<!-- { "loadSidebar": true } -->
假黄钺使持节大都督内外诸军事大丞相录尚书事进封唐王以武德殿为丞相府下教曰令视事于虔化门十二月癸未隋帝赠唐襄公为 
景王仁公为元王夫人窦氏为唐国妃谥曰穆以建成为唐国世子世民为唐国内史徙封秦国公元吉为齐国公丞相府置长史司录以下官  
【置丞相府官属创业起居注在十一月】 赵郡公孝恭徇山南甲辰云阳令詹俊徇巴蜀河池太守萧瑀以郡降二年正月丁未隋帝诏唐 
王剑履上殿入朝不趋赞拜不名加前后羽葆鼓吹戊午周洮降戊辰世子建成为左元帅秦国公世民为右元帅徇地东都二月己卯太常卿 
郑元璹定樊邓使者马元规徇荆襄三月己酉齐国公元吉为太原道行军元帅乙卯世民徙封赵国公丙辰隋右屯卫将军宇文化及弒太上 
皇于江都立秦王浩为皇帝吴兴郡守沈法兴据丹阳自称江南道总管乐安人卢祖尚据光州自称刺史戊辰隋帝进唐王位相国总百揆备 
九锡唐国置丞相等官立四庙四月己卯张长愻降辛巳停竹使符班银菟符五月乙巳隋帝命唐王冕十有二旒建天子旌旗出警入跸甲寅 
王德仁降戊午隋帝逊于位以刑部尚书萧造司农少卿裴之隐奉皇帝玺绂于唐王三让百寮上表劝进乃受改大兴殿为太极殿甲子即皇 
帝位于太极殿命萧造兼太尉告于南郊大赦改隋义寍二年为唐武德元年赐百官爵一级义师所过给复三年其余给复一年改郡为州太 
守为刺史隋东都留守元文都左武卫大将军王世充立越王侗为皇帝壬申命裴寂等修律令六月甲戌赵国公世民为尚书令裴寂为尚书 
右仆射知政事刘文静为纳言隋民部尚书萧瑀丞相府司录参军窦威为内史令废隋大业律令颁新格己卯追谥皇高祖曰宣简公皇曾祖 
曰懿王皇祖曰景皇帝庙号太祖祖妣梁氏曰景烈皇后皇考曰元皇帝庙号世祖妣独孤氏曰元贞皇后妃窦氏曰穆皇后备法驾迎宣简公 
已下神主祔于太庙庚辰立世子建成为皇太子封世民为秦王元吉齐王癸未辥举寇泾州命秦王世民为西讨元帅刘文静为司马太仆卿 
宇文明达招慰山东乙酉奉隋帝为酅国公诏前隋蔡王智积等子孙皆选用之癸巳禁言符瑞者辛丑窦威薨黄门侍郎陈叔达判纳言将作 
大匠窦抗兼纳言秋七月壬子刘文静及辥举战于泾州败绩乙卯郭子和降庚申废隋离宫八月壬申刘文静除名戊寅约功臣恕死罪辛巳 
辥举死子仁果复僭称帝 【按新旧纪暨辥举传皆作仁杲房玄龄高祖实录先作仁杲后作仁果太宗实录吴兢太宗勋史革命记焦璐唐 
朝年代记陈岳唐统记皆作仁果】 壬午李轨降甲申岩州刺史王德仁杀招慰使宇文明达以反己丑秦王世民为西讨元帅讨辥二果庚子 
赠隋太常卿高颎上柱国郯国公上柱国贺若弼杞国公司隶大夫辥道衡上开府临河县公刑部尚书宇文■〈弓弓攵〉上开府平昌县公 
左翊卫将军董纯柱国狄道公右骁卫将军李金才上柱国申国公左光禄大夫李敏柱国观国公诸遭隋枉杀而子孙被流者皆还之九月乙 
巳亲虑囚徒甲寅秦州总管窦轨及辥仁果战败绩辛未追谥隋太上皇为炀帝宇文化及杀秦王浩自称皇帝冬十月壬申朔日有食之己卯 
李密降壬午朱粲陷邓州刺史吕子臧死之乙酉邵江海降癸巳诏行傅仁均所造戊寅历辛丑大阅是月窦抗罢十一月窦建德败王须拔于 
幽州须拔亡入于突厥乙巳凉王李轨反戊申禁献侏儒短节小马庳牛异兽奇禽己酉秦王世民大破辥仁果于浅水原执之陇右平癸丑行 
军总管赵慈景攻蒲州隋刺史尧君素拒战执慈景癸亥秦王世民俘辥仁果以献诏颁五十三条格十二月壬申世民为太尉丙子蒲州人杀 
尧君素立其将王行本辛巳郑元璹及朱粲战于商州败之乙酉如周氏陂丁亥至自周氏陂庚子光禄卿李密反伏诛是岁高开道陷渔阳号 
燕王
　　二年春正月甲子陈叔达兼纳言丙寅张善相降己巳杨士林降二月乙酉初定租庸调法令文武官遭父母丧者听去职甲午赦并浩介 
石四州贾胡堡以北系囚闰月 【按新唐书纪闰之例前月有事可考者祇书闰月此年二月乙酉初定租庸调法闰月窦建德陷邢州是也 
前月无事可书则书闰某月高宗显庆二年闰正月壬寅如洛阳宫是也今自五代以下一皆仿此例书之】 窦建德陷邢州执总管陈君宾辛 
丑窦建德杀宇文化及于聊城朱粲降壬寅皇太子及秦王世民裴寂巡于畿县乙巳御史大夫段确劳朱粲于菊潭己酉李密旧将徐世绩以 
黎阳之众及河南十郡降庚戌微行察风俗左屯卫将军何潘仁及山贼张子惠战于司竹死之丁巳虑囚庚申骁骑将军赵钦王娑罗及山贼 
战于盩厔死之丁卯王世充陷殷州陟州刺史李育德死之三月甲戌王薄降庚辰蒋弘度徐师顺降丁亥窦建德陷赵州丁酉李义满降夏四 
月綦公顺降庚子并州总管齐王元吉及刘武周战于榆次败绩辛丑朱粲杀段确以反乙巳王世充废越王侗自称皇帝癸亥陷伊州执总管 
张善相五月己卯酅国公薨 【新书系八月丁酉】 庚辰凉州将安修仁执李轨以降癸未曲赦凉甘瓜鄯肃会兰河廓九州岛六月王世充杀 
越王侗戊戌立周公孔子庙于国子监庚子窦建德陷沧州丁未刘武周陷介州癸亥裴寂为晋州道行军总管以讨之离石胡刘季贞叛陷石 
州刺史王俭死之秋七月壬申徐圆朗降置十二军分隶关内诸府 【新书在元年九月】 八月甲子窦建德陷洺州执总管袁子干九月辛 
未杀户部尚书刘文静 【旧书在十月】 李子通自称皇帝沈法兴自称梁王丁丑杜伏威降裴寂及刘武周战于介州败绩右武卫大将军 
姜宝谊死之庚辰窦建德陷相州总管吕珉死之辛巳刘武周陷并州庚寅窦建德陷赵州执总管张志昂梁师都寇延州鄜州刺史梁礼死之 
冬十月己亥罗艺降乙卯如华阴壬戌刘武周寇晋州永安王孝基及工部尚书独孤怀恩陕州总管于筠内史侍郎唐俭讨之是月夏县人吕 
崇茂反秦王世民讨刘武周十一月丙子窦建德陷黎州 【按革命记黎阳陷在十月而新旧书俱在十一月丙子本之实录盖以奏到之日 
言也】 执淮安王神通总管李世绩十二月丙申猎于华山永安王孝基及刘武周战于下邽败绩 【按旧书云永安王孝基工部尚书独孤 
怀恩总管于筠为刘武周将宋金刚掩袭并没焉与新书详略不同然其所云为刘武周将宋金刚掩袭者非宋金刚也吕崇茂求救于金刚金 
刚遣其将尉迟敬德协助之也战于下邽者非下邽也乃夏县也永安王传云夏县人吕崇茂杀县令以应贼孝基等攻之会尉迟敬德与崇茂 
夹攻官兵孝基及筠等皆被执刘武周传云永安王孝基等进取夏县不能克军于城南崇茂与尉迟敬德袭破孝基营四将俱没二传所载俱 
同又夏县属解州括地志云安邑故城是武周所寇止于汾晋未尝自河而南至下邽也又四将俱没而旧书则遗唐俭新书仅云孝基均有脱 
误　又案刘世让传云从永安王讨吕崇茂于夏县军败为贼所获更可知被执者不止四将而下邽之当为夏县益足证矣】 
　　三年春正月己巳猎于渭滨戊寅王行本降辛巳如蒲州癸巳至自蒲州二月庚子如华阴甲寅独孤怀恩谋反伏诛辛酉检校隰州总管 
刘师善谋反伏诛三月庚午 【旧书作己卯然上有辛酉下有甲戌中间不得有己卯也今从新书】 改纳言为侍中内史令为中书令甲戌 
中书侍郎封德彝兼中书令乙酉刘季真降夏四月壬寅至自华阴甲寅秦王世民及宋金刚战于雀鼠谷败之辛酉王世充陷邓州总管雷四 
郎死之壬戌秦王世民及刘武周战于洺州败之武周亡入于突厥并州平五月壬午秦王世民屠夏县六月丙申赦晋隰潞并四州癸卯诏隋 
帝及其宗室柩在江都者为营窆置陵庙丙午虑囚封子元景为赵王元昌鲁王元亨酆王己酉出宫女五百人赐东征将士有功者甲寅显州 
长史田瓒杀行台尚书令杨士林叛附于王世充乙卯瘗州县暴骨秋七月壬戌秦王世民讨王世充甲戌皇太子屯于蒲州以备突厥丙戌梁 
师都导突厥稽胡寇边行军总管段德操败之八月庚子虑囚甲辰时德叡降九月癸酉田瓒降己丑给复陕鼎熊谷四州二年冬十月戊申高 
开道降己酉杨仲达降十二月己酉瓜州刺史贺拔行威反
　　四年春正月丁卯窦建德行台尚书令胡太恩以大安镇来降辛巳皇太子伐稽胡二月窦建德陷曹州执孟海公己丑车骑将军董阿兴 
反于陇州伏诛乙巳太常少卿李仲文谋反伏诛丙午虑囚丁巳赦代州总管府石岭之北三月庚申虑囚乙酉窦建德陷管州刺史郭志安死 
之夏四月壬寅齐王元吉及王世充战于东都败绩行军总管卢君谔死之戊申突厥寇并州执汉阳郡王瓌太常卿郑元璹左骁骑卫大将军 
长孙顺德甲寅封子元方为周王元礼郑王元嘉宋王元则荆王元茂赵王 【新旧书本纪皆云元茂越王按高祖诸子传周王元方武德四 
年始王与郑宋荆滕四王同封除康王元礼始王郑韩王元嘉始王宋彭思王元则初王荆郑惠王元懿始王滕与本纪所书即是一事吴缜纠 
谬据此谓元茂越王当作元懿滕王为是】 丁巳左武卫将军王君廓败张青特执之五月壬戌秦王世民败窦建德于虎牢执之河北悉平乙 
丑赦山东为建德所诖误者戊辰王世充降河南平庚午周法明降六月庚寅赦河南为王世充所诖误者戊戌蒋善合降庚子营州人石世则 
执其总管晋文衍叛附于靺鞨乙卯臧君相降秋七月甲子秦王世民俘王世充以献丙寅窦建德伏诛流王世充于蜀 【谨案通鉴辑览　 
　御批世充建德僭窃相同而世充尚余篡弒之罪乃一赦与一诛轻重倒置矣】 丁卯大赦给复天下一年陕鼎函虢虞芮豳七州二年废五 
铢钱行开元通宝钱甲戌刘黑闼反贝州辛巳戴州刺史孟噉鬼反伏诛八月丙戌朔日有食之丁亥皇太子安抚北境丁酉刘黑闼陷鄃县魏 
州刺史权威贝州刺史戴元祥死之癸卯突厥寇代州 【按突厥寇代州旧书不载于纪新书于纪则云执行军总管王孝基突厥传则云败 
行军总管永安王孝基又永安王孝基传云武德二年刘武周寇太原孝基为尉迟敬德吕崇茂所败被执谋亡归为贼所害似不应四年复为 
突厥所执也新纪误】 丁未刘黑闼陷厯亭屯卫将军王行敏死之辛亥深州人崔元逊杀其刺史裴晞叛附于刘黑闼兖州总管徐圆朗反九 
月卢祖尚降乙卯淳于难降甲子汪华降冬十月己丑秦王世民为天策上将领司徒齐王元吉为司空庚寅刘黑闼陷瀛州执刺史卢士叡又 
陷观州癸卯毛州人董镫明杀其刺史赵元恺乙巳夔州总管赵郡王孝恭败萧铣于江陵执之荆州平闰月乙卯如稷州己未幸旧墅壬戌猎 
于好畤乙丑猎于九嵏丁卯猎于仲山戊辰猎于清水谷遂幸三原辛未如周氏陂壬申至自周氏陂十一月甲申有事于南郊庚寅李子通降 
丙申子通谋反伏诛壬寅刘黑闼陷定州总管李玄通死之庚戌杞州人周文举杀其刺史王孝矩叛附于黑闼蔚州总管高开道反十二月乙 
卯黑闼陷冀州总管曲棱死之甲子左武候将军李世绩及黑闼战于宋州 【考异云旧地理志武德四年置宗州于宗城县宋字当作宗】  
