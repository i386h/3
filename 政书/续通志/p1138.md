<!-- { "loadSidebar": true } -->
不能拔三年元兵凿西城为五门整军入督军鏖战及暮乃退明日复集仲德率精兵巷战自卯及巳俄见子城火起闻帝自缢谓将士曰吾君 
已崩吾何以战为吾赴汝水从吾君矣言讫赴水死将士皆曰相公能死吾辈独不能耶于是参政富珠哩罗索乌凌阿呼图总帅元志元帅王 
巴尔赫舍哩柏乌寿库哩和勒端及军士五百余人皆从死焉仲德状貌不踰常人喜怒未尝妄发闻人过常护讳之虽在军旅手不释卷家贫 
敝衣粝食终其身晏如也雅好宾客荐举人材其掌军务赏罚明信军民乐为用至危急死生之际无一士有异志者南渡后将相文武忠亮始 
终无瑕仲德一人而巳 【按仲德闲关赴难尽力守御城破尽节并能激厉诸将军士从死者至五百余人今由列传移入忠义】

　　△蔡巴尔

　　蔡巴尔不知其所始趫捷有勇性纯质可任为忠孝军元帅天兴二年自息州入援会元将布展遣数百骑驻城东大呼曰城中速降当免 
杀戮不然无噍类矣帝遗巴尔率挽强兵百余潜出暗门渡汝水左右交射之自是兵不复薄城筑长垒为久困计帝令分军防守西城以殿前 
都点检乌凌阿呼图守西面巴尔副之已而哀宗传位承麟羣臣入贺班定巴尔不拜谓所亲曰事至于此有死而已遂战死

　　△毛佺 【阎忠　郝乙】

　　毛佺恩州人初为盗宣宗南渡率众归国署义军招抚哀宗迁蔡以为都尉围城之战佺力居多城破自缢其子先佺战殁时死事者阎忠 
滑州人初卫王时开州刺史赛格叛忠单骑入城缚以出由是渐被擢用郝乙磁州人同日战死哀宗赠官

　　△温都察逊 【纳塔和硕台】

　　温都察逊皇太后侄卫尉七十五之子短子精悍性岂弟累迁诸局分官帝幸蔡授殿前左副点检围城中数引军潜出巡逻时尚食须鱼 
城西有练江鲁大且多往捕必以军卫察逊常领兵往所得勋千余斤分赐将士后知其出左右设伏伺而邀之力战死蔡城破前御史监察纳 
塔和硕台闻之恸哭投水死

　　△完颜经实 【完颜色埒默焦春和宋珪巴良弼珠勒根文卿】

　　完颜经实哀宗奉御系出始祖天兴三年正月已酉蔡城破哀宗传位承麟即自缢于幽兰轩权点检内族色埒默矫制召承御实嘉氏近 
侍局大使焦春和内侍局殿头宋珪赴帝前晓以大义及侍从官巴良弼珠勒根文卿皆从死色埒默将死遗言经实使焚幽兰轩火方炽子城 
破元兵突入近侍左右皆走避独经实留不去为兵所执问为谁曰吾奉御经实也吾君终于是吾候火灭灰寒收瘗其骨耳兵笑曰汝命且不 
能保能瘗而君耶经实曰人各事其君吾君有天下十余年身死社稷忍使暴露遗骸与士卒等耶吾逆知君辈必不遗吾果瘗吾君虽寸斩不 
恨矣兵以告其帅布展曰此奇勇子也许之经实乃掇其余烬裹以敝衾瘗于汝水之旁再拜号哭将赴汝水死军士救之得免后不知所终 【 
按经实忠于故君虽未捐躯实彰义烈且其传内附见从死诸人兹仍史例存之】

　　△毕资伦

　　毕资伦缙山人泰和闲南征以佣雇从军授进义副尉崇庆初珠格高琪选为镇州防城军千户至宁元年元兵至镇州高琪弃城遁资伦 
行及昌平收避迁民兵转战有功擢授都统积功至都总领布萨阿哈南征军次默林关不得过问诸将谁能取此关者资伦出应命问须军士 
几何曰止用所统足矣明日迟明出不意薄宋军破之遂取默林阿哈军南行留提控王禄万人守关不数日复为宋兵夺据归途阻塞阿哈复 
问谁能取者赏帅职资伦复出应命以本军再夺默林军还论功第一授宣差总领都捉控既而以本军屯泗州兴定五年叛将时青袭破西城 
资伦堕南城求死为未军所执青说之曰我知尔好男子宜相时达变金国势已衰肯降我宋不负尔资伦极口骂曰我出身至贫贱结柳器为 
生今职居三品不幸失城一死尚不能报肯从汝反贼求生耶青知无降意下盱眙狱从宜伊喇杨格以死节闻收其子努尔充皇后奉合舍人 
宋人亦赏资伦忠愤不挠欲全活之转囚镇江府土狱十四年及盱眙将士降宋宋使纳哈塔迈珠已下北望哭拜谓之辞故主驱资伦在旁观 
之资伦骂曰国家未尝负汝何所求死不可乃作如此嘴鼻即迈珠等不敢仰视闻哀宗死叹曰吾无所望矣容我一祭吾君乃降耳宋人信之 
设祭镇江南岸祭毕伏地大哭乘其不防投江死宋人义之

　　△郭哈玛尔 【罗丹】

　　郭哈玛尔会州人与兄罗丹世为保甲射生手平时发矢伺腋下甲不掩处射无不中兴定初罗丹以功遥授同知平凉府事兼会州刺史 
赐姓延扎夏人攻会州罗丹遥见其主兵者人马皆衣金一发中其吭又射一人矢贯两手于树敌大骇城破罗丹哈玛尔俱被擒夏人怜其技 
囚之誓死不屈后兄弟谋奔事觉罗丹被杀哈玛尔独拔归帝思罗丹忠遥授其子博纽会州军事判官哈玛尔授同知兰州军事兴定五年以 
破夏人功迁同知临洮府事元光二年夏骑数十万攻凤翔甚急元帅持嘉喀齐喀以哈玛尔总领军事从巡城濠外一人坐床若蔑视城守者 
哈玛尔持弓矢伺其举肘一发毙之兵退升遥授静难军节度使寻改通远军授山东西路干罕必喇穆昆与巩州元帅田瑞攻取会州率骑兵 
五百被赭衲蔽州南山而下夏人猝望以为神城上有举手于悬风版者射之手版俱贯夏人震恐乃出降州为夏人所据近十年至是复焉正 
大初田瑞据巩叛从陕西行省讨之率众先登迁元帅左都监兼行兰会洮河元帅府事天兴二年哀宗拟迁巩昌以钮祜禄乌展为行省三年 
春乌展闻蔡已破遣人称使者至自蔡有旨宣谕以安众心绥德州帅汪世显嫉乌展制已欲发矫诏事因以兵图之惧哈玛尔威望约哈玛尔 
并力使至哈玛尔谓之曰钮祜禄公奉诏为行省号令孰敢不从今主上受围于蔡拟迁巩昌我辈不能致死赴援又不能叶众奉迎乃欲攻钮 
祜禄公先废迁幸之地帝至何所归乎汝帅若欲背国家任自为之何及于我世显即攻破巩昌杀乌展遂欵于元遣使二十余辈谕哈玛尔以 
祸福不从甲午春金国已亡西州无不归顺独哈玛尔坚守孤城丙甲冬十月元兵并力攻之日与血战集州中金银钢铁杂铸为炮以击攻者 
元兵猝不能拔乃势急乃积薪州廨呼集家人及城中将校妻女闭诸一室自焚之哈玛尔之妾欲有所诉立斩以徇城破犹鏖战独上大草积 
以门扉自蔽发二三百矢无不中者矢尽投弓剑自焚城中无一人降者

　　钦定续通志卷五百十九

　　●钦定续通志卷五百二十　忠义传十三

　　忠义传

　　元 【一】

　　○元一

　　李伯温【伯通　守正　守忠】　　　　　　　石珪　　攸哈喇巴图尔　　　　任志【存】　　耶律特默　　　　　　张万 
嘉努【保通】　　郑义【德温　江】　　　赵恰尔　　董士元【哈喇图】　　　　　　　樊楫　　班巴尔【巴拉　布哷齐】　 
　　　　　　绰尔【绰海　伯特】　　伊埒默色【呼都克哈斯　唐庆】　　　　　　哈喇布哈　　刘天孚　　　　　　　萧景 
茂　　张桓　　　　　　　　李黼【冕　秉昭】　　李齐　　　　　　　　褚布哈【伴格】　　郭嘉　　　　　　　　喜同【 
塔布岱】　　韩因　　　　　　　　卞琛【小十　李仲亨】　　乔彝【张嵓起　王佐　吴德新】　　　　　　　　颜瑜【曹彦 
可】　　王士元【致微】　　　　　　　杨朴

　　李伯温 【李伯通　李守正　李守忠】
　　石珪
　　攸哈喇巴图尔
　　任志 【任存】
　　耶律特默
　　张万嘉努 【保通】
　　郑义 【郑德温　郑江】
　　赵恰尔
　　董士元 【哈喇图】
　　樊楫
　　班巴尔 【巴拉　布哷齐】
　　绰尔 【绰海　伯特】
　　伊埒默色 【呼都克哈斯　唐庆】
　　哈喇布哈
　　刘天孚
　　萧景茂
　　张桓
　　李黼 【李冕　李秉昭】
　　李齐
　　褚布哈 【褚伴格】
　　郭嘉
　　喜同 【塔布岱】
　　韩因
　　卞琛 【卞小十　李仲亨】
　　乔彝 【张嵓起　王佐　吴德新】
　　颜瑜 【曹彦可】
　　王士元 【王致微】
　　杨朴

　　△李伯温 【李伯通　李守正　李守忠】

　　李伯温守贤之从兄也长兄惟则服官平阳征行万户次伯通岁甲戌锦州张致叛穆呼哩命伯通击之战死伯温行平阳元帅府事镇青 
龙堡专任东征闻平阳己陷弟守忠被执选骁勇拒守久之金人尽锐来攻守卒多夜遁李成开水门导敌入伯温登堞楼谓左右曰吾兄弟使 
节拥麾受方面之寄今不幸失利当以死报国吾弟己被执我不可再辱汝等宜自逃生即拔剑杀家属投井中自引刃植柱刺心而死金人登 
楼见其抱柱如生无不嗟叹弟守正幼尝质于穆呼哩后为平阳守活俘囚甚众以功授河东南路兵马都元帅岁庚寅上尝晋阳合兵攻汾州 
将陷守正以义赴援众寡不敌别遣老弱百人曳薪扬尘多张旗帜敌惧遂解去汾人持牛酒迎犒曰幸公元是州德甚大愿奉是州以从隰州 
叛守正往击之中矢伤足及归创甚会金将完颜哈达攻平阳守正裹创战殁大帅以其兄守忠代之金将赫舍哩真袭击平阳行营守忠出援 
次高梁师溃入城副帅瓜尔佳常德潜献东门纳金兵城遂陷金人执守忠至汴诱使降守忠骂之金人怒置铁笼中火炙死 【按元史李守 
贤传金大安初守贤暨兄庭植弟守正守忠从兄伯通伯温归款于穆呼哩太祖即命庭植为崇义军节度使守贤为锦州观察使守忠为都元 
帅守河东是伯温与守贤守正皆兄弟而本传云伯温为守贤之孙彀之子又以守正为伯温之子舛误殊甚以时与事考之有不待辨而自明 
者今据改】

　　△石珪

　　石珪泰安新泰人宋徂徕先生守道之裔孙也世以耕读为业体貌魁伟倜傥不羁金贞佑南渡兵戈四起珪率少壮负险自保与滕阳陈 
敬宗结义山东宋将郑元龙以兵来攻珪败之于亳阳乘胜入盱眙会宋贾涉诱杀涟水军统辖季先人情不安众迎珪为帅称太尉太祖遣使 
与宋议和珪令麾下刘顺直抵塔实干城入觐太祖慰劳顺且敕珪曰如宋和议不成吾与尔永结一家之好顺还告珪心感服日夜思降未几 
宋果渝盟珪弃其妻孔氏子金山仗剑渡淮宋将追之曰太尉回当完汝妻子珪不顾宋将沈其妻子于淮珪遂率顺来归穆呼哩穆呼哩承制 
授珪济兖单三州总督后金弃东平珪与严实分守之收辑济兖沂滕单诸州加山东诸路都元帅领兵破曹州与金将郑从宜连战数昼夜粮 
绝援兵不至军无叛意珪临阵马仆被擒囚至汴金主壮其人诱以名爵欲使揖珪愤然曰吾身事大朝官至光禄复能受他国封耶假我一朝 
当缚尔以献金主怒蒸杀于市其麾下立社兖州祀焉

　　△攸哈喇巴图尔

　　攸哈喇巴图尔渤海人初名兴格世农家金末避地大宁会蒙古兵至出保高州富庶寨射猎为食穆呼哩率兵攻寨寨破奔高州及兵围 
城下令曰能斩攸兴格首以降民皆获生守者召谓曰汝奇男子吾宁忍断汝首汝其往降乎不则不城生灵无噍类矣兴格乃折矢出降诸将 
