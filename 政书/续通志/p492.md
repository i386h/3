<!-- { "loadSidebar": true } -->
　　盛彦师宋州虞城人大业末为澄城长高祖兵至汾阴彦师率宾客上谒授行军总管从平京师与史万宝镇宣阳以遏东寇李密叛将出 
山南万宝惧不敌彦师笑曰请以数千兵为公枭之万宝问计荅曰兵诡道也难预言即引众踰洛水入熊耳山布弓弩夹道伏短兵溪谷闲令 
曰贼半渡乃击所部笑曰贼趋洛州何为备此彦师曰密声言入洛其实走襄城就张善相耳若入谷口自后追之山路险隘无所展力一夫殿 
后必不能制今我得先至此擒之必矣密果至彦师击之密首尾断绝不能相救遂斩密及王伯当以功封葛国公授武卫将军秦王讨王世充 
彦师与万宝军伊阙绝山南路世充平除宋州总管其乡郡也以前王世充所署刺史陈宝遇待其家不以礼因事杀之又杀平生所恶数十家 
州人震骇会徐圆朗反诏为安抚大使战败被执圆朗厚待之令作书招其弟使举虞城叛彦师为书曰吾奉使无状为贼所擒誓死报国汝善 
侍老母勿以我为念圆朗笑而置之寻逃诣王薄与薄攻须昌征军粮于潭州刺史李义满不与因收系义满愤死狱中彦师坐诛 【按新书 
皆称彦师以罪诛不言所坐今从通鉴补】

　　 卢祖尚

　　卢祖尚字季良光州乐安人家饶财好施以侠闻大业末募壮士捕盗有功江都乱州人请为刺史时年十九越王侗立遣使归地署本州岛 
总管王世充僭位乃以州归高祖授刺史封弋阳郡公武德六年从赵郡王孝恭讨辅公佑为前军总管下教歙进击贼师冯惠亮陈正通破之 
历蒋州刺史寿州都督瀛州刺史并有能名贞观初交州都督以赃败帝方择人众咸谓祖尚才兼文武可任乃召至京面授之祖尚既奉诏已 
而畏其地瘴疠托疾辞帝遣杜如晦等谕意祖尚固辞又遣其妻兄周范谕之且示以还期祖尚终不肯行帝大怒命斩于朝堂时年三十余寻 
悔之复其官荫

　　 刘世让

　　刘世让字符钦京兆醴泉人仕隋为征仕郎高祖入长安以湋川归授通议大夫唐弼余党寇扶风世让自请安辑得其众数千因授安定 
道行军总管率兵拒辥举为举所败与弟宝皆没于贼举将至城下令绐说城中降世让伪许之至则告守者曰贼兵极于此矣善自固举重其 
节不加害世让又遣宝闲走以贼虚实告秦王于高墌帝嘉之赐其家帛千匹及贼平授彭州刺史寻领陕东道行军总管从永安王孝基讨吕 
崇茂于夏县军败与唐俭俱被囚俭闻独孤怀恩逆谋使还以告时帝方将幸怀恩营惊曰世让之来天也 【互见唐俭独孤怀恩传但本传 
言逃归而怀恩传则称俭说刘武周使世让归请罢兵稍异】 封宏农郡公赐庄一区钱百万累捡校并州总管突厥入寇诏屯雁门世让以八 
百骑赴之突厥兵大至乃保武州处罗可汗与高开道苑君璋合众攻之城数坏辄立栅完拒久之虏引去诏赐良马金带 【新旧书皆云郑 
元璹先在突厥可汗使来说降世让拒之及元璹还具道其忠诏赐良马金带通鉴考异曰高祖称元璹苏武弗之过安肯及可汗游说据实录 
亦无此事今不取】 襄邑王神符镇并州世让数以气凌之坐是削籍旋召授广州总管将行帝问以备边策对曰突厥数南寇者恃马邑为中 
顿耳宜遣一智勇之将屯崞城厚储金帛以招降者数出奇兵略其城下芟践禾稼不踰岁马邑可图也帝曰非公无可任者 【旧书作高祖 
无可任者无曰非公三字】 使往经略己而高满政竟以马邑降突厥患之纵反闲云世让通可汗将为乱帝不察遂诛之籍其家贞观初突厥 
来降者言世让无逆谋乃原其妻子

　　 刘兰

　　刘兰字文郁青州北海人仕隋鄱阳郡书佐性阴狡尝引贼蹂其乡邑淮安王神通安抚山东率宗党归之累迁尚书员外郎贞观初梁师 
都尚据朔方兰上书陈方略帝以为夏州都督府司马师都以突厥兵顿城下兰优旗卧鼓不与争贼疑夜引去兰追击破之遂进军夏州师都 
平以功迁丰州刺史召为右领军将军十一年为夏州都督长史领府事时突厥郁射设阿史那摸末居河南兰纵反闲于颉利颉利果疑摸末 
惧来降颉利遣兵急追兰又逆击败之帝嘉其能 【旧书此句下有超拜丰州刺史句误】 封平原郡公俄检校代州都督贞观末以谋反腰 
斩

　　 李君羡

　　李君羡洺州武安人初事李密后为王世充骠骑恶世充为人率其属归高祖授上轻车都尉秦王引置左右从破宋金刚于介休加骠骑 
将军从讨王世充为马军副总管世充子玄应自武牢转粮入洛君羡俘其军玄应走从破窦建德刘黑闼等所向必先登陷阵前后赐宫女马 
牛黄金杂彩不胜计授左卫府中郎将又与尉迟敬德破突厥于渭桥太宗曰使皆如君羡者虏何足忧改左武候中郎将封武连县公 【旧 
书作郡公】 北门长上在仗读书不休历兰州都督左监门卫将军 【旧书君羡所历官皆不书淮书云太宗即位累迁华州剌史封武进郡 
公按君羡以谣言见忌始出华州刺史封不应在此时今从新书】 先是贞观初太白数昼见太史占曰女主昌又谣言当有女武王者帝恶之 
会内宴为酒令各言小名君羡自称曰五娘子帝愕然因大笑曰何物女子乃尔健耶又君羡封邑及属县皆有武字忌之出为华州刺史会御 
史奏君羡与狂人为妖言谋不轨遂下诏诛之天授中家属诣阙诉冤武后方欲自神乃复其官爵以礼改葬

　　 王君廓

　　王君廓并州石艾人少驵侩无行大业末欲聚兵为盗其叔不从乃诬邻人通叔母与叔共杀之遂皆亡命众稍集至数千人掠夏长平河 
东丞丁荣拒之君廓谬为欲归首者而伏甲山谷中掩击荣败之又与贼韦宝邓豹等掠虞乡为宋老生所败保方山老生列营迫之君廓粮尽 
诈请降一夕遁去高祖兵起召之不从归李密密不甚礼乃归国假河内太守常山郡公迁辽州刺史以右武卫将军从征王世充自洛口断其 
饷道攻轘辕拔之世充将魏隐击君廓君廓伪道设伏大破之诏劳之曰卿以十三人破贼一万自古以少制众未之有也寻又袭拔虎牢以轻 
骑千余抄窦建德粮运又破之 【本传叙战功前后失次今据通鉴】 进爵彭国公镇幽州击突厥俘斩二千获马五千匹入朝赐以御马令 
自廷中乘以出仍赐锦袍金带还镇都督庐江王瑗反以内外兵付君廓或言君廓翻覆不可委以机柄欲以王诜代之君廓知之即往见诜诈 
言有急变当白诜方沐握发出即手斩之因执瑗 【详见庐江王瑗传】 以功授幽州都督进左光禄大夫在州骄纵不法长史李玄道数以 
法绳之君廓不自安贞观初征入朝玄道寓书于房玄龄 【按通鉴以玄道为玄龄从甥考唐书则玄龄为玄道之甥今阙之】 君廓私发之 
不识草字疑其谋己益惧行至渭南遂杀驿吏亡奔突厥为野人所杀太宗顾前功令收葬待其家如初御史大夫温彦博言君廓叛臣不宜食 
封邑乃贬为庶人 【按旧史王君廓附见庐江王瑗传新史始别立传列于李子和罗艺之次今移于盛彦师诸人之后皆有功而不终者也 
】

　　钦定续通志卷二百七

　　●钦定续通志卷二百八　列传八

　　列传

　　唐 【八】

　　○唐八

　　房玄龄　　杜如晦【淹】　魏征

　　房玄龄
　　杜如晦
　　魏征

　　△房玄龄

　　房玄龄字乔 【旧书作房乔字玄龄宰相世系表又作字乔松】 齐州临淄人父彦谦隋司隶刺史 【旧书作泾阳令按隋书彦谦传 
先为司隶刺史后以泾阳令终】 玄龄幼警敏博学工书善属文开皇中天下混一咸谓国祚方永玄龄密启父曰帝以后父窃神器本无功德 
又不为子孙长久计使嫡庶相倾阋终当内自诛夷亡可翘足待也彦谦惊异之年十八举进士吏部侍郎高孝基名知人谓裴矩曰仆阅人多 
矣未见如此郎者必为国器恨不见其耸壑凌霄耳父疾视药膳十旬不解衣及卒勺饮不入口者五日补隰城尉坐累徙上郡会中原丧乱慨 
然有忧天下之志太宗以炖煌公徇渭北杖策谒军门一见如旧署渭北道行军记室参军及为秦王仍授府记室封淄临侯玄龄既遇知己罄 
竭心力知无不为每平寇贼众竞取珍玩玄龄独数人物致之幕府与诸将密相申结人人愿尽力太宗尝曰汉光武得邓禹门人益亲今我有 
玄龄犹禹也以本职兼陕东道大行台考功郎中文学馆学士居府十年军书表奏驻马立成文约理尽初不着草高祖尝谓侍臣曰此人深识 
机宜为吾儿陈事虽千里外犹对面语隐太子既与王有隙计未有所出玄龄因长孙无忌进言请行周公之事无忌入白之乃召与谋玄龄又 
引杜如晦共其事太子深忌二人谮之帝皆斥出府及变作王令无忌召二人以道士服入夜计事太子死王为太子擢右庶子贞观元年进中 
书令论功与无忌如晦尉迟敬德侯君集皆第一进爵邢国公时帝亲定诸功臣封邑命有不当各许自陈淮安王神通自谓首应义旗而玄龄 
等以刀笔吏居其上不服帝曰玄龄等运筹帷幄有定社稷之功此萧何所以先诸将也于是神通不敢争三年进尚书左仆射 【旧书作长 
孙无忌为左仆射按无忌传止为右仆射考宰相年表贞观元年书以萧瑀为左仆射自后未尝别除人则元龄之所代者乃瑀也】 监修国史 
帝以仆射任总百司宜访贤才以助耳目不应日阅讼牒因敕自今细务属左右丞大事如关仆射而玄龄亦夙夜勤励任公竭节不以求备取 
人不以己长格物闻人善若己有之随能收叙无隔卑贱明达吏治饰以文雅审定法令务为宽平时称良相焉改封梁国公加太子少师居宰 
相积十五年女为王妃男尚主自以权宠过盛累表辞位不许顷之进司空仍总朝政复固辞帝遣使谓曰国家倚公如左右手且公筋力未衰 
无多让晋王为太子加太子太傅知门下省事母丧赐茔昭陵园起复其官帝伐高丽诏留守京师军械士廪并令处分发遣玄龄数上书劝帝 
毋轻敌久事外夷二十三年帝幸玉华宫时玄龄旧疾发诏令居守听卧治事疾渐甚追赴宫所命肩舆入殿对之流涕玄龄亦感咽不自胜命 
尚医临候尚食供膳日奏起居状疾少损即喜见于色玄龄顾诸子曰今天下无事唯讨高丽未止帝意既决羣臣莫敢谏吾不言抱愧入地矣 
遂上疏力陈武功已盛当思知足知止之诫且高丽未失臣节愿下诏许其自新帝览之谓其子妇高阳公主曰是己危惙尚能忧吾国事乎疾 
笃命凿苑垣以便通问又亲临握手与诀擢子遗爱右卫中郎将遗直朝散大夫令及见之卒年七十一 【旧书作七十】 赠太尉并州都督 
谥曰文诏给东园秘器陪葬昭陵高宗立诏配享太宗庙庭初玄龄尝以谴归第褚遂良上疏言其忠勤遽召之后避位久不出适帝幸芙蓉园 
玄龄敕子弟汛扫廷堂曰乘舆且临幸有顷帝果至因载还宫帝在翠微宫以李纬为民部尚书右使自京师至帝问玄龄谓何曰但称李纬好 
须无他语帝遽改纬洛州刺史 【新书作太子詹事】 玄龄留守时人有上急变告之者玄龄送行在帝视奏己即斩告者而下诏责玄龄曰 
公何不自信也其见委任如此治家有法度尝集古今家诫书为屏风令诸子各取一具曰留意于此足以保躬矣子遗直嗣永徽初为礼部尚 
