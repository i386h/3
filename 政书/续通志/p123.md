<!-- { "loadSidebar": true } -->
经练亦必有济后不可轻易改除又谕凡称政有异迹者谓其断事有轶才也若止清廉此乃本分以贪者多故显其异耳宰臣言方今孝弟廉 
耻道阙乞正风俗帝曰今之察举官吏者多责近效以干办为上其有秉心宽厚欲行德化者辄谓之迂阔故人人皆以教化为余事此孝弟所 
以废也若敕所司擢举务行德化者则教化可行孝弟可兴矣今所察举皆先才而后德巧猾之徒虽有赃污一旦见用犹为能吏此廉耻所以 
丧也若敕所司察举官吏必审真伪使有才无行者不能觊觎非道求进者加之纠劾则奔竞之俗息而廉耻可兴矣辛卯赈河北诸路被水灾 
者癸巳谕点检司行宫外地及围猎之处悉与民耕虽禁地听民持农器出入 【恭读　　御批通鉴辑览云章宗以围猎之地悉与民耕则 
讲武因之而废葢立国之道武备原不可一日而弛虽劝农称善政而围猎亦所以为民　　圣谕以承租父基业不可变其旧俗为训真万世 
立国之谟猷也谨录识之】 丙申东路副使王胜进鹰遣谕之曰汝职分非轻民闲利害官吏邪正略不具闻而乃以鹰进此岂汝所职也后母 
复尔二月戊戌朔始以春秋二仲月上戊日祭社稷三月戊辰朔诸路提刑司入见诫谕之曰朕特设提刑司本欲安民于今五年效犹未着葢 
多不识大体徒事细碎以致州县畏缩而不敢行事乃者山东民艰于食尝遣使赈济盖卿等不职故至于此既往之失其思悛改以胥持国为 
参知政事甲午定配享功臣夏四月癸卯百官请上尊号帝以比年五谷不登百姓流离正当戒惧修身之日岂得虚受荣名不许戊申亲禘于 
太庙辛亥右丞相清臣等及学官刘玑率六学诸生请上尊号如唐元和故事不许敕女真进士及第后仍试以骑射中选者升擢之正月丙寅 
朔曹王永升及诸王请上尊号不许辛巳敕诸路月具雨泽田禾分数以闻六月壬戌以完颜守贞为平章政事秋七月已丑制三品以上有故 
者若亲贤勋旧尚书省即与闻奏议加追赠以同判大睦亲府事襄为枢密使八月丁未释奠孔子庙北面再拜九月甲子朔天寿节御大安殿 
受亲王百官及宋高丽夏使朝贺戊辰以瓜尔佳衡为尚书右丞马琪为参知政事冬十一月丙戌诏诸职官以赃污不职被罪以廉能获升者 
列其姓名揭之公署以示劝惩十二月甲午谕大兴府于暖汤院日给米五石以赡贫者戊戌定武军节度使郑王永蹈以谋反伏诛已亥谕有 
司以郑王财产分赐诸王泽国公主财物分赐诸公主庚戌诏有司会试毋限人数是岁大有年
　　五年春正月乙丑尚书省进区田法诏相其地宜务从便又言遣官劝农之扰命提刑司禁止之乙亥以页噜古绅始制女真字诏加封赠 
依苍颉立庙盩厔例祠于上京纳尔珲庄本路官及其子孙春秋致祭辛巳诸路所举才德之士文商等诏赐奖赏自后屡擢荐举之士乙酉初 
定长吏劝课能否赏罚格诏购求崇文总目内所阙书籍二月巳酉宰臣请罢北边屯驻军马不允癸丑命伊喇敏持嘉锡尔格相视北边营屯 
经画长久之计三月壬申初定限钱禁庚辰诏定日月风雨雷神常祀戊子置弘文院译写经书夏四月已酉诏自今筐椟床榻之饰毋以金玉 
乙卯幸景明宫六月宋前主眘殂秋七月戊辰猎于和济格尔八月辛亥至自景明宫九月乙丑帝御睿思殿诸路提刑司入见戊辰初令民买 
扑随处金银铜冶戊寅敕尚书省集议备边事甲申命上京等九路并诸茂及乣等处选军三万俟来春调发仍命诸路并北准布以六年夏会 
兵临潢冬十月庚戌张汝弼妻高托噶以谋逆伏诛壬子尚书省奏升提刑司所察廉官大兴主簿蒙古满都在其中帝曰满都浇浮人也与其 
任浇浮孰若用淳厚使才智过人犹不当用况常才耶其再察之闰月甲子亲王百官及六学诸生屡奉表请上尊号不允戊寅帝问辅臣孔子 
庙诸处何如守贞对曰诸县见议建立帝因曰僧徒修饰宇像甚严道流次之惟儒者于孔子庙最为灭裂守贞曰儒者不能长居学校非若僧 
道久处寺观帝曰僧道以佛老营利故务在庄严闳侈起人施利所以为观美也丙戌以鄂屯忠孝温昉修治河防十二月辛酉平章政事完颜 
守贞为胥持国所忌罢去 【按完颜守贞刚忠明亮称贤宰执故明昌之治具有可观自胥持国既进而守贞乃不能安金史止载其罢而未 
指以胥持国之故于原委不能了然兹据续通鉴纲目补辑】 以尼玛哈鉴为参知政事丁卯免黄河水灾处今年秋税辛巳敕减修内司备营 
造军千人都城所五百人
　　六年春正月辛卯敕有司给天水郡公家属田宅壬寅如春水庚戌罢陜西括地辛亥谕胥持国河上役夫聚居恐生病疫可廪医护视之 
乙卯次御林二月丁巳朔敕有司行宫侧及猎所有农者勿禁庚午至自春水三月丙戌朔日有食之甲午以富珠哩子元田仲礼等为司谏拾 
遗谕之曰国家设置谏官非取虚名葢责实效庶几有所裨益卿等皆朝廷选擢置之谏职如国家利害官吏邪正极言无隐近路铎左迁本以 
他罪卿等勿以被责遂畏缩不言也戊戌括羣牧所三招讨司明安穆昆随乣及德哷勒唐古都诸茂西京太原官民駞五千充北边粮运其駞 
载为业者勿括敕取银绢金盂等物以备支给赏劳夏四月癸亥增修曲阜宣圣庙工毕赐衍圣公以下三献法服及登歌乐一部甲子以乌凌 
阿愿为平章政事瓜尔佳衡为尚书左丞戊寅以修河防工毕参知政事胥持国进官二阶翰林待制鄂屯忠孝以下各一阶获嘉令王维翰以 
下五十六人各赐银币有差庚辰以瓜尔佳清臣为左丞相监修国史襄为尚书右丞相胥持国为尚书右丞壬午赐宰臣手诏以风俗不淳官 
吏苟且责之五月丙戌命减万寍官陈设九十四所辛卯以出师遣礼部尚书张暐告于庙社乙未判平阳府事镐王永中及其二子以罪赐死 
乙巳诏诸路明安穆昆农隙讲武本路提刑司察其惰者罚之庚戌命左丞相瓜尔佳清臣行省于临潢府六月丙寅以唐古贡为枢密使辛巳 
左丞相清臣遣使献捷秋八月已巳以温都伯英言命礼部令学官讲经壬申行省都事通吉永中来报捷九月丙戌以伊喇仲方为御史大夫 
冬十月乙亥命瓜尔佳衡行省于抚州命选亲军武卫军各五百人以从十一月戊子左丞相瓜尔佳清臣罢右丞相襄代领行省事甲辰报败 
敌于望云乙巳以唐古贡伊喇仲方张暐等二十三人充计议官凡军事则议之戊申初定县官增水田升除制十二月戊午礼部尚书张暐等 
进大金集礼庚辰帝幸后园阅军器右丞相襄率驸马都尉布萨揆等进军大盐泺分兵攻取诸营
　　承安元年春正月甲申大盐泺羣牧使伊喇覩等为光嘉喇部兵所败死之丁亥国子学斋长张守愚上平边议三篇特授本学教授仍以 
其议付史馆二月初造虎符发兵三月癸卯敕尚书省刑狱虽已奏明其间恐有疑枉其再议以闻人命至重不可不慎也夏四月壬子遣使审 
决冤狱戊午初行区种法民十五以上六十以下有土田者丁种一亩五月庚辰朔观稼于近郊因阅区田乙酉以久旱徙市庚子大雨六月甲 
寅以百姓艰食诏出仓粟十万石减价粜之秋七月庚辰御紫宸殿受诸王百官贺乙酉命有司收瘗西北路阵亡骸骨冬十月丙午朔诏选亲 
军八百人戍抚州庚戌命左丞相襄行省于北京签书枢密院事完颜匡行院于抚州丙辰祫享于太庙十一月庚寅特们羣牧契丹图卜苏德 
寿反泰州军击败之御史大夫董师中北京留守裔并为参知政事丁酉朝享于太庙戊戌有事于南郊大赦改元十二月丙午枢密使唐古贡 
率百官请上尊号不允已酉遣提点太医近侍局使李仁惠劳赐北总将士授官者万一千人授赏者几二万人凡用银二十万两绢五万匹钱 
三十二万贯
　　二年春正月乙酉敕职官犯赃私不得诉于同官二月特命袭封衍圣公孔元措世袭兼曲阜令三月壬午命温昉佩金符行六部尚书于 
抚州庚寅幸西园阅军器辛卯始定保举德行才能格丁酉以参知政事裔代左丞相襄行省于北京夏四月尚书省奏比岁北边调度颇多请 
降僧道空名度牒以助军需从之癸酉亲王宣敕始用女真字五月甲戌朔谕宰臣曰比以军须随路赋调司县不度缓急促期征察使民费及 
数倍胥吏又乘之以侵暴其令提刑司究察之丙子再谕官吏今纪纲不立官吏弛慢迁延苟简习以成弊职官多求善名计得自安国家何赖 
焉至于徇情卖法省部令吏尤甚自今其戒勉之丁丑北京行省裔移驻临潢府六月戊申敕王遵古霖雨免入直以年老且尝侍讲读也庚戌 
罢瑶光殿工作秋八月庚辰敕计议官所进奏帖可直言利害勿用浮辞辛巳以边事未寍诏六品以上官议攻守之计凡中外臣僚不以职位 
高下或有方略材武或长于调度各举三五人以备选用议者凡八十四人言攻者五守者四十六且攻且守者三十三召对睿思殿论难久之 
丙戌以左丞相襄为左副元帅右丞胥持国以有罪免 【按胥持国柔佞有智术是时章宗李妃宠幸擅政持国阴附结之以倾善类至是为 
言者所论以有罪免金史称为致仕未得其实兹据续通鉴纲目改补】 壬辰以左副元帅襄为枢密使兼平章政事九月壬寅遣官分诣上京 
东京北京咸平临潢西京等路招募汉军不足则签补之乙巳诏许复夏国保安兰州榷场癸丑以钮祜禄额特埒为平章政事辛酉以枢密使 
襄知大兴府事胥持国为枢密副使权参知政事行省于北京冬十月庚午朔初设讲议所官十员共议钱谷以孙铎高汝砺等为之壬辰诏奖 
谕布萨揆等有功将士甲午大雪以米千石赐普济院令为粥以食贫民十一月乙巳以薪贵敕围场地内毋禁樵采壬子谕尚书省明安穆昆 
既不隶提刑司宜令监察御史察其臧否十二月已巳朔敕御史台纠察谄佞趋走有实迹者癸未遣户部侍郎上官踰体究西京逃亡劝率沿 
边军民耕种户部郎中李敬义规措临潢等路农务乙酉谕宰臣今后水潦旱蝗盗贼窃发命提刑司预为规画
　　三年春正月巳亥朔曰有食之辛丑宋夏遣使来贺癸卯谕有司凡馆接伴并奉使者毋以语言相胜务存大体奉使者亦必得其人乃可 
乙卯诏罢讲义所丁巳并上京东京两路提刑司为一提刑使副兼安抚使副安抚专掌教习武事毋令改其本俗二月辛巳谕宰臣曰自今内 
外有阙如有才能可任者虽资历未及亦具以闻虽亲故毋有所避丙戌萨察内附三月戊戌以张暐为御史大夫壬寅始榷醋丁巳敕随处盗 
贼毋以强为窃以多为少以有为无啸聚三十人以上奏闻违者杖百丙寅高丽王王晧以弟晫权国事遣使奉表来告遣孙俣往高丽宣问夏 
四月丙申谕御史台曰随朝大小官虽有才能率多苟简朕甚恶之其察举以闻提刑司所察廉能污滥官皆当殿奏余事可转以闻庚子张汝 
方以漏泄廷议削官两阶五月壬寅射柳击球纵百姓观秋八月庚辰以护卫石和尚为押军万户率亲军八百人武卫军千六百人戍西北路 
冬十月丁亥定官民存留见钱之数设回易务更立行用钞法十一月丁酉枢密使襄至自军癸卯以为尚书左丞相兼修国史茂申诏奖谕枢 
密副使瓜尔佳衡以下将士以边事定诏中外减死罪徒以下释之赐左丞相襄以下将士金币有差十二月甲子朔猎于酸枣林大风寒罢猎 
冻死者五百余人
