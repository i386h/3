<!-- { "loadSidebar": true } -->
有告士元受赇藏禁书者戬穷治之辞连宰相吕夷简知枢密院盛度参知政事程琳遂逮捕夷简子公绰公弼参劾其状既而士元流海岛度 
琳坐尝交关士元罢去其余绌罚者自御史中丞孔道辅天章阁待制庞籍又十余人戬敏强善听决喜出不意独假贷细民豪宗大姓绳治益 
急政有能迹徙权三司使复转运使考课格分别殿最又句较三司出入得羡钱四百万缗以右谏议大夫同知枢密院改枢密副使是时陕西 
用兵戬请巡边以图破羌之策戬与参知政事宋庠为宰相吕夷简所忌与庠皆罢以资政殿学士知杭州钱塘湖溉民田数十顷钱氏纳国后 
葑土堙塞且多所占冒湖水益狭戬发属县丁夫数万辟之民赖其利事闻诏本郡岁治如戬法迁给事中徙郓州又徙永兴军建言凡军行所 
须愿下有司相缓急折为三等非急罢去先是衙吏输木京师浮渭泛河多漂没既至则斥不中程往往破家不能偿戬奏岁减二十余万又奏 
罢括籴以劝民积粟长安故都多豪恶戬治之尚严甚者至黥窜人皆惕息未几为陕西四路都总管兼经略安抚招讨使驻泾州听便宜从事 
迁尚书礼部侍郎时知庆州滕宗谅知渭州张亢过用公使钱戬置于法行边至镇戎军趣莲花堡天寒与将佐置酒元昊拥兵近塞会暮尘起 
有报敌骑至者戬曰此必三川将按边回非敌骑也已而果然及疆事少寍诏还知永兴军初静边砦主刘沪谋筑水洛结公二城以通秦渭援 
兵招生羌大王族为边卫戬使沪与著作佐郎董士廉督其役会罢戬四路安抚使韩琦知渭州尹洙皆以为地在生羌闲恐城未就而寇至召 
沪士廉罢役归不听乃使裨将狄青将兵以往械送德顺军狱戬力争于朝卒城之进户部侍郎资政殿大学士知并州契丹与元昊方交兵边 
奏互上独戬不以闻诏遣使问其故戬曰敌自相攻中国不足忧也鄜府闲有弃地曰草城川戬募工人为弓箭手计口给田初兵兴用不足河 
东行铁钱山多炭铁鼓铸利厚重辟不能止戬乃请三当一令既下兵民相扇动数千人邀走马承受诉承受中贵人不能遏又羣噪州门守门 
者拒不得入戬闻悉召至庭下推首谋数千人 【案数千人应作数十人】 黥隶他州事乃定迁吏部侍郎改宣徽北院使拜奉国军节度使 
卒赠太尉谥文肃戬遇事果敢必行然凭气近侠用刑峻深士民多怨之

　　△明镐

　　明镐字化基密州安邱人大中祥符五年中进士第补蕲州防御推官 【案东都事略作广济军判官】 改大理寺丞薛奎领秦州辟为 
节度判官奎徙益州辟知录事参军程琳代奎为签书节度判官就通判州事迁太常博士还朝仁宗问镐所能奎称其沈鸷有谋能断大事除 
开封推官献六冗书进尚书礼部员外郎累迁兵部员外郎直史馆益州路转运使会岁饥民无积聚盗贼闲发镐为平物价募民为兵人赖以 
安知陵州楚应几赃败或告以先期奏之镐曰获罪则已安可欺朝廷邪卒坐失察降知同州会元昊寇延州起为陕西转运使敌破金明砦既 
去议修复其城帅臣拥兵不即进而镐止以百余骑自督将士一月而成又常阅同州厢军得材武者三百余人教以强弩奏为清边军最骁悍 
其后陕西河东颇仿置之迁户部郎中直昭文馆知陕州徙江淮制置发运使未行会贼破丰州擢天章阁待制河东都转运使修建寍中候百 
胜砦镇川清塞堡凡五城以劳迁左司郎中明年擢龙图阁直学士知并州镐大巡边以备贼时边任多纨袴子弟镐乃取尤不职者杖之疲软 
者皆自解去遂奏择习事者守堡砦寻以枢密直学士左谏议大夫知成德军入知开封府庆历七年王则叛命镐为体量安抚使城未下又命 
参知政事文彦博为宣抚使以镐副之贝州平迁端明殿学士给事中权三司使诸将悉超迁都虞候士卒八千四百人第其功为五等每等迁 
一资彦博数推镐功拜参知政事已而疽发背帝谓辅臣曰镐忠亮有劳及其未乱思一见之临问恻然曰方赖卿谋国事何遽被疾镐气惫犹 
能顿首谢翌日卒年六十赠礼部尚书 【宋史本传不载镐年寿及赠官据东都事略隆平集补】 谥文烈镐端挺寡言所至安静有体而遇 
事不苟为世所推重王则者本涿州人岁饥流至恩州自卖为人牧羊后隶宣毅军为小校恩冀俗妖幻相与习五龙滴泪等经及图谶诸书言 
释迦佛衰谢弥勒佛当持世初则去涿母与之诀别刺福字于其背以为记妖人因妄传字隐起争信事之而州吏张峦卜吉主其谋党连德齐 
诸州约以庆历八年正月断澶州浮梁乱河北会其党潘方净以书谒北京留守贾昌朝事觉被执故不待期亟以七年冬至叛时知州张得一 
方与官谒天庆观则率其徒劫库兵得一走保骁捷营贼焚门执得一囚之兵马都监内殿承制田斌以从卒巷鬬不胜而出城扉阖提点刑狱 
田京任黄裳持印弃其家缒城出保南关贼从通判董元亨取军资库钥元亨拒之杀元亨又出狱囚囚有憾司理参军王奖者遂杀奖既而节 
度判官李浩清河令齐开主簿王湙皆被害则僭号东平郡王以张峦为宰相卜吉为枢密使建国曰安阳牓所居门曰中京居室厩库皆立名 
号改年曰得圣以十二月为正月百姓年十二以上七十以下皆涅其面曰宜军破赵得胜旗帜号令率以佛为称城以一楼为一州书州名阙 
补其徒为州每面置一总管然缒城下者日众于是令守者伍伍为保一人缒余悉斩有州民汪文庆郭斌赵宗本汪顺者自城上系书射镐帐 
约为内应夜垂絙以引官军既内数百人焚楼橹贼觉率众拒战初官军既登欲专其功断絙以绝后来者及与贼战兵寡不敌与文庆等复缒 
而下是夜城几克则期正月十四日出要劫契丹使谍者以告镐遣殿侍安素伏兵西门贼果以数百人夜出伏发皆就获城峻不可攻乃为距 
闉将成为贼所焚遂即南城为地道日攻其北牵制之及文彦博至穴通城中选壮士中夜由地道入众登城贼纵火牛官军以枪中午鼻牛还 
攻之贼大溃开东门遁合门祗候张絪缘壕与战死之总管王信捕得则其余众保村舍皆焚死槛送则京师支解以徇则叛凡六十六日

　　钦定续通志卷三百二十六

　　●钦定续通志卷三百二十七　列传一百二十七

　　列传

　　宋 【三十一】

　　○宋三十一

　　王尧臣　　孙抃　　　田况　　田锡　　　王禹偁　　张咏

　　王尧臣
　　孙抃
　　田况
　　田锡
　　王禹偁
　　张咏

　　△王尧臣

　　王尧臣字伯庸应天府虞城人举进士第一授将作监丞通判湖州召试改秘书省著作郎 【案欧阳修撰尧臣墓志铭作著作佐郎】  
直集贤院会从父冲坐事出知光州父丧服除为三司度支判官再迁右司谏郭皇后薨议者归罪内侍都知阎文应尧臣请穷治左右侍医者 
不报时上元节有司张灯尧臣俟乘舆出即上言后已复位号今方在殡不当游幸帝为罢张灯擢知制诰同知通进银台司提举诸司库务知 
审刑院入翰林为学士知审官院陕西用兵为体量安抚使将行请曰故事使者所至称诏存问官吏将校而不及于民自元昊反三年于今关 
中之民凋敝为甚请以诏劳来仍谕以贼平蠲租赋二年仁宗从之使还上言陕西兵二十万分屯四路然可使战者止十万贼众入寇常数倍 
官军故三至而三胜泾原近贼巢穴最当要害宜先备之今防秋甚迩请益团土兵以二万屯渭州为镇戎山外之援万人屯泾州为原渭声势 
二万屯环庆万人屯秦州以制其冲突且贼之犯边不患不能入患不能出也若以精兵扼险强弩注射旁设奇伏且追且击不败何待贼屡乘 
战胜重掠而归诸将不能追击者由兵寡而势分也又论延州镇戎军渭州山外三败之由皆为贼先据胜地诱致我师将帅不能据险击归而 
多倍道趍利兵方疲顿乃与生羌合战遂致掩覆愿敕边吏常远斥候遇贼至度远近立营砦然后量敌奋击毋得轻出诏以其言戒边吏时韩 
琦坐好水川兵败徙秦州范仲淹亦以擅复元昊书降耀州尧臣言二人者皆忠义智勇不当置之散地又荐种世衡狄青有将帅才明年贼果 
自镇戎军原州入寇败葛怀敏乘胜掠平凉潘原关中震恐自邠泾以东皆闭垒自守仲淹自将庆州兵捍贼贼始引去仁宗思其言乃复以琦 
仲淹为招讨使置府泾州益屯兵三万人而使尧臣再安抚泾原初曹玮开山外地置笼竿等四砦募弓箭手给田使耕战自守其后将帅失抚 
御稍侵夺之众怨怒遂劫德胜砦将姚贵闭城畔尧臣适过境上作书射城中谕以祸福众遂出降乃为申明约束如旧而去既还上言韩琦范 
仲淹庞籍既为陕西四路都总管缘边经畧安抚招讨等使四路当禀节制而尚带经畧使 【案东都事畧作经畧副使】 名者九人请逐路 
都总管副总管并罢经畧只充缘边安抚使既而滕宗谅亦以为请遂罢之又言鄜延环庆路皆险固易守惟泾原自汉唐来为冲要之地自镇 
戎军至渭州沿泾河大川直抵泾邠畧无险阻难以捍防如郭子仪浑瑊常宿重兵守之自元昊叛命数年由此三入寇朝廷置帅府于泾州为 
控扼关陕之会频经败覆边地空虚士气不振愿精择将佐其新集之兵未经训练宜易以旧人因论沿边城砦控扼要害贼径通属及备御轻 
重之策为五事上之又请废泾原五州营田益置弓箭手及彻潼关楼橹皆报可以户部郎中 【案墓志铭作学士】 权三司使辟张温之杜 
杞十余人为副使判官 【案墓志铭云明年四月以学士权三司使自朝廷理元昊罪军兴而用益广前为三司者皆厚赋暴敛甚者借内藏 
率富人出钱下至果菜皆加税而用益不足公始受命则曰今国与民皆敝矣在陛下任臣者如何由是天子一听公所为公乃推见财利出入 
盈缩曰此本也彼末也计其缓急先后而去其蠹敝之有根穴者斥其妄计小利之害大体者然后一为条目使就法度罢副使判官不可用者 
十五人更荐用才且贤者朞年民不加赋而用足明年以其余偿内藏所借者数百万又明年其余而积于有司者数千万而所在流庸稍复其 
业此段事迹朱子采入名臣言行录宋史本传不载附识】 时入内都知张永和建议收民僦舍钱十之三以助军费尧臣入对曰此衰世之事 
召怨而携民唐德宗所以致朱泚之乱也度支副使林潍畏永和附会其说尧臣奏黜潍议乃定夔州路转运使请增盐井岁课十余万缗尧臣 
以为上恩未尝及远人而反牟取厚利适足以敛怨罢之迁翰林承旨兼端明殿学士为羣牧使母丧服除转右谏议大夫加给事中拜枢密副 
使会侬智高反请析广西宜容邕州为三路遇蛮入寇三路会支郡郡兵掩击令经畧安抚使守贵州以统制焉益募澄海忠敢土军分屯运全 
永道三州米以饷之罢遣北兵远戍时狄青经制岭南诏青审议以为便居枢密三年务裁抑徼幸于是有缕匿名书传布京城者仁宗不以为 
疑也嘉佑元年拜户部侍郎参知政事久之帝欲以为枢密使而当制学士胡宿固抑之乃进吏部侍郎卒赠尚书左仆射谥文安尧臣以文学 
进典内外制十余年其为文词温丽执政时尝与宰相文彦博富弼刘沆劝帝早立英宗为嗣为诏草挟以进未果立元丰三年子水部员外郎 
同老进遗稿论父功帝以访文彦博具奏本末遂加赠太师中书令改谥文忠以同老为秘阁校理

　　△孙抃

