<!-- { "loadSidebar": true } -->
　　蓟伯出敏山状如荆白花赤实服者不寒见山海经 【蓟广志作计】
　　石柏生海中一干极细上有一叶似侧柏根所附着如乌药大抵皆化为石见桂海虞衡志
　　阴阳柏出高丽南宋时曾进之左花则右实右花则左实见昆山县志
　　岩桂一名木犀其花白者名银桂黄者名金桂红者名丹桂
　　天竺桂生闽粤两浙而台州天竺最多故名大树繁花结实如莲子状天竺僧人称为月桂其花时常不绝故道经谓之不时花不以供献
　　（臣）等谨案宋之问诗云桂子月中落陈藏器本草拾遗云今江东诸处每至四五月后尝于衢路闲得月桂子大于狸豆破之辛香故 
老相传是月中下也余杭灵隐寺僧种得一株近代诗人多所论述南部新书杭州府志涌幢小品诸书所载大略与陈说同考月中桂树之说 
出虞喜安天论酉阳杂俎云或言月中蟾桂地影也空处水影也此语差近是月中本无桂树也月无桂安所得子而下之而植之天竺桂之名 
月桂因其四季有花犹胜春花之名月季花耳岂以种出月中而名哉然则桂子之雨何也李时珍曰宋史元丰三年六月饶州雨木子数亩状 
类山芋子味辛而香即此类也斯论可破羣说之诬今并录于此
　　沈香一名沈水香一名蜜香一名木蜜一名没香一名多木香一名阿■〈髟，差代彡〉 【音矬】 沈怀远南越志云交趾蜜香树彼 
人取之先断其积年老木根经年其外皮干俱朽烂木心与枝节不坏坚黑沈水者即沈香也半浮半沈与水面平者为鸡骨香细枝紧实未烂 
者为青桂香其干为栈香其根为黄熟香其根节轻而大者为马蹄香此六物同出一树有精粗之异尔
　　（臣）等谨按本草拾遗沈香与蜜香分为二沈怀远南越志及李时珍本草纲目合为一考蜜香形状功用与沈水无少异盖一物也故 
今从沈李二说合之
　　檀香一名旃檀一名真檀叶庭珪香谱云皮实而色黄者为黄檀皮洁而色白者为白檀皮腐而色紫者为紫檀华严经云白旃檀涂身能 
除一切烦恼道书檀香谓之浴香不可烧供上真
　　羯布罗香树松身异叶花果亦别初采既湿尚未有香木干之后循理而析之其中有香色如冰雪似龙脑香见西域志
　　麝香树其老根焚之亦清烈号■〈飠乞〉■〈飠达〉香出江南山谷闲见清异录
　　没药一名末药生南海诸国广州亦有之根株皆如橄榄叶青而密岁久则有脂液流滴在地下凝结成块或大或小类安息香
　　櫰香一名兜娄婆香楞严经云坛前安一小炉以兜娄婆香煎水沐浴即此香也
　　必栗香一名花木香一名詹香生商山中叶如老椿捣置上流鱼悉暴腮而死以为书轴白鱼不损书也
　　骐驎竭一名血竭树略如没药其肌赤色采法亦与没药同一云紫镏树之脂见五杂组
　　安息香树一名辟邪树段成式酉阳杂俎云刻其树皮其胶如饴名安息香六七月坚凝乃取之烧之通神辟众恶
　　（臣）等谨按叶庭珪香谱云安息香不宜于烧而能发众香故人取以和香与段说小异又香录云今人和香有如饧者谓之安息油则 
后人之加名也
　　苏合香一名咄竭瑟剑其膏谓之苏合油梁书云中天竺国出苏合香是诸香汁煎成非自然一物也又云大秦国采得苏合香先笮其汁 
煎为香膏乃卖其滓与诸国贾人是以展转来达中国者不大香也 【李时珍曰刘梦得传信方言苏合香多薄叶子如金色按之即少放之 
即起良久不定如虫动气烈者佳如此则全非今所用者】
　　詹糖香树似橘煎枝叶为香似沙糖而黑出交广以南软者为佳其花亦香气如茉莉花
　　笃耨香出真蜡国树之脂也色白而明透者名白笃振杂以树皮者则色黑名黑笃耨为下品
　　胆八香又名唵叭香生交趾南番诸国树如稚木犀其实压油和诸香爇之辟恶气
　　龙脑香即今之冰片也一名片脑一名羯婆罗香膏名婆律香亦名脑油段成式酉阳杂俎云龙脑香树名固不婆律无花实其树有肥有 
瘦瘦者出龙脑肥者出婆律膏香在木心中断其树翦取之膏于树端流出斫树作坎而承之
　　（臣）等谨按古今之言龙脑者其说不一苏恭苏颂皆云树形似杉而叶庭珪及苏恭所引或说则直以为杉木段成式云树无花实又 
云膏于树端流出而苏恭苏颂所引或说皆云实如豆蔻膏即根下清液盖传闻异词也今一以段说为正
　　阿魏一名阿虞一名熏渠一名合昔泥有草木二种草者出西域可晒可煎木者膏液滴酿结成
　　蘗木一名黄蘗 【俗作黄柏省写之谬】 其根结块如松下茯苓名檀桓陈藏器云百岁蘗树之根如天门冬长三四尺别在一旁以小 
根缀之名檀桓芝此即陶隐居所云其根于道家入木芝品者也又有一种小树状如石榴俗呼为子蘗亦名小蘗又名山石榴又一种小树多 
刺者名刺蘗 【案金樱子杜鹃花并名山石榴与小蘗同名异物】
　　黄栌生商洛山谷四川界甚有之叶圆木黄可染黄色胡桐见前汉书西域传颜师古曰胡桐似桐虫食其树而沫出下流者俗名胡桐泪 
可以汗金银
　　折桐春来开花如玉簪而微红见洞天清录
　　■〈木郢〉桐状似青桐叶有桠人取皮以沤丝 【■〈木郢〉而郢切】
　　楝一名苦楝实名金铃子荆楚岁时记言蛟龙畏楝故端午以楝叶包米作角黍投江中祭屈原也
　　紫檀一名紫旃木性坚新者色红旧者色紫有蟹爪纹新者以水湿浸之色能染物
　　樃榆状如榆其皮有滑汁八月生荚 【考左传正义樃榆即樠木】
　　皂树叶如槐叶实名皂荚又名皂角又名鸡栖子又名乌犀又名悬刀性能消铁皂树多剌难上采荚时以篾篐其树一夜自落亦一异也 
其刺名天丁
　　肥皂荚树叶如皂树叶荚长三四寸肥厚多肉内有黑子数颗采荚捣作丸澡身去垢胜于皂荚物类相感志言肥皂荚水死金鱼辟马蚁 
■〈麦失〉见之则不就亦物性相制耳
　　栾树叶似木槿而细薄花黄以染物甚鲜明亦可入药子名木栾子堪为数珠
　　苏方木一名苏木树似庵罗其木人用以染绛色博物要览云煎汁用铁器则色黯其木蠹屑名曰紫纳亦可用
　　乌木一名医木一名乌樠木一名乌文木木色正黑如水牛角体重坚致可为器物其闲道者嫩木也南方人以檕木染色伪为之
　　桦木似山桃 【桦王珉作■〈木昼〉又作檴】 皮堪为烛其皮上有紫黑花匀者以裹鞍及■〈革登〉谓之暖皮
　　缴木文侧戾故名
　　榈木性坚紫红色有花文者谓之花榈木 【俗作花梨误】 可作器物
　　橉木一名橝木又名橉■〈觔〉木染绛用之烧灰淋汁可酿酒
　　柯树一名木奴生广南山谷波斯家用为船舫者也
　　黄杨木性坚致难长俗说岁长一寸闰年反缩一寸谓之厄闰以今验之但闰年不长耳木理细腻作梳剜印最良
　　石楠一名枫药南方记曰石楠树野生二月花实如燕卵七八月熟出九真
　　鬼目一名麂目刘欣期交州记云鬼目出交趾九真武平兴古诸处树高大如棠梨二月生花仍连着子大者如木瓜小者如梅李而小斜 
不周正七八月熟 【苻草一名鬼目与此同名异物】
　　（臣）等谨按郑志云石楠一名鬼目考本草诸书石楠与鬼目截然二种郑志所云非有脱文则错悞也今正之
　　榕树生南海桂林叶如木麻实如冬青其荫十亩故人以为息焉而其枝条既繁叶又茂细软条如藤垂下渐渐及地藤稍入地便生根节 
见南方草木状
　　■〈木畟〉木似松柏有刺细理见郭璞山海经注
　　朹木似榆可烧以粪稻田出蜀中见郭璞山海经注
　　（臣）等谨按齐民要术合朹与机为一考朹树似梅机树似榆状既不同又朹陆德明音求机郭璞音饥音亦各别齐民要术之同条或 
有脱悞附识于此
　　■〈犕，木代牜〉木生蜀中七八月中吐穗穗成如盐粉见郭璞山海经注槭木可作大车輮见说文萧颖士诗序云二室之闲有槭木 
焉与江南枫形相类
　　桤 【音欹】 木一名蜀木见四川志益部方物略所云民家树桤不三年材可倍常故杜甫诗云饱闻桤树三年大
　　模木生周公冢上其叶春青夏赤秋白冬黑以色得其正也见淮南王木谱
　　楷木生孔子冢上其余枝疏而不屈以质得其直也见淮南王木谱酉阳杂俎曰蜀中有木类柞众木荣时如枯枿隆冬方萌芽布阴蜀人 
呼为楷木
　　棹树干叶俱似椿以其叶煮汁渍果呼为棹汁出高凉郡见南方草木状绀球云棹汁唯可染绛
　　大风子出海南诸国周达观真腊记云大风子乃大树之子状如椰子而圆其中有核数十枚大如雷丸子中有仁白色
　　相思子大树也材理坚邪斫之则文可作器其实如珊瑚历年不变东冶有之见南越志吴都赋云相思之树即此
　　石瓜出四川峨眉山中其树修干树端挺叶肥滑如冬青实长而不圆壳裂则子见其形如瓜其坚如石故名巴豆一名巴菽见广雅一名 
刚子一名老阳子左思蜀都赋云巴菽巴戟即此
　　（臣）等谨按郑志以巴菽为巴椒盖刊本之讹今补其名目以正之
　　枸橘一名臭橘树叶并与橘同而实如弹丸不香
　　金樱子一名刺梨子一名山石榴一名山鸡头子 【按林檎何裹子亦曰金樱子与此同名异物】
　　女贞一名贞木一名蜡树琴操鲁有处女见女贞木而作歌即此
　　冬青一名冻青一名万年枝盖女贞别种也宋时试画院诸生以万年枝上太平雀为题即此
　　（臣）等谨按女贞冬青古不分别故晋苏彦女贞颂云女贞之树一名冬青而方书所用冬青皆女贞也后人以叶长而子黑者为女贞 
叶微团而子赤者为冬青故苏恭苏颂咸云女贞叶似冬青至冬不雕今从二苏说别出之
　　水冬青叶细利于养蜡子见宋氏树畜部
　　乌药一名旁其一名鳑魮一名矮樟
　　石荆一名水荆似荆而小生水旁
　　玉蘂花一名散水花唐时唐昌观有之名人多赋咏焉玉兰一名迎春丛生花白微碧其未开时亦名木笔寄枝用辛夷体则花大而成树
　　（臣）等谨按胡仔云木笔迎春自是两种木笔色紫迎春色白李时珍云辛夷花有白色者人呼为玉兰二说互异伏读
　　御制含韵斋咏玉兰诗注云按玉兰取辛夷木本接植之即成花师皆云玉兰虽有白花而小且丛条不成树欲花朵大而成树必须取辛 
夷接植而辛夷不以玉兰接之则仍紫花是辛夷玉兰本相近然羣芳谱及诗人率别辛夷玉兰若泾渭而以木笔属之辛夷今观二花尖锐形 
态毕同独紫白异色耳若以拟笔不与白而与紫吾以为不然臣等紬绎之下恍悟胡仔以木笔专属辛夷尚仍前人之误而李时珍认为一物 
亦不知玉兰用辛夷接植而成皆未深考又伏读
　　御制咏紫白丁香诗云辛夷若谓玉兰别谓此分身抑合身尤为确证郑志但载辛夷而无玉兰殊为疏略今谨补入
　　琼花扬州后土庙有一株花洁白可爱树大而花繁不知实何木也俗谓之琼花见刘禹锡诗序又有一种聚八仙花与琼花相似而不同 
叶粗而有芒花小瓣薄其色渐青蘂低于花结子而不香
　　（臣）等谨按宋敏求等误以琼花即玉蘂刘攽等误以琼花为聚八仙杨慎等又误以玉蘂即山矾今据周必大郑兴裔辨证别出之
