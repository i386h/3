<!-- { "loadSidebar": true } -->
金步卒亲提骑兵驻大仪当敌骑伐木为栅自断归路会遣魏良臣使金世忠撤炊爨绐良臣有诏移屯守江良臣疾驰去世忠度良臣已出境 
即上马令军中曰视吾鞭所向于是引军次大仪勒五阵设伏二十余所约闻鼓即起击良臣至金军金人问宋师动息具以所见对聂哷目勒 
闻世忠退喜甚引兵至江口距大仪五里别将托卜嘉拥铁骑过五阵东世忠传小麾鸣鼓伏兵四起旗色与金人旗杂出金军乱宋军迭进背 
嵬军各持长斧上揕人胷下斫马足敌被甲陷泥淖世忠麾劲骑四面蹂躏人马俱毙遂擒托卜嘉等二百余人所遣董旼亦击金人于天长县 
之鸦口桥金攻承州解元设水军夹河而阵日合战十三相拒未决世忠遣成闵将骑士往援复大战俘获甚众世忠复亲追至淮金人惊溃相 
蹈藉溺死无算捷闻羣臣入贺帝曰世忠忠勇朕知其必能成功沈与求曰自建炎以来将士未尝与金人迎战今世忠连捷以挫其锋厥功不 
细帝曰第优赏之于是部将董旼陈桷解元呼延通等皆峻擢有差论者以此举为中兴武功第一时达兰屯泗州乌珠屯竹塾镇为世忠所扼 
以书币约战世忠许之且使两伶人以橘茗报聘会雨雪金馈道不通野无所掠杀马而食蕃汉军皆怨乌珠夜引军还刘麟刘猊弃辎重遁五 
年进少保六年授武寍安化军节度使京东淮东路宣抚处置使置司楚州世忠披草莱立军府与士同力役夫人梁亲织薄为屋将士有怯战 
者世忠遗以巾帼设乐大宴俾妇人妆以耻之故人人奋厉抚集流散通商惠工山阳遂为重镇刘豫兵数入寇辄为世忠所败时张浚以右相 
视师命世忠自承楚图淮阳刘豫方聚兵淮阳世忠即引军渡淮旁符离而北至其城下为贼所围奋戈一跃溃围而出不遗一镞呼延通与金 
将雅哈贝勒搏战扼其吭而禽之乘锐掩击金人败去既而围淮阳贼坚守不下乌珠与刘猊皆至世忠求援于张俊俊以世忠有见吞意不从 
世忠勒阵向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导战二人遂引去寻诏班师复归 
楚州淮阳之民从而归者以万计三月除京东淮东宣抚处置使兼节制镇江府仍楚州置司赐号扬武翊运功臣加横海武寍安化三镇节度 
使九月帝在平江世忠自楚州来朝会边报急刘光世欲弃庐州还太平张俊亦请益兵都督张浚曰今日之事有进击无退保于是世忠引兵 
渡淮与金将额哩页战刘猊将寇淮东为世忠兵扼不得进初世忠移屯山阳遣间结山东豪杰约以缓急为应宿州马泰及太行羣盗多愿奉 
约朿者金人废刘豫中原震动世忠谓机不可失请全师北讨招纳归附为恢复计会秦桧主和议命世忠徙屯镇江世忠言金人诡诈恐以计 
缓我师乞留此军蔽遮江淮又力陈和议之非愿效死节率先迎敌又言王伦蓝公佐交河南地界乞令明具无反复文状为后证章十数上皆 
慷慨激切且请单骑诣阙面奏帝率优诏褎答后金果渝盟咸如其言金使萧哲之来以诏谕为名世忠闻之凡四上疏言不可许愿举兵决战 
兵势最重处臣请当之又言金人欲以刘豫相待举国士大夫尽为陪臣恐人心离散士气凋沮且请驰驿面奏不许既而伏兵洪泽镇将杀金 
使以坏和议不克九年授少师十年金人败盟乌珠率萨里罕李成等破三京分道深入八月世忠围淮阳金人来救世忠迎击于泇口镇败之 
又遣解元击金人于潭城刘宝击于千秋湖皆捷亲随将成闵从统制许世安夺淮阳门而入大战门内世安中四矢闵被三十余创复夺门出 
世忠奏其功擢武德大夫闵由是知名世忠进太保封英国公兼河北诸路招讨使十一年乌珠耻顺昌之败复谋再入诏大合兵于淮西以待 
既而金败于柘皋复围濠州世忠受诏救濠以舟师至招信县夜以骑兵败金人于闻贤驿至濠州濠破己三日与金人战于淮岸夜遣刘宝泝 
流将劫之金人伐木塞赤龙洲扼其归路世忠知之全师而还金人自涡口渡淮北去自是不复入侵世忠在楚州十余年兵仅三万而金人不 
敢犯奏桧收三大将权四月拜枢密使遂以所积军储钱百万贯米九十万石酒库十五归于国世忠既为桧所抑及魏良臣使金世忠又力言 
自此人情消弱国势委靡谁复振之北使之来乞与面议不许遂抗疏言桧误国桧讽言者论之帝格其奏不下世忠连疏乞解枢密柄继上表 
乞骸十月罢为醴泉观使奉朝请进封福国公节钺如故自此杜门谢客绝口不言兵时跨驴携酒从一二奚童纵游西湖以自乐平时将佐罕 
得见其面十二年改潭国公显仁皇后自金还世忠诣临平朝谒后在北方闻其名慰问者良久十三年封咸安郡王十七年改镇南武安寍国 
节度使二十一年八月薨进拜太师追封通义郡王孝宗朝追封蕲王谥忠武配飨高宗庙庭世忠初得疾敕尚医视疾将吏卧内问疾世忠曰 
吾以布衣百战致位王公赖天之灵保首领没于家诸君尚哀其死耶及死赐朝服貂蝉冠水银龙脑以敛世忠尝戒家人曰吾名世忠汝曹毋 
讳忠字讳而不言是忘忠也性戆直勇敢忠义事关庙社必流涕极言岳飞冤狱举朝无敢出一语世忠独撄桧怒语在桧传又抵排和议触桧 
尤多或劝止之世忠曰今畏祸苟同他日瞑目岂可受铁杖于太祖殿下时一二大将多曲徇桧苟全世忠与桧同在政地一揖外未尝与谈嗜 
义轻财锡赉悉分将士所赐田输租与编户等持军严重与士卒同甘苦器仗规画精绝过人今克敌弓连锁甲狻猊鍪及跳涧以习骑洞贯以 
习射皆其遗法也尝中毒矢入骨以强弩括取之十指仅全四不能动刀痕箭瘢如刻画然知人善奖用部曲起行伍秉将旄皆其甄拔云解兵 
政卧家凡十年澹然自如若未尝有权位者号清凉居士子彦直彦质彦古皆以才见用彦古户部尚书

　　韩彦直

　　 韩彦直

　　彦直字子温生期年以父任补右承奉郎寻直秘阁六岁从世忠入见高宗命作大字即拜命跪书皇帝万岁四字帝喜之拊其背曰他日 
令器也亲解孝宗丱角之繻傅其首赐金器笔研监书鞍马年十二赐三品服绍兴中登进士第调太社令父忧服除秦桧素衔世忠不附和议 
出彦直为浙东安抚司主管机宜文字桧死拜光禄寺丞迁屯田员外郎兼权右曹郎官张浚都督江淮军马檄权计议军事干道二年迁户部 
郎官主管左曹总领淮东军马钱粮会大军仓给粮径乘小舆往察之给米不如数捕吏寘于理拜司农少卿进直龙图阁江西转运兼权知江 
州时朝廷还岳飞家赀产多在九江岁久业数易主吏缘为奸产直搜剔隐匿尽还岳氏复为司农少卿总领湖北京西军马钱粮寻兼发运副 
使会时相不乐密启换武授利州观察使知襄阳府充京西南路安抚使七年授鄂州驻札御前诸军都统制条奏军中六事乞备器械增战马 
革滥赏厉奇功选勇畧充亲随朝廷多从之先是军中骑兵多不能步战彦直命骑士被甲徒行日六十里令统制官以身帅之人人习于劳苦 
驰骋如飞事闻诏令三衙江上诸军仿行之八年匄归文班乃授左中奉大夫充敷文阁待制知台州匄祠养亲提举佑神观奉朝请进对乞复 
荆襄鄂渚为一军又乞并京西湖北转运为一司分官置司襄阳可一事体帝善之迁刑部侍郎明年兼工部侍郎同列议大辟三鞫之弗承宜 
令以众证就刑彦直持不可白丞相梁克家曰若是则善类被诬必多冤狱且笞杖之刑犹引伏方决况人命至重乎议卒格遣使于金方入境 
金使芬彻问接国书事论难往复数十芬彻理屈几罹祸者数主议不挠金卒礼遣之帝嘉叹迁吏部侍郎寻权工部尚书复中大夫改工部尚 
书兼知临安府以言罢提举太平兴国宫寻提举佑神观奉朝请出知隰州首捕巨猾王永年穷治之杖徙他州奏免民间积逋以郡余财代输 
然以累欠内帑坊场钱不发鑴一官海寇出没大洋劫掠彦直授将领土豪等方略不旬日生禽贼首海盗为清奏功进敷文阁学士以弟彦质 
为两浙转运判官引嫌易泉府匄祠奉亲差提举佑神观仍奉朝请特令佩鱼示异数也入对乞搜访靖康以来死节之士以劝忠义又上荐举 
乞选人己经关升实厯六考无赃私罪犯者杂试以经术法律限其员额定其高下俾孤寒者得以自达定为改官之制帝悉嘉纳淳熙十年夏 
旱应诏言迩者滥刑为致旱之由明年入对论三衙皆所以拱扈宸居而司马乃远在数百里外乞令归司久之再为户部尚书会岁旱乞广籴 
为先备又乞追贬部曲曾诬陷岳飞者以慰忠魂以言降充敷文阁学士帝追感世忠元勋且谓彦直有才力言者诬之彦直感泣奏谢寻提举 
万寿观进显谟阁学士尝摭本朝事分为类目名水心镜为书百六十七卷礼部尚书尤袤修国史白于朝取是书以进光宗称善进龙图阁学 
士转光禄大夫致仕卒特赠开府仪同三司赐银绢九百爵至蕲春郡公

　　△岳飞

　　岳飞字鹏举相州汤阴人世力农父和能节食以济饥人有耕侵其地者割而与之飞生时有大禽若鹄飞鸣室上因以为名未弥月河决 
内黄水暴至母姚抱飞坐瓮中冲涛及岸得免人异之少负气节沈厚寡言家贫力学尤好左氏春秋孙吴兵法生有神力未冠挽弓三百斤弩 
八石学射于周同尽其术能左右射同死朔望设祭于其家父义之曰汝为时用其徇国死义乎宣和四年真定宣抚刘韐募敢战士飞应募相 
有剧贼陶俊贾进和飞请百骑灭之遣卒伪为商入贼境贼掠以充部伍飞遣百人伏山下自领数十骑逼贼垒贼出战佯北贼追之伏兵四起 
先所遣卒擒二贼以归康王至相飞因刘浩见命招贼吉倩倩以众降补承信郎以铁骑三百往李固渡尝敌败之从浩解东京围与敌相持于 
滑南领百骑习兵河上敌猝至飞麾其徒曰敌虽众未知吾虚实当及其未定击之乃独驰迎敌有枭将舞刀而前飞斩之敌大败迁秉义郎隶 
留守宗泽战开德曹州皆有功泽大奇之曰尔勇智才艺古良将不能过然好野战非万全计因授以阵图飞曰阵而后战兵法之常运用之妙 
存乎一心泽是其言康王即位飞上书数千言大略谓陛下己登大宝社稷有主己具伐敌之谋而勤王之师日集彼方谓吾素弱宜乘其怠击 
之黄潜善汪伯彦辈不能承圣意恢复奉车驾日益南恐不足击中原之望臣愿陛下乘敌穴未固亲率六军北渡则将士作气中原可复书闻 
以越职夺官归诣河北招讨使张所所待以国士借补修武郎充中军统领所问曰汝能敌几何飞曰勇不足恃用兵在先定谋栾枝曳柴以败 
荆莫敖采樵以致绞皆谋定也所矍然曰君殆非行伍中人飞因说之曰国家都汴恃河北以为固苟凭据要冲峙列重镇一城受围则诸城或 
挠或救金人不能窥河南而京师根本之地固矣招抚诚能提兵压境飞惟命是从所大喜借补武经郎命从王彦渡河至新乡金兵盛彦不敢 
进飞独引所部鏖战夺其纛而舞诸军争奋遂拔新乡翌日战侯兆川身被十余创士皆死战又败之夜屯石门山下或传金兵复至一军皆惊 
飞坚卧不动金兵卒不来食尽走彦壁乞粮彦不许飞引兵益北战于太行山擒金将拓跋雅勒呼居数日复遇敌飞单骑持丈八铁枪刺杀黑 
风大王敌众败走飞自知与彦有隙复归宗泽为留守司统制泽卒杜充代之飞居故职二年战胙城又战黑龙潭皆大捷从闾勍保护陵寝大 
