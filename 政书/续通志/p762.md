<!-- { "loadSidebar": true } -->
可用仲淹既贬帝以谕亿亿曰仲淹举臣以公臣之愚陛下所知举臣以私则臣委质以来未尝交托于人遂除户部参知政事会忻州地大震 
谏官韩琦言宰相王随陈尧佐非辅弼才又言亿子综为羣牧判官不当自请以兄纲代之遂与宰相皆罢知应天府寻加资政殿学士知成德 
军改澶州复知亳州官至尚书左丞以太子少傅致仕卒赠太子太保谥忠献亿性方重治家严饬虽燕居未尝有惰容见亲旧之孤贫者常给 
其婚葬每见诸路有奏攟拾官吏小过者辄颜色不怿曰天下太平圣主之心虽昆虫草木皆欲使之得所仕者大则望为公卿次亦望为侍从 
职司一千石 【按东都事略作二千石】 其下亦望京朝幕职奈何锢之于盛世八子纲综绛绎维缜纬缅纲尚书水部员外郎庆厯中知光 
化军性苛急不能抚循士卒军校邵兴帅众劫库兵为乱纲坐弃城除名编管英州

　　韩综 【韩宗彦】

　　 韩综 【韩宗彦】

　　综字仲文荫补将作监主簿迁大理评事举进士第通判邓州天雄军会河溢金堤民依坵冢者数百家综令曰能济一人予千钱民争操 
舟栰以救己而坵冢多溃吕夷简自北京入相荐为集贤校理厯迁三司户部判官同修起居注使契丹契丹主问其家世综言亿在先朝尝持 
礼来契丹主喜曰与中国通好久父子俱使我宜酌我酒综率同使者五人起为寿契丹主亦离席酬之欢甚既还陈执中以为生事出知滑州 
徙许州殿前指挥使坐得许怀德争产书不以闻夺集贤校理知袁州未几复为江东转运使还再修起居注累迁刑部员外郎知制诰卒综尝 
为契丹馆伴使使者欲为书称北朝而去契丹号综曰自古未有建国而无号者使惭遂不复言其后朝廷择馆伴契丹使者帝曰孰有如韩综 
者乎子宗道为户部侍郎宝文阁待制纲子宗彦字钦圣荫纲将作监主簿举进士甲科累迁太常博士以大臣荐召试为集贤校理厯提点京 
西京东刑狱应天府失入平民死罪狱成未决通判孙世寍辨正之猛吏当坐法而尹刘沆纵弗治宗彦往案举沆复沮止之宗彦疏沆于朝抵 
吏罪仁宗春秋高未有嗣宗彦上书引汉章帝故事请修胎养之令以尚书兵部员外郎判三司盐铁勾院卒

　　△韩绛 【韩宗师】

　　韩绛字子华举进士甲科通判陈州直集贤院为开封府推官有男子冷青妄称其母顷在掖庭得幸有娠而出生己府以为狂奏流汝州 
绛言留之在外将惑众追责穷治盖其母尝执役宫禁嫁民冷绪生一女乃生青遂论弃市厯户部判官江南饥为体量安抚使行便民事数十 
条宣州守廖询贪暴不法下吏寘诸理民大悦使还同修起居注擢右正言入内都知王守中兼判内行省绛言判名太重且国朝以来未有兼 
判两省者诏自今勿复除道士赵清贶出入宰相庞籍家以赂败开封杖流之道死绛言籍讽府杀之籍与尹俱谪去未几复进绛力争不得遂 
解言职明年知制诰乞守河阳召判流内铨河决商湖用李仲昌议开六塔河而患滋甚命绛宣抚河北时宰主仲昌人莫敢异绛劾其蠹国害 
民仲昌遂窜岭表迁龙图阁学士知瀛州欧阳修率同列言绛宜在朝廷瀛非所处也留知谏院纠察在京刑狱为翰林学士御史中丞帝祷茅 
山求嗣绛草祝辞因劝帝汰出宫人及限内臣养子以重绝人之世皆从之掖庭刘氏通请谒为奸绛以告帝帝曰非卿言朕无由知不数日出 
刘氏及他不谨者真定守吕溱犯法从官通章请贳之绛曰法行当自贵者始更相请援则公道废矣并劾诸请者溱遂绌富弼用张茂实掌禁 
兵绛言人谓茂实为先帝子岂宜用典宿卫不报阖门待罪自言不敢复称御史中丞诏召之及出不秉笏穿朝堂谏官唐介论之罢知蔡州数 
月以翰林侍读学士知庆州熟羗据堡为乱即日讨平之加端明殿学士知成都府张咏镇蜀日东粜米秋粜盐官给券以惠贫弱厯岁久权归 
豪右中人奉使至蜀使酒吏主贸易因附益以取悦绛悉奏罢之召知开封府为三司使请以川陕职田谷输常平仓而随其事任道里差次给 
直帝叹曰众方姑息卿不能徇时邪即行之神宗立韩琦荐绛有公辅器拜枢密副使始请建审宫西院掌武臣升朝者以息吏奸神宗尝问天 
下遗利绛请尽地力因言差役之弊愿更定其法役议自此始矣代陈升之同制置三司条例王安石每奏事必曰臣见安石所陈非一皆至当 
可用陛下宜省察安石恃以为助熙寍三年参知政事夏人犯塞绛请行边安石亦请往绛曰朝廷方赖安石臣宜行乃以为陕西宣抚使既又 
兼河东几事不可待报者听便宜施行授以空色告敕得自除吏即军中拜同中书门下平章事昭文馆大学士开幕府于延安绛素不习兵事 
注措乖方选蕃兵为七军用知青涧城种谔策欲取横山令诸将听命于谔厚赏犒蕃兵众皆怨望又夺骑兵马以与之有抱马首以泣者既城 
罗鄂特又冒雪筑抚寍堡调发骚然己而二城陷趣诸道兵出援庆卒遂作乱议者罪绛罢知邓州明年以观文殿学士徙许州进大学士徙大 
名府七年复代王安石相既颛处中书事多稽留不决且数与吕惠卿争论乃密请帝再用安石安石至颇与绛异有刘佐者坐法免安石欲抆 
拭用佐绛不可议帝前未决即再拜求去帝惊曰此小事何必尔对曰小事尚不伸况大事乎帝为逐佐未几绛亦出知许州元丰元年拜建雄 
军节度使知定州入为西太一宫使六年知河南府夏大雨伊洛间民被溺者十五六绛发廪赈恤环城筑堤数月水复至民赖以免哲宗立更 
镇江军节度使开府仪同三司封康国公为北京留守河决小吴都水议傍魏城凿渠东趋金堤役甚棘绛言功必不成徒耗费国力而使魏人 
流徙非计也三奏讫罢之元佑二年请老以司空检校太尉致仕明年卒年七十七赠太傅谥曰献肃绛临事果敢不为后虑好延接士大夫数 
荐司马光可用终以党王安石复得政是以清议少之子宗师字传道以父任厯州县职既登第王安石荐为度支判官提举河北常平累官至 
集贤殿修撰知河中府卒初宗师在神宗朝数赐对常弗忍去亲侧屡辞官不拜世以孝与之

　　△韩维

　　韩维字持国以进士奏名礼部方亿辅政不肯试大廷受荫入官父没后闭门不仕宰相荐其好古嗜学安于静退召试学士院辞不就富 
弼辟河东幕府史馆修撰欧阳修荐为检讨知太常礼院礼官议祫享东向位维请虚室以待太祖温成后立庙用乐维以为不如礼请一切裁 
去议陈执中谥曰荣灵不行乞罢礼院以秘阁校理通判泾州神宗封淮阳郡王颍王维皆以记室参军王每事咨访尝与论天下事语及功名 
维曰圣人功名因事始见不可有功名心王拱手称善时禁中遣使泛至诸臣家为王择配维上疏曰王孝友聪明动履法度方向经学以观成 
德今卜族授室宜厯选勋望之家谨择淑媛考古纳采问名之义以礼成之不宜苟取华色而己左右史阙以维同修起居注侍迩英阁讲英宗 
初免丧简默不言维上疏曰迩英阁者陛下燕闲之所也侍于侧者皆献纳论思之臣陈于前者非经则史可以博谘访之义穷仁义之道究成 
败之原今体制终毕 【按东都事略作礼制】 臣下倾耳以听玉音陛下之言此其时也臣请执笔以俟进知制诰知通进银台司御史吕诲 
等以濮议得罪请追还前诏令百官详议以尽人情请复诲等职任以全政体既而责命不由门下维又言罢黜御史事关政体而不使有司与 
闻纪纲之失无甚于此乞解银台司不从遂阖门待罪有诏举台官二人维言吕诲范纯仁有己试之效愿复其职翰林学士范镇作批答不合 
旨出补郡维言镇所失只在文字当涵容之前黜钱公辅中外以为太重进退二近臣而众莫知其所谓自此谁敢尽忠者颍王为皇太子以维 
兼右庶子神宗即位除龙图阁直学士御史中丞王陶弹宰相韩琦不押当朝班为跋扈罢为翰林学士维言中丞之言是宰相安得无罪若其 
非是安得止罢台职令为学士是迁也参知政事吴奎论陶事出知青州维言进退大臣不当如是诏迁奎官维又言执政罢免则为降黜今复 
迁官则为褎进二者理难并行此与王陶罢中丞而加学士何以异章上奎还就职维援前言求去知汝州数月召兼侍讲判太常寺初僖祖主 
己迁及英宗祔庙中书以为僖祖与稷契等不应毁庙维言太祖戡定大乱子孙遵业为宋太祖无可议者僖祖虽为高祖然仰迹功业非有所 
因若以所事稷契事之惧有所未安宜如故便王安石方主初议持不行熙寍二年迁翰林学士知开封府明年为御史中丞以兄绛在枢府力 
辞安石亦恶其言保甲事欲使为开封始分置八厢决轻刑毂下清肃时吴充为三司使帝曰维充以文学进及任烦剧而皆称职可谓得人矣 
兼侍读学士充羣牧使孔文仲对策入等以切直罢归维言陛下毋谓文仲为一贱士黜之何损臣恐贤俊解体忠良结舌阿谀苟合者将窥隙 
而进为祸不细安石益恶之枢密使文彦博求去帝曰密院事剧当除韩维佐卿明日维奏事殿中以言不用请郡帝曰卿东宫旧人当留以辅 
政对曰使臣言得行贤于富贵若缘攀附旧恩以进非臣之愿也遂出知襄州改许州七年召为学士承旨入对帝曰天久不雨朕日夜焦劳奈 
何维曰陛下忧闵旱灾损膳避殿此乃举行故事恐不足以应天变当痛自责己广求直言退又上疏曰近畿内诸县督索青苗钱甚急往往鞭 
挞取足至伐桑为薪以易钱货旱灾之际重罹此苦若夫动甲兵危士民匮财用于荒远之地朝廷处之不疑行之甚锐至于蠲除租税宽裕逋 
负以救愁苦之民则迟而不肯发望陛下奋自英断行之过于养人犹愈过于杀人也帝感悟即命维草诏求直言其略曰意者听纳不得于理 
与狱讼非其情与赋敛失其节与忠信谠论郁于上闻而阿谀壅蔽以成其私者众与诏出人情大悦有旨体量市易免行利病权罢方出保甲 
是日乃雨王安石罢会绛入相加端明殿学士知河阳复知许州帝幸旧邸进资政殿学士曾巩当制称纯明亮直帝令改命词维知帝意请提 
举嵩山崇福宫帝崩赴临阙庭宣仁后手诏劳问维对曰人情贫则思富苦则思乐困则思息郁则思通诚能常以利民为本则民富常以忧民 
为心则民乐赋役非人力所堪者去之则劳困息法禁非人情所便者蠲之则郁塞通推此而广之尽诚而行之则子孙观陛下之德不待教而 
成矣未几起知陈州未行召兼侍读加资政殿大学士常言先帝以夏国主秉常废故兴问罪之师今既复位有蕃臣礼宜还其故地因陈兵不 
可不息者三地不可不弃者五又言仁宗选建储嗣一时忠勋皆被宠禄范镇首开此议赏独不及愿褒显其功镇于是复起用元佑更役法命 
维详定时四方书疏多言其便维谓司马光曰小人议论希意迎合不可不察成都转运判官蔡蒙附会定差维恶而劾之执政欲废王安石新 
经义维以当与先儒之说并行论者服其平拜门下侍郎维处东省踰年有忌之者密为谗愬诏分司南京尚书右司王存抗声帘前曰韩维得 
罪莫知其端臣窃为朝廷惜乃还大学士知邓州兄绛为之请改汝州久之以太子少傅致仕转少师绍圣中坐元佑党降左朝议大夫再谪崇 
信军节度副使均州安置诸子乞纳官爵听父里居哲宗览奏恻然许之元符元年以幸睿成宫复右朝议大夫是岁卒年八十二徽宗初悉追 
复旧官

　　△韩缜

