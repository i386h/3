<!-- { "loadSidebar": true } -->
章且厯条所行不当事凡二十条指宰相不任责高宗变色曰赵鼎张浚肯任事须假之权奈何遽以小事形迹之葵曰陛下即位己相十许人 
其初皆极意委之卒以公议不容而去大臣亦无固志假如陛下有过尚望大臣尽忠岂大臣有过而言者一指乃便为形迹使彼过而不改罪 
戾日深非所以保全之也高宗改容曰此论甚奇张浚议北伐葵三上章力言此存亡之机非独安危所系或言葵沮大计罢为司农少卿以直 
秘阁知信州会鼎罢陈与义执政改湖南提刑以亲老易江东皆不就和议己定被召论为国有道战则胜守则固和则久不然三者在人不在 
我矣除太常少卿时秦桧独相意葵前论事去必憾赵鼎再除殿中侍御史葵语人曰元镇己贬葵固不言虽门下客亦不及之也内降差除四 
人奏言愿陛下以仁祖为法大臣以杜衍为法桧始不乐又言国用军政士民三弊高宗曰国用当藏之民百姓足则国用非所患又言荐举改 
官之弊宜听减举员诏吏部措置桧所厚权户部尚书梁汝嘉将特赐出身除两府汝嘉闻葵欲劾之谓中书舍人林待聘曰副端将论君矣待 
聘乘桧未趋朝亟告之桧即奏为起居郎葵方待引桧下殿谕合门曰周葵己得旨除起居郎隔下葵入后省出疏示待聘曰梁仲谟何其幸也 
待聘始知为汝嘉所卖 【出疏示待聘云云见梁汝嘉传兹并载葵传中彼处应从删】 参政李光拟除吕广问馆职桧不许时有诏从官荐 
士葵以广问应初不相知也光既绌葵以不附桧落职主管玉隆观复直秘阁起知湖州移平江府时金使络绎于道葵不为礼传运李椿年希 
桧旨劾之落职主管崇道观屏居乡里忧患频仍人不能堪葵独安之桧死复直秘阁知绍兴府过阙权礼部侍郎寻兼国子祭酒奏科举所以 
取士比年主司迎合大臣意取经传语可谀者为问目学者竞逐时好望诏国学并择秋试考官精选通今博古之士置之前列其穿凿乖谬者 
黜之兼权给事中侍御史汤鹏举言葵以魏良臣荐躐处侍从吕广问葵之死党乞并罢之太学生黄作詹渊率诸生都堂投牒留葵翼曰博士 
何俌等言于朝乞惩戒诏作渊皆送五百里外州编管葵出知信州随罢起知信州引疾改提举兴国宫加直龙图阁知太平州水坏圩堤悉缮 
完凡百二十里傍郡圩皆没惟当涂岁熟市河久湮雨旸交病葵下令城中家出一夫官给之食并力浚导公私便之进集英殿修撰敷文阁待 
制知婺州孝宗即位除兵部侍郎兼侍讲改同知贡举兼权户部侍郎孝宗数手诏问钱谷出入葵奏陛下劳心庶政日有咨询若出人意表今 
皆微文细故此必有小人乘间欲售其私不可不察葢指龙大渊曾觌也孝宗色为动海陵被弒张浚自督府来朝密言敌失泗州其惧罪者皆 
欲来归愿遣军渡淮赴之此恢复之机也葵请对谓不可轻举累数百言及遣李显忠邵宏渊取灵璧虹二县败绩孝宗思其言拜参知政事葵 
始终守自治之说兼权知枢密院事尝乞召用侍从台谏孝宗曰安得如卿直谅者遂荐李浩龚茂良孝宗次第用之太常奏郊牛毙葵言春秋 
鼷鼠食牛角免郊况边虞未靖请展郊以符天意诏从之虞允文陈康伯相葵即求退除资政殿学士提举洞霄宫起知泉州告老加大学士致 
仕淳熙元年正月卒年七十有七赠正奉大夫后以子升朝累赠太傅谥惠简

　　△施师点

　　施师点字圣与上饶人弱冠游太学寻授以学职以舍选奉廷对调福州教授未上丁内艰服除为临安府教授干道元年陈康伯荐赐对 
言厯年屡下诏恤民而惠未加浃陛下轸念惟恐一夫失所郡邑搜求惟恐财赋不集毋惑乎日降丝纶恩不沾被今明堂肆赦户自四等以下 
逋自四年以前愿悉除免诏从之八年兼权礼部侍郎除给事中时太子詹事己除帝又特令增员为二命兼之赐对言比年人物骩骳士气耗 
薾当广储人材以待用帝曰观卿所奏公辅器也假翰林学士知制诰兼侍读使金致命金廷立班既定相仪者以亲王将至命师点退位师点 
屹立相仪者请数四师点正色曰班立己定尚欲何为不肯少动在廷相顾骇愕知其有守不敢复以为请九年使还有言其事于帝者帝嘉叹 
余端明殿学士签书枢密院事入奏控免帝曰卿靖重有守职虑深远朕欲用卿久矣复诏兼参知政事兼同知枢密院事 【按宋史宰辅表 
孝宗淳熙九年十二月丁丑施师点自朝请大夫给事中除端明殿学士签书枢密院事明年正月丙戍兼权参知政事八月戊申自端明殿学 
士签书枢密院事兼权参知政事迁中大夫除参知政事兼同知枢密院事】 师点尝同宰相奏事退复同枢密周必大进呈帝曰适一二事卿 
等各陈所见甚关大体前此宰相奏事执政不措辞今卿等如此深副所望必大奏祖宗时宰执奏事自相可否或至面相切责退不相衔自秦 
桧用事执政畏避不敢言今陛下虚心兼听若止宰相奏事何用执政为师点复奏臣敢不竭股肱之力帝因谕之曰朕欲天下事日往来胸中 
未尝释也先是州郡上供或不时以进立岁终稽考法及是主计臣有喜为督促者乞不待岁终先期行之画命已下师点矍然曰此策若行上 
下逼迫民不聊生或谓令巳出矣师点曰事有为天下病惟恨更之不速即追寝其议一日入对帝曰朕前饮冰水过多忽暴下幸即平复师点 
曰自古人君当无事时快意所为忽其所当戒其后未有不悔者帝深然之十三年辞兼同知枢密院事权提举国史院权提举国朝会要十四 
年除知枢密院事师点惓惓搜访人才手书置夹袋中谓蜀去朝廷远人才难以自见蜀士之贤者俾各疏其所知差次其才行文学每有除授 
必列陈之十五年春以资政殿大学士知泉州继除提举洞霄宫绍熙二年 【宋史本传作绍兴二年考孝宗十六年二月光宗即位次年改 
元绍熙兴乃熙字之讹今据改】 除知隆兴府江西安抚使三年得疾卒年六十九赠金紫光禄大夫

　　△萧燧

　　萧燧字昭邻临江军人生而颖异绍兴十八年擢进士高第擢平江府观察推官时秦桧当国其亲党密告燧秋试必主文漕台燧诘其故 
曰丞相有子就举欲以属公燧怒曰初仕敢欺心耶桧怀之既而被檄秀州至则员溢就院易一员往漕闱秦熺果中前列秩满当为学官避桧 
调静江府察推而归三十二年授靖州教授孝宗初除诸王公大小学教授轮对论官当择人不当为人择官帝喜制用人论以赐大臣淳熙二 
年累迁至国子司业兼权起居舍人进起居郎先是察官阙朝论多属燧以未厯县遂除左司谏帝谕执政昨除萧燧若何龚茂良奏燧纯实无 
华正可任言责燧首论辨邪正然后可以治时宦官甘昪之客胡与可都承旨王抃之族叔秬皆持节于外有所依凭无善状燧皆奏罢之时复 
议进取帝以问燧对曰今兵未强财未裕宜卧薪尝胆以图内治若恃小康萌骄心非臣所知因劝帝正纪纲容直言亲君子远小人近习有劳 
可赏以禄不可假以权帝皆嘉纳擢右谏议大夫五年同知贡举有旨下江东西湖南北帅司招军燧言所募多市井年少利犒赉往往捕农民 
以应数取细民以充军乞严戒诸郡庶得丁壮以为用从之夔帅李景孠贪虐参政赵雄庇之台臣谢廓然不敢论燧独奏罢之雄果营救复命 
还任燧再论并及雄雄密奏燧误听景孠仇人之言遂下临安府捕恭州士人锺京等置之狱坐以罪景孠复依旧职燧乃自劾诏以风闻不许 
竟力求去徙刑部侍郎不拜固请补外出知严州吏部尚书郑丙侍郎李椿上疏留之帝亦寻悔严地狭财匮始至官镪不满二千燧俭以足用 
二年之间积至十五万以其羡余补积逋诸邑皆宽会遂安令朘土兵廪给羣言汹汹燧急易令且呼卒长告戒悉畏服城中恶少羣扰市燧籍 
姓名涅补军额人以安堵诏燧治郡有劳除敷文阁待制移知婺州父老遮道几不得行送出境者以千数婺与严邻人熟至条教不劳而治岁 
旱浙西常平司请移粟于严燧谓东西异路不当与然安忍以旧治坐视为请诸朝发太仓米振之八年召还言江浙再岁水旱愿下诏求言仍 
令诸司通融郡县财赋毋但督迫除吏部右选侍郎旋兼国子祭酒九年为枢密都承旨除刑部尚书充金使馆伴十年兼权吏部尚书上言广 
西诸郡民身丁钱之弊兼侍讲升侍读言命令不可数易宪章不可数改初官不许恩例免试今或竟令注授既却羡余之数令反以出剩为名 
诸路录大辟长吏当亲诘若死囚数多宜如汉制殿最以闻事多施行庆典霈泽丁钱减半亦自燧发之高宗山陵充按行使除参知政事寻充 
永思陵礼仪使权监修国史十六年权知枢密院以年及自陈除资政殿学士与郡复请闲提举临安府洞霄宫绍兴四年卒年七十七谥正肃 
子达

　　△龚茂良

　　龚茂良字实之兴化军人绍兴八年进士第为南安簿邵武司法丁父母忧以孝闻调泉州察推以廉勤称改宣教郎以同知枢密院事黄 
祖舜荐召试馆职除秘书省正字累迁吏部郎官除监察御史江浙大水诏陈阙失茂良疏曰水至阴也其占为女宠为嬖佞为小人专制崇观 
政和小人道长内则憸腐窃弄外则奸回充斥于是京城大水以至金人入侵今进退一人施行一事命由中出人心哗然指为此辈臣愿先去 
腹心之疾然后政事阙失可次第言矣内侍梁珂曾觌能大渊皆用事故茂良及之迁右正言会内侍李珂没赠节度谥靖恭茂良谏曰中兴名 
相如赵鼎勋臣如韩世忠皆未有谥如朝廷举行亦足少慰忠义之心今施于珂为可惜竟寝其谥尝论大渊觌奸回至是又极言之孝宗谕以 
皆潜邸旧人非他近习比且俱有文学敢谏争未尝预外事翼日再疏言唐德宗谓李泌人言卢■〈木巳〉奸朕独不知何耶泌曰此其所以 
奸邪也今大渊觌所为行道之人能言之而陛下更称颂其贤此臣所以深忧疏入不报即家居待罪章再上除太常少卿五辞不拜除直秘阁 
知建寍府自以不为羣小所容请祠不允帝后知二人之奸既逐于外起茂良广东提刑就知信州即番山之址建学又置番禺南海县学既成 
释奠行乡饮酒以落之城东旧有广惠庵中原衣冠没于南者葬之岁久废茂良访故地更建海会浮图菆寄暴露者皆揜藏无遗召对崇政殿 
左丞相陈俊卿欲留之右相虞允文不乐会俊卿亦罢除直显谟阁江西运判兼知隆兴府帝以江西连岁大旱以一路荒政付之茂良戒郡县 
免积税上户止索逋发廪赈赡以右文殿修撰再任疫疠大作命医治疗全活数百万进待制敷文阁赏其救荒之功召对奏潢池弄兵之盗即 
南亩负耒之民今诸郡荒者极多愿诏监司守臣条陈募人从便请耕民有余粟虽驱之为寇亦不从矣除礼部侍郎帝亟用茂良手诏问国朝 
典故有自从官径除执政例明日即拜参知政事奏事赐坐帝曰朕每存公道设有悞卿等宜力争君臣之间不可事形迹茂良曰大臣以道事 
君遇有不可自当启沃岂容迹见于外请召有司刊定七司法淮南旱茂良奏取封椿米十四万委漕帅赈济或谓救荒常平事今遽取封桩米 
毋乃不可茂良以为淮南咫尺敌境民久未复业饥寒所迫万一啸聚患害立见寍能计此米乎湖州守奏通判不法得旨下帅臣体访通判茂 
良乡人也同列密以省吏付棘寺推鞫欲及茂良奏事退同列留身出狱案进帝茂良不知也帝厉声曰参政决无此茂良逊谢不复辩叶衡罢 
