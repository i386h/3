<!-- { "loadSidebar": true } -->
原武功尉厌卑剧求为左卫冑曹参军使吐蕃将行武后曰久闻尔名谓为古人乃在朝邪境外事不足行宜留待制即诏入合供奉迁司宾寺 
主簿稍与邱悦王勮石抱忠同为宏文馆直学士又与路敬淳分日待制显福门下累擢正谏大夫兼右控鹤内供奉半千以控鹤在古无有而 
授任者皆浮侠少年非朝廷德选请罢之忤旨下迁水部郎中会诏择牧守除棣州刺史复入为宏文馆学士武三思用事以贤见忌出豪蕲二 
州刺史半千不颛任吏常以文雅粉泽故所至礼化大行睿宗初召为太子右谕德仍学士职累封平原郡公表匄骸骨有诏听朝朔望半千事 
五君有清白节开元九年游尧山沮水闲爱其地遂定居卒年九十四即葬焉吏民哭野中抱忠长安人善属文初置右台 【职官志光宅元 
年分台为左右】 自清道率府长史为殿中侍御史进检校天官郎中领选清平坐綦连耀伏诛悦河南人亦善论譔仕至岐王傅

　　△韩思彦

　　韩思彦字英远邓州南阳人游太学事博士谷那律律为匪人所辱思彦欲杀之律不可举下笔成章志烈秋霜科擢第授监察御史昌言 
当世得失高宗夜召加二阶待诏宏文馆仗内供奉巡察剑南益州高资兄弟相讼累年不决思彦敕厨宰饮以乳二人啮肩相泣曰吾乃夷獠 
不识孝义赖公寤我乃请辍讼至西洱河诱叛蛮降之会蜀大饥开仓振民然后闻玺书褎美使并州有贼杀人主名不立醉胡怀刀而污讯掠 
已服思彦疑之晨集童儿数百暮出之如是者三因问儿出亦有问者乎皆曰有之乃物色推讯遂禽真盗后太白昼见劝帝修德荅天谴帝让 
中书令李义府曰八品官能言得失而卿冒没富贵主何事邪义府谢罪司农武惟良擅月并州赋二百万缗思彦劾处死武后为请而免义府 
与诸武共谮思彦出为山阳丞初尉迟敬德子姓陷大逆思彦按释其冤至是赠黄金良马思彦不受至官阅月自免去放迹江淮闲久之补建 
州司户参军帝召问不见卿久今何官邪思彦泣道所以然帝谓宰相此亦太屈复召为御史俄出为江都主簿又徙苏州录事参军罢客汴州 
张僧彻者庐墓三十年诏表其闾请思彦为颂饷缣二百不受固请为受一匹命其家曰此孝子缣不可轻用上元中复召见思彦久去朝仪矩 
梗野拜忘蹈舞又诋外戚擅权后恶之中书令李敬玄劾奏思彦见天子不蹈舞负气鞅鞅不可用时已拜干封丞故徙朱鸢丞迁贺州司马卒 
始思彦在蜀引什邠令邓恽右坐曰公且贵愿以子孙诿公比其斥而恽已为文昌左丞子琬

　　韩琬

　　 韩琬

　　琬字茂贞州举茂才擢第又举文艺优长贤良方正连中拜监察御史景云初 【按唐会要载此疏在景云二年】 上言国安危在于政 
政以法暂安焉必危以德始不便焉终治故以智治国国之贼不以智治国国之福贞观永徽之闲农不劝而耕者众法施而犯者寡在位忠正 
清白者比肩立罚虽轻而不犯赏虽薄而劝位尊不倨家富不奢学校不厉而勤道佛不惩而戒其故奈何维以王道也自兹以来任巧智斥謇 
谔趋势者进守道者退贪冒者谓能清贞者谓孤浮沈者谓黠刚正者谓愚人趋家竞风俗沦替其故奈何行以霸道也贞观永徽之天下亦今 
日天下淳薄相反由治则然今为治者不务省事而务捉搦夫捉搦者法也法而益国设之可也此法令数改行未见益止未见损譬奕者一棊 
为善而复之者愈善故曰设法不如息事事息则巧不生又言臣窃闻永淳时雍邱令尹元贞坐妇女治道免官令妇夫女役所在有之不知怪 
也调露时河内尉刘宪父丧人有请其员者有司以为名教不取今且谓为见机太宗朝司农以市木橦倍价抵罪大理孙伏伽言官直贵故百 
姓直贱臣见司农识大体未闻其过太宗曰善今和市颛刻剥名为和而实夺之往者学生佐史里正每一员阙拟者十人今当选者亡匿以免 
往选司从容有礼今如仇敌贾贩耳往官将代储什物俟其至今交罢执符纷竞校在亡往商贾出入万里今市井至失业往家藏镪积粟相夸 
今匿赀以示羸往召募人贾其勇今差勒阖宗逃亡往仓储盈衍今所在空虚若此者臣麤言之不可悉数夫乱绳已结急引之则不可解今刻 
薄吏能结者也举劾吏能引者也而解者卒未见其人愿取奇材卓行者量能授官庶有益风化又言仕路太广故弃农商而趋之一夫耕一妇 
蚕衣食百人欲储蓄有余安可得乎书入不报出监河北军兼按察使先天中赋绢非时于是谷贱缣益贵丁别二缣人多徙亡琬移檄罢督乃 
闻诏可开元中迁殿中侍御史坐事贬官卒

　　△苏安恒

　　苏安恒冀州武邑人博学尤明周官春秋左氏学武后末年太子虽还东宫政事一不与大臣畏祸无敢言安恒投匦上书曰陛下膺先圣 
顾托受嗣子揖让应天顺人二十余年岂不闻虞舜褰裳周公复辟事乎今太子孝谨春秋盛壮使统临宸极何异陛下身抚天下哉胡不传位 
东宫休养圣躬自昔天下无二姓并兴且梁河内建昌诸王以亲得封恐万岁后不能良计宜退就公侯任以闲简又陛下二十余孙无尺土封 
非长久计也请以都督府要州分而王之纵今尚幼且择立师傅养成德器藩屏皇家书奏后虽猜克不能无感乃召见赐食厚慰遣之明年复 
谏曰天下者高祖太宗之天下陛下虽居正统实唐旧基今太子年德已盛尚贪有大宝忘母子之恩何施颜面见唐家宗庙大帝陵寝哉臣谓 
天意人事还归李氏物极则复器满则倾陛下以臣为忠则择是而用以为不忠则斩臣头以令天下书闻不报于是魏元忠为张易之兄弟所 
构狱方急安恒独申救曰陛下始革命勤政博谋天下皆以为明王暮年厌怠天下以为暗君元忠位宰相履忠正邪佞之徒嫉之若雠易之兄 
弟无功无德位势隆极指马献蒲先害善良自元忠下狱人人偶语谓易之交乱且及四国烈士抚髀忠臣钳口惧迕易之等意徒死无益况贼 
虏方强赋敛重困而自纵谗慝摇变遐迩臣恐四夷拭目窥觇为边鄙患百姓托义以清君侧逐鹿之人叩关而至陛卫左右从中以应争锋朱 
雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望 
且当抑夺荣宠翦其羽翅无使骄横为社稷之忧疏奏易之等大怒欲杀之赖凤阁舍人桓彦范等悉力营解乃免神龙初为习艺馆内教节愍 
太子难或谗安恒豫谋死狱中睿宗立知其枉诏赠谏议大夫

　　△辥登

　　辥登常州义兴人父士通为隋鹰扬郎将江都乱与州民闻人嗣安据城拒贼武德初持地自归授东武州刺史辅公祏反士通与贼将西 
门君仪战破之及平封临汾侯终泉州刺史登贯通文史善议论根证该审与徐坚刘子玄齐名调阆中主簿天授中累迁左补阙时选举滥甚 
乃上疏曰比观举荐类不以才驰声假誉互相推引非所谓报国求贤者也古之取士考素行之原询乡邑之誉崇礼让明节义以敦朴为先雕 
虫为后故人崇劝让士去轻浮盖冀缺以礼让升而晋人知礼文翁以经术教而蜀士多儒未有上好而下不从者也汉世求才犹征百行闾里 
推高然后府寺交辟魏取放达晋先门阀梁陈荐士特尚词赋隋文帝纳李谔之言诏禁文章浮词时泗州刺史司马幼之表不典实得罪由是 
风俗稍改炀帝始置进士等科后生复相驰竞赴速趋时缉缀小文名曰策学不以指实为本而以浮虚为贵方今举士尤乖其本明诏方下固 
已驱驰府寺之廷出入王公之第陈篇希恩奏记誓报故俗号举人皆称觅举觅者自求也循常之人弃疏取附戚施拜伏寖以成风愿陛下降 
明制颁峻科断无当之游言收实用之良策文试效官武阅守御昔吴起将战左右进剑吴子辞之诸葛亮临阵不亲戎服盖不取弓剑之用也 
汉武帝闻司马相如之文恨不与同时及其至也终不处以公卿之位非所任故也汉法所举之主终身保任扬雄之坐田仪成子之得魏相赏 
罚之令行则请谒之心绝退让之义着则贪竞之路销请宽年限以容简汰不实免官得人加赏自然见贤不隐贪禄不专矣时四夷质子多在 
京师及还并为边害登谏曰伏见突厥吐蕃契丹往因入侍并被奖遇官戎秩步黉门窥图史成败熟山川险易狼子辜恩惧为后患昔申公奔 
晋使子狐庸为吴行人教吴战阵使之叛楚汉迁五部匈奴于汾晋卒以刘石作难今皇风所覃含识革面由余效忠日磾尽节然臣虑备豫不 
谨则夷狄称兵不在方外非贻谋之道窃谓愿充侍子可一切禁绝先在国者不使归蕃则夷人保疆边邑无事武后不纳久之出为常州刺史 
属宣州贼锺大眼乱百姓溃震登严勒守备阖境赖安再迁尚书左丞景云中为御史大夫僧慧范怙太平公主势夺民邸肆官不能直登将治 
之或劝以自安荅曰宪府直枉朝奏暮黜可矣遂劾奏反为主所构出岐州刺史迁太子宾客开元初为东都留守再为太子宾客登本名谦光 
以与皇太子名同诏赐今名坐子累归田里家苦贫诏给致仕禄卒年七十三赠晋州刺史

　　△王求礼

　　王求礼许州长社人武后时为左拾遗监察御史后方营明堂琱饰谲怪侈而不法求礼以为琼台瑶室之比非所谓茅茨采椽者自轩辕 
以来服牛乘马今辇以人负则人代畜上书讥切不报契丹叛使孙万荣寇河北诏河内王武懿宗御之懦缩不进贼掠数州去懿宗乃条华人 
为贼诖误者数百族请诛之求礼奏曰诖误之人为虏胁制寍素持叛心哉懿宗拥兵数十万闻敌至走保城邑乃更移祸无辜之人请斩懿宗 
首以谢河北懿宗大惧后尽赦其人当是时契丹陷幽州馈挽屈竭左相豆卢钦望请停京官九品以上两月俸助军兴求礼曰公禄万锺正可 
辍仰禄之人可奈何钦望拒不应既奏求礼厯阶进曰天子富有四海何待九品俸使宰相夺之以济军国用乎姚璹曰秦汉皆有税算以佐军 
求礼不识大体对曰秦汉虚天下事边奈何使陛下效之后乃止久视元年三月大雨雪 【按新书作久视二年三月吴缜纠谬曰久视止有 
元年至次年正月丁丑改元大定至十月又改元长安无久视二年三月也五行志久视元年三月大雪疑即此事而误以为二年尔今据改】  
苏味道等以为瑞率羣臣入贺求礼让曰季春雨雪为瑞雪则冬月雷岂为瑞雷邪味道不从既贺者入求礼即厉言今阳气偾升而阴冰激射 
此大灾也主荒臣佞瑞何自来羣臣震恐后为罢朝然以刚正故仕不达神龙初终卫王府参军

　　△柳泽

　　柳泽蒲州解人曾祖亨字嘉礼大业末为王屋长陷李密己而归京师高祖以外孙窦妻之三迁左卫中郎将寿陵县男以罪贬卭州刺史 
进散骑常侍代还数年太宗召见拜光禄少卿亨射猎无检帝谓曰卿于朕旧且亲然多交游自今宜少戒亨由是痛饬厉谢宾客力吏事终检 
校岐州刺史赠礼部尚书幽州都督谥曰恭 【旧书作谥敬】 泽风度方严景云中为右率府铠曹参军四岁不迁先是中宗时长寍宜城安 
定诸公主及后女弟昭容上官与其母郑尚宫柴陇西夫人赵及姻联数十族皆能降墨敕授官号斜封及姚元崇宋璟辅政白罢斜封官数千 
员元崇等罢去太平公主尽奏复之泽诣阙上疏曰臣窃见神龙以来纪纲大坏内宠专命外嬖制权因贵凭势卖官鬻爵天下溷乱几危社稷 
