<!-- { "loadSidebar": true } -->
帝王于太祀殿仍以岁八月中旬择日祭于本庙其春祭停之又定每三年遣祭各陵之岁则停庙祭是年诏以厯代名臣风后力牧皋陶夔龙 
伯夷伯益伊尹傅说周公旦召公奭太公望召虎方叔张良萧何曹参陈平周勃邓禹冯异诸葛亮房玄龄杜如晦李靖郭子仪李晟曹彬潘美 
韩世忠岳飞张浚穆呼哩博勒呼博勒珠齐拉衮巴延从祀于东西庑凡三十七人永乐迁都帝王庙遣南京太常寺官行礼世宗嘉靖九年罢 
厯代帝王南郊从祀建厯代帝王庙于都城岁以仲春秋祭二十四年罢元世祖陵庙之祀及从祀穆呼哩等凡祀十五帝名臣三十二人

　　△孔子庙

　　周太祖广顺二年六月以文宣王四十三代孙前曲阜县令孔仁玉为曲阜县令亚圣颜渊裔孙颜涉为主簿仍敕兖州修葺祠宇墓侧禁 
樵采时车驾亲征兖州既平遂幸曲阜谒孔子祠既奠将致敬左右曰仲尼人臣也无致敬之礼帝曰文宣为百代帝王师得无拜之遂拜于祠 
前
　　宋真宗大中祥符元年封泰山以十一月幸曲阜备礼谒文宣王庙内外设黄麾仗孔氏宗属并陪位帝服鞾袍行酌献礼命官分奠七十 
二弟子先儒初有司定仪肃揖帝特展拜以伸严师崇儒之意复幸孔林以树木拥道降舆乘马至文宣王墓奠拜追谥曰玄圣文宣王祝文进 
署祭以太牢修饰祠宇给近便十户奉茔庙追封叔梁纥齐国公颜氏鲁国夫人亓官氏郓国夫人仁宗至和二年封孔子后为衍圣公徽宗政 
和五年太常寺言兖州邹县孟子庙请以乐正子配享公孙丑以下从祀者皆拟定其封爵 【乐正子克利国侯公孙丑寿光伯万章博兴伯 
告子不害东阿伯孟仲子新泰伯陈臻蓬莱伯充虞昌乐伯屋庐连奉符伯徐辟仙源伯陈代沂水伯彭更雷泽伯公都子平阴伯咸邱蒙须城 
伯高子泗水伯桃应胶水伯盆成括莱阳伯季孙丰城伯子叔承阳伯】
　　金熙宗天眷三年以孔子四十九代孙璠袭封衍圣公章宗承安二年命袭封衍圣公世袭兼曲阜令
　　元太宗九年令衍圣公孔完措修阙里庙官给其费成宗大德十一年 【时武宗已即位】 诏曰葢闻先孔子而圣者非孔子无以明后 
孔子而圣者非孔子无以法朕纂承丕绪敬仰休风循治古之良规举追封之盛典加号为大成至圣文宣王遣使阙里祀以太牢于戏父子之 
亲君臣之义永为圣教之尊天地之大日月之明莫罄名言之妙尚资神化祚我皇元其后延佑之末泰定致和初载皆尝遣使致祭所给锦币 
杂彩有加焉文宗至顺元年冬十一月曲阜兖国复圣公庙落成顺帝元统二年改封颜子考妣又割益都邹县牧地三十顷征其岁入以给常 
祀
　　明太祖洪武元年遣使祭阙里三年令曲阜庙庭岁官给牲币俾衍圣公供祀事

　　△太公庙

　　唐德宗建中三年礼仪使颜真卿奏武成王庙宜如月令释奠用诸侯之数乐奏轩悬 【上元中以岁旱罢中小祀武成王庙遂不祭至 
是复祭】 诏史馆考定可配享者列古今名将凡六十四人图形焉 【范蠡孙膑廉颇王翦曲曹参周勃李广霍去病邓禹贾复寇恂马援皇 
甫嵩张辽汉寿亭侯周瑜陆逊羊祜王浚谢玄慕容恪檀道济王僧辩慕容绍宗宇文宪韩擒虎史万岁尉迟敬德苏定方张仁亶王晙王孝杰 
列于左管仲田单赵奢李牧彭越周亚夫卫青赵充国吴汉冯异耿弇段颎邓艾张飞吕蒙陆抗杜预陶侃王猛长孙嵩王镇恶吴明彻斛律光 
于谨韦孝宽杨素贺若弼李孝恭裴行俭郭元振张齐邱郭子仪列于右】 贞元二年刑部尚书关播奏太公古称大贤下乃置亚圣义有未安 
又仲尼十哲皆当时弟子今以异时名将列之非类也请但用古今名将配享而去亚圣十哲之名自是惟享武成王及留侯而诸将不复祭
　　后唐明宗长兴三年太常礼院准国子博士蔡同文奏请武成王庙四壁从祀诸英贤各设笾二豆二簠簋各一爵一
　　周世宗显德五年诏春秋上戊释奠武成王庙每祭差上将军将军充三献官
　　宋太祖建隆三年诏修武成王庙与国学相对仍令检阅唐末以来谋臣名将勋绩尤著者以闻四年帝幸庙历观图壁指白起像曰此人 
杀已降不武之甚何受享于此命去之真宗大中祥符元年加谥太公为昭烈武成王初建隆升历代功臣二十三人 【灌婴耿纯王霸祭遵 
班超王浑周访沈庆之李崇傅永段韶李弼秦叔宝张公谨唐休璟浑瑊裴度李光颜李愬郑畋葛从周周德威符存审】 旧配享者退二十二 
人 【吴起孙膑廉颇韩信彭越周亚夫段颎邓艾汉寿亭侯张飞杜预陶侃慕容绍宗王僧辩吴明彻杨素贺若弼王孝杰张齐邱郭元振是 
年四月己罢白起至是张昭又议罢吴起等合之葢二十三人而诏以管仲升于堂吴起降于庑不罢其祀故所退者为二十二人】 仁宗庆历 
议自张良管仲而下依旧配享不用建隆升降之次徽宗宣和五年从礼部议定武成王从祀七十二将其未经封爵之人皆追封侯伯 【管 
仲涿水侯田穰苴横山侯孙武沪渎侯范蠡遂武侯乐毅平虏侯诸葛亮顺兴侯吴起广宗伯孙膑武清伯田单昌平伯廉颇临城伯王翦镇山 
伯李广怀柔伯周瑜平虏伯时所祀七十二将葢合唐上元从祀之十哲及建中图形之六十四将而罢檀道济慕容绍宗长孙嵩张齐邱四人 
增李光弼李晟二人也上元时虽以张良配而良像仍与白起吴起等居十哲之列此则升良殿上降白起吴起于两庑而升建中两庑之管仲 
范蠡郭子仪与旧列十哲之田穰苴孙武乐毅韩信诸葛亮李靖李绩为十人云】 高宗绍兴十一年国子监丞林保奏昭烈武成王享以酒脯 
而不用牲牢非所以右武而励将士乞今后上戊释奠用牲牢以管仲至郭子仪十八人 【按宣和议定从祀自管仲至郭子仪凡十人今据 
史志作十八人疑八字衍文】 祀于殿上从之孝宗干道六年诏升李晟于堂降李绩于李晟坐次以曹彬从祀
　　金章宗泰和六年建昭烈武成王庙于阙庭之右丽泽门内其制一遵唐旧礼祀用二月上戊仪同中祀元武成王立庙于枢密院公堂之 
西以孙武子张良等十人从祀每岁春秋仲月上戊以羊一豕一牺尊象尊笾豆俎爵枢密院遣官行三献礼
　　明初武成王庙遣官致祭如释奠仪太祖洪武六年以太公从祀厯代帝王庙遂去武成王号罢其庙祀

　　△老君庙

　　（臣）等谨按郑志老君祠在孔子祠之前颇失伦次又以庄列等附之称为先贤名尤不当今改老君庙在太公庙之后而削其所附见 
者续辑如左
　　宋真宗大中祥符六年朝谒亳州太清宫奉上太上老君混元上德皇帝加号册宝夜漏上五刻天书扶侍使奉天书赴太清宫二鼓帝乘 
玉辂驻大次三鼓奉天书升殿行朝谒之礼相王元偓为亚献荣王元俨为终献帝还大次太尉奉册宝于玉匮缠以金绳封以金泥印以受命 
之宝纳于醮坛石匮将作监加石葢其上羣臣称贺于大次
　　明世宗嘉靖时于西苑建大高元殿以奉玉皇及三清像

　　△巡狩

　　唐玄宗开元二十年十月如潞州中书门下虑所过囚赦潞州给复三年赐高年粟帛十一月辛丑如北都给复如潞州庚申如汾阴大赦 
免供顿州今岁租赐文武官勋阶爵诸州侍老帛武德以来功臣三品以上一子官民酺三日
　　宋巡幸因唐开元礼有告至肆觐考制度之仪太祖幸西京所过赐夏秋田租之半真宗朝诸陵及举大礼所过赐巡警兵守津梁行邮治 
道卒时服钱履父老绫袍茶帛命官籍所过系囚逋负者曰引对多原释仍访民间疾苦振恤鳏寡孤独车服度量权衡有不如法者禁之有奇 
材异德及政事尤异者孝子顺孙义夫节妇为乡里所称者其不守廉隅昧于正理者并条析以闻 【案马氏通考以宋太祖之幸太原太宗 
之幸大名真宗之幸澶渊并述为巡狩之典而高宗之巡淮甸幸浙东西幸平江建康宋礼志亦具载之然太原诸役皆有军旅之事至建炎绍 
兴之出幸秪以避敌御敌而己实无与于省方问俗也兹故不录】
　　辽太宗天显四年西巡驻跸凉陉赦囚系复如南京祠本叶山圣宗统和十三年幸延芳淀诏诸道观农 【按辽以搜狩习武事故岁常 
行幸诸京而车驾所至往往望祀羣神省风俗见高年议朝政阅户籍决囚释系蠲赋劝农禁布帛不中尺度者为能得古巡狩之意今错举一 
二以志大概云】
　　金熙宗皇统时车驾如东京右谏议大夫程寀上疏谓古者天子巡狩省察风俗审理冤狱问民疾苦以宣布德泽今銮辂省方将宪古行 
事愿委之长贰厘正风俗或置匦箧以申冤枉或遣使郡国问民无告皆古巡狩之事也帝嘉纳之世宗大定二十四年帝如上京四月次东京 
复百里内夏秋租税一年五月至上京庚寅朝谒于庆元宫戊戌宴于皇武殿赐诸王妃主宰执百官命妇各有差帝谓宰臣曰天子巡狩当举 
善罚恶凡士民之孝弟睦婣者举而用之其不顾廉耻无行之人则教戒之不悛者则加惩罚
　　元世祖中统四年四月车驾幸开平 【升开平为上都】 八月车驾至自上都自后岁以为常每岁惟往来两都间别无巡狩之事
　　明成祖永乐六年北巡车驾将发祭告天地社稷太庙孝陵祭大江旗纛等神軷祭于承天门缘涂当祭者遣官祭将至北京设坛祭北京 
山川等神车驾至奏告天地祭境内山川宴羣臣耆老赐百官及命妇钞所过郡县官吏生员耆老朝见分遣廷臣核守令贤否即加黜陟给事 
御史存问高年赐币帛酒肉世宗嘉靖十八年幸承天先期亲告上帝于元极宝殿同日告皇祖及睿宗庙遣官分告北郊及成祖以下诸庙社 
稷日月神祗所过望祭北岳中岳河渎遣官祭济渎武当山至承天诣献皇帝庙谒告越四日行告天礼奉献皇帝配诣国社稷及山川坛行礼 
次日谒显陵次日从驾官上表贺遂颁诏如仪回京亲谢上帝皇祖皇考遣官告郊庙社稷如初
　　（臣）等谨按辽金分建诸京皆有宗庙宫室如周时　　丰洛之制元之上都明初之中都亦犹是也则其时往来行幸特若周成王之 
至丰至洛本与时巡方岳者不同故辽金之出幸诸京元之岁至上都明太祖之如中都皆不备述为巡狩之典而金臣程寀之疏与世宗之所 
以谕宰臣者具能师古巡狩之实意而不事虚文爰采之以着于篇若明礼志所载巡狩之制扈从马步军至五万之多则仪卫太繁未足垂法 
今祇载永乐北巡嘉靖南巡之畧其涉于虚文者并削而不录云

　　△封禅

　　宋太宗太平兴国八年泰山父老千余人诣阙请封禅帝谦让不允既而羣臣颂功德请封禅者不可胜计雍熙元年诏以十一月有事于 
泰山寻以干元文明二殿灾遂停真宗大中祥符元年诏行其礼初太平兴国中有得唐玄宗社首玉册苍璧至是令瘗于旧所其前代封禅坛 
址摧圮者命修完之山上置圜台径五丈高九尺四陛上饰以青四面如其方色一壝广一丈围以青绳三周燎坛在其东南高丈二尺方一丈 
开上南出户方六尺山下封祀坛四成十二陛如圜丘制上饰以玄四面如方色外为三壝燎坛如山上坛制社首坛八角三成入陛三壝四门 
如方丘制又为瘗坎于壬地外壝之内以玉为五牒牒各长尺二寸广五寸厚一寸刻字而填以金联以金绳缄以玉匮置石■〈石感〉中正 
