<!-- { "loadSidebar": true } -->
拱中为申州刺史黄公譔与越王谋举兵倚以为助时诏诸王公赴东都茂融私问所亲高子贡子贡报曰来必死乃称疾不朝以俟兵期及得 
越王书仓卒不能应僚属劝白其书擢太子右赞善大夫俄为党属所引诛中宗更以凤孙邕嗣王娶韦后妹累迁秘书监知陇右三使仗内诸 
厩徙王汴未几韦氏败邕杀其妻送首于朝议者鄙之削爵贬沁州刺史不事后复爵还户二百累迁卫尉卿薨子巨嗣巨刚锐果决略通书史 
好属辞天宝五载出为西河太守坐资给柳绩支党贬义阳司马明年御史中丞杨慎矜得罪其附离史敬忠与巨善巨坐免官锢置南宾郡召 
拜夷陵太守安禄山陷东京元宗方择将帅张垍言巨有谋可属大事召至京师杨国忠忌之谓人曰小儿讵可使对天子踰月不得见帝知之 
召对禁中称旨帝悦敕宰相与语久不得罢国忠厌之乃授谯郡太守摄御史大夫河东节度使明日谢帝惊曰何摄为即诏兼御史大夫巨奏 
方艰难时贼多诈有如陛下召臣何以取信乃折契授之俄兼统岭南何履光黔中赵国珍南阳鲁炅三节度使事时炅战数屈诏贬为果毅以 
来瑱代之巨奏炅若能存孤城功足补过则何以处之帝曰卿随所处置巨至内乡贼将毕思琛解围走遂趣南阳贬鲁炅白衣从军其暮称诏 
复职京师平拜留守兼御史大夫明年拜太子少师兼河南尹东畿采访使征乘牛之出入市者斥所得佐用度然稍自盗没其妃即张皇后从 
女弟内不睦巨选府县官备使令妃亦引蒲博少年分党招货贿挠政事宗正卿李遵素私张发巨赃事贬遂州刺史会段子璋反道遂州巨仓 
卒不知所出即迎谒为子璋所杀子则之嗜学年五十余尚执经太学嗣曹王皋荐之贞元二年繇睦王府长史迁左金吾卫大将军坐与从甥 
窦申善贬昭州司马

　　 道王元庆

　　道孝王元庆始王汉后徙陈出为赵州刺史贞观十年徙王授豫州刺史累实封千户时诸王奉给薄于帝子王数寠乏大臣莫敢言十八 
年黄门侍郎褚遂良为太宗从容言之不能行高宗时厯滑州刺史以治绩闻数蒙褒贬迁徐沁卫三州刺史事母谨及丧请躬修坟墓诏不听 
薨赠司徙益州都督陪葬献陵九子诱为嗣王临淮为澧州刺史坐赃削爵更以次子询之子微嗣终宗正卿子炼嗣广德中亦至宗正卿

　　 邓王元裕

　　邓康王元裕贞观五年始王郐十一年徙王始王及徙皆与谯魏许密四王同封 【按吴缜纠谬云本纪贞观五年二月己酉封弟元裕 
为郐王元名谯王灵夔魏王元祥许王元晓密王邓康王傅所书其始封皆是也至贞观十一年则不然止书徙封丁亥徙封元裕邓王元名舒 
王至六月己巳又书徙封元祥江王而己其灵夔元晓本纪皆不载其徙封疑其徙封则不同而元裕传误云徙封皆同也今考资治通鉴及旧 
唐书皆载灵夔贞观五年封魏王十年改封燕王十四年改封鲁王元晓贞观五年即封密王本纪亦同】 累实封至千二百户好学善谈名理 
与典签卢照邻为布衣交五为州刺史迁兖州都督薨赠司徒益州大都督陪葬献陵无子以江王子广平公炅嗣薨子孝先嗣 【世系表失 
载】 开元中为冠军大将军

　　 舒王元名

　　舒王元名始王谯后徙王高祖在大安宫太宗晨夕使尚宫问起居元名纔十岁保媪言尚宫有品当拜元名曰此帝侍婢耳何拜为太宗 
壮之曰真吾弟也及长矜严疏财未尝问家人生业厯五州刺史实封至千户子豫章王亶治江州有美政高宗以元名善训子手诏褒美又欲 
授元名大州辞曰臣乘属籍岂以州郡为仕进资邪治石州二十年数游山林有高蹈意垂拱中徙郑州境接东畿诸王贵戚为剌史者纵家人 
暴百姓元名至一革之为治廉威进加司空武后时亶为邱神绩所构系诏狱死元名坐迁利州寻被杀神龙初诏复官爵赠司徒时少子鄅国 
公昭己卒乃以亶子津嗣开元中为左威卫将军薨子万 【世系表作左威卫将军津之孙】 嗣薨子藻嗣

　　 鲁王灵夔

　　鲁王灵夔笃学善草隶通音律初王魏后王燕为幽州都督己而徙王实封至千户频厯五州刺史迁太子太师垂拱元年徙相州 【旧 
书作邢州】 坐与越王谋起兵流振州自杀子诜为清河王早夭蔼 【按吴缜纠谬云世系表亦作蔼本纪垂拱四年杀范阳郡王霭蔼霭不 
同今考旧唐书资治通鉴皆作蔼】 为范阳王知越王必败白发其谋得不诛厯右散骑常侍为酷吏所害神龙初悉追复王爵以蔼子道坚嗣 
道坚方严有礼法闺门肃如也七为州刺史迁国子祭酒开元中选授汴州刺史河南道采访使州据水陆都会前后刺史多黩利唯道坚以清 
毅称入为宗正卿薨赠礼部尚书子宇嗣从元宗至蜀为右金吾将军宝应初以皇子适封鲁王更封宇为嗣邹王弟道邃封戴国公恭默自守 
以修山东婚姻故事数任清职终尚书右丞

　　 江王元祥

　　江安王元祥始王许后徙王四为州刺史实封至千户性庸迷所至营财产无厌时滕蒋虢三王皆贪暴得其府官者恶之不愿行故时语 
曰寍向儋崖振白不事江滕蒋虢元祥魁大带十围食兼数人韩虢魏亦鸿伟然不逮也薨赠司徒并州大都督陪葬献陵七子晫为永嘉王有 
禽兽行诛死皎为武阳王余皆爵公武后时多及诛皎子丛以幼流死岭表葬南安人号其冢为天孙墓中宗立以从子钦嗣王又以皎封绝更 
取弟子继宗嗣既而以郡王不袭降澧国公

　　 密王元晓

　　密贞王元晓贞观中为虢州刺史实封至千户徙泽州薨赠司徒扬州都督陪葬献陵子颖嗣为南安王薨子勖嗣早薨神龙初以颖弟亮 
养子昙嗣开元五年更诏元晓再从孙东莞郡公彻嗣 【世系表失载】 徙封濮阳郡王厯宗正卿金紫光禄大夫

　　 滕王元婴

　　滕王元婴贞观十三年始王实封千户为金州刺史骄纵失度在太宗丧集官属燕饮歌舞狎昵厮养巡省部内从民借狗求罝所过为害 
以丸弹人观其走避则乐城门夜开不复有节高宗以书切责曰朕以王至亲不忍致于法今署下上考冀媿王心久之迁洪州都督官属妻美 
者绐为妃召逼私之后坐法削户及亲事帐内之半谪置滁州起授寿州刺史徙隆州复不循法录事参军事裴聿谏正其失元婴捽辱之聿入 
计具奏帝迁聿六品上阶帝尝赐诸王彩五百以元婴及蒋王贪黩但下书曰滕叔蒋弟不须赐给麻二车助为钱缗二王大惭武后时进拜开 
府仪同三司梁州都督薨赠司徒

　　钦定续通志卷一百八十二

　　●钦定续通志卷一百八十三　宗室传三

　　宗室传

　　唐 【三】

　　○唐三

　　太宗诸子

　　△太宗诸子

　　常山王承干　郁林王恪【千里　琨　祎　峘　祗】濮王泰　　　庶人佑　　蜀王愔蒋王恽【之芳】　越王贞【冲】　　纪 
王慎【琮】曹王明【皋　象古道古】

　　太宗十四子文德皇后生承干又生第四子泰高宗皇帝后宫生宽杨妃生恪又生第六子愔阴妃生佑王氏生恽燕妃生贞又生第十一 
子嚣韦妃生慎后宫生简杨妃生福杨氏生明

　　常山王承干
　　郁林王恪
　　濮王泰
　　庶人佑
　　蜀王愔
　　蒋王恽
　　越王贞
　　纪王慎
　　曹王明

　　 常山王承干

　　常山愍王 【旧书作恒山王】 承干字高明生承干殿即以命之武德三年始王常山郡与长沙宜都二王同封俄徙中山太宗即位立 
为皇太子甫八岁特敏惠帝爱之在谅闇使裁决庶政右大体后每行幸则令监国及长好声色慢游然惧帝秘其迹临朝言谆谆必忠孝退乃 
与羣不逞狎慢左右或进谏危坐敛容痛自咎饰非辩给谏者拜答不暇故人人以为贤而莫之察后过恶渐闻宫臣若孔颖达令狐德棻于志 
寍张元素赵宏智王仁表崔知机等皆天下选每规诤承干帝必厚赐金帛欲以厉其心承干傲不悛往往遣人阴图害之时魏王泰有美名帝 
爱重而承干病足不良行且惧废与泰交恶泰亦谋夺长各树党东宫有俳儿善姿首承干嬖爱帝闻震怒收儿杀之坐死者数人承干意为泰 
告怨甚内念儿不已筑室图其像赠官树碑为起冢苑中朝夕祭承干至其处裴回涕数行下愈怨怼称疾不朝累数月又使户奴数十百人习 
音声学胡人椎髻翦彩为舞衣寻橦跳剑鼓鞞声通昼夜不绝造大铜炉六熟鼎 【资治通鉴作八尺铜炉六隔大鼎】 招亡奴盗取人牛马 
亲视烹燖召所幸厮养其食之又好突厥言及所服选貌类胡者被以羊裘辫发五人建一落张毡舍造五狼头纛分戟为阵系幡旗设弯庐自 
居使诸郡敛羊以烹抽佩刀割肉相啖承干身作可汗死使众号哭剺面奔马环临之忽复起曰使我有天下将数万骑到金城 【资治通鉴 
作猎于金城西注曰金城恐当作金河】 然后解发委身思摩当一设顾不快邪左右私相语以为妖又襞毡为铠列丹帜勒部阵与汉王元昌 
分统大呼击刺为乐不用命者披树抶之或至死轻者辄腐之尝曰我作天子当肆吾欲有谏者我杀之杀五百人岂不定又召壮士左卫副率 
封师进刺客张师政纥干承基等谋杀魏王泰不克遂与元昌侯君集李安俨赵节杜荷镵臂血歃之谋以兵入西宫贞观十七年齐王佑反齐 
州承干谓承基等我宫西墙去大内正可二十步棘耳岂与齐州等会承基连齐王事系狱当死即上变帝诏长孙无忌房元龄萧瑀李绩孙伏 
伽岑文本马周褚遂良杂治废为庶人徙黔州十九年死 【按吴缜纠谬云本纪十八年十二月壬寅庶人承干卒与本传差一年今考旧唐 
书作十九年资治通鉴及唐会要俱作十八年】 帝为废朝葬以国公礼子象为怀州别驾厥鄂州别驾开元中象子适之为宰相赠还承干始 
王象越州都督郇国公楚王宽武德三年出后楚哀王蚤薨贞观初追封

　　 郁林王恪

　　郁林王 【旧唐书及世系表皆作吴王】 恪始王长沙俄进封汉贞观二年徙蜀 【旧唐书作武德三年封蜀王今考新唐书帝纪及 
资治通鉴皆载于贞观二年恐系旧书之误】 与越燕二王同封不之国久乃为齐州都督帝谓左右曰吾于恪岂不欲常见之但令早有定分 
使外作藩屏吾百岁后庶兄弟无危亡忧十年改王吴与魏齐蜀蒋越纪六王同徙封授安州都督赐书曰汝惟茂亲勉藩王室以义制事以礼 
制心外之为君臣内之为父子今当去膝下不遗汝珍而遗汝以言念之哉坐与乳媪子博簺罢都督削封户三百高宗即位拜司空梁州都督 
恪善骑射有文武才其母隋炀帝女地亲望高内外所向帝初以晋王为太子又欲立恪长孙无忌固争帝曰公岂以非己甥邪且儿英果类我 
若保护舅氏未可知无忌曰晋王仁厚守文之良主且举棊不定则败况储位乎帝乃止故无忌常恶之永徽中房遗爱谋反以遂诛恪以绝天 
下望临刑呼曰社稷有灵无忌且族灭四子仁玮琨璄并流岭表显庆五年追王郁林为立庙以河闲王孝恭孙荣为郁林县侯以嗣神龙初赠 
司空备礼改葬

　　千里
　　琨
　　祎
　　峘
　　祇

　　千里

　　仁光宅中遇赦适会荣以罪斥故得袭郁林县男 【旧书作郁林县侯】 厯岳州则驾爵郡公尝使江左州人遗以金拒不纳武后遣使 
