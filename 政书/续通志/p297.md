<!-- { "loadSidebar": true } -->
　　给事中 【唐肃宗宝应元年以给事为理匦使五代仍置给事中宋置四人分治六房掌读中外出纳及判后省之事若政令失当除授 
非人则论奏而驳正之故事诏旨付银台司封驳元丰更制给事中始正其职而封驳司归门下通进司进奏院俱隶给事】
　　起居郎 【唐置二人五代因之宋置一人掌记天子言动元丰六年诏与起居舍人分记言动元佑元年仍诏不分】
　　符宝郎 【唐制四人掌天子八宝五代因之宋置二人掌外庭符宝之事而禁中别有内符宝郎】
　　（臣）等谨按唐制弘文馆典仪城门郎皆属于门下省考宋代官制校书郎掌昭文馆图籍隶秘书监别置合门使皇城司无所隶属元 
佑间以诏令稽留吏员冗多徒为重复议废门下省后虽不行然散骑常侍多不置人唯给事中仍司封驳之职云

　　△中书省

　　中书令 【唐至德以后为勋臣加官不轻授五代时宰臣多加此职宋制令一人掌佐天子议大政受所行命令而宣之未尝特拜元丰 
更制以右仆射兼中书侍郎行令之职南渡以后不置】
　　中书侍郎 【唐制二人五代时拜中书侍郎即为宰相宋制侍郎一人掌贰令之职参议大政南渡后不置】
　　右散骑常侍右谏议大夫 【唐置右散骑常侍二人右谏议大夫四人五代亦置此官宋制各一人所掌与门下省同】
　　右司谏右正言 【唐制右补阙右拾遗各六人宋初改为右司谏右正言各一人与门下省司谏正言通谓之两省官高宗南渡诏谏院 
不隶两省绍兴二年诏并仍旧】
　　中书舍人 【唐宝应元年以中书舍人为理匦使五代亦置中书舍人宋制四人掌行命令为制词分治六房初为迁转官实不任职复 
置知制诰及直舍人院为学士对掌内外制元丰更制始正名判后省之事复诏中书省置点检房令舍人通领】
　　起居舍人 【唐制二人宋置一人所掌同门下省起居郎】
　　（臣）等谨按中书省旧列门下省之后宋制事有论奏门下省必先关白中书听其可否故中书省之任视唐代较重其自中书侍郎迁 
门下侍郎者虽晋其秩实夺其权也又唐以集贤殿史馆属之中书省宋时馆职次于翰林院及殿阁学士之后与唐制亦稍殊焉

　　△尚书省

　　尚书令 【唐制尚书令总领百官高祖武德元年太宗为尚书令自后阙其官不置代宗广德二年以郭子仪为尚书令固辞不拜后不 
复除五代为勋臣宰臣加官宋制令一人掌佐天子议大政奉所出命令而行之建隆以来不除政和二年诏不置宣和七年复置亦无除者南 
渡后并省】
　　左仆射右仆射 【唐制为令之贰令阙则总省事五代仍之宋左右仆射各一人掌佐天子议大政与三省长官皆为宰相之任元丰更 
制以左仆射兼门下侍郎右仆射兼中书侍郎行侍中中书令事政和中改左右仆射为太宰少宰靖康元年复旧南渡后不置】
　　左丞右丞 【唐制左丞总吏户礼三部右丞总兵刑工三部五代亦尚书丞宋制左右丞各一人掌参议大政通治省事以贰令仆射之 
职旧班六曹尚书下元丰更制升其秩为执政南渡以后不置】
　　左右司郎中员外郎 【唐制左司郎中一人员外郎一人右司郎中一人员外郎一人宋如唐制掌受六曹之事而举正文书之稽失分 
治省事建炎中诏减左右司郎官二员置中书门下检正诸房公事二员次年复旧干道七年复增右司郎官二人】
　　（臣）等谨按唐书百官志尚书省居三省之首以太宗尝为尚书令一代无特拜者唯以仆射总尚书省事六部尚书分职而统属焉宋 
制以仆射行宰相之任而六曹各治其事故宋史职官志列六部尚书于诸卿之首不隶尚书省与初设三省之制异矣徽宗大观中置议礼局 
宣和六年置讲议司皆在尚书省则一时权设之官也

　　△枢密院

　　枢密院 【唐代宗永泰元年始置枢密院设内枢密院使以宦者为之职掌内外表奏凡奏诏处分则宣付中书门下施行梁改为崇政 
院更用士人备顾问参谋议后唐庄宗同光元年复为枢密院命宰臣兼使又置院使一人晋高祖天福四年废枢密院出帝开运元年复置汉 
隐帝干佑元年为藩镇加官旋复置使宋枢密使掌军国机务出纳密命佐天子执兵政元丰更制罢使不置高宗绍兴七年复置】
　　知院事 【晋天福元年始置知枢密院事宋太宗淳化二年始置知院事与院使不并除熙寍元年院使二人复置知院事一人元丰更 
制定知院事一人为制绍兴四年诏宰臣兼枢密者惟兼知院事】
　　同知院事 【周世宗显德元年设参知枢密院事宋淳化二年始置同知院事二人元丰更制定置同知院事一人】
　　枢密副使 【后唐废帝清泰元年置枢密副使周显德元年与参知院事并除宋初置副使为枢密使知院事之贰与同知院不并除元 
丰更制废副使不置绍兴七年复置】
　　签书院事同签书院事 【宋太宗太平兴国中始置签书院事英宗治平中始置同签书院事元丰更制并废政和中复置寻改同签书 
院事为权领枢密院南渡后复置签书同签书为端明殿学士恩数特依执政或以武臣为之】
　　都承旨副都承旨 【五代有承旨副承旨以诸卫将军充宋制掌承宣旨命通领院务太平兴国中始置都承旨与副都承旨多用士人 
参谋议真宗景德后用院吏递迁熙寍改用儒臣兼领元丰时复用武臣其后则文武兼用焉】
　　检详官编修官计议官 【宋熙寍四年始置检详官元丰初定用三人后废元佑四年定编修官以四人为制建炎三年复置检详官二 
人四年置计议官四人绍兴三年置编修官二人后复用三人】
　　（臣）等谨按枢密院掌枢密文书始于唐沿于五代其与中书对持文武二柄实自宋始元丰中言者以唐六典无枢密使议从省并既 
乃考定旧制以军国机务不当分隶有司宜以亲信大臣专司其事遂仍置知枢密院事其细务则归之兵部诸曹焉南渡初置御营使以宰臣 
为之旋以其事归枢密院机速房开禧后胥以宰相兼使视元丰之制又一变矣
　　长春宫使 【唐武德二年命太宗镇长春宫自后凡牧同州者多带长春宫使梁太祖开平元年废后唐同光元年复置晋天福四年又 
废后不复置】
　　太清宫使 【唐德宗兴元元年以检校司徒中书门下平章事李勉为太清宫使唐以后不置】
　　太微宫使 【唐兴元元年以门下侍郎同中书门下平章事卢翰为太微宫使唐以后不置】
　　建昌宫使 【梁开平元年置建昌院以博王友文为使所管四镇兵车税赋诸色课利后改为建昌宫使以宰臣判其事侍郎为副使梁 
以后不置】
　　兴圣宫使 【后唐同光元年以皇子继岌为兴圣宫使判六军诸卫事唐以后不置】
　　景灵宫使 【宋真宗大中祥符五年创建景灵宫命辅臣为使】

　　△宣徽院

　　宣徽南院使北院使 【唐末始置宣徽使五代分南北院使宋制分为南北院掌总领内诸司及三班内侍之籍郊祀朝会宴飨供帐之 
仪二使共院而各设厅事故事与参知政事枢密副使同知枢密院事以先后入叙位熙寍四年诏位参政枢副同知下元丰更制罢宣徽院以 
职事分隶省寺而使号犹存哲宗绍圣三年罢自后不复置】
　　延资库使 【梁开平三年置延资库使多以执政大臣兼之梁以后不置】

　　△三司

　　三司使副使 【五代置三司使总理邦计治四方贡赋之入宋制位亚执政号曰计省淳化中置使一人总领三部又分天下为十道在 
京东者曰左计在京西者曰右计置使二人分掌后又置总计使判左右计事罢十道左右计使其正使以两省五品以上及知制诰杂学士充 
副使以员外郎以上厯三路转运使及六路发运使充元丰后裁归户部】
　　盐铁使度支使户部使副使 【唐末以重臣兼领盐铁度支租庸五代分置盐铁使度支使租庸使宋太平兴国八年分置三司三部副 
使各一人通佥逐部之事又各置判官三人分掌逐案之事孔目官一人都句押官一人句覆宫四人元丰更制并废】
　　（臣）等谨案宣徽院三司使皆元丰后删并之官宋史职官志仍分载于枢密院后考五代时宣徽南北院使多迁枢密使宋初宣徽院 
礼均二府专以待勋旧大臣三司使自五代总计财赋宋制选除执政侍从必先厯钱谷有自度支副使擢知制诰者有先除权三司使乃拜枢 
密使者其职綦重诚不得阙其官而不载也然计省本户部之职三司分置复无异于户部诸曹元丰之裁并未尝不归画一而当时论者多言 
其非便是徒见元丰以后户部不得其人而不知财用之裕绌不在三司之废置也平赋通财均量出入择人以任职盖户部已足总其成否则 
增置三司使亦奚益哉至熙寍中又有制置三司条例司三司会计司权宜立制固不足为久远之模也
　　（臣）等又案唐五代诸使名号不一唐有开稻田使回造使秘书省图书使梁有天骥使飞龙使庄宅使太和库使丰德使仪鸾使干文 
院使五坊如京使洛苑使宫苑使大内皇墙使西京大内皇墙使武备库使弓箭库使闲厩使左右军巡使教坊使内园栽接使后唐有中门使 
支度务使内句使宫苑使武德使捧圣军使西南供馈使三州搜图籍使庄宅使内园栽接使晋有左飞龙使缘河巡检使引进使侍卫使作坊 
使周有尚食使■〈氵公〉江招讨使要皆废置不常不足为法又五代有山陵使礼仪使卤簿使仪仗使桥道顿递使宋有封禅大礼使经度 
制置使祀汾阴经度制置使奉迎使刻玉使天书扶持使因事设官无常员焉宋有宫观诸使则皆优礼臣下之虚衔故宋志不载云

　　△翰林学士院

　　翰林学士承旨 【唐元宗开元初置翰林侍诏掌四方表疏批答应和文章既又以中书务剧乃选文学之士号翰林供奉与集贤院学 
士分掌制诰书敕二十六年改翰林供奉为学士专掌内命宪宗元和中复置学士承旨五代时学士承旨多与谋议宋制学士院承旨不常置 
以学士久次者为之】
　　翰林学士知制诰 【唐制学士院自诸曹尚书下至校书郎皆得与选入院一岁则选知制诰未知制诰者不作文书班次各以其官内 
宴则居宰相之下五代亦置翰林学士后唐复置护銮书制学士盖庄宗初建号特立此名非故事也宋制掌制诰诏令撰述之事凡他官入院 
未除学士谓之直院学士俱阙他官暂行院中文书谓之翰林权直孝宗淳熙五年更为学士院权直后复与翰林权直互除】
　　（臣）等谨案唐置翰林学士本在至德以前惟其与三省无所系属故郑志阙而不载今据唐书百官志详其职守以补郑志之遗宋初 
以翰林学士与中书舍人分典内外制诰谓之两制元丰更制凡职名之不丽于三省寺监者皆从裁革惟翰林学士与诸学士待制犹存旧典
　　翰林侍读学士 【宋初惟置侍读真宗咸平二年始置侍读学士二人元丰更制废学士不置为侍从以上兼官元佑七年复增学士之 
号元符元年省去建炎元年诏以侍从官四人充讲读官】
　　翰林侍讲学士 【宋咸平二年始置翰林侍讲学士故事两省台端以上兼侍讲其由庶官兼者必以特命元丰以后宫观多兼侍读南 
渡后多以台谏兼之】
