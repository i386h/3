<!-- { "loadSidebar": true } -->
璋死其将刘万子代为刺史梁开平二年万子会葬敬璋其将许从实杀之自为延州刺史时万兴兄弟将兵戍境上闻万子死以部下数千人 
降梁 【辥史作万兴万金因会葬纵兵攻万子归款于汴而欧史以为许从实作乱考万兴兄弟时方戍境上自以欧史为实】 梁太祖屯河 
中遣刘知俊以兵应万兴攻丹州执刺史崔公实进攻延州执许从实鄜州李彦容坊州李彦昱皆弃城走太祖乃以万兴为延州刺史忠义军 
节度使以牛存节镇鄜延已而刘知俊叛乃徙存节同州以万金代存节万兴累迁检校太师兼中书令封渤海郡王贞明四年万金卒乃以万 
兴为鄜延节度使进封北平王梁亡庄宗入洛万兴尝一来朝同光三年卒于镇子允韬代立徙镇安国义成清泰中卒万金子允权开运中为 
鬳施令罢居于家时周密为彰信军节度使契丹灭晋延州军乱逐密密守东城而西城之兵以允权为留后闻汉高祖起太原遂归汉即拜节 
度使广顺三年卒

　　△温韬

　　温韬京兆华原人少为盗后事李茂贞为华原镇将冒姓李名彦韬茂贞以华原县为耀州以韬为刺史梁太祖围岐韬以耀州降已而复 
叛归茂贞茂贞又以美原县为鼎州建义胜军以韬为节度使末帝时韬复叛茂贞降梁梁改耀州为崇鼎为裕义胜军为静胜以韬为节度使 
复其姓温更其名曰昭图韬在镇七年悉发掘唐诸陵取其所藏金宝而昭陵最固韬从埏道下见宫室制度闳丽不异人闲中为正寝东西厢 
列石床床上石函中为铁匣悉藏前世图书锺王笔迹纸墨如新韬悉取之惟干陵风雨不可发后徙镇忠武庄宗灭梁韬自许来朝因伶人景 
进缗赂刘皇后庄宗待韬甚厚赐姓名曰李留冲郭崇韬曰此劫陵贼耳罪不赦庄宗曰已宥之矣遽遣还镇明宗入洛与段凝俱收下狱已而 
赦归田里明年流德州赐死

　　△卢光稠 【谭全播】

　　卢光稠谭全播皆南康人光稠状貌雄伟无他才能而全播勇敢有识略然全播常奇光稠为人唐末相与聚兵为盗众推全播为主全播 
曰诸君徒为贼乎而欲成功乎若欲成功当得良帅卢公堂堂真君等主也众阳诺之全播怒拔剑斩木以誓众惧乃立光稠为帅是时王潮陷 
岭南全播攻取其虔韶二州又遣光稠弟光睦攻潮州光睦好勇而轻进全播度其必败乃伏兵归路光睦果败走潮人追之发伏邀击大败之 
遂取潮州时刘岩起南海以兵数万攻虔州光稠大惧全播曰刘岩易与尔乃选精兵万人伏山谷中以老弱五千出战于城南战酣伪北岩急 
追之伏兵发岩遂大败光稠第战功全播悉推诸将光稠心益贤之光稠以虔韶二州请命于梁太祖为置百胜军以光稠为防御使兼五岭开 
通使又建镇南军以为留后 【按通鉴开平三年八月卢光稠以州附于淮南又遣使附于梁附淮南事传失载】 开平五年光稠病以符印 
属全播不受光稠卒全播立其子延昌事之延昌好游猎其将黎求闭门拒之延昌见杀求因谋杀全播全播惧称疾不出求乃自立寻暴病死 
其将李彦图自立全播益惧遂杜门称笃彦图疑之使觇其动静全播应觇为状以自免彦图死州人相率叩门请全播乃起遣使请命于梁拜 
防御使全播治虔州七年有善政杨隆演遣刘信攻破虔州以全播归广陵卒 【按五代史此下有雷满锺传赵匡凝朱宣等传皆已入唐书 
此不复载】

　　△朱瑾

　　朱瑾唐天平军节度使宣从弟也宣事在唐藩镇传瑾从宣居郓州补军校少倜傥有大志兖州节度使齐克让爱其为人以女妻之瑾亲 
迎选壮士为舆夫伏兵器舆中夜至兖州兵发虏克让自称留后僖宗即拜瑾泰寍军节度使梁太祖既与瑾兄弟恶岁攻兖郓瑾兄弟往来相 
救凡十余年大小数十战与太祖屡相胜败太祖得宣将贺环何怀宝及瑾兄琼乃将至兖城下告瑾曰汝兄败矣琼等已降不如早自归瑾伪 
曰诺乃遣牙将持书币诣军门降太祖大喜至延寿门与瑾交语瑾曰愿得琼来送符印太祖信之遣客将刘捍送琼往瑾伏壮士桥下单骑迎 
琼挥手语捍曰请琼独来琼前壮士擒之遂闭门责以先降斩之掷其首城外太祖度不可下乃留兵围之而去瑾婴城自守而乞兵于晋晋遣 
李承嗣史俨等以骑兵五千救之太祖已破宣乃急趋兖城中食尽瑾与承嗣等掠食丰沛闲梁兵奄至瑾将康怀英等以城降瑾等将麾下走 
沂州刺史尹处宾不纳又走海州梁兵急追之乃奔淮南杨行密闻瑾来大喜表瑾领武寍军节度使以为行军副使瑾大破梁兵于清口行密 
累表瑾东南诸道行营副都统领平卢军节度使同中书门下平章事行密死渥及隆演相继立皆年少徐温与子知训专政畏瑾欲除之瑾乃 
谋杀知训尝以月旦遣爱妾候知训家知训强通之妾归诉瑾益不平屡劝隆演诛徐氏以去国患隆演不能既而知训以泗州建静淮军出瑾 
为节度使将行召之夜饮明日过瑾谢延升堂出其妻陶氏知训方拜瑾以笏击踣之伏兵自户突出杀之切瑾以二恶马系庭中知训入而释 
马使相踶鸣故外人莫闻其变瑾携其首驰示隆演曰今日为吴除患矣隆演曰此事非吾敢知遽起入内 【谨按通鉴辑览　　御批知训 
无礼于君凡有心者皆当为鹰鹯之逐朱瑾虽以私嫌擅杀然实为吴除害隆演既据有吴国自当为之主持庶几跋扈者知所警惕乃懦怯无 
识诿为不敢与闻致徐温觊觎日深浸成篡窃之祸虽其及身以柔善自全而吴业之衰自彼酿之实行密之罪臣败子耳】 瑾忿然以首击柱 
提剑而出府门已阖因踰垣折足瑾顾路穷大呼曰吾为万人去害而一身死之遂自刎润州徐知诰闻乱以兵趋广陵族瑾家瑾妻陶氏临刑 
而泣其妾曰何为泣今行见公矣陶氏收泪欣然就戮瑾尝病疽医者视之色惧瑾曰但理之吾非以病死者于是果然 【按五代史此下有 
王师范李罕之孟方立王珂赵犨冯行袭等传俱已入唐书又氏叔琮李彦威即朱友恭俱入唐奸臣传此俱从删又李振改入逆臣传】

　　钦定续通志卷二百九十一

　　●钦定续通志卷二百九十二　列传九十二

　　列传

　　五代 【十二】

　　○五代十二

　　裴迪　　　　韦震　　　　孙德昭　　王敬荛　　　刘知俊　　　丁会　　贺德伦　　　阎宝

　　裴迪
　　韦震
　　孙德昭
　　王敬荛
　　刘知俊
　　丁会
　　贺德伦
　　阎宝

　　△裴迪

　　裴迪字升之河东闻喜人善治财赋唐司空裴璩判度支辟为出使巡官都统王铎镇滑州奏迪汴宋郓等州供军院使铎为租庸使辟租 
庸招纳使梁太祖镇宣武辟节度判官太祖用兵四方留迪调兵赋一切货财狱讼皆任迪太祖西攻岐王师范谋袭汴遣健卒苗公立阴伺虚 
实迪召公立问东事公立色动屏人密诘之具得其事不暇启遣朱友寍以兵巡兖郓以故师范虽窃发而事卒不成太祖自岐还将吏皆赐迎 
銮叶赞功臣将吏入见太祖目迪曰叶赞之功惟裴公有之他人不足常也迪入唐累迁太常卿太祖即位召拜右仆射居一岁告老以司空致 
仕卒于家

　　△韦震

　　韦震字东卿雍州万年人初名肇强敏有口辩事梁太祖为都统判官申丛执秦宗权犹豫不知所为太祖遣震觇之震料其必败丛后果 
为郭璠所杀璠以宗权归太祖太祖欲大其事请献俘于唐唐以黄巢献馘而已宗权不足俘左拾遗徐彦枢亦疏请所在斩决太祖遣震往复 
论奏卒俘宗权太祖德之表为节度副使昭宗幸石门太祖遣震由虢略闲道奉表行在昭宗赐其名震太祖已破兖郓遂攻吴而败惧诸镇图 
已乃讽诸镇荐已为元帅且求兼领郓州昭宗初不许震强辩敢大言语数不逊昭宗卒许之太祖遂兼四镇表震郓州留后昭宗迁洛震入为 
河南尹六军诸卫副使以病瘖守太子太保致仕太祖受禅改太子太傅末帝即位加太师卒 【按五代史此下有孔循传今改入逆臣】

　　△孙德昭

　　孙德昭盐州五原人父惟最 【辥史作惟晸】 黄巢陷长安率乡里子弟得义兵千人攻巢咸阳兴平州将壮之益以州兵二千与破贼 
功拜右金吾卫大将军累迁鄜州节度使留京师宿卫鄜州将吏诣阙请之镇京师民数万与神策军复遮留不得行改荆南节度使在京制置 
分判神策军号扈驾都德昭以父任为神策军指挥使光化三年刘季述废昭宗宰相崔胤谋反正阴求义士共事德昭乃与孙承诲董从实 【 
按新唐书及通鉴俱作周承诲董彦弼辥史与欧史同】 应允天复元年正月朔未旦季述将朝德昭伏甲士道旁邀其舆斩之承诲等分索余 
党立尽昭宗闻外諠哗大恐德昭驰至叩门曰季述诛矣皇帝当反正何皇后呼曰可进逆首德昭掷其首入已而承诲等悉收余党首以献昭 
宗信之德昭破锁出昭宗御丹凤楼反正以功拜静海军节度使赐姓李号扶倾济难忠烈功臣与承诲等皆拜节度使同中书门下平章事图 
形凌烟阁俱留京师号三使相恩宠无比时崔胤方召梁兵诛宦官而宦官亦倚李茂贞为捍蔽梁岐交争冬十月宦者韩全诲劫昭宗幸凤翔 
承诲从实皆从而德昭独与梁太祖颇德其附已至华州德昭以军礼迎谒太祖至京师表同州留后将行京师民覆请留遂留为两街制置使 
梁兵围凤翔德昭以其兵八千属太祖太祖益德之使先之洛阳昭宗东迁拜左威卫上将军以疾免太祖即位以为左卫大将军末帝立拜左 
金吾卫将军卒承诲从实至凤翔与宦者俱见杀

　　△王敬荛

　　王敬荛颍州汝阴人为州牙将唐末王仙芝等攻劫汝颍闲刺史不能拒敬荛遂代之即拜刺史善用铁枪重三十斤颍州与淮西为邻境 
数为秦宗权所攻力战拒之颍旁诸州民皆依敬荛避贼颍州户至二万梁太祖攻淮南道过颍敬荛供馈甚厚太祖大喜表为沿淮指挥使梁 
兵攻吴庞师古死清口败兵归过颍大雪饥冻敬荛乃沿淮积薪为燎作糜粥餔之多赖以全活太祖表敬荛武寍军留后遂拜节度使天佑三 
年为左卫上将军太祖即位以疾致仕卒 【按五代史此下有蒋殷传今改入逆臣】

　　△刘知俊

　　刘知俊字希贤徐州沛人少事时溥溥与梁相攻知俊与麾下二千人降梁太祖以为左开道指挥使名重军中厯海怀郑三州刺史从破 
青州以功表匡国军节度使邠州杨崇本以兵六万攻雍州太祖方与诸将攻沧州知俊不俟命与康怀英等击败之斩获无算延州高万兴降 
梁太祖遣知俊会万兴攻下丹延鄜坊四州加检校太尉兼侍中封大彭郡王知俊功益高太祖性多猜忌屡杀诸将王重师无罪见杀知俊不 
自安太祖已下鄜坊遣知俊复攻邠州知俊以军食不给未行太祖幸河中使宣徽使王殷召知俊其弟知浣为亲军指挥使闲遣人告知俊不 
宜来知俊遂叛臣于李茂贞 【按通鉴知俊既附岐复遣使请晋人出兵攻晋绛遗晋王书曰不过旬日可取两京复唐社稷是知俊不独臣 
岐且通晋也欧史失载】 以兵攻雍华执刘捍送凤翔太祖使人谓曰朕待卿至矣何相负耶知俊报曰王重师不负陛下而族灭臣非背德但 
畏死尔太祖复使语以前诛重师为刘捍所误今捍巳死无所释憾知俊不报以兵断潼关太祖遣刘鄩牛存节攻之遂奔于茂贞茂贞地狭无 
