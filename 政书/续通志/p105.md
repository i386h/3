<!-- { "loadSidebar": true } -->
丙子朔驻跸图古勒辛丑以右伊勒希巴奚玛噜为奚六部大王秋七月甲子射熊于爱实拉冬十月甲戌朔驻跸都尔嘉十二月庚辰以知北 
院枢密使事萧特古斯为北院枢密使癸未如西京戊子以皇太后行再生礼曲赦西京囚
　　九年春正月辛亥如鸳鸯泺辛未禁民鬻铜三月辛未宋主祯殂以侄曙为子嗣位遣使来告 【据宋史增辑】 夏五月丙午以隋王仁 
先为南院枢密使徙封许王是月清暑于赫哷苏六月遣使如宋祭吊 【据宋史增辑】 秋七月丙辰如太子山戊午皇太叔重元与其子楚 
王尼噜古及陈王辰禄同知北院枢密使事萧呼图克卫王特布等反南院枢密使许王仁先知北枢密院事赵王耶律伊逊等御之庚申重元 
伏诛壬戌以仁先为北院枢密使进封宋王加尚父耶律伊逊南院枢密使罕嘉努殿前都点检封荆王耶律良以密告变授汉人行宫都部署 
戊辰以黑白羊祭天八月庚午朔遣使安抚南京吏民冬十月庚午以六院部太保耶律和卓知南院大王事是月驻跸藕丝淀十一月辛丑以 
南院宣徽使萧玖格为北府宰相是遣使如宋贺即位 【据宋史增辑】
　　十年春正月己亥北幸二月禁南京民决水种粳稻秋七月壬申诏决诸路囚辛巳禁僧尼私诣行在是月猎于赤山九月壬寅如怀州冬 
十月壬辰朔驻跸中京戊午禁民私刊印文字十一月甲子定吏民衣服之制丁丑诏求干文阁所阙经籍命儒臣校雠庚辰以彰国军节度使 
韩色实为特哩衮诏南京不得私造御用彩段私货铁十二月癸巳以北院大王萧乌尔古纳为契丹行宫都部署是岁遣耶律烈萧禧等使于 
宋宋遣使来贺生辰及正旦 【按此后宋辽使命往来辽史多阙而不载兹据宋史增辑其在专使犹可因事系月而凡泛使类于年终补之 
谨识于此】
　　咸雍元年春正月辛酉朔羣臣上尊号曰圣文神武全功大略广智聪仁睿孝天佑皇帝改元大赦立梁王浚为皇太子内外官赐级有差 
甲子如鱼儿泺三月丁亥以知兴中府事杨绩知枢密院事夏四月辛卯以知枢密院事张嗣复知兴中府事庚子清暑于图古勒六月宋使来 
议疆事 【据宋史增辑】 秋七月如黑岭九月乙亥驻跸藕丝淀丁丑以左伊勒希巴缫古为孟父房详衮冬十月丁亥朔如医巫闾山十二 
月甲午以辽王仁先为南京留守徙封晋王辛亥以南京留守萧惟信为左伊勒希巴是岁遣耶律仲达萧惟辅等使于宋宋遣使来贺生辰及 
正旦
　　二年春正月丁巳如混同江宋贺正使王严卒以礼送还癸未如山榆淀是月复改国号曰辽 【据宋史增辑】 二月甲午以武定军节 
度使姚景行为南院枢密使三月辛巳以东北路详衮耶律韩福努为北院大王夏五月乙亥驻跸图古勒辛巳以户部使刘诜为枢密副使秋 
七月癸丑朔以西北路招讨使萧珠展为北府宰相左伊勒希巴萧惟信南院枢密使姚景行罢庚申录囚辛酉景行复前职丁卯如藕丝淀以 
岁旱遣使振山后贫民九月壬子以参知政事韩孚为枢密副使冬十二月壬午以知枢密院事杨绩为南院枢密使枢密副使刘诜参知政事 
戊子僧守志加守司徒丁酉以西京留守和卓为南院大王辛丑以萧珠展为武定军节度使是岁萧靖等使于宋宋遣使来贺生辰及正旦
　　三年春正月辛亥如混同江三月癸亥宋主曙殂子顼嗣位遣使告哀即遣右护卫太保萧托卜嘉翰林学士陈觉等吊祭闰月辛卯驻跸 
春州北淀乙巳以萧乌尔古纳为北府宰相夏五月壬辰驻跸纳克泺六月庚戌宋遣使馈其先帝遗物辛亥宋以即位遣使来报即遣知黄龙 
府事萧托古斯中书舍人马铉往贺壬戌南府宰相韩王萧唐古罢壬申以广德军节度使耶律瑞努为南府宰相度支使赵徽参知政事秋七 
月如赤山九月癸卯如南京是月宋遣使来报谢且贺生辰及正旦 【据宋史增辑】 冬十二月丁未以参知政事刘诜为枢密副使东北路 
详衮果巴南院大王枢密直学士张孝杰参知政事己酉以张孝杰同知枢密院事丁巳行再生礼赦死罪以下是月夏国王李谅祚薨是岁遣 
萧杰等贺宋正旦
　　四年春正月丙子如鸳鸯泺丁亥猎于炭山辛卯振西京饥民二月甲辰朔诏元帅府募军壬子夏国王李谅祚子秉常遣使告哀丁卯北 
幸三月丙子遣使如夏国吊祭甲申振应州饥民夏五月丙戌驻跸图古勒六月丙寅以北院林牙耶律卓克算为北院大王右伊勒希巴萧素 
飒中京留守秋七月丙子猎于黑岭九月己亥驻跸藕丝淀冬十月辛亥曲赦南京徒以下囚复永清武清安次固安新城归义容城诸县一岁 
租戊辰册李秉常为夏国王是岁遣耶律公质等使于宋宋遣使来贺生辰及正旦
　　五年春三月准布叛以晋王仁先为西北路招讨使讨之夏六月己亥驻跸图古勒壬戌以南院枢密使萧惟信知北院枢密使事秋九月 
戊辰仁先奏准布捷冬十月己亥驻跸藕丝淀十一月丁丑五国阿里部叛命萧素飒讨之闰月己未僧志福加守司徒十二月甲子行皇太子 
再生礼减诸路徒以下罪是岁遣耶律昌萧惟禧等使于宋宋遣使来贺生辰及正旦
　　六年春正月甲午如千鹅泺夏五月甲辰清暑于图古勒甲寅设贤良科六月乙酉以特哩衮耶律伯为中京留守秋七月辛亥猎于和罗 
努克特八月丙子耶律伯薨九月庚戌如藕丝淀冬十月壬申西北路招讨使擒准布酋长来献十一月乙卯禁鬻生熟铁于回鹘准布等界十 
二月戊午加圆释法钧二僧并守司空己未以坤寍节赦徒罪以下是岁遣耶律宽萧遵道等使于宋宋遣使来贺生辰及正旦
　　七年春正月戊子如混同江二月丙寅以南院枢密使姚景行知兴中府事三月己酉如黑水夏四月癸酉如纳克泺乙亥禁布帛短狭不 
中尺度者六月癸未南院大王果巴罢秋七月甲申朔以东北路详衮哈尔吉为南院大王西南面招讨使实德努为奚六部大王己丑遣使按 
五京囚庚子如藕丝淀八月辛巳置佛骨于招仙浮图罢猎禁屠杀冬十月己卯如医巫闾山壬戌以南府宰相耶律瑞努为南京统军使十一 
月戊子免南京流民租己丑振饶州饥民十二月壬子以契丹行宫都部署耶律呼图克知北院枢密使事知北院枢密使事萧惟信为南府宰 
相兼契丹行宫都部署丁巳汉人行宫都部署李仲禧北院宣徽使刘霂枢密副使王观都承旨杨兴功各赐国姓是岁遣萧广耶律纪等使于 
宋宋遣使来贺生辰及正旦
　　八年春正月癸未乌尔古德哷勒部详衮耶律超等奏北边捷甲申如鱼儿泺二月戊辰以岁饥复武安州租税振恩蔚顺惠等州民夏四 
月壬子振义饶二州民丁巳驻跸图埒实己卯清暑于图古勒五月壬午晋王仁先薨六月甲寅振易州贫民己未振中京甲子振中兴府甲戌 
封北府宰相杨绩为赵王枢密副使耶律观参知政事兼知南院枢密使事秋七月己卯庆州靳文高八世同居诏赐爵丙申振饶州饥民丁酉 
如黑岭闰月辛未射熊于羖羊山九月甲子驻跸藕丝淀冬十月己丑参知政事耶律观罢十一月庚戌复祖州税十二月戊辰汉人行宫都部 
署耶律仲禧封韩国公以枢密副使参知政事赵徽为武定军节度使枢密副使柴德滋参知政事汉人行宫副部署耶律大悲努为都部署同 
知南院枢密使事萧罕嘉努知左伊勒希巴事丁丑以坤寍节大赦是岁遣耶律适萧瑜等使于宋宋遣使来贺生辰及正旦
　　九年春正月丁未如双泺夏四月壬辰如旺国崖秋七月甲辰猎于大熊山戊申八锡林德哷勒人杀其节度使以叛己酉诏威乌尔古部 
军分讨之丙寅南京奏归义涞水两县蝗飞入宋境八月丙申以耶律仲禧为南院枢密使九月癸卯驻跸都尔嘉冬十月如阴山遂如西京十 
一月戊午复行幸所过租一岁甲子南院大王哈尔吉罢十二月辛未以知北院枢密使事耶律伊逊为中京留守南院宣徽使耶律萨喇为南 
院大王是岁置耶律寍耶律洞等使于宋宋遣使来贺生辰及正旦
　　十年春正月乙卯如鸳鸯泺二月癸未蠲平州复业民租赋三月甲子如图古勒以耶律超为北院大王是月遣林牙萧禧使于宋议河东 
疆地宋使来报聘 【据宋史增辑】 夏四月辛未以奚人达噜三世同居赐官旌之丁酉复遣枢密副使萧素与宋议疆地于代州 【据宋 
史增辑】 五月丙寅录囚六月壬申诏臣庶言得失秋七月丙辰如秋山九月庚戌如东京癸亥祠木叶山冬十月丁卯驻跸藕丝淀十二月辛 
巳改明年元大赦是岁遣耶律永寍耶律寍等使于宋宋遣使来贺生辰及正旦
　　太康元年春正月乙未如混同江壬寅振云州饥二月乙酉驻跸大鱼泺丁亥以鹰坊使耶律扬鲁为工部尚书三月复遣萧禧如宋议疆 
事宋遣使来报聘 【据宋史增辑】 夏四月丙子振平州饥乙酉如犊山闰月丙午振平滦二州饥六月癸巳以兴圣宫使奚谢嘉努知奚六 
部大王事癸卯遣使案诸路囚以特哩衮大悲努为始平军节度使参知政事柴德滋武定军节度使丙辰诏皇太子总领朝政以武定军节度 
使赵徽为南府宰相枢密副使杨遵勖参知政事秋七月辛酉朔猎于平地松林丙寅振南京贫民是月宋遣使割地以分水岭为界 【据续 
通鉴纲目增辑】 九月乙亥驻跸藕丝淀己卯以南京饥复其租税一岁仍出钱粟振之冬十月西北路酋长希斯吹丹双宽等来降十一月辛 
酉皇后被诬赐死杀伶人赵惟一高长命十二月己丑以南京统军使耶律瑞努为特哩衮汉人行宫都部署耶律霂枢密副使同知东京留守 
事萧道拉伊勒希巴庚寅赐张孝杰国姓壬辰以西京留守萧雅噜为左伊勒希巴是岁遣耶律景熙耶律世通等使于宋宋遣使来贺生辰及 
正旦
　　二年春正月己未如春水庚辰驻跸双泺二月戊子振黄龙府饥癸丑复南京路租税一岁三月辛酉皇太后崩壬戌遣殿前副点检耶律 
辖哷报哀于宋丁卯大赦戊寅以皇太后遗物遣使遣宋夏六月戊子宋及高丽夏国各遣使吊祭己亥驻跸图古勒壬寅以北院枢密使魏王 
耶律伊逊为中京留守丁未册皇后萧氏封其父祗候郎君必哷哩为赵王叔西北路招讨使额哩页辽西郡王汉人行宫都部署驸马都尉锡 
默柳城郡王参知政事杨遵朂知南院枢密使事北院枢密副使萧苏色知北院枢密使事汉人行宫都部署刘诜参知政事己酉南府宰相赵 
徽罢秋七月戊辰如秋山癸酉锡默薨九月戊午以南京蝗复明岁租税己卯驻跸藕丝淀冬十月戊戌中京留守魏王耶律伊逊复为北院枢 
密使十二月己丑以左伊勒希巴萧托卜嘉为南院统军使是岁遣耶律庶几耶律连等使于宋宋遣使来贺生辰及正旦
　　三年春正月癸丑如混同江乙卯省诸道贡金帛及停所输尚方银二月壬午朔东北路统军使萧罕嘉努加尚父封吴王己丑如鱼儿泺 
夏四月乙酉泛舟黑龙江五月乙巳驻跸犊山乙亥耶律伊逊奏右护卫太保察喇等告北院枢密使萧苏色等八人谋立皇太子帝以无状不 
治出苏色等补外萨巴等徙于边丙子以西北路招讨使辽西王萧额哩页为北府宰相兼知契丹行宫都部署事戊寅诏告谋逆事者重加官 
赏六月己卯朔耶律伊逊令牌印郎君萧额都温诬首尝预苏色等谋籍其姓名以告即命伊逊等鞫治杖皇太子囚之宫中辛巳杀宿直言德 
