<!-- { "loadSidebar": true } -->
家功臣陈力久矣朕之优奖常亦不轻逆胡背恩事须回避甚知卿等不得别父母妻子朕亦不及亲辞九庙言发涕流又曰朕须幸蜀路险狭 
人多恐难供承今有此彩卿等即宜分取各图去就朕自有子弟中官相随便与卿等诀别众咸俯伏涕泣曰死生愿从陛下上曰去住任卿自 
此悖乱之言稍息己亥禄山陷京师庚子以司勋郎中剑南节度留后崔圆为蜀郡长史剑南节度副大使颍王璬为剑南节度大使监察御史 
宋若思为御史中丞充置顿使韦谔充巡阁道使并令先发辛丑次陈仓壬寅次散关分部下为六军颖王璬先行寿王瑁等分统六军前后左 
右相次丙午次河池郡崔圆奏剑南岁稔民安储供无阙帝大悦授圆中书侍郎同中书门下平章事蜀郡长史剑南节度如故秋七月甲子次 
普安郡宪部侍郎房管自后至以为文部尚书同中书门下平章事丁卯诏以皇太子充天下兵马元帅都统朔方河东河北平卢等节度使永 
王璘江陵府大都督统山南东路黔中江南西路节度大使盛王琦广陵郡都督统江南东路淮南河南等路节度大使丰王珙武威郡都督领 
河西陇右安西北庭等路节度大使庚午次巴西郡以太守崔涣为门下侍郎同中书门下平章事韦见素为左相庚辰车驾至蜀郡八月壬午 
大赦皇太子即皇帝位于灵武癸巳以闻丁酉上用灵武册称上皇诏曰诰庚子上皇临轩册肃宗遣韦见素房管使于灵武授册命明年九月 
郭子仪收复两京十月肃宗遣中使啖廷瑶入蜀奉迎上皇丁卯上皇发蜀郡十一月丙申次凤翔郡肃宗遣精骑三千至扶风迎卫十二月丙 
午肃宗具法驾至咸阳望贤驿奉迎上皇御宫之南楼肃宗拜于楼下鸣咽不自胜上皇启行肃宗骑马前导丁未至京师御大明宫之含元殿 
见百寮上皇亲自抚问人人感咽时太庙为贼所焚权移神主于大内长安殿上皇谒庙请罪遂幸兴庆宫三载肃宗奉上尊号曰太上至道圣 
皇帝上元元年七月徙居于西内之甘露殿元年建巳月甲寅崩于神龙殿年七十八 【按上元二年九月去上元号改元诏十一月为岁首 
至次年四月改元年为宝应元年诏以正月为岁首故新书云元年建巳月也而旧书云上元二年四月崩于神龙殿玄宗生于垂拱元年是年 
己酉至宝应元年壬寅年七十八旧书云上元二年似误】 谥曰至道大圣大明孝皇帝庙号玄宗陵曰泰陵

　　玄宗开元二十九年天宝十五载凡四十四年

　　钦定续通志卷七

　　●钦定续通志卷八　唐纪八 

　　唐纪 【八】 

　　肃宗 

　　○肃宗 

　　肃宗皇帝讳亨玄宗第三子也母曰元献皇后杨氏初名嗣升封陕王开元四年为安西大都护 【按旧书云二岁封陕王五岁拜安西 
大都护肃宗以景云二年生至开元四年当是六岁】 幼性仁孝玄宗尤爱之十五年徙封忠王改名浚 【玄宗纪在十三年】 为朔方节 
度大使单于大都护奚契丹寇边为河北道行军元帅信安王祎为副帅御史大夫李朝隐京兆尹裴伷先等八总管兵以伐之命百寮设次于 
光顺门与肃宗相见左丞相张说退谓学士孙逖韦述曰尝见太宗写真图忠王英姿颖发仪表非常雅类圣祖此社稷之福也朝隐等大破奚 
契丹于范阳北肃宗以遥统之功加司徒二十三年又更名玙二十五年皇太子瑛废死明年立为皇太子有司行册礼其仪有中严外办其服 
绛纱太子曰此天子礼也公卿议请改外办为外备绛纱衣为朱明服从之二十八年更名绍天宝十三载又更今名安禄山来朝太子识其有 
反相请以事诛之玄宗不听禄山反制太子监国仍遣总诸军进讨时禄山以诛杨国忠为名军民切齿于杨氏国忠惧与贵妃谋间其事乃不 
果行十五载六月玄宗避贼行至马嵬父老皆庶道请留玄宗为之按辔久之乃令太子于后宣慰父老父老因请留太子讨贼太子不可父老 
共拥太子马不得行太子乃使驰白玄宗玄宗曰天也乃分后军二千人及飞龙厩马从太子且谕将士曰太子仁孝可奉宗庙汝曹善辅佐之 
又谕太子曰汝勉勿以吾为念西北诸蕃吾抚之素厚汝必得其用太子南向号泣而已又使送更宫内人于太子且宣旨欲传位太子太子不 
受太子既留至渭北便桥桥已绝募水滨居民得三千余人从浅处涉后军多没者又遇潼关散卒误与之战死伤甚众时从者惟广平建寍二 
王及四军将士纔二千人自奉天而北夕次永寿百姓稍持牛酒来献新平太守薛羽保定太守徐瑴闻贼且至皆弃郡走戊戌太子至新平时 
昼夜奔驰三百余里士众器械亡失过半所存之众不过一旅己亥至保定捕得羽瑴斩之庚子至乌氏驿彭原太守李遵率兵奉迎仍进衣服 
粮糗至彭原又募得甲士四百率私马以助军辛丑至平凉得牧马数万匹兵始振戊申扶风民康景龙等杀贼所署宣慰使薛总陈仓令薛景 
仙克复扶风郡民间相传太子北收兵来取长安民日夜望之或时相惊曰太子大军至矣则皆走市里为空贼望见北方尘起辄惊欲走京辅 
豪杰往往杀贼官吏遥应官军诛而复起贼不能制太子在平凉朔方留后杜鸿渐魏少游崔漪裴冕李涵等迎太子治兵于朔方庚戌次丰寍 
见大河之险欲保丰寍会天大风乃回趋灵武七月辛酉裴冕等请太子即皇帝位甲子皇太子即皇帝位于灵武 【谨按通鉴辑览　　御 
批马嵬之命肃宗固再三辞逊矣兹灵武之自行即位出于何典且灵武距剑南纔两月程不闻驰一介奏告故范祖禹直斥为乘危叛父持议 
严且正矣】 尊皇帝曰上皇天帝遣使奏其事于上皇大赦改元至德赐文武官阶爵以御史中丞裴冕为中书侍郎同中书门下平章事河西 
兵马使周佖为河西节度使陇右兵马使彭元晖为陇右节度使前蒲州刺史吕崇贲为关内节度使丁卯禄山害霍国长公主永王妃侯莫陈 
氏义王妃阎氏陈王妃韦氏信王妃任氏驸马杨朏等八十余人于崇仁之街甲戌禄山寇扶风太守薛景仙败之贼党同罗部五千余人自西 
出降朔方军己卯京兆尹崔光远长安令苏震等率官吏犬呼于西市杀贼数千人来赴行在诏改扶风为凤翔郡八月壬午朔方节度使郭子 
仪范阳节度使李光弼破贼于常山郡之嘉山帝以治兵收京城诏子仪等旋师子仪光弼率所统步骑五万至屯河北以子仪为兵部尚书依 
前灵州大都督府长史光弼为户部尚书兼太原尹北京留守同中书门下平章事 【按考异嘉山之捷在六月旧纪八月壬午乃拜官日因 
言已前事耳】 回纥吐蕃遣使继至请助国讨贼是日上皇在成都大赦癸巳上所奉表达成都丁酉上皇遣使奉册赴灵武九月壬辰帝如彭 
原封故邠王守礼男承寀为炖煌王令使回纥和亲丙子至顺化韦见素房管崔涣等自蜀赍上册书及传国宝等至十月辛巳朔日有食之癸 
未军兴用不足始鬻爵度僧尼以房管为兵马元帅令收复两京兵部尚书王思礼副之分为三军杨希文刘贵哲李光进等各将一军其众五 
万辛丑管与禄山将安守忠战于陈涛斜败绩再战又败杨希文刘贵哲等降于贼管亦奔还平原太守颜真卿以食尽援绝弃城渡河于是河 
北郡县尽陷于贼十一月戊午回纥引军来赴难与郭子仪同破贼党同罗部三千余众于河上诏崔涣巡抚江南补授官吏十二月戊子以王 
思礼为关内节度使给复彭原二载以秦州都督郭英乂为凤翔太守谏议大夫高适为淮南节度使安禄山陷颍川执太守薛愿长史庞坚甲 
辰永王璘擅以舟师下广陵 【按新书在十月通鉴云十二月甲辰永王璘擅引兵东巡沿江而下军容甚盛然犹未露割据之谋吴郡太守 
李希言平牒璘诘其擅兵东下之意璘怒遣其将浑惟明袭吴郡季广琛袭广陵璘进至当涂希言遣其将元景曜及丹徒太守阎敬之将兵拒 
之璘击斩敬之以徇与旧书同新书玄宗纪亦在十二月甲辰肃宗纪在十月误】 
　　二载春正月庚戌朔帝在彭原受朝贺是日通表入蜀贺上皇永王璘陷鄱阳郡上皇以宪部尚书李麟同中书门下平章事遣崔圆奉诰 
赴彭原乙卯安禄山为其子庆绪所杀甲子如保定丙寅河西兵马使孟庭伦杀其节度使周佖以叛判官崔偁讨诛之是日蜀郡健儿贾秀等 
反将军席元庆等讨诛之二月戊子次于凤翔李光弼及安庆绪之众战于太原败之郭子仪大破崔干佑于潼关收河东郡永王璘伏诛三月 
辛酉韦见素裴冕罢以前宪部尚书苗晋卿为左相癸酉以久雨诏疏理刑狱夏四月戊寅以郭子仪为司空兼副元帅统诸节度李光弼为司 
徒五月癸丑郭子仪及庆绪将安守忠战于清渠败绩子仪退保武功丁巳房管罢以谏议大夫张镐为中书侍郎同中书门下平章事武部侍 
郎杜鸿渐为河西节度使甲子郭子仪以失律让司空秋七月庚戌蜀郡军士郭千仞反节度使李峘讨诛之丁巳安庆绪陷陕郡八月甲申崔 
涣罢张镐兼河南节度使灵昌太守许叔冀奔于彭城癸巳大阅闰月丁卯广平王俶为天下兵马元帅郭子仪副之辛未安庆绪将寇凤翔崔 
光远及行军司马王伯伦判官李椿率众攻中渭桥杀贼守桥者千人乘胜至苑门贼有先屯武功者闻之烧营而遁与官军遇战于苑北伯伦 
死之九月丁丑庆绪陷上党执节度使程千里炖煌王承寀自回纥使还拜宗正卿纳回纥公主为妃回纥封为叶护持四节与回纥叶护太子 
率兵助国讨贼丁亥元帅广平王统朔方安西回纥南蛮大食之众二十万东讨贼壬寅与贼将安守忠李归仁等战于香积寺大败之贼帅张 
通儒等弃京城走癸卯复京师甲辰捷书至行在即日告捷于上皇遣尚书左仆射裴冕启告郊庙社稷冬十月乙巳朔以崔光远为京兆尹癸 
丑贼将尹子奇陷睢阳张巡姚誾许远死之贼悉众保陕郡广平王与战于陕西之新店大败庚申安庆绪走奔河北壬戌广平王入东京癸亥 
帝自凤翔还京遣太子太师韦见素迎上皇于蜀郡给复凤翔五载丙寅至望贤宫东京捷书至丁卯入长安士庶涕泣拜忭曰不图复见吾君 
帝亦为之感恻九庙为贼所焚帝素服哭于庙三日入居大明宫回纥叶护自东京还便辞还蕃封叶护为忠义王约每年送绢二万匹十一月 
丙子张镐率四镇伊西北庭行营兵马使李嗣业等克复河南郡县庚子作九庙神主告享于长乐殿十二月丙午上皇至自蜀郡百寮班于含 
元殿庭上皇御殿左相苗晋卿率百官称贺礼毕上皇诣长乐殿诣九庙神主即日幸兴庆宫帝请归东宫上皇遣高力士再三慰譬而止甲寅 
苗晋卿为中书侍郎同中书门下平章事戊午帝下制大赦凡蜀郡灵武元从功臣太子太师豳国公韦见素内侍齐国公高力士右龙武大将 
军陈元礼等加实封右仆射裴冕冀国公殿中监李辅国成国公宗正卿李遵郑国公兼封邑广平王俶进封楚王左仆射朔方节度使郭子仪 
加司徒进封代国公兵马使仆固怀恩封丰国公右金吾将军李嗣业封虢国公司徒兼太原尹李光弼蓟国公关内节度使王思礼霍国公淮 
南节度使来瑱颍国公南阳太守鲁炅岐国公并加实封京兆尹崔光远邺国公开府李光进范阳郡公左相苗晋卿为侍中封韩国公宪部尚 
书平章事李麟褎国公中书侍郎崔圆为中书令赵国公侍郎张镐南阳县公其李憕卢奕颜杲卿袁履谦许远张巡张介然蒋清庞坚等即与 
