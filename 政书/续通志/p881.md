<!-- { "loadSidebar": true } -->
　　黄中字通老邵武人初以族祖荫补官绍兴五年廷试言孝弟动上心擢进士第三人授保寍军节度推官二十余年秦桧死乃召为校书 
郎迁普安恩平府教授中在王府时龙大渊巳亲幸后他教授多蒙其力中独不徙官迁司封员外郎兼国子司业芝草生武成庙官吏请以闻 
中不答官吏阴画图以献宰相谓祭酒周绾与中曰治世之瑞抑而不奏何耶绾未对中曰治世何用此为绾退谓人曰黄司业之言精切简当 
惜不为谏官充贺金生辰使还为秘书少监寻除起居郎累迁权礼部侍郎中使金回言其治汴宫必徙居见迫宜早为计上矍然宰相顾谓中 
曰沈介归殊不闻此何耶居数日中白宰相请以妄言待罪汤思退怒语侵中巳乃除介吏部侍郎徙中以补其处中犹以备边为言又不听遂 
请补外帝不许曰黄中恬退有守除左史且锡鞍马金使贺天申节遽以钦宗讣闻朝论俟使去发丧中驰白宰相此国家大事臣子至痛一有 
失礼谓天下后世何竟得如礼中自使还每进见辄言边事又独陈御备方略高宗称善不数月海陵巳拥众渡淮中因入谢论淮西将士不用 
命请择大臣督师既而以殿帅杨存中为御营使中率同列力论不可遣敌既临江朝臣争遣家逃匿中独晏然比敌退唯中与陈康伯家属在 
城中众惭服天申节上寿议者以钦宗服除当举乐中言钦宗未葬不可作乐事竟寝兼给事中内侍迁官不应法谏官刘度坐论近习龙大渊 
忤旨补郡巳复罢之中皆不书牍羣小相与媒蘖中罢去尹穑希意诋中为张浚党干道改元中年适七十即告老以集英殿修撰致仕进敷文 
阁待制居六年召为兵部尚书兼侍读中前在礼部尝谏止作乐事中去卒用之至是又将锡宴遂奏申前说诏遣范成大使金以山陵为请中 
言陛下圣孝及此天下幸甚然钦庙梓宫置不问有所未尽上善其言不能用未满岁有归志乃陈十要道以为用人而不自用以公议进退人 
才察邪正广言路核事实节用度择监司惩贪吏陈方略考兵籍帝亟称善中力求去除显谟阁提举江州太平兴国宫赐犀带香茗除龙图阁 
学士致仕其后帝手书遣使访朝政阙失进职端明殿学士属疾手草遗表犹以山陵钦宗梓宫为言深以人主之职不可假之左右为戒淳熙 
七年八月庚寅卒年八十有五诏赠正议大夫谥简肃

　　△孙道夫

　　孙道夫字太冲眉州丹棱人年十八贡辟雍时禁元佑学坐收苏氏文除籍再贡入优等张浚荐于高宗召对道夫奏愿修德以回天意定 
都以系人心任贤材图兴复以雪国耻帝在越浚遣道夫奏事赐出身改左承奉郎再诏对言汉中前瞰三秦后蔽巴蜀孔明蒋琬出图关辅未 
有不屯汉中者今欲进兵陕右当先经营汉中荆南东连吴会北通汉沔号用武之国晋宋以来尝倚为重镇武帝亦以荆南居上流故以诸子 
居之今守江当先措置荆南时至则蜀汉师出秦关荆楚师出宛洛陛下亲御六军由淮甸与诸将会咸阳孰能御之帝嘉纳召试馆职除秘书 
正字权礼部郎官徽宗凶问礼仪多所草定寻权左司员外郎帝问蜀中水运陆运孰便道夫奏水运迟而省费陆运速而劳民宣抚司初由水 
运率石费钱十千后以为缓从陆起丁夫十数万率石费钱五十余千帝曰水运便行之迁校书郎出知怀安军乞罢都运司以宽民力罢戍兵 
以弭乱阶罢泛使以省浮费知资州宣抚郑刚中荐其治行第一移知蜀州盗不敢入境州产绫先是守以军匠置机买丝亏直民疾之道夫断 
其机遇事明了人目为水晶灯笼九年不迁盖非秦桧所乐也以吏部郎中入对言蜀民二税盐酒茶额之弊帝纳其言除太常少卿假礼部侍 
郎充贺金正旦使还擢权礼部侍郎兼侍讲奏敌有窥江淮意帝曰朝廷待之甚厚彼以何名为兵端道夫曰彼弒其父兄而夺其位兴兵岂问 
有名臣愿预为之图汤思退沈该不以为然道夫每进对辄言武事该疑其引用张浚忌之道夫不自安请出除知绵州 【按建炎系年要录 
内载权礼部侍郎兼侍讲孙道夫罢为右文殿修撰知绵州道夫数言武事沈该虑其引用张浚故出之据此则道夫之出不因自请也】 致仕 
卒年六十六道夫居官一意为民不可干以私仕宦三十年俸给多置书籍性刚直喜面折不容人短人以此多不合云

　　△曾几

　　曾几字吉甫其先赣州人徙河南府幼有识度事亲孝入太学有声赐上舍出身擢国子正迁辟雍博士除校书郎久之为应天少尹庭无 
留讼阉人得旨取金而无文书府尹徐处仁与之几力争不得靖康初提举淮东茶盐高宗即位改提举湖北江西浙西提刑会兄开为礼部侍 
郎与秦桧力争和议桧怒开去几亦罢逾月除广西转运副使徙京南路盗骆科起郴之宜章郴桂皆澒洞宣抚司调兵未至谩以捷闻几疏其 
实朝廷遣他将平之请祠得崇道观侨居上饶七年桧死起为浙西提刑知台州治尚清净民安之黄岩令受贿为两吏所持令械吏寘狱一夕 
皆死几诘其罪或曰令丞相沈该客也治之益急贺允中荐召对以疾辞除直秘阁归故治未几复召对几言士气久不振陛下欲起之于一朝 
矫枉者必过直若卖直干誉者愿加优容时帝惩桧擅权之弊方开言路应诏者众几惧有获戾者先事陈之帝大悦授秘书少监几承平时巳 
为馆职去三十八年而复至每会同舍多谈前辈言行台阁典章荐绅推重焉诏修神宗宝训书成权礼部侍郎兄楙开皆尝贰春官几复为之 
人以为荣吴越大水地震几举唐贞元故事反复论奏帝韪其言他日谓几曰前所进陆贽事甚切巳遣漕臣振济矣引年请告帝留之提举玉 
隆观除集英殿修撰又三年升敷文阁待制金兵来中外大震帝召杨存中偕宰执对便殿谕以将散百官浮海避之左仆射陈康伯持不可存 
中言敌空国远来巳闯淮甸此正贤智驰骛不足之时臣愿率先将士从师死敌帝喜遂定议亲征有欲遣使诣敌求缓师者几疏言增币请和 
有大害为朝廷计正当尝胆枕戈且前日诏诸将传檄数金君臣之过何事可与之和耶帝壮之孝宗受禅几又上疏数千言将召屡请老乃迁 
通奉大夫致仕擢其子逮为浙西提刑以便养干道二年卒年八十二谥文清二子逢

　　曾开

　　 曾开

　　开字天游少好学善属文崇寍闲登进士第调真州司户累迁国子司业擢起居舍人权中书舍人掖垣草制多所论驳忤时相意左迁太 
常少卿责监大寍监盐井匹马之官不以自卑召还监杭州市易务除直秘阁知和州恩州复为中书舍人罢提举洞霄宫钦宗即位除显谟阁 
待制知颍昌府兼京西安抚使夺职奉祠建炎初复知潭州厯湖南安抚使广东经略安抚使奉诏驻潮阳招捕虔寇讫事乃之镇尽平羣盗提 
举太平观复以中书舍人召首论自古兴衰拨乱愿讲明大计使议论一定断而不行车驾抚巡东南重兵所聚限以大江敌未易扰其所窥伺 
者全蜀愿择重臣与吴玠协力固护进宝文阁待制知镇江府兼沿江安抚使召为刑部侍郎言畿甸屯营倍于天下周庐宿卫领以三衙今禁 
旅单弱愿参旧制增补帝悉嘉纳迁礼部侍郎兼直学士院时秦桧专主和议开当草国书辨视体制非是论之不听遂请罢改兼侍读桧尝招 
开慰以温言且曰主上虚执政以待开曰儒者所争在义苟为非义高爵厚禄弗顾愿闻所以事敌之礼桧曰若高丽之于本朝耳开曰主上圣 
德臣民推戴公当强兵富国尊主庇民柰何自卑辱至此又引古谊以折之桧大怒曰侍郎知故事桧独不知耶他日开又至政事堂问计桧执 
如初诏侍从台谏集议开复上疏争之桧曰此事大系安危开曰今日不当说安危只当论存亡桧矍然会枢密编修胡铨上封事痛诋桧极称 
开由是罢以宝文阁待制知婺州旋议夺职同列以为不可提举太平观知徽州以病免居闲十余年黄达如请籍和议同异为士大夫升黜即 
擢达如监察御史首劾开褫职复秘阁修撰卒年七十一桧死始复待制云

　　△句涛

　　句涛字景山成都新繁人登崇寍二年进士第调嘉州法掾川陕铸钱司属官建炎初通判黔州田佑恭兵道境上涛白守燕劳之佑恭感 
厉郡得无犯湖湘贼王辟破秭归桑仲郭守忠攻茶务箭窠砦将犯夔门夔兵素单弱宣司檄佑恭捍御涛帅黔兵佐之贼溃去宣抚张浚奏涛 
知巴州不赴翰林侍读学士范冲荐召见论五事除兵部郎中七年迁右司郎官兼校正日食上言八月迁起居舍人兼权中书舍人时沿边久 
宿兵江浙罢于馈饷荆襄淮楚多旷土涛因进羊祜屯田故事事下诸大将于是边方议行屯田淮西都统制刘光世乞罢丞相张浚欲以吕祉 
代之涛谓莫若就择将士素所推服者用之否则刘锜可浚不纳祉至果以轻易失士心未几郦琼叛祉死乱时帝驻跸欲亟还临安涛入见曰 
今江淮列戍十余万苟付托得人可无忧顾适此危疑讵宜轻退以启敌心因荐刘锜帝即命以其众镇合肥川陕宣抚使吴玠言都转运使李 
迨朘刻赏格迨亦奏玠苛费帝以问涛涛曰玠功在西蜀纵费寍可琐核第移迨他路可尔帝然之会金人废刘豫金房镇抚使郭浩遣其弟沔 
奏事涛察沔警敏可任乞诏谕陕右诸叛将乘机南归帝命涛草诏沔持以往除中书舍人八年除史馆修撰重修哲宗实录帝谕之曰昭慈圣 
献皇后病革朕流涕问所欲言后怆然谓朕曰吾逮事宣仁圣烈皇后见其任贤使能约己便民忧勤宗社疏远外家古今母后无与为比不幸 
奸邪罔上史官蔡卞等同恶相济造谤史以损圣德其以笔属正官亟从删削以信来世朕痛念遗训未尝一日辄忘今以命卿六月实录成进 
一秩就馆赐宴复修徽宗实录涛以中书舍人吕本中荐丞相赵鼎谕旨宜婉辞纪载涛曰崇寍大观大臣误国以稔今祸藉有隐讳如天下野 
史何七月除给事中求去以徽猷阁待制知池州改提举江州太平观俄除荆湖北路安抚使知潭州秦桧尝令人谕意欲与共政涛以书谢之 
桧遂讽言官论劾涛上书论时事之害政者大臣密谕王伦变易地界一也蔡攸之妻近居临平咫尺行都略不畏避二也小大之臣凡在谪籍 
皆巳甄叙恶如京黼尚蒙宽宥今侍从之臣初无大过理宜牵复三也河南故地复归中国新附之民延颈德泽承流之寄当加精选四也台谏 
为耳目之司今宰相引援皆同舍之旧倚为鹰犬五也帝叹其忠直赐以缯彩茶药且令事有大于此者悉以闻秩满提举太平观十一年帝谓 
秦桧曰句涛久闲性喜泉石可进职与一山水近郡桧对永嘉有天台雁荡之胜帝曰永嘉太远其以湖州命之俄以疾卒年五十九帝悼惜之 
赠左大中大夫涛以忠亮自许国有大议帝必委心延访往复酬诘料边情如在目前知名之士多所荐进

　　△李弥逊

　　李弥逊字似之苏州吴县人弱冠以上舍登大观三年第调单州司户再调阳谷簿政和四年除国朝会要所检阅文字特迁校书郎充编 
修六典校阅累官起居郎以封事剀切贬知卢山县改奉嵩山祠废斥隐居者八载宣和末知冀州金人侵河朔诸郡皆警备弥逊捐金帛致勇 
士修城堞决河护堑邀击其游骑斩首甚众乌珠北还戒师母犯其城靖康元年召为卫尉少卿出知瑞州二年建康府牙校周德叛杀官吏弥 
逊以江东判运领郡事单骑扣贼闱以蜡书射城中招降贼通欵开关迎之弥逊谕以祸福勉使勤王时李纲行次建康共谋诛首恶五十人抚 
