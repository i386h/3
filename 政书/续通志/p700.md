<!-- { "loadSidebar": true } -->
命李继隆范廷召讨继迁就命绍斌为本州岛都部署兼内外都巡检使继隆以浦洛之败上闻言绍斌握兵不顾自言灵武非我不能守欲图方 
面有异志太宗怒曰绍斌昔尝背太原来投今又鼠首两端真贼臣也即遣使捕系绍狱鞫问贬右监门卫率府副率虢州安置真宗即位召还 
授右监门卫大将军领叙州剌史寻改莱州防御使诏还其所籍居第赐良马十匹为环庆灵州清远军部署庆州伊济族数为寇掠道路患之 
尝有骁捷卒二十余往邠州为其掠夺即驰告绍斌绍斌召其酋帅三人断臂馘劓放还寇遂帖服迁邢州观察使傅潜屯中山绍斌三驰书于 
潜且言边众大至但列兵唐河南背城与战慎无穷追潜性巽懦闻之益不敢出敌众益炽焚刧城砦车驾驻大名召潜属吏词逮绍斌免官黜 
为左卫率府副率送往上都禁其出入五年授右千牛卫将军致仕景德初起为左龙武军将军永城兵马都监三年迁左监门卫大将军帝以 
绍斌久失职不宜在冲要乃徙考城都监大中祥符初领长州剌史从东封朝觐坛就班军士建充庭旗旗倒压绍斌仆地遽起无伤时绍斌巳 
老其壮健若此后迁左领军卫大将军领康州团练使巩县都监三年卒年七十七绍斌长兵间习战法其后累以格鬬立功然性暴戾故屡被 
黜子守信为内殿崇班合门祗候 【按宋史此下有王荣传无事迹足录今从删】

　　△杨琼

　　杨琼汾州西河人幼事冯继业以材勇称太宗召置帐下及即位隶御龙直三迁神勇指挥使从征太原以劳补御龙直指挥使淳化中李 
顺乱蜀琼往夔峡擒贼招安与尹元裴庄分路进讨克资普二州云安军遣使即军中真拜单州剌史至道初召还共职明年徙知霸州兼钤辖 
未几改防御使灵庆路副都部署河外都巡检使贼数寇边琼捍御有功导黄河溉民田数千顷败贼于合河镇北贼骑五百掠城下击破之追 
北三十里并赐嘉谕咸平四年以鄜州观察使充灵环十州军副都部署兼安抚副使遣使谕旨贼若寇清远及青冈白马砦即合兵与战是秋 
果长围清远顿积石河清远屡走间使诣琼请济师琼将悉出兵为援钤辖内园使冯守规都监崇仪使张继能曰敌近重兵在前继无以进不 
可悉往乃止命副部署海州团练使藩璘都监西京左藏库刘文质率兵六千赴之且曰伺我之继至琼逗遛不进顿庆州遣钤辖李让率兵往 
援至则城已陷贼泊青冈城下琼与守规继能方缓行出师及闻清远之败益恇怯不前顺州剌史王瓌普谓琼曰青冈地远水泉非屯师计愿 
弃之琼合谋焚刍粮兵仗驱老幼以出琼却师退保洪德砦贼侵未尝交一锋事闻召琼辈悉系御史狱治罪当死兵部尚书张齐贤等议请如 
律诏特贷命削官长流崖州继能守规辈同坐籍其家业明年移道州景德初起为右领军卫将军分司西京累迁左领军卫大将军领贺州团 
练使知衮州有州卒自言得神术能飞行空中州人颇惑琼捕至折其足奏戮之五年卒年六十七录其子舜臣为奉职长子舜宾内殿崇班合 
门祗候

　　△钱守俊

　　钱守俊濮州雷泽人少勇鸷尝为盗陂泽中称转陂鹘周显德中应募为铁骑卒从征淮南战紫金山下寿春获战舰千余艘继从克关南 
太祖即位补禁卫隶散员直干德中转殿前班都知寻征太原方战矢中左足拔而复进格鬬不已还改东西班指挥使迁马步军副都军头太 
平兴国四年命与张绍勍李神佑刘承珪率帅屯定州以备北边移屯赵州又从征范阳师还道遇敌战于徐河斩夺颇众雍熙三年命将北征 
田重进出飞狐道守俊以偏师为援边骑云集守俊按甲从容进战大败之连护屯兵于赵定代还掌军头引见司淳化三年出为单州团练使 
又明年改迁齐州时河西蕃部内扰命以副都部署镇其地徙屯石州有言守俊病且老握重兵不堪其职召为左领军卫大将军领潘州防御 
使大中祥符三年卒年八十一守俊累从军征讨前后中三十六创景德中录其子允庆为奉职弟守信官崇仪副使守荣内园使

　　△徐兴

　　徐兴青州人以拳勇得隶兵籍周显德中从征淮右太祖即位隶御龙直会平泽潞上其功补控鹤军使征晋阳部卒壅汾水灌并州城益 
多其劳迁本军副指挥使太平兴国初从潘美趣团柏谷奋与贼鬬生擒伪兵马都监李美身被重创无所回挠加指挥使从征太原讨幽蓟屡 
中流矢以着绩闻累迁秩出为洺州部署端拱中修镇定城逾月讫工改莫州防御使知静戎军厯祁博二州咸平中为泾原环庆十州部署诏 
督转灵武刍粮道积石遇寇与战时泾原仪卫驻泊部署王荣援兵不应遂败走坐削籍流郢州会赦入为右卫将军迁左监门卫大将军景德 
二年卒年六十八

　　△王杲

　　王杲齐州人周显德中应募为卒从世宗收三关隶先锋太祖即位从征泽潞平扬州皆有战功乃拔迁散指挥使累转马军副都军头屯 
并州雍熙中为龙卫右第二军都虞候会遣赵保忠还夏州命杲引兵护送及还保忠以方物赆杲拒不纳太宗知之诏赐白金百两迁右第一 
军屯镇州契丹入侵隶大将郭守文扞城杲守北关契丹兵退命督饷藁趣威虏军还抵徐河时尹继伦与契丹战兵小衄杲遇于河上即按兵 
拒之获胜守文上闻得召见问状补部军头领勤州剌史命监河北有能声寻命阅教定州诸军骑射入掌军头目引见司李顺乱蜀与尹元并 
为西川招安使大败贼众以功真拜唐州剌史时贼虽平道路尚梗余党或保山林以肆奸杲复与石普等追捕于彭州于是始平至道初乃迁 
复迁灵州副部署累徙石隰副部署以转饷河西失期降右千牛卫大将军咸平五年出为亳州永城县都监被召将入见以疾亟弗果卒年六 
十四 【按宋史此下有李重诲传无事迹足录今从删】

　　△白守素

　　白守素开封人父廷训太祖即位为龙捷都指挥使守素以荫补东班承旨太平兴国五年迁补右班殿直以善射授供奉官带御器械三 
迁至供备库使咸平中厯镇州行营钤辖改定州复徙镇州王继忠陷没师还渡河契丹兵乘之守素据桥有矢数百每发必中敌不敢近遂引 
去真宗与辅臣议三路御敌命魏能为威虏军部署帝曰能杠强愎尤难共事闻守素久练边计张锐性颇和善参知戎务庶克相济乃命守素 
与锐并为钤辖戍顺安以贰之景德元年契丹侵长城口守素与能大破之加领康州剌史又提骑卒戍静戎军兼莅营田之役俄为镇定钤辖 
是冬契丹复内侵守素败其前锋获车重又入敌境俘擒甚众及请和省边戍之职与曹璨留任镇定追叙前劳加合州团练使大中祥符三年 
命副李迪使契丹守素久居边名闻北庭颇畏伏之帝虑其不欲行密遣内侍询于守素守素顿首感咽即以崔可道代焉再迁南作坊使五年 
卒帝甚惜之录其一子官

　　△张思钧

　　张思钧邢州沙河人善击剑挽强应募为卒晋开运间迁广锐军使仕周为南北两关巡检太祖即位补龙卫指挥使李继勋下辽州战带 
甲祠追奔至长城擒其将穆克善鲍淑俄屯潞州合战三十余以劳迁都虞候开宝二年从郭进田钦祚戍三交战石岭关 【按宋祖亲征晋 
阳何继筠拒契丹于石岭关考宋史太祖本纪及继筠传并作开宝二年本传作三年误今据改】 合门祗候齐延琛苗昶陷敌中思钧鼓劲骑 
突入夺还何继筠入晋境思钧隶麾下拔南桥径度大将出必为先锋太平兴国初屯定州领兵援磁窑战败其众身中五十创奋不顾逐贼薄 
军城夺马及铠甲而还敌复来攻又大败之命赐服带领河州剌史雍熙三年契丹入侵刘廷让战于君子馆命思钧翼从败绩陷敌中端拱初 
自契丹逃归授澄州剌史知齐州思钧以武进素不知民政仅踰月即徙濮郓滨棣州巡检至道中改鄜延巡检使会葺右堡砦击寇走之未几 
寇逼保安军与曹璨往援进蹑五十余里至木场寇乃遁去真宗即位徙益州钤辖兼绵汉九州岛都巡检使王钧陷汉州思钧攻克之斩伪剌史 
苗进又与石普败贼于弥牟砦巴西尉傅翱有善马思钧求之不与召翱至责以转饷后期斩之帝闻其事传召付御史台鞫治罪当斩特贷死 
削籍流封州复起为左司御率府率考城监军车驾幸澶渊召诣行在命李继隆石保吉同议兵事赐服御有加景德二年为西京水北都巡检 
使俄分司西京召对行在帝悯其老授唐州防御副使徙郑州大中祥符二年再迁左千牛卫将军四年卒年八十九子承恩为三班奉职思钧 
起行伍征讨稍有功质状小而精悍太宗尝称其楼罗自是人目为小楼罗云 【按宋史此下有李琪王延范二传琪无显著迹延范以左道 
谋为不轨伏诛俱无足录并从删】

　　钦定续通志卷三百十九

　　●钦定续通志卷三百二十　列传一百二十

　　列传

　　宋 【二十四】

　　○宋二十四

　　吕端　　毕士安【仲衍仲游】　　寇准

　　吕端
　　毕士安
　　寇准

　　△吕端

　　吕端字易直幽州安次人父琦晋兵部侍郎端少敏悟好学以荫补千牛备身仕周为直史馆 【按宋史本传作以荫补千牛备身厯国 
子主簿太仆寺丞秘书郎直宏文馆换著作佐郎直史馆东都事畧作以荫补千牛备身仕周为直史馆今依东都事畧纂】 太祖即位迁太常 
丞知浚仪县同判定州开宝中西上合门使郝崇信使契丹以端假太常少卿为副八年知洪州未上改司门员外郎知成都府为政清简远人 
便之秦王廷美为开封尹召拜考功员外郎充开封府判官太宗征河东廷美将有居留之命端白廷美曰主上栉风沐雨以申吊伐王地处亲 
贤当表率扈从今王留务非所宜也廷美由是恳请从行寻坐王府亲吏请托执事者违诏市竹木贬商州司户参军移汝州复为太常丞判寺 
事出知蔡州以善政吏民列奏借留改祠部员外郎知开封县迁考功员外郎兼侍御史知杂事使高丽暴风折樯舟人怖恐端读书若在斋合 
时迁户部郎中判太常寺兼礼院选为大理寺少卿俄拜右谏议大夫许王元僖尹开封府又为判官王薨有发其阴事者坐裨赞无状遣御史 
武元颖内侍王继恩就鞫于府端方决事徐起候之二使曰有诏推君端神色自若顾从者曰取帽来二使曰何遽至此端曰天子有制问即罪 
人矣安可在堂上对制使即下堂随问而答左迁卫尉少卿会置考课院羣官有负谴寘散秩者引对皆泣涕以饥寒为请至端即奏曰臣前佐 
秦邸以不检府吏谪掾商州陛下复擢官籍辱用今许王暴薨臣辅佐无状陛下又不重谴俾亚少列臣罪大而幸深矣今有司进退善否苟得 
颍州副使臣之愿也太宗曰朕自知卿无何复旧官为枢密直学士逾月拜参知政事时赵普在中书尝曰吾观吕公奏事得嘉赏未尝喜遇抑 
挫未尝惧亦不形于言真台辅之器也岁余左谏议大夫寇准亦拜参知政事端请居准下太宗即以端为左谏议大夫立准上每独召便殿语 
必移晷擢户部侍郎同平章事时吕蒙正为相太宗欲相端或曰端为人胡涂太宗曰小事胡涂大事不胡涂决意相之后数日罢吕蒙正而相 
端焉初端兄余庆建隆中以藩府旧僚参预大政端复居相位时论荣之端厯官仅四十年至是骤被奖擢太宗犹恨任用之晚端为相持重识 
