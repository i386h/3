<!-- { "loadSidebar": true } -->
捍筑堤岸赖以无虞以疾乞祠除秘阁修撰提举江州太平兴国宫二十四年改知广州充广南东路经略安抚使未至而卒年六十四桷宽洪 
酝藉以诚接物而恬于荣利当秦桧用事夤缘攀附者无不躐登显要桷独不附其节有足称者子汝楫汝贤汝谐孙岘以词学擢第官中书舍 
人直学士院

　　△李璆

　　李璆字西美汴人登政和进士第调陈州教授入为国子博士出知房州时既榷官茶复强民输旧额贫无所出被系者数百人璆至即日 
尽释之宣和三年廷议将取燕璆上疏切谏大略谓太祖以圣武得天下将士皆百战之余以是而取燕云宜易为力然赵普辈无敢赞其决者 
盖识天下大势且重民命故也今承太平之业父老幸不识兵虽不得燕云地何阙于宋疏奏不省及燕平责监英州清溪镇明年赦还为郎寻 
试中书舍人建言元佑名臣子孙久被废锢宜少宽之宦官谭稹出师河北以无功废将复进用璆不肯书行山东盗起州县不能制河北无见 
粮军士汹汹璆条奏十事忤大臣意罢绍兴四年以集英殿修撰知吉州江西兵素剽悍璆始视事有相谋为乱者亟捕诛首恶抚循其余大布 
恩信境内遂安累迁徽猷阁直学士四川安抚制置使成都旧城多毁圮璆至首命修筑俄水大至民赖以安三江有堰可以下灌眉田百万顷 
久废弗修璆率刺史合力修复竟受其利眉人感之绘像祠于堰所遭岁饥发仓振活无虑百万家治蜀之政多可纪

　　△李朴

　　李朴字先之虔之兴国人登绍圣元年进士第调临江军司法参军移西京国子监教授移虔州教授以尝言隆佑太后不当废追官勒停 
会赦注汀州司户徽宗即位右司谏陈瓘荐朴有旨召对朴首言熙寍元丰以来政体屡变始出一二大臣所学不同后乃更执圆方互相排击 
失今不治必至不可胜救又言今士大夫之学惟王氏是听败坏心术莫大于此蔡京恶朴鲠直复以为虔州教授又嗾言者论朴为元佑学术 
不当领师儒罢为肇庆府四会令有奸民言邑东地产金宝立额买扑破田畴发墟墓厚赂乃巳朴至请罢之改承事郎知临江军清江县广东 
路安抚司主管机宜文字钦宗在东宫闻其名及即位除著作郎半岁凡五迁至国子祭酒以疾不能至高宗即位除秘书监未至而卒年六十 
五赠宝文阁待制官其子孙一人朴自为小官天下高其名蔡京俾所厚道意许以禁从冯熙载亦欲邂逅之皆力拒不见居官所至有声在广 
南止其帅孙竢以文具勤王不若发常赋助边破漕使郑良引真腊取安南之计以息边患人称其智

　　△王庠

　　王庠字周彦荣州人累世同居号义门王氏祖伯琪以义声着于乡父梦易登皇佑第母向氏钦圣宪肃后之姑也庠幼颖悟七岁能属文 
俨如成人年十三居父丧哀愤深切谓弟序曰制科先君之遗意也吾有志焉遂闭户穷经史吕陶苏辙皆器重之元佑中吕陶以贤良方正直 
言极谏科荐之庠以宋邦杰学成未有荐者推使先陶闻益加敬未几当绍圣诸臣用事遂罢制科庠叹曰命也无愧先训以之行已足矣崇寍 
壬午岁应能书为首选京师蝗庠上书论时政得失谓中外壅蔽将生兵患张舜民见之叹其危言下第径归奉亲养志不应举者八年大观庚 
寅行舍法州复以庠应诏庠自陈苏轼苏辙范纯仁为知已吕陶王吉尝荐举黄庭坚张舜民王巩任伯雨为交游不可入举求仕愿屏居田里 
母卒终丧复举八行大司成考定为天下第一诏旌其门赐号处士寻改潼川府教授赐出身及章服一日四命俱至竟力辞不受虽处山林唱 
酬赋咏皆爱君忧国之言太后念其姑尝欲官庠以逊其弟侄及甥且以田均给庶兄及前母之姊庠卒孝宗谥曰贤节序宣和闲以恩幸至徽 
猷阁直学士庠浮沉其闲各建大第或者谓其晚节隐操少衰云

　　△王衣

　　王衣字子裳济南厯城人以门荫仕中明法科厯深冀二州法曹掾入为大理评事升寺正林灵素得幸将毁释氏以逞其私襄州僧杜德 
宝毁体然香有司观望灵素意捕以闻衣据律自伤者杖内批坐以害风教窜流之停衣官寻予祠厯迁刑部员外郎建炎初为司勋郎中迁大 
理少卿三年韩世忠执苗傅刘正彦献俘槛车几百两衣奏其中妇女有雇买及劫掠以从者诏自傅正彦妻子外皆释之范琼有罪下大理寺 
衣奉诏鞫之琼不服衣责以靖康围城中逼迁上皇擅杀吴革迎立张邦昌事琼称死罪遂赐死释其亲属将佐四年升大理卿先是百司愆戾 
付寺劾之至三问取伏状被劾者惧对莫敢辨衣奏曰伏与辨二事也若一切取伏是以威迫之不使自直非法意也乞三问未承者听辨从之 
同详定一司敕令删杂犯死罪四十七条书成帝嘉其议法详明绍兴元年权刑部侍郎二年除集英殿修撰奉祠既而赵令时应诏荐之复召 
为刑部侍郎为言者所格四年卒于家衣质直和易持法不阿议者贤之

　　△卫肤敏

　　卫肤敏字商彦华亭人以上舍生登宣和元年进士第授文林郎南京宗子博士寻改教授召对改宣教郎秘书省校书郎命假给事中贺 
金主生辰肤敏奏曰彼生辰后天寍节五日金人未闻入贺而反先之已失国体万一金使不来为朝廷羞请至燕山候之彼若不来则以币置 
境上而已帝可其奏既至燕金贺使果不至遂置币而返七年复假给事中以行及庆源府逢许亢宗还语金国事曰彼且大入其势不可往肤 
敏至燕报愈急众惧不敢进肤敏叱曰吾将君命以行其可止乎既至金国知其兵巳举殊不为屈及将还金人所答国书欲以押字代玺肤敏 
力争曰押字岂所以交邻国论难往复卒易以玺及受书欲令双跪肤敏曰双跪乃北朝礼安可令南人行之哉争辨踰时卒单跪以受金人积 
不说中道羁留且半年至涿州新城与斡里雅布遇遣人约相见拒之不可遂语之曰必欲相见其礼当如何曰有例肤敏笑曰例谓趋伏罗拜 
北朝止一君耳皇子郎君虽贵人臣也一介之使虽贱亦人臣也两国之臣相见而用君臣之礼是北朝一国有二君也金人气折始曰惟所欲 
肤敏长揖而入既坐金人出誓书示之肤敏却不视曰远使久不闻朝廷事此书真伪不可知因论用兵事又以语折之几复为所留靖康初始 
还进三官迁吏部员外郎会高丽遣使来贺命假太常少卿往接之朝论欲改称宣问使肤敏曰国家厚遇高丽久矣今边事方作不可遽削其 
礼失远人心乃复称接伴使既至明州会京师多难乃便宜称诏厚赐使者遣还建炎元年复命自劾矫制之罪高宗嘉赏迁卫尉少卿建议两 
河诸郡宜降蜡书许以世袭使各坚守陕西山东淮南诸路并令增陴浚隍徙民入城为清野计命大臣留守汴京车驾早幸江寍帝颇纳之迁 
起居舍人言前日金人凭陵都邑失守朝臣欲存赵氏者不过一二人而已其它皆屈节受辱不以为耻甚者为敌人敛金帛索妃嫔无所不至 
求其能诈楚如纪信者无有也及金人立叛臣僭窃位号在廷之臣逃避不从及约寇退归位赵氏者不过一二人而已其它皆委质求荣不以 
为愧甚者为叛臣称功德说符命主推戴之议草劝进之文无所不为求其击朱泚如段秀实者无有也今陛下践祚之初苟无典刑何以立国 
凡前日屈节敌人委质伪命者宜差第其罪大则族次则诛又其次窜殛下则斥之远方终身不齿岂可犹畀祠禄使尘班列哉又言今二帝北 
迁愿陛下愈自贬损不忘报雪卑宫室菲饮食恶衣服减嫔御斥声乐以至岁时上寿春秋锡宴一切罢之虽飨郊庙亦不用乐必俟两宫还阙 
然后复常庶几精诚昭格天地感动人心拜右谏议大夫兼侍读言行在颇兴土木之役非所以示四方乞罢筑承庆院升阳宫又奏凡黜陟自 
中出者皆由三省乃得奉行或戾祖宗成宪者皆许执奏时内侍李志道以赦恩复保庆军承宣使添差入内都知肤敏极论罢之又起用围城 
时致仕内侍容机肤敏言自古帝王未有求阉寺于闲退而用者命遂寝后父邢焕除徽猷阁待制太后兄子孟忠厚除显谟阁直学士肤敏及 
给事中刘珏皆言非祖宗法焕寻换武职忠厚自若俄迁肤敏中书舍人肤敏恳奏曰事母后莫若孝待戚属莫若恩劝臣下莫若赏今陛下顺 
太母以非法非所谓孝处忠厚以非分非所谓恩不用臣言而迁其官非所谓赏一举而三失帝命宰相谕肤敏曰朝廷以次迁官非因论事肤 
敏犹不拜居家逾月及忠厚改承宣使诏后族勿除从官肤敏始拜命又言中书根本之地凡命令不合公议率封还之会肤敏知贡举有进士 
向烈对省试策谬称臣谏官李处遯乞正考官卤莽之罪以集英殿修撰提举洞霄宫或谓肤敏论事为黄潜善汪伯彦所恶故因事斥之三年 
春召见平江肤敏曰臣顷言扬州非驻跸之地乞早幸江寍今钱塘亦非帝王之都宜须事定亟还金陵因陈所以守长江之策帝善其言扈跸 
至临安俄除刑部侍郎未拜谒告归华亭就医许之迁礼部侍郎卒年四十九特赠大中大夫子仲英仲杰作循

　　△刘珏

　　刘珏字希范湖州长兴人登崇寍五年进士第初游太学以书遗中书舍人邹浩曰公始为博士多所论奏今庶政岂尽修明百官岂尽忠 
实从臣继去岂尽非才言官屡逐岂尽有罪信任踰曩昔而拱默不言天下之士窃有疑焉浩得书愧谢之宣和四年擢监察御史坐言事知舒 
州留为尚书主客员外郎靖康初议皇帝朝谒上皇仪欲以家人礼见于内庭珏请皇帝设大小次候上皇御坐宰臣导皇帝升自东阶拜于殿 
上则有君之尊有父之敬又谓皇帝朝谒宜令环卫士卒侍立于殿西宰执三衙侍从等官扶侍于殿上如请帝坐即宰执等退立西隅迁太常 
少卿讨论皇帝受册宝故事除中书舍人陈十开端之戒曰陛下即位罢御笔止营缮登俊乂诎虚诞戢内侍之权开言者之路命令既当未尝 
数改任用既公率皆称职赏必视功政必核实此天下所以指日而徯太平也比者内降数出三省罕有可否此御笔之开端也教子弟既有其 
所又彻而新之长入祗候之班势若可缓亟而成之此营缮之开端也河阳付之庸才泾原委之贪吏此任用失当之开端也花石等滥赏既治 
复止马忠统兵累行累召此命令数易之开端也三省密院议论各有所见启拟各举所知持不同不比之说忘同寅协恭之议此大臣不和之 
开端也内路之帅擅作圣旨指挥行郡之守称为外任监当此臣下诞谩之开端也董局务者广辟官属侍帷幄者分争殿庐此内侍恣横之开 
端也两省缴奏多命以次行下或戒以不得再缴台谏言事失当率责为远小监当此言路壅塞之开端也恤民之诏累下多是空文无实德此 
政事失信之开端也随龙第赏冠带之士亦推恩金兵扣阙礼房之吏亦进秩此爵赏僭滥之开端也是十者杜而止之可以驯致治平因而循 
之虽有智者不能善其后詹度为都堂禀议中书舍人安扶持不可改命珏书行珏言伐燕之役度以书赞童贯大举去秋蔡靖屡以金人点集 
为言度独谓不应有此遂不设备请窜度岭表诏予宫祠李纲以观文殿学士知扬州安扶又持不可珏言韩琦好水之败韩绛西州之败皆不 
免黜责纲勇于报国锐于用兵听用不审数有败衄宜降黜以示惩戒纲改宫祠吏部侍郎冯澥言珏持两端为纲游说提举亳州明道宫建炎 
