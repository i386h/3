<!-- { "loadSidebar": true } -->
　　十二年题准凡遇文武大臣应得谥号者备查本官生平履厯必其节概为朝野具瞻勋猷系国家休戚公论允服毫无瑕疵者具请上裁 
如行业平常即官品虽崇不得概与
　　明史万历三十一年礼部侍郎郭正域请严谥典议夺者四人许论黄光升吕本范谦应夺而改者一人陈瓒补者七人伍文定吴悌鲁穆 
杨继宗邹智杨源陈有年阁臣沈一贯朱赓力庇吕本不从其议未几御史张邦俊请以吕柟从祀孔庙而论应补谥者雍泰魏学曾等十四人 
部议久之共汇题先后七十四人留中不发天启元年始降旨俞允又增续请者十人而邦俊原请九人不与正域所请伍文定等亦至是始定 
凡八十四人其官卑得谥者邹智刘台魏良弼周天佐杨允绳沈炼杨源黄巩杨慎周怡庄■〈日上永下〉冯应京皆以直谏孟秋张元忭曹 
端贺钦陈茂烈马理陶望龄皆以学行张铨以忠义李梦阳以文章鲁穆杨继宗张朝瑞朱冠傅新德张允济皆以清节杨慎之文宪庄■〈日 
上永下〉之文节则又兼论文学云三年礼部尚书林尧俞言谥典五年一举自万历四十五年至今蒙恤而未谥者九卿台省会议与臣部酌 
议帝可之然是时迟速无定六年给事中彭汝枏言耳目近则覩记真宜勿逾五年之限又谓三品以上为当予谥而建文诸臣之忠义陶安等 
之参帷幄叶琛等之殉行闲皆宜补谥事下礼部以建文诸臣未易轻拟不果行至福王时始从工科给事中李清言追谥开国功臣李善长等 
十四人正德谏臣蒋钦等十四人天启惨死诸臣左光斗等九人而建文帝之弟允熥允熞允熙子文奎亦皆因清疏追补
　　（臣）等谨按明史所称官卑得谥者特指天启元年补谥诸臣而万历以前非三品得谥者王世贞明异典述则称有三十一人杨恭惠 
信民以佥都御史刘文恭锭以少詹事宋文恪讷李文忠时勉陈文定敬宗邹文庄守益以国子祭酒李文通奎刘文介俨以太常少卿俱四品 
朱文肃善胡文穆广吕文懿原以翰林学士张文僖益以侍读学士杨忠愍继盛以兵部员外郎朱忠定复张恭僖景明以长史俱五品徐文肃 
善述以春坊中允王文靖汝玉以赞善王忠文袆以翰林待制刘忠愍球以侍讲罗文毅伦舒文节芬以修撰罗文恭洪先以赞善蒋恭靖用文 
以太医院判俱六品锺恭愍同以御史七品陈恭愍选以布政使毛忠襄吉周节愍宪冯恪愍杰许忠节逵以宪副岳文肃正以知府邓恭毅颙 
以知县皆藩臬郡邑外臣虽品秩不同而或禁近硕德或封疆殉义皆无愧荣名者独蒋用文以技艺小臣得之殊为幸耳然用文独医士也方 
士邵元节谥文康荣靖陶仲文谥荣康惠肃而王世贞亦述为异典则不啻亵典矣考明代追谥者五人汉荥泽侯纪信谥忠烈唐韶州刺史邓 
文进谥忠襄宋邕州推官谭必宋谥忠愍信国公文天祥谥忠烈知信州谢枋得谥文节褎先世之孤忠以激厉风俗乃可为明代之异典云尔

　　钦定续通志卷一百二十一

　　●钦定续通志卷一百二十二　器服略一

　　器服略 【一】

　　（臣）等谨按郑志器服略自序谓祭器出于礼图宜先辨其形制因列尊彝爵觯之制于前寥寥数行十不及一不知三代法物首重鼎 
钟他如罍舟壶爵斝觚簠簋甗盉匜敦之属为食器者即为祭器又陶器始于上古礼称器用陶匏古人制作着于典籍者亦班班可考郑氏俱 
略而不载今续器服先列彝器援据博古考古诸图及聂崇义杨复所编以至经史各子所载典物近古者撮其大端辨其得失异同与累朝制 
度之更易者以类相叙至郑氏所载服章制度悉本唐杜佑嘉礼典加之删节今仍其例博取各史礼志及舆服仪卫诸志参以会要会典集礼 
诸书撮举大要视郑志稍详而其文仍归简约云

　　鼎

　　鼎始于泰帝伏羲名曰神鼎至商而其制始备父乙鼎瞿父鼎乙毛鼎召夫鼎以字命名持刀父己鼎象形饕餮鼎立戈父甲鼎取其象形 
或三足或四足铭词或纪其功或纪其时则后代之鼎皆同也周蛟螭鼎蟠夔鼎夔龙雷纹鼎夔龙侈口鼎饕餮鼎兽足鼎鳞纹鼎旋云鼎穆公 
鼎鼎益鼎鲜鼎师寏父鼎伯■〈盍阝〉父鼎其取义悉与商同秦时丞相樗里子作一鼎文曰智囊汉武帝祀汾阴得宝鼎名曰汾阴宝鼎 
又登泰山铸鼎其形如瓮昭帝元平元年于蓝田覆车山铸鼎高三尺受五斗宣帝甘露元年于华山仙掌铸一鼎高五尺受四斗后汉光武建 
元元年铸一鼎其文曰定天下万物伏三足高九尺明帝永平十年铸一鼎于洛水高六尺其文曰蛟龙伏又铸一鼎于谷水高五尺其文曰谷 
洛章帝元和二年于北岳铸一鼎高四尺无足其文曰镇地鼎安帝延光四年铸一鼎于少室山其文曰承露鼎顺帝永建六年铸一鼎于伊水 
名曰鱼鼎灵帝嘉平元年铸一大鼎埋之鸿都门文曰儒鼎汉时臣下铸鼎者杨震为太尉时作太尉鼎王朗为司空时作司空鼎又其小可置 
诸掌仿鼒而为之曰小鼎四围各周以乳曰百乳鼎蜀汉章武二年于汉川铸鼎名曰克汉鼎诸葛亮作八阵鼎魏曹操铸一鼎于白鹿山高一 
丈纪征伐战阵之功古文篆书四足曹叡太和六年铸一鼎曰万寿鼎吴孙权黄武元年于彭蠡水沈一鼎其文曰百神助阳侯伏孙亮建兴元 
年于武昌铸一鼎其文曰镇山鼎晋怀帝永嘉六年铸一鼎沈于瓜步江中无文字鼎似龟形王羲之于九江作书鼎高五尺四面周帀书遍刻 
之沈于水中皆真隶书宋高祖永初三年从秦中还纪功铸一鼎于九江其文曰沸秦洛伏大漠古篆书梁武帝大通中铸鼎萧子云书老子五 
千言沈之九江中陈武帝即位铸鼎文曰元勋鼎宣帝铸鼎文曰忠烈鼎常侍丁初正书唐武后时九鼎成后欲用黄金涂之姚璹进曰鼎者神 
器贵质朴不得外饰乃止宋徽宗崇寍四年秋九鼎成奉安于九成宫以蔡京为定鼎礼仪使帝幸宫行酌献礼殿中央曰帝鼐北曰宝鼎东北 
曰牡鼎东方曰苍鼎东南曰冈鼎南方曰彤鼎西南曰阜鼎西方曰皛鼎西北曰魁鼎
　　（臣）等谨按鼎制崇乎古圣圜以象阳方以象阴三足以象三公四足以象四辅黄耳以象才之中金铉以象才之断象饕餮以戒其贪 
象蜼形以寓其智作云雷以象泽物之功着夔龙以象不测之变至于牛鼎羊鼎豕鼎又各取其象而饰之大者谓之鼐圜弇上谓之鼒其有腹 
着饕餮而闲以雷纹者父己鼎父癸鼎之类缘饰旋花象形鼎横戈父癸鼎之类他如孟鼎之侈口中鼎之无文自方如簠分底如鬲设葢如敦 
大小不同模范各异考士虞礼有上鼎中鼎下鼎有司彻司马举羊鼎司士举豕鼎明堂位载崇鼎贯鼎天子之器三代之时或为寻常日用之 
器或为子孙永宝用秦汉以降作者稍尠云

　　尊

　　夏后氏之尊名山罍商持刀父癸尊祖戊尊蜼尊父己尊辛尊父乙尊父丁尊立戈癸尊从尊祖丁尊兄丁尊持刀父己尊谏尊龙凤方尊 
周月星尊召公尊高克尊师艅尊取义与鼎同惟召公尊器葢用铭高克尊师艅尊纪其宠锡铭至数十字
　　（臣）等谨按羣书考索尊之为言尊也周礼幂人以疏布幂八尊尊或有葢间有提梁皆为盛酒之器云

　　罍

　　尊之大者为罍古者天子用玉罍诸侯大夫以金士以梓小罍谓之坎厕于六尊之间以盛三酒比于六尊周有牺首罍素牺罍象首罍麟 
凤百乳罍饕餮罍或文或素不同
　　（臣）等谨按罍之象形取义与鼎同或文或素或有葢无葢不同毛诗正义引郑注司尊彝谓罍刻而画之为山云之形疑用木为之证 
以韩诗士用梓之说则惟士用梓而孔颖达疑大夫以上同用梓而加饰者葢臆度之辞也

　　彝 【舟附】

　　古者司尊彝掌六彝之位彝皆有舟夏后氏鸡彝商■〈阝鬳〉彝已举彝子孙父辛彝子孙彝父丁彝立戈父甲彝虎首彝周己酉方彝 
单彝召父彝叔彝云雷宝彝伯映彝百乳彝高足彝彝皆有铭义同鼎或文或素高不踰尺
　　（臣）等谨按古者鸡彝斝彝虎彝盛明水黄彝蜼彝鸟彝盛郁鬯彝必有舟郑氏谓舟尊下台若今时承盘云

　　卣

　　古者卣为中尊尊彝为上罍为下卣居其中商持刀祖乙卣执戈父癸卣内言卣田卣世母辛卣卦象卣立戈卣宝卣册卣周师淮父卣单 
癸卣乐司徒卣汉四足卣取名之义与鼎同
　　（臣）等谨按卣以盛郁鬯形制不一皆有葢有提梁有铭文以记其作始文素不同汉以后不制云

　　壶

　　壶为礼器腹方口圆曰壶商贯耳弓壶两耳以弓铭之有两耳者可以贯绳又有敆姬壶仲丁壶周制觚棱壶饕餮方壶盘云壶文以盘云 
交螭云雷壶三螭壶四鹦壶汉大官壶绥和壶进鹿壶凫壶小匾壶圆壶汉以后之制或匾或圆其制愈多唐宋以后不仅作酒器或有提梁及 
盖文素不同
　　（臣）等谨按壶始于商至周蒸尝馈献用两壶次于尊彝闲所以盛酒云

　　爵斝

　　爵为饮酒器取其能飞而不溺于酒以寓儆焉古者刻木为之继以铜为之夏时曰琖商招父丁爵父乙爵祖乙爵祖丙爵父戊丁爵祖己 
爵斧爵子爵中爵繶爵云雷爵周瑶爵大田爵篆带爵玉爵子乙斝父丁斝山斝风纹斝云雷斝汉虎斝皆两耳三足有铭文素不同取名之义 
与鼎同
　　（臣）等谨按觞一升曰爵斝与爵形相同名虽殊而用则一又按礼记载卑者举角角受四升形与爵略同云

　　觚 【卮附】

　　觚亦饮器商合孙祖丁觚子乙父丁觚女乙觚木觚龙觚四象觚周四山饕餮觚四虺觚蝉蚊觚雷纹觚小圜觚素觚其形如瓶口大而腹 
小高不踰尺铭不过数字文素不同
　　（臣）等谨按觚受二升周礼梓人掌之此器于当中屹起四棱又考说文觚为乡饮酒之爵又汉建光卮蝉纹卮匏斗螭首卮制与觚略 
异皆饮器云

　　觯

　　觯亦饮器商立戈父辛觯立戈觯周父贝觯饕餮觯铭不过数字高不踰尺文素不同或有葢
　　（臣）等谨按觯与觚异形设之祭祀燕享之间受三升又有散觥形制与觯略相类云

　　敦

　　敦始于有虞氏之两敦商己丁敦周散季敦师毁敦仲驹父敦敔敦姜敦宰辟父敦兕敦刺公敦师望敦g敦周虔敦虎耳敦夔足敦皆有铭 
高不踰尺或有葢或有盘有耳文素不同铭或数十字纪勋烈也
　　（臣）等谨按周礼合诸侯用玉敦小宰主妇执金敦敦制不同若鼎三足两大耳其葢有圈足可置诸地者宰辟父敦之类无葢而下连 
方座毁敦之类上古用瓦中古用金或以玉饰或以木形各异云

　　簠簋 【豆锺附】

　　簠簋之用于周者有叔邦父簠太师望簋京叔簋素簋皆有葢或有铭高不踰尺文素不同周有鱼豆单疑生豆蟠虺豆汉轻重雷纹豆或 
有葢高亦不踰尺文素不同
　　（臣）等谨按韩诗外传载舜饭乎土簋又云土塯即土簋则簋之制为最古矣又案周礼注疏外方内圆曰簠外圆内方为簋考工记旊 
人为簋及豆则以瓦为之聘礼注簠以竹为之簋皆用木宣和博古图所载则皆铜器又按左传齐旧四量豆区釜锺注载釜十则锺六十四斗 
也又小尔雅二缶谓之锺博古图有汉大官铜锺葢亦量器之一以铜制之云

　　甗

　　商时有父己甗父乙甗祖己甗鬲甗二饕餮甗周垂花雷纹甗盘云饕餮甗纯素甗汉偃耳甗商周之制高皆踰尺文素不同或三足而圆 
或四足而方惟汉制无足止六寸
