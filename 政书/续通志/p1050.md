<!-- { "loadSidebar": true } -->
阿都齐博克逊又从兵渡江攻鄂以疾卒于军子伊苏岱尔从讨阿勒达尔珲塔哈征李璮伐宋累功授管军总把至元十四年从攻福建兴化 
招古田等处民五千余户以功授千户又招手号亲军二千五百余人升总管二十年从攻重庆以功迁征行元帅二十一年命统蒙古特默齐 
军从征金齿蛮平之都元帅蒙古岱征罗必甸博啰哈达率游兵先行江水暴溢率众泅水而渡诸军会城下先登拔其城遂屠之又从征八百 
媳妇国诸王库库命博啰哈达往招之不听进兵攻之毁其北门木遂入其寨其地悉平授云南万户府达噜噶齐卒子孟克布哈袭管军千户 
约斡实阿苏特人父伊埒巴图尔从其国主来归太宗命充宿卫从宪宗征蜀数有功尝出猎遇虎于隘下马搏虎抉其舌刺杀之帝壮其勇别 
立阿苏军使领之从世祖征额哷布格又从亲王噶必齐征李璮俱有功授本军千户从下襄阳又从下沿江诸城宋洪安抚既降复叛诱其入 
城宴乖醉杀之长子伊苏岱尔代领其军从攻扬州中流矢卒约斡实袭为阿苏军千户从丞相巴延平宋赐巢县二千余户珠尔噶岱叛击之 
斩其将其众悉平诸王和琳及实喇等判从皇子北安王征日本进万户递迁钦察亲军都指挥使二十四年从征纳颜有功明年卒追封成武 
郡公谥显敏

　　△博啰哈达

　　博啰哈达蒙古鸿吉哩氏祖安珠努太祖时率蒙古军千人从诸王察罕台征河西攻下定会阶文诸州以功为元帅驻军汉阳礼店戍守 
西和阶文南界及西蕃边境父彻尔袭职从都元帅耨埒攻成都宋将刘整以重兵守云顶山彻尔击败之进拔其城攻重庆彻尔将兵千人为 
先锋 【耨埒传作以张威为前锋】 败宋兵于马老山诸军还屯灰山宋兵夜来击营彻尔击败之世祖即位为鄂啰元帅改征行元帅至元 
二年以老疾不任事诸王阿济格命博啰哈达代领其事八年 【按世祖纪咎万寿攻成都在至元九年】 制授管军千户宋将昝万寿攻成 
都佥省严忠范遣博啰哈达将兵御之流矢中颊战愈力大败其军十一年行院汪良臣 【原作汪特格今据汪良臣传改】 以兵围嘉定博 
啰哈达率众攻九顶山破之嘉定降进攻重庆宋军突围出博啰哈达追之斩首二百级泸州叛还军讨之破宝子寨岁余不下乃造云梯先登 
急击遂破之杀虏殆尽十六年取重庆以功迁武略将军征行元帅二十一年命统蒙古特默齐军千人从征金齿蛮平之都元帅孟古代征罗 
必甸博啰哈达率游兵先行江水暴溢率众泅水而渡去越三百步而营居七日诸军会城下乃进攻之博啰哈达登拔其城遂屠之又从征八 
百媳妇国至车厘车厘者其酋长所居也诸王库库命傅啰哈达将游骑三百往招之降不听进兵攻之都镇抚侯正死焉博啰哈达毁其北门 
遂入其寨其地悉平赐金虎符授怀将大将军云南万户府达噜噶齐卒孟古布哈袭

　　△约斡实

　　约斡实阿苏特人父伊埒巴图尔从其国主来归太宗充宿卫从宪宗征蜀数有功尝出猎遇虎于隘抉其舌刺杀之帝壮其勇使领阿苏 
军从世祖征额哷布格又从亲王哈必齐征李璮俱有功授本军千户从下襄阳又下沿江诸城宋洪安抚既降复叛诱入城宴乘醉杀之长子 
伊苏岱尔代领其军从攻扬州中矢而卒约斡实袭为阿苏军千户从巴延平宋赐巢县二千余户珠尔噶岱叛击之悉平诸王和琳及实喇等 
判从皇子北安王讨之北安王战失利陷敌阵中约斡实追至金山王乃得脱进前卫亲军都指挥使诸王纳颜叛世祖亲征约斡实为前锋屡 
败之擒纳颜纳颜余党塔布岱金嘉努聚兵茂诺海从大军讨平之既而哈坦复叛追击其军渡河而遁又与海都将巴林特尔格岱必瑠齐等 
战屡捷成宗时在潜邸帝以海都连年犯边命出镇金山约斡实率所部在行从皇子库库楚丞相托多尔海击海都军突阵而入大破之复从 
诸王永和尔丞相托多尔海击海都将巴林败之海都复以图古木领精兵三万据险来袭约斡实率善射者三百人守其隘注矢以射全军而 
归武宗镇北边海都复入寇约斡实败之时扎尔古齐博啰特穆尔所将兵为海都困于小谷约斡实援出之武宗南还命约斡实后从敌惧莫 
敢近因留之戍边后海都子彻伯尔等遣人请和朝廷许之遂撤边备约斡实乃还大德十年卒子伊奇尔台袭

　　△摩哩

　　摩哩绰克台氏祖实里济诺延从太祖与王汗战同饮班珠尔河水以功授千户领彻尔台部征讨诸国卒于河西父穆济袭职从太宗定 
中原以疾卒摩哩袭职从定宗略定钦察阿苏俄罗斯诸国从宪宗伐宋有功世祖即位诸王呼珲叛摩哩与其弟僧格达喇率所部击之一月 
八战夺其所掠诸部民以还巳而僧格达喇为呼珲所杀帝闻而怜之遣使者迎至摩哩赐号曰达尔罕寻卒子图古勒

　　△特默齐

　　特默齐图鲁卜台人从诸王穆尔齐征蜀后以兵从塔海干布和尔齐耨埒诸大帅岁戊午耨埒攻涪州还军至马湖江宋兵连舰绝江不 
得进特默齐率精兵击之夺其舟以济又于横江嘉定宣化三县造浮桥以达成都耨埒以为能命从万户锡勒塔克略地碉门黎雅土蕃锡勒 
塔克死行院塔齐以特默齐为万户领其军中统四年授蒙古汉军万户至元九年从行省伊苏岱尔征建都战于梅子岭大败之复与左丞奇 
尔济苏乘胜进击建都势蹙请降十一年又从行院汪良臣 【原文作特格误今据汪良臣传改正】 呼敦等攻嘉定重庆泸叙诸州以功兼 
崇庆府达噜噶齐十九年卒子巴延袭蒙古军万户戍甘州

　　△巴图尔

　　巴图尔阿苏特氏世居上都宜兴宪宗在潜邸与兄阿索勒布尔罕及玛达喇苏帅众来归玛达喇苏从征穆克尔苏城为前锋时身中二 
矢奋战拔其城又从征蜀至钓鱼山殁于军巴图尔从征李璮围济南身二十余战世祖嘉其能命领阿苏军常居左右后从塔布岱南征与敌 
军战于金刚台师还命充博克逊兼领阿苏军至元二十三年授后卫亲军副都指挥使明年从征纳颜擒金嘉努塔中岱以归大德元年卒子 
巴济拉袭至大四年河东陕西巩昌等地诸翼卫争草地讼者二百余起命往究之悉正其罪致和元年从丞相雅克特穆尔擒都尔苏党额上 
德哷勒等领诸卫军守居庸关及诸要害地 【按本纪泰定帝致和元年即文宗天厯元年也擒额上德哷勒事在文宗即位之初故系之致 
和元年之下】 天厯元年复从丞相击旺沁兵败之寻以疾辞子伊埒图袭

　　钦定续通志卷四百七十一

　　●钦定续通志卷四百七十二　列传二百七十二

　　列传

　　元 【二十六】

　　○元二十六

　　昂吉尔　　　哈喇岱　　沙全　　　　特穆尔布哈　　萨奇苏　　　额讷格尔　　实保　　　　特哩　　阿锡页　　　库 
库　　图古勒

　　昂吉尔
　　哈喇岱
　　沙全
　　特穆尔布哈
　　萨奇苏
　　额讷格尔
　　实保
　　特哩
　　阿锡页
　　库库
　　图古勒

　　△昂吉尔

　　昂吉尔张掖人姓额卜氏世为西夏将家岁辛巳父额卜干布率所部归太祖以其军隶蒙古军籍 【按原史别立额卜干布传楼载昂 
吉尔官爵及其子昂哈图事显系重出今并归本传】 从穆呼哩出征病卒昂吉尔领其父军从征诸国有功至元六年授本军千户略地淮南 
所向无前时宋输粮金刚台意将深入昂吉尔将兵驰往断其输道因上言请城信阳以扼宋得旨令率河西军一千三百人城之城成九年加 
信阳军万户丞相巴延渡江留阿珠定淮南东道其西道则属之昂吉尔驻兵和州宋淮西制置夏贵遣侯都统将兵四万来攻有谋内应者悉 
诛之潜兵出千秋涧塞其归路因出城奋击大败之镇巢军降阿苏军戍之人不堪其横都统洪福尽杀戍者以叛昂吉尔攻拔其城擒福及董 
统制遂攻庐州宋亡夏贵举所部纳款 【按宋史洪福传及续通鉴云洪福者夏贵家僮也知镇巢军贵既降使其从子招福福斩之贵请单 
骑入城门发而伏兵起福被执不屈而死本传云镇巢军降且叙夏贵纳款于福死之后均异宋史】 昂吉尔入庐州民安堵无所犯迁淮西宣 
慰使宋丞相文天祥复起兵海道舒民张德兴应之袭破兴国德安诸郡还据司空山诏昂吉尔攻之一战而定江左初平官制草刱权臣阿哈 
玛等纳赂鬻爵江南官僚冗滥为甚昂吉尔入朝具为帝言之即奉命偕平章赫伯左丞崔斌等减汰之选曹以清时两淮兵革之余荆榛蔽野 
昂吉尔请立屯田以给军饷帝从之累迁行尚书省右丞兼淮西宣慰使都元帅日本不庭帝命安塔哈等征之昂吉尔上疏请罢兵息民不从 
既而师果无功昂吉尔屡为直言台臣虑其难制以雅伊密实为本道按察使以察之雅伊密实时捃摭昂吉尔细故以闻及廷辨帝察其无他 
辄迁其官后竟以微过罪之 【按富珠哩翀作刘天福神道碑云昂吉尔阃淮二十年操制兵民潜结中奥纵盗出没淮海天福捕其党七人 
殉于市帝闻遣使驰讯昂吉尔以罪废本传所云恐失其实】 元贞元年卒子昂哈图充舒库尔齐至元二十四年从征纳颜有功代其父职二 
十六年授庐州蒙古汉军万户府达噜噶齐大德六年领兵讨宋隆济等还镇庐州以私财筑室居军士之贫者事闻升其秩泰定四年卒

　　△哈喇岱

　　哈喇岱哈鲁氏初从军攻襄樊蒙古四万户府辟为水军镇抚至元十一年从丞相巴延渡江改管军百户十二年从丞相阿珠与宋兵战 
焦山败之进攻江阴许浦金山上海崇明金浦皆下之遂戍澉浦海口十三年宋将张世杰舟师至庆元朐山东门海界哈喇岱追之守定海港 
口两退宋兵复引兵至温州青■〈山奥〉门遇宋兵遣使谕守臣家之柄以城降至福州擒毛监丞等十四年授沿海招讨副使镇守沿海上 
下南至福建北距许浦督造海船千艘从右丞达春攻广南进沿海招讨使时宋处州兵复温州哈喇岱率兵复取之进至潮阳县宋都统陈懿 
等兄弟以畬兵七千人降达春攻广州踰月未下哈喇岱继至谕宋安抚张镇孙侍郎谭应斗以城降从攻张世杰于大洋谕南恩州宋合门宣 
赞舍人梁国杰以畬军万人降十五年入觐擢沿海左副都元帅庆元路总管府达噜噶齐将所部军戍海口十六年海贼贺文达顾润等寇掠 
海岛哈喇岱谕降之十八年从征日本值飓风舟回 【按日本传至元十八年征日本至平壶岛风破舟弃士卒十余万于山下本传仅云舟 
回讳词也】 明年还戍庆元二十五年拜中书左丞行浙东道宣慰使大德五年征入见擢云南行省右丞偕刘深征八百媳妇国至顺元土官 
宋隆济等叛 【原文作至顺元年宋龙济等叛按成宗纪宋隆济叛在大德五年考经世大典云刘深等征八百媳妇国道经顺元土官宋隆 
济叛则年字乃土官字之讹龙字乃隆字之讹也今并改正】 丧师而还深伏诛哈喇岱亦以罪废十一年卒皇庆元年赠巩国公谥武惠子哈 
喇布哈袭沿海万户府达噜噶齐

　　△沙全

　　沙全哈喇娄氏父沙迪世居沙漠从太祖平金戍河南柳泉因家焉全初名绰尔齐甫五岁为宋军所虏年十八留刘整幕下宋人以其父 
