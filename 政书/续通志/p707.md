<!-- { "loadSidebar": true } -->
按神道碑作迁龙图阁直学士】 知河南府徙并州每汾水暴涨州民辄忧扰尧佐为筑堤植柳数万本作柳溪民赖其利召同修三朝史代弟 
尧咨同知开封府累迁右谏议大夫为翰林学士遂拜枢密副使 【按宋宰辅表载陈尧佐自翰林学士兼龙图阁直学士右谏议大夫权知 
开封府迁枢密副使神道碑亦载兼龙图阁直学士拜枢密副使】 祥符知县陈诂为治严急吏欲罪诂乃空县逃去太后怒诂连吕夷简亲执 
政以嫌不敢辨事下枢密院尧佐独曰罪诂则奸吏得计后谁敢复绳吏者诂由是得免以给事中参知政事迁尚书吏部侍郎太后崩执政多 
罢以户部侍郎知永兴军初太后遣宦者起浮图京兆城中前守姜遵尽毁古碑碣充砖甓用尧佐奏曰唐贤人墓石今十亡七八矣子孙深刻 
大书欲存之千载乃一旦与瓦砾等诚可惜也其未毁者愿敕州县完护之厯徙郑州景佑四年拜同中书门下平章事集贤殿大学士以灾异 
数见自责求罢章凡四上谏官韩琦论政事错缪以宰相非其人遂与王随同罢为淮康军节度使同中书门下平章事判郑州以太子太师致 
仕卒赠司空兼侍中谥文惠尧佐少好学及贵犹读书不辍善古隶八分工诗性俭约器服坏随辄补之曰无使不全见弃也号知余子自志其 
墓曰寿八十二不为夭官一品不为贱使相纳禄不为辱三者粗可归息于父母栖神之域矣陈抟尝谓其父曰君三子皆当将相惟中子贵且 
寿后如抟言

　　陈尧叟
　　陈尧咨

　　 陈尧叟

　　尧叟字唐夫解褐光禄寺丞直史馆与省华同日赐绯迁秘书丞再迁工部员外郎广南西路转运使会加恩黎桓为交州国信使初将命 
者必获赠遗数千缗桓责赋敛于民往往断其手足尧叟遂奏召桓子授以朝命而却其私觌又桓界先有亡命来奔者多匿不遣因是海贼频 
年入寇尧叟悉捕归之桓感恩并捕海贼为谢先是岁调雷化高藤容白诸州兵使辇军粮泛海给琼州其兵不习水利率多沈溺咸苦之海北 
岸有递角场正与琼对伺风便一日可达与雷化高太平四州地水路接近尧叟因规度移四州民租米输于场令琼州遣蜑兵具舟自取人以 
为便咸平初诏诸路课民种桑枣尧叟言臣所部诸州土风本异地利之博者惟麻苎麻苎所种与桑柘不殊既成宿根旋擢新干周岁之间三 
收其苎复一固其本国家军须所急布帛为先因劝谕部民广植麻苎请以所种麻荸顷亩折桑枣之数诸县令佐依例书厯为课民以所织布 
赴官卖者免其算税如此则布帛上供泉货下流公私交济诏从之代还加刑部员外郎迁兵部拜主客郎中枢密直学士知三班兼银台通进 
封驳司制置羣牧使河决澶州王陵口诏往护塞之遂与冯拯同为河北河东安抚副使时中外上封奏者甚众命与冯拯详定利害及与三司 
议减冗事俄与拯并拜右谏议大夫同知枢密院事有言三司官吏积习依违文牒有经五七年不决者吏民抑塞水旱灾沴多由此致诏尧叟 
与拯举常参官干敏者同三司使议减烦冗参决滞务凡省去烦冗文帐二十一万五千余道又减河北官七十五员 【按冯拯传作减废冗 
官十五员考长编载省去三司积滞文帐及诸州无例施行文字二十一万五千余道减河北句当京朝官使臣幕职共七十五员拯传系脱误 
无疑此事已载尧叟传中拯传不复见附识于此】 五年进给事中景德元年迁工部侍郎签书枢密院事奉秩恩例悉同副使寻兼刑部兵部 
二侍郎与王钦若并知枢密院事仍兼羣牧制置使始置使即以尧叟为之及掌枢密即罢其任至是以国马戎事之本宜得大臣总领故又委 
尧叟焉预修国史大中祥符初东封加尚书左丞进工部尚书祀汾阴礼成进户部尚书五年与钦若并以本官检校太傅同平章事充枢密使 
加检校太尉未几与钦若罢守本官仍领羣牧明年复与钦若以本官检校太尉同平章事充枢密使以足疾求避位优拜右仆射知河阳赐诗 
为饯天禧初还京师卒年五十七赠侍中谥曰文忠录其孙知言知章为将作监主簿长子师古赐进士出身后为都官员外郎希古至太子中 
舍坐事除籍尧叟伟姿貌强力奏对明辨多任知数久典机密军马之籍悉能周记母冯氏性严尧叟事亲孝谨怡声侍侧不敢以贵自处家本 
富禄赐且厚冯氏不许诸子事华侈景德中尧叟掌枢机弟尧佐直史馆尧咨知制诰与省华同在北省诸孙任官者十数人宗亲登科者又数 
人荣盛无比宾客至尧叟兄弟侍立省华侧客不自安多引去既卒帝褎封其母上党郡太夫人进封滕国年八十余无恙后尧叟数年卒

　　 陈尧咨

　　尧咨字嘉谟举进士第一授将作监丞通判济州召为秘书省著作郎直史馆判三司度支句院始合三部句院兼总之擢右正言知制诰 
崇政殿试进士尧咨为考官三司使刘师道属弟几道以试卷为识验坐贬单州团练副使复著作郎知光州寻复右正言知制诰知荆南改起 
居舍人同判吏部流内铨旧格选人用举者数迁官而寒士无以进尧咨进其可擢者帝特迁之改右谏议大夫集贤院学士以龙图阁直学士 
尚书工部郎中知永兴军长安地斥卤无甘泉尧咨疏龙首渠注城中民利之然豪侈不循法度敞武库建视草堂开三门筑甬道出入列禁兵 
自卫用刑惨急数有杖死者尝以气凌转运使乐黄目黄目不能堪求解去遂徙尧咨知河南府既而有发尧咨守长安不法事帝不欲穷治止 
削职徙邓州寻复知制诰尧咨性刚戾数被挫忽忽不乐尧叟进见帝帝问之对曰尧咨岂知上恩所以保佑者自谓遭谗至此乞明示所犯使 
知陛下保全之意帝赐诏条其事切责乃皇恐称谢久之复职仁宗即位擢知开封府除翰林学士龙图阁学士以先朝初牓甲科特诏班旧学 
士蔡齐之上 【按本传不载尧咨举进士之年考宋史真宗本纪咸平元年三月壬申赐进士孙仅等宴琼林度尧咨举进士当在是年所为 
称先朝初牓甲科也】 换宿州观察使知天雄军尧咨内不平固辞不得已拜命自契丹修好城壁器械久不治尧咨葺完之然须索烦扰多暴 
怒列军士持大梃侍前吏民语不中意立至困仆以安国军节度观察留后知郓州建请浚新河自鱼山至下把以导积水拜武信军节度使知 
河阳徒澶州又徙天雄军卒赠太尉谥曰康肃尧咨于兄弟中最为少文然以气节自任工隶书善射知荆南时母冯氏问曰古人居一郡一邑 
必有异政汝典郡有何治效尧咨曰荆南当冲要郊劳宴饯迨无虚日然稍精于射众无不服冯氏曰汝父训汝以忠孝俾辅国家今不务仁政 
善化而专卒伍一夫之技岂汝先人之意耶杖而击之 【按冯氏生尧叟兄弟三人皆贵显史称性严不许诸子事华侈可谓处贵不骄处富 
能俭无媿贤母矣东都事略载其询尧咨典郡治效杖击尧咨尤知大体宋史尧咨本传不载今据增】 子述古太子宾客致仕博古笃学能文 
为馆阁校勘 【按宋史尧佐传中不载其有子尧叟传载子师古希古尧咨传载子述古博古考隆平集尧叟不载其有子尧佐有子十人述 
古博古皆尧佐子尧咨子七人本传皆不载欧阳修所撰陈文惠公神道碑子男十人长述古有德古无博古德古官馆阁校勘而宋史尧咨传 
载子博古亦馆阁校勘纪载互异并识之以资考证】 早卒 【按宋史此下有尧叟从子渐附传无事迹足录今从删】

　　△宋庠

　　宋庠字公序安州安陆人后徙开封之雍邱父玘 【按宋祁撰其父行状及王珪范镇撰庠祁碑并作玘宋史本传作■〈木巳〉葢误 
今据改】 尝为九江掾庠天圣初举进士开封试礼部皆第一擢大理评事同判襄州召试迁太子中允直史馆厯三司户部判官同修起居注 
再迁右正言郭皇后废庠与御史伏合争论坐罚金久之知制诰时亲策贤良茂才等科而命与武举人杂视庠言非所以待天下士宜如本朝 
故事命有司设次具饮膳斥武举人令别试诏从之兼史馆修撰知审刑院密州豪王澥私酿酒邻人往捕之澥绐奴曰盗也尽使杀其父子四 
人州论奴以法澥独不死宰相陈尧佐右澥庠力争卒抵澥死改权判吏部流内铨迁尚书刑部员外郎仁宗欲以为右谏议大夫同知枢密院 
事中书言故事无自知制诰除执政者乃诏为翰林学士庠初名郊李淑恐其先己以奇中之言曰宋受命之号郊交也合姓名言之为不祥 【 
按东都事略载李淑在翰林因对言于仁宗曰宋郊姓符国号名应祀天不祥也较宋史本传语为明晰】 帝弗为意他日谕改名庠宝元中以 
右谏议大夫参知政事庠为相儒雅练习故事自执政遇事辄分别是非与宰相吕夷简论数不用凡庠与善者夷简皆指为朋党如郑戬叶清 
臣等悉出之乃以庠知扬州未几以资政殿学士徙郓州进给事中庆历五年除参知政事范仲淹去位帝问宰相章得象谁可代仲淹者得象 
荐宋祁帝雅意在庠复召为参知政事七年春旱用汉灾异策免三公故事罢宰相贾昌朝辅臣皆削一官以庠为右谏议大夫帝尝召二府对 
资政殿 【按忠规德范碑及长编俱作天章阁】 出手诏策以时事庠曰两汉对策本延岩穴草莱之士臣等备位政府而比诸生非所以尊 
朝廷请至中书合议条奏时陈执中为相不学少文故夏竦为帝画此谋意欲困执中也论者以庠为知体明年除尚书工部侍郎充枢密使皇 
佑中拜兵部侍郎同中书门下平章事集贤殿大学士享明堂礼成复加工部尚书三年祁子与越国夫人曹氏客张彦方游而彦方伪造敕牒 
为人补官论死谏官包拯奏庠不戢子弟又言庠在政府无所建明庠亦请去乃以刑部尚书观文殿大学士知河南府厯徙许州河阳嘉佑三 
年再迁兵部尚书以检校太尉同平章事充枢密使封莒国公与副使程戡不协戡罢而御史言庠昏惰乃以河阳三城节度同平章事判郑州 
徙相州以疾召还英宗即位移镇武寍军改封郑国公庠在相州即上章请老至是请犹未已乃出判亳州庠前后所至以镇静为治及再登用 
遂沈浮自安晚爱信幼子多与小人游不谨御史吕诲请敕庠不得以二子随帝曰庠老矣柰何不使其子从之至亳请老益坚以司空致仕卒 
赠太尉兼侍中谥元献帝为篆其墓碑曰忠规德范之碑庠自应举时与祁俱以文学名擅天下俭约不好声色读书至老不倦天资忠厚尝曰 
逆诈恃明残人矜才吾终身不为也弟祁

　　宋祁

　　 宋祁

　　祁字子京与兄庠同时举进士礼部举祁第一庠第三章献太后不欲以弟先兄乃擢庠第一而寘祁第十人呼曰二宋以大小别之释褐 
复州军事推官孙奭荐之改大理寺丞国子监直讲召试授直史馆再迁太常博士同知礼仪院有司言太常旧乐数增损其声不和诏祁同按 
试李照定新乐胡瑗铸钟磬祁皆典之事见乐志迁尚书工部员外郎同修起居注权三司度支判官方陕西用兵调费日蹙祁上言今左藏无 
积年之镪太仓无三岁之粟良由取之既殚用之无度也朝廷大有三冗小有三费以困天下之财何为三冗天下有定官无限员一冗也天下 
厢军不任战而耗衣食二冗也僧道日益多而无定数三冗也自今僧道以受戒具者姑如旧其它悉罢还为民可得耕夫织妇五十余万人天 
