<!-- { "loadSidebar": true } -->
　　李固言字仲枢其先赵人擢进士甲科江西裴堪剑南王播皆表署幕府累官户部郎中温造为御史中丞表知杂事进给事中再迁尚书 
右丞李德裕辅政出固言华州刺史俄而李宗闵复用召为吏部侍郎州大豪何延庆横猾哗众遮道使不得去固言怒杖杀之尸诸道既领选 
按籍自拟先收寒素进御史大夫太和九年宗闵得罪李训郑注用事训欲自取宰相乃先以固言为门下侍郎同中书门下平章事旋坐党人 
出为山南西道节度使训自代其处训败文宗颇思之复召为平章事仍判户部俄以门下侍郎平章事为西川节度使让还门下侍郎乃检校 
尚书左仆射始置骡军千匹又募锐士三千武备雄完武宗立召授右仆射会崔珙陈夷行以仆射为宰相改检校司空兼太子少师领河中节 
度使蒲津岁河水坏梁吏撤笮用舟邀丐行人固言除之以疾复为少师迁东都留守宣宗初还右仆射后以太子太傅分司东都卒年七十八 
赠太尉

　　△李珏

　　李珏字待价其先出赵郡客居淮阴幼孤事母以孝闻举进士高第河阳乌重胤表置幕府以拔萃补渭南尉擢右拾遗穆宗即位召李光 
颜于邠寍李愬于徐州期九月九日大宴羣臣珏与宇文鼎温畬韦瓘冯约同进曰道路皆言陛下追光颜等将与百官高会且元朔未改陵土 
新复谒密弛禁本为齐人锺鼓合飨不施禁内夫王者之举为天下法不可不慎且光颜愬忠劳之臣方盛秋屯边如令访谋猷付疆事召之可 
也岂以酒食之欢为厚耶盐铁使王璠增茶税十之五以佐用度珏上疏谓榷率本济军兴而税茶自贞元以来有之方天下无事忽厚敛以伤 
国体一不可茗为人饮与盐粟同资若重税之售必高其敝先及贫下二不可山泽之产无定数程斤论税以售多为利若价腾踊则市者稀其 
税几何三不可帝不纳方是时禁中造百尺楼土木费巨万故播亟敛阴中帝欲珏以数谏出为下邽令武昌牛僧孺辟署掌书记还为殿中侍 
御史除礼部员外郎僧孺还相以司勋员外郎知制诰为翰林学士加户部侍郎始郑注以医进文宗一日语珏曰卿亦知有郑注乎宜与之言 
珏曰臣知之奸回人也帝愕然李宗闵以罪去珏为申辨贬江州刺史徙河南尹李固言入相珏复为户部侍郎判本司事三年杨嗣复辅政荐 
珏以本官同平章事珏与固言嗣复善自固言得位相继援引居大政以倾郑覃陈夷行李德裕三人凡有奏议必以朋党为谋屡为覃所廷折  
【按新传叙次于当时情事未晰今从旧唐书辑】 珏数辞位不许进封赞皇县男始庄恪太子薨帝意属陈王既而帝崩中人引宰相议所 
当立珏曰帝既命陈王矣已而武宗即位人皆为危之珏曰臣下知奉所言安与禁中事迁门下侍郎为文宗山陵使会秋大雨梓宫至安上门 
陷于泞罢为太常卿终以议所立贬江西观察使再贬昭州刺史宣宗立内徙郴舒二州以太子宾客分司东都迁河南节度使罢横赋宿逋百 
余万以吏部尚书召去镇而府库十倍于初俄检校尚书右仆射淮南节度使珏顾己大臣谊不以内外自异表请立皇太子维天下心江淮旱 
发仓禀赈流民以军羡储杀半价与人卒年六十九赠司空谥曰贞穆始淮南三节度皆卒于镇人劝易署寝珏曰上命我守扬州是实正寝若 
何去之及疾亟官属见卧内惟以州有税酒直而神策军常为豪商占利方论奏未见报为恨淮南之人德之珏已殁叩阙下愿立碑刻其遗爱 
云

　　△崔珙

　　崔珙其先博陵人父颋官同州刺史生八子皆有才世以拟汉荀氏八龙珙为人有威重精吏治以拔萃异等累擢至泗州刺史由太府卿 
为岭南节度使入对延英文宗访治抚后先珙对有理时徐州以王智兴后军骄数犯法节度使高瑀未能制天子思材望威烈者革其弊见珙 
意慷慨又治泗得士心即诏珙代瑀居二岁徐人戢畏入为右金吾大将军迁京兆尹会大旱奏析浐入禁中者取十九溉民田开成末累进刑 
部尚书诸道盐铁转运使俄同中书门下平章事仍领盐铁即拜中书侍郎会昌二年进位尚书左仆射明年以兄管丧被疾求解以所守官罢 
与崔铉故有怨及铉宰相代为使即奏珙妄费宋滑院盐铁钱九十万缗又劾与刘从谏厚数护其奸贬沣州刺史再斥恩州司马宣宗立徙商 
州刺史以太子宾客分司东都起为凤翔节度使铉复执政珙惧以疾自乞是时西戎归故地边奏系驿议所以绥接珙坐不自力避事下除太 
子少师分司东都就拜留守复节度凤翔卒于官子涓御史大夫

　　崔管
　　崔远

　　 崔管

　　管字从律珙兄举进士贤良方正皆高第累辟诸使府入朝稍厯吏部员外郎李德裕任御史中丞引知杂事进给事中太和初持节宣慰 
卢龙使有指及兴元杀李绛复往慰抚军皆按堵还迁工部侍郎京兆尹宋申锡为谗所危管与大理卿王正雅固请出狱付外与众治之天下 
重其贤以尚书右丞出为荆南节度使进左丞俄判兵部西铨吏部东铨徙东都留守以吏部尚书召辞疾不拜会昌中终山南西道节度使赠 
尚书左仆射弟璪玙尤显璪位刑部尚书玙河中节度使玙子澹擢进士第终吏部侍郎

　　 崔远

　　子远干寍中以兵部侍郎同中书门下平章事迁中书侍郎从迁洛罢为尚书右仆射柳璨忌衣冠有望者贬为白州长史被杀于白马驿 
诸崔自咸通后有名厯台阁藩镇者数十人天下推士族之冠始其曾祖母长孙春秋高无齿祖母唐事姑孝每旦乳姑一日病召长幼言吾无 
以报妇愿后子孙皆若尔孝世谓崔氏昌大有所本云

　　△郑肃

　　郑肃字乂敬荥阳人以儒世家肃学有根柢第进士书判拔萃补兴平尉累擢太常少卿博士有疑议往咨必据经条答文宗高择鲁王府 
属肃以谏议大夫兼长史王为皇太子迁给事中进尚书右丞出为陕虢观察使开成二年召拜吏部侍郎帝以肃尝辅导东宫诏兼宾客为太 
子授经既而太子母爱弛为谗所乘废斥有端肃言天下大本不可轻动意致深切帝为动容然内宠方煽太子终以忧死出为检校礼部尚书 
河中节度使武宗知太子无罪特困于谗而朝廷谓肃临义不可夺侹侹有大臣节召为太常卿迁山南东道节度使五年以检校尚书右仆射 
同中书门下平章事宣宗即位迁中书侍郎罢为荆南节度使卒赠司空谥曰文简子洎仕至州刺史洎子仁规中书舍人仁表起居郎始肃罢 
政事帝以卢商代之

　　卢商

　　 卢商

　　商字为臣范阳人蚤孤窭能以学自奋举进士拔萃皆中由校书郎佐宣歙西川幕府入朝累十余迁至大理卿为苏州刺史吏以盐法求 
赢赀民愈困商令计口售盐无常额人便之岁赀返增进浙西观察使召为刑部侍郎京兆尹方伐潞刍粮踰太行饷军环六七镇诏商以户部 
侍郎判度支又诏杜悰兼盐铁度支并二使财以赡兵乃不乏出为东川节度使以兵部侍郎还判度支擢中书侍郎同中书门下平章事范阳 
郡公大中元年春旱诏商与御史中丞封敖理囚系于尚书省误纵死罪罢为武昌军节度使以疾辞拜户部尚书卒

　　△卢钧

　　卢钧字子和系出范阳徙京兆蓝田举进士中第以拔萃补秘书正字从李绛为山南府推官调长安尉又从裴度为太原观察支使迁监 
察御史争宋申锡狱知名进吏部郎中出为常州刺史迁给事中有大诏令必反复省审驳奏无私拜华州刺史关辅驿马疲耗钧为市健马率 
三岁一易自是无乏事擢岭南节度使海道商舶始至异时帅府争贱售其珍钧一不取蕃獠与华人错居相婚嫁多占田营第舍吏或挠之则 
乱钧下令蕃华不得通婚禁名田产贞元后流放衣冠子姓穷弱不能自还者以奉禀资助又除采金税以户部侍郎召判户部会昌中汉水害 
襄阳拜钧山南东道节度使筑堤六千步以障王师伐刘稹武宗以钧宽厚能得众诏兼节度昭义军会稹死敕乘驿往进检校户部尚书专领 
昭义稹将白惟信保潞城未下石雄召之使往十余辈皆死钧次高平惟信献款且曰不即降者畏石尚书尔雄欲尽夷潞兵钧不听坐治堂上 
左右皆雄亲卒击鼓传漏钧自居甚安雄引去乃召惟信至送阙下余众悉原俄而兴士五千戍代北钧坐城门劳遣戍卒骄不欲去酒酣反攻 
城迫大将李文矩为帅钧仓卒奔潞城文矩投地僵卧稍谕叛者众乃悔服即相与谢钧迎还府斩首恶乃定诏趣戍者行密使尽戮之钧请徐 
乘其变而使者不发须报时戍人已去潞一舍钧选牙卒壮骑夜趋迟明至太平驿尽斩之即拜检校尚书左仆射宣宗即位改吏部尚书会刘 
约自天平徙宣武未至暴死家僮五百无所仰衣食思乱乃授钧宣武节度使人情妥然召入复为吏部尚书迁检校司空太子少师封范阳郡 
公节度河东大中九年召为左仆射钧宿齿数外迁而后来多至宰相始被召自以当辅政既失志数移病不事事令狐绹恶之罢仆射以检校 
司空守太子太师元日大飨含元殿钧年八十升降如仪音吐鸿畅举朝咨叹以钧耆硕顾不任职咎绹为媢贤绹闻言于帝即以钧同中书门 
下平章事为山南西道节度使俄检校司徒为东都留守懿宗初复节度宣武辞不拜以太保致仕卒年八十七赠太傅谥曰元钧所居官必有 
绩大抵根仁恕至诚而施于事位将相没而无赢财

　　△韦琮

　　韦琮字礼玉进士及第稍进殿中侍御史坐讯狱不得实改太常博士累擢户部侍郎翰林学士承旨以中书侍郎同中书门下平章事迁 
门下侍郎兼礼部尚书无功罢为太子宾客分司卒

　　△马植

　　马植字存之凤州刺史勋子也第进士又擢制策科补校书郎繇寿州团练副使三迁饶州刺史开成初为安南都护精吏事以文雅餙政 
洞夷便安州部废池珠复生以政最检校左散骑常侍徙黔中观察使会昌中召拜光禄卿迁大理植自以誉望在当时诸公右久补外还朝不 
得要官为宰相李德裕所抑白敏中当国凡德裕所不善悉不次用之故植以刑部侍郎领诸道盐铁转运使迁户部俄同中书门下平章事进 
中书侍郎初左军中尉马元贽最宠赐通天犀带植素与元贽通昭穆元贽以赐带遗之它日对便殿帝识其带以诘植植震恐具言状罢为天 
平军节度使既行诏捕亲吏下御史狱尽得交私状贬常州刺史以太子宾客分司东都起忠武宣武节度使卒

　　△周墀

　　周墀字德升汝南人少孤事母孝及进士第辟湖南团练府巡官入为监察御史集贤殿学士长史学属辞高古文宗雅重之迁起居舍人 
改考功员外郎兼舍人事俄知制诰入翰林为学士武宗即位以疾改工部侍郎出为华州刺史徙江西观察使劾举部刺史翦捕剧贼出兵戍 
彭蠡湖禁止剽劫进拜义成节度使封汝南县男一军大治以兵部侍郎召判度支进同中书门下平章事迁中书侍郎建言故宰相德裕复位 
元和实录窜寄它事以广父功遂削新书河东节度使王宰重赂权幸求同平章事领宣武墀言天下大镇如井汴者纔几宰之求何可厌宣宗 
纳之驸马都尉韦让求为京兆持不与由是妄进者少衰会吐蕃微弱以三州七关自归帝召宰相议河湟事墀对不合旨罢为剑南东川节度 
使驸马都尉郑颢言于帝曰世谓墀以直言相亦以直言免帝悟加拜检校尚书右仆射卒年五十九赠司徒

　　△崔龟从

