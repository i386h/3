<!-- { "loadSidebar": true } -->
　　（臣）等谨按郑志云木瓜短小者谓之榠樝榠樝乃木李埤雅谓之木棃生于吴越非樝也郑志以榠樝为礼记之樝棃误矣因识此以 
正之
　　山樝一名朹 【音求】 子一名檕 【音计】 梅一名棠捄子一名赤瓜子一名茅樝一名羊捄子尔雅云朹檕梅状似梅子如指头 
赤色似小柰可食见郭璞注生高原有二种小者高数尺多枝柯叶有五尖桠闲有刺其华白其核状如牵牛子大者树高丈余花叶同而实大 
经霜乃赤
　　榲桲 【音温孛】 似樝子而小气香辟衣蠹树如林檎花白绿色味甘多毛食之宜去净出关陕沙苑者佳
　　棃一名快果一名果宗一名玉乳北地皆有之南方惟宣城为胜有乳棃鹅棃之名其余水棃紫棃赤棃青棃茅棃品类甚伙不可枚举棃 
树必棠棃桑树接者其结实早而佳
　　（臣）等谨按郑志载棃之类一引尔雅檖罗即鹿棃也一引山樆一引甘棠甘棠即杜棃别一种棃类未详今增补
　　沙棠状如棠黄华赤实其味如李而无核见山海经今岭外寍乡泷水罗浮山中皆有之吕氏春秋云果之美者沙棠之实西京杂记云上 
林苑有沙棠其木长千寻细枝为舟犹长十丈
　　柹 【侧里切俗作柿尔雅翼作柿】 赤实也有黄赤青三种有牛柹鸿柹山柹湖畔柹诸名南剑尤溪柹处州松阳柹为最礼记云枣栗 
榛柹齐民要术云柹有小者栽之无则取枝于■〈木耎〉枣根上插之柹有七绝一寿二多阴三无鸟巢四无虫蠹五霜叶可玩六佳实可啖 
七落叶肥大可以临书见尔雅翼
　　（臣）等谨按郑志载柹袛云乌者谓之椑椑即漆柹也亦名青椑柹类未详今增补
　　软柹一名■〈木耎〉枣一名梬 【音逞】 枣一名牛奶 【女蟹切乳也】 柹一名丁香柹一名红蓝枣一名君迁子生海南树高 
丈余子中有汁如乳甘美吴都赋平仲君迁
　　柰树似林檎而实稍大味酸微涩性寒有青赤白三种皆夏熟西京杂记上林苑柰三白紫绿又有紫柰大如斗甘如蜜核紫花青见洞冥 
记梵人谓之频婆
　　林檎一名来禽一名文林郎果一名蜜果一名冷金丹似柰小而差圆其味酢者为楸子生渤海闲多以柰树寄接有甘酸二种有金红水 
蜜黑五色
　　柑一名瑞圣奴树似橘少刺实圆大霜后始熟味甘比橘稍厚理稍麤而不苦有温州乳柑洞庭柑海红柑生枝柑平蔕柑之名又有名佛 
手柑者一名飞穰木似朱栾枝闲有刺其实如人手有指皮如橙柚厚皱光泽熟黄色其味虽不甚佳而清香不歇香橼本名枸橼柑橘之属大 
如小瓜皮若橙肉厚白如莱菔置衣笥中经旬犹香晋太康五年大秦贡十缶帝以三缶赐王恺助其珍味即此上林赋云黄甘橙榛
　　（臣）等谨按香橼与佛手柑异种本草指枸橼为佛手柑非是郑志枸橼已见果类因辨正故再着之
　　橘一名木奴树高丈许枝多刺生茎闲实如柚而小其大者如杯味甘微酸其类有蜜橘黄橘绿橘朱橘塌橘包橘绵橘沙橘冻橘早黄橘 
穿心橘荔枝橘乳橘油橘自然橘诸名苏台荆州闽广皆有之而出温州者为上史记货殖传蜀汉江陵千树橘张衡南都赋穰橙邓橘
　　（臣）等谨按橘柚柑橙俱见郑志柑橘之种未详今增补
　　金橘一名金柑一名夏橘一名山橘一名给客橙一名小木奴树似橘不甚高大秋实冬熟大者径寸小者如指头形长皮坚肌理细润味 
酸甘而芳香生吴越江浙川广闲
　　金豆一名山金柑一名山金橘比金柑更小生山径闲实多味酸不可食
　　枇杷树高丈余肥枝长叶大如驴耳形似琵琶故名秋萌冬花春实夏熟大者如鸡子小者如龙眼味甘而酢白者为上黄者次之相如上 
林赋枇杷橪柹周礼场人树果蓏珍异之物注云珍异葡萄枇杷之属
　　杨梅一名朹 【音求】 子树若荔枝叶细青如龙眼及紫瑞香冬月不凋实形如楮肉在核上无皮壳有白红紫三色生江南岭南山谷 
闲会稽产者为冠
　　平仲一名檘 【音平】 一名火橐木一名玉精食其子得为仙相如上林赋华枫檘栌晋左思吴都赋平仲之木实白如银
　　山樱桃一名朱桃一名麦樱一名英豆一名李桃树如朱樱而叶尖长不团子尖小味恶不可食
　　苹果树似林檎而大果如棃而圆滑光洁可爱玩香闻数步味甘松梵人亦谓之频婆果
　　银杏一名白果一名鸭脚子树高二三丈大或至连抱可作栋梁叶薄纵理俨如鸭掌花开旋落人罕见之一枝子百十状如小杏经霜乃 
熟烂去皮肉取核为果其核尖中圆而微扁其仁色绿久则黄其树耐久生江南以宣城为盛宋初始入贡欧阳修诗云绛囊初入贡银杏贵中 
州即此果也
　　核桃树高丈许春初生叶长三寸两两相对花如栗花穗苍黄色实如青桃沤烂皮肉取核内仁为果北方多种之张骞使西域还得此见 
博物志梵书名播时罗又有名山核桃者底平如槟榔皮厚而坚多肉少仁出南方有名蔓核桃者出南诏大如扁螺两隔味如核桃或言蛮中 
藤子也
　　石榴出安石国汉张骞出使西域得涂林安石国榴种以归故名齐民要术云置僵石枯骨于根下则科圆滋茂又一种山石榴形类榴而 
绝小不作房生青齐闲用蜜渍以当果甚美
　　（臣）等谨按郑志误以尔雅刘杙为石榴郭注刘子生山中实如棃酢甜核坚出交趾别是一种因附后
　　刘子树生交广武平兴古诸州山中结实如棃色黄味甘酢核甚坚见荆扬异物志
　　山龙眼出广州色青肉如龙眼而味酸见范成大桂海虞衡志
　　龙荔状如小荔枝而肉味似龙眼故名龙荔亦见虞衡志
　　槟榔一名宾门尖长有紫文者为槟圆而矮者为榔又名螺果一名仁频高十余丈皮似青桐节如桂竹叶似甘蕉实大如桃李以扶留藤 
古贲灰并食则滑美
　　■〈木邪〉子一名胥余 【马司相如上林赋作胥余一作胥邪】 状若海椶实大如椀外有麤皮如大腹子豆蔻之类内有浆饮之不 
醉见刘欣期交州记
　　榧实一名柀 【音彼】 子一名赤果一名玉榧一名玉山果生永昌土人呼为野杉木柏形松理细软可为器用实如枣核大如橄榄无 
棱一树不下数十斛尔雅云柀煔 【音杉】 即此宋梅尧臣诗榧树移皆活风霜不变青
　　余甘子二广诸郡闽之泉州及西川戎泸蛮界山谷皆有之南方草木状云花黄实似李青黄色核圆作六七棱食之先苦后甘梵书谓之 
庵摩勒晋左思吴都赋其实则丹橘余甘
　　（臣）等谨按槟榔■〈木邪〉子榧实余甘郑志已载木类今移入此
　　甘瓜一名甜瓜一名果瓜 【农书云供果者为果瓜以别于菜瓜也在木曰果在地曰蓏】 尔雅云瓞瓝 【音雹】 其绍瓞埤雅云 
瓜之继本为绍今验近本之瓜常小末则复大故曰其绍瓞也北土中州种莳甚多有青绿黄斑糁斑白路黄路诗名广志惟以辽东炖煌庐江 
之瓜为胜然瓜州之大瓜阳城之御瓜西蜀之温瓜永嘉之寒瓜未可以优劣论也甘肃甜瓜皮瓤皆甘胜饴蜜其皮曝干柔韧甘美浙中阴瓜 
种宜阴处秋熟色黄如金藏至春食之如新凡瓜大曰瓜小曰瓞子曰■〈兼瓜〉 【音廉】 肉曰瓤 【音穰】 跗曰环蔕曰■〈士冖 
田疋，上中中下〉其畏麝诸瓜皆同
　　西瓜一名寒瓜蔓生花如甘瓜叶大多桠缺其色青绿其瓤或白或黄或红红者味胜旧传来自西域故名五代合阳令胡峤于回纥得瓜 
种以牛粪种之结实大如斗味甘名曰西瓜见杨慎丹铅总录
　　北瓜形如西瓜而小皮薄色白瓤红子亦如西瓜微小狭长味甘美
　　（臣）等谨按郑志蔬类止载白冬瓜各种未详今补入于此
　　荸荠一名地栗种浅水七修类藁云荸荠淹铜过夜即烂慈姑 【李时珍曰一根岁生十二子如慈姑之乳诸子故名】 生水田中叶有 
稏状如泽泻其根黄似芋而小煮之可啖
　　（臣）等谨按李时珍云慈姑与乌芋是二种慈姑有叶根散生乌芋有茎无叶根下生气味不同其说是矣陶弘景苏恭因鳬茨慈姑字 
音相近遂合为一考尔雅释草文芍鳬茈 【音疵】 郑志未指何物葢即慈姑也乌芋则以为河鳬茨郑志固别为二特讹茈为茨耳今特着 
之
　　落花生出闽广藤生花落地而结实故名
　　波罗蜜生交趾诸国今岭南滇南亦有之树类冬青而黑润倍之冬夏不凋不花而实出于枝闲大如冬瓜外有厚皮裹之若栗壳内肉层 
迭如橘囊食之味甘美如蜜果中之大者
　　无花果一名映日果树长丈余枝叶繁茂有稏如蔑麻无花而实色赤类椑柹味亦如之见段成式酉阳杂俎广中谓之优昙钵波斯谓之 
阿驵
　　文光果出景州形如无花果肉味如栗
　　天仙果树高八九尺叶似荔枝而小无花而实子如樱桃累累缀枝闲其味至甘
　　波斯枣一名无漏子一名海枣一名金果一名海椶一名凤尾蕉生波斯国状如枣树若栗其实若橡子有三角
　　青田核出乌孙国状如桃核大如斗剖之盛水则变酒味甚醇美谓之青田酒汉末蜀王刘璋得之见崔豹古今注
　　木威子生岭南山谷树高丈余叶似楝子如橄榄而坚亦似枣削去皮可为粽食见陈藏器本草拾遗
　　五敛子大如木瓜黄皮肉脆软味极酸上有五棱如刻出南人呼棱为敛故以为名以蜜渍之甘酢而美出南海见嵇含南方草木状
　　古度子出交广诸州树叶如栗不花而实枝闲生子大如石榴及樝子而色赤味酢煮以为粽食
　　海红豆树高二三丈宋祁益部方物略云结荚枝闲其子累累珠缀若大红豆而扁皮红肉白以似得名蜀人用为果饤
　　蒲颓子一名卢都子一名雀儿酥一名半含春一名黄婆奶树高丈余叶不凋冬花春熟小儿食之当果又有一种冬凋春实夏熟人呼为 
木半夏亦曰野樱桃
　　无食子一名没石子 【没一作墨】 一名麻荼泽树高六七丈围八九尺子圆如弹丸酉阳杂俎云其树一年生无食子一年生拔屡子 
长三寸中仁如栗黄可噉
　　棎 【音蟾】 子南越丹阳诸郡中皆有之其实如棃冬熟味酢见荆扬异物志左思吴都赋棎榴御霜是也
　　无名子生岭南山谷其实状如榛子波斯呼为阿月浑子
　　系弥子状圆而细赤如软枣其味初苦后甘可食见郭义恭广志
　　千岁子出交趾蔓生子在根下须绿色交加如织子一包二百余颗壳中有肉如粟味亦如之见南方草木状夫编子树野生花连着实入 
鸡鱼鸭羹中味美亦可盐藏见南州记
　　蕑子藤生缘树实如棃赤如鸡冠核如鱼鳞生食味淡见齐民要术
　　山枣出广东肇庆府叶似梅果似荔枝可食见寰宇记隈支生卭州山谷中树高丈余枝条而弱实大若雀卵状似荔枝肉黄肤甘见宋祁 
益部方物略
　　杨摇子有七脊子生树皮中色青黄味甘见沈莹临海异物志

　　钦定续通志卷一百七十七

　　●钦定续通志卷一百七十八　昆虫草木略五

　　昆虫草木略 【五】

　　虫类

　　○虫类

　　（臣）等谨按郑志合虫鱼为一部尔雅释虫释鱼各为一篇今谨依尔雅之例分为二部云
　　永嘉八辈蚕一曰蚖珍蚕三月绩二曰柘蚕四月初绩三曰蚖蚕四月末绩四曰爱珍五月绩五曰爱蚕六月末绩六曰寒珍七月末绩七 
曰四出蚕九月初绩八曰寒蚕十月绩凡蚕再熟者皆曰珍珍子为爱左思吴都赋乡贡八蚕之绵即此又蚕褪一名马明退一名佛退凡蚕独 
