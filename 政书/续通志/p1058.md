<!-- { "loadSidebar": true } -->
城十二年败孙虎臣于丁家洲进万户复从阿珠取淮南别军扬子桥扼宋兵道宋以万众夜夺堡击走之擒其都统张林宋将张世杰盛兵出 
焦山来御师施铁绳联战船碇江中以示必死阿珠率诸军进战万户刘琛由江南绕其后国杰与董文炳左右夹击之焚其战船世杰军大溃 
追奔圌山奋黄鹞船数百艘帝壮之因呼曰刘二巴图以汉军都元帅将卫兵定北方十六年诸王托克托珠反寇和琳国杰度其众悉至营中 
必虚选轻骑袭之获其众万计托克托珠屡战不利又残暴失众心众杀之来降十九年召为征东行省左丞征日本 【按百官志及日本国 
传立征东行省及征日本事并在至元二十年】 会黄华反建宁乃命国杰以征东兵会江淮参政等讨之破赤岩寨黄华自杀二十二年罢征 
东省除佥书沿江行枢密院二十三年朝廷以湖广多盗拜本省左丞国杰至羣盗以次降诸将校请曰此辈久乱急则降降而有衅复反不如 
尽坑之国杰曰多杀不可况杀降平吾有以处之矣乃相要地为三屯在衡曰清化在永曰乌符在武冈曰白仓迁其众守之每屯五百人以备 
贼且垦废田榛棘使贼不得为巢穴降者有故田宅尽还之无者使杂耕屯中后皆为良民会讨广西诸盗诏国杰趋赴之斩数百人进平怀集 
诸寨贼二十六年肇庆清远怀集金林诸贼保险自固国杰凿山而入掩杀殆尽由贺州移军道州攻拔赤水贼寨二十七年江西盗起龙泉下 
令往击之诸将曰此他省盗也国杰曰纵寇生患将难图岂可以以彼此言耶乃选轻兵弃旗鼓去缨饰一日夜趋贼境贼众数千逆战望见军 
容不整曰此乡丁也易之国杰以数十骑陷阵众从之贼大贼夺所掠男女日暮忽收兵去堡中民望见怪之莫知其谁明日又忽至召堡民归 
其男女曰吾刘二巴图也民惊以为神因告别盗所在国杰乘雾突入其巢贼众惊乱官军搏之擒杀甚众二十八年置湖广等处行枢密院 【 
按百官志至元十九年诏于岳州立行院二十八年徙岳州行院于鄂州则非于是年始置也传恐误】 迁副使还军武昌时知上思州黄圣许 
恃其险远与交趾为表里寇边二十九年诏国杰讨之贼众劲悍出入岩洞篁竹中如飞鸟发毒矢中人无愈者国杰身率士奋战贼不能敌走 
象山山近交趾皆深林不可入乃度其出入列栅围之徐伐山通道拔其寨圣许走交趾擒其妻子斩之 【按经世大典至元二十九年圣许 
叛元贞元年败走交趾获其妻女大德元年遣其子志宝赴宣慰司复挟宝走交趾六年使人告降且乞还其妾朝廷羁縻之纪年纪事并异本 
传】 国杰三以书责交趾索圣许交趾竟匿不与师还尽取贼败巢地为屯田募度远獞人耕之为两江蔽障蛮人莫敢犯三十年入朝帝谓朝 
臣曰湖广重地惟刘二巴图足以镇此他人不能也命无迁他官初黔中诸蛮既内附复叛巴洞何世雄犯澧州泊崖洞田万顷楠木洞孟再师 
犯辰州朝廷赏讨降之升泊崖为施溶州以万顷知州事三十一年万顷复叛成宗即位赦万顷等亦不降帝以命国杰国杰驰至辰败贼鲁万 
丑于桑木溪破其巢焚之进攻施溶部将田荣祖请曰施溶万顷之腹心石农坎三羊峯其左右臂也宜先断其臂国杰从之麾诸军攻石农坎 
贼不能支弃寨遁遂拔施溶擒万顷斩之复穷捕其赏攀崖缘木进至千余里元贞元年即军中加湖广行省平章政事辰浓地接溪洞宋时尝 
选民立屯免其徭役使御之在澧者曰隘丁在辰者曰寨兵宋亡皆废国杰悉复其制继又经画茶陵衡郴道桂阳凡广东江西盗所出入之地 
南北三千里置戍三十有八分屯将士守之由是东尽交广西亘黔中诸蛮不能复寇盗贼遂息大德五年罗鬼女子蛇节反乌撒乌蒙东川芒 
部诸蛮从之陷贵州诏国杰将诸翼兵合四川云南思播兵讨之贼兵巧利且多健马官军战失利国杰令人持一盾布钉其上俟阵合即弃盾 
伪遁贼乘之马奋不能止遇遁皆仆国杰鼓之贼大败追战数千里七年擒斩蛇节宋隆济等西南夷悉平诏领其将士入见张宴享之赏赐加 
厚八年还镇国杰久行边患瘴至是病笃僚属入问疾国杰曰交贼不臣若病幸小愈得灭此酋则死无憾矣问以家事不言遂卒国杰性雄猛 
视死如归尝语人曰吾为国宣力虽身膏草野不恨何必马革裹尸还葬哉且善推诚得士心故能立功如此追封齐国公谥武宣子托欢尚宪 
宗孙女

　　钦定续通志卷四百七十六

　　●钦定续通志卷四百七十七　列传二百七十七

　　列传

　　元 【三十一】

　　○元三十一

　　李德辉　　　　　　张雄飞　　张德辉　　　　　　马亨　　程思廉　　　　　　乌尔古泽　　赵炳

　　李德辉
　　张雄飞
　　张德辉
　　马亨
　　程思廉
　　乌尔古泽
　　赵炳

　　△李德辉

　　李德辉字仲实通州潞县人幼嗜读书束于贫无以自资乃辍业年十六监酒丰州禄食稍足市笔札录书夜诵不休时世祖在潜藩用刘 
秉忠荐使侍裕宗讲读癸丑宪宗封宗亲割京兆地隶世祖择廷臣能理财赋者俾调军食立从宜府以德辉与博德纳为使时汪德臣 【原 
文作汪世显考世显卒于癸卯岁距宪宗癸丑已十年显系讹误今依汪德臣传改归正】 屯重兵于利州扼四川衿喉以观进取每苦乏食德 
辉乃募兵入粟绵竹散钱币给盐券为直陆挽兴元水漕嘉陵未期年而军储充羡中统元年授燕京宣抚使燕多剧贼造伪钞结死党杀人德 
辉悉捕诛之令行禁止然事多不白中书由是忤平章王文统意去位三年文统以反诛遂起为山西宣慰使权势之家籍民为奴者咸按而免 
之复业近千人至元元年授太原路总管五年征为右三部尚书七年命德辉录囚山西河东民有魏氏发得木偶持告其妻挟左道为厌胜谋 
不利于已移数狱词皆具德辉察其冤疑其爱妾所为鞫之立服遂杖其夫而论妾以死皇子安西王镇关中奏以德辉为辅改安西王相至则 
视濒泾营牧故地可得数千顷起庐舍疏沟浍假牛种田具与贫民二千家屯田其中岁得粟麦刍藁万计十二年诏以王相抚蜀时重庆犹城 
守不下朝廷分建行枢密院于东西川合兵万人围之德辉至成都两府争遣使咨受兵食方略德辉戒之曰宋已亡矣重庆以弹丸地不降何 
归政以公辈利剽掠民不得有其子女惧而不来耳响者中使奉玺书来赦公辈不能正言明告反示以诈使惧而叛去坚其必死之心中使不 
论诈计竟以不奉明诏复命非玩寇而何况复军政不一行且败矣宋几泸州叛重军围亦溃十四年诏以德辉为西州行院副使复泸州十五 
年再围重庆拔之绍庆 【原作绍兴误今依地理志改正】 南平夔施思播诸山壁水寨皆下而东川枢府犹故将也恶相属愿独军围合州 
德辉乃出合俘系顺庆狱者纵之使归语州将张珏又为书以礼义祸福反复譬解之珏未及报而德辉还王邸既而合州遣李兴张合侦事成 
都皆获之释不杀复为书纵归使谕其将王立词益剀切立亦计夙与东府有深怨惧诛即使兴等导帅干杨獬怀蜡书闲至成都德辉从兵纔 
数百人赴之东府害其来皆言立狙诈不信特以计致公延命晷刻耳德辉曰昔合以重庆存故力能同恶今已孤绝穷而来归亦其势然吾非 
攘人之功者诚惧公等愤其后服快心屠戮吾来为国活此民耳即单舸济江薄城下呼立出降川蜀平复以王相还邸十七年置行中书省以 
德辉为安西行省左丞是年西南夷罗施鬼国既降复叛诏云南湖广四川合兵三万人讨之将压境德辉适被命在播遣安珪驰驿止三道兵 
勿进复遣张孝思谕鬼国趣降其酋阿察熟德辉名曰是活合州李公耶其言明信可恃即身至播州泣具告曰吾属百万人微公来死且不降 
今得所归蔑有二矣德辉以其言上闻诏许其降乃改鬼国为顺元路其后有以受鬼国马千数谮德辉于朝者帝曰是人朕所素知虽一羊不 
妄受宁有是耶及卒蛮夷闻讣哭之哀如私亲为位而祭王立衰绖率吏民拜哭播州安抚使何彦清亦率其民立庙祀之

　　△张雄飞

　　张雄飞字鹏举琅琊临沂人父琮仕金守盱眙金人疑之罢其兵柄徙居许州寻复命守河阴留家人于许雄飞幼失母琮妾李氏养之国 
兵屠许雄飞方十岁李变服与俱还寓潞州金亡雄飞不知父所在往来泽潞求之十余年已而入关陕厯怀孟潼华终弗得遂入燕居数年尽 
通国言及诸部语至元二年廉希宪荐于世祖授同知平阳路转运司事帝问处士罗英谁可大用者对曰张雄飞公辅器也帝命驿召至问以 
方今所急对曰太子天下本愿早定以系人心帝称善他日与江孝卿同召见帝曰今任职者多非材政事废弛卿辈能任此乎孝卿谢不敏雄 
飞对曰古有御史台为天子耳目凡政事得失民闲疾苦皆得言百官奸邪贪秽不职者即纠劾之如此则纪纲举天下治矣帝曰善乃立御史 
台以前丞相塔济尔为御史大夫雄飞为侍御史且戒之曰卿等既为台官职在直言朕为汝君苟所行未善亦当极谏况百官乎雄飞益自感 
励知无不言会议立尚书省雄飞力争于帝前忤旨左迁同知京兆总管府事宗至公主有家奴逃渭南民闲为赘壻主适过临识之捕其奴与 
妻及妻之父母皆械系之尽没其家赀雄飞与主争辨辞色俱厉主不得已惟挟其奴以去入为兵部尚书平章阿哈玛特在制国用司时与伊 
玛都木达有隙至是罗织其罪同僚争相附会雄飞曰所犯在制国用时平章独不预耶众默然秦长卿刘仲泽亦以忤阿哈玛特皆下吏欲杀 
之雄飞持不可阿哈玛特使人啖之曰诚能杀此三人当以参政相处雄飞曰杀无罪以求大官吾不为也阿哈玛特怒奏出雄飞为澧州安抚 
使而三人竟死狱中时澧州初下民怀反侧雄飞至布宣德教民遂安有巨商二人犯匿税及欧人事僚佐欲宽其罪雄飞绳之益急或曰此细 
事何执之坚雄飞曰吾非治匿税殴人者欲改宋弊政惩不畏法者尔细民以乏食羣聚发富家廪所司欲论以强盗雄飞曰此盗食欲杀死非 
强也宽其狱全活者百余人澧西南接溪洞猺人乘闲钞京雄飞遣杨应申等往谕诸猺悉感服迁荆湖北道宣慰使有告常德富民十余家与 
德山寺僧将为乱众议以兵讨之雄飞曰告者必其仇也且新附之民当以静镇之兵不可遽加除察之果如所言先是荆湖行省阿尔哈雅以 
降民三千八百户没入为家奴自置吏治之岁责税赋 【按阿尔哈雅传载行省荆湖时禁将士母俘掠其下无敢取民之菜者又云其取民 
悉定从轻赋语异本传】 雄飞请归其民于有司不从雄飞入朝奏其事诏还籍为民十六年拜御史中丞行御史台事阿哈玛特以子呼逊为 
中书右丞行省江淮恐不为所容奏留雄飞不遣阿哈玛特死拜参知政事阿哈玛特用事日久卖官鬻狱纪纲大坏雄飞乃先自降一阶于是 
幸幸超躐者皆降呼逊有罪敕中书杂问呼逊厯指宰执曰汝曾受我家钱何得问我雄飞曰我曾受否曰公独否雄飞曰如是则我当问汝矣 
遂伏辜二十一年册上尊号议大赦天下雄飞谏曰古人言无赦之国其刑必平故赦者不平之政也圣明在上岂宜数赦帝嘉纳之遂止降轻 
刑之诏雄飞刚直廉慎始终不易其节尝召见于便殿谕曰若卿可谓真廉者矣闻卿贫甚今特赐卿银钞将出又诏加赐金及金酒器雄飞受 
