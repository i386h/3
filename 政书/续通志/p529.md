<!-- { "loadSidebar": true } -->
臣宜加优礼贞元二年帝以大盗后关辅百姓贫田多荒茀诏诸道上耕牛委京兆府劝课量地给牛不满五十亩不给高以为圣心所忧乃在 
穷乏今田不及五十亩即是穷人请两户共给一牛从之卒年六十中外怅惜宪宗时李吉甫言其忠謇特赠礼部尚书文宗开成三年又诏元 
暐曾孙郢为监察御史晖曾孙元膺河南丞柬之四世孙憬寿安尉恕己曾孙德文校书郎始帝访御史中丞狄兼謩以仁杰功且言五王遗烈 
乃求其后秩以官唯彦范后无闻

　　钦定续通志卷二百二十六

　　●钦定续通志卷二百二十七　列传二十七

　　列传

　　唐 【二十七】

　　○唐二十七

　　刘幽求　　　锺绍京　　　崔日用 【日知】 　　王琚　　　　王毛仲 【陈元礼】

　　刘幽求
　　锺绍京
　　崔日用
　　王琚
　　王毛仲

　　△刘幽求

　　刘幽求冀州武强人圣厯中举制科中第调阆中尉刺史不礼弃官去久之授朝邑尉桓彦范等诛二张而不杀武三思幽求谓曰公等无 
葬地矣不早计后且噬脐不从既五王皆为三思构死临淄王入诛韦庶人预参太策是夜号令诏敕一出其手以功授中书舍人参知机务爵 
中山县男实封二百户授二子五品官二代俱赠刺史睿宗立进尚书右丞徐国公增封户至五百赐物千段奴婢二十人第一区良田千亩金 
银杂物称是景云二年以户部尚书罢政事不旬月迁吏部拜侍中加赠实封二百户赠铁券免十死先天元年为尚书右仆射同中书门下三 
品监修国史而窦怀贞为左仆射崔湜为中书令附太平公主有逆计幽求与右羽林将军张暐定计使暐说玄宗曰湜等皆太平党与日夜阴 
计若不早图且产大害太上不得高枕矣臣请督羽林兵除之 【通鉴考异曰旧传云幽求自谓功在朝臣之右志求左仆射崔湜为中书令 
心甚不平形于言色乃与张暐请诛之按幽求素尽心于玄宗湜等附太平非幽求因私忿而害之也考异之言甚是新书亦承用旧传今从节 
删】 帝许之未发也而暐漏言于侍御史邓光宾帝惧即列其状睿宗以幽求等属吏劾奏以疏闲亲罪应死帝密申右之乃流幽求封州暐峰 
州光宾绣州明年太平公主诛即日召复旧官知军国事还封户赐锦衣一袭开元初进尚书左丞相兼黄门监俄以太子少保罢姚崇素忌之 
奏幽求郁怏散职有怨言诏有司鞫治宰相卢怀慎等奏言幽求轻肆不恭失大臣体贬睦州刺史削实封户六百迁杭郴二州恚愤卒于道年 
六十一赠礼部尚书谥曰文献六年诏与苏瓌配享睿宗庙庭建中中追赠司徙

　　△锺绍京

　　锺绍京虔州赣人初为司农录事以善书直凤阁武后时署诸宫殿明堂及铭九鼎皆其笔也景龙中为苑总监会讨韦氏难绍京师户奴 
丁夫从事平夜拜中书侍郎参知机务明日进中书令越国公实封五百户赉赐与刘幽求等既当路以赏罚自肆当时恶之因上疏让官睿宗 
用薛稷谋进户部尚书出为彭州刺史玄宗即位复拜吏部尚书增实封改太子詹事不为姚崇所喜与幽求并以怨望得罪贬果州刺史赐封 
邑百户后坐它事贬怀恩尉悉夺阶封再迁温州别驾十五年入朝见帝泣曰陛下忘畴日事邪忍使弃死草莽且同时立功者今骨己朽而独 
臣在陛下不垂愍乎帝恻然即日授太子右谕德久之迁小詹事年踰八十以官寿卒绍京嗜书画如王羲之献之褚遂良真迹藏家者至数十 
百卷建中中追赠太子太傅

　　△崔日用

　　崔日用滑州灵昌人擢进士第为芮城尉大足元年武后幸长安陕州刺史宗楚客委以顿峙馈献丰甘称过宾使者楚客叹其能亟荐之 
擢为新丰尉迁监察御史阴附安乐公主得稍迁神龙中郑普思纳女后宫日用劾奏中宗初不省廷争切至普思竟得罪时诸武及楚客等权 
宠交煽日用多所结纳骤拜兵部侍郎宴内殿酒酣起为回波舞求学士即诏兼修文馆学士帝崩韦后专制畏祸及更因僧普润道士王晔私 
谓临淄王以自托且密赞大计王曰谋非计身直纾亲难尔日用曰至孝动天举无不克然利先发迟恐生变及韦氏平夜诏权雍州长史以功 
授黄门侍郎参知机务封齐国公赐实户二百坐与薛稷忿竞罢为婺州长史厯扬汴兖三州刺史由荆州长史入奏事因言太平公主逆节有 
萌陛下往以宫府讨有罪须臣子与谋今据大位一下制书定矣帝曰畏惊太上皇奈何日用曰庶人之孝承顺颜色天子之孝惟安国家定社 
稷若令奸宄窃发以亡大业可谓孝乎请先安北军而后捕逆党于太上皇固无所惊帝纳之讨逆诏权检校雍州长史以功益封二百户进吏 
部尚书会帝诞日日用采诗大小雅二十篇及司马相如封禅书献之借以讽谕且劝告成事诏赐衣一副物五十段坐兄累出为常州刺史后 
以例减封户三百徙汝州开元七年诏以日用曾赞大谋功多不宜减封复食二百户徙并州长史卒年五十并人怀其惠吏民数百皆缟服送 
丧赠吏部尚书谥曰昭再赠荆州大都督日用才辩绝人见事敏速能乘机反祸为福以取富贵先天后求复相然亦不获也尝谓人曰吾平生 
所事皆适时制变不专始谋然每一反思若芒刺在背云子宗之袭封亦好学宽博有风检与李白杜甫以文相知者

　　崔日知

　　 崔日知

　　从父兄日知字子骏少孤贫力学以明经进至兵部员外郎与张说同为魏元忠朔方判官称健吏迁洺州司马会谯王重福之变官司逃 
日知独率吏卒助屯营击贼以功加银青光禄大夫迁殿中少监建言厩马多请分收陇右省关畿刍调授荆州长史四迁京兆尹封安平县侯 
坐赃为御史李如璧所劾贬歙县丞后厯殿中监进中山郡公说执政荐为御史大夫帝不许遂为左羽林大将军俄授太常卿自以处朝廷久 
每入谒必与尚书齿时谓尚书里行终潞州长史谥曰襄

　　△王琚

　　王琚怀州河内人少孤敏悟有才略明天文象纬以从父隐客尝为凤阁侍郎故数与贵近交时年甫冠见驸马都尉王同皎同皎器之会 
谋刺武三思琚义其为即与周璟张仲之等共计事泄亡命自佣于扬州富商家识非庸人以女嫁之厚给以赀睿宗立琚自言本末主人厚赍 
使还长安玄宗为太子闲游猎韦杜闲休树下琚以儒服见且请过家太子许之至所庐乃萧然窭陋坐久杀牛进酒殊丰厚太子骇异自是每 
到韦杜辄止其庐初太子在路州襄城张暐为铜鞮令性豪殖喜宾客弋猎事厚奉太子数集其家山东倡人赵元礼有女善歌舞得幸太子止 
暐第其后生子瑛者也太子己平内难召暐拜宫门郎与姜皎崔涤李令问王守一薛伯阳等并侍左右令问累擢殿中少监守一太仆少卿此 
数人以东宫皆势重天下琚是时方补诸暨县主簿过谢东宫至廷中徐行高视侍卫呵止曰太子在琚曰在外惟闻太平公主不闻有太子太 
子本有功于社稷孝于君亲安得此声太子遽召见琚曰韦氏躬行杀逆天下动摇人思李氏故殿下取之易也今太平凶狡无比左右大臣多 
为其用天子以元妹能忍其过臣窃为殿下寒心太子命坐且泣曰计将安便琚曰诚召张说刘幽求郭元振等计之忧可纾也太子曰先生何 
以自隐而日与寡人游琚曰臣善丹砂且工谐隐愿比优人太子喜恨相知晚翌日授詹事府司直内供奉兼崇文学士日与诸王及姜皎等入 
侍独琚常豫秘谋不踰月迁太子舍人兼谏议大夫太子授内禅擢中书侍郎公主谋益甚时刘幽求张暐皆得罪琚见事迫请帝决策先天二 
年七月乃与岐王薛王姜皎李令问王毛仲王守一以铁骑至承天门太上皇闻外哗噪召郭元振升承天楼闭关以拒侍御史任知古在朝堂 
募数百人不得人少选琚从帝至楼下诛萧至忠岑羲窦怀贞常元楷李慈北阙下贾膺福李猷于内客省事平琚进户部尚书封赵国公皎工 
部尚书楚国公毛仲辅国大将军霍国公守一太常卿晋国公各食实户五百令问殿中监宋国公实户三百琚皎令问辞不就以旧官增户二 
百帝召燕内殿赐金银杂皿皆一床帛二千第一区帝于琚眷委特异豫大政事时号内宰相每见阁中视日薄乃得出遇休日使者至第召之 
而皇后亦使尚宫劳琚母赐赉接足羣臣不能无望或说帝曰王琚麻嗣宗皆谲诡纵横可与履危不可与共安天下己定宜益求纯朴经术士 
以自辅帝稍疏之俄拜御史大夫持节巡天兵以北诸军改紫微侍郎未至拜泽州刺史削封户百厯九刺史复封户又改六州二郡琚性豪侈 
其处方面受馈遗至数百万侍儿数十宝帐备具阖门三百口既失志稍自放不能遵法度在州与官属小史酋豪饮谑樗博藏钩为乐每徙官 
车马数里不绝从宾客女伎驰弋凡四十年李邕故与琚善皆华省外迁书疏往复以谴谪留落为慊李林甫恨琚恃功使气欲除之使人劾发 
琚宿赃削封阶贬江华员外司马又使罗希奭深按其罪琚惧仰药不及死希奭缢之时人哀其无罪始琚为中书侍郎母居洛阳来京师让琚 
曰尔家上世皆州县职今汝无攻城野战劳以谄佞取容海内切齿吾恐汝家坟墓无人复扫除也琚卒不免宝应元年赠太子少保太平之诛 
张暐召还为大理卿封邓国公实封户三百进京兆尹入侍宴乐出主京邑时人以为宠然自以干治称累迁太子詹事判尚书左右丞再为羽 
林大将军三至左金吾大将军以年高加特进子履冰季良弟晤仕皆清近暐尝还乡上冢帝赐诗及锦袍缯彩乘驿就道敕州县供儗卒年九 
十赠开府仪同三司履冰厯金吾将军季良殿中监

　　△王毛仲

　　王毛仲高丽人父坐事没为官奴生毛仲长事临淄王王出潞州有李守德者为人奴善骑射王市得之并侍左右而毛仲为明悟景龙中 
王还长安二人常负房箙以从王数引万骑帅长及豪俊赐饮食金帛得其驩心毛仲晓旨亦布诚结纳王嘉之韦后称制令韦播高嵩为羽林 
将军押万骑以苛峭树威果毅葛福顺陈玄礼诉于王王方与刘幽求等谋举大计幽求讽之皆愿効死遂入讨韦氏守德从帝止苑中而毛仲 
匿不出事定数日乃还不之责例擢将军王为皇太子以毛仲知东宫马驼鹰狗等坊不旬岁至大将军阶三品与诛萧至忠等以功进辅国大 
将军检校内外闲厩知监收使进封霍国公实户五百与诸王及姜皎等侍禁中至连榻而坐帝暂不见惘惘若有失见则释然开元九年诏持 
节为朔方道防御讨击大使与左领军大总管王晙天兵军节度使张说幽州节度使裴伷先等数计事毛仲始见饰擢颇持法不避权贵两管 
万骑及闲厩官吏惮之无取犯于牧事尤力娩息不訾初监马二十四万后乃至四十三万牛羊皆数倍莳茼麦苜蓿千九百顷以御冬市死畜 
售绢八万募严道僰僮千口为牧圉检勒刍菽无漏隐岁嬴数万石从帝东封取牧马数万匹每色一队相闲如锦绣帝才之还加开府仪同三 
司自开元后唯王仁皎姚崇宋璟及毛仲得之然资小人志既满不能无骄遂求为兵部尚书帝不悦毛仲鞅鞅又与葛福顺为姻家而守德及 
左监门将军卢龙子唐地文左右威卫将军王景耀高广济数千人与毛仲相倚仗为奸毛仲恃旧最不法中使至其家称诏毛仲不甚恭位卑 
者或踞见迕意即侮谇以气凌之高力士杨思最等衔之尝生子帝命力士就赐仍授子五品官还问曰毛仲喜乎力士奏毛仲熟视臣曰是子 
