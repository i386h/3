<!-- { "loadSidebar": true } -->
久之罄竭濒死邻家皆莫识其面有欲醮之者度曰吾儿幼若事他人使母不得抚其子岂不负良人乎终辞焉或为迥言其事迥走告郡守月 
给钱粟迥居官临之以庄政宽而明令简而信绥强抚弱达以恩义积年雠讼一语解去猾吏奸民皆悛悔欺诈以革暇则宾礼贤士从容尽欢 
进其子弟之秀者与之均礼为之陈说诗书执问疑难者不问蚤暮势位不得以交私祠庙非典祀不谒表隐德潜善以励风俗或周其穷阨俾 
全节行听讼期于明允凡上官所未悉者必再三抗辨不为苟止贵溪民伪作吴渐名诬愬县令石邦彦迥言匿名书不当受转运使不谓然遂 
兴大狱瘐死者十有四人及闻省寺讫报如迥言迥尝授经学于昆山王葆嘉禾闻人茂德严陵喻樗所著有古易考古易章句古占法易传外 
编春秋传显微例目论语传孟子章句文史评经史说诸论辨太元补赞户口田制贡赋书干道振济录医经正本书条具干道新书度量权三 
器图义四声韵淳熙杂志南斋小集卒官朝奉郎朱熹与迥子绚书称其博闻至行追配古人当世之务又所通该非独章句之儒而已绚以致 
仕恩调巴陵尉摄邑事能理冤狱孙仲熊亦有名

　　△刘清之

　　刘清之字子澄临江人受业于兄靖之甘贫力学博极书传登绍兴二十七年进士第调袁州宜春县主簿改建德请于州俾民自实其户 
由是赋役平争讼息调高安县丞 【按宋史误作万安考名臣言行录调瑞州高安丞今据改】 时江右大祲郡檄视旱徒步阡陌亲与民接 
凡所蠲除具得其实州议减常平米直清之曰此惠不过三十里内耳外乡远民势岂能来老幼疾患之人必有馁死者今有粟之家闭不肯粜 
实窥伺攘夺者众也在我有政则大家得钱细民得米两适其便乃请均境内之地为八俾有粟者分振其乡官为主之规画防闲民甚赖之帅 
龚茂良荐于朝发运使史正志按部至筠俾清之拘集州县畸零之赋清之不可清之有同年生在幕中谓曰侍郎因子言谓子爱民特立将荐 
子矣甚以阀阅来清之贻以书曰所谓赢资者皆州县侵刻于民法所当禁纵有赢资是所谓羡余也献之自下而诏止之今则止而求之乃自 
上焉不夺不餍其弊有不可胜言者愿侍郎自请于朝姑归贰卿之班主大农经费以佐国家如此则士孰不愿出侍郎之门下哉某诚不敢玷 
侍郎知人之鉴以荐者两有审察之命清之竟不见丞相诣吏部铨得知宜黄县茂良入为参知政事与丞相周必大荐之孝宗召入对首论民 
困兵骄大臣退托小臣苟偷愿陛下广览兼听提要挈纲而力行之古今未有俗不可变弊不可革者变而通之亦在陛下方寸之闲耳又言用 
人四事一曰辨贤否谓道义之臣大者可当经纶小者可为仪刑功名之士大者可使临政小者可使立事至于专谋富贵利达而已者下也二 
者正名实今有司职守不明非旷其官则失之侵偪愿诏史官考究设官之本意各指其合主何事制旨亲定载之命书依开宝中差诸州通判 
故事使人人晓然知之而行赏罚焉三曰使材能谓军旅必武臣钱谷必能吏必临之以忠信不欺之士使两人者皆得以效其所长四曰听换 
授谓武臣之官不可用违其才然不当许之宜列宜令文武臣四品以上各以性行材略及文武艺每岁互举堪充左右选者一人于合入资格 
外稍与优奖故太常寺主簿通判鄂州鄂大军所驻兵籍多伪清之白郡及诸司请自遇判厅始俾伪者以实自言而止之州有民妻张以节死 
嘉佑中诏封旌德县君表其墓曰烈火中更兵火至是无知其墓者清之与郡守罗顾访而祠之鄂俗计利而尚鬼家贫子壮则出赘习为当然 
而尤谨奉大洪山祠病者不乐而听于巫死则不葬而畀诸火清之皆谕止之差权发遣常州改衡州衡自建炎军兴有所谓大军月椿过湖公 
者岁送漕司无虑七八万缗以四邑所入曲引钱及郡计畸零苗米折纳充之旧法民有吉凶聚会许买引为酒曲谓之曲引钱其后直以等第 
敷纳衡有五邑独敷其四取民之辞不正良民徧受其害而黠民往往侮易其上乃并与常赋不输虽得曲引钱四五万缗而常赋之失不啻数 
万缗矣清之请于朝愿与总领所酌损补移渐图蠲减不报遂戒诸邑董常赋缓杂征阁旧逋戒预折新簿籍谨推收费用有节补置有渐先是 
郡饰厨传以事常平刑狱二使者月一会集互致折馈清之叹曰此何时也与其取诸民孰若裁诸公吾之所以事上官者惟究心于所职无负 
于吾民足矣岂以酒食货财为勤哉清之自常禄外悉归之公帑以佐经用至之日兵无粮官无奉上供送使无可备巳而郡计渐裕民力稍苏 
或有报白手自书之吏不与焉尝作谕民书一编首言畏天积善勤力务本农工商贾莫不有劝词意质直简而易从念士风未振每因月讲复 
具酒肴以燕诸生相与论学设为疑问以观其所向然后从容示以先后本末之序来者日众则增筑临蒸精舍居之其所讲先正经次训诂音 
释次疏先儒议论次述今所紬绎之说然后各指其所宜用为阅武场凡禁军役于他所隐于百工者悉按军籍俾诣训关作朱陵道院祠张九 
龄韩愈寇准周敦颐胡安国于左祠晋死节太守刘翼宋死节内史王应之于右刘孝昌者挚之孙也贫不自立清之买田以给之部使者以清 
之不能媚己恶者贻书所厚台臣诬以劳民用财论罢主管云台观归筑槐阴精舍以处来学者胡晋臣郑侨尤袤罗点皆力荐清之光宗即位 
起知袁州而清之疾作犹遗书执政论国事病且革为书以别向浯彭龟年赋二诗以别朱熹杨万里周必大视疾谓曰子澄其澄虑清之气息 
已微云无虑可澄遂卒初清之既举进士欲应博学宏词科及见朱熹尽取所习焚之慨然志于义理之学吕伯恭张栻皆神交心契汪应辰李 
焘亦敬慕之母不逮养每展阅手泽涕泗交颐从兄肃流落新吴族父咢寓丹阳艾寓临川皆迎养之从祖子侨为邵州录事参军死吴锡之乱 
清之遣其孙晋之致书邵守得其遗骨归葬焉族人自远来馆留之不使遽去尝序范仲淹义庄规矩劝大家族众者随力行之本之家法参取 
先儒礼书定为祭礼行之高安李好古以族人讼财见清之豫章清之为说讼家人二卦好古惕然遽舍所讼市程氏易以归卒为善士所著有 
曾子内外杂篇训蒙新书外书戒子通录墨庄总录祭仪时令书续说苑文集农书

　　钦定续通志卷五百四十八

　　●钦定续通志卷五百四十九　儒林传十二

　　儒林传

　　宋 【十】

　　○宋十

　　真德秀　　　　魏了翁　　　　李心传【道传】　　杨泰之

　　真德秀
　　魏了翁
　　李心传
　　杨泰之

　　△ 真德秀

　　真德秀字景元后更为希元 【按宋史误作景希考四朝闻见录云真德秀初字景元楼钥叩以字义真德以慕元德秀之为人钥取诗 
注景行行止处示之则景之义为明谓高山仰止对明行行止也真遽易为希元今据改】 建之浦城人四岁受书过目成诵十五而孤母吴氏 
力贫教之同郡杨圭见而异之使归共诸子学卒妻以女登庆元五年进士第授南剑州判官继试中博学宏词科入闽帅募召为太学正嘉定 
元年迁博士时韩侂冑已诛入对首言权臣开边南北涂炭今兹继好岂非天下之福然日者以行人之遣金人欲多岁币之数而吾亦曰可增 
金人欲得奸臣之首而吾亦曰可与往来之称谓犒军之金帛根括来归流徙之民皆承之唯谨得无滋嫚我乎抑善谋国者不观敌情观吾政 
事今号为更纪而无以使敌情之畏服正恐彼资吾岁赂以厚其力乘吾不备以长其谋一旦挑争端而吾无以应此有识所为寒心又言侂冑 
自知不为清议所贷至诚忧国之士则名以好异于是忠良之士斥而正论不闻正心诚意之学则诬以好名于是伪学之论兴而正道不行今 
当褎崇名节明示好尚召试学士院改秘书省正字进秘书郎又言暴风雨雹荧惑蝻蝗之变皆赃吏所致寻兼沂王府教授学士院权直入对 
乞开公道窒旁蹊以抑小人道长之渐选良牧励战士以扼羣盗方张之锐四年迁著作佐郎同列相忌谗之德秀恬不与较宰相将用德秀会 
言官抵之德秀力辞兼礼部郎上疏言金有必亡之势亦可为我国忧盖金亡则上恬下嬉忧不在敌而在我多事之端恐自此始五年迁军器 
少监升权直六年迁起居舍人奏权奸擅政十有四年朱熹彭龟年以抗论逐吕祖俭周端朝以上书斥当时近臣犹有争之者其后吕祖泰之 
贬非惟近臣莫敢言而台谏且出力以挤之则嘉泰之失已深于庆元矣更化之初羣贤皆得自奋未几傅伯成以谏官论事去蔡幼学以词臣 
论事去邹应龙许奕又继以封驳论事去是数人者非能大有所矫拂已皆不用于朝故人务自全一辞不措设有大安危大利害羣臣喑嘿如 
此岂不殆哉今欲与陛下言勤访问广谋议明黜陟三者而已时钞发楮令行告讦繁兴抵罪者众莫敢以闻德秀奏或一夫坐罪而并籍昆弟 
之财或亏陌四钱而没入百万之资至于科富室之钱拘盐商之舟视产高下配民藏楮鬻田宅以收券者虽大家不能免尚得名便民之策乎 
自此所籍民产以渐给还兼太常少卿又言金人必亡君臣上下皆当以祈天永命为心充金国贺登位使及盱眙闻金人内变而返言于帝曰 
臣自扬之楚自楚之盱眙沃壤无际陂湖相运民皆坚悍强忍此天赐吾国以屏障大江使强兵足食为进取资顾田畴不开沟洫不治险要不 
扼丁壮不练豪杰武勇不收拾一旦有警则徒以长江为恃岂如及今大修垦田之政专为一司以领之数年之后积贮充实边民父子争欲自 
保因其什伍勒以兵法不待粮饟皆为精兵矣又言边防要事时史弥远方以爵禄縻天下士德秀慨然谓刘爚曰吾徒须急引去使庙堂知世 
亦有不肯为从官之人遂力请去以秘阁修撰为江东转运副使山东盗起朝廷犹与金通聘德秀朝辞奏国耻不可忘邻盗不可轻幸安之谋 
不可恃导谀之言不可听至公之论不可忽宁宗曰卿力有余到江东日为朕撙节财计以助边用江东旱蝗广德太平为甚德秀遂与留守宪 
司分所部九郡大讲荒政而自领广德太平亲至广德与太守魏岘同以便宜发廪使教授林庠振给竣事而还索毁太平州私创之大斛新徽 
州守林琰无廉声宁国守张忠恕私匿赈济米皆劾之而以李道传摄徽先是都司胡槻嶭拯每诮德秀迂儒试以事必败至是政誉日闻因倡 
言早伤本细监司好名赈赡太过使岘劾庠以撼德秀德秀上章自明朝廷悟与岘祠授庠干官而道传寻亦召还德秀以右文殿修撰知泉州 
番舶畏苛政至者岁不三四德秀首宽之骤增三十六艘输租令民自概听讼推揭示姓名人自诣州泉多大家为闾里患痛绳之海贼作乱将 
逼城官军败衄德秀祭兵死者乃亲授方略禽之复徧行海滨审视形势增屯要害处以备不虞十二年以集英殿修撰知隆兴府承宽弛之后 
乃稍济以严尤留意军政欲分鄂州军屯武昌及通广盐于赣与南安以弭汀赣盐寇未及行之母丧归明年蕲黄失守盗起南安数载始平人 
服德秀先见十五年以宝谟阁待制湖南安抚使知潭州以廉仁功勤四字励僚属以周惇颐胡安国朱熹张栻学术源流勉其士罢榷酤除斛 
