<!-- { "loadSidebar": true } -->
龙图阁直学士知江寍府邮兵苦巡辖官苛刻絷而鞭之狱具法不至死中复以便宜戮首恶流其余入奏为令厯成德军成都府永兴军河北 
行青苗法使者至将先下州县中复檄之曰敛散自有期今先事扰之何也拒不听且以报安抚司韩琦方疏谏青苗录其语以上熙寍并省郡 
邑以永康为县中复言永康控威茂不可废其后竟复之关内大旱请加振恤执政恶之遣使往视谓为不实削一阶提举玉隆观起知荆南坐 
过用公使酒免卒年六十八从孙择仁

　　吴择仁

　　 吴择仁

　　择仁字智夫以父任为开封雍邱主簿元佑中金水河堤坏十六县皆选属庀役得诣朝堂白事宰相范纯仁犹异之建中靖国初畿内饥 
多盗以择仁知大鹿县盗相戒不入境中贵人谭稹奴犯法按致于理稹造谮徽宗召户部郎中宋乔年往鞠择仁着衣冠坐庑下乔年虑囚摘 
隐剔抉帑庾出入不能得毫毛罪乃归传舍择仁往谒乔年迎笑曰所以来为察君罪顾乃得一奇士吾今荐君矣居数日召诣阙方有青唐擢 
熙河路转运判官即以直秘阁为副使从招讨使王厚领兵深入克兰廓城栅十三加龙图进集贤殿修撰为京畿都转运使郑州城恶受命更 
筑之坚致如削铁遂拜户部侍郎兼知闰封府卖珠人居民货久不返度事急匿宦官杨戬第择仁迹取之窜于远戬中以事出为显谟阁直学 
士知熙州府永兴军走马承受蓝从熙言其擅改茶法夺职免再以徽猷阁待制领江淮发运还直学士知渭州以病提举崇福宫卒年六十六

　　△陈荐

　　陈荐字彦升邢州沙河人举进士为华阳尉从韩琦定州河东幕府琦辅政荐为秘阁校理判登闻检院知太常礼院英宗诸王出合选为 
记室参军直集贤院颍王为皇太子加右谕德神宗即位拜天章阁待制进知制诰转知谏院薛向首谋取横山功不成荐请以汉王恢之罪罪 
之除龙图阁直学士河北都转运使河决枣强水官议于恩冀深瀛之闲筑堤三百六十里期一月就功役丁夫八万荐曰河未能为数州害民 
力方困愿以岁月为之还判流内铨太常寺议学校贡举法请会三年贡士数均之诸路计口察孝廉如汉制权主管御史台言李定匿所生母 
丧不宜为御史罢台事又以议典礼不合出知蔡州召为宝文阁学士兼侍读进资政殿学士屡求退以为本州岛命两省燕饯资善堂擢其子厚 
御史台主簿未几提举崇福宫卒年六十九赠光禄大夫

　　△王猎

　　王猎字得之长垣人累应进士不第庆历用兵诏求遗逸范仲淹荐之得出身为永兴蓝田主簿府使之掌学诸生有犯法者猎自责数以 
为教之不至徙林虑令县依山俗以搜田为生不知学猎立孔子庙择秀民诲之汉杜乔墓在境中往奠谒建祠其旁吏民爱信共目为清长官 
入为吴王潭王宫教授睦亲广亲宅讲书诸王侍讲凡在京藩十二年英宗入为皇太子即拜说书及即位拜天章阁待制兼侍讲方议濮王称 
以问猎猎不可曰臣荷皇恩厚不敢以非礼名号加于王所以报也帝自是不复议以疾请谢事不许神宗立进龙图阁直学士求知襄州未行 
改滑州自工部郎中为本曹侍郎后八年卒年八十

　　△孙思恭

　　孙思恭字彦先登州人擢第后即遭父丧不肯复从官二十年闲纔三书吏考为宛邱令转运使以水灾时调春夫争弗得乃弃官去吴奎 
荐其学行补国子直讲加秘阁校理事神宗藩邸为说书又为侍讲直集贤院以居中都久力请补外王奏留之及即位擢天章阁待制思恭性 
不忤物犯而不校笃于事上有所见必密疏以闻帝亦闲访以政欧阳修初不知思恭修出政府思恭尽力救解出知江寍府邓州以疾移单州 
管干南京留司御史台卒年六十一思恭精关氏易尤妙于大衍尝修天文院浑仪着尧年至熙寍长厯近世厯数之学未有能及之者

　　△周孟阳

　　周孟阳字春卿其先成都人徙海陵第进士为潭王宫教授诸王府记室英宗居环列以其质厚礼重之从容陈古事以讽英宗及为皇子 
坚卧不出孟阳劝之曰天子知太尉贤乃发德音何为坚拒如此设固辞不拜使中人别有所奉遂得燕安无患乎帝意乃决及即位命为皇子 
位说书以尝侍藩邸固辞加直秘阁同知太常礼院最后召至隆儒殿且大用孟阳称他人使代乃迁集贤殿修撰同判太常寺兼侍读神宗初 
拜天章阁待制卒年六十九

　　△齐恢

　　齐恢字熙业蒲阴人唐宰相映之裔也第进士厯通判陈州提点成都府路刑狱三年徙河东凡公帑格外馈饷之物一无所受单车而东 
入为户部判官神宗出阁精简宫僚韩琦荐其贤以直昭文馆为颖王府翊善进太子左谕德帝即位拜天章阁待制知通进银台司出知相州 
召知审官西院纠察在京刑狱卒年六十六恢居乡里恂恂称君子临政府明白简约不苛扰所至人爱之帝念旧僚自谏议大夫特赠工部侍 
郎

　　△杨绘

　　杨绘字元素绵竹人进士上第通判荆南以集贤校理为开封推官遇事迎刃而解仁宗爱其才欲超寘侍从执政见其年少不用以母老 
请出知眉州徙兴元府在郡狱无系囚神宗立召修起居注知制诰知谏院诏遣内侍王中正李舜举等使陕西绘言陛下新即位天下拭目以 
观初政馆阁台省之士不之遣独遣中人乎向传范安抚京东西路绘请易之以杜外戚干进之渐曾公亮请以其子判登闻鼓院用所厚曾巩 
为史官绘争曰公亮持国名器视如己物帝为寝其命绘亦解谏职改兼侍读绘固辞滕甫言于帝帝曰绘不畏强御朕一见许其忠荩今日之 
除葢难与宰相并立于轻重之闲姑令少避尔绘以谏官不得其言则去经筵非姑息之地卒不拜未阅月复知谏院擢翰林学士为御史中丞 
时安石用事贤士多谢去绘言老成之人不可不惜当今旧臣多引疾求去陛下可不思其故乎又言方今以经术取士独不用春秋宜令学者 
以三传解经免役法行绘陈十害安石使曾布疏其说诏绘分析固执而议遂罢为侍读学士知亳州厯应天府杭州再为翰林学士议者欲加 
孔子帝号绘以为非礼又言不宜用辽厯改置闰悉从之绘常荐属吏王永年御史蔡承禧言其私通馈赂坐贬荆南节度副使分司南京改提 
举太平观起知兴国军元佑初复天章阁待制再知杭州卒年六十二绘为吏敏强主爱利而受性疏旷讫以是见废斥然表里洞达一出于诚 
为范祖禹所咨重

　　△刘庠

　　刘庠字希道彭城人八岁能诗蔡齐妻以子用齐遗奏补将作监主簿复中进士第为高密广平院教授英宗求直言庠上书论时事除监 
察御史里行日食甫数日苑中张具待幸庠言非所以祈天戒诏罢之会圣宫修仁宗神御殿甚宏丽庠言天子之孝在继先志隆大业不在宗 
庙之靡宜损其制以昭先帝俭德奉宸库被盗治守藏吏庠言皇城几察厉禁实近侍主之当并按仁宗外家李珣犯销金法庠奏言法行当自 
贵近始帝不豫储嗣未正庠疏言颍王长且贤宜亟立使日侍禁中阅四方章奏帝皆行之神宗立迁殿中侍御史为右司谏言中国御戎之策 
守信为上昔元昊之叛五来五得志海内为之困弊今莫若示大信舍近功为国家长利奉使契丹以英宗祥祭曰丏免晏契丹义而听之除集 
贤修撰河东转运使庠计一路之产铁利为饶请复旧冶皷铸通隰州盐矾博易以济用又请募民入粟塞下豫为足食进天章阁待制河北都 
转运使契丹侵霸州土场或言河北不可不备庠上五策料其必不动己而果然大河东流议者欲徙而北内侍程昉希功请益兵济役庠请迟 
以岁月徐观其势而顺导之朝廷是其议移知真定府又为河东都转运使召知开封府王安石欲见之竟下往奏论新法神宗谕之曰奈何不 
与大臣协心济治乎庠曰臣知事陛下不敢附安石会与蔡确争廷参礼遂以为龙图阁直学士知太原府请复宪州募民子弟剽锐工技击者 
籍为勇敢仿汉谪戍法贳流以下罪徙实河外契丹建牙云中遣骑涉内地边吏执之契丹檄取纷然又遣使议强事众疑其造兵端欲大为备 
庠奏言云朔岁俭军无见粮契丹张形示强造端首祸宜先谕以理然后饬兵观衅帝嘉使者辞顺讫以黄嵬山分水岭立新疆母丧服终知成 
都府乞禁西山六州与汉人婚姻勿蹈吐蕃取维州之害徙泰州坐失举降知虢州移江寍府滁州徙永兴军时西征无功关内骚动庠过关力 
言虚内事外恐摇根本帝感纳其忠元佑初加枢密直学士知渭州卒年六十四卒后苏颂论庠治平建储之功诏褒录其子

　　△朱京

　　朱京字世昌南丰人父轼有隐德京登进士甲科教授亳州应天府入为太学录神宗数召见论事擢监察御史时中丞及同僚多罢去京 
抗疏曰御史假之则重略之则轻今耳目之官屡进屡却则言者不若静默为贤直者不若柔从为智偷安取容虽得此百数亦何益于国耶帝 
劳之曰昨览奏疏所补多矣见者目为真御史未几论大臣除拟有爱憎之私中书言其失实谪监兴国军盐税厯太常博士湖北京西江东转 
运判官提点淮西刑狱司封员外郎元符初迁国子司业京在元佑时尝为幸太学颂或擿其语有及先朝者京亦固辞不拜徽宗初立复命之 
踰月而卒

　　钦定续通志卷三百四十四

　　●钦定续通志卷三百四十五　列传一百四十五

　　列传

　　宋 【四十九】

　　○宋四十九

　　蔚昭敏　　高化　　　周美　　　孟元　　刘谦　　　赵振　　　范恪　　　马怀德　　向宝　　　石普　　　张孜　　 
　李允则　　张亢【奎】　　刘涣【沪】　　赵滋

　　蔚昭敏
　　高化
　　周美
　　孟元
　　刘谦
　　赵振
　　范恪
　　马怀德
　　向宝
　　石普
　　张孜
　　李允则
　　张亢
　　刘涣
　　赵滋

　　△蔚昭敏

　　蔚昭敏字仲明开封祥符人父兴从太宗平太原真宗为襄王昭敏自东班殿侍选隶襄王府帝即位授西头供奉官累迁崇仪使冀贝行 
营兵马都监契丹以五千骑突至燕州城南昭敏帅部兵与战败之得其器甲咸平四年领顺州刺史定州行营钤辖兼押大阵又为镇定高阳 
关三路先锋契丹入寇帝北巡至大名契丹退趋莫州昭敏与范廷召追至莫州东三十里斩首万余级擒生口甚众拜唐州团练使累迁至殿 
前都指挥使保静军节度使卒赠侍中

　　△高化

　　高化字仲熙真定人少沈勇有力学击剑善射契丹犯河北应募转饷飞狐口杨业留戏下使捕贼酋大鹏翼获之会契丹又犯真定乃辞 
业还家从州将入京师遂隶禁军选为襄王牵■〈革龙〉官王尹京命巡内外八厢积获奸盗甚众一日王趋急召出府门马惊堕化掖之而 
起王曰微尔吾几殆益亲信之真宗即位擢御龙弩直双员都头累迁御龙骨朵直都虞候干兴初授天武右第二军都指挥使荣州刺史迁天 
武右厢都指挥使蜀州团练使天圣六年夏大雨命护汴堤夜驰至城西堤欲坏督守兵负士不能过时夏守恩方典军积材木城隅化尽取以 
塞堤乃得无患仁宗嘉之进神龙卫四厢都指挥使袭州防御使为鄜延路马步军副都总管徙泾原路权知渭州迁捧日天武四厢都指挥使 
