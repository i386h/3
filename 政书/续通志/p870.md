<!-- { "loadSidebar": true } -->
主兵官及预朝政违者处以军法乞申严其禁以谨履霜之戒于是廙杖脊配琼州迁矼侍御史赐五品服时朱胜非独相矼论胜非无所建明 
机务不决军政不修除授挟私贤士解体又疏其五罪诏令胜非持余服又言国家命令之出必先录黄其过两省则给舍得以封驳其下所属 
则台谏得以论列此万世良法也近时三省枢密院闲有不用录黄而直降指挥者亦有虽画黄而不下六部者望并依旧制时议亲征矼请扈 
从因命督江上诸军时刘光世韩世忠张俊三大将怀私隙莫肯协心矼首至光世军谕之曰敌众我寡合力犹惧不支况军自为心将何以战 
诸公当思为国雪耻释去私隙遂劝其贻书二帅示以无他二帅复书交欢由此众战屡捷军声大振帝至平江魏良臣王纶使金回约再遣使 
矼请罢讲和二字饬厉诸将力图攻取迁秘书少监矼在职七阅月论事凡百二十余章寻乞补外除直龙图阁知泉州以亲老辞知建州寻召 
还丐祠不允除权吏部侍郎八年金使入境命矼充馆伴使矼言顷任御史尝论和议之非今难以专对秦桧召矼至都堂问其所以不主和之 
意矼具陈敌情难保桧谕之曰公以智料敌桧以诚待敌矼曰相公固以诚待敌第恐敌人不以诚待相公耳桧不能屈乃改命吴表臣诏金使 
人境欲屈己就和令侍从台谏条奏矼言贼豫为金人所立为之北面陛下承祖宗基业天命所归何藉于金国乎传闻奉使之归谓金人悉从 
我所欲必无难行之礼如或有不可从之事一轻许之他时反为所制号令废置将出其手后有不从便生兵隙予夺在彼失信在我非计之得 
也虽使还我空地如之何而可保恐欲寝兵息民不可得也更愿酌之羣情择其经久可行者行之其不可从者以国人之意拒之速召大将各 
带近上统制官数人同来详加访问大将以为不可则其气益坚何忧此敌未几丁父忧免丧除集英殿修撰知宣州不就改提举太平兴国宫 
自是奉祠凡四任丁内艰以卒

　　△潘良贵

　　潘良贵字子贱婺州金华人 【按宋名臣言行别录作天台人】 以上舍释褐为辟雍博士迁秘书郎时宰相蔡京以爵禄钩知名士良 
贵屹然特立京数遣人致愿交意良贵正色谢绝除主客郎中寻提举淮南东路常平靖康元年召对钦宗问孰可秉钧轴者良贵极言何■〈 
〈卤，仌代乂〉上木下〉唐恪等四人不可用他日必误社稷陛下若欲扶危持颠非博询下僚明扬微陋未见其可当国者指为狂率黜监 
信州汭口排岸高宗即位召为左司谏既见请诛伪党使叛命者受刀国门即敌人不敢轻议宋鼎又乞封宗室贤者于山东河北以壮国体巡 
幸维扬养兵威以图恢复黄潜善汪伯彦恶其言改除工部良贵以不得其言求去主管明道宫越数年提点荆湖南路刑狱主管江州太平观 
除考功郎迁左司宰相吕颐浩从容谓良贵曰旦夕相引入两省良贵正色对曰亲老方欲乞外两省官非良贵可为也退语人曰宰相进退一 
世人才以为贤邪自当擢用何可握手密语先示私恩若士大夫受其牢笼又何以立朝即日乞补外以直龙图阁知严州到官两月请祠主管 
亳州明道宫起为中书舍人会户部侍郎向子諲入见语言类亵良贵故善子諲是日摄起居立殿上径至榻前厉声曰子諲以无益之谈久烦 
圣听叱之退者再高宗色变合门并弹之良贵求去以集英殿修撰提举江州太平观起知明州朞年除徽猷阁待制提举亳州明道宫既归不 
出者十年李光得罪良贵坐尝与通书降二官卒年五十七良贵刚介清苦壮老一节为博士时王黼张邦昌俱欲妻以女拒之晚家居贫甚处 
之超然秦桧讽令求郡亦不应其谏草焚削不传

　　△吕本中

　　吕本中字居仁元佑宰相公着之曾孙好问之子幼而敏悟公着奇爱之公着薨宣仁太后及哲宗临奠诸童穉立庭下宣仁独进本中摩 
其头曰孝于亲忠于君儿勉焉以公着遗表恩授承务郎绍圣闲党事起公着追贬本中坐焉元符中主济阴簿秦州士曹掾辟大名府帅司干 
官宣和六年除枢密院编修官靖康改元迁职方员外郎以父嫌奉祠丁父忧服除召为祠部员外郎以疾告去再直秘阁主管崇道观绍兴六 
年召赴行在特赐进士出身擢起居舍人兼权中书舍人内侍李琮失料厯帝以潜邸旧人不用保任特给之本中言若以异恩别给非所谓宫 
府一体者帝见缴还甚悦令宰臣谕之曰自今有所见第言之监阶州草场苗互 【按宋名臣言行别录作苗亘】 以赃败有诏从黥本中奏 
近岁官吏犯赃多至黥籍然四方之远或有枉滥何由尽知异时察其非辜虽欲抆拭可得乎若祖宗以来此刑尝用则绍圣权臣当国之时士 
大夫无遗类久矣愿酌处常罚母令奸臣得以借口从之七年帝幸建康本中奏曰当今之计必先为恢复事业求人才恤民隐讲明法度详审 
刑政开直言之路俾人人得以尽情然后练兵谋帅增师上流固守淮甸使江南先有不可动之势乃可观衅而动若徒有恢复之志而无其策 
邦本未强恐生他患今江南两浙科须日繁闾里告病倘水旱乏绝奸宄窃发未审朝廷何以待之近者臣庶劝兴师者不可胜数观其辞固甚 
顺考其实不可行大抵献言之人与朝廷利害绝不相侔言不酬事不济则脱身而去朝廷施设失当谁任其咎鸷鸟将击必匿其形今朝廷于 
进取未有秋毫之实所下诏命巳传贼境使之得以为备非策也又奏江左形势如九江鄂渚荆南诸路当宿重兵临以重臣吴时谓西陵建平 
国之藩表愿精择守帅以待缓急内侍郑谌落致仕得兵官本中言陛下进临江浒将以有为今贤士大夫未能显用岩穴幽隐未能招致乃起 
谌以统兵之任何邪命遂寖引疾乞祠直龙图阁知台州不就主管太平观召为太常少卿八年迁中书舍人兼侍讲又兼权直学士院金使通 
和有司议行人之供本中言使人之来正当示以俭约客馆刍粟若务充悦适启其心且成败大计初不在此秦桧相私有引用本中封还除目 
桧勉其书行卒不从赵鼎素主元佑之学以本中为公着后又范冲所荐故深相知会哲宗实录成鼎迁仆射本中草制有曰合晋楚之成不若 
尊王而贱霸散牛李之党未如明是以去非桧大怒言于帝曰本中受鼎风旨伺和议不成为脱身之计风御史萧振劾罢之提举太平观卒学 
者称为东莱先生赐谥文清

　　钦定续通志卷三百七十八

　　●钦定续通志卷三百七十九　列传一百七十九

　　列传

　　宋 【八十三】

　　○宋八十三

　　向子諲　　　陈规　　　　季陵　　卢知原【法原】　陈桷　　　　李璆　　李朴　　　　王庠　　　　王衣　　卫肤敏 
　　　刘珏　　　　胡舜陟　　沈晦　　　　刘一止【寍止】　胡交修　　綦崇礼

　　向子諲
　　陈规
　　季陵
　　卢知原
　　陈桷
　　李璆
　　李朴
　　王庠
　　王衣
　　卫肤敏
　　刘珏
　　胡舜陟
　　沈晦
　　刘一止
　　胡交修
　　綦崇礼

　　△向子諲

　　向子諲字伯恭临江人敏中元孙钦圣宪肃皇后再从侄也元符三年以后恩补假承奉郎厯选知咸平县豪民席势犯法狱具上开封尹 
盛章方以狱空觊赏却不受子諲以闻诏许自论决章大怒劾以他事勒停宣和初复官除江淮发运司主管文字淮南岁旱漕不通有欲浚河 
与江淮平者内侍主其议子諲言河高江淮数丈决难浚之使平曩三日一启闸复作澳储水故水不乏比年行直达之法加以应奉往来启闭 
无节堰闸率不存今复故制严禁约则无患使者用其言漕复通进秩一等召对除淮南转运判官以起发上供不及数降一官七年以直秘阁 
为京畿转运副使寻兼发运副使康王次济州子諲遣进士李植献金帛及本司钱谷之在济州者以助军费张邦昌僭位遣人持敕书往庐州 
问其家安否子諲檄郡守冯询提举范仲使拘之以俟王命邦昌又使其甥刘达赉手书来子諲不启封焚之械系达于狱遣子澹请康王率诸 
将渡河出其不意以救二帝遣将王仪统勤王兵至城下高宗即位迁直龙图阁江淮发运副使言去岁刘顺奉渊圣蜡诏令监司帅守募兵勤 
王臣即镂板徧檄所部而六路之闲漠无应者闲有团结起发者类如儿戏陛下复欲起天下之兵而诸路翫习故常恬不知畏将何恃以济艰 
难哉愿明诏大臣按劾诸路监司向承蜡诏废格不勤王及名为勤王而稽缓者悉加显黜命诸路提刑司究实以闻初邦昌为平章军国事子 
諲乞致仕避之坐言者降三官起复知潭州 【按宋名臣言行别录载以宋良事降三官知袭庆府丁父忧明年夺丧知潭州据此非由降官 
起复也】 禁卒为乱纵火掠市出浏阳县子諲遣通判孟彦卿等进及攸县平之金人破江西移兵湖南子諲闻警报率军民以死守金人围八 
日登城纵火子諲率官军夺南楚门遁坐敌至失守落职 【按宋名臣言行别录载外援不至凡八日而外城破子諲率众入子城巷战两日 
乃焚敌栅夺门以出遂渡水军于湘西郡人以众义自奋无一人降者敌以故不敢离城纵掠留四日而去子諲即入城抚安上章自劾云宋史 
不载本传附识者以为下文贾收言张本也】 罢转运副使贾收言子諲督兵巷战又收溃卒复入治事帝亦以子諲与他守臣望风遁者殊科 
诏复职绍兴元年移鄂州主管荆湖东路安抚司剧盗曹成据攸县子諲军于安仁遣使诏之成听命子諲又遣将西扼衡阳南守宜章成逡巡 
不敢南向者百余日诸郡遂得割获既而援兵不至成忿子諲扼已拥众而南子諲率兵拒之官军溃度不可遏单骑入贼中谕以国家威灵成 
不服执子諲去会宣抚司都统制马广遣人持吴敏檄谕成成许受招始释子諲诏提举江州太平观胡安国方避地湖南以书抵秦桧言子諲 
忠节以无救而陷于贼愿复加收用起知广州时恐贼度岭故就用子諲守之又以言者罢遂致仕寻起知江州改江东转运使进秘阁修撰江 
东当饷刘光世军适刘豫入寇光世军合淝以乏饷告亟退师子諲驰至合淝具见粮以闻光世由是得罪进徽猷阁待制徙两浙路为都转运 
使除户部侍郎入见论京都旧事颇及珍玩起居郎潘良贵闻其言甚怒既而子諲奏金国报聘及奠朱震事反复良久良贵径至榻前厉声叱 
之子諲欲退上谓良贵曰是朕问之也又谕子諲欵语子諲复语久不止良贵叱之退者再上色变欲抵良贵罪中丞常同言良贵无罪愿许子 
諲补外上并怒同张九成言士大夫所以嘉子諲者以其能眷眷于善类今以子諲故逐柱史又逐中司非所以爱子諲也上意稍解批谕同同 
言不已于是三人俱罢子諲以徽猷阁直学士知平江府金使议和将入境子諲不肯拜金诏上章请却勿受忤秦桧意乃致仕子諲友爱诸弟 
置义庄赡宗族贫者初漕淮南时张邦昌伪诏至武尉徐端益不拜而走子諲言于朝易端益文资退闲十五年号所居曰芗林 【按宋名臣 
言行别录载每入觐皆求归帝高之亲书芗林二字以赐据此非自号所居为芗林也】 卒年六十八

　　△陈规

　　陈规字符则密州安邱人中明法科为安陆令以勤王兵赴汴至蔡州道梗而还会祝进攻德安府守弃城遁父老请规摄守事规遣射士 
