<!-- { "loadSidebar": true } -->
继之以靖国陛下两下求言之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈动摇国是愿 
逆处其未至而绝其原于是擢为第一以所对颁天下甫解褐即除秘书省正字迁起居舍人未几为中书舍人自布衣至侍从纔九月前所未 
有也旋进给事中一意附蔡京叙族属尊为叔父京命攸修等出见薿亟云向者大误公乃叔祖此诸父行也遽列拜之八宝赦恩诏两省差择 
元佑党人情轻者出籍薿不肯书言者论其不能推广上恩出知和州明年加显谟阁待制知杭州始薿未第时以书谒陈瓘称其谏疏似陆贽 
刚方似狄仁杰明道似韩愈及对策所持论顿异遂欲害瓘以绝口因其子正汇告蔡京不轨执送京师薿复人为给事中又与宰相何执中谋 
使石悈治瓘几不免事具瓘传御史毛注言薿巧言惑众造为衅端疏入不报范柔中者顷以上书入邪等至是进阶薿言柔中尝毁神考哲宗 
有弗共戴天之雠自今春党人复官士论骇愕有致疑于绍述者乞削其叙迁昭示好恶从之张商英作相常安民与之书激使为善薿弟莱剽 
其藁示薿即论之以摇商英薿迁翰林学士坐妄议政事罢提举洞霄宫起知建寍府方建神霄宫薿先一路奏办下诏褎奖召为学士承旨礼 
部尚书尝阴附权幸事觉徽宗令入对将面诘之踰月不奉诏帝怒命黜之御史言薿游太学则挟诡计以钳诸生居侍从则抉私事以胁宰辅 
处门下则借国法以快私忿为郡守则妄尊大而蔑监司宜重寘诸罚遂贬单州团练副使房州安置宣和中复龙图阁直学士再知杭州为政 
喜怒徇情任荆太惨方腊乱后西北戍卒代归人得犒绢薿禁民与为市乃下其直强取之卒怒乘薿夜饮客纵火焚州治将杀之薿知事势汹 
汹踰垣走免诏夺职罢归明年以徽猷阁待制卒

　　钦定续通志卷三百六十四

　　●钦定续通志卷三百六十五　列传一百六十五

　　列传

　　宋 【六十九】

　　○宋六十九

　　贾易　　　　董敦逸　　　上官均　　杨畏　　　　崔台符　　　杨汲　　吕嘉问　　　李南公　　　虞策【奕】　　郭 
知章　　　刘拯　　　　钱遹　　吴执中　　　刘昺　　　　宋乔年【升】　　蔡居厚　　　蒋静　　　　贾伟节　　崔鶠　 
　　　张根　　　　仕谅　　周常

　　贾易
　　董敦逸
　　上官均
　　杨畏
　　崔台符
　　杨汲
　　吕嘉问
　　李南公
　　虞策
　　郭知章
　　刘拯
　　钱遹
　　吴执中
　　刘昺
　　宋乔年 【宋升】
　　蔡居厚
　　蒋静
　　贾伟节
　　崔鸥
　　张根
　　任谅
　　周常

　　△贾易

　　贾易字明叔无为人七岁而孤母彭以纺绩自给使从学年踰冠中进士甲科调常州司法参军自以儒者不闲法令岁议狱唯求合于人 
情曰人情所在法亦在焉讫去郡中称平元佑初为太常丞兵部员外郎迁左司谏论吕陶不争张舜民事与陶交攻遂劾陶党附苏轼兄弟并 
及文彦博范纯仁宣仁后怒其讦欲谪之吕公着救之力出知怀州御史言其谢表文过徙广德军明年提点江东刑狱召拜殿中侍御史遂疏 
彦博至和建储之议为不然宣仁后命付史馆彦博不自安解平章而去苏辙为中丞易引前嫌求避改度支员外郎孙升以为左迁又改国子 
司业不拜提点河东刑狱复入为侍御史上书言天下大势可畏者五一曰上下相蒙而毁誉不得其真二曰政事苟且而官人不任其责三曰 
经费不充而生财不得其道四曰人材废阙而教养不以其方五曰刑赏失中而人心不知所向其言虽颇切直然皆老生常谈志于抵阨时事 
无他奇画苏轼守杭诉浙西灾潦甚苦易率其僚杨畏安鼎论轼姑息邀誉眩惑朝听乞加考实诏下给事中范祖禹封还之谓宜阔略不问以 
活百姓易遂言轼顷在扬州题诗以奉先帝遗诏为闻好语草吕大防制云民亦劳止引周厉王诗以比熙寍元丰之政弟辙蚤应制科试文缪 
不应格幸而滥进与轼昔皆诽怨先帝无人臣礼至指李林甫杨国忠为喻议者由是薄易出知宣州厯京西转运副使徙苏州徐加直秘阁元 
符中累谪保静军行军司马邵州安置徽宗立召为太常少卿进右谏议大夫陈次升论其为曾布客改权刑部侍郎厯工部吏部未满岁为真 
以宝文阁待制知邓州寻入党籍卒年七十三

　　△董敦逸

　　董敦逸字梦授吉州永丰人登进士第调连州司理参军知穰县时方兴水利提举官调民凿马渡港云可灌田二百顷敦逸言于朝以为 
利不补害核实如敦逸言免役夫十六万全旧田三千六百顷徙知弋阳县宝丰铜冶役卒多困于诱略有致死者敦逸推见本末纵还乡者数 
百人稍迁梓州路转运判官元佑六年召为监察御史同御史黄庆基言苏轼昔为中书舍人制诰中指斥先帝事其弟辙相为表里以紊朝政 
宰相吕大防奏曰先帝圣意本欲富国强兵鞭挞不庭一时羣臣将顺太过故事或失当及太皇太后与皇帝临御因民所欲随事捄改葢事理 
当然尔比惟元佑以来言事官用此以中伤士人兼欲动摇朝廷意极不善辙复奏曰臣昨日取兄轼所撰吕惠卿诰观之其言及先帝者有曰 
始以帝尧之仁姑试伯鲧终然孔子之圣不信宰予兄轼亦岂是谤毁先帝者邪臣闻先帝末年亦自深悔巳行之事但未暇改尔元佑改更葢 
追述先帝美意而已宣仁后曰先帝追悔往事至于泣下皇帝宜深知于是敦逸庆基并罢敦逸出为湖州运判改知临江军绍圣初轼辙失位 
刘拯讼敦逸无罪哲宗记其人曰非前日白须御史乎复除监察御史论常安民为二苏之党凡论议主元佑者斥去之改工部员外郎迁殿中 
侍御史左司谏侍御史瑶华秘狱成诏诣掖庭录问敦逸察知冤状握笔弗忍书郝随从旁胁之乃不敢异狱既上于心终不安竟上疏其略云 
瑶华之废事有所因情有可察诏下之日天为之阴翳是天不欲废之也人为之流涕是人不欲废之也臣尝阅录其狱恐得罪天下哲宗读之 
怒蔡卞欲加重贬章惇曾布以为不可曰陛下本以皇城狱出于近习故使台端录问冀以取信中外今谪敦逸何以解天下后世之谤哲宗意 
解而止明年用他事出知兴国军徙江州徽宗即位加直龙图阁知荆南召入为左谏议大夫敦逸极言蔡京蔡卞过恶迁户部侍郎卒年六十 
九

　　△上官均

　　上官均字彦衡邵武人神宗熙寍亲策进士擢第二为北京留守推官国子直讲元丰中蔡确荐为监察御史里行时相州富人子杀人谳 
狱为审刑大理所疑京师流言法官窦莘等受赇蔡确引猜险吏数十人穷治莘等惨酷无敢明其冤均上疏言之乞以狱事诏廷臣参治坐谪 
知光泽县莘等卒无罪天下服其持平有巫托神能祸福人致赀甚富均焚像杖巫出诸境还监都进奏院哲宗即位擢开封府推官元佑初复 
为监察御史议者请兼用诗赋取士宰相遂欲废经义均言经术以理为主所根者本诗赋以文为主所逐者末今不计本末而欲袭诗赋之弊 
未见其为得也自熙寍以来京师百司有谒禁均言以诚待人则人思竭忠以疑遇物则人思苟免愿除开封大理外余皆释禁以明洞达不疑 
之意遂论青苗以为有惠民之名而无惠民之实有目前之利而为终岁之患愿罢之复为常平籴粜之法又言官冗之弊请罢粟补吏减任子 
员节特奏名之滥增摄官之举数抑胥吏之幸进以清入仕之源诏有司议久之不能有所省因请对力陈之宣仁后曰当从我家始乃自后属 
而下至大夫悉裁其数又言治天下道二宽与猛而已宽过则缓而伤义猛过则急而伤恩间者监司务为惨刻郡县望风趣办不暇以便民为 
意陛下临御务从宽大为吏者又复苟简纵弛猛宽二者胥失愿明诏四方使之宽不纵恶猛不伤惠以起中和之风诏下其章蔡确弟硕盗贷 
官钱以万计狱既上均论确为宰相挟邪挠法当显正其罪以厉百官张璪李清臣执政与正人异趣相继击去之监察御史张舜民论边事因 
及宰相文彦博舜民左迁均言风宪之任许风闻所以广耳目也舜民之言是当行之其言非当容之愿复舜民职不从台谏约再论均谓事小 
不当再论王岩叟遂劾均反复岩叟移官均迁殿中侍御史内不自安引义丏去改礼部员外郎居三年复为殿中侍御史西夏自永乐之战怙 
胜气骄欲复故地朝廷用赵卨计弃四砦至是又请兰州为砦地均上疏曰先王之御外国假惠以济威须威以行惠然后外国且怀且畏无怨 
望轻侮之心今西夏所争兰州砦地皆控握要路轻予恐夏人捣虚熙河数郡孤立难守若继请熙河故地将何辞以拒之是傅虎以翼借寇以 
兵不惟无益祇足为患不如治兵积谷画地而守使夏人晓然知朝廷意也时傅尧俞为中书侍郎许将为左丞韩忠彦为同知枢密院三人者 
论事多同异俱求罢均言大臣之任同国休戚庙堂之上当务协谐若幸幸然辩论不顾事体何以观视百寮尧俞等虽有辩论之失然事皆缘 
公无显恶大过望令就职诏从之御史中丞苏辙等尚以为言均上疏略曰天下之事以是非为主所论若当虽异不害其为善所论若非虽同 
未免为不善今尧俞等但不能协和实无大过苏辙乃以许将当时已定议既而背同列之议臣以为将舍同列之议上奉圣旨是能将顺其美 
不当反以为过恶若使不忠虽与同列协和是乃奸臣尔非朝廷之利也将罢均又言吕大防坚强自任每有差除同列不敢异唯许将时有异 
同辙素与大防善尽力排将期于必胜臣恐纲纪法令自此败坏矣因论辙当公是公非别白善恶不当妄言遂乞罢出知广德军改提点河北 
东路刑狱绍圣初召拜右正言时大防辙已罢政均论大防辙六罪并再黜大防史祸由此起又奏罢诗赋专以经术取士宰相章惇欲更政事 
专黜陟之柄阴去异已出吏部尚书彭汝砺知成都府召朱服为中书舍人均言汝砺不可出服不可用惇怒迁均为工部员外郎寻提点京东 
淮东刑狱厯梓州淮南转运副使知越州徽宗立入为秘书少监迁起居郎拜中书舍人同修国史兼哲宗实录修撰迁给事中太学生张寅亮 
应诏论事得罪屏斥均言寅亮虽不识忌讳然志非怀邪陛下既招其来又罪其言恐沮多士之气寅亮得免时宰相欲尽循熙丰法度为绍述 
以风均均曰法度惟是之从无彼此之辩由是不协以龙图阁待制知永兴军徙襄州崇寍初与元佑党籍夺职主管崇禧观政和中复集贤院 
修撰提举洞霄宫久之复龙图阁待制致仕卒年七十八 【按宋史此下有来之邵叶涛二传皆污险阿恣诋毁正人无善迹足录并从删】

　　△杨畏

　　杨畏字子安其先遂寍人父徙洛阳畏幼孤好学事母孝擢进士第调成纪主簿不之官刻志经术以所著书谒王安石自是尊安石之学 
以为得圣人之意除西京国子监教授舒亶荐为监察御史里行时有御史中丞出为郡守监司荐之畏言侍从贤否上所素知监司乃敢妄荐 
葢为异日地尔乞戒其观望舒亶有盗学士院厨钱罪为王安礼所白畏抗章辩论以为可谓之失未可谓之故亶罢畏坐左转宗正丞出提点 
夔州路刑狱元佑初请祠归洛畏恐得罪于司马光尝曰畏官夔峡虽深山羣獠闻用司马光皆相贺至光卒畏复曰司马光若知道更是皋夔 
