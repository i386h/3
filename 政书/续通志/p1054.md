<!-- { "loadSidebar": true } -->
闲习典故尔每事问之必不使尔为不善也二十三年拜云南诸路行中书省平章政事时阿郎可马丁诸僰夷为变讨平之遂立登云等路府 
州县六十余所官其酋长定其贡税边境以宁大德二年迁湖广行省平章为政明决会汴梁行省有妖狱飞语连湖广平章政事刘汉杰右丞 
燕公楠朝廷诏二人入二人与额森布哈尝有违言至是急遣使附奏明其无他二人皆得释八年迁平章河南行省河决茖黎堤督有司备之 
汴以无患 【按河渠志载大德九年黄河决徙弣近汴梁几至浸没本处官司权宜开辟卒无成功语异本传】 九年进拜湖广等处行省左 
丞相至大二年卒天厯二年赠恒阳王谥文贞子五人曰额琳沁曰图噜曰塔斯曰齐喇曰阿勒坦事成宗袭长宿卫有旨给传往侍其父以孝 
行闻拜海北海南道宣慰使都元帅时海岛生黎叛服不常阿勒坦威望素着夷人帖服皆愿输贡税至大二年奔父丧于武昌以哀毁致疾卒 
天厯二年追封特进赵国公中书左丞相谥贞孝

　　△伊奇哩

　　伊奇哩女真人幼颖悟及长以孝友闻事世祖潜邸得备宿卫中统初命参议陕西行院事未几改行省断事官复入宿卫李璮平朝议选 
宿宁之事监汉军伊奇哩监军于毗阳至元七年命为监战以所领军围襄阳筑一字堡以张军势一时名将索多刘国杰李庭等皆隶麾下攻 
樊城率其军先登破之所受赐悉分将士十一年从丞相巴延次郢州时粮储不继伊奇哩攻江陵龙湾堡得粟万石众赖以济大军东下宋将 
夏贵迎战于阳逻洑 【阿珠巴延等传并作阳罗堡】 巴延未至众欲少俟之伊奇哩曰兵贵神速机不可失宜及其未定而击之遂直前冲 
贵军获战船百余贵败走十二年攻常州伊奇哩造云梯绳桥以登遂克之徇下安吉诸州十三年宋降巴延命伊奇哩监守其宫号令严肃秋 
毫无犯入朝录功迁浙江宣慰使镇守绍兴十九年卒子齐拉衮江东廉访使托克托淮东宣慰使

　　△郑温

　　郑温真定灵寿人初从中书钮祜禄纳罕南征授千户宪宗征西川温四月不解甲史天泽言其功帝曰朕所亲见也赐名伊克巴图还至 
阆州奉旨分军守逻天泽命统四千人警逻钓鱼山中统三年李璮叛诏温以军还讨至济南大军围其城贼将乘夜斫营温力战却之至元六 
年进右卫副都指挥使九年诏统蒙古汉人女真高丽诸步军渡海征躭罗平之 【躭罗国传作至元十年事】 十二年率三卫军从攻岳州 
江州皆有功十八年迁江淮行省参知政事杭民饥出米二十万石粜之俄阳常州官田三十顷二十三年升江浙左丞命以新附汉军于淮安 
云山泉塘立屯田二十八年卒子钦利用监丞釭榷茶都运使铨右卫亲军千户镛袁州路判官

　　钦定续通志卷四百七十四

　　●钦定续通志卷四百七十五　列传二百七十五

　　列传

　　元 【二十九】

　　○元二十九

　　王盘　　　　　　　王鹗　　高鸣　　　　　　　李冶　　李昶　　　　　　　刘肃　　王思廉　　　　　　李谦　　徐 
世隆　　　　　　孟祺　　阎复

　　王盘
　　王鹗
　　高鸣
　　李冶
　　李昶
　　刘肃
　　王思廉
　　李谦
　　徐世隆
　　孟祺
　　阎复

　　△王盘

　　王盘字文炳广平永年人父禧金末入射佐军兴补进义副尉国兵破永年将屠其城礼复罄家赀以助军费众赖以免金人迁汴乃举家 
南渡河居汝之鲁山盘年方冠从麻九畴学于郾城正大四年擢经义进士第授归德府录事判官不赴及河南被兵盘避难转入淮襄间襄阳 
兵变乃北归至洛会杨惟中被旨招集儒士得盘深礼遇之遂寓河内东平总管严实兴学养士迎盘为师受业者常数百人中统元年即拜益 
都等路宣抚副使顷之以疾免李璮素重盘以礼延致盘亦乐青州风土乃买田涨河上题其居曰鹿庵有终焉之意及璮谋不轨盘觉之脱身 
入京师因侍臣以闻世祖即日召见嘉其诚节抚劳甚厚璮据济南大军讨之帝命盘参议行台事璮不召拜翰林直学士同修国史 【按苏 
天爵元文类载王盘以金有天下凡九帝共一百二十年其守成之善者莫如世宗谨就实录中摭其行事一百八十余条于至元二年同徐世 
隆王鹗上进名曰大定治绩本传不载谨附识】 出为真定顺德等路宣慰使时蝗起真定朝廷遣使者督捕役夫四万人以为不足欲牒邻道 
助之盘曰四万人多矣何烦他郡使者怒责盘状期三日尽捕蝗盘不为动亲率役夫走田间设法捕之三日而蝗尽灭使者惊以为神复入翰 
林为学士入谒宰相首言方今害民之吏转运司为甚至税人白骨宜罢去之以苏民力由是运司遂罢阿哈玛特讽大臣请合中书尚书两省 
为一拜右丞相安图为三公阴欲夺其政柄有诏会议盘言合两省为一而以右丞相总之实便不然则宜仍旧三公既不预政事虚设何为议 
遂沮 【按阿哈玛特传至元七年立尚书省以阿哈玛特平章尚书省事九年并尚书省入中书省以阿哈玛特为中书省平章政事与百官 
志相符本传及安图陈佑传并云其事遂罢岂巳罢而复行欤抑传失其实欤】 迁太常少卿时宫阙未建朝仪未立凡遇称贺臣庶杂至帐殿 
前谊扰不能禁盘上疏曰按旧制天子宫门不应入而入者谓之阑入阑入之罪由第一门至第三门轻重有差宜令宣徽院籍百官姓名各依 
班序听通事舍人传呼赞引然后进其越次者殿中司纠察定罚不应入而入者准阑入罪庶朝廷之礼渐可整肃于是仪制始定曲阜孔子庙 
厯代给民百户以供洒扫复其家至是尚书省以括户之故尽数为民盘言林庙户百家岁赋钞不过六百贯仅比六品官终年俸耳圣朝疆宇 
万里财赋岁亿万计岂爱一六品官俸不以待孔子哉且于府库所益无多其损国体甚大时论韪之盘尝于会议之际数言前代用人二十从 
政七十致仕所以资其财力闵其衰老养其廉耻之心也今入仕者不限年而老病者不能退彼既不自知耻朝廷亦不以为非甚不可也至是 
引年乞致仕帝遣使谕之曰卿年虽老非任剧务何以辞为盘不得巳复起时方伐宋凡帷幄谋议有未决即遣使问之所陈每称上意帝将用 
兵日本问以便宜盘言今方伐宋当用吾全力庶可一举取之若复分兵岛夷恐旷日持久功卒难成江南既下盘上疏言宜禁戢军士选择官 
吏赏功罚罪推广思信所以抚安新附销弭寇盗其言要切皆见施行朝议汰冗官权近以按察司不便欲并省之盘奏曰各路州郡去京师遥 
远贪官污吏侵害小民无所控告惟赖按察司为之申理若指为冗官一例罢去则小民冤死而无所诉矣由是按察司得不罢朝廷录平宋功 
迁至宰相执政者二十余人因议更定官制盘奏曰厯代制度有官品有爵号有职位官爵所以示荣宠职位所以委事权臣下有功有劳随其 
大小酬以官爵有才有能称其所堪处以职位此人君御下之术也臣以为有功者宜加迁散官或赐五等爵号不宜任以职位日本之役师行 
有期盘入谏曰日本小夷海道险辽胜之则不武不胜则损威臣以为勿伐便帝震怒谓非所宜言且曰此在吾国法言者不赦汝岂有他心耶 
盘对曰臣赤心为国故敢言且臣年巳八十无子他心欲何为耶明日帝遣侍臣温言慰抚盘以年老累乞骸骨诏致仕仍给半俸终身命其壻 
著作郎李穉宾为东平判官以便养盘资性刚方不妄言笑每奏对必以正不肯阿顺帝尝以古直称之阿哈玛特方得权致重币求碑文盘拒 
弗与所荐士皆为名臣年九十二卒封洛国公谥文忠

　　△王鹗

　　王鹗字百一曹州东明人金正大元年中进士第一授应奉翰林文字金主迁蔡诏尚书省移书恒山公武仙进兵金主览书问谁为之省 
丞以鹗对曰朕即位时状元耶召见惜擢用之晚授尚书省右司郎中蔡陷将被杀万户张柔闻其名救之辇归馆于保州世祖在藩邸访求遣 
逸士遣使聘之及至使者数辈迎劳召对进讲孝经书易及齐家治国之道世祖曰我虽未能即行汝言安知异日不能行之耶岁余乞还仍命 
近侍库库等五人从之学继命徙居大都尝因间请曰天兵克蔡金主自经其奉御经实焚葬汝水之傍礼为旧君有服愿往葬祭世祖义而许 
之庚申世祖即位首授翰林学士承旨制诰典章皆所裁定至元元年奏言自古帝王得失兴废可考者以有史在也国家以神武定四方天戈 
所临无不臣服皆出太祖皇帝庙谟雄断所致若不乘时纪录窃恐久而遗亡宜置局纂就实录除修辽金二史又言唐太宗始定天下置弘文 
馆学十一八人宋太宗承开创之后设内外学士院史册烂然号称文治堂党国朝岂无英才如唐宋者乎皆从之由是始立翰林学士院鹗遂 
荐李冶李昶王盘徐世隆高鸣为学士 【按李恺名臣言行录云初鹗侍潜邸尝举杨奂元好问修金史未及召而卒又举李冶李昶王盘徐 
世隆图克坦公履高鸣为学士杨恕孟攀鳞为待制王恽雷膺为修撰周砥胡祗遹孟祺阎复刘元为应奉凡前后遗老及当时鸿儒搜抉殆尽 
所载较本传为详】 复奏立十道提举学校官有言事者谓宰执非其人诏儒臣廷议可任宰相者时阿哈玛特巧佞欲乘隙取相位众知其非 
莫敢言鹗奋然掷笔曰吾以衰老之年无可报国即欲举任此人为相吾不能插驴尾矣振袖而起奸计为之中止五年乞致仕诏有司岁给廪 
禄有大事则遣使就问之十年卒谥文康鹗性乐易为文章不事雕饰尝曰学者当以穷理为先分章析句乃经生举子之业非为巳之学也着 
论语集义一卷汝南遗事二卷讨文四十卷名曰应物集

　　△高鸣

　　高鸣字雄飞真定人少以文学知名诸王锡里库将征西域闻其贤遣使者三辈召之鸣乃起为王陈西征二十余策王数称善荐为彰德 
路总管世祖即位授翰林学士兼太常少卿至元五年立御史台以鸣为侍御史风纪条章多所裁定天下初定中书枢密事多壅滞言者请置 
督事官各二人鸣曰官得人自无滞致臣职在奉宪愿举察之毋为员外置人也七年议立三省鸣上封事曰臣闻三省设自近古其法由中书 
出政移门下议不合则有驳正或封还诏书议合则还移中书中书移尚书尚书乃下六部郡国方今天下大于古而事益繁取决一省犹曰有 
壅况三省乎且多置官者求免失政也但使贤俊萃于一堂联署参决自免失政岂必别官异坐乎不如一省便世祖深然之议遂罢川陕盗起 
省臣患之请专戮其尤者以止盗朝议将从之鸣谏曰制令天下上死囚必待论报所以重用刑惜民生也今从其请是关天下擅杀之路害仁 
政甚大世祖今速止之鸣每以敢言被上知尝入内值大风雪帝谓御史大夫塔齐尔曰高学士年老后有大政就问可也九年迁吏礼部尚书 
十一年病卒年六十六谥文献

　　△李冶

　　李冶字仁卿真定栾城人登进士第辟知钧州事金亡冶微服北渡流落忻崞问世祖在潜邸闻其贤遣使召之既至问河南居官者孰贤 
对曰险夷一节惟完颜仲德耳又问魏征曹彬何如对曰征忠言谠论知无不言以唐诤臣观之征为第一彬伐江南未尝妄杀一人儗之方叔 
召虎可也又问今之臣有如魏征者乎对曰今以侧媚成风欲求魏征之贤实难其人又问今之人材贤否对曰天下未尝乏材求则得之理势 
