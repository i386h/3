<!-- { "loadSidebar": true } -->
　　△耨埒

　　耨埒沙十珠岱人祖博啰岱为太祖宿卫从太宗平金戍河南父丹达尔佐宪宗征阿苏钦察等国有功拜都元帅岁壬子率陕西西海巩 
昌诸军攻宋入蜀癸丑与总帅汪特格立利州甲寅攻碉门黎雅等城乙卯入重庆获都统制张实是岁卒耨埒伟貌长身勇力绝人且多谋略 
常从父军中丁巳宪宗命将兵万人略地自利州下白水直抵夔门戊午还钓鱼山引军欲会都元帅阿多古等于成都宋制置使蒲择之遣安 
抚刘整都统制段元鉴等率众据遂宁江箭滩渡以断东路耨埒军至与战斩首二千余级遂长驱至成都蒲择之命杨大渊等守剑门及灵泉 
山自将兵取成都会阿多古死诸王额布根与诸将扎里台等推耨埒为长耨埒率诸将大破宋军于灵泉山蒲择之兵溃进围云顶山城扼宋 
军归路其主将仓卒失计遂以其众降城中食尽亦杀其守将以降成都彭汉怀绵等州悉平威茂诸蕃亦来附捷闻即军中真拜都元帅冬帝 
进军至大获山耨埒发成都遣张威为前锋水陆并进谋锁重庆江以绝吴蜀之路缚桥资州之口以济师千户温都尔率舟师而下耨埒将步 
骑而南鼓噪渡泸放舟而东蒲择之以兵分道要遮遇辄败之耨埒至涪造浮桥驻军桥南北以杜宋援兵明年朝行在所还讨思播二州宋将 
吕文焕攻涪浮桥时士马不耐水土多病死有旨督战不得巳出师大败文焕军遂班师文焕以兵袭其后耨埒战郄之中统元年耨埒遣梁载 
立招降黎雅碉门岩州偏林关诸蛮得汉蕃二万余户未几招苏克分西川兵及陕西诸军属耨埒镇秦巩唐古之地三年宋将刘整以泸州降 
吕文焕围之诏以兵往援文焕败走遂徙泸州民于成都潼川四年为刘整所谮征至上都验问无状诏释之还至昌平卒子伊苏岱尔

　　伊苏岱尔

　　 伊苏岱尔

　　伊苏岱尔勇智类其父至元十一年入见世祖以属行枢密院和塔齐使习兵事从围嘉定以三千人至三龟九顶山相地形势败宋安抚 
昝万寿兵以功授六翼达噜噶齐既而嘉定三龟九顶紫云诸城砦降从行枢密副使呼敦率兵徇下流诸城皆望风来附呼敦会东川行枢密 
院哈达围重庆岁余不下帝命副使布哈代将布哈将兵至城下伊苏岱尔率二十余骑攻其门宋都统赵安出战伊苏岱尔三入其军再挟猛 
士以出大兵四集斩首五百余级赵安开门降制置使张珏遁追至涪州擒之捷闻授四川西道宣慰使加都元帅罗氏鬼国亦奚不薛叛诏以 
四川兵会云南江南兵讨之亦奚不薛遣先锋阿麻阿豆等迎敌伊苏岱尔驰入其军斩之亦奚不惧惧率所部降 【按经世大典载至元十 
六年罗氏国主阿察叛十七年讨之阿察遣阿□阿麻至宣慰司自言无反意伊苏岱尔等分兵三道攻会宁关亦奚不薛遣其部阿侯拒战败 
逃入山箐亦奚不薛及阿察俱遁伊苏岱尔定议班师命将守之贼穷困至二十年乃纳欵事异本传】 以功拜西川等处行中书省右丞西南 
夷雄左都掌蛮得兰右叛诏以兵讨降之改四川等处行枢密副使乌蒙蛮阴连都掌蛮以叛诏以兵会云南行院拜达勒进讨伊苏岱尔擒乌 
蒙蛮进同知四川等处行枢密院事成宗即位拜四川等处行中书省平章政事武宗时由四川迁云南加左丞相南征叛蛮感瘴毒还至成都 
卒长子囊嘉特官至四川行省平章政事孙达实巴图尔自有传

　　△阿喽罕

　　阿喽罕扎拉尔氏祖传绰氏太祖为博啰齐数有战功太祖即位从征陇北陕西身先战士死焉父伊埒肯从皇子库春南征累功拜诸翼 
军马都元帅统大军攻淮东西都郡戊午战死扬州阿喽罕袭为诸翼蒙古军马都元帅已未从世祖渡江至鄂而还世祖即位宗王额埒布格 
称兵内向阿喽罕以所部军击破之中统三年李璮叛阿喽罕败之于老仓口璮伏诛授都元帅至元四年从阿珠伐宋师次安阳滩逆战宋兵 
败之五年大军围襄樊阿喽罕守百丈山漫河滩兵累交宋不能师十年樊城破襄阳降十一年丞相巴延与阿珠会师襄阳遣阿喽罕率诸翼 
军攻郢复诸州夺郢州南门堡巴延阿珠欲取汉口渡江宋人以精兵扼汉口乃遣阿喽罕击沙芜堡遂入江取鄂州阿喽罕略寿昌顺流东下 
沿江州郡悉降十二年屯驻建康巴降受诏赴阙以阿喽罕留治省事拜参知政事巴延还分军三道共进阿喽罕由西道趋溧阳攻破银树东 
坝至护牙山庆丰圩连败宋军破建平县进攻广德军独松关宋广德守张濡率兵来拒战败追斩之十三年宋以国降诏阿喽罕同左丞董文 
炳率高兴等攻浙东温台衢婺处明越及闽中诸郡降其运使提刑等五百人追袭宋嗣秀王赵与檡至安福县 【按安福县宋史作瑞安考 
宋二王纪景炎间升福州为福安府温州为瑞安府元地理志福州路有福安县然则安福误也与檡宋史作与睪】 与檡以军三万拒战阿喽 
罕渡江鏖战斩其步帅观察使李世达生擒与檡及其将吏百八十人悉斩之泉州蒲寿庚降江南平以参知政事行江东宣慰使十四年入觐 
进行中书省左丞俄迁右丞仍宣慰江东十八年召拜中书左丞行中书省事统蒙古军四十万征日本行次庆元卒于军子贝降袭贝降卒弟 
伊苏岱尔袭

　　△安塔哈

　　安塔哈痕都斯坦人祖塔尔海巴图尔骁勇善战尝从太祖同饮黑河水以功为千户父布哈袭职卒安塔哈袭千户从大帅乌兰哈达征 
云南身先行阵师还事世祖于潜邸至元九年命驰驿督诸军攻襄阳十年襄阳下第功授镇国上将军淮西行枢密院副使十一年筑正阳东 
西城宋将夏贵乘淮水溢来争正阳安塔哈率众御之贵走追至安丰城下而还拜中书右丞行枢密院事十二年渡江与丞相巴延军合克池 
州师次建康宋镇江摄守石祖忠遣使乞降扬州守将李庭芝闻之遣兵突围出击安塔哈救之宋兵退走时真泰诸城尚为宋守镇江城壁不 
固安塔哈乃立木栅以保居民又分兵屯瓜洲以绝扬州之援宋将张世杰孙虎臣帅舟师陈于江中焦山下其势甚张安塔哈与平章阿珠督 
诸军破之宋殿帅张彦与平江都统刘师勇袭吕城遣万户辉图击之斩彦克常州降平江嘉兴十三年 【按原传降平江嘉兴以前诸事统 
叙于至元九年之下同以宋降为十二年事与本纪及巴延阿珠等传俱不合谨按年次改正】 会兵临安降诏与阿珠议淮南事宜淮南平授 
平章政事行中书省事十五年召赴阙行拜中书省左丞相移治临安二十年迁征东行省丞相征日本遇风舟坏丧师二十二年行同知沿江 
枢密院事二十三年行江西中书省事入朝二十四年扈从征纳颜师还奉朝请居京师二十六年卒追封顺昌郡王谥武敏子阿里玛累官江 
南诸道行御史台御史大夫

　　△索多

　　索多拉拉尔民骁勇善战入宿卫从征花马国有功李璮叛从诸王哈必齐平之还言于朝日郡悬恶少年多从间道鬻马于宋境乞免其 
罪籍为兵从之得兵三千人以千人隶索多为千户命守蔡州至元五年阿珠等围襄阳命索多巡逻夺宋金刚台寨筲基窝青涧寨大洪山归 
州洞诸隘尝猝遇宋兵千余持羁勒欲窃马索多战败之六年宋将范文虎率舟师驻罐子滩丞相史天泽命索多拒郄之升总管九年攻樊城 
索多先登城遂破襄阳降升郢复等处招讨使十一年移戊郢州之高港败宋师从大军济江鄂汉降十二年建康降参政达春命索多入城招 
集改建康安抚使攻平江嘉兴皆下之十三年 【按巴延传巴延驻军皋亭山乃十三年事此传统叙于十二年内今据增】 舟师会巴延于 
皋亭山宋平诏巴延以宋主入朝留参政董文炳守临安以索多副之时衢婺诸州皆复起兵文炳使索多镇严州衢婺徽连兵来攻索多战郄 
之复婺州败宋将陈路钤于梅岭之下又复龙游县攻衢州拔之宋丞相留梦炎降攻处州及建宁府松溪怀安等县皆下之十四年升福建道 
宣慰使行征南元帅府事参政达春令取道泉州泛海会于广州之富场将行信州守臣来求援曰今邵武方聚兵观衅元帅旦往邵武兵夕至 
矣索多乃还周万户等往招降之索多趋建宁遇宋兵于崇安击败之宋丞相文天祥南剑州都督张清合兵将袭建宁索多夜设伏败之转战 
至南剑败张清夺其城至福州王积翁以城降攻兴化军破其城巷战终日获知军陈瓒支解以徇至漳州先遣其子伯嘉努往会达春留攻之 
知府何清降攻潮州知府马发不降索多恐失富场之期乃舍之而去十五年至广州达春令还攻潮发城守益备二十余日不能下索多令于 
众曰有能先登者拜爵已官者增秩总管乌兰噶尔先登诸将继之宋兵溃潮州平进参知政事行省福州入见帝升左丞行省泉州十八年改 
右丞行省占城十九年率战船浮海伐占城占城迎战斩溺五万余人及败之于大浪湖占城降复伐乌里越里诸小夷皆下之积谷十五万以 
给军二十一年镇南王托欢征交趾诏索多帅师来会败交趾兵于清化府奋义安关托欢命索多屯天长以就会与大营相距二百余里二十 
二年有旨班师托欢引兵还索多不知也交趾使人告之弗信及至大营则空矣交趾遮之于干满江力战死事闻谥襄愍子伯嘉努

　　伯嘉努

　　 伯嘉努

　　伯嘉努至元五年从元帅阿珠攻襄阳筑新城数立功七年以质子从郡王哈达败宋兵于罐子滩八年宋殿帅范文虎等督促粮道输之 
襄阳伯嘉努顺流出击累获战功于是河南行省命为管军总把后隶丞相巴延麾下擢为知印十一年 【按巴延传伯嘉努从攻鄂州破金 
牛霸事皆在至元十一年今据增】 从攻鄂州深入郄敌身被数创攻沙洋及新城登城力战拔之巴延以功上闻世祖大悦从围汉阳自沙芜 
口 【原作沙武口今据巴延及阿尔哈雅传改归画一】 曳船入江宋制置夏贵来迎战伯嘉努突入击之宋兵溃遂登江南岸获其战船器 
甲甚多未几复攻破金牛坝十二年取鸡笼洞还遂至瑞昌县遇夏贵溃兵复击败之是时宋遣兵救瑞昌未至而县巳下矣围江州宋安抚吕 
师夔以城降东定池州击宋平章贾似道及孙虎臣于丁家洲追逐百余里擒宋统制王文虎因定黄池略地宣州伯嘉努为前锋败敌兵于喃 
呢湖于是太平州望风欵附攻丹阳吕城破常州皆有功至苏州宋守臣王安抚以城降秀州湖州皆不烦兵而下诸军乘胜趋临安宋主出降 
十三年领新附军守镇江未几复从平章博啰罕攻泰寿二州中创遂攻后数日攻泰州新城力疾先登破之复被两创巳而从阿珠攻下扬州 
诸郡得宋制置李庭芝都统姜才以功升管军总管镇高邮白马湖徇地福建定衢婺信等州至新安击斩宋赵监军詹知县擒江通判鼓行而 
东沈安抚以建宁府降攻陷南剑州张清聂文庆遁去闽清怀安二县传檄而定至福州谕以威德王安抚率众出降攻破兴化擒陈安抚及白 
牒都统别击东华乡张世杰军于泉州俄领诸军乘战船入海追逐张世杰于甲子门进至答关寨濒海县镇悉招谕下之白望丹王虎陈以战 
船三十余艘来降宋二王遣倪宙奉表诣军门降遂进兵至广州诸郡县以次降附明年春振旅还复攻下德胜等寨至蒲仙江聂文庆复败走 
攻潮州破之诛马发寺数人广东遂平引宙奉降表来朝未至授管军万户七月朝于上都升海外诸蕃宣慰使兼福建道长司宣慰使都元帅 
