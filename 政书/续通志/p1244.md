<!-- { "loadSidebar": true } -->
　　●钦定续通志卷五百八十九　列女传一

　　列女传 【一】

　　（臣）等谨按列女传例凡孝女孝妇节妇及临难守死夫亡身殉者是宜彰微阐幽然皆得登记闲有乱离之际能誓众登陴克全城邑 
或闲关报雠万里负骨备厯艰苦以伸其志皆为巾帼士之所难能录之足裨风化者也兹采自唐至元各史依郑志体例统为之传焉

　　唐
　　五代

　　○唐

　　李德武妻裴淑英　　杨庆妻王氏　　房玄龄妻卢氏　　　独孤师仁姆王兰英　　杨三安妻李氏　　　樊会仁母敬氏　　卫 
孝女无忌　　　郑义宗妻卢氏　　刘寂妻夏侯碎金　　于敏直妻张氏　　楚王灵龟妃上官氏　杨绍宗妻王氏　　贾孝女　　　 
　　　李氏妻王阿足　　樊彦琛妻魏氏　　　李畬母　　汴女李氏　　　　　崔绘妻卢氏　　贤贞节妇李氏　　　符凤妻玉英 
　　高叡妻秦氏　　　　王琳妻韦氏　　卢惟清妻徐氏　　　饶娥　　窦伯女仲女　　　　卢甫妻李氏【王泛妻裴氏】　　邹 
待征妻薄氏　　　金节妇　　高愍女　　杨烈妇【邹保英妻奚氏　古玄应妻高氏　卫州侯氏　滑州唐氏　青州王氏】　　贾直 
言妻董氏　　　李孝女妙法　　李湍妻　　　　　　董昌龄母杨氏　　崔管祖母唐氏　　　王孝女和子　　段居贞妻谢氏　　 
　杨含妻萧氏　　韦雍妻萧氏　　　　卫方厚妻程氏　　郑孝女　　　　　　李廷节妻崔氏　　殷保晦妻封氏　　　窦烈妇　 
　李拯妻卢氏　　　　山阳女赵氏　　周迪妻　　　　　　朱延寿妻王氏

　　李德武妻裴淑英
　　杨庆妻王氏
　　房玄龄妻卢氏
　　独孤师仁姆王兰英
　　杨三安妻李氏
　　樊会仁母敬氏
　　卫孝女无忌
　　郑义宗妻卢氏
　　刘寂妻夏侯碎金
　　于敏直妻张氏
　　楚王灵龟妃上官氏
　　杨绍宗妻王氏
　　贾孝女
　　李氏妻王阿足
　　樊彦琛妻魏氏
　　李畬母
　　汴女李氏
　　崔绘妻卢氏
　　坚贞节妇李氏
　　符凤妻玉英
　　高叡妻秦氏
　　王琳妻韦氏
　　卢惟清妻徐氏
　　饶娥
　　窦伯女仲女
　　卢甫妻李氏 【王泛妻裴氏】
　　邹待征妻薄氏
　　金节妇
　　高愍女
　　杨烈妇 【邹保英妻奚氏　古玄应妻高氏　卫州侯氏　滑州唐氏　青州王氏】
　　贾直言妻董氏
　　李孝女妙法
　　李湍妻
　　董昌龄母杨氏
　　崔管祖母唐氏
　　王孝女和子
　　段居贞妻谢氏
　　杨含妻萧氏
　　韦雍妻萧氏
　　卫方厚妻程氏
　　郑孝女
　　李廷节妻崔氏
　　殷保晦妻封氏
　　窦烈妇
　　李拯妻卢氏
　　山阳女赵氏
　　周迪妻
　　朱延寿妻王氏

　　△李德武妻裴淑英

　　李德武妻裴氏子淑英安邑公矩之女以孝闻适德武踰岁而德武在隋坐从父金才事徙岭南矩表离婚德武谓裴曰我远投瘴疠必无 
还理于此长诀矣答曰夫天也可背乎愿死无它欲割耳自誓保姆持之乃止夫姊妹在都者裴岁时致礼惟谨居不御熏泽读列女传见述不 
更嫁者谓所亲曰不践二廷妇人之常何异而载之书后十年德武未还矩决嫁之断发不食矩知不能夺听之德武更娶尔朱氏遇赦还至襄 
州闻其完节乃遣后妻重与裴合生三男四女贞观中德武终于鹿城令裴后岁余乃卒

　　△杨庆妻王氏

　　杨庆妻王氏世充兄之女庆以河闲王子为郇王守荥阳降于世充故世充妻之用为管州刺史太宗攻洛阳庆谋归唐王曰郑以我奉箕 
箒者缀公之心今负恩背义可若何愿送还东都庆不听王谓左右曰唐胜则郑灭郑安则吾夫死进退维谷何以生为乃饮药死庆入朝官宜 
州刺史

　　△房玄龄妻卢氏

　　房玄龄妻卢氏失其世玄龄微时病几死诿曰吾病革君年少不可寡居卢泣入帷中剔一目示玄龄明无它会玄龄愈礼之终身

　　△独孤师仁姆王兰英

　　王兰英者独孤师仁之乳母师仁父武都谋归唐王世充杀之师仁始三岁免死禁锢兰英请髠钳得保养许之时丧乱饿死者籍籍王游 
丐道路以食师仁自啖土饮水后诈为采薪窃师仁归京师高祖嘉其义诏封英英永寿乡君 【旧书作封永寿郡君】

　　△杨三安妻李氏

　　杨三安妻李氏京兆高陵人 【旧书作泾阳人】 舅始亡三安又死家贫二子皆幼李画田夜续数年闲葬舅姑及夫兄弟凡七丧远近 
嗟叹太宗闻而异之赐帛三百段遣州县存问免其徭役

　　△樊会仁母敬氏

　　樊会仁母敬氏字像子蒲州河东人始笄适樊氏生会仁而夫死事舅姑谨顺母兄以其少讽令改嫁者数次辄泣涕自誓母兄乃潜约婚 
于里人至期阳称母病以召之敬至知见绐乃伪为不知者伺隙遁归其兄追及半道敏誓以必死乃罢后会仁未冠卒时敬母又终既葬谓所 
亲曰吾孀处不死者以母老子幼今母死子亡何生为遂号恸不食数日而死

　　△卫孝女无忌

　　卫孝女绛州夏人字无忌父为乡人卫长则所杀无忌甫六岁无兄弟母改嫁逮长志报父仇会从父延客长则在坐无忌以甓击杀之诣 
吏称父冤已报请就刑巡察使褚遂良以闻太宗免其罪给驿徙雍州赐田宅令州县以礼嫁之

　　△郑义宗妻卢氏

　　郑义宗妻卢氏范阳士族卢彦衡之女涉书史事舅姑恭顺夜有盗持兵劫其家家人皆窜匿惟姑不能去卢冒刃立姑侧为贼捽捶几死 
贼去人问何为不惧答曰邻里急难尚相赴况姑可委弃邪若百有一危我不得独生姑曰岁寒然后知松柏后凋吾乃今见妇之心贞观中卒

　　△刘寂妻夏侯碎金

　　刘寂妻夏侯氏滑州胙城人字碎金父长云为盐城丞丧明时刘已生二女乃求离其夫归侍父疾兼事后母以孝称经五年 【旧书作 
十五年】 父亡毁不胜丧身负土作坟庐其左寒不绵日一食者三年诏赐粟帛表异门闾后其女居母丧亦如母行官又赐粟帛表其门

　　△于敏直妻张氏

　　于敏直妻张氏皖城公俭之女生三岁每父母病昼夜省视如成人及长愈恭顺适于氏闻俭病笃号泣几绝俭死一恸遂卒高宗懿其行 
赐物百段以状属史官

　　△楚王灵龟妃上官氏

　　楚王灵龟妃上官氏下邽人 【旧书作上邽人】 右金吾将军怀仁之女灵龟出继楚哀王后而本生舅姑具存妃朝夕侍奉谨甚凡珍 
美非经献不先尝灵龟卒将葬其前妃阎氏嫁不踰年而卒又无近族议者欲不举妃曰逝者有知魂可无托乎乃备礼合葬闻者嘉钦丧除兄 
姊共以妃少无子讽使改醮泣曰丈夫以养妇人以节我未能殉沟壑尚可御妆泽祭他胙乎将自劓取众遂不敢强

　　△杨绍宗妻王氏

　　杨绍宗妻王氏华州华阴人二岁母亡鞠于继母父征辽殁继母寻卒王年十五乃举二母柩而立父象招魂以葬庐于墓左永徽中诏杨 
氏妇在隋时父殁辽西能招魂克葬又葬祖父母亲服板筑哀感行路嘉尚良深因赐粟帛表其门闾

　　△贾孝女

　　贾孝女濮州郅城人年十五父为族人玄基所杀其弟强仁尚幼孝女不肯嫁躬抚育之强仁能自树立教伺玄基杀之取其心肝以告父 
墓强仁诣县言状有司论死孝女诣阙请代弟死高宗闵叹诏并免之内徙洛阳

　　△李氏妻王阿足

　　李氏妻王阿足深州鹿城人幼孤无兄弟惟一姊早寡阿足归李氏数岁夫死无子以姊高年无供养乃誓不嫁昼耕夜织能辨生事余二 
十年姊乃亡葬送如礼乡人服其节行争遣女妻往师寿终于家

　　△樊彦琛妻魏氏

　　樊彦琛妻魏氏扬州人 【旧书作楚州淮阴人】 彦琛病魏曰公病且笃不忍公独死彦琛曰死生常道也幸养诸孤使成立相从而死 
适足贻罪非吾取也彦琛卒值徐敬业难魏为贼所获闻其知音逼令鼓筝魏曰夫亡不死今见逼祸由手发引刀斩其指贼党欲强妻之固拒 
不从贼以刀拟颈魏厉声曰狗盗乃欲辱人速死吾志也乃见害闻者伤之

　　△李畬母

　　李畬母者失其氏有渊识畬为监察御史得廪米量之三斛而赢问于史曰御史米不概也又问车庸有几曰御史不偿也母怒敕归余米 
偿其庸因切责畬畬有孝行乃劾仓官自言状诸御史闻之有惭色

　　△汴女李氏

　　汴女李氏年八岁父亡殡于堂十年朝夕临及笄母欲嫁之断发丐终养居母丧哀号过人自庀葬具庐于墓蓬头跣足自负土以完园茔 
莳松数百武后得按察使薛季昶以闻诏树阙门闾

　　△崔绘妻卢氏

　　崔绘妻卢氏范阳人鸾台侍郎献之女献有美名为来俊臣所陷左迁西乡令而卒绘丧卢年少诸兄欲嫁之卢称疾不许亡姊之夫工部 
侍郎李思冲方显重表求继室诏许之诸兄不敢拒将婚之夕方以告卢乃令人防其门卢拒不可是夕出自窦粪秽蔑面还崔舍断发自誓思 
冲以闻武后不夺也诏为浮屠尼以终 【按旧书本传称李思冲于神龙初为工部侍郎求续亲则非武后朝事矣而新书作武后诏卢氏为 
尼所载互异】

　　△坚贞节妇李氏

　　坚贞节妇李氏年十七嫁郑廉未踰年廉死常布衣蔬食夜忽梦男子求为妻初不许后数数梦之李自疑容貌未衰所召即截发垢面衣 
麻衣自是不复梦刺史白大威钦其操号坚贞节妇表旌门阙名所居曰节妇里

　　△符凤妻玉英

　　符凤妻某氏字玉英有美姿凤以罪徙儋州至南海为獠贼所杀胁玉英私之对曰一妇人不足事众男子请推一长者贼然之乃请更衣 
有顷盛服立于舟骂贼沈海而死

　　△高叡妻秦氏

　　高叡妻秦氏叡为赵州刺史为默啜所攻州陷叡仰药不死至默啜所诱之降叡视秦秦曰君受天子恩当以死报贼官安足荣自是皆瞑 
目不语默啜知不可屈乃杀之

　　△王琳妻韦氏

　　王琳妻韦氏士族也琳为眉州司功参军韦不施簪珥训二子有法后皆名闻琳卒时韦年二十五家欲强嫁之韦固拒至不听音乐处一 
室或终日不食卒着女训行于世

　　△卢惟清妻徐氏

　　卢惟清妻徐氏淄州人世客陈留惟清仕厯校书郎徐女兄之夫李宜得以罪斥惟清坐僚姻贬播州尉徐还乡里粝食斥鈆膏采絺不御 
会大赦徐闲关迎惟清至荆州闻惟清死二髯奴将劫徐归下江徐知之数其罪奴不敢逼劫其赀去徐倍道行玉播川足茧流血得惟清尸以 
还阅岁至洛阳既葬以无子终服还陈留汴州刺史齐澣高其节以诗纪之

　　△饶娥

　　饶娥字琼真饶州乐平人勤织纴颇自修整父绩渔于江遇风涛舟覆尸不出娥年十四哭水上不食三日死俄大震电水虫多死父尸浮 
出乡人异之葬其父及娥鄱水之阴建中初黜陟使郑叔则表旌其闾河东柳宗元为立碑云

　　△窦伯女仲女

　　窦伯女仲女京兆奉天人永泰中草贼数千人劫其村二女逃匿山谷贼迹而得之曳之行临大谷伯曰我岂受污于贼乃自投下贼大骇 
仲亦跃而坠京兆尹第五琦表其列行诏旌门闾免其家徭役官为庀葬

　　△卢甫妻李氏 【王泛妻裴氏】

