<!-- { "loadSidebar": true } -->
陈自强当国乃旧同舍应龙丐雷州而去召监都进奏院迁国子博士守工部员外郎进户部侍郎厯兼权工部侍郎时金主徙汴应龙言金人 
穷而南奔将溢出而蹈吾之境金亡更生新敌尤为可虑兼侍讲言人主不能尽知天下人材当责之宰相宰相不能尽知天下之人材当采之 
公论迁吏部侍郎进刑部尚书兼侍读应龙在讲筵多指陈时政一日读吴起为卒吮疽事应龙奏起恤士卒如此故能得其死力今军将得以 
贿迁专事掊克未免多怨帝惊曰债帅之风今犹未除耶宰相史弥远闻而恶之免侍读未几兼太子詹事会景献太子薨请老帝不许徙吏部 
尚书以焕章阁学士提举嵩山崇福宫嘉定十七年卒赠开府仪同三司谥文肃子荣叟深叟清叟各有传

　　△庄夏

　　庄夏字子礼泉州人淳熙八年进士庆元六年大旱诏求言夏时知贑州兴国县上封事曰君者阳也臣者君之阴也今威福下移此阴胜 
也积阴之极阳气散乱而不收其弊为火灾为旱蝗愿陛下体阳刚之德使后宫戚里内省黄门思不出位此抑阴助阳之术也召为太学博士 
言比年分藩持节诏墨未干而改除坐席未温而易地一人而岁三易节一岁而郡四易守民力何由裕迁国子博士召除吏部员外郎累迁宗 
正少卿兼国史院编修官寻权直学士院兼太子侍读时流民来归夏言荆襄两淮多不耕之田计口授地贷以屋庐牛具吾乘其始至可以得 
其欲彼幸其不死可以忘其劳兵民可合屯田可成此万世一时也试中书舍人兼太子右庶子左谕德言今日之患莫大于兵冘乞行下将帅 
令老弱自陈得以子若弟侄若壻强壮及等者收剌之代其名粮帝是之除兵部侍郎焕章阁待制与祠归嘉定十年卒

　　△王阮

　　王阮字南卿江州人曾祖韶神宗时开熙河擒玛尔戬祖厚继辟湟鄯父彦傅靖康时勤王皆有功阮少好学尚气节辞辩奋发四坐莫能 
屈尝谒袁州太守张栻栻令往见朱熹登隆兴元年进士第时孝宗初即位欲成高宗之志首诏经理建业以图进取而大臣巽懦幸安计未决 
阮试礼部对策曰临安蟠幽宅阻面湖背海膏腴沃野足以休养生聚其地利于休息建康东南重镇控制长江呼吸之闲上下千里足以虎视 
吴楚应接梁宋其地利于进取建炎绍兴闲敌人乘胜长驱直捣上皇遵养时晦驻临安为休息计三十年来较以曩昔倍万不侔主上独见远 
览非以临安为不足居也战守之形既分动静进退之理异也古者立国必有所恃今东南王气锺在建业长江千里控扼所会辍而弗顾退守 
幽深之地如是而曰谋国果得为善谋乎倘六飞顺动中原在跬步闲况一建康耶知贡举范成大得而读之叹曰是人杰也调南康都昌主簿 
以廉声闻移永州教授献书阙下请罢吴楚牧马之政而积马于蜀茶马司以省往来纲驿之费岁时分牧之资凡数千言绍熙中知濠州请复 
曹玮方田修种世衡射法日讲守备与边民亲访北境事宜终阮在濠金不敢南侵改知抚州韩侂冑宿闻阮名特命入奏将诱以美官夜遣密 
客诣阮阮不答陛对毕拂衣出关侂冑闻之怒批旨予祠阮于是归隐庐山嘉定元年卒

　　△王质

　　王质字景文其先郓州人后徙兴国质博通经史善属文游太学与九江王阮齐名着论五十篇言厯代君臣治乱谓之朴论中绍兴三十 
年进士第用大臣言召试馆职不就明年金主南侵御史中丞汪澈宣谕荆襄又明年枢密使张浚都督江淮皆辟为属入为太学正时孝宗屡 
易相国论未定质乃上疏曰陛下即位以来慨然起乘时有为之志而陈康伯叶义问汪澈在庭陛下皆不以为才于是先逐义问次逐澈独徘 
徊康伯难于进退陛下意终鄙之遂决意用史浩而浩亦不称陛下意于是决用张浚而浚又无成于是决用汤思退今思退专任国政又且数 
月臣度其终无益于陛下夫宰相之任一不当则陛下之志一沮前日康伯持陛下以和和不成浚持陛下以战战不验浚又持陛下以守守既 
困思退又持陛下以和陛下亦尝深察和战守之事乎李牧在雁门法主于守守乃有战祖逖在河南法主于战战乃有和羊祜在襄阳法主于 
和和乃有守何至分而不使相合今陛下之心志未定规模未立或告陛下金弱且亡而吾兵甚振陛下则勃然有勒燕然之志或告陛下吾力 
不足恃而金人且来陛下即委然有盟平凉之心或告陛下吾不可进金不可入陛下又蹇然有指鸿沟之意使臣为陛下谋会三者为一天下 
乌有不治哉忌者共谗质年少好异论遂罢去会虞允文宣抚川陕辟质偕行一日令草檄契丹文辞气激壮允文起执其手曰景文天才也入 
为敕令所删定官迁枢密院编修官允文当国孝宗命拟进谏官允文以质鲠亮不回且文学推重于时可右正言时中贵人用事多畏惮质阴 
沮之出通判荆南府改吉州皆不行奉祠山居绝意禄仕淳熙十五年卒

　　△陆游

　　陆游字务观越州山阴人年十二能诗文荫补登仕郎锁厅荐送第一秦桧孙埙适居其次桧怒至罪主司明年试礼部主司复置前列桧 
显黜之由是为所嫉桧死始赴福州寍德簿以荐除敕令所删定官时杨存中久掌禁旅游力陈非便帝嘉其言遂罢存中中贵人有市北方珍 
玩以进者游奏陛下以损名斋自经籍翰墨外屏而不御小臣不体圣意辄私买珍玩亏损圣德乞严行禁绝应诏言非宗室外家虽实有勋劳 
毋得辄加王爵顷者有以师傅而领殿前都指挥使复有以太尉而领合门事渎乱名器乞加订正迁大理寺司直兼宗正簿孝宗即位迁枢密 
院编修官兼编类圣政所检讨官史浩黄祖舜荐游善词章谙典故召见帝曰游力学有闻言论剀切遂赐进士出身入对言陛下初即位乃信 
诏令以示人之时而官吏将帅一切玩习宜取其尤沮格者与众弃之和议将成游又以书白二府曰江左自吴以来未有舍建康他都者驻跸 
临安出于权宜形势不固馈饷不便海道逼近凛然意外之忧一和之后盟誓已立动有拘碍今当与之约建康临安皆系驻跸之地北使朝聘 
或就建康或就临安如此则我得以暇时建都立国彼不我疑时龙大渊曾觌用事游为枢臣张焘言觌大渊召权植党荧惑圣听公及今不言 
异日将不可去焘遽以闻帝诘语所自来焘以游对帝怒出通判建康府寻易隆兴府言者论游交结台谏鼓唱是非力说张浚用兵免归久之 
通判夔州王炎宣抚川陕辟为干办公事游为炎陈进取之策以为经略中原必自长安始取长安必自陇右始当积粟练兵有衅败攻无事则 
守吴璘子挺代掌兵颇骄恣倾财结士屡以过误杀人炎不能制游请以玠子拱代挺炎曰拱怯而寡谋遇敌必败游曰使挺遇敌安保其不败 
就令有功愈不可驾驭及挺子曦僭叛游言始验范成大帅蜀游为参议官以文字交不拘礼法人讥其颓放因自号放翁后累迁江西常平提 
举江西水灾奏拨义仓赈济檄诸郡发栗以予民召还给事中赵汝愚驳之遂与祠起知严州过阙陛辞帝谕曰严陵山水胜处职事之暇可以 
赋咏自适再召入见帝曰卿笔力回斡甚善非他人可及除军器少监绍熙元年迁礼部郎中 【按四朝闻见录载孝宗未内禅一日手批陆 
游除礼部郎据此游礼部郎中之除当在淳熙末年附识】 兼实录院检讨官嘉泰二年以孝宗光宗两朝实录及三朝史未就诏游权同修国 
史实录院同修撰免奉朝请寻兼秘书监三年书成升宝章阁待制致仕游才气超逸尤长于诗嘉定二年卒年八十五

　　△方信孺

　　方信孺字孚若兴化军人有隽才以父崧卿荫补番禺县尉盗劫海贾信孺捕之盗方沙聚分卤获惶骇欲趋舟信孺已使人负盗舟去矣 
乃悉缚盗不失一人韩侂冑举恢复之谋诸将偾军边衅不已朝廷寻悔金人亦厌兵乃遣韩元靓来使而都督府亦再遣壮士遗金书然皆莫 
能得其要领近臣荐信孺可使自萧山丞召赴都命以使事信孺曰开衅自我金人设问首谋当何以答之侂冑矍然假朝奉郎枢密院检详文 
字充枢密院参谋官持督帅张岩书通问于金国元帅府至濠州金帅赫舍哩子仁止于狱中露刃环守之绝其薪水要以五事信孺曰反俘归 
币可也缚送首谋于古无之称藩割地则非臣子所忍言子仁怒曰若不望生还耶信孺曰吾将命出国门时已置生死度外矣至汴见金左丞 
相都元帅完颜宗浩出就传舍宗浩使将命者来坚持五说且谓称藩割地自有故事信孺曰昔靖康仓卒割三镇绍兴以太母故暂屈今日顾 
可用为故事耶此事不独小臣不敢言行府亦不敢奏也请面见丞相决之将命者引而前宗浩方坐幄中陈兵见之云五事不从兵南下矣信 
孺辩对不少诎宗浩叱之曰前日兴兵今日求和何也信孺曰前日兴兵复雠为社稷也今日屈己求和为生灵也宗浩不能诘授以报书曰和 
与战俟再至决之信孺还诏侍从两省台谏官议所以复命众议还俘获罪首谋增岁币五万遣信孺再往时吴曦已诛金人犹执初议信孺曰 
本朝谓增币已为卑屈况名分地界哉且以曲直较之本朝兴兵在去年四月若贻书诱吴曦则去年三月也其曲固有在矣如以强弱言之若 
得滁濠我亦得泗涟水若夸胥浦桥之胜我有凤凰山之捷若谓我不能下宿寿若围庐和楚果能下乎五事已从其三而犹不我听不过再交 
兵耳金人见信孺忠恳乃曰割地之议姑寝但称藩不从当以叔为伯岁币外别犒师可也信孺固执不许宗浩计穷遂密与定约复命再差充 
通谢国信所参谋官奉国书誓草及许通谢百万缗抵汴宗浩变前说怒信孺不曲折建白遽以誓书来有诛戮禁锢语信孺不为动将命曰此 
事非犒军钱可了别出事目信孺曰岁币不可再增故代以通谢钱今得此求彼吾有陨首而已将命曰不尔丞相欲留公信孺曰留于此死辱 
命亦死不若死于此会蜀兵取散关金人益疑信孺还言敌所欲者五事割两淮一增岁币二犒军三索归正等人四其五不敢言侂冑大怒夺 
三秩临江军居住信孺自春至秋使金三往返金人愤其不屈议用弗就己而王柟出使定和议增币函首皆前信孺所指不可者柟白庙堂信 
孺辩折敌帅于强愎未易告语之时信孺当其难柟当其易柟每见金人必问信孺安在公论所推虽敌人不掩也乃诏信孺自便寻知韶州累 
迁淮东转运判官兼提刑知真州即北山匮水筑石堤袤二十里人莫知其所为后金人薄仪真守将决水匮以退敌城乃获全山东初内附信 
孺言豪杰不可以虚名驾驭武夫不可以弱势弹压宜选威望重臣将精兵数万开幕山东以主制客以重驭轻则可以包山东固江北而两河 
在吾目中矣坐责降三秩再奉祠稍复官信孺性豪爽挥金如粪土所至宾客满其后车使北时年纔三十既龃龉归营居室岩窦自放于诗酒 
以卒

　　△王柟

　　王柟字汝良大名人祖伦同签书枢密院事伦使北死孝宗访求其孙之未禄者三人官之柟其一也调通州海门尉乘轻舟入海捕剧盗 
小吴郎并其徙十七人获之狱成不受赏韩侂冑以恢复起兵端天子思继好息民凡七遣使无成续遣信孺往将有成说矣坐白事忤侂冑得 
罪欲再遣使近臣以柟荐擢监登闻鼓院假右司郎中使持书北行柟归白其母母勉之乃拜命疾驱抵敌所金将乌库哩等四人列坐问韩侂 
