<!-- { "loadSidebar": true } -->
行周礼司勋凡有功者祭于大烝而其言功之别有王有国有民有事有治有战乃独以战功为功义亦狭矣

　　△七祀

　　（臣）等谨按郑志立天子七祀一门而以诸侯附之今考宋以后无所谓诸侯五祀之礼故不复区分但曰祀云
　　宋制七祀春祀司命及户夏祀灶季夏祀中溜秋祀门及厉冬祀行为小祀用羊一豕一不行饮福神宗元丰三年太常礼院请禘飨徧祭 
七祀从之四年详定礼文所言按礼记祭法曰王自为立七祀曰司命曰中溜曰国门曰国行曰泰厉曰户曰灶孟春其祀户祭先脾孟夏其祀 
灶祭先肺中央土其祀中溜祭先心孟秋其祀门祭先肝孟冬其祀行祭先贤又传曰春祀司命秋祀厉此所祀之位所祀之时所用之俎也周 
礼司服掌王之吉服祭羣小祀则服玄冕注谓羣小祀宫中七祀之属礼记曰一献熟注谓宫中羣小神七祀之等周礼大宗伯若王不与祭祀 
则摄位此所祀之服所献之礼所摄之官也近世因禘祫则徧祭七祀其四时则随时享分祭摄事以卿行礼而服七旒之冕分太庙牲以为俎 
一献而不荐熟皆非礼制请立春祭户于庙室户外之西祭司命于庙门之西制脾于俎立夏祭灶于庙门之东制肺于俎季夏土王日祭中溜 
于庙庭之中制心于俎立秋祭门及厉于庙门外之西制肝于俎立冬祭行于庙门外之西制肾于俎皆用特牲更不随时享分祭有司摄事以 
太庙令摄礼官服必玄冕献必荐熟亲祠及腊享即依旧礼徧祭从之
　　金七祀随时享春户司命夏灶中溜秋门厉冬行凡郊祀前一日朝享太庙亦设七祀之座遣官献之 【座在庙庭横街之北东向席以 
莞褥以碧绡设板位于其座前笾豆簠簋各二俎一壶尊二尊实以法酒笾实以栗鹿脯豆实以菁菹鹿臡俎实以熟羊簠簋实以黍稷其燎柴 
设于西神门之北俟享庙终献遣官行礼并读祝文】
　　元制附祭七祀神位于庙庭中街之东西向其分为四时之祭并与宋同惟中溜则附于七月之祭特祭则徧设之每位笾豆各二簠簋各 
一尊二俎一 【摄祀仪设七祀位于横街之南道东西向以北为上席皆以莞设神版位各于座首终献将行赞者引七祀献官诣盥洗位搢 
笏盥手帨手讫执笏诣酒尊所搢笏执爵酌酒以爵受执事者执笏诣首位神座前东向立稍前搢笏跪执爵三祭酒于沙池奠爵于案执笏俛 
伏兴少退立再拜讫每位并如上仪】
　　明太祖洪武二年定制岁终腊享通祀五祀于庙门外八年礼部奏五祀之礼周汉唐宋不一今拟孟春祀户设坛皇宫门左司门主之孟 
夏祀灶设坛御厨光禄寺官主之季夏祀中溜设坛干清宫丹墀内官主之孟秋祀门设坛午门左司门主之孟冬祀井设坛宫内大庖井前光 
禄寺官主之四孟于有事太庙之日季夏于士旺之日牲用少牢制可后改祀中溜于奉天殿外文楼前又岁暮合祭五祀于太庙西庑下太常 
少卿行礼用少牢五三年定制京都祭泰厉坛设坛玄武湖中岁以清明及十月朔日遣官致祭祭日设京省城隍位于坛上无祀鬼神位于坛 
下之东西羊三豕三饭米三石王国祭国厉府州祭郡厉县祭邑厉皆设坛城北一年二祭如京师里社则祭乡厉后定郡邑厉乡厉皆以清明 
七月十五日十月朔一年三祭
　　（臣）等谨按宋金元踵开元礼皆祭七祀葢本之祭法明祭五祀葢本之月令月令冬祀行而无井而明制于孟冬祀井乃兼采班固白 
虎通之说灶者火之所用事井者水之所用事水火王于冬夏夏祀灶冬宜祀井是以魏晋之闲颇从班义然诗云取羝以軷以兴嗣岁则固冬 
祀行之证而张子谓水土之功巳属之社故五祀不及井义或然也明虽不主七祀而五祀之外别立厉坛祭无祀之鬼神以仿古者泰厉族厉 
之祭则又未始不本祭法而变通之矣

　　△上陵 【拜扫及诸节上食附】

　　唐代宗大历十四年礼仪使颜真卿奏元陵 【代宗陵】 请朔望节祭日荐如故事泰陵 【玄宗陵】 惟朔望岁冬至寒食伏腊社 
一祭而罢日荐制可宪宗元和二年宰臣建言礼有着定后世徇一时之慕过于烦冗故陵庙有荐新而节有遣使请岁太庙以时享朔望上食 
诸陵以朔望奠亲陵以朝晡奠其余享及忌日告陵皆停
　　后唐庄宗同光三年寒食望祭于西郊潞王清泰三年车驾北幸路当徽陵 【明宗陵】 乃至陵所朝谒
　　晋出帝初 【时未改元仍称天福八年】 寒食望祭显陵 【高祖陵】
　　汉隐帝立之二年 【时仍称干佑三年】 寒食望祭于南御园
　　周太祖广顺元年二月寒食望祭于蒲池二月三月寒食望祭于郊世宗显德元年六月车驾征太原回祭嵩陵 【太祖陵】
　　宋初春秋命宗正卿朝拜安陵 【宣祖陵】 以太牢奉祠太祖干德三年始令宫人诣陵上冬衣岁以为常开宝九年幸西京遇谒安陵 
太宗雍熙二年宗正少卿赵安易言昨朝拜安陵永昌陵 【太祖陵】 有司止设酒脯香以未明行事不设烛燎又先赴永昌陵后赴安陵及 
帝后二位不徧拜颇愆于礼事下有司议曰按开元礼春秋二仲月司徒司空巡陵不设牲牢之祀今请如宗庙荐享少加裁省除不设豋铏牙 
盘食及太常登歌余悉如大祠先赴安陵次永昌陵次孝明孝惠懿德淑德皇后陵从之真宗景德三年帝将朝陵太常礼院言贞观中皇帝至 
小次素服乘马检会今年正月车驾朝拜明德攒宫止服素色衣当时皇帝在大祥之内今既服除望止服淡黄袍特诏服素色衣四年正月车 
驾次巩县罢鸣鞭及太常奏严金吾传呼既至斋于永安镇 【朝陵后改镇为县】 行宫大官进蔬膳是夜漏未尽三鼓帝乘马却舆辇伞扇 
至安陵素服步入司马门行奠献礼诸陵亦然又诣下宫凡上宫用牲牢祀册有司奉事下宫备膳羞内臣执事百官陪位又诣元德太后陵奠 
献别于陵西南设幄设祭如下宫大中祥符四年正月祀汾阴经巩县有司请于訾村设幄殿置三陵 【安陵永昌陵及太宗永熙陵】 神座 
皇帝就幄设香酒时果牙盘食奠献而命大臣以香币酒脯诣诸陵祭告驾还复行亲谒之礼是岁命礼官定春秋二仲遣官朝陵仪注以祭服 
行事专差宗正卿一员朝拜三陵别遣官二员分拜诸陵其后添差陵庙行礼官四员选朝官京官宗姓者充翰林学士钱惟演言春秋朝陵载 
于旧式公卿亲往盖表至恭唐显庆中始诏三公行事天宝以后亦遣公卿巡谒葢取朝廷大臣不必须同国姓后参用太常宗正卿晋开运中 
亦命吏部侍郎近年以来止遣宗正等官人轻位卑实亏旧制望自今于丞郎诸司三品内遣官阙则差两省谏舍以上所冀仰副追孝之心以 
成稽古之美仁宗景佑初沧州观察使守节言寒食例遣宗室拜陵而十月令内司宾往非所以致恭乃诏宗室正刺史以上一员朝拜初永安 
县官月朔朝定陵 【真宗陵】 望朝三陵英宗初韩琦言昭陵 【仁宗陵】 未有朝日乃令朔望分朝诸陵神宗熙寍中诏文臣自两省 
武臣合门使以上经过陵下并许朝拜故事车驾诣陵谓之亲谒南渡之后此礼不举高宗绍兴三年礼部太常寺言春秋二仲荐献诸陵乞于 
行在法惠寺设位望祭从之其永佑诸陵 【永佑陵系徽宗陵】 之在会稽者每岁荐献仍循旧制
　　辽制孟冬朔拜陵有司设酒馔于山陵皇帝皇后驾至多啰伦穆腾奏仪办合门使赞皇帝皇后诣位四拜讫巫赞祝燔胙及时服酹酒荐 
牲大臣命妇以次燔胙四拜皇帝皇后率羣臣命妇巡诸陵各三匝还宫 【按辽史帝纪诸帝皆常举亲谒之礼不必尽在孟冬而与太后偕 
谒惟圣宗统和元年举行者二其它并无偕谒之文今据礼志酌载仪注其与本纪不符者谨附识于此】
　　金海陵天德四年正月朝谒世祖太祖太宗德宗陵世宗大定二年正月如大房山享献山陵三年十二月腊猎以所获荐山陵奉以为常 
八年命涿州刺史兼提点山陵每以朔望致祭仍以明年正月为首章宗泰和三年诏诸亲王公主每岁寒食十月朔听谒兴裕二陵 【兴陵 
世宗陵裕陵显宗陵】
　　明太祖洪武元年三月遣官致祭仁祖陵二年定熙祖陵每岁正旦清明中元冬至及每月朔望本署官供祭行礼又即其地望祭德祖懿 
祖陵仁祖陵多孟冬一祭俱署官行礼朔望中都留守司官行礼八年四月以仁祖忌日亲诣皇陵 【先号英陵后改皇陵】 致祭诏翰林院 
议陵寝朔望节序祭祀礼学士乐韶凤等言我朝旧仪每岁元旦清明七月望十月朔冬至日俱用太牢遣官祭陵白塔二处则用少牢中官行 
礼今拟增夏至日用太牢伏猎社每月朔望则用特羊署官行礼如节与朔望伏腊社同日则用节礼从之成祖永乐后太祖陵每岁圣节正旦 
孟冬忌辰酒果行香清明中元冬至太牢致祭特遣勋旧大臣一员行礼南京各衙门文武官俱陪祭英宗正统十年谒三陵 【成祖长陵仁 
宗献陵宣宗景陵】 命百官具浅色衣服如洪武永乐制武宗正德闲定长陵以下诸陵各设神宫宫监并卫及祠祭署凡清明中元冬至俱分 
遣驸马都尉行礼文武官陪祀忌辰及正旦孟冬圣节亦遣驸马都尉行礼恭让章皇后陵清明中元冬至忌辰内官行礼西山景皇帝陵祭期 
如上仪宾行礼世宗嘉靖十四年帝谕礼部我朝以清明中元冬至凡三上陵但中元俗节事本不经冬至既行大报配天之礼则陵事为轻可 
罢冬至上陵而移中元于霜降惟清明如旧着为令穆宗隆庆二年春诣天寿山祭长陵质明行礼帝服青袍上香四拜献帛爵亚献终献令执 
爵代随诣永陵 【世宗陵】 行礼是日遣官分祭六陵 【献陵景陵英宗裕陵宪宗茂陵孝宗泰陵武宗康陵】 神宗万厯十一年谒长 
永昭 【穆宗陵】 三陵上香八拜亲奠帛初献六陵二寝 【恭让章皇后景皇帝陵】 上香四拜其奠帛三献俱执事官代

　　钦定续通志卷一百十三

　　●钦定续通志卷一百十四　　礼略四

　　礼畧

　　吉礼 【四】

　　○吉礼四

　　释奠
　　祀历代帝王
　　孔子庙
　　太公庙
　　老君庙
　　巡狩
　　封禅
　　厯代所尚
　　享司寒
　　禜
　　高禖
　　杂神祠

　　△释奠 【先儒附】

　　（臣）等谨按释奠之制旧矣汉魏迄乎唐初国学释奠周孔迭为先圣则释奠不专于孔子故郑志分释奠与孔子庙为二自唐显庆二 
人用长孙无忌之议周公别配享武王庙而国学专以孔子为先圣自是相承孔子以外无复有释奠之礼矣今承郑志仍分二门而以祀于国 
学者入释奠祀于阙里者入孔子庙云
　　唐肃宗上元中以岁旱罢中小祀而文宣王之祭至中秋犹祀之于太学代宗永泰二年八月修国学祠堂成祭酒萧昕始奏释奠宰相元 
载杜鸿渐李抱玉及常参官六军将军就观焉德宗贞元九年九月太常奏以十一月贡举入谒先师与亲飨太庙日同准六典上丁释奠若与 
大祀同日即用中丁其谒先师请别择日从之十五年膳部郎中归崇敬奏每年春秋释奠祝版御署讫北面而揖臣以为其礼太重按大戴礼 
师尚父授武王丹书武王东面受之请参酌轻重庶得其宜
　　后唐明宗长兴三年国子博士蔡同文奏伏见每年春秋二仲上丁释奠于文宣王以兖公颜子配座以闵子骞等为十哲排祭奠其七十 
