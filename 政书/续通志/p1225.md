<!-- { "loadSidebar": true } -->
　　赵质字景道辽相思温裔隐居燕城南章宗春搜过其地闻弘诵声幸斋舍见壁闲题诗讽咏久之召至行殿授官固辞曰臣僻性野逸志 
在长林丰草况圣明在上可不容巢由为外臣乎帝益奇之赐田千亩复之终身泰和二年卒

　　△杜时升

　　杜时升字进之霸州信安人博学知天文不肯仕进承安泰和间宰相数荐时升可大用时升调所亲曰吾观正北赤气如血东西亘天天 
下当大乱乱而南北当合为一乃南渡河隐居嵩洛山中从学者甚众以伊洛之学教人自时升始正大闲元兵攻潼关拒守甚坚众皆相贺时 
升曰元兵皆在秦巩若假道于宋出襄汉入宛叶铁骑长驱无高山大川为之阻土崩之势也后果如所料寻卒

　　△郝天挺

　　郝天挺字晋卿泽州陵川人早衰多疾厌科举元好问尝从学进士业天挺曰今人赋学以速售为功六经百家分磔缉缀篇章句读或不 
之知幸而得之不免为庸人读书不为艺文选官不为利养唯通人能之又曰今之仕多以贪败皆苦饥寒不能自持耳丈夫不耐饥寒一事不 
可为子以语言求之科举在其中矣居河南往来淇卫闲为人有崖岸耿耿自信宁落魄困穷终不一至豪富之门后卒

　　△薛继先 【薛纯孝】

　　薛继先字曼卿南渡后隐居洛阳西山课童子书事母孝与人交谦逊和雅所居化之子纯孝字方叔有父风有诈为其父书就纯孝取物 
者继先年巳老状貌如少者客不知以为纯孝与之书即取付之监察御史石玠行部过继先不见亲邻皆劝之继先曰凡今时政未必皆善举 
劾未必尽公一与往来将谓自我发之他日并邻里必有受祸者其畏慎类此

　　△高仲振

　　高仲振字正之辽东人其兄领开封镇兵仲振依以居后挈妻子入嵩山博极羣书尤深易与皇极经世学安贫自乐不入城市山野小人 
亦知敬之或曰仲振尝遇异人教以养生术终日燕坐骨节戛戛有声所谈皆世外事有扣之者辄不复语云

　　△张潜

　　张潜字仲升武清人幼有志节慕荆轲聂政为人年三十折节读书时人高其行谊目为张古人后客崧山从仲振受易年五十始娶鲁山 
孙氏有贤行夫妇相敬如宾负薪拾穗行歌自得不知其贫也邻里有为潜种瓜者及熟让潜潜弗取道拾斧访其主还之里有兄弟分财者其 
弟曰独不畏张古人知耶天兴闲挈家避兵少室乃不食七日死孙氏亦投绝涧偕死

　　△王汝梅

　　王汝梅字大用大名人始由律学为伊阳簿秩满遂隐居不仕性嗜书动有礼法人以法律就学者兼授以经学诸生服其教无敢为非义 
也同业尝悯其贫时周之皆谢不受后不知所终

　　△宋可

　　宋可字子之武陟人其姑适大族槀氏贞佑兵乱夫及子皆死于难姑以白金五十笏遗可可受不辞其后姑得槀氏疏族立为后可乃置 
酒会乡邻语姑曰往时遗金以槀氏无子故暂受之今有子矣此金槀氏物非姑物也因舁金归之未几元兵驻山阳闻可名质其子使人招之 
曰从我者生不然汝子死矣亲旧竞劝之往可谢不从曰吾有子无子与死生皆有命岂以一子故并平生所守者衣之后竟无子

　　△辛愿

　　辛愿字敬之福昌人年二十五始读书至书伊训诗河广若有所省由是博极书史作文有绳尺诗律精严有自得之趣性野逸不修威仪 
尝谓王郁曰王侯将相世所共嗜者圣人亦不避得之不以道与夫居之不能行己志是欲澡其身而伏于厕也难与他人道子宜保之其志趣 
如此雅负高气不能从俗俯仰正大末殁洛下

　　△王予可

　　王予可字南云河东吉州人父本军校予可尝隶籍大病忽发狂久之能把笔作诗文落魄嗜酒宿土室中夏月或尸秽在傍不恤也人与 
之纸落笔数百言散漫碎杂无句读无首尾多六经中语及韵学古文奇字字画峭劲或问以故事其应如飨所引书皆世所未见谈说之际稍 
若有条贯则又以诞幻语乱之麻九畴张■〈瑴，去一〉与之游最狎壬辰兵乱为顺天将领所得议欲挈之北归馆于州之瑞云观子可见 
将领自言曰我不能住君家瑞云观也不数日卒

　　钦定续通志卷五百七十二

　　●钦定续通志卷五百七十三　隐逸传六

　　隐逸传

　　元

　　○元

　　杜瑛　　　　危复之　　　杜本【张枢】　　孙辙【吴定翁】　　　　何中　　　　武恪

　　杜瑛
　　危复之
　　杜本 【张枢】
　　孙辙 【吴定翁】
　　何中
　　武恪

　　△杜瑛

　　杜瑛字文玉其先霸州信安人父时升金史有传瑛长七尺美须髯气貌魁伟金将亡避地河南缑氏山中时兵后文物凋丧瑛搜访诸书 
尽读之究其指趣古今得失如指诸掌间关转徙教授汾晋间中书纽赫珪开府于相瑛赴其聘遂家焉与良田千亩辞不受岁己未世祖南伐 
至相召见问计瑛从容对曰汉唐以还人君所恃以为国者法与兵食三事而已国无法不立人无食不生乱无兵不守今宋怭蔑之殆将亡矣 
兴之在圣主若控襄樊之师委戈下流以捣其背大业可定矣帝悦曰儒者中乃有此人乎命从行以疾弗果中统初诏征之时平章王文统方 
用事辞不就左丞张文谦宣抚河北奏为怀孟彰德大名等路提举学校官又辞遗执政书其略曰先王之道不明异端邪说害之也今天子神 
圣俊又辐辏言纳计用先王之礼乐教化兴明修复维其时矣今不能遡流求源明法正俗育材兴化以拯数百千年之祸仆恐后日之弊将有 
不可胜言者矣人或勉之仕则曰后世去古虽远而先王之所设施本末先后犹可考见为政者莫先于复古苟因习旧弊以求合乎先王之意 
不亦难乎吾不能随时俯仰以赴机会将焉用仕于是杜门著书优游道艺以终天厯中追封魏郡公谥文献所著春秋地理原委十卷语孟旁 
通皇极引用各八卷皇极疑事四卷极学十卷律吕星厯礼乐杂志三十卷文集十卷 【按元史此下有张特立传考特立己见于金循吏传 
中通例不应复出今以隐居赐号等事附议于彼此从删】

　　△危复之

　　危复之字见心抚州人宋末为太学士师事汤汉博览羣书好读易尤工于诗至元初元帅郭昂屡荐为儒学官不就后朝廷累遣奉御察 
罕及翰林应奉詹玉以币征之皆弗起隐紫霞山中学者私谥曰贞白先生

　　△杜本 【张枢】

　　杜本字伯原清江人博学善属文江浙行省丞相呼哩木得其所上救荒策奇之及入为御史大夫力荐于武宗尝被召至京师未几归隐 
武夷山中 【按武夷山志云结思学斋怀友轩为终隐计】 文宗在江南时闻其名及即位以敝征之不起至正三年友丞相托克托以隐士 
荐诏召为勉之待制兼国史院编修官使者趣之行至杭州称疾固辞致书于丞相曰以万事合为一理以万民合为一心以千载合为一日以 
四海合为一家则可言制礼作乐跻五帝三王之盛矣遂不行本湛静寡欲无疾言遽色与人交尤笃于义平居书册未尝释手工篆隶着四经 
表义六书通编十原等书学者称为清碧先生十年卒 【按辍耕录云本有所编五声韵自大小篆分隶真草以至外蕃书及蒙古新字靡不 
收录题曰华夏同音浙省平章库库时来访一日语及声律之学因问国字何以用噶喀字为首本曰正如婴儿初堕地时作此一声乃得天地 
之全气也平章甚悦服】 时有张枢字长者婺之金华人亦屡征不起幼聪慧外家潘氏蓄书数万卷书读之肆笔成章顷刻数千言其为文务 
推明经史以扶翼世教尤长于纪事尝取三国时事撰汉本纪列传附以魏吴载记为续后汉书以正陈寿之失临川危素称其立义精密可备 
劝讲诏取其书寘宣文阁浙东部使者交荐之前后章凡九上至正三年命修辽金宋三史有丞相托克托辟枢本府长史力辞不拜七年申命 
史臣纂修本朝后妃功臣传复以翰林修撰召枢俾与讨论复避不就使者强之行至杭州固辞归尝着春秋三传归一义三十卷刊定三国志 
六十五卷林下窃议曲江张公年谱各一卷敝帚编若干卷 【按台贤录云枢以宋末仗节诸人多史氏所不载乃询诸故老作宋季逸事一 
书谨附识】 八年卒

　　△孙辙 【吴定翁】

　　孙辙字履常临川人幼孤母蔡氏教之知自树立比长学行纯笃事母甚孝家居教授门庭萧然而考德问业者日盛与人言一以孝弟忠 
信为本辞气温和闻者莫不油然感悟宪司屡辟怕不就江西行省特以遗逸举辙一人辙善为文章吴澄尝叙其集以为仁义之人其言蔼如 
也元统二年卒同郡吴定翁字仲容幼岁俨如成人清修文雅与辙齐名而尤善为诗揭傒斯称其幽茂疏澹可比卢挚 【按书史会要云卢 
挚字处道涿郡人元初称能诗者以挚为首官翰林学士有疏斋集亦善书谨附识】 辟荐相望终身不为动尝曰士无求用于世惟求无愧于 
世人以为名言

　　△何中

　　何中字太虚乐安人少以古学自任家有藏书万卷手自校雠其学闳深该博至顺二年江西平章金岳柱聘为龙兴郡学师明年卒所著 
有易类象二卷书传补遗十卷通鉴纲目测海三卷知非常藁十七卷 【按何中自序藁尚有通书问叶韵补疑六书纲领各一卷】

　　△武恪

　　武恪字伯威宣德府人初以神童游学江南吴澄为江西儒学副昃举荐入国学明宗在潜邸选为说书秀才及出镇云南恪在行明宗欲 
起兵陕西恪谏曰太子此行于国为君命于家为叔父命何可违也此行未必非福若向京师发一矢史官必书太子反不可悔矣左右恶其言 
遣之归居陋巷教子弟文宗知其名除秘书监典簿秩满丁内艰再除中瑞司典簿改汾西县尹皆不起人或劝之仕恪曰向为亲屈今亲已死 
何以仕为至正闲朝廷重选守令台哈布哈举为平阳沁水县尹亦不赴近臣又荐为授经郎恪遂阳为瘖痖不与人接生平好读周易每日坚 
坐或问先生之学以何为本恪曰以敬为本所著有水寒集

　　钦定续通志卷五百七十三

 


　　●钦定续通志卷五百七十四　宦者传一

　　宦者传

　　（臣）等谨案宦寺之祸唐与东汉覆辙相踵至召外兵以诛锄之国随以亡唐末令天下悉诛宦者方镇往往藏匿给事后唐庄宗复令 
访求送京师得数百人谗谮反侧卒至阶祸宋初待宦者甚严掖庭给使不过五十人民闲有私阉童孺者论死然养子荫任与士大夫等且走 
马承宣铃辖都监等使参豫军政童贯梁师成之祸葢有所自来辽金阉人干政者少元初授李邦宁以尚书学士诸官诚为敝政至保布哈之 
用事与宰臣相为表里乱是用长其祸烈焉兹并依郑志体例统为宦者类传云

　　唐 【一】

　　○唐一

　　杨思勖　　　高力士　　　李辅国　　程元振【骆奉先】　　　　鱼朝恩　　　窦文场【霍仙鸣】　　刘贞亮　　　吐突 
承璀　　马存亮【严遵美】　　仇士良　　　杨复光

　　杨思勖
　　高力士
　　李辅国
　　程元振 【骆奉先】
　　鱼朝恩
　　窦文场 【霍仙鸣】
　　刘贞亮
　　吐突承璀
　　马存亮 【严遵美】
　　仇士良
　　杨复光

　　△杨思勖

