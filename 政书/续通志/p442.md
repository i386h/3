<!-- { "loadSidebar": true } -->
事一以属公然法令牵制不可以成政法令外苟可以利人者行之毋须以闻故晦治有异绩武后时迁秋官尚书卒赠幽州都督初晦第起观 
阁下临肆区其人候晦曰庶人不及以礼然室家之私不愿外窥今将辞公晦惊遽毁彻之子荣奉吴王恪祀

　　瑊

　　济北郡王瑊武德中为尚书左丞例王终始州刺史

　　瓌

　　汉阳郡王瓌始为郡公进王高祖使持币遗突厥颉利可汗言和亲事颉利始见瓌倨甚瓌开说示以厚币乃大喜改容加礼因遣使随入 
献名马后复聘颉利谓其下曰前瓌来悔不少屈之当使拜我瓌伺知之既见颉利即长揖颉利怒留不遣瓌意象自若不为屈虏知不可刼卒 
以礼遣迁左武候将军代孝恭为荆州都督政务清静岭外酋豪数相攻瓌遣使谕威德皆如约不敢乱后例为公长史冯长命者尝为御史大 
夫素贵事多专决瓌怒杖之坐免起为宜州刺史散骑常侍薨

　　瑗

　　济南郡王哲为隋柱国备身将军追王子瑗
　　庐江郡王瑗字德圭武德时例王累迁山东南道行台右仆射与河闲王孝恭合讨萧铣无功更为幽州都督瑗素懦朝廷恐不任职乃以 
右领军将军王君廓辅行君廓故盗也其勇绝人瑗倚之许结婚寄心腹时隐太子有阴谋厚结瑗太子死太宗令通事舍人崔敦礼召瑗瑗惧 
有变君廓内险贼欲以计陷瑗而取己功即谓瑗曰事变未可知大王国懿亲受命守边拥兵十万而从一使者召乎且赵郡王前己属吏今太 
子齐王又复尔大王势能自保邪因泣瑗信之曰以命累公乃囚敦礼勒兵召北燕州刺史王铣与计事兵曹参军王利涉说瑗曰王今无诏擅 
发兵则反矣当须权结众心若诸刺史召之不至将何以全瑗曰奈何对曰山东豪杰尝为窦建德所用今失职与编户夷此其思乱若旱之望 
雨王能发使使悉复旧职随在所募兵有不从得辄诛之则河北之地可呼吸而有然后遣王铣外连突厥繇太原南趋蒲绛大王整驾西入关 
两军合势不旬月天下定矣瑗从之以内外兵悉付君廓利涉以君廓多翻覆请以兵属诜瑗犹豫君廓密知之驰斩诜首狥于军曰李瑗与王 
诜反锢敕使擅追兵今诜己斩独瑗在无能为也诸君从之且族灭助我者富贵可得众曰愿讨贼乃出敦礼于狱瑗闻之率左右数百被甲出 
君廓呼曰瑗誖乱诸君皆诖误若何从之以取夷戮众反走瑗骂君廓曰小人卖我行自及即禽瑗缢之传首京师废为庶人绝属籍

　　 郑王亮

　　郑孝王亮仕隋为海州刺史追王生子神通神符

　　神通
　　道彦
　　孝逸
　　国贞
　　暠
　　说
　　齐物
　　复
　　神符
　　从晦

　　神通

　　淮安靖王神通少轻侠隋大业末在长安会高祖兵兴吏逮捕亡命入鄠南山与豪英史万宝裴绩柳崇礼等举兵应太原约司竹贼帅何 
潘仁连和进与平阳公主兵合徇鄠下之自署关中道行军总管以万宝为副绩为长史崇礼为司马令狐德棻为记室从平京师为宗正卿典 
兵宿卫王永康郡俄徙淮安武德初拜山东安抚大使黄门侍郎崔干副之 【资治通鉴作崔世干】 进击宇文化及于魏化及败走聊城神 
通追北贼粮尽愿降神通不肯受干请纳之神通曰师久暴露今贼食尽克不旦暮正当破之以玉帛酬战力若降吾何所藉手干曰窦建德己 
至而化及未平我转侧两贼闲势必危王又贪其玉帛败无日矣神通怒囚干军中会士及自济北馈军化及复振神通进兵薄其垒贝州刺史 
赵君德先登扳堞神通忌其功止军不进君德怒诟而还城复坚神通遣兵走魏州取攻具为莘人所乘引却后二日建德拔聊城势遂张山东 
州县靡然归之神通麾下多亡乃退保黎阳依李世绩俄为建德所虏后与同安公主自贼归及建德灭复授河北行台左仆射从平刘黑闼迁 
左武卫大将军薨赠司空神通十一子得王者七人道彦孝詧孝同孝慈孝友孝节孝义后皆降王孝逸爵公孝锐不得封有子齐物显 【旧 
书作孝锐曾孙齐物故世系表齐物乃孝锐孙也此处子字恐误】

　　道彦

　　胶东郡王道彦自幼孝谨初神通避吏于鄠被疾山谷闲累旬食尽道彦羸服丐人闲或采野实以进神通未食不敢先即有所分辞以饱 
乃藏弆以待高祖初封义兴郡公例得主贞观初为相州都督徙岷州以父丧解荷土就坟躬莳松柏偃庐柴毁虽亲交不复识太宗嗟叹敕侍 
中王珪临谕服除复拜岷州都督闲遣入党项谕国威灵区落降从李靖击吐谷浑诏道彦为赤水道总管帝厚以利啖党项使为乡导其酋拓 
拔赤辞诣靖自言隋击吐谷浑我资其军而隋无信反见仇剽今将军若无它我愿资粮将复如隋乎诸将与歃血遣之道彦至阔水见无备因 
掠其牛羊诸羌怨即引兵障野孤峡道彦不得进为赤辞所乘军大败死者数万退保松州诏减死谪戍边久之召为妫州都督卒赠礼部尚书 
初武德五年同封者孝詧为高密王孝同淄川王孝慈广平王孝友河闲王孝节清河王孝义胶西王于是唐始兴务广支蕃镇天下故从昆弟 
子自胜衣以上皆爵郡王太宗即位举属籍问大臣曰尽王宗子于天下可乎封德彛曰汉所封惟帝子若亲昆弟其属远者非有大功如周郇 
滕汉贾泽并不得滥封 【原文云其属远非大功不王如周郇滕汉贾汉尚不得茅土按吴缜纠缪曰周之郇滕汉之贾泽皆封国有土安得 
谓之尚不得茅土乎此盖因新书之文而误也今改从旧书】 所以别亲疏也先朝一切封之爵命崇而力役多以天下为私奉非所以示至公 
帝曰朕君天下以安百姓不容劳百姓以养己之亲于是疏属王者皆降为公唯尝有功者不降故道彦等并降封公

　　孝逸

　　孝逸少好学颇属文始封梁郡公高宗时四迁益州大都督府长史武后擅国入为左卫将军亲遇之徐敬业称兵以孝逸为左玉钤卫大 
将军扬州行军大总管帅师南讨至淮而敬业己攻润州遣弟敬猷壁淮阴伪将韦超据都梁山以拒孝逸超众凭险完屯孝逸会诸将议曰贼 
今负山攻则士无所用力骑不得骋寇救死伤夷必众不如偏旅缀之全军趋扬州势不数日可破度支使薛克构曰超虽据险然兵少若置小 
敌不击无以示威拔众以守则战有阙舍之则后忧不如击之若克超淮阴自震淮阴破楚诸县开门候官军矣由是以趋江都逆首可取孝逸 
从之登山争击超杀数百人薄暝解超夜走进击敬猷淮阴破之敬业回军下阿溪孝逸引兵直度敬业大败遂拔扬州以功进镇军大将军徙 
封吴国公威名棱然武承嗣等忌之以谗下迁施州刺史又使人腾恶语闻上武后信之以尝有功贷死流儋州薨 【按武后纪天授元年杀 
梁郡公孝逸与传互异】 景云初赠金州 【旧书作益州】 大都督孝同曾孙国贞

　　国贞

　　国贞父广业为剑州长史国贞刚鲠有吏才干元中由长安令迁河南尹史思明寇东都李光弼壁河阳国贞率官吏西走陕数月召为京 
兆尹上元初拜剑南节度使召为殿中监以户部尚书持节朔方镇西北庭兴平陈郑节度行营兵马及河中节度都统处置使治于绛寻加晋 
绛慈隰沁等州观察处置使既至粮乏而所储陈腐民贫不忍遽敛上书以闻而军中讙谤突将王振乘众怨绐曰具畚锸以待役事众皆怒夜 
烧牙门左右奔告请避之国贞曰吾被命为将其可弃城乎固请乃逃狱中振引众刼取之置食于前曰食是而役其力可乎国贞曰与尔等方 
讨贼何事役为正缘储食腐俭己请诸朝吾何所负众服其言且引去振曰都统不死吾曹殆矣遂害之并杀其二子及三大将有诏以郭子仪 
代之国贞清白善用法世称办吏然峻于操下故其众思得子仪而振因肆其恶及子仪至振自谓且见德子仪怒曰汝临贼境而害主将贼若 
乘虚是无绛矣又欲为功乎即斩以徇诏赠国贞扬州大都督子锜自有传

　　暠

　　孝节曾孙暠 【按世系表曩系孝节之孙传恐误】 少孤事母孝始为枝江丞荆州长史张柬之曰帝宗千里驹吾得其人累擢卫尉少 
卿居母丧柴瘠讫除家人未尝见言笑与兄升弟晕相友开元初为汝州刺史政严简有治称昆弟繇东都候之辄羸服往州人无知者其清慎 
举如此四迁至黄门侍郎检校太原以北诸军节度使太原俗为浮屠法者死不葬以尸弃郊饲鸟兽号其地曰黄坑有狗数百头习食胔颇为 
人患吏不敢禁暠至遣捕羣狗杀之申厉禁条约不再犯遂革其风二十一年以工部尚书持节使吐蕃既还金城公主请明疆扬表石赤岭上 
盟遂坚定还以奉使称旨再迁吏部暠美风仪以庄重称当时有宰相望累为太子少傅武都县伯卒赠益州大都督晕至太仆少卿晕子进亦 
知名好从当世贤士游赒人之急累擢给事中至德初从广平王东征以工部侍郎署雍王元帅府行军司马为回纥鞭之几死迁兵部卒赠礼 
部尚书

　　说

　　孝节四世孙说字岩甫父遇及天宝时为御史中丞东畿采访使说以荫补率府兵曹参军马燧节度太原辟署少尹迁汾州刺史李自良 
代燧复奏为少尹大将张瑶得士心尝请告未许而自良卒说与监军王定远秘其丧前绐瑶告以毛朝阳代之然后告丧诏以通王为节度大 
使授说行军司马节度留后定远自以有劳于说颇横恣请别赐印监军有印自定远始于是擅补吏易置诸将彭令茵者以久劳不服定远怒 
杀之埋马屎中其家请尸不许举军怨说上其事德宗以奉天扈从功恕死免官诏未至定远谋刺说说走而免定远召诸将出笥中诏书绐曰 
诏以李景略知留后召说还公等皆有除诸将欲拜大将马良辅呼曰妄言也不可受定远惧走干阳楼召麾下皆不至自投下死说尽斩同谋 
者乃安擢说检校礼部尚书节度使累封陇西县男说精于职筑天成军边备积完晚被疾不能事军几乱卒赠尚书右仆射

　　齐物

　　齐物字道用天宝初擢累陕州刺史开砥柱通漕路发重石下得古铁戟若铧然铭曰平陆上之诏因以名县迁河南尹坐与李适之善贬 
竟陵太守还迁京兆尹太子太傅兼宗正卿卒赠太子太师性苛察少恩喜发人私然洁廉自喜吏无敢欺者忿陕尉裴冕械而折愧之及冕当 
国除齐物太子宾客世善冕能捐怨云子复

　　复

　　复字初阳以荫仕累为江陵司录参军卫伯玉才之表江陵令迁少尹历饶苏二州刺史李希烈叛荆南节度使张伯仪数为贼窘朝廷以 
复在江陵得士心即母丧夺为少尹充行军司马佐伯仪会伯仪罢改容州刺史兼本管招讨使先是西原乱吏获反者没为奴婢长役之复至 
使访亲戚一皆原纵在容三年人赖以安转岭南节度使时安南经略使高正平张应继卒其佐李元度胡怀义等因阻兵胁州县肆为奸赃复 
至诱怀义杖死流元度南裔肃然教民作陶瓦鑴谕蛮獠收琼州置都督府以绥定其人召拜宗正卿历华州刺史贞元十年郑滑节度使李融 
卒军乱以复检校兵部尚书代融节度复下令垦营田以禀其军而赋不及民众悦加检校尚书右仆射卒年五十九赠司空谥曰昭复更方镇 
所在称治然颇嗜财为世所讥从父若水为左金吾大将军兼通事舍人容貌瓌伟在朝三十年多识旧仪每宣劳揖赞进止闲华有可观者

　　神符

