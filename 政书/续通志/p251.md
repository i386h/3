<!-- { "loadSidebar": true } -->
罳无屋于中稍南为坛位令三方广阔一级四陛以五色土各饰其方中央覆以黄土其高广主石与宋同坛南栽栗以表之近西为稷坛如社 
坛之制而无石主四壝门各五间两塾三门门列十二戟壝有角楼楼之面皆随方色饰之外门止一间不施鸱尾祭以春秋二仲上戊日乐用 
登歌礼三献太尉太常卿光禄卿行事其州县祭享一如唐宋旧仪
　　元世祖至元七年有诏岁祀太社太稷十一年颁坛壝仪式于诸路三十年正月用御史中丞崔彧言于和义门内少南得地四十亩为壝 
垣近南为二坛坛高五尺方广如之社东稷西相去约五丈社坛土用青赤白黑四色依方位筑之中间实以常土上以黄土覆之依方面以五 
色泥饰之四面当中各设一陛道其广一丈亦各依方色稷坛如社坛之制其上四周纯用黄土坛皆北向立北墉于社稷之北以砖为之饰以 
黄泥瘗坎二于稷坛之北少西深足容物二坛周围壝垣以砖为之高五丈广三十丈四隅连饰内壝垣棂星门四所外垣棂星门二所每所门 
三列戟二十有四社主用白石 【制如宋金】 稷不用主树松于二坛之南各一玉币社稷皆黝圭一缫藉瘗玉一以黝石代之正配位皆玄 
币一各长一丈八尺牲用黝牛一其角握副羊豕各四祭日以春秋二仲上戊成宗元贞二年冬诏太常州县社稷坛壝置坛于城西南二坛方 
广视太社太稷杀其半牲用羊豕余与太社太稷同三献官以州长贰为之仁宗延佑六年改祀社稷用中戊
　　明太祖洪武元年建社稷于宫城西南太社在东太稷在西坛皆北向岁以春秋二仲上戊亲祀以句龙后稷配牲用犊羊豕各一礼用三 
献又颁制于天下郡邑坛建于城西北东社西稷每岁春秋二仲月祭长官行三献礼三年于太社太稷坛北建祭殿五间又北建拜殿五间以 
备风雨四年定王国社稷之制立于王国宫门之右坛方三丈五尺高三尺五寸四出陛其制上不同于太社下异郡邑之制十年上以太社太 
稷分祭配祀皆因前代制欲更制为一代之典下礼部议从尚书张寿议改建社稷坛于午门之右共为一坛合祭设木主而丹漆之祭则设于 
坛上祭毕收藏仍用石主埋坛中如唐宋之制罢句龙与后稷配位以仁祖配升为大祀十一年春祭社稷行新定仪迎神送神饮福凡十二拜 
余如旧惠帝建文元年二月祀社稷奉太祖配成祖永乐十九年建北京社稷坛坛制祀礼一如南京旧式仁宗洪熙后以太祖太宗同配世宗 
嘉靖九年改正社稷配位仍以句龙后稷配先是亲耕礼成以给事中王玑言欲推衍耕耤之道礼部议西苑地宽宜令农夫垦蓺其中上以春 
秋临幸观省收其所入输之神仓上可其议命建土谷坛于豳风亭西十年更名帝社帝稷以上戊明日祭后改次戊戊在朢后则用上巳春告 
秋报为定制穆宗隆庆元年礼部言帝社帝稷之名自古所无嫌于烦数宜罢从之 【案帝社帝稷之名唐神龙年间礼臣祝钦明实主其说 
以附于王自为立社曰王社之礼明隆庆礼臣言自古所无殊为失考以其烦数而罢之则得矣】

　　△山川

　　唐肃宗至德二载敕改汧阳郡吴山为西岳 【上元时又改吴山为华山华山为泰山华州为泰州华阴县为泰阴县宝应元年复旧】  
代宗广德二年诏五岳四渎名山大川宜令所管致祭德宗贞元二年诏太常卿裴郁等十人各就方镇祭岳渎等四年复御署祭岳镇海渎祝 
版文宗开成二年封终南山敕准四镇例以本府都督刺史充献官每年以季夏土旺日祭之
　　后唐愍帝应顺元年诏三京诸道州府界内名山大川祠庙有益于民者以时虔祀潞王清泰元年五月诏封吴岳为灵应王其祀享官属 
仍旧仪同五岳
　　晋高祖天福二年命使祀五岳四渎诏下各州府量事修崇所有近庙山林仍禁樵采
　　周太祖广顺二年五月亲征兖州遣翰林学士祭东岳庙
　　宋初沿旧制祭东岳于兖州西岳于华州北岳于定州中岳于河南府太祖建隆四年平湖南命给事中李昉祭南岳继命有司制诸神衣 
冠剑履遣使易之开宝四年广南平遣司农少卿李继芳祭南海除去刘鋹所封伪号及宫名易以一品服又诏岳渎各以本县令兼庙令尉兼 
庙丞专管祀事六年遣使奉衣冠剑履送西镇吴岳庙太宗太平兴国八年河决滑州遣枢密直学士张齐贤诣白马津祠以一太牢加两圭有 
邸沉之自是凡河决溢修塞皆致祭秘书监李至请遵旧制就五方迎气日祭各方岳镇海渎于所隶之州长吏以次为献官其后立春日祀东 
岳岱山于兖州东镇沂山于沂州东海于莱州淮渎于唐州立夏日祀南岳衡山于衡州南镇会稽山于越州南海于广州江渎于成都府立秋 
日祀西岳华山于华州西镇吴山于陇州西海河渎并于河中府西海就河渎庙望祭立冬日祀北岳恒山于定州北镇医巫闾就北岳庙望祭 
北海济渎并于孟州北海就济渎庙望祭土旺日祀中岳嵩山于河南府中镇霍山于晋州真宗景德三年令澶州置河渎庙大中祥符元年封 
禅礼毕诏加号泰山为仁圣天齐王又封泰山通泉庙为灵派侯亭山庙为广禅侯峄山庙为灵岩侯十一月车驾至澶州幸河渎庙进号显圣 
灵源公四年祀汾阴命官祭西海及汾河车驾至潼关遣官祭西岳及河渎并用太牢备三献礼复亲谒华阴西岳庙羣臣陪位庙垣内外列黄 
麾仗遣官分奠庙内诸神加号岳神为顺圣金天王还至河中亲谒奠河渎庙及西海望祭坛五月加上东岳曰天齐仁圣帝南岳曰司天昭圣 
帝西岳曰金天顺圣帝北岳曰安天元圣帝中岳曰中天崇圣帝其玉册如宗庙谥册遣官分诣五岳充奉册使副又加上五岳帝后东曰淑明 
南曰景明西曰肃明北曰靖明中曰正明仁宗康定二年增封东海为渊圣广德王南海为洪圣广利王西海为通圣广润王北海为冲圣广泽 
王江渎为广源王河渎为灵源王淮渎为长源王济渎为清源王皇佑五年益封南海洪圣广利昭顺王神宗元丰三年集贤校理陈侗言案周 
礼小宗伯之职兆五帝于四郊四望四类亦如之郑氏注四望谓五岳四渎也今四郊无四望坛请依礼建之下礼文详定所请兆岱山沂山东 
海大淮于东郊衡山会稽山南海大江嵩山霍山大海于南郊华山吴山西海大河于西郊常山医巫闾山北海大济于北郊每方岳镇共为一 
坛海渎共为一坎以五时迎气日祭之皆用血祭瘗埋有事则祷之又以四方山川各附于本方岳镇海渎以下别为一坛一坎水旱则祷之其 
北郊从祀及诸州县就祭如故诏每方岳渎共为一坛余从之元丰八年封西镇吴山为成德王徽宗政和三年礼局定岳镇海渎坛各高五尺 
周四十步四出陛两壝每壝二十五步坛饰依方色祭岳镇海渎设位南向以西为上山川从祀西向以北为上是年诏四镇并封王沂山东安 
王会稽山永济王医巫闾广寍王霍山应灵王高宗绍兴七年修岳镇海渎之祀岁以四立日及季夏土旺日设祭如祭五方帝礼孝宗干道五 
年太常少卿林栗言国家驻跸东南东海南海实在封域之内而东海以莱州隔绝不曾致祭不知通泰明越温台泉福皆东海分界也元丰中 
尝建庙于明州定海县请依广州祭南海礼例遣官诣明州行礼诏可
　　辽尊木叶山为镇岁时临幸致祭兼及辽河之神望祭遣祠亦间举焉太祖天赞三年登阿勒坦音德尔山以麃鹿祭穆宗应厯十二年六 
月祀木叶山及潢河圣宗统和七年遣巫觋祭名山大川十三年诏修山泽祠宇以时祭之
　　金世宗大定四年礼官言岳镇海渎当以五郊迎气日祭之诏依典礼以四立土旺日就本庙致祭其在他界者遥祀立春祭东岳于泰安 
州东镇于益都府东海于莱州东渎于唐州立夏日望祭南岳南镇于河南府南海南渎于莱州季夏土旺日祭中岳于河南府中镇于平阳府 
立秋祭西岳于华州西镇于陇州望祭西海西渎于河中府立冬祭北岳于定州北镇于广寍府望祭北海北渎于孟州其封爵并仍唐宋之旧 
十二年有司言长白山兴王之地理合尊崇敕封兴国灵应王即其北山地建庙宇十五年奏定长白山封册仪物冠九旒服九章玉圭玉册函 
香币祝册遣使副各一员诣会寍府行礼二十一年册封山陵地大房山神为保陵公冕八旒服七章圭册香币使副持节行礼并如册长白山 
之仪二十五年封混同江神为兴国应圣公致祭如长白山仪册礼如保陵公故事章宗明昌四年册长白山神为开天宏道圣帝加五镇四渎 
王爵 【会稽山永兴王江会源王余封号与宋同】
　　元岳镇海渎代祀自世祖中统二年始凡十有九处分五道后乃以东岳东海东镇北镇为东道中岳淮渎济渎北海南岳南海南镇为南 
道北岳西岳后土河渎中镇西海西镇江渎为西道既又以驿骑迂远复为五道遣使二人集贤院奏遣汉官翰林院奏遣蒙古官出玺书给驿 
以行中统初遣道士或副以汉官至元三年定岁祀岳镇海渎之制正月东岳镇海渎土旺日祀泰山于泰安州沂山于益都府界立春日祀东 
海于莱州界大淮于唐州界三 【疑当作四】 月南岳镇海渎立夏日遥祭衡山土旺日遥祭会稽山皆于河南府界又立夏日遥祭南海大 
江于莱州界六月中岳镇土旺日祀嵩山于河南府界霍山于平阳府界七月西岳镇海渎土旺日祀华山于华州界吴山于陇县界立秋日遥 
祭西海大河于河中府界十月北岳镇海渎土旺日祀恒山于曲阳县界医巫闾山于辽阳广寍路界立冬日遥祭北海于登州界济渎于济源 
县祀官以所在守土官为之既有江南乃罢遥祭其礼物每岁祀银香盒一重二十五两五岳组金幡二钞五百贯四渎织金幡二四海五镇销 
金幡二钞并二百五十贯皇帝登宝位遣官致祭降香幡盒如前礼惟加银五十两或他有祷礼亦如之至元二十八年加上东岳为齐天大生 
仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大寍崇圣帝加封江渎为广源顺济王河渎灵源弘济 
王淮渎长源博济王济渎清源善济王东海广德灵会王南海广利灵孚王西海广顺灵通王北海广泽灵佑王成宗大德二年加封东镇为元 
德东安王南镇昭德顺应王西镇成德永靖王北镇贞德广寍王中镇崇德应灵王泰定三年遣使祠海神天妃作天妃宫于海津镇文宗天厯 
二年加封天妃护国庇民广济福惠明着天妃顺帝至正十年诏加河渎神为灵源神佑弘济王仍重建河渎及西海神庙
　　明太祖洪武二年分天神地祇为二坛以岳镇海渎及天下山川城隍诸地祇合为一坛与天神埒定祭日以清明霜降等又改定建山川 
坛于正阳门外天地坛西合祀天地诸神凡设坛十九太岁四季月将为第一次风云雷雨次五岳次五镇次四海次四渎次京都钟山次江东 
次江西次湖广次淮东淮西次浙东浙西福建次广东广西海南海北山东山西河南河北次北平陕西次左江右江次安南高丽占城诸国山 
川次京都城隍次旗纛诸神皆躬自行礼祝文太岁以下至四海五坛称臣钟山诸神称余皆亲署后又定惊蛰秋分后三日遣官致祭三年诏 
岳镇海渎并去前代所封名号各以山水本名称其神六年以琉球诸国朝贡祀其山川七年令春秋仲月上旬择日祭山川坛八年礼部尚书 
