<!-- { "loadSidebar": true } -->
诸道铁冶三司今后许百姓所便铸造　宋徽宗政和间臣僚言诸路产铁多民资以为用请仿茶盐法榷而鬻之于是户部言详度官置炉冶 
收铁给引召人通市　辽太祖时哈准部多铁置冶及得东平县地产铁乃置采炼者随赋供纳又铁利州亦多铁置冶　金海陵正隆三年遣 
使检视随路铁冶章宗泰和时李复亨奏民间销毁农具以给军器臣窃以为未便汝州鲁山保丰邓州南皆产铁募工置冶可以获利且不厉 
民从之　元铁冶置于世祖中统三年后遣重臣督之鼓铸农器为局卖之后又立铁冶总管府及提举司专司其事　明太祖洪武六年置江 
西等铁冶一十三所后成祖永乐时设于四川诸处至英宗正统十四年广州置铁厂以盐课提举司领之禁私贩如盐法云

　　△茶

　　榷茶之法唐宣宗大中初盐铁转运使裴休请正茶商之税委强干官吏于出茶山口布置把捉量加半税昭宗天佑末卢龙节度使刘仁 
恭禁南方茶自撷山为茶号其山曰大恩以邀利　宋太祖干德五年诏民茶折税外悉官员收藏 【安宋时茶巳盛行有产茶之场十三蕲 
州曰王祺石桥洗马黄州曰麻城庐州曰王同舒州曰太湖罗源寿州曰霍山麻步开顺口光州曰商城于安其各场之外建茶亦别置务所制 
龙凤各式以佳者充贡南渡以后各场特置官者则有洪州江州兴国军潭州建州诸处焉】 太宗太平兴国八年乃诏禁伪茶端拱二年置折 
中仓听商人输粟京师给江淮茶与盐法相同其收茶之法凡百姓所输税愿折茶者亦折为茶谓之折税其鬻茶之法凡民鬻茶者皆售于官 
其以给日用者谓之食茶出境则给券商贾之愿贸易者入钱若金帛京师榷货务以射六务十三场茶 【按射茶之法即以货物易茶引取 
茶鬻焉】 给券随所射予之谓之文引然其后或官置场或置捕私茶赏罚榷法愈密矣南宋绍兴后遂置榷场货茶于金 【建炎二年诏成 
都诸州更茶法令茶商即在茶园市茶不复官买惟严禁私商而已】 　金初茶多贸易于宋界之榷场至章宗承安四年淄密寍海蔡州各置 
坊造新茶付各司县鬻之买引者纳钱及折物各从其便　元世祖至元六年始立榷茶场使司十七年又置榷茶都转运司于江州总江淮荆 
湖福建之税十九年于江南官为置局令客买引然其法屡变成宗元贞元年罢其税元统元年江浙湖南江西湖广皆复立榷茶转运使焉　 
明制有官茶有商茶皆贮边易马官茶间征课钞商茶输课略如盐制初太祖令商人于产茶地置茶纳钱请引 【按明代产茶之地南直隶 
常庐池徽浙江湖严衢绍江西南昌饶州南康九江吉安湖广武昌荆州长沙宝庆四川成都重庆嘉定夔泸】 置茶局批验所称较茶引不相 
当即为私茶后诸产茶地设茶课司定税额其禁私茶之法自三月至九月月遣行人四员巡视河州临洮碉门黎雅往来旁午至宣宗宣德十 
年乃定三月一遣又设茶马司于秦洮河雅诸州主以茶易马之政又于成都诸处罝茶仓令商人纳米中茶后至专遣御史巡察竟与盐法同 
云世宗嘉靖三年御史陈讲以商茶低为悉征黑茶地产有限乃第茶为上中二品神宗万历以后湖南产茶其值甚贱商人多越境私贩御史 
李楠请禁湖茶言湖茶行茶法马政两弊 【按明制以茶与诸番人易马特设官专其政其职颇重云】 宜令巡茶御史召商给引愿报汉兴 
保夔者准中越境下湖南者禁止

　　○榷酤

　　唐
　　五代
　　宋
　　辽
　　金
　　元
　　明

　　△唐

　　唐文宗太和八年罢京师榷酤至武宗会昌六年敕扬州等八道州府置榷曲并置官店酤酒代百姓纳榷酒钱并充资助军用其扬州陈 
许汴州襄州河东五处榷曲浙西浙东鄂岳三处置官店酤酒

　　△五代

　　梁太祖开平三年敕听诸道州府百姓自造曲官中不禁后唐明宗天成三年敕三京邺诸道州府乡村人户于夏秋田苗上每亩纳曲钱 
任百姓造曲酝酒周世宗显德四年敕停罢先置卖曲都务乡村人户并许自造米醋及买糟造醋其酒曲条法依旧施行 【按晋汉以来诸 
道州府皆权置曲额置都务以酤酒民间酒醋遂多漓薄上知其弊故命改法】

　　△宋

　　宋制三京官造曲听民纳直诸州城内皆置务酿之县镇乡闾或有许民酿而定其岁课若有遣利则所在皆请官酤真宗景德时承平日 
久掌财赋者法禁愈密诏曰榷酤之法素有定规宜令计司立为永式中外不得复议增课至道中各路皆置务立课唯夔黔达开施涪云安梁 
山福汀泉漳兴化广南东西两路诸州军不置榷焉仁宗时河北酒税务有监临官有转运司复遣官比视岁课至高宗建炎三年张浚用赵开 
总领四川财赋开言蜀民巳困唯榷酤尚有嬴余遂大变酒法自成都始即旧扑卖坊场设官主之民以米赴官自酿计斛输钱明年徧下其法 
于四路于是东南酒额日增

　　△辽

　　辽自神册以来未有榷酤之法自冯延休韩绍勋建议乃兴酒税东辽之地与南京诸路一例然诸税皆纳于头下军州唯酒税课纳上京 
盐铁司

　　△金

　　金世宗大定三年省臣奏中都酒户多逃以故课额愈亏上曰此官不严禁私酿所致也命设军百人隶兵马司同酒使副合千人巡察虽 
权要家亦许搜索奴婢犯禁杖其主百且令大兴少尹招复酒户十八年命戍边女真人遇祭祀婚嫁节辰许自造酒二十七年议以天下院务 
依中都例改收曲课而听民酤

　　△元

　　元太宗始置酒课其法立酒务坊场官榷酤办课仍以各州府司县长官充提点官隶征收课税所世祖至元十六年大都河间山东酒税 
课并归盐运司二十二年右丞卢世荣等言酒课改榷酤之制令酒户自具工本官司拘买英宗至治元年以营田提举司征酒税扰民命有司 
兼榷之文宗天历二年中书省臣言在京酒坊五十四所每岁输课比者闲以赐诸王公主及诸宫寺诸王公主自有封邑岁赐宫寺亦各有常 
产其酒课悉令仍旧输官为宜从之

　　△明

　　明不置榷酤法

　　○杂税

　　（臣）等谨案通志原书榷酤之后别立算缗一门所载自汉至陈而止不及隋唐以隋以后无是制也今考唐宋辽金元明诸史及各代 
会典会要并各朝诏疏奏议俱无所载知唐以后各朝无算缗之制云

　　唐
　　五代
　　辽
　　金
　　元
　　明

　　△唐

　　唐德宗时军用不给乃税间架算除陌其间架法屋二架为间上间钱二千中间一千下间五百吏执笔握算入人家计其数除陌法者公 
私给与及买卖每缗官留五十钱给他物及相贸易者约钱为率算之

　　△五代

　　五代时有津渡之算至宋太祖建隆元年诏除沧德棣淄等三十九处所算钱或水涨听民置渡而收其算二年诏自今宰相枢密使带平 
章事兼侍中中书令节度使依故事纳礼钱宰相枢密使三百千蕃镇五百千充中书门下公用 【按五代时天成元年门下中书省奏纳礼 
钱以充公用至宋建隆时复举行之】 太宗淳化元年诏诸处鱼池旧皆省司所管系与民争利自今池塘河湖鱼鸭之类任民所取如经市货 
卖乃收税神宗元丰二年有司言纲船有商人附载有留阻之弊请置堆垛场于泗州贾物至者先入官场官以船运至京稍输船算从之新法 
行鬻坊场河渡至哲宗元佑五年以户部郎中高镈言稍为止损至牙契之税则始于太祖开宝二年始收民印契钱令民典卖田宅输钱印契 
税契限两月 【按文献通考税封始于东晋厯代相承史文简略不能尽考】 神宗元丰时又令民有交易官为之据因收其息

　　△辽

　　辽太祖神册三年置羊城于炭山之北以通市易圣宗统和元年南京留守奏请秋霖害稼请权停关征以通山西粜易七年诏以南北府 
市场人少宜率当部车百乘赴集开奇峯路通易州市后耶律隆运为大丞相以南京岁不登请免百姓农器钱又请平诸郡商贾价从之十五 
年弛东京鱼泺之禁十九年减关市税圣宗开泰二年诏贵德龙化仪坤双辽同祖七州一例征商

　　△金

　　金制租税之外算其田园屋舍车马牛羊树艺之数及其藏镪多寡征钱曰物力又有铺马军需输庸司吏河夫桑皮故纸等钱又有牛具 
税诏内地诸路每牛一具赋粟三斗后又限民口二十五算牛一具世宗大定三年以尚书工部令史刘行义言定城郭出赁诸税至醋课则始 
于大定初以国用不足权时榷醋以助经用后旋罢之章宗明昌元年敕尚书省定院务课商税额

　　△元

　　元成宗元贞二年诏江南道士贸易田者输商田税又诏民间马牛羊百取其一九年以冀寍岁不登弛山泽之禁听民采捕然元时额外 
之课甚多如历日课契本课河泊课山场课窑冶课房地租课门摊课池塘课蒲苇课食羊课荻苇课煤炭课撞岸课各省各路之数多寡不一

　　△明

　　明初关市之征犹为简约后增置渐多有都税有宣课有司有局有分司有抽分场局有河泊所所收税课有本色有折色又令军卫自设 
场分太祖洪武十年遣中官国子生及部委官各一人核实税课立为定额仁宗洪熙元年增市肆门摊课钞宣宗宣德四年始设钞关凡舟船 
受雇装载者计所载料多寡及路之远近纳钞 【按其时有漷县济寍泰州徐州淮安扬州上新河浒墅九江金沙洲临清北新诸钞关量舟 
大小修广而差其额谓之船料】 宪宗成化以后凡抽分竹木止取钞者皆易以银世宗嘉靖八年诏直省关税向收钱钞者以后俱易以银四 
十二年令各关税额定数之外余饶悉归公帑穆宗隆庆二年始给钞关主事关防敕书寻令钞关去府近者知府收解去府远者令佐贰官收 
贮府库季解部万历以后量为差减至熹宗天启五年户部尚书李起元请复诸路冲要之地依万历时例诏允行之庄烈帝崇祯时又于各关 
屡加增益然明代诸课程始收钞间折收米已而收钱钞半后乃折收银而折色本色递年输收本色归内库折色归太仓

　　○平准 【均输】

　　唐
　　宋
　　辽
　　金
　　元
　　明

　　△唐

　　唐德宗时赵赞请置常平官兼储布帛于两都江陵成都扬汴苏洪置常平轻重本钱上至百万缗下至十万积米粟布帛丝麻贵则下价 
而出之贱则加估而收之并榷商贾钱以赡常平本钱帝从之

　　△宋

　　宋制均输市易之法自神宗熙寍二年制置三司条例司言今天下财用无余典领之官拘于弊法内外不相知盈虚不相补诸路上供每 
岁有常数年丰则便道可以多致而或不能赢年歉则物贵难以供亿而不敢不足远方有倍蓰之输中都有半价之鬻徒使富商大贾乘公私 
之急以擅轻重敛散之权今发运实总六路之赋而其职以制置茶盐矾酒税为事军储国用多所仰给宜假以钱货资其用度周知六路财赋 
之有无而移用之凡籴买税敛上供之物皆得以徙贵就贱用近易远令预知中都帑藏年支见在之定数所当供办者得以从便变易蓄买以 
待上令稍收轻重敛散之权归之公上而制其有无以便转输则国用可足民财不匮诏令本司具条例以闻以发运使薛向领均输平准事赐 
