<!-- { "loadSidebar": true } -->
于陛下而深戕于国脉则陛下私惠羣小之心可以息矣又言陛下有用君子之名无用君子之实兼直学士院拜翰林学士兼知制诰兼侍读 
辞归故里累召力辞以龙图阁学士知绍兴府浙东安抚使召至阙以端明殿学士提举佑神观兼翰林学士承旨知泉州知州南外宗正事复 
提举佑神观兼侍读兼翰林学士承旨景定二年卒遗表上特赠四官

　　△孙梦观

　　孙梦观字守叔庆元府慈溪人宝庆二年进士调桂阳军教授浙西提举司干办公事差主管吏部架阁文字为武学谕轮对言人主不容 
有所惮尤不容有所玩惮则有言而不能容玩则虽容其言而不能用力请外添差通判严州主管崇道观召为武学博士太常寺丞兼诸王宫 
大小学教授大宗正丞兼屯田郎官将作少监知嘉兴府仍旧班兼右司郎官将作监转对极言风宪之地未闻有十人疏攻一竦者封驳之司 
未闻有三舍人不肯草制者道揆不明法守滋乱天下之权将所有寄而倒持之患作当路者滋不悦出知泉州兼提举市舶改知寍国府蠲逋 
减赋无算泛入者尽籍于公帑户部遣官督赋急若星火阖郡皇骇莫知为计梦观曰吾寍委官以去毋寍病民以留力匄祠且将以府印牒所 
遣官所遣官闻之夜遁他日梦观去寍国人言之为之流涕丞相董槐召还帝问江东廉吏槐首以梦观对帝说乃迁司农少卿兼资善堂赞读 
轮对谓今内外之臣恃陛下以各遂其私而陛下独一无可恃可为寒心次论郡国为斯民计朝廷当为郡国计乞命大臣应自前主计之臣夺 
州县之利而归版曹者复归所属庶几郡国蒙一分之宽则斯民亦受一分之赐帝善其言迁太府卿宗正少卿兼给事中起居舍人起居郎八 
上章辞免以监察御史吴燧论罢直龙图阁与祠授秘阁修撰江淮等路提点铸钱司公事甫至官即复召为起居郎兼侍右侍郎权吏部侍郎 
奏事抗论益切以宠赂彰仁贤逝货物徧聚为言且谓未易相之前弊政固不少既易相之后弊政亦自若在廷之士皆危之梦观曰吾以一布 
衣蒙上恩至此虽捐躯无以报利钝非所计也力求补外以集英殿修撰知建寍府蠲租税者刑罚俄得疾口授遗表不忘规谏遂卒帝悼惜久 
之梦观退然若不胜衣然义所当为奋往直前其居败屋数间布衣蔬食而重名节云

　　△洪天锡

　　洪天锡字君畴泉州晋江人宝庆二年进士授广州司法调潮州司理势家夺民田天锡言于守还之帅方大琮辟真州判官留置幕府改 
秩知古田县行乡饮酒礼邑剧牒愬猥多天锡剖决无留难有倚王邸势杀人者诛之不少贷调通判建寍府大水擅发常平仓赈之擢诸司粮 
料院拜监察御史累疏言天下之患三宦官也外戚也小人也劾董宋臣谢堂厉文翁理宗力护文翁天锡又言不斥文翁必为王府累帝令吴 
燧宣谕再三天锡力争谓贵幸作奸犯科根柢蟠固乃迟回护惜不欲绳以法势焰愈张纪纲愈坏异时祸成虽欲治之不可得矣帝又出御札 
俾天锡易疏欲自戒饬之天锡又言自古奸人虽凭怙其心未尝不畏人主之知苟知之而止于戒饬则凭怙愈张反不若未知之为愈也章五 
上出阙待罪诏二人巳改命宋臣续处之天锡言臣留则宋臣去宋臣留则臣当斥愿早赐裁断越月天雨土天锡以其异为蒙力言阴阳君子 
小人之所以辨又言修内司之为民害者蜀中地震浙闽大水又言上下穷空远近怨嫉独贵戚臣阉享富贵耳举天下穷且怨陛下能独与数 
十人者共天下乎会吴民仲大论等列愬宋臣夺其田天锡下其事有司而御前提举所移文谓田属御庄不当白台仪鸾司亦牒常平天锡谓 
御史所以雪冤常平所以均役若中贵人得以控之则内外台可废犹为国有纪纲乎乃申劾宋臣并卢允升而枚数其恶帝犹力护之天锡又 
言修内司供缮修而巳比年动曰御前奸赃之老吏迹捕之凶渠一窜名其间则有司不得举手狡者献谋暴者助虐其展转受害者皆良民也 
愿毋使史臣书之曰内司之横自今始疏上至六七最后请还御史印谓明君当为后人除害不当留患以遗后人今朝廷轻给舍台谏轻百司 
庶府而北司独重仓卒之际臣实惧焉言虽不果行然终宋世阉人不能窃弄主威者皆天锡之力而天锡亦自是去朝廷矣改大理少卿再迁 
太常皆不拜改广东提点刑狱五辞明年起知潭州久之始至官戢盗贼尊先贤踰年大治直宝谟阁迁广东转运判官决疑狱劾贪吏治财赋 
皆有法召为秘书监兼侍讲以瞶辞升秘阁修撰福建转运副使又辞度宗即位以侍御史兼侍读召累辞不许在道间监察御史张桂劾罢之 
乃疏所欲对病民五事曰公田曰关子曰银纲曰盐钞曰赋役又言在廷无严惮之士何以寝奸谋遇事无敢诤之臣何以临大节进工部侍郎 
兼直学士院加显文阁待制湖南安抚使知潭州改漳州皆力辞又明年改福建安抚使力辞不许亭户买盐至破家陨身者天锡首罢之罢荔 
枝贡召为刑部尚书诏宪守之臣趣行无虚日不起久之进显文阁直学士提举太平兴国宫三降御札趣之又力辞踰年进华文阁直学士仍 
旧宫观寻致仕加端明殿学士转一官疾革草遗表以规君相特赠正议大夫谥文毅天锡言动有准绳居官清介临事是非不可回折

　　△黄师雍

　　黄师雍字子敬福州人少从黄干学入太学宝庆二年举进士诏为楚州官属出盗贼白刃之冲不畏不慑李全反状已露师雍密结忠义 
军别部都统时青图之谋泄全杀青师雍不为动全亦不加害秩满朝议褒异师雍耻出史弥远门不往见之调婺州教授学政一以吕祖谦为 
法李宗勉赵必愿赵汝谈皆荐之师雍慕徐侨有清望欲谒之会其有召命师雍曰今不可往也侨闻而贤之至阙以其学最闻宗勉在政府力 
言于丞相乔行简行简已许以朝除师雍以书见行简劝其归老行简不悦宗勉之请遂格知遂之龙溪转运使王伯大上其邑最行简罢宗勉 
与史嵩之入相召师雍审察将至而宗勉卒嵩之延师雍密示相亲意师雍不领迁粮料院又曰料院与相府密迩所以相处师雍亦不领嵩之 
独相权势寖盛上下惧祸未有发其奸者博士刘应起首疏论嵩之帝感悟思逐嵩之师雍与应起相善故嵩之疑师雍左右之讽御史梅■〈 
木巳〉击师雍差知兴化军旋夺之改知邵武军及应起为监察御史师雍迁宗正寺簿寻亦拜监察御史首疏削金渊秩送外居住再疏斥赵 
纶项容孙史肎之嵩之终丧正言李昴英殿中侍御史章琰共疏乞窜斥之师雍亦上疏论列帝感悟即其日诏勒令致仕权直舍人院刘克庄 
封还词头乞畀嵩之以贴职如宰臣去国故事遂得守金紫光禄大夫观文殿学士致仕议者曰大夫官也观文职也元降御笔但云守官无本 
官职之辞观文之命自克庄启之朋邪顾望不可赦师雍遂劾克庄临事失身犯义免所居官琰亦继劾克庄师雍又乞籍嵩之家隶张叔仪皆 
从之未几昴英劾临安尹赵与■及执政琰亦劾执政帝怒昴英并及琰郑寀乘间劾琰昴英又嗾同列再疏以昴英属某人琰属师雍师雍毅 
然不从独击叶阆乃与■腹心琰昴英去国寀于是荐周坦叶大有入台首劾程公许江万里善类日危矣未踰月坦攻参政吴潜去陈垓为监 
察御史时寀与■坦垓大有合为一师雍独立寀恶之尤甚思所以去师雍未得招四人共谋之会大旱求言应诏者多指寀坦等为起灾之由 
牟子才李伯玉卢钺语尤峻坦等伪撰匿名书诬三士师雍榻前辨谓匿名书条令所禁非公论也不知何为至前因发其伪撰之迹适钺疏誉 
师雍寀乃以钺附师雍帝不听擢师雍左司谏未几寀入政府谢方叔赵汝腾疏其奸寀遂罢去师雍与丞相郑清之故同舍然以劾刘用行魏 
岘皆清之亲故清之不乐坦喜曰吾得所以去之矣遣其妇日造清之妻谮曰彼去用行岘乃去丞相之渐也帝将以师雍为侍御史清之曰如 
此则臣不可留迁起居舍人兼侍讲即力匄去清之犹冀师雍少贬师雍曰吾欲为全人终不屈数月坦卒劾师雍及高斯得俱罢久之以直宝 
文阁奉祠陈垓又嗾同列寝之清之卒起师雍为左史既而改江西转运使迁礼部侍郎命下而卒于江西官舍师雍简淡寡欲靖厚有守言若 
不出口而于衺正之辨甚明视外物轻甚故博采公论当官而行爱护名节无愧师友云

　　△徐元杰

　　徐元杰字仁伯信州上饶人幼颖悟诵书日数千言每冥思精索闻陈文蔚讲书铅山实朱熹门人往师之后师事真德秀绍定五年进士 
及第签书镇东军节度判官厅公事嘉熙二年召为秘书省正字迁校书郎奏否泰剥复之理因及右辖久虚非骨鲠耆艾身足负荷斯世者不 
可轻畀又言皇子竑当置后及早立太子乞早定大计时谏官蒋岘方力排竑置后之说遂力请外不许即谒告归匄祠章十二上三年迁著作 
佐郎兼兵部郎官以疾辞差知安吉州辞召赴行在奏事辞益坚淳佑元年差知南剑州会峡阳寇作擒渠魁八人斩之余释不问父老或相语 
曰侯不来我辈鱼肉矣郡有延平书院率郡博士会诸生亲为讲说民讼率呼至以理化诲多感悦而去输苗听其自槩阖郡德之丁母忧去官 
众遮道跪留既免丧授侍左郎官言敌国外患乞以宗社为心言钱塘驻跸宜抑文尚质兼崇政殿说书每入讲必先期斋戒尝进仁宗诏内降 
旨挥许执奏及台谏察举故事为戒语多切宫壶拜将作监进扬雄大匠箴陈古节俭时天久不雨转对极论洪范天人感应之理及古今遇灾 
修省之实辞益忠恳丞相史嵩之丁父忧有诏起复中外莫敢言惟学校叩阍力争元杰时适轮对言臣前日晋侍经筵亲承圣问以大臣史嵩 
之起复臣奏陛下出命太轻人言不可沮抑今观学校之书使人感叹家庭之变哀戚终事礼制有常臣窃料其何至于忽送死之大事轻出以 
犯清议士论所以懔懔者实以陛下为四海纲常之主大臣身任道揆扶翊纲常者也自闻大臣有起复之命虽未知其避就若何凡有父母之 
心者莫不失声涕零是果何为而然人心天理谁实无之臣恳恳纳忠何敢诋讦特为陛下爱惜民彝为大臣爱惜名节而巳帝亦察其忠亮每 
从容访天下事经筵益申前议未几夜降御笔黜四不才台谏起复之命遂寝元老旧德次第收召元杰亦兼右司郎官拜太常少卿兼给事中 
国子祭酒权中书舍人杜范入相复延议军国事为书无虑数十所言皆朝廷大政边鄙远虑每裁书至宗社隐忧处辄阁笔挥涕书就随削稾 
虽子弟无有知者六月朔轮当侍立以暴疾谒告特拜工部侍郎随乞纳禄诏转一官致仕夜四鼓遂卒先元杰未死之一日方谒左丞相范锺 
归又折简察院刘应起将以翼日奏事是夕俄热大作诘朝不能造朝夜烦愈甚指爪忽裂以死朝绅及三学诸生往吊相顾骇泣帝震悼曰徐 
元杰前日方侍立不闻有疾何死之遽耶亟遣中使问状己而太学诸生伏阙愬其为中毒且曰昔小人有倾君子者不过使之自死于蛮烟瘴 
雨之乡今蛮烟瘴雨不在岭海而在朝廷望奋发睿断大明典刑于是三学诸生相继叩阍讼冤台谏交疏论奏监学官亦合辞闻于朝二子直 
谅直方乞以恤典充赏格有旨付临安府逮医者孙志寍及常所给使鞫治既又改理寺诏殿中侍御史郑寀董之且募告者赏缗钱十万官初 
品大理寺正黄涛谓伏暑证二子乞斩涛谢先臣然狱迄无成海内士人伤之帝悼念不已赐谥忠愍

　　△孙子秀

