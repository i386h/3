<!-- { "loadSidebar": true } -->
实讷埒权副统将兵二万攻之连战宋兵虽败璘恃其众不肯去分其兵之半守秦州喀齐喀乃自行驻水洛城东自六盘山西抵石山头分兵 
守之当德顺秦州之闲断其饷道璘乃引去都统璋副统实讷埒邀击宋经畧使荆皋杀数千人擒宋将朱永以下将校十二人宋张安抚守德 
顺弃城遯遂复德顺州宋之守秦州者亦自退高景山定商虢宗室聂赫取环州于是尽复临洮巩秦河陇兰会原洮积石镇戎德顺商虢环华 
等州府陕西平诏书奖谕赐以玉带将士各以阶级迁资受赏战没者赠官赐银钱有差五年置陕西路统军使兼京兆尹元帅府移治河中府 
统军使璋朝辞帝曰镇防利害可访问喀齐喀七年入为枢密副使改东京留守赐衣带佩刀九年入为平章政事奏睿宗收复陕西功数事帝 
嘉纳之藏之秘府封定国公十年薨帝方击球闻讣遂罢有司致祭备礼以葬二十一年帝念其功迁其孙萨哈武功将军授世袭本明安海兰 
乌克绅穆昆泰和元年配享世宗庙庭

　　钦定续通志卷四百二十九

　　●钦定续通志卷四百三十　列传二百三十

　　列传

　　金 【八】

　　○金八

　　赫舍哩良弼　　石琚　　　唐古安礼　　伊喇道【光祖】　　　　苏保衡　　翟永固　　魏子平　　　　孟浩　　梁肃　 
　伊喇慥　　　　伊喇子敬

　　赫舍哩良弼
　　石琚
　　唐古安礼
　　伊喇道
　　苏保衡
　　翟永固
　　魏子平
　　孟浩
　　梁肃
　　伊喇慥
　　伊喇子敬

　　△赫舍哩良弼

　　赫舍哩良弼本名罗索辉发川人曾祖呼兰祖特伯烈父太宇世袭佛宁徙宣宁天会中良弼方童丱选入西京为女真字学生谒见丞相 
希尹于传舍希尹称为令器年十四为北京教授学徒常二百人后多成名年十七补尚书省令史簿书过目辄得其隐奥虽大文牒口占立成 
词理皆到除吏部主事天德初累官右司郎中借秘书少监为宋主岁元使时纳哈塔椿年为参知政事荐良弼才出己右用是为刑部尚书 【 
按纳哈塔椿年传椿年荐良弼海陵用为右司员外郎与本传异】 赐含名父忧起复改侍卫亲军马步军都指挥使寻拜参知政事进尚书右 
丞转左丞海陵伐宋良弼谏不听以为右领军大都督海陵在淮南诏良弼与监军图克坦贞抚定上京辽右世宗即位良弼乃还汴京海陵死 
世宗就以良弼为南京留守兼开封尹再兼河南都统召拜尚书右丞斡罕败于陷泉入奚中诏良弼佩金牌及银牌四往北京招抚奚契丹还 
拜尚书左丞上言祖宗以来未录功赏者臣考按得三十二人宜差第封赏诏五品以上官闻奏六品以下及无官者尚书省约量迁除自是功 
劳毕赏进拜平章政事封宗国公初山东两路明安穆昆与百姓杂居诏良弼度宜易置使与百姓异聚与民田互相犬牙者皆以官田对易之 
自是无复争讼大定六年进拜右丞相监修国史左丞完颜守道奏近都两明安父子兄弟往往析居其所得之地不能赡日益困乏帝以问宰 
臣良弼封曰必欲父兄聚居宜以所分之地与土民相换易虽暂援然经久甚便右丞石琚曰百姓各安其业不若依旧便帝竟从良弼议太宗 
实录成赐良弼金带重采良弼请于榷场市马毋拘牝牡以备边警帝从之八年同知清州防御事常德晖上书言吏部格法止叙年劳虽有材 
能拘滞下位刺史县令多不得人乞摆能吏任亲民之职帝是其言因语良弼等注意选择进拜左丞相监修国史如故良弼为相既久练达朝 
政帝所询访尽诚开奏垂绅正笏不动声气议政多称帝意是时夏国王李仁孝乞分国之半以封其臣任得敬帝曰此非仁孝本心不可从良 
弼议与市议合既而夏国果诛任得敬参知政事宗叙请置沿边濠堑良弼曰敌国果来伐此岂可御哉帝曰卿言是也高丽国王王晛表让国 
于其弟皓帝疑之以问良弼良弼策让国非实其后赵位宠求内附表言皓实篡兄如良弼策进睿宗实录赐重采通犀带是年有事南郊良弼 
为大礼使自收国以来未尝讲行是礼厯代典故又多不同良弼讨论损益各得其宜帝与良弼守道论明安穆昆官多年幼不习教训可依汉 
制置卿老选廉洁正直可为师范者使教导之良弼奏曰圣虑及此亿兆之福也十四年宋主遣工部尚书张子颜知合门事 【交聘表作明 
州观察使】 刘崈来请免亲接国书帝与诸臣议良弼奏曰宋国免称臣为侄免奉表为书恩赐己多今又乞免亲接国书是无厌也必不可从 
平章政事完颜守道参知政事伊喇道与良弼议合左丞石琚右丞唐古安礼以为不从所请必至用兵帝谓琚等所言非理遂从良弼议帝问 
宰臣求内外官举贤能良弼请申明前诏朝官六品以上名官五品以上各举所知从之帝欲徙斡罕逆党分散置之辽东良弼奏此辈己经赦 
宥徙之生怨望帝曰此目前利害朕为子孙后世虑耳良弼曰非臣等所及也于是以尝预乱者徙居乌库哩实垒部帝问宰臣曰尧有九年之 
水汤有七年之旱而民不病饥今一二岁不登而人民乏食何也良弼对曰古者地广人淳崇尚节俭而又惟农是务故蓄积多而无饥馑之患 
也今地狭民众又多弃本逐末耕之者少食之者众故一遇凶岁而民己病矣帝深然之于是命有司惩戒荒纵不务生业者十七年以疾辞相 
位不许十八年表乞致仕归田里帝遣使慰谕授和伦松科明安使其子摄事给良弼丞相俸傔致仕归其后尚书省奏差除帝曰丞相良弼拟 
注差除未尝苟与而荐举往往得人钮祜禄额特埒伊喇慥费摩余庆皆其所举至于私门请托绝然无之尝问良弼每旦暮曰色皆赤何也良 
弼曰旦而色赤应在东高丽当之暮而色赤应在西夏国当之愿陛下修德以应天则灾变自弭矣既而夏国有任德敬之乱高丽有赵位宠之 
难其言皆验云是岁薨帝悼惜之遣使敕葬祭奠追封金源郡王命翰林待诏伊喇履勒铭墓碑谥诚敏良弼性聪敏忠正善断决言论器识出 
人意表起寒奏致位宰相尽心国事荐举人材常若不及居家清俭亲旧贫乏者周给之与人交久而愈敬居位几二十年赞成太平号贤相焉 
大定十五年图像衍庆宫加谥武定明昌五年配飨世宗庙庭

　　△石琚

　　石琚字子美定州人沈厚好学父皋补郡吏廉洁自持称为长者从鲁王栋摩攻青州州人坚守不降栋摩怒及城破命皋计州民人数将 
使诸军分掠之皋缓其事栋摩让之皋曰大王为朝廷抚定郡县当使百姓安堵无或侵苦之若取城邑而残其民则未下者必死守以拒我栋 
摩感悟乃下令曰敢有犯州人者以军法论皋随守定州唐县人王八谋为乱书其县人姓名于籍无虑数干人其党持籍诣州发之皋主鞫治 
时冬月皋抱籍上厅事佯为顿仆覆其籍炉火中尽焚之不可复得其姓名止坐为首者余皆得释琚生七岁读书过目成诵既长博通经史工 
词章天眷二年中进士第一调邢台县令邢守贪暴属县掊取民财以奉所欲琚独无所与既而守以赃败他令佐皆坐累琚以廉辨改秀容令 
复擢行台礼部主事召为左司都事累迁吏部郎中贞元三年以父丧去官寻起复为本部侍郎大定二年擢为谏议大夫侍郎如故奉命详定 
制度琚上疏六事大概言正纪纲明赏罚近忠直远邪佞省不急之务罢无名之役帝嘉纳之迁吏部尚书琚自员外郎至尚书皆在吏部典选 
且十年凡宋齐换授官格南北通注铨法能缕指而次第之寻拜参知政事与右丞苏保衡共监护十六位工役许从宜规画帝谓琚曰此役不 
欲烦民丁匠皆给雇直毋使贪吏缘为奸利卿等勉称朕意图克坦喀齐喀定陕西琚谓曲赦奏陇以安百姓帝从之母忧起复拜尚书右丞天 
长观灾诏有司营缮有司辟居民以广大之费钱三十万贯蔚州采地蕈役数百千人琚奏之帝曰自今凡称御前者皆禀奏琚与孟浩对曰圣 
训及此百姓之福也时议禁网捕狐兔等物累计其获或至徒罪琚奏曰捕禽兽而罪至徒恐非陛下意杖而释之可也帝曰然久之进左丞兼 
太子少师世宗将行郊祀议配享琚曰周郊祀以后稷配天汉魏晋皆以一帝配之唐宋之初皆以三帝配终竟依古配以一祖将来亲郊合依 
古礼帝曰唐宋变古不足为法止当奉太祖皇帝配之琚尝请命太子习政事或谮琚希恩东宫世宗察其无他以此言告之琚因乞解少师十 
年二月祭社有司奏请御署祝版帝问琚曰当署乎琚曰故事有之帝曰祭祀典礼卿等愼之无遗讥后世宗谓琚曰女真人往往径居要达不 
知闾阎疾苦卿尝为丞簿知民间事凡利害极陈之帝与宰臣议铸钱因问琚曰古亦有百姓铸钱者乎对曰使百姓自铸则小人图厚利钱愈 
薄恶古所以禁也时民间往往造作妖言相为党与谋不轨帝问宰臣曰南方尚多反侧何也琚对曰南方无赖之徒假托释道以妖幻惑人愚 
民无知遂至犯法帝曰如僧智究是也此辈不足恤但军士讨捕利取民财害及良民不若杜之以渐也智究大名府僧假托钞化诱惑愚民潜 
结奸党谋取东平诸州府事觉伏诛宗室子或不胜任官事世宗欲授散官量与廪禄以问宰臣琚对曰尧亲九族周家内睦九族皆帝王盛事 
也琚之将顺多此类参知政事唐古安礼忤帝意出镇横海军数年不召琚从容进曰安礼忠直久在外官世宗深然之遂自南京留守召为尚 
书右丞又尝举室绍先为右司员外郎十七年拜平章政事封莘国公明年拜右丞相修起居注伊喇杰上书言朝奏屏人议事史官亦不与闻 
无由纪录帝以问宰相琚与唐古安礼对曰古者史官天子言动必书以儆戒人君庶几有畏不可避也帝曰朕观政要唐太宗与臣下议论始 
议如何后竟如何此政史官在侧记而书之耳若恐漏泄几事则择愼密者任之朝奏屏人议事记注官不避自此始数以老病乞致仕许之诏 
以一孙为合门祗候既归乡里帝每称石琚举能其官最为知人二十二年以疾卒于家谥文宪泰和元年图像衍庆宫配享世宗庙庭 【初 
世宗将立元妃为后以问琚琚对曰元妃之立本无异辞如东宫何世宗悟而止金世内燕惟亲王公主驸马得预一日特召琚入谓诸王以下 
曰使我家人有今日之乐者此人力也二事见原史赞中附识于此】

　　△唐古安礼

　　唐古安礼本名乌楞古字子敬好学通经史工词章知为政大体贞元中累官临海军节度使翰林侍读学士及彰化军节度使大定初迁 
益都尹召为大兴尹帝曰京师好讹言府中奸吏为民患卿虽年少有治才去其宿弊毋为因仍察廉入第一等进阶荣禄大夫七年五月大兴 
府狱空诏锡宴劳之久之拜参知政事 【按世宗纪大定四年以大兴尹唐古安礼参知政事本传次之七年之后恐误】 罢为横海军节度 
使厯南京留守以丧去官起复尚书右丞转左丞他日帝曰荐举大臣之职外官五品犹得举人宰相无所举何也安礼对曰孔子称才难贤人 
君子世不多有陛下必欲得人当广取士之路区别器使之斯得人矣帝曰除授格法不伦天下一家独女真有超迁格何也安礼对曰祖宗以 
来立此格恐难辄改进拜平章政事封芮国公授世袭穆昆安礼尝议科目言于帝曰臣观近日士人不以策论为意今若诗赋策论各场考试 
