<!-- { "loadSidebar": true } -->
昶以川兵收万出大散关应之汉祖知其事遣客省使王景崇率禁军数千倍道趋岐下召益入朝并授旨以便宜从事景崇至京兆合岐雍邠 
泾师破蜀军益惧即谋入朝会闻汉祖崩景崇欲诛益虑隐帝不知先朝密旨未决益即率数十骑奔入朝隐帝遣侍臣问益结连蜀军之由益 
对曰臣欲诱之出关掩杀之耳隐帝笑之益厚赂史宏肇辈言景崇横恣诸权贵深庇护之乃授开封尹兼中书令封鲁国公景崇闻之遂据城 
叛益亲属七十口在城中悉为景崇所害周祖起兵隐帝遣益与慕容彦超及张彦超阎进卿吴虞裕守澶州至赤冈周师奄至战留于陂 【 
五代史隐帝纪作刘子陂】 军不利益见士卒无鬬志又古候不祥乃与焦继勋等夜谒周祖周祖慰劳遣还广顺初封楚国公改太子太师显 
德元年以本官致仕归洛太祖即位遣赐器币岁一来朝以耆旧厚待之干德初郊祀诏缀中书门下班三年卒赠中书令子仁愿仁矩仁宝仁 
遇仁兴

　　△陶谷 

　　陶谷字秀实邠州新平人本姓唐避晋祖讳改焉父涣夷州刺史为邠帅杨崇本所害谷幼随母柳氏育崇本家十余岁能属文起家校书 
郎单州军事判官常以书千宰相李崧崧甚重其文时和凝亦为相同奏为著作佐郎集贤校理改监察御史分司西京迁虞部员外郎知制诰 
晋祖废翰林学士谷兼掌内外制词目繁委言多委惬天福九年加仓部郎中谷性急率与兖帅安审信杯酒相失为审信所劾责授太常少卿 
尝上言西台断狱淹滞吏因缘为奸望申条约以革其弊从之拜中门舍人契丹主北归胁令从行谷衣褐为行者匿僧舍中以免遂归汉为给 
事中干佑中奏罢常参官转对李崧为苏逢吉所恶惧移病不出谷每于稠人中诬之崧闻叹曰吾何负于陶氏子哉及崧遇祸族子昉尝诣谷 
谷问昉识李侍中否昉曰远从叔耳谷曰李氏之祸谷出力焉昉闻之汗出 【按李崧为苏逢吉所陷事在后汉中非石晋时也宋史原文在 
与兖帅安审信相失句上前后倒置今移改】 入周为右散骑常侍世宗即位迁户部侍郎从征太原时鱼崇谅迎母后至谷乘闲言曰崇谅宿 
留不来有顾望意世宗颇疑之崇谅又表陈母病诏许归陕州就养以谷为翰林学士迁兵部侍郎加承旨进吏部侍郎宋初转礼部尚书依前 
翰林承旨谷在翰林与窦仪不协仪有公望虑其轧已尝附宰相赵普与赵逢高锡辈共排仪仪终不至相位谷再为南郊礼仪使法物制度多 
所定尝属其子戬于考官奚屿鄑书不通以合格闻事发夺奉两月后累加刑部户部尚书开宝三年卒赠右仆射初太祖将受禅未有禅文谷 
在旁出诸怀中而进之曰已成矣太祖甚薄之尝自言头骨当戴貂蝉盖有意大用也人多笑之 【按陶谷仕周位虽不显其袖出禅诏希图 
大用蓄志实不可问今并列于宋贰臣传末春秋之法义无可逃云尔】 

　　钦定续通志卷六百八

　　●钦定续通志卷六百九　贰臣传四

　　贰臣传 【四】 

　　辽

　　○辽 

　　赵延寿【子赞】

　　赵延寿 

　　△赵延寿 

　　赵延寿本姓刘恒山人父邟令蓚梁开平初沧州节度使刘守文陷蓚其裨将赵德钧护延寿养为子德钧为唐卢龙节度使封北平王明 
宗以女妻延寿及即位封女为兴平公主拜延寿驸马都尉枢密使出为宣武军节度使清泰初加鲁国公复为枢密使镇许州石敬瑭发兵太 
原唐遣张敬达往讨败保晋安寨延寿从德钧往救屯围柏谷口按兵不战德钧累表为延寿求成德军节度使不从延寿乃诈云德钧遣使致 
书北国为唐结好说令引兵归国实别为密书厚以金帛赂太宗云若立已为帝请约为兄弟之国即以兵南平洛阳时太宗以已许晋却之及 
晋安已破兵至团柏谷德钧父子先遁太宗追及延寿与其父俱降 【按赵延寿冀图自立其外降谋篡情事通鉴及契丹国志纪载甚详辽 
史本传失载今据二书参辑】 明年德钧卒以延寿为幽州节度使封燕王及改幽州为南京迁留守总山南事天显末以延寿妻在晋诏取之 
以归由是益竭力图报会同初加政事令晋人之背盟也延寿觊代晋屡说太宗击之太宗曰得之当立汝为帝太宗亲征延寿为先锋下贝州 
授魏博等州节度使封魏王 【按辽太宗本纪载下贝州事在会同七年延寿为魏博节度使亦在是时契丹国志又作八年事与传互异】  
败晋军于南乐次元城晋将李守贞高行周率兵逆战又破之至顿邱会大霖雨帝欲班师延寿谏曰晋军屯河演不敢出战若径入澶州夺其 
桥则晋不足平帝然之适晋军先归澶州高行周至析城延寿将轻兵逆战帝亲督骑士突其阵敌遂溃师还留延寿徇贝冀深三州八年再伐 
晋晋主遣延寿族人赵行实以书来招时晋人坚壁不出延寿绐曰我陷虏久宁忘父母之邦若以军逆我即归晋人以为然遣杜重威率兵迎 
之延寿至滹沱河据中渡桥与晋军力战两军相拒太宗潜由他渡济留延寿与耶律双宽据桥敌不能夺屡败之杜重威遂以众降帝喜曰汉 
兵皆尔所有尔宜亲往抚慰太宗克汴殊无意立延寿延寿怏怏因李崧求为皇太子上曰吾于魏王虽割肌肉亦不惜但皇太子须天子子魏 
王崇得为也诏迁延寿秩翰林学士承旨张砺进拟中京留守大丞相录尚书事都督中外诸军事帝涂录尚书事都督中外诸军事太宗道崩 
延寿憾帝负约谓人曰我不复入龙沙矣伪称受太宗遗诏权知南朝军国事世宗锢之后二年卒 【按世宗执延寿本传亦失载今据通鉴 
及契丹国志增辑】 

　　赵子赞 

　　 赵子赞 

　　子赞字符辅幼聪慧应神童举明宗特赐童子及第延寿出镇宣武军奏署牙内都校及延寿降契丹赞独与母公主留西洛契丹来取晋 
祖命赞奉母归蓟门契丹既灭晋以赞为河中节度使延寿从契丹北归赞得留镇汉祖起晋阳赞奉表劝进加来校太尉仍镇河中改京兆尹 
徙镇晋昌赞惧汉疑已潜遣亲吏赵仙奉表归蜀判官李恕者本延寿宾佐深所委赖赞出镇从为上介至是语赞曰汉方建国必务怀柔公若 
泥首归朝必保富贵狼狈入蜀理难万全傥复不容后悔无及公能德纳请入朝为公申理赞即遣恕诣阙汉祖见恕问赞何以附蜀恕曰赞家 
在燕蓟身受契丹之命自怀忧恐谓陛下终不能容招引西军盖图苟免臣意国家甫定务安臣民所以令臣乞哀求觐汉祖曰赞之父子亦吾 
人也事契丹出于不幸今闻延寿落于陷穽吾忍不容赞耶恕未还赞已离镇入朝授左骁卫上将军周太祖即位为左右羽林左龙武三统军 
世宗南征初遣赞率师巡惊寿州城外俄命为淮南道行营左厢排阵使世宗归京师留赞与诸将分兵围寿春赞独当东面诸将战多不利赞 
独持重未尝挫衄又独以所部袭破吴骁将鲁公绾军世宗再征寿春命造桥涡口以通濠泗濠人谋焚其桥赞觇知设伏桥下号弩乱发杀获 
甚众世宗移兵趣濠赞亲攻城矢集于冑犹力战遂拔其羊马城又以所部兵巡抚滁和闲破吴人于石潭桥淮南平以功授保信军节度使恭 
帝即位加开府阶宋初加检校太师累镇忠正军建雄军为邠州路部署开宝二年太祖将讨晋阳又以为河东道行营前军马步军都虞候车 
驾薄城下赞扼其西偏并人乘晦日突门潜犯赞垒赞率众击退之矢贯足太祖劳问数四赐良药传之四年改镇鄜州太宗即位封卫国公太 
平兴国二年卒赠侍中 【按赵赞为延寿子延寿终于辽赞终于宋两史各自列传故临文多异辞延寿以唐外戚官枢密身事二朝赞厯事 
五姓父既包藏祸心子实不能干蛊今依史例附入延寿传后盖迹虽异而其为贰则一也】 

　　钦定续通志卷六百九

　　●钦定续通志卷六百十　贰臣传五

　　贰臣传 【五】 

　　金

　　○金 

　　左企弓【泌】　　　虞仲文　　　曹勇义　　康公弼　　　耶律怀义　　萧仲恭　　萧仲宣　　　张中孚　　　张中彦

　　左企弓 【左泌】  
　　虞仲文 
　　曹勇义 
　　康公弼 
　　耶律怀义 
　　萧仲恭 
　　萧仲宣 
　　张中孚 
　　张中彦 

　　△左企弓 【左泌】  

　　左企弓字君财蓟人第进士为莱州观察判官萧英弼贼昭怀太子穷治党与多连引企弓辨析其冤免者甚众自御史知杂事出为中京 
副留守按刑辽阳有狱本轻而入之重者巳奏待报企弓释之以闻累迁知三司使事天庆末拜广陵军节度使同中书门下平章事知枢密院 
事金兵巳拔上京北枢密院恐忤旨不以时奏辽故事军政皆关决北枢密院然后奏御企弓以闻辽主曰兵事无乃非卿职邪对曰国势如此 
岂敢循例为自容计因陈守备策拜中书侍郎平章事辽主闻金巳克中京将西幸避之企弓谏不听乃自鸳鸯泺亡保阴山秦晋国王耶律聂 
哷自立于燕废辽主为湘阴王改元德兴企弓守司徒封燕国公虞仲文参知政事领西京留守同中书门下平章事内外诸军都统曹勇义中 
书侍郎平章事枢密使燕国公康公弼参知政事签枢密院事萧德妃摄政企弓加侍中太祖至居庸关萧妃自古北口遯去都监高六等送款 
太祖径至城下高六等开门待之太祖入城受降企弓等犹不知太祖驻跸燕京城南企弓等奉表降太祖俾复旧职企弓守太傅中书令仲文 
枢密使侍中秦国公勇义以旧官守司空公弼同中书门下平章事枢密副使权知院事签中书省封陈国公辽致仕宰相张琳年高不能入见 
止令其子弟来上降表 【按琳既笃老家居降表不可以巳乎是贰臣之尤可鄙者史于企弓传附见深为得之】 太祖既定燕从初约以与 
宋人企弓献诗略曰君王莫听捐燕议一寸山河一寸金太祖不听是时置枢密院于广宁府企弓等将赴广宁张觉在平州有异志太祖欲以 
兵送之企弓等辞曰如此是促之乱也及过平州舍于栗林下张觉使人俱杀之企弓谥恭烈天会七年赠太师济国公子泌瀛渊泌字长源仕 
辽官至棣州刺史太祖平燕泌从企弓归朝既而东迁至平州企弓为张觉所害泌复还燕时以燕与宋宣抚司遣至汴泌以仇人在平州乃闲 
道奔还朝廷嘉之擢西上合门使从宋王宗望南伐破真定有功知祁州厯刺泽隰等州贞元初累迁陕西路转运使封戴国公卒

　　△虞仲文 

　　虞仲文字质夫武州宁远人第进士累仕州县以廉能称举贤良方正对策优等擢起居郎史馆修撰累迁太常少卿宰相有左降者仲文 
独出饯之或指以为党乃求养亲久之召复前职除中书舍人讨平白霫拜枢密直学士权翰林学士为翰林侍讲学士卒谥文正天会七年赠 
兼中书令

　　△曹勇义 

　　曹勇义广宁人第进士除长春令枢府辟令史上书陈时政累迁枢密副都承旨权燕京三司使加给事中召为枢密副使加太子少保复 
出为三司使加宣政殿大学士卒谥文庄天会七年赠太保

　　△康公弼 

　　康公弼子伯迪其先应州人家于燕之宛平第进士除著作郎武州军事判官辟枢府令史出为宁远令县中陨霜杀禾稼漕司督赋急系 
之狱公弼上书朝廷释之因免县中租赋县人为立生祠监平州钱帛库调役粮于川州大盗侯既陷川州使护送公弼出境曰良吏也权干州 
节度使卒谥忠肃天会七年赠侍中

