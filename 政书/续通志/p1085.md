<!-- { "loadSidebar": true } -->
书文宗亲郊起岩充大礼使导帝陟降步武有节帝嘉之命参议中书省事宁宗崩有妄男子上变言部使者谋不轨按问无实法司谓唐律告 
叛者不反坐起岩奋谓同列方今嗣君未立人情危疑不亟诛此人以杜奸谋虑妨大计趣有司具狱都人肃然中书方列坐铨选起岩荐一士 
可用丞相不应起岩即摄衣起丞相以为忤己迁翰林侍讲学士知制诰兼修国史修三朝实录厯转燕南廉访使滹沱河水为真定害起岩请 
封河神为侯爵而移文责之复修其堤防瀹其湮郁水患遂息寻擢翰林学士承旨知经筵事右丞相伯奇里克布哈为台臣所纠去位未几再 
入相讽词臣言台章非是起岩执不可闻者壮之拜御史中丞论事剀切无顾忌与上官多不合会修辽金宋三史复命入翰林为承旨充总裁 
官起岩熟于金源典故宋儒道学源委尤多究心史官有露才自是者每立言未当起岩据理窜定深厚醇雅理致自足史成上疏乞归后四年 
卒谥文穆起岩美髯方颐眉目清扬望而知为雅量君子及其临政决议意所背向屹若泰山不可回夺庙堂惮之安南修贡其陪臣致其世子 
之辞必候起岩起岩性孝友少处穷约下帷教授躬致米百里外以养父母抚弟如石教之宦学无不备至举亲族弗克葬者二十余丧且买田 
以给其祭凡获俸赐必与故人宾客共之卒之日廪无余粟家无余财善篆隶所著华峯漫藁华峯类藁金陵集各若千卷藏于家子琳琛

　　△欧阳元

　　欧阳元字原功其先家庐陵与文忠公修同所自出后迁潭州之浏阳幼岐嶷母李氏亲授孝经论语小学诸书八岁能成诵始从乡先生 
张贯之学即知属文部使者行县元以诸生见命赋梅花诗立成十首晚归增至百首见者异之稍长益从宋故老习为词章下帷数年人莫见 
其面经史百家靡不研究伊洛诸儒源委尤为淹贯 【按元明善撰行状云虞集为国子助教其父汲教授潭州见元文学即手封一帙寄集 
曰他日当与汝齐名本传未载谨附识】 登延佑二年进士授平江州同知调芜湖尹数决疑狱教化大行蝗不入境改武冈尹县控制溪洞蛮 
獠杂居元至踰月赤水太清两洞聚相攻击元单骑从二人径抵其地谕之獠人熟元台弃兵仗罗拜马首曰我曹非不畏法缘诉事于县县官 
不为直反以徭役横敛掊克之致发愤就死耳元喻以祸福归为理其讼獠人遂安召为国子博士致和元年迁翰林待制兼国史院编修官天 
历初军事旁午元日直仕廷凡远近调发制诏书檄以及郊庙建后立储肆赦之文皆经撰述复条时政数十事实封以闻多推行之明年初置 
奎章阁学士院又置艺文监隶焉皆选清望官居之文宗亲署元为艺文少监命修经世大典元统初佥太常礼仪院事拜翰林直学士编修四 
朝实录俄兼国子祭酒重纪至元五年拜翰林学士以足疾告归帝不允免其行朝贺礼至正改元更张朝政事有不便者集议廷中元极言无 
隐科目之复沮者尤众元尤力争之诏修辽金宋三史充总裁官发凡举例俾论撰者有所据依史官中有悻悻露才论议不公者元不以口舌 
争俟其呈藁援笔窜定之至论赞表奏皆元属笔五年超拜翰林学士承旨俄除福建廉访使行次浙西疾作甚乃上休致之请作南山隐居有 
终焉之志复拜翰林学士承旨力辞不获奉敕定国律十四年汝颍盗起蔓延南北元献招捕之策千余言当事不能用十七年乞致仕以中原 
道梗欲由蜀还乡帝复不允时将大赦宣赴内府元久病不能行命肩舆至延春阁下实异数也是岁卒追封楚国公谥曰文元厯官四十余年 
皆大制作凡宗庙朝廷雄文大册播告万方制诰多出其手金缯上尊之赐几无虚岁海内名山大川释老之宫王公贵人墓隧之碑得元文辞 
以为荣片言只字流传人闲咸知宝重羽翼斯文赞卫治具与有功焉有圭斋文集传于世

　　钦定续通志卷四百九十二

　　●钦定续通志卷四百九十三　列传二百九十三

　　列传

　　元 【四十七】

　　○元四十七

　　许有壬　　　　　　宋本　　谢端　　　　　　　王守诚　　王思诚　　　　　　李好文　　富珠哩翀　　　　　李泂　 
　苏天爵

　　许有壬
　　宋本
　　谢端
　　王守诚
　　王思诚
　　李好文
　　富珠哩翀
　　李泂
　　苏天爵

　　△许有壬

　　许有壬字可用汤阴人幼颖悟尝阅衡州净居院碑文近千言一览辄背诵无遗登延佑二年进士第授同知辽州事会关中有警邻州听 
民出避弃孩婴满道有壬独闭城坚守卒获无虞州有追逮不许胥隶至村疃唯给信片令执里役者呼之民安而事集英宗时迁江南行台御 
史行部广东劾罢贪墨数人部内肃然召拜监察御史英宗遇弒贼臣特克实遣使自上京至封府库收百官印有壬知事急往告御史中丞董 
守庸守庸谓宫禁事非子所当问有壬即疏守庸阿附贼臣罪以俟泰定帝发上都御史大夫宁珠先还京有壬即袖疏上之及帝至复上章言 
特们德尔之子索诺木与闻大逆乞赐典刑其兄弟勿令出入宫禁中书平章王毅右丞高昉横罹夺爵四川行省平章赵世延受祸尤惨皆请 
雪冤复职又上正始十事一曰辅翼太子宜先训导二曰遴选长官宜先培养三曰通籍宫禁宜别贵贱四曰欲谨兵权宜削兼领五曰武备废 
弛宜加修饬六曰贼臣妻妾宜禁势官征索七曰前赦权以止变宜再诏以正名八曰特们德尔诸子宜籍没以惩恶九曰考验经费以减民赋 
十曰撙节浮蠹以纾国用帝多从之泰定元年改中书左司员外郎京畿饥有壬请赈之同列让曰子言固善其如亏国何有壬曰民本也不亏 
民岂亏国邪卒白丞相发粮四十万斛民赖以济国学旧法每以积分次第贡出官执政用监丞张起岩议欲废之而以推择德行为务有壬曰 
积分虽未尽善然可得博学能文之士若推择德行其名固佳恐皆厚貌深情专意外饰或懵不识丁矣议遂寝三年升右司郎中俄转左司每 
遇公议必屡争得失迅扫积滞案无留牍都事宋本退语人曰此贞观开元闲议事也天历三年擢两淮都转盐运司使询究弊端立法而通融 
之国课遂登元统二年拜参知政事诏议尊皇太后为太皇太后有壬曰皇上于皇太后母子也若加太皇太后则为孙矣且今制封赠祖父母 
降于父母一等盖推恩之法近重而远轻今尊皇太后为太皇太后是推而远之乃反轻矣岂所谓尊之者邪弗听平章彻尔特穆尔挟私憾奏 
罢进士科有壬争之不能夺遂移疾不出 【按彻尔特穆尔拜平章政事及议罢科举事彻尔特穆尔传并在顺帝至元元年】 帝强起拜侍 
御史廷议欲行割劓法有壬争止之重纪至元初长芦韩公溥因家藏兵器遂起大狱株连台省多以赃败独无有壬名由是忌者益甚有壬度 
不可留遂归彰德六年召入中书仍参知政事至正改元有壬极论帝当亲祀太庙母后不宜虚位徽政院当罢改元命相当合为一诏冘职当 
沙汰钱粮当裁节人皆韪之转中书左丞二年囊嘉特沁萨巴及博啰特穆尔献议开西山金口导浑河踰京城达通州以通漕运丞相托克托 
主之甚力有壬曰浑河之水湍悍易决而足以为害淤浅易塞而不可行舟况地势高下甚有不同徒劳民费财耳不听后卒如有壬言 【详 
见河渠志】 先是有壬之父熙载仕长沙日设义学训诸生既殁而诸生思之为立东冈书院朝廷赐额设官以为育才地南台监察御史茂巴 
尔斯缘睚眦怨言书院不当立并构浮辞诬蔑有壬并其二弟有仪有孚有壬称病归御史累章辩其诬十二年盗起河南声撼河朔闲有壬画 
备御之策十五条以授郡将民藉以安十三年起拜河南行省左丞朝廷遣将出师环河南境连营以百数一切刍饷皆仰给之有壬从容集事 
若平时十五年迁枢密副使复拜中书左丞时遣使招谕诸盗有壬力言朝廷务行姑息之政赏重罚轻故将士贪掠子女玉帛而无鬬志遂倡 
招降说贼将益横转集贤大学士兼太子左谕德太子颇敬礼之一日入见太子方臂鸷禽以为乐遽呼左右屏去久之老病致仕给俸终身二 
十四年卒谥文忠有壬厯事七朝垂五十年当权臣恣睢时稍忤意辄诛窜随之有壬绝不为巧避计事有不便明辨力诤不知有死生利害君 
子多之有壬善笔札工辞章欧阳元序其文谓其雄浑闳隽涌如层澜迫而求之则渊靓深实葢深许之也所著有至正集若干卷子祯

　　△宋本

　　宋本字诚夫大都人幼颖拔既成童聚经史穷日夜读之句探字索必通贯乃已尝从父祯官江陵就王奎文讲明性命义理之学造诣日 
深善为古文辞必己出年四十始还燕至治元年策天下士于廷本居第一授翰林修撰泰定元年改监察御史首言南陂之变逆贼虽诛其赏 
阿萨尔身亲弒逆仅窜岭南乞早正天讨盗窃仁庙金主本言在法民闲失盗捕之违期不获犹治罪太常失典守及在京应捕官皆当罢又言 
中书宰执日趋禁中固宠苟安兼旬不至中堂壅滞机务乞戒饬臣僚自非入宿卫日必诣所署治事皆不报踰月调国子监丞夏风烈地震命 
百官杂议弭灾之道时宿卫士自北方来者复遣归百十为羣剽劫桓州道中既逮捕丞相舒玛尔节奏释之蒙古千户使京师宿邸中见民朱 
甲妻女车过邸门悦之夺以入朱泣诉于中书舒玛尔节庇不问本适与议抗言特克实余党未诛仁庙神主盗未得桓州盗未治朱甲冤未伸 
刑政失度民愤天怨灾异迭见职此之由辞气激奋众皆耸听二年转中书左司都事舒玛尔节死左丞相都尔苏当国得君与平章政事额卜 
德哷勒皆西域人西域富贾以其国异石名曰瓓者来献其估巨万或未酬其直诸尝有过为司宪褫官而有出其门下者三年额卜德哷勒自 
禁中出至政事堂集僚佐持诏藁示本乃以皇孛地震赦天下仍命中书酬累朝所献诸物之直擢用自英庙至今为宪台夺官者本读竟白曰 
今天警灾异而畏献物未酬直者愤怨此有司细故形诸王言必贻笑天下司宪褫有罪者官世祖成宪也今擢用之是废成宪而反污前诏也 
后复有邪佞赃秽者将治之邪抑置不问邪明日宣诏毕遂称疾不出至顺初擢奎章阁供奉学士二年擢礼部尚书宁宗崩顺帝未至太后在 
兴圣官正旦且议循故事行礼本言宜上表兴圣宫废大明殿朝贺众是而从之元统元年兼经筵官授奎章阁承制学士二年转集贤直学士 
兼国子祭酒经筵如故寻卒谥正献本性高抗不屈持论坚正尤以扶植斯文自任知贡举取进士满百人为读卷官增第一甲为三人父官南 
中清慎自持饘粥至不给本未弱冠聚徒以养亲殆二十年厯仕通显犹僦屋以居所着有至治集四十卷弟褧字显夫泰定元年进士官翰林 
直学士谥文靖与本齐名人称为二宋云

　　△谢端

　　谢端字敬德蜀之遂宁人宋末避兵江陵因家焉端幼颖异十岁能作赋弱冠与尚书宋本同师明性理之学又同教授江陵城中以文学 
齐名时号谢宋史杠宣慰荆南数加延礼荐之姚枢枢方以文章大名自负少所许可以所为文视端端一读即能指摘其用意所在枢欢奖不 
已延佑五年擢进士乙科同知湘阴州事岁满迁太常博士坐失太庙金主罢去端礼官非典守不当坐亦不辩寻除翰林修撰选为国子司业 
