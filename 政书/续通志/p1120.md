<!-- { "loadSidebar": true } -->
还靖在其中行至白崖关告其弟端曰吾家世为王民自金人来侵避难入关今为曦所逐愿死于此为赵氏鬼遂赴江而死

　　△陈霖

　　陈霖字傅容泉州人嘉定十三年进士为瑞金尉盗起江闽霖力战被执不屈遇害

　　△胡斌

　　胡斌为殿前司将官戍邵武绍定三年江闽寇作斌将弱卒数百奋身迎战格杀甚众贼益生兵官军仅存数十人或告以众寡不敌盍避 
之斌曰郡民死以万计其生者数千人由东门出我不缀其势使得脱走则贼蹑其后无噍类矣遂大呼曰我死救百姓兵尽矢穷遂遇害其尸 
僵立移时始仆事闻赠武节大夫录其后一人

　　△高谈

　　高谈字景遂邵武光泽人绍定二年旁郡盗作诸子请避之谈不听明年盗入境诸子又请谈曰有庙祏在将焉之盗至谈出诘之盗怒执 
诸庭其家赎以牛酒金帛皆不释谈曰然则将何为盗曰我欲东破武阳若得耆老如尔者率是乡子弟吾其济乎谈曰斯言奚为至我唾贼大 
骂遂遇害里人赖以免

　　△孙益 【顾绪　顾绚】

　　孙益扬州泰兴人绍定中李全犯扬州游骑薄泰兴城下县令王爚募人守御益起从之俄贼兵大至益率众拒战厉声呼曰王令君募我 
辈来将以守护城邑也今贼至城下不为一死何面目见令君乎遂身先赴敌死之同时顾绪顾绚俱战死事闻赠益保义郎绪绚承节郎各官 
其子一人

　　△王大寿

　　王大寿泉州人为左翼队将绍定五年海寇王子清犯围头郡守真德秀遣大寿领卒百人出防猝与贼遇控弦毙贼十余人后无援者遂 
没从死者五人贼就俘剖心祭之事闻赠官恤其家

　　△侯畐

　　侯畐字道子温州乐清人以武举授合浦尉厯柳城令步军司干办公事侍卫马军行司计议官宝佑五年制置使贾似道辟通判海州兼 
河南府计议官李松寿据山东突出涟泗畐鏖战城下死之阖室遇害谥节毅

　　△王孝忠

　　王孝忠为镇江前军统制兼淮东路分戍淮阴杨贵叛孝忠率众迎战俄水军统制朱信降贼孝忠孤军不敌死焉

　　△陈东

　　陈东字少阳镇江丹阳人以贡入太学钦宗即位伏阙上书请诛蔡京梁师成李邦彦朱勔王黼童贯六人以谢天下言极愤切明年金人 
逼京师东又请诛六贼时梁师成尚留禁中东发其前后奸谋乃谪死李邦彦议与金和李纲及种师道主战邦彦因小失利罢纲且割三镇东 
率诸生伏宣德门下上书请用纲而斥邦彦等军民从者数万舁登闻鼓挝坏之喧呼震地于是亟诏纲入复领行营金人既解去学官观望时 
宰议屏伏阙之士先自东始京尹王时雍欲尽致诸生于狱人人惴恐朝廷用杨时为祭酒复东职然后定吴敏欲弭谤议奏补东官赐第除太 
学录东力辞以归高宗即位五日相李纲又五日召东至未得对会纲去乃上书乞留纲而罢黄潜善汪伯彦不报请亲征以还二圣车驾勿幸 
金陵又不报会布衣欧阳澈亦上书言事潜善遽以语激怒高宗言不亟诛将复鼓众伏阙书独下潜善所府尹孟庾召东议事东请食而行手 
书区处家事授其从者曰我死尔归致此于吾亲食己如厕吏有难色东笑曰我陈东也畏死即不敢言已言肯逃死乎吏曰吾亦知公安敢相 
迫顷之东具冠带出别同邸乃与澈同斩于市东初未识纲特以国故至为之死越三年高宗感悟追赠东澈承事郎绍兴四年并加朝奉郎秘 
阁修撰官其后二人 【按陈东以下诸人俱以言事死义仍宋史旧例附于凡死事者之后】

　　△欧阳澈

　　欧阳澈字德明抚州崇仁人靖康初应制条敝政陈安边御敌十策州未许发退而复采朝廷之关失政令之乘违可以为保邦御俗之方 
去蠹国残民之贼者十事复为书上闻己而又论列十事并言臣所进三书实为切要会金人南下汴京城破乃徒步走行在高宗初即位澈伏 
阙上封事极诋用事大臣与陈东俱见杀

　　△马伸

　　马伸字时中东平人绍圣四年进士为成都郫县丞崇宁初范致虚攻程颐为邪说下河南府尽逐学徒是时伸注西京法曹欲依颐门以 
学颐固辞之卒受中庸以归靖康初以孙傅荐君赴京师御史中丞秦桧迎辟之擢监察御史及汴京陷金人立张邦昌胁百官推戴众唯唯伸 
独奋曰吾职谏争忍坐视乎乃与御史吴给约秦桧共为议状乞存赵氏复嗣君位邦昌既僭位伸首具书请速迎奉元帅康王银台司视书不 
解臣辞不受伸叱曰吾今日不爱一死尔欲吾称臣耶即缴申尚书省以示邦昌邦昌得书气沮明日议迎哲宗后孟氏垂帘追还伪赦乃遣冯 
澥李回等迎康王高宗即位伸拜章以城陷不能救主迁不能死当就窜削帝知其忠擢殿中侍御史抚谕荆湖广南复请诛邦昌并其党王时 
雍等及所过州县察吏贤否与民利疚以次列上于朝伸至湖广朝廷方召孙觌谢克家乃奏觌克家趋操不正在靖康闲与王时雍王及之等 
七人结为死党附耿南仲倡言不主和议者则执送金人觌受金人女乐章表媚之乃负国之贼宜速远窜不报伸又进疏厯数黄潜善汪伯彦 
罪状望速罢政柄别选贤者共图大事疏入留中明日改卫尉少卿伸以论事不行辞不拜录其疏申御史台且言臣言可采即乞施行若非是 
合坐诬罔之罪于是诏伸言事不实责濮州监酒税时用事者恚甚必欲杀之以濮迫寇境故有是命伸怡然幞被而行死道中明年金人陷广 
陵潜善伯彦以误国窜殛台臣奏伸尝论潜善等罪复以卫尉少卿召实未知其存亡也绍兴初诏赠谏议大夫

　　△吕祖俭 【吕祖泰】

　　吕祖俭字子约祖谦之弟也受业祖谦如诸生始仕监明州仓将上会祖谦卒部法半年不上者为违年祖俭固请终期丧朝议韪之诏违 
年者以一年为限自祖俭始服除更赴铨丞相周必大语尚书尤袤招之祖俭巳调衢州法曹而后往见寻以荐召除籍田令厯司农簿乞补外 
通判台州宁宗初险太府丞时韩侂冑寖用事假正言李沐论罢右相赵汝愚祖俭奏汝愚即不能无过然未至如言者所云侂冑怒曰吕寺丞 
乃预我事耶会祭酒李祥博士杨简皆以讼汝愚劾罢祖俭乃上封事极言其非疏既上有旨安置韶州会楼钥进读吕公着元佑初所上十事 
因言如公着社稷臣犹将十世宥之前日太府寺丞吕祖俭以言事得罪者其孙也今投之岭外有辜圣朝恩礼臣窃为陛下惜之帝问祖俭所 
言何事然后知前旨不由中出适有为侂冑计者谓自赵丞相去天下己切齿今又投祖俭瘴乡必致于死则怨益重曷若少徙内地侂冑悟得 
改吉州遇赦量移高安二年卒诏许归葬方祖俭之谪也其从弟祖泰字泰然徒步往省之留月余语其友王深厚曰我虽无位义必以言报国 
当少须之今未敢以累吾兄也及祖俭没贬所嘉泰元年值周必大降少保致仕祖泰愤之乃诣登闻鼓院上书论侂冑有无君之心请诛之以 
防祸乱其略曰丞相赵汝愚今之有大勋劳者也侂冑首逐之侍从彭龟年陛下旧学之臣也侂冑亟去之若其徒苏师旦特平江之吏胥假潜 
邸而得节钺周均韩氏之厮役以皇后亲属得大官不识陛下在潜邸时果识师旦乎椒房之亲果有均乎凡侂冑之徒自尊大而卑朝廷一至 
于此愿亟诛侂冑而罢遂其徒独有用必大可用宜以代之不然事将不测书出中外大骇有旨杖之百配钦州牢城收管祖泰自顾必死冀以 
身悟朝廷无惧色既贬道出潭州钱文子为醴陵令私赆其行乃匿襄郢闲及侂冑诛朝廷访得祖泰所在诏雪其冤特补上州文学改授迪功 
郎监南岳庙丧母无以葬至都谋于旧识得寒疾不愈索纸书曰吾与兄共攻权臣今权臣诛吾死不憾独吾生还无以报国且未能葬母为可 
憾耳乃卒京尹王柟为成敛归葬焉

　　△杨宏中 【林仲麟　徐范　张衜　蒋傅　周端朝】

　　杨宏中字充甫福州人弱冠补国子生当右丞相赵汝愚之罢国子祭酒李祥博士杨简连疏争救得被斥逐宏中曰师儒能办大臣之冤 
而诸生不能留师儒之去于谊安乎众莫应独林仲麟徐范张衜蒋傅周端朝五人愿预其议遂上书曰自古国家祸福之由初非一道惟小人 
中伤君子其祸尤惨君子登庸杜绝邪枉其心实在于爱君忧国小人得志仇视正人必欲空其朋类然后可以肆行而无忌于是人主孤立而 
社稷危矣臣窃见近者李沐论前宰相赵汝愚数谈梦兆擅权值党将为不利以此加诬蒙蔽天听中外咨愤章颖力辨其非首遭斥逐闻者巳 
骇祭酒李祥博士杨简相继抗论毅然求去同日报罢六馆之士为之愤惋涕泣今李沐自知邪正之不两立而公议之不直巳也乃欲尽去正 
人以便其私于是指托朋党以罔陛下臣恐君子小人消长之机于此一判则靖康巳然之监岂堪复见于今日耶愿陛下特奋睿断明示好恶 
窜李沐以谢天下还祥简以收土心臣虽身膏鼎镬实所不辞书奏六人皆编置以宏中为首天下号为六君子嘉泰三年宁宗幸学特旨放还 
开禧元年宏中登进士第教授南剑州及侂冑诛先以言得罪者悉加褎录特迁宏中一秩寻以荐授户部架阁厯太学正改武学博士时谏官 
应武论一学官宏中季试策士及其故武衔之会秋戍祀武成王故事祭酒行事博士摄亚献至是不命宏中宏中争之于是武劾宏中与同列 
竞且谓其激矫不自爱遂通判潭州以亲老调祠差知武冈军未受卒端朝字子静嘉定三年试礼部第一终刑部侍郎兼侍讲衜字用叟以父 
任补官仲麟字景仲傅字象夫久居学校忠鲠有闻咸以不偶死范自有传

　　△华岳

　　华岳字子西贵池人为武学生上书忤韩侂冑下大理贬建宁圜土中郡守傅伯成怜之命狱卒使出入毌系伯成去又迕守李大异复寘 
狱侂冑诛放还复入学登嘉定武科第一 【按岳为贵池人及登嘉定武科学一宋史不详今据岳所著翠微南征录增入】 为殿前司官属 
谋去丞相史弥远事觉下临安狱狱具坐议大臣当死宁宗知岳名欲生之弥远曰是欲杀臣者竟杖死于东市

　　△邓若水

　　邓若水字平仲隆州井研人吴曦叛州县莫敢抗若水方为布衣时吴曦杀县令起兵讨之不果乃仗剑徒步如武兴欲手刃曦中道闻曦 
死乃还登嘉定十三年进士第时史弥远柄国久若水对策极论其奸考官寘之末甲策语播行都士争诵之理宗即位应诏上封事谓行大义 
然后可以弭大谤收大权然后可以固大位除大奸然后可以息大难反复数百言制置司不敢为附驿却还之以格当改官奏上弥远取笔横 
抹之而罢嘉熙闲召为太学博士当对复草奏数千言大略谓先帝不得正其终陛下不得正其始臣请发史弥远家斲棺取其尸斩之以谢在 
天之灵将对前一日假笔吏于所亲潘允恭允恭谕笔吏窃录之惧并及祸走告丞相乔行简亦大骇翼日早朝奏出若水通判宁国府退朝召 
合门舍人问曰今日有轮对官乎舍人以若水对行简曰巳得旨补外矣可格班若水袖其书待庑下舍人谕使去若水怏怏而退到官数月竟 
以言罢遂不复仕贾似道在京湖闻其名辟参军事若水雅思其乡乃起从其招因西归蜀居山中有盗夜劫之若水危坐不动盗击其首流血 
被面亦不动乃舍去有一子膂力绝人筑山砦以兵捍卫乡井砦破举家遇害

　　钦定续通志卷五百十一

　　●钦定续通志卷五百十二　忠义传五

　　忠义传

　　宋 【二】
