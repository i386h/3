<!-- { "loadSidebar": true } -->
所录元丰元佑吏部法来上乃以省记旧法及续降指挥详定焉干道时有议减任子者帝以祖宗法令难于遂改令吏部严选试之法旧制任 
子降等补文学及恩科人皆免至是悉试焉凡未经铨中及呈试者勿堂除虽墨敕亦许执奏理宗绍定元年臣僚上言铨曹之患员多阙少注 
拟甚难自干道嘉定以来尝命选部职官窠阙各于元出缺年限之上与展半年用阙厯年浸久入仕者多即今吏部参注之籍文臣选人武臣 
小使臣校尉以下不下二万七千余员大率四三人共注一阙宜其胶滞壅积而不可行乞命吏部录参司理司法令丞监当酒官于元展限之 
上更展半年从之于是监察御史陈垓建言乞申戒饬铨法十弊一曰添差数多破法耗财 【谓倅贰幕职参议几宜总戎钤辖监押之类】  
二曰抽差员众州县废职 【谓监司帅守幕属多差见任州县他官权摄】 三曰摄局违法蠹政害民 【谓监司帅守徇私差权幕属等职 
】 四曰须入不行徼幸挠法 【谓初改官人必作知县今多规免苟图京职躐求倅贰遂使不曾厯县之人冒当郡寄】 五曰奏辟不应奔 
竞日甚 【按宋代辟举之法屡罢而屡复】 六曰改任巧捷紊乱官常七曰荐举不公多归请托八曰借补繁多官资泛滥九曰瘝旷职守役 
心外求十曰匿过居官翫视国法旧制军功补受之人自合从军无参部及就辟之法比年诸路奏功不实夤缘窜名许令到部及诸司纷然奏 
辟实碍铨法且自兵兴之后杂流补授者众有曰上书献策曰勤王曰守御曰捕盗曰奉使其名不一皆阃帅假便宜承制之权以擅除擢有进 
士径补京官者有素身冒名即为郎大夫者至是始诏从军应赏者第补右选以清流品云

　　钦定续通志卷一百四十

　　●钦定续通志卷一百四十一　选举略二

　　选举畧 【二】

　　厯代制下

　　○厯代制下

　　辽
　　金
　　元
　　明

　　△辽

　　辽初官职多由帐院所选不设科举保荐之法至景宗保寍八年诏复南京礼部贡院圣宗统和以后用唐宋之制取士六年诏开贡举一 
人及第是年三月宋进士挈家来归者十七人命有司考其中第者补国学官余授县令簿尉十二年诏郡邑贡明经茂才异等自是以后放进 
士及第者每年有之大约不过二三人或间一二年举行开泰中始广进士之额景福以后增至六十余人五年御元和殿试进士于廷以冯立 
为右补阙赵徽以下皆为太子中舍赐绯衣银鱼遂大宴御试进士自此始于是定进士接见之仪从时相至御帐前通名牓子与时相牓子同 
奏其赐等甲敕仪依等甲唱名引两阶上殿就位赐座酒其赐章服仪宣敕赐章服更衣谢恩赐宴簪花寿隆后进士及第多至百余人他如制 
科则道宗咸雍六年设贤良科诏应是科者先以所业十万言进然终辽之世仅三诏而己 【咸雍十年御永安殿策贤良至天祚干统二年 
复策贤良】 其统和三年北皮室详衮进勇敢士十二年诏诸道军勇敢者具以名闻则犹宋之武举也至世及之制自国初行之终其代不易 
皇族四帐世选北宰相国舅五帐世选南宰相太祖时百官择人必先宗姓天显二年诏选约尼氏九帐子弟可任官者穆宗应厯五年命郎君 
萧哈里世为北府宰相时萧和斯为北院枢密使命世预宰相选辞曰臣子孙贤不肖未可知得一客省使足矣从之景宗保寍时耶律思温为 
北院枢密使兼北府宰相仍命世预其选兴宗重熙中诏世选官择有才能者用于是贤否稍汰焉其铨政不掌于吏部有契丹北枢密院掌兵 
机武铨羣牧之政凡契丹军马皆属焉契丹南枢密院掌文铨部族丁赋之政凡契丹人民皆属焉

　　△金

　　金制进士科目兼采唐宋之法而增损久其及第出身视前代特重太宗天会元年急欲得汉士抚辑新附故设科取士无定数亦无定期 
至明年二月凡再行五年河北河东初降职员多缺以宋辽制不同诏南北各因其所习业取士号南北选熙宗天眷初诏南北选各以经义词 
赋两科取士海陵天德三年并南北选为一罢经义策试两科专以词赋取士正隆元年命以五经三史正文内出题定以三年一举世宗大定 
四年专选女真人颁行女真大小字所译经书每穆昆选二人习之寻兴女真字学校于明安穆昆内多择良家子为生诸路至三千人遂选异 
等者得百人荐于京师廪给之命教以古书作诗策复试得图克坦镒三十余人乃定制每场策一道以五百字以上咸免乡试府试止赴会试 
御试且诏京师设女真国子学诸府设女真府学以新进士充教授以教士民子弟之愿学者俟行之久学者众则三年一试之乃以图克坦镒 
等教授中外其学大振遂定制以策诗赋三场策用女真大字诗用小字既而以选补县令缺员帝问翰林直学士李晏晏对曰国家设科始分 
南北两选北选词赋进士擢第一百五十人经义五十人南选百五十人计三百五十人嗣后北选词赋进士七十人经义三十人南选百五十 
人尚有二百五十人其后南北通选止设词赋科不过取六七十人以入仕者少故县令员缺帝曰自今文理可采者取之定限以数章宗承安 
四年更定科举策论二人取一词赋经义五人取一五举终场年四十五十以上四举终场年五十以上者受恩 【按此即宋特奏名恩例】  
又令策论进士试弓箭格宣宗贞佑时策论词赋经义进士及武举人入见赐诰命章服其它制科偶一行之章宗明昌元年初设应制宏词科 
二年设制举有贤良方正能直言极谏博学宏词达于从政等科试无常期听内外文武六品以下职官无公私过者从内外五品以上官属于 
所属诏试之若草泽士德行为乡里所服者则从府州荐凡试则先投所业策论三十道于学士院视其词理优者委官以羣经子史内出题一 
日试论三道如可则廷试策一道不拘常格取其无不通贯者优等迁擢之宏词科试诏诰章表露布檄书皆用四六诫谕颂箴铭序记则或依 
古今体或参用四六其除官上等迁两官次等迁一官临时取旨授之承安二年定保举德行才能格泰和中复申明其制焉其武举则始于皇 
统至承安时始定制其制试以弓箭枪法再问律一条孙吴事十条继又敕行尚书省有方略出众武艺绝伦招选之宣宗贞佑三年武举中者 
同进士例其随处武举入试非居现职及巳用于军前者令郡县尽遣诣京师别为一军以备缓急其被荐而未授官者亦量才任之并诏近臣 
举良将然科举虽行所举人终鲜实用金代科目得人进士为极盛至如诸宫护卫及省台译史令史通事仕进皆列于正班宣宗南渡后吏习 
日盛仕进之歧既广侥幸之俗益炽军伍劳效杂置令录门荫右职日以繁多科举取士亦随泛滥焉其铨法则文武选悉掌于吏部自从九品 
至从七品职事官部拟正七品以上呈省以听制授凡进士则授文散官谓之文资官自余皆武散官谓之右职又谓之右选文资则进士为优 
右职则军功为优自进士举人劳效应袭恩例之外入仕之途甚多皇统时定牌印护卫令史之出职海陵时置检法知法国史院书写大定时 
又定宗室将军宫中诸局承应人宰相书表太子护卫妃护卫王府祇候郎君内侍及宰相之子并译史通事省祇候郎君亲军骁骑诸格章宗 
时又置太常检讨内侍寄禄官皆仕进之门户词赋进士状元除应奉余授令簿等官其经义进士女真进士则不得除应奉律科经童祇授司 
候等职而已省令史译史出职则授六品以下官省通事枢密院令史译史出职则授从七品以下官自海陵天德四年以河南北选人并赴中 
京吏部各置局铨注又命吏部尚书萧颐定河南北官通注格以诸司横班大解并大将军合注差人依年例一就铨注余求仕人分四季拟授 
遂为定制大定初诏随朝官能否大率可知若外路转运司幕官以至县令但验资考其中纵有忠勤廉洁者无路而进是此人终身不敢望三 
品矣自今通三考视其能否以定升降为格又今用人之法甚弊其有不求闻达入仕虽久限于冗职至三四十年不离七品者而新进结朝贵 
致显达岂激劝之道于是清州防御使常德辉上言吏部格法止叙年老是以虽有才能拘于法而不得升以致人才多滞下位刺史县令亲民 
之职多不得人乞加体察从之章宗明昌三年诏旧制每季到部求仕人识字者试以书判不识字者问以疑难二事体察言行相副者依条试 
验量与升除宣宗贞佑二年以播越流离官职多阙权命河朔诸道宣抚司得补七品以下南迁后诏吏部以秋冬于南京春夏于中都置选赴 
调者惮于北行率皆南来遂于南京设之大抵金制简约铨法自国初既定而后无甚更张选人待阙不致如唐宋之冗杂其举荐之典偶一诏 
行之始自大定二年诏随朝六品外路五品以上官各举廉能官一员后以选举十事命奉御赫噜谕尚书省定拟其一旧格进士军功最高初 
除丞簿至八九任始至刺史令提刑采访可用之才减资格而用之其二旧格任满四日有四降之例今若其人果才能可为免降其三随路提 
刑所访廉能之官就令定其堪任职事从宜迁注其四从来宰相不得与求仕官相见无以知天下人材优劣其许相见以访才能其五旧时臣 
下虽知亲友有可用者皆远嫌不引荐今以五品以上各举所知几人其六前代官到任之后即举可自代者今自五品以上官举自代以备交 
承内外五品以上到任须举所知才行官一员以自代其七随朝外路长官一任之内足知僚属之能否每任可令举几人其八人才随色有之 
监临诸物料及草泽隐逸之士不无人才宜荐举用之令外路五路随朝六品以上举廉能直言长官移文转申省差官察访得实随才任使草 
泽隐逸当遍下司县以提刑司察访呈省随色人才令内外五品以上职官荐之其九亲军出职内有尤长武艺勇敢过人者其令内外官举提 
刑司察升品拟注其十内外所荐人才即依所举试之委提刑司采访虚实果能称职更加迁擢如或碌碌即送常调凡各欵随色能举一人即 
充岁举之数尚书省覆察相同则置簿籍之如有阙随才奏拟又敕齐民中有德行才能者司县举之特赐同四举五举人例兴定后诏辟举县 
令而所举官或私其亲或徇于请求或谬于鉴裁以滥去者甚众哀宗正大元年令监察御史司农官先访察随朝七品外路六品以上官清慎 
明洁可为举主者然后移文使举所知仍以六事课殿最而升黜其举主于是举主既为之尽心县令亦得人矣

　　△元

　　元制仕进多歧铨衡亦无定制其出身有出于学校者有国子监学有蒙古字学回回国学有医学有阴阳学其策名于荐举者有遗逸有 
求言有进书有童子其出于宿卫勋臣之家待以不次其用于宣徽中政之属重为内官又荫叙有循常之格而超擢有选用之科由直省侍仪 
出官者亦名清望以仓庾赋税任事者例视冗职至工匠皆列班资舆隶亦跻流品吏道杂而进仕之阶最宽焉然自宋五代辽金悉重科举元 
则偶一举行而己太宗九年下诏命断事官穆呼尔岱与山东西路课税所长官刘中立诸路考试以论及经义词赋分为三科分三日程专治 
一科能兼者听但以不失文义为中选其中选者复其赋役令与各处长官同署公事得东平杨奂等若干人皆一时名士而当世咸以为非便 
