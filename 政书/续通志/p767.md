<!-- { "loadSidebar": true } -->
臣时为学士誓诏封册皆出臣手帝曰卿可谓旧德矣除中太乙宫使王安石弛铜禁奸民日销钱为器钱日耗方平极论其害帝颇采其言而 
方平求去进使南院判应天府高丽使过府长吏当送迎方平言臣班视二府不可为陪臣屈诏伹遣少尹王师征安南方平言举西北壮士徤 
马弃之炎荒其患有不可胜言者后皆如其言新法鬻河渡坊场司业并及祠庙宋阏伯微子庙皆为贾区方平言宋王业所基阏伯封于商邱 
以主大火微子为始封之君是二祠者亦不得免乎于是天下祠庙皆得不鬻数请老以太子少师致仕官制行废宣徽使独命领之如故哲宗 
立加太子太保元佑六年薨年八十五赠司空遗令毋请谥尚书右丞苏辙为请乃谥曰文定方平慷慨有气节既告老论事益切至于用兵起 
狱尤反复言之且曰臣且死见先帝地下有以借口矣守蜀日得眉山苏洵与其二子轼辙尝荐轼为谏官轼下制狱又抗章为请故轼终身敬 
事之王安石方用事嶷然不少屈以是望高一时守宋都日富弼过见之曰人固难知也方平曰谓王安石乎亦岂难知者方平顷知皇佑贡举 
或称其文学辟以考校既入院凡院中之事皆欲纷更方平恶其人檄使出自是未尝与语也盖弼素亦善安石云

　　△王拱辰

　　王拱辰字君贶开封咸平人年十九举进士第一通判怀州入直集贤院厯盐铁判官修起居注知制诰庆厯元年为翰林学士契丹使刘 
六符来求关南十县斥太宗伐燕为无名举朝莫知所答拱辰曰王师征河东契丹既通使而寇石岭关以援贼太宗怒遂回军伐之岂谓无名 
乃作报书曰既交石岭之锋遂起衡门之役契丹得报遂继好如初权知开封府拜御史中丞夏竦除枢密使拱辰言竦经畧西帅无功今置诸 
二府何以厉世因对极论之帝未省遽起拱辰前引裾乃纳其说竦遂罢又言滕宗谅在庆州所为不度宜施重责乃徙宗谅岳州僧绍宗以铸 
佛像惑众都人竞投金冶中宫掖亦出赀佐之拱辰言财费于不急诏亟禁之苏舜钦会宾客于进奏院王益柔醉作傲歌拱辰风其僚鱼周询 
刘元瑜举劾之两人既窜废同席者俱逐时杜衍范仲淹为政拱辰之党不便舜钦益柔皆仲淹所荐而舜钦衍壻也故因是倾之由此为公议 
所薄复以翰林学士权三司使坐举富民郑旭出知郑州徙澶瀛并三州还为学士承旨兼侍读帝于迩英阁置太元经着草顾曰朕每阅此卿 
亦知其说乎拱辰具以对且曰愿陛下垂意六经旁求史策至和三年复拜三司使聘契丹还御史赵抃论其辄当非正之礼湖南转运判官李 
章市死商真珠事败拱辰悉入珠掖庭抃并劾之除宣徽北院使抃言宣徽之职本以待勋劳者拱辰安得污此选乃以端明殿学士知永兴军 
厯泰定二州河南大名府积官至吏部尚书神宗登极迁太子少保熙寍元年复以北院使召还王安石参知政事恶其异己出为应天府八年 
入朝为中太一宫使元丰初转南院使赐金方团带再判大名改武安军节度使三路籍民为保甲日聚而教之禁令苛急往往去为盗郡县不 
敢以闻拱辰抗言其害曰是以法驱之使陷于罪罟也纵未能尽罢愿才损下户以纾之主者指拱辰为沮法拱辰上章不已于是第五等户得 
免哲宗立徙节彰德加检校太师是年薨年七十四赠开府仪同三司谥懿恪

　　△张升

　　张升 【按宋史宰辅表及东都事畧俱作■〈田上弁下〉别见宋史他传亦有作昪者】 字杲卿韩城人举进士为楚邱主簿累官度 
支员外郎夏竦经畧陕西荐其才换六宅使泾原秦凤安抚都监以母老得知绛州改京西转运使知邓州又以母辞乃许归养厯户部判官开 
封府推官至知杂御史张尧佐缘恩骤用知开封府内侍杨怀敏夜直禁中而卫士为变皆极论之以天章阁待制知庆州改龙图阁直学士知 
秦州初青唐蕃部蔺毡世居古渭积与夏人有隙惧而献其地摄帅范祥亟城之诸族畏其偪举兵叛升至请弃勿城诏户部副使傅求审视之 
以为不可弃与升议殊先是副总管刘涣讨叛羗逗挠不时进升命他将郭恩代之羗乃溃去涣讼恩多杀老稚以撼升朝廷命张方平守秦徙 
升青州将罪升方平辞升乃复留至和二年召兼侍读拜御史中丞刘沆在相位以御史范师道赵抃尝攻其恶阴欲出之升上章力争之沆竟 
罢去帝见升指切时事无所避谓曰卿孤立乃能如是对曰臣仰托圣主致位侍从是为不孤今陛下之臣持禄养望者多而赤心谋国者少窃 
以为如陛下乃孤立尔帝为之感动嘉佑三年擢枢密副使迁参知政事枢密使见帝春秋高前后屡进言储嗣事卒与韩琦同决策英帝立请 
老帝曰太尉勤劳王家讵可遽去司马光言升为人忠谨清直若使且居其位于事亦未有旷废升请不己始赐告令养疾遂以彰信军节度使 
同中书门下平章事判许州改镇河阳三城拜太子太师致仕熙寍十年薨年八十六赠司徒兼侍中谥曰康节

　　△赵槩

　　赵槩字叔平南京虞成人少笃学自力器识宏远中进士第通判海州为集贤校理开封府推官出知洪州州薄章江有泛溢之虞槩作石 
堤以障其冲水不为患僚吏郑陶饶奭挟持郡事为不法前守莫能制收陶奭抵罪阖府股栗加直集贤院知青州坐失举渑池令张诰免起监 
密州酒知滁州召修起居注请郡除天章阁待制纠察在京刑狱知制诰郊祀当任子进阶爵乞回其恩封母郡太君苏舜钦等以羣饮逐槩言 
预会者皆馆阁名士举而弃之觖士大夫望不报求知苏州入为翰林学士聘契丹还兼侍读学士谏官郭申锡论事忤旨帝欲加罪槩曰陛下 
始面谕申锡毋面从今黜之何以示天下乃止以龙图阁学士知郓州应天府代韩绛为御史中丞绛论张茂实不宜典宿卫罢槩至首言之茂 
实竟去擢枢密使参知政事数以老求去熙寍初拜观文殿学士知徐州自左丞转吏部尚书以太子少师致仕退居十五年尝集古今谏争事 
为谏林百二十卷上之元丰六年薨年八十八赠太子太师谥曰康靖槩秉心和平与人无怨怒虽在事如不言然阴以利物者为不少议者以 
比刘宽娄师德坐张诰贬六年念之终不衰诰死恤其家备至欧阳修遇槩素薄及修有狱槩独抗章明其罪修得解始服其长者为郓州时吏 
按前守冯浩侵公使钱三十万当以职田租偿槩知其贫为代以己俸其平生所为类此

　　△胡宿

　　胡宿字武平常州晋陵人 【按欧阳修撰宿墓志载其先豫章人也后徙常州之晋陵】 登第 【按墓志载举进士中天圣二年乙科 
】 为扬子尉县大水民被溺令不能救宿率公私船活数千人以荐为馆阁校勘进集贤校理通判宣州知湖州前守滕宗谅大兴学校其后湖 
学为东南最宿之力为多筑石塘百里捍水患民号曰胡公塘久之为两浙转运使召修起居注知制诰入内都知杨怀敏坐卫士之变为和州 
都监 【按东都事略作出为和州都监宋史本传作升今据改】 未几召入复故职宿封还词头且言怀敏得不穷治诛死己幸岂宜复在左 
右命遂寝庆厯六年京东两河地震登莱尤甚宿兼通阴阳五行灾异之学乃上疏曰明年丁亥岁之刑德皆在北宫是调龙战之会其位在干 
若西北二边不动恐有内盗起于河朔又登莱视京师为东北少阳之位今二州置金坑多聚民凿山谷阳气耗泄故阴乘而动宜即禁止以寍 
地道时以为迂阔明年王则果以贝州叛皇佑五年正月会灵宫灾是岁冬至郊以二帝并配明年大旱宿言五行火礼也去岁火而今又旱其 
应在礼此殆郊丘并配之失即建言并配非古宜用迭配如初时议者谓士大夫言七十当致仕其不知止者请令有司按籍举行之宿以为非 
优老之义当少缓其期武吏察其任事与否勿断以年文吏使得自陈而全其节及言皇佑新乐与旧乐难并用礼部间岁一贡士不便当用三 
年之制皆如其言唐介贬岭南帝遣中使护以往宿言事有不可测介如不幸道死陛下受杀直臣之名帝追还使者迁翰林学士知审官制院 
李仲昌开六塔河民被害诏狱薄其罪宿请斩以谢河北仲昌由是南窜兖国公主下降将行册礼宿谏曰陛下昔封两长主未尝册命今施之 
爱女殆非汉明帝所谓我子岂得与先帝子等之义泾州卒以折支不时给出恶言且欲相扇为乱既寘于法乃命劾三司吏三司使包拯护弗 
遣宿曰泾卒固悖慢然当给之物越八十五日而不与计吏安得为无罪拯不知自省公拒制命纪纲益废矣拯惧立遣吏韩琦守并州请复其 
节镇宿言参商为仇雠之星国家受命于商邱而参为晋地今欲崇晋非国之利也宜如故便议遂止拜枢密副使曾公亮任雄州赵滋颛治界 
河事宿言于英宗曰忧患之来多藏于隐微而生于所忽自滋守边北人捕鱼伐苇一切禁绝由此常与鬬争南北通好六十载内外无患近年 
边遽来上不过侵诬尺寸此城砦之吏移文足以办诘何至于兴甲兵哉今搢绅中有耻燕蓟外属者天时人事未至而妄想难成之福愿守两 
朝法度以惠养元元宿以老数乞谢事治平三年罢为观文殿学士知杭州明年以太子少师致仕未拜而薨年七十三赠太子太傅谥曰文恭 
宿为人清谨忠实内刚外和羣居不哗笑与人言必思而后对故临事重慎不辄发发亦不可回止居母丧三年不至私室其当重任尤顾惜大 
体在审官刑院择详议官有在选中者尝监征榷以水灾负课同列谓小累不足白宿竟白之而荐其才足用仁宗听纳笃行自励至于贵达常 
如布衣时子宗炎 【按墓志载宿子五人宗尧都官员外郎宗质国子博士宗炎宿之第四子也】 从子宗愈宗回

　　胡宗炎
　　胡宗愈
　　胡宗回

　　 胡宗炎

　　宗炎字彦圣由将作监主簿锁厅登第为国子大宗正丞开封府推官考功吏部郎中哲宗崩辽使来吊祭宗炎以鸿胪少卿迓境上使者 
不易服宗炎以礼折之须其听命乃相见既还升为卿初父宿使辽辽人重之其后宗炎壻邓忠臣迓客客问中外尝有充使者否忠臣以宿告 
且言前使鸿胪其子也客叹胡氏世不乏人俄以直龙图阁知颍昌府厯密州而卒宗炎善为诗藻思清婉欧阳修守亳与客游郡圃或诵其诗 
修赏味不已以为有鲍谢风致其重之如此

　　 胡宗愈

　　宗愈字完夫举进士甲科为光禄丞宿得请杭州英宗问子弟谁可继者以宗愈对召试学士院神宗立以为集贤校理久之兼史馆检讨 
遂同知谏院殿内卒盗皇城器物宗愈言入内都知不能觉察愿正其罪殿帅直庐在长庆门内久而自置隶圉宗愈曰严禁旅所以杜奸宄也 
柰何令私人得为之请易募老卒王安石用李定为御史宗愈言定以幕职不因荐得之是殆一出执政意即大臣不法谁复言之苏颂李大临 
不草制坐绌宗愈又争之安石怒出通判真州厯提点河东刑狱开封府推官吏部右司郎中元佑初起居郎中中书舍人给事中御史中丞时 
更定役法书成衙校募不足者听差人等户宗愈言法贵均一若持两端则于文有害是乃差法非募法也请删之哲宗尝问朋党之弊具君子 
无党论以进拜尚书右丞于是谏议大夫王觌论其不当而刘安世韩川孙觉等合攻之朝廷依违踰年出觌润州而言者愈力乃罢为资政殿 
学士知陈州徙成都府蜀人安其政召为礼部尚书迁吏部卒年六十六赠左银青光禄大夫谥修简后入元佑党籍云 【宗愈字修简后入 
