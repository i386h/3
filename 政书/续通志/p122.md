<!-- { "loadSidebar": true } -->
物大哉　　王言诚万世治道之本也谨录议之】 丙申诏免今岁租税并自来悬欠等钱山东统军裔以私过都城不赴哭临笞五十降授彰 
化军节度使二月辛酉朔日有食之癸亥追尊皇考为皇帝尊母为皇太后甲子命学士院进呈汉唐便民事及当今急务敕开登闻院以达冤 
枉巳巳敕御史台自今监察令本台辟举任内不称职亦从奏罢乙酉诏有司稽考典故许引用宋事是月宋主内禅子惇嗣立三月壬辰朝皇 
太后于隆庆宫是月凡五朝 【按章宗朝隆庆宫及一切数行之典如禘飨谒陵与春水秋山诸国聘问之类俱于初见处书之后不复叙】  
夏四月乙酉葬世宗皇帝于兴隆五月丙午以祔庙礼成大赦 【按弘简录载正月丙申大赦五月丙午又大赦葢正月大赦因初即位也五 
月大赦以祔庙礼成也金史于正月丙申不载大赦当系脱漏】 庚戌诏罢送官钱今后诸护卫考满赐官钱二千贯壬子敕收录功臣之子孙 
量材于局分承应闰月庚申朔封兄珣为丰王琮郓王瓌瀛王从彝沂王弟从宪寿王玠温王丙寅观稼于近郊庚午以唐古贡为御史大夫壬 
申封乳母孙氏萧国夫人姚氏莘国夫人丙子进封赵王永中为汉王曹王永功冀王豳王永成吴王虞王永升随王徐王永蹈卫王滕王永济 
潞王辥王永德渖王乙酉诏诸有司凡承应人将来受亲民之职可命所属谕使为学其护卫符宝奉御奉职侍直近密当选有德行学问之人 
为之教授六月辛卯以廷臣谏罢围猎乙未初置提刑司分按九路并兼劝农采访事屯田镇防诸军皆属焉秋七月辛酉减民地税十之一河 
东南北路十之二下田十之三丁卯以图克坦克寍为太傅改封金源郡王辛巳诏京府节镇防御州设学养士初设经童科以伊喇履为参知 
政事八月辛卯敕有司京府州镇设学校处以进士提控其事壬辰初定品官子孙试补令史格及提刑司所掌三十二条丁酉如大房山戊戌 
谒奠诸陵巳亥还都九月戊午朔天寿节以世宗丧不受朝壬戌诏罢告捕乱言人赏丁卯制强族大姓不得与所属官吏交往违者有罪丙子 
猎于近郊冬十月庚戌中侍舒穆噜阿古误带刀入禁门罪应死诏杖八十十一月癸亥帝谓宰臣曰今之用人太拘资格张汝霖对曰不拘资 
格所以待非常之材帝曰崔佑甫为相未踰岁荐八百人岂皆非常之材欤甲子谕尚书省太傅年高自旬休外四日一居休惟大事白之可也 
戊辰谕尚书省自今五品以上官各举所知岁限所举之数如不举者坐以蔽贤之罪仍依唐制凡五品以上官到任即举自代并从提刑司采 
访之巳巳初制转递文字法乙亥命伊喇履提控刊修辽史御史台奏台官不得与人相见无以访知民间利病官吏善恶诏自今许与四品以 
下官相见三品以上如故辛巳诏自后诸处或有饥馑令总管节度使或提刑司先行赈贷或赈济然后言十二月丙戌诏罢铸钱壬辰谕有司 
女真人及百姓不得用网捕野物及不得放羣鵰枉害物命亦恐女真人废射也戊戌复置北京辽东盐使司仍罢巡盐使赈寍化保德岚州饥 
其流移复业给复一年是日禁宫中上直官及承应人毋得饮酒壬子帝谕台臣曰提刑司所举劾多小过行则失大体不行恐有所沮其以此 
意谕之
　　明昌元年春正月丙辰朔改元不受朝贺辛酉谕尚书省宰执所以总持国家不得受人馈遗或遇生辰受所献毋过万钱若缌大功以上 
亲及二品以上官不禁壬戌以王尉为尚书右丞完颜守贞为参知政事戊辰制禁自披剃为僧道者敕外路求世宗御书辛未如近畿春水二 
月丙申诏诸王凡出猎毋越本境壬寅谕有司寒食给假五日着于令甲辰还宫三月已未敕点检司诸试护卫人须身形及格若功臣子孙善 
射出众虽不及格亦令入见乙巳击球于西苑百寮会观癸酉诏内外五品以上岁举廉能官一员不举者坐蔽贤罪乙亥初设应制及宏词科 
丁丑制内外官并诸局承应人遇祖父母父母忌日并给假一日辛巳诏修曲阜孔子庙学夏五月乙卯祈雨于北郊及太庙戊午拜天于西苑 
射柳击球纵百姓观壬戌祈雨于社稷甲子制省元及四举终场人许该恩己巳复祈雨于太庙庚午置知登闻鼓院事一人丙子以祈雨望祭 
岳镇海渎于北郊戊寅命内外官五品以上任内举所知才能官一员以自代壬午以伊喇履为尚书右丞图克坦镒为参知政事六月已丑制 
定亲王家人有犯其长史府掾失觉察故纵罪秋八月癸未禁指托亲王公主奴隶占网船侵商旅及妄征钱债乙酉诏设常平仓己丑以宗寍 
为平章政事癸巳罢诸府镇流泉务选才干之官为诸州刺史皆召见谕戒之戊戌诏集百官议何以使民弃末而务本以广储蓄户部尚书邓 
俨等曰今风俗侈靡宜定制度辨上下使服用居室各有差等抑昏丧过度之礼禁追逐无名之费用度有节蓄积自广矣右丞履参知政事守 
贞镒曰凡人之情见美则愿若不节以制度将见奢侈无极费用过多民之贫乏殆由此致方今承平之际正宜讲究此事为经久法帝是履议  
【按弘简录止载后议总叙邓俨等名既失事实亦与诏集百官议句不合然金史载二议而说颇相同不应独以履议为是即后议亦履与守 
贞镒三人所同而云帝是履议似镒与守贞又有所议者恐系记载之误今仍原文而识之】 九月丙辰以廉能进授北海县令张翱等十八人 
官冬十月丙申诏赐贵德州孝子翟巽遂州节妇张氏绢粟十一月乙卯以惑众乱民禁罢全真及五行毗卢戊辰谕王翛张暐等曰朝廷可行 
之事汝谏官礼官即当辨析小民之言有可采者朕尚从之况卿等乎自今所议毋但附合于尚书省十二月甲辰以克寍为太师尚书令封淄 
王赐银绢
　　二年春正月乙卯皇太后不豫自是日往侍病丙夜乃还辛酉皇太后崩戊寅诏赐图古勒部羊三万口币五百端绢二千匹以赈其乏吴 
王永成隋王永升闻国丧奔赴失期罚其俸一月其长史笞五十巳卯有司言汉王永中以病失期帝谕使回 【按汉王永中传载孝懿皇后 
崩永中适有寒病不能至帝怒遣使责之与此互异】 二月丙戌禫祭永中始至入临行烧饭礼 【按汉王永中传载二月丙戌禫祭永中始 
至葢永中先以有病未奔丧至此自应奔临本纪失载今据补但永中传载壬辰永中兴诸王朝辞帝礼遇虽在而嫌忌自此始考章宗初年于 
诸王恩礼有加至四年郑王永蹈谋逆后方有疏忌之心谓因奔丧一节早成嫌忌恐深文不可为据也】 壬辰敕亲王及三品官之家母许僧 
尼道士出入谕有司进士程文但合格者即取之毋限人数丙申以瓜尔佳清臣为尚书左丞戊戌更定奴诱良人法夏四月戊子制诸部内灾 
伤主司应言而不言及妄言者等罪辛卯帝幸寿安宫张暐等上疏请止其行不允癸巳诏女真字直译为汉字甲午改封永中为并王永功鲁 
王永成兖王永升曹王永蹈郑王永济韩王永德豳王已亥学士院奏进唐杜甫韩愈刘禹锡杜牧贾岛王建宋王禹偁欧阳修王安石苏轼张 
耒秦观等集二十六部壬寅诏袭封衍圣公孔元措视四品秩五月庚戌敕自今四日一奏事仍免朝秋七月丁巳以图克坦镒为尚书右丞瓜 
尔佳衡为参知政事巳未观稼于近郊已巳禁职官元日生辰受所属献遗九月乙卯谒奠裕陵丙辰还都已未以瓜尔佳清臣为平章政事封 
芮国公完颜守贞为尚书左丞张万公为参知政事冬十月甲午敕司狱毋得与府州官还往十一月丙午朔制诸女真人不得姓氏译为汉字 
甲寅禁伶人不得以历代帝王为戏戊午夏人贼杀边将阿鲁岱十二月已卯定镇边守将致盗贼罪已酉诏罢契丹字
　　三年春二月甲戌朔敕明安穆昆许于冬月率所属户畋猎二次每出不得过十日闰月甲子以乌凌阿愿为御史大夫三月辛卯诏赐棣 
州孝子刘瑜锦州孝子刘庆佑绢粟旌其门闾帝因问宰臣其人有可官使者守贞对以若辈多淳质不及事帝曰孝义之人素行已备稍可用 
即当用之后虽有希觊作伪者然伪为孝义犹不失为善可检勘前后所申孝义之人可用者以闻癸已忻州陈毅上书言事帝命左丞守贞问 
之其一极论守令之弊问所以救弊之道莫之能言帝曰方今政欲知其弊也彼虽无救弊之术但能言其弊亦足嘉矣如毅言及有司不能奉 
行条制为人佣雇尚须出力况食国家禄而乃如是得无亏臣子之行乎其令检会前后所降条理举行之丁酉命有司祈雨望祀岳镇海渎于 
北郊夏四月壬寅朔定宣圣庙春秋释奠礼甲辰祈雨于社稷丙午罢天山北界外采铜诏赐云内孝子孟兴绢粟赐同州人妻师氏谥曰节丙 
辰旱灾下诏责躬遣御史中丞吴鼎枢等会决中都冤狱外路委提刑司处决左丞守贞以旱上表乞解职不允参知政事衡等入谢帝曰前诏 
开罢不急之役省无名之费议冗官决滞狱四事其速行之五月甲戌祈雨于社稷是日雨戊寅出宫女百八十三人尚书省奏山东河北饥已 
委宣差所至安抚振济复遣范文渊往视之乙酉以雨足致祭社稷六月癸卯宰臣请罢提刑司帝曰诸路提刑司官止三十余员犹患不得其 
人州郡三百余处其能尽得人乎弗许丁巳定提刑司条制乙丑以刘玮为尚书右丞有司言河州灾伤民乏食而租税有未输诏免之秋七月 
戊寅敕尚书省曰饥民如至辽东恐难遽得食必有饥死者其令散粮官问其所欲居止给以文书命随处官长计口分散令富者出粟养之限 
以两月其粟充秋税之数癸未诏增北边军千二百人分置诸堡八月癸卯敕诸职官老病不肯辞退有司谕使休闲者不在给俸之列格前不 
论帝以军民不和吏员奸弊诏四品以下六品以上集议于尚书省甲辰问三品以下六品以上官朝政得失及民间利害令各书所对辛亥赐 
胡光谦明昌二年进士第三甲及第授太常寺奉礼郎旧设是职未尝除人以光谦德行才能故特授之已未以乌凌阿愿为尚书左丞乙丑帝 
谓宰臣曰朕欲任官令久于其事若今日作礼官明日司钱谷虽间有异材然事能悉办者鲜矣九月庚午谕尚书省去岁被灾伤处所阁租税 
及借贷钱粟俟丰收日以分数带征可也又谕随路提刑司旧止察老病不任职及不堪亲民者如得其实即改除他路若他路提刑司覆察得 
实勿复注亲民之职其集议速行之已卯如秋山免围场经过人户今岁夏秋租税之半曾当差役者复一年冬十月壬寅至自秋山甲寅敕置 
常平仓处并令州府提刑县官兼管勾其事以所籴多寡约量升降以为永制戊午谕尚书省访求博物多知之士十一月丙子诏臣庶之名有 
犯古帝王讳姓复同者禁之周公孔子之名亦令回避甲申改提刑司令史为书史丙申以有司言河州定羌民张显孝友力田焚券已责又献 
粟千石以助赈饥诏特补两官仍叙正班十二月辛亥谕有司祈雪丁巳敕华州下邽县京兆栎阳县许州舞阳县准所奏定地名置仓各设仓 
官一人其都监县官兼领之
　　四年春正月辛未以瓜尔佳清臣为尚书左丞相兼修国史丁丑遣户部侍郎李献可等分路劝农事癸未尚书省奏擢大兴府推官苏德 
秀为礼部主事帝曰朕既尝语卿等百官当使久于其职今德秀方任理官称职又除礼部人才岂能兼之如久于其职即中材胜于新人事既 
