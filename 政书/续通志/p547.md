<!-- { "loadSidebar": true } -->
贤以兴善简不肖以黜恶自安史乱常始有专地四方多故始有不朝臣忝牧圉之寄愤不庭之臣思一入觐率先天下使君臣之义亲而不疏 
朝觐之礼废而复举比闻诸将帅亡殁者众臣自悼何德以堪久长乡国人情之不忘也阙廷臣子所恋也朝觐国家大礼也三者臣之大愿表 
累上其辞哀切德宗许还会冕奏闽中本南朝畜牧地可息羊马置牧区于东越名万安监又置五区于泉州悉索部内马驴牛羊合万余游畜 
之不经时死耗畧尽复调充之民间怨苦坐政无状代还卒赠工部尚书

　　△沈既济

　　沈既济苏州吴人经学该明吏部侍郎杨炎雅善之既执政荐既济有良史才召拜左拾遗史馆修撰初吴兢撰国史为则天本纪次高宗 
下既济奏议以为则天皇后进以强有退非德让史臣追书当称为太后不宜曰上中宗虽降居藩邸而体元继代本吾君也宜称皇帝不宜曰 
卢陵王睿宗在景龙前天命未集假临大宝于谊无名宜曰相王未容曰帝且则天改周正朔立七庙天命革矣今以周厕唐列为帝纪孝于礼 
经是谓乱名中宗嗣位在太后前而叙年制纪反居其下方之跻僖公是谓不智昔汉高后称制独有王诸吕为负汉约无迁鼎革命事时孝惠 
己殁子非刘氏不纪吕后尚谁与哉议者犹谓不可况中宗以始年即位季年复祚虽尊名中夺而天命未改足以首事表年何所拘阂而列为 
二纪鲁昭公之出春秋岁书其居曰公在干侯君在虽失位不敢废也请省天后纪合中宗纪每岁首必书孝和在所以统之曰皇帝在房陵太 
后行某事改某制纪称中宗而事述太后名不失正礼不违常矣若后姓氏名讳才蓺智畧崩葬日月宜入皇后传题其篇曰则天顺圣武皇后 
云议不行德宗初立锐于治建中二年诏中书门下两省分置待诏官三十择见官故官若同正试摄九品以上者为之视品给俸至廪饩干力 
什器馆宇悉有差以公钱置举本赡用度既济谏曰今日之治患在官烦不患员少患不问不患无人两省官自常侍谏议补阙拾遗四十员日 
有两人备顾问亦不少矣且其中尚有二十一员未补若谓见官不足与议则当更选其人若欲广聪明牧淹滞则当先补其阙何事官外置官 
夫置钱取息有司之权制非经治法今置员三十大抵月费不减百万以息准本须二千万得息百万配户二百又当复除其家且得入流所损 
尤甚今关辅大病皆言百司息钱毁室破产未有以革臣计天下财赋耗斁大者唯二事一兵资二官俸它费十不当二者之一所以黎人重困 
杼轴空虚今四方形势兵未可去资费虽广不获已为之又益以闲官冗食其弊柰何藉旧而置犹可若之何加焉事遂寝炎得罪既济坐贬处 
州司户参军后入朝位礼部员外郎卒撰建中实录时称其能子传师

　　沈传师

　　 沈传师

　　传师字子言材行有余治春秋工书有楷法少为杜佑所器贞元末举进士时给事中许孟容礼部侍郎权德舆乐推毂士号权许德舆称 
之于孟容孟容曰我故人子盍不过我传师往见谢曰闻之丈人脱中第则累公举矣故不敢进孟容曰如子可使我急贤诣子不可使子因旧 
见我遂擢第德舆门生七十人推为颜子复登制科授太子校书郎以鄠尉直史馆转右拾遗左补阙史馆修撰迁司门员外郎知制诰召入翰 
林为学士改中书舍人翰林缺承旨次当传师穆宗欲面命辞曰学士院长参天子密议次为宰相臣自知必不能愿治人一方为陛下长养之 
因称疾不出帝遣中使敦召李德裕素与善开晓谆切终不出遂以本官兼史职俄出为湖南观察使方传师与修宪宗实录未成监修杜元颖 
因建言张说令狐垣在外论次国书今稾史残课请付传师即官下成之诏可宝厯二年入拜尚书右丞复出江西观察使徙宣州传师明吏治 
吏不敢问慎重刑法每断狱召幕府平处轻重尽合乃论决尝择邸吏尹伦迟鲁不及事官属屡白易之传师曰始吾出长安诫伦曰可阙事不 
可多事伦如是足矣故所莅以廉靖闻入为吏部侍郎卒年五十九赠尚书传师性夷粹无竞更二镇十年无书贿入权家初拜官宰相欲以姻 
私托幕府者传师固拒曰诚尔愿罢所授故其僚佐如李景让萧寘杜牧极当时选云治家不威严闺门自化兄弟子姓属无亲疏衣服饮食如 
一问饷姻家故人帑无储钱鬻宅以葬子询字诚之亦能文辞会昌初第进士补渭南尉累迁中书舍人出为浙东观察使除户部侍郎判度支 
咸通四年为昭义节度使治尚简易人皆便安奴私侍儿询将戮之奴惧结牙将为乱夜攻询灭其家赠兵部尚书左散骑常侍刘潼代为节度 
驰至刳奴心祭其灵坐 【按通鉴咸通五年以京兆尹李蠙为昭义节度使与此异】

　　钦定续通志卷二百三十五

　　●钦定续通志卷二百三十六　列传三十六

　　列传

　　唐 【三十六】

　　○唐三十六

　　宇文融【审】　　韦坚　　　　杨慎矜

　　宇文融
　　韦坚
　　杨慎矜
　　王鉷

　　△宇文融

　　宇文融京兆万年人隋平昌公■〈弓弓攵〉裔孙祖节明法令贞观中为尚书右丞谨干自将江夏王道宗以事请节节以闻太宗喜赉 
绢二百劳之曰朕比不置左右仆射正以公在省耳永徽初迁黄门侍郎同中书门下三品代于志寍为侍中坐善房遗爱贬桂州卒融明辩长 
于吏治开元初调富平主簿源干曜孟温继为京兆厚礼之时天下户版刓隐人多去本籍浮食闾里诡脱繇赋豪弱相并州县莫能制融由监 
察御史陈便宜请校天下籍收匿户羡田佐用度玄宗以融为覆田劝农使钩检帐符得伪勋亡丁甚众擢兵部员外郎兼侍御史融乃奏慕容 
琦韦洽裴宽班景倩库狄履温贾晋等二十九人 【按通典亦作二十九人旧书及通鉴皆作十人】 为劝农判官假御史分按州县括正邱 
亩招徕户口而分业之又兼租地安辑户口使于是诸道收没户八十万田亦称是岁终羡钱数百万缗帝悦引拜御史中丞然吏下希望融旨 
不能无扰张空最务多其获而流客颇脱不止初议者以生事沮诘百端而帝意向之宰相源干曜等赞成其事又集羣臣大议户部侍郎杨玚 
以为籍外取税百姓困弊得不酬失玚坐左迁融乃自请驰传行天下事无巨细先上劝农使而后上台省台省须其意乃行下融所过见高年 
宣天子恩旨百姓至有感涕者使还言状帝乃下诏以客赋所在并建常平仓益贮九谷权发敛官司劝作农社使贫富相恤凡农月州县常务 
一切罢省使趋刈获流亡新归十道各分官属存抚使遂厥功复业巳定州县季一申牒不须挟名中书令张说素恶融融每建白说辄引大体 
廷争融揣说不善欲先事中伤之张九龄谓说曰融新用事辩给多诈公不可以忽说曰狗鼠何能为会帝封太山还融以选限薄冬请分吏部 
为十铨有诏融与礼部尚书苏颋刑部尚书韦抗工部尚书卢从愿右散骑常侍徐坚蒲州刺史崔琳魏州刺史崔沔荆州长史韦虚心郑州刺 
史贾鲁怀州刺史王邱分总而不得参事一决于帝融奏选事说屡却之融怒乃与御史大夫崔隐甫等劾罢说融畏说且复用訾诋不己帝疾 
其党诏说致仕放隐甫于家出融为魏州刺史方河北大水即诏领宣抚使俄兼检校汴州刺史河南北沟渠堤堰决九河使又建请垦九河故 
地为稻田权陆运本钱收其子入官兴役纷然而卒无成功入为鸿胪卿兼户部侍郎明年入黄门侍郎同中书门下平章事融曰使吾执政得 
数月久天下定矣乃荐宋璟为右丞相裴耀卿为户部侍郎许景先为工部侍郎当时长其知人而性卞急少所推下既居位日引宾客故人与 
酣饮然而神用警敏应对如响虽天子不能屈信安王祎节度朔方融畏其权讽侍御史李宙劾奏之祎密知因玉真公主高力士自归翌日宙 
通奏帝怒罢融为汝州刺史 【按通鉴祎入朝融使御史李寅弹之泄于所亲祎闻之先以白上与新书畧同新书李寅作李宙又不言祎入 
朝葢阙戈也旧书云侍御史李宙驿召祎将下狱祎既申诉得理融坐阿党李宙贬与新书通鉴皆异】 居宰相凡百日去而钱谷亦自此不治 
帝思之让宰相曰公等暴融恶朕既罪之矣国用不足将柰何裴光庭等不能对即使有司劾融交不逞作威福其息受赃馈狼藉乃贬融平乐 
尉岁余司农发融在汴州给隐官息钱巨万给事中冯绍烈深文推证诏流于岩州道卒初融广置使额以侈帝心百姓愁怨有司寖失职自融 
始帝犹思其旧功赠台州刺史其后言利得幸者踵相蹑皆本于融云

　　宇文审

　　 宇文审

　　子审融之贬也审与兄弟侍母京师及闻融再贬不告其家徒步号泣省父使者怜之以车共载达于岩州后擢进士第累迁大理评事以 
夏楚大小无制始创杖架以高庳度杖长短又铸铜为规齐其巨细杨国忠颛政杀岭南流人以中使传口敕行刑畏议者嫉其酷乃以审为岭 
南监决处置等使活者甚多后终和永二州刺史

　　△韦坚

　　韦坚字子全京兆万年人姊为惠宣太子妃妹为皇太子妃中表贵盛故仕最蚤繇秘书丞厯奉先长安令有干名见宇文融杨慎矜父子 
以聚敛进乃运江淮租赋所在置吏督察以佐国禀岁终增巨万玄宗咨其才擢为陕郡太守水陆运使汉有运渠起阙门西抵长安引山东租 
赋汔隋常治之坚为使乃占咸阳壅渭为堰绝灞浐而东注永丰仓下复与渭合初浐水衔苑左有望春楼坚于下凿为潭以通漕二年而成帝 
为升楼诏羣臣临观坚豫取洛汴宋山东小斛舟三百贮之潭篙工柁师皆大笠侈袖芒屦为吴楚服每舟署某郡以所产珍货暴陈其上船尾 
相衔进数十里不绝关中不识连樯挟橹观者骇异而陕尉崔成甫衣缺胯衫锦半臂绛冒额立舻前倡得宝歌美妇数百皆巾■〈巾冓〉鲜 
冶齐声应和鼓吹合作船次楼下坚跪进诸郡轻货上百牙盘食帝大悦擢坚右散骑常侍官属赏有差蠲役人一年赋舟工赐钱二百万名潭 
曰广运坚进兼江淮南租庸转运处置等使又兼御史中丞封韦城县男坚妻姜晈女李林甫舅子也初甚昵比既见其宠恶之坚亦自以得天 
子意锐于进又与左相李适之善故林甫授坚刑部尚书夺诸使以杨慎矜代之河西陇右节度使皇甫惟明数于帝前短林甫称坚才林甫知 
之惟明故为忠王友王时为皇太子矣正月望夜惟明与坚宴集林甫奏坚外戚与边将私且谋立太子有诏讯鞫林甫使杨慎矜杨国忠王鉷 
吉温等文致其狱帝惑之贬坚缙云太守惟明播川太守籍其家太子惧表与妃绝再贬坚江夏别驾未几长流临封郡弟兰为将作少匠冰鄠 
令芝兵部员外郎子谅河南府户曹皆谪去岁中遣监察御史罗希奭就杀之杀惟明于黔中惟坚妻得原从坐十余人坚始凿潭多坏民家墓 
起江淮至长安公私骚然及得罪林甫遣使江淮钩索坚罪捕治舟夫漕史所在狱皆满郡县剥敛偿输责及邻伍多裸死牢户林甫死乃止

　　△杨慎矜

　　杨慎矜隋齐王暕曾孙祖正道从萧后入突厥及破颉利可汗乃得归为尚衣奉御父隆礼 【吴缜曰宰相世系表作崇礼盖避明皇帝 
讳改名尔】 厯州刺史善检督吏以严辩自名开元初为太府卿封弘农郡公时御府财物羡积如邱山隆礼性详密出纳虽寻尺皆自按省凡 
