<!-- { "loadSidebar": true } -->
曰孝初嗣立代承庆为凤阁舍人黄门侍郎承庆亦代为天官侍郎及知政事父子兄弟并为宰相世罕其比二子恒济知名

　　 韦恒

　　恒开元初为砀山令政宽惠吏民爱之天子东巡州县供张皆鞭扑趣辨恒不立威而事给姑子御史中丞宇文融荐恒有经济才让以其 
位擢殿中侍御史累转给事中为陇右河西黜陟使时河西节度使盖嘉运恃左右援横恣不法妄列功状恒劾奏之人代其恐出为陈留太守 
卒

　　 韦济

　　济开元初调鄄城令或言吏部选县令非其人及谢官日引入殿廷问安人策一道试者二百余人惟济居第一不能对者四五十人悉免 
官于是擢济醴泉令侍郎卢从愿李朝隐并贬为刺史济四迁户部侍郎为太原尹着先德诗四章世服其典懿天宝中授尚书左丞凡三世居 
之济文雅颇能修饰政事所至有治称终冯翊太守子奥夏令亦以能政闻

　　 韦宏景

　　嗣立孙宏景擢进士第数佐节度府以左补阙召为翰林学士苏光荣为泾原节度使宏景当草诏书辞不如旨罢学士累迁度支郎中出 
为绵州刺史李夷简镇淮南奏以自副召入再迁给事中驸马都尉刘士泾赂权近擢太仆卿宏景上还诏书穆宗使喻其先人昌有功朕所以 
念功睦亲者宏景固执帝怒使宣慰安南由是有名 【按此事宏景及刘士泾传两载之而一以为宪宗一以为穆宗未知孰是】 时萧俛辅 
政宏景议论常佐佑之再迁吏部侍郎铨综平序贵幸惮其严不敢慁以私厯陕虢观察使召拜尚书左丞驳正吏铨所除六十余官不当进资 
于是郑絪丁公着杨嗣复皆夺俸郎吏肃然望风修整吏部员外郎杨虞卿以累下吏诏宏景与御史详谳虞卿私造门宏景厉言曰有诏按公 
尚私谒邪虞卿多朋助自谓必见纳及是惶恐去迁礼部尚书东都留守卒年六十六赠尚书左仆射宏景以直道进议论持正有守当时风教 
所倚赖为长庆名卿

　　△陆元方

　　陆元方字希仲苏州吴人陈给事中黄门侍郎琛之曾孙元方初明经后举八科皆中累转监察御史武后时使岭外方涉海风涛惊壮舟 
人惧元方曰吾受命不私神岂害我趣使济而风讫息使还除殿中侍御史擢凤阁舍人秋官侍郎为来俊臣所陷后置不罪迁鸾台侍郎同凤 
阁鸾台平章事坐附会李昭德贬绥州刺史擢天官侍郎兼司卫卿或言其荐引皆亲党后怒免官令白衣领职元方荐人如初后召让之对曰 
举臣所知不暇问雠党又荐其友崔玄暐有宰相才后知无他复拜鸾台侍郎同凤阁鸾台平章事后尝问外事对曰臣备位宰相大事当白奏 
民闲碎务不敢以闻忤旨下除太子右庶子进文昌左丞卒元方素清慎再执政每有迁除后必先访问外秘莫知临终取奏稾焚之曰吾阴德 
在人后当有兴者又有一柙生平所缄钥者殁后家人发之乃前后诏敕赠越州都督诸子皆美才而象先景倩景融尤知名

　　陆象先
　　陆景倩
　　陆景融
　　陆希声
　　陆余庆
　　陆璪

　　 陆象先

　　象先器识沈邃举制科高第为扬州参军事时吉顼与元方同为吏部侍郎顼擢象先为洛阳尉元方不肯当顼曰为官择人岂以吏部子 
废至公邪卒以授俄迁监察御史累授中书侍郎景云中进同中书门下平章事监修国史初太平公主谋引崔湜为宰相湜固让象先主不得 
已为言之遂并知政事然其性恬静寡欲议论高简为时推尚湜尝曰陆公加于人一等公主既擅权宰相争附之象先未尝往谒及谋逆召宰 
相议曰寍王长不当废嫡立庶象先曰帝得立何也主曰帝有一时功今失德安可不废对曰立以功者废必以罪今不闻天子过失安得废主 
怒更与窦怀贞等谋卒诛死时象先与萧至忠岑羲等坐为主所进将同诛玄宗遽召免之曰岁寒然后知松柏之后凋也以保护功封兖国公 
赐封户二百初难作睿宗御承天楼羣臣稍集帝麾曰助朕者留不者去于是有投名自验者事平玄宗得所投名诏象先收按象先悉焚之帝 
大怒欲并加罪顿首谢曰赴君之难忠也陛下方以德化天下柰何杀行义之人故臣违命安反侧者其敢逃死帝寤善之时穷治至忠羲等党 
与象先密为申救保全甚众当时无知者 【谨按通鉴辑览　　御批象先于穷治私党时从中密赞外人岂能与闻既未自言则其申理之 
事何由得传于后纪载家阿其所好自相矛盾大率如是】 罢为益州大都督府长史剑南按察使为政尚仁恕司马韦抱真谏曰公当稍行扑 
罚以立威名不然民慢且无畏答曰政在治之而已何必树威卒不从而蜀自化累徙蒲州刺史兼河东按察使小吏有罪诫遣之录事白曰法 
宜杖象先曰人情大抵不相远彼岂不晓吾言若必行杖当以汝为始录事惭而退尝曰天下本无事庸人扰之为烦耳第澄其源何忧不简邪 
故所至民吏怀之入为太子詹事厯户部尚书 【旧书作工部】 知吏部选事母丧免起为扬州大都督府长史 【旧书作同州刺史】  
迁太子少保卒年七十二赠尚书左丞相谥曰文贞始象先名景初睿宗改赐今名

　　 陆景倩

　　弟景倩为扶沟丞河南按察使毕构覆州县殿最欲必得实有吏言状曰某强清某诈清惟景倩曰真清终监察御史

　　 陆景融

　　景融长七尺美姿质宽中而厚外博学工笔札以荫补千牛转新郑令政有风绩累迁工部尚书东京留守卒赠广陵郡都督景融于象先 
后母弟也象先被笞景融谏不入则自楚母为损威人多其友四世孙希声

　　 陆希声

　　希声博学善属文通易春秋老子论著甚多商州刺史郑愚表为属后去隐义兴久之召为右拾遗时憸腐秉权岁数歉梁宋尤甚希声见 
州县刓敝上言当谨视盗贼明年王仙芝反株蔓数十州遂不制累擢歙州刺史昭宗闻其名召为给事中拜户部侍郎同中书门下平章事在 
位无所轻重以太子少师罢李茂贞等兵犯京师舆疾避难卒赠尚书左仆射谥曰文

　　 陆余庆

　　元方从父余庆陈右卫将军珣孙方雅有祖风已冠名未显兄玄表唶曰尔名宦不立柰何余庆感激闭户诵书三年以博学称举制策甲 
科补萧尉累迁阳城尉武后封嵩山以办具劳擢监察御史圣厯初灵胜二州党项诱北胡寇边诏余庆招慰喻以恩信蕃酋率众内附迁殿中 
侍御史凤阁舍人尝命草诏殿上恐惧不能得一词降左司郎中久之封广平郡公太子右庶子余庆于寒品晚进必悉力荐藉人有过辄面折 
退无一言开元初为河南河北宣抚使荐富春孙逖京兆韦述吴兴蒋洌河南达奚珣后皆为知名士迁大理卿终太子詹事谥曰庄雅善赵贞 
固卢藏用陈子昂杜审言宋之问毕构郭袭微司马承祯释怀一时号方外十友余庆才不逮子昂等而风流敏辩过之初武后时酷吏用事中 
宗朝幸臣贵主斜封大行啖利啬祸之人与相干没虽亟贵骤用而戮不反踵余庆以道自将虽仕不赫赫讫无悔尤

　　 陆璪

　　子璪字仲采举明经补长安尉以清干称开元初中朝臣子弟不任京畿改新乡令人为立祠用按察使宇文融荐迁渑池令累迁兵部郎 
中东彍骑使还除洛阳令时车驾在洛摧勒奸豪人不敢犯为中书令萧嵩所器嵩罢佗宰相俾阴廉嵩短璪曰与人交过且不可言况无有邪 
以是忤贵近出为太原少尹累徙西河太守封平恩县男属邑多虎前守设槛穽璪至彻之而虎不为暴

　　△王及善

　　王及善洺州邯郸人父君愕有沈谋王君廓掠邯郓君愕往说曰隋氏失御豪俊共救其乱宜抚纳遗甿而保全之观时变待真主足下无 
尺寸之地兼旬之粮劫众而兴但恣残剽所过失望窃为足下羞之君廓谢曰计安出答曰井陉之险可先取君廓从其言遂屯井陉山高祖入 
关与君廓偕来拜君愕大将军封新兴县公累迁左武卫将军从太宗征辽领左屯营兵与高丽战驻跸山死于阵赠左卫大将军幽州都督邢 
国公陪葬昭陵及善以父死事授朝散大夫袭邢国公爵皇太子弘立擢及善左奉裕率太子宴于宫命宫臣掷倒及善辞曰殿下自有优人臣 
苟奉令非羽翼之美太子谢之高宗闻赐绢百匹除右千牛卫将宣帝曰以尔忠谨故擢三品要职羣臣非搜辟不得至朕所尔佩大横刀在朕 
侧亦知此官贵乎病免召为卫尉卿垂拱中厯司属卿山东饥诏为巡抚赈给使拜春官尚书出为秦州都督益州长史加光禄大夫以老病致 
仕神功元年契丹扰山东擢魏州刺史武后劳曰逆虏盗边公虽病可与妻子行日三十里为朕卧治为屏蔽也因延问朝政得失及善陈治乱 
所宜后悦曰御寇末也辅政本也公不可行留拜内使来俊臣系狱当死后欲释不诛及善曰俊臣凶狡不道引亡命污戮善良天下疾之不剿 
绝元恶且摇乱胎祸忧未既也后纳之庐陵王之还密赞其谋既为皇太子又请出外朝以安羣臣及善不甚文而清正自持临事不可夺有大 
臣节时二张怙宠每侍宴无人臣礼及善数裁抑之后不悦曰卿年高不宜侍游燕但检校阁中及善即移病月余后不复问叹曰中书令可一 
日不见天子乎遂乞骸骨犹不许改文昌左相同凤阁鸾台三品卒年八十二赠益州大都督谥曰贞陪葬干陵

　　△李日知

　　李日知郑州荥阳人及进士第天授中厯司刑丞时法令严吏争为酷日知独平宽无文致尝免一囚死少卿胡元礼执不可曰吾不去曹 
囚无生理日知曰仆不去曹囚无死法皆以状谳而武后用日知议神龙初为给事中母老病取急调侍数日须发辄白母未及封而卒方葬吏 
乃赍赠制日知殒绝于道左右为泣莫能视巡察使路敬潜欲表其孝使求状辞不报服除累迁黄门侍郎景云初同中书门下三品 【新书 
本传作景龙初同中书门下平章事今从睿宗纪及宰相表】 转御史大夫仍知政事初安乐公主馆第成中宗临幸燕从官赋诗日知卒章独 
以规诫睿宗佗日谓曰向日虽朕亦不敢谏非公挺直何能尔二年拜侍中寻罢为户部尚书 【按宰相表日知以景云元年同中书门下三 
品二年四月守侍中十月罢为户部尚书验之睿宗纪皆合本传以为先天初转刑部尚书疑本传误也今从纪表改】 屡乞骸骨许之日知将 
有请不谋于家归乃治行妻惊曰产利空空何辞之遽日知曰仕至此已过吾分人亦何厌之有若厌于心无日而足也既罢不治田园唯饰台 
池引宾客与娱乐开元三年卒日知贵诸子方总角皆通婚名族时人讥之后少子伊衡以妾为妻鬻田宅至兄弟讼阋家法遂替云

　　△杜景俭

　　杜景俭 【新书作景佺今从旧书及通鉴】 冀州武邑人性严正举明经中第累迁殿中侍御史出为益州录事参军时隆州司马房嗣 
业徙益州司马诏未下欲即视事先笞责吏以示威景俭谓曰公虽为司马此州未受命何急数日禄邪嗣业怒不听景俭曰公持咫尺制真伪 
莫辨即欲搅乱一府敬业扬州之祸非此类邪叱左右罢去既乃除荆州司马吏歌之曰录事意与天通州司马折威风由是寖知名入为司刑 
丞与徐有功来俊臣侯思止专治诏狱时称遇徐杜者生来侯者死改秋官员外郎与侍郎陆元方按员外郎侯味虚罪已推辄释之武后怒其 
不待报元方大惧景俭独曰陛下明诏六品七品官文辨已定待命于外今虽欲罪臣柰明诏何宰相曰诏为司刑设何预秋官邪景俭曰诏令 
