<!-- { "loadSidebar": true } -->
以精兵自闇门出击败之晋王怒自将击从周从周虽大败而擒晋王子落落从攻郓州擒朱宣于中都又攻兖州建朱瑾太祖表为兖州留后 
以兖郓兵攻淮南出安丰会庞师古于清口行至濠州闻师古死遽还将渡渒河淮兵追之亦大败是时晋兵出山东攻相卫太祖遣从周略地 
山东五日而下洺邢磁三州太祖表兼邢州留后刘仁恭攻魏屠贝州从周会太祖救魏入于魏州燕兵攻馆陶门从周以五百骑出使闭门而 
后战破其八栅燕兵走追至临清拥之御河溺死者甚众太祖以为宣义行军司马太祖遣从周攻刘守文于沧州仁恭以燕兵援守文监军蒋 
晖语诸将曰燕兵来不可迎战宜纵其入城聚食仓廪使两困而后取之诸将颇以为然从周怒曰兵在上将岂监军所得言且胜败之机晖岂 
足以知之乃勒兵逆战于老鸦堤大败燕军时守文亦求救于晋晋为攻邢洺以牵之从周遽还败晋兵于青山口遂从太祖攻镇州下临城王 
镕乞盟太祖表为泰寍军节度使从氏叔琮攻晋太原不克梁兵西攻凤翔青州王师范遣其将刘鄩袭兖州太祖还遣从周攻鄩卒招降之太 
祖即位拜左金吾卫上将军以疾致仕居偃师末帝即位拜昭义军节度使封陈留郡王食俸于家卒赠太尉

　　△霍存

　　霍存洺州曲周人少从黄巢巢败降梁骁勇善骑射秦宗权攻汴存连破张晊秦贤从朱珍掠淄青庞师古攻时溥皆有功朱珍李唐宾死 
乃以庞师古代珍存代唐宾以攻溥败之砀山又与葛从周丁会下宿州从攻潞州与晋人遇战马牢川存入则前出则殿晋人郄遂东攻魏取 
淇门梁得曹州以存为刺史兼诸军都指挥使梁攻郓州朱瑾求救存伏兵萧县击之败瑾等于石佛山存中流矢卒太祖巳即位阅骑兵于繁 
台顾诸将曰使霍存在岂劳吾亲阅耶诸君寍复思之乎他日语又如此

　　△张存敬

　　张存敬谯郡人少事梁太祖为将李罕之攻张全义太祖遣存敬与丁会等救之罕之解围去以存敬为诸军都虞侯太祖攻徐兖以为行 
营都指挥使从葛从周攻沧州败刘仁恭于老鸦堤还攻王镕于镇州入其城取马牛万计迁宋州刺史复从诸将攻幽州取其瀛漠祁景四州 
梁攻定州与王处直战怀德驿大败之已下镇定乃遣攻王珂于河中下晋绛二州珂降太祖表存敬护国军留后复徙宋州刺史未至卒于河 
中赠太傅子仁愿有孝行存敬卒事其兄仁颖如事父礼尤晓法令事梁唐晋常为大理卿

　　△符道昭

　　符道昭蔡州人为秦宗权骑将宗权败依凤翔李茂贞茂贞养以为子名继远梁攻茂贞道昭战屡败乃归梁太祖表为秦州节度使以乱 
不果行太祖为元帅初开府而李周彝以鄜州降以为左司马难其右及得道昭乃授之罗绍威将诛其牙兵恶魏兵强求梁为助太祖乃悉发 
魏兵攻燕而遣马嗣勋助诛牙兵牙兵巳诛魏兵在外闻之皆乱魏将左行迁据历亭史仁遇据高唐以叛道昭等从太祖悉破之道昭勇于犯 
敌而少成算每战先发多败周彝等继之乃胜开平元年与唐怀英等攻潞州筑夹城为蚰蜒堑以围之逾年不能下晋兵攻破夹城道昭战死

　　△刘捍

　　刘捍开封人事太祖为客将从朱珍募兵淄青太祖北攻镇州与王镕和遣捍见镕镕方严兵捍驰一骑入城谕意镕听命梁兵攻定州降 
王处直捍复以一骑入慰太祖围凤翔遣捍入见李茂贞计事唐昭宗召见问梁军中事称旨拜登州刺史梁兵攻淮南捍作浮桥以渡师拜宋 
州刺史太祖即位累迁左龙虎统军出为佑国军留后同州刘知俊反以赂诱捍将吏执捍去械送李茂贞见杀赠太傅

　　△寇彦卿

　　寇彦卿字俊臣开封人世事宣武军为牙将太祖以为通引官累迁右长直都指挥使领洺州刺史罗绍威将诛牙军太祖遣彦卿之魏计 
事彦卿阴为计划乃悉诛牙军彦卿善伺太祖意动作皆如旨太祖尝曰敬翔刘捍寇彦卿皆天为我生之赐以所乘爱马一丈乌太祖围凤州 
以彦卿为都排阵使彦卿乘乌驰突阵前太祖目之曰真神将也 【按通鉴开平二年帝从吴越王钱镠之请以亳州团练使寇彦卿为东南 
面行营都指挥使击淮南袭霍邱又九国志朱景传亦载梁祖命寇彦卿率劲骑袭霍邱彦卿负神将名而传无军事可纪薛史亦失载谨补注 
于此】 太祖迁唐都洛阳遣彦卿奉表迫驱上道 【案五代史原文载迁都事甚详巳见唐崔胤传此从其略葢通史不必复纪也】 太祖 
即位拜彦卿感化军节度使岁余召为左金吾卫大将军充金吾衙仗使彦卿晨朝至天津桥民梁现不避道前驱捽投桥上石栏以死彦卿见 
太祖自首诏彦卿以钱偿现家御史司宪崔沂请论如法太祖不得巳责授彦卿左卫中郎将复拜襄州防御使迁河阳节度使末帝即位徙镇 
威胜卒年五十七

　　△康怀英

　　康怀英 【案通鉴作怀贞葢本名后避末帝讳改】 兖州人事朱瑾为牙将梁兵攻瑾瑾出略食丰沛问留怀英守城怀英即以城降后 
从氏叔琮攻赵匡凝下邓州梁攻李茂贞于岐以为先锋至武功击杀岐兵万余人李周彝以鄜坊兵救岐怀英击走之因取其翟州岐兵屯奉 
天怀英栅其东北夜半岐兵攻之怀英不欲惊他军独以三千人出战迟明岐兵解去身被十余创杨行密攻宿州太祖遣怀英击走之表宿州 
刺史迁保义军节度使丁会以潞州叛降晋太祖命怀英为招讨使将行戒之甚切怀英惶恐期必得潞州以报筑夹城围之晋遣周德威屯乱 
柳数攻夹城怀英不敢出战太祖乃以李思安代降怀英为都虞侯思安亦无功太祖大怒罢思安以同州刘知俊为招讨使知俊未至军太祖 
自至泽州为怀英等军援且督之巳而晋王李克用卒庄宗召周德威还太原太祖闻晋有丧德威去亦归洛阳诸将皆少弛庄宗与德威等疾 
驰六日伏兵三垂冈直趋夹城破之怀英大败以百骑遁归诣阙请死太祖曰去岁兴兵太阴亏食占者以为不利吾独违之而致败非尔过也 
释以为右卫上将军刘知俊叛奔岐以怀英为保义军节度使西路副招讨使知俊以岐兵围灵武太祖遣怀英攻邠寍以牵之取寍庆衍三州 
还至升平知俊掩击之遂大败徙镇感化讨朱友谦之叛与晋人战又大败徙镇永平卒

　　钦定续通志卷二百八十一

　　●钦定续通志卷二百八十二　列传八十二

　　列传

　　五代 【二】

　　○五代二

　　刘鄩　　　　牛存节　　　张归霸　　王重师　　　徐怀玉　　　杨师厚　　王景仁　　　贺瓌　　　　王檀　　马嗣勋 
　　　王虔裕　　　谢彦章

　　刘鄩
　　牛存节
　　张归霸
　　王重师
　　徐怀玉
　　杨师厚
　　王景仁
　　贺瓌
　　王檀
　　马嗣勋
　　王虔裕
　　谢彦章

　　△刘鄩

　　刘鄩密州安邱人少事青州王敬武敬武卒子师范立棣州刺史张蟾叛师范遣指挥使卢洪讨蟾洪亦叛师范伪为好辞召洪至迎于郊 
外命鄩斩之坐上因使鄩攻蟾破之师范表鄩登州刺史以为行军司马梁太祖西攻凤翔师范乘虚分袭梁诸州县它遣者谋多泄不成独鄩 
素好兵书有机略时梁巳悉有兖郓以葛从周镇兖州从周将兵在外鄩乃使人鬻油城中悉得虚实出入之所乃以步兵五百从城下水窦入 
袭破之徙从周家属外第亲拜其母抚之甚有恩礼太祖东还遣朱友寍攻师范从周攻鄩鄩以版舆置从周母城上母呼从周曰刘将军待我 
甚厚无异于汝人臣各为其主汝可察之从周为之缓攻鄩乃悉简妇人及老疾者出之独与少壮者坚守待援久之不至人心颇离副使王彦 
温踰城奔守陴者多逸鄩乃遣人阳语彦温曰非吾素遣者皆勿以行又下令城中曰吾遣从副使者得出否者族城中皆感奔者乃止梁兵闻 
之果疑彦温非实降斩之城下由是守益坚师范兵己屈从周以祸福谕鄩鄩报曰俟吾主降即以城还梁师范败降以谕鄩 【案鄩必俟师 
范谕乃始降梁葢效李世绩之守黎阳事见北梦琐言欧史失载今增】 乃亦归梁太祖以为元从都押衙时太祖巳领四镇四镇将吏皆功臣 
旧人鄩一旦以降将居其上诸将见鄩皆用军礼鄩居自如太祖益奇之及即位累迁左龙武统军刘知俊叛陷长安太祖遣鄩与牛存节讨之 
知俊走凤翔太祖乃以长安为永平军拜鄩节度使末帝立为开封尹杨师厚卒分相魏为两镇末帝恐魏兵乱遣鄩以兵屯魏县 【按册府 
元龟通鉴薛史皆作屯南乐】 魏兵果劫贺德伦降晋庄宗入魏鄩以为晋兵悉在魏太原可袭乃结草人执旗帜负以驴往来城上而潜军出 
黄泽关袭太原至乐平遇雨不克进而旋急趋临清争魏积粟而周德威巳先至鄩乃屯莘县筑甬通及河以馈军久之末帝以书责鄩战鄩报 
未可击复遣问必胜之策鄩曰臣无奇术请人给米十斛米尽则敌破矣末帝大怒诮鄩曰将军蓄米将疗饥乎将破敌乎乃遣使者监督其军 
鄩召诸将谋曰主上深居禁中与诸白面儿谋必败人事今敌盛未可轻动君以为如何诸将皆欲战鄩乃悉召诸将坐之军门人饮以河水一 
杯诸将或饮或辞鄩曰一杯之难犹若此滔滔河流可尽乎诸将皆失色时庄宗在魏数以劲兵压鄩营鄩不肯出而末帝数促鄩战庄宗乃声 
言归太原命符存审守魏而潜兵贝州鄩以晋王西归魏无备可击乃以兵万人攻魏城东庄宗自贝州返击之鄩惊兵稍郄追至故元城庄宗 
与符存审为南方阵夹之鄩为员阵以应之兵再合鄩大败南保滑州末帝以为义成军节度使明年河朔皆入于晋降鄩亳州团练使 【按 
通鉴鄩自滑州入朝朝议以河朔失守落鄩平章事是鄩曾加使相欧薛两史皆失载】 兖州张万进反遣鄩攻杀之拜泰寍军节度使朱友谦 
叛陷同州末帝以鄩为河东道招讨使行次陕州鄩以书招友谦不报留月余待之尹皓段凝等素恶鄩乃谮鄩与友谦亲家逗留养贼巳而兵 
数败诏罢归洛阳酖杀之 【按庄宗实录云忧恚发病卒薛史作张宗奭奉密旨逼令饮酖葢当时巳密之故实录未得其实】 年六十四赠 
中书令 【谨按通鉴辑览　　御批以私姻移谕迁延贻误军计正当明正显戮耳密令行酖何为哉昔子舆氏引庾公之斯之事虽为取友 
者旁引曲证之端巳非正道后世不知谋国者辄沿袭之以为公私交尽何啻失之千里】 子遂凝遂雍事唐皆为刺史明宗王淑妃故鄩妾明 
宗晚年淑妃用事鄩二子皆被恩宠潞王从珂反于凤翔遂雍为西京副留守留守王思同帅诸镇兵讨凤翔战败东归遂雍不纳封府库以待 
潞王潞王见遂雍握手流涕及入立拜遂雍淄州刺史以鄩兄琪之子遂清代遂雍为西京副留守遂清以孝称历易棣等五州刺史皆有善政 
迁凤州防御使宣徽北院使判三司晋开运中终安州防御使

　　△牛存节

　　牛存节字赞正青州博昌人初名礼事诸葛爽于河阳爽卒乃归梁太祖赐之名字以为小校张晊攻汴存节破其二寨梁攻濮州战南刘 
桥范县存节功多李罕之围张全义全义来乞兵太祖以存节故事河阳知其间道使为前锋击走罕之太祖攻魏存节下魏黎阳临河与太祖 
会内黄迁滑州牢城遏后指挥使梁兵攻郓存节使都将王言藏船濠中期日午渡兵踰濠急攻之会营中火起郓人登城望火言伏不敢动失 
