<!-- { "loadSidebar": true } -->
无功开运初以曹州为威信军复授为节度使在曹贪暴尤甚久之召还张彦泽兵入京师敬赟夜踰城堕濠溺死

　　敬晖

　　敬晖字德昭高祖尤爱之张敬达围晋阳敬睴为突骑都将尝以所部出敌不意邀战高祖壮之 【据册府元龟增】 即位以为曹州防 
御使以廉俭见称卒于官赠太傅天福八年加赠太师追封韩王子■〈目羲〉嗣

　　 高祖诸子

　　重信　　重义　　重睿

　　高祖李皇后生楚王重信其诸子皆不知其母当高祖起太原重英 【通鉴作重殷】 为右卫将军重允为皇城副使居京师闻高祖举 
事匿民家井中捕得诛之天福二年高祖为二子发哀皆赠太保并重进亦以故左金吾卫将军赠太保七年皆加赠太傅追封重英虢王重允 
郑王重进夔王出帝天福八年皆加赠太师

　　重信
　　重义
　　重睿

　　重信

　　重信字守孚天福二年拜河阳三城节度使有善政是岁范延光反诏前灵武节度使张从宾发河阳兵讨延光从宾亦反重信见杀高祖 
欲赠重信太保大臣引汉故事皇子无为三公者高祖曰此儿为善被祸吾哀之甚自我而已岂有例耶乃赠太尉七年加赠太师追封沂王出 
帝天福八年易封楚王

　　重义

　　重义 【辥史通鉴会要皆作重乂】 字弘理高祖即位拜左骁卫将军高祖幸汴州以为东都留守张从宾反攻河南见杀赠太傅天福 
七年加赠太尉追封寿王出帝天福八年加赠太师皆无子

　　重睿

　　重睿貌类高祖高祖卧疾宰相冯道见卧内重睿尚幼高祖呼出拜道使宦者抱寘道怀中高祖崩晋大臣以国家多事议立长君而景延 
广已阴许立出帝重睿遂不得立出帝以重睿为太保检校开封尹开运二年拜雄武军节度使徙忠武皆不之镇契丹灭晋从出帝北迁不知 
所终

　　重杲高祖幼子也小字冯六未名而卒赠太傅追封陈王赐名重杲出帝天福八年加赠太师

　　 出帝诸子　延煦　延宝

　　延煦　　延宝

　　延煦延宝高祖诸孙也出帝以为子开运二年以延煦为郑州刺史少不能视事以一宦者从之又选尚书郎路航参知州事宦者专政每 
诟辱航乃召航还已而徙延煦齐州防御使以延宝代三年拜延煦镇寍军节度使时河北用兵天下旱蝗民饿死者百万计而诸镇争为聚敛 
赵在礼所积巨万出帝利其赀乃以延煦娶在礼女遣宗正卿石光赞以聘币一百五十床迎于其第出帝宴在礼万岁殿赐予甚厚在礼谓人 
曰吾此一婚其费千万十一月徙镇保义契丹灭晋出帝与皇太后遣廷煦延宝赍降表玉玺金印以归契丹延宝时已为威信军节度使矣契 
丹得玺以为制作非工与前史所传异命延煦等还报求真玺出帝以状答曰顷王从珂自焚于洛阳玉玺不知所在疑已焚之先帝受命命玉 
工制此玺在位羣臣皆知之乃已后延煦等从帝北迁不知所终

　　△汉

　　高祖诸弟
　　高祖诸子

　　 高祖诸弟

　　信

　　高祖二弟曰崇曰信崇事具载记

　　信

　　信

　　信高祖从弟也高祖镇太原以为兴捷军都指挥使领义成军节度使徙领许州高祖寝疾隐帝当立为嗣杨邠等不欲信在京师乃遣就 
镇信涕泣而去信所至黩货好杀戮军士有犯法者信召其妻子对之刲剔支解使自食其肉血流盈前信命乐饮酒自如也杨邠等死信大喜 
谓其僚佐曰吾尝谓天无眼而使我郁郁于此者三年矣主上孤立几落贼手诸公可劝我一杯矣已而闻难作忧不能食周太祖军变于澶州 
王峻遣马铎以兵巡检许州信乃自杀周太祖即位追封蔡王

　　 高祖诸子

　　承勋　　赟

　　高祖三子曰承训隐帝承勋以弟崇之子为子曰赟
　　承训长而贤高祖爱之方属以为嗣而薨追封魏王

　　承勋
　　赟

　　承勋

　　承勋为开封尹隐帝遇弒羣臣请立承勋太后以承勋久病不任为嗣羣臣请见承勋视起居太后命以卧榻舁出见羣臣视之信乃不立 
周广顺元年以疾卒追封陈王

　　赟

　　赟隐帝时为徐州节度使周太祖入京师以谓汉大臣必相推戴及见宰相冯道等殊无意太祖不得已见道犹下拜道受太祖拜如平时 
徐劳之曰公行良苦太祖意色皆沮 【通鉴考异云周祖举兵既克京城所以不即为帝者葢以汉之宗室崇在河东信在许州赟在徐州若 
遽代汉虑三镇举兵以兴复为辞则中外必有响应者故阳称辅立崇子信素庸愚不足畏赟乃崇子故迎赟而立之使两镇息谋俟其离徐己 
远去京稍近然后并信除之则三镇去其二矣然后自立则所与为敌者唯崇而已此其谋也岂冯道受拜之所能沮乎案考异此说能得当日 
情势且足关一时推服冯道之谬】 因白汉太后择立汉嗣乃遣太师冯道率羣臣迎赟道揣周太祖意不在赟谓太祖曰公此举由衷乎太祖 
指天为誓道见赟传太后意召之赟至宋州太祖自澶州为兵士拥还京师王峻虑赟左右生变遣侍卫马军指挥使郭崇以兵卫赟夺赟部下 
兵召道先归留其副赵上交王度奉赟入朝太后道乃先还赟谓道曰寡人此来所恃者公三十年旧相是以不疑道默然赟客将事正等数目 
道欲图之赟曰勿草草事岂出于公道已去崇幽赟外馆太祖巳监国以太后诏降授赟开府仪同三司检校太师上柱国封湘阴公寻以幽死 
赟之入也以都押衙巩庭美教练使杨温守徐州庭美等闻赟不得立乃闭城拒命太祖拜王彦超徐州节度使下诏谕庭美等许以刺史并诏 
赟赦庭美等广顺元年三月彦超克徐州庭美等皆见杀

　　△周

　　太祖诸子
　　世宗诸子

　　 太祖诸子

　　柴守礼

　　太祖子二人曰青哥意哥不知其母谁氏太祖举兵于魏汉以兵围太祖第青哥意哥侄守筠奉超定哥皆被诛太祖遂无子养后兄柴守 
礼之子为子是谓世宗太祖即位诏故第二子青哥赠太尉赐名侗第三子意哥赠司空赐名信皇侄守筠赠左领军大将军更名守愿奉超赠 
左监军卫将军定哥赠左干牛卫将军赐名逊显德四年追封侗剡王信■〈木巳〉王

　　柴守礼

　　柴守礼

　　柴守礼字克让以后族拜银青光禄大夫检校吏部尚书兼御史大夫世宗即位加金紫光禄大夫检校司空光禄卿致仕居于洛阳终世 
宗世未尝至京师左右亦莫敢言第以元舅礼之守礼颇恣横尝杀人于市有司以闻世宗不问时王溥汪晏王彦超韩令坤等同时将相皆有 
父在洛阳与守礼朝夕往来洛阳人多最避之号十阿父守礼卒年七十二官至太傅 【按守礼为世宗之父欧史比于宗室列之家人传中 
今仍其旧】

　　 世宗诸子

　　世宗子七人长曰宜哥次三皆未名次恭帝次熙让熙谨熙诲皆不知其母氏宜哥与其二皆为汉诛太祖即位诏赐皇孙名谊赠左骁卫 
大将军诚左武卫大将军諴左屯卫大将军显德四年追复谊越王诚与王諴韩王而皇子在者皆不封六年北复三关遇疾还京师始封宗训 
为梁王宗让亦封燕国公后十日而世宗崩梁王即位是为恭帝宗让更名熙让封曹王熙谨纪王熙诲蕲王宋干德二年熙谨卒熙让熙诲不 
知所终

　　钦定续通志卷一百八十七

　　●钦定续通志卷一百八十八

　　宗室传

　　宋 【一】


　　○宋一

　　宣祖诸子
　　太祖诸子

　　△宣祖诸子

　　魏王廷美【叔近　彦倓彦橚　彦逾】

　　宣祖五子昭宪杜太君生曹王光济太祖太宗岐王光赞陈国夫人耿氏生魏王廷美 【按宋史于魏王传首总叙太祖兄弟今依郑例 
录为标题以昭画一】 曹王光济蚤薨宋兴追封邕王后改封

　　魏王廷美

　　 魏王廷美

　　魏悼王廷美字文化本名光美太平兴国初改今名建隆元年授嘉州防御使迁兴元尹山南西道节度使干德二年加同中书门下平章 
事徙永兴军节度使太宗即位加中书令开封尹封齐王进封秦王七年柴禹锡等告廷美骄恣将有阴谋窃发罢开封尹授西京留守诏枢密 
使曹彬饯廷美于琼林苑柴禹锡等以告阴谋升擢有差陈从龙等坐交通廷美及受其燕犒皆贬责赵普再相廉得卢多逊与廷美交通事上 
闻帝怒多逊下御史狱捕系中书守堂官赵白秦府孔目官阎密小吏王继勋樊德明赵怀禄阎怀忠等杂治之皆伏罪太子太师王溥等议奏 
多逊及廷美顾望呪诅大逆不道宜加诛灭诏削夺多逊官爵并家属流崖州廷美勒归私第赵白阎密等皆斩于都门外又诏廷美男女等宜 
正名称德恭等仍为皇侄皇侄女去云阳公主号降韩崇业右千牛卫率府率去驸马都尉号并发遣西京赵普以廷美谪居西洛非便复令知 
开封府李符上言廷美不悔过怨望乞徙远郡以防他变诏降为涪陵县公房州安置八年廷美母陈国夫人耿氏卒雍熙元年廷美至房州忧 
悸成疾卒年三十八帝闻之悲泣追封浩王谥曰悼初昭宪太后不豫命太祖传位太宗赵普于榻前为誓书藏之金匮欲太宗传廷美而廷美 
复传德昭故太宗既立既令廷美尹开封德昭实称皇子德昭不得其死德芳相继夭绝廷美始不自安已而禹锡等告廷美阴谋帝召问普普 
愿备枢轴以察奸变复密以昭宪太后顾命及先朝自愬事上之帝访得普前所上章并发金匮得誓书遂大感悟他曰太宗尝以传国之意访 
普普曰太祖已误陛下岂容再误邪于是廷美遂得罪 【谨按通鉴辑览　　御批廷美之得罪皆成于普其始因多逊之毁请备枢轴察奸 
变以自救不过患疾之一念继乃构成冤狱坐以大逆止图报复多逊夙嫌而于廷美毫无顾忌老奸伎俩日甚一日至讽李符上言必欲置廷 
美于死而后已则天良澌灭尽矣普尝自负读论语鄙夫无所不至之句岂未经见乎】 至道初命司门员外郎孙蠙为皇侄诸孙教授廷美诸 
子之在京者肆业焉真宗即位追复故官仁宗时赠太师尚书令徽宗即位改封魏王子十人德恭衡州防御使赠护国军节度使封赠高密郡 
谥慈惠德隆官沂州守赠崇信军节度使同平章事临沂郡公 【按世系表作赠广平郡王东都事略作左武卫大将军赠平阳郡王】 德彝 
保信军留后赠昭信军节度使颍川郡王谥安简德雍天平军留后赠宣德军节度使同平章事广陵郡王谥康简德钧右监门卫大将军赠河 
州观察使安乡侯德钦右羽林将军赠云州观察使云中侯德润右羽林将军赠应州观察使金城侯德文武胜军节度使同平章事封东平郡 
王兼侍中赠太尉中书令申王谥恭裕德原左武卫大将军赠凉州观察使姑臧侯德存左羽林将军赠洮州观察使洮阳侯故事皇族封王者 
物故则本宫之长封国公其后以次受封于是德钧子承简属最长袭封徐国公官至保康军留后赠彰化军节度使安定郡王谥和懿承简薨 
德雍子承亮袭封昌国公神宗即位改封荣熙寍二年诏宣祖太祖太宗之子皆择其后一人为宗世世封公以奉祀承亮以传嫡承袭封秦国 
公奉廷美祀赠乐平郡王谥恭静子克愉卒子叔牙嗣
　　岐王光赞蚤薨追封岐王后改封

　　叔近
　　彦倓
　　彦橚
　　彦逾

　　叔近

