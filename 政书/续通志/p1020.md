<!-- { "loadSidebar": true } -->
得荐置长吏岁从官给其所得五户丝以疾卒子和托代领特默齐为元帅从巴延取宋道死子托噶玛勒袭

　　△巴延巴图尔

　　巴延巴图尔蒙古扎拉台氏幼事太祖赐名巴图尔太宗命领扎拉军一千六百人与塔海干布征关西有功宪宗命与阿陶总帅王德臣  
【按宪宗纪及续通鉴载治利州城系汪德臣事德臣世显子也原文误作世显今据改】 创立利州城领兵紫金山破宋军鹿角寨从都元 
帅耨埒城成都及领兵围云顶山下其城帝亲征留镇成都降属县诸城得其民悉抚安之诸王哈坦纳尔珲托克托等征大理还命领兵迎之 
道过新津寨与宋潘都统遇贼败之中统二年授蒙古鄂啰官至元六年告老孙鄂摩克台代其军从行省伊苏岱尔征诸国有功十六年从大 
军征鄂端又有功二十一年诸王珠卜命鄂摩克台往喀实噶尔之地为游击军时敌军二千余鄂摩克台以勇士五十人与战擒其将额布根 
和卓以献王壮之援蒙古军万户三十年卒

　　△舒库尔

　　舒库尔默尔吉特氏太祖时命同饮班珠尔河之水扈从亲征已而从破信安略地河西复从伐金破河南太宗命领济南大名信安等处 
军马复从国王达实出征岁辛亥辛子巴图袭巴图卒子呼图克袭移睢州从世祖渡江攻鄂还镇恩州中统三年从征李璮有功寻命修立邳 
州城领兵镇两淮十一年从巴延渡江有战功又从董文炳沿海出征还镇嘉兴行安抚事十六年授浙西道宣慰使加招讨使奉诏征占城以 
其国降表贡物入见帝嘉之二十四年从征交趾明年还师授邳州万户府万户三十年没于军

　　△赵阿克盘

　　赵阿克盘图伯特乌思臧多族氏始附宋赐姓赵氏世居临洮祖巴莽富甲诸羌父阿克昌金贞佑中以军功至熙河节度使金亡来归皇 
子库腾之镇西土也承制以昌为垒州安抚使时兵兴城无居人至则招逃亡立城垒课耕桑以安辑之卒于官阿克盘事亲以孝闻从伐蜀破 
大安功最授同知临洮府事斩朝天关乘嘉陵江至间州获蜀船二百艘攻利州生得其刘太尉战败宋师于潼川未制置使刘雄飞进攻青居 
山阿克盘击之宵溃四川大震进逼成都略嘉定平峨眉太平寨擒其将陈侍郎田太尉余众悉降大小五十余战皆先陷阵岁壬子世祖以皇 
弟南征大理见而奇之命摄元帅城益昌宪宗出蜀以为先锋攻西安下之授临洮府元帅帝驻钓鱼山合州守将王坚夜来斫营阿克盘率壮 
士逆战手杀数百人坚遂引去赐名曰巴图尔中统建元诏还镇临洮岁饥发私廪以赈贫乏给民农种粟二千余石芜菁子百石人赖不饥郡 
当孔道传置旁午有司敝于供给阿克盘以私马百匹充驿骑羊千口代民输帝嘉之诏酬其直阿克盘曰我岂以私惠邀公赏耶卒不受以军 
事赴青居山道为宋兵所邀遂死千敌谥桓勇子重喜始给侍皇子库腾为亲卫从世祖征哈喇章数有功中统元年从征珲塔哈以功授征行 
元帅四年从讨呼图克德济沙卜珠岱等克之迁临洮府达噜噶齐重喜在郡劝农兴学省刑敦教以善治闻请致仕不许诏其长子衮吹嘉勒 
袭为达噜噶齐升重喜巩昌二十四处宣慰使卒谥桓襄衮吹嘉勒性靖退辞官闲处二十余年仁宗闻其名召不起子德寿云南左丞

　　△沙扎该

　　沙扎该萨木坥氏弱冠宿卫太祖帐下从征西域诸国有功太宗时充益都行省军民达噜噶齐从大帅达春破徐州擒金帅国用安丁酉 
迁京兆行省都达噜噶齐至怀值大疫士卒困惫诏以本部兵就镇怀孟己亥同僚王荣潜畜异志欲杀沙扎该伏甲絷之断其两足跟以帛缄 
口置佛祠中沙扎该妻实喇巴尔率众攻荣家奋出之沙扎该裹疮从二子驰旁郡请兵讨荣杀之朝廷遣使以荣妻孥赀产赐沙扎该家且尽 
驱怀民万余口郭外将戮之沙扎该力争曰为恶者止荣一人其民何罪若果尽诛待守空城何为苟朝廷罪使者以不杀请以身当之使者还 
奏帝是其言民赖不死沙扎该给荣妻孥券放为民遂以其宅为官廨秋毫无所取郡人德之寻卒皇庆初赠温国公谥忠襄子昂阿喇袭

　　钦定续通志卷四百四十九

　　●钦定续通志卷四百五十　列传二百五十

　　列传

　　元 【四】

　　○元四

　　巴哩珠阿勒坦德济　和斯摩哩　　阿喇勒乌苏　　　　哈勒噶齐必噜【额琳特穆尔】　　塔塔图该　　　　　伊琳特穆尔 
　　莽吉苏　　　　　　博啰哈雅　　赛音谔德齐沙木斯鼎【尼雅斯拉鼎呼逊】

　　巴哩珠阿勒坦德济
　　和斯摩哩
　　阿喇勒乌苏
　　哈勒噶齐必噜
　　塔塔图该
　　伊琳特穆尔
　　莽吉苏
　　博啰哈雅
　　赛音谔德齐沙木斯鼎

　　△巴哩珠阿勒坦德济

　　巴哩珠阿着坦德济伊都呼伊都呼者高昌国主号也先世居辉和尔之地曰布克汗传三十余君是为伊噜勒德济数与唐人相攻战久 
之议和亲以息民于是唐以金莲公主妻伊噜勒德济之子格哷勒德济伊噜勒德济卒乃迁于交州居九百七十余载 【按金莲公主降格 
哷勒德齐唐书公主传及文献通考所纪和蕃公主俱不载无可纪其年然自唐高祖之初至宋帝昺之末不过七百余年而此处巳云九百七 
十余载然则原传所云树瘿裂而得婴而焚福山以弱其国尤不足信也姑删存其略以见世系之所自起云】 至巴哩珠阿勒坦德济臣于契 
丹岁已巳闻太祖兴朔方遂杀契丹所置监国等官欲来附未行帝遣使使其国巴哩珠阿勒坦德济 【按史原傅巴哩珠阿勒坦德济及其 
孙和尔齐哈喇德济并称伊都呼今各改从其名】 大喜即遣使入奏愿率部众为臣是时帝征迪延汗射其子托克托杀之托克托之子达都 
齐拉衮等将奔巴哩珠阿勒坦德济不纳遂与战于檐河巴哩珠阿勒坦德济遣其国相来报帝复遣使还谕遂以金宝入贡辛未朝帝于吉鲁 
尔河奏曰臣愿得与陛下四子之末竭犬马之力帝感其言使尚公主伊埒鄂端且得序于诸子与哲伯纳颜征哈马尔苏尔坦回回诸国将部 
曲万人以先纪律严明所向克捷从帝征尼沙布尔征河西皆有大功既卒而次子谔格埒齐德济嗣谔各埒齐德济卒子茂穆尔德济嗣将万 
人从宪宗伐宋合州攻钓鱼山有功还火州卒至元三年世祖命其子和尔齐哈喇德济嗣为伊都呼海都特们德尔之乱辉和尔之民遭乱解 
散诏命和尔齐哈喇德济收抚之其众复辑十二年都勒斡布斯必等率兵围火州和尔齐哈喇德济誓死不从围六月不解都勒斡以书系矢 
射城中曰能以女与我则休兵其民请与之和尔齐哈喇德济曰吾岂惜一女而不以救民命然终不能与之相见以其女伊埒伊克默色必济 
厚载以茵引绳缒城下而与之都勒斡解去其后入朝帝嘉其功妻以公主曰巴克巴噶尔定宗女也还镇火州屯于州南北方军忽至大战力 
尽遂死之子纳琳德济尚幼诣阙请兵北征以复父雠帝壮其志妻以公主曰布尔罕太宗孙女也公主薨又尚其妹曰巴拜彻尔会吐蕃图沙 
玛作乱诏以平章政事领本部探马等军万人镇吐蕃宣慰司民赖以安武宗召还嗣为伊都呼复署其部押西护司之官仁宗朝加封高昌王 
别以金印赐之其王印行诸内郡伊都呼印行诸辉和尔之境巴拜彻尔公主薨复尚公主曰乌拉戬安西王女也 【按公主表安西王阿南 
达也】 领兵火州复立辉和尔城池延佑五年卒子二人长曰特穆尔布哈次曰齐吉皆巴拜彻尔公主所生特穆尔布哈大德中尚公主曰多 
尔济斯满库腾太子孙女也至大中从父入觐备宿卫又事皇太后于东朝领大都护事出为巩昌等处都总帅达鲁噶齐奔父丧于永昌请以 
王爵让其叔父奇彻台叔父力辞乃嗣为伊都呼高昌王至治中领甘肃诸军仍治其部泰定中召还与威顺王库春布哈宣靖王迈努靖安王 
扣布哈分镇襄阳俄拜开府仪同三司湖广行省平章政事文宗召至京师佐平大难天历元年拜开府仪同三司上柱国录军国重事知枢密 
院事明年以旧官勋封拜中书左丞相加太子詹事复拜御史大夫其弟齐吉嗣为伊都呼高昌王

　　△和斯摩哩

　　和斯摩哩西域古则鄂尔多人初为西辽库棱汗近侍后为古则鄂尔多所属喀三拜斯哈勒长官太祖西征和斯摩哩率喀三等城酋长 
迎降帝命从大将哲伯为先锋攻柰曼克之斩其主库楚类哲伯令和斯摩哩持库楚类首往徇诸城皆望风降附又从征尼沙布尔城谕下之 
帝亲征至赛玛尔堪与其主扎拉鼎合战败之追袭扎拉鼎等于阿尔噶城又败之追至哈克伞城西寨又败之扎拉鼎逃入于海和斯摩哩收 
其珍宝以还取伊噜格勒德沁两城继而哈克伞城亦下帝遣使趣哲伯疾驰讨钦察命和斯摩哩招谕奇尔台实喇乌苏等城悉降至库尔哲 
部及阿克苏部以兵拒敌皆战败而降又招降赫林城进击俄罗斯于题勒山克之寻征喀喇又败其军进至钦察亦平之军还哲伯卒会帝亲 
征河西和斯摩哩持所获珍宝迎见于阿拉斯布拉斯帝就以所进金宝赐之仍命与色辰额哷为笔且齐又从太祖征汴至怀孟令领鄂啰事 
岁壬辰太宗 【按本纪太宗四年壬辰帝由白坡渡河攻克钧州获金将哈达原传统叙于太祖征汴之下今依太宗纪补正】 由白坡渡黄 
河攻金将哈达败之授怀孟州达噜噶齐癸巳金将强元帅围怀州和斯摩哩率其众力战金兵退又遣富察哈纳赫舍哩扎鲁招谕金总帅范 
真来降己亥帝以和斯摩哩从军西域宣力居多命其长子诺绰巴袭为怀孟达噜噶齐次子穆里济袭为笔且齐令和斯摩哩为扎尔古齐归 
西域大帅察罕行省特们德尔奏留之帝允其请庚子进怀孟河南二十八处都达噜噶齐所隶州郡不从者制令籍其家乙卯卒子穆哩济复 
为怀孟达噜噶齐中统三年从攻淮西与宋战死

　　△阿喇勒乌苏

　　阿喇勒乌苏回鹘巴鄂尔氏仕其国为干夫长太祖征西域率其部曲来降从帝亲征既破瀚海军又攻轮台高昌于阗塔实千等没于军 
子阿喇卜丹从世祖北征有功至元二十九年卒寿百二岁子沙木斯鼎有子五人长乌玛喇次博贝次实都次阿哈玛特次额森博贝骑勇善 
骑射厯事成宗武宗仁宗数被宠遇积官荣禄大夫佩三珠虎符子阿都玛勒袭职致和元年自上都逃来丞相雅克特穆尔任为禆将率壮士 
百人围穆尔特穆尔等于托啰克台驿擒之以献天历元年充行院同佥从击呼喇台满济勒噶等军于卢沟桥败之进枢佥院寻以降镇卫都 
指挥使兼领拱卫司

　　△哈勒噶齐必噜

　　哈勒噶齐必噜辉和尔人也性聪敏国王约苏特穆尔闻名征为断事官约苏特穆尔卒其子幼西辽主珠尔汗遣使据其国且召哈勒噶 
齐必噜为诸子师后归太祖一见大悦即令诸皇子受学焉仍令其子伊德实伊纳克以质子入宿卫从帝西征至巴实伯里东独山见城空无 
人帝问其故对曰往岁大饥民皆流移然此地当北来要冲宜耕种以为备臣愿移居此于是父子皆留居焉后六年太祖西征还见田野垦辟 
民物繁庶大悦问哈勒噶齐必噜则已死矣乃赐伊德实伊纳克都督印章兼独山城达噜噶齐伊德实伊纳克卒子奇彻森和拉太宗时袭爵 
