<!-- { "loadSidebar": true } -->
西都转运使未几知渭州陕西有保毅军人苦其役戡奏曰保毅在乡兵外不黥而有籍所以佐边备也已隶保捷而保毅籍如故州县以供力 
役率困惫至破析财产售田者犹数户出一夫民不胜苦因诏私役保毅者以计佣律坐之进枢密直学士知成都府坐常保任贝州张得一得 
一伏诛夺职出知凤翔府寻徙河中御史中丞张观辨之复为枢密直学士知永兴军徙瀛州四迁给事中契丹使过称疾求着帽见戡使谓曰 
有疾可毋相见见当如礼使者语屈冠而见人言岁在甲午蜀且有变孟知祥之割据李顺之起而为盗皆此时也仁宗自择戡再知益州迁端 
明殿学士召见慰遣至彭州民妄言有兵变捕斩之守益州者以嫌多不治城堞戡独完城浚池自固不以为嫌召拜参知政事奏禁蜀人妖言 
诬民者避宰相文彦博亲改尚书户部 【案东都事略作礼部】 侍郎枢密副使数与宋庠争议谏官御史皆论之戡亦自请罢除吏部 【 
宋史宰辅表作礼部】 侍郎观文殿学士兼翰林侍读学士同羣牧制置使寻拜宣徽南院 【隆平集作北院】 使鄜延路经略安抚使判 
延州英宗即位以安武军节度使留再任初覃恩蕃官例不序迁至是用戡奏始皆得迁又请首领有战功材武皆得召见选补为蕃官延州夹 
河为两城雉堞颇卑小敌登九州岛台则下瞰城中戡调兵夫大增筑之横山酋豪怨谅祚欲率其属叛取灵夏来求兵为援戡言豺虎非自相搏 
则未易取也痈疽非其自溃则未易攻也谅祚久悖慢宜乘此许之所谓以蛮夷攻蛮夷中国之利也会英宗不豫大臣重生事不报言者请选 
大臣帅永兴屯重兵以制五路敕戡具利害以闻戡以为四路距永兴皆十数驿设有警使听节制则不及事矣且关中财赋不赡宿军多何以 
给之戡告老章累上终弗听遣使以手诏问劳乃再上章曰臣老疾遽矣高奴屯劲兵为要地岂养病所邪召还道卒赠太尉谥康穆戡以在边 
安重习事治不近名然不为言者所与或传戡交通宦官阎士良云

　　△夏侯峤

　　夏侯峤字峻极其先幽州人高祖秀为济州巨野镇游奕使因家焉峤弱冠以词赋称太平兴国初举进士甲科解褐大理评事累迁监察 
御史通判兴元府进秩殿中丞雍熙二年代还对便殿太宗语有司曰此人朕自知其材行勿须奏拟即日改左补阙直史馆会王师护边乘传 
督河闲餫道就命知莫州踰月徙洪州改起居郎真宗在襄邸太宗择朝士谨厚者为官属即召入为翊善加直昭文馆真宗尹京府命兼推官 
加司封员外郎东宫建复兼中舍迁工部郎中及嗣位拜给事中知审刑院数月擢枢密院副使咸平元年以户部侍郎罢 【案宋史宰辅表 
及东都事略俱作以户部侍郎罢本传作郎中误今据改】 二年始建讲读之职命峤为翰林侍读学士及杨徽之卒又命兼秘书监是秋江浙 
饥命为江南巡抚使所过疏理刑讼存问耆老务从宽简人以为便使还采病民二十余事上之亟诏厘革又判吏部选事峤淳厚谨慎居官无 
过失真宗爱重多所询访每以善人目之在近侍恩遇甚渥景德元年卒年七十二诏赠兵部尚书录其子大理寺丞晟为太子中舍孙恭为奉 
礼郎侄孙蔚赐同学究出身

　　△盛度

　　盛度字公量世居应天府后徙杭州余杭县父豫从钱俶入朝终尚书度支郎中度举进士第补济阴尉累迁尚书屯田员外郎契丹侵边 
从幸大名数上疏论边事奉使陕西因览疆域参质汉唐故地绘为西域图以献改开封府判官坐决狱失实降监洪州税起知建昌军三司盐 
铁判官改起居舍人知制诰尝奏事便殿真宗问其所上西域图度因言酒泉张掖武威炖煌金城五郡之东南自秦筑长城西起临洮东至辽 
碣延袤万里有郡有军有守捉襟带相属烽火相望其为形势备御之道至矣唐始置节度后以宰相兼领用非其人故有河山之险而不能固 
有甲兵之利而不能御今复绘山川道路壁垒区聚为河西陇右图愿备上览真宗称其博学后迁右谏议大夫权知开封府以疾不拜入翰林 
为学士加史馆修撰厯兵部郎中会寇准罢相度以交通周怀政出知光州丁谓用事复谪和州团练副使谓贬起为祠部郎中复兵部郎中迁 
太常少卿知筠州更虔滁 【案东都事略作徐】 苏三州还知审刑院以右谏议大夫知扬州加集贤院学士初度谪洪州建请复贤良方正 
科又请建四科以取士曰博通坟典达于教化科才识兼茂明于体用科军谋宏远堪任将帅科明晓法律能按章覆问科既而用夏竦议置六 
科其议亦自度始复为翰林学士史馆修撰迁给事中寻进承旨以礼部侍郎兼端明殿学士召问边计退而条十事上之又兼侍读学士景佑 
二年拜参知政事时王曾吕夷简为相度与宋绶蔡齐并参知政事曾与齐善而夷简与绶善惟度不得志于二人及二人俱辞相仁宗问度曰 
王曾吕夷简力求退何也度对曰二人腹心之事臣不得而知陛下询二人以孰可代者则其情可察矣仁宗果以问曾曾荐齐又问夷简夷简 
荐绶于是四人俱罢而度独留迁知枢密院事拜武寍军节度使坐令开封府吏冯士元强取其邻所赁官舍为郑戬所发以尚书右丞罢复知 
扬州加资政殿学士知应天府以太子少傅致仕卒赠太子太保谥文肃度好学家居列图书未尝释手敏于为文而泛滥不精性极猜险虽平 
居僚友不敢易语言所至下贫无赖多所纵舍稍有赀者一切绳之以法子申甫终尚书兵部郎中集贤校理尝为福建转运使颇以修洁称从 
兄京有吏能以尚书工部侍郎致仕卒

　　△丁度

　　丁度字公雅其先恩州清河人祖顗后唐清泰初陷契丹逃归徙居祥符父逢吉以医术事真宗藩邸然好聚书 【案东都事略载度祖 
顗尽其家赀以置书至八千卷旦曰吾聚书多矣必有好学者为吾子孙与宋史本传异】 与儒者游度强力学问大中祥符中登服勤词学科 
为大理评事通判通州改太子中允直集贤院坐解送国子监进士失实监齐州税还知太常礼院判吏部南曹上书论六事一增讲读官二增 
谏员三补荫用大功以上亲四选河北河东役兵补禁军五籍令佐垦田为殿最六凡缘公事坐私罪杖者听保任迁官章献太后善之旧制监 
司及藩镇辞谒皆赐对仁宗初即位止令附中书枢密奏之度言附奏非所以防壅蔽也又尝献王凤论于章献太后以戒外戚厯三司磨勘司  
【案东都事略作厯知湖州】 京西转运使司天言永昌陵有白气请增筑以厌之有诏按视度奏神道贵静不可轻缮治乃止入知制诰迁 
翰林学士纠察在京刑狱判太常礼院兼羣牧使刘平石元孙败帝遣使问所以御边度奏曰今士气伤沮若复追穷巢穴馈粮千里轻用人命 
以快一朝之意非计之得也太祖时疆场之任不用节将但审擢材器丰其廪赐信其赏罚方陲辑寍几二十年为今之策莫若谨亭障远斥堠 
控扼要害为制御之全计因条上十策名曰备边要览时西疆未寍二府三司虽旬休不废务度言苻坚以百万师寇晋谢安命驾出游以安人 
心请给假如故无使敌人窥朝廷浅深从之累迁中书舍人为承旨度又言祥符天圣闲牧马至十余万其后言者以天下无事不可虚费遂废 
八监然犹秦渭环阶麟府文州火山保德岢岚军岁市马二万二百匹补京畿塞下之阙自西鄙用兵四年所牧三万而已今河北河东京东西 
淮南皆籍丁壮为兵请令民畜一战马者得免二丁仍不升户等则缓急有备而国马蕃矣久之迁端明殿学士知审刑院时江西转运使移属 
州凡市米盐钞每百缗贴纳钱三之一通判吉州李虞卿受财免贴纳事觉大理将以枉法论度曰枉法谓于典宪有所阿曲虞卿所违者转运 
使移文尔遂贷虞卿死帝尝问用人以资与才孰先度对曰承平时用资边事未平宜用才时度在翰林已七年而朝廷方用兵故对以此谏官 
孙甫论度所言葢自求柄用帝谕辅臣曰度在侍从十五年数论天下事顾未尝及私甫安从得是语未几擢工部侍郎枢密副使言契丹尝渝 
盟预备不可忽因上庆历兵录及赡边录明年参知政事会春旱降秩中书舍人踰月复官后二年卫士为变事连宦官杨怀敏枢密使夏竦请 
御史与宦官同于禁中鞫之不可滋蔓令反侧者不自安度曰宿卫有变事关社稷此而可忍孰不可忍请付外台穷治党与争于帝前仁宗从 
竦言度遂求解政事罢为紫宸殿学士兼侍读学士御史何郯言紫宸非称官所宜改观文殿学士知通进银台司判尚书都省再迁尚书左丞 
卒赠吏部尚书谥文简度性淳质不为威仪左右无姬侍喜论时事在经筵岁久帝每以学士呼之而不名尝问蓍龟占应之事乃对卜筮虽圣 
人所为要之一技而已不若以古之治乱为监又尝示以欹器曰朕欲临天下以中正之道度对曰臣等亦愿无倾满以事陛下因奏太宗尝作 
此器真宗亦尝着论于是帝制后述以赐之子讽集贤校理

　　△张观

　　张观字思正绛州绛县人少谨愿好学有乡曲名中服勤词学科擢第一授将作监丞通判解州会盐池吏以赃败坐失举劾降监河中府 
税复通判果州改秘书省秘书郎仁宗即位累迁翰林学士知审官院左司郎中以给事中擢御史中丞举文彦博为御史时以为得人 【宋 
史本传不载举文彦博事据东都事略增】 会星流地震雷发正月诏求直言观上四事一曰知人二曰严禁三曰尚质四曰节用河北大雨水 
又条七事曰导积水以广播种缓催欠以省禁锢宽刑罚以振淹狱收逃田以募归复罢工役以先急务止配率以阜民财通商旅以济艰食复 
知审官院遂拜同知枢密院事康定中西兵失利因议点乡兵久之不决遂与王鬷陈执中俱罢以资政殿学士尚书礼部侍郎知相州徙澶州 
河坏孙陈埽及浮梁州人大恐或请趋北原以避水患观曰太守独去如州民何乃躬率卒徒增筑之堤完水亦退徙郓州旧法京东通安邑盐 
而濒海之地禁私煮观上言利之所在百姓趋之虽日杀于市恐不能止请弛禁以便民岁免黥配者不可胜计厯知应天府孟州河南府以吏 
部侍郎兼御史中丞父居业高年多病请便郡以观文殿学士知许州月余拜右丞 【案东都事略作尚书左丞】 丁父忧哀毁过人既练而 
卒赠吏部尚书谥文孝观性至孝初为秘书郎其父方为州从事因上书愿以官授父真宗嘉之以居业为京官及观贵居业繇恩至太府卿居 
业尝过洛嘉其山川风物曰吾得老于此足矣观于是买田宅营林榭以适其意早起奉药膳然后出视事未尝一日废也趣尚恬旷持廉少欲 
平生书必为楷字无一行草类其为人仁宗飞白书清字赐观以赏其节然于吏事非所长知开封府民犯夜禁观诘之曰有人见否众传以为 
笑云

　　△郑戬

　　郑戬字天休苏州吴县人早孤力学客京师事杨亿以属辞知名后复还吴亿卒宾客弟子散去戬乃倍道会葬举进士擢甲科授太常寺 
奉礼郎签书寍国军 【案东都事略作宣德军】 节度判官事召试学士院为光禄寺丞集贤校理通判越州还改太子中允同知太常礼院 
直史馆同修起居注以右正言知制诰判国子监选明经生讲解经义徙知审官院迁起居舍人龙图阁直学士权知开封府吏冯士元为奸利 
