<!-- { "loadSidebar": true } -->
卯大赦改元十一月辛巳王德用罢贾昌朝为枢密使十二月壬子刘沆罢以曾公亮参知政事是岁融桂州蛮杨克端等内附
　　二年春二月己酉梓夔路三里村夷人寇淯井监庚戌虑囚降死罪以下遣使录三京辅郡系囚壬戌杜衍薨沣州罗城洞蛮入寇州兵击 
走之癸酉王德用卒三月戊寅振河北被灾民乙未辽遣使来求御容戊戌遣张升报使于辽国癸卯狄青卒是月礼部奏名进士诸科及第出 
身八百七十七人亲试举人免黜落始此夏四月丁未遣使安抚河北洞蛮侬宗旦入寇癸酉遣使安抚湖北五月庚辰管勾麟府军马公事郭 
恩为夏人所袭死之六月戊午夏国主谅祚遣人来谢吊祭秋七月辛巳诏河北诸道总管分遣兵官教阅所部军丁酉诏陕西河北诸路经畧 
安抚举文武材堪将领者各一人八月庚申虑囚降死罪以下九月庚子辽人又遣使者来求御容冬十月乙巳遣胡宿报使于辽国 【东都 
事畧作张升奉御容使于契丹】 丙午班禄令
　　三年春正月戊戌凿永通河三月癸卯辽遣使来告其祖母哀遣使祭奠吊慰癸丑虑囚降死罪以下夏四月甲子吴育卒五月甲午辽遣 
使来致其祖母遗物六月丙午文彦博贾昌朝罢以富弼为昭文馆大学士韩琦同中书门下平章事集贤殿大学士宋庠田况为枢密使张升 
为枢密副使秋七月丙子遣使行视原武县民田振恤被水害者癸巳以夔州旱灾遣使安抚八月己亥朔日有食之己未王尧臣卒庚申彭仕 
羲降九月癸西议罢榷茶法己丑契丹使来谢冬十月癸亥除河北坊郭客户干食盐钱十一月癸酉议减冗费己丑置都水监罢三司河渠司 
十二月己巳诏三司岁上天下税赋之数三岁一会亏赢以闻闰月丁丑诏裁定制科及进士高第人恩数庚辰诏明年正旦日食其自丁亥避 
正殿减常膳宴辽人使毋作乐壬午虑囚降三京死罪以下
　　四年春正月丙申朔日有食之二月己巳罢榷茶法庚午广南言交址寇钦州三月戊戌命近臣同三司减定民闲科率夏四月癸酉封柴 
氏后为崇义公给田千顷奉周主祀癸未陈执中薨壬辰虑囚降死罪以下五月壬子遣官经界河北牧地余募民种艺六月丁丑诏转运司凡 
邻州饥而闭粜者以违制论辛卯放宫女二百十四人秋七月丁未放宫女二百三十六人冬十月壬申朝享景灵宫癸酉大祫于太庙大赦十 
一月庚子汝南郡王允让薨
　　五年春二月壬戌虑囚三月癸巳刘沆薨夏四月癸未程戡罢以孙抃为枢密副使丙戌命近臣同三司议均税五月己酉以王安石为三 
司度支判官丁巳虑囚降死罪六月乙亥遣官分行天下访宽恤民力事秋七月癸巳邕州言交址与申峒蛮合兵寇边都巡检宋仕尧拒战死 
之诏发诸州兵讨捕戊戌翰林学士欧阳修上新唐书八月壬申诏求逸书庚辰置陜西估马司冬十一月辛卯罢内臣寄迁法辛丑宋庠罢以 
曾公亮为枢密使张升孙抃为参知政事欧阳修陈升之赵槩为枢密副使十二月巳卯苏茂州蛮寇邕州
　　六年春二月丙寅虑囚降死罪以下三月己亥富弼以母丧去位戊申给西京周庙祭享器服夏四月庚辰陈升之罢以包拯为枢密副使 
出谏官唐介赵抃御史范师道吕晦五月庚戌虑囚降死罪以下遣使录三京系囚六月壬子朔日有食之丙子以司马光知谏院入对戊寅以 
王安石知制诰秋七月丙戌遣使行视淮南江浙江灾量蠲其税戊子录昭宪皇太后孝明孝惠孝章淑德皇后家子孙闰八月庚子以韩琦为 
昭文馆大学士曾公亮同中书门下平章事集贤殿大学士张升为枢密使辛丑以胡宿为枢密副使冬十月壬辰起复前右卫大将军岳州团 
练使宗实为秦州防御使知宗正寺辞不受十一月己巳许夏国用汉衣冠十二月丙戌复丰州
　　七年春正月辛未复命宗实为秦州防御使知宗正寺乙亥诏南郊以太祖配为定制改温成皇后庙为祠殿二月己卯朔更江西盐法癸 
酉虑囚命官录被水诸州系囚三月乙卯孙抃罢以赵槩参知政事吴奎为枢密副使五月庚午包拯卒秋八月己卯诏以宗实为皇子癸未赐 
名曙庚子以立皇子告天地宗庙诸陵九月乙巳朔以皇子为齐州防御使进封巨鹿郡公己酉朝享景灵宫庚戌享太庙辛亥大享明堂奉真 
宗配大赦冬十月乙亥皇子表辞所除官不允丙申诏内藏库三司出缗钱助籴天下常平仓
　　八年春二月癸未帝不豫甲申下德音降天下囚罪一等徒以下释之丙戌中书枢密奏事于福宁殿之西阁三月戊申庞籍薨辛未皇帝 
崩于福寍殿年五十四遗制皇子即皇帝位皇后为皇太后谥曰神文圣武明孝皇帝庙号仁宗陵曰永昭陵
　　仁宗天圣九年明道二年景佑四年宝元二年康定一年庆厯八年皇佑五年至和二年嘉佑八年凡四十一年

　　○英宗

　　英宗皇帝讳曙濮安懿王允让第十三子也生四岁仁宗取入宫养之宝元二年皇子生帝乃归濮邸景佑三年赐名宗实授左监门卫率 
府累迁右羽林军大将军宜州刺史皇佑二年 【东都事畧作元年】 为右卫大将军岳州团练使仁宗春秋高皇子不育中外共以为忧大 
臣文彦博韩琦等屡请建储仁宗曰宗子已有可付者卿等其勿忧时帝方居濮王忧嘉佑六年十月起为秦州防御使知宗正寺帝以未终丧 
固辞不受七年八月复为岳州团练使旋立为皇子改今名帝力辞不获己乃入见于清居殿帝始就召戒其舍人曰谨守吾舍上有适嗣即归 
矣自是日再朝或入侍禁中迁齐州防御使巨鹿郡公八年三月辛巳仁宗崩夏四月壬申朔皇后传遗诏命帝即皇帝位于柩前帝御东楹见 
百官癸酉大赦文武官进爵一等遣王道恭告哀于辽时帝欲亮阴三年以韩琦摄冢宰琦不可乃止乙亥帝不豫遣韩贽等告即位于辽主丙 
子尊皇后曰皇太后壬午皇太后御小殿垂帘同听政宰臣覆奏事丁亥以子右千牛卫将军仲针为安州观察使光国公庚子立京兆郡君高 
氏为皇后五月戊午以富弼为枢密使戊辰初御延和殿以疾未平命宰臣祈福于天地宗庙社稷六月辛卯辽遣使来祭吊秋九月辛亥以光 
国公仲针为忠武军节度使同中书门下平章事淮阳郡王改名顼冬十月甲午葬仁宗皇帝于永昭陵十一月己酉减东西京囚罪一等免山 
陵役户及灵驾所过民租辛亥辽遣使来贺即位
　　治平元年春正月丁酉朔改元三月戊午虑囚夏四月癸未放宫女百三十五人五月戊申皇太后还政壬子诏皇太后称圣旨出入仪卫 
如章献太后故事闰月戊辰辅臣进爵一等六月己亥以淮阳王顼为颍王祈国公颢为保寍军节度使同中书门下平章事东阳郡王鄠国公 
頵为左卫上将军秋八月甲辰录周世宗后乙卯遣兵部员外郎吕诲等充贺辽国太后生辰正旦使刑部郎中章岷等充贺辽国主生辰正旦 
使丙辰贬内侍都知任守忠为保信军节度副使蕲州安置丁巳以上供米振宿亳二州九月庚午诏夏国精择使人戒励毋紊彛章冬十一月 
乙亥科陕西户三丁之一刺以义勇军戊寅复内侍养子令十二月丙辰辽遣使来贺寿圣节及明年正旦吴奎罢以王畴为枢密副使是岁西 
蕃嘉沁子嘉且密整内附
　　二年春正月甲戌振蔡州饥二月癸卯王畴罢丁未虑囚三月己巳班明天厯夏四月戊戌诏议崇奉濮安懿王典礼六月壬辰虑囚己酉 
诏尚书集三省御史台谏奉濮安懿王典礼甲寅罢尚书省集议令有司博求典故务在合经遣使与辽人定疆界秋七月癸亥富弼罢丙寅诏 
减乘舆服御丙子放宫女一百八十二人庚辰张升罢以文彦博为枢密使八月乙未以雨水诏责躬乞言壬子以工部郎中蔡抗等充贺辽主 
主生辰使侍御史赵鼎等充贺正旦使冬十一月庚午朝享景灵宫辛未享太庙壬申有事于南郊大赦辛巳加恩百官
　　三年春正月丙辰朔辽遣使来贺正旦戊午复使来贺寿圣节丁丑皇太后下书中书门下封濮安懿王宜如前代故事王夫人王氏韩氏 
任氏皇帝可称亲尊濮安懿王为皇王夫人为后辛巳诏臣民避濮安懿王讳以王子宗懿为濮国公壬午黜御史吕诲范纯仁吕大防三月辛 
酉黜谏官傅尧俞御史赵鼎赵瞻戊辰帝亲虑囚庚午以彗避正殿减膳辛未以黜吕诲等诏内外癸酉以灾异责躬诏转运使察狱讼调役夫 
利病以闻夏四月丙午诏有司察所部左道淫祀及贼杀善良不奉令者罪毋赦六月己酉虑囚秋七月乙丑进濮王子孙及鲁王孙爵一等八 
月庚午遣傅卞等贺辽主生辰张师颜等贺正旦九月壬子朔日有食之冬十月壬午朔以仙游县君任氏坟域为园十一月戊午帝不豫祷于 
大庆殿己未宰相始奏事辛酉降天下囚罪一等流以下释之十二月壬寅立颍王顼为皇太子癸卯大赦赐文武官子为父后者勋一转辽使 
来贺正旦及寿圣节是岁遣使以违约入寇责夏国谅祚献方物谢罪
　　四年春正月庚戌朔羣臣上尊号曰体干膺厯文武圣孝皇帝降天下囚罪一等徒以下释之辛亥蠲京师逋曲钱丁巳皇帝崩于福寍殿 
年三十六谥曰宪文肃武宣孝皇帝加谥体干膺厯隆功盛德宪文肃武睿圣宣孝皇帝庙号英宗陵曰永厚陵
　　英宗治平四年

　　钦定续通志卷二十九

　　●钦定续通志卷三十　宋纪六

　　宋纪 【六】

　　神宗

　　○神宗

　　神宗皇帝讳顼英宗长子也母曰宣仁圣烈皇后高氏初名仲针授率府副率进右千牛卫将军嘉佑八年侍英宗入居庆寍宫英宗即位 
授安州观察使封安国公帝隆准龙颜好学问每日晏忘食侍讲王陶入侍帝率弟颢拜之加忠武军节度使同中书门下平章事封淮阳郡王 
改今名治平元年进封颍王三年十二月壬寅立为皇太子四年正月丁巳英宗崩帝即皇帝位戊午大赦及常赦所不原者遣冯行已告哀于 
辽己未尊皇太后曰太皇太后皇后曰皇太后以宰相韩琦为山陵使辛酉遣孙坦等告即位于辽以大行皇帝诏赐夏国主及西番嘉勒斯赉 
丙寅以吴奎为枢密副使戊辰以韩琦守司空兼侍中曾公亮行门下侍郎兼吏部尚书进封英国公文彦博行尚书左仆射检校司徒兼中书 
令富弼为武寍军节度使进封郑国公检校尚书左仆射欧阳修赵槩并加尚书左丞仍参知政事东平王允弼襄阳王允良并加守太保弟东 
阳郡王颢进封昌王鄠国公頵进封乐安郡王羣臣进秩有差二月乙酉立向氏为皇后甲辰西蕃首领伊哷伯久凌诱番部三百余帐投夏国 
捕斩之三月壬子昭庆军节度检校太傅曹佾加检校太尉兼侍中甲寅陕西宣抚使郭逵讨番部凌蒸等平之壬申欧阳修出知亳州癸酉以 
吴奎参知政事乙亥允良薨闰月甲申夏国主谅祚遣使谢罪庚子诏求直言癸卯王安石出知江寍府夏四月丙寅虑囚吴奎出知青州遣使 
循行陕西河北京东京西路体量安抚壬申奎复位罢州郡岁贡饮食果药六月己酉辽遣使来吊祭己未振河北流民辛未诏天下官吏有能 
知徭役利病可议宽减者以闻秋八月戊午复西夏和市癸酉葬英宗皇帝于永厚陵九月丁丑诏减诸路逃田税额戊子减两京畿内郑孟州 
囚罪一等民役山陵者蠲其赋辛卯徙封颢为岐王頵为高密郡王以富弼为尚书左仆射遣孙思恭等报谢于辽且贺生辰及正旦壬辰录周 
