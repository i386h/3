<!-- { "loadSidebar": true } -->
复上书言御史所劾得于田野之闲殿下所询不出宫墙之外所以全此二人者止缘不见其奸耳且裕宗既领军国重事理宜先阅其纲至台 
谏封章自是御前阅拆使必皆由东宫万一君父有失谏臣有言太子将使之闻奏乎不使之闻奏乎使之闻奏则伤父心不使闻奏则陷父于 
恶如知此说则今日纠劾之章不宜阻矣御史不宜斥矣书再上即辞职于是太子以其事闻保布哈托欢皆辞退帝又令鲁达实谕祖仁等祖 
仁复上疏曰祖宗以天下传之陛下今乃坏乱不可救药刑赏不明之所致也且区区二竖犹不能除况于大者愿陛下俯从台谏之言摈斥此 
二人不令其以辞退为名成其奸计使海内皆知阶下信赏必罚自二人始则将士孰不效力天下可全恢复以还祖宗若犹优柔不断则臣誓 
不与之同朝牵连及祸以待后世正人同罪会侍御史李国凤亦上疏言此二人必常斥于是帝大怒台臣自鲁达实以下皆左迁出祖仁为甘 
肃行省参政时天极寒衣单甚以弱女托其友朱毅即日就道明年博罗特穆尔入中书为丞相除祖仁山北道肃政廉访使召拜国子祭酒迁 
枢密副使上疏言军政利害不报辞职除翰林学士遂拜中书参知政事时天下乱已甚而祖仁性刚直遇事与时宰议不合乃还翰林为学士 
寻迁太常礼仪院使二十七年明兵已取山东朝廷方疑库库特穆尔有不臣之心专立抚军院总兵马以备之祖仁乃与翰林学士承旨王时 
待制黄哻编修黄肃伏阙上书言近者南军侵陷全齐不踰月而逼畿甸朝廷虽命丞相伊苏出师军马数少势力孤危而中原诸军左牵右掣 
调度失宜京城四面茫无屏蔽宗社安危正在今日臣等以为驭天下之势当论其轻重强弱远近先后前日南军僻在一方而库库特穆尔近 
在肘腋故宜先于致讨今库库特穆尔势已穷蹙而南军突至势将不利于宗社故宜先于救难宜审其轻重强弱改弦更张今库库特穆尔党 
与离散岂能复振若止分拨一军逼袭必就擒获其余军马令其倍道东行勤王赴难与伊苏等声势相援仍遣重臣分道宣谕催督庶几有济 
如复胶于前说动以言者为库库特穆尔游说而钳天下之口天下之事去矣书上不报祖仁又上书皇太子言近日降诏削河南军马之权不 
知此项军马终为南军所忌朝廷苟善用之岂无所助况闻库库特穆尔屡上书疏明其心典是其心未绝于朝廷当今为朝廷计不过战守迁 
三事以言乎战则资其犄角之势以言乎守则望其勤王之师以言乎迁则假其藩卫之力勉励使行犹恐迟晚岂可使数万劲旅弃置一方若 
不幸一曰有唐元宗仓卒之出则是以祖宗百年之宗社朝廷委而弃之此时虽欲碎首杀身何济于事书上亦不报二十八年明兵进压近郊 
有旨命祖仁及同佥太常礼仪院事王逊志等载太庙神主从太子北行祖仁等奏曰天子有大事出则载主以行今从太子非礼也帝然之还 
守太庙以俟命俄而天子北奔祖仁守神主不果从京师破将出健德门为乱军所害祖仁一目眇貌寝身短瘠而语音清亮议论伟然负气刚 
正似不可犯者其学博而精为文简质诗清丽世多称传之

　　钦定续通志卷四百九十五

　　●钦定续通志卷四百九十六　列传二百九十六

　　列传

　　元 【五十】

　　○元五十

　　成遵　　　　　　曹鉴　　张翥　　　　　　乌克逊良桢　　贾鲁　　　　　　逯鲁曾　　贡师泰　　　　　周伯琦　　 
吴当

　　成遵
　　曹鉴
　　张翥
　　乌克逊良桢
　　贾鲁
　　逯鲁曾
　　贡师泰
　　周伯琦
　　吴当

　　△成遵

　　成遵字谊叔南阳穰县人幼敏悟年十五丧父家贫勤苦不废学问至顺中至京师入成均时陈旅为助教数称其文于奎章阁侍讲学士 
虞集集见之以为公辅器元统改元中进士第授翰林国史院编修官明年预修泰定明宗文宗三朝实录升应奉翰林文字至正二年擢监察 
御史扈从至上京首言天子宜慎起居节嗜欲以养圣躬帝改容称善又言台察四事一差遣台臣越职问事二左迁御史杜塞言路三御史不 
思尽言循叙求进四体覆廉访声迹不实贤否混淆帝皆嘉纳之复上封事言时务四事一曰法祖宗二曰节财用三曰抑奔竞四曰明激劝奏 
入帝称善久之命中书速以行一岁中言事并举劾凡七十余事皆指讦时弊执政恶之三年出为陕西行省员外郎以母病辞八年擢命淮东 
肃政廉访司事改礼部郎中奉使山东淮北察守令贤否九年改刑部郎中寻迁御史台都事时官吏犯赃多有以父母之忧制免者台臣谓赃 
吏被案虽亲丧不许归须竟其狱遵曰赃吏固可恶然与人伦孰重国家以孝治大下宁失罪人不可使天下有无亲之吏御史大夫是其言升 
户部侍郎明年迁中书右司郎中有匿其奸罪而入粟得七品杂流者为怨家所告有司议输粟例无有过不与之文遵曰爵秩滥与奸邪辈将 
何以为治必夺其敕还其粟省臣从之除工部尚书先是河决白茅郓城济宁皆为巨浸漕运使贾鲁言必疏南河使复故道役不大兴害不能 
巳廷议莫能决乃命遵偕大司农图噜往视自济宁曹濮汴梁大名行数千里掘井以量地之高下测岸以究水之浅深遍阅史籍博采舆论谓 
河之故道不可得复而丞相托克托巳先人鲁言及遵与图噜至力陈不可且曰济宁曹郓连岁饥馑民不聊生若聚二十万人于此地恐后日 
之忧又有重于河患者托克托怒曰汝谓民将反耶辨论终日仍不能决明日执政谓遵曰修河之役丞相意巳定且有人任其责公母多言遵 
曰腕可断议不可易也遂出为大都河间等处都转运盐使十四年调武昌路总管武昌自沔寇残毁民死兵疫者十六七而大江上下皆剧盗 
阻绝米值翔涌遵言于省臣假军储钞万锭募勇士具戈船截兵境且战且行籴粟于太平中兴民赖以全活者甚众乃远斥候塞城门籍民为 
兵得五千余人设万夫长四配守四门贼船往来江中终不敢近岸城赖以安十五年擢江南行台治书侍御史召拜参议中书省事时河南贼 
数渡河而北焚掠郡县遵率僚佐持牍诣丞相曰今天下州县丧乱过半而河北之民稍安者以天堑黄河为之障所以剥肤椎髓以供军储而 
无深怨者民犹得保其室家故也今贼北渡河而官军不御是大河之险巳不能守河北之民复何所恃河北民心一摇国势将如之何语未毕 
哽咽不能言宰相以下皆挥涕乃入奏帝始下诏切责守河诸将先是湖广贼倪文俊质威顺王之子而遣人请降求为湖广行省平章朝臣欲 
许者半遵曰平章之职亚相耳叛逆之贼挟势要求轻以与之如纲纪何柰何以王子之故废天下大计除治书侍御史俄复入中书为参知政 
事十七年进中书左丞时太平在相位以事忤太子太子深衔之以为遵柔参知政事赵中皆太平党欲去之用事者承望风旨嗾宝坻县尹邓 
守礼弟邓子初等诬遵与参政赵中参议萧庸等六人皆受赃太子命御史台大宗正府等官杂问之锻炼成狱遵等竟杖死时至正十九年也 
后五年御史台臣辩其枉诏复还其所授宣敕

　　△曹鉴

　　曹鉴字克明宛平人大德五年用翰林侍读学士郝彬荐为镇江淮海书院山长十一年南行台中丞廉恒辟为掾史又除兴文署命伴送 
安南使者归国至治二年授江浙行省员外郎天历元年调江浙财赋府副总管元统二年升同佥太常礼仪院事集议明宗皇后祔庙事援礼 
据经辩析详明至元二年进礼部尚书卒封谯郡侯谥文穆鉴天性纯孝亲族贫乏者周恤恐后厯官三十余年僦屋以居尝自浙调湖广员外 
有故掾顾渊伯以辰砂一包馈鉴鉴漫置笥中半载后视之有黄金三两杂其内时渊伯巳殁即呼其子归之其廉慎不欺如此

　　△张翥

　　张翥字仲举晋宁人父为杭州钞库副使因家焉翥少负才豪放不羁好僦踘喜音乐不以家业屑意父深以为忧翥一旦翻然曰大人勿 
忧今请易业矣乃谢客闭门读书昼夜不暂辍因受业李存仇远遂以诗文知名一时至元末同郡傅岩起居中书荐翥隐逸至正初授国子助 
教分教上都寻退居淮东会修辽金宋三史起为翰林国史院编修官史成厯应奉修撰累迁翰林侍讲学士兼祭酒翥勤于诱掖绝去崖岸有 
质以经义者必厯举众说为之折衷寻拜翰林学士承旨致仕博啰特穆尔之入京师也命翥草诏削夺库库特穆尔官爵且发兵讨之翥不从 
或劝之翥曰吾臂可断笔不能操也帝知其意不可夺乃命他学士为之博啰特穆尔既诛诏以翥为河南行省平章政事仍翰林学士承旨致 
仕二十八年卒年八十二翥长于诗其近体长短句尤工

　　△乌克逊良桢

　　乌克逊良桢字干卿廉访使泽之子也资器绝人好读书至治二年以荫补江阴州判官厯陕西行台监察御史劾辽阳行省左丞相达实 
特穆尔卖国不忠援汉高帝斩丁公故事以明人臣大义并劾御史中丞胡居佑奸邪皆罢之寻迁都事以言不尽行解去元统初起为监察御 
史疏言天历数年间纪纲大坏元气伤夷天佑圣明入膺大统此诚祈天永命之秋其要在乎敬身修德而巳今经筵多领以职事臣数日一进 
讲不谕数刻巳罢而贽御小臣恒侍左右何益于监德哉顾招延儒臣若许衡者数人寘于禁密常以唐虞三代之道启沃宸衷日新其德实万 
世无疆之福也不报御史台作新风宪复疏其所当行者以举贤才为纲而以厚风俗均赋役重审理汰冗官选守命出奉使均公田为目指擿 
剀切虽触忌讳亦不顾也至正五年出为江东道肃政廉访副使上官一曰辞归八年复召为右司员外郎十三年累迁中书左丞兼大司农卿 
时中书参用非人事多异同不得一一如志会军饷不给请与右丞乌兰哈达主屯田岁入二十万石帝在上都始册皇太子立詹事院驿召为 
副詹事每直端本堂则进正心诚意之说亲君子远小人之道皇太子嘉纳焉十四年改淮南行省左丞初泰州张士诚既降复叛太师托克托 
奉诏总诸王军南征良桢洎参议龚伯璲等从之既平六合垂克高邮会诏罢托克托兵柄遂有上变告伯璲等劝托克托勒兵北向者下其事 
逮问词连良桢簿对无所验即以中书左丞分省彰德主调军食居半岁仍还中书十八年有诬知宜兴州张复通贼之罪中书将籍其孥吏抱 
案请署良桢曰手可断案不可署同列变色卒不署良桢自左曹登政府多所建白罢福建山东食盐及浙东西长生牛租濒海被灾围田税民 
皆德之赏论至正格轻重不伦吏得并缘为奸举明律者数人参酌古今重定律书书成而罢家居辄训诸子曰吾生平无过人者惟待人以诚 
人亦以诚遇我汝宜志之晚岁病瘠数谒告病益侵遂卒自号约斋有诗文奏议若干卷

　　△贾鲁

　　贾鲁字友恒河东高平人延佑至治间两以明经领乡贡泰定初授东平路教授厯除太医院都事会修辽金宋三史召为宋史局官书成 
选燕南山东道奉使宣抚幕官考绩居最迁中书省检校官上言十八河仓近岁沦没官粮百三十万斛其弊由富民兼并贫民流亡宜先正经 
界然事体重大非处置尽善不可轻发书累数万言切中其弊俄拜监察御史首言御史有封事宜专达圣聪不宜台臣先有所可否寻为工部 
