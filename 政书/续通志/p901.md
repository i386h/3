<!-- { "loadSidebar": true } -->
贺重华宫既而中辍点言自天子达庶人节序拜亲无有阙者三纲五常所系甚大不当以常事而忽之上过宫意未决点奏陛下已涓日过宫 
寿皇必引领以俟陛下常人于朋友且不可以无信况人主之事亲乎今陛下久阙温清寿皇欲见不可得万一忧思感疾陛下将何以自解于 
天下尝召对便殿点言近者中外相传或谓陛下内有所制不能遽出溺于酒色不恤政事果有之乎帝曰无是点曰臣固知之窃意宫禁闲或 
有撄拂之事姑以酒自遣耳夫闾阎匹夫处闺门逆境容有纵酒自放者人主宰制天下此心如青天白日当风雨雷电既济之余湛然虚明岂 
容复有纤芥停留帝犹未过宫点又奏窃闻嘉王生朝称寿禁中以报劬劳之德父子欢洽寍不动心上念两宫延望之意点以言不见听求去 
不许十二月试兵部尚书五年四月帝将幸玉津园点请先过重华曰陛下为寿皇子四十余年一无闲言止缘初郊违豫寿皇尝至南内督过 
左右之人自此谗闲遂生忧疑以臣观之寿皇与天下相忘久矣今臣下皆无贰志设有离闲诛之不疑乃若深居不出久亏子道众口谤讟祸 
患将作不可以不虑帝曰卿等可为朕调护之点曰陛下一出即当释然帝犹未行点乃率讲官言之帝曰朕心未尝不思寿皇对曰陛下久阙 
定省虽有此心何以自白及寿皇不豫点又随宰执班进谏阁门吏止之点叱之而入帝拂衣起宰执引帝裾点亟前泣奏曰寿皇疾势已危不 
及今一见后悔何及羣臣随帝入至福寍殿内侍阖门众恸哭而退越三日点随宰执班起居诏独引点入点奏前日迫切献忠举措失礼陛下 
赦而不诛然引裾亦故事也帝曰引裾可也何得辄入宫禁乎点引辛毗事以谢且言寿皇止有一子既付神器惟恐见之不速耳寿皇崩点请 
帝奔丧许而不出拜遗诏于重华宫前后与侍从列奏谏请帝过宫者凡三十五疏自上奏者又十六章而奏疏重华上书嘉王及面对口奏不 
预焉寍宗嗣位人心始定拜端明殿学士签书枢密院事帝有事明堂点扈从斋宫得疾卒年四十五赠太保谥文恭点天性孝友无矫激崖异 
之行而端介有守义利之辨皎如宰相赵汝愚尝谓寍宗曰黄裳罗点相继沦谢二臣不幸天下之不幸也

　　△黄度 【周南】

　　黄度字文叔绍兴新昌人好学读书隆兴元年进士知嘉兴县入监登闻鼓院行国子监簿言今日养兵为巨患救患之策宜使民屯田阴 
复府卫以销募兵具屯田府卫十六篇上之绍熙四年守监察御史蜀将吴挺死度言挺子曦必纳赂求袭位若因而授之恐为他日患乞分其 
兵柄宰相难之后曦割关外四州赂金人求王蜀果如度言光宗以疾不过重华宫度上书切谏极陈父子相亲之义且言太白昼见犯天关荧 
惑句芒行入太微其占为乱兵入宫不听乞罢去又言以孝事君则忠臣父年垂八十菽水不亲动经岁月事亲如此何以为事君之忠葢托己 
为谕冀因有以感悟上心又与台谏官劾内侍陈源杨舜卿林亿年三人为今日祸根罪大于李辅国又言孔子称天下有道则庶人不议夫人 
主有过公卿大夫谏而改则过不彰庶人奚议焉惟谏而不改失不可葢使闾巷小人皆得妄议纷然乱生故胜广黄巢之流议于下国皆随以 
亡今天下无不议圣德者臣窃危之帝犹不听遂出修门帝谕使安职度奏有言责者不得其言则去理难复入寍宗即位诏复为御史改右正 
言韩侂冑用事丞相留正去国侂冑知度尝与正论事不合欲讽使挤之度与同列曰丞相已去挤之易耳然长小人声焰可乎侂冑骤窃政柄 
以意所好恶为威福度具疏将论其奸为侂冑所觉御笔遽除度直显谟阁知平江府度言蔡京擅权天下所由以乱今侂冑假御笔逐谏臣 【 
按四朝闻见录载御笔皆侂冑矫为其后玉津园之事郑发王斌邀侂冑车语以有御笔押平章出国门侂冑仓忙曰御笔我所为也此时御笔 
又为慈明所书附识】 使俛首去不得效一言非国之利也固辞丞相赵汝愚袖其疏入白诏以冲佑禄归养俄知婺州坐不发觉县令张元■ 
〈弜攵〉赃罪降罢自是纪纲一变大权尽出侂冑而党论起矣起知泉州辞乃进宝文阁奉祠如故侂冑诛召除太常少卿寻兼国史院编修 
实录院检讨官朝论欲函侂冑首以泗州五千人还金度以为辱国非之权吏部侍郎兼修玉牒同修国史实录院同修撰屡移疾以集英殿修 
撰知福州迁宝谟阁待制始至讼牒日千余度随事裁决进龙图阁知建康府兼江淮制置使赐金带以行至金陵罢科籴输送之扰活饥民百 
万口除见税二十余万击降盗卞整斩盗胡海首以献招归业者九万家侂冑尝募雄淮军已收刺者十余万人别屯数千人未有所属度忧其 
为患人给钱四万复其役遣之迁宝谟阁直学士度以人物为己任推挽不休十上引年之请不许为礼部尚书兼侍读趣入觐论艺祖垂万世 
之统一曰纯用儒生二曰务惜民力帝纳其言谢病丐去遂以焕章阁学士知隆兴府归越提举万寿宫嘉定六年十月卒进龙图阁学士赠通 
奉大夫度志在经世而以学为本其壻周南字南仲平江人年十六游学吴下视时人业科举心陋之文词雅丽精切而皆达于时用每以世道 
兴废为己任登绍熙元年进士第 【按四朝闻见录载周南游太学有时名然颇任侠尝与郑湜游湜有奏疏未报南尝见之会廷对策中微 
讽帝以未报郑之意有司已第南为第一光宗读其策顾谓大臣曰湜之疏入纔六日耳南何自知之遂就南卷首批云郑湜无削藁爱君之忠 
周南显非山林恬退之士可降为第一甲十五人】 为池州教授会度以言忤当路御史劾度并南罢之度与南俱入伪学党开禧三年召试馆 
职南对策诋权要言者劾南罢之卒于家

　　△林大中

　　林大中字和叔婺州永康人入太学登绍兴三十年进士第知抚州金溪县郡督输赋急大中请宽其期不听纳告勑投劾而归已而主太 
常寺簿光宗受禅除监察御史上疏言臣昨簿正奉常实陪庙祀见祝于神者或舛于文称于神者或讹其字所宜厚者或简不虔所宜先者或 
废不用更制器服或岁月太疏夙兴行事或时刻太早是皆礼意所未顺人情所未安也一日御札示大中谓言事觉察宜遵旧例大中曰台臣 
不当踰分守固如圣训然必抗直敢言乃为称职迁殿中侍御史奏言进退人才当观其趋向之大体不当责其行事之小节趋向果正虽小节 
可责不失为君子趋向不正虽小节可喜不失为小人又论今日之事莫大于雠耻之未复此事未就则此念不可忘此念存于心于以来天下 
之才作天下之气倡天下之义此义既明则事之条目可得而言治功可得而成矣陈贾以静江守臣入奏大中极论其庸回亡识命遂寝绍兴 
二年春雷电交作有旨访时政阙失大中疏曰仲春雷电大雪继作以类求之则阴胜阳之明验也男为阳而女为阴君子为阳而小人为阴当 
辨邪正毋使小人得以闲君子当思正始之道毋使女谒之得行司谏邓驿以言事移将作监大中言台谏以论事不合而迁臣恐天下以陛下 
为不能容守侍御史兼侍讲知潭州赵善俊得旨奏事大中上疏劾善俊而言宗室汝愚之贤当召帝用其言召汝愚而出善俊时江淮荆襄为 
国巨屏而权任颇轻大中言宜选行实材略之人付以江淮荆襄经理之任旧制河北陕西分为四路以文臣为大帅武臣副之中兴初沿江置 
制置使自秦桧罢三大将兵权专归武臣而江东荆襄帅臣不复领制置之职宜仍旧制置而以诸将为副久其任重其权则边防立而国势张 
矣江浙四路民苦折帛和买重输大中曰有产则有税于税绢而科折帛犹可言也如和买折帛则重为民害葢自咸平马元方建言于春预支 
本钱济其乏绝至夏秋使之输纳则是先支钱而后输绢其后则钱盐分给又其后则直取于民今又令纳折帛钱以两缣折一缣之直大失立 
法初意朝廷以其言为减所输者三岁马大同为户部大中劾其用法峻帝欲易置他部大中曰是尝为刑部固以深刻称章三上不报又论大 
理少卿宋之瑞章四上又不报大中以言不行求去改吏部侍郎辞不拜乃除大中直宝谟阁而大同之瑞俱与郡给事中尤袤中书舍人楼钥 
上疏云大中言官当与被论者有别寻命知寍国府又移赣州寍宗即位召还试中书舍人迁给事中寻兼侍讲知合门事韩侂冑来谒大中接 
之无他语阴请内交大中笑而却之侂冑怨由此始会吏部侍郎彭龟年抗论侂冑侂冑转一官与内祠龟年除焕章阁待制与郡大中同中书 
舍人楼钥缴奏曰陛下眷礼僚旧一旦龙飞延问无虚日不三数月闲或死或斥赖龟年一人尚留今又去之四方谓其以尽言得罪恐伤政体 
且一去一留恩意不侔请留龟年经筵而命侂冑以外任有旨龟年已为优异侂冑本无过尤可并书行大中复同奏龟年既已决去侂冑难于 
独留宜畀外任或外祠以慰公议不听太府寺丞吕祖俭以上书攻侂冑谪置韶州大中捄之汪义端顷为御史以论赵汝愚去至是侂冑引为 
右史大中驳之改吏部侍郎不拜以焕章阁待制知庆元府城南民田潮溢不可种大中捐公帑治石筑之民不知役而蒙其利郡讹言夜有妖 
大中谓此必黠贼所为立捕黥之人情遂安丐祠得请给事中许及之缴驳遂削职后提举冲佑观乞休致复原职监察御史林采论列再落职 
寻复之大中罢归屏居十二年时事一不以挂口及侂冑诛即召见落致仕试吏部尚书言吕祖俭以言侂冑得罪死于瘴乡虽赠官畀职而公 
议未厌彭龟年面奏侂冑过尤朱熹论侂冑窃弄威柄皆为中伤降官镌职卒以老死宜优加旌表其它因讥切侂冑以得罪者望量其轻重而 
旌别之除端明殿学士签书枢密院事嘉定改元兼太子宾客尝议讲和事帝曰朕不惮屈已为民讲和之后亦欲与卿等革侂冑弊政作家活 
耳大中顿首曰陛下言及此宗社生灵之福也是年六月卒年七十有八赠资政殿学士正奉大夫谥正惠

　　△陈骙

　　陈骙字叔进台州临海人绍兴二十四年试春官第一秦桧当国以秦埙居其上累官迁将作少监守秘书少监兼太子谕德太子尹临安 
骙谓储宫下亲细务不得专于学非所以毓德也太子矍然亟辞崔渊以外戚张说进除秘书郎兼金部郎骙封还词头未几出知赣州易秀州 
召还首言陛下锐意图治羣下急于自媒争献强兵理财之计及畀以职报效蔑闻宜杜邪谄之路迁秘书监兼崇政殿说书淳熙五年试中书 
舍人兼侍讲同修国史帝欲采晋宋以下兴亡理乱之大端约为一书谓骙曰惟卿与周必大可任此事言者忌而攻之帝留章不下授提举太 
平兴国宫起知寍国府改知太平州加集英殿修撰以言者罢起知袁州光宗受禅召试吏部侍郎绍熙元年同知贡举兼侍讲二年春雪雷诏 
陈时政得失骙疏三十条如宫闱之分不严则权柄移内谒之渐不杜则明断息谋台谏于当路则私党植咨将帅于近习则贿赂行不求谠论 
则过失彰不谨旧章则取舍错宴饮不时则精神昏赐予无节则财用竭皆切于时病三年三月权礼部尚书六月同知枢密院事四年二月参 
知政事光宗以疾不朝重华宫会庆节称寿又不果往骙三入奏廷臣上疏者以百数帝感悟以冬至日朝重华五年正月朔旦称寿于慈福宫 
