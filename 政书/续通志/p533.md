<!-- { "loadSidebar": true } -->
贵主更相用事班序荒杂臣请戚属不任台省可乎先朝亵狎大臣亏君臣之严臣愿陛下接之以礼可乎燕钦融韦月将以忠被罪自是诤臣 
沮折臣愿羣臣皆得批逆鳞犯忌讳可乎武后造福先寺上皇造金仙玉真二观费巨百万臣请绝道佛营造可乎汉以禄莽阎梁乱天下国家 
为甚臣愿推此鉴戒为万代法可乎帝曰朕能行之崇乃顿首 【谨按通鉴辑览　　御批姚崇以十事坚上意史书皆为艳称今就其事核 
之曰不幸边功而薛讷王晙何以屡致败衄曰宦竖不与政事而高力士杨思勖何以宠任不衰且崇于玄宗之不应惧而趋出赖高力士为之 
周旋更私出道士语崇心乃安则崇之所耍与玄宗之所谓能行者果安在而崇岂真能不结内侍者哉】 翌日拜兵部尚书同中书门下三品 
进封梁国公迁紫微令固辞实封乃停旧食赐新封百户先是中宗时公主外戚皆奏度僧尼温户强丁因避赋役至是崇建言佛不在外悟之 
于心行事利益使苍生安稳是谓佛理乌用奸人以汨真教帝善之诏天下汰僧伪滥万二千余人崇尝于帝前序次郎吏帝仰视殿屋再三言 
之卒不荅崇惧趋出内侍高力士曰陛下新即位宜与大臣裁可否今崇亟言柰何不一省察帝曰我任崇以政大事吾当与决至用郎吏崇顾 
不能而重烦我邪会力士宣事至省中为道上语崇乃安由是进贤退不肖而天下治开元四年 【按旧书本纪三年四年皆有崇奏请捕蝗 
事通鉴亦分载之新书并入四年葢承旧传之误】 山东大蝗民不敢捕崇奏诗云秉彼蟊贼付畀炎火汉光武诏曰勉顺时政劝督农桑去彼 
螟蜮以及蟊贼此除蝗义也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽乃出御史为捕蝗使分道 
杀蝗汴州刺史倪若水上言除天灾者当以德昔刘聪除蝗不克而害愈甚拒御史不应命崇牒报若水曰刘聪伪主德不胜祅今日圣朝祅不 
胜德古者良守蝗不入境若其修德可免彼岂无德致然坐视不救因以无年刺史其谓何若水惧乃纵捕蝗十四万石时议者喧哗帝疑复以 
问崇对曰今蝗满山东日渐蕃息河南河北家无宿藏一不收获则流离相踵安危所系何可不图纵使除之不尽犹胜养以成灾帝然之卢怀 
慎曰杀虫太多恐戾和气愿公思之崇曰昔楚王吞蛭而愈疾叔敖断虵以致福今蝗幸可驱若纵之谷且尽如百姓何杀虫救人祸归于崇不 
以诿公也蝗害讫息于是帝方躬万几朝夕询逮它宰相畏帝威决皆谦惮唯独崇佐裁决故得专任会怀慎卒崇病痁移告凡大政事帝必令 
源干曜就咨焉干曜所奏善帝则曰是必崇画之有不合则曰胡不问崇干曜谢其未也乃己帝欲崇自近诏徙寓四方馆日遣问食饮起居尚 
医尚食踵道崇以馆局华大不敢居帝使语崇曰恨不使卿处禁中此何足辞久之紫微史赵诲受夷人赇当死崇素亲倚署奏营减帝不悦时 
曲赦京师特敕杖诲流岭南崇惶惧上还宰政引宋璟自代乃以开府仪同三司罢政事帝将幸东都而太庙屋自坏帝问宰相宋璟苏颋同对 
曰三年之丧未终不可以行幸坏压之变天所以示教戒陛下宜停东巡修德以答天谴帝以问崇对曰隋取符坚故殿以营庙而唐因之木久 
当毁偶与行会何足异也且陛下以关中无年输饷告劳因幸东都百司供拟既具不可失信臣以为旧庙难复完可奉神主于太极殿更作新 
庙以申诚敬车驾依前进发帝曰卿言正契朕意赐绢二百匹诏所司如崇言天子遂东因诏五日一参入阁供奉八年授太子少保以疾不拜 
明年卒年七十二赠扬州大都督谥曰文献遗令诫子孙薄葬勿用浮屠法十七年追赠太子太保崇尤长吏道处决无淹思三为宰相常兼兵 
部故屯戍斥候士马储械无不谙记玄宗初立宾礼大臣故老雅尊遇崇每见便殿必为之兴去辄临轩以送它相莫如也时承权戚干政之后 
纲纪大坏先天末宰相至十七人台省要职不可数崇常先有司罢冗职修制度择百官各当其材繇是天子责成于下而权归于上矣然资权 
谲始为同州张说以素憾讽赵彦昭刻崇及当国说惧潜诣岐王申欵崇它日朝众趋出崇曳踵为有疾状帝问损足乎对曰臣心有忧痛不在 
足问以故曰岐王陛下爱弟张说辅臣而密乘车出入王家恐为所误故忧之于是出说相州魏知古崇所引及同列稍轻之出摄吏部尚书知 
东都选知古憾焉时崇二子在洛通宾客馈遗凭旧请托知古归悉以闻他日帝召崇曰卿子才乎皆安在崇揣知帝意曰臣二子分司东都其 
为人多欲而寡慎是必尝以事干魏知古臣未及问之帝始以崇必为其子隐及闻乃大喜问安从得之对曰知古臣所荐也臣子必谓其见德 
而请之帝于是爱崇不私而薄知古欲斥之崇曰臣子无状挠陛下法而逐知古外必谓陛下私臣乃止然卒罢为工部尚书崇始名元崇以与 
突厥咾刺同名武后时以字行至开元世避帝号更以今名 【谨按通鉴辑览　　御批崇之改名真所谓不通经义夫开元乃年号非讳名 
可比且尊号有嗣世递加者势必至无名可取又崇直韩愈二名嫌名之讥足以尽之】 三子彝异奕皆至卿刺史

　　姚奕
　　姚合
　　姚勖

　　 姚奕

　　奕少修谨崇欲使习知吏部故自右千牛进至太子舍人皆平迁开元中有事五陵有司以鹰犬从奕曰非礼也奏罢之请治剧为睢阳太 
守召授太仆卿后为尚书右丞子闳 【按旧书以闳为彝子新书世系表以为异子本传又以为奕子未知孰是】 居右相牛仙客幕府仙客 
病甚闳强使荐奕及卢奂为宰相仙客妻以闻闳坐死奕贬永阳太守卒曾孙合勖 【按世系表以勖为彝之曾孙合为崇弟元表之曾孙与 
本传异】

　　 姚合

　　合元和中进士及第调武功尉善讨世号姚武功者迁监察御史累转给事中奉先冯翊二县民诉牛羊使夺其田诏美原主簿朱俦覆按 
猥以田归使合劾发其私以地还民历陕虢观察使终秘书监

　　 姚勖

　　勖字斯勤长庆初擢进士第数为使府表辟进监察御史佐盐铁使务累迁谏议大夫更湖常二州刺史为宰相李德裕厚善及德裕为令 
狐绹等谮遂擿索支党无敢通劳问既居海上家无资病无汤剂勖数馈饷候问不傅时为厚薄终夔王传

　　△宋璟

　　宋璟邢州南和人七世视弁为元魏吏部尚书璟耿介有大节好学工文辞举进士中第调上党尉为监察御史迁凤阁舍人居官鲠正武 
后高其才张易之诬御史大夫魏元忠有不臣语引张说为验将廷辩说惶遽璟谓说曰名义至重不可陷正人以求苟免缘此受谪芬香多矣 
若有不测吾且叩合救将与子偕死说感其言以实对元忠免死璟后迁左台御史中丞会飞书告张昌宗引相工观吉凶者璟请穷治后曰昌 
宗己自言于朕璟曰昌宗事露始自陈且谋反大逆无容首免请正国法后温言解之璟声色愈厉曰昌宗分外承恩臣知言出祸从然义激于 
心虽死不恨后不怿姚璹 【旧书及通鉴俱作杨再思】 遽传诏令出璟曰天颜咫尺亲奉德音不烦宰相擅宣王命后不得己遣昌宗诣台 
璟庭立而按之事未毕特诏原之敕昌宗诣璟谢璟不见曰公事公言之若私见法无私也叹曰不先击竖子脑裂负此恨矣 【新旧书并云 
收按易之等通鉴考异云璟止鞠昌宗占相事耳无缘及易之今据改】 尝宴朝堂二张列卿三品璟阶六品居下坐易之谄事璟虚位揖曰公 
第一人何下坐璟曰才劣品卑卿谓第一何邪是时朝廷以易之等内宠不名其官呼易之五郎昌宗六郎郑善果谓璟曰公柰何谓五郎为卿 
璟曰以官正当为卿君非其家奴何郎之云自是易之等积怨常欲中伤后知之得免尝诏按狱扬州辞曰此监察御史职也又诏按幽州都督 
屈突仲翔璟言御史中丞非军国大事不出使仲翔罪止赃今使臣往此必有危臣者既而诏副李峤使陇蜀璟复言陇右无变臣以中丞副李 
峤非朝廷故事终辞易之初冀璟出则劾奏诛之计不得行俄二张死乃免 【按新书云二张伺璟家婚礼将遣客刺杀之有告璟者璟乘庳 
车舍他所刺不得发此事旧书不载葢出御史台记通鉴考异云若实有其迹璟安得不自陈于太后若无其迹则人妄言耳今不取】 神龙初 
为吏部侍郎中宗嘉其直令兼谏议大夫内供奉仗下与言得失迁黄门侍郎武三思怙宠数有请于璟璟厉答曰今复子明辟王宜以侯就第 
安得尚于朝政独不见产禄事乎后韦月将告三思乱宫掖三思讽有司论大逆不道帝诏诛之璟请付狱按罪帝怒璟曰人言后私三思陛下 
不问即斩之臣恐有窃议者请按而后刑帝愈怒璟曰请先诛臣不然终不奉诏帝乃流月将岭南会车驾还西京诏璟权检校并州长史未行 
又检校贝州刺史时河北水岁大饥三思封邑在贝州专使督其租璟拒不与故为所挤历杭相二州政清毅吏下无敢犯者迁洛州长史睿宗 
立以吏部尚书同中书门下三品玄宗在东宫兼右庶子先是崔湜郑愔典选为戚近千夺至豫用二年员阙犹不能给更置比冬选流品淆并 
璟与侍郎李乂卢从愿澄革之铨总平允太平公主不利东宫尝驻辇光范门伺执政以讽之璟昌言曰太子有大功宗庙社稷主也安得异议 
乃与姚崇白奏出公主诸主于外帝不能用贬楚州刺吏历兖冀魏三州河北按察使进幽州都督以国子祭酒留守东都迁雍州长史玄宗开 
元初以雍州为京兆府复为尹进御史大夫坐小累为睦州刺史 【按通鉴开元三年璟坐监朝堂杖轻贬睦州刺史四年始内召旧书本传 
为开元初即名拜刑部尚书非也】 徙广州都督广人以竹茅茨屋多火璟教之陶瓦筑堵列邸肆越俗始知栋梁利而无延烧患召拜刑部尚 
书四年迁吏部兼侍中帝幸东都次崤谷驰道隘稽拥车骑帝命黜河南尹李朝隐知顿使王怡等官璟曰陛下富春秋今始巡守以道不治而 
罪二臣繇此相饬后有受其敝者帝遽命舍之璟谢曰陛下向以怒责之以臣言免之是过归于上而恩在下姑听待罪于朝然后诏还其职进 
退得矣帝善之累封广平郡公广人为璟立遗爱颂璟上言臣之治不足纪广人以臣当国假之光宠成彼谄谀欲革此风望自臣始有诏许停 
帝尝命璟与苏颋制皇子名与公主号遂差次所封且诏别择一美称及佳邑封上璟奏言七子均养诗人所称今若同等别封或母宠子爱恐 
伤鸤鸠之平臣不敢奉诏帝叹重其贤皇后父王仁皎卒将葬用昭成皇后父窦孝谌故事坟高五丈一尺璟与苏颋请如着令帝己然可明日 
复诏如孝谌者璟遗诏曰孝谌踰制当时无人极言其失岂可今日复踵而为之贞观时嫁长乐公主资送欲倍长公主魏征不可太宗欣纳又 
文德皇后降使厚谢韦庶人追王其父擅作酆陵而祸不旋踵今以后父之尊欲高大其坟何足为难而臣等再三进言者欲成朝廷之政中宫 
之美尔帝曰朕常欲正身率下况于妻子何敢私之然此乃人所难言公等乃能之即可其奏又遣使赉彩绢四百匹会日食帝素服俟变录囚 
多所贷遣账恤灾患罢不急之务璟曰臣闻日蚀修德月蚀修刑亲君子远小人止女谒放谗夫此所谓修德也囹圄不扰兵甲不渎官不苛治 
军不轻进此所谓修刑也君子耻言浮于行愿陛下推至诚行之无事空文帝嘉纳后以开府仪同三司罢政事京兆人权梁山谋逆敕河南尹 
