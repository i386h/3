<!-- { "loadSidebar": true } -->
多诈叛无日矣帝亦患之中统元年两迁宣抚使三年迁秦蜀五路四川行中书省事其年李璮反帝使谕纳罕曰卿言犹在耳璮果反矣卿守 
谨守西鄙对曰臣谨受诏不敢以西鄙为陛下忧明年授中书平章政事以病卒封魏国公谥宣昭子博衮彻尔知河中府

　　△杨惟中

　　杨维中字彦诚宏州人金末以孤童子事太宗知读书有胆略太宗器之年二十奉使西域三十余国宣畅国威俾皆籍户口属吏以归帝 
于是有大用意皇子库春伐宋命惟中于军前行中书省事克宋枣阳光化等军光随郢复等州及襄阳德安府得名士数十人收伊洛诸书送 
燕都立宋大儒周惇颐祠建太极书院延儒士赵复王粹等讲授其闲遂通圣贤之学慨然欲以道济天下拜中书令定宗即位平阳道断事官 
希产横恣不法诏惟中宣慰惟中按诛之金将武仙余党散入太原真定闲聚众剽掠诏会诸道兵讨之不克惟中谕降其渠帅余党悉平宪宗 
即位世祖以太弟镇金莲川得开府专封拜乃立河南道经略司于汴梁奏惟中等为使俾屯田唐邓申裕嵩汝蔡息亳颍诸州刘福为河南道 
总管贪鄙残酷虐害遗民惟中至召听约束福称疾不至惟中设大挺于坐复召之福不得巳以数千人拥卫见惟中惟中握大挺击仆之数日 
福死河南大治迁陕右四川宣抚使时诸军帅横侈病民郭千户者尤甚惟中戮之以徇关中肃然岁己未世祖总统东师奏惟中为江淮荆湖 
南北路宣抚使俾建行台以先启行宣布恩信蒙古汉军诸帅并听节制师还卒于蔡州中统二年谥忠肃

　　钦定续通志卷四百五十一

　　●钦定续通志卷四百五十二　列传二百五十二

　　列传

　　元 【六】

　　○元六

　　塔本【阿尔济苏特穆尔　德哷威苏　索约勒哈陶默巴】　　苏克　　　　　　　　孟克萨喇【博廸苏】　　李桢　　　　 
　　　　高智耀【睿】　　特尔格

　　塔本
　　苏克
　　孟克萨喇
　　李桢
　　高智耀
　　特尔格

　　△塔本

　　塔本伊吾庐人人以其好扬人善称之曰扬公初从太祖讨诸部屡阨艰危复从围燕征辽西下平泺白霿诸城戒军士毋妄杀太祖闻而 
喜之俾镇抚白霿诸郡号行省都元帅久之徙治兴平兴平兵火伤残惨无生意塔本召父老问所苦除之薄赋敛役有时归者四集始至户止 
七百不一二年乃至万户庚寅诏益中山平定平原隶行省甲午盗李仙赵小哥等作乱塔本止诛首恶宥其诖误癸卯卒追封营国公谥忠武 
子阿尔济苏特穆尔

　　阿尔济苏特穆尔
　　德哷威苏
　　索约勒哈陶默色

　　 阿尔济苏特穆尔

　　阿尔济苏特穆尔嗣父职为兴平等处行省都元帅一遵先政兴学养士轻刑薄徭虽同僚不敢私役一民从伐高丽有功岁丙辰卒追封 
营国公谥武襄子阿勒台宪宗时命为平滦路达噜噶齐始至蠲银盐酒等税八分之一至元十年岁饥发粟振民全活甚众僚属始至阿勒台 
必遗之盐米羊畜什器曰非其它也欲其不剥民耳姻族穷者月有常给民丧不能葬者与之棺椁泺为孤竹故国乃庙祀伯夷叔齐以励风俗 
二十五年卒追封永平郡公谥忠亮子德哷威苏

　　 德哷威苏

　　德哷威苏少好读书成宗时入宿卫累迁河间路总管属岁饥出俸金及官库所积振之活数十万人河间当水陆要冲囡方供亿皆取给 
焉德哷威苏立法调遣民便之复增置便习弓马尉益逻兵之数于是盗贼屏息陵州羣凶为官民害悉收系死狱中后升辽阳行省参知政事 
子索约勒哈陶默色

　　 索约勒哈陶默色

　　索约勒哈陶默色十二宿卫英宗潜邸当服御诸物英宗即位拜监察御史 【按索约勒哈陶默色为监察御史时首言国家政柄总归 
中书不得隔越奏事凡有奏行布告并从中书省送国史翰林详定可否廷议是之着为令语具载元典章本传失载】 至治元年诏起大剎于 
京西寿安山与御史观音保等上章极谏以为东作方始而兴大役以耗财病民非所以祈福也初丞相特们德尔疾忌台谏至是特们德尔之 
子索诺木为治书侍御史密奏宿卫旧臣讪上以扬巳之直大不敬也乃杀索约勒哈陶默色泰定初追封永平郡公谥贞愍 【按续通考作 
追封永平郡王元史类编作谥忠愍并与此异谨附识】

　　△苏克

　　苏克蒙古奇■〈口耒〉氏世传李唐外族父辉图事太祖尝从令班珠尔河水苏克沈勇有谋雅为太宗所知命使金觇其虚实至河金 
人闭之舟中七日始登南岸又三旬乃达汴及见金主曰天子念尔土地日狭民力日疲故遣我致命尔能修岁币通好则转祸为福矣金主取 
金巵饮之酒曰归语汝主必欲加兵敢率精锐以相周旋岁币非所闻也苏克饮毕即怀金巵以出默识其地理阸塞城郭人民之强弱既复命 
以金巵献帝喜曰我得金于汝手矣复以赐之始征兵南伐兵至河北岸方舟钦渡金军阵于河南帝令仪卫导苏克中行亲率偏师乘阵西策 
马渡河会睿宗军亦由襄邓至两军夹攻之及金亡诏赐金护驾士五人曰以旌汝为使之不辱也岁乙未授山西大达噜噶齐受命方出有回 
回六人讼事不实将抵罪遇诸途急止监者曰始缓其刑当入奏复见帝曰此六人名著西域徒以小罪诛之非所以怀远人也愿以赐臣使自 
悔悟迁善为他日用帝意解召六人谓之曰生汝者苏克也其竭力事之其宽大爱人多类此卒追封宣宁王谥忠襄子六曰察罕曰伊噜古都 
斯曰哈瑠图曰呼兰曰和塔拉布哈曰布哈察罕伊噜古都斯哈瑠图皆从乌拉齐太子出征以战功显呼兰袭职鉏强植弱均役平刑阖郡安 
辑时西方之盗有甄军判者率羣盗往来阜平曲阳间杀人而夺之财呼兰曰此大盗也县岂能制哉即遣千人捕甄杀之剿其余党害乃除卒 
追封云国公谥康忠子托多约苏袭爵养母完颜氏以孝闻卒追封云国公谥显毅

　　△孟克萨喇

　　孟克萨喇察罕扎拉尔氏曾祖齐拉衮克酬祖绰鄂父诺海并事烈祖及太祖嗣位年尚幼所部多叛亡绰鄂独不去皇弟柴济萨哈勒阴 
擿之去谢不从绰鄂精骑射帝甚爱之号为默尔根帝尝与贼遇将战有二飞骛至命绰鄂射之一发而坠贼望见惊曰善射若此飞鸟且不能 
逃况人乎不战而去从征柰曼敌率锐兵鼓而进绰鄂按兵不动敌疑畏不敢前太祖征默尔奇斯兵溃绰鄂与其弟左右力战以卫会乌梁海 
哲哩木来援敌乃引退诺海事太祖备历艰险未尝形于言帝嘉其忠且念其世勋诏封怀洛阳百七十五户孟克萨喇事睿宗恭谨过其父尝 
从攻凤翔首立奇功定宗升为断事官刚明能举职宪宗在藩邸深知其人从征俄罗斯阿拉钦察诸部常身先诸将及颁所俘宝玉则一无所 
取宪宗益重之倍治藩邸之分民虽太后及诸嫔御小有过失知无不言以故邸中人咸敬惮之乃以为断事官之长其位在三公上犹汉中大 
将军也既拜命出问其僚曰我当以何道守官众默然又问夏人果斡进曰夫札尔古齐之逆犹宰之刲羊也解肩者不使伤其脊在持平而巳 
孟克萨喇即起入帐内为帝言之果斡由是知名定宗崩宗王巴图罕大会宗亲议立宪宗辉和尔巴拉曰实勒们皇孙也宜立诸大臣莫敢言 
孟克萨喇独曰先皇后立定宗时汝何不言耶有异议者吾请斩之众不敢异乃奉宪宗立之 【按宪宗纪载巴拉欲立实勒们穆格折之巴 
拉语塞乌兰哈达及巴图赞成之议遂定与本传异】 宪宗既立察哈台之子及阿齐台等谋作乱刳车辕藏兵其中以入辕折兵见哈苏齐上 
变孟克萨喇即发兵出迎悉就禽宪宗亲简有罪者付之鞫治孟克萨喇悉诛之由是委任益博有当刑者辄以法刑之乃入奏帝无不报可癸 
丑辛帝以孟克萨喇当国时多所诛戮及是咸胜谤言 【按王惮撰史天泽家传云监郡孟克萨喇以兵数万散处州郡间伐桑蹂稼井里骚 
然是谤言亦非无因也本传不载监郡之官岂其有讳词也】 乃为诏谕其子厯叙其祖父之忠勤以申警戒之意至顺四年追封衮国公子四 
人长托欢次托尔齐次额森特穆尔次特穆尔布哈特穆尔布哈子曰特济讷曰噶勒哈斯曰博迪苏

　　博迪苏

　　 博迪苏

　　博迪苏幼入宿卫为博啰齐厯事成宗武宗由光禄少卿擢同知宣徽院事还授左丞相延佑四年 【原文误作二年今依仁宗纪及宰 
相年表改正】 拜中右丞相时方承平日久君臣端拱百姓又安一时号称极治英宗时以大宗正札尔古齐出镇北方边民安堵泰定闲还朝 
加太保 【按三公表泰定元年巴延彻尔为太保其二年至四年则图古勤也博迪苏为太保表失载】 及都尔苏构兵上都兵溃博迪苏奉 
玺绶来上文宗嘉之拜太傅卒博迪苏为人清愼宽厚号称长者其殁也贫无以为敛人皆叹其廉追封威平王三子长茂穆尔德济次普尔普 
次巴朗朗朗而孤其母吉雅展氏二十而寡守节不他适后为大宗正府札尔古齐

　　△李桢

　　李桢字干臣其先西夏国族子也金末桢以经童中选既长入为质子以文学得近侍太宗嘉之赐名鄂尔绰勒笔且齐从皇子库春伐金 
下河南诸郡往唐邓二州数民实振恤饥寒归者如市戊戌从大将察罕下淮甸以功授军前行中书省左右司郎中奏访天下儒士令所在优 
赡之辛丑师围寿春不下桢单骑入敌垒晓以利害明日与其将二人率众来降桢表言襄阳乃吴蜀之要冲宋之喉襟得之可为他日取宋之 
基定宗嘉其言庚戌授襄阳军马万户丙辰党宗命桢率师巡哨襄樊戌午帝亲征召桢议事卒于合州

　　△高智耀

　　高智耀河西人世仕夏国曾祖逸大都督府尹祖良惠右丞相智耀登本国进士第夏亡隐贺兰山太宗时召见将用之遽辞归皇子库腾 
镇西凉儒者皆隶役智耀言非便请除之皇子从其言欲奏官之不就宪宗即位智耀入言儒者学尧舜禹汤文武之道用之则治宜养其材以 
资用帝问儒家何如巫医对曰儒以纲常治天下岂方技所得比帝曰善前此未有以是告朕者诏复海内儒士徭役无有所与世祖在潜邸巳 
闻其贤及即位召见又言儒术有补治道反复数千言帝铸印授之命凡免役儒户皆从之时淮蜀士遭俘虏者皆没为奴智耀奏请除之以风 
厉天下帝然之即拜翰林学士命循行郡县区别得数千人或言其诡滥帝诘之对曰士譬则金也金色有浅深谓之非金不可才艺有浅深谓 
之非士亦不可帝悦更宠赉之智耀又言国初庶政草创纲纪未张宜仿前代置御史台以纠肃官常至元五年立御史台用其议也擢西夏中 
兴等路提刑按察使会西北藩王遣使入朝帝求聘使智耀请行至上京卒追封宁国公谥文忠子睿

　　高睿

　　 高睿

　　睿资禀直亮智耀之北使也携之以行及卒近臣以睿见时年十六授符宝郎出入禁闼恭谨详雅授指挥副使累官嘉兴路总管有宿盗 
昼掠民财睿下令生擒之一郡以宁擢江东道提刑按察使部内草窃陆梁声言围宣城郡将怯懦城门不开睿责之曰官先示弱民何所凭命 
密治兵卫洞开城门寇以有备不敢进遂讨平之迁浙西道肃政廉访使盐官州民有结党持郡邑短长者睿悉按以法改淮东道肃政廉访使 
