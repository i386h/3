<!-- { "loadSidebar": true } -->
　　孙子秀字符实越州余姚人绍定五年进士调吴县主簿有妖人称水仙太保郡守王遂将使治之莫敢行子秀奋然请往焚其庐碎其象 
沉其人于太湖曰实汝水仙之名矣妖遂绝日诣学宫与诸生讨论义理辟淮东总领所中酒库檄督宜兴县围田租既还白水灾总领恚曰军 
饷所关而敢若此独不为身计乎子秀曰何敢为身计寍罪去尔力争之遂免调滁州教授至官改知金坛县严保伍厘经界结义役一切与民 
休息讼者使赍牒自诣里正并邻证来然后行不实者往往自匿其牒惟豪黠者有犯则痛绳不少贷淮民流入以万计赈给抚恤树庐舍括田 
使耕拔其能者分治之崇学校明教化行乡饮酒礼访国初茅山书院故址新之以待远方游学之士通判庆元府主管浙东盐事先是诸场盐 
百袋附五袋名五厘盐未几提举官以为正数民困甚子秀奏蠲之辟干办行在诸司粮料院衢州寇作水冒城郭朝廷择守属子秀行子秀谓 
捕贼之责虽在有司亦必习土俗之人乃能剪其凭依截其奔突乃立保伍选用士豪首旌常山县令陈谦亨寓士周还淳等捍御之劳具表于 
朝乞加优赏人心由是竞劝未几盗复起江山玉山间甫七日而众禽四十八人以来终子秀之任贼不复动水潦所及则为治桥梁修堰闸补 
城壁浚水原助葺民庐赈以钱米招通邻籴奏蠲秋苗万五千石有奇尽代纳其夏税并除公私一切之负坍溪沙壅之田请于朝永蠲其税民 
用复苏南渡后孔子裔孙寓衢州诏权以衢学奉祀因循踰年无专飨之庙子秀撤废佛寺奏立家庙如阙里既成行释菜礼以政最迁太常丞 
以言罢未几迁大宗正丞迁金部郎官金部旧责州郡以必不可办之泛数吏颠倒为奸欺子秀日夜讨论给册转递以均其输人人如债切身 
不遣一字而输足迁将作监淮东总领辞改知寍国府辞为左司兼右司再兼金部与丞相丁大全议不合去国差知吉州寻镌罢时嬖幸朱熠 
凡三劾子秀开庆元年为浙西提举常平先是大全以私人为之尽夺亭民盐本钱充献羡之数不足则估籍虚摊一路骚动亭民多流亡子秀 
还前政盐本钱五十万贯奏省华亭茶盐分司官定衡量之非法多取者于是流徙复业徙浙西提点刑狱兼知常州淮兵数百人浮寓贡院给 
饷不时死者相继子秀请于朝创名忠卫军置砦以居截拨上供赡之盗劫吴大椿前使者讳其事诬大椿与兄子焴争财自劫其家追毁大椿 
官编置千里外徙黥其臧获子秀廉得实乃悉平反之寻以兼郡则行部非便得请专臬事击贪举廉风采凛然犴狱为清进大理少卿直华文 
阁浙东提点刑狱兼知婺州婺多势家有田连阡陌而无赋税者子秀悉核其田书诸牍势家以为厉己嗾言者罢之寻迁湖南转运副使以迎 
养非便辞移浙西提点刑狱子秀冒暑周行八郡三十九县狱为之清安吉州有妇人愬人杀其夫与二仆郡守捐赏万缗逮系考掠十余人终 
莫得其实子秀密访之乃妇人赂宗室子杀其夫仆救之并杀以灭口一问即伏诛又释伪会之连逮者远近称为神明初狱讼之滞皆由期限 
之不应使者下车或亲书戒州县勿违而违如故则怒之怒之改匣又违则又重怒之至再三而专卒四出巡尉等司缴限抱匣费不赀则其势 
必违子秀与州县约到限者径诣庭下吏不得要索亦无违者其后创循环总匣属各州主管官凡管内诸司报应皆并入匣一日一遣公移则 
又总实于匣以往于是事无大小纤悉毕具而风闻者反谓专卒凌州县劾罢之子秀笑而已移江东提点刑狱度宗即位进太常少卿兼右司 
寻兼知临安府以言罢起知婺州卒子秀少从上虞刘汉弼游磊落英发抵掌极谈神采飞动与人交久而益亲死生患难营救不遗力闻一善 
则手录之

　　△李伯玉

　　李伯玉字纯甫饶州余千人端平二年进士第二初名诚以犯理宗潜讳更今名授观察推官太学正兼庄文府教授太学博士召试馆职 
厯诋贵戚大臣直声暴起改校书郎奏言台评迎合上意论罢尤焴杨栋卢钺三人忠衺不辨乞同罢帝不允监察御史陈垓连劾罢之奉云台 
祠差知南康军迁著作佐郎兼沂靖惠王府教授兼考功郎官兼尚书右司员外郎引故事弹台臣萧泰来迁著作郎帝怒降两官罢叙复知邵 
武军改湖北提点刑狱移福建迁尚右郎官侍御史何梦然论伯玉乃吴潜之死党奉祠迁福建提举常平淮西转运判官召赴经筵迁考功郎 
兼太子侍读拜太府少卿秘书少监起居郎工部侍郎度宗即位兼侍讲权礼部侍郎升兼同修国史实录院同修撰贾似道尝集百官议事忽 
厉声曰诸君非似道拔擢安得至此众默然莫敢应者伯玉答曰伯玉殿试第二名平章不拔擢伯玉地步亦可以至此似道虽改容而有怒色 
既退即治归以显文阁待制知隆兴府右正言黄万石论罢召入觐擢权礼部尚书兼侍读似道益专国柄帝以伯玉旧学进之卧内相对泣下 
欲用以参大政似道益忌之而伯玉寻病卒伯玉尝请罢童子科以为非所以成人材厚风俗赵汝腾尝荐八士各有品目于伯玉曰铜山铁壁 
立朝风节大较似之

　　钦定续通志卷四百十五

　　●钦定续通志卷四百十六　列传二百十六

　　列传

　　宋 【一百二十】

　　○宋一百二十

　　刘应龙　　　潘牥　　　　洪芹　　赵景纬　　　冯去非　　　徐霖　　徐宗仁　　　危昭德　　　陈垲　　杨文仲　　 
　谢枋得

　　刘应龙
　　潘牥
　　洪芹
　　赵景纬
　　冯去非
　　徐霖
　　徐宗仁
　　危昭德
　　陈垲
　　杨文仲
　　谢枋得

　　△刘应龙

　　刘应龙字汉臣瑞州高安人嘉熙二年进士授零陵主簿饶州录事参军有毛隆者务剽掠杀人州民被盗遥呼盗曰汝毛隆也盗亦曰我 
毛隆也既讼于官捕隆置狱应龙曰盗诚毛隆其肯自谓因言于州州不可乃委它官隆诬伏抵死未几盗败应龙繇是著名改知崇仁县淮西 
失守江西诸州有残破者县佐贰闻变先遁应龙固守不去先是理宗久未有子以弟福王与芮之子为皇子丞相吴潜有异论帝巳不乐元兵 
渡江朝野震动逐丞相丁大全复起潜为相帝问潜策安出潜对曰当迁幸又问卿如何潜曰臣当死守于此帝泣下曰卿欲为张邦昌乎潜不 
敢复言未几北兵退帝语羣臣曰吴潜几误朕遂罢潜相帝怒潜不巳应龙朝受命帝夜出象简书疏藳授应龙使劾潜应龙谓潜本有贤誉独 
论事失当临变寡断祖宗以来大臣有罪未尝轻肆诛戮欲望姑从宽典以全体貌帝大怒乃按劾丁大全请加窜斥疏言内莫急于苏民瘼以 
固国本外莫急于讨军实以振国威又言时政四事广发廪以振民饥通商贩以助民食劝分富室以助官籴严等第以核民数稽检放以苏民 
穷严戢盗以除民害贾似道素忌潜会京师米贵应龙为劝粜歌宦者取以上闻帝闻知应龙所作问似道米价高当亟处之似道访其由亦怒 
应龙迁司农少卿寻以右谏议大夫孙附凤言遂去国景定三年湖南饥起提举常平以捄荒功迁直宝章阁广南东路转运判官迁秘书监兼 
国史编修实录检讨知隆兴府兼江西转运副使奏免和籴二十万石擢权户部侍郎兼侍讲时似道当国百官奏对稍切直者辄黜应龙言臣 
观今日之事可言者多矣迩日以来靖恭自守者以论事为忌指陈稍切者联翩引去岂两省缴驳过甚重其疑欤抑廷臣奏对咈意速其畏欤 
朝廷清明之时而言者已怀疑畏臣恐正臣夺气鲠臣吃舌宜非盛世所有遂忤当路自侍从两省以下无不切齿未几以集英殿修撰知建寍 
府亟辞中书舍人卢钺希指封还录黄久之起为江东转运使辞南海寇作朝廷患之乃以显谟阁待制知广州广东经略安抚使寇闻应龙至 
遁去应龙剿逐之南海大治特旨屡召拜户部侍郎仍兼侍读七上奏辞免德佑元年迁兵部尚书宝章阁直学士知赣州兼江西兵马钤辖青 
海军节度使力辞隐九峯子元高亦举进士知侯官县没洪天锡叹曰朝廷失一御史矣

　　△潘牥

　　潘牥字庭坚福州闽人端平二年策进士牥对曰陛下承休上帝皈德匹夫何异为人子孙身荷父母劬劳之赐乃指豪奴悍婢为恩私之 
地欲父母无怒不可得也又曰陛下手足之爱生荣死哀反不得视士庶人此如一门之内骨肉之间未能亲睦是以僮仆疾视邻里生侮宜厚 
东海之恩裂淮南之土以致人和时对者数百人庭坚语最直会殿中侍御史蒋岘劾方大琮刘克庄王迈前倡异论并诬牥姓同逆贼策语不 
顺请皆论以汉法牥调镇南军节度推官衢州推官厯浙西提举常平司迁太学正旬日出通判潭州日食应诏上封事曰熙寍初元日食诏郡 
县掩骼着为令故王一抔浅土其为暴骸亦大矣请以王礼改葬又移书丞相游似申言之似心善其言方将收用之而牥卒

　　△洪芹

　　洪芹尚书右仆射适之曾孙以大父泽入官甫更调登进士第自南平司法改钦州教授部使者爱其才先后并荐之有旨召审察丁内外 
艰入主省架阁迁太学博士轮对发明絜矩之道擢国子博士出通判南剑入为太常博士累迁将作少监属词臣无当上意慨然思得天下士 
丞相程元凤言当今地望无踰洪芹者进兼翰林权直秘书少监开庆元年升直学士院继权礼部侍郎中书舍人属兵兴帝悟柄任非人自贻 
国祸诏书所至闻者奋激葢芹所草也丁大全罢相出典乡郡芹迁礼部侍郎缴奏大全鬼蜮之资穿窬之行暴戾淫黩引用凶恶陷害忠良遏 
塞言路浊乱朝纲乞尽从谏臣所请追官远窜以伸国法以谢天下沈炎乘上怒攻丞相吴潜芹独缴奏曰方国本多虞潜星驰赴阙理纷镇浮 
陈力为多一旦视为弁髦得无如诗所谓将安将乐女转弃予乎慷慨敢言天下义之迁礼部侍郎帝锐意乡用而以论去退寓永嘉怡然自适 
咸淳初起知寍国府卒

　　△赵景纬

　　赵景纬字德父临安府于潜人少勤学弱冠得周惇颐程颢兄弟诸书读之恨不及登朱熹之门熹门人叶味道谓之曰度正吾党中第一 
人遂往见首诲以求放心为本由是往来味道度正之间研索益精入太学登淳佑元年进士第授江阴军教授丁母忧以禄不逮养服阕不调 
召为史馆检阅特授秘书郎兼史馆校勘进直秘阁差知台州皆辞不许至郡以化民成俗为先务约束官吏扰民五事举遗逸车若水林正心 
于朝旌孝行平重刑惩哗讦治豪横建黄岩县社仓六十有六浚河道九十里筑堤路三十里节浮费为下户代输秋苗奏蠲五邑坊河渡钱期 
年之内乞归田里者再进考功郎官兼沂靖惠王府教授御笔兼崇政殿说书又皆辞不讦乃造朝侍缉熙殿以易进讲论圣人体元之妙在惟 
几人君得此则天下有治而无乱人事有吉而无凶矣又曰惕厉祗惧乃天心之所存圣人先处于忧故能无忧先处以危故能无危若乃先自 
处于安乐则忧危乘之矣又论监司守令与其糺劾于有罪之后而未必尽得其情孰若精择于未用之先而使之各称其职彗出于柳应诏上 
封事愿陛下捐内帑以绝壅利之谤出嫔嫱以节用度之奢弄权之貂寺素为天下之所共恶者屏之绝之毒民之恩泽侯尝为百姓之所愤者 
黜之弃之择忠鲠敢言之士置之台谏以通关鬲之壅选慈惠忠信之人使为守宰以保元气之残又必稽干淳以来凡利源窠名之在百司庶 
