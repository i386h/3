<!-- { "loadSidebar": true } -->
号恸年饥未克葬居庐四年不释服冬月家人以既絮潜置度下通觉即彻去累迁殿中监封渤海子天授初转司理卿判纳言事辅政月余会 
凤阁舍人张嘉福请以武承嗣为太子通与岑长倩固执忤诸武意及长倩下狱坐大逆死来俊臣并引通同谋诵虽被惨毒无异词俊臣代占 
诛之神龙初追复官爵通蚤孤母徐教以父书惧其惰尝遗钱使市父遗迹通乃刻意临仿以求售 【按旧书通母每遗通钱绐云质汝父书 
迹之直通慕名其锐日夜精力无倦所载与新书小异】 数年书亚于询父子齐名号大小欧阳体询书不择纸笔皆得如志通晚自矜重以狸 
毛为笔覆以免毫管皆象犀非是未尝书

　　△朱子奢

　　朱子奢苏州吴人从乡人顾彪受左氏春秋善文辞隋大业中为直秘书学士天下乱辞疾还乡里后从杜伏威入朝授国子助教太宗贞 
观初高丽百济同伐新罗连年兵不解新罗告急帝假子奢员外散骑侍郎持节论旨二国上表谢恩赠遗甚厚初子奢行帝戒曰海邦重学卿 
为讲大义然勿入其币 【按旧书作卿为大国使必勿藉其束修为之讲说则是并戒其讲说也与新书所戴异】 还当以中书舍人处卿子 
奢唯唯至其国为发春秋题纳其美女帝责违旨而犹爱其才以散官直国子学累转谏议大夫弘文馆学士始武德时太庙享止四室太宗将 
祔高祖主于庙诏有司详议子奢建言汉丞相韦玄成奏立五庙刘歆议当七郑立本玄成王肃宗歆于是厯代庙议不能一且天子七庙诸侯 
五降杀以两礼之正也若天子与子男同则闲无容等非德厚游广德薄游狭之义臣请依古为七庙若亲尽则以王业所基为太祖虚太祖室 
以俟无强迭迁乃处之于是尚书共奏自春秋以来言天子七庙诸侯五大夫三士二为不可易之法请建亲庙六诏可池阳令崔文康坐事栎 
阳尉魏礼臣劾治狱成御史言其枉礼臣诉御史阿党乞下有司噪声不如所言请死鞫报礼臣不实诏如请子奢曰在律上书不实有定罪今 
抵以死死者不可复生虽欲自新弗可得且天下惟知上书获罪欲自言者皆惧而不敢申矣从之子奢为人乐易能剧谈以经义缘饰每侍宴 
帝令论难羣臣恩礼甚笃十五年卒于官

　　△张士衡

　　张士衡瀛州乐寿人父文庆北齐国子助教士衡九岁居母丧哀慕过礼博士刘轨思见之奇其操谓文庆曰古不亲教子吾为君成就之 
乃授以诗周礼又从熊安生刘焯等受经贯知大义仕隋为余杭令以老还家贞观中幽州都督燕王灵夔以礼邀聘北面事之太子承干慕风 
迎致谒太宗洛阳宫擢朝散大夫崇贤馆学士太子以士衡齐人也问高氏何以亡士衡曰高阳那瓌之凶险骆提婆之佞韩长鸾之虐皆信用 
之忠良外诛骨肉内离剥丧黎元故周师临郊人莫为用以至覆亡复问事佛营福何应对曰事佛在清静仁恕如贪惏骄虐虽倾财事之无救 
于祸且善恶必报若影赴形圣人言之备矣为君仁为臣忠为子孝则福祚永反是则殃祸至矣时太子以过失闻士衡因是规之然不能用也 
太子废给传罢归十九年卒士衡以礼教诸生当时显者永年贾公彦为最 【按永年原讹作永平据唐书地理志及旧书贾公彦传改正】  
公彦自有传

　　△萧德言


　　萧德言字文行陈吏部侍郎引子也系出兰陵明左氏春秋甫冠以国子生为岳阳王宾客陈亡徙关中诡浮屠服亡归江南州县部送京 
师隋仁寿中授校书郎太宗贞观时厯著作郎弘文馆学士太宗欲知前世得失诏魏征虞世南褚亮及德言裒次经史百氏帝王所以兴衰者 
上之帝爱其书博而要曰使我稽古临事不惑者公等力也赉赐尤渥德言晚节学愈苦每开经辄袚濯束带危坐妻子请曰老人何终日自苦 
答曰对先圣之言何敢惮劳诏以经授晋王时许叔牙为侍读同劝讲王为太子德言又兼侍读而叔牙亦兼弘文馆学士德言请致仕太宗不 
许下诏敦勉封武阳县侯进秘书少监久乃得谢高宗立拜银青光禄大夫全给其禄遣通事舍人即家致问乘舆至肃章门引见礼遇隆重由 
是晋府及东宫旧臣子孙并增秩赐永徽五年卒赠太常谥谥曰博曾孙至忠自有传

　　△蔡允恭


　　蔡允恭荆州江陵人后梁左民尚书大业子美咨容工为诗仕随厯起居舍人炀帝有所赋必令讽诵遣教宫人允恭耻之数称疾授内史 
舍人俾入宫固辞由是疏斥帝遇弒经事宇文化及宝建德归国为秦王府参军文学馆学士贞观初除太子洗马卒所著有后梁春秋十卷

　　△谢偃 【张蕴古】

　　谢偃卫州卫人本姓直勒氏祖孝政北齐散骑常侍改姓谢偃在隋为散从正员郎贞观初应诏对策高第厯高陵主簿太宗幸东都谷洛 
泛溢坏洛阳宫诏求直言偃上书陈得失帝称善引为弘文馆直学士迁魏王府功曹尝为尘影二赋帝美其文召见欲偃作赋先为序一篇颇 
言天下又安功德茂盛意授偃使赋偃缘帝指名篇曰述圣帝悦赐帛数十匹初帝即位直中书省张蕴古上大宝箴讽帝以民畏而未怀其辞 
挺切擢大理丞偃又献惟皇诫德赋其序大略言治忘乱安忘危逸忘劳得忘失四者人主莫不然是以圣人处宫室则思前王所以亡朝万国 
则思巳所以尊巡府库则思今所以得视功臣则思其转佐之始见名将则思其用力之初如此则人无易心天下何患乎不化哉旦行之尧舜 
墓失之桀纣岂异人哉其意葢规帝成功而自处至难云又譔至牒真纪以劝封禅时李百药工诗而偃善赋时人称李诗谢赋府废终湘潭令 
蕴古洹水人敏书传晓世务文擅当时后坐事诛

　　△崔信明 【郑世翼】

　　崔信明青州益都人高祖光伯仕后魏为七兵尚书 【按旧唐书以信明为光伯曾孙与新书异】 信明之生五月五日日方中有异雀 
鸣庭树太史令史良为占曰五月为火火主离离为文日中文之盛也雀五色而鸣此儿将以文显然崔类微位殆不高邪及长强记美文章隋 
大业中为尧城令窦建德僭号而信明族弟敬素皆为伪鸿臆卿自谓得意语信明曰夏王英武有举天下心士女襁负而至不可胜数兄不以 
此时立功立事岂所谓见几不俟终日乎答曰昔申胥海隅钓师能固其节尔欲吾屈身贼中求斗筲邪遂踰城去隐太行山贞观六年有诏即 
家拜兴势丞 【旧书作兴势世】 迁泰州令卒子冬日武后时为黄门侍郎为酷吏诬死信明蹇亢以门望自负尝矜其文谓过李百药议者 
不许杨州录事参军郑世翼者亦骜倨数恌轻忤物遇信明江中谓曰闻公有枫落吴江冷句愿见其余信明欣然出众篇世翼览未终曰所见 
不逮所闻投诸水引舟去世翼郑州荣阳人周仪同大将军敬德孙贞观时坐怨谤流死嶲州譔交游传行于世

　　△刘胤之 【刘延佑　刘藏器　刘知柔】

　　刘胤之徐州彭城人少志学与孙万寿李百药相友善武德中杜淹荐为信都令有惠政永徽初以著作郎弘文馆学士与令狐德棻杨仁 
卿等譔次国史并实录以劳封阳城县男终楚州刺史 【按刘胤之撰次国史实录有文名故旧书列之文苑传而以延佑藏器诸人附焉新 
书改作延佑传考延佑事迹与文苑无涉似非本旨今从旧书】 弟子延佑弱冠擢进士补渭南尉有吏能治第一李绩戒之曰子春秋少而有 
美名宜稍自抑无为出人上延佑钦纳后检校司宾少卿封嶭县男徐敬业败诏延佑持节到军时吏议敬业所署五品官殊死六品流延佑谓 
诬胁可察以情乃论受五品官当流六品以下除名全宥甚众拜箕州刺史转安南都护旧俚户岁半租延佑责全入众始谋乱延佑诛其渠李 
嗣仙而余党丁建等遂叛合众围安南府城中兵少不支婴垒待援广州大族冯子猷幸立功按兵不出延佑遇害其后桂州司马曹玄静进兵 
讨建斩之延佑从弟藏器高宗时为侍御史卫尉卿尉迟宝琳胁人为妾藏器劾还之宝琳私请帝止其还凡再劾再止藏器曰法为天下县衡 
万民所共陛下用舍繇情法何所施今宝琳私请陛下从之臣公劾陛下亦从之今日从明日改下何所遵彼匹夫匹妇犹惮失信况天子乎帝 
乃诏可然内衔之不悦也稍迁比部员外郎监察御史魏元忠称其贤帝欲擢任为吏部侍郎魏玄洞沮曰彼守道不笃者安用之遂出为宋州 
司马卒子知柔性简静美风仪居亲丧庐墓侧诏筑阙表之厯国子司业累迁工部尚书开元六年河南大水知柔驰驿察民疾苦及吏善恶所 
表陈州刺史韦嗣立汝州刺史崔日用兖州刺史韦元珪符离令綦母顼等止二十七人有治状久之迁太子宾客封彭城县侯致仕给全禄终 
身卒赠太子少保谥曰文弟知几别有传

　　△张昌龄 【张昌宗】

　　张昌龄冀州南宫人与兄昌宗皆以文名州欲举秀才昌龄以科废久固让更举进士与王公治齐名皆为考功员外郎王师旦所绌太宗 
问其故答曰昌龄等华而少实其文浮靡非令器也取之则后生观慕乱陛下风雅帝然之贞观末翠微宫成献颂阙下召见试息兵诏少选成 
文帝大悦戒之曰昔祢衡藩岳矜己傲物不得令终卿才不减二人宜鉴于前副朕所求乃敕于通事舍人里供奉俄为昆山道记室平龟兹露 
布为士所称贺兰敏之奏预北门修撰干封元年卒昌宗官至太子舍人修文馆学士撰古文纪年新传数十篇

　　△崔行功

　　崔行功恒州井陉人祖谦之仕北齐终巨鹿太守 【旧唐书作北齐巨鹿太守伯襄曾孙】 徙古鹿泉行功少好学唐俭爱其才妻以女 
因倩作文表高宗时累转吏部郎中以善敷奏常兼通事舍人内供奉坐事贬游安令又召为司文郎中与兰台侍郎李怀俨并主朝廷大典册 
初太宗命秘书盛魏征写四部羣书将藏内府置雠正三十员书工百员征徙职又诏虞世南颜师古踵领功不就显庆中罢雠正员听书工写 
于家送官取直使散官随番刊正至是诏东台侍郎赵仁本舍人张文瓘及行功怀俨相次充使检校置详正学士代散官以劳迁兰台侍郎 【 
按旧唐书云咸亨中官名复旧改为秘书少监】 上元元年卒孙铣尚安定公主为太府卿行功兄子玄暐别有传

　　△杜审言 【杜易简】

　　杜审言字必简襄州襄阳人晋征南将军预达裔擢进士为隰城尉恃才傲世苏味道为天官侍郎审言与选试判出谓人曰味道必死人 
惊问故答曰彼见吾判且羞死又尝语人曰吾文章当得屈宋作衙官吾笔当得王羲之北面其矜诞类此累迁洛阳丞坐事贬吉州司户参军 
司马周季重司户郭若讷构其罪系狱将杀之季重等酒酣审言子并年十三袖刃刺季重于坐左右杀并审言免官还东都苏颋伤并孝烈志 
其墓后武后召审言将用之问曰卿善否审言蹈舞谢后今赋欢喜诗叹重其文授著作佐郎迁膳部员外郎神龙初坐交通张易之流峰州入 
为国子监主簿修文馆直学士卒大学士李峤等奏请加赠诏赠著作郎初审言病甚宋之问武平一等省候何如答曰甚为造化小儿相苦然 
吾在久压公等今且死固大慰但恨不见替人耳审言少与李峤崔融苏味道为文章四友世号崔李苏杜融之亡审言为服缌云审言从祖兄 
易简九岁能属文长专学为岑文本所器擢进士补渭南尉咸亨初厯殿中侍御史尝道遇吏部尚书 【旧唐书作侍郎】 李敬玄不避敬玄 
