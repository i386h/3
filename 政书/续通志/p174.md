<!-- { "loadSidebar": true } -->
山寨大小十一处设万夫千夫百夫长分守要害毛贵陷清沧州遂据长芦镇中书省臣奏以陜西军旅事剧务殷去京师道远供费艰难请就 
陜西印造宝钞诏分户部宝钞库等官置局印造仍命诸路拨降钞本畀平准行用库倒易昏币布于民闲癸酉毛贵陷济南路山东宣慰使董 
搏霄死之辛巳以台哈布哈为中书右丞相总兵山东壬午田丰复陷济寍路甲申辉州陷丙戌努都尔噶闻田丰渐逼东昌弃城走丁亥察罕 
特穆尔复泾州平凉保巩昌戊子田丰陷东昌路庚寅王士诚自益都犯怀庆路周全击败之辛卯以安图为中书参知政事丁酉兴元路陷三 
月己亥朔加右丞相吹斯戬太保庚子毛贵陷般阳路癸卯王士诚陷晋寍路总管杜赛音布哈死之甲辰察罕特穆尔遣赛音齐等复晋寍路 
庚戊毛贵陷蓟州诏征四方兵入卫乙卯毛贵犯漷州至枣林枢密副使达国珍战死遂略柳林同知枢密院事刘哈喇布哈击败之贵走据济 
南丙辰朱元璋取建德路 【按明史太祖纪邓愈克建德路在三月己酉此作丙辰互异】 以周全为湖广行省参知政事统鄂啰等军移镇 
嵩州白龙寨冀寍路陷丁巳田丰陷益都路辛酉大同诸县陷察罕特穆尔遣关保等往击之是时贼分二道犯晋冀一出沁州一侵绛州乙丑 
以娄章为太子少保夏四月甲申陈友谅陷隆兴路省臣道通和尼齐弃城遁 【按乙丑壬午闲不应有甲申曰考陈友谅及各传其陷隆兴 
路皆不详时日应系壬申或甲戌之讹他无可考今仍原文】 壬午田丰陷广平路大掠退保东昌元帅方托克托复广平甲午陈友谅陷瑞州 
路是月帝如上都察罕特穆尔李思齐会宣慰张良弼等兵讨李喜喜于巩昌喜喜败入蜀察罕特穆尔驻清湫李思齐驻斜坡张良弼驻秦州 
郎中郭择善驻崇信宣尉同知拜特穆尔驻通渭平章鼎珠驻临洮各自除官属征纳军需既而思齐良弼袭杀拜特穆尔分总其兵五月戊戌 
朔察罕特穆尔遣董克昌等以兵复冀寍以方国珍为江浙行省左丞兼海道运粮万户诏察罕特穆尔还兵镇冀寍李思齐杀郭择善庚子贼 
兵踰太行察罕特穆尔部将关保击败之以察罕特穆尔为陕西行省右丞兼陕西行台侍御史同知河南行枢密院事刘福通攻汴梁壬寅汴 
梁守将竹贞弃城遁福通等乃自安丰迎其主韩林儿居之以为都庚戌陈友谅陷吉安路癸丑监察御史七十等劾太保中书右丞相合哈布 
哈缓师拒命之罪乙卯削台哈布哈官爵安置葢州时台哈布哈总兵山东以知行枢密院乌兰哈达代之节制河北诸军河南行省平章政事 
周全节制河南诸军辛酉陈友谅陷抚州路是月察罕特穆尔以刘尚质为冀寍路总管六月戊辰朔日有食之台哈布哈伏诛察罕特穆尔调 
浩尔齐关保同守潞州以察罕特穆尔为陕西行省平章政事便宜行事庚辰关先生破头潘等陷辽州浩尔齐击走之关先生等遂陷冀寍路 
乙酉命左丞相太平督诸军守御京城秋七月丁酉朔周全据怀庆路以叛附于刘福通杀守将尽驱怀庆民渡河入汴梁癸丑有贼兵犯京城 
刑部郎中布哈击退之己未刘福通遣周全攻洛阳守将登城以大义责之全愧谢而退刘福通杀之丙寅以旺布哈托克托特穆尔为中书平 
章政事八月庚辰陈友谅陷建昌路辛巳义兵万户王信以滕州叛降于毛贵庚寅以鲁达实为御史大夫诏作新风纪九月丁酉朔关先生攻 
保定路不克遂陷完州掠大同兴和塞外诸郡壬寅以中书参知政事布延布哈治书侍御史李国凤经略江南癸卯以福建行中书省平章政 
事庆通为江南行台御史大夫丙午贼兵攻大同路壬戌平定州陷乙丑陈友谅陷赣州路江西行省参知政事沁布阿咱尔及总管噶海齐死 
之冬十月壬申朱元璋取兰溪州壬午监察御史杨珠布哈劾右丞相吹斯戬奸贪误国诏收其印绶壬辰大同路陷达噜噶齐谔勒哲特穆尔 
弃城遁十一月乙未朔以布哈特穆尔为福建行省平章政事癸卯陈友谅陷汀州路丁未田丰陷顺德路十二月乙丑朔日有食之癸酉关先 
生破头潘等陷上都焚宫阙转略辽阳遂至高丽庚辰察罕特穆尔遣枢密院判官索珠进兵辽阳甲申朱元璋取婺州路达噜噶齐僧珠浙东 
廉访使杨惠死之
　　十九年春正月甲午朔陈友谅陷信州路守臣江东廉访副使巴延布哈德济力战死之 【按续通鉴陈友谅陷信州巴延布哈德济死 
节俱在是年六月元史巴延布哈德济传亦同】 朱元璋取诸暨州乙巳以多尔济巴勒为中书平章政事丙午辽阳行省陷懿州路总管吕震 
死之二月甲申叛将梁炳攻辰州守将和尚击败之以和尚为湖广行省参知政事贼由飞狐灵邱犯蔚州是月诏博啰等穆尔移镇大同捍蔽 
京师置大都督兵农司仍置分司十道专督屯种以博啰特穆尔领之所在侵夺民田不胜其扰台哈布哈溃散之兵数万钞掠山西察罕特穆 
尔遣陈秉直分兵驻榆次招抚之其首领悉送河南屯种三月癸巳朔陈友谅遣兵由信州掠衢州复遣兵陷襄阳路壬戌诏定科举流寓人名 
额夏四月甲子毛贵为赵均用所杀以天下多故郄天寿节朝贺已丑贼陷寍夏路遂略灵武等处五月壬辰朔以陜西行台御史大夫谔勒哲 
特穆尔为陜西行省左丞相便宜行事壬寅察罕特穆尔请今岁八月乡试河南举人及避兵儒士不拘籍贯依河南省原定额数就陜州置贡 
院应试从之是月察罕特穆尔大发秦晋诸军讨汴梁围之六月辛巳以宣徽使雅克科尔为御史大夫秋七月壬辰朔出吹斯戬为辽阳行省 
左丞相便宜行事戊申命国王囊嘉特等统军征辽阳丙辰毛贵党续继祖自辽阳入益都杀赵均用八月辛酉朔倪文俊余党陷归州戊寅察 
罕特穆尔破汴梁刘福通奉其主韩林儿复走安丰己卯以察罕特穆尔为河南行省平章政事兼同知河南行枢密院事陜西行台御史中丞 
九月癸巳以中书平章政事特哩特穆尔为陜西行省左丞相便宜行事乙巳以湖南北浙东西四道廉访司所治之地皆陷诏任其所便之地 
置司 【按元史百官志任其所便之地置廉访司在十八年与纪异】 丁未禁军人不得私杀牛马是月朱元璋取衢州路遣兵部尚书巴延 
特穆尔户部尚书曹履亨以御酒龙衣赐张士诚征海运粮 【时中原既乱江南海漕久不至京师银一锭易米八斗民大饥至是河南始通 
故往征之】 冬十月庚申朔诏京师十一门皆筑瓮城造吊桥以方国珍为江浙行省平章政事十一月癸卯朱元璋取处州路 【按明史太 
祖纪胡大海克处州在十一月壬寅与此小异】 戊申陈友谅陷杉关十二月太子使监察御史诬成遵赵中以赃罪杖杀之是岁陈友谅以江 
州为都迎其主徐寿辉居之自称汉王
　　二十年春正月己丑朔察罕特穆尔请以巩县改立军州万户府招民屯种从之癸卯大寍路陷壬子以危素为参知政事二月戊午朔左 
丞相太平罢为太保留守上都三月戊子朔田丰陷保定路乙巳冀寍路陷壬子以吹斯戬为中书右丞相夏四月庚申命大司农司都事乐元 
臣招谕田丰至其军为丰所害辛未签行枢密院事张居敬复兴中州五月丁亥朔日有食之陈友谅杀其主徐寿辉自称皇帝国号大汉乙未 
陈友谅遣罗中显陷辰州己亥以班珠尔玛克为中书平章政事是月张士诚海运粮十一万石至京师闰月己未以太尉雅克特穆尔知经筵 
事以甘肃行省左丞相昂吉尔为太尉六月己亥察罕特穆尔与博啰特穆尔争晋冀互相雠杀帝下诏令各守信地毋得越境侵犯是月朱元 
璋取信州路 【按明史太祖纪胡大海克信州在闰五月与此异】 秋七月辛酉命辽阳行省参知政事张居敬讨义州贼博啰特穆尔败王 
士诚于台州乙亥诏博啰特穆尔总领达勒达汉儿军马为总兵官仍便宜行事八月戊子命博啰特穆尔守石岭关以北察罕特穆尔守石岭 
关以南乙未永平路陷甲辰诏诸处权摄官专务渔猎百姓今后非朝命不得之任庚戌江浙行省左丞相达实特穆尔加太尉兼知江浙行枢 
密院事提调行宣政院事便宜行事九月乙卯朔遣参知政事额森布哈往谕博啰特穆尔察罕特穆尔令讲和时博啰特穆尔调兵自石岭关 
直抵冀寍围其城三日复退屯交城察罕特穆尔调参政阎奉先引兵与战已而各于石岭关南北守御壬戌贼陷孟州又陷赵州攻真定路癸 
未贼复犯上都右丞孟克特穆尔引兵击之败绩冬十月甲申朔以张良弼为湖广行省参知政事讨南阳襄樊诏博啰特穆尔守冀寍遣军倍 
道赴之丙戌命塔尔布斯为太尉守卫大鄂尔多斯巳亥察罕特穆尔遣陈秉直索珠等以兵攻博啰特穆尔之军于冀寍与其部将图鲁卜战 
败之十一月癸酉贼犯易州十二月丙戌诏太庙影堂祭祀乃子孙报本重事近兵兴岁歉品物不能丰备累朝四祭减为春秋二祭今宜复四 
祭后竟不行辛卯广平路陷是岁阳翟王阿勒呼木特穆尔拥兵数十万屯于穆尔古楚之地将犯京畿使来言曰祖宗以天下付汝汝已失其 
大半若以国玺付我我当自为之帝遣报之曰天命有在汝欲为则为之命枢密院事图沁特穆尔等将兵击之不克军士皆溃图沁特穆尔走 
上都
　　二十一年春正月癸丑朔大赦命中书参知政事七十往谕博啰特穆尔罢兵还镇复遣使往谕察罕特穆尔亦令罢兵时博罗特穆尔纵 
兵掠冀寍等处察罕特穆尔以兵拒之故有是命丁卯李思齐进兵平伏羗等处二月甲申同签枢密院事特哩特穆尔复永平滦州等处是月 
江南行台侍御史巴咱尔布哈杀广东廉访使谔勒哲图副使李思诚佥事特默齐以兵据广州三月张士诚海运粮一十一万石至京师博啰 
特穆尔罢兵还图鲁卜等引兵据延安谋入陜夏四月辛己朔日有食之是月以张良弼为陜西行省参知政事察罕特穆尔遣其子副詹事库 
库特穆尔贡粮至京师五月癸丑四川明玉珍陷嘉定等路李思齐遣兵击败之是月李思齐受李武崔德等降六月丙申察罕特穆尔总兵讨 
山东发晋军下井陉出邯郓过磁相怀卫踰白马津发其军之在汴梁者继之水陆并进秋七月辛亥察罕特穆尔平东昌是月察罕特穆尔进 
兵复冠州八月庚子以福建行省平章政事布哈特穆尔为江南行台御史大夫癸卯朱元璋取江州路伪汉陈友谅退都武昌是月察罕特穆 
尔遣其子库库特穆尔阎思孝等讨田丰直捣东平大破之丰降令为前锋从大军东讨棣州俞宝东平王士诚东昌杨诚济南刘珪等皆降鲁 
地悉定遂围益都九月戊午阳翟王阿勒呼木特穆尔兵败部将托欢擒送阙下诏诛之以其弟呼图克特穆尔袭封阳翟王壬戌四川贼兵陷 
东川郡县李思齐调兵击之是月命兵部尚书齐齐克布哈侍郎韩祺征海运粮于张士诚朱元璋取建昌饶州二路冬十月癸巳以察罕特穆 
尔为中书平章政事兼知河南山东等处行枢密院事陜西行御史台中丞察罕特穆尔调参知政事陈秉直刘珪等守御河南十一月察罕特 
穆尔李思齐遣兵围鹿台攻张良弼诏和解之俾各还信地兵乃解是岁京师大饥屯田成收粮四十万石赐司农丞胡秉彛上尊金币以旌其 
功
　　二十二年春正月甲寅诏李思齐封四川张良弼平襄汉时两军不和故有是命庚申朱元璋取江西龙兴诸路丁卯以太尉谔勒哲特穆 
