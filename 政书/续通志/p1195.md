<!-- { "loadSidebar": true } -->
得且讳言边事于是应麟罢未几大全败起应麟通判台州召为太常博士擢秘书郎俄兼沂靖惠王府教授彗星见应诏极论执政侍从台谏 
之罪积私财行公田之害又言应天变莫先回人心回人心莫先受直言箝天下之口沮直臣之气如应天何时直言者多迕权臣意故应麟及 
之迁著作佐郎度宗即位摄礼部郎官草百官表旧制请听政四表已上一夕入临宰臣谕旨增撰三表应麟操笔立就丞相总护还辞位表三 
道使者立以俟应麟从容授之丞相荐服授兼礼部郎官直学士院俄兼崇政殿说书迁著作郎守军器少监经筵值人曰雪帝问有何故事应 
麟以唐李峤李又等应制诗对因奏春雪过多民生饥寒方寸仁爱宜谨感召迁将作监帝视朝谓应麟曰为学要灼见古人之心应麟对曰严 
恭寅畏不敢怠荒克勤克俭无自纵逸此古人之心然操舍易忽于眇绵兢业每忘于游衍帝嘉纳之既而转对言人君防未萌之欲存不已之 
诚擢兼侍立修注官迁秘书少监兼侍讲上疏论市舶不报会贾似道拜平章事叶梦鼎江万里各求去似道亦求去应麟奏考宗朝阙相者亦 
逾年帝亟取以谕之似道闻应麟言大恶之语包恢曰我去朝士若王伯厚者多矣但此人素着文学名不欲使天下谓我弃士彼盍思少自贬 
恢以告应麟笑曰迕相之患小负君之罪大迁起居舍人兼权中书舍人冬雷应麟言十月之雷惟东汉数见命令不专奸衰并进卑踰尊外陵 
内之象当清天君谨天命体天德以回天心守成必法祖宗御治必总威福似道闻之斥逐之意始决矣应麟牒合门直前奏对谓用人莫先察 
君子小人方袖疏待班台臣亟蔬驳之由是二史直前之制遂废以秘阁修撰主管崇禧观久之起知徽州其父撝尝守是郡父老皆曰此清白 
太守子也摧豪右省租赋民大悦召为秘书监权中书舍人力辞不许兼国史编修实录检讨侍讲迁起居郎兼权吏部侍郎指陈成败逆顺之 
说且曰国家所恃者大江襄樊其喉舌议不容缓朝廷方从容如常时事几一失岂能自安朝臣无以边事言者帝不怿似道复谋斥逐适应麟 
以母忧去及似道溃师江上授中书舍人兼直学士院即引疏陈十事急征讨明政刑厉廉耻通下情求将材练军实备粮饷举实材择牧守防 
海道且言图大患者必略细故求实效者必去虚文因请集诸路勤王之师有能率先而至者宜厚赏以作勇敢之气并力进战惟能战斯可守 
进兼同修国史实录院同修撰侍读迁礼部侍郎兼中书舍人日食应诏论答天戒五事陈备御十策皆不及用寻转尚书兼给事中左丞相留 
梦炎用徐囊为御史擢江西制置使黄万石等应麟缴奏曰囊与梦炎同乡有私人之嫌万石麤戾无学南昌失守误国罪大今欲引以自助善 
类为所搏噬者必携持而去吴浚贪墨轻躁岂宜用之况梦炎舛令慢谏谠言弗敢告今之实降者多其任用之士疏再上不报出阙俟命再奏 
曰因危急而奸纪纲以偏见而咈公议臣封驳不行与大臣异论势不当留疏入又不报遂东归诏以翰林学士召议者以为夺其要路宠以清 
秩非所以待贤者应麟亦力辞后二十年卒所著有深宁集玉堂类藁掖垣类藁诗考诗地理考汉艺文志考证通鉴地理考通鉴地理通释通 
鉴答问困学纪闻蒙训集解践阼篇补注急就篇补注王会篇小学绀珠玉海词学指南词学题苑笔海姓氏急就篇汉制考六经天文编小学 
讽咏

　　△黄震

　　黄震字东发庆元府慈溪人宝佑四年登进士第调吴县尉吴多豪势家告私债则以属尉民多死尉卒手震至不受贵家告府檄摄其县 
及摄长洲华亭皆有声浙东提举常平王华甫辟主管帐司文字时钱唐孙守常朱熠守平江吴君擢守嘉兴皆倚嬖幸厉民华甫病革强起劾 
罢三人震赞之也擢史馆检阅与修宁宗理宗两朝国史实录轮对言当时之大弊曰民穷曰兵弱曰财匮曰士大夫无耻罢给度僧人道士牒 
使其徒老死即收其田可以富军国纾民力时宫中建内道场故首及此帝怒批降三秩即出国门用谏官言得通判广德军初孝宗颁朱熹社 
仓法于天下而广德则官置此仓民困于纳息至以息为本而息皆横取民穷至自经人以为熹之法不敢议震曰法出于尧舜三代圣人犹有 
变通安有先儒为法不思捄其弊耶况熹法社仓归于民而官不得与官虽不与而终有纳息之患震为别买田六百亩以其租代社仓息约非 
凶年不贷而贷者不取息郡有山庙岁合江淮之民祷祈者数十万其牲皆用牛郡恶少挟兵刃舞牲迎神为常鬬争致犯法其俗又有自婴桎 
梏自拷掠以徼福者震见问之乃兵卒责自状其罪卒曰本无罪震曰尔罪多不敢对人言特告神以免罪耳杖之示众又其俗有所谓埋藏会 
者为坎于庭深广皆五尺以所祭牛及器皿数百纳其中覆以牛革封鐍一夕明发视之失所在震以为妖而杀牛淫祀非法言之诸司即禁绝 
之郡守贾蕃世以权相从子骄纵不法震数与争论是非蓄世积不堪疏震挠政坐解官寻通判绍兴府获海寇僇之抚州饥起震知其州单车 
疾驰中道约富人耆老集城中毋过某日至则大书闭粜者籍强籴者斩揭于市坐驿舍者文书不入州治不邯米价价日损亲煮粥食饿者请 
于朝给爵赏旌劳者而后入视州事转运司下州籴米七万石震曰民生蹶矣岂宜重困之以没官田三庄所入应之补刻六经仪礼修复朱熹 
祠树宴殊里门曰旧学坊置祭社稷器复风雷祀劝民种麦禁竞渡船焚一千三百余艘用其丁铁刱军器五百间升提举常平仓司旧有结关 
拒逮捕事系郡狱二十八年存者十无三四以事关尚书省无敢决其狱者震谓结关犹他郡之结甲也非作乱比况巳经数赦于是皆释之新 
城与光泽地犬牙相入民夹溪而处岁常忿鬬争渔会知县事蹇雄为政扰民因相结焚掠震乃劾罢雄谕其民散去初常平有慈幼局为贫而 
弃子者设久而名存实亡震谓收哺于既弃之后不若先其未弃保全之乃损益旧法凡当娩而贫者里胥请于官赡之弃者许人收养官出粟 
给所收家成活者众震论役法先令县核民产业不使下户受抑于上户大兴水利废陂坏堰及为豪右所占者复之改提点刑狱有贵家害民 
震按之贵家怨又强发富人粟与民富人亦怨御史中丞陈坚信谗者劾震去遂奉云台祠贾似道罢相以宗正寺簿召将与俞浙并为监察御 
史有内威畏震直止之而浙亦以直言去移浙东提举常平时皇叔大父福王与芮判绍兴府遂兼王府长史震奏曰朝廷之制尊卑不同而纪 
纲不可紊外虽藩王监司得言之今为其属岂敢察其非奈何自臣复坏其法固辞长史累进宗正少卿皆不拜尝告人曰非圣人之书不可观 
无益之诗文不作可也居官恒黎明视事事至立断自奉俭人有急难周之不少吝所著日抄一百卷卒门人私谥曰文洁先生

　　钦定续通志卷五百五十一

　　●钦定续通志卷五百五十二　儒林传十五

　　儒林传

　　元 【一】

　　○元一

　　（臣）等谨案元史旧传统名儒学虽云文以载道异流同源然词章之士究与儒行殊科今析其传正学通经义者为儒林此外则仍入 
文苑云

　　赵复　　　　张■〈頿，立代此〉　　　　金履祥　　许谦【朱震亨】　　　　陈栎　　　　胡一桂【胡炳文】　　黄泽 
　　　　萧■〈奭斗〉【韩择　侯均】　　　　同恕【第五居仁】　　安熙

　　赵复
　　张■〈頿，立代此〉
　　金履祥
　　许谦 【朱震亨】
　　陈栎
　　胡一桂 【胡炳文】
　　黄泽
　　萧■〈奭斗〉 【韩择　侯均】
　　同恕 【第五居仁】
　　安熙

　　△赵复

　　赵复字仁甫德安人太宗乙未岁命太子库春伐宋德安尝拒战其民数十万皆俘戮无遗时杨惟中行省军前姚枢奉诏即军中求儒道 
释医卜士凡儒生挂俘籍者辄脱之归复在其中枢与之言奇之以九族俱残不欲生因与枢诀枢恐其自裁留帐中共宿既觉失复所在遽驰 
马周号积尸闲行及水陆见复被发徒跣欲自沈力劝以徒死无益身存则宗祀可延复乃止先是南北道梗载籍不相通复至燕以所记程朱 
诸经传注尽录付枢学徒从游者常百余人世祖在潜邸召见问曰我欲取宋卿可导之乎对曰宋父母国也未有引他人以伐父母者世祖悦 
因不强之仕惟中闻复论议始嗜学乃与枢谋建太极书院立周子祠以二程张杨游朱六君子配食购遗书八千余卷请复讲授其中复以周 
程而后其书广博学者未能贯通乃原羲农尧舜所以继天立极孔子颜孟所以垂世立教周程张朱氏所以发明绍续者作传道图而以书目 
条列于后别着伊洛发挥标其宗旨又以朱子门人见诸传记与得诸传闻者共五十三人作师友图以寓私淑意又取伊尹颜渊言行作希贤 
录由是许衡郝经刘因辈皆得其书尊信之北方知有程朱学自复始复为人乐易而耿介虽居燕不忘故土与人交尤笃分谊元好问文名擅 
一时其南归也复赠之言以博溺心未丧本为戒以自修读易求文王孔子之用心为勉后家江汉上学者称江汉先生

　　△张■〈頿，立代此〉

　　张■〈頿，立代此〉字达善其先蜀之导江人蜀亡侨寓江左 【按吴澄作墓碣云父瀛为彭泽主簿蜀有兵难瀛从其外舅寓浙■ 
〈頿，立代此〉生始四岁瀛携见真德秀目为奇童年十六而孤奉母居海滨所载较详谨识】 金华王柏得朱熹三传之学讲道于台之上 
蔡书院■〈頿，立代此〉从而受业焉自六经语孟传注以及周程张氏之微言朱子所尝论定者靡不潜心玩索究极根柢久而不懈所学 
益弘深微密南北士鲜能及之世祖至元中行台中丞吴曼庆闻其名延致江宁学宫中州士大夫皆遣子弟从游或辟私塾迎之其在真州来 
学者甚众远近翕然尊之称曰导江先生大臣荐诸朝特命为孔颜孟三氏教授 【碣云为制边豆更定礼仪请正颜孟配位南向之失升曾 
子子思配飨以周程张邵司马朱张吕氏从祀秩满鄄城士大夫具书币迎致以淑其郡人留四年学徒日富以荐授东平路教授引疾不赴归 
仪真】 ■〈頿，立代此〉气宇端重音吐洪亮讲说特精详子弟从之者诜诜如也其弟子知名者甚多瓜尔佳之奇杨刚中尤显卒无子有 
经说及文集行世 【按墓碣有四继归极孝经口义引彀训蒙经史入门阙里通载淮扬课稿等书】 吴澄序其书以为议论正援据博贯穿 
纵横俨然新安朱氏之尸祝云

　　△金履祥

　　金履祥字吉父婺之兰溪人其先本刘氏后避吴越钱武肃王嫌名更金氏履祥幼敏睿比长益自策励知向濂洛之学事同郡王柏从登 
何基之门自是造诣益邃当宋末绝意进取会襄樊师急宋人坐视不敢救履祥进牵制捣虚之策请以重兵由海道直趋燕蓟则襄樊之围自 
解且备叙海舶所经凡州郡县邑下至巨洋别岛难易远近厯厯如指宋终莫能用德佑初起为史馆编校辞弗就屏居金华山中平居独处终 
日俨然至与物接则盎然和怿训廸后学谆切无倦而尤笃于分义有故人子坐事母子分配为隶不相闻问者十年履祥倾赀营赎之其子后 
贵履祥终不自言相见劳问辛苦而已何基王柏之丧履祥牵同门士以义制服观者始知师弟之系于伦常也尝谓司马光作资治通鉴秘书 
