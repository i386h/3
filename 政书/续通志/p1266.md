<!-- { "loadSidebar": true } -->
令天圣六年德明遣子元昊攻甘州拔之八年瓜州王以千骑降于夏九年十月德明卒追谥曰光圣皇帝庙号太宗

　　△李元昊 

　　曩霄本名元昊德明子小字乌哩克母曰惠慈敦爱皇后卫慕氏性雄毅多大略通蕃汉文字辽以兴平公主嫁之以为驸马都尉弱冠独 
引兵袭破回鹘伊埒格可汗王夺甘州遂立为皇太子数谏其父母臣宋父辄戒之曰吾人用兵疲矣吾族三十年衣锦绮此宋恩也不可负元 
昊曰英雄之生当王霸耳何锦绮为德明卒宋授为定难军节度使封西平王辽亦遣使册为夏国王既袭封明号令以兵法勒诸部始衣白窄 
衫毡冠红里冠顶后垂红结绶自号威明乌珠凡六日九日则见官属仿中国置文武班立蕃汉学自中书令宰相枢密使以下皆分命藩汉人 
为之以衣冠采色别士庶贵贱每举兵必率部长与猎有获则下马环坐饮割鲜而食各问所见择取其长初宋改元明道元昊避父讳称显道 
于国中景佑元年攻环庆路杀掠居人是岁元昊改元开运或言石晋败亡之号乃改元广运 【按前史僭伪诸国传中俱依年次书某年改 
元宋史夏国传自元昊称帝后于每传末并书改某某若干年传中则或书或不书与史例未符今据锺渊暎建元考合之宋辽金三史所载年 
月事实依其年次悉为补正而识其缘起于此】 母卫慕氏族人善喜谋杀元昊事觉元昊酖其母杀之沈善喜之族于河 【按元昊酖母事 
宋辽二史俱失载今据续通鉴增辑】 庆州柔远砦蕃部巡检威通攻破后桥诸堡元昊称兵执仇缘边都巡检杨遵柔远砦监择卢训与战败 
绩环庆路都监齐宗矩等援之次节义峰伏发执宗矩既而放还元昊寻遣令公苏木诺尔将兵攻罝勒斯赉败死略尽苏木诺尔被执元昊自 
率众攻猫牛城大纵杀戮又攻青唐安二宗哥带星岭诸城罝勒斯赉部将安子罗以兵绝归路元昊昼夜角战三百余日子罗败遂取瓜沙肃 
三州元昊既还欲南侵恐罝勒斯赉制其后复举兵攻兰州诸羌侵至马衔山筑城凡川元昊既悉有夏银绥宥静灵盐会胜甘凉瓜沙肃而洪 
定威龙皆即堡镇号州仍居兴州阻河依贺兰山为固始大建官以威明守全张陟张绛杨廓徐敏宗张文显辈主谋议以锺鼎臣典文书以青 
布克青桑图鄂特戬儒克丹多丹马多木达玛勒窦惟吉主兵马雅哩克仁荣主蕃学置十二监军司委豪右分统其众以备边及镇守总五十 
余万又选豪族善弓马五千人迭直号六班直铁骑三千分十部发兵以银牌召部长面受约束设十六司于兴州以总庶务元昊自制蕃书命 
雅哩克仁荣演绎之教国人纪事用蕃书而译孝经尔雅四言杂字为蕃语复改元大庆宋宝元元年 【按宋史本传作宝庆元年考宝庆乃 
理宗年号仁宗景佑五年改天宝元本纪于宝元元年十二月书赵元昊反二年正月书元昊表请称帝改元与此相合则宝庆显系宝元之讹 
今改正】 表遣使诣五台山供佛以窥河东道路与诸豪歃血约先攻鄜延欲自靖德塞门砦赤城路三道并入遂筑坛受册即皇帝位改元天 
授礼法延祚国号大夏明年遣使表闻巿廷诏削元昊官爵绝互市元昊又遣贺永年赍嫚书纳旌节及所授敕告置神明匣留古纳克族而去 
宋环庆路钤辖高继隆知庆州张崇俊攻后桥而柔远砦主武英入自北门拔之未几元昊攻金明砦执都监李士彬父子破安远塞门永平诸 
砦围延州设伏三川口执刘平石元孙傅偃刘发石逊等又攻镇戎军败刘继宗李纬兵五千宋环庆部署任福入白豹城破四十一族焚积聚 
而还元昊寻攻渭州逼怀远城韩琦行边至高平尽发镇戎兵及募勇士得万人命行营总管任福等并击之 【按宋史韩琦传元昊寇镇戎 
诏鄜延泾原同日出师据此则琦止发镇戎兵未尝及鄜延诸路也考名臣琬琰集亦云琦欲发鄜延泾原之师廷议持之事遂中止可订琦传 
同日出师之误】 元昊自将精兵十万战于好水川宋师大败将校士卒死者万三百人元昊转攻河东及麟府不能下乃引兵攻丰州城孤无 
援遂据之又破宁远砦屯要害绝麟府饷道为宋管句麟府军马事张亢破于柏子又破于兔毛川元昊虽数胜然死亡创痍者相半人困于点 
集财力不给国中多怨之乃引兵归时宋庆厯元年也塞门砦主高延德因乞和宋知延州范仲淹为书陈祸福喻之元昊使其亲信雅吐克旺 
荣复书语犹嫚二年复大举攻定州宋师大败葛怀敏死之 【据仁宗本纪怀敏之死及元昊焚掠渭州在庆厯二年九月宋史本传误作三 
年今据本纪改正】 乘胜直抵渭州大焚掠而去朝廷诏知延州庞籍招纳元昊遣使以其臣荣旺其弟旺凌威明固鄂特裕正三人书议和然 
犹不肯削僭号籍以其言未服令自请朝廷诏籍复书许之明年遣六宅使伊州刺史贺从勖等至延州上书更名曩霄称男邦尼鼎国乌珠上 
书父大宋皇帝而不解臣乌珠之称如可汗号朝议以为侮玩朝廷不许元昊乃上誓表言前日所掠将校民户各不复还自此有边人逃亡亦 
毌得袭逐臣近以本国城砦进纳朝廷其栲栳鎌刀南安承平故地及他边境蕃汉所居乞画中为界于内听筑城堡凡岁赐银绮绢茶二十五 
万五千乞如常数朝廷皆如约赐元昊夏国主印约称臣奉正朔改所赐敕书为诏而不名许自置官属置榷场于保安军及高平砦第不通青 
盐然宋每遣使往馆于宥州终不复至兴灵而元昊帝其国中自若也是岁党项等部及夹山部落岱尔族八百户皆叛辽归元昊兴宗责还元 
昊不遣遂亲将骑兵十万来伐分三路济河长驱元昊与辽将萧惠战于贺兰山北败之见辽兵日益至乃请和退师十里元昊亲率叛党以待 
罪惠不从师凡三退将百余里每退必赭其地辽马无所食因许和元昊乃迁延以老其师度其士饥马病因急攻之兴宗大败从数骑走免元 
昊入枢密使萧孝友砦擒驸马萧呼都克以归已而遣使归其先所俘获辽亦遣所留夏使还之 【按辽史西夏外纪重熙十三年止云党项 
等部叛入西夏诏征诸道兵讨之元昊亲率党项三部来降而兴宗本纪则云十三年兴宗亲征元昊亲率叛党来降羣臣皆以大军既集宜加 
讨伐乃督数路兵掩袭杀数千人驸马萧呼都克为夏人所执俱不言兴宗败还事当系讳之也】 元昊五月五日生国人以其日相庆贺又以 
四孟朔为节元昊以庆厯八年正月卒谥曰武烈皇帝庙号景宗

　　△李谅祚 

　　谅祚元昊长子小字宁令格母曰宣穆惠文皇后密藏氏袭位时方期岁朝廷遣使册为夏国王改元延嗣宁国辽兴宗亲将兵来伐既渡 
河谅祚兵遁兴宗乃还韩国王萧惠率师尚进谅祚袭败之未几复来伐获谅祚母于贺兰以归时宋皇佑元年也明年谅祚改元天佑垂圣乃 
遣使上表于辽乞依旧称臣又乞代党项权进马駞牛羊等物又求唐隆镇仍乞罢所建城邑不许复改元福圣承道谅祚幼养于母族鄂特彭 
鄂特彭因专国政初麟州西城枕睥睨曰红楼下瞰楚页河其外距夏境尚七十里而田腴利厚多入鄂特彭岁东侵不已至耕获时辄屯兵河 
西宋经略司遣使令还所侵田鄂特彭无归意嘉佑二年谅祚改元奲都鄂特彭遂团兵宿境上至数万人宋守将敛兵弗战知灵州武戡筑堡 
于河西以为保障役兴戡率将吏来按视与境上兵遇于沙尔硕克朗戡等进至呼喇堆两军相去数十步遂分兵四面合击宋师大溃宋安抚 
司遣李思道等来议疆事鄂特彭不听久之太原府代州兵马钤辖苏安静与垒宁伊朗罗垒等合议乃筑堠九更新边禁要以违约则罢和市 
疆事自此始定谅祚忌鄂特彭专或告其将叛乃杀鄂特彭夷其族已而请去蕃礼从汉仪嘉佑六年上书自言慕中国衣冠愿以此迎使者朝 
廷许之明年改西寿监军司为保泰军石州监军司为静塞军韦州监军司为祥佑军左厢监军司为神勇军遣使献方物称宣徽南院使朝廷 
诏谕非陪臣所宜称约遵誓诏谅祚复改元拱化治平初求复榷场不许寻出兵秦凤泾原抄熟户扰边塞杀掠人畜以万计复大举攻大顺城 
分兵围柔远砦为环庆经略使蔡挺及蕃官赵明等所败种鄂取绥州因发兵夜掩威明山帐胁降之谅祚乃诈为会议诱知保安军杨定都巡 
检侍其臻等杀之朝廷命韩琦知永兴军经略西方谅祚乃锢送杀定者六宅使李崇贵右侍禁韩道善及定子仲通以献谅祚以治平四年十 
二月卒谥曰昭英皇帝庙号毅宗

　　钦定续通志卷六百四

　　●钦定续通志卷六百五　载记十二

　　载记 【十二】 

　　西夏 【下】 

　　○西夏下 

　　秉常　干顺　仁孝　纯佑　安全　遵顼　　德旺　睍

　　李秉常 
　　李干顺 
　　李仁孝 
　　李纯佑 
　　李安全 
　　李遵顼 
　　李德旺 
　　李睍 

　　△李秉常 

　　秉常谅祚长子母曰恭肃章宪皇后梁氏袭位时年七岁梁氏摄政改元干道辽为为夏国王熙宁二年朝廷遣使用为夏国主秉常入攻 
秦州陷刘沟堡杀守将范愿既而进誓表乞班誓诏及请以安远塞门二砦易绥州朝廷赐誓诏约绥州待得二砦乃还秉常受册而二砦不归 
朝廷遂城绥州秉常寻表请去汉仪复用蕃礼从之明年改元天赐礼盛国庆师众号十万筑诺果堡宋知庆州李复圭合蕃汉兵纔三千偪遣 
偏将李信刘甫种咏等出战宋师大败郭贵复出兵邛州堡夜入栏浪市掠老幼数百又袭金汤无所得惟杀老幼一二百人以功告捷秉常遂 
大举入环庆攻大顺城柔远砦荔原堡淮安镇东谷西谷二砦业乐镇兵多者号二十万少者不下一二万屯榆林距庆州四十里游骑至城下 
九日乃退宋钤辖郭庆高敏魏庆宗秦勃等俱战死种谔谋取横山领兵先城罗古进筑永乐川桑布镇二砦分遣都监赵璞燕达筑抚宁故城 
及分荒堆三泉口浑川开光岭葭芦川四砦与河东路修筑各相去四十余里秉常遂遣将攻顺宁砦复围抚宁悉陷新筑诸堡将士没者千余 
人朝廷遂弃罗古城秉常寻遣使入贡且以二砦易绥州乞如旧约不许复改元大安有李清者本秦人说秉常以河南地归宋秉常母梁氏知 
之遂诛清而夺秉常政宋鄜延总管种谔乃疏秉常遇弒国内乱宜兴师问罪朝廷诏熙河经制李宪与种谔王中正高遵裕刘昌祚五路进师 
又诏吐蕃首领董戬集兵会伐宪总七军及董戬兵三万至新市城 【通鉴作西市新城】 与战为宪所败又为昌祚败于磨脐隘又为谔败 
于无定川谔遂克米脂进攻夏州兵乏食会大雪遂溃入塞者纔三万人 【按宋史沈括传种谔师次五原会大雪粮饷不继殿直刘归仁率 
众南奔士卒二万人皆溃入塞】 中正至宥州奈王井粮尽亦引还遵裕王清远军攻灵州决黄河灌遵裕营复抄绝饷道遵裕兵溃追败之宪 
营于天都山下焚南牟内殿并馆库袭败统军实都喇卜丹擒百人未至灵州而还初秉常闻宋大举母梁氏问策于廷诸将少者尽请战一老 
将独曰不须拒之但坚壁清野纵其深入聚劲兵于灵夏而遣轻骑抄绝馈运兵无食可不战困也梁氏从之宋师卒无功时宋元丰四年也明 
年沈括又请城古乌延城以包横山朝廷遣侍中徐禧内侍押班李舜举来议禧遂于银夏宥之界筑永乐城秉常帅师号三十万与禧战大败 
