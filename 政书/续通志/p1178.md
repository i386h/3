<!-- { "loadSidebar": true } -->
外则赏当功而罚当罪使主上孝弟通于神明道德成于勉强勿以小智子义而图大功不胜幸甚疏及书皆不报于是焞固辞新命九年以徽 
猷阁待制提举万寿观兼侍讲又辞且奏言臣职在劝讲蔑有发明期月之间病告相继坐窃厚禄无补圣聪先圣有言陈力就列不能者止此 
当去一也臣起自草茅误膺召用守道之语形于训词而臣贪恋宠荣遂移素守使朝廷非常不次之举获怀利苟得之人此当去者二也比尝 
不量分守言及国事识见迂陋已验于今迹其庸愚岂堪时用此当去者三也臣自擢春官未尝供职以疾乞去更获超迁有何功劳得以袛受 
此当去者四也国朝典法揆之礼经年至七十皆当致仕今臣年齿己及加以疾病血气既衰戒之在得此当去者五也臣有五当去之义无一 
可留之理乞放归田里疏上以焞提举江州太平观引年告老转一官致仕焞自入经筵即乞休致朝廷以礼留之浚鼎既去秦桧当国见焞议 
和疏及与桧书己不乐至是遂不复留十二年卒焞学于程颐质直弘毅实体力行颐尝以鲁许之且曰我死而不失其正者尹氏子也有论语 
解及门人问答传于世

　　△杨时

　　杨时字中立南剑将乐人幼颖异能属文稍长潜心经史熙宁九年中进士第调官不赴以师礼见程颢于颍昌相得甚欢其归也颢日送 
之曰吾道南矣四年而颢殁又见程颐于洛时年葢四十矣一日见颐颐偶瞑坐时与游酢侍立不去颐既觉则门外雪深一尺矣关西张载尝 
着西铭二程深推服之时疑其近于兼爱与其师颐辨论往复闻理一分殊之说豁然无疑杜门不仕者十年久之厯知浏阳余杭萧山三县皆 
有惠政张舜民在谏垣荐之得荆州教授时安于州县未尝未闻达而德望曰重四方之士不远千里从之游号曰龟山先生时天下多故有言 
于蔡京者以为事至此必败宜引旧德老成署诸左右庶几犹可及京是之会有使高丽者国主问龟山安在使还以闻名为秘书郎迁著作郎 
及面对奏曰尧舜曰允执厥中孟子曰汤执中洪范曰皇建其有极厯世圣人由斯道也熙宁之初大臣文六艺之言以行其私祖宗之法纷更 
殆尽元佑继之尽复祖宗之旧熙宁之法一切废革至绍圣崇宁抑又甚焉凡元佑之政事着在令甲皆焚之以灭其迹自是分为二党搢绅之 
祸至今未殄臣愿明诏有司条具祖宗之法着为纲目有宜于今者举而行之当损益者损益之元佑熙丰姑置而勿论一趋于中而已朝廷方 
图燕云虚内事外时遂陈时政之弊且谓燕云之师宜退守内地以省转输之劳募边民为弓弩手以杀常胜军之势又言都城隍四达之衢无 
高山巨浸以为阻卫士人怀异心缓急不可倚仗执政不能用登对力陈君臣警戒正在无虞之时乞为宣和会计录以周知天下财物出入之 
数徽宗首肯之除迩英殿说书闻金人入攻谓执政曰今日事势如积薪巳然当自奋励以竦动观听若示以怯懦之形委靡不振则事去矣要 
害之地当严为守备比至都城尚何及哉近边州军宜坚壁清野勿与之战使之自困若攻城略地当遣援兵追袭使之腹背受敌则可以制胜 
矣且今日之事当以收人心为先人心不附虽有高城深池坚甲利兵不足恃也免夫之役毒被海内京城聚敛东南花石其害尤甚前止盖尝 
罢之诏墨未干而花石供奉之舟己衔尾矣今虽复申前令而祸根不除人谁信之欲致人和去此三者正今日之先务也金人围京城勤王之 
兵四集而莫相统一时言唐九节度之师不立统帅虽李郭之善用兵犹不免败衄今诸路乌合之众臣谓当立统帅一号令示纪律而后士卒 
始用命又言童贯为三路大帅敌人侵疆弃军而归拏戮之有余罪朝廷置之不问故梁方平何灌皆相继而遁当正典刑以为臣子不忠之戒 
童贯握兵二十余年覆军杀将驯至今日比闻防城仍用阉人覆车之辙不可复蹈疏上除右谏议大夫兼侍讲敌兵初退议者欲割三镇以讲 
和时极言其不可曰河朔为朝廷重地而三镇又河朔之要藩也一旦弃之北庭使敌骑疾驱贯吾腹心不数日可至京城今闻三镇之民以死 
拒之三镇拒其前吾以重兵蹑其后尚可为也若种师道刘光世皆一时名将始至而未用乞召问方略疏上钦宗诏出师而议者多持两端时 
抗疏曰闻金人驻磁相破大名劫夺驱掠无有纪极誓墨未干而背不旋踵吾虽欲专守和议不可得也夫越数千里之远侵人国都危道也彼 
见勤王之师四面而集亦惧而归非爱我而不攻朝廷割三镇三十州之地与之是欲助敌而自攻也闻肃王初与之约及河而返今挟之以往 
此败盟之大者臣窃谓朝廷宜以肃王为问责其败盟必得肃王而后巳时太原围闭数月而姚古逗遛不进时上疏乞诛古以肃军政拔偏裨 
之可将者代之不报李纲之罢太学士伏阙上书乞留纲与种师道军民集者数十万朝廷欲防禁之吴敏乞用时以靖太学时得召对言诸生 
忠于朝廷非有他意但择老成有行谊者为之长贰则将自定钦宗曰无逾于卿遂以时兼国子祭酒首言三省政事所出六曹分治各有攸司 
令乃别寘官属新进少年未必贤于六曹长贰又言蔡京用事二十余年以继述神宗为名实挟王安石以图身利故推尊安石加以王爵配飨 
孔子庙庭今日之祸实安石有以启之谨按安石挟管商之术借六艺以文奸言变乱祖宗法度当时司马光巳言其为害当见于数十年之后 
今日之事若合符契其邪说不可缕数姑即一二事明之昔神宗尝称美汉文惜百金以罢露台安石乃言陛下若能以尧舜之道治天下虽竭 
天下以自奉不为过守财之言非正理曾不知尧舜茅茨土阶禹曰克俭于家则竭天下以自奉者必非尧舜之道其后王黼以三公领应奉司 
号为享上实安石有以倡之也其释凫鹥之末章则谓以道守成者役使羣众泰而不为骄宰制万物费而不为侈此章正谓能持盈则神只祖 
考安乐之而无后艰尔安石独为此说以启人主之侈心后蔡京辈轻费妄用以侈靡为事实安石有以倡之也乞正其学术之谬迫夺王爵明 
诏中外毁去配享之像疏上安石遂降从祀之列谏官冯澥力主王氏上疏诋时会学官中有分争者有旨学官并罢时亦罢祭酒 【按胡安 
国撰杨时墓志云时又言绍圣初章惇蔡卞用事欲报复私怨遂上诬宣仁后而以大逆之名加王珪以定策之功归蔡确己亦与焉此非私于 
确其实自为因以中伤元佑之人耳今乞陛下索绍圣中所修元佑时政记一观庶以究竟昭雪王珪为臣不忠之名追夺蔡确冒受封赠之典 
滥恩所被悉行改正以释天下慎郁之气帝乃诏改宣仁圣烈后谤史宋史本传末载谨附识】 时又言元佑赏籍中惟司马光一人独褎显而 
未及吕公着韩维范纯仁吕大防安焘辈建中初言官陈瓘己褎赠而未及邹浩于是元佑诸臣皆次第牵复寻四上章乞罢谏省陈给事中辞 
乞致仕除徽猷阁直学士提举嵩山嵩福宫时力辞直学士之命改除徽猷阁待制陛辞犹上书乞选将练兵为战守之备高宗即位除工部侍 
郎陛对言自古圣贤之君未有不以典学为务除兼侍读请修建炎会计录乞恤勤王之兵宽假言者连章丐外以龙图阁直学士提举杭州洞 
霄宫己而告老以本官致仕里居以著书讲学为事卒谥文靖时所交皆天下士先达陈瓘邹浩皆以师礼事时暨渡江东南学者推时为程氏 
正宗与胡安国往来讲论尤多时浮沈州县四十有七年晚居谏省仅九十日凡所论列皆切于世道而其大者则辟王氏经学排靖康和议凡 
绍兴初崇尚元佑学术而朱熹张栻之学得程氏之正其源委脉络皆出于时子迪力学通经亦尝师程颐云

　　△罗从彦

　　罗从彦字仲素南剑人以累举恩为惠州博罗县主簿闻同郡杨时得河南程氏学慨然慕之及时为萧山令遂徒步往学焉时熟察之喜 
曰惟从彦可与言道于是日益亲时弟子千余人无及从彦者从彦尝与时讲易至干九四爻云伊川说甚善从彦即鬻田走洛见颐问之颐反 
覆以告从彦谢曰闻之龟山具是矣乃归卒业沙县陈渊杨时之壻也尝诣从彦也竟日乃返谓人曰自吾交仲素日闻所未闻奥学清节直南 
州之冠冕既而筑室山中绝意仕进尝采祖宗故事为遵尧录靖康中拟献阙下会国难不果尝与学者论治曰祖宗法度不可废德泽不可恃 
废法度则变乱之事起恃德泽则骄俄之心生自古德泽最厚莫若尧舜向使子孙可恃则尧舜必传其子法度之明莫如周向使子孙世守文 
武成康之遗绪虽至今存可也又曰君子在朝则天下必治盖君子进则常有乱世之言使人主多忧而善心生故治小人在朝则天下乱葢小 
人进则常有治世之言使人主多乐而怠心生故乱又曰天下之变不起于四方而起于朝廷譬如人之伤气则寒暑易侵木之伤心则风雨易 
折故内有林甫之奸则外必有禄山之乱内有卢杞之奸则外必有朱泚之叛其论士行曰周孔之心使人明道学者果能明道则周孔之心深 
自得之又曰士之立朝要以正直忠厚为本正直则朝廷无过失忠厚则天下无嗟怨一于正直而不忠厚则渐入于刻一于忠厚而不正直则 
流入于懦其议论醇正类此朱熹谓龟山倡道东南士之游其门者甚众然潜思力行任重诣极如仲素一人而己绍兴中卒学者称之曰豫章 
先生淳佑间谥文质

　　△李侗

　　李侗字愿中南剑州剑浦人年二十四闻郡人罗从彦得河洛之学遂以书谒之言愿得受经门下以质所疑从之累年授春秋中庸语孟 
之说从彦好静坐令侗静中看喜怒哀乐未发前气象而求所谓中者久之于天下之理该摄洞贯以次融释各有条序从彦亟称许焉既而退 
居山田谢绝世故余四十年食饮或不充而怡然自适事亲孝谨仲兄性刚多忤侗事之得其欢心闰门内外怡愉肃穆若无人声而众事自理 
亲戚有贫不能婚嫁者则为经理振助之与乡人处饮食言笑终日油油如也其接后学答问不倦虽随人浅深施教而必自反身自得始故其 
言曰学问之道不在多言但默坐澄心体认天理若是虽一毫私欲之发亦退听矣又曰学者之病在于未有洒然冰解冻释处如孔门诸子羣 
居终日交相切磨又得夫子为依归日用之间观感而化者多矣恐于融绎而不脱落处非言说所及也又曰读书者知其所言莫非吾事而即 
吾身以求之则凡圣贤所至而吾所未至者皆可勉而进矣若直求之文字以资诵说其不为玩物丧志者几希其语中庸曰圣门之传是书其 
所以开悟后学无遗策矣然所谓喜怒哀乐未发谓之中者又一篇之指要也若徒记诵而巳则亦奚以为哉必也体之于身实见是理若颜子 
之叹卓然若有所见而不违乎心目之间然后扩充而往无所不通庶乎可以言中庸矣其语春秋曰春秋一事各是发明一例如观山水徒步 
而形势不同不可拘以一法然所以难言者葢以常人之心推测圣人未到圣人洒然处岂能无失耶侗既闲居若无意当世而伤时忧国论事 
感激动人尝曰今日三纲不振义利不分三纲不振故人心邪僻不堪任用致上下之气间隔而国以日衰义利不分故自王安石用事陷溺人 
心至今不自知觉人趋利而不知义则主势日孤人主当于此留意不然则是所谓虽有粟吾得而食诸也是时吏部员外郎朱松与侗为同门 
