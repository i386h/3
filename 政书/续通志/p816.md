<!-- { "loadSidebar": true } -->
为文正近乃乞斲棺鞭尸陛下察此辈之言果出于公论乎章疏前后至数十百上度终不能回遂丐外大飨明堂刘贤妃从侍斋宫安民以为 
万众观瞻亏损圣德语颇切直帝微怒曾布始以安民数撼章惇意其附己屡称之于朝其后并论曾布布亦恨于是与惇比而排之乃取其所 
贻吕公著书文致其罪董敦逸再为御史欲劾苏轼兄弟安民谓二苏负重望恐不当尔至是敦逸并论之谪监滁州酒税满三岁通判温州 【 
按东都事略作安民通判郓州又载于提点永兴军路刑狱后与宋史本传互异】 徽宗即位朝论欲起为谏官曾布沮之以提点永兴军路刑 
狱蔡京用事入党籍流落二十年政和末卒年七十建炎四年赠右谏议大夫同为御史中丞自有传

　　钦定续通志卷三百六十

　　●钦定续通志卷三百六十一　列传一百六十一

　　列传

　　宋 【六十五】

　　○宋六十五

　　孙鼛　　　　吴时　　　　李昭玘　　黄廉　　　　朱服　　　　张舜民　　盛陶　　　　章衡　　　　颜复　　孙升　 
　　　韩川　　　　龚鼎臣　　郑穆　　　　席旦　　　　乔执中　　傅楫　　　　沈畸　　　　徐绩　　张汝明　　　黄葆 
光　　　石公弼　　张克公　　　毛注　　　　洪彦升　　锺傅　　　　陶节夫　　　毛渐　　王祖道　　　张庄　　　　赵 
遹

　　孙鼛
　　吴时
　　李昭玘
　　黄廉
　　朱服
　　张舜民
　　盛陶
　　章衡
　　颜复
　　孙升
　　韩川
　　龚鼎臣
　　郑穆
　　席旦
　　乔执中
　　傅楫
　　沈畸
　　萧服
　　徐绩
　　张汝明
　　黄葆光
　　石公弼
　　张克公
　　毛注
　　洪彦升
　　锺傅
　　陶节夫
　　毛渐
　　王祖道
　　张庄
　　赵遹

　　△孙鼛

　　孙鼛字叔挣钱塘人用父任调武平尉捕获名盗数十再调越州司法参军守赵林荐其材知偃师县蒲中优人诡僧服隐民间以不语惑 
众相传有异法众奔凑其门鼛收按奸状伏辜韩缜镇长安辟入府居五年签书西川判官召对擢提举广东常平徽宗初徙两浙由福建转运 
判官召为屯田员外鼛微时与蔡京善常曰蔡子贵人也然才不胜德恐贻天下忧至是京还朝遇诸涂既见京谓鼛曰我若用于天子愿助我 
鼛曰公诚能谨守祖宗之法以正论辅人主示节俭以先百吏而绝口不言兵天下幸甚京默然既相出鼛提点江东刑狱未几入为少府少监 
户部郎中县官用度无艺鼛与尚书曾孝广侍郎许几谋曰日增一日岁增一岁天下之财岂能给哉共疏论之当国者不乐孝广几由是罢徙 
鼛开封迁太仆卿殿中少监以显谟阁待制知曹州转大中大夫徙郸州邑人子为草祭之谣指切蔡京鼛以闻京怒使言者诬以它谤提举鸿 
庆宫起知单州遂致仕靖康二年卒年八十六赠银青光禄大夫谥曰通靖

　　△吴时

　　吴时字伸道卭州人初举进士得学究出身再试中甲科知华州郑县转运使檄州餫米五万输长安郑独当三万时贻书使者曰会三万 
斛之费以车则千五百乘以卒则五万夫县民可役者纔二百五十八户诚能移兵于华则前费可免使者从其言徽宗求言远臣上章封识多 
不能如式有司悉却之时建言悉得达为睦亲宅教授提举永兴军路学事召为工部员外郎改礼部兼辟雍司业大观兴算学议以黄帝为先 
师时言今祠祀圣祖祝板书臣名亦释奠孔子但例中祀数学六艺之一耳当以何礼事之乃止迁太仆少卿出知耀州又降通判鼎州未赴提 
举河东常平岁饥发公粟以振民童贯经北方每访以边事辄不答还为大晟兴乐擢中书舍人给事中内侍何欣摘监衡州酒犹领节度使时 
奏夺之又因进对及取燕事曰祖宗盟血未干渝之必速乱蔡攸闻之以告王黼黼怒斥为腐儒时求去以徽猷阁待制兼侍读俄提举上清太 
平宫卒年七十八时敏于为文未尝属稿两学目之曰立地书厨

　　△李昭玘

　　李昭玘字成季济南人少与晁补之齐名为苏轼所知擢进士第徐州教授用李清臣荐为秘书省正字校书郎加秘阁校理通判潞州潞 
民死多不葬昭玘斥官地画兆竁具棺衾作文风晓之俗为一变入为秘书丞开封推官俄提点永兴京西京东路刑狱坐元符党夺官徽宗立 
召为右司员外郎迁太常少卿韩宗彦欲用为起居舍人曾布持之布使山陵命始下为陈次升所论出知沧州崇寍初诏以昭玘尝倾摇先烈 
每改元丰敕条倡从宽之邪说罢主管鸿庆宫遂入党籍 【按宋史徽宗本纪崇寍元年九月己亥籍元佑及元符末宰相文彦博等侍从苏 
轼等余官秦观等内臣张士良武臣王献可等凡百有二十人庚子以元符等未上书范柔中以下五百余人为邪等考百二十人碑内无昭玘 
名昭玘当在柔中以下数内也】 初昭玘校试高密得侯蒙蒙执政思顾旧恩使人致己意昭玘惟求秘阁法帖而已使陕西时延安小将车吉 
者被诬为盗昭玘察知无它吉后立战功至皇城使遇昭玘京师拜于前曰感公生成之恩愿以名马为献笑却之晚知歙州辞不行靖康初复 
以起居舍人召而已卒绍兴初追复直徽猷阁 【按宋史此下有吴师礼王汉之涣之三传无事迹足录并从删】

　　△黄廉

　　黄廉字夷仲洪州分寍人第进士厯州县熙寍初或荐之王安石安石与之言问免役事廉据旧法以对安石曰是必能办新法白神宗召 
访时务对曰陛下意在便民法非不良也而吏非其人所以法行而民病陛下不尽察也河朔被水河南齐晋旱淮浙飞蝗江南疫疠陛下不尽 
知也帝即命廉体量振济东道除司农丞还报合旨权利州路转运判官复丞司农为监察御史里行建言愿令两制近臣及转运使各得举士 
诏各荐一人继言寒远下僚既得名闻于上愿令中书审其能而表用则急才之诏不虚行于天下矣又言比年水旱民蒙支贷今幸岁丰有司 
悉当举催久饥初稔累给并偿是使民遇丰年而思歉岁也请令诸道以渐督取之论俞充结王中正致宰属并言中正任使太重河决曹村坏 
田三十万顷民庐舍三十八万家受诏安抚京东发廪振饥远不能至者分遣吏移给择高地作舍以居民流民过所毋征算转行者赋粮质私 
牛而与之钱养男女弃于道者丁壮则役其力凡所活二十五万相州狱起邓伯温上官均论其冤得谴去诏廉诘之竟不能正未几狱成始悔 
之加集贤校理提点河东刑狱辽人求代北地廉言分水画境失中国险固其后契丹果包取两不耕地下临雁门父老以为恨王中正发西兵 
用一而调二转运使又附益之廉曰民朘剥至骨忍自竭根本邪即奏云师必无功当有以善其后 【按宋史王中正传中正前经制西事非 
一此云无功溃归乃系元丰四年李宪等分五道伐西夏中正将兵出河东盖是时廉官河东故论其调发繁苛也】 大军溃归中正嫁罪于转 
饷廉诣上党对理坐贬秩元佑元年召为户部郎中陆师闵茶法为川陕害遣廉使蜀按察至则奏罢其太甚者定俸马岁额朝廷可其议使以 
直秘阁提举明年进为左司郎中迁起居郎集贤殿修撰枢密都承旨上官均论其往附蔡确为狱改陕西都转运使拜给事中卒年五十九

　　△朱服

　　朱服字行中湖州乌程人熙寍进士甲科以淮南节度推官充修撰经义局检讨厯国子直讲秘阁校理元丰中擢监察御史里行参知政 
事章惇遣所善袁默周之道见服道荐引意以市恩服举劾之惇补郡免默之道官受诏治朱明之狱故事制狱许上殿非本章所云者皆取旨 
服论其非是罢之俄知谏院迁国子司业起居舍人以直龙图阁知润州徙泉婺寍庐寿五州庐人饥服便宜振护全活十余万口明年大疫又 
课医持善药分拯之赖以安者甚众绍圣初政力诋变乱法度之故召为中书舍人使辽未返而母死丧除拜礼部侍郎湖州守马城言其居丧 
疏几筵而独处它室谪知莱州徽宗即位加集贤殿修撰再为庐州越两月徙广州哲宗既祥服赋诗为部使者所上黜知袁州又坐与苏轼游 
贬海州团练副使蕲州安置改兴国军卒

　　△张舜民

　　张舜民字芸叟邠州人中进士第为襄崇令 【按东都事略作襄乐令】 王安石倡新法舜民上书言以堂堂之天下而与小民争利可 
耻也时人壮之元丰中讨西夏环庆帅高遵裕辟掌机密文字王师无功坐谪监邕州盐米仓又追赴鄜延诏狱改监彬州酒税会赦北还司马 
光荐其才气秀异刚直敢言以馆阁校勘为监察御史上疏论西夏强臣争权不宜加以爵当兴师问罪因及文彦博左迁监登闻鼓院通判虢 
州提点秦凤刑狱召拜殿中侍御史固辞改金部员外郎进秘书少监使辽加直秘阁陕西转运使知陕潭青三州元符中罢职徽宗立擢右谏 
议大夫居职才七日所上事已六十章陈陕西之弊曰以庸将而御老师役饥民而争旷土极论河朔之困言多剀切徙吏部侍郎旋以龙图阁 
待制知定州改同州坐元佑党谪楚州团练副使商州安置复集贤殿修撰卒舜民慷慨喜论事其使辽也见其太孙禧好音乐美姝名茶古画 
以为他日必有如唐张义潮挈十三州来归者不四十年当见之后如其言绍兴中追赠宝文阁直学士

　　△盛陶

　　盛陶字仲叔郑州人第进士熙寍中为监察御史神宗问河北事对曰朝廷以便民省役议废郡县诚便然沿边地相属如北平至海不过 
五百里其间列城十五祖宗之意固有所在愿仍旧贯庆州李复圭轻敌败国程昉开河无功藉水政以扰州县皆疏其过二人实王安石所主 
陶不少屈出签书随州判官久之人为太常博士考功员外郎工部右司郎中至侍御史陈官冗之敝谓恩泽举人宜取嘉佑治平之制选人改 
官宜准熙寍元丰之法谏官刘安世等攻蔡确为谤诗陶曰诗语近于捃摭不可以长告讦之风安世疏言陶居风宪附会观望纪纲何赖出知 
汝州徙晋州召为太常少卿进权礼部侍郎中书舍人以龙图阁待制知应天府顺昌府瀛州元符中夺职卒年六十七

　　△章衡

　　章衡字子平浦城人嘉佑二年进士第一通判湖州直集贤院改盐铁判官同修起居注言三司经费取领多寡率不预知急则敛于民仓 
卒趣迫故苦其难供愿敕三部判官簿正其数即有所赋先期下之三司使忌其能出知汝州颍州熙寍初还判太常寺建言自唐开元纂修礼 
书以国恤一章为豫凶事删而去之故不幸遇事则捃摭坠残茫无所据今宜为厚陵集礼以贻万世从之出知郑州奏罢原武监弛牧地四千 
二百顷以予民复判太常知审官西院使辽归复命言辽境无备因此时可复山后八州不听衡纂厯代帝系名曰编年通载神宗览而善之谓 
可冠冕诸史判吏部流内铨尝有员缺既拟注而三班院辄用之反讼吏部宰相主其说衡连奏疏与之辨至诉于御前神宗命内侍偕至中书 
以状上请相悟曰若尔吏部是矣乃罪三班未几知通进银台司直舍人院拜宝文阁待制知澶州会官立法禁民贩盐衡言民恃盐以生请如 
故便徙知成德军坐事免元佑中厯秀襄河阳曹苏州加集贤院学士复以待制知扬庐宣颍州卒年七十五

　　△颜复

