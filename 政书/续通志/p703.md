<!-- { "loadSidebar": true } -->
右趣设卧具就榻而卒初张咏在成都闻准入相谓其僚属曰寇公奇材惜学术不足尔及准出陕咏适成都罢还准严供帐大为具待咏将去 
准送之郊问曰何以教准咏徐曰霍光传不可不读也准莫谕其意归取其传读之至不学无术笑曰张公谓我矣在雷州踰年既卒衡州之命 
乃至遂归葬西京道出京南公安县人皆设祭哭于路折竹植地挂纸钱逾月视之枯竹皆生笋众因为立庙岁时享之无子以从子随为嗣准 
殁后仁宗对辅臣哀准以忠死复太子太傅赠中书令莱国公后又赐谥曰忠愍皇佑四年诏翰林学士孙抃撰神道碑帝为篆其首曰旌忠

　　钦定续通志卷三百二十

　　●钦定续通志卷三百二十一　列传一百二十一

　　列传

　　宋 【二十五】

　　○宋二十五

　　李沆【维】　　王旦　　　向敏中

　　李沆 【利瓦伊】
　　王旦
　　向敏中

　　△李沆 【利瓦伊】

　　李沆字太初洺州肥乡人少好学器度宏远父炳尝语人曰此儿异日必至公辅太平兴国五年举进士甲科为将作监丞通判潭州迁右 
赞善大夫转著作郎相府召试约束边将诏书既奏御太宗甚悦命直史馆雍熙三年右拾遗王化基上书自荐太宗谓宰相曰李沆宋湜皆嘉 
士也即命中书并化基召试并除右补阙知制诰沆位最下特升于上各赐钱百万又以沆素贫多负人钱别赐三十万偿之四年与翰林学士 
宋白同知贡举谤议虽众而不归咎于沆迁职方员外郎召入翰林为学士淳化二年判吏部铨尝侍曲宴太宗目送之曰李沆风度端凝真贵 
人也三年拜给事中参知政事四年以本官罢奉朝请未几丁内艰起复遂出知升州未行改知河南府真宗升储迁礼部侍郎兼太子宾客诏 
东宫待以师傅礼真宗即位迁户部侍郎参知政事咸平初以本官平章事监修国史改中书侍郎会契丹侵边真宗北幸命沆留守京师肃然 
真宗还沆迎于郊命坐置酒慰劳久之累加门下侍郎尚书右仆射真宗问治道所宜先沆曰不用浮薄新进喜事之人此最为先问其人曰如 
梅询曾致尧等是矣后致尧副温仲舒安抚夹西疏言仲舒不足与共事轻锐之党无不称快沆不喜也因用他人副仲舒罢致尧帝尝语及唐 
人树党难制遂使王室微弱葢奸邪难辨尔沆对曰佞言似忠奸言似信至如卢杞蒙蔽德宗李勉以为真奸邪是也真宗曰奸邪之迹虽曰难 
辨久之自败一夕遣使持手诏欲以刘氏为贵妃沆对使者引烛焚诏附奏曰但道臣沆以为不可其议遂寝驸马都尉石保吉求为使相复问 
沆沆曰赏典之行须有所自保吉因缘戚里无攻战之劳台席之拜恐腾物议他日再三问之执议如初遂止帝以沆无密奏谓之曰人皆有密 
启卿独无何也对曰臣待罪宰相公事则公言之何用密启夫人臣有密启者非谗即佞臣常恶之岂可效尤时李继迁久叛兵众日盛有图取 
益方之意朝廷困于飞挽中外咸以为灵州乃必争之地苟失之则缘边诸郡皆不可保帝颇惑之因访于沆沆曰继迁不死灵州非朝廷有也 
莫若遣使密召州将使部分军民空垒而归如此则关右之民息肩矣方众议各异未即从沆言未几而灵州陷帝由是益重之沆为相王旦参 
政事以西北用兵或至旰食旦叹曰我辈安能坐致太平得优游无事耶沆曰少有忧勤足为警戒他日四方寍谧朝廷未必无事后契丹讲和 
旦问何如沆曰善则善矣然边患既息恐人主渐生侈心耳旦未以为然沆又日取四方水旱盗贼奏之旦以为细事不足烦圣听沆曰人主少 
年当使知四方艰难不然血气方刚不留意声色犬马则土木甲兵祷祠之事作矣吾老不及见此此参政他日之忧也沆没后真宗以契丹既 
和西夏纳欵遂封岱祠汾大营宫观搜讲坠典靡有暇日旦亲见王钦若丁谓等所为欲谏则业巳同之欲去则上遇之厚乃以沆先识之远叹 
曰李文靖真圣人也当时遂谓之圣相寇准与丁谓善屡以谓才荐于沆不用准问之沆曰顾其为人可使之在人上乎准曰如谓者相公终能 
抑之使在人下乎沆笑曰他日后悔当思吾言也准后为谓所倾始伏沆言沆为相接宾客常寡言马亮与沆同年生又与其弟维善语维曰外 
议以大兄为无口匏维乘间达亮语沆曰吾非不知也然今之朝士得升殿言事上封论奏了无壅蔽多下有司皆见之矣若邦国大事北有契 
丹西有夏人日旰条议所以备御之策非不详究荐绅如李宗谔赵安仁皆时之英秀与之谈犹不能启发吾意自余通籍之子坐起拜揖尚周 
章失次即席必自论功最以希宠奖此有何策而与之接语哉苟屈意妄言即世所谓笼罩笼罩之事仆病未能也沆又尝言居重位实无补惟 
中外所陈利事 【宋史本传作中外所陈利害按东都事畧及长编俱作四方言利事者未尝一施行今据改】 一切报罢之此少以报国尔 
朝廷防制纤悉备具或徇所陈请施行一事即所伤多矣陆象先曰庸人扰之是巳憸人苟一时之进岂念厉民耶沆为相常读论语或问之沆 
曰沆为宰相如论语中节用而爱人使民以时尚未能行圣人之言终身诵之可也景德元年沆待漏将朝矢作而归诏太医诊视抚问之使相 
望于道明日驾往临问赐白金五千两方还宫而沆卒年五十八帝闻之惊叹趣驾再往临哭之恸谓左右曰沆为大臣忠良纯厚始终如一岂 
意不享遐寿言终又泣下赠太尉中书令谥文靖录其弟国子博士贽为虞部员外郎光禄寺丞源为太子中舍屯田员外郎直集贤院维为户 
部员外郎子宗简为大理评事甥苏昂妻兄之子朱涛并同进士出身干兴元年仁宗即位诏配享真宗庙庭沆性直谅内行修谨言无枝叶识 
大体居位慎密不求声誉动遵条制人莫能千以私公退终日危坐未尝跛倚治第封邱门内厅事前仅容旋马或言其太隘沆笑曰居第当传 
子孙此为宰相厅事诚隘为太祝奉礼厅事已宽矣至于垣颓壁损不以屑虑堂前药阑坏妻戒守舍者勿葺以试沆沆朝夕见之经月终不言 
妻以语沆沆曰岂可以此动吾一念哉家人劝治居第未尝答弟维因语次及之沆曰身食厚禄时有横赐计囊装亦可以治第但念市新宅须 
一年缮完人生朝暮不可保又岂能久居巢林一枝聊自足耳安事丰屋哉沆与诸弟友爱尤器重维暇日相对宴饮清言未尝及朝政亦未尝 
问家事沆没后或荐梅询可用真宗曰李沆尝言其非君子其为信倚如此维第进士厯官尚书左丞兼侍读学士预修真宗实录迁工部尚书 
博学少以文章知名至老不废书景德以后巡幸四方典章名物多维所参定尝预定七经正义修续通典册府元龟景佑元年赠尚书左仆射  
【按宋史此下有沆弟维传今接附沆传后】

　　△王旦

　　王旦字子明大名莘人曾祖言黎阳令祖彻左拾遗父祜尚书兵部侍郎以文章显于汉周之际事太祖太宗为名臣 【按欧阳修撰王 
文正公全德元老碑载曾祖追封许国公祖追封鲁国公考追封晋国公皆累赠太师尚书令兼中书令】 尝手植三槐于庭曰吾之后世必有 
为三公者此其所以志也旦幼沉默好学有文祜器之曰此儿当至公相太平兴国五年进士及第为大理评事知平江县就改将作监丞赵昌 
言为转运使以威望自任属吏屏畏入旦境称其善政以女妻之代还命监潭州银场何承矩典郡荐入为著作佐郎预编文苑英华诗类迁殿 
中丞通判郑州表请天下建常平仓以塞兼并之路徙濠州淳化初王禹偁荐其才任转运使驿召至京旦不乐吏职献文召试命直史馆二年 
拜右正言知制诰初祜以宿名久掌书命旦不十年继其任时论美之钱若水有人伦鉴见旦曰真宰相器也与之同列每曰王君凌霄耸壑栋 
梁之材贵不可涯非吾所及李沆以同年生亦推重为远大之器明年与苏易简同知贡举加虞部员外郎同判吏部流内铨知考课院赵昌言 
参机务旦避嫌引唐独孤郁权德舆故事辞职太宗嘉其识体改礼部郎中集贤殿修撰昌言出知凤翔即曰以旦知制诰仍兼修撰判院事又 
令冠西阁至道元年知理检院二年进兵部郎中真宗即位拜中书舍人数月为翰林学士兼知审官院通进银台封驳司帝素贤旦尝奏事退 
目送之曰为朕致太平者必斯人也钱若水罢枢务得对苑中访近臣之可用者若水言旦有德望堪任大事帝曰此固朕心所属也咸平三年 
又知贡举锁宿旬日拜给事中同知枢密院事踰年以工部侍郎参知政事契丹侵边从幸澶州雍王元份留守东京遇暴疾命旦驰还权留守 
事旦曰愿宣寇准臣有所陈准至旦奏曰十日之间未有捷报时当如何帝默然良久曰立皇太子旦既至京直入禁中下令甚严使人不得传 
播及驾还旦子弟及家人皆迎于郊忽闻后有驺诃声惊视之乃旦也景德二年 【按宋史本传戴咸平三年同知枢密院事谕年参知政事 
下又云二年加尚书左丞考宋史真宗本纪及东都事畧旦加左丞在景德二年拜相在三年二年上脱景德二字今据增】 加尚书左丞三年 
拜工部尚书同中书门下平章事集贤殿大学士监修两朝国史王钦若以天书封禅等事倾动帝意帝心惮旦曰王旦得无不可乎钦若曰臣 
得以圣意喻之宜无不可乘间为旦言旦黾勉而从帝尤犹豫莫与筹之者会幸秘阁骤问杜镐曰古所谓河出图洛出书果何事也镐老儒不 
测其旨漫应之曰此圣人以神道设教尔帝繇此意决复召旦欢饮赐以尊酒曰此酒极佳归与妻孥共之既归发之皆珠也由是凡天书封禅 
之事旦不复异议 【谨按通鉴辑览　　御批王旦于天书封禅之事称贺力请甚至身充大礼使于谄谀逢迎之术无所不至则其过更不 
止于不能谏阻而已也至后遗令披缁为敛以表不谏之失尤为欲葢弥彰或者以为美珠固结则殊不然即如所云诡为尊酒颁赐其事甚秘 
谁复为之漏泄实系史家傅会之词】 大中祥符初为天书仪仗使从封泰山为大礼使进中书侍郎兼刑部尚书受诏撰封祀坛颂加兵部尚 
书四年祀汾阴又为大礼使迁右仆射昭文馆大学士仍撰祀坛颂将复进秩恳辞得免止加功臣俄兼门下侍郎玉清昭应宫使 【按石林 
燕语云大中祥符五年玉清昭应宫成王魏公为首相始命充使宫观置使自此始然每为现任宰相兼职天圣元年吕申公为相时朝廷崇奉 
之意稍缓因是罢使名】 五年为玉清奉圣像大礼使景灵宫建又为朝修使七年刻天书兼刻玉使选御厩三马赐之玉清昭应宫成拜司空 
国史成迁司徒旦为天书使每有大礼辄奉天书以行恒邑邑不乐凡柄用十八年为相仅一纪会契丹修和西夏誓守故地二边兵罢不用真 
宗以无事治天下旦谓祖宗之法具在务行故事慎所变改帝益信之言无不听凡大臣有所请必曰王旦以为何如天下大蝗使人于野得死 
蝗帝以示大臣明日执政遂袖死蝗进曰蝗实死矣请示于朝率百官贺旦独不可后数日方奏事飞蝗蔽天帝顾旦日使百官方贺而蝗如此 
岂不为天下笑耶宫禁火灾旦驰入帝方以两朝所积为可惜旦对曰陛下富有天下财帛不足忧所虑者政令赏罚之不当臣备位宰府天灾 
如此臣当罢免继上表待罪帝乃降诏罪已许中外封事言得失后有言荣王宫火所延非天灾请置狱劾当坐死者百余人旦独请曰始火时 
