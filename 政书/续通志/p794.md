<!-- { "loadSidebar": true } -->
番部为前锋而汉兵守城伺便利然后出不分战守每一路以数将通领之吕惠卿以为调发不能速集始变旧法杂汉番兵团结分守战每五 
千人随屯驻将具条约以上】 诸老将不谓然帝颇采听将推其法于他路遣禧往经画禧是惠卿议谓帅蔡延庆亦以为不然帝召延庆还加 
禧直龙图阁使往代以母忧不行服除召试知制诰兼御史中丞官制行罢知制诰专为中丞邓绾守长安禧疏其过帝知其以惠卿故虽改绾 
青州亦左迁禧给事中种谔西讨得银夏宥三州而不能守延帅沈括欲尽城横山瞰平夏城永乐诏禧与内侍李舜举往相其事令括总兵以 
从李稷主馈饷禧言银州虽据明堂川无定河之会而故城东南巳为河水所吞其西北又阻天堑实不如永乐之形势险阨窃惟银夏宥三州 
陷没百年一日兴复于边将事功实为俊伟军锋士气固巳百倍但建州之始烦费不赀若选择要会建置堡栅名虽非州实有其城旧来疆塞 
乃在腹心巳与沈括议筑砦堡各六砦之大者周九百步小者五百步堡之大者二百步小者百步用工二十三万遂城永乐十四日而成禧括 
舜举还米脂明日夏兵数千骑趋新城禧亟往视之或说禧曰初被诏相戒御寇非职也禧不听与舜举稷俱行括独守米脂先是种谔还自京 
师极言城永乐非计禧怒变色谓谔曰君独不畏死乎敢误成事谔曰城之必败败则死拒节制亦死死于此犹愈于丧国师而沦异域也禧度 
不可屈奏谔跋扈异议诏谔守延州夏兵二十万屯泾原北闻城永乐即来争边人驰告者十数禧等皆不之信曰彼若即来是吾立功取富贵 
之秋也禧亟赴之大将高永亨曰城小人寡又无水不可守禧以为沮众欲斩之既而械送延狱比至夏兵倾国而至永亨兄永能请及其未陈 
击之禧曰尔何知王师不鼓不成列禧执刀自率士卒拒战夏人益众分阵迭攻抵城下曲珍兵陈于水际官军不利将士皆有惧色珍白禧曰 
今众心巳摇不可战战必败请收兵入城禧曰君为大将柰何遇敌不战先自退邪俄夏骑卒度水犯陈鄜延选锋军最为骁锐皆一当百银枪 
锦袄光彩耀日先接战而败奔入城蹂后陈夏人乘之师大溃死及弃甲南奔者几半珍与残兵入城崖峻径窄骑卒缘崖而上丧马八千匹遂 
受围水砦为夏人所据掘井不及泉士卒渴死者大半夏人蚁附登城尚扶创拒鬬珍度不可敌又白禧请突围而南永能亦劝李稷尽捐金帛 
募死士力战以出皆不听大雨城陷四将走免禧舜举稷死之永能没于陈初括奏夏兵来逼城见官兵整故还帝曰括料敌疏矣彼来未出战 
岂肯遽退邪必有大兵在后巳而果然帝闻禧等死涕泣悲愤为之不食赠禧金紫光禄大夫吏部尚书谥曰忠愍官其家二十人稷工部侍郎 
官其家十二人禧疏旷有胆略好谈兵每云西北可唾手取恨将帅怯尔吕惠卿力引之故不次用自灵武之败秦晋困棘天下企望息兵而沈 
括种谔陈进取之策禧素以边事自任狂谋轻敌猝与强敌遇至于覆没自是之后帝始知边臣不可信倚深自悔咎遂不复用兵无意于西伐 
矣子俯自有传

　　李稷

　　 李稷

　　李稷字长卿卭州人父绚龙图阁直学士稷用荫厯管库权河北西路转运判官修拓深赵邢三州城役无愆素性陗刻严忍察访使者以 
为言都水丞程昉亦诉其越职诏令件析御史周尹又论稷父死二十年不葬仅徙东路俄提举蜀部茶场甫两岁羡课七十六万缗擢盐铁判 
官诏推扬其功以劝在位遂为陕西转运使制置解盐秦民作舍道傍者创使纳侵街钱一路扰怨与李察皆以苛暴著称时人语曰寍逢黑杀 
莫逢稷察种谔起兴灵议稷闻之亦上言可令边面诸将各出兵挠之使不得耕种则其国必困国困众离取可决也及出境稷督饷民苦挽运 
多散逸稷令骑士执之断其足筋宛转山谷闲凡数十人累日乃得死始稷受旨得斩郡守以下于是上下相临以峻法虽小吏护丁夫亦颛戮 
不请军食竟不继谔谋斩稷客吕大钧引义责之复使还取粮既集谔犹宣言稷乏军兴致大功不就至削两秩贬为判官永乐既城稷辇金银 
钞帛充牣其中欲夸示徐禧以为城甫就而中巳实积金既多故受围愈急而稷守之不敢去以及于难李舜举别有传

　　△高永能

　　高永能字君举世为延州人至永能始家青涧少有勇力善骑射由行伍补殿侍稍迁供奉官种谔取绥州发永能兵六千先驱入啰兀五 
战皆捷转供备库副使治绥德城辟地四千顷增户千三百即知城事元丰初为鄜延都监秋太稔夏人屯一千骑于大会平将取稼永能简精 
骑突过其营骑卒惊溃获钤辖二人转六宅使夏人患之令曰有得高六宅者赏金等其身经略使吕惠卿行边永能伏骑谷中以备侵轶边骑 
果至驰出击走之夏兵二万犯当川堡永能以千骑与相遇度不能支依险设疑兵且鬬且却而令后骑扬尘若援兵至者奋而前遂解去擢本 
路钤辖四年西讨永能为前锋围米脂城边人十万来援永能谓弟永亨曰彼恃众集易吾军营当大川宜严陈待其至张左右翼击之可破也 
诘旦鏖战于无定河斩首数千级得马三千橐駞牛羊万计城犹未下密遣谍说降其东壁守将衣以文锦导以鼓吹耀诸城下酋乃降进东上 
合门使寍州刺史以年老请不许又进四方馆使荥州团练使永乐之役献谋皆不用城既陷其孙昌裔欲援之从闲道出永能叹曰吾结发从 
事西羌战未尝挫今年已七十受国大恩恨无以报此吾死所也顾易一卒敝衣战而死其子世亮与昌裔求得尸以归诏赠房州观察使录其 
子世亮为忠州刺史诸孙皆侍禁殿直永能家世州将所领多故部曲拊之有恩惠遇敌则身先之下有伤者载以己副马故能得士死力远近 
喜言其事称之曰老高及死边人无不痛惜永能之亡延州将皇城使寇伟亦力战而没赠均州防御使

　　△沈起

　　沈起字兴宗明州鄞县人 【宋史本传作明州郑人今据东都事略改】 进士高第调滁州判官 【按东都事略作滁州军事推官】  
与监真州转般仓闻父病委官归侍以丧免有司劾其擅去终丧荐书应格当迁用帝谓辅臣曰观过知仁今由父疾而致罪何以厚风教而劝 
天下之为人子者乃特迁之知海门县县负海地卑闲岁海潮至冒民田舍民徙以避弃其业起为筑堤百里引江水灌溉其中田益辟民相率 
以归至立祠以报御史中丞包拯举为监察御史吏部格选吏以赃私絓法无轻重终身不迁起论其情可矜者可限年叙用遂着为令立县令 
考课法设河渠司领诸道水政乞采汉故事择卿大夫子弟入宿卫选贤良文学高第给事宫省勿专任宦官宗室袒免亲令补外官复府兵汰 
冗卒书数十上以论兴国铁官事不合出通判越州改知蕲楚二州京东岁饥盗起除提点刑狱至则开首赎法携其伍盗内自暌疑转相束缚 
唯恐后改开封府判官为湖南转运使凡羽毛筋革舟楫竹箭之材多出所部取于民无制吏挟为奸起会其当用自与商人贸易所省什六七 
召为三司盐铁副使直舍人院熙寍三年韩绛使陕西加起集贤殿修撰陕西都转运使庆州军变将寇长安起率兵讨平之会韩绛城绥州不 
利起亦罢知江寍府入知吏部流内铨奉使契丹至王庭其位着乃与夏使等起曰彼陪臣尔不当与王人齿辞不就列遂升东朝使者自是为 
定制六年拜天章阁待制知桂州自王安石用事始求边功王韶以熙河进章惇熊本亦因此求奋是时议者言交址可取朝廷命萧注守桂经 
略之注盖造谋者也至是复以为难起言南交小丑无不可取之理乃以起代注遂一意事攻讨妄言密受旨擅令疆吏入溪洞点集土丁为保 
伍授以阵图使岁时练习继命指使因督餫盐之海滨集舟师寓教水战故时交人与州县贸易悉禁止之于是交址益贰太集兵谋入寇苏缄 
知邕州以书抵起请止保甲罢水运通互市起不听劾缄沮议起坐边议罢命刘彝代之 【此下按东都事略云徙知潭再阅月徙杭交人大 
举陷钦廉邕三郡】 以守广日遏绝其表疏于是交人疑惧率众犯境连陷廉白钦邕四州死者数十万人事闻贬起团练使安置郢州徙越又 
徙秀而卒 【按东都事略作谪为郢州团练副使会赦移温州卒】 起生平喜谈兵尝以兵法谒范仲淹仲淹器其材注孙武书以自见卒用 
此败

　　△刘彝

　　刘彝字执中福州人幼介特居乡以行义称从胡瑗学瑗称其善治水凡所立纲纪规式彝力居多第进士为邵武尉调高邮簿移朐山令 
治簿书恤孤寡作陂池教种艺平赋役抑奸猾凡所以惠民者无不至邑人纪其事目曰治范熙寍初为制置三司条例官属以言新法非便罢 
神宗择水官以彝悉东南水利除都水丞久雨汴涨议开长城口彝请但启杨桥斗门水即退为两浙转运判官知处州俗尚巫鬼不事医药彝 
着正俗方以训斥淫巫三年七百家使以医易业俗遂变加直史馆知桂州禁与交人互市交址陷钦廉邕三州坐贬均州团练副使安置随州 
又除名为民编隶涪州徙襄州元佑初复以都水丞召还病卒于道年七十

　　△熊本

　　熊本字伯通番阳人儿时知学郡守范仲淹异其文进士上第为抚州军事判官稍迁秘书丞知建德县县令项包鱼池为圭田本弛以与 
民熙寍初提举淮南常平检正中书礼房事 【按东都事略云改户房】 六年泸川罗晏夷叛诏察访梓夔得以便宜治夷事本尝通判戎州 
习其俗谓彼能扰边者介十二村豪为乡导尔以计致百余人枭之泸川其徒股栗愿矢死自赎本请于朝宠以刺史巡检之秩明示劝赏皆踊 
跃顺命独柯阴一酋不至本合晏州十九姓之众发黔南义军强弩遣大将王宣贾昌言率以进讨贼悉力旅拒败之黄葛下追奔深入柯阴窘 
乞降尽籍丁口土田及其重宝善马归之公上受贡职于是乌蛮罗氏鬼主诸夷皆从风而靡愿世为臣仆迁刑部员外郎集贤殿修撰同判司 
农寺神宗劳之曰卿不伤财不害民一旦去百年之患至于檄奏详明近时鲜俪焉赐三品服西南用兵蛮中始此蔡京时为秀州判官本言其 
学行纯茂练习新法荐为干当公事河湟初复本为秦凤路都转运使熙河法禁阔略蓄积不支岁月本奏省冗官百四十员岁减浮费数十万 
渝州南川獠木斗叛诏本安抚本进营铜佛坝抗其尤焚积聚以破其党木斗气索举秦州地五百里来归为四砦九堡建铜佛坝为南平军初 
熟獠王仁贵以木斗亲系狱本释其缚置麾下至是摧锋先登大臣议加本天章阁待制帝曰本之文朕所自知当典书命遂知制诰帝数称其 
文有体命院吏别录以进又上疏云天下之治有因有革期于趋时适治而已议者猥用持盈守成之说文苟简因循之治因以安常习故为俗 
奋言纳忠者悠悠之徒相与蹙额旴衡而诋骂之陛下出大号发大政可谓极因革之理然改制之始安常习故之羣圜视四起交讙而合噪或 
诤于廷或谤于市或投劾引去者不可胜数陛下烛见至理独立不夺今虽少定彼将伺隙而逞愿陛下深念之本之意专以媚王安石也范子 
渊创浚河之役文彦博争之命本行视议如彦博安石白出本分司西京居三年起知滁州改广州 【按东都事略作复集贤殿修撰知广州 
】 召为工部侍郎宜州蛮扰边道除龙图阁待制知桂州至则谕溪洞酋长戒边吏勿生事请选将练民代戍益市马以足骑兵宜州遂无事民 
