<!-- { "loadSidebar": true } -->
　　能字子才浑瑊以朔方军讨朱泚引佐幕府累迁黔中观察使以谗坐贬从为中丞奏以自代繇将作监授岭南节度使卒赠礼部尚书从 
子慎由安潜能子彦曾自有传

　　钦定续通志卷二百四十五

　　●钦定续通志卷二百四十六

　　列传

　　唐 【四十六】

　　○唐四十六

　　王思礼　　　鲁炅　　　　王难得【子颜用】　　辛云京【京杲】　冯河清　　　李芃　　李叔明【升】　　曲环　　　 
王虔休　　卢羣　　　　李元素　　　卢士玫

　　王思礼
　　鲁炅
　　王难得
　　辛云京 【辛京杲】
　　冯河清
　　李芃
　　李叔明
　　曲环
　　王虔休
　　卢羣
　　李元素
　　卢士玫

　　△王思礼

　　王思礼高丽人入居营州父为朔方军将思礼习战鬬从王忠嗣至河西与哥舒翰同为押衙及翰为陇右节度使思礼与中郎将周佖为 
翰押衙以功授右卫将军关西兵马使从讨九曲后期当斩临刑翰释之思礼徐曰死固分也何复贷为诸将壮之俄加金城郡太守安禄山反 
翰为元帅奏思礼兼太常卿充元帅府马军都将委以军事潼关失守思礼走行在肃宗责不坚守引至纛下将斩之宰相房管谏以为可收后 
效遂赦之寻副房管战便桥不利更为关内行营节度河西陇右伊西行营兵马使守武功贼安守忠来战思礼退保扶风长安平思礼先入清 
宫收东京战数有功迁兵部尚书封霍国公食实户五百寻兼潞沁等州节度干元元年总关中潞州行营兵三万骑八千与子仪围贼相州军 
溃惟思礼与李光弼两军独全寻破史思明别将万余众于直千岭光弼徙河阳代为河东节度副大使上元元年加司空自武德以来三公不 
居宰辅唯思礼而已二年薨赠太尉谥曰武烈思礼善守计短攻战然持法严整士不敢犯在太原器甲完精储粟至百万斛云 【思礼在太 
原储廥盈衍请输半以实京师事见邓景山传】

　　△鲁炅

　　鲁炅幽州蓟人长七尺余略通书史以荫补左羽林长上陇右节度使哥舒翰引为别将从破石堡城收河曲迁左武卫将军后复以破吐 
蕃跳荡功除右领军大将军安禄山反拜上洛太守将行于帝前画攻守势迁南阳太守兼守捉防御使封金乡公寻为山南节度使以岭南黔 
中山南东道子弟五万屯滍水南贼将武令珣毕思琛等击之众欲战炅不可贼右趋乘风纵火郁气奔营炅与中人辥道挺身走举众没贼收 
散兵保南阳潼关失守贼使哥舒翰招下不从使武令珣攻之令珣死田承嗣继往颖川来瑱襄阳魏仲犀合兵援炅炅城中食尽饿者相枕藉 
朝廷遣中使者曹日升宣慰加炅特进太仆卿不得入日升以十骑驰入城致命复以骑趋让阳领兵千由音声道运粮饷炅故炅得与贼相持 
踰三月炅被围凡一年昼夜战人相食卒无救至德二载五月乃率众突围走襄阳承嗣尾击炅殊死战二日斩获甚众贼引去俄拜御史大夫 
襄邓十州节度使会二京平贼走河北时襄汉数百里乡聚荡然举无樵烟初贼欲剽乱江湖赖炅适扼其冲故南夏以完策勋封岐国公实封 
二百户干元元年又加淮西节度邓州刺史与九节度围安庆绪于相州炅领淮西襄阳两镇步卒万人骑三百明年与史思明战安阳王师不 
利炅中流矢辄奔诸节度溃去所过剽夺而炅军尤甚有诏来瑱节度淮西徙炅郑陈亳节度使至新郑闻郭子仪整军屯谷水李光弼还太原 
炅羞惧仰药死年五十七

　　△王难得

　　王难得沂州临沂人父思敬少隶军试太子宾客难得健武工骑射天宝初为河源军使吐蕃赞普子郎支都者恃趫敏乘名马宝钿鞍略 
阵挑战甚闲暇难得怒挟矛驰马直斩其首玄宗壮其果召见令殿前作刺贼状大悦赐锦袍金带累授金吾将军从哥舒翰击吐蕃至积石虏 
吐谷浑王子悉弄参及悉颊藏而还复收五桥拔树惇城进白水军使收九曲加特进肃宗在灵武军赏乏难得上家赀助军试卫尉卿俄领兴 
平军及凤翔兵马使收京师方战麾下士失马难得驰救矢着眉披肤鄣目乃拔箭断肤殊死前鬬血蔑不己帝嘉之从郭子仪攻相州累封琅 
邪郡公为英武军使宝应二年卒赠潞州大都督

　　王子颜
　　王用

　　 王子颜

　　子子颜少从父征讨检校卫尉卿生庄宪太后元和元年宪宗朝南宫乃褒赠思敬为司徒难得太尉子颜太师唯子颜子用及封

　　 王用

　　用字师柔拜太子詹事纔三月封太原郡公掌厩苑累迁检校左散骑常侍兼右金吾大将军谦畏无过卒赠工部尚书

　　△辛云京 【辛京杲】

　　辛云京兰州金城人客籍京兆世为将家云京有胆决常冠军积功迁特进太常卿史思明屯相州云京以锐兵四千袭滏阳追破其众至 
浪井授开府仪同三司加代州都督镇北兵马使太原军乱帝恶邓景山绳下无渐以云京性沈毅因授太原尹进封金城郡王 【按肃宗纪 
宝应元年建卯月癸丑河东军乱杀其节度邓景山都知兵马使辛云京自称节度使又邓景山传云景山遇害肃宗不复究验遣使谕抚其军 
军中请云京为节度使诏可据此葢云京自立之后以军中之情请诸朝非帝特授也本传恐误】 云京治谨于法军中畏而信之回纥恃旧勋 
每入朝所在暴钞至太原不敢惕息数年太原大治加检校尚书右仆射同中书门下平章事大厯三年检校左仆射卒年五十五代宗为发哀 
流涕赠太尉谥曰忠献从弟京杲信安王祎节度朔方京杲与弟旻以策千说祎后从李光弼出井陉先驱战嘉山尤力累迁鸿胪卿召为英武 
军使代宗立封庸国公迁左金吾卫大将军进晋昌郡王厯湖南观察使 【按京杲为湖南观察使贪虐使部将王国良戌武冈赖其富即劾 
以死国良恐据县反事见嗣曹王皋及西原蛮传又尝私怒部曲杀之有司劾当死赖李忠臣救得释事见李忠臣传而京杲本传俱不载】 后 
为工部尚书致仕朱泚盗京师以老病不能从西向恸而卒赠太子少保旻亦从光弼定恒赵后署太原三贼使史思明屯相军及滏阳旻逆击 
走之东都陷退守河阳卒于屯云京曾孙谠别传

　　△冯河清

　　冯河清京兆人始隶郭子仪军以战多拜左卫大将军后从泾原节度使马璘充兵马使数以偏师与吐蕃遇建中时节度使姚令言率兵 
讨关东以河清知留后幕府殿中侍御史姚况领州而行师过阙有急变德宗走奉天河清况闻问召诸将计事东向哭相励以忠发储铠完仗 
百余乘献行在初帝之出六军仓卒无良兵士气沮及河清输械至被坚勒兵军声大振即拜河清泾原节度使安定郡王况行军司马朱泚数 
遣谍人訹之河清辄斩以徇兴元元年浑瑊以吐蕃兵败贼韩旻等泾人妄传吐蕃有功将以叛卒孥与赀归之众大恐且言不杀冯公吾等无 
类矣田希鉴遂害河清况挺身还乡里京师平赠河清尚书左仆射拜况太子中舍人况性简退未尝言功属岁凶奉稍不自给以饥死河清再 
赠太子少傅

　　△李芃

　　李芃字茂初赵州人解褐上邽主簿严武为京兆尹荐补长安尉李勉观察江西表署判官永泰初宣饶剧贼方清陈庄西绝江劫商旅支 
党盘结芃请以秋浦置州扼使不得合勉奏以宣之秋浦青阳饶之至德置池州即诏芃行州事魏少游代勉表署都团练副使摄江州刺史勉 
节度永平复辟幕府会李灵耀反署芃兼亳州防御使护陈颍饟道德宗立授河阳三城镇遏使未几拜节度使以东畿汜水等五县隶属与马 
燧等破田悦洹水上以功检校兵部尚书实封百户进围悦悦将符璘以骑五百降兴元初检校尚书右仆射以疾将请老谓所亲曰岁方旱蝗 
上厌征伐天下城垒坚戈鋋利然务以力胜其可尽乎救敝者莫若德方镇之臣宜先退让死权锢禄吾敢哉言而不践非吾志也固求罢归东 
都卒年六十四赠太子太保

　　△李叔明

　　李叔明字晋闻州新政人本鲜于氏仲通之弟也擢明经为杨国忠剑南判官干元中除司勋员外郎副汉中王瑀使回纥回纥遇瑀慢叔 
明让之可汗为如礼复命迁司门郎中东都平拜洛阳令招徕遗民号能吏擢商州刺史上津转运使迁京兆尹民歌其德久之以疾辞除太子 
右庶子崔旴扰成都出为卭州刺史旴入朝即拜东川节度使遂州刺史徙治梓州大厯末表乞宗姓列属籍代宗从之建中初吐蕃袭火井掠 
龙州陷扶文远三州叔明分五将邀击走之加检校户部尚书梁崇义阻命诏引兵下峡战荆门败其众襄州平迁检校尚书左仆射德宗幸兴 
元出家赀助军悉衣币献宫掖加太子太傅封蓟国公初东川承兵盗乡邑雕破叔明治之二十年抚接有方华裔遂安后朝京师以病足赐锦 
辇令宦士肩舁以见拜尚书右仆射乞骸骨改太子太傅致仕贞元三年卒谥曰襄叔明素恶道佛之弊上言请本道定寺为三等观为二等上 
寺留僧二十一上观道士十四每等降杀以七皆择有行者余还为民德宗善之以为不止本道可行下尚书省杂议都官员外郎彭偃请僧道 
士年未满五十岁输绢四尼及女冠输绢二杂役与民同之过五十者免刑部员外郎裴伯请僧道士一切限年六十四以上尼女冠四十九以 
上许在道余悉还为编民官为计口授地收废寺观以为庐舍议虽上罢之

　　李升

　　 李升

　　子升 【通鉴作升】 以少卿从德宗梁州叔明严敕以死报故升有功擢禁军将军贞元初迁太子詹事坐郜国公主贬罗州别驾叔明 
素豪侈在蜀殖财广第舍田产殁数年子孙骄纵赀产皆尽世言多藏者以叔明为鉴云

　　△曲环

　　曲环陕州安邑人客陇右少喜兵法资勇敢善骑射天宝中从哥舒翰讨吐蕃拔石堡取黄河九曲洪济等城授果毅别将安禄山反从鲁 
炅守邓州与贼武令珣战尤力加左清道率从李抱玉屯河阳又自将兵守泽州破贼锐将安晓拜羽林将军与诸将讨史朝义平河北累转金 
吾大将军大厯中戍陇州数破吐蕃以功兼太常卿德宗初吐蕃寇剑南诏环以邠陇兵五千驰救收七盘城威武军维茂等州吐蕃破走威名 
大振加太子宾客赐名马豫讨泾州刘文喜迁开府仪同三司封晋昌郡王邠陇兵马使时李纳逼徐州环与刘元佐救之败其众功最建中三 
年擢邠陇行营节度使李希烈陷汴州环守寍陵战陈州斩贼三万五千级禽其将翟崇晖进检校工部尚书兼陈州刺史希烈平改陈许节度 
赐封三百户二州比为寇冲民苦剽卤客他县环勤身节用宽赋敛简条教不三岁归者襁系训农治兵谷食丰衍转检校尚书左仆射贞元十 
五年卒年七十四赠司空

　　△王虔休

　　王虔休字君佐汝州梁人少涉学有材武以信义为乡党畏慕大厯中刺史李深署为裨将泽潞李抱真闻其名厚以币招之授兵马使抱 
真讨河北战双冈临洛虔休功多擢步军都虞候封同昌郡王实封五十户抱真卒一军思乱虔休折其邪谋众服其言得不乱德宗嘉之以邕 
王为昭义节度大使擢虔休潞州左司马领留后本名延贵至是赐名号令抚循军中大治初抱真之丧军司马元谊据洺州叛虔休遣将李廷 
芝讨之谊出奔魏治潞二岁迁昭义节度使检校工部尚书始属城州县守宰多署他职不亲政故治苟简虔休悉增俸廪遣就部人以妥安卒 
年六十二赠尚书左仆射谥曰敬

