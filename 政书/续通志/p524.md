<!-- { "loadSidebar": true } -->
长史再迁吏部侍郎永淳元年诏与中书门下同承受进止平章事封巨鹿男上疏言选举法弊曰周礼太宰内史并掌爵禄废置司徒司马别 
掌兴贤诏事分任于羣司而统之以数职王命其大者而自择其小者汉制诸候得自置吏四百石以下州郡掾吏督邮从事悉任之于牧守爰 
自魏晋始归吏部递相祖袭以迄于今用刀笔以量才按簿书而察行法与世敝其来久矣又居此任者闲非其选为人择官为身择利下笔系 
亲疏措情观势要游宦之途同乎市井夫听言观行圣者难之今使百行九能折之于一面具僚庶品专断于一司不亦难乎且臣闻从政莅官 
不可以无学今贵戚子弟例早求官弘文崇贤千牛辇脚之类程较既浅技能亦薄而门阀有素资望自高少仕则废学轻试则无才又勋官三 
卫流外之属不待州县之举直取书判非先德后言之谊臣闻国之用人如人之用财贫者厌糟糠富者余梁肉故当衰敝乏贤则磨策朽钝而 
乘驭之太平多士则遴柬髦俊而任使之今选者猥多宜以简练为急窃见制书三品至九品并得荐士此诫仄席旁求意也但褒贬不明故上 
不忧黜责下不尽搜剔苟以应命莫慎所举耳惟贤知贤圣人笃论身且滥进鉴岂知人不择举者之行能而责所举之庸滥不可得巳以陛下 
圣明国家德业而不建经久之策为无穷之基但顾望魏晋遗风臣窃惑之愿少遵周汉之规以分吏部选即所用详所失鲜矣不纳进拜文昌 
左丞鸾台侍郎同凤阁鸾台三品迁地官尚书检校纳言元同与裴炎缔交能保终始故号耐久朋先是狄仁杰督太原运失米万斛将坐诛元 
同救免而河阳令周兴未知也数于朝堂听命元同曰明府可去矣毋久留兴以为沮己衔之至是诬元同言太后老矣当复皇嗣后不察赐死 
于家年七十三初监察御史房济监刑谓曰丈人盍上变冀召见得自陈元同曰人杀与鬼杀等耳不能为告事人元同子恬字安礼事亲以孝 
闻第进士为御史主簿开元中至颍王傅

　　△李昭德

　　李昭德雍州长安人父干佑贞观初为殿中侍御史鄃令裴仁轨私役门卒太宗欲斩之干佑曰法令与天下共之非陛下独有也仁轨以 
轻罪致极刑非画一之制刑罚不中则民无所措手足帝意解繇是免死迁侍御史母卒庐墓侧负土成坟帝遣使就吊表异其闾厯治书侍御 
史有能名永徽初擢御史大夫为褚遂良所恶出为邢魏二州刺史干佑虽强直而昵小人尝为书与所善吏刺取朝廷事迷隐其辞遂良白发 
于朝坐流驩州召拜沧州刺史 【旧书云坐流爱州干封中起为桂州都督】 入为司刑太常伯坐漏禁中语免官卒昭德强干有父风擢明 
经累官御史中丞永昌初坐事贬振州陵水尉还为夏官侍郎如意元年拜凤阁侍郎同凤阁鸾台平章事武后营神都昭德规创文昌台及定 
鼎上东诸门标置华壮洛有二桥司农卿韦机徙其一直长夏门民利之然洛水岁淙啮之缮者告劳昭德始累石代柱锐其前厮杀暴涛水不 
能怒自是无患俄检校内史辥怀义讨突厥以昭德为行军长史不见虏还武承嗣任文昌左相昭德谏曰承嗣巳王不宜典机衡以惑众庶且 
父子犹相篡夺况姑侄乎后矍然曰我未之思也乃罢承嗣为太子少保洛阳人王庆之率险佞数百人请以承嗣为皇太子后不许固请后遣 
昭德诘其故昭德笞杀庆之余党散走 【谨案通鉴辑览　　御批武氏此时己悍然无所顾忌独于皇嗣一节良心未尽澌灭犹徘徊观望 
庆之欲逢恶而适以逢怒天网恢恢于此亦可见矣】 因奏曰自古有侄为天子而为姑立庙乎以亲亲言之天皇陛下夫也皇嗣陛下子也当 
传之子孙为万世计陛下承天皇顾托而有天下若立承嗣臣见天皇不来食矣后乃止承嗣谮短之后曰吾任昭德而获安枕是代我劳非而 
所及也时朝廷进用谀佞幸恩者众有人获洛水白石而赤文者献阙下曰此石赤心故以献昭德叱曰洛水余石岂尽能反邪左右皆笑时来 
俊臣侯思止舞文法数诛陷大臣人皆慑惧昭德每奏其诬罔不道状卒榜杀思止其党稍摧沮然昭德颇怙权为众指目鲁王府功曹参军邱 
愔上疏曰陛下天授以前万几独断公卿百执事具职而己自长寿以来厌怠细政擢委昭德秉总权纲而才小任垂负气强愎聋盲下民刍狗 
同列作福专威横绝朝野臣伏见南台敕目羣臣奏请陛下制巳曰可而昭德建言不可制又从之昭德参奉机密不预申献替而画可已行方 
兴驳异是阳露专权以示于人归美引咎谊不如此台寺庶官望尘慑气一切奏谳与夺事宜皆承风指臣观其胆乃大于身鼻息所冲上拂云 
汉履霜坚冰须防其渐大权一去收之良难愿陛下鉴察又果毅邓注着石论数千言述其专恣凤阁舍人逢弘敏以闻后由是恶之谓姚璹曰 
诚如所言昭德固负国矣乃贬钦州南宾尉俄召授监察御史万岁通天二年来俊臣诬以逆谋既而俊臣亦下狱同日诛时甚雨众庶莫不冤 
昭德而快俊臣神龙二年赠左御史大夫建中三年加赠司空

　　△吉顼

　　吉顼洛州河南人性阴克敢言事举进士及第调明堂尉父哲为易州刺史坐赇当死顼以二女弟进武承嗣承嗣表贷哲死迁顼龙马监 
刘思礼谋反顼上变事后命武懿宗噪声因讽囚引生平所牾者三十六姓捕系诏狱搒楚百惨以成其狱同日论死天下冤之擢右肃政台中 
丞来俊臣下狱当死状三日不下顼从武后游苑中因闲言俊臣诬杀忠良罪恶如山国蟊贼也尚何惜于是后斩俊臣突厥陷赵定授检校相 
州刺史且募兵制虏南向顼辞不知武后曰贼方走藉卿坐镇耳初太原温彬茂临死封一笥书诿妻曰吾死后须年及垂拱献之垂拱初妻上 
其书言后革命及突厥至赵定事故后知虏且还顼至募士无应者俄诏以皇太子为元帅应募日数千顼还言状后曰人心若是邪卿可为羣 
臣道之顼诵语于朝诸武恶之始顼善张易之与田归道辥稷员半千李迥秀皆为控鹤内供奉顼又强敏故后倚为腹心圣厯二年进天官侍 
郎同凤阁鸾台平章事尝与武懿宗争论殿中懿宗陋短俯偻顼严语侵之无所容假后怒曰我在乃藉诸武他日安可保衔之张易之兄弟以 
宠盛思自全问顼计安出顼曰公家以幸进非有大功于天下势必危吾有不朽策愿效之非止保身且世世不绝胙易之流涕请顼曰天下思 
唐久矣庐陵斥外相王幽闭上春秋高诸武非海内属意公盍从容请相王庐陵以副人望易吊为贺之资也易之昌宗乘闲如顼教后意乃定 
既而知顼与谋召见问状顼对庐陵相王皆陛下子先帝顾托于陛下当速有所付乃还中宗明年顼坐弟冒伪官贬琰川尉及辞召见泣曰臣 
去国无复再谒愿有所言然疾棘请须臾闲后命坐顼曰水土皆一盎有争乎曰无曰以为涂有争乎曰无曰以涂为佛与道有争乎曰有之顼 
首谢曰虽臣亦以为有夫皇子外戚有分则两安今太子再立而外家诸王并封陛下何以和之贵贱亲疏之不明是驱使必争臣知两不安矣 
后曰朕知之业巳然且奈何顼寻徙始丰尉客江都卒中宗之立顼实倡之会得罪无知者睿宗初有发明其忠乃下诏赠御史大夫

　　钦定续通志卷二百二十四

　　●钦定续通志卷二百二十五　列传二十五

　　列传

　　唐 【二十五】

　　○唐二十五

　　张廷珪　　　韦凑【见素　谔维　虚心】　　韩思复【朝宗佽】　宋务光　　　辛替否　　武平一　　　李乂　　　贾曾 
至

　　张廷珪
　　韦凑
　　韩思复
　　宋务光
　　辛替否
　　武平一
　　李乂
　　贾曾

　　△张廷珪

　　张廷珪河南济源人慷慨有志尚第进士补白水尉举制科异等累迁监察御史按劾平直武后税天下浮屠钱营佛祠于白司马坂作大 
象廷珪谏以为倾四海之财殚万民之力穷山之木为塔极冶之金为象然犹佛氏所谓有为之法不足高也填塞涧穴覆压虫蚁且巨亿计工 
员穷窭驱役为劳饥渴所致疾疹方作又僧尼乞匄自赡而州县督输星火迫切鬻卖以充非所谓随喜者也今天下虚竭苍生雕弊宜先边境 
实府库养人力后善之召见长生殿赏慰良厚因是罢役会诏市河南河北牛羊荆益奴婢置监登莱以广军资廷珪上书曰今河南牛疫十不 
一存诏虽和市甚于抑夺并市则价难准简择则吏求贿是牛再疫农重伤也高原耕地夺为牧所两州无复丁田牛羊践暴举境何赖荆益奴 
婢多国家户口奸豪掠买一入于官永无免期南北异宜至必生疾此有损无益也抑闻之官所恃在民民所恃在食食所资在耕耕所资在牛 
牛废则耕废耕废则食去食去则民亡民亡则何恃为君羊非君国切要假令蕃滋不可射利后乃止张易之诛议穷治党与廷珪言易之盛时 
趋附奔走半天下尽诛则巳暴罚一二则治不平宜一切洗贷中宗纳之神龙初诏白司马坂复营佛祠廷珪方奉诏抵河北道出其所见营筑 
劳亟怀不能巳上书切争且言自中兴之初下诏书弛不急斥少监杨务廉以示中外今土木复兴不称前诏愿罢之以纾穷乏帝不省寻为中 
书舍人再迁礼部侍郎玄宗开元初大旱关中饥诏求直言廷珪上疏曰古有多难兴国殷忧启圣盖事危则志锐情苦则虑深故能转祸为福 
也景龙年闲凶党构乱陛下神武迅扫氛垢日月所烛无不泽濡明明上帝宜锡介福而顷阴阳愆候九谷失稔关辅尤剧臣思天意殆以陛下 
春秋鼎盛不崇朝有大功轻尧舜而不法思秦汉以自高故昭见咎异欲日慎一日永保太和愿陛下畏天戒恤人穷约心削志考前王之书敦 
素朴之道登端士放佞人屏后宫减外厩去淫巧捐珠璧场无蹴鞫之玩野绝从禽之乐休远境罢县戍矜惠惸独蠲薄徭赋自然和气上通珍 
祥下降况今陛下受命伊始华夷百姓清耳以听刮目以视冀有闻见安可怠弃典则坐孤其望哉再迁黄门侍郎监察御史蒋挺坐法诏决杖 
朝堂廷珪执奏御史有谴当杀杀之不可辱也士大夫服其知体王琚持节巡天兵诸军方还复诏行塞下议者皆谓将袭回纥廷珪陈五不可 
且言中国步多骑少人赍一石粮负甲百斤盛夏长驱昼夜不休劳逸相绝其势不敌一也出军掩敌兵不数万不可以行废农广馈饥岁不支 
二也千里远袭其谁不知贼有斥候必能预防三也狄人兽居碛漠譬之石田克而无补四也天下无年当养人息兵五也又请复十道按察使 
巡视州县帝然纳之因诏陆象先等分使十道时遣使赍缯锦至石国市犬马廷珪言不宜劳远人致异物俄坐漏禁内语出为沔州刺史频徙 
苏宋魏三州初景龙中宗楚客纪处讷武延秀韦温等封户多在河南河北讽朝廷诏两道蚕产所宜虽水旱得以蚕折租廷珪谓两道倚大河 
地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜锡铅锴海之蜃蛤鱼盐水旱 
皆免寍独河南北外于王度哉愿依贞观永徽故事准令折免诏可在官有威化入为少府监封范阳县男以太子詹事致仕卒赠工部尚书谥 
贞穆廷珪伟姿仪善八分书与李邕友善及邕踬于仕屡表荐之人尚其方介去

　　△韦凑

　　韦凑字彦宗京兆万年人祖叔谐贞观中为库部郎中与弟吏部郎中叔谦兄主爵郎中季武同省时号三列宿凑永淳初解褐授婺州参 
