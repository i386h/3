<!-- { "loadSidebar": true } -->
　　述善不克曰丁述义不悌曰丁 【史记正义作述义不克无述义不悌曰丁句】
　　丁许慎说文作玎考丁之为谥说者引齐侯伋宋公申以车之然齐丁公之子为乙公孙为癸公丁乙癸皆于名则伋称丁公者以干纪号 
耳宋开国至丁公申四世矣微子启启弟衍衍子稽皆未尝有谥安见丁公之独为谥况以干纪号固殷法也宋殷之后又何怪其循用殷法乎 
史记谥丁者盖自北魏穆崇始其后贾彦浩孙彦潜并用此谥郑志创之亦非阙疑之义魏书引作述义不克与史记同与今本异
　　有功安民曰烈秉德遵业曰烈 【遵史记正义作尊】
　　晋三十五世烈公止为谥烈之始
　　刚克为伐曰翼思虑深远曰翼
　　后汉关内侯阴兴建初五年追谥翼此谥翼之始见史传者
　　刚德克就曰肃执心决断曰肃
　　赵五世肃侯语为谥肃之始
　　爱民好治曰戴典礼不塞曰戴 【史记正义作典礼不愆】
　　曹八世戴侯鲜为谥戴之始
　　死而志成曰灵乱而不损曰灵极知鬼事曰灵不勤成名曰灵死见思能曰灵好祭鬼神曰灵 【史记正义作极知鬼神死见神能好祭 
鬼怪独断止乱而不损曰灵】
　　周灵王为谥灵之始
　　短折不成曰殇未家短折曰殇 【独断止短折不成曰殇】
　　晋穆侯弟殇叔为谥殇之始
　　不显尸国曰隐隐拂不成曰隐 【史记正义增多见美坚长曰隐句独断作违拂不成曰隐陆德明释文作不尸其位曰隐】
　　隐古与偃同用故徐隐王亦称徐偃王
　　年中早夭曰悼肆行劳祀曰悼恐惧从处曰悼 【年中早夭独断作中身早折恐惧从处一本作徙处】
　　卫宁喜称悼子此谥悼之始见于春秋者
　　不思忘爱曰剌愎很遂过曰剌 【过史记正义作祸盖传写讹】
　　汉燕王刘旦长沙王刘建德利昌侯刘殷当涂侯魏杨宜城侯燕安汜乡侯何武平阿侯王仁宋晋平王刘休佑后周卫王宇文直毕王宇 
文贤唐巢王元吉中书侍郎高璩并谥刺考璩传太常博士曹璞建言璩为相交游丑杂谥法不思忘爱曰刺请谥为刺盖与周书作忘爱者互 
异然孔晁注云忘其爱己者则作忘爱为正
　　外内从乱曰荒好乐怠政曰荒 【史记正义增多凶年无谷曰荒句周书别作凶年无谷曰糠见后】
　　汉城阳王刘顺梁王刘喜朝阳侯刘圣什邡侯雍巨鹿舞阳侯樊市人建平侯杜业红阳侯王立宋散骑常侍颜师伯侍中何勖唐归义侯 
突厥颉利并谥荒
　　在国逢难曰愍在国连忧曰愍祸乱方作曰愍使民折伤曰愍 【史记正义难作囏连作遭折作悲独断止在国逢难曰愍】
　　古愍与闵通故凡春秋时之谥闵者皆即愍也又与愍通史记宋闵公鲁闵公皆作愍三字实一义又南宋以后兼用悯字宋张廷坚绍兴 
时追谥节悯辽托卜嘉道宗时谥贞悯
　　早孤短折曰哀恭仁短折曰哀 【恭仁独断作恭人】
　　蚤孤有位曰幽壅遏不通曰幽动祭乱常曰幽 【独断止壅遏不通曰幽】
　　克威捷行曰魏克威惠礼曰魏
　　鲁有魏公考史记与汉书古今人表皆作魏律厯志作微古微音徽徽魏音近故也汉漯阴侯昆邪子苏亦谥魏
　　去礼远众曰炀 【独断同史记正义作去礼远正增多好内远礼曰炀句据孔晁注云内好朋淫外则荒政似非去礼远众之义检苏洵 
谥法于炀谥下列好内怠政一条与注意合则周书旧有此文今本讹脱】
　　周穆王时鲁有炀公懿王时宋有炀公并名熙汉有魏其炀侯刘昌史表作畅侯谥法无畅盖史误也
　　容仪恭美曰胜 【史记正义胜作昭】
　　汉书表河陵郭客谥胜胜谥仅一见
　　威德刚武曰圉
　　汉高陵侯王虞人高后三年谥圉此谥圉之始考王虞人以前有强侯留肸高祖十一年谥圉但圉史表作简恐或误
　　圣善周闻曰宣施而不成曰宣 【施而不成曰宣句今本周书及史记正义皆错出篇末今类纪于此圣善周闻独断周作同陆德明释 
文于鲁宣公下引谥法作善问周达曰宣】
　　治民克尽曰使
　　行见中外曰悫
　　上二谥郑志所削使谥无考明武进伯朱冕谥忠悫
　　胜敌壮志曰勇 【史记正义无】
　　此谥至唐乃用之盖自高祖时谥绛州总管罗士信始
　　昭功寍民曰南
　　状古述今曰誉
　　商誉二谥亦郑志所削
　　心能制义曰度
　　上三谥前史亦无用之者宋有度宗乃庙号非谥也考心能制义曰度及篇中所列照临四方曰明勤施无私曰类教诲不倦曰长慈和徧 
服曰顺择善而从曰比数条皆昭公二十八年左传文周公之书不宜反引左氏之说当是后人所窜入者崇文总目云学者录之托以名篇盖 
亦因此类而致疑耳
　　好和不争曰安
　　后汉书安帝纪注应劭引谥法宽容和平曰安今周书无此文
　　外内贞复曰白
　　晋陶宏景谥贞白先生
　　不生其国曰声 【独断同】
　　鲁声伯之母不聘因谥为声然曹有声公野郑有声公胜蔡有声侯产楚有声王当卫有声公训列国大夫谥声者尤多岂尽不生其国者 
意声谥或兼声闻之义而周书流传日久不无阙漏乃仅传不生其国一义其义亦太专矣
　　杀戮无辜曰厉 【独断作暴虐无亲曰厉】
　　周恭王时晋蔡皆有厉侯此谥厉之始
　　官人应实曰知
　　古智字作知金辽王杲谥智烈舒穆噜阿里父和垣谥智敏元孟苏色谥智敏盖用此谥
　　凶年无谷曰糠 【史记正义无此文别作凶年无谷曰荒】
　　汉被阳侯刘偃安阳侯刘延年皋虞侯刘定并谥糠
　　名实不爽曰质
　　汉棘阳侯杜但于元光四年谥质盖前史谥质者自但始后汉书质帝纪注应劭引谥法忠正无邪曰质今周书无此文
　　不悔前过曰戾
　　汉戾太子始谥戾
　　温良好乐曰良
　　唐皇甫无逸长孙敞并于太宗时谥良盖此谥至唐始见之
　　怙威肆行曰丑
　　魏吴质初谥丑侯后改谥威侯晋何曾北魏于中亦尝议谥丑而卒从美谥蒙此谥而不改者唐白敏中也郑志下谥六十五缪丑二言皆 
不载
　　勤政无私曰类 【史记正义作施勤无私左传作勤施无私】
　　曲台奏议五代鄂州刺史刘敬文谥类
　　好变动民曰躁
　　周元王时秦有躁公谥躁之始见前史者汉有阳都趮侯丁宁又有东昌趮侯刘成颜师古注曰趮古躁字也
　　慈和徧服曰顺 【独断作慈仁和民曰顺】
　　后汉孝顺帝始谥顺
　　满志多穷曰惑
　　后周有陈惑王宇文纯
　　危身奉上曰忠
　　汉辉渠侯仆明始谥忠
　　思虑深远曰□ 【曰字下各本周书俱阙史记正义作思虑果远曰明注云自任多近于专与周书同玩注义似别释一字系不美之谥 
非释明字知史记明字亦误明王圻谥法考载有思虑深远曰捍句与注意稍近但史传无用捍谥者今仍阙之以传疑】
　　怠政外交曰携 【今本周书作息政外交曰推史记正义无此文独断息作怠推作携明王圻谥法考所载亦同考古谥携者为周幽王 
次子伯服汉容成侯徐卢梁邵陵王萧纶推谥不见史册为传写之误无疑今改正】
　　疏远继位曰绍
　　汉有汲绍侯公上不害金有卫绍王永济
　　彰义掩过曰坚
　　汉有临辕坚侯戚鳃孝惠五年谥坚盖前史谥坚者自鳃始
　　肇敏行成曰直
　　汉王根谥直道让公
　　内外宾服曰正
　　后汉有节卿正侯赵熹为谥正之始
　　华言无实曰夸
　　教诲不倦曰长
　　上二谥前史无考长谥郑志所不载
　　爱民在刑曰克
　　汉有隆虑克侯周灶史表作哀侯北魏慕容熙刘社生并于熙平时谥克
　　啬于施与曰爱
　　汉成安侯郭迁元康三年谥爱盖前史谥爱者自迁始
　　逆天虐民曰抗 【抗一作炀】
　　抗谥前史无考郑志作亢
　　好廉自克曰节
　　汉阏氏侯冯解散高祖十二年谥节盖前史谥节者自解散始
　　择善而从曰比
　　比谥前史无考
　　好更改旧曰易
　　此谥郑志亦不载周显王时燕有易王盖谥易之始见者
　　名与实爽曰缪 【独断作名实过爽曰缪】
　　古缪与穆通故史记曹缪公燕缪侯秦缪公鲁缪公凡作缪者皆本谥穆至唐谥封伦裴延龄为缪乃取名与实爽之义
　　思虑不爽曰愿
　　古字愿原同故此谥周书作愿苏洵谥法作原汉王子侯表剧侯错山侯国柴侯代修市侯寅景成侯雍枣侯山皆谥原箕侯文谥愿颜师 
古曰愿音愿又音原盖汉时两字通用
　　贞心大度曰匡 【独断同】
　　周有匡王
　　（臣）等谨按宋晁公武称周公谥义一百九十余条今逸周书自一人无名曰神至贞心大度曰匡祇百八十余条而唐张守节所录以 
冠于史记者计百九十四条适符晁氏所称之数盖今本残缺非唐宋之旧矣篇末隐哀也以下多因上文而申释之虽间有增出之文然释训 
而不条其义故晁氏不并数之谥义之内今既以张守节所录及蔡邕独断核其异同于条下俾资参订其篇末释训亦仍据史册疏证以备考 
云
　　隐哀也 【史记正义增多景武也句】
　　施德为文
　　除恶为武
　　辟地为襄
　　服远为桓 【一作视远为桓误】
　　刚克为发 【史记正义作刚克为僖无柔克为懿履亡为庄有过为僖三句】
　　发谥郑志不载前史亦无考
　　柔克为懿
　　履亡为庄 【履亡疑当作履正】
　　有过为僖余皆象也 【原本有过为僖下有施而不成曰宣惠无内德曰献今改入上文宣献谥义条内复出治而无眚为平乱而不损 
为灵由义而济为景今删】
　　（臣）等谨按隐哀也至此自刚克为发外皆申释上文和会也以下又多因上谥义之文而转释之
　　和会也
　　后汉孝和帝始谥和自此至末三十一言郑志取以为谥者曰和勤睿考周敏然周谥前史无考
　　勤劳也
　　汉宗室泗水王综永光三年谥勤盖谥勤之始唐赠广州都督谢方叔谥曰勤考通典载唐赠谥有五窦抗谥曰博宇文士及谥曰纵杨昉 
谥曰恪于匡济谥曰果方叔谥曰勤云此五谥谥法并无出于有司一时之议不知汉时己有谥勤者杜佑未之考耳
　　遵循也 【史记正义作尊修也】
　　爽伤也
　　肇始也
　　乂治也 【史记正义无】
　　康安也 【史记正义无】
　　申释康谥
　　怙恃也
　　享祀也
　　胡大也
　　申释胡谥
　　服败也
　　康顺也 【史记正义康作秉】
　　据上文有秉德不回曰孝句孔晁注云顺于德而不违疑史记作秉者为正
　　就会也
　　■〈忄寒〉过也
　　据上文有典礼不塞曰戴句孔晁注云无过考塞字无训过者疑本作不■〈忄寒〉后讹为塞也
　　锡与也
　　典常也
　　肆放也
　　糠虚也 【史记正义作康尔雅作漮虚也】
　　考小雅酌彼康爵郑笺康空也则史记作康亦通然此申释上文糠谥之义当作糠
　　叡圣也
　　叡字郑志作睿唐代宗谥睿文孝武皇帝盖谥睿之始见前史者睿宗则庙号也
　　惠爱也
　　申释惠谥
　　绥安也
　　坚长也
　　申释坚谥
　　耆强也
　　考成也
　　周昭王时鲁有考公盖谥考之始
　　周至也
　　怀思也
　　申释怀谥
　　式法也 【史记正义式作武】
