<!-- { "loadSidebar": true } -->
审录冤狱多所平反大安初除博州防御使凡属县事应赴州者不得泊于逆旅以防吏奸人皆便之俄为行六部侍郎劾奏监军完颜恩楚虚 
造功状恩楚坐免官诏以奎为宣差都提控贞佑初以疾卒谥庄肃

　　△乌凌阿与

　　乌凌阿与本名和卓大名路纳琳必喇明安人累官武胜军节度使贞佑二年改西安军节度使入为兵部尚书上言按察转运司 【按 
百官志泰和八年以转运司权轻不能规措钱谷令诸路按察使并兼转运使故云按察转运司】 拘榷钱谷纠弹非违此平时之治法今四方 
兵动民心未定军士动见刻削乞权罢按察及劝农使又东平屯兵万余可运滨盐易粮刍给之潼关及黄河津要将校皆出卒伍类庸懦不可 
用乞选材武者代之衮曹濮浚诸郡皆可屯重兵敕州县官劝民力穑至于防秋则清野保城下尚书省竟不施行又奏新制利买军器材物稽 
缓者的决此令若行有司必督责趣办民将不堪可量罚月俸从之兴定三年卒

　　△温特赫达

　　温特赫达字子达本名蒙古勒盖州安春明安人性敦厚寡言笑初举进士廷试搜阅官易其首小谓曰汝欲求作官邪达曰取人以才学 
不以年貌众咸异之明昌五年中第调固安主簿累迁太常少卿充陕西元帅府经厯官兴定元年摄侍御史上疏论伐宋又言辽东兴王之地 
尹埒图不能守走还南京度今之势可令濮王守纯行省盖州以系一方之心宣宗曰一子非所爱但幼不更事讵能辨此逾月上言天下轻重 
系于宰相迩来每令权摄甚无谓也今之将帅谋者不能战战者不能谋岂无其人但用之未尽耳宣宗曰人才难知故先试其称否卿所谓用 
之未尽者为谁对曰陕西统军使巴古喇忠直干略知延安府瓜尔佳寔伦深沈有谋能得士心虽有微过不足为累宰相高琪高汝砺恶其言 
俄充陕州行枢密院参议官累迁集庆军节度使时东方荐饥上疏言亳州户旧六万今存者无十一何以为州且调发数倍于旧乞量为减免 
是岁大水砀山下邑野无居民转运司方忧兵食达闻二县无主稻田且万顷收可数万斛即具奏诏户部尚书高夔专治其事所获无几夔坐 
累抵罪达自念失奏因感愧发病寻卒

　　△王扩

　　王扩字充之中山永平人明昌五年进士调邓州录事迁怀安令猾吏张执中诬败二令扩到官执中挈家避去累官德州防御同知诏赈 
贷山东西路饥民棣州尤甚扩于限数外给之泰和中山东盗起安抚张万公牒往督甫扩行章邱道中遇一男子与止不常捕讯果厯城大盗 
也众以为神再迁监察御史被诏详谳冤狱时凡鬬杀奏决者章宗辄减死中外断狱皆以出罪为贤扩谓同辈曰生者从谳死者何辜非法也 
时将置三司治财扩上书曰大定闲曹望之为户部财用殷阜亦存乎人而己今三司职掌皆户部旧式官乃户部旧官吏亦户部旧吏愚于户 
部而智于三司乎乃罢 【按百官志秦和八年省户部官员置三司贞佑闲罢之则是章宗时未尝罢也与传异】 张炜职办西北路粮草王 
谦发其奸蠹诏扩按之无所假借炜旧与扩厚使人让扩曰君不念同舍邪扩曰既奉诏安得顾故人大安中 【中州集作崇庆初】 为河东 
北路按察签事贞佑二年上书陈河东守御策大槩谓分军守隘散则不成军合则势重馈饷一涂以逸待劳以主待客此上策也又曰军校猥 
众分例过优乞以千人为一军择望重者一人为万户两明安四穆昆教阅约束岂不简易而省费哉又曰按察兼转运本欲假纠劾之权以检 
括钱谷迩来军兴粮道军府得而制之太原代岚三军皆其州府长官如今通掌资储则弊立革按察职举矣又曰数免租税科籴益繁民不为 
恩徒增廪绐教练无法军不足用书奏不见省迁汴后召为户部侍郎迁南京路转运使太府监奏羊瘦不可供御宣宗召扩诘问扩奏官无羊 
皆取于民今民心未安宜崇节俭帝首肯之平章政事高琪阅尚食物谓扩曰上焦劳万机赖膳羞以赡养臣子宜尽心扩曰此尚食监事何劳 
宰相高琪默然衔之有司夺市人衣以给往戍潼关军士京师大扰扩白宰相请三日造高琪怒不从潼关己破元兵至近郊遣扩行六部事俔 
办刍粮偕户部郎张好礼往商虢过中牟不可进高琪奏扩畏避削两阶降授陇州防御使规办秦巩军食逾月权陕西东路 【中州集作陕 
西西路】 转运使致仕兴定三年卒谥刚毅扩博学多才梗直不容物以是不振于时云

　　△伊喇富森

　　伊喇富森东北路乌尔呼河明安人以荫补吏部令史累官顺义军节度副使部内明安穆敦掠民妇女藏之窟室人无敢发者富森迹其 
所在率众入索之得四十三人穆敦抵罪徙莫州刺史上言沿边军官私役军人边防不治及扰动等事乞严勒禁诏行之大安初同知兴中府 
事督民缮城濠为御守备顷之兵果至攻其北城既接战使备其西薄暮果来攻以有备解去寻改广宁崇庆元年秋被牒如邻郡元兵薄城其 
子铜和尚率家奴拒战广宁赖以完富森还悉放奴为良终不言子之功识者多之未几充辽东宣抚副使岁大饥出沿海仓粟先赈后奏优诏 
奖谕至宁元年除巩傅兼吏部郎中呼沙呼作难富森称疾不出宣宗封呼沙呼泽王百官皆贺亦不往呼沙呼欲罪之除寿州防御使贞佑三 
年迁山东转运使久之致仕兴定二年宣宗御登贤门召致仕官赐食问时政得失富森乃上书曰为今之计惟先招徕乣人然后中都可复辽 
东可通今西北多虞而南鄙不敢撤戍刍粮调度仰给河南宜开宋人讲和之端抚定河朔策之上也山东残破羣盗满黟若宋人资以粮饷假 
以官爵为患愈大当选官招捕谕使复业募其壮悍为兵亦致胜之一也又曰自承安用兵军中设监战官论议之闻动相矛盾平居选材勇自 
卫一旦有急驱疲懦出战宁不败事书奏朝廷略施用焉元光元年卒

　　△鄂屯忠孝

　　鄂屯忠孝字全道本名雅格懿州呼图克明安人幼孤事母孝大定二十二年进士调蒲州司候累迁翰林待制权户部侍郎佐胥持国治 
决河以劳进一阶除河平军节度使兼都水监遂疏七祖佛河及王村周平道口鸡爪孙家港复开东明南阳冈马蹏孙村诸河垒石为岸十余 
里民不胜病贞佑初附呼沙呼议欲降卫绍王为庶人宣宗不从顷之拜参知政事中都围急粮运道绝诏忠孝搜括民粟存两月食用悉令输 
官酬以银钞或僧道戒牒是时胥鼎计划军食奏许纳粟买官鼎己籍者忠孝再括之今百姓两输欲为己功左谏议大夫张行信上疏曰民食 
止存两月而又夺之便当绝食不独归咎有司亦怨朝廷之不察也宣宗善其言谓忠孝曰国家本欲得粮今既得矣姑从民便可也行信复奏 
忠孝平生矫伪不近人情急于功名诡异要誉惨刻害物忍而不恤句当河防河朔居民不胜其病军负民钱抑不令偿力荐呼沙呼后果作难 
犹自谓有功议籍没其子孙又云不当其偏党不公如此乃使与政如社稷何于是出知济南府事改知中山府寻卒谥惠敏

　　△富察思忠

　　富察思忠本名乌延隆安路海兰乌珠明安人大定二十五年进士为潞王傅被诏与学士张行简讨论武成王庙配等列思忠奏配享诸 
将不以世代为先后按唐祀典李靖李绩居吴起乐毅上圣朝太祖以二千之众破百万之师太宗克宋成此帝业秦王宗翰宋王宗望罗索古 
绅与前代之将各以功德明列可也泰和六年 【按本史礼志议武成王庙配享事亦在是年】 屡被宋兵诏议备御攻守之法思忠曰但当 
选择贤将宜攻宜守临时制变无不可者帝以为然贞佑初呼沙呼请废卫绍王为庶人思忠阿附其议曰窃人之财犹谓之盗况偷大位以私 
己乎宣宗不从二年春享于太庙思忠摄太尉醉殴礼直官御史台劾奏降秘书监顷之迁翰林学士同修国史卒

　　△完颜寓

　　完颜寓本名恩楚西南路明安人大定二十八年进士累官右司郎中翰林待制兼侍御史贞佑初议卫绍王事与呼沙呼相抗中都围急 
诏内外士庶皆得言事有王守信者本一村夫敢为大言■〈宀禹〉荐于朝诏署行军都统募市井无赖教阅为兵进退跳掷大似童戏因与 
其众出城杀百姓之樵采者以为功又荐贾耐儿本岐路小说人俚语诙嘲以取衣食制运粮车千两时材木甚艰所费浩大观者皆窃笑之草 
泽李栋在卫绍王时尝事司天监李天惠依附天文假托占卜趋走贵臣俱为司天官尝密奏白气贯紫微主京师兵乱幸不贯彻得不成祸既 
而高琪杀呼沙呼宣宗益信之左谏议大夫张行信奏曰狂子庸流猥蒙拔擢参预机务甚无谓也司天之官占见天象据经陈奏使人主饬己 
修政转祸为福如有天象乞令诸监官公同陈奏所见或异则各以状闻不宜偏听帝召行信与■〈宀禹〉面订守信事复与近侍就决于高 
琪言守信不可用帝始以行信之言为然兴定元年■〈宀禹〉行山东路元帅府事苗道润与伊喇特尔格不协诏■〈宀禹〉和辑之十二 
月密州破为乱军所杀

　　△富察伊埒图

　　富察伊埒图东京明安人勇健多力为武器署令从军兵溃被执贞佑二年与降兵万余俱脱归三年充辽东上京等路宣抚使与上京行 
省富察乌锦争权及卖隆安战马擅造银牌睚眦杀人巳而矫称宣召弃隆安赴南京宣宗皆释不问兴定二年行枢密院于邓州御史台奏伊 
埒图在军中买沙覆道盗用官银矫制收禁书指斥銮舆使亲军守门护卫押宿拟前后卫仗婢妾效内人妆饰等事诏吏部尚书阿布哈布卜 
苏鞫之坐诛

　　△完颜仲元

　　完颜伸元本姓郭氏中都人大安中兴阿林俱应李雄募数有功赐姓完颜氏仲元兵最强号花帽军贞佑三年权山东东路宣抚副使四 
年山东乏粮仲元欲屯军于黄河侧上书乞补京官且面陈恢复河朔策诏曰卿兄弟鸠集义旅所在立功今求入见其意固嘉东平方危正赖 
卿等相为声援俟兵势稍缓即徙军附河屯驻此时卿来盖未晚也未几改河北宣抚副使屡有功以本职为从宜招抚使计约苏尔坦等图恢 
复时红袄贼据涟水县仲元遣提控罗索击破之败祝春擒郭伟余众奔溃遂复涟水县是岁改商州经略使未几潼关失守仲元连趋商虢复 
至嵩汝皆弗及仲元因上书欲伐西夏以张兵势 【按西夏纪仲元请伐夏在兴定元年】 又曰陕西一路最为重地潼关禁坑及商州诸隘 
俱当预备可选精兵分地戍之兴定元年为单州经略使败宋兵于厓山复败步骑于盱眙败红袄贼于百里港获老幼万余人皆纵遣之宋人 
围海州仲元军高桥令阿林遶出其后夹击之宋兵解去三年仲元乞以所部渡河诏屯宿州与右都监赫舍哩德同行帅府事元光元年知凤 
翔府事凤翔被围左监军持嘉喀齐喀来济军仲元让喀齐喀总兵事喀齐喀曰公素得众心不必以官位见让仲元请身先士卒谕诸将士有 
奇功者即承制超擢延扎哈玛尔力战功最辄授通远军节度使围解奏请擅除拜之罪宣宗嘉其功皆奖谕之正大闲为兵部尚书寻卒 【 
按大金国志云蔚州人郭忠率山后军民与元兵战屡败之金人名其军曰花帽军又云清州郭仲元与苗仙武等聚兵扼险元主问罪于金乃 
召回赐死以本传核之志恐误】 仲元沈毅有谋南渡后最称名将云

　　△完颜阿林

