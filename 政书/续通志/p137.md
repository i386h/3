<!-- { "loadSidebar": true } -->
诸王托罗海萨奇勒征身毒奇尔台布哈征玛拉希实喇征西域苏勒坦诸国诏谕宋荆南襄阳樊城均州诸守将使来附冬十月命诸王伊克 
征高丽帝驻跸乌特古呼兰之地十二月戊午大赦以特尔格齐库库楚等掌帑藏布琳哈喇乌逊掌谔都阿固察掌祭祀医巫卜筮阿拉克布 
哈副之诸王哈喇薨以珠尔噶岱掌传驿所需博勒和掌笔且齐写发宣诏及诸色目官职是岁籍汉地民户诸王实喇薨
　　三年癸丑春正月帝会诸王于鄂诺河北罢征高丽兵以扎拉台为征东元帅遣必齐克伯尔克括俄罗斯户口三月攻海州戍将王国昌 
逆战于城下败之夏六月命诸王锡里库及乌兰哈达等帅师征西域法勒哈巴哈台等国又命多托尔台萨里图尔哈等征痕都斯坦实克密 
尔等国帝如和哩呼纳颜布哈之地秋至准淖尔以蒙克萨勒为万户哈坦为扎尔古齐九月呼必赉次塔拉地分兵三道以进冬十二月大理 
平帝驻跸昂吉地命宗王雅勒呼与洪福源同领军征高丽攻拔禾山东州春州三角山杨根天龙等城
　　四年甲寅春帝猎于齐齐克察罕夏如伊尔默色之地遣扎拉尔部人和尔齐征高丽秋七月诏官吏之赴朝理算钱粮者许自首不公仍 
禁以后浮费冬大猎于额默克沁哈尔察海之地呼必赉还自大理留乌兰哈达攻诸夷之未附者是岁会诸王于库库淖尔之西乃祭天于日 
月山初籍新军帝谕大臣求可以慎固封守闲于将略者擢史枢征行万户配以真定相卫怀孟诸军驻唐邓张柔移镇亳州权万户史权屯邓 
州以逼宋张柔遣张信将八汉军戍颍州王安国将四千户渡汉南深入而还张柔以连岁勤兵两淮难于粮运奏据亳之利诏柔率山前八军 
城而戍之均州总管孙嗣遣人赍蜡书降骁将锺显王梅杜柔袁师信各帅所部来降
　　五年乙卯春诏征逋欠钱谷夏帝如伊尔默色土秋九月张柔会大帅于符离筑百丈口甬路及横江堡是岁改命扎拉台与洪福源同征 
高丽
　　六年丙辰春帝会诸王百官于乌尔伯克图之地设宴六十余日赐金帛有差仍定拟诸王岁赐钱谷呼必赉遣默尔合齐诣行在所奏请 
续签内郡汉军从之夏四月驻跸于塔密尔五月如实喇鄂尔多六月如岱尔哈达会议伐宋秋七月诸王塔齐尔驸马特尔格军过东平诸处 
掠民羊豕帝闻遣使问罪由是诸军无犯者是岁高丽国王细嵯甫云南酋长摩合罗嵯及苏勒坦诸国来觐乌兰哈达讨白蛮等克之 【按 
续通鉴纲目载乌兰哈达讨克白蛮等国事在宝佑三年葢宪宗五年也此载在六月互异】 遂自实巴尔地还至重庆府败宋将张都统赐金 
缕织文衣一袭银五十两彩帛万二百匹以赉军士冬帝驻跸阿都齐塔齐尔爱满以阿珠河回回降民分赐诸王百官
　　七年丁巳春如呼兰伊勒吉诏诸王出师征宋奇塔特布哈等讨莽赉伊勒都齐寨平之夏六月谒太祖行宫祭旗鼓复会于吉鲁尔之地 
还至伊尔默色土秋驻跸于准淖尔酾马乳祭天九月出师南征以驸马琳沁之子奇塔特为达噜噶齐镇守俄罗斯仍赐马三百羊五千回鹘 
献水精盆珍珠伞等物却之且禁后勿复献宗王塔齐尔率诸军南征围樊城霖雨连月乃班师元帅布琳济达军自邓州略地遂渡汉江冬十 
一月乌兰哈达伐交趾败之入其国安南主陈日煚窜海岛遣阿勒达尔托音曩嘉特等诣陕西等处理算钱谷是冬帝度漠南至于玉隆栈呼 
必赉及诸王额哷布格巴尔图楚木哈喇玉隆哈什锡里济公主塔玛噶等来迎大燕既而各遣归所部
　　八年戊午春正月朔如何尔班托哈之地受朝贺二月陈日煚传国于长子光昺光昺遣壻与其国人以方物来见乌兰哈达送诣行在所 
诸王锡里库讨回回法勒哈平之禽其王遣使来献捷帝猎于伊埒哈雅之地师南征次于河适冰合以土覆之而渡帝自将伐宋 【按宪宗 
自将伐宋事续通鉴纲目及宋元通鉴俱作七年八月】 由西蜀以入命张柔从呼必赉征鄂趋杭州命塔齐尔攻荆山分宋兵力宋四川制置 
使蒲泽之攻成都耨埒率师击败之进攻云顶山诏以耨埒为都元帅帝由东胜河渡遣参知政事刘太平括兴元户口三月命洪俊奇率师从 
扎拉台同征高丽夏四月驻跸六盘山丰州千户郭燧奏请续签军千人修治金州从之是时军四万号十万分三道而进帝田陇州入散关诸 
王默格由祥州入米仓关布尔察克万户由渔关入沔州以明安岱尔为太傅守京兆诏征益都行省李璮兵璮上言益都南北要冲兵不可撤 
从之璮还击海州涟水等处五月皇子阿实达因猎驰骑伤民稼帝责让之仍挞近侍数人 【皇子阿实达因猎伤稼事宋元通鉴作八年四 
月】 士卒有拔毛葱者即斩以狥由是秋毫莫敢犯仍赐所经郡守各有差秋七月率兵由宝鸡攻重贵山所至辄平八月辛丑璮与宋人战杀 
宋师殆尽九月驻跸汉中都元帅耨埒留密喇卜和卓刘哈玛尔等守成都悉率余兵渡马湖禽宋制置使张实遂遣实招谕苦竹隘实遁冬十 
月壬午帝次宝峯癸未如利州以汪特格能守蜀赐卮酒奖谕之帝渡嘉陵江至白水江命特格造浮梁以济梁成赐特格等金帛有差帝驻跸 
剑门戊子攻苦竹隘裨将赵仲窃献东南门师入与其守将杨立战败之杀立徙赵仲于隆庆己亥获张实支解之赐特格玉带留精兵五百守 
之遣使招谕龙州帝至高峯庚子围长寍山守将王佐裨将徐昕等率兵出战败之十一月己酉帝督军先攻鹅顶堡壬子知县王仲出降是夜 
破其城王佐死焉癸丑诛佐之子及徐昕等四十余人以彭天祥为达噜噶齐治其事王仲副之丙辰进攻大获山守将杨大渊降以为四川侍 
郎仍命率其兵以从庚午次和溪口遣骁骑略青居山是月龙州降诸王孟格图攻礼义山不克诸王塔齐尔略地至江而还并会于行在所命 
呼必赉统诸路蒙古汉军伐宋十二月壬午杨大渊率所部兵与汪特格分击相如等县都元帅耨埒攻简州以宋降将张威率众为先锋乙酉 
帝次于运山大渊遣人招降其守将张大悦仍以大悦为元帅师至青居山裨将刘渊等杀都统段元鉴降庚寅遣使招谕未附丁酉隆州降己 
亥大良山守将蒲元圭降诏诸军母俘掠癸卯攻雅州拔之石泉守将赵顺降是岁皇子璸都薨于吉河之南
　　九年己未春正月乙巳朔驻跸重贵山北置酒大会问诸王驸马百官曰今在宋境夏暑且至汝等其谓可居否乎扎拉尔部人托欢曰南 
土瘴疠帝宜北还所获人民委吏治之便阿尔拉部人巴哩齐曰托欢怯臣愿往居焉帝善之戊申诸王孟格图复攻渠州礼义山伊尔图鲁雄 
攻巴州平梁山丁卯大渊攻合州俘男女八万余人二月丙子帝悉率诸兵渡鸡爪滩至石子山丁丑督诸军战城下辛巳攻一字城癸未攻镇 
西门三月攻东新门奇胜门镇西门小堡夏四月乙未攻护国门丁酉夜登外城杀宋兵甚众六月丁巳 【按以本年正月乙巳六月不应有 
丁巳但无可据改姑仍其旧】 汪特格复选兵夜登外城马军寨杀寨主及守城者王坚悉力拒之迟明遇雨梯折后军不克进而止是月帝不 
豫秋七月辛亥留精兵三千守之余兵悉攻重庆癸亥帝崩于钓鱼山年五十二在位九年追谥曰桓肃皇帝庙号宪宗

　　钦定续通志卷五十七

　　●钦定续通志卷五十八　元纪二

　　元纪 【二】

　　世祖 【一】

　　○世祖一

　　世祖皇帝讳呼必赉宪宗同母弟也帝仁明英睿事太后至孝尤善抚下当在潜邸思大有为于天下延藩府旧臣及四方文学之士问以 
治道宪宗以帝最长而贤故尽属以军国庶事命南驻扎固图之地初太宗立军储所于新卫以收山东河北丁粮后惟计直取银帛军行则以 
资之帝请设官筑五仓于河上始令民入粟宋遣兵攻虢之卢氏河南之永寍卫之八柳渡帝请立经略司于汴以莽格史天泽杨惟中赵璧为 
使陈纪杨果为参议俾屯田唐邓等州授之兵牛敌至则御敌去则耕仍置屯田万户于邓完城以备之岁壬子奉命帅师征云南寻受京兆分 
地奏割河东解州盐池以供军食立从宜府于京兆屯田凤翔募民受盐入粟转漕嘉陵立京兆宣抚司以布琳及杨惟中为使关陇大治岁癸 
丑出师临洮分三道以进帝由中道过大渡河经行山谷闲二千余里至金沙江乘革囊以渡遂进薄大理城先是大理主段氏微弱国事皆决 
于高祥高和兄弟至是祥率众遁去命大将伊克及巴图尔追斩之留大将乌兰哈达戍守以刘时中为宣抚使与段氏同安辑大理遂班师岁 
丙辰命僧子聪－地于桓州东滦水北城开平府经营宫室又奉命益怀州为分地岁丁巳入觐于伊克德哷苏之地议分道攻宋以明年为期 
岁戊午冬十一月戊申禡牙于开平东北是日启行岁己未秋七月师次汝南命大将巴图尔等前行备粮汉上戒诸将无妄杀命杨惟中郝经 
宣抚江淮笔且齐孙贞督军须蔡州八月丙戌渡淮辛卯入大胜关宋戍兵皆遁辛丑进次江北九月壬寅朔亲王穆格自合州钓鱼山遣使以 
宪宗凶问来告且请北归以系天下之望帝曰吾奉命南来岂可无功遽还甲辰登香垆山俯瞰大江江北曰武湖湖之东曰阳逻堡其南岸即 
浒黄洲宋以大舟扼江渡帝遣兵夺二大舟是夜遣玛拉噶齐张文谦等具舟楫乙巳迟明至江岸风雨晦冥诸将皆以为未可渡帝不从遂申 
敕将帅扬旗伐鼓三道并进天为开霁与宋师接战者三杀获甚众径达南岸丁未驻浒黄洲庚戌围鄂攻之逾月宋人城守益坚冬十一月丙 
辰移驻牛头山时先朝诸臣阿勒达尔珲塔哈托果斯托里齐等谋立额哷布格额哷布格者睿宗第七子帝之弟也皇后闻之急遣托欢额默 
根驰至军前密报帝请速还丁卯发牛头山声言趋临安留大将巴图尔等率诸军围鄂闰月庚午朔还驻青山矶辛未临江岸遣张文谦往谕 
诸将曰迟六日当去鄂退保浒黄洲宋宰相贾似道遣宋京请和命赵璧等语之曰汝以生灵之故来请和好意甚善然我奉命南征岂能中止 
果有事大之心当请于朝是日大军北还
　　中统元年春三月戊辰朔车驾至开平亲王哈坦阿济格率西道诸王塔齐尔额森克呼鲁古尔卓多率东道诸王皆来会与诸大臣劝进 
帝三让诸王大臣固请辛卯帝即皇帝位夏四月戊戌朔立中书省以王文统为平章政事张文谦为左丞辛丑以即位诏天下丁未以翰林侍 
读学士郝经为国信使翰林待制何源礼部郎中刘人杰副之使于宋乙丑征诸道兵六千五百人赴京师宿卫置互市于涟水军禁私商不得 
越境犯者死是月额哷布格僭号于和琳城西阿勒坦河五月丙戌建元中统甲午以额哷布格反诏赦天下乙未立十路宣抚使征诸路兵三 
万驻燕京近地六月戊戌以李璮为江淮大都督刘太平等谋反事觉伏诛高丽国王王倎遣其子永安公禧判司宰事韩即来贺即位以国王 
封册玉印及虎符赐之秋七月癸酉以燕京路宣慰使玛穆特行中书省事燕京路宣慰使赵璧平章政事张启元参知政事王鹗翰林学士承 
旨兼修国史河南路宣抚使史天泽兼江淮诸翼军马经略使丙子诏造中统元宝交钞立互市于颍州光化军宋兵攻边城诏遣太尹奇■〈 
口耒〉孟古岱率所部合兵击却之帝自将讨额哷布格八月己酉立秦蜀行中书省以京兆等路宣抚使廉希宪为中书省右丞行省事宋兵 
