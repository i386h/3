<!-- { "loadSidebar": true } -->
台臣言近中书奏罢行御史台改按察司为提刑转运司俾兼钱谷而纠弹之职废请令复议从之壬戌中书省臣卢世荣请立规措所经营钱 
谷从之升御带库为章佩监 【按元史百官志御带库隶于章佩监监秩正三品至元二十二年置库秩从五品至元二十九年置岁月既殊 
亦非升秩也】 申严禁私造酒曲戊辰车驾如上都以安图言复立行御史台于江州立真定济南太原甘肃江西江淮湖广等处宣慰司兼都 
转运使司以治课程立江西江淮湖广造船提举司以昂吉尔岱为中书左丞相己巳复立按察司以和塔拉为平章政事立供膳司三月 【 
按元典章是月禁民间不得织造销金缎匹倡优市井诸妇不得妄用金饰钗钏违者没官元史本纪失载】 丙子遣太史监候张公礼彭质等 
往占城测候日晷癸未罢甘州行中书省立宣慰司隶寍夏行省庚子照依旧制凡盐一引四百斤价银十两折钞为二十贯夏四月癸卯立行 
枢密院都镇抚司庚戌监察御史陈天祥劾中书右丞卢世荣罪恶诏皆赴上都面质壬戌御史中丞阿拉克特穆尔等以卢世荣所招罪状上 
奏世荣对于帝前悉欵服诏安图与诸老臣议世荣所行当罢者罢之更者更之其所用人实无罪者朕自裁决癸亥敕以敏珠尔丹所行清洁 
与安图治省事五月甲戌以御史中丞郭佑为中书省参知政事丁丑减上都商税戊寅以远方厯曰取给京师不以时至荆湖等处四行省所 
用者隆兴印之哈喇章河西西川等处所用者京兆印之诏甘州每地一顷输税三石壬午以军千人修阿克实盐场仓以实都为达喇裕勒招 
讨使右巴等洞蛮平甲申立汴梁宣慰司依安西王故事汴梁以南至江以亲王镇之丁亥中书省臣言六部官冗甚可止以六十八员为额余 
悉汰去诏择其廉洁有干局者存之戊子云南行省臣图卜特穆尔言蠲逋赋征侵隐戍叛民明黜陟罢转运给亲王赋豪户除重税决盗贼增 
驿马取质子定俸禄教农桑优学者恤死事捕逃亡十六事命中书省议其可者行之戊戌陈日烜走海港镇南王命李恒追袭败之索多及恒 
皆战死六月丙辰遣巴苏呼阿里赍钞千锭往马八儿国求奇宝庚午减商税罢牙行省市舶司入转运司秋七月甲戌敕秘书监修地理志戊 
寅分甘州屯田新附军三百人田于额齐讷之地甲申改奇尔济苏等所平大小十溪洞悉为府州县修汴梁城庚寅枢密院言镇南王托欢所 
总征交趾兵久战力疲请于鄂啰齐等三万户分蒙古军千人江淮江西荆湖三行院分汉军新附军四千人选良将将之取镇南王托欢阿尔 
哈雅节制以征交趾从之复以唐古特为荆湖行省左丞唐古特请放征交趾军还家休憩诏从托欢阿尔哈雅处之八月辛丑朔给钞万二千 
四百锭为本取息赡甘肃二州屯田贫军命有司祭斗三日丙辰车驾至自上都己未复立泉府司九月 【按八月以辛丑之朔推之丙寅为 
二十六日戊辰为二十八日九月二字应在乙亥日上今仍其旧而识之】 丙寅遣蒙古军三千人屯田清沧靖海戊辰罢禁海商省哈喇章金 
齿二宣抚司为一治永昌立临安广西道宣抚司罢榷酤乙亥中书省以江北课程听杭鄂二行省节制道途迂远请改隶中书从之丙子真猎 
占城贡乐工十人及药材鳄鱼皮诸物丙戌速木都刺马答二国遣使来贡癸巳乌蒙叛命四川行院伊苏岱尔将兵讨之西崖门酋长阿者等 
百余户来降冬十月己亥朔以钞五千锭和籴于应昌府复分河闲山东盐课转运司为二遣阿萨尔哈雅使安南遣舒苏德济领辉和尔户一 
千戍哈喇章戊子享于太庙癸丑立征东行省以安塔塔为左丞相刘国杰陈岩并左丞洪俊奇右丞征日本赐托里察罕塔寺呼阿萨尔等印 
令考核中书其制如三品丙辰以参议特穆尔为参知政事戊午以江淮行省平章孟古岱为江浙省左丞相升大理寺为都护府十一月戊寅 
遣使告高丽发兵万人船六百五十艘助征日本仍令于近地多造船己丑御史台臣奏昔宋以无室家壮士为盐军数凡五千今存者一千二 
百二十二人性习凶暴民患苦之宜给以衣粮使屯田自赡诏议行之癸巳敕漕江淮米百万石泛海贮于高丽之合浦仍令东京及高严各贮 
米十万石备征日本诸军期于明年三月以次而发八月会于合浦乙未以图噜古为参知政事卢世荣伏诛丙申赦囚徒黥其面及招宋时贩 
私盐军习海道者为水工以征日本十二月乙未皇太子珍戬薨己未丹太庙楹辛酉立集贤院以济噜木领之丁卯敕有司祭北斗是岁命江 
浙转运司通管课程集诸路僧四万于西京普恩寺作资戒会七日夜命帝师聂尔巴沙克罝遵锥喇克巴等递蒇佛事于万安兴教庆寿等寺 
凡一十九会

　　钦定续通志卷六十

　　●钦定续通志卷六十一　元纪五

　　元纪 【五】

　　世祖 【四】

　　○世祖四

　　至元二十三年春正月戊辰朔以皇太子故罢朝贺禁赍金银铜钱越海互市甲戌诏罢征日本以江南废寺田土为人占据者悉付嘉木 
场喇勒智修寺癸未罢巩昌二十四城拘榷所以其事入有司辛卯命阿尔哈雅等议征安南事宜丁酉畋于近郊禁沮扰盐课二月巳亥禁汉 
人持兵器甲辰谕皇子额森特穆尔调哈喇章军从征交趾乙巳罢山北辽东道开元等路宣慰司立东京等处行中书省戊午并江南行枢密 
院四处入行省罢鬻江南学田癸亥太史院上授时历经历议敕藏于翰林国史院甲子立甘州行中书省丙寅以编地里书召曲阜教授陈俨 
京兆萧■〈奭斗〉蜀人虞应龙俨■〈奭斗〉不至三月己巳遣侍御史程文海访求江南人才浚中兴路河渠乙亥以敏珠尔丹仍中书右 
丞与郭佑并领钱谷杨居宽典铨选立钦察卫亲军都指挥使司丙子帝如上都诏行御史台按察使以八月巡行郡县罢征在籍百官俸之偿 
万亿库者夏四月庚子罢燕南河东山东宣慰司敕江南诸路财赋并隶中书省甲辰以山南淮东淮西三道按察司隶内台庚戌制谥法己未 
遣约苏穆尔钩考荆湖行省钱谷以汉民就食江南者多又从官南方者秩满多不归遣使尽徙北还中书省臣言比奉旨凡为盗者毋释今窃 
钞数贯及佩刀微物与童幼窃物者悉令配役臣等议一犯者杖释再犯依法配役为宜帝曰朕以汉人徇私用泰和律处事致盗贼滋众故有 
是言人命至重今后非详谳者勿辄杀人五月己巳荆湖行省阿尔哈雅上言约苏穆尔在鄂省岂无会贿臣亦请钩考之诏遣参知政事图尔 
哈枢密院判李道治书侍御史陈天祥偕行六月辛丑中书省臣言图尔哈来奏前约苏穆尔阿尔哈雅互请钩考今阿尔哈雅虽巳死事之是 
非当令暴白帝曰此事自约苏穆尔所发当依其言究行之乙巳以立大司农司诏谕中外以所定农桑辑要书颁诸路戊申括诸路马凡色目 
人有马者三取其二汉民悉入官敢匿与互市者罪之丁巳设陕西等路诸站总管府庚申以色彻肯为中书省平章政事辛酉封杨邦宪妻田 
氏为永安郡夫人领播州安抚司事秋七月己巳立营田总管府核江南官田之为强豪所据者罢辽阳等处行中书省复北京咸平等三道宣 
慰司庚午徙江淮行省于扬州立淮南洪泽芍陂两处屯田壬申置中尚监 【案元史百官志至元十五年置尚用监二十年罢二十四年改 
置中尚监纪书于二十三年与志互异】 右丞拜达尔将兵讨阿蒙并其妻子禽之皆伏诛壬午总制院使僧格具省臣姓名以上帝曰右丞相 
安图右丞敏珠尔丹参知政事郭佑杨居宽并仍前职以特穆尔为左丞其左丞相昂吉尔岱平章政事阿必实克和塔拉皆别议仍谕中书选 
可代者以闻癸巳铨定省院台部官八月己亥免平阳路贫民税辛酉禁酒罢德平定昌二路置德昌军民总管府九月乙丑朔马八儿须门那 
僧急里南无力马尔丹那旺丁呵儿来来急阑亦带苏木都刺十国各遣子弟上表来觐仍贡方物冬十月丁酉享于太庙己亥军驾至自上都 
辛亥河决开封祥符陈留杞太康通许鄢陵扶沟洧川尉氏阳武延津中牟原武睢州十五处调南京民夫分筑堤防癸丑谕江南各省所统军 
官教练水军十一月乙丑以张瑄朱清并为海道运粮万户免征覆舟粮敕禽兽字孕时毋畋猎十二月丙午置燕南河东山东三道宣慰司罢 
大有署乙卯诏诸道宣慰司在内地者设官四员江南者六员戊午翰林承旨色埒默言国史院纂修太祖累朝实录请以辉和尔字翻译俟奏 
读然后纂定从之诏诸路分置六道劝农司庚申置尚珍署于济寍等路是岁以伊实策凌为帝师命西僧递作佛事于万寿山玉塔殿万安寺 
凡三十会大司农司上诸路学校凡二万一百六十六所
　　二十四年春正月戊辰浚河西务漕渠丙戌以参政程鹏飞为中书右丞阿里为中书左丞丁亥以巴雅尔哈雅为参知政事发新附军千 
人从阿巴齐讨安南复改江浙省为江淮行省赈鄂端及西边饥民辛卯以淮东淮西山南三道按察司隶行御史台命海道运粮万户张文虎 
等分道讨交趾二月壬辰朔遣使诣龙虎阁皂三茅设醮召天师张宗演赴阙甲午畋于近郊乙未以敏珠尔丹为平章政事甲辰以范文虎为 
中书右丞商议枢密院事壬子设都总管府以总皇子北安王民匠鄂端大小财赋戊午敕诸王实喇特穆尔节制诸军以赵与芮子孟桂袭平 
原郡公纳颜遣使征东道兵谕实喇特穆尔毋辄发闰月癸亥敕春秋二仲月上丙日祀尧帝祠乙丑畋于近郊召敏珠尔丹特穆尔杨居宽等 
与集贤院大学士谔尔根萨里及叶李程文海赵孟俯论钞法敏珠尔丹言自制国用使司改尚书省颇有成效今仍分两省为便诏从之各设 
官六员其尚书以僧格特穆尔平章政事谔尔根萨里右丞叶李左丞马绍参知政事余一员议逻回回人充辛未以复置尚书省诏天下除行 
省与中书议行余并听尚书省从便以闻立国子监设国学监官生员百二十人 【案百官志国子学至元二十四年置生员额二百人】 蒙 
古汉人各半仍隶集贤院设江南各道儒学提举司甲辰 【案辛未之后乙酉之前不应有甲辰日应系甲戌或甲申之说】 车驾还宫乙酉 
罢江南竹木柴薪及岸例鱼牙诸课敕行省宣慰司勿滥举官吏受除官延引岁月不即之任者追所受宣敕镇南王托欢徙镇南京范文虎改 
尚书右丞商议枢密院事改行中书省为行尚书省六部为尚书六部以吏部尚书实都为尚书省参知政事庚寅车驾如上都扎尔古齐哈喇 
哈斯等言去岁审囚官所录囚数南京济南两路应死者己一百九十人若总校诸路为数必多宜留扎尔古齐数人分道行刑帝曰囚非羣羊 
岂可遽杀耶宜悉配隶淘金三月甲午更造至元宝钞颁行天下中统钞通行如故乙卯如凉陉辽东饥弛太子河捕鱼禁丙辰命都水监开汶 
泗水以达京师夏四月诸王纳颜反五月己亥谕北京等处宣慰司凡隶纳颜所部者禁其往来毋令乘马持弓矢壬寅户工二部各增尚书二 
员授高丽王王睶行尚书省平章政事帝自将征纳颜发上都括江南僧道马匹甲辰免北京今岁丝银仍以军旅经行给钞三千锭赈之壬子 
高丽王王睶请益兵征纳颜以五百人赴之六月壬戌帝至实喇图噜之地纳颜当塔布岱以兵逼行在而阵遣前军败之乙亥车驾驻齐达勒 
