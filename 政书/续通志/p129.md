<!-- { "loadSidebar": true } -->
参知政事行省于辽东丁未承裔败宋人于皂郊堡壬子遣完颜苏哷额尔克同赴辽东察访叛贼万努事体行省侯挚督兵复密州提控朱琛 
复高密县丁巳陕西行省兵破宋鸡公山取和州陈州至河池县黑谷关守者皆遁前后获粮九万斛钱数千万军实不可胜计戊午红袄贼犯 
徐邳行枢密院兵大破之己未伊尔必斯自柘城遣子上书待罪赦之丁卯临洮路奏败宋人之捷东平行省败黑旗贼拔胶西县渠贼李全来 
援并破之戊辰河北行省败红袄贼进至密州降伪将校数十人士卒七百人悉复其业五月辛未朔中都经畧副使贾瑀杀苗道润道润将张 
柔袭之柔遇元兵遂降 【按金史载兴定二年六月枢密院论贾瑀杀苗道润罪而未载道润将张柔袭贾瑀事续通鉴纲目作张柔讨之考 
张柔本非奉命不可为讨谨遵通鉴辑览书法补载】 凤翔元帅完颜闲山攻破宋部落沿边埚香炉堡诸屯甲戌招抚副使洪果阿噜岱袭破 
李全于莒州丙子夏人自葭州入鄜延元帅承立遣兵败之玛奇峯莱州民曲贵杀节度经畧使内族专努自称元帅以城叛附于宋山东招抚 
司遣提控王庭玉招抚副使洪果阿噜岱等讨平之丙戌巩州行元帅承裔遣提控乌库哩长寿纳喇吉逊分道伐宋皆克捷而还辛卯寿州行 
枢密院南城军攻辛城镇一军趣史河与宋人战败之壬辰河北行省复黄县乙未第凤翔秦巩三道南征将士功各迁其官已亥元兵徇锦州 
元帅刘仲亨死之六月甲辰枢密院言元集兵应州飞狐将分道南下以窥陕西河东各路义士土兵蕃汉弓箭手宜加教阅以备缓急东平单 
州冲要豫徙其农民粮畜置可守之城修近城水砦因以为固潼谷远连商虢宜令两帅府选官安视阨塞又言贾瑀等刺杀苗道润乞治其专 
杀之罪余州郡各以正职授头目使分治一方帝曰道润之众亟收集之瑀等是非未明姑置勿问诸头目各制一方利害至重更审处之石州 
贼冯天羽等据临泉县为乱败官军煽动旁郡县州刺史赫舍哩公顺以兵讨之天羽等数十人迎降公顺杀之余贼走保积翠山遣将王九思 
攻之不下诏马季良持诰敕金帛往招之比至九思先破栅杀贼二千人余复走险巳而其党安国用等诣季良降者五千余人就署国用同知 
孟州防御使事以次迁擢有差分其众于绛霍间壬子红袄贼犯沂州官军败之追至白里港都提控齐信殁于阵丙辰遣监察御史钮祜禄苏 
卜实往河中绛解等郡同守土官商度可保城池丁巳帝以久旱谕宰臣治京师冤岳壬戌御史言户部员外郎臧伯升供亿息州偶遇官军战 
胜亦冒迁官乞论其罪帝曰诘所从来必连及帅府多故之秋岂为一官遂忘大计但令厘正之秋七月庚午朔日有食之辛未诏赏南伐将士 
有差夏人犯龛谷提控瓜尔佳瑞及其副赵防击走之己卯遣官望祀岳镇海渎于北郊享太庙祭太社太稷祭九宫贵神于东郊以祷雨遣太 
子太保阿布哈德刚礼部尚书杨云翼分道审理冤狱癸未大雨庚寅择明干官提控铨选无违失者与升擢令译史不任事者验巳历俸月放 
满刖选能者甲午夏人复犯龛谷瓜尔佳瑞大破之遣官诣诸道选寄居守阙丁忧官及亲军入仕才堪总兵者付枢密任使八月己酉诏河北 
行省完颜霆进军援山东招抚使田琢自今将士立功听琢先赏以闻元穆呼哩等自太和岭徇河东乙卯陷代州辛酉棣州提控赫舍哩绰哈 
讨贼张聚大破其众复滨棣二州奸人李宜伏诛复禁北归民渡河戊辰元兵下隰州九月乙亥下太原府元帅左监军乌库哩德升死之丙戌 
谕皇太子曰军务之速动关机会悉从中覆则或稽缓自今有当亟行者先行后闻以纳哈塔富拉塔为元帅右监军行元帅事于潞州戊子置 
秦关等处九守御使命完颜芬彻等分戍诸阨议迁海州侯挚言不便乃止元兵徇汾州节度使乌雅恩彻亨死之庚寅李全破密州执招抚副 
使洪果阿噜岱同知节度使瓜尔佳肆嘉努辛卯元兵下孝义县丙申李全破寿光县冬十月甲辰李全破邹平县戊申破临朐县己酉元兵徇 
绛潞壬子攻平阳提控郭用死之癸丑下平阳知府事李革及苏尔坦死之权平定州刺史范铎以弃城伏诛山东路转运副使程戬及邳州副 
提控王汝霖等通宋人为变伏诛宋人攻涟水县提控刘瑛败之丁巳元兵攻泽州戊午尚书省言获奸细叛亡率多僧道诏沿边诸州惟本处 
受度听依旧居止来自河北山东遣入内郡讯其出入己未李全据安邱宣太府少监伯特玩擅率兵攻全为全所败提控王显死焉甲子诏河 
东北路忻代寍化东胜诸州并受岚州帅府节制十一月庚午大赦庚辰御登贤门召致政旧臣赐食访以时政得失辛巳以赫舍哩和勒端权 
签枢密院事行院于徐州额尔克行元帅府事于息州甲申诏河东南路隰吉等州听绛州元帅府节制元兵取潞州元帅右监军纳哈塔富拉 
塔参议官王良臣死之戊子龛谷提控瓜尔佳瑞败夏人于质孤堡河北行省奏海州之捷丙申元兵下太原之韩村砦十二月辛丑签枢密院 
事富察伊埒图伏诛甲寅以开封府治中吕子羽等使于宋至淮宋人不纳而还红袄贼攻彭城之胡村寨徐州兵讨败之乙卯以礼部侍郎穆 
延呼喇勒为汾阳军节度使权元帅右监军岚州元帅瓜尔佳完渡河东癸亥诏伐宋命皇太子抚军胥鼎言枢密掌天下兵凡事巳属东宫又 
设诸道行院枢密但奉行文书而巳自今军中号令关赏罚者皆明注诏旨毋容军司得售其奸欺帝从之以布萨安贞为左副元帅权参知政 
事行尚书省元帅府事甲子帝谕有司丐食死于寒朕甚悯之给以后苑竹木令居获燠所

　　钦定续通志卷五十四

　　●钦定续通志卷五十五　金纪九

　　金纪 【九】

　　宣宗 【二】

　　○宣宗二

　　兴定三年春正月丙子税民种地亩议行均输戊寅敕和市边城军须无至配民定镇戍征行军官减资历月日格丙戌赫舍哩约赫德奏 
濠州香山村之捷帝谓侍臣曰伐宋之事岂得巳哉近日遣使实欲讲和彼既不从安得不月兵也免单丁民户月输军须钱时元兵己定太原 
河北事势日亟集百官议备御长久之计二月宋许夏人会师来攻之约庚子帝与太子谋南征帅不得其人叹曰天下之广缓急无可使者朕 
安得不忧赫舍哩约赫德败宋人于滁甲辰诏尚书枢密杂议军中诛赏事宜宰臣请城守野战将校有罪从七品以下许便宜决罚余悉奏裁 
帝曰将权太轻或至误事自今四品以下听决乙巳攻宋光山县俘其统制蔡从定等光州以兵来援复败之丙午帝谓宰臣曰江淮之人号称 
选愞然官军攻蔓菁■〈山呙〉其众困甚胁之使降无一肯从我者我家河朔州郡一遇北警往往出降此何理也戊申拔宋小江寨杀其统 
制王大蓬己酉取宋武休关庚戌元帅右都监承立奏获夏统军司文移有保境息民之语诏尚书省议之宰臣言镇戎灵平等镇近耗夏人数 
犯疆场此文正缓我尔宜严备御以破奸计帝然其言又曰顷近侍还自陕西谓博索已得凤州如得武休关将遂取蜀朕意殊不然假令得之 
亦何可守此举葢为宋人渝盟初岂贪其土地邪朕重惜生灵惟和议早成为佳尔己未行省安贞破宋梁县等军擒统制李申之完颜萨布约 
赫德白石关平山砦之捷俱至三月丁卯陕西兵破宋虎头关取兴元洋州 【按续通鉴纲目载金取武休关乘胜入兴元洋州复大举团枣 
阳宋将率师攻唐邓以救之金史仅载取洋州后诸将各路攻克而未载完颜额尔克枣阳之围附识于此】 庚午破宋人于七口仓甲戌高丽 
先请朝贡因遣使抚谕之使还表言道路不通俟平定后议通欵命行省姑示羁縻勿绝其好戊寅完颜哈达破宋人于海林关擒统制张时鄂 
屯沃哩布败宋人于上津县军还至濠州宋人来拒约赫德击走之完颜哈达败宋人于马岭堡丙戌行省安贞破宋人于石堌山庚寅攻宋麻 
城县拔之获其令张倜等辛卯行省安贞破宋兵于涂山壬辰萨布败宋兵于老口镇又败宋人于石鹘崖甲午录用罪废官副元帅富察伊尔 
必斯御史大夫永锡等诏太原等路州县阙正授官令民推其所爱为长从行省量与职任及运解盐入陕西以济调度命胥鼎兼领其事闰月 
丙申朔以雄霸以东付权中都经畧李奇噜易州以西付权中都西路经畧靖安民治之壬寅叛贼王公喜构宋人取沂州丁未谕枢密院议晋 
安东平河中诸郡备兵之策庚戌行省左副元帅布萨安贞至自军前入见于仁安殿辛亥少府少监钮祜禄苏卜实言利害七事甲寅以南伐 
师还罢南边州郡籍民为兵者戊午夏人破葭州之通秦砦刺史赫舍哩旺嘉努战没甲子胥鼎等各迁官赏南伐之功夏四月丙寅朔裕宿等 
州置元帅府选陕西步骑精锐六千人实京兆戊辰选精锐六万分屯平凉泾邠干耀等州庚午以秦州防御使钮祜禄古尔锦行元帅府于平 
凉罢募民运解盐筑京师里城帝虑扰民募人能运致甓五十万者迁一官百万升一等命侯挚董役高琪总监之甲戌以知临洮府事实嘉喀 
齐喀为元帅左都监行元帅府事于巩州壬午遣近侍四人巡视筑城丁夫时其饮食听其更休督吏惨酷悉禁止之甲申诏河北州县官止令 
土著推其所爱者充朝廷巳授者别议任使乙酉夏人据通秦寨提控纳哈塔迈珠击败之已丑林州都统霍成以疑贰诬杀降人论罪当死元 
帅惟良不欲以杀敌人诛边将请宽其罚仍请立护送降民赏格以杜后患帝为之赦成而命有司班赏格焉庚寅高汝砺请备防秋之粮宜及 
年丰于河南州郡验直立式募民入粟帝与议定其法而行之辛卯夏人犯通秦砦元帅完颜哈达出兵安塞堡以捣其巢至隆州夏人逆战官 
军击之众溃进薄城陷其西南隅会日暮遂还壬辰以同知平阳府事胡天作充便宜招抚使五月乙未朔凤翔元帅府遣兵败宋人于黄牛等 
堡六月遣谕元帅哈达曰以卿干局故有唐邓之委或有侵轶战退不宜远追第固吾圉 【按续通鉴纲目载兴定三年六月宋将孟宗政扈 
再兴合击完颜额尔克于枣阳时额尔克围枣阳八十余日至是大败宋于是籍勇壮为忠顺军俾出没唐邓间故哈达有唐邓之委金史缺载 
额尔克之败葢讳之也】 以实嘉纽勒欢为元帅右都监行平凉元帅府事诏赴辽东行省诏御史中丞完颜伯嘉行枢密院于许州甲戌李全 
寇日照博兴赫舍哩万努败之寇即墨完颜僧寿又败之复莱州戊寅曲赦河东南北路丁亥命防御使图克坦福定等帅所部义军与沂州民 
尽徙子邳戊子辽州总领提控唐古果勒帅师复太原府诏右司谏郭着抚谕其军民秋七月丁酉籍邳海等州义军及胁从归国者人给地三 
十亩有力者五十亩仍蠲差税充军者日支粮二升号决胜军时里城久未毕功尚书欲增调民帝虑妨农并粮储不继谕枢臣言是役之兴实 
为大计今功己过半偶值霖潦成功差迟所议增丁夫势必验口不令妨业比及防秋当告成矣卿等善为计划无贻朕忧乙卯曲赦山东西路 
八月壬申帝敕台臣曰朕处分尚书事或至数日不奉行及再问则巧饰次第以对大臣容有遗忘左右司玩弛台臣当纠今后复尔并罪卿等 
元兵下武州军事判官郭秀死之中山治中王善杀权知府事李仲等以叛元兵下合河县县令乔天翼等死之乙酉命枢密遣官简岭外诸军 
