<!-- { "loadSidebar": true } -->
告未明抱诚坐法者司徒时居上列奏达非难不能因此披衷陈辞全志之士命露凶狡之私而乃晏安自泰优游过日使元载祸大灭身竟劳 
圣上防伺之虑岂守节不隐邪岂怀道无毒邪非谓文贞明矣洎元载啬恩于下招怨于上使北塞人劳有过时之戍西郊寇至无吊灾之惠磁 
邢坚义之士将死复生梁宋伤夷之人或寒或馁搜访旌恤中外所急载皆绝之使王泽不及于下为行路所嗟而杨公当圣上维新之时居天 
下得贤之望诚宜不俟终日造次速言乃寂寥启悟噤闭谋猷贪食万钱之赐虚承一心之顾岂慈惠爱人乎既曰不慈不惠何以谓之文有隐 
有毒何以谓之贞乎古者诸侯有国卿大夫有家上以报祖宗下以处子孙之义也杨公厯处厚俸人谓儒宗曾不立家又无私庙寍使人老阙 
敬祖之礼位极无祭祢之宫凡在衣冠谁不叹恨又乖大义克就愍仁接礼之义矣曰文与贞曷可以议圣人立谥尽公而无私之谓也所以周 
宣不敢私于父谥曰厉汉宣不敢私于祖谥曰戾百王明制厯圣通则昔公叔文子有死卫之节修班制之勤社稷不辱方居此谥爰及太宗初 
魏公征有匡救公直之忠中宗末苏公瓌有保安不夺之节所以诸贤甚众谥文贞者不过数公至于燕国公张说先朝输能名节昭著省司尚 
谓不可至今人故称之由是言之焉可比德请牒太常更详他谥以守彝章庶乎青史之笔不乖于周汉黄泉之魂免惭于苏魏别谥为文简
　　（臣）等谨按杨绾传称苏端为憸人持异议即指此事
　　赠司空陈国公窦抗谥曰博赠左卫大将军宇文士及初谥为恭黄门侍郎刘洎驳之曰士及居家侈纵不宜为恭竟谥为纵工部尚书杨 
昉谥曰恪定州刺史定襄郡公于匡济谥曰果广州都督谢方叔谥曰勤
　　（臣）等谨按杜佑云以上五人谥法所无乃有司一时之议然汉时有泗水勤王综王莽时更始将军廉丹后周襄国公李端并谥果而 
牧邱恬侯石庆史表作恪侯则佑以为谥法所无者未之考耳又按唐书窦抗传称抗谥密与通典异
　　唐书元和中赐太子宾客于頔谥曰忠初有司谥曰厉至是特易之右丞张正甫封其敕请还本谥补阙高越上疏曰夫谥者所以惩恶劝 
善激浊扬清使忠臣义士知劝乱臣贼子畏罪孔子修春秋乱臣贼子惧葢为此也垂范如此尚不能救况又隳其典法乎
　　五代史同光二年史馆事例凡王公百官定谥考功录行状并谥议逐月具有无牒报中外官薨已请谥许本家各录行状一本申奏
　　宋史礼志王公及职事官三品以上薨本家录行状上尚书省考功移太常礼院议定博士撰议考功审覆判都省集合省官参议上中书 
门下宰臣判准始录奏闻敕付所司即考功录牒以未葬前赐其家省官有异议者听具议闻蕴德邱园声实明着虽无官爵亦奏赐谥曰先生 
太平兴国八年诏增周公谥法五十五字美谥七十一字为一百字平谥七字为二十字恶谥十七字为三十字其沈约贺琛续广谥尽废后以 
直史馆胡旦言旧制文武官臣僚皆以功行上下各赐谥法近朝以来遂成阙典建隆以后臣僚三品以上合赐谥者百余人望令史馆编录行 
状送礼官定谥付史馆修入国史诏今后并令礼官取行状定谥送考功详覆关送史馆永为定式直集贤院王皞言谥者行之表也善行有善 
谥恶行有恶谥葢闻谥知行以为劝戒六典太常寺博士掌王公以下拟谥皆迹其功德为之褎贬近者臣僚薨卒虽官该拟谥其家自知父祖 
别无善政虑定谥之际斥其缪戾皆不请谥法窃惟谥法自周公以来垂为不刊之典盖以彰善瘅恶激浊扬清使其身没之后是非较然用为 
劝惩今若任其迁避则为恶者肆志而不悛乞自今后不必候其请谥并令有司举行如此则隐匿无行之人有所沮劝若须行状申乞方行拟 
谥考诸方册别无明证唯卫公叔文子卒其子戍请谥臣谓春秋时礼坏乐阙公叔之卒有司不能明举旧典故至将葬始请谥于君且周制太 
史掌小丧赐谥小史掌卿大夫之家赐谥以此知有司之职自当举行明矣诏下有司详定如皞请焉礼院更议赠安远军节度使马怀德已葬 
请谥乃言自古作谥皆在葬前唐开元三品以上将葬既启殡告赠谥于柩前无赠者设启奠即告谥既葬加谥出于唐时如颜杲卿卢奕尽忠 
王室当时置而不议至郭知运死五十余年乃始请谥右司员外郎崔厦以为非旌善之礼而太常博士独孤及谓新制死不必有谥又谓有故 
阙礼追远请谥顺也及长于开元之世亲闻启奠告谥而谓新制不必有谥岂非诬哉又有故阙礼追远请谥皆讳礼经何顺之有国家给谥一 
用唐令然请谥之家例供尚书省官酒食撰议官又当有所赠遗故或阙而不请景佑四年宋绶建议令官给酒食其后又罢赠遗自此既葬请 
谥者甚众岁月浸久官阀行迹士大夫所不能知子孙与其门生故吏志在虚美隐恶而有司据以加谥是废圣人之法而徇唐庸有司之议也 
诏自今得谥者令葬前奏请或其家不请则尚书太常合议定谥前葬牒史馆及付其家即徇私谥不以实论如选举不以实法既葬请谥者不 
定谥
　　（臣）等谨按唐六典有蕴德邱园亦奏赐谥之制宋代因之故元佑中谥邵雍为康节政和中谥徐积为节孝官不过学校而已厥后寍 
宗理宗表彰儒术嘉定三年谥朱子曰文七年谥张栻曰宣八年谥吕祖谦曰成九年谥周惇颐曰元十三年谥程伯子曰纯程叔子曰正十四 
年谥张载曰明宝庆时谥陆九龄曰文达陆九渊曰文安淳佑间谥罗从彦曰文质李侗曰文靖而朱子高第弟子黄干则谥文肃蔡沈则谥文 
正此皆官未及谥而谥者宋之谥法颇为冒滥罗泌至谓之辱典而追谥诸贤以崇尚理学则庶乎得彰瘅之意云
　　武寍军节度使郑国公赠太师中书令夏竦始谥文正知太常礼院司马光奏曰臣等窃迹谥法本意所谓道德博闻曰文者非闻见博雅 
之谓也靖共其位曰正者非柔懦苟偷之谓也葢诗云靖其尔位正直是与也今竦奢侈无度聚敛无厌内则不能制义于闺门外则不能立效 
于边鄙言不副行貌不应心语其道德则贪淫矣语其正直则回邪矣此皆天下所共闻非臣等所敢诬加也乃以文正谥之臣等戆愚不达大 
体不知将以何谥待天下正人君子哉伏惟改赐竦谥天下幸甚乃改谥文庄
　　司徒岐国公赠太师兼侍中陈执中仁宗时谥恭时礼官韩维奏曰执中以公卿之子遭世承平因缘一言遂至贵显而不能率礼秉道谥 
法宠禄光大曰荣不勤成名曰灵执中出入将相以一品就第宠禄光大矣得位行政贤士大夫无述焉不勤成名矣请谥曰荣灵诏谥曰恭
　　（臣）等谨按唐宋皆有议谥驳谥之制维时太常考功守官而不阿者固亦有之而是非瞀乱如苏端之诋諆杨绾则适以滋植党营私 
之渐惟宋司马光奏夏竦谥韩维议陈执中谥持论侃侃史家称之然仁宗时谥法之未惬者匪直加夏竦陈执中以美谥也蓝纪宗谥僖靖张 
惟吉谥忠安石全彬谥恭僖卢守懃谥安恪皆宦官也石全彬者虽有破侬智高功抑厚其赏赉可矣乃宠以使职之不已又加之美谥且其它 
如守懃辈则有何功耶唐世宦官至为横恣顾得谥者杨复光李辅国而已宋自真宗作法谥刘承规为忠肃至仁宗习为故常后世踵之神宗 
时李舜举谥忠敏哲宗时梁从吉谥敏恪李宪初谥敏恪改谥忠敏徽宗时宋用臣谥僖敏冯世寍谥恭节高宗时康履谥荣节蓝安石谥良恪 
康谞谥忠定凡宦官得谥者十有余人夫以先王尊名之典而至加诸刑余之阅寺其渎礼不经又孰甚焉是乌足以语激扬之大法哉
　　元史旧令三品官以上立朝有大节及有大功勋于王室者得赐功臣号及谥
　　太祖至元二十二年制谥法
　　（臣）等谨按元刘致议肃■〈奭斗〉谥引谥法好古不怠曰敏虞集议陈文靖谥引仕不躁进曰靖柳贯议姚燧谥引敬直慈惠曰文 
考周书及苏洵诸家皆无此文疑即元所制谥法也
　　武宗至大二年诏内外百官三品以上者许请谥凡请谥者许其家具本官平日勋劳政迹德业艺能经由所在官司保勘与本家所供相 
同转申吏部考覆呈都督都省拟准令太常礼仪院验事迹定谥若勋戚大臣奉旨赐谥者不在此例
　　顺帝至元元年命严谥法以绝冒滥
　　（臣）等谨按元代赠谥之制史志不详而参考纪传则所行异典足资搜辑者不少乐平民许则祖谋恢复德兴县遇害谥忠显亳州民 
曹彦可不为贼写旗而死谥节愍两人皆以布衣得谥褎死节也谥处士金履祥为文安许谦为文懿重儒学也谥揭来成为贞文先生表笃行 
也谥安南王陈益稷为忠懿旌外藩之恭顺也追谥比干为仁显忠烈公箕子为仁显公以劝忠也追谥杜甫为文贞刘蕡为文节以崇文也颜 
子父无繇追谥文裕朱子父松追谥献靖尊先贤之所自出也明太祖嘉常遇春之功谥其曾祖四三曰庄简祖重五曰安穆父六六曰靖懿王 
世贞以为循元之制则元制固有功高谥及三代者葢亦易名之异典而史志阙略不可复考始摭其可考者以见一代之制焉
　　明会典凡议谥洪武初俱礼部奉旨施行二十五年令礼部行翰林院拟奏请旨凡亲王谥例用一字郡王二字宏治十五年奏准亲王行 
巡抚巡按等官覆勘郡王行本府亲王及承奉长史等覆勘善恶得实明白结报具奏定谥
　　邱浚举赠谥以劝忠疏臣惟生者之祸福出于一时蒙蔽众论之不公人众者胜天固可侥幸而苟免而事久则论定天定则胜人至于葢 
棺事则定矣犹以偏爱之心持不公之论以愚而为贤当辱而反荣是终无天道矣是以三代时王立为谥法以为死后荣辱之典善者予之以 
美谥恶者予之以恶谥孟子所谓孝子慈孙百世不能改而世之庸主嬖臣乃以一己之私而掩天下之公非惟得罪于世教而实得罪于天帝 
也三代以前君之谥则请命于天臣之谥则请命于君天不言而人代言人代天言而反天之道天必殛之君不定而俾臣代之臣承君命而负 
君之托逆天之理违国之法虽一时逭于人刑其如天道何唐宋议谥掌于太常博士凡于法应得谥者考其行状撰定谥文移文吏部考功郎 
中覆定之本朝虽设太常博士而不掌谥议洪武初惟武臣有谥至永乐中文臣始得谥葢自姚广孝胡广始也自后文武亦多有之然我朝之 
谥皆出恩赐然臣窃以为九重之上于臣下之贤否未易尽知请自今以后有应得谥者未赐之先先下所司俾其考定订议以闻然后从中赐 
下如此则得之者以为荣不当得者不因其亲故之属托其当得者不为朋党之掩蔽国家激劝臣子之大法端有在于是其为世教之助夫岂 
细哉
　　宏治四年令凡乞恩赐谥者礼部斟酌可否务合公论不许一概比例滥请
　　隆庆四年题准凡冒袭王爵奉旨改正者不许一概请谥凡文武大臣请谥亦用二字与否取自上裁若官品未高而侍从有劳或以死勤 
事特恩赐谥者不拘常例十五年奏准文武大臣有请谥者礼部照例上请得旨行吏兵二部备查实迹礼部定上中下三等以行业俱优者为 
上行实颇可者为中行实无取者为下开送翰林院拟谥请旨
　　万历元年题准大臣应得谥者礼部仍广加咨询稽核名实闲有应谥而未经题请及曾题请而未蒙赐谥者不论远近许各该抚按及科 
道官从公举奏礼部酌议题覆补给若不公举子孙自陈乞补谥者不行
