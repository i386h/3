<!-- { "loadSidebar": true } -->
隅屡破之会宪宗凶问至世祖北还命柔统领蒙古汉军以俟后命城白鹿矶为久驻计世祖即位诏班师阿里克布克反世祖北征诏分其兵 
三千五百卫京师以子弘庆入质柔献金实录于朝且请致仕封安肃公命第八子弘略袭职至元三年复命判行工部事城大都进封蔡国公 
卒赠太师开府仪同三司上柱国谥武康延佑五年加封汝南王谥忠武子十一人弘范自有传

　　△刘整 

　　刘整字武仲邓州穰城人沈毅有智略金乱入宋隶荆湖制置使孟珙麾下珙攻金信阳整为前锋夜纵骁勇十二人渡堑登城袭擒其守 
累迁潼川十五军州安抚使知泸州军州事整以北方人扞西边有功南方诸将皆出其下吕文德忌之以俞兴与整有隙使制置四川以图整 
兴以军事召整不行遂诬构之整遣使诉临安不得达乃谋款附中统二年整籍泸州十五郡户三十万入附世祖嘉其来援夔府行省兼安抚 
使俞兴攻泸州整出宝器分士卒激使战败之复遣使请益屯兵厚储积为图宋计三年入朝授行中书省于成都潼川两路仍兼都元帅同列 
嫉整功将谋陷之整惧请分帅潼川乃改潼川都元帅宣课茶盐以饷军至元三年迁昭武大将军南京路宣抚使四年入朝进言宋主弱臣悖 
立国一隅今天启混一之机臣愿效犬马劳先攻襄阳撤其扞蔽廷议沮之整又曰自古帝王非四海一家不为正统圣朝有天下十七八何置 
一隅不问而自弃正统邪世祖曰朕意决矣迁镇国上将军都元帅偕都元帅阿珠督诸军围襄阳城鹿门堡及白河口为攻取计率兵五万钞 
略沿河诸郡筑实心台于汉水中流上置弩炮下为石囤五以扼敌船且与阿珠计曰我精兵突骑所当者破惟水战不如宋耳乃造船五千艘 
日练水军虽雨不能出亦画地为船而习之得练卒七万复筑外围以遏敌援宋都统张顺张贵驾轮船馈襄阳衣甲邀击斩顺进参知河南行 
中书省事加诸翼汉军都元帅襄阳帅吕文焕登城观敌整跃马前曰君昧于天命害及生灵非仁者而又龌龊不能战为勇者羞谓与君决胜 
负文焕不答伏弩中整九年破樊城外郭谍知文焕将遣张贵出城援乃分部战舰缚草如牛状傍汉水绵亘参错众莫测所用九月贵果夜出 
乘轮船顺流下走觇知之傍岸爇草牛如昼整与阿珠麾战舰转战五十里擒贵于柜门关尽歼其众宋授整为卢龙军节度使封燕王使永宁 
僧持告身金印牙符送整所期以闲整永宁令得之闻于朝敕张易姚枢杂问适整至自军言宋怒臣画策攻襄阳故设此以杀臣臣实不知诏 
令整复书谓宋若果以生灵为念当重遣信使请命朝廷顾为此小数何益时围襄阳巳五年整计樊襄唇齿宜先攻樊城宋以械蔽城斩木列 
置江中贯以铁索整令善水者断木沈索督战舰趋城下以回鹘炮击之焚其栅遂攻樊城屠之遣人入襄阳谕文焕乃以城降整入朝奏曰襄 
阳破则临安摇矣若将所练水军乘胜长驱长江必非宋有遂改行淮西枢密院事驻正阳夹淮而城南逼江断其东西冲进骠骑卫上将军行 
中书左丞宋夏贵悉水军来攻破之于大人洲诏整别将兵出淮南整锐欲渡江丞相巴延止之及闻巴延入鄂捷至整失声曰首帅止我顾使 
我成功后人善作者不必善成果然一夕愤死赠龙虎卫上将军中书右丞谥武敏子垣埏均垓垓官至都元帅 【按张柔以金都帅降元佐 
元灭金刘整以宋宣抚使降元屡立战功至以不与灭宋发愤死委身二朝甘心反噬必欲覆其国以为快是何心哉既失臣节复为祸首乃贰 
臣中之尤甚者也】 

　　○明 

　　危素

　　危素

　　△危素

　　危素字太朴金溪人少通五经游吴澄范梈门至正元年用大臣荐授经筵检讨修宋辽金三史迁翰林编修累官工部侍郎转大司农丞 
礼部尚书时乱将亟素每抗论得失十八年参中书省事请专任平章鼎珠总西方兵母迎帝师悞军事用布延布哈为参政经略江南立司农 
宣抚使司以安畿内任贤守令以抚流窜之民且曰今日之事宜卧薪尝胆力图中兴寻进御史台治书侍御史二十年拜参知政事俄除翰林 
学士承旨出为岭北行省左丞言事不报弃官居房山素为人侃直数有建白上都宫殿火敕重建大安睿思二阁素谏止之请亲祀南郊筑北 
郊以斥合祭之失因进讲陈民闲疾苦诏为发钱粟振河南永平民淮南兵乱素往廉问假便宜发楮币振维扬京口饥明师将抵燕淮王特穆 
尔布哈监国复起为承旨素甫至明师入乃趋所居报恩寺入井寺僧挽起之曰国史非公莫知公死是死国史也素遂止洪武二年授翰林侍 
讲学士数访以元兴亡之故且诏譔皇陵碑文皆称旨顷之坐失朝被劾罢岁余复故官兼弘文馆学士素居弘文馆一日帝御东阁闻履声帝 
问为谁对曰老臣危素帝曰是尔耶朕将谓文天祥耳素惶惧顿首 【按明太祖云云素在是时太祖巳轻之矣明史本传不载此语今据明 
史记事补辑】 会御史王着等论素亡国之臣不宜列侍从诏谪居和州守余阙庙岁余卒

　　钦定续通志卷六百十一

　　●钦定续通志卷六百十二　奸臣传一

　　奸臣传

　　（臣）等谨案唐以前各史于权奸之臣统归列传通志因之自新唐书始分许敬宗诸人别为奸臣传凡蠹国窃权偾辕阶乱之迹并以 
次胪叙厥后宋辽元史各有奸臣传使人晓然于奸慝之徒不独身罹祸谪败不旋踵即千秋万世不免斧钺之诛允足以儆官邪而垂炯戒揆 
诸史裁厘然有当今并仍各史与逆臣叛臣各为类传至五代史金史无奸臣传其一二大憝已列入叛逆此从其阙焉

　　唐 【一】 

　　○唐一 

　　许敬宗　　　李义府　　　傅游艺　　李林甫　　　陈希烈

　　许敬宗 
　　李义府 
　　傅游艺 
　　李林甫 
　　陈希烈 

　　△许敬宗 

　　许敬宗字延族杭州新城人父善心仕隋为给事中 【旧书作礼部侍郎】 敬宗幼善属文大业中举秀才调淮阳书佐俄直遏者台奏 
通事舍人事善心为宇文化及所杀敬宗哀请得不死去依李密为记室武德初补涟州别驾太宗闻其名召署文学馆学士贞观中除著作郎 
兼修国史喜谓所亲曰仕宦不为著作无以成门户俄改中书舍人文德皇后丧羣臣衰服率更令欧阳询貌丑敬宗见而大笑被劾贬洪州司 
马累转给事中复修国史以劳封高阳县男检校黄门侍郎高宗在东宫迁太子右庶子高丽之役太子监国定州敬宗与高士廉典机要岑文 
本卒帝驿召敬宗以本官检校中书侍郎驻跸山破贼命草诏马前以词藻见赏由是专掌诰令初太子承干废官属皆除名敬宗表言张元素 
令狐德棻赵宏智裴宣机萧钧等并砥节励操有雅望今一槩被罪疑洗宥有所未至帝悟多所甄复高宗即位迁礼部尚书敬宗饕沓以女嫁 
蛮酋冯盎之子多纳金宝初劾下除郑州刺史俄复官为弘文馆学士帝将立武昭仪大臣切谏敬宗与李义府阴揣帝旨赞成之王后废敬宗 
皆削后家官爵废太子忠而立代王遂兼太子宾客顷拜侍中监修国史爵郡公进中书令敬宗以立后有助力欲倚后以固宠乃阴连后谋逐 
韩瑗来齐褚遂良杀梁王长孙无忌上官仪威宠炽灼当时莫与亢改右相辞疾拜太子少师同东西台三品年老不任趋步特诏与司空李绩 
朝朔日听乘小马至内省初高祖太宗实录敬播所撰信而详及敬宗掌国史窜改不平专出已私始虞世基与善心同遭贼害封德彝常曰昔 
吾见世基死世南匍匐请代善心死敬宗蹈舞求生世为口实敬宗衔愤至立德彝传盛诬以恶敬宗子娶尉迟敬德女孙 【旧书大唐新语 
并作敬德字宝琳孙女】 而女嫁钱九陇子九陇本高祖隶奴也为虚立门阀功状至与刘文静等同传太宗赐长孙无忌威凤赋敬宗猥称赐 
敬德蛮酋庞孝泰从讨高丽贼袭破之敬宗受其金乃称屡破贼其虚美隐恶类如此敬宗贪淫僭侈至造连楼置诸奴走马其上纵酒奏乐自 
娱嬖其婢以为继室假姓虞子昂烝之敬宗怒黜虞奏斥昂岭外久乃表还咸亨初以特进致仕卒帝为举哀赠开府仪同三司扬州大都督陪 
葬昭陵太常议谥博士袁思古曰敬宗弃子荒徼嫁女蛮落当谥曰缪其孙彦伯诉思古有嫌诏更议太常博士王福畤曰何曾忠而孝以日食 
万钱谥丑缪况敬宗忠孝两弃饮食男女之累又过之乎执不改有诏尚书省杂议更谥曰恭彦伯昂子也颇有文敬宗末年文笔多彦伯为之 
又纳婢谮奏流岭表遇赦还累官太子舍人

　　△李义府 

　　李义府瀛州饶阳人其祖为射洪丞因家永泰贞观中李大亮巡察剑南表义府才对策中第补门下省典仪刘洎马周更荐之太宗召见 
转监察御史诏侍晋王王为太子除舍人崇贤馆直学士与司议郎来济俱以文显尝献承华箴末云佞谀有类邪巧多方其萌不绝其害必彰 
义府方谄事太子而文若谠直者太子表之优诏赐帛高宗立迁中书舍人兼修国史进弘文馆学士为长孙无忌所恶奏斥壁州司马诏未下 
义府用许敬宗甥舍人王德俭计夜叩阁上表请废后立武昭仪帝悦召见与语赐珠一斗停司马诏书武后巳立义府与敬宗德俭及御史大 
夫崔义元中丞袁公瑜大理正侯善业相推毂济其奸诛弃骨鲠大臣故后得肆志攘取威柄天子敛袵矣义府貌柔恭而阴贼褊忌忤意者皆 
中伤之时号笑中刃又以柔而害物号曰李猫永徽六年拜中书侍郎同中书门下三品 【按新书纪表皆作参知政事与本传异】 封广平 
县男又兼太子右庶子爵为侯洛州女子淳于氏以奸系大理义府闻其美属寺丞毕正义出之纳以为妾大理卿段宝元以状闻诏给事中刘 
仁轨等鞫治义府且穷逼正义缢狱中以绝始谋侍御史王义方极陈其恶帝阴德义府贷不问贬义方莱州司户未几进义府中书令检校御 
史大夫加太子宾客更封河闲郡公诏造私第诸子虽褓负皆补清官初杜正伦为黄门侍郎义府纔典仪及是同辅政正伦恃先进不相下密 
与中书侍郎李友益图去义府反为所诬帝两黜之正伦为横州刺史义府普州刺史流友益峰州明年召为吏部尚书同中书门下三品母丧 
免夺丧为司列太常伯同东西台三品更葬其先永康陵侧役三原牛车输土筑坟助役者凡七县高陵令不胜劳而死公卿争赗遗其羽仪导 
从轜輴器服并穷极僭侈而会葬车骑祖奠供帐自濡桥属三原七十里不绝殷王出阁又兼府长史稍迁右相义府巳贵乃言系出赵郡与诸 
李叙昭穆嗜进者往往尊为父兄行给事中李崇德引与同谱既谪普州亟削去义府衔之及复当国傅致其罪使自杀于狱初贞观中高士廉 
等修氏族志天下允其议于是州藏副本以为长式时许敬宗以不载武后本望义府亦耻先世不见叙更奏删正委孔志约等定其书以仕唐 
官至五品皆升士流于是兵卒以军功进者悉入书限更号姓氏录奏悉收前志烧绝之既主选无品鉴才惟贿是利人多怨讪又母妻诸子卖 
官市狱门如沸汤帝颇知其罪尝从容戒义府曰闻卿儿子女壻挠法多过失可少勖之义府勃然变色徐曰谁为陛下道此帝曰何用问我所 
从得邪义府謷然不谢徐引去帝由是不悦会术者杜元纪为义府望气云所居第有狱气发积钱二千万可以厌胜义府信之裒索殊急居母 
