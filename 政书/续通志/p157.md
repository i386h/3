<!-- { "loadSidebar": true } -->
未及行至是始以蒙古色目人为右榜汉人南人为左榜每三岁一试其授官两榜皆同葢四十余年之创举也】 庚午以加上皇太后尊号蠲 
天下逋欠税课丁丑以中书平章张律为江浙行省平章政事夏四月戊寅朔日有食之辛巳赐进士恩荣宴于翰林院辛丑赐会试下第举人 
七十以上从七品流官致仕六十以上府州教授余并授山长学正后勿援例敕诸王分地仍以流官为达噜噶齐各位所辟为副达噜噶齐命 
李孟等类集累朝条格俟成书闻奏颁行乙巳车驾如上都加授特进上卿玄教大宗师张留孙开府仪同三司丙午封诸王彻伯尔为汝寍王 
五月戊申朔复立陕西诸道行御史台庚午立海西辽东鹰坊万户府隶中政院壬申诸王实都实喇薨甲戌加授宦者中尚卿续元晖昭文馆 
大学士六月辛丑以济寍益都亢旱汰省宿卫士刍粟秋七月甲寅改扎哈齐巴勒噶逊总管府为尚供府乙卯赣州土贼蔡五九聚众作乱敕 
遣兵捕之敕阿苏卫户贫乏者给牛种耕具于拉萨哩地屯田癸酉命特们德尔总宣政院事八月丙戌蔡五九陷汀州寍化县遣江浙行省平 
章张律等讨之己丑车驾至自上都乙未台臣言蔡五九之变皆由鼐智密鼎经理田粮与郡县横加酷暴逼抑至此信丰一县 【信丰元史 
作新丰按蔡五九之变起自赣州应指江西之信丰为是今据地理志改】 撤民庐千九百区虚张顷亩流毒居民乞罢经理及冒括田租从之 
壬寅增国子生百员岁贡伴读四员诏江浙行省印农桑辑要万部颁降有司遵守劝课九月丁未张律以括田逼死九人敕吏部尚书王居仁 
等鞫之壬戌蔡五九众溃伏诛余党悉平赏军士讨捕功并官其死事者子孙冬十月丁丑封托和齐为威寍郡王浩尔齐特穆尔布哈为赵国 
公庚辰以淮西廉访使郭贯为中书参知政事壬午有事于太庙乙未以同知枢密院事特穆尔图知枢密院事授白云宗主沈明仁荣禄大夫 
司空丁酉加授特们德尔太师十一月甲戌封和实拉为周王出镇云南十二月庚寅增置平江路行用库癸巳命省臣定拟封赠通例俾高下 
适宜以闻旌表汀州寍化县民赖禄孙孝行
　　三年春正月乙巳特授实保齐巴勒噶逊达噜噶齐托欢金紫光禄大夫太尉丙午封前中书左丞相和尔岱尔寿国公以真定保定荐饥 
禁畋猎辛酉以同知枢密院事玛鲁知院事二月丁丑调海口屯储汉军千人隶临清运粮万户府以供转漕三月辛亥特授高丽王世子王暠 
开府仪同三司渖王加授将作院使吕天麟大司徒甲寅敕萧拜珠及陕西四川省臣各一员护送周王之云南置周王常侍府癸亥车驾如上 
都壬申禁天下春时畋猎夏四月癸酉朔河南流民羣聚渡江所过扰害命行台廉访司以见贮赃钞赈之壬午敕卫辉昌平守臣修殷比干唐 
狄仁杰祠岁时致祭庚子以上都留守哈喇格尔知枢密院事五月辛亥以江西行省右丞相库春为大司徒庚申以大都留守拜特穆尔为中 
书平章政事以中书右丞萧拜珠为平章政事左丞鄂博哈雅为右丞参政郭贯为左丞参议布哈为参知政事庚午置甘肃儒学提举司辽阳 
金银铁冶提举司六月乙亥改诸王功臣分地丙子融宾柳州猺蛮叛命湖广行省遣官督兵捕之丁丑敕大辟罪临刑敢有横加刲割者以重 
罪论凡鞫囚非强盗毋加酷刑己卯诏谕百司各勤其职毋隳废大政丁亥封绰和尔为句容郡王秋七月壬子命御史大夫布呼托欢达尔罕 
拯治台纲仍降诏宣谕中外乙卯封伊噜特穆尔为保恩王赐金印 【按诸王表伊噜特穆尔封保恩王在二年与纪异】 丙寅复以雅克特 
穆尔知枢密院事八月癸酉以兵部尚书奇塔特为中书参知政事己卯车驾至大都戊戌置织佛像工匠提调所九月辛丑复五条河屯田以 
中书左丞郭贯为集贤大学士集贤大学士王毅为中书左丞冬十月壬申有事于太庙调四川军二千人云南军三千人于乌蒙等处屯田庚 
寅敕五台灵鹫寺置铁冶提举司丁酉申禁民有父在者不得私贷人钱及鬻墓木十一月壬寅命监察御史监治岭北钩校钱粮半岁更代乙 
卯改旧运粮提举司为大都陆运提举司新运粮提举司为京畿运粮提举司澧州路安抚司为安定军民府十二月庚午以知枢密院事图噜 
库为陕西行省左丞相壬午授嗣汉天师张嗣成太玄辅化体仁应道大真人掌江南道教事丁亥立子硕迪巴拉为皇太子兼中书令枢密使 
授以金宝告天地宗庙以同知枢密院事绰和尔知枢密院事
　　四年春正月庚子帝谓左右曰中书比奏百姓乏食宜加赈恤朕思民饥若此岂政有过差以致然欤向诏百司务遵世祖成宪宜勉力奉 
行辅朕不逮乙卯诸王托克托驻云南扰害军民以昂辉代之丙辰以知枢密院事鄂勒哲为云南行省平章政事闰月庚辰封诸王博啰为冀 
王丙戌以立皇太子诏天下给赐鳏寡孤独钞减各路租税辛卯封拜特穆尔为汾阳王二月甲辰敕郡县各社复置义仓戊申特授近侍鄂勒 
哲布哈翰林侍读学士知制诰同修国史三月辛卯车驾如上都夏四月壬寅加授太常礼仪院使拜珠大司徒戊申达哈苏寇边吴王图列纳 
等败之于和怀己未诸王耨埒薨乙丑禁岭北酒帝尝夜坐谓侍臣曰雨旸不时奈何萧拜珠对曰宰相之过也帝曰卿不在中书耶拜珠惶愧 
帝露香默祷既而大雨左右以雨衣进帝曰朕为民祈雨何避焉翰林学士承旨和塔拉都哩默色刘赓等译大学衍义以进帝览之谓羣臣曰 
大学衍义议论甚嘉其令翰林学士阿拉克特穆尔译以国语五月辛未授上都留守库库楚开府仪同三司大司徒乙亥加封大长公主孟古 
岱为皇姑大长公主壬午黄州高邮真州建寍等处流民羣聚持兵钞掠敕所在有司其伤人及盗者罪之余并给粮遣归以翰林学士承旨齐 
勤特穆尔为中书平章政事中书平章额卜德哷勒为集贤大学士己丑以中书左丞鄂博哈雅为平章政事参政奇塔特为右丞高昉为左丞 
参议中书省事和卓张思明并参知政事六月戊申特们德尔罢以左丞相哈克伞为中书右丞相己酉额卜德哷勒复为中书平章政事壬子 
以工部尚书王桂为中书参知政事丙辰敕诸王驸马功臣分地仍旧制自辟达噜噶齐秋七月乙亥李孟罢以江浙行省左丞王毅为中书平 
章政事壬午特授中卫亲军都指挥使布哷齐太尉辛卯帝谕省臣曰比闻蒙古诸部困乏往往鬻子女于民家为婢仆其命有司赎之还各部 
帝出见卫士有敝衣者驻马问之对曰戍守边镇踰十五年以故贫耳帝曰此辈久劳于外留守臣未尝以闻非朕亲见何由知之自今有类此 
者必言于朕因赐之钱帛八月丙申车驾至自上都庚申哈克伞奏事毕帝问曰卿等日所行者何事哈克伞对曰臣等第奉行诏旨而己帝曰 
卿等何尝奉行朕旨虽祖宗遗训朝廷法令皆不遵守夫法者所以辨上下定民志自古及今未有法不立而天下治者使人君制法宰相能守 
而勿失则下民知所畏避纲纪可正风俗可厚其或法弛民慢怨言并兴欲求治安岂不难哉九月丙寅哈克伞言故事丞相必用蒙古勋臣哈 
克伞回回人不厌人望遂恳辞制以宣徽使博迪苏为中书右丞相哈克伞为左丞相冬十月甲午朔有事于太庙壬寅遣御史大夫布呼参知 
政事王桂祭陕西岳镇名山己酉监察御史言官吏丁忧起复人情惊惑请禁止以绝侥幸惟朝廷耆旧特旨起复者不在禁例从之戊午海外 
婆罗公民船漂至温州敕江浙省资遣还乡十一月己卯复浚扬州运河壬辰谕诸宿卫入直各居其次非有旨不得上殿阑入禁中者坐罪十 
二月丁酉复广州采金银珠子都提举司乙巳遣官即兴和路及净州发廪赈给北方流民丁巳以内宰领延福司事图们岱尔知枢密院事特 
授晋王内史阿勒坦绰克金紫光禄大夫鲁国公辛酉改齐哩克昆民匠总管府为缮用司
　　五年春正月乙酉敕诸王位下民在大都者与民均役丁亥湖广平章迈珠加鲁国公大司农二月癸巳朔日有食之丁酉封诸王鸿和特 
穆尔为嘉王图们特穆尔为武平王并赐印戊申建盝顶殿于文德殿后 【按辍耕录载光天殿西北有盝顶殿五闲后又有盝顶小殿与文 
德殿同在明晖门外此外又有盝顶井亭盝顶房盝顶之制三楹其顶若笥之平故名考字书盝与簏通葢匣椟之小者命名之义取此旧文误 
鹿今据改】 辛亥敕杭州守臣春秋祭淮安忠武王巴延祠乙卯敕上都诸寺权豪商贩货物并输税课戊午以札兰齐喇万户府为右卫率府 
给书西天字维摩经金三千两庚申罢封赠三月庚午立诸王鄂罗木乌逊部打捕鹰坊诸色人匠齐哩克昆总管府乙亥特授安远王绰哈开 
府仪同三司录军国重事知枢密院事癸未给金九百两银百五十两书金字藏经夏四月壬辰安吉王奇塔特布济克薨庚戌升卬经提举司 
为延福监遣官分汰各部流民给粮赈济免怀孟河南南阳居民所输陕西盐课摩琳特尔格驿困乏济以马五千匹辽阳饥转海漕粮十万石 
于义锦州以赈贫民甲寅枢密院臣言各省调度军马惟长官二人领其事今四川省诸臣皆预非便请如旧制从之以齐诺史弼并为中书平 
章政事侍御史敬俨为中书参知政事戊午车驾如上都五月辛酉朔顺元等处军民宣抚使阿昼以洞蛮酋黑冲子子昌奉方物来觐丁卯以 
御史中丞伊拉齐为中书右丞相壬申监察御史言比年名爵冒滥太尉司徒国公接迹于朝昔奉诏裁罢中外莫不欣悦近间礼部奉旨铸太 
尉司徒司空等印二十有六此辈无功于国载在史册贻笑将来请自今门阀贵重勋业昭著者存留一二余并革去从之癸酉遣官分道减决 
笞以下罪六月辛卯御史台臣言昔遣张律等经理江浙江西河南田粮虚增粮数流毒生民巳尝奉旨俟三年征租今及其期若江浙江西当 
如例输之其河南请视向例减半征之从之癸巳以典瑞院使库春为集贤大学士领典瑞院事大司徒乙巳术者赵子玉等七人伏诛秋七月 
己未朔李邦寍加开府仪同三司壬申御史中丞赵简言皇太子春秋鼎盛宜选耆儒敷陈道义今李铨侍东宫说书未谙经史请别求硕学分 
进讲读实宗社无疆之福从之八月庚子车驾至大都九月癸亥大司农迈珠等进司农丞苗好谦所撰栽桑图说帝曰农桑衣食之本此图甚 
善命刊印散之民闲丙寅广西两江龙州万户赵清臣太平路总管李兴隆率土官黄法扶何凯并以方物来贡赐币帛有差丁卯以中书右丞 
宣徽使伊拉齐为中书平章政事左丞高昉为右丞参知政事和卓为左丞吏部尚书音扎噶为参知政事己卯以江浙省所印大学衍义五十 
部赐朝臣辛巳置大永福寺都总管府壬午敕军官犯罪行省咨枢密院议拟毋擅决遣丙戌以佥太常礼仪院事果勒为中书参知政事冬十 
月辛卯禁大同冀寍晋寍等路酿酒壬辰建帝师帕克斯巴殿于大兴教寺给钞万锭甲午有事于太庙癸丑赣州路雩都县里胥刘景周以有 
司征括田新租聚众作乱敕免征新租招谕之十一月辛酉开成庄浪等处禁酒壬戌改黄花岭屯储军民总管府为屯储总管府山后民饥增 
海漕四十万石丁卯追夺建康富民王训等白身滥受宣敕仍禁冒籍贯宿卫及考授远方职官不赴任求别调者隐匿不自首者罪之己巳以 
