<!-- { "loadSidebar": true } -->
　　二年夏四月辛卯朔恒山公武仙自真定府来奔起复致仕胥鼎为平章政事行省事于卫州进封英国公甲午以京畿旱遣使虑囚五月 
丁丑以旱甚责巳避正殿减膳赦罪苏椿自大名来奔诏置之许州秋七月都水富察摩和纳以杀人免死除名八月巩州元帅田瑞反行省军 
围之其母弟实格杀瑞出降赦其罪以为泾州节度使世袭明安冬十月以夏国修好诏中外新军政改总领为都尉乙亥谕近臣曰宋人轻犯 
边界我以轻骑袭之冀其惩创复通好以息民尔夏人从来臣属我朝今称弟以和我尚不以为辱宋果行成尚欲用兵乎卿等宜悉朕意伊喇 
布哈及宋人战于光州获马数千杀人千余而还内族王嘉努故杀鲜于主簿权贵多救之者帝曰英王朕兄敢妄挞一人乎朕为人主敢以无 
罪害一人乎族子恃势杀主簿吾民何赖特命斩之诏有司为死节士十有三人立褒忠庙禁宿泗清口巡边官兵毋复擅杀过淮军民诏赵秉 
文杨云翼作龟镜万年录
　　三年春三月诏尚书省议省减用度夏四月辛卯亲享于太庙郕国夫人车经御路过庙前驭者乘马二婢坐车中俱不下诏系狱杖之辛 
丑以旱遣官祷于济渎已酉遣使虑囚五月巳未宋兵掠寿州境癸亥永州桃园军失利死者四百人壬申诏谕隩州赵甫等能以土地来归当 
任使之六月壬子诏谕高丽及辽东行省格棚额讨反贼万嘉努赦胁从者秋八月伊喇布哈复曲沃及晋安辛卯诏设益政院于内廷以杨云 
翼等为益政院说书官日二人入直备顾问冬十一月庚申议与宋修好戊辰又议之己巳宋忠义军夏全自楚州来归楚州王义深张惠范成 
进以城降俱封为郡王辛未改楚州为平淮府赦诸路从宋及淮楚官吏军民并其家属丙子夏以兵事方殷来报各停使聘元兵征西夏平中 
兴府召陕西行省及总帅完颜额尔克赫舍哩约赫德赴汴议兵事诏谕陕西两省凡戎事三品以下官听以功过赏罚之
　　四年春正月壬戌增筑中京城浚汴城外濠二月布哈约赫德复平阳执知府李齐锦获马八千三月以银赎平阳掳获男女分赐官军者 
听自便元兵取德顺府节度使爱绅摄府判马肩龙死之元兵复陷平阳己巳征夏税二倍夏五月丁丑元遣使来责岁币 【据续通鉴纲目 
增辑】 元兵陷临洮府总管图们呼图克们死之陕西行省进三策上策自将出战中策幸陕州下策弃秦保潼关不从六月戊申朔遣前御史 
大夫完颜哈昭为元议和使元灭西夏以其主睨归 【按大金国志载兴定五年元军自回鹘往攻西夏西夏国亡考西夏之亡在宋宝庆三 
年乃金正大四年也宋史宝庆三年虽未载夏国之亡而嘉定十四年犹载有夏人复以书来趣会兵是时即金兴定五年也则其未亡可知葢 
是年元曾伐西夏西夏以兵五万附元侵金大金国志即误以为西夏亡耳兹据续通鉴纲目所载夏亡年月补录】 秋七月元兵自凤翔徇京 
兆关中大震以师安石为尚书右丞壬辰以中丞乌克逊布什祭酒费摩阿固岱兼司农卿签民军劝率富民入保城聚兼督秋税令百姓知避 
迁之计丁酉赦陕西东西两路仍赐今年租八月庚戌诏有司罢遣防备丁壮修城民夫军须差发应不急者权停己巳李全自益都复入楚州 
据之遣总帅完颜额尔克元帅庆善努守盱眙与全战于龟山败绩降庆善努为定国军节度使冬十月辛酉诏赠德顺府死事爱绅马肩龙等 
官以淮南王爵招李全不受 【按李全为宋将在金正大二年作乱焚楚州走据青州正大三年元兵围全于青州被围一年乃降元行省事 
于山东淮南至是得报其家属被害于金乃以兵南还据楚州与完目附识于此】 十一月丁酉猎于近郊十二月授李蹊参知政事元兵下商 
州壬子遣使安抚陕西以牛千头赐贫民
　　五年春正月丁丑亲祭三庙庚辰遣知开封府事完颜莽伊苏如元吊慰丙戌议击盱眙二月癸丑诏有司以临洮总管图们呼图克们塑 
像入褒忠庙录死节者子孙姓名量材官之三月乙酉监察御史乌库哩布噜鲁劾近侍张文寿张仁寿李麟之受馈遗曲赦其罪而出之夏四 
月甲辰朔以御史言三奸不已凡四日不视朝辛亥议放还西夏人口六月壬戌以旱赦杂犯死罪以下秋七月戊子同判睦亲府事萨哈连出 
为中京留守行枢密院事八月甲子以博索为尚书右丞延扎舒噜权参知政事增筑归德府城行枢密院拟工役数百万诏遣权枢密院判官 
白华喻以农夫劳苦减其工三之二以节制不一并卫州帅府于恒山公府命白华往经画之九月庚寅雨足始种麦冬十二月庚子朔日有食 
之完颜莽伊苏以奉使不职免死除名壬子以陕西大寒赐军士柴炭银有差京兆凤翔府司竹监进材令分给之
　　六年春二月丙辰以伊喇布哈权枢密副使耀州刺史李兴有战功诏加赏赉以完颜萨布行尚书省事于关中召完颜哈达还朝伊喇布 
哈率完颜陈和尚忠孝军一千骑驻邠州遣白华驰谕布哈以用兵之意诏都尉司步卒及忠孝马军屯京西以白华专备军须三月乙亥忠孝 
军总领陈和尚大败元兵于大昌原 【据续通鉴纲目作五年三月事】 授定远大将军平凉府判官世袭穆昆夏五月陇州防御使舒穆噜 
栋尔进黄鹦鹉诏却之秋七月罢陕西行省军中浮费八月伊喇布哈再复泽潞冬十月伊喇布哈东还令陈和尚率陕西归顺马军屯钧许元 
兵驻庆阳界诏陕西行省遣使如元军议和十一月遣使选试陕西归顺人得军二千以艺优者充忠孝军次充和尔和军十二月诏布哈赫舍 
哩约赫德完颜额尔克救庆阳
　　七年春正月庆阳围解命额尔克屯邠州布哈约赫德还京兆夏五月诏清口所获宋军三千人愿留者屯许州欲还者纵遣之秋七月以 
哈达权枢密副使元军入陕西京兆同华之间破南山砦栅六十余所 【按七月元军入陕西金史未载仅载八月赐陕西死事之孤一条于 
事原委未晰兹从弘简录补辑】 八月赐陕西死事之孤盐引及绢仍量材任使元兵围武仙于旧卫州冬十月哈达布哈引兵救之围解帝登 
承天门犒军哈达布哈并世袭穆昆布哈权参知政事同哈达行省事于阌乡以备潼关
　　八年春正月元兵围凤翔遣白华瓜尔佳巴喇玛谕阌乡行省进兵哈达布哈以未见机会不行复遣白华谕之使将兵出关以解凤翔之 
围又不行夏四月丁巳朔赦免京西路军须钱一年旱灾州县差税从实减贷元兵陷凤翔府两行省弃京兆迁居民于河南留庆善努守之陈 
和尚败元将苏布特于倒回谷 【按元兵内侵诸将畏缩陈和尚屡挫其锋亦足以少张军威金史失载兹据续通鉴纲目补辑】 五月李全 
妻杨妙真以全陷没于宋构浮梁于楚州之北欲以病宋帝以距河南不远遣哈达布哈屯桃源界滶河口以备侵轶因约宋将赵范赵葵为夹 
攻之计 【从弘简录增辑】 宋八里庄人拒其主将纳哈达布哈诏改八里庄为镇淮府秋七月宋将焚浮梁九月丙申慈圣宫皇太后温都 
氏崩元兵驻河中府庆善努弃京兆东还召哈达布哈赴汴议引兵趋河中府惧不敢行还陕州出师至泠水谷而归元兵攻河中府哈达布哈 
遣元帅王敢率兵万人救之冬十一月丁未元兵由峣峯关趋金州枢密院议以逸待劳未可与战帝曰自南渡以来二十年矣所在之民破田 
宅鬻妻子以养军今敌至不能逆战止以自护京城纵存何以为国朕思之熟矣存与亡自有天命惟不负吾民可也乃诏诸将屯军襄邓十二 
月己未葬明惠皇后元兵陷河中府权签枢密院事草火额尔克死之元帅板子额尔克提败卒三千走阌乡诏哈达布哈率诸军守邓州杨沃 
衍陈和尚武仙引兵屯顺阳戊辰元兵渡汉江而北丙子毕渡哈达布哈将兵御于禹山之前元兵分道趋汴京京师戒严是夜二鼓哈达布哈 
引兵还邓州元兵蹑其后尽获其辎重
　　天兴元年 【是年本正大九年正月改元开兴四月又改元天兴】 春正月元兵出唐州元帅完颜两罗索与战于襄城败绩走归汴京 
遣完颜莽伊苏等部民丁万人决河水卫京城癸未置尚书省枢密院于宫中以便召问起前元帅瓜尔佳实伦权昌武军节度使行元帅府事 
哈达布哈引军自邓州赴汴京乙酉以检点瓜尔佳萨哈为总帅将步骑三万巡河渡权近侍局使图克坦长乐监其军起近京诸邑军家属五 
十万口入京丙戌元兵既定河中由河清县之白坡渡河丁亥长乐萨哈至封邱而还戊子锡默爱实上书请斩长乐萨哈以肃军政不从都尉 
乌凌阿呼图自潼关入援至偃师闻元兵渡河遂走登封少室山壬辰卫州节度使完颜萨尼雅布弃城走归汴京甲午修京城楼橹及守御备 
元兵薄郑州与白坡兵合元帅马伯坚以城叛降于元防御使乌凌阿耀珠死之乙未游骑至汴城丁酉元兵及两省军战于钧州之三峰山两 
省军大溃哈达陈和尚杨沃衍走钧州城破皆死之枢密副使布哈就执寻亦死武仙走密县己亥徐州行省完颜庆善努引兵入援义胜军校 
侯进等降于元辛丑潼关守将李平以关叛降于元壬寅扶沟民钱大亨李钧叛杀县令王浩及其簿尉庚戌许州军叛杀元帅瓜尔佳实伦钮 
祜录仕周苏椿等以城降元二月壬子朔庆善努谋走归德遇元兵完颜乌登力战而死庆善努被擒与睢州刺史张文寿皆死之甲寅元兵徇 
临涣摄县令张若愚死之戊午元兵次卢氏关陕行省总帅两军及秦蓝帅府军弃潼关而东与之遇未战而溃行省图克坦乌登总帅纳哈塔 
和硕败死完颜重喜降于元都尉郑倜杀都尉苗英以降秦蓝总帅府经历商衡死之元兵陷睢州翰林待制冯延登使北来归乙丑元兵攻归 
德庚午起复右丞相致仕萨布为左丞相括京师军民二十万分隶诸帅三月丁亥元兵围中京留守萨哈连投水死 【按续通鉴纲目载元 
兵围洛阳萨哈连以病投水死城中人共推强伸为府佥事悉力备御元益兵力攻凡三月不拔乃退金史于此未载强伸守城事今为附识】  
甲午命平章政事博索宿上清宫枢密副使哈齐哈宿大佛寺以备缓急元遣使来谕降庚子封荆王子额尔克为曹王议以为质密国公璹以 
曹王幼请代行不听壬寅以尚书左丞李蹊送曹王出质谏议大夫费摩阿固岱太府监国世荣为讲和使户部侍郎杨慥权参知政事分军防 
守四城置局养无家俘民元兵攻汴城帝出承天门抚西面将士癸卯帝复出抚东面将士亲傅战伤者药仍赐巵酒出内府金帛器皿以赏战 
士乙巳凤翔府炮军万户王阿噜樊乔来归夏四月丁巳遣户部侍郎杨仁奉金帛诣元兵议和戊午元人许和癸亥复葬明惠皇后甲子御端 
门肆赦改元天兴诏内外官民能完复州郡者功赏有差出金帛酒炙犒饫军土减御膳罢冗员放宫女释镐厉王卫绍王二族禁锢乙丑百官 
初起居于隆德殿前丙寅以尚书省兼枢密院事丁卯放宫女听以衣装自随金珠留犒士卒汴京解严步军始出采薪蔬己巳建威都尉完颜 
鄂伦同元使摩多入城庚午见元使者于隆德殿辛未开郑门听百姓男子出入迁民告出城者日以万数甲戌御承天门大飨将士五月乙酉 
以内族思烈行尚书省于邓州召援兵丙戌拜天子大庆殿诏博索致仕放京城四面军李辛不奉诏戊子裕州镇防军将领贺德希率西军二 
