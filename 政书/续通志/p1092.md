<!-- { "loadSidebar": true } -->
行之可也俄有旨禁勿兴士功托克托曰敬天莫先勤民民蒙其利则灾沴自弭士功何尤不一月而成时特们德尔为丞相欲固位取宠乃议 
立仁宗子英宗为皇太子封武宗子明宗为周王出镇云南又谮托克托为武宗旧臣诏逮至京师居数日两宫传谕曰初疑汝亲于所事故召 
汝今察无他其复还镇托克托入谢遂还江浙未几迁江西行省左丞相英宗嗣位召拜御史大夫复嗾言者劾其擅离职守将徙之云南会特 
克实伏诛乃解家居五年泰定四年卒至正初追封和宁王谥忠献子九人其最显者二人曰特穆尔达实曰达实特穆尔各有传

　　△雅克特穆尔

　　雅克特穆尔钦察氏绰和尔第三子武宗镇朔方备宿卫十余年特爱幸之及即位拜正奉大夫同知宣徽院事皇庆元年袭左卫亲军都 
指挥使泰定二年加太仆卿致和元年进佥书枢密院事泰定帝崩丞相都尔苏专政宗室诸王托克托旺沁附之利于立幼雅克特穆尔时总 
环卫自以身受武宗恩宠其子宜纂大位而一居朔漠一处南陲因与公主察球尔族党阿拉克特穆尔及腹心之士博啰齐拉拉等议执中书 
平章额卜德哷勒巴延彻尔露刃誓众众皆溃散遂捕奸党下狱而与安西王喇特纳实哩入守内庭分处腹心于枢密命明埒栋阿及达尔玛 
实哩乘驿迎文宗于中兴 【谨接通鉴辑览　　御批武宗既传于弟其子即无统业可承而泰定帝巳成其为君储嗣现存神器自有专属 
乃雅克特穆尔忽逞异图谬托受武宗恩宠之言以自文远迎周怀二王入继于情理俱为不顺不过欲假援立之功以凭宠肆志遂成图卜特 
穆尔篡杀之谋则雅克特穆尔实为罪首至泰定既崩都尔苏唯知专擅自利踰月不立君致乱臣乘间酿祸其罪亦与乱臣等】 且密谕河南 
行省平章巴延选兵扈从于是封府库拘百司印遣兵守诸要害募死士买战马运京仓粟以饷守御士卒雅克特穆尔宿卫禁中夜则更迁无 
定居坐以待旦者将一月弟萨敦子腾吉斯时留上都密遣达实特穆尔召之皆弃其妻子来归命萨敦以兵守居庸关腾吉斯屯古北口复遣 
使往中兴趣大驾早发使还诏拜雅克特穆尔知枢密院事遂率百官备法驾郊迎文宗至京师入居大内上都旺沁及太尉布哈丞相达实特 
穆尔平章玛鲁御史大夫宁珠等军次榆林诏雅克特穆尔御之萨敦先驱至榆林西乘其未陈薄之北军大败辽东平章图们岱尔以兵犯迁 
民镇斩关以入遣萨敦往拒至蓟州东沙流河累战败之雅克特穆尔乃与诸王大臣伏阙劝进文宗固辞又固请遂即位封雅克特穆尔为太 
平王以太平路为其食邑录军国重事中书左丞相监修国史知枢密院事诏将兵出蓟州拒图们岱尔师次三河旺沁等军巳破居庸关进屯 
三冢雅克特穆尔倍道而还抵榆河关及旺沁军战于榆河北败之追至红桥北旺沁北阿拉克特穆尔及呼图克特穆尔引兵会战雅克特穆 
尔就斫之敌为气夺遂却因据红桥两军阻水而阵命善射者射之遂退师于白浮南我军分三队张两翼以角之敌军败走越日复合鏖战于 
白浮之野雅克特穆尔手毙七人会日晡对垒而宿夜三鼓遣精锐百骑鼓噪射其营敌众惊扰互自相击死伤无数旺沁等窜身山谷既而复 
集我师坚壁不动是夜又遣萨敦等潜军压其营吹铜角以震之敌乱自相挝击三鼓后乃西遁迟明追及昌平北斩首数千级降者万余人帝 
遣使慰劳之是日敌再战再北旺沁单骑亡命伊苏岱尔额布勒萨敦追之就命伊苏岱尔及彻尔特穆尔守居庸关还至昌平南俄报古北口 
不守上都军掠石槽即遣萨敦为先驱自以大军继其后至石槽乘敌军方炊直蹂之追击至牛头山擒驸马博啰特穆尔等献俘关下戮之图 
们仙尔及诸王额森特穆尔陷通州将袭京师雅克特穆尔急引还遇于通州乘其初至击之敌军狼狈走渡潞河夜设疑兵而遁追之至枣林 
与敌殊死战腾吉斯陷阵而入死者蔽野敌兵宵溃萨敦将轻兵要之弗及而还上都诸王呼喇台指挥阿拉克特穆尔安图人紫荆关犯良乡 
雅克特穆尔率兵循北山而西兼程至于卢沟河呼喇台望风西走是日凯旋都人罗拜马首帝赐燕兴圣殿锡赉优厚萨敦遣报图们岱尔军 
复入古北口雅克特穆尔以师赴之战于檀州南野败之降者万人余兵东溃图们岱尔走还辽东获呼喇台阿拉克特穆尔安图多罗台塔尔 
海等戮之先是齐王伊噜特穆尔东路蒙古元帅布哈特穆尔闻文宗即位乃起兵趋上都围之时上都屡败势蹙都尔苏奉皇帝宝出齐王调 
兵护送至京师文宗御兴圣殿受宝下都尔苏于狱雨都平加雅克特穆尔以达尔罕之号使世世子孙袭之置龙翊卫命预其事天历二年立 
都督府以雅克特穆尔兼统之寻升为大都督府雅克特穆尔乞解相印还宿卫帝曰卿巳为省院惟未入台省听后命寻迁御史大夫未几复 
拜中书左丞相先是文宗以天下既定遣治书侍御史萨题迎明宗于漠北诏雅克特穆尔护玺宝北上明宗嘉其功加拜太师从南还次翁果 
察图之地文宗以皇太子见明宗暴崩雅克特穆尔以皇后命奉皇帝玺宝授文宗疾驱而还 【按续资治通鉴载胡粹中之言曰故老言雅 
克特穆尔奉上玺绶明宗从官有不为之礼者雅克特穆尔且怒且惧既而帝暴崩即奔入帐取实玺扶文宗上马南驰此云奉皇后命授其说 
不合岂当时忌讳有不敢明言者欤】 达上都文宗复即位以雅克特穆尔有大勋于王室封其曾祖父巴图彻尔溧阳王曾祖妣伊噜彻尔溧 
阳王夫人祖父托克托呼升王祖妣推勒塔纳升王夫人父绰和尔扬王母额森塔纳公主察球尔并为扬王夫人至顺元年帝以屡颁宠数未 
足以报大勋下诏侕独为丞相以尊异之凡号令刑名选法钱粮造作一切中书政务悉听总裁诸王公主驸马近侍人员大小诸衙门官员敢 
有隔越闻奏以违制论知枢密院事库春贝托克托穆尔等十人恶其权势欲谋害之事泄皆伏诛二年为建第于兴圣宫之西南诏养其子嗒 
喇海为子四年文宗大渐遗诏立明宗子巳而文宗崩明宗次子伊埒哲伯即位四十三日而崩文宗后临朝雅克特穆尔与羣臣议立文宗子 
雅克特古斯文宗后曰吾儿幼冲难任天位明宗子托欢特穆尔居广西今年十三矣可嗣大统于是奉太后命召还京师至良乡具卤簿迎之 
雅克特穆尔与之并马而行告以遣使奉迎之故托欢特穆尔无一语酬之雅克特穆尔疑其意不可测且明宗之崩实与逆谋恐即位之后追 
举前事故宿留数月心志日以瞀乱先是雅克特穆尔自秉大权以来肆意无忌一宴或宰十三马取泰定帝后为夫人前后尚宗室女四十人 
或有交礼三日遽遣归者而后房充斥不能尽识一日宴赵世延家男女列坐名鸳鸯会见座隅一妇色甚丽问此为谁意欲与俱归左右曰此 
太师家人也至是荒淫日甚体羸溺血而卒雅克特穆尔既死托欢特穆尔始即位是为顺帝乃以萨敦为左丞相腾吉斯为御史大夫元统二 
年命腾吉斯总管高丽女真汉军万户府达噜噶齐授萨敦录军国重事达尔罕受王太傅中书左丞相宥世世子孙九死追封雅克特穆尔德 
王谥忠武至元元年立雅克特穆尔女巴约特氏为皇后是时萨敦巳死腾吉斯为中书左丞相巴延独用事腾吉斯忿其位出己上遂与萨敦 
弟达哩潜蓄异心交通诸王鸿和特穆尔谋危社稷郯王齐齐克图发其谋腾吉斯伏兵东郊率勇士突入宫阙巴延及鄂勒哲特穆尔鼎珠奇 
尔济苏等掩捕获之腾吉斯及其弟塔喇海皆伏诛其党奔达哩所达哩即应以兵旋为绰斯戬和尔和哈喇诺海等所败遂奔鸿和特穆尔命 
博啰鸿和尔布哈追袭之执送上都戮之鸿和特穆尔自杀初腾吉斯被擒攀殿槛不肯出塔喇海走匿皇后坐下后蔽以衣左右曳出斩之血 
溅后衣巴延奏曰岂有兄弟为逆而皇后党之者并执后后呼帝救帝曰汝兄弟为逆岂能相救邪乃迁后出宫寻酖之于开平民舍遂簿录腾 
吉斯家

　　△阿尔哈雅

　　阿尔哈雅辉和尔氏集贤大学士图烈子也兄雅尔鼐事仁宗于潜邸大德九年仁宗奉兴圣太后出居怀州从者多怀去志雅尔鼐独无 
所畏茌十一年成宗崩权臣阿附中宫不遣使告哀宗藩雅尔鼐密启仁宗曰天子晏贺天下无主宣急奉大母入定大计迎立怀宁王以正天 
位仁宗即白太后至京师遂诛柄臣二人遣使迎武宗武宗即位授秘书监仁宗居东宫兼太子右庶子迁侍御史崇祥院使兼将作院使仁宗 
即位请召文武老臣咨以朝政又请以中都苑囿还诸民拜枢密院副使进同知枢密院事延佑四年卒赠赵国公谥忠靖阿尔哈雅亦早事武 
宗仁宗为宿卫以清慎通敏与父兄并见信任十余年间■〈易攵〉厯华近廷无间言至治初出为平章政事厯镇江浙湖广河南陕西四省 
皆有惠政汴人尤怀思之归朝拜翰林学士承旨天历元年秋文宗入承大统阿尔哈雅南迎至汴郊见帝命复镇汴时当艰难之际阿尔哈雅 
高价籴粟以峙粮储治戎器阅士卒括马民间以备不虞先是文宗即位之诏巳播告天下而陕西官府结连靖安王等起兵东击潼关阿尔哈 
雅属行省参政图烈图廉访副使万嘉律犒军河南以御之令都镇抚本布巡行南阳高门武关荆子诸隘南至襄川二江口督以严备万户博 
啰守潼关不能军济噜海率霄旺总帅图卜特穆尔万户等兵突出潼关东掠阌乡迤逦前进河南告急之使踵至而图烈图亦以兵寡为言阿 
尔哈雅集者宪官属议曰汴在南北之交使西人得至此则江南三省之道不通于畿甸军旅应接何日息乎今莫如征湖广两翼军与吾省炮 
弩手诸军以备虎牢裕州哈喇娄邓州孙万户两军以备武关荆子口以属郡兵及蒙古诸部丁壮以次备诸隘芍陂等屯兵本自襄邓诸军来 
田者还其军益以民之丁壮使守襄阳白土峡州诸隘别遣塔尔海以备蜀兵吾与诸军各奋忠义宜无不济众曰唯命即日部分行事自巴延 
布哈王以下凡省之属吏与有官而家居者各授以事而出廉访使董守中佥事实沙在南阳右丞图卜特穆尔廉访使巴延在虎牢分遣兵马 
以听调用馈饷之行千军相望阿尔哈雅亲阅实之信以期会自虎牢南至襄汉无不毕给既而西兵逼河南行院使来报曰西人北渡河中以 
趋怀孟磁南过武关掠邓州直趋襄阳攻破郡邑三十余横绝数千里西结囊嘉特以蜀兵至矣阿尔哈雅遣行院官塔尔海政特默格又设备 
于江黄作舟舰以待战师与西兵遇于巩县之石渡转战及暮两军杀伤相等而虎牢遂为敌有兵储巨万一旦悉亡行省院与诸军敛兵退汴 
民大恐阿尔哈雅前后遣使告于朝辄为额森纽尔留不遣不得朝廷音问巳二十日阿尔哈雅乃亲抚其民修城阙立四门戒卒伍以严守卫 
时虽甚危急而声色不动怡然如平时众赖以安西师逼城将百里而近阿尔哈雅谓行院将帅宪司与凡在官者曰吾荷国厚恩唯有一死然 
敌亦乌合之众使诚知圣天子之命则众沮而散矣吾今遣使告于朝请降诏大赦胁从又以即位诏及招谕之文明示利害吾整大军西向别 
遣骁将率精骑数千上龙门绕出其后使之进无所投退无所归必成擒于巩洛之间矣而我军所获陕西官吏命有司羁而食之一无所戮众 
