<!-- { "loadSidebar": true } -->
学书已诵论语七卷绝不好弄乃令王出帘外见珪等珪等再拜谢且贺是日降制立为皇太子初岐嘉二王日问起居至是令母辄入又阴敕 
中人梁惟简妻制十岁儿黄袍怀以来为仓卒备 【谨按通鉴辑览　　御批中人内侍安得有妻且十岁儿袍宫中岂不能制史家不过欲 
颂太后抚幼帝之美而不觉其言之过甚而谬矣】 哲宗即位尊为太皇太后与帝同御延和殿听政更名宫曰崇庆驿召司马光吕公着迎问 
今日设施所宜先未及条上己散遣修京城役夫减皇城觇卒止禁庭工技废导洛司出近侍尤亡状者戒中外毋苛敛宽民闲保户马事由中 
旨王珪等弗预知又起文彦博遣使劳诸途谕以复祖宗法度为先务且令亟疏可用者从父遵裕坐西征失律抵罪蔡确欲献谀以固位乞复 
其官后曰遵裕灵武之役涂炭百万先帝中夜得报起环榻行彻旦不能寐自是惊悸驯至大故遵裕得免刑诛幸矣何敢顾私恩而违天下公 
议确悚栗而止光公着至并命为相使同心辅政凡熙寍以来政事弗便者次第罢之于是以常平旧式改青苗以嘉佑差役参募役除市易之 
法逭茶盐之禁举边砦不毛之地以赐西戎而宇内复安契丹主戒其臣下勿复生事于疆场曰南朝尽行仁宗之政矣元佑三年廷试举人有 
司请循天圣故事帝后皆御殿后止之又请受册宝于文德殿后曰母后当阳非国家美专况天子正衙岂所当御就崇政足矣上元灯宴后母 
当入观止之但令赐之灯烛遂岁以为常侄公绘公纪当转观察使力遏之临政九年中外绥定力行故事抑绝外家私恩文思院奉上之物无 
问巨细终身不取人以为女中尧舜元佑八年崩葬永厚陵后章惇蔡卞邢恕始造为不根之谤皇太后太妃力辨其诬事乃已至高宗时昭暴 
惇卞恕罪褎录后家

　　△神宗钦圣宪肃向皇后

　　神宗钦圣宪肃向皇后河内人故宰相敏中曾孙也治平三年归于颍邸封安国夫人神宗即位立为皇后帝不豫后赞宣仁后定建储之 
议哲宗立尊为皇太后宣仁命葺庆寿故宫以居后后辞曰姑居西而妇处东渎上下之分不敢徙遂以庆寿后殿为隆佑宫居之帝将卜后及 
诸王纳妇后敕向族勿以女寘选中族党有欲援他族例求迁秩者后曰吾族未省用此例何庸以私情挠公法一不与哲宗崩独决策迎端王 
章惇不能沮徽宗立请权同处分军国事后以长君辞帝泣拜移时乃听凡绍圣元符以还惇所斥逐贤大夫士稍稍收用之故事如御正殿避 
家讳立诞节之类皆不用闻宾召故老宽徭息兵爱民崇俭之举则喜见于色甫六月即还政明年正月崩葬永裕陵

　　△钦成朱皇后

　　钦成朱皇后开封人父崔杰早世母李更嫁朱士安后鞠于所亲任氏熙寍初入宫为御侍进才人婕妤生哲宗及蔡王似徐国公主累进 
德妃哲宗即位尊为皇太妃时宣仁钦圣二太后皆居尊故称号未极元佑三年宣仁诏春秋之义母以子贵其寻绎故实务致优隆于是舆葢 
仗卫冠服悉侔皇后绍圣中钦圣复命即合建殿改乘车为舆出入由宣德东门百官上笺称殿下名所居为圣瑞宫 【东都事略作瑞圣宫 
】 徽宗立奉礼尤谨崇寍元年薨追册为皇后上尊谥陪葬永裕陵

　　△钦慈陈皇后

　　钦慈陈皇后开封人幼颖悟庄重选入掖庭为御侍生徽宗进美人帝崩守陵殿思顾旧恩毁瘠骨立左右进粥药挥使去曰得早侍先帝 
愿足矣未几薨建中靖国元年追册为皇太后上尊谥陪葬永裕陵

　　△林贤妃

　　林贤妃南剑人幼选入宫既长遂得幸封永嘉郡君升美人生燕王俣越王偲邢国公主进婕妤元佑五年薨诏用一品礼葬赠贵仪又赠 
贤妃

　　△武贤妃

　　武贤妃始以选入宫元丰五年进才人生吴王佖贤和公主厯美人婕妤徽宗即位进昭仪贤妃大观元年薨谥曰惠穆

　　△哲宗昭慈孟皇后

　　哲宗昭慈圣献孟皇后洺州人眉州防御使马军都虞候赠太尉元之孙女也初哲宗既长宣仁高太后厯选世家女百余入宫后年十六 
宣仁及钦圣向太后皆爱之教以女仪元佑七年谕宰执孟氏子能执妇礼宜正位中宫命学士草制又以近世礼仪简略诏翰林台谏给舍与 
礼官议册后六礼以进帝亲御文德殿册为皇后宣仁太后语帝曰得贤内助非细事也久之刘婕妤有宠绍圣三年后朝景灵宫讫事就坐诸 
嫔御立侍刘独背立帘下后合中陈迎儿呵之不顾合中皆忿冬至日会朝钦圣太后于隆佑宫后御坐朱髹金饰婕妤在他坐有愠色从者为 
易坐制与后等众弗能平因传唱曰皇太后出后起立刘亦起寻各复其所或已撤婕妤坐遂仆于地怼不复朝泣诉于帝会后女福庆公主疾 
后有姊颇知医尝已后危疾以故出入禁掖公主药弗效持道家治病符水入治后惊曰姊寍知宫中禁严与外闲异邪令左右藏之俟帝至具 
言其故爇符于帝前宫禁相传厌魅之端作矣未几后养母听宣夫人燕氏尼法端与供奉官王坚为后祷祠事闻诏入内押班梁从政管当御 
药院苏珪即皇城司鞫之狱成命侍御史董敦逸覆录罪人过庭下气息仅属无一人能出声者敦逸秉笔疑未下内侍郝随等以言胁之乃以 
奏牍上诏废后出居瑶华宫号华阳教王玉清妙静仙师法名冲真初章惇诬宣仁后有废立计以后逮事宣仁惇又阴附刘贤妃欲请建为后 
遂与郝随构成是狱天下冤之久之帝亦悔曰章惇误我元符末钦圣太后诏后还内号元佑皇后崇寍初郝随讽蔡京再废后徽宗从之诏依 
绍圣诏旨复居瑶华宫加赐希微元通知和妙静仙师靖康初瑶华宫火徙居延寍宫又火出居相国寺前之私第 【按东都事略及文献通 
考俱云靖康之难六宫北去后以废居瑶华宫独留不载徙居延寍出居私第事与本传异】 金人围汴钦宗与近臣议再复后尊为元佑太后 
诏未下而京城陷时六宫有位号者皆北迁后以废独存张邦昌僭位尊为宋太后迎居延福宫用胡舜陟马伸言复上尊号元佑皇后迎入禁 
中垂帘听政后闻康王在济遣尚书左右丞冯澥李回及兄子忠厚持书奉迎王至南京即皇帝位改元后以是日撤帘尊为元佑太后尚书省 
言元字犯后祖名请易以所居宫名遂称隆佑太后将幸扬州命郭仲荀卫太后先行驻扬州寻诏后侄忠厚奉太后幸杭州以苗傅为扈从统 
制踰年傅与刘正彦作乱请太后听政又请立皇子太后力拒之帝闻事急诏禅位太子太后垂帘听政朱胜非请令臣僚得独对论机事仍日 
引傅党一人上殿以释其疑太后从之每见傅等曲加慰抚傅等皆喜韩世忠妻梁氏在傅军中胜非以计脱之太后召见勉令世忠速来以清 
岩陛梁氏驰入世忠军谕太后意世忠等遂引兵至逆党惧朱胜非等诱以复辟命王世修草状进呈太后喜曰吾责塞矣再以手札趣帝还宫 
即欲撤帘帝令胜非请太后一出御殿乃命撤帘是日上皇太后尊号帝幸建康 【按高宗纪建炎三年五月帝至江寍改府名建康原文误 
作建寍今改正】 命签书枢密院事郑瑴卫太后继发比至帝率羣臣迎于郊会防秋迫命刘寍止制置江浙卫太后往洪州百司非预军事者 
悉从仍命滕康刘珏权知三省枢密院事从行凡四方奏谳吏部差注举辟功赏之类皆隶焉复命四厢都指挥使杨惟忠将兵万人卫从帝虑 
敌人来侵密谕康珏缓急取太后旨便宜以行既至洪州金人自大冶县掩至康珏奉太后行次吉州金人追急太后乘舟夜行质明至太和县 
舟人景信反杨惟忠兵溃康珏俱遁兵卫不满百遂往虔州帝命中书舍人李正民来朝谒时士豪陈新率众围城康珏惟忠弗能禁惟忠步将 
胡友自外引兵 【高宗纪作叛将胡友亦犯虔州】 破新于城下新乃去帝闻罢康珏命卢益李回代之遂遣御营司都统辛企宗带御器械 
潘永思迎归太后至越帝亲迎于行宫门外遍问所过守臣治状太后生辰置酒宫中从容谓帝曰宣仁太后之贤古今母后未有其比昔奸臣 
肆为谤诬虽尝下诏明辨而国史尚未删定岂足传信吾意在天之灵不无望于帝也帝闻之悚然后乃更修神宗哲宗实录始得其正而奸臣 
情状益着绍兴元年 【原文误作五年今依高宗纪改正】 崩于行宫之西殿帝诏曰朕以继体之重当从重服凡丧祭用母后临朝礼谥曰 
昭慈献烈皇太后嫔于会稽上皇村祔神主于哲宗室位在昭怀皇后上三年改谥昭慈圣献后性节俭谦谨有司月供千缗而止诏文书应奏 
者勿避后父名羣臣请上太皇太后号亦不许戒敕忠厚等不得预闻朝政通贵近至私第谒见宰执初后受册日宣仁太后叹曰斯人贤淑惜 
福薄耳异日国有事变必此人当之后皆如所云 【谨案通鉴辑览　　御批史家纪宣仁之言以为孟后前后废立及隆佑播迁张本夫异 
日之事宣仁非有神术先知何以识其然哉且宣仁若果先识其然则世家女百余人中岂无一福德兼全者而必用此福薄之人以成异日之 
祸何为哉】

　　△昭怀刘皇后

　　昭怀刘皇后初为御侍明艳冠后庭且多材艺由美人婕妤进贤妃有盛宠能顺意奉两宫时孟后位中宫后不循列妾礼孟后既废后竟 
代焉徽宗立册为元符皇后明年尊为太后名宫曰崇恩帝缘哲宗故曲加恩礼后以是颇干预外事且以不谨闻帝与辅臣议将废之而后已 
为左右所逼即帘钩自缢而崩

　　△徽宗显恭王皇后

　　徽宗显恭王皇后开封人德州刺史藻之女元符二年归于端邸封顺国夫人及即位册为皇后生钦宗及崇国公主后性恭俭郑王二妃 
方亢宠后待之均平大观二年崩谥曰靖和葬永裕陵之次四年改谥惠恭 【改谥事本传失载今依徽宗纪补】 绍兴中始祔徽宗庙室改 
上今谥云

　　△显肃郑皇后

　　显肃郑皇后开封人也父绅为直省官以后贵封太师乐平郡王后本钦圣殿押班徽宗为端王每日朝慈德宫钦圣命郑王二押班供侍 
及即位遂以二人赐之后入宫好观书章奏能自制崇寍初封贤妃迁贵妃有异宠徽宗多赉以词章天下歌之王皇后崩立为皇后将受册有 
司创制冠服后请命工改制妃时旧冠又乞罢黄麾仗小驾卤簿等仪从之恩泽皆弗陈请时族子居中在枢府后奏外戚不当预国政必欲用 
之且令充外职帝为罢之后性端谨善顺承帝意钦宗受禅尊为太上皇后迁居寍德宫称寍德太后从上皇幸南京金师退先归钦宗出郊迎 
后于是两宫欢甚洽汴京破从上皇幸青城北迁留五年崩于五国城绍兴七年何苏等使还始知上皇及后崩高宗大恸诏立重成服祔主徽 
宗室梓宫归入境承之以椁纳翚衣其中与徽宗合攒于会稽永佑陵

　　△显仁韦皇后

　　显仁韦皇后开封人高宗母也初入宫为御侍崇寍末封平昌郡君大观初进婕妤累迁婉容高宗在康邸出使进封龙德宫贤妃从上皇 
北迁建炎改元遥尊为宣和皇后封其父安道为郡王由是遣使不绝绍兴十年遥尊为皇太后上册宝于慈寍殿是后生辰至朔皆遥行贺礼 
洪皓在燕求得后书遣李微持归高宗大喜曰遣使百辈不如一书遂加微官金人遣萧毅邢具瞻来议和高宗语之曰太后果还誓当谨守誓 
约因命何铸曹勋报谢召至内殿谕之铸等至金首以后归为言再三恳请金主许之十二年八月至临安入居慈寍宫先是以梓宫未还诏中 
