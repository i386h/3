<!-- { "loadSidebar": true } -->
书汴州刺史次子遗爱尚高阳公主官至大府卿 【新书作右卫将军然宰相世系表亦作太府卿】 诞率无学公主行亦不谨后竟以谋反 
诛遗直坐贬铜陵尉 【旧书作除名为庶人】 罢玄龄配享

　　△杜如晦

　　杜如晦字克明京兆杜陵人祖果隋工部尚书义兴公父咤昌州长史 【新书本传止书祖果旧书并及高祖徽曾祖皎父咤至宰相世 
系表则又云秀二子果皎皎子徽徽二子咤淹世次俱不合且以咤为咤未详孰是】 如晦少英爽喜书负大节临机辄断大业中预吏部选侍 
郎高孝基异之曰君有应变材当为栋梁之用补滏阳尉寻弃归高祖平京师秦王引为府兵曹参军徙陕州长史时府属方多外迁王患之房 
玄龄曰余人不足惜如晦王佐才也王欲经营四方舍若人无可共功者王惊曰微公言我几失之因表留幕府从征辥仁果刘武周王世充窦 
建德常参秘谋军国多事剖断如流僚属共才之莫见所涯进陕东道大行台司勋郎中封建平县男兼文学馆学士时画像者十八人如晦为 
首天策府建为从事中郎王为太子授左庶子即位迁兵部尚书进封蔡国公贞观二年检校侍中摄吏部尚书总监东宫兵马三年进尚书右 
仆射仍知选事与玄龄共筦朝政进退人才咸得其当有御史陈师合者上拔士论谓一人不可兼数职阴讽切如晦等帝曰玄龄如晦非以勋 
旧进特其才可与治天下者师合欲以此离闲吾君臣耶斥之岭表 【按唐会要载此事在元年考如晦以兵部摄它职在二年正月以后会 
要误】 久之以疾辞职诏给常俸就第医候之使相望于道疾笃帝亲幸其家抚之流涕擢其子左千牛构兼尚舍奉御卒年四十六帝哭之恸 
赠司空谥曰成手诏虞世南勒文于碑帝他日食瓜美辍其半奠焉又尝赐玄龄黄银带谓曰昔如晦与公同心辅朕今独见公因流涕命取金 
带送其家后忽梦如晦若平生以告玄龄彻御馔往祭之及小祥遣尚宫尉问其妻子国府官佐亦不之罢恩礼始终无与比者后诏功臣世袭 
改封莱国公初如晦与玄龄共政值天下新定台阁规模及典章文物率二人讨裁每议政帝前玄龄必曰非如晦莫能决及如晦至亦卒用玄 
龄策也葢玄龄善谋而如晦善断两人相需共济故唐世称良相必曰房杜云子构袭爵官至慈州刺史次子荷尚城阳公主赐爵襄阳郡公与 
太子承干谋反坐诛构以累贬死岭表弟楚客见孝友传如晦五世孙元颖自有传

　　杜淹

　　 杜淹

　　如晦叔父淹字执礼开皇中与韦福嗣伪隐大白山谪江表赦还授承奉郎累御史中丞王世充僭号署少吏部亲近用事洛阳平不得调 
欲往事隐太子时封德彝典选以告房玄龄玄龄白秦王引为天策府兵曹参军文学馆学士杨文干反辞连太子归罪淹及王珪韦挺并流巂 
州太宗知其诬及即位召为御史大夫封安吉郡公以淹多识典故诏东宫仪式簿领听淹裁订寻检校吏部尚书参预朝政表荐四十余人后 
皆知名尝荐郅怀道可用帝问故淹曰隋炀帝将幸江都众皆阿旨独怀道谏不可帝曰卿知怀道谏为是何不自言对曰臣位卑又知谏不听 
徒死无益帝曰卿仕世充位不卑矣何亦不谏对曰臣尝谏不见听耳帝曰世充愎谏卿何以得全淹不能对帝勉曰朕今任卿可以谏未答曰 
愿尽死淹历典台省贵重于朝而无清白名为世所讥贞观二年卒赠尚书右仆射谥曰襄子敬同袭爵官至鸿胪卿

　　△魏征

　　魏征字玄成魏州曲城人父长贤北齐屯留令征少孤贫有大志尤留意纵横之术隋乱诡为道士武阳郡丞元宝藏举兵应李密以征典 
书记密得宝藏书辄称善既闻征所为促召之因进十策密不能用密败从至京既久之未知名乃自请安辑山东擢秘书丞驰驿至黎阳与李 
绩书劝其早归绩计遂决因大发粟馈淮安王神通军窦建德陷黎阳征被获署起居舍人建德擒乃与裴矩西入关隐太子引为洗马甚礼之 
征见秦王功高阴劝太子早为计太子败王责之曰尔闲吾兄弟奈何征曰太子早从征言不死今曰之祸 【谨按通鉴辑览　　御批魏征 
之对正如陈琳之对操所谓矢在弦上不得不发虽云各忠其主然岂得谓之善处人骨肉之闲者哉】 王素器之引为詹事主簿即位拜谏议 
大夫封巨鹿县男时河北州县事建成元吉者多不自安征白帝曰不示至公人必思乱帝即命征往宣慰许便宜行事至磁州遇太子千牛李 
志安齐王护军李思行锢送京师征谓其副曰前官齐府旧人已有诏普原之今复执送志安等人谁不自疑吾属虽往必不信矣实时释遣志 
安等而后启闻帝甚悦由是日亲数引入卧内访天下事征亦自以为不世之遇展尽底蕴无所隐凡二百余奏无不剀切当帝心者拜尚书右 
丞兼谏议大夫有谮征私所亲者帝使温彦博按验无状彦博曰征为人臣不能远嫌疑而被飞谤亦可罪也帝使彦博让征且曰自后当存形 
迹征入奏曰臣闻君臣同心是谓一体岂有舍至公而反事形迹者若上下共由兹路邦之兴丧未可知也帝为矍然曰吾悟矣征顿首曰愿陛 
下俾臣为良臣毋俾臣为忠臣帝曰忠良异乎对曰良臣稷契皋陶是也忠臣龙逢比干是也良臣臣主皆荣流祚永世忠臣家国并丧徒取空 
名帝曰善因问为君者何道而明何失而暗征曰君所以明兼听也所以暗偏听也尧舜明四目达四聪虽有共鲧不能惑秦二世偏听赵高梁 
武帝偏信朱异隋炀帝偏信虞世基天下己乱而三主不闻人君但能兼听则奸臣不能壅蔽下情通矣贞观三年迁秘书监参预朝政高昌王 
曲文泰入朝西域诸国皆欲因文泰遣使贡献帝令文泰使人厌怛纥千迎之征曰异时文泰入朝劳费己甚更加此辈何以堪之汉建武时西 
域诸置都护送侍子光武皆不许不以蛮夷敝中国也帝善其议时厌怛纥千已发遽追止之帝尝问羣臣创业守成孰难房玄龄谓创业难征 
谓守成难帝曰玄龄从我定天下冒百死遇一生故以创业为难征与我安天下念富贵之既溢恐骄怠之易生故以守成为难然创业之难既 
往矣守成之难方与公等慎之 【此条新书见玄龄传然帝意实与征合今改入征传】 又尝叹曰今大乱之后其难治乎征曰大乱之易治 
犹饥者之易食也封德彝曰三代之后浇诡日滋秦任法律汉杂霸道皆欲治而不能岂能治而不欲征书生好虚论耳征曰五帝三王不易民 
而治顾所行何如尔桀纣为乱汤武代之皆身致太平若人渐浇诡不复返朴则今且为鬼魅矣德彝不能对至是天下岁断死刑二十九米斗 
三钱户阖不闭行旅不赍粮帝谓羣臣曰此魏征劝我行仁义之效也惜不令封德彝见之羣臣请封禅帝欲从之征不可帝曰公不欲封禅者 
功未高耶德未厚耶中国未安耶四夷未服耶年谷未丰耶符瑞未至耶征曰今虽有此六者然隋乱踰十年今稍乂安未甚充实自伊洛抵海 
岱千里萧条若车驾东巡远夷皆当扈从恐示虚弱以启戎心且赏赉不赀百姓劳敝是崇虚名而受实害也事竟寝帝幸九成宫有宫御馆于 
湋川宫舍 【新书作舍围川宫下】 李靖王珪继至吏改馆宫御以舍之帝闻之怒诏并按之征曰靖等陛下腹心大臣宫人皇后扫除隶耳 
且大臣出外宣宗朝廷法式访问人闲疾苦必赖宫舍至宫人则供馈之外无所参承以此按吏恐骇天下耳目帝寝不问后宴丹霄楼酒中帝 
曰魏征每谏我不从我发言辄不应何也征曰臣以事有不可故谏若不从辄应恐遂行之帝曰姑应后谏若何征曰昔舜戒羣臣尔无面从退 
有后言若心知其非而口应陛下是即面从非稷契所以事尧舜也帝大笑曰人言魏征举动疏慢我但觉妩媚耳进爵郡公七年迁侍中尚书 
省滞讼不决者诏征平治征素不习法但存大体以情处断人皆悦服帝聘郑仁基女为充华或言己许嫁矣征谏曰陛下处台榭则欲民有栋 
宇食膏梁则欲民有菽粟顾嫔御则欲民有家室今仁基女已约婚而陛下取之岂为民父母意耶帝大惊自咎命停册使加左光禄大夫进郑 
国公十年以目疾频表辞位帝曰金之在矿未尝为宝及良冶锻而成器人始贵之朕方自比于金以卿为良匠毋遽辞征恳请乃拜特进仍知 
门下省事诏朝章国典参议得失文德皇后既葬昭陵帝即苑中作层观望之引征同升征熟视曰臣眊昏不能见帝指示之征曰臣以为陛下 
望献陵若昭陵臣固见之矣帝泣为毁观 【谨按通鉴辑览　　御批苑中作观登而望之必非一日之事征宜早进谏即秘不使征知其引 
登使视之时亦当正谏乃谬为不见而有献陵昭陵之讥使太宗何以为人岂纯臣而宜出此哉】 帝幸洛阳次昭仁宫多所谴责征曰隋惟责 
不献食或供奉不精为此无限以至于亡陛下正宜兢惧戒约奈何令人悔为不奢乎若以为足今不啻足矣以为不足万此寍有足耶帝惊曰 
非公不闻此言征退又上疏言刑赏之本在乎劝善而惩恶帝王所与天下画一不以亲疏贵贱而殊者也今之刑赏或由喜怒或出好恶昔州 
犂上下其手而楚法敝张汤轻重其心而汉刑谬况以人君而意为高下民将何所昔其手足乎顷者罚人或以供给不瞻或以人不从欲是乃 
骄奢之渐非致治之道且我之所代实在有隋隋氏府库甲兵户口视今何若然隋据富强而丧动之也我以贫寡而安静之也臣愿当今之动 
静以隋为鉴则存亡治乱可得而知矣存亡之所在在节嗜欲省游畋息靡丽罢不急慎偏听近忠厚迁便佞而已夫守之则易取之实难今既 
得其所难岂不能保其所易乎帝宴羣臣积翠池酒酣各赋一事征赋西汉卒章曰终藉叔孙礼方知皇帝尊帝曰征每事必约我以礼他日帝 
从容问曰比来政治若何对曰陛下贞观之初导人使谏三年之后见谏者悦而从之比一二年勉强受谏而终不平也帝曰何以验之曰陛下 
初即位律师论死孙伏伽谏陛下赐以兰陵公主园直百万曰朕即位未有谏者故赏之此导人使谏也后柳雄妄诉隋资论死戴胃奏罪当 
徙执之四五陛下曰守法当如此此悦而从之也近皇甫德参言修洛阳宫劳人收地租厚敛俗尚高髻葢宫中所化陛下恚曰德参欲使国家 
不役一人不收一租宫人皆无发可乎夫人臣言事不激切不能动主听激切则近谤时陛下虽从臣言赐帛罢之意终不平此难于受谏也帝 
曰非公无能道此人苦不自觉耳帝作飞仙宫征上疏曰隋有天下三十余年恃其富强不虞后患驱天下役万物以自奉养民不堪命致殒匹 
夫之手圣哲乘机拯其危溺今宫观台榭尽居之矣奇珍异物尽收之矣姬姜淑媛尽侍于侧矣若能鉴彼之所以亡念我之所以得焚宝衣毁 
广殿安处卑宫德之上也若成功不毁仍其旧制德之次也不惟王业之艰难增饰旧基甘心侈靡使人不见德而劳役是闻斯为下矣夫以暴 
易暴与乱同道则人怨神怒灾害并至而能以身名令终者鲜矣是岁大雨谷洛溢毁民居帝于是废明德宫及飞仙宫之玄圃苑赐被水者征 
又尝上疏曰人主承天景命莫不殷忧而道着功成而德衰岂取之易而守之难乎葢在殷忧则竭诚以待下既得志则纵情而傲物耳君人者 
诚能见可欲则思知足以自戒将有作则思知止以安人念高危则思谦冲而自牧惧满溢则思江海下百川乐游盘则思三驱以为度恐懈怠 
