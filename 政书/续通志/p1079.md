<!-- { "loadSidebar": true } -->
自新之路也众感泣相戒曰毋负张公至大初拜监察御史初议立尚书省养浩言其不便既立又言变法乱政将祸天下台臣抑不以闻乃扬 
言曰昔僧格用事台臣不言后几不免今御史既言又不以闻台将安用时省臣得选用台臣养浩叹曰尉专捕盗纵不称职使盗自选可乎遂 
疏时政万余言一曰赏赐太侈二曰刑禁太疏三曰名爵太轻四曰台纲太弱五曰土木太盛六曰号令太浮七曰幸门太多八曰风俗太靡九 
曰异端太横十曰取相之术太宽言皆切直当国者不能容遂除翰林待制寻构以罪罢之戒省台勿复用养浩恐及祸变姓名遁去尚书省罢 
始召为右司都事改秘书少监延佑二年设进士科遂以礼部侍郎知贡举进士诣谒皆不纳英宗即位命参议中书省事会元夕帝欲于内庭 
张灯为鳌山即上疏于左丞相拜珠拜珠袖其疏入谏其略曰世祖临御三十余年每值元夕闾阎之闲灯火亦禁况阙庭之严宫掖之邃尤当 
戒慎伏愿以崇俭虑远为法以善奢乐近为戒帝大怒既而喜曰非张希孟不敢言即罢之以父老弃官归养自是召皆不起天厯二年关中大 
旱饥民相食特拜陕西行台中丞既闻命即散其家之所有与乡里贫乏者登车就道道经华山祷雨于岳祠泣拜不能起天忽阴翳一雨二日 
及到官复祷于社坛大雨水三尺禾黍自生秦人大喜时米斗直十三缗民持钞往籴稍昏即不用诣库换易则豪猾党蔽易十与五累日不可 
得民大困乃检库中未毁昏钞文可验者得一千八十五万五千余缗悉以印记其背又刻十贯伍贯为券给散贫乏命米商视印记出粜诣库 
验数以易之于是吏獘不敢行又率富民出粟因上章请行纳粟补官之令闻民闲有杀子以奉母者为之大恸出私钱以济之到官四月止宿 
公署夜祷于天昼出赈饥未尝少怠每一念至即抚膺痛哭遂得疾卒关中人哀之如失父母至顺二年追封滨国公谥文忠 【按李廷机大 
方通鉴云养浩尝着忠告集三卷一曰庙堂忠告二曰风宪忠告三曰牧民忠告皆言居官之道史传不载附识于此】 子强引

　　△敬俨

　　敬俨字威卿其先河东人后徙易水父元长官至大常博士俨嗜学善属文御史中丞郭良弼荐为殿中知班着宪章若干卷选充中书省 
掾朱清张瑄为海运万户豪纵不法俨适典其文牍尝致厚赂俨拒之二人伏诛权贵多以贿连坐独俨不与大德七年拜监察御史时江浙行 
省与浙西宪司交章攻讦命俨偕阿尔斯兰哈雅往治议多不合两上之朝廷卒是俨议至大元年擢江南行御史台治书侍御史先是俨以议 
立尚书省忤宰臣意适两淮盐法久滞乃左迁为转运使阴欲陷之比至首劾场官之贪污者法既大行课复增羡至二十五万引河南行省参 
政来会盐筴将定羡数为常额俨以亭户凋弊已甚病人以为己非大臣体遂止仁宗践阼召为户部尚书廷议欲革尚书省弊政俨言遽罢钱 
不用恐细民失利不从皇庆二年拜江西行省参知旧俗民有争即越诉于省吏得并缘为奸讼益繁俨令省府非有司不得侵民讼事遂简诏 
设科举俨荐临川吴澄金陵杨刚中为考试官得人为多延佑四年召为侍御史湖广省臣以赃败俨一日五奏卒正其罪台臣有劾去而复职 
者御史复劾之章再上有旨命丞相枢密其决俨曰如是则台事去矣遂即帝前奏黜之因伏殿上叩头请代帝曰事非由汝汝其复位五年拜 
中书参知政事旧制诸院及寺监皆得奏除僚属岁久多冒滥富民或以赂进俨以名爵当慎惜奏请悉追夺之明年谢病归徙居淮南泰定四 
年征为集贤大学士商议中书省事俨令使者先返而挈家归易水舆疾入见赐食慰劳亲为差吉日使视事命朝会无下拜旋进中书平章政 
事天厯改元朝议欲尽戮朝臣之在上京者俨抗言若辈皆循岁例从行杀之非罪众赖以免居月余伤足告归家居十余年痹不能行犹劬书 
不废卒封鲁国公谥文忠

　　钦定续通志卷四百八十九

　　●钦定续通志卷四百九十　列传二百九十

　　列传

　　元 【四十四】

　　○元四十四

　　梁曾　　　　刘敏中　　　王约　　王结　　　　宋衜　　曹伯启　　李元礼　　　王寿　　　　王倚　　刘正　　　　 
谢让　　　　韩若愚　　赵师鲁　　　刘德温　　　尉迟德诚　　秦起宗

　　梁曾
　　刘敏中
　　王约
　　王结
　　宋衜
　　曹伯启
　　李元礼
　　王寿
　　王倚
　　刘正
　　谢让
　　韩若愚
　　赵师鲁
　　刘德温
　　尉迟德诚
　　秦起宗

　　△梁曾

　　梁曾字贡父燕京人少好学日记数千言中统四年以翰林学士承旨王鹗荐辟中书左三部令史至元十六年累官知南阳府唐邓二属 
州为襄阳府所夺曾按图经稽国制以闻得复旧南阳在宋末为边鄙桑柘未成而岁赋丝民甚苦之曾请折输布民始称便十七年朝廷以安 
南国王 【原文作安南世子按安南传至元十四年光昺辛国人立其世子日烜则是时不当称世子矣谨据改】 陈日烜不就征选曾使其 
国进兵部尚书与礼部尚书柴椿偕行明年日烜遣其叔遗爱奉表从曾献方物二十九年有旨再使安南授吏部尚书以礼部郎中陈孚为副 
濒行改授淮安路总管三十年至安南其国有三门中曰阳明左曰日新右曰云会陪臣郊迎将由日新门入曾大怒曰奉诏不由中门是辱君 
命也即回馆卒从阳明门入又责世子日燇亲出迎诏且讲新朝尚右礼以书往复者三具布天子威亲而风其主入朝日燇大感服 【按安 
南国传云梁曾使还日燇遣陪臣陶子奇来贡廷臣以日燇终不入朝议征之拘子奇于江陵则是日燇未尝感服也本传恐失实】 遣国相陶 
子奇等从曾诣阙请罪曾还京入见进所与日燇往复议事书帝大悦或谗曾受安南赂者帝问曾曾对曰安南将黄金器币奇物遣臣臣不受 
以属陶子奇矣帝曰苟受之何不可也敕乘传之淮安任到官兴学校励风俗河南行省事有疑者皆委曾议之大德元年除杭州路总管户口 
复者五万二千四百户请禁暮夜鞫囚游街酷刑朝廷是之着为令九年厯拜云南行省参知政事寻召还京辞以母丧未葬扶柩北归仁宗初 
起为集贤侍讲学士延佑元年奉诏代祀中岳还至汴以病寓居淮南至治二年卒

　　△刘敏中

　　刘敏中字端甫济南章邱人幼卓异不凡年十三语其父景石曰昔贤足于学而不求知丰于功而不自衒此后人所弗逮也父奇之尝与 
同侪各言其志曰自幼至老相见无愧色乃吾志也至元十一年申中书掾擢兵部主事拜监察御史僧格秉政敏中劾其奸邪不报遂辞归既 
而起为御史台都事时同官王约以言去敏中杜门称疾台臣请视事敏中曰使约无罪而被劾吾固不当出诚有罪耶则我既为同僚又为交 
友不能谏止亦不无过也久之迁翰林直学士兼国子祭酒大德七年诏遣宣抚使巡行诸道敏中出使辽东守令恃贵幸暴横者一绳以法锦 
州雨水为灾辄发廪赈之九年擢集贤学士商议中书省事上疏陈十事曰整朝纲省庶政进善良剔奸蠹显公道杜私门广恩泽实钞法严武 
备举封赠武宗嗣位召至上京庶政多所更定加皇太子赞善仍商议中书省事厯翰林学士承旨召公卿集议弭灾之道敏中疏列七事帝嘉 
纳焉以疾还乡里敏中平生义不苟进进必有所匡救援据今古雍容不迫为文理备辞明有中庵集二十五卷延佑五年卒追封齐国公谥文 
简

　　△王约

　　王约字彦博真定人至元十三年王盘荐为从事承旨和尔果斯以司徒开府奏授翰林国史院编修官兼司徒府掾二十四年拜监察御 
史时丞相僧格衔参政郭佑为中丞时奏诛右丞卢世荣等诬以他罪约上章直佑冤按治成都盐运使王鼎不法罢其官转御史台都事三十 
一年迁中书右司员外郎成宗即位言二十二年曰实京师放差税开猎禁蠲逋负账穷独停冗役禁鹰房振风宪除宿蠹慰远方却贡献询利 
病利农民励学校立义仓核税户重名爵明赏罚择守令汰官属定律令革两司又请中书去繁文一取信于行省一责成于六部厯兵礼二部 
郎中请行赠谥之典以旌忠勋付时政记于史馆以备纂录立供需府以专供亿皆从之拜翰林直学士知制诰同修国史高丽王昛年老传国 
子謜有不安其政者飞谗离闲及謜朝京师潜使人赂用事者留謜不遣昛复位乃委用小人厚敛淫刑国人羣愬于朝中书奏属约验问约至 
宣诏谕之 【高丽国传作遣山东宣慰使塔齐尔刑部尚书王泰亨赍诏谕之】 曰天地闲至亲者父子至重者君臣彼小人知自利宁肯为 
汝家国地耶昛感泣谢愿奉表自雪且请子謜还国其党与悉听使者治约逮捕覆按其罪命故臣洪子藩为相俾更弊政罢非道水驿十三东 
民大喜寻除太常少卿诏谳狱京师释无罪者八十六人因议鬬殴杀人者宜减死一等着为令特拜刑部尚书大德十一年仁宗自怀州入清 
宫禁以平章赛音谔德齐安西王阿南达与左丞相阿固台谋逆命刑曹按其状约曰在法谋逆不待搒掠当伏诛狱遂定至大二年仁宗在东 
宫擢为太子詹事丞四年立左卫率府诏统侍卫军万人同列欲署军官约持不可仁宗召问约对曰皇太子事不敢不为天子事不敢为仁宗 
悟即罢其议又命取安西兵器给宿卫士约谓詹事谔勒哲曰詹事移文数千里取兵器人必惊疑主上闻之柰何谔勒哲色惭曰实虑不及此 
家令嶭居敬上言陕西分地五事因被命往理之约不为署行曰太子潜龙也当勿用之时为飞龙之事可乎遂止仁宗以詹事院诸事循轨大 
喜谕羣臣曰事未经王彦博议者勿启四年仁宗正位用阴阳家言欲御东宫之光天殿约言正名定分当御大内太保入奏遂出御大明殿 【 
按张珪传载廷臣用太皇后旨行大礼于隆福宫时珪为中丞言当御大明殿入奏帝悟移仗大明此云欲御光天殿又作太保入奏未知孰是 
】 拜约河南行省右丞会诏更钱钞法令天下税尽数至大钞约度河南岁用钞七万锭必致上供不给乃下诸州凡至大至元钞参半用丞相 
布琳济达赞之遣使白中书省臣遂徧行天下皇庆改元特拜集贤大学士首奏河南行省丞相布琳济达勋阁旧臣不宜久外召入封河南王 
疏荐国子博士姚登孙应奉翰林文字揭傒斯成都儒士杨静请起复中山知府辅恨良前尚书参议李源左司员外郎曹元用皆除擢有差延 
佑二年奉使巡行燕南山东道使还拜枢密副使至治二年以年七十致仕三年仍诏起集贤大学士商议中书省事廷议罢征东省立三韩省 
约对曰高丽去京师四千里地瘠民贫夷俗杂尚非中原比万一梗化疲力治之非幸事也不如守祖宗旧制丞相称善议不行至顺四年卒所 
着有史论及潜邸槀各三十卷高丽志四卷子思诚秘书监著作郎

　　△王结

　　王结字仪伯易州定兴人幼聪颖尝从太史董朴受经深于性命道德之蕴年二十余游京师上执政书陈时政八事曰立经筵以养君德 
行仁政以结民心育英材以备贡举择守令以正铨衡敬贤士以励名节革冘官以正职制辨章程以定民志务农桑以厚民生其言剀切纯正 
