<!-- { "loadSidebar": true } -->
克之高祖辅政为光禄大夫唐国内史改封秦国公辥举攻扶风太宗击败之追斩万余级遂略地至于陇坻义寍元年十二月为右元帅总兵 
十万攻东都将旋师设三伏于三王陵败隋将段达兵万余人因于宜阳新安置熊谷二州戍之而还徙封赵国公高祖受禅为尚书令右翊卫 
大将军进封秦王加授雍州牧辥举寇泾州太宗为西讨元帅屯于高墌城 【殷开山传作折墌辥举及仁果传作高墌吴缜曰高墌折墌皆 
城名高墌属寍州安平县折墌属泾州安定县地既近而名相类故易于舛误　折墌杜佑作析墌】 已而举死其子仁果率其众求战太宗按 
兵不动久之仁果粮尽其将牟君才梁胡郎求降太宗曰可矣乃遣行军总管梁实栅浅水原以诱之仁果将宗罗喉并军击实太宗遣将军庞 
玉救之玉军几不能支太宗率兵出其后奋击之罗睺败走太宗率左右二千余骑追奔直趣其城已而大军继至四面围之仁果乃出降师还 
高祖令李密驰传劳之于豳州密见太宗不敢仰视退而叹曰真英主也凯旋献捷于太庙拜太尉使持节陕东道大行台尚书令镇长春宫关 
东兵马并受节度寻加左武候大将军梁州总管是时刘武周据并州宋金刚陷浍州 【新书作沧州旧书作浍州吴缜曰地理志浍州本绛 
州冀城县武德元年置四年废时刘武周方作乱河东绛浍正其境也若沧州则太远矣　刘武周独孤怀恩尉迟敬德传俱作浍州】 王行本 
据蒲州而吕崇茂反于夏县高祖惧诏诸将弃河以守关西 【新书作关中误今依旧书改正　胡三省曰关西谓蒲津关以西也】 太宗以 
为不可表言太原王业所基国之根本河东殷实京邑所资若举而弃之臣窃愤恨愿假精兵三万必可破贼高祖于是悉发关中兵以益之武 
德二年十一月太宗率众趣龙门关履冰而渡进兵柏壁与贼将宋金刚相持而永安王孝基败于夏县太宗遣殷开山秦叔宝邀贼于美良川 
大破之悉虏其众复归柏壁于是诸将咸请战太宗曰金刚悬军深入精兵骁将皆在于此武周据太原倚金刚为捍蔽军无蓄积利在速战我 
闭营蓄锐以挫其锋粮尽计穷自当遁走三年三月金刚果以馁走太宗追之一日夜驰一百里宿于雀鼠谷之西原军士皆饥太宗不食者二 
日行至浩州乃得食而金刚将尉迟敬德寻相等皆来降刘武周惧奔于突厥于是并汾悉平高祖遣使即军中拜太宗益州道行台尚书令七 
月总率诸军攻王世充于洛邑师次谷州世充率精兵三万阵于慈涧太宗以轻骑挑之时众寡不敌陷于重围左右咸惧太宗命左右先归独 
留后殿世充骁将单雄信以数百骑夹道来逼几为所败太宗左右射之无不应弦而倒获其大将燕颀世充乃拔慈涧之镇归于东都太宗遣 
行军总管史万宝自宜阳据龙门刘德威自太行东围河内王君廓自洛口断其饷道又遣黄君汉夜从孝水下舟师袭回洛城克之黄河以南 
莫不响应城堡相次来降大军进屯邙山九月太宗以五百骑先观战地卒与世充万余人相遇会战复破之斩首三千余级获大将陈智略世 
充仅以身免其所署筠州总管杨庆驰使请降遣李世绩率师出轘辕道安抚其众荥汴洧豫等州相继来降世充乃求救于窦建德四年二月 
窦建德以兵十余万援世充至于酸枣萧瑀屈突通封德彝皆以腹背受敌恐非万全请退师谷州以观之太宗曰世充粮尽内外离心我当不 
劳攻击坐收其敝建德新破孟海公将骄卒惰吾当进据虎牢扼其襟要贼若冒险争锋我破之必矣如其不战旬日闲世充当自溃若不速进 
贼入虎牢诸城新附必不能守二贼并力将若之何通又请解围就险以候其变太宗不许于是留通辅齐王元吉以围世充亲率步骑三千五 
百人趣虎牢建德自荥阳西上筑垒板渚太宗屯虎牢相持二十余日谍者曰建德视官军刍尽牧马河北因将袭虎牢太宗知其谋遂牧马河 
北以诱之诘朝建德果悉众而至陈兵泛水世充将郭士衡阵于其南绵亘数里诸将大惧太宗将数骑升高邛以望之谓诸将曰贼起山东未 
见大敌今度险而嚣是无政令逼城而阵有轻我心我按兵不出彼乃气衰阵久卒饥必将自退追而击之无不克矣吾与公等约必以午时后 
破之建德列阵自辰至午兵士饥倦皆坐列又争饮水逡巡敛退太宗曰可击矣亲率轻骑追而诱之众继至建德回师而阵未及整列太宗先 
登击之所向皆靡俄而众军合战嚣尘四起太宗率史大奈程■〈齿尧〉金秦叔宝宇文歆等挥幡而入突出其阵后张唐旗帜建德将士顾 
见之大溃追奔三十里斩首三千余级虏其众五万生擒建德于阵乃将建德至洛阳城下以示世充世充大惧率其官属二千余人诣军门请 
降山东悉平太宗入据宫城令萧瑀窦轨等封守府库一无所取令记室房玄龄收隋图籍于是诛其同恶段达等五十余人枉被囚禁者悉释 
之非罪诛戮者祭而诔之大飨将士班赐有差高祖令尚书左仆射裴寂劳于军中六月凯旋太宗披金甲陈铁骑一万甲士三万人前后部鼓 
吹俘二伪主及隋氏乘舆御物献于太庙高祖大悦行饮至礼以飨焉高祖以太宗功高古官号不足以称乃加号天策上将领司徒陕东道大 
行台尚书令位在王公上增邑二万户通前三万户赐金辂一乘衮冕之服白璧一双黄金六千斤前后部鼓吹及九部之乐班剑四十人于时 
海内渐平太宗乃锐意经籍开文学馆以待四方之士以行台司勋郎中杜如晦等十有八人为学士更直阁下与之讨论经义或夜分而罢五 
年正月讨刘黑闼于洺州败之黑闼走突厥悉虏其众时徐圆朗阻兵徐兖回师讨平之于是河济江淮诸郡邑皆平十月加左右十二卫大将 
军七年突厥寇边太宗与遇于豳州从百骑与其可汗语乃盟而去八年进位中书令初高祖起太原非其本意而事出太宗及取天下破宋金 
刚王世充窦建德等太宗功益高而高祖屡许以为太子建成惧废与齐王元吉谋害太宗未发九年六月太宗以兵入玄武门杀太子建成及 
齐王元吉 【谨案通鉴辑览　　御批玄武门之事昔人聚讼纷纷惟我　　　圣祖断以高祖不能早定大计优游致祸太宗不能善全骨 
肉相残固由其谋之未臧匪独其所遭之不幸为万世不刊定论书曰一人元良万邦以贞高祖既不早见及此传曰行一不义圣人不为太宗 
岂能无深疚斯言也哉】 高祖大惊乃以太宗为皇太子八月癸亥高祖传位于皇太子甲子太宗即皇帝位于东宫显德殿遗裴寂告于南郊 
大赦武德以来流人还之赐文武百官勋爵免关内及蒲芮虞泰陕鼎六州二岁租给复天下一年民八十以上赐粟帛百岁加版级癸酉放掖 
庭宫女三千余人甲戌突厥寇泾州乙亥进寇武功丙子立妃长孙氏为皇后己卯突厥寇高陵癸未进至便桥乙酉及突厥颉利盟于便桥九 
月壬子禁私家妖神淫祀占卜非龟易五兆者冬十月丙辰朔日有食之癸亥立中山郡王承干为皇太子庚辰萧瑀陈叔达罢十一月庚寅降 
宗室郡王非有功者爵为公 【按旧书淮安王神通传云于时宗室率以属疏降爵为郡公新书本纪俱作县公者误也今据吴缜纠谬删县 
字】 十二月癸酉虑囚是岁进封子长沙郡王恪为汉王宜阳郡王佑楚王
　　贞观元年春正月乙酉改元辛丑燕郡王李艺反于泾州伏诛三月癸巳皇后亲蚕丙午诏齐仆射崔季舒黄门侍郎郭遵尚书右丞封孝 
琰以极言蒙难季舒子刚遵子云孝琰子君遵并及淫刑宜免内侍量才别叙闰月癸丑朔日有食之夏四月癸巳凉州都督长乐郡王幼良有 
罪伏诛五月癸丑敕中书令侍中朝堂受讼辞有陈事者悉上封六月辛丑封德彝薨甲辰太子少师萧瑀为尚书左仆射是夏山东旱免今岁 
租秋七月壬子吏部尚书长孙无忌为尚书右仆射八月宇文士及检校凉州都督戊戌贬高士廉为安州大都督九月庚戌朔日有食之辛酉 
遣使诸州行损田振问下户御史大夫杜淹检校吏部尚书参议朝政宇文士及罢辛未幽州都督王君廓奔于突厥冬十月丁酉以岁饥减膳 
十二月壬午萧瑀罢戊申利州都督李孝常右武卫将军刘德裕谋反伏诛
　　二年春正月辛亥长孙无忌罢兵部尚书杜如晦检校侍中总监东宫兵马事癸丑吐谷浑寇岷州都督李道彦败之丁巳徙封恪为蜀王 
泰越王佑燕王庚午刑部尚书李靖检校中书令二月丙戌靺鞨内属三月戊申朔日有食之壬子命中书门下五品以上及尚书议决死罪壬 
戌李靖为关内道行军大总管以备辥延陀已巳遣巡关内诸州出金宝赎饥民鬻子者还之庚午以旱蝗责躬大赦癸酉雨夏四月己卯瘗隋 
人暴骸初诏天下并置义仓壬寅朔方人梁洛仁杀梁师都以降六月庚寅子治生赐是日生子者粟辛卯辰州刺史裴虔通以弒隋炀帝削爵 
流驩州秋七月戊申莱州刺史牛方裕绛州刺史辥世良广州长史唐奉义虎牙郎将高元礼以宇文化及之党皆除名徙边八月甲戌省冤狱 
于朝堂辛丑立二王后是月河南河北大霜人饥九月丁未简出掖庭宫人前后所出三千余人 【谨按通鉴辑览　　御批太宗即位已放 
宫女三千矣今又放三千果尔其淹留永巷者又复何限白居易诗怨女三千放出宫乃词臣揄扬溢美之言唐史不知其失实而书之此不足 
以美太宗而适足以诬太宗耳何可为训】 冬十月庚辰杜淹薨戊子杀瀛州刺史卢祖尚十一月辛酉有事于南郊十二月壬辰黄门侍郎王 
珪守侍中
　　三年春正月丙午以旱避正殿戊午享于太庙癸亥耕耤田辛未裴寂罢二月戊寅房玄龄为尚书左仆射杜如晦为右仆射尚书右丞魏 
征为秘书监参预朝政三月己酉虑囚夏四月乙亥太上皇徙居于大安宫甲午始御太极殿戊戌赐孝义之家粟五斛八斗以上二斛九十以 
上三斛百岁加绢二匹六月戊寅以旱虑囚遣使慰抚关内诸州壬午诏文武官言事秋八月己巳朔日有食之丁亥李靖为定襄道行军大总 
管九月丁巳华州刺史柴绍为胜州道行军总管冬十一月庚申并州都督李世绩为通漠道行军总管华州刺史柴绍为金河道行军总管任 
城王道宗为大同道行军总管幽州都督卫孝节为恒安道行军总管营州都督辥万淑为畅武道行军总管以伐突厥十二月癸未杜如晦罢 
闰月癸丑为死兵者立浮屠祠辛酉虑囚是岁中国人归自塞外及开四夷为州县者百二十余万人
　　四年春正月丁卯朔日有食之二月己亥幸温汤甲辰李靖及突厥战于阴山败之丙午至自温汤甲寅大赦赐酺五日御史大夫温彦博 
为中书令王珪为侍中民部尚书戴冑检校吏部尚书参预朝政太常卿萧瑀为御史大夫与宰臣参议朝政丁巳以旱诏公卿言事三月甲申 
杜如晦薨甲午李靖俘突厥颉利可汗以献夏四月戊戌西北君长请上号为天可汗六月乙卯发卒治洛阳宫秋七月甲子朔日有食之癸酉 
萧瑀罢甲戌太上皇不豫废朝辛卯疾愈赐都督刺史文武官及民年八十以上孝子表门闾者有差八月甲寅李靖为尚书右仆射九月庚午 
瘗长城南隋人暴骨己卯如陇州壬午禁刍牧于古明君贤臣烈士之墓者冬十月壬辰赦岐陇二州免今岁租赋降咸阳始平武功死罪以下 
辛卯猎于贵泉谷甲辰猎于鱼龙川乙卯免武功今岁租赋十一月壬戌右卫大将军侯君集为兵部尚书参议朝政甲子至自陇州戊寅除鞭 
