<!-- { "loadSidebar": true } -->
命帝师还京修洒净佛事于大明兴圣隆福三宫庚申车驾至大都壬戌以察纳领度支事戊辰湖广云南各寨土官奉方物来献即其地置木 
朵路木来州孟隆路及哀培各甸冬十月辛未朔发卒四千治通州道甲戌寍珠升右御史大夫癸未河水溢汴梁路乐利堤坏役丁夫六万四 
千人筑之赐大天源延圣寺吉安临江二路田千顷十一月庚子陕西行台中丞姚炜请集世祖嘉言善行以时省览从之癸卯中书省臣言西 
僧每假元辰疏释重囚有乖政典请罢之有旨自今当释者敕宗正府审覆巳酉作盝顶棕楼辛亥追复前平章政事李孟官乙卯广西透江团 
猺为寇宣慰使迈努谕降之扶灵青溪栎头等洞蛮为寇湖南道宣慰司遣使谕降之戊午封诸王特穆尔布哈为镇南王镇扬州辛酉加御史 
大夫寍珠开府仪同三司已巳徙上都清寍殿于巴雅尔行宫十二月壬午御史贾垕请祔武宗皇后于太庙不报 【按后妃传载武宗皇后 
泰定四年崩本纪称是年请祔与传不符】 敕以来年元夕构灯山于内廷御史赵师鲁以水旱请罢其事从之甲申师鲁又请亲祀郊庙帝嘉 
纳之丙戌以回回阴阳家言天变给钞二千锭施有道行者及乞人系囚以禳之庚寅召江浙行省右丞赵简为集贤大学士领经筵事癸巳作 
盝顶殿巳亥命帝师修佛事释重囚三人置大承华普庆寺总管府罢规运提点所御史言比年营缮以卫军供役废武事不讲请遵世祖旧制 
教习五卫亲军以备扈从不报湖广屯戌千户济雅干布哈招谕扶灵洞蛮刘季等来降
　　四年春正月乙巳御史台臣请亲祀郊庙帝曰朕遵世祖旧制其命大臣摄之壬子以中政院金银铁冶归中书靖安王扣布哈出镇陕西 
庚申皇子允丹藏布受佛戒于智泉寺甲子武龙洞蛮寇武缘县诸堡丁卯浚会通河筑漷州护仓堤役丁夫三万人二月乙亥亲王额森特穆 
尔出镇北边丙子命伊拉齐领仁宗神御殿事大司徒额琳沁策喇实为大承华普庆寺总管府达噜噶齐仍大司徒壬午狩于漷州诸王呼实 
噶温都尔出镇北边赐金银币钞有差帝师灿默特伊实结卜姜楚卜扎卜卒命达实特穆尔寍珠监修佛事丙戌诏同佥枢密院事雅克特穆 
尔教阅诸卫军士戊子诏进衍圣公孔思晦阶嘉议大夫以玛古斯为云南行省平章政事提调乌蒙屯田三月辛丑皇子允丹藏布出镇北边 
以诺海齐为惠国公商议内史府事丙午命西僧作止风佛事庚申遣使往江南求奇花异果辛酉以太傅托迪为太师太保图古勒为太傅伊 
克扎尔古齐博迪苏为太保敕前太师布呼与议大事食其俸终身召翰林学士承旨蔡国公张珪集贤大学士廉恂太子宾客王毅悉复旧职 
陕西行台中丞敬俨为集贤大学士并商议中书省事珪仍预经筵事中书省臣请酬哈克伞等累朝售宝价钞十万二千锭从之壬戌车驾如 
上都命亲王巴拉实哩出镇察罕淖尔封库春为国公以阿伞和卓知枢密院事浑河决发军民万人塞之夏四月辛未盗入太庙窃武宗金主 
及祭器壬申作武宗主癸巳高州猺寇电白县千户张额力战死之甲午以西僧恭噶伊实巴忠喇实罝勒灿巴勒藏布为帝师赐玉印仍诏谕 
天下僧乙未以武备寺卿阿萨尔达尔罕为御史大夫五月辛丑太尉超尔卒甲子以典守宗庙不严罢太常礼仪院官丁卯修佛事于贺兰山 
及诸行宫罢诸王分地州县长官世袭俾如常调官以三载为考元江路总管普双坐赃免遂结蛮兵作乱敕复其职德庆路猺来降归所掠男 
女悉给其亲六月辛未翰林侍读学士阿噜威直学士雅奇等进讲仍命译资治通鉴以进丁丑罢两都营膳工役录诸郡系囚辛巳造象舆六 
乘癸未遣察纳巴延赴大都铨选甲申广西花角蛮为寇命所部讨之乙未绍庆路四洞酋阿者等降并命为蛮夷长官仍设巡检司以抚之秋 
七月丁酉元江路普双复叛巳亥御史台臣言内郡江南旱蝗荐至非国细故丞相达实特穆尔都尔苏参知政事布哈史惟良参议迈努并乞 
解职慰遣之丁未敕经筵讲读官非有故不得去职甲寅遣使市旄牛于西域丙寅籍僧道有妻者为民塞保安镇渠役民丁六千人八月癸酉 
奉元路治中单鹄言令民采捕珍禽异兽不便请罢之敕应猎者其捕以进乙亥苗人祭伯秧寇李陀寨命湖广行省捕之乙酉巴雅尔鄂尔多 
作钦明殿成癸巳发卫军八千修白浮瓮山河堤九月丙申朔日有食之阿恰齐德济献木绵大行帐禁僧道买民田违者坐罪没其直甲子御 
史言广海古流放之地请以职官赃污者处之以示惩戒从之闰月已巳车驾至大都壬申以灾变大赦冬十月巳酉以治书侍御史王士熙为 
参知政事丁巳以御史中丞赵世延为中书右丞戊午命太常纂修累朝礼仪壬戌开南州土官阿只弄率蛮兵为寇云南行省招捕之十一月 
庚午以思州土官田仁为思州宣慰使辛卯以降蛮谢乌穷为蛮夷官云南蒲蛮来附十二月庚子定捕盗令限内不获者偿其赃乙卯蔡国公 
张珪卒
　　致和元年春正月甲戌命绘蚕麦图乙亥诏谕百司凡不赴任及擅离职者夺其官避差遣者笞之御史邹惟亨言时享太庙三献官旧皆 
勋戚大臣而近以户部尚书为亚献人既疏远礼难严肃请仍旧制以省台枢密宿卫重臣为之丁丑颁农桑旧制十四条于天下仍诏励有司 
以察勤惰巳卯帝将畋柳林御史王献等以岁饥谏帝曰其禁卫士毋扰民家命御史二人巡察之戊子罢河南铁冶提举司免陕西捞盐一年 
罢益都诸属县食盐二月庚申改元免河南自实田粮一年被灾州郡税粮一年流民复业者差税三年疑狱系三岁不决者咸释之三月庚午 
云南安隆寨上官岑世忠与其兄世兴相攻籍其民三万二千户来附岁输布三千四请立宣抚司以总之不允置州一以世兴知州事置县二 
听世忠举人用之仍谕其兄弟共处立万户府二领征西红胖袄军达实特穆尔都尔苏言灾异未弭由官吏以罪黜罢者怨诽所致请量才叙 
用从之乙卯帝御兴圣殿受无量寿佛戒于帝师甲申遣户部尚书李嘉努往盐官祀海神仍集议修海岸丙戌命帝师修佛事于盐官州造浮 
屠二百一十六以厌海溢戊子车驾如上都徙怀王图卜特穆尔于江陵以赵世延知经筵事赵简呵噜威同知经筵事曹元用吴秉道虞集段 
辅马祖常雅奇富珠哩翀并兼经筵官云南土官撒加布降置州一艾萨克加布知州事隶罗罗宣慰司夏四月巳亥达实特穆尔都尔苏请凡蒙 
古色目人效汉法丁忧者除其名从之五月丙寅广西普寍县僧陈庆安作乱建国改元癸酉大理怒江甸上官阿哀你寇乐辰诸寨命云南行 
省督兵捕之戊子以岭北行省平章政事达实特穆尔为中书平章政事秋七月庚午帝崩于上都年三十六葬起辇谷称为泰定帝 【终元 
之世不为帝立庙上谥故止称泰定帝】
　　泰定帝泰定四年致和一年凡五年

　　钦定续通志卷六十六

　　●钦定续通志卷六十七　元纪十一

　　元纪 【十一】

　　明宗 【一】 　　　　文宗

　　○明宗

　　明宗皇帝讳和实拉武宗子也母伊奇哩氏武宗生二子长即帝次图卜特穆尔成宗无子武宗入继大统立弟仁宗为皇太子约以次传 
于帝及仁宗即位乃立英宗为太子于是封帝为周王出镇云南置常侍府官属以遥授中书左丞相图古勒大司徒鄂尔多中政使尚嘉努山 
北辽阳等路蒙古军万户博啰翰林侍讲学士嘉珲等并为常侍中卫亲军都指挥使唐古兵部尚书赛罕巴图尔为中尉仍置咨议记室各二 
员俱遣就镇帝至延安图古勒尚嘉努博啰及武宗旧臣哩日沙布鼎哈玛尔图等皆来会嘉珲谋曰天下者我武皇之天下也出镇之事本非 
帝意由特们德尔及左右构闲致然请以其故白行省俾闻之朝廷庶可杜塞离闲遂与数骑驰去先是阿斯罕为太师特们德尔夺其位出为 
陕西行省丞相及嘉珲等至即与平章政事塔齐尔行台御史大夫图鲁卜中丞托欢悉发关中兵分道自潼关河中府而东巳而■〈土答〉 
齐尔托欢中变袭杀阿斯罕嘉珲于河中帝遂西行至北边金山西北诸王察克台等咸率众来附帝至其部与定约束每岁冬居扎延夏居阿 
噜噶察山春则命从者耕于约尼十余年闲边境寍谧及英宗嗣位以帝远居沙漠不足忌而特克实等复构帝弟图卜特穆尔徙之琼州英宗 
遇弒晋王以大宗入继泰定元年改封图卜特穆尔为怀王命居建康致和元年三月徙居江陵七年泰定帝崩于上都都尔苏专权自用踰月 
不立君朝野疑惧时签枢密院事雅克特穆尔留守京师乃谋举义八月甲午黎明召百官集兴圣宫兵皆露刃号于众曰武皇有圣子二人孝 
友仁文天下归心大统所在当迎立之不从者死乃缚平章额卜德哷勒巴延彻尔二人下中书左丞托多参知政事王士熙等于狱雅克特穆 
尔与西安王喇特纳实哩固守内廷以帝远在沙漠猝未能至虑生他变乃迎帝弟怀王于江陵且宣言巳遣使北迎帝以安众心复矫称帝所 
遣使者自北方来云周王从诸王兵南下旦夕即至矣丁巳怀王入京师九月壬申怀王即位于大都是为文宗改元天历时都尔苏在上都立 
泰定帝子喇实晋巴为帝改元天顺遣兵分道攻大都而梁王旺沁右丞相达实特穆尔御史大夫寍珠太尉布哈等兵皆次于榆林雅克特穆 
尔与其弟萨都子腾吉斯等帅师与战屡败之上都兵皆溃十月辛丑齐王伊噜特穆尔元帅布哈特穆尔以兵围上都都尔苏乃奉皇帝宝出 
降 【事详文宗纪】 两京道路始通于是文宗遣哈克苏及萨题等相继来迎帝遂发北边诸王及旧臣博啰尚嘉努哈玛尔图皆从至金山 
武寍王齐齐克图签枢密院事特穆尔布哈继至乃命博啰如京师诸王旧臣争先迎谒所至成聚天历二年正月乙丑文宗复遣中书左丞伊 
尔特穆尔来迎乙酉萨题等至入见帝于行幄以文宗命劝进丙戌帝即位于和寍之北乃遣萨题等还京师命之曰朕弟曩尝览观书史迩者 
得无废乎听政之暇宜亲贤士大夫讲论史籍以知古今治乱得失卿等至京师当以朕意谕之二月壬辰宣靖王迈努自京师来觐辛丑追尊 
皇妣伊奇哩氏曰仁献章圣皇后是月文宗立奎章阁学士院于京师遣人以除目来奏帝并从之三月辛酉文宗遣右丞相雅克特穆尔奉皇 
帝宝来上御史中丞巴济拉知枢密院事图勒噶特穆尔等各率其属以从四月癸巳雅克特穆尔见帝于行在率百官上皇帝宝帝嘉其勋拜 
太师仍命为中书右丞相开府仪同三司上柱国录军国重事监修国史达尔罕太平王并如故复谕雅克特穆尔等曰凡京师百官朕弟所用 
者并仍其旧卿等其以朕意谕之雅克特穆尔奏国家大事所系者中书省枢密院御史台而巳宜择人居之帝然其言以武宗旧人哈玛尔图 
为中书平章政事前中书平章政事拜特穆尔知枢密院事常侍博啰为御史大夫甲午立行枢密院命昭武王赫伯知枢密院事和硕领行枢 
密院事赛音特穆尔迈努并同知行院事是日帝宴诸王大臣于行殿雅克特穆尔哈玛尔图拜特穆尔博啰等侍帝谕台臣曰太祖有训美色 
名马人皆悦之然方寸一有系累即能坏名败德卿等居风纪之司亦尝念及此乎天下国家譬犹一身中书枢密左右手也左右手有病治之 
