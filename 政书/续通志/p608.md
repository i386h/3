<!-- { "loadSidebar": true } -->
李训得幸璠以逢吉故吏荐之复召为左丞拜户部尚书判度支封祁县男李宗闵得罪璠亦其党见注求解乃免训将诛宦人乃授河东节度 
使已而败

　　郭行余
　　韩约
　　罗立言
　　李孝本
　　顾师邕
　　李贞素

　　 郭行余

　　郭行余者元和时进士累擢京兆少尹厯仕至楚汝二州刺史大理卿擢邠寍节度使李训在东都与行余善故用之及祸

　　 韩约

　　韩约朗州武陵人本名重华志勇决略涉书有吏干厯两池榷盐使虔州刺史交趾叛领安南都护再迁太府卿太和九年代崔鄯为左金 
吾卫大将军居四日事败

　　 罗立言

　　罗立言者宣州人贞元末擢进士魏博田弘正表佐其府改阳武令以治剧迁河阴改度支河阴留后坐平籴非实没万九千缗盐铁使惜 
其干止奏削兼侍御史繇庐州刺史召为司农少卿以财事郑注亦与李训厚善训以京兆多吏卒擢为少尹知府事以就其谋训败及祸

　　 李孝本

　　李孝本宗室子元和时第进士累迁刑部郎中依训得进于是御史中丞舒元舆引知杂事元舆入相擢权知中丞事亦因训及祸

　　 顾师邕

　　顾师邕字睦之少连子性恬约喜书寡游合第进士累迁监察御史李训荐为水部员外郎翰林学士训遣宦官田全操刘行深周元稹薛 
士干似先义逸刘英誗按边既行命师邕为诏赐六道杀之会训败不果师邕流崔州至蓝田赐死

　　 李贞素

　　李贞素嗣道王实子累迁宗正少卿由将作监改左金吾卫将军韩约之诈贞素知之流儋州至商山赐死

　　钦定续通志卷二百七十

　　●钦定续通志卷二百七十一　列传七十一

　　列传

　　唐 【七十一】


　　○唐七十一

　　李德裕　　　陈夷行　　　李绅　　李回　　　　李让夷　　　魏謩　　曹确　　　　刘瞻　　　　李蔚

　　李德裕
　　陈夷行
　　李绅
　　李回
　　李让夷
　　魏謩
　　曹确
　　刘瞻
　　李蔚

　　△李德裕

　　李德裕字文饶元和宰相吉甫子也少力学既冠卓荦有大节不喜与诸生试有司以荫补校书郎河东张宏请辟掌书记府罢召拜监察 
御史穆宗即位擢翰林学士帝为太子时已闻吉甫名由是顾德裕厚凡号令大典册皆更其手帝怠荒于政戚里多所请丏挟宦人诇禁中语 
关托大臣德裕建言请白事宰相者听至中书无辄诣第帝然之再进中书舍人未几授御史中丞始吉甫相宪宗牛僧孺李宗闵对直言策痛 
诋当路条失政吉甫诉于帝且泣有司皆得罪遂与为怨吉甫又为帝谋讨两河叛将李逢吉沮解其言功未既而吉甫卒裴度实继之逢吉以 
议不合罢去故追衔吉甫而怨度摈德裕不得进至是闲帝暗庸訹度与元稹相怨夺其宰相而已代之欲引僧孺益树党乃出德裕为浙西观 
察使俄而僧孺入相由是牛李之憾结矣初润州承王国清乱窦易直领府库赉军赀用殚而下益骄德裕自检约以留州财赡兵虽俭而均故 
士无怨南方信禨巫虽父母疠疾子弃不敢养德裕择长老可语者谕以孝慈大伦使相晓敕违者寘法数年恶俗大变又按属州非经祠者毁 
千余所撤私邑山房千四百舍寇无所廋敬宗立侈用无度诏浙西上脂盝妆具德裕奏所须脂盝妆具度用银二万三千两金百三十两物非 
土产虽力营索尚恐不逮愿诏宰相议不报又诏索盘绦缭绫千匹复奏止之自元和后禁毋私度僧徐州王智兴绐言天子之诞月筑坛度人 
资福诏可即显募江淮闲民因牟财自入德裕劾奏智兴为坛泗州募愿度者人输钱二千不复勘诘普加髠落自淮而右户三丁男必一男剔 
发规影徭赋度江者日数百苏常齐民十固八九若不加禁遏则前至诞月江淮失丁男六十万不为细变有诏徐州禁止时帝昏荒数游幸狎 
比羣小听朝简忽德裕上丹扆六箴其一曰宵衣讽视朝希晚也二曰正服讽服御非法也三曰罢献讽敛求怪珍也四曰纳诲讽侮弃忠言也 
五曰辨邪讽任羣小也六曰防微讽伪游轻出也帝虽不能用其言犹敕韦处厚谆谆作诏厚谢其意然为逢吉排笮讫不内徙时亳州浮屠诡 
言水可愈疾号曰圣水互相欺訹往汲者日数十百人德裕严勒津逻捕绝之且请下观察使填塞以绝妄源从之帝方惑佛老祷福祈年浮屠 
方士并出入禁中狂人杜景先上言其友周息元寿数百岁帝遣宦者至浙西迎之诏在所驰驿敦遣德裕上疏极谏息元果诞谲不情终帝世 
无他验文宗即位乃逐之太和三年召拜兵部侍郎裴度荐材堪宰相而李宗闵以中人助先秉政且得君出德裕郑滑观察使引僧孺协力罢 
度政事二怨相济凡德裕所善悉逐之于是二人权震天下党人牢不可破矣踰年徙剑南西川蜀自南诏入寇败杜元颖而郭钊代之病不能 
事民失职无聊生德裕至则完残奋怯皆有条次成都既南失姚协西亡维松由清溪下沫水而左尽为蛮有始韦皋招来南诏复巂州倾资结 
蛮示以战阵文法德裕以皋启戎资盗策非是非痛矫革不能刷一方耻乃建筹边楼按南道山川险要与蛮相入者图之左西道与吐蕃接者 
图之右其部落众寡馈餫远迩曲折咸具召习边事者与之指画商订又料择伏瘴旧獠与州兵任战者废遣狞耄什三四士无敢怨又请甲人 
于安定弓人河中弩人浙西繇是蜀之器械皆犀锐率户二百取一人使习战贷勿事缓则农急则战谓之雄边子弟筑仗义城以制大度清溪 
关之阻作御侮城以控荣经犄角势作柔远城以扼西山吐蕃复卭崃关徙巂州治台登以夺蛮险旧制岁杪运内粟瞻黎巂州起嘉眉道阳山 
江而达大度乃分饷诸戍常以盛夏至苦瘴毒辇夫多死德裕命以十月为漕始先夏而至馈者乃安于是二边寖惧南诏请还所俘掠四千人 
吐蕃维州将悉怛谋以城降维距成都四百里因山为固东北繇索丛岭而下二百里地无险走长川不三千里直吐蕃之牙异时戍之以制虏 
入者也德裕既得之即发兵以守且陈出师之利僧孺居中沮其功命返悉怛谋于虏以信所盟德裕终身以为恨 【按德裕追论维州事疏 
云维州据高山绝顶三面临江在戎虏平川之冲是汉地入兵之路初海陇并没惟此独存吐蕃潜以妇人嫁于此州门子二十年后两男长成 
窃开垒门引兵夜入遂为所陷号曰无忧城从此得并力于西边更无虞于南路韦皋欲经币河湟须此城为始急攻数年卒不可克旧唐书采 
以入传新书删之亦不载于吐蕃传维州唐地陷蕃本末形势俱不瞭如且无以征德裕之善计宋待外夷素无自强之策惟以守信偷安即司 
马光亦以德裕为非胡三省谓元佑弃米脂四塞予西夏盖当时国论大指如此也今从附辑】 会监军使王践言入朝盛言悉怛谋死拒远人 
向化意帝亦悔之即以兵部尚书召俄拜中书门下平章事封赞皇县伯常建言朝廷惟邪正二途正必去邪邪必害正然其辞皆若可听愿审 
所取舍不然二者并进虽圣贤经营无由成功俄而宗闵罢德裕代为中书侍郎集贤殿大学士帝暴感风害语言郑注始因王守澄以药进帝 
少闲又荐李训使待诏帝欲授谏官德裕曰训小人顷咎恶暴天下不宜引致左右帝曰人谁无过当容其改且逢吉尝言之对曰圣贤则有改 
过若训天资奸邪尚何能改逢吉位宰相而顾爱凶回以累陛下亦罪人也帝语王涯别与官德裕摇手止涯帝适见不怿训注皆怨即复召宗 
闵辅政拜德裕兴元节度使入见帝自陈愿留阙下复拜兵部尚书宗闵奏命已行不可止更徙镇海军以代王璠先是太和中漳王养母杜仲 
阳归浙西有诏在所存问时德裕被召乃檄留后使如诏书璠人为尚书左丞而漳王以罪废死因与户部侍郎李汉共谮德裕尝赂仲阳导王 
不轨帝惑其言召王涯李固言路隋质之隋言德裕大臣不宜有此谗焰少衰遂贬德裕为太子宾客分司东都复贬袁州长史隋亦免相未几 
宗闵以罪斥而注训等败帝追悟德裕以诬构逐乃徙滁州刺史又以太子宾客分司东都旋起为浙西观察使德裕三在浙西出入十年迁淮 
南节度使代牛僧孺僧孺闻之以军事付其副张鹭即驰去淮南府钱八十万缗德裕奏言止四十万为鹭用其半僧孺诉于帝谏官姚合魏謩 
等共劾奏德裕挟私怨沮伤僧孺帝置章不下诏德裕覆实德裕上言诸镇更代例杀半数以备水旱助军费因索王播段文昌崔从相授簿存 
具在惟从死官下僧孺代之其所杀数最多即自劾始至镇失于用例不敢妄遂待罪有诏释之武宗立召为门下侍郎同中书门下平章事既 
入谢即进戒帝辨邪正专委任而后朝廷治夫正人既呼小人为邪小人亦谓正人为邪何以辨之请借物为喻松柏之为木孤生劲特无所因 
倚萝茑则不然弱不能立必附他木故正人一心事君无待于助邪人必更为党以相蔽欺君人者以是辨之则无惑矣 【谨按通鉴辑览　 
　御批正人指邪人为邪邪人亦指正人为邪二语似矣然邪正固不容不别而朋党实非朝廷所宜有如李德裕较之牛僧孺为略正矣然其 
朋党恶习何尝不为当时之害】 齐桓公问管仲所以害霸者仲对知人不能举举不能任任而杂以小人害霸也夫辅相有欺罔不忠当亟免 
忠而材者属任之政无他门天下安有不治帝尝疑杨嗣复李珏顾望不忠遣使杀之德裕率三宰相见延英泣谏因追还使者嗣复等乃免时 
帝数出畋游暮夜乃还德裕上言愿节田游寻册拜司空 【按新唐书本纪会昌二年正月李德裕为司空三年六月为司徒旧唐书本纪则 
元年四月进司空二年五月兼守司徒年月不同考旧传位司空在迎公主还下守司徒在赠悉怛谋下二事俱在会昌三年旧书纪传叙次前 
后皆误】 回鹘自开成时为黠戛斯所破会昌后乌介可汗挟公主牙塞下种族大饥以弱口重器易粟于边退浑党项利虏掠因天德军使田 
牟上言愿以部落兵击之议者请可其言德裕曰回鹘于国尝有功以穷来归不如与之食以待其变沙陀退浑不可恃也天德兵素弱以一城 
与劲虏确无不败请诏牟无听诸戎计帝于是贷粟二万斛会嗢没斯杀赤心以降赤心兵溃去于是回鹘势穷数丏羊马欲藉兵复故地又愿 
假天德城以舍公主帝不许乃进逼振武保大栅杷头峯以略朔川转战云州刺史张献节婴城不出回鹘乃大掠党项退浑皆保险莫敢拒帝 
益知向不许田牟用二部兵之效乃复问以计德裕曰乌介所恃公主尔得健将出奇夺还之王师急击彼必走今锐将无易石雄者请以蕃浑 
劲卒与汉兵衔枚夜击之势必得帝即以方略授刘沔令雄邀击可汗败之迎公主还回鹘遂败进位司徒黠戛斯遣使来且言攻取安西北廷 
帝欲从黠戛斯求其地德裕曰不可安西距京师七千里北廷五千里纵得之无用也持实费市虚事灭一回鹘而又生之帝乃止泽潞刘从谏 
死其从子稹擅留事以邀节度德裕曰泽潞内地非河朔比舍而不讨无以示四方帝曰可胜乎对曰河朔稹所恃以唇齿也如令魏镇不与则 
破矣夫三镇世嗣列圣许之请使近臣明告以泽潞命帅不得视三镇今欲诛稹其各以兵会帝然之乃以李回持节谕王元逵何宏敬皆听命 
始议用兵中外交章固争德裕独请讨帝曰为我语于朝有沮军者先诛之羣论遂息元逵兵已出而宏敬逗留持两端德裕建遣王宰以陈许 
