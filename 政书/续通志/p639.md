<!-- { "loadSidebar": true } -->
沁州刺史沁当敌冲徙其南百余里据险立栅为治所存贤至曰徙城避敌岂勇者所为乃复城故州梁兵屡攻之卒不能近 【按册府元龟 
载汴人将袭沁伏兵城下存贤觉其奸变令守陴者鼓噪如攻战之势敌遂退足补史阙】 迁武州刺史又迁慈州天佑十八年梁攻朱友谦庄 
宗遣存贤援之友谦新叛梁归晋河中食少人心多贰谍者因谓存贤曰河中人欲杀子以归梁宜亟去存贤曰死王事吾志也复何恨哉卒击 
走梁兵庄宗即位拜右武卫上将军庄宗亦好角抵常与王都较而屡胜颇以自矜因顾存贤曰尔能胜我与尔一镇存贤博而胜之同光二年 
春幽州符存审病甚庄宗置酒宫中叹曰吾创业故人零落殆尽存者惟存审耳今又病笃北方之事谁可代之因顾存贤曰无以易卿角抵之 
胜吾不食言 【按薛史此为存贤得蔚州时事与此互异】 即日以为卢龙军节度使是岁卒于幽州赠太傅

　　钦定续通志卷二百八十六

　　●钦定续通志卷二百八十七　列传八十七

　　列传

　　五代 【七】

　　○五代七

　　桑维翰　　　景延广　　　吴峦

　　桑维翰
　　景延广
　　吴峦

　　△桑维翰

　　桑维翰字国侨河南人貌丑怪身短面长常临鉴曰七尺之身不如一尺之面慨然有志于公辅初举进士主司恶其姓与丧同音有劝其 
从佗求仕者维翰铸铁砚示人曰砚弊则改而佗仕卒以进士及第晋高祖辟为掌书记常以自从高祖有异谋维翰与刘知远赞成之因求援 
于契丹邪律德光巳许诺而赵德钧亦以重赂啖德光求助己高祖惧事不果乃遣维翰为陈利害甚辩德光意乃决卒以灭唐兴晋维翰力也 
高祖即位以为翰林学士礼部侍郎知枢密院事迁中书侍郎同中书门下平章事兼枢密使天福四年出为相州节度使徙泰寍镇州安重荣 
既得吐浑欲用以攻契丹高祖意未决维翰上疏言契丹未可与争者七高祖召使者至卧内谓曰北面事方挠吾胸中得卿此疏计巳决可无 
忧也七年徙镇晋昌出帝即位召拜侍中景延广用事与契丹绝盟维翰言不入乃阴使人说帝曰制契丹而安天下非用维翰不可乃出延广 
于河南拜维翰中书令复为枢密使封魏国公事无巨细一以委之数月间百度寖理时翰林学士端明殿学士枢密院学士皆久废维翰复奏 
置 【按五代会要开运元年六日敕翰林学士与中书舍人旧分为两制各置六员偶自近年暂停内署况司诏命必在深严将使从宜郄仍 
旧贯宜复置翰林学士院以本纪考之正维翰除枢密使之月也】 悉用亲旧为之维翰权势既盛四方赂遗岁积巨万内客省使李彦韬端明 
殿学士冯玉用事共谗之由是日益见疏帝饮酒得疾维翰阴白太后请为皇弟重睿置师傅帝疾愈知之怒罢为开封尹维翰遂称足疾稀复 
朝见契丹屯中渡破栾城杜重威等大军隔绝维翰曰事急矣乃见冯玉等计事不合又求见帝帝方调鹰苑中不暇见维翰退而叹曰晋不血 
食矣自契丹与晋盟始成于维翰而终败于景延广故自兵兴契丹未尝不以此两人为言德光将至京师遣张彦泽遗太后书问此两人在否 
可使先来帝以维翰尝议毋绝盟而已违之也不欲使见德光因讽彦泽图之而彦泽亦利其赀维翰状貌既异素威严自持老将大臣见者无 
不屈服彦泽以骁悍自矜每往候虽冬月未尝不流汗彦泽入京师左右劝维翰避祸维翰不为动彦泽以兵入府问维翰何在维翰厉声曰吾 
晋大臣自当死国安得无礼彦泽股栗不敢仰视退谓人曰吾不知桑维翰何如人今日见之犹使人恐惧如此乃以帝命召维翰送侍卫司狱 
是夜彦泽使人缢杀之以自缢告德光德光至京师以尸赐其家而赀财悉为彦泽所掠

　　△景延广

　　景延广字航川陕州人父建善射尝教延广曰射不入铁不如不发由是延广以挽强称事梁邵王友诲友诲谋反被幽延广亡去后从王 
彦章战中都彦章败延广仅以身免明宗时朱守殷平录从反者晋高祖主之延广以汴州军校当诛高祖惜其才阴纵之后以为客将即位以 
为侍卫步军都指挥使累迁义成保义军节度使复召为侍卫马步军都虞候徙镇河阳三城迁马步军都指挥使高祖崩出帝立延广有功焉 
初立晋大臣议告契丹致表称臣延广独不肯但致书称孙而巳大臣皆知其不可而不能夺契丹果怒数来责延广谓契丹使者乔莹曰先皇 
帝北朝所立今天子中国自册可为孙不可为臣且晋有横磨大剑十万口翁要战则来佗日不禁孙子取笑天下莹知其言必起两国之争惧 
后无以取信也因请载于纸藏衣领中以归具告契丹契丹益怒 【谨按通鉴辑览　　御批晋既藉北朝以兴岂能相抗辽与晋有德无怨 
背之实为不祥且尔时并无良将精兵之可恃而延广大言不惭徒贻其君以负义之辱小人庸罔诬国顾如是哉】 天福九年春契丹入雁门 
侵代州延广从出帝北征为御营使相拒澶魏间先锋石公霸与契丹遇于戚城高行周符彦卿兵少不能救驰骑促延广益兵延广按兵不动 
三将被围数重帝自御军救之乃得出延广方握亲兵节制诸将恃功恣横凡号令皆由己出帝亦不能制也自延广一言契丹与晋交恶诸将 
皆力战而延广独闭壁不敢出契丹尝呼晋人曰景延广唤我来何不速战凡书檄未尝不以为言契丹去出帝还京师出延广为河南尹留守 
西京郁郁不得志见晋日削度必不能支契丹乃为长夜之饮大治第宅置妓乐惟意所为契丹至中渡延广屯河阳闻杜重威降乃还德光至 
相州遣骑兵数千杂晋军渡河趋洛以取延广戒曰延广南奔吴西走蜀必追取之而延广顾家未能引决兵奄至乃驰见德光于封邱德光责 
之曰南北失欢皆因尔召乔莹出书质其前言延广具服以十事责延广每服一事授一牙筹至八筹延广以面伏地不能仰视遂叱而锁之送 
之北行至陈桥止民家夜分扼吭死汉高祖时赠侍中

　　△吴峦

　　吴峦字宝川郓州卢县人少举明经不中为大同沙彦珣节度判官晋高祖起太原契丹入援过云州执彦珣去城中推峦为主闭门拒守 
契丹围之七月不能下高祖义之以书告契丹使解兵去召峦为武寍军节度副使厯复州防御使出帝即位与契丹绝盟河北诸州皆警以贝 
州水陆冲缓急可转饷乃积刍粟数十万以王令温为永清军节度使守之令温牙将邵珂素骄很难制夺职闲居阴通于契丹言贝州可取状 
会令温以事朝京师心疑珂质其子崇范自随晋大臣以峦前守云中故令驰驿代守贝州峦善抚士卒天大寒裂其帷幄以衣士卒士卒皆爱 
之珂求见愿自效峦推心信之开运元年正月契丹兵至峦命珂守南门围三日四面急攻峦从城上投薪草焚其梯冲殆尽已而珂引契丹入 
峦守东门方战左右报珂反顾城中巳乱即投井死令温家属为契丹所虏出帝悯之以令温为武胜军节度使后累厯方镇周显德中卒令温 
瀛州河间人也

　　钦定续通志卷二百八十七

　　●钦定续通志卷二百八十八　列传八十八

　　列传

　　五代 【八】

　　○五代八

　　苏逢吉　　　史宏肇　　　杨邠　　王章　　　　刘铢　　　　李业　　聂文进　　　后赞　　　　郭允明

　　苏逢吉
　　史宏肇
　　杨邠
　　王章
　　刘铢
　　李业
　　聂文进
　　后赞
　　郭允明

　　△苏逢吉

　　苏逢吉京兆长安人汉高祖镇河东父悦为从事逢吉常代父作奏记高祖召见逢吉以为节度判官 【按五代史补高祖在河东幕府 
阙书记朝廷除前进士邱廷敏为之廷敏以高祖有异志恐为所累辞疾不赴遂改苏逢吉廷敏不见于史附注以表其志节】 高祖性素严宾 
佐稀得见逢吉独终日侍立两使文簿以时进高祖多以为可然为人贪诈无行喜杀戮高祖尝以生日遣逢吉疏理狱囚以祈福谓之静狱逢 
吉入狱阅囚无轻重曲直悉杀之报曰狱静矣高祖建号拜中书侍郎同中书门下平章事时朝廷大事皆出逢吉逢吉素不学间出其意见故 
汉世尤无法度高祖既定京师逢吉与苏禹珪同在中书除吏多违旧制逢吉尤纳货赂然高祖方倚信二人故莫敢有告者凤翔李永吉朝京 
师逢吉使人许以一州求其先王玉带永吉以无为解逢吉乃使人市一玉带直数千缗责永吉偿之前客省使王筠使楚还逢吉意其获重赂 
亦许以一州筠以橐装之半献之而皆不得州又以取田宅故族李崧时天下多盗逢吉自草诏下州县凡盗所居本家及邻保皆族诛或谓逢 
吉曰为盗族诛已非法况邻保乎逢吉不得巳但去族诛而巳于是郓州捕贼使者张令柔尽杀平阴县十七村民数百人卫州剌史叶仁鲁闻 
部有盗自帅兵捕之村民十数先逐盗入山中盗散走仁鲁从后至见民捕盗者以为贼悉擒杀之逢吉颇以仁鲁为能由是天下因盗杀人滋 
滥逢吉巳贵益豪侈郄中书堂食日命家厨进珍羞继母死不服丧妻武氏卒讽百官及州镇皆输绫绢为丧服武兵未期除其诸子为官有庶 
兄自外来未白逢吉而见其诸子逢吉怒托以佗事告于高祖杖杀之尝从高祖征邺数使酒辱周太祖太祖恨之隐帝立逢吉素善李涛讽涛 
请罢太祖与杨邠枢密李太后怒涛离间大臣以杨邠代涛相事悉决焉逢吉禹珪备位而已干佑二年加拜司空以周太祖镇邺不落枢密使 
事与史宏肇有隙争谋出镇以避之既而中辍人问其故逢吉曰苟舍此而去史公一处分吾虀粉矣是时隐帝少小人在侧宏肇等威制人主 
帝与左右李业郭允明等皆患之逢吉每见业等以言激之业等卒杀宏肇 【薛史李业等谋杀宏肇诸人逢吉初不预其谋闻变惊骇与此 
互异】 即以逢吉权知枢密院方命草麻闻周太祖起兵乃止逢吉夜宿金祥殿东阁未瞑巳见李崧在侧周兵至北郊官军败逢吉与隐帝走 
赵村自杀于民舍周太祖定京师枭其首适当李崧被刑之所

　　△史宏肇

　　史宏肇字化元郑州荥泽人蹻勇走及奔马梁末选为禁兵汉高祖典禁兵宏肇为军校后从高祖于太原使将武节左右指挥高祖建号 
代州王晖拒命宏肇攻破之以功拜忠武军节度使侍卫步军都指挥使契丹北归留耿崇美攻王守恩于潞州高祖南向京师遣宏肇前行击 
走崇美守恩以城归汉河阳武行德泽州霍令奇等 【案通鉴薛史俱作翟令奇】 皆迎宏肇自归高祖安行入京师宏肇严毅寡言麾下稍 
忤意立挝杀之以故士畏法所至秋毫无犯迁侍卫亲军马步军都指挥使领归德军节度使同中书门下平章事高祖疾大渐与杨邠苏逢吉 
等同受顾命隐帝初河中凤翔永兴相继反关西用兵京师民流言相惊恐宏肇出兵警察务行杀戮罪无大小皆死时太白昼见民仰观者辄 
腰斩于市凡民抵罪吏以白宏肇宏肇但以三指示之吏即腰斩之又为断舌决口斮筋折足之刑李崧坐奴告变族诛宏肇取其幼女为婢于 
是前资故将失职之家姑息僮奴而厮养辈往往胁制其主燕人何福进 【薛史作何福殷此作进避宋讳也】 有玉枕直钱十四万遣僮卖 
之淮南僮隐其钱福进笞僮乃诬告福进得赵延寿玉枕以遗吴人宏肇捕治福进弃市帐下分取其妻子而籍其家财其领归德时副使等月 
