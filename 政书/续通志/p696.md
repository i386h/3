<!-- { "loadSidebar": true } -->
知节移书诮让之超始出兵犹以中渡无桥为辞知节预命度材一夕而具景德中徙知宋州未几迁东上合门使枢密都承旨擢拜签书枢密 
院事时契丹巳盟中国无事大臣方言符瑞知节每不然之尝言天下虽安不可忘战去兵以为弁自陈年齿未衰五七年间尚可驱策如边方 
有警愿预其行但得副都部署名及良马数匹轻甲一联足矣帝以为然因命制铜铁锁子甲以赐焉进宣徽北院使加兼枢密副使时王钦若 
为枢密使知节薄其为人遇事敢言未尝少屈每廷议得其不直辄面诋之钦若宠顾方隆知节愈不为下天禧初召拜宣徽南院使知枢密院 
事以疾乞罢除彰德军留后知贝州兼部署将行真宗闵其癯瘁止命归镇时上党大名之民已争来迎谒未几卒年六十五赠侍中谥正惠知 
节将家子以武力智谋自许又能好书宾友儒者所与善厚必一时豪杰论事謇謇未尝有所顾忌故闻其风者亦知其为正直云

　　△雷德骧

　　雷德骧字善行同州合阳人周广顺三年举进士解褐磁州军事判官召为右拾遗充三司判官太祖即位拜殿中侍御史改屯田员外郎 
判大理寺其官属与堂吏附会宰相赵普擅增刑名因上言欲求见太祖以白其事未引对直诣讲武殿奏辞气俱厉太祖诘之德骧对曰臣值 
陛下日旰未食方震威严尔帝怒令左右曳出诏置极典俄怒解黜为商州司户参军剌史知德骧旧为省郎以客礼之及奚屿知州希宰相旨 
至则倨受庭参德骧不能堪出怨言屿衔之适有言德骧至郡为文讪上者屿召德骧与语潜遣吏绐家人取得之即械系德骧具状以闻太祖 
贷其罪削籍徙灵武数年其子有邻系登闻皷诉中书不法事赵普由是出镇河阳召德骧为秘书丞俄分判御史台三院事又兼判吏部南普 
开宝七年同知贡举太平兴国四年车驾征太原为太原西路转运使六年同知京朝官考课迁兵部郎中七年以公累降本曹员外郎出知怀 
州未几复旧官又命为两浙转运使其子殿中丞有终亦为淮南转运使父子同日受诏搢绅荣之俄迁右谏议大夫雍熙二年征归朝同知京 
朝官考课初帝谓宰相曰朕前日阅班籍择官为河北转运使所患不能周知羣臣履行自今令德骧录京朝官履厯功过之状引对既得渐识 
羣臣择才委任且使有官政者乐于召对负瑕累者耻于顾问可以为惩劝矣端拱初迁户部侍郎会赵普再入相宣制之日德骧方正班不觉 
坠笏遽上疏乞归田里太宗召见安谕之赐白金三十两罢知考课止以本官奉朝请会议事尚书省乘酒叱起居员外郎郑构为盗御史奏劾 
下御史台案问具状帝止令罚月俸而释之讫赵普出守西洛帝终保全之淳化二年为其壻如京副使卫濯讼有邻子孝先内乱帝素怜德骧 
恶暴扬其丑不以孝先属吏止除名配均州德骧坐失教责授感德军行军司马并其子少府少监有终责授衡州团练副使德骧因惭愤成疾 
二年卒年七十五有终为三司盐铁副使表乞追复旧官从之德骧无文采颇以强直自任性褊躁多忤物不为士大夫所与有邻开宝中举进 
士不第其父既窜灵武意宰相赵普挤抑之时堂后吏胡赞李可度经职岁久或称其请托受赇而秘书丞王洞与德骧同年登第有邻每造谒 
洞洞多以家事委之一日洞令有邻市白金半铤因曰此令吾子知要与胡将军盖谓赞也时又有招应摄官三任详由全者许投牒有司即得 
召试录用有邻素与前摄上蔡主簿刘伟交游知伟虽尝三摄而一任失其解由伟造伪印令其兄前住士侁书写之因是得试遇铨遂具章告 
其事并下御史府按鞫有邻出入赞家证其事多实狱具伟坐弃市洞等并决杖除名赞可度仍籍其家有邻授秘书省正字自是累上疏密告 
人阴事俄被病白昼见伟入室以杖棰其背号呼闻于外数日而死

　　雷有终
　　雷孝先
　　雷简夫

　　 雷有终

　　有终字道成以荫补汉州司户参军时侯陟典选木强难犯选人听署于廷无敢哗者有终独抗言愿为大郡治狱掾陟叱之曰年未三十 
安可任此官有终不为沮署莱芜尉知监左拾遗刘祺视有终年少颇易之有终发其奸赃祺坐罪杖流海岛以有终代知监事先是三司补吏 
为治官率以赀进多恣横至是受署者惮有终率多避免太宗即位闻其名遣内侍伍守忠同掌监事且察其治迹守忠至裁周月即还奏有终 
强济之状亟诏为大理寺丞会德骧任陕西转运奏为解州通判特许德骧不巡察是州有终入奏盐池利害改赞善大夫令还权知军事省通 
判太平兴国六年迁殿中丞知密州徙淮南转运副使时德骧主簿两浙往往省于境土时人荣之雍熙中王师北征命为蔚州飞狐路随军转 
运使入为盐铁判官厯户部度支副使出知升州淳化初就迁少府少监知广州二年以女弟壻卫濯讼坐亲累责授衡州团练副使夺章服俄 
丁外艰行及许田召归入对起为都官员外郎厯度支盐铁副使复金紫时以江南岭外茶盐价不一细民冒禁私贩多陷重辟诏有终领江淮 
两浙荆湖福建广南路茶盐制置使就出盐产茶之地以便宜裁制使还改工部郎中知大名府不踰月复为少府少监徙知江陵李顺之乱王 
师西征命与裴庄为峡路随军转运使同知兵马事调发兵食规画戎事皆有节制师行至峡中遇盗格鬬且行且战进至广安军垒濒江三面 
树栅会夜阴晦贼众奄至鼓噪举火士伍恐惧有终安坐栉发自若贼围既合引奇兵出其后击之贼众惊扰赴水死者无算就拜右谏议大夫 
知益州次简州寓佛舍度贼必至命左右重闭召土人严更警备初夕间道而出贼围守数重及坏寺人惟击柝者在焉俄兼同招安使贼平移 
知许州改知并州真宗嗣位加工部侍郎代还知审刑院授户部使咸平二年将巡师大名 【按宋史真宗本纪载咸平二年十二月帝亲御 
契丹甲寅驾发京师甲子次大名本传作三年误今改】 遣有终乘驿先诣澶州督纳粮草车驾还次德清军会益州奏神卫戍卒以正旦窃发 
害兵马候辖符昭寿拥都虞候王均为乱逐知州牛冕即日拜有终泸州观察使知益州兼川峡两路招安捉贼事御厨使李惠洛苑使石普供 
备库副使李守伦并为招安抚检使给步骑八千命往招讨又以洺州团练使上官正为东川都钤辖西作坊使李继昌为峡路都钤辖崇仪副 
使高继勋王阮并为益州驻泊都监供奉官合门祗候孙正辞为诸州都巡检使正月三日均率众陷汉州进攻绵州旬日不能下趣剑门先是 
知剑州秘书丞李士衡度寇必至城不能守悉徙官帑保剑门焚其仓廪及署榜招军卒之流逸者得数十人已而贼果至士衡与剑门都监左 
藏库副使裴臻逆击之时风雪连日均众无所掠惟食败糟臻与战斩首数千级贼众疲剧宵遁还保益州士衡即驰骑入奏帝嘉之拜士衡度 
支员外郎臻崇仪使领峰州剌史仍旧职知蜀州供奉官合门祗候杨怀忠闻变即调乡丁会十一路巡检兵刻期进讨十七日怀忠率众入益 
州焚城北门至三井桥时均尚留剑门与贼将鲁麻胡阵于江渎庙前自晨至晡战数合怀忠兵势不敌退还所部怀忠部下多李顺旧党颇贪 
剽劫故败绩焉怀忠移文嘉眉七州调军士丁男来会二月再攻益州时均方遣逆党赵延顺攻卭蜀怀忠逆与之战贼稍怀忠与转运使陈纬 
麾兵由子城南门直入军资库与纬署其库钥均众皆银枪绣衣为数队分列子城中贼兵出通远门与怀忠战数合会暮怀忠复退军筰桥背 
水列阵砦槠木桥南以扞卭蜀之路贼故不复能南略自清水坝温江金马三道来攻槠木砦出官军后焚江原神祠断卭蜀援路怀忠三路分 
兵以抗之斩首五百余级驱其余众入皁江获甲弩甚众乘胜逐贼至益州南十五里砦于鸡鸣原以俟王师均亦闭成都东门以自固是月有 
终等至令石普先与绵汉都巡检张思钧收复汉州进壁升僊桥贼出攻砦有终击走之一日均开城伪为遁状有终与上官正石普率兵径入 
官军分剽民财部伍不肃贼闭关发伏布床榻于路口官军不得出因为所杀有终等缘堞而坠李惠死之退保汉州益州城中民皆奔迸四出 
复为贼党分骑追杀或囚系之支解族诛以恐众又胁士民僧道之少壮者为兵先刺手背次髠首次黥面给军装令乘城与旧贼党相间有终 
署榜招之至则署其衣袂释之日数百人三月进攻弥牟砦斩首千余级复为贼所拒四月贼由升僊桥分路来寇并军于东偏有终率兵逆击 
败之杀千余人夺其伞盖金枪等物均单骑还城有终遣其子奉礼郎孝若驰奏帝召孝若问败贼之由笑谓左右曰均鼠窃尔虽婴城自守计 
日可擒矣孝若因言尝习武艺愿改秩以效即补供奉官俄以刑部员外郎马亮为转运使国子博士张志言副之供备库副使张晌为绵汉都 
巡检使杨怀忠又分所部砦于合水尾浣花等处树机石设笓篱以拒之贼自升僊之败彻桥塞门官军进至清远江为梁而渡有终与石普屯 
于城北门之西依壕为土山分设鹿角又得旧章场造梯冲洞车攻具普专主之高继勋张晌孙正辞攻城东上官正李继昌王阮攻城西杨怀 
忠与巡检殿直合门祗候马贵攻城南贼将赵延顺尽驱凶党以拒既而延顺中流矢死又遣其党丁重万立城门上官军射之殪每攻城辄会 
雨城滑不能上官军及丁夫为洞屋以进贼又凿地道出掩之溺濠中死者千余军势小衄时方暑湿军士多疾有终市药他州疗之是月诏洛 
苑使秦翰为两川捉贼招安使有终与翰叶议于城北鱼桥又筑土山八月克城北羊马城遂设雁翅敌棚覆洞屋以进逼罗城九月城北洞屋 
成贼对设敌楼以抗官军有终遣卒焚之贼复筑月城以自固有终募敢死士间道以入贼为药矢中者立死卒皆蒙毡秉燧悉焚其望橹机石 
先遣东西南砦鼓噪攻城有终与石普分主洞屋以进普穴城为暗门门成贼攒戟于前无敢进者有二卒请行许以厚赏乃麾戈直冲之贼锋 
稍却遂入城有终登城楼下瞰贼之余众犹砦天长观前于文翁坊密设炮架高继勋白于马亮请给秸秆油■〈米凡〉众执长戟巨斧秉炬 
以进悉焚之杨怀忠焚其砦天长观前追至大安门复败焉是夕二鼓均与其党二万余南出万里桥门突围而遁有终疑有伏遣人纵火城中 
诘朝与秦翰登门楼牙吏有受伪署官职者捕得立楼下榜积薪厝火其上索男子魁壮者令辨之曰某尝受某职即命左右捽投火中自晨至 
晡焚死者数百人时谓冤酷均既走度合水尾由广都略陵荣趣富顺监所过断桥塞路焚仓库而去初有终遣怀忠领虎翼军追之后二日石 
普继往以全军为后援十月均至富顺其将校以筏度江趋戎泸蛮境朝廷每岁孟冬朔诏富顺监具酒肴犒内属蛮酋是日裁设具而均党适 
至皆食焉闻怀忠追骑将至均心易之谓其党曰速降怀忠令其众负担以行怀忠距富顺六十里于杨家市少憩贼众在后者邀战怀忠遣骑 
士厯高原觇贼且语其左右曰纵贼渡江后悔无及闻石侯将至当以奇兵取之乃临江列阵击之余党散走有拏舟将渡江而遁者怀忠合强 
弩射之溺死甚众怀忠张旗鸣鼙入城均方在监署中其众多醉均穷蹙缢死虎翼军校鲁斌断其首诣怀忠获僭伪法物旌旗甲马甚众擒其 
党六千余人逆徒歼焉怀忠旋军出北门普众方至夺均首驰归成都枭于北市均本隶开封散从直后补军校初神御军之戍成都者以均及 
