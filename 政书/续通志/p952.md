<!-- { "loadSidebar": true } -->
　　林勋　　　刘才邵　　　许忻　　应孟明　　曾三聘　　　徐侨　　度正　　　牛大年　　　陈仲微

　　林勋
　　刘才邵
　　许忻
　　应孟明
　　曾三聘
　　徐侨
　　度正
　　牛大年
　　陈仲微

　　△林勋

　　林勋贺州人政和五年进士为广州教授建炎三年献本政书十三篇言国家兵农之政率因唐末之故今农贫而多失职兵骄而不可用 
是以饥民窜卒类为盗贼宜假古井田之制使民一夫占田五十亩其有羡田之家毋得市田其无田与游惰末作者皆驱之使为隶农以耕田 
之羡者而杂纽钱谷以为十一之税宋二税之数视唐增至七倍今本政之制每十六夫为一井提封百里为三千四百井率税米五万一千斛 
钱万二千缗每井赋二兵马一匹率为兵六千四百人马三千四百匹岁取五之一以为上番之额以给征役无事则又分为四番以直官卫以 
给守卫是民凡三十五年而役使一遍也悉上则岁食米万九千余斛钱三千六百余缗无事则减四分之三皆以一同之租税供之匹妇之贡 
绢三尺绵一两百里之县岁收绢四千余匹绵三千四百斤非蚕乡则布六尺麻二两所收视绢绵率倍之行之十年则民之口算官之酒酤与 
凡茶盐香矾之榷皆可弛以予民其说甚备书奏以勋为桂州节度掌书记其后勋又献比校书二篇大畧谓桂州地东西六百里南北五百里 
以古尺计之为方百里之国四十当垦田二百二十五万二千八百顷有田夫二百四万八千出米二十四万八千斛禄卿大夫以下四千人禄 
兵三十万人今桂州垦田约万四十二顷丁二十一万六千六百一十五税钱万五千余缗苗米计五万二百斛有奇州县官不满百员官兵五 
千一百人葢土地荒芜而游手末作之人众是以地利多遗财用不足皆本政不修之故朱熹甚爱其书东阳陈亮曰勋为此书考古验今思虑 
周密可谓勤矣世之为井地之学者孰有加于勋者乎

　　△刘才邵

　　刘才邵字美中吉州庐陵人以大观二年上舍释褐为赣汝二州教授复为湖北提举学事管干文字宣和二年中宏词科迁司农寺丞靖 
康元年迁校书郎高宗即位以亲老归侍居闲十年御史中丞廖刚荐之召见迁秘书丞历驾部员外郎迁吏部员外郎典侍右选事先是宗室 
注宫观岳庙例须赴部远者或难于行才邵言许经所属以闻于部依条注拟行之迁军器监既而迁起居舍人未几为中书舍人兼权直学士 
院帝称其能文时宰忌之出知漳州即城东开渠十有四为闸与斗门以潴汇决溉田数千亩民甚德之两奉祠绍兴二十五年召拜工部侍郎 
兼直学士院寻权吏部尚书以疾请祠加显谟阁直学士卒赠通奉大夫才邵气和貌恭方权臣用事之时雍容逊避以保名节焉

　　△许忻

　　许忻拱州人宣和三年进士高宗时为吏部员外郎有旨引见是时金国使人张通古在馆忻上疏极论和议不便曰臣两蒙召见擢寘文 
馆今兹复降睿旨引对今见陛下于多故之时欲采千虑一得之说以广聪明是臣图报万分之秋也故敢竭愚而效忠臣闻金使之来陛下以 
祖宗陵寝废祀徽宗皇帝显肃皇后梓宫在远母后春秋己高久阙晨昏之奉渊圣皇帝与天族还归无期欲屈己以就和遣使报聘兹事体大 
固己诏侍从台谏各具所见闻矣不知侍从台谏皆以为可乎抑亦可否杂进陛下未有所择乎抑亦金不复邀我以难行之礼乎是数者臣所 
不得而闻也请试别白利害为陛下详陈之夫金人之始入也固尝云讲和矣靖康之初约肃王至大河而返己而挟之北行迄无音耗河朔千 
里焚掠无遗老稚系累而死者亿万计复破威胜隆德等州渊圣皇帝尝降诏书谓金又渝盟必不可守是岁又复深入朝廷制置失宜都城遂 
陷敌情惧我百万之众必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑 
遗公卿大臣类皆拘执然后伪立张邦昌而去则是金人所谓讲和者果可信乎此巳然之祸陛下所亲见今徒以王伦缪悠之说遂诱致金人 
责我以必不可行之礼陛下遂己屈己从之臣是以不觉涕泗横流也夫彼以诏谕江南为名而来则是飞尺书下本朝岂讲和之谓哉我躬受 
之真为臣妾矣臣窃料陛下必不忍为也万一奉其诏令则将变置吾之大臣分部吾之诸将邀求无厌靡有穷极当此之时陛下从之无以立 
国不从之复责我以违令其何以自处平脱或包羞忍耻受其诏谕而彼许我者不复如约则徒受其辱而贻万世之讥纵使如约则是我今日 
所有土地先拱手而奉敌人矣祖宗在天之灵以为何如徽宗皇帝显肃皇后不共戴天之雠遂不可复也岂不痛哉陛下审思之断非圣心所 
能安也国家两尝得胜于淮甸虽未能克复中原之地而大江之南亦足支吾军声粗震国势粗安故金人因王伦之往复遣使来尝试吾若从 
其请正堕其计不从其欲且复携我之金币而去亦何适而非彼之利哉为今之计独有陛下幡然改虑布告中外以收人心谓祖宗陵寝废祀 
徽宗皇帝显肃皇后梓宫在远母后渊圣宗枝族属未还故遣使迎请冀遂南归今敌来邀朝廷以必不可从之礼实王伦卖国之罪当行诛责 
以释天下之疑然后激励诸将谨捍边陲无堕敌计进用忠正黜远奸褎振纪纲修政事务为实效不事虚名夕虑朝谋以图兴复庶乎可矣今 
金使虽己就馆谓当别议区处之宜臣闻万人所聚必有公言在廷诸臣与中外一心皆以金人之诏为不可从公言如此陛下独不察乎今日 
之举存亡所系愚衷感发不能自己望鉴其惓惓之忠特垂采纳更与二三大臣熟议其便社稷天下幸甚疏入不省后忻托故乞从外补乃授 
荆湖南路转运判官谪居抚州起知邵阳卒

　　△应孟明

　　应孟明字仲实婺州永康人少游太学登隆兴元年进士第试中教官调临安府教授继为浙东安抚司干官乐平县丞侍御史葛邲监察 
御史王蔺荐为详定一司敕令所删定官轮对首论南北通好疆场无虞当选将练兵常如大敌之在境而可以一日忽乎贪残苛酷之吏未去 
吾民得无不安其生者乎贤士匿于下僚忠言壅于上闻无乃众正之门未尽开而兼听之意未尽孚乎君臣之闲戒惧而不自持勤劳而不自 
寍进君子退小人以民隐为忧以边陲为警则政治自修纪纲自张矣孝宗曰朕早夜戒惧无顷刻忘退朝之暇亦无他好正恐临朝或稍晏则 
万几之旷自此始矣次乞申严监司庇贪吏之禁荐举徇私情之禁帝嘉奖久之他日宰相进拟帝出片纸于堂中书二人姓名曰卿何故不及 
此其一则孟明也乃拜大理寺丞故大将李显忠之子家僮溺死有司诬以杀人逮系几三百家孟明察其冤白于长官释之出为福建提举常 
平陛辞帝曰朕知卿爱百姓恶赃吏事有不便于民宜悉意以闻因问当世人才孟明对曰有才而不学则流为刻薄惟上之教化明取舍正使 
回心向道则成就必倍于人帝曰诚为人上者之责孟明至部具以临遣之意咨访之帝一日御经筵因论监司按察顾谓讲读官曰朕近日得 
数人应孟明其最也寻除浙东提点刑狱以乡部引嫌改使江东会广西谋帅帝谓辅臣曰朕熟思之无易应孟明者即以手笔赐孟明曰朕闻 
广西盐法利害相半卿到任自可详究其事进直秘阁知静江府兼广西经畧安抚初广西盐易官般为客钞客户无多折阅逃避遂抑配于民 
行之六年公私交病追逮禁锢民不聊生孟明徐具驿奏除其弊诏从之禁卒朱兴结集党侣弄兵雷化闲声势渐长孟明遣将缚致辕门斩之 
光宗即位迁浙西提点刑狱寻召为吏部员外郎改左司迁右司再迁中书门下省检正诸房公事寍宗即位拜太府卿兼吏部侍郎庆元初权 
吏部侍郎卒孟明以儒学奋身受知人主官职未尝幸迁韩侂冑尝遣其密客诱以谏官俾诬赵汝愚孟明不答士论以此重之

　　△曾三聘

　　曾三聘字无逸临江新淦人干道二年进士调赣州司户参军累迁军器监主簿有旨造划车弩三聘谓划车弩六人挽之而箭之所及止 
二百六十步今所用克敌弓较之工费不及十之三一人挽之而射可及三百六十步利害晓然乃不果造光宗不朝重华官中外疑惧三聘以 
书抵丞相留正正未及言会以他事不合求去三聘谓丞相今泯默而退耶亦将取今日所难言者别白言之而后退凡今阙庭之内闺门袵席 
之闲父子夫妇之际羣臣莫敢深言者避嫌远罪耳丞相身退计决言之何嫌乎迁秘书郎帝欲幸玉津园三聘上疏言今人心既离大乱将作 
小大之臣震怖请命而陛下安意肆志而弗闻知万一敌人谍知驰一介之使问安北宫不知何以答之奸宄窥闲传一纸之檄指斥乘舆不知 
何以御之望亟备法驾朝谒不然臣实未知死所也孝宗病革复上疏言道路流言汹汹日甚臣恐不幸而有狂夫奸人托忠愤以行诈假曲直 
以动众至此而后悔之则恐无及矣帝意为动及孝宗崩帝疾不能执丧朝论益震汹三聘谓今日事势莫若建储或戒之曰前日台谏诸公谓 
汝夺其职今复有疏耶三聘曰此何时而可避烦言也寍宗立兼考功郎后知郢州会韩侂冑为相指三聘为故相赵汝愚腹心坐追两官久之 
复元官与祠差知郴州改提点广西湖北刑狱皆辞不赴侂冑诛诸贤遭窜斥者相继召用三聘禄不及终不自言嘉熙闲三聘已卒有旨特赠 
三官直龙图阁赐谥忠节

　　△徐侨

　　徐侨字崇甫婺州义乌人早从学于吕祖谦门人叶邽淳熙十四年举进士调上饶主簿始登朱熹之门熹称其明白刚直命以毅名斋入 
为秘书省正字校书郎兼吴益王府教授直宝谟阁江东提点刑狱以忤丞相史弥远劾罢宝庆初葛洪乔行简代为请祠迄不受禄绍定中告 
老得请端平初与诸贤俱被召迁秘书少监太常少卿趣入觐手疏数千言皆感愤剀切上劘主阙下逮羣臣分别黑白无所回隐帝数慰谕之 
顾见其衣履垢敝愀然谓曰卿可谓清贫侨对曰臣不贫陛下乃贫耳帝曰朕何为贫侨曰陛下国本未建疆宇日蹙权幸用事将帅非材旱蝗 
相仍盗贼并起经用无艺帑藏空虚民困于横敛军怨于掊克羣臣养骄而天子孤立国势阽危而陛下不悟臣不贫陛下乃贫耳又言今女谒 
阉宦相为囊橐诞为二竖以处国膏肓而执政大臣又无知缓之术陛下此之不虑而躭乐是从世有扁鹊将望见而却走矣时贵妃阎氏方有 
宠而内侍董宋臣表里用事故侨论及之帝为之感动改容咨嗟太息明日手诏罢边帅之尤无状者申儆羣臣以朋党为之戒命有司裁节中 
外浮费而赐侨金帛甚厚侨固辞不受侍讲开陈友爱大义用是复皇子竑爵请从祀周敦颐程颢程颐张载朱熹以赵汝愚侑食寍宗帝皆如 
其请金使至侨以无国书宜馆之于外如叔向辞郑故事忤丞相意力匄休致帝谕留甚勤迁工部侍郎辞益坚遂命以内祠侍读不得巳就职 
遇事尽言以疾申前请乃以宝谟阁待制奉祠卒谥文清侨学一以真践实履为尚奏对之言剖析理欲因致劝惩若其守官居家清苦刻厉之 
操人所难能也

　　△度正

　　度正字周卿合州人绍熙元年进士历官为国子监丞时士大夫无愚贤皆策李全必反而不敢言正独上疏极言之且献毙全之策有三 
