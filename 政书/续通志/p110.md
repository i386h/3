<!-- { "loadSidebar": true } -->
还至家世祖见太祖来所请事皆如志喜甚执太祖手抱其颈而抚之世祖疾革谓穆宗曰乌雅舒柔善惟此子足了契丹事世祖已擒拉必玛 
察尚据哲克依水肃宗使太祖先取玛察家属康宗至哲克依水围之太祖会军亲获玛察献馘于辽辽命太祖为详衮久之以偏师伐尼玛哈 
部伯赫布尔噶等乃以等通额为乡导沿刷水夜行袭之虏其妻子初温都部巴图杀唐古部巴噶穆宗命太祖伐之乃与乌库哩部兵沿屯水 
过摩琳乡追及巴图于额斯珲山北泺之间杀之萨哈以都统伐埒克们图珲合实图美伐达萨塔萨哈与将佐议或欲先平边地部落城堡或 
欲径攻埒克城议不能决愿得太祖至军中穆宗以甲士七十命太祖将以往们图珲在穆噜密斯罕城下实图美未到土人欲执们图珲以与 
敌使来告急遇太祖于实都甸太祖曰国兵尽在此矣使敌先得志于们图珲后虽种诛之何益乃分甲士四十与之自以三十人诣萨哈军及 
至夜急攻之迟明破其众还攻乌塔城遣普嘉努招卓多卓多乃降穆宗将伐萧哈里募兵得千余人女真兵未尝满千至是太祖勇气百倍曰 
有此甲兵何事不可图也哈里来战与辽兵合因止辽人自为战渤海留守以甲赠太祖太祖不受曰被彼甲而战战胜是因彼成功也穆宗令 
诸部不得擅置信牌驰驿讯事号令自此始一皆自太祖启之康宗七年岁不登民多流莩强者转而为盗罕都等欲重其法太祖曰以财杀人 
不可财者人所致也遂减其法为征偿三倍民间多逋负卖妻子不能偿太祖曰骨肉之爱人心所同愿停三年勿征自是远近归心焉太祖既 
袭位辽使阿息保来曰何以不告丧太祖曰有丧不能吊而乃以为罪乎赫舍哩阿苏既奔辽 【按金史世纪穆宗伐阿苏阿苏奔诉于辽而 
城破遂留于辽自后康宗尝责辽以不遣阿苏太祖又遣实古纳等往索之是阿苏之留辽久矣辽史云天庆四年阿苏来奔金太祖遣人来索 
考天庆五年即金收国元年则天庆四年去穆宗有十余年之远辽史恐有误载】 初辽每岁遣使市名鹰海东青于海上道出境内使者征索 
无艺公私厌苦之康宗尝以不遣阿苏为言稍拒其使者太祖遣宗室实古纳完颜尼楚赫往索阿苏实古纳等还具言辽主骄肆废弛之状于 
是召官僚耆旧以伐辽告之使备冲要建城堡修戎器以听命辽使节度使尼格来问状曰汝等有异志乎 【按辽史载天庆元年辽主渔于 
混同江生女真部长阿古达率其弟乌奇迈等来朝辽主以其跋扈疑有异志大金国志载天庆四年辽主如混同江疑阿古达欲杀之金史载 
穆宗袭节度使位时朝辽主于渔所于太祖本纪不言有朝辽主事至太祖将伐辽辽乃使使以有异志来问状亦非朝辽主而见疑也诸书各 
异附识于此】 太祖曰设险自守又何问哉辽复遣阿息保来诘之太祖曰我小国也事大国不敢废礼大国德泽不施而逋逃是主以此字小 
能无望乎若以阿苏与我请事朝贡苟不获巳岂能束手受制也阿息保还辽人命统军萧托卜嘉调诸军于寍江州太祖闻之使富卦喇复索 
阿苏实观其形势富卦喇还言辽兵多不知其数太祖曰彼初调兵岂能遽集如此复遣华沙布往还言惟四院统军司与寍江州军及渤海八 
百人耳太祖曰果如吾言乃谓诸将佐曰辽人知我将举兵集诸路军拒我必先发制之众皆曰善乃入见宣靖皇后告以伐辽事即奉后率诸 
将出门举觞东向以辽人荒肆不归阿苏并巳用兵之意祷于皇天后土祷毕号令诸部达噜噶部色尔衮来告曰闻举兵伐辽我部谁从太祖 
曰与汝邻境固当从我若畏辽人自往就之九月太祖将攻寍江州督诸路兵会于拉林水得二千五百人以辽之罪申告于天地传梃而誓将 
至辽界先使宗干督士卒夷堑既度遇渤海军来攻左翼众少却辽兵直犯中军会耶律色实坠马辽人前救太祖射救者毙之复射中色实宗 
干与数骑陷辽军中太祖救之免冑战或自旁射太祖太祖还射之一矢而毙谓将士曰尽敌而止众从之勇气百倍辽军大奔相蹂践死者过 
半萨哈在别路使人来贺且请称帝太祖曰一战而胜遂称大号何示人浅也进军寍江州辽统军司以闻时辽主射鹿于庆州遣海州刺史高 
仙寿应援 【按辽主略不介意惟遣一刺史应援此正其致败之由金史失载兹据续通鉴纲目补纂以戒先几之失】 诸军填堑攻城寍江 
人自东门出温特赫额图珲邀击尽殪之十月朔克其城获防御使大药师努阴纵之使招谕辽人铁骊部来送款次拉林城以俘获赐将士召 
渤海梁福额特埒使之伪亡去招谕其乡人曰女真渤海本同一家我兴师伐罪不滥及无辜也使完颜罗索招谕系辽籍女真师还命诸路以 
三百户为穆昆十穆昆为明安十一月辽都统萧嘉哩副都统托卜嘉将步骑十万 【按珠赫店之役金史载十一月辽都统萧嘉哩副都统 
托卜嘉将步骑十万而辽史载十月发契丹奚军三千中京禁兵及上豪二千别选诸路合万余人命都统萧嘉哩副都统托卜嘉将之与金史 
异续通鉴纲目载十一月发契丹奚军二千中京禁兵七千以萧嗣先为都统托卜嘉副之又与辽史异大金国志载发奚契丹兵五千人兵溃 
复召宰相张琳付兵十万分四路悉为女真攻陷又与诸书互异而据续通鉴纲目尤足见轻敌致败之失】 会于鸭子河北太祖自将击之未 
至会夜方就枕若有扶其首者三太祖寤曰神警我也即鸣鼓举燧而行黎明及河辽兵方坏陵道选壮士击走之大军继进遂登岸甲士三千 
七百至者纔三之一俄与敌遇于珠赫店会大风起尘埃蔽天乘风势击之辽兵溃逐至沃棱泺杀获首虏及车马甲兵不可胜计辽人尝言女 
真兵若满万则不可敌至是始满万云斡鲁败辽兵斩托卜嘉富呼等攻宾州富察攻祥州拔之铁骊王和勒博以所部降乌楞古败辽军于咸 
州西斩统军罗索完颜罗索克咸州 【按辽史云天庆三年三月阿古达率五百骑突至咸州四年举兵攻寍江州考金史太祖攻寍江州前 
无以五百骑至咸州事及克寍江州后乌楞古败辽兵于咸州完颜罗索克咸州亦非太祖亲至也辽史又云天庆元年女真部长阿古达来朝 
四年攻寍江州据此则太祖为节度使四年而后称帝考金史康宗于癸巳岁崩太祖袭位至岁乙未以羣臣劝进乃称尊号是为节度使止二 
年也续通鉴纲目不载攻咸州事其袭位年月与金史且辽史则因误记而失事实尔】 是月乌奇迈萨哈希卜苏率官属诸将劝进愿以新岁 
元日恭上尊号太祖不许阿里罕普嘉努宗翰等进曰今大功已建若不称号无以系天下心太祖曰吾将思之
　　收国元年 【恭读　　御制全韵诗题金太祖云白山黑水本灵区勿吉七部原同俗东方云气生异人端重善射炳智烛以此诸部渐 
归附素衣朱襮从于沃适值辽政渐不纲混同迎战似神告女真满万不可敌至是其言验如卜建国称帝遂号金败辽达噜穷追逐一百廿年 
帝业开天相抑亦由人勖按金太祖初生时即有五色云气之瑞固由天相然英谟叡略算无遗策知人善任人乐为用故辽宋之事虽成于天 
会间而规模实自此始诚如　圣论所定也谨录于此】 　春正月壬申朔羣臣奉上尊号是日即皇帝位帝曰辽以兵铁为号取其坚也兵铁 
虽坚终亦变坏惟金不变坏金之色白于是国号大金色尚白改元收国丙子帝自将攻黄龙府辽遣都统耶律鄂尔多左副统萧伊苏右副统 
耶律章努都监萧色佛哷骑二十万步卒七万拒之帝率兵次寍江州西辽使僧嘉努来议和国书斥帝名且使为属国庚子进师逼达噜噶城 
帝登高望辽兵若连云灌木状顾谓左右曰辽兵心贰而情怯虽多不足畏也遂趋高阜为阵宗雄以右翼先驰辽左军左军却左翼出其阵后 
辽右军皆力战罗索尼楚赫冲其中坚凡九陷阵宗翰以中军助之帝使宗干往为疑兵宗雄已得利击辽右军辽兵遂败乘胜追蹑至其营会 
日暮围之黎明辽军溃围出逐北至阿噜冈辽步卒尽殪师还夏四月辽耶律章努来致书帝以书辞慢侮留其副遣章努回报书亦如之五月 
甲戌拜天射柳故事五月五日七月十五日九月九日拜天射柳岁以为常六月己亥朔辽耶律章努复以国书来犹斥帝名帝亦斥辽主名以 
复之且谕之使降秋七月戊辰以弟乌奇迈为安班贝勒国相萨哈为古伦贝勒希卜苏为爱满贝勒弟舍音为古音贝勒辽使萨哈以书来留 
之不遣九百奚营来降八月戊戌帝亲征黄龙府次混同江无舟使一人道前乘赭白马径涉曰视吾鞭所指而行诸军随之水及马腹后使舟 
人测其渡处深不得其底九月遂克黄龙府遣萨喇还遂班师癸巳以萨哈为古伦乌赫哩贝勒阿里罕为古伦英实贝勒冬十一月辽主自将 
七十万至图们驸马萧特默林牙萧扎拉等将骑五万步四十万至沃棱泺帝自将御之十二月己亥行次约罗诸将曰辽兵众其锋未易当吾 
军远来人马疲乏宜驻于此深沟高垒以待之从之遣都古尔讷尼楚赫镇达噜噶丁未获辽督饷者知辽主以章努叛西还二日矣诸将曰今 
辽主既还可乘怠追击之帝曰敌来不迎战去而追之欲以此为勇耶众皆悚愧愿自効帝复曰诚欲追敌约赍以往无事餫馈若破敌何求不 
得众皆奋跃追及辽主于呼岱巴冈兵止二万帝曰彼众我寡兵不可分视其中军最坚辽主必在焉败其中军可以得志使右翼先战兵数交 
左翼合而攻之辽兵大溃金师驰之横出其中辽兵败绩死者相属百余里所获不可胜计萧特默等焚营遁去遂班师瓜尔佳萨哈取开州博 
勒和下德邻城萨里罕降
　　二年春正月戊子诏四方来降者加优恤诸部官民巳降或为军所俘获逃遯而还者勿以为罪官其部长使从其居处闰月高永昌据东 
京叛辽夏四月乙丑以斡鲁统内外诸军讨高永昌华沙布等被害五月斡鲁等败永昌托卜嘉擒永昌以献戮之东京州县及南路系辽女真 
皆降诏除辽法省税赋置明安穆昆以斡鲁为南路都统德特贝勒额图珲破辽兵六万于昭苏城秋九月始制金牌冬十二月庚申朔诏明年 
改元天辅
　　天辅元年 【按大金国志云太祖在位六年以天辅元年为称帝之始考宏简录载太祖珠赫店战胜后于次年开国建元收国与金史 
同续通鉴纲目亦于宋政和五年书女真完颜阿古达称帝国号金建元收国则大金国志明系脱误而天辅实改元之始非称帝之始也】 春 
正月舍音取泰州夏四月辽秦晋国王耶律聂哷来伐都古尔讷罗索博勒和将兵二万会咸州路都统乌楞古击之五月丁巳诏自收寍江州 
以后同姓为婚者杖而离之秋七月戊申以完颜沃棱知东京事冬十二月甲子乌楞古等败耶律聂哷兵于蒺藜山拔显州干懿豪徽成川惠 
等州皆降是月宋使登州防御使马政以国书来 【按诸帝纪内数见之典如诸国聘问往来与夫春水秋山禘享谒陵祈雨劝农之类岁以 
为常兹俱于初见处书之后不复叙其或因行常典而别有关要则虽屡见必书以存其事实】 其略曰日出之分实生圣人窃闻征辽屡破勍 
敌若克辽之后五代时陷入契丹汉地愿畀下邑 【按金史载宋使登州防御使马政以国书来是宋先通好也宋史载金使李善庆来是金 
先通好也宋史又载遣赵有开马政报聘不至而复是未至金国也金史载马政书来则是已至也考宋以得辽人李良嗣献取燕之谋欲藉金 
