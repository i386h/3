<!-- { "loadSidebar": true } -->
　　△张顺 【张贵】

　　张顺民兵部将也襄阳受围五年诏李庭芝侈屯郢州援之 【据李庭芝传及宋元通鉴增】 侦知襄阳西北一水曰清泥河源于均房 
即其地造轻舟百艘以三舟联为一舫中一舟装载左右舟则虚其底而掩覆之出重赏募敢死者三千人求将得顺与张贵以为都统军中呼 
贵曰矮张顺曰竹园张智勇并出诸将上出令曰此行有死而已不能死者去毋败吾事人人感奋是时五月汉水方生发舟进团山下越二日 
进高头港口结方陈各舟置火枪火炮炽炭巨斧劲弩夜漏下三刻起矴出江以红灯为识贵先登顺殿之乘风破浪径犯重围至磨洪滩以上 
望见元舟师布满江面无隙可入众乘锐断铁絙攒杙数百 【按昭忠录云元兵迎敌近南船跃入溺死万计与前无底舟可互证谨附录】  
转战百二十里黎明抵襄阳城下城中久绝援闻救至踊跃气百倍及收军独失顺越数日有浮尸遡流而上被甲冑执弓矢直抵浮梁视之顺 
也身中四枪六箭怒气勃勃如生军中惊以为神结冢敛葬张贵既抵襄襄帅吕文焕留共守城贵恃其骁勇欲还郢乃募二士能伏水中数日 
不食者使持蜡书赴郢求援于时元兵增守益密水路连锁数十里列撒星桩虽鱼虾不得度二人遇椿以锯断之竟达郢还报许发兵五千驻 
龙尾洲以助夹击刻日既定以七月七日 【原传不载月日今据昭忠录补】 别文焕东下点视所部洎登舟帐前一人亡去乃有过被挞者 
贵惊曰吾事泄矣亟行彼或未及知即举炮发舟乘夜顺流断絙破围所过辟易既出险夜半薄小新城元兵邀击死战沿岸束荻烈炬火光烛 
天至勾林滩渐近龙尾洲遥望军船旗帜纷披贵军喜跃举流星火示之军船见火即前迎及势近欲合则来舟皆元兵也葢郢兵前二日以风 
水惊疑退屯三十里而元兵得逃卒之报据龙尾洲以逸待劳贵战己困出于不意杀伤殆尽身被数十枪见执不屈死之元军命降卒四人舁 
尸至城下曰识矮张乎此是也守陴者皆哭城中丧气文焕斩四卒以贵附葬顺冢

　　△牛富 【王福】

　　牛富霍邱人为侍卫马军司统制戍襄阳五年移守樊城累战不为衄且数射书襄阳城中遗吕文焕相与固守南城为唇齿凡六年城破 
富率死士巷战渴饮血水转鬬欲前遇民居烧绝街道身被重伤以头触焦柱赴火死赠静江军节度使谥忠烈裨将王福亦赴火死

　　△范天顺

　　范天顺荆湖都统也襄阳受围天顺日夕守战尤力及吕文燠出降天顺仰天叹曰生为宋臣死当为宋鬼遂缢死 【按宋元通鉴载范 
天顺之死在咸淳九年正月吕文焕出降在是年二月与传互异】 赠定江军承宣使官其二子

　　△吕文信 【张兴宗】

　　吕文信文德之弟也仕至武功大夫沿江副司咨议官德佑初帅舟师次南康斛林夹白鹿矶与元兵遇战死特赠定远军承宣使河湖砦 
巡检张兴宗亦死之赠武翼郎皆官其子

　　△赵文义 【赵武义　杨寿孙　何庚　安惟臣　田广泽】

　　赵文义郢州都统制更戍归与元兵遇力战死之先是开州之役文义兄武义亦死焉又有杨寿孙者为云安军主簿兼教参佐忠胜军端 
平中元兵至中江县与将官何庚安惟臣田广泽等数人连战二日俱死之寿孙赠通直郎庚等各赠承节郎官其子

　　△边居谊

　　边居谊 【本纪作居义】 随人也初事李庭芝积战功至都统制咸淳十年以京湖制置帐前都统守新城居谊善御下治战守之具有 
法时元兵破沙阳 【元史作沙洋】 执首将王大用吕文唤曰新城小垒可不攻破也居谊率舟师拒之文焕列沙阳所斩首招降不从明日 
缚大用至壁下使呼曰边都统急降不然祸即至矣居谊答曰吾欲与吕参政语文焕以为降己也驰马至伏弩乱发马仆几钩得之众挟文焕 
易马奔越二日总制黄顺出东门降明日使顺来招之又呼其部曲部曲欲缒城出居谊悉驱斩之文焕乃麾兵攻城蚁附而上居谊悉取金散 
将士往来督战会暮破侵汉楼楼火延民居居谊走还第拔剑自杀不殊赴火死事闻赠利州观察使 【按元史巴延传载居谊自焚死后遂 
并诛沙阳守将王虎臣王大用等四人传未详载谨附识】

　　△赵卯发

　　赵卯发 【元史巴延传作昂发】 字汉卿昌化人淳佑十年登第为遂宁州司户潼川签判寻罢咸淳七年起为彭泽令十年权通判池 
州元兵渡江池守王起宗弃官去卯发摄州事缮壁聚粮为守御计明年正月元兵至李王河都统张林屡讽之降卯发怒气填膺瞠目视林不 
能出言越日林以兵出巡江阴降敌归而阳助卯发为守守兵仅五百人卯发知不可为乃置酒与亲友饮诀谓其妻雍氏曰城将破吾守臣不 
当去汝先出走雍氏曰君为忠臣我独不能为忠臣妇乎卯发哂之雍氏曰吾请先君死卯发笑止之乃尽散其家资与其弟侄仆婢悉遣之出 
二月兵薄池卯发晨起书几上曰君不可叛城不可降夫妻同死节义成双与雍盛服同缢从容堂事闻赠华文阁待制谥文节雍氏赠顺义夫 
人录二子为京官

　　△唐震 【唐椿　冯骥　何新之】

　　唐震字景实会稽人既登第为小官权贵有以牒荐之者震内牒箧中既而还之封题未启咸淳中由大理司直通判临安府六年知信州 
擢浙西提刑忤贾似道去十年起知饶州时兴国南康江州诸郡并降元元兵略饶饶兵止千八百人震发州民守城上书求援不报元使人入 
骁取降欵通判万道同阴敛白金牛酒备降礼风震降震叱之曰我忍偷生负国邪城中少年感震言杀使者明年二月兵大至都大提举邓益 
遁去震尽出府中金钱书官资揭于城募有能出战者赏之众惧不能战元兵登陴众遂溃震入府中玉芝堂其仆前进曰番江门兵未合出犹 
可免震骂曰城中民命系于我民死我何面目独生邪有顷兵入执牍铺案上使震署降震掷笔于地遂死之兄椿与家人俱死赠华文阁待制 
谥忠介官其二子震客冯骥后守独松阅何新之守闽之新垒皆战死

　　△司马梦求

　　司马梦求叙州人温国公光之后也母程归及门夫死誓不他适梦求其族子取以为后景定三年举进士咸淳末调江陵少市监镇沙市 
地势险固恃水为防德佑元年湖水忽涸元兵横遏中道乘南风纵火都统程文亮降梦求朝服望阙再拜自经死

　　△耿世安

　　耿世安为武翼大夫淮东副总管两淮都拨发官谍报元兵至制置使贾似道调世安提兵往涟水军增戍众方犹豫世安径至渔沟以三 
百骑入陈鏖击身被七创犹能追杀既还兵而没事闻赠五官

　　△李成大 【潘大同　潘大本】

　　李成大字实夫南康军建昌人文公定迪从子也宝佑四年进士德佑初知金坛县元兵至与寄居官潘大同大本率民兵巷战不胜大同 
兄弟死之吏民挟成大降乃潜与胡用存谋复金坛事泄系狱搒掠不屈杀其二子以惧之亦不屈卒杀之事闻赠朝散大夫直秘阁谥忠节

　　△赵孟锦 【苗再成】

　　赵孟锦少不羁游淮以军功为将佐元兵攻真州每战辄先士卒元重舰驻江上孟锦乘大雾袭之俄雾解日己高元兵见其兵少逐之登 
舟失足身荷重铠死焉元兵入真州守将苗再成死之 【按孟锦旧附赵与檡传今以其死于江左与从二王死者不同时谨移置于此】

　　△陶居仁

　　陶居仁太平芜湖人仕为镇江录事参军元兵破镇江居仁见执抑使降居仁曰吾固知世运穷矣讵求苟生以失忠义邪遂见杀

　　△尹玉

　　尹玉宁都人以捕盗功为贑州二砦巡检从文天祥勤王及天祥至平江调玉同淮广二军拒元兵战于伍牧军败诸将皆遁惟玉残兵五 
百殊死战玉手杀数十人箭集于冑如猬毛竟被执元军横四枪于其项以梃系之死余兵犹夜战杀人马蔽田间无一降者后赠濠州团练使 
官其二子

　　△陈照 【姚訔】

　　陈照字光伯常州人登第为丹徒县尉两淮制置司参议官改知朐山县仍兼主管机宜文字丁母忧归元兵至常守臣赵与鉴走匿郡人 
钱訔以城降会淮民王通居常州谋复之阴以书约刘师勇许为内应师勇遂复常州走钱訔于是朝议以姚布得子訔知常州訔故知照辟为 
通判或谓照曰今辟难有辞矣照曰卿邦沦没何敢偷生墨衰而出訔入常甫十余日元军再至照等率义兵战御数月不能下以功加带行提 
辖文思院适常将张彦降敌尽言常城中虚实遂急攻之照与訔固守再加訔太府寺丞照干辨诸军粮料院常将士皆转五官攻益急常兵阻 
壕水为陈矢尽城破訔死之照犹敛兵巷战不敌死訔事上追赠訔龙图阁待制希得赠太师照直宝章阁并官其子

　　△王安节

　　王安节节度使坚之子也少从其父守合州有功咸淳末为东南第七副将德佑初贾似道溃师芜湖列城皆降时安节驻兵江陵即走临 
安上疏乞募兵为捍御计授合门袛候浙西添差兵马副都监收兵入平江合张世杰兵战凤凰港有功转三官刘师勇复常州击走王良臣以 
安节守常已而良臣导元兵攻常常城圯恶安节筑栅相拒两月丞相巴延自将攻之屡招降不下巴延怒麾兵破其南门安节挥双刀率死士 
巷战臂伤被执有求其姓名者安节呼曰我王坚子安节也降之不可乃杀之

　　△黄介 【陈力】

　　黄介字刚中隆兴分宁人喜兵法夏贵辟充广济簿尉后家居帅乡民登龙安山为保聚计德佑元年元兵至砦众奔溃介坚守不出顾谓 
家僮陈力曰尔尽力勿走力曰主在生死同之介身被镞如猬面颈中十三矢倚栅而死力亦死妻刘被京子用中逃得不死及壮求母四方逾 
十年得于京师以归州里称为黄孝子云

　　△密佑

　　密佑其先密州人后渡淮居庐州累官至庐州驻札御前游击中军统领改权江西路副总管咸淳十年以合门宣赞舍人为江西都统明 
年二月朱禩孙遣高世杰复鄂州阿尔哈雅以兵逆击执世杰余兵溃入江西江西制置黄万石招集之且募宁都广昌南剑义兵千余人尽以 
属佑十一月元兵至隆兴刘盘兵败婴城自守万石时移治抚州将遁惧佑不从乃调佑兵援盘未至隆兴盘已降而元帅张荣实吕师夔拥兵 
逼抚州佑率众逆之进贤坪兵来呼曰降者乎鬬者乎佑曰鬬者也麾其兵突战进至龙马坪元兵围之数重佑告其部曰今日死日也若力战 
或有生理众咸愤厉自辰战至日昃佑面中矢拔之复战身被四矢三枪余骑仅数十人佑舞双刀斫围南走前渡桥马踏桥板断遂被执众戒 
勿杀舆归隆兴元帅宋都木达曰壮士也欲降之系之月余命刘盘吕师夔坐城楼引佑楼下以金符遗之许以官佑不受语侵盘师夔又令其 
子说之曰父死子安之佑斥曰汝行乞于市第云密都统子谁不怜汝怡然解其衣请刑遂死

　　△米立

　　米立淮人三世为将从陈奕守黄州奕降立溃围出江西制置使黄万石署为帐前都统制元兵略江西立迎战于江坊被执不降行省遣 
万石谕之立曰侍郎为国大臣立一小卒耳但三世食赵家禄赵亡何以生为遂遇害

　　△李芾 【于兴　沈忠　顾应猋　陈亿孙】

　　李芾字叔章其先广平人徙居汴高祖升起进士靖康中金人破卞以刃迫其父升前捍之与父俱死曾祖椿徙家衡州芾初以荫补南安 
