<!-- { "loadSidebar": true } -->
引进使英州团练使复知秦州兼泾原仪渭镇戎缘边安抚使时嘉勒斯赉强盛立遵佐之立遵乃上书求号赞布玮言赞布可汗号也立遵一 
言得之何以处嘉勒斯赉邪且复有求渐不可制乃以立遵为保顺军节度使恩如斯托特都西羌将举事必先定约束号为立文法嘉勒斯赉 
使其舅桑杨丹与斯敦立文法于离王族谋内寇玮阴结斯敦解宝带予之斯敦感激求自效闲谓玮曰吾父何所使欲吾首犹可断以献玮曰 
我知桑扬丹时至汝帐下汝能为我取桑扬丹首乎斯敦愕然应之后十余日果断其首来因献南市地南市者秦渭之阨也玮城之表斯敦为 
顺州刺史初张佶知秦州置四门砦侵夺羌地时羌人多叛去畏得罪不敢出玮招出之令入马赎罪还故地至者数千人每送马六十匹给米 
一端筑弓门治方迹穰静戎三阳定西伏羌永寍小洛门威远十砦浚濠三百八十里皆役属羌厢兵工费不出民伏羌首领斯结博哩默隆私 
立文法玮潜兵灭其帐其年嘉勒斯赉率众数万人入寇玮迎战三都谷追奔三十里斩首千余级获马牛杂畜器使三万余迁客省使康州防 
御使玛尔布擦勒立栅野吴谷玮选募神武军二百人斩栅获生口孳畜甚众宗噶尔大首领甘遵治兵于润努尔川玮遣闲杀遵及破岳矩戬 
所立文法于楚玛尔城既而河州洮兰安江摩敦邈川当布诸城皆纳质为熟户时玮作堑抵灿罗咙灿罗咙西方要害地也先是玮遣小吏杨 
知进护赐物通甘州可汗王还过宗噶尔界立遵邀知进语曰秦州大人直以兵入灿罗咙来幸为我言愿罢兵岁入贡约蕃汉为一家因使种 
人达宝十琳从知进来献马自是嘉勒斯赉势蹙退保碛中不出秦人请刻石纪功有诏褒之天禧三年德明寇柔远砦都巡检杨承吉与战不 
利以玮为华州观察使鄜延路副都总管环庆秦等州缘边巡检安抚使威齐古密达木等族闻玮至归附者甚众拜宣徽北院使镇国军节度 
观察留后签书枢密院事宰相丁谓逐寇准恶玮不附己指为准党除南院使环庆路都总管安抚使干兴初谪左卫大将军容州观察使知莱 
州玮以宿将为谓所忌即日上道从弱卒十余人不以弓韔矢箙自随谓败复华州观察使知青州徙天雄军以彰化军节度观察留后知永兴 
军拜昭武军节度使知天雄军以疾守河阳数月为真定府定州都总管改彰武军节度使卒赠侍中谥武穆玮用士得其死力平居甚闲暇及 
师出多奇计出入神速不可测一日张乐饮僚吏中坐失玮所在明日徐出视事而贼首巳掷庭下矣尝称疾加砭艾卧阁内不出会贼至玮奋 
起裹创被甲跨马贼望见皆遯去将兵几四十年未尝少失利嘉勒斯赉闻玮名即望玮所在东向合手加颡契丹使过天雄部勒其下曰曹公 
在此毋纵骑驰驱也真宗慎兵事凡边事必手诏诘难至十数反而玮守初议卒无以夺后虽他将论边事者往往密付玮处之渭州有告戍卒 
叛入夏国者玮方对客奕棋遽曰吾使之行也夏人闻之即斩叛者投其首境上羌杀边民入羊马赎罪玮下令曰羌自相犯从其俗犯边民者 
论如律自是无敢犯环庆属羌田多为边人所市致单弱不能自存因没彼中玮尽令还其故田后有犯者迁其家内地所募弓箭手使驰射较 
强弱胜者与田二顷再更秋获课市一马马必胜甲然后官籍之则加五千亩至三百人以上团为一指挥要害处为筑堡使自堑其地为方田 
环之立马社一马死众出钱市马降者既多因制属羌百帐以上其首领为本族军主次为指挥使又其次为副指挥使不及百帐为本族指挥 
使其蕃落将校止于本军叙进以其习知羌情兴地利不可徙他军也开边濠率令深广丈五尺山险不可堑者因其峭绝治之使足以限敌后 
皆以为法天雄卒有犯盗者众谓狱具必杀之玮乃处以常法人或以为疑玮笑曰临边对敌斩不用命者所以令众吾非好杀也治内郡安事 
此乎初守边时山东知名士贾同造玮客外舍玮欲按边即同舍邀与俱同问从兵安在曰已具既出就骑见甲士三千环列初不闻人马声同 
归语人曰玮殆名将也玮为将不如其父宽然自为一家嘉佑八年诏配飨仁宗庙庭 【按宋宰辅编年录云本朝曹武惠配飨太祖武穆配 
享仁宗韩忠献配飨英宗宗文定配飨徽宗父子配飨自昔所无也】

　　 曹琮

　　琮字宝章兄珝娶秦王女兴平郡主琮幼时从主入禁中太宗置膝上拊其背曰曹氏有功我家此亦佳儿也及彬领镇海军节度使补衙 
内都指挥使仁宗册琮兄女为后礼皆琮主办除卫州团练使琮因奏曰陛下方以至公属天下臣既备后族不宜冒恩泽乱朝廷法族人敢因 
缘请托愿致于理时论称之出知邠州兼知秦州度羡财为仓廪大积谷古渭冀城生羌屡入钞边琮怀以恩信击平酾酒犒之多请内属宝元 
初会元昊反拜同州观察使复知秦州上攻守御三策久之兼同管句泾原路兵马定国军节度观察留后刘平石元孙败关辅震恐琮请籍民 
为义军以张兵势于是料简乡弓手数万人贼寇山外还天都刼仪秦属户琮发骑士设伏以待之贼遂引去琮欲诱吐蕃犄角图贼得西川旧 
贾使谕意而沙州镇王子遣使奉书曰我本唐甥天子实吾舅也自党项破甘凉遂与汉隔今愿率首领为朝廷击贼帝善琮策改陕西副都总 
管经略安抚招讨副使拜步军副都指挥使与夏竦屯鄜州还为马军副都指挥使以疾卒帝临奠后并出临丧就第成服赠安化军节度使兼 
侍中谥忠恪琮小心谨畏善赞谒御军整严死时家无余赀子佺皇城使嘉州防御使佺子诗尚鲁国大长公主

　　△潘美

　　潘美字仲询大名人父璘以军校戍常山美少倜傥隶府中典谒尝语其里人王密曰汉代将终凶臣肆虐四海有改卜之兆大丈夫不以 
此时立功名取富贵碌碌与万物共尽可羞也会周世宗为开封府尹美以中涓事世宗及即位补供奉官高平之战美以功迁西上合门副使 
出监陕州军改引进使世宗将用师陇蜀命护永兴屯兵经度西事先是太祖遇美素厚及即位命美先往见执政谕旨中外陕帅袁彦凶悍信 
任羣小嗜杀黩货且缮甲兵太祖虑其为变遣美监其军以图之美单骑往谕以天命既归宜修臣职彦遂入朝帝喜曰潘美不杀袁彦能令来 
觐成我志矣李重进起兵太祖亲征命石守信为招讨使美为行营都监以副之扬州平留为巡检以任镇抚以功授秦州团练使时湖南叛将 
汪端既平人心未寍乃授美潭州防御使岭南刘鋹数寇桂阳江华美击走之溪洞蛮獠自唐以来不时侵略颇为民患美穷其巢穴多所杀获 
余加慰抚夷落遂定干德二年又从兵马都监丁德裕等率兵克郴州开宝三年征岭南以美为行营诸军都部署朗州团练使尹崇珂副之进 
克富川鋹遣将率众万余来援遇战大破之遂克贺州又下昭桂连三州西江诸州以次降美以功移南面都部署进次韶州韶广之北门也贼 
众十余万聚焉美挥兵进乘之韶州遂拔斩获数万计鋹穷蹙遣其臣王珪诣军门求通好又遣其左仆射萧漼中书舍人卓惟休奉表乞降美 
因谕以帝意以为彼能战则与之战不能战则劝之守不能守则谕之降不能降则死不能死则亡非此五者他不得受美即令殿直冉彦衮部 
送漼等赴阙鋹复遣其弟保兴率众拒战美即率厉士卒倍道趋栅头距广州百二十里鋹兵十五万依山谷坚壁以待美因筑垒休士与诸将 
计曰彼编竹木为栅若攻之以火彼必溃乱因以锐师夹击之万全策也遂分遣丁夫数千人人持二炬闲道造其栅及夜万炬俱发会天大风 
火势甚炽鋹众惊扰来犯美挥兵急击之鋹众大败斩数万计长驱至广州鋹尽焚其府库遂克之擒鋹送京师露布以闻即日命美与尹崇珂 
同知广州兼市舶使拜山南东道节度五年兼岭南道转运使土豪周思琼聚众负海为乱美讨平之岭表遂安八年议征江南遣美与刘遇等 
率兵先赴江陵既命美为升州道行营都监与曹彬偕往进次秦淮时舟楫未具美下令曰美受诏提骁果数万人期于必胜岂限此一衣带水 
而不径度乎遂麾以涉大军随之吴师大败及采石矶浮梁成吴人以战舰二十余万鸣鼓泝流来趋利美麾兵奋击夺其战舰擒其将郑宾等 
七人又破其城南水砦分舟师守之奏至太祖遣使令亟徙置战棹以防他变美闻诏即徙军是夜吴人果来攻砦不能克进薄金陵江南水陆 
十万陈于城下美率兵袭击大败之李煜危甚遣徐铉来乞缓师帝不之省仍诏诸将促令归附煜迁延未能决夜遣兵数千持炬鼓噪来拒美 
率精锐以短兵接战因与大将曹彬率士晨夜攻城百道俱进金陵平以功拜宣徽北院使命副党进攻太原战于汾上破之且多擒获太平兴 
国初改南院使三年加开府仪同三司四年命将征太原美为北路都招讨判太原行府事部分诸将进讨并州遂平继征范阳以美知幽州行 
府事及班师命兼三交都部署留屯以捍北边三交西北三百里地名固军其地险阻为北边咽喉美潜师袭之遂据有其地因积粟屯兵以守 
之自是北边以寍美尝巡抚至代州既秣马蓐食俄而契丹兵万骑来攻近塞美誓众衔枚奋击大破之封代国公八年改忠武军节度进封韩 
国公雍熙三年诏美及曹彬崔彦进等北伐美独拔寰朔云应等州诏内徙其民会契丹兵奄至战于陈家谷口不利骁将杨业死之美坐削秩 
三等责授检校太保明年复检校太师知真定府未几改都部署判并州加同平章事数月卒年六十七赠中书令谥武惠咸平二年配飨太宗 
庙庭子惟德至宫苑使惟固西上合门使惟正西京作坊使惟清崇仪使惟熙娶秦王女平州刺史女即章怀皇后 【按宋史本传云惟熙女 
即章怀皇后也惟熙二字重出系误今删】 美后追封郑王以章怀故也惟吉美从子累资为天雄军驻泊都监虽连戚里能以礼法自饬扬厯 
中外人咸称其勤敏云

　　李超

　　 李超

　　李超者冀州信都人为禁卒常从潘美军中主刑刀美好乘怒杀人超每潜缓之美怒解辄得释以是全者甚众人谓其有阴德子浚字德 
渊中进士累擢秘书知康州景德初以虞部员外郎兼侍御史知杂事从幸澶渊师还命与陈尧咨安抚河北踰年判吏部铨浚居宪府未再岁 
帝宠待之擢枢密直学士宰相王旦言浚虽有剸刿才然骤厯清切时望未允真宗曰朕业巳许之矣寻知开封能检察隐微京师称之出知秦 
州暴疾卒浚与李宗谔同岁同月后一日生其卒也亦后一日众以为异

　　钦定续通志卷三百一

　　●钦定续通志卷三百二　列传一百二

　　列传

　　宋 【六】

　　○宋六

　　张美　　郭守文　　尹崇珂　　刘廷让　　袁继忠　　崔彦进　　皇甫继明　张琼　　曹翰　　杨信【嗣赞】　　党进　 
　李汉琼　　刘遇　　李怀忠　　米信　　田重进　　刘廷翰　　崔翰

　　张美
　　郭守文
　　尹崇珂
　　刘廷让
　　袁继忠
　　崔彦进
　　皇甫继明
　　张琼
　　曹翰
　　杨信 【杨嗣　杨赞】
　　党进
　　李汉琼
　　刘遇
　　李怀忠
　　米信
　　田重进
　　刘廷翰
　　崔翰

　　△张美

　　张美字符珪贝州清河人少善书计初为左藏小吏以强干闻三司荐奏特补内库专知出为澶州粮料使周世宗镇澶渊每有求取美必 
