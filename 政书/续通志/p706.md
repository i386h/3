<!-- { "loadSidebar": true } -->
恭依违不决内侍毛昌达自陵下还以其事奏诏问谓谓始请遣使按视既而咸谓复用旧地方诏冯拯曹利用等就谓第议遣王曾覆视遂诛 
允恭后数日太后与帝坐承明殿召拯利用等谕曰丁谓为宰辅乃与宦官交通因出谓尝托允恭不法等事因曰谓前附允恭奏事皆言己与 
卿等议定故皆可其奏且营奉先帝陵寝而擅有迁易几误大事拯等奏曰自先帝登遐政事皆谓与允恭同议称得旨禁中臣等莫辨虚实赖 
圣神察其奸此宗社之福也乃降谓太子少保分司西京故事黜宰相皆降制时欲亟行止令拯等即殿庐召舍人草词仍榜朝堂布谕天下追 
其子珙珝玘珷一官落珙馆职先是女道士刘德妙者尝以巫师出入谓家谓败逮系德妙内侍鞫之德妙通款谓尝教言若所为不过巫事不 
若托言老君言祸福足以动人于是即谓家设神像夜醮于园中允恭数至请祷及帝崩引入禁中又因穿地得龟蛇令德妙持入内绐言出其 
家出洞中仍复教云帝即问若所事何知为老君第云相公非凡人当知之谓又作颂题曰混元皇帝赐德妙语涉妖诞遂贬崖州司户参军诸 
子并勒停玘又坐与德妙奸除名配隶复州籍其家得四方赂遗不可胜纪其弟诵说谏悉降黜坐谓罢者自参知政事任中正而下十数人在 
崖州踰三年徙雷州又五年徙道州明道中授秘书监致仕居光卒年七十二 【据东都事畧增】 谓机敏有智谋憸狡过人在三司案牍繁 
委吏久难解者一言判之众皆释然真宗朝营造宫观奏祥异之事多谓与王钦若发之初议营昭应宫料功须二十五年谓令以夜继昼每绘 
一壁给二烛七年乃成真宗崩议草遗制军国事兼取皇太后处分谓乃增以权字及太后称制又议月进钱充宫掖之用由是太后深恶之因 
雷允恭遂并录谓前后欺罔事窜之在贬所专事浮屠因果之说家寓洛阳尝为书自克责叙国厚恩戒家人毋辄怨望遣人致于洛守刘煜祈 
付其家戒使者何煜会众僚时达之煜得书不敢私即以闻帝见感恻遂徙雷州亦出于揣摩也

　　△夏竦

　　夏竦字子乔江州德安人父承皓太平兴国初上平晋策补右侍 【东都事畧作右侍禁】 隶大名府契丹入侵承皓繇间道发兵夜与 
契丹遇力战死之赠崇仪使录竦为润州丹阳县主簿竦资性明敏好学自经史百家无不通晓为文章典雅藻丽举贤良方正擢光禄寺丞通 
判台州召直集贤院为国史编修官累迁右正言帝幸亳州为东京留守推官仁宗初封庆国公主旦数言竦材命教书资善堂未几同修起居 
注为玉清昭应宫判官兼领景灵宫会真观事迁尚书礼部员外郎知制诰史成迁户部景灵宫成迁礼部郎中竦娶杨氏杨亦工笔札有钩距 
及竦显多内宠寖与杨不谐杨疏竦阴事讼之开封府府以事闻下御史台置劾左迁职方员外郎知黄州后二年徙邓州又徙襄州属岁饥大 
发公廪不足竦又劝率州大姓使出粟得二万斛用全活者四十余万人仁宗即位迁户部郎中徙寿安洪三州洪俗尚鬼多巫觋竦索部中得 
千余家敕还农业毁其淫祠以闻诏江浙以南悉禁绝之竦材术过人急于进取喜交结任数术倾侧反复世以为奸邪当太后临朝尝上疏乞 
与修真宗实录不报既而丁母忧潜至京师依中人张怀德为内助宰相王钦若雅善竦因左右之遂起复知制诰为景灵判官判集贤院以左 
司郎中为翰林学士句当三班院兼侍读学士龙图阁学士又兼译经润文官迁右谏议大夫枢密副使修国史迁给事中初武臣赏罚无法吏 
得高下为奸竦为集前比着为定例事皆按比而行改参知政事祥源观使增设贤良等六科复百官转对置理检使皆竦所发与宰相吕夷简 
不相能复为枢密副使迁刑部侍郎史成进兵部寻进尚书左丞章献太后崩为礼部尚书知襄州改颖州京东又荐饥徙青州兼安抚使踰年 
罢安抚迁刑部尚书徙应天府宝元初以户部尚书入为三司使赵元昊反拜奉寍军节度使知永兴军听便宜行事徙镇忠武知泾州还判永 
兴军兼陕西经畧安抚招讨进宣徽南院使与陈执中论兵事不合诏徙屯鄜州 【东都畧作邓州】 初竦在泾州朝廷遣庞籍就计事竦因 
条上十事时边臣多议征讨朝廷乡之而竦言出师非便既而诏以泾原鄜延两路兵进讨会元昊稍求纳欵范仲淹请留鄜延兵繇是泾原兵 
亦不行竦上十事一教习强弩以为奇兵二羁縻属羌以为藩篱三诏嘉勒斯赉父子并力破贼四度地形险易远近砦栅多少军士勇怯而增 
减屯兵五诏诸路互相应援六募土人为兵州各一二千人以代东兵七增置弓手壮丁猎户以备城守八并边小砦毋积刍粮贼攻急则弃小 
砦入保大砦以完兵力九关中民坐累若过误者许人入粟赎罪铜一斤为粟五斗以赡边计十捐并边冘兵冘官及减骑军以舒馈运当时颇 
采用之其募土人为兵令下杨偕力非其说与偕交章论奏竦议终屈竦雅意在朝廷以任以西事颇依违顾避又数请解兵柄改判河中府徙 
蔡州庆厯中召为枢密使谏官御史交章论竦在陕西畏懦不肯尽力每论边事但列众人之言至遣敕使临督始陈十策尝出巡边置侍婢中 
军帐下几致军变元昊尝募得竦首者与钱三千为贼轻侮如此今复用之边将体解矣且竦挟诈任数奸邪倾险夷简畏其为人不肯引为同 
列既退乃荐之以释宿憾陛下孜孜政事首用怀诈不忠之臣何以求治会竦己至国门言者论不己请不令入见谏官余靖又言竦累表引疾 
及闻召用即兼驿而驰若不早决竦必坚求面对叙恩感泣复有左右为之地则圣听惑矣章累上即日诏竦归镇竦亦自请还节徙知亳州改 
授吏部尚书 【按长编云竦又自请纳节还文资仍不带职乃陟吏部尚书】 岁中加资政殿学士竦之及国门也帝封弹疏示之既至亳州 
上书万言自辩复拜宣徽南院使河阳三城节度使判并州明年拜同中书门下平章事判大名府又明年召入为宰相 【按宋宰辅编年录 
载故事大臣自使相除枢相必纳节还旧官淮竦独依前官夏竦枢相制曰是用断自朕志召登机衡遏流议于风波定成契于金石仍中军之 
旄钺兼上宰之印章】 制下谏官御史复言大臣和则政事修竦前在关中与执中论议不合不可使共事遂改枢密使封英国公 【按宋宰 
辅编年录载是岁南郊中外将相惟竦满万户中书请封英国公　旧制将相食邑万户即封国公】 亲事官夜入禁中欲为乱领皇城司者皆 
坐逐独杨怀敏降官领入内都知如故言者以为竦结怀敏而曲庇之会京师同日无云而震者五帝方坐便殿趣召翰林学士张方平至谓曰 
夏竦奸邪以致天变如此宜出之罢知河南府未几赴本镇加兼侍中飨明堂徙镇武寍进郑国公锡赉与辅臣等将相居外遇大礼有赐自竦 
始寻以病归卒赠太史中书令赐谥文正刘敞言世谓竦奸邪而谥正不可改谥文庄竦以文学起家有名一时朝廷大典策多以属之为郡有 
治绩喜作条教于闾里立保伍之法盗贼不敢发然人苦烦扰治军尤严敢诛杀尝有龙骑卒戍边剽州郡莫能止或密以告竦时竦在关中俟 
其至召诘之诛斩殆尽军中大震其威畧类多此然性贪数商贩部中在并州使其仆贸易为所侵盗至杖杀之积家财累巨万自奉尤侈畜声 
伎甚众所在阴间僚属使相猜阻以钩致其事遇家人亦然子安期字清卿以父任为将作监主簿召试赐进士出身累迁太常博士出为京西 
转运使盗起部中剽刧州县而光化军戍卒相继叛势且相合安期督将吏尽捕得斩之徙河东转运使累迁尚书工部郎中徙江淮发运使入 
为三司户部副使会元昊纳欵西边罢兵命往陕西与诸路经畧安抚司议损边费颇奏省吏员及汰边兵之不任役者五万人擢天章阁待制 
遂为陕西都转运使徙河北进兵部郎中时竦为枢密使为请还所迁官丐淮浙一郡复以为工部郎中江淮发运使徙知永兴军进龙图阁直 
学士吏部郎中知渭州简弓箭手得骁勇万人为步兵骑又半之教以战阵法繇是土兵胜他路又籍塞下闲田募人耕种岁得谷数万斛以备 
振发名曰贷仓迁右谏议大夫进枢密直学士知延州未至丁父忧服除辞所进职复为龙图阁直学士兼侍读提举集禧观以学士复知延州 
州东北阻山无城郭虏骑尝乘之安期至即大筑城时方暑士卒有怨言安期益令广袤计数百步令其下曰敢言者斩躬自督役不踰月而就 
元昊请画疆界朝廷欲遣使以问安期安期对曰此不足烦王人衙校可办也议遂决暴得疾卒安期虽乘世资颇以才自厉朝廷数使之然无 
学术而求入侍经筵为世所讥其奉养声伎不减其父云

　　钦定续通志卷三百二十二

　　●钦定续通志卷三百二十三　列传一百二十三

　　列传

　　宋 【二十七】

　　○宋二十七

　　陈尧佐【尧叟尧咨】　宋庠【祁】　　　陈执中　　刘沆　　　　冯拯【行己伸己】　　贾昌朝【昌衡】　　梁适　　　 
　鲁宗道　　　辥奎　　王曙【益柔】　　蔡齐【延庆】

　　陈尧佐
　　宋庠
　　陈执中
　　刘沆
　　冯拯
　　贾昌朝
　　梁适
　　鲁宗道
　　辥奎
　　王曙
　　蔡齐

　　△陈尧佐

　　陈尧佐字希元其先河朔人高祖翔为蜀新井令因家焉遂为阆州阆中人父省华字善则事孟昶为西水尉蜀平授陇城主簿累迁栎阳 
令县之郑白渠为邻邑强族所据省华尽去壅遏水利均及民皆赖之端拱三年太宗亲试进士伯子尧叟登甲科占谢辞气明辨太宗顾左右 
曰此谁子王沔以省华对即召省华为太子中允河决郓州命省华领州事知苏州时遇水灾省华复流民数千户殍者悉瘗之诏书褒美省华 
智辨有吏干景德初判吏部铨权知开封府转光禄卿旧制卿监坐朵殿太宗以省华权莅京府别设其位升于两省五品之南未几因疾求解 
任拜左谏议大夫再表乞骸骨不许三年卒年六十八特赠太子少师尧佐进士及第 【按隆平集端拱元年登进士第】 厯魏县中牟尉知 
朝邑县会中人方保吉诬以事降本县主簿徙下邽累迁秘书郎 【按东都事略及欧阳修撰尧佐神道碑俱作累迁太常丞】 知开封府录 
事参军理狱有能绩迁府推官坐言事忤旨降通判潮州修孔子庙作韩吏部祠以风示潮人有民张氏子为鳄鱼所食尧佐命吏操网往捕鳄 
弭受网作文示诸市而烹之其患遂息召还献诗数百篇大臣亦荐其文学得直史馆知寿州岁大饥出奉米为糜粥食饿者吏人悉献米全活 
数万人徙庐州以父疾请归提点开封府界事后为两浙转运副使钱塘江篝石为堤为两潮所啮再岁辄坏尧佐请下薪实土乃坚久丁谓言 
其不可徙尧佐京西转运使后卒如尧佐议堤乃成徙河东路以地寒民贫仰石炭以生奏除其税又减泽州大广冶铁课数十万徙河北母老 
祈就养召纠察在京刑狱为御试编排官坐置等误降官监鄂州茶场天禧中河决起知滑州造木龙以杀水怒又筑长堤护之人呼为陈公堤 
营永定陵复徙京西转运使入为三司户部副使徙度支同修真宗实录不试中书特擢知制诰兼史馆修撰知通进银台司进枢密直学士 【 
