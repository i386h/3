<!-- { "loadSidebar": true } -->
事与宾客纵酒为乐坐小法贬光禄大夫永徽初致仕加特进显庆初卒年七十八赠开府仪同三司并州都督陪葬昭陵谥曰襄少子观为河 
西令知名孙从心神龙中以子晙娶太平公主女累擢殿中监晙太常少卿坐太平党诛裔孙次扶持彦谦见文苑传 【新书并附俭传今从 
旧书】

　　唐宪

　　 唐宪

　　俭弟宪字茂彝仕隋为东宫左勋卫太子废罢归好驰猎藏亡命交博徒轻侠高祖领太原颇亲遇之参与大议封安富县公武德中累进 
云麾将军加郡公终金紫光禄大夫

　　△长孙顺德

　　长孙顺德文德皇后之族叔也仕隋为右勋卫征辽当行亡命太原素为高祖亲厚太宗将起兵令与刘弘基募士于外旬日间至数万人 
大将军府建授统军从平霍邑临汾绛郡有功与刘文静击突厥通于潼关通将奔洛阳顺德跳追桃林执通以献遂定陕县功多进左骁卫大 
将军封辥国公与秦叔宝共讨建成余党增食邑赐宫女诏宿内省俄以受赇为有司劾发帝曰顺德元勋外戚爵隆位厚至矣若令观古今自 
鉴有以益国家者朕当与共府库何至以贪冒闻乎因赐帛数十媿切之大理少卿胡演曰顺德以赂破法不可赦柰何又赐之帝曰使有耻者 
得赐甚于戮如不能乃禽兽也杀之何益李孝常谋反坐与交削籍为民岁余帝阅功臣图见其象怜之召为泽州剌史复爵邑顺德素少检至 
此折节为政以严明称先时守长多通饷问顺德绳擿无所容前剌史张长贵赵时达占部中腴田数十顷夺之以给贫单寻坐累还第未几卒 
赠荆州都督谥曰襄贞观十三年封邳国公永徽中加赠开府仪同三司 【按长孙顺德新唐书附长孙无忌传后详顺德亦佐命功臣名位 
足自表见不当从附出之例今从旧书列于唐俭之次】

　　△柴绍

　　柴绍字嗣昌晋州临汾人幼趫悍有武力补隋太子千牛备身高祖妻以平阳公主将起兵绍走间道迎谒时太子建成齐王元吉亦自河 
东往遇诸涂建成曰追书急恐吏逮捕请依剧贼冀自全绍曰不可贼知君唐公子必执以为功徒死尔不如疾走太原既入雀鼠谷闻已起兵 
乃相贺授右领军大都督府长史领彀骑发晋阳先抵霍邑城下觇形势还白宋老生一夫敌我兵到必出战可虏也大帅至老生果出绍力战 
有功从下临汾绛郡隋将桑显和来战绍引兵缭其背与史大柰合攻之显和败遂平京师进右光禄大夫封临汾郡公高祖即位拜左翊卫大 
将军累从征讨以功多进封霍国公迁右骁卫大将军吐谷浑党项寇边敕绍讨之虏据高射绍军矢下如雨将士失色绍安坐遣人弹胡琵琶 
使二女子舞虏疑之休射观绍伺其懈以精骑从后掩击虏大溃斩首五百级贞观二年平梁师都转左卫大将军出为华州剌史加镇军大将 
军徙谯国既病太宗亲问之卒赠荆州都督谥曰襄二子哲威令武哲威为左屯卫将军袭封坐弟谋反免死流邵州起为交州都督卒令武尚 
巴陵公主迁太仆少卿卫州剌史襄阳郡公与房遗爱谋反贬岚州剌史自杀始高祖论太原首功诏尚书令秦王尚书左仆射裴寂纳言刘文 
静恕二死左骁卫大将军长孙顺德右骁卫大将军刘弘基右屯卫大将军窦琮左翊卫大将军柴绍内史侍郎唐俭夷部侍郎殷开山鸿胪卿 
刘世龙卫尉少卿刘政会都水监赵文恪库部郎中武士彟骠骑将军张平高李思行李高迁左屯卫长史许世绪等十四人恕一死武德九年 
十月太宗定功臣封户时文静已死乃自寂而下差功大小第之总四十三人寂户千五百长孙无忌王君廓尉迟敬德房玄龄杜如晦户千三 
百长孙顺德柴绍罗艺赵郡王孝恭户千二百侯君集张公谨刘师立户千李绩刘弘基户九百高士廉宇文士及秦叔宝程知节户七百安兴 
贵安修仁唐俭窦轨屈突通萧瑀封德彝刘义节户六百钱九陇樊兴公孙武达李孟尝段志玄庞卿恽张亮李靖杜淹元仲文户四百张长逊 
张平高李安远李子和秦行师马三宝户三百赵文恪等十八人功不甚显今次第其名附出左方云 【安修仁安兴贵事在李轨传】

　　赵文恪
　　李思行
　　李高迁
　　姜宝谊
　　许世绪
　　刘师立
　　刘义节
　　钱九陇
　　樊兴
　　公孙武达
　　庞卿恽
　　张长逊
　　张平高
　　李安远
　　马三宝
　　李孟尝
　　元仲文
　　秦行师

　　 赵文恪

　　赵文恪并州人为隋鹰扬府司马高祖起兵 【新旧史书高祖起兵多云义兵或云义师郑樵云隋书称唐兵为义兵伐人之君可以为 
义乎此说最正今皆刊改后仿此】 授右三统军武德二年擢都水监封新兴郡公时中国经大乱马耗诏文恪至并州与齐王诱市边马以备 
军刘武周寇太原属城尽没李仲文守浩州兵力孤绝齐王使文恪率步骑千余助守会太原陷遂弃城遁诏下狱死

　　 李思行

　　李思行赵州人避仇太原高祖将起兵使觇诇长安还具论机策称旨授左三统军从破霍邑平京师累擢嘉州剌史乐安郡公卒赠洪州 
都督谥曰襄

　　 李高迁

　　李高迁岐州岐山人客太原高祖引致左右执高君雅等有功以右卫统军从下霍邑围长安力战迁左武卫大将军江夏郡公检校西麟 
州剌史突厥寇马邑高满政请救诏高迁督兵助守贼盛乃夜斩关走所将皆没坐除名徙边后厯资州刺史 【旧书作陵州刺史】 卒赠凉 
州都督 【旧书凉作梁】

　　 姜宝谊

　　姜宝谊秦州上邽人父远仕周为秦州剌史朝邑县公宝谊为隋鹰扬郎将领府兵从高祖督盗太原及起兵授左统军下西河霍邑功多 
爵至永安县公厯右武卫大将军刘武周使黄子英数盗雀鼠谷帝遣宝谊击之贼轻甲挑师战接而三遁逐之伏发宝谊为贼执俄亡归与裴 
寂拒宋金刚战汾州兵合寂弃兵走宝谊复为所禽帝闻为泣下曰彼烈士必不下贼死矣赐其家物千段米三百斛果谋还被害且死西向大 
呼曰臣无状负陛下贼平诏迎其柩赠左卫大将军幽州总管谥曰刚子协字寿善篆籀厯燕然都护夏州都督封成纪县侯谥曰威

　　 许世绪

　　许世绪并州人 【按许景先传常州义兴人曾祖绪武德时以佐命功厯左散骑常侍封真定公遂家洛阳所云绪者即世绪也避太宗 
讳故祗称下一字但里居官称互异未详孰是】 隋鹰扬府司马知隋将亡请高祖曰公姓名着谣箓今擥五郡之兵据四战之冲苟无奇计祸 
不反踵若收取英俊为天下倡帝王业也高祖奇之兵起授右一府司马累除蔡州剌史真定郡公弟洛仁亦从起晋阳录功至冠军大将军卒 
赠代州都督谥曰勇陪葬昭陵

　　 刘师立

　　刘师立宋州虞城人始事王世充为亲将洛阳平当诛秦王壮其才释不死引为左亲卫与尉迟敬德庞卿恽李孟尝等九人同诛建成录 
功拜左卫率迁左骁卫将军襄武郡公有告师立姓在符谶欲反者太宗谓曰人言卿将反果乎对曰臣为隋官不过六品今位将军顾巳极矣 
何敢反帝笑曰朕知妄耳赐朿帛召入卧内慰勉罗艺反京师震骇诏师立检校右武候大将军勒兵备非常艺平师立坐与艺善除名寻以藩 
邸旧检校岐州都督 【党项传作岷州都督】 上书请讨吐谷浑未报即遣使开谕部落多降附者列其地为开桥二州又党项酋拓拔赤辞 
先附吐谷浑倚险自守亦遣说下之师立以母丧解岐人表留遂不得赴哀时西河党项破丑氐 【旧书作破刃氏党项传亦作丑】 尝苦边 
又阻新附师立讨之军未至破丑惧遁去师立穷追之抵恤于真山而还又战吐谷浑于小莫门川破之转始州刺史卒谥曰肃

　　 刘义节

　　刘义节并州人隋大业末补晋阳乡长富于财裴寂荐之高祖又与王威高君雅游兵将起威君雅疑之义节刺知其情得先事禽威等从 
平京师为鸿胪卿时倾府库为军赏格财大乏义节曰今京师屯兵多樵贵帛贱若伐六街及苑中树为薪以易布帛岁数十万可致又请轴正 
藏内见缯取羡尺补杂费得十余万段调度遂给迁太府卿封葛国公义节本名世龙或言世龙子名凤昌父子非人臣兆高祖不听更赐今名 
贞观初转少府监坐贵入贾人珠及故出署丞罪废为民徙岭南终钦州别驾从子思礼武后时为箕州刺史少学相人于张憬藏相已必厯刺 
史位至太师 【新书谓憬藏相思礼今从旧唐书】 及授箕州益喜以为太师位尊非佐命不可得乃结洛州录事参军綦连耀谋反谓耀曰 
君体有龙气耀亦曰公金刀当辅我思礼因以术眩众见者必曰当三品俟其意悦然后云綦连耀当受命公等皆因之事败武懿宗按之弛思 
礼禁使多逮引思礼冀自脱悉引素相忤者将刑犹不寤与众人斩于市其知名者如李元素孙元亨石抱忠王勮勮兄勔路敬淳等三十余族 
窜逐千余人

　　 钱九陇

　　钱九陇字永业湖州长城人 【旧书晋陵人】 父文强为吴明彻裨将与明彻俱败彭城入隋以罪没为奴故九陇事高祖善骑射常备 
左右兵起以功授金紫光禄大夫从战辥仁杲刘武周累擢为右武卫将军从平洛阳佐皇太子建成讨刘黑闼魏州以功最封郇国公以本官 
为苑游将军贞观初为眉州刺史改巢国公卒赠左武卫大将军潭州都督谥曰勇陪葬献陵

　　 樊兴

　　樊兴安州人以罪为奴从高祖平长安授左监门将军从秦王积战多封营国公 【李憕传作荣国公】 坐事削爵贞观六年陵州獠反 
命讨之拜左骁卫将军又从李靖击吐谷浑为赤水道行军总管后军期士多死亡失器杖以勋减死后为左监门大将军襄城郡公太宗征辽 
以兴忠谨副房玄龄留守京师检校右武候将军卒赠左武侯大将军洪州都督陪葬献陵

　　 公孙武达

　　公孙武达京兆栎阳人以豪侠称为隋骁果兵兴武达至长春宫上谒从秦王讨刘武周功多累迁秦王右三军骠骑封清水县公贞观初 
为肃州刺史突厥骑数千入寇谋南趋吐谷浑武达以精兵二千人与战虏稍却复殊死鬬薄之张掖河潜命上流度兵虏巳半济乃两岸夹击 
斩溺略尽玺书劳之迁左监门将军盐州突厥叛诏武达趋灵州追及贼贼方渡河乃据南涯陈武达击之斩其帅可逻拔扈进封东莱郡公 【 
李憕传作沔阳县公】 终右武卫大将军赠荆州都督陪葬昭陵谥曰壮

　　 庞卿恽

　　庞恽卿并州太原人从讨隐太子有功拜右骁卫将军邾国公卒追改濮国公子同善右金吾大将军同善子承宗开元初仕至太子宾客

　　 张长逊

　　张长逊京兆栎阳人隋末为五原通守遭乱附突厥号为割利特勒唐兵起以郡降即拜五原太守安化郡公徙封范阳时梁师都辥举请 
突厥兵南渡河长逊矫作诏与莫贺咄设以伐其谋会唐使亦至突厥兵不出武德元年诏右武骠骑将军高世静 【旧书作高静避太宗讳 
】 聘始毕可汗至丰州而始毕俄死诏留金币不遣突厥怒引兵南至河长逊遣世静出塞劳之且若专致赙赐者突厥引还授总管改杨国公  
【旧书唐进封巴国公】 及讨辥举不待命辄引兵会赐锦袍金甲或谮长逊居丰久与突厥为唇齿长逊惧请入朝授右武候将军徙息国 
公属有疾高祖亲问之后宝轨率巴蜀兵击王世充以长逊检校益州行台左仆射厯遂夔二州总管政以惠称贞观十一年卒

