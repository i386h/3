<!-- { "loadSidebar": true } -->
十八道分为十二卷诏令百司写录与格式参用九月相州节度使桑维翰奏管内所获贼人从来籍没财产云是邺都旧例格律未见明文敕 
今后凡有贼人准格定罪不得没纳家赀五年诏自大中以来厘尔称冤决杖流配诉虽有理不在申明今后宜据其所陈与为勘断准例别科 
又诏窃盗赃满五匹处死三匹以上决杖配流以盗论者依律文处分

　　△汉

　　汉高祖时四方多盗乃敕天下凡关贼盗捕获不计赃物多少按验不虚并处死仍分命使者捕逐由是捕贼使者张令柔杀平阴十七村 
民及三叛连兵民闲震动惊讹史宏肇掌部禁兵巡逻京城得罪人不问情轻重于法如何皆专杀不请或决口断舌斮筋挫胫无虚日虽奸盗 
屏息而冤死者甚众

　　△周

　　周太祖广顺初以汉隐帝末年法书亡失敕大理寺重写以晋汉及国初事闻刑法敕条二十六件分为二卷附于编敕目为大周续编敕 
命省寺行用焉二年诏凡强盗并准自来格条断遣其犯窃盗者计赃绢满三匹以上者并集众决杀不满三匹者等第决断应有夫妇人被强 
奸者男子决杀妇人不坐其犯和奸者并准律科断罪不至死又诸色罪人除谋反大逆外余并不得诛杀骨肉籍没家产先是晋天福中敕凡 
和奸者男子妇人并处极法至是始改从律文焉又敕承前所立盐曲条法每犯至少尽处极刑近年以来抵罪甚重兼以邑居人户随税请盐 
既不许将入城隍又不容向外破卖立法之弊一至于此自后凡盐曲犯一斤以下至一两杖臀十七配役一年五斤以下一斤以上杖脊二十 
役三年五斤以上杖死之煎鹻盐犯一斤已下杖脊二十杖三年一斤已上杖死之凡城郭人户后屋税盐并于城内请给若外县镇郭下人户 
亦许将所请盐归家供食又敕民有诉讼必先历县州及观察使处决不直乃听诣台省世宗显德四年中书门下奏准宣法书行用多时文意 
古质条目繁细使人难会并前后敕格互换重迭亦难详定宜令中书门下并重删定从之五年七月编集成部别有目录凡二十一卷因为大 
周刑统与疏律令式通行又敕州县自长官己下因公事行责情杖量情状轻重用不得过臀杖十五因责情杖致死者具其事由闻奏又敕诸 
盗前后三犯曾经官司推问伏罪者不问赦前后赃多少并决杀
　　（臣）等谨按五代之君其最仁恕者莫如唐明宗其最残酷者莫如汉高祖若梁若晋则介乎二者之闲焉周世宗英毅雄杰可谓一时 
贤主然考其行事若竹奉璘孟汉卿之流往往以小事而遽罹大辟嗜杀之机亦所不免焉夫时当五季藩镇专杀百姓己遭涂炭朝廷方覆露 
之不暇而乃以草菅视之其何以建不拔之基哉

　　钦定续通志卷一百四十四

　　●钦定续通志卷一百四十五　刑法略二

　　刑法畧 【二】

　　厯代刑制 【宋】

　　○厯代刑制二

　　宋

　　△宋

　　宋法制因唐及五代之律令格式而随时损益 【按玉海云国初用唐律令格式外有后唐同光刑律统类清泰编敕晋天福编敕周广 
顺类敕显德刑统皆参用焉】 太祖惩五代藩镇专杀之弊建隆中诏天下断大辟录案牍及判官法直官等名闻奏下刑部覆视诸州狱则录 
事参军与司法掾参断之 【按宋史刑志此下又有惧刑部大理寺用法之失别置审刑院谳之考审刑院之设太宗本纪及通考皆云淳化 
二年八月置并无太祖置审刑院之文宋志盖袭汪应辰疏而误者今删】 诏窃盗赃满五贯足陌者死旧法强盗持杖虽不伤人皆弃市又诏 
但不伤人者止计赃论令诸州获盗非状验明白未得掠治其当讯者先具白长吏得判乃讯之凡有司擅掠囚者论罪四年始定折杖法 【 
按稽古录云干德元年三月癸酉始定析杖法考干德之改元在建隆四年十一月则折杖实建隆四年三月事也宋史载于太祖受禅之初固 
非通考载于建隆三年亦非】 凡流刑四加役流脊杖二十配役三年流三千里脊杖二十二千五百里脊杖十八二千里脊杖十七并配役一 
年凡徒刑五徒三年脊杖二十徒二年半脊杖十八二年脊杖十七一年半脊杖十五一年脊杖十三凡杖刑五杖一百臀杖二十九十臀杖十 
八八十臀杖十七七十臀杖十五六十臀杖十三凡笞刑五笞五十臀杖十下四十三十臀杖八下二十臀杖七下常行官杖制杖三尺五寸大 
头阔不过二寸厚及小头径不得过九分徒流笞用常行杖徒罪决而不役命工部尚书判大理寺窦仪等详定显德刑统乃削出令式宣敕一 
百九十条增入制敕十五条又录律内余条准此者凡四十四条附于名例之次号建隆新定刑统又取旧削去格令宣敕及后来续降要用者 
凡一百六条为新编敕诏模印颁行开宝二年五月帝以暑气方盛诏令两京诸州令长吏督狱掾五日一检视洒扫狱户洗涤杻械贫者给饮 
食病者给医药轻系小罪实时决遣自是岁以为常六年始以士人为司寇参军改诸州马步院为司寇院天下巨镇得置左右两院者十有六 
太宗太平兴国三年改司寇参军为司理参军以司寇院为司理院又置判官一员命有司取国初以来敕条纂为太平兴国编敕六年诏诸州 
长吏每五日一虑囚情得者即决之复制听狱之限大事四十日中事二十日小事十日不须逮捕而易决者不得过三日后又定令决狱违限 
准官书稽程律论踰四十日则奏裁然州县禁系犹以根究为名追扰辄至破家江西转运副使张齐贤以为言乃令外县罪人五日一具禁放 
数白州州狱别置厯长吏检察三五日一引问疏理月具奏上刑部阅其禁多者即命官往决遣冤滞则降黜既而长吏惧朝廷诘其淹滞辄隐 
落囚数妄言狱空乃诏妄奏狱空及隐落者加深谴雍熙初令诸州十日一具囚帐及所犯罪名系禁日数以闻俾刑部专意纠察时所奏狱状 
有系三百人者帝乃令门留寄禁取保在外并邸店养疾人等咸准禁囚例件析以闻其鞫狱违限及可断不断事小而禁系者有司驳奏之既 
又遣御史十四人分往江南两浙四川荆湖岭南等道审决劾吏之弛怠者令诸州十日一虑囚帝又闻台中鞫狱御史多不躬亲委任胥吏诏 
饬止又令诸州笞杖罪不须证逮者长吏即决之勿复付所司羣臣受诏鞫狱狱既具骑置来上有司断己复骑置下之州凡上疑狱覆无疑状 
者官吏同违制论其应奏疑案亦骑置以闻二年令窃盗满十贯者奏裁七贯决杖黥面隶牢城五贯配役三年三贯二年二贯一年他如旧制 
八月复分遣使臣按巡诸道诏京朝幕职州县并须习读律令格式秩满至京者当加试问其全不明习者量加殿罚三年始用儒士为司理判 
官令诸州讯囚不须众官共视申长吏得判乃讯囚刑部张佖言官吏枉断死罪者请稍峻条章以责其明慎始定制应断狱失入死刑者官吏 
停削不得减赎淳化初置刑部详覆官六员专阅天下所上案牍勿复遣鞫狱又置御史台推勘官二十人皆以京朝官为之凡诸州有大狱则 
乘传就鞫临遣赐以装钱还必召问所推事状着为定令自是大理寺杖罪以下须刑部详覆又所驳天下案牍未具者亦令详覆乃奏二年始 
置诸路提点刑狱司凡管内州府十日一报囚帐有疑狱未决即驰传往视之州县稽留不决按谳不实并官吏用情者长吏则劾奏佐史小吏 
许便宜按劾从事帝又虑大理刑部吏胥舞文始置审刑院于禁中以枢密直学士李昌龄知院事兼置详议官六员凡狱上奏先达番刑院印 
讫付大理寺刑部详覆奏闻复下审刑院裁决讫以付中书省当即下之其未允者宰相覆以闻始命论决令诸州决死刑有呼号不伏及亲属 
称冤者即以白长吏移司推鞫既而诸路提点刑狱司未尝有所平反诏悉罢之归其事于转运司初端拱闲诏翰林学士宋白等详定端拱以 
来诏敕至淳化二年上之名淳化编敕上以其烦碎命翰林承旨苏易简等同详定五年上之名重删定淳化编敕至道二年敕大理寺决天下 
案牍大事限二十五日中事二十日小事十日三年诏御史台鞫徒以上罪狱具令尚书丞郎两省给舍以上一人亲往虑问寻又诏狱无大小 
自中丞以下皆临鞫问不得专责所司 【按玉海通考诸路提点之罢在淳化四年大理寺限诏在至道二年宋志倒置殊非又大理寺限诏 
正至道二年事而宋志序于至道二年前非今悉改正】 真宗即位闻诸州所断大辟情可疑者惧为诸司所驳不敢上乃诏死事有可疑者具 
狱申转运司择部内详练格律者决之须奏者乃奏 【按此诏玉海以为真宗事宋史以为太宗至道二年事今从玉海】 诏户部尚书张齐 
贤删定淳化后尽至道末续降宣敕咸平元年张齐贤等上新编敕又诏给事中柴成务重详定名咸平新定编敕四年从黄州守王禹偁之请 
诸路置病囚院持杖劫贼徒流以上有疾者处之余责保于外 【按病囚院之设通考在咸平四年宋史在元年今从通考】 六年诏有盗主 
财者五贯以上杖脊黥面配牢城十贯以上奏裁勿得私黥涅景德初诏诸道州军断案内有宣敕不定刑名止言当行极断者所在即寘大辟 
颇乖平允自今凡言处断重断极断决配朝典之类未得论决具狱以闻 【按断案诏通考在景德元年宋史在三年今从通考】 四年复置 
诸路提点刑狱官仍以使臣副之知审刑院朱选言官吏因公受财许为曲法决遣之际依法科刑以规避枉法之罪者望以枉法论至死者加 
役流从之 【按此条宋志作官吏因公事受财证左明白者望论以枉法考官吏因公受财律文早有明条朱选此疏特为枉法规避者言耳 
今从通考】 定枷制以十五斤为准大中祥符中诏御史台开封府及在京凡有刑案之处特置司纠察决杖令众者旧十日减为三日半月以 
上勿过五日暑月免之初景德闲三司上新编敕及农田编敕大中祥符六年诏判大理寺王曾及陈彭年等删定三司编敕及咸平后至祥符 
七年诏敕九年上之名大中祥符新编敕天禧四年诏天下犯十恶劫杀谋杀故杀鬬杀放火强劫正枉法赃伪造符印厌魅咒诅造妖书妖言 
传授妖术合造毒药禁军诸军逃亡为盗罪至死者每遇十一月权住区断过天庆节即决之余犯至死者十二月内及春夏未得区遣禁锢奏 
裁 【按过天庆节始决死刑条咸平中殿中侍御史赵湘曾以为言故有是诏】 仁宗天圣四年以冒法者情有轻重而有司一切寘之重辟 
乃令天下死罪情理可矜及刑名疑虑者具案以闻有司毋得举驳其后虽法不应奏吏当坐罪者审刑院贴奏率以恩释为例名曰贴放六年 
集贤校理聂冠卿请罢覆笞杖而徒以上虽不系狱皆附奏从之又诏杖之轻重毋得过十五两初帝申命学士夏竦等重删定编敕合农田敕 
为一书又详定祥符七年至天圣五年宣敕唐令与宋事异者亦修定之诏中外言敕得失七年书成凡数种曰天圣编敕曰敕书德音曰新修 
令曰附令敕天圣编敕视祥符敕损百有余条其丽于法者大辟之属十有七流之属三十有四徒之属百有六杖之属二百五十有八笞之属 
七十有六又配隶之属六十有三大辟而下奏听旨者七十有一既颁行断令毋得删改明道二年令天下凡上具狱大理寺详断大事期三十 
