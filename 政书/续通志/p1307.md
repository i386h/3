<!-- { "loadSidebar": true } -->
二十五日未五更分军由彰义门入自将一军由通元门入 【通元二字原文倒误今据地理志改正】 召知大兴府图克坦南平及其子刑 
部侍郎默哷杀之符宝袛候珊延护卫十人长完颜实古纳 【本纪作都统实古纳】 闻乱率众与战皆死之执中至东华门呼门者许以官 
不应命聚薪焚东华门护卫实哷奇尔亲军春山拱掊鏁开门执中入宫尽以其党易宿卫自称监国都元帅居大兴府陈兵自卫急召都转运 
使孙椿年取银币赏将士以兵逼帝出居卫邸杀左丞完颜纲图克坦镒劝立宣宗不得己许之召符宝郎图克坦福寿取符宝陈于大兴府露 
阶上盗用御宝出制除其党完颜酬努乌库哩道拉富察禄锦图克坦金寿等官数十人虽除外官皆留之左右遣奉御完颜和色哩迎宣宗于 
彰德使宦者李思忠杀帝于卫邸尽撤沿边诸军赴中都平州骑兵屯蓟州以自重边戍皆不守矣九月甲辰宣宗即位执中自为太师封泽王  
【谨按通鉴辑览　　御批金史载宜宗即位拜执中太师封泽王考执中跋扈专恣念出惟己晋爵增秩岂由上命泽王之封固所自为宣宗 
亦从其志耳故书曰呼沙呼自为太师封泽王今谨遵改正】 授中都路世袭明安弟特默子准并进官余党升授有差执中侍朝赐之坐不辞 
奏请降卫绍王为庶人奏再上诏百官议于朝堂太子少傅鄂屯忠孝侍读学士富察思忠附执中议众相视莫敢言独文学田延芳奋然曰先 
朝素无失德尊号在礼不当削于是从之者礼部张敬甫谏议张信甫户部武文伯庞才卿舒穆噜晋卿等二十四人宣宗曰朕徐思之数日诏 
降为东海郡侯元游骑至高桥宰臣以闻宣宗使人问执中执中曰计划已定提点近侍局庆善努副使惟弼奉御惟康请除执中宣宗不许珠 
格高琪以战败惧执中诛己颇闻庆善努诸人谋遂率所将乣军入中都围执中第斩之持首诣阙待罪赦以为右副元帅既以谏议张行信言 
下诏暴执中过恶削其官爵

　　△崔立 

　　崔立将陵人少贫无行尝为寺僧负钹鼓乘兵乱从上党公开为都统提控天兴元年冬十二月帝亲出师授西面元帅性淫妓常思乱以 
快其欲二年正月遂与其党富珠哩长格韩铎药安国等为变帅甲卒撞省门入杀副枢纳绅参政阿巴驰往东华门道遇点检温都阿里见其 
衷甲亦杀之即谕百姓曰吾为二相闭门无谋今杀之为汝一城生灵请命众皆称快是日御史大夫费摩阿古岱谏议大夫左右司郎中乌克 
逊纳绅左副点检完颜阿萨尔奉御莽格讲议富察琦户部尚书完颜珠赫皆死立还省集百官议以太后命召梁王监国遂遣送二相所佩虎 
符诣元帅苏布持纳款自称太师军马都元帅尚书令郑王出入御乘舆称其妻为王妃弟倚为平章政事侃为殿前都点检其党富珠哩长格 
等授官有差苏布特至青城立服御衣仪卫往见之既还托以军前索随驾官吏家属聚省中乱之迁梁王及宗室近族置宫中限其出入以荆 
王府为私第取内府珍玩实之又括在城金银搜索讯掠惨酷备至郕国夫人死杖下博索夫人右丞李蹊妻子皆被掠死人人窃相谓曰攻城 
之后七八日诸门出葬者计百余万人恨不早预其数而值此不幸也立时与其妻入宫因讽太后作书陈天时人事遣皇乳母招归德冒进之 
徒争援刘齐故事以冀非分三月以两宫梁王荆王及诸宗室皆赴青城北行元兵入城立时在城外兵先入家取其妻妾宝玉以出立归大恸 
无如之何宝坻人李伯渊本安平都尉司千户深沈有谋每愤立不道欲使义杀之与都尉李琦等合谋三年六月甲午传近境有宋军伯渊等 
阳与立谋备御之策翌曰晚烧外封邱门以警动立立一夕百卧起比明伯渊等约视火立从数骑往还及梳行街伯渊就马上抱立即出匕首 
横刺之坠马死伯渊系立尸马尾至内前号于众曰立杀害劫夺烝淫暴虐大逆不道古今无有当杀之不万口齐应曰寸斩之未称也乃枭首 
望承天门祭哀宗军民皆恸或剖其心生噉之遂籍其家以其妻王花儿赐丞相镇海帐下士 【按崔立原归列傅今改入逆臣】 

　　钦定续通志卷六百三十三

　　●钦定续通志卷六百三十四　逆臣传八 

　　逆臣传

　　元

　　○元 

　　特克实　　　博啰特穆尔

　　特克实 
　　博啰特穆尔 

　　△特克实 

　　特克实故丞相特们德尔义子也当英宗初即位由翰林学士丞旨为宣徽太医二院使至治元年特授御史大夫佩金虎符领忠翊侍卫 
亲军都指挥使依前太医院使如故既又命领左右阿苏卫军治书侍御史索诺木者特们德尔子也先以罪罢特克实请复其官帝不许巴尔 
济苏亦特们德尔子曾受司徒刘夔赂夔以罪诛而巴尔济苏亦弃市时特们德尔既死罪恶日彰帝任拜珠为右相思欲振立纪纲以建贤退 
不肖为急务特克实以奸党不自安潜蓄异图三年秋八月帝自上都还驻跸南坡是夕特克实与知枢密院事额森特穆尔诸王额特布哈等 
以特克实所领阿苏卫兵为外应杀右丞相拜珠特克实直犯行幄手弒帝于卧所九月四日晋王即位特克实及其赏皆伏诛

　　△博啰特穆尔 

　　博啰特穆尔河南行省丞相达实巴图尔子也从父讨贼屡立战功语具父传父殁博啰特穆尔引兵退驻井陉口顺帝至正十八年命为 
河南行省平章事总其父军击走刘福通于卫辉进克濮州复曹州诏移镇大同为京师捍蔽置大都督兵农司分十道专理屯田命博啰特穆 
尔领之二十年除中书平章事先是有察罕特穆尔者奋义起兵沈邛踰太行复关陕以功拜河南行省平章与达实巴图尔名位不相下 【 
先是以下据察罕特穆尔传增】 至是朝命博啰特穆尔守石岭关以北察罕特穆尔守石岭关以南时山西晋冀地皆察罕特穆尔故所平定 
博啰特穆尔既驻大同欲涎吞晋冀遣兵围冀宁三日复退屯交城察罕特穆尔以兵来争博啰特穆尔败之帝遣平章达实特穆尔往谕令和 
解始罢兵各守分地二十二年博啰特穆尔募兵五万增戍大同帝嘉其忠拜太尉中书平章位第一是岁察罕特穆尔为叛将田丰王士诚刺 
死义子库库特穆尔代领其众明年博啰特穆尔复遣兵南侵库库特穆尔分地进据真定初朝廷既黜御史大夫鲁达实安置东胜州帝别遣 
宦官密谕博啰特穆尔令留军中而皇太子累遣官索之博啰特穆尔匿不发二十四年博啰特穆尔阴使人杀其叔父左丞伊德尔布哈佯为 
不知往吊又不哭朝廷知其跋扈初立卫屯田尝命中书右丞额森布哈提督与图沁特穆尔分院之地相近因扰及其亲里构成嫌隙额森布 
哈乃谮图沁特穆尔诋毁朝政博啰特穆尔与图沁特穆尔相友善且知其诬遣人白其非罪皇太子以博啰特穆尔握兵骄悍今乃与图沁特 
穆尔交通又匿不轨之臣遂与丞相吹斯戬宦者保布哈议请诏削其官爵叹解兵权安置四川 【宦者云云据保布哈传增改】 博啰特穆 
尔知非出意意乃杀使者拒命图沁特穆尔亦与之合声言欲除君侧之恶竟举兵入居庸至清河列营将犯阙帝遣使问故以必得吹斯戬保 
布哈为辞帝不得已执畀之二人皆被杀图沁特穆尔自健德门入见帝延春阁恸哭请罪帝赐宴慰勉诏复博啰特穆尔官依前守大同以图 
沁特穆尔为中书平章博啰特穆尔既还大同太子恚怒不已请帝诏库库特穆尔总诸道军讨之库库特穆尔闻命将藉是以释私憾乃大发 
兵调麾下白索珠 【原脱白字据明史库库特穆尔传增谨识】 守护京师青军杨同佥守居庸而自将至太原调督诸军博啰特穆尔恶其 
轧己也复勒兵与图沁特穆尔鲁达实等犯阙京师大震时太子亲统兵迎于清河丞相伊苏詹事布哷齐军于昌平伊苏军无鬬志杨同佥被 
杀布哷齐战败遁走太子急驰还都遂与白索珠胁本官官属出奔太原博啰特穆尔驻兵健德门外欲追袭太子鲁达实力止之入见帝于宣 
文阁泣拜诉冤帝亦泣乃赐宴就命博啰特穆尔为太保左丞相鲁达实为中书平章图沁特穆尔为御史大夫部属将士布列台省总揽国柄 
寻加博啰特穆尔开府仪同三司上柱国录军国重事太保友丞相节制天下军马数月闲诛狎臣图噜特穆尔布达干尔密等罢三宫不急造 
作汰宦官减浮费禁四番僧人作佛事数遣使请太子还朝使至太原拘留不报二十五年太子在外日夜谋靖内难密下令调岭北甘肃辽阳 
陕西及库库特穆尔等军进讨博啰特穆尔博啰特穆尔怒出皇后奇氏于外幽置百日遣图沁特穆尔率军攻上都之附太子者调伊苏南御 
库库特穆尔军伊苏谓博啰特穆尔悖逆中外同愤遂提兵归永平遣人西结太原东连辽阳诸王共讨军声大振博啰特穆尔患之遣骁将姚 
巴延布哈统兵出御至通州河溢伊苏出不意袭破之擒姚巴延杀之博啰特穆尔大怒自将出通州大雨三日而还意抑郁不乐乃日与鲁达 
实纵饮荒淫无度酗酒杀人喜怒不测人情携贰帝亦积不平威顺王子和尚受密旨与儒士徐士本谋结勇士上都玛勒金诺海拜达勒特古 
斯布哈哈喇哈达洪巴拜为阴图刺之会图沁特穆尔遣人来献上都之捷博啰特穆尔入奏行至延春阁下拜达勒自众中跃出刃中其脑上 
都玛勒及金诺海等竞前斫死之鲁达实伤额趋出得马走其家拥博啰特穆尔母妻及其子添宝努北遁诏尽杀其部党遣使函博啰特穆尔 
首往太原丞召太子还宫寻获图沁特穆尔达实皆伏诛

　　钦定续通志卷六百三十四

　　●钦定续通志卷六百三十五　四夷传一

　　四夷传 【一】 

　　（臣）等谨案厯代史例有外国各传寻考质实舛误恒多良由史臣纪载失真边陲外境荒远辽邈得诸传闻未能亲厯省记自来外志 
如释法显佛国记释元奘大唐西域记赵汝适西蕃志之类彼此不同唐书载骨利斡部所居之北昼长夜短日入烹羊胛熟东方已明今考之 
极北诸部北极出地度最多之处日出入匀有晷刻并无昼长夜短之事又古今地名土音年久互异汉之大月氏至唐而名嚈哒后讹为挹怛 
元魏时之钵和至唐而为护密又唐之吐蕃至宋而为嘉勒斯赉青唐使非详晰证明不能定其是一是二汉书匈奴西域传所载山川各名相 
去道里证以唐书宋史亦不相侔唐宋史所载诸国证以元之圣武亲征记复多不合至若大小头痛之山赤土身热之阪此复阒焉无闻可知 
传述之误矣唐初务勤远略徧置都护纪载较详自安史构乱吐蕃陷河陇回纥饮渭川荒外诸庭寖以失考五季中土俶扰无能及远宋则幅 
员较陕仅识职贡所通者北陲远隔契丹无怪外纪之阙辽金史惟西夏高丽有传元初底定朔陲又亲征西域诸国南及大理并易置君长以 
亲王驸马镇守王略不为不广顾藩封世袭俱入列传外国自高丽外仅载东南濒海诸夷兹依郑志辑四夷传并以正史为据史所略者无缘 
更详若夫荒诞无稽者槩从芟削闲有史文互见名目稍岥遽为归并恐玫淆误亦并存之以附阙疑之义仍各为之详考附订焉

　　高丽　　　　百济　　　　新罗　　躭罗　　渤海　　　　安定　　日本　　　　流求【毗舍邪】

　　高丽 
　　百济 
　　新罗 
　　耽罗 
　　渤海 
　　定安 
　　日本 
　　流求 【毗舍邪】  
