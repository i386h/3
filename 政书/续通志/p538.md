<!-- { "loadSidebar": true } -->
员外参军方是时潦败河中盐池滉奏池产瑞盐帝疑遣谏议大夫蒋镇廉状镇畏滉还乃贺帝且请置祠诏号宝应灵庆池德宗立恶滉掊刻 
徙太常卿议者不厌乃出为晋州刺史未几迁浙江东西观察使寻检校礼部尚书为镇海军节度使 【唐会要建中二年六月置浙江东西 
节度使寻改为镇海军以团练为节度徙理润州】 绥辑百姓均租调不踰年境内称治帝在奉天淮汴震骚滉训士卒分兵戍河南既狩梁州 
又献缣十万匹请以镇兵三万助讨贼有诏嘉劳进检校尚书右仆射封南阳郡公李希烈陷汴州滉遣裨将王栖曜李长荣柏良器以劲卒万 
人进讨次睢阳而贼已攻寍陵栖曜等破走之漕路无梗完靖东南滉功居多自京都乱即于所部闭关梁禁牛马出境筑石头五城穿井近百 
所缮馆第数十修坞壁起建业抵京岘楼雉相属以备车驾渡江且申儆自守也自德宗出狩及还京师军用既繁道路又阻关中饥馑加之蝗 
旱江南两浙转输粟帛府无虚月军国皆仰给焉李晟屯渭北滉运米百艘馈之临江顾僚吏曰天子蒙尘臣下之耻也乃自举一囊将佐以下 
争负之须臾而毕船置十弩手有寇则扣舷相警贼不能剽时关中斗米五百及滉米至价减十之八贞元元年加检校左仆射同中书门下平 
章事江淮转运使封郑国公以缮治石头城人颇言有窥望意虽帝亦惑之会李泌闲关辨数帝意乃解二年更封晋是岁入朝献羡钱五百余 
万缗诏加度支诸道转运盐铁等使右丞元琇判度支也以关辅旱请运江南租米西给京师帝委滉专督之而琇畏其刚愎难共事请自江至 
扬子滉主之扬子以北自主之滉由是衔琇会琇以京师钱重货轻发江东监院钱四十万缗入关滉绐奏运钱至京师率费万致千不可从帝 
责谓琇琇曰千钱之重与斗米均费三百可致帝以谕滉滉执不可至是诬劾琇馈米与淄青李纳河中李怀光帝怒贬琇雷州司户参军左丞 
董晋白宰相刘滋齐映曰昨关辅用兵琇不增一赋而军兴皆济可谓劳臣今被谪无名刑滥人惧且令权臣逞志公胡不请三司鞫之滋映不 
能用给事中袁高抗疏申执滉指为党与寝不报刘玄佐不朝帝密诏滉讽之及过汴玄佐素惮滉修属吏礼滉结为兄弟入拜其母置酒设女 
乐酒行滉曰宜早见天子不可使夫人白首与新妇子孙填宫掖也玄佐泣悟滉以钱二十万缗为办装又以绫二十万犒军玄佐入朝滉荐可 
任边事时两河罢兵滉上言吐蕃盗河湟久近岁寖弱而西迫大食北抗回鹘东抗南诏分军外战兵在河陇者不过五六万若朝廷命将以十 
万众城凉鄯洮渭各置兵二万为守御臣请以本道财赋馈军给三年费然后营田积粟且耕且战则河陇之地可翘足而复帝善其言因访玄 
佐玄佐请行会滉病甚张延赏奏减州县冗官收禄俸募战士西讨玄佐虑延赏靳削资储辞犬戎未衅不可轻进因称疾延赏知不可用乃止 
滉寻卒年六十五赠太傅谥曰忠肃滉幼有美名所与游皆天下豪俊性节俭衣裘茵袵十年一易甚暑不执扇居处陋薄取庇风雨门当列戟 
以父时第门不忍坏乃不请堂先无挟庑弟洄稍增补之滉见即彻去曰先君容焉吾等奉之常恐失坠安敢改作以伤俭德居重位不为家人 
资产自始仕至将相乘五马无不终枥下好鼓琴书得张旭笔法画与宗人干相埒以非急务故自晦不传于人善治易春秋着通例及天文事 
序议各一篇初判度支李晟以裨将白军事滉待之加礼使其子拜之厚遗器币鞍马后晟终立大功其在浙右政令明察然颇苛惨晚节尤甚 
诛杀残忍一判辄剿数十人尝遣官分察境内情涉疑似必寘极法婺州属县有犯令者诛及邻伍坐死数十百人及入朝自以宿齿早达稍薄 
后进丞郎卿佐接之简倨人以此怨之 【按李泌称滉公忠清俭请以百口保之而滉亦卒能以臣节始终不媿其语特其刚强刻急取怨于 
众故一时议论无右之者石头之役谤语沸腾而本传载其耀武海上会兵金山与陈少游以金缯相饷遣兵还李长荣以亲吏卢复为宣州刺 
史等事皆微文刺讥疑是当时秉笔者媒櫱之辞而新旧书相承载之不及致察耳今皆削之以袪后世之惑】 子羣皋羣终国子司业

　　 韩皋

　　皋字仲闻资质重厚有大臣器由云阳尉策贤良方正异等拜右拾遗累迁考功员外郎父丧德宗遣使吊问俾论譔滉行事号泣承命立 
草数千言以进帝嘉之服除宰相拟考功郎中帝为加知制诰迁中书舍人御史中丞兵部侍郎号称职俄拜京兆尹奏署郑锋为仓曹参军锋 
苛敛吏乃说皋悉索府中杂钱折籴粟麦三十万石献于帝皋悦之奏为兴平令贞元十四年大旱民请蠲租赋皋府帑已空内忧恐奏不敢实 
会中人出入百姓遮道诉之事闻贬抚州员外司马未几改杭州刺史入拜尚书右丞王叔文用事皋嫉之谓人曰吾不能事新贵从弟晔以告 
叔文叔文怒出为鄂岳蕲沔观察使叔文败即拜节度徙镇海入为户部尚书厯东都留守忠武军节度使以简俭为治所至有绩召拜吏部尚 
书兼太子少傅庄宪太后崩充大明宫留守穆宗立以旧傅恩加检校尚书右仆射俄为真又进左仆射长庆四年复为东都留守卒于道年七 
十九赠太子太保谥曰贞皋貌类父既孤不复视鉴生知音律常曰长年后不愿听乐以门内事多逆知之闻鼓琴至止息叹曰美哉稽康之为 
是曲其当晋魏之际乎其音主商商为秋秋者天将摇落肃杀其岁之晏乎晋乘金运商又金声此所以知魏方季而晋将代也缓其商弦与宫 
同音臣夺君之义知司马氏之将篡也王陵母邱俭文钦诸葛诞继为扬州都督咸有兴复之谋皆为司马懿父子所杀康以扬州故广陵地陵 
等皆魏大臣故名其曲曰广陵散言魏散亡自广陵始止息者晋虽暴兴终止息于此其哀愤躁蹙憯痛迫胁之音尽于是矣永嘉之乱其兆乎 
康避晋魏之祸托以鬼神以俟后世知音云

　　 韩洄

　　洄字幼深荫补弘文生满岁参调吏部侍郎达奚珣以地望抑之除章怀太子陵令安禄山乱家七人遇害洄避难江南蔬食不听乐干元 
中授睦州别驾刘晏表为屯田员外郎知扬子留后召拜谏议大夫与补阙李翰数上章言得失擢知制诰坐与元载善贬邵州司户参军德宗 
即位起为淮南黜陟使复为谏议大夫晏被罪天下钱谷归尚书省而省司失职久无纲纪莫总其任乃擢洄户部侍郎判度支洄上言江淮七 
监岁铸钱四万五千缗输京师工用运转每缗度二千是本倍于子今商州红崖冶产铜而洛源监久废请凿山取铜即冶旧监置十炉铸之岁 
得钱七万二千缗度费每缗九百则得可浮本矣江淮七监请皆罢又言天下铜铁冶乃山泽利当归王者请悉隶盐铁使从之复罢省胥史冗 
食二千人积米长安万年二县各数十万石视年丰耗而发敛焉故人不艰食洄与杨炎善炎得罪不自安无何皋上疏理炎罪帝意洄教之贬 
蜀州刺史兴元元年入为兵部侍郎转京兆尹贞元十年终国子祭酒赠户部尚书

　　钦定续通志卷二百三十一

　　●钦定续通志卷二百三十二　列传三十二

　　列传

　　唐 【三十二】


　　○唐三十二

　　张嘉贞【延赏宏靖】　源干曜【光裕】　萧嵩【华复】　　裴辉卿【佶】　　李适之

　　张嘉贞
　　源干曜
　　萧嵩
　　裴耀卿
　　李适之

　　△张嘉贞

　　张嘉贞本范阳旧姓高祖子咤 【世系表作咤子】 仕隋终河东郡丞遂家蒲州为猗氏人以五经举补平乡尉坐事免长安中侍御史 
张循宪使河东事有未决病之问吏曰若颇知有佳客乎吏以嘉贞对循宪召见咨以事嘉贞条析理分莫不洗然循宪大惊试命草奏皆意所 
未及及还武后以为能循宪对皆嘉贞所为因请以官让后曰朕寍无一官自进贤邪召见内殿嘉贞仪止秀伟奏对偘偘后异之拜监察御史 
擢循宪司勋郎中酬其得人累迁兵部员外郎时功状盈几郎吏不能决嘉贞为详处不阅旬廷无稽牒进中书舍人厯梁秦二州都督并州长 
史政以严办吏下畏之奏事京师玄宗善其政数慰劳嘉贞自陈少孤与弟嘉佑相恃以长今为鄯州别驾愿内徙使少相近冀尽力报死无恨 
帝为徙嘉佑忻州刺史突厥九姓新内属杂处太原北嘉贞请置天兵军绥护其众即以为天兵使明年入朝或告其反 【旧书云或告其在 
军奢僭及赃贿御史大夫王晙因劾奏之】 按无状帝令坐告者嘉贞辞曰国之重兵利器皆在边今告者一不当即罪之臣恐塞言路且为未 
来之患遂得减死天子以为忠且许以相嘉贞因曰昔马周起徒步谒人主血气方壮太宗用之能尽其才甫五十而没向使用少晚则无及己 
陛下不以臣不肖必用之要及其时后衰老无能为也帝曰第往行召卿及宋璟等罢即以为中书侍郎同中书门下平章事迁中书令居位二 
年善敷奏敏于裁遣然强躁论者恨其不裕帝数幸东都洛阳主簿王钧者为嘉贞缮第会以赃闻有诏杖之朝堂嘉贞畏蔑染促有司速毙以 
灭言秘书监姜晈得罪嘉贞希权幸意请加诏杖已而晈死会广州都督裴伷先抵罪帝问法如何嘉贞复援晈比张说曰不然刑不上大夫以 
近君也士可杀不可辱晈官三品且有功若罪应死即杀独不宜廷辱以卒伍待也况勋贵在八议乎事往不可咎伷先岂容复滥哉帝然之嘉 
贞退不悦曰何言事之深也说曰宰相时来则为非可长保若贵臣尽杖正恐吾辈及之渠不为天下士君子地乎初嘉贞在兵部而说已为侍 
郎及皆相说位其下议论无所让故说不平未几嘉佑拜金吾将军兄弟要近人颇惮媢帝幸太原嘉佑以赃闻说訹嘉贞素服待罪不复入谒 
遂出为豳州刺史 【旧书通鉴俱作幽州】 说代其处嘉贞衔悔谓人曰中书令幸二员何相迫邪踰年为户部尚书益州长史判都督事诏 
宴中书省与宰相会嘉贞衔说不已于坐慢骂说源干曜王晙共平解乃得去明年王守一死坐与厚善贬台州刺史俄拜工部尚书为定州刺 
史知北平军事封河东侯及行帝赋诗诏百官祖道上东门久之以疾丐还东都诏医驰驿护视卒年六十四赠益州大都督谥曰恭肃嘉贞性 
简疏与人不疑内旷如也或时以此失有嗜进者汲引之能以恩终始所荐中书舍人苗延嗣吕太一考功员外郎员嘉静殿中侍御史崔训皆 
位清要日与议政事故当时语曰令君四俊苗吕崔员其始为中书舍人崔湜轻之后与议事正出其上湜惊曰此终其坐后十年而为中书令 
嘉贞虽贵不立田园有劝之者答曰吾尝相国矣未死岂有饥寒忧若以谴去虽富田产犹不能有也近世士大夫务广田宅为不肖子酒色费 
我无是也引万年主簿韩朝宗为御史卒后十余岁朝宗以京兆尹见帝曰陛下待宰相进退皆以礼身虽没子孙咸在廷张嘉贞晚一息宝符 
独未官帝惘然召拜左司御率府兵曹参军赐名曰延赏

　　张延赏
　　张宏靖

　　 张延赏

　　延赏虽蚤孤而博涉经史通吏治苗晋卿尤器许以女妻之肃宗在凤翔擢监察御史辟署关内节度使王思礼从事思礼守北都表为副 
入迁刑部郎中始元载被用以晋卿力故厚遇延赏荐为给事中御史中丞大厯初除河南尹诸道营田副使河洛当兵冲邑里墟榛延赏政简 
