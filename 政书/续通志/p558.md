<!-- { "loadSidebar": true } -->
信宿而除于公安乎佑甫曰若遗诏何诏而可改孰不可改意象殊厉衮方入临遣从吏扶立殿墀上佑甫指之谓众曰臣哭君前有扶礼乎衮 
不胜怒乃劾佑甫率情变礼请贬潮州刺史德宗以为重改河南少尹始肃宗时天下务剧宰相更直掌事若休沐还第非大诏命则听直者代 
署以闻是时郭子仪朱泚俱以平章事当署敕尾而不行宰相事帝新即位衮如故事代署子仪泚人言佑甫不宜贬帝曰卿向何所言今云非 
邪二人对初不知帝怒以衮为罔上是日羣臣苴绖立月华门外即两换职以衮河南少尹 【通鉴作潮州刺史盖再贬也详见衮传】 而拜 
佑甫门下侍郎同中书门下平章事俄改中书侍郎自至德干元以来天下战讨启丏填委故官赏缪紊永泰后稍稍平定而元载用事非贿谢 
不与官刬塞公路纲纪大坏载诛杨绾相未几卒衮当国惩其敝凡奏请一杜绝之然无所甄异贤愚同滞及佑甫则荐举惟其人不自疑畏推 
至公以行未踰年除吏几八百员莫不谐允帝尝谓曰人言卿拟官多亲旧何邪对曰陛下令臣进拟庶官夫进拟者必悉其才行如非夙知何 
由得其实帝以为然神策军使王驾鹤者典卫兵久权震中外帝将代之惧其变佑甫曰是无足虑即召驾鹤留语移时而代者己入军中矣淄 
青李正己畏帝威断表献钱三十万缗以观朝廷帝意其诈未能答佑甫曰正己诚诈陛下不如因遣使劳其军以所献就赐将士若正己奉承 
诏书是陛下恩洽士心若不用彼自敛怨军且乱又示诸藩以朝廷不重贿帝曰善正己惭服时议者韪其谟谋谓可复贞观开元之治是岁被 
疾诏肩舆至中书卧而承旨若还第即遣使咨决卒年六十赠太傅谥曰文贞故事门下侍郎未有赠三师者帝以其有大臣节特宠异之朱泚 
乱佑甫妻王陷贼中泚尝与佑甫同列还以缯帛菽粟受而缄鐍之帝还京具封以献士君子益重其家法云子植嗣

　　崔植
　　崔倰

　　 崔植

　　植字公修佑甫弟庐江令婴甫子也佑甫病谓妻曰吾殁当以庐江次子主吾祀及卒护丧者以闻帝恻然召植使即丧次终服补弘文生 
博通经史于易尤邃与郑覃同时为补阙皆贤宰相后每朝廷有得失两人者更疏论执誉望蔚然元和中为给事中时皇甫镈判度支建言减 
百官奉廪植封还诏书镈又请天下所纳盐酒利增估者以新准旧一切追偿植奏言用兵久百姓凋罄往虽估踰其实今不可复收于是议者 
咸罪镈镈惧而止 【旧书云寻除御史中丞入阁弹事颇振纲纪按穆宗纪宰相表亦云御史中丞崔植本传脱也】 穆宗即位 【新书作 
长庆初按植拜相在未踰年改元之前不当称长庆初也今改正】 拜中书侍郎同中书门下平章事穆宗问贞观开元中治道最盛何致而然 
植曰太宗资上圣兴民闲知百姓疾苦厉精思治又以房玄龄杜如晦魏征王珪为之佐君明臣忠致治升平固其宜也玄宗在天后时身践忧 
患既即位得姚崇宋璟二人蚤夜孜孜纳君于道璟尝手写尚书无逸为图以献劝帝出入观省以自戒其后朽暗乃代以山水图稍怠于勤左 
右不复箴规奸臣日用事以至于败昔德宗尝问先臣佑甫开元天宝事先臣具道治乱所以然臣在童丱记其说今愿陛下以无逸为元龟则 
天下幸甚他日又问司马迁言汉文帝惜十家产而罢露台身衣弋绨履革舄集裒书囊为殿帐信乎何太俭邪植曰良史非虚言汉承秦侈纵 
之余海内凋窭文帝从代来知稼穑艰难是以躬履俭约为天下守财景帝遵而不改故家给户足至武帝时钱朽贯谷红腐乃能出师征伐威 
动四方然侈靡不节末年户口减半税及舟车人不聊生乃下哀痛诏封丞相为富人侯然则帝王不可以不示俭于天下帝曰卿言善患行之 
为难耳时朝廷悉收河朔三镇而刘总又以幽蓟七州献诸朝且惧部将构乱乃先籍豪锐不检者送京师而朱克融在籍中植与杜元颖不知 
兵谓藩镇且平不复料天下安危事而克融等羇旅寒踬愿得官自效日诉于前皆抑不与及遣张弘靖赴镇纵克融等北还不数月克融乱复 
失河朔矣天下尤之植内惭罢为刑部尚书旋授岳鄂观察使未几迁岭南节度使还拜户部尚书终华州刺史赠尚书左仆射

　　 崔倰

　　倰字德长佑甫从子也性介洁以苏州刺史奏课第一迁湖南观察使湖南旧法虽丰年贸易不出境邻部灾荒不恤也倰至削其禁自是 
商贾流通赀物益饶入为户部侍郎判度支时田弘正徙镇州以魏兵二千行既至留自卫请度支给岁粮穆宗下其议倰固执不与弘正不得 
己遣魏卒俄而镇兵乱弘正遇害倰之为也时天子失德倰党与盛有司不敢名其罪出为凤翔节度使踰年徙河南尹以户部尚书致仕卒赠 
太子少保谥曰肃

　　△柳浑

　　柳浑字夷旷一字惟深本名载梁仆射惔六世孙后籍襄州早孤方十余岁有巫告曰儿相夭且贱为浮屠道可缓死诸父欲从其言浑曰 
去圣教为异术不若速死学愈笃与游者皆有名士天宝初擢进士第调单父尉累除衢州司马弃官隐武寍山召拜监察御史台僚以仪矩相 
绳而浑放旷不乐检局乃求外职宰相惜其才留为左补阙大历初江西魏少游表为判官州僧有夜饮火其庐者归罪瘖奴军候受财不诘狱 
具浑与其僚崔佑甫白奴冤少游趣讯僧僧首伏因厚谢二人路嗣恭代少游浑迁团练副使俄为袁州刺史佑甫辅政荐为谏议大夫浙江东 
西黜陟使入为尚书右丞李希烈据淮蔡关播用李元平守汝州浑曰是夫衒玉而贾石之也往必见擒何贼之攘既而果为贼缚 【此节新 
书原文在封宜城县伯后吴缜纠谬云案本纪建中四年正月李希烈陷汝州执刺史李元平十月朱泚反今浑传先叙朱泚建中四年十月反 
事又及贞元元年事然后述建中四年正月以前用李元平事此失其序矣今改正】 朱泚乱浑匿终南山贼素闻其名以宰相召执其子榜笞 
之搜索所在浑微服步至奉天改右散骑常侍贼平奏言臣名向为贼污且载于文从戈非偃武所宜乃更今名贞元元年迁兵部侍郎封宜城 
县伯三年以本官同中书门下平章事仍判门下省帝尝亲择吏宰畿邑而政有状召宰相语皆贺帝得人浑独不贺曰此特京兆尹职耳陛下 
当择臣辈以辅圣德臣当选京兆尹承大化尹当求令长亲细事代尹择令非陛下所宜帝然之玉工为帝作带误毁一銙私市它玉足之及献 
帝擿之工人伏罪诏京兆府论死浑曰于法误伤乘舆器服罪当杖请论如律由是工不死左丞田季羔从子伯强请卖私第募兵助讨吐蕃浑 
曰季羔先朝号名臣世孝谨表阙于门隋时旧第惟田一族耳讨贼自有国计岂容不肖子毁门构徼一时幸损风教哉请薄责以示惩沮帝嘉 
纳韩滉自浙西入朝帝虚己待之奏事或日晏它相取充位滉或搒吏省中浑虽为滉所引恶其专质让曰省闼非刑人地而搒吏至死公家先 
相国以狷察不满岁辄罢今公奈何蹈前非专立威福岂尊主卑臣义邪滉悔悟稍褫其威白志贞除浙西观察使浑奏志贞兴小吏纵嘉其才 
不当超剧职臣以死守不敢奉诏会浑移疾出即日诏付外施行疾闲因乞骸骨不许门下吏白过官浑愀然曰既委有司而复挠之岂贤者用 
心邪士或千里辞家以干禄小邑主办岂虑不能是岁拟官无退异者浑瑊与吐蕃会平凉是日帝语大臣以和戎息师之便马燧贺曰今日已 
盟可百年无虏患浑跪曰五帝无诰誓三王无盟诅盖盟诅之兴皆在季末今盛明之朝反以季末事行于夷狄且夷狄易以兵制难以信结臣 
窃忧之李晟继言曰蕃戎多不情诚如浑言帝变色曰浑儒生未达边事而大臣亦当尔邪皆顿首谢夜半邠寍节度使韩游瓌飞奏吐蕃劫盟 
将校皆覆没帝大惊即以其表示浑明日慰之曰卿儒士乃知军戎万里情乎益礼异之宰相张延赏怙权嫉浑守正遣亲厚谓曰明公旧德第 
慎言于朝则位可久浑曰为吾谢张公浑头可断而舌不可禁卒为所挤 【吴缜纠谬云延赏与浑在贞元三年同时为相是年延赏以七月 
壬申薨浑以八月已丑始罢然则其罢非缘延赏所挤按通鉴称浑与延赏议事数异同由是交恶上好文雅酝藉而浑质直轻侻无威仪上不 
悦盖延赏平日或有萋菲之言而罢相则自出德宗意此较新旧史所书近得其实】 以右散骑常侍罢政事浑警辩好谈谑与人交豁如也性 
节俭不营产利罢后日置酒召故人出游酣肆乃还旷然无黜免意五年卒年七十五谥曰贞浑兄识字方明知名士也工文章与萧颖士元德 
秀刘迅相上下而识练理创端往往诣极当时作者服其简拔浑亦善属文但沈思不逮于识云

　　△李泌

　　李泌字长源魏八柱国弼六世孙徙居京兆七岁知为文开元十六年悉召能言佛道孔子者相荅难禁中有员俶者九岁升堂词辩注射 
坐人皆屈 【艺文志有员椒太玄幽赞十卷注云开元四年京兆府童子进书召试及第授散官文学直弘文馆按泌生于开元十年故至十 
六年为七岁志以为开元四年非也】 帝异之曰半千孙固当然因问童子岂有类若者乎俶跪奏曰舅子李泌帝即驰召之泌既至帝方与张 
说观奕因使说试其能说请赋方圆动静泌逡巡曰愿闻其略说因曰方若棋局圆若棋子动若棋生静若棋死泌即荅曰方若行义圆若用智 
动若骋材静若得意说因贺帝得奇童帝大悦曰是子精神要大于身赐束帛敕其家曰善视养之张九龄尤所奖爱常引至卧内九龄与严挺 
之萧诚善挺之恶诚佞劝九龄谢绝之九龄忽独念严太苦劲不若萧软美可喜方命左右召萧泌在旁曰公起布衣以直道至宰相而喜软美 
者乎九龄惊改容谢之因呼小友及长博学善治易常游嵩华终南闲慕神仙不死术天宝中诣阙献复明堂九鼎议帝忆其早慧召讲老子有 
法得待诏翰林仍供奉东宫皇太子遇之厚尝赋诗讥诮杨国忠安禄山等国忠疾之诏斥置蕲春郡肃宗即位灵武物色求访会泌亦自至 【 
旧书云至彭原谒见新书云于灵武谒见】 已谒见陈天下所以成败事帝悦之授以官固辞愿以客从入议国事出陪舆辇众指曰着黄者圣 
人着白者山人帝闻因赐金紫拜元帅广平王行军司马帝尝曰卿昔侍上皇中为朕师今下判广平王军是朕父子三世资卿道义也始军中 
谋帅皆属建寍王泌密白帝曰建寍王诚贤然广平冢嗣有君人量岂使为吴太伯乎帝曰广平为太子何假元帅沁曰使元帅有功陛下不以 
为储副得邪太子从曰抚军守曰监国今元帅乃抚军也帝从之初帝在东宫李林甫数构谮势危甚及即位怨之欲掘冢焚骨泌以天子而念 
宿嫌示天下不广使胁从之徒得释言于贼帝不悦曰往事卿忘之乎对曰臣念不在此上皇有天下五十年一旦失意南方气候恶且春秋高 
闻陛下录故怨将内惭不怿万有一感疾是陛下以天下之广不能安亲也帝感悟抱泌颈以泣曰朕不及此尝从容问破贼期对曰贼掠金帛 
子女悉送范阳有苟得心渠能定中国邪华人为之用者独周挚高尚等数人余皆胁制偷合至天下大计非所知也不出二年无寇矣陛下无 
欲速夫王者之师当务万全图久安使无后害今诏李光弼守太原出井陉郭子仪取冯翊入河东则史思明张忠志不敢离范阳常山安守忠 
