<!-- { "loadSidebar": true } -->
儿昆弟五人坐法当死帝叹曰彼一家人不幸而有是事其择情轻者一人杖而宥之俾养父母毋绝其祀英宗至治元年正月廷臣或言祀事 
毕宜赦天下帝曰恩可常施赦不可屡下使杀人获免则死者何辜遂命中书陈便宜行之三年三月命僧诵经十万部寻敕诸寺作水陆佛事 
七昼夜敕都功德使至京师释囚大辟二十一人杖五十以上者六十九人文宗天厯三年六月以伊噜特穆尔等罪诏告中外赦天下顺帝元 
统时布衣苏天爵疏自昔国家务明刑政苟或赦宥之数行必致纪纲之多紊近岁以来赦宥太数诚恐奸人贪吏各怀侥幸大为奸利非国家 
之福世祖在位三十五年肆赦者八近自天厯改元至元统初岁六年之中肆赦者九盖敷恩宣泽虽出于朝廷之美意然长奸惠恶诚为政者 
所当慎也伏愿自今以始追法世祖皇帝之所行使中外臣民洗心革虑守法奉公知非常之恩不可复觊天下幸甚

　　△明

　　明赦令之制凡有大庆及灾荒皆赦然有常赦有不赦有特赦十恶及故犯者不赦律文曰赦出临时定罪名特免或降减从轻者不在此 
限十恶中不睦又在会赦原赦之例此则不赦者亦得原若传旨肆赦不别定罪名则仍依常赦不原之例太祖洪武元年八月以元都平大赦 
天下诏赦殊死以下毋非时决囚惟十恶不原二年十二月诏临洮将士之亡匿山谷者罪无大小并行赦之五年八月命中书省凡指挥千户 
镇抚以罪谪在军伍或降为巡检者悉令赴京仍录用之其见犯者今从征立功赎罪又谕中书省曰凡犯赃罪者罪虽已赦仍征其赃赦文内 
有云已发觉未发觉已结正未结正之类其详定以闻刑部奏覆凡谋反大逆谋杀祖父母父母妻妾杀夫奴婢杀主谋故杀人及强盗蛊毒厌 
魅不赦外其余轻重咸赦有以赦前事相告讦者抵罪若系官钱粮事须推究罪虽遇原依律改正征收民闲户婚田产钱债虽已经赦应合改 
正归还者并听追理凡今后官吏受赃遇赦免罪赃并追纳其在赦前犯赃事发惧罪逃避及革役发落依律追究奏上制从之七年十一月诏 
分别应赦诸人制曰古人谓赦乃小人之幸君子之不幸朕为生民主恐悖理乖仁脱凶顽于侥幸长奸幸于姑息有乖圣人明刑慎罚之意中 
书具陈狱囚若果真犯但笞罪以上俱各不原其余诖误过失因人致罪者悉皆宥之八年正月山阳县民有父得罪当杖请以身代帝以出于 
至性特释之十一月杭州民有罪当戍其子请代亦释之十五年正月敕刑部方春万物发生而无知之民有犯法至死者虽有决不待时之律 
然于朕心有所不忍其犯大辟者皆减死论九月北平民以诬逮其子诉于刑部所司坐以越诉帝曰子诉父枉出于至情不可加罪时沅陵知 
县张杰当输作自陈母贺当元季乱离守节今年老失养帝谓可励俗特赦之给事中彭与民坐系其父为上表诉哀立释之且免同系者十七 
人有死囚妻妾诉夫冤法司请黥之帝以妇为夫诉职也不罪二十五年天策卫卒吴英父系狱英诣阙自陈愿没入为官奴以赎父罪帝曰汝 
之情固可矜但平日何不劝父使不犯法姑念尔爱父之至屈法宥之成祖永乐二年十一月江浦知县周益以罪当刑其妻梅氏诉益母老无 
养愿代夫死帝悯其情特宥之四年八月宥强盗初犯不寘重法时侍臣有言其宽无以示惩帝曰好善恶恶人情皆同岂本心乐于为恶或迫 
于饥寒不得已为之且为不善者能改过为善圣人未尝绝之朕怜其初出于不得已又冀其终能改过耳若再犯必不宥矣七年三月诏起兵 
时将士及北京效力人民杂犯死罪咸宥之充军者官复职军民还籍伍九年三月有县官以赃罪谪戍边击鼓陈情言年逾七十求免帝命宥 
之十三年正月释工作囚徒先是命出系囚输作赎罪既而多亡者有司请捕之帝曰此皆衣食空乏出于不得已遂令见役者俱还家共释四 
千九百余人二十二年十一月仁宗即位诏曰建文奸臣其正犯己悉受显戮家属初发教坊司锦衣卫浣衣局并习近及功臣家为奴今有存 
者既经大赦可宥为民给还田土凡前为言事失当谪充军者并宥之颁赦令三十五条皆杨士奇代草尽除永乐年间弊政凡不便于民者皆 
援恩诏革除之凡以赦前事言人罪者即坐以所告者罪宣宗宣德时宽诏岁下阅囚屡放遣有至三五千人者谕刑官曰吾虑其瘐死故宽贷 
之非常制也宪宗成化元年十一月法司以申明赦例会奏帝命人命故杀者不宥余皆宥之犯在十恶者罪虽轻亦不可宥官吏贪淫事无显 
迹证佐者具奏区处边远为民者自天顺元年为始于谪所成家业不愿回者听有犯赃追未完者悉免之六年八月以旱涝相仍诏除兵犯死 
罪不宥外徒以上降等发落杖以下悉宽宥十三年三月河东知州徐字为驿丞王伫所奏坐妖言法当斩其妻李氏上疏求代帝矜其情特宥 
之世宗嘉靖九年十一月大赦天下时以大报礼成钦恤刑狱法司释放罪囚一千八百五十五人十六年六月九江府同知姜辂先以严酷事 
觉为巡按御史陈褎所奏都御史王廷相等论辂当迁发帝曰辂所犯在赦前今迁发何也廷相对言去年诏书迁发为民者不言赦宥又有户 
部奏准事例诏所不原皆如律迁发故以此拟辂帝以辂未经逮问仍令法司议拟以闻于是法司言每诏书首条明开重罪不赦其余已未发 
觉已未结正不论罪名大小咸准赦除今辂未经逮问则事属理官当如诏书宥免帝是其议赦辂罪以都察院违诏法司不行参奏俱切责而 
宥之穆宗隆庆元年八月南京刑工二部以徒犯钱金等援恩诏乞赦各持论不合移刑部议侍郎樊深等言臣按律令凡徒犯己至配所者例 
不许赦还第徒流着役之人虽律令俱称不宥然律又有赦出临时定罪名特免之文则是国家立法之意凡遇沾恩自当别论且诏书所云已 
发觉未发觉已结正未结正罪无大小咸赦除之徒流着役之人独非已结正者乎臣惟国家制法所以立万世之经使人难犯赦宥所以博旷 
荡之恩使人自新今遵行明诏而又胶柱于律令奉扬殊典而又掣肘于常法宜乎其执滞不通也今诸犯罪者既蒙宽宥而此辈独以己至配 
所反不得一沾殊恩恐非所以昭乐与天下更始之意疏上诏特许放还神宗万厯十二年二月御史屠叔明请释建文诸臣外亲之谪戍者并 
宥还乡于是得免者凡三千余人

　　○放生

　　（臣）等谨案郑志所载放生诸条乃全录杜典旧文考杜典于此门类下自注禁止屠杀以活飞走亦同赦宥云云今仍用其意例续辑 
以附见焉

　　唐
　　五代
　　宋
　　辽
　　金
　　元
　　明

　　△唐

　　唐宪宗元和九年诏如闻比来京兆府每及腊日府县捕养狐兔以充进献深乖道理既违天性又劳人力自今以后宜并停文宗太和四 
年诏曰时属阳和命禁麛卵所以保兹怀生仁遂物性如闻京畿及关辅近地豪家弋猎放纵鹰犬颇伤田苗长吏切加禁察违者捕系以闻开 
成二年三月诏曰韶阳御辰生气方盛思全物类以顺天时内外五方凡有笼养鹰鹞及鸟雀狐兔等悉宜放之起今月一日至五月十三日禁 
京城及畿内采捕鸟兽罗网水虫以遂生成永为定制委台府及本司切加禁止

　　△五代

　　后唐明宗长兴三年五月敕春夏之交长育是务眷彼含灵之类方资亭育之功自此至冬初凡罗网及诸弋猎之具并宜止绝如有违犯 
仰随处官吏便科违诏之罪起今后每年至于二月初便依此敕晓示中外
　　周太祖广顺二年凤翔路言义州番部买牛入番多是宰杀乞止绝沿路州县道涂百姓不得杀牛货卖与番人从之

　　△宋

　　宋真宗景德三年诏牛羊司畜有孳乳者放牧勿杀大中祥符三年禁方春射猎每岁春夏所在长吏申明此旨天禧四年判杭州王钦若 
奏以西湖为放生池禁捕鱼鸟

　　△辽

　　辽太宗会同五年五月五日禁屠宰道宗咸雍七年罢猎禁屠杀以置佛骨于招仙浮图故也

　　△金

　　金海陵正隆五年禁中都河北山东河南河东京兆军民网捕禽兽及畜养鵰隼者世宗大定五年诏曰马者军旅所用牛者农耕之资杀 
牛有禁马亦何殊其令禁之十四年诏明安穆昆之民不许杀生祈祭章宗泰和二年御史台奏监察御史史肃言诏制与律文轻重不同及律 
所无者各校定以闻如禁屠宰之类当着于令也

　　△元

　　元世祖至元十二年敕辉和尔地春夏母猎孕字野兽申严屠牛马之禁又刑制禁令条开每月朔望二弦凡有生之物杀者禁之诸郡县 
岁正月五月各禁宰杀十日自十二月至来岁正月杀牝羊者禁之诸宴会虽达官杀马为礼者禁之其有老病不任鞍勒者亦必与众验而后 
杀诸私宰官马牛为首杖一百七为从者八十七助力者减正犯二等论罪

　　△明

　　明世宗嘉靖初令纵内苑禽兽天下毋得进献

　　钦定续通志卷一百五十一

　　●钦定续通志卷一百五十二　食货略一

　　食货略

　　（臣）等谨按洪范八政首重食货自班固为食货志详汉以前分田定税及布币泉刀之用晋隋诸书多仍班志之旧通典汇核诸史之 
文篇析条分体归简要郑志又本杜典而加简为食货畧二卷若汉之平准后魏之均田唐之租庸调两税皆详其法制余则唯举其大纲焉易 
曰水地比君子以容民畜众书曰懋迁有无化居周礼泉府之官管子轻重之法因时制宜以裕民益国后世时政之得失国用之盈绌民生之 
昌悴胥视食货为权衡唐以后制度变移屡更条例故宋辽金元明五朝之史事繁于前文增于旧诚以食货者经国之大猷不可不详其利弊 
也夫敬授民时敷土制田为安集之本五代仍唐两税法屡下垦田均赋之诏而疆域未定罕见施行宋时讲求方田寻至废格继乃措置经界 
仅及一隅其岁赋则分公田民田城郭丁口杂税为五类辽初分部以课树艺金制官地输租私田输税厘为九等元定里社之分合其内郡之 
赋则用租庸调江南之赋则用两税明初定赋税以黄册为准后复用开方法以丈量民田此田赋之因时而立制也其钱币之用漕运之宜盐 
铁之榷累朝相仍宋设交子会子元重海运明立开中之商或创或因利病互见惟屯田为前代良法盖自汉赵充国秦上屯田便宜十二事魏 
晋皆修复其法所谓省输挽而增守望筹边广储之要无过于此唐末之韩重华宋之何承矩皆着成绩元则分隶于中书省枢密院内而各卫 
外而行省皆开屯政经务之广最称详善明制军屯领于卫所民屯领自有司然仅行沿边及大河南北规模视元代为挟其后屯政日弛军制 
亦隳则夫整防卫以安边计岂不赖乎纪纲之立欤平籴之法广惠钧施前史称为善政宋金元皆行和籴与常平义仓相辅明初置预备仓后 
又设义仓春粜秋籴之政偶见举行未有定制欲俾敛散得其节轻重便于时平货以遂利洵为论积贮者所当预计也记曰先王量地以制邑 
度地以居民节务成业朂农桑之本通山海之利正三日之徭平九均之赋不诚在食足货通国实民富以成其教化哉今续修食货略谨考唐 
中叶以后累朝食货之制综其始末厘为四卷其篇目次第仍从郑志之旧叙次如左

　　田制
　　陂渠

　　○田制

　　唐
　　五代
　　宋
　　辽
　　金
　　明

　　△唐

