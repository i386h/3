<!-- { "loadSidebar": true } -->
　　路敬淳贝州临清人父文逸遇隋季大乱阖门死于盗文逸遁免流离辛苦自伤家多难闭口不食行者哀其穷强饮食之更负以行乃得 
脱贞观末官申州司马敬淳少力学足不履门居亲丧倚庐不出者三年服除号怍入门形容癯毁妻不之识后擢进士第天授中再迁太子司 
议郎兼修国史崇贤馆学士数受诏纂辑庆恤仪典武后称之尤明姓系自魏晋以降推本其来皆有条序着姓略衣冠系录等百余篇后坐与 
綦连耀父通下狱死神龙初赠秘书少监弟敬潜少与敬淳齐名位至中书舍人唐初姓谱学惟敬淳名家其后柳冲韦述萧颖士孔至各有譔 
次然皆本之路氏

　　△王元感

　　王元感濮州鄄城人擢明经高第补博城丞纪王慎为兖州都督厚加礼敕其子东平王续往受业天授中稍迁左卫率府录事兼直弘文 
馆武后时已郊遂享明堂封嵩山诏与韦叔夏等章仪注众推其练洽转四门博士仍直弘文馆年虽老读书不废夜表上所譔书纠缪春秋振 
滞礼绳愆等凡数十百篇丐官笔楮写藏秘书有诏弘文崇贤两馆学士成均博士议可否祝钦明郭山恽李宪等本章句家见元感诋先儒同 
异不怿数沮诘其言元感缘罅甲释竟不诎魏知古见其书叹曰五经指南也而徐坚刘知几张思敬等惜其异闻每为助理联疏荐之遂下诏 
褎美以为儒宗拜太子司议郎兼崇贤馆学士中宗以东宫旧僚加朝散大夫卒 【按唐书此下有王绍宗传以行无可录今删】

　　△彭景直

　　彭景直瀛州河闲人中宗景龙末为太常博士时献昭干三陵皆日祭景直上言在礼陵不日祭宗庙有月祭故王者设庙祧坛墠为亲疏 
多少之杀立七庙一坛一墠曰考庙曰王考庙曰皇考庙曰显考庙皆月祭达庙为祧享尝乃止去祧为坛去坛为墠有祷祭之无祷乃止谯周 
曰天子始祖高祖曾祖祖考之庙皆朔加荐以象生时朔食号月祭二祧庙不月祭则古无日祭者今诸陵朔望进食近古之殷事诸节进食近 
古之荐新郑玄曰殷事月之朔半荐新奠也于仪礼朔半日犹常日朝夕也既大祥即四时焉此其祭皆在庙云近世始以朔望诸节祭陵寝唯 
四时及腊五享于庙寻经质礼无日祭于陵之文汉时京师自高祖下至宣帝与太上皇悼皇考陵旁立庙园各有寝便殿故日祭诸寝月祭诸 
便殿贡禹以礼节烦数白元帝愿罢郡国庙丞相韦玄成等后因议七庙外寝园皆无复修议者亦以祭不欲数宜复古四时祭于庙刘歆引春 
秋外传曰祖祢日祭曾高月祀二祧时享坛墠岁贡魏晋以降不祭墓臣谓宜罢诸陵日祭如礼便帝不从因下诏有司言诸陵不当日进食夫 
礼以人情为之沿革何专古而泥所闻干陵宜朝晡进奠昭献陵日一进或所司乏于费可减朕常膳为之中宗崩葬定陵有司议以和思皇后 
祔葬后为武后所杀不得其丧所将招魂合诸梓宫景直曰招魂古无传不可请如桥山藏衣冠故事纳后袆衣复寝宫举衣魂辂告以太牢内 
之方中奉帝梓棺右覆以夷衾众当其言制曰可景直后厯礼部郎中卒

　　△卢粲

　　卢粲幽州范阳人后魏侍中阳乌五世孙祖彦卿亦善著书 【按旧书云彦卿撰后魏纪二十卷行于时官至合肥令】 粲始冠擢进士 
第神龙中 【旧书作景龙二年】 累迁给事中时节愍太子立韦后疾之讽中宗以卫府封物给东宫粲驳奏太子匕鬯主岁时服用宜取于 
百司周礼诸用财器岁终则会唯王及太子不会今乃与诸王齐衡非所谓宪章古昔者诏可武崇训死诏墓视陵制粲曰凡王公主墓无称陵 
者唯永泰公主事出特制非后人所援比崇训茔兆请视诸王诏曰安乐公主与永泰不异崇训于主当周穴为陵不疑粲执奏曰陵之称本施 
尊极崇训之亲不及雍王雍墓不称陵崇训安得缘主而假是名诏可主大怒出粲陈州刺史粲曰苟所论得行虽远何惮开元初为秘书少监 
其从父行嘉仕为雍王记室亦以学闻粲累封固安县侯终邠王傅卒谥曰景

　　△尹知章

　　尹知章绛州翼城人少勤学梦人持巨凿破其心以药纳之自是日益开朗尽通诸经精义长安中擢定王府文学迁太常博士中宗时议 
者欲以凉武昭王为始祖以备七庙之数知章议武昭远世非王业所因乃止出为陆浑令坐事辄弃官去时散骑常侍解琬亦罢归与知章覃 
思经术举欣欣然睿宗即位张说表诸朝擢礼部员外郎转国子博士马怀素绪定秘书奏知章是正文字每休沐讲授不辍于易老庄书尤悬 
解弟子贫者赒给之性和厚人不见有喜愠未尝问产业其子欲广市樵米为岁中计知章曰如而计则贫人何以取资且吾尚应夺民利邪开 
元六年卒官所注传颇多行于时门人孙季良等颂其德刻着东都国子监门外季良河南偃师人一名翌仕厯左拾遗集贤院直学士

　　△张齐贤

　　张齐贤陕州人圣厯初为太常奉礼部武后诏百官议告朔于明堂读时令布政事京官九品以上四方朝集使皆列于廷太常博士辟闾 
仁谓曰经无天子月告朔唯玉藻天子听朔南门之外周礼太宰以正月之吉布政于邦国都鄙干宝曰建子月告朔日也此玉藻听朔同义今 
元日读时令合古听朔事独郑玄以秦制月令有五帝五官因言听朔必以特牲告时帝及神以文王武王配其言非是月令曰其帝太昊其神 
勾芒谓宣令告人使奉时务业月皆有令故云非天子月朔以配帝祭也告朔者诸侯礼也春秋既视朔遂登台玄又说人君月告朔于庙其祭 
为朝享鲁自文公始不视朔明非天子所行玄谓告帝即人帝神即重黎五官不言天子拜祭臣请罢告朔月祭以应古礼齐贤不韪其说质曰 
谷梁氏称闰月天子不告朔它月故告朔矣左氏言鲁不告闰朔为弃时政则诸侯虽闰告朔矣周太史颁朔于邦掝玉藻闰月王居门是天子 
虽闰亦告朔二家去圣不远所载当弗缪今议者乃以太宰正月之吉布治邦国而言天子元日一告朔殊失其旨一岁之元六官自布所职之 
典千宝谓吉为朔故世人谬吉为告据缪失经不得为法议者又引左氏说专在诸侯不知玉藻与左说正同而独于天子言岁有一告何去取 
之恣也又谓时帝五人帝也玄于时帝包天人故以文武作配是并告两五帝为不疑诸侯受朔天子藏于庙天子受朔于天宜在明堂故告时 
帝配祖考议者曰天子月告祭颁朔则诸侯安得藏之故太宰岁首布一岁事太史颁之也是不然周太史颁朔邦国是总颁十二朔于诸侯天 
子犹月告者颁官府都鄙也内外异言之也礼不可罢凤阁侍郎王方庆又推言明堂布政之宫所以明天气统万物也汉儒以明堂太庙为一 
宗祀其祖而配上帝取宗祀曰清庙正室为太室向阳为明堂建学为太学圜水为辟雍异名同事古之制也天子以正月上辛总受十二月政 
于南郊还藏于祖庙月取一政班之明堂诸侯则受于天子藏之祖庙月取一政行之于国王者以其礼告庙谓之告朔视月之政谓之视朔玉 
藻玄冕而朝日东门之外听朔南门之外郑玄说明堂在国阳就其时之堂而听朔焉卒事宿路寝今元曰通天宫受朝有司遂读时令布政事 
古之礼也旧说天子岁入明堂者十八大享一月告朔十二四时迎气四巡狩之岁一今议者唯许岁首一入不亦隘乎陛下幸建明堂遵用告 
朔事若月一听则近于烦每孟月视朔惟制定其礼臣下不敢专成均博士吴扬石等共言秦灭学告朔废今用四孟月季夏至明堂告五时帝 
堂上请兼如齐贤方庆议不数岁礼亦废久之齐贤迁博士时东都置太社礼部尚书祝钦明问礼官博士周家田主用所宜木今社主石奈何 
齐贤与太常少卿韦叔夏国子司业郭出恽尹知章等议春秋君以军行祓社衅鼓祝奉以从故曰不用命戮于社社稷主用司以可奉而行也 
崔灵疕曰社主用石以地产最实欤吕氏春秋言殷人社用石后魏天平中迁太祖石主其来尚矣周之田主用所宜木其民闲之社欤非大社 
也于是旧主长丈有六尺方尺七寸问博士云何齐贤等议社主之制礼无传天子亲征载以行则非过重礼社祭上主阴气韩诗外传天子大 
社方五丈诸侯半之五士数社主宜长五尺以准数五方二尺以准阴偶剡其上以象物生方其下以象地体埋半土中本末均也请度以古尺 
云又问社稷坛随四方用色而中不数尺冒黄土谓何齐贤等曰天子大社度广五丈分四方上冒黄土象王者覆被四方然则当以黄土覆坛 
上旧坛上不数尺覆被之狭乖于古于是以方色饰坛四面及陛而黄土全覆上焉祭牲皆太牢其后改先农曰帝社又立帝稷皆齐贤等参定 
中宗即位因武后东都庙改为唐庙议满七室以凉武昭王为始祖齐贤上议礼天子七庙尊始封君曰太祖百代不迁始祖无闻焉殷自玄王 
至汤周后稷至武王皆出太祖后合食有序景皇帝始封唐实为太祖以世数近故尚在昭穆今乃上引武昭王为始祖异乎殷周之本卨稷也 
昭王国不世传后嗣失守景帝实始封唐子孙是承若近舍唐远引凉不见其司且魏不祖曹参晋不祖司马卬宋不祖楚元王齐梁不祖萧何 
陈隋不祖胡公杨震今谓昭王为祖可乎汉以周郊后稷议欲郊尧杜林以为周兴自后稷汉业特起功不缘尧卒不果郊武德初定去昭王尤 
近不托祖者不可故也今而立之非祖宗意博士刘承庆尹知章又言受命之君王迹有浅深代系有远迩祖以功昭穆以亲有功者不迁亲尽 
者毁今不宜以庙数未备引当迁之主于昭穆上苟允七室也景皇帝既号太祖以世浅犹在六室位则室未当有七非天子庙不当七也大帝 
神主既祔宣皇帝当迁宣非始祖又无宗号亲尽而迁不可复立请仍为六室诏宰相详裁于是祝钦明等上言博士等三百人为两说齐贤等 
不祖武昭王刘承庆等请迁宣皇帝臣等欲皆可其奏诏可俄以孝敬皇帝为义宗列干庙为七室西京太庙亦如之齐贤思迁谏议大夫卒

　　△柳冲

　　柳冲蒲州虞乡人隋饶州刺史庄曾孙父楚贤大业中为河北县长高祖兵兴尧君素据郡固守楚贤说曰隋之亡天下共知唐公名在图 
箓动以诚信豪英景赴天所赞也君子见几而作俟终日邪君素不从楚贤潜行自归授侍御史贞观中持节册拜突厥辞其遗不爱厯交桂二 
州都督杭州刺史皆有名冲好学多所研总天授初为司府寺主簿诏遣安抚淮南使还封河东县男中宗景龙中迁左散骑常侍修国史初太 
宗命诸儒譔氏族志甄差羣姓其后门冑兴替不常冲请改修其书帝诏魏元忠张锡萧至忠岑羲崔湜徐坚刘宪吴兢及冲共取德功时望国 
籍之家等而次之番部酋长袭冠带着析着别品会元忠等继物故至失天时复诏冲及坚兢魏知古陆象先刘子元等讨缀书乃成号姓族系 
录厯太子宾客宋王傅昭文馆学士以老致仕开元二年诏冲与薛南金复加刊定奏上五年卒

　　△马怀素

　　马怀素字惟白润州丹徒人客江都师事李善贫无资书樵夜辄然以读书遂博通经史擢进士第又中文学优赡科补郿尉积劳迁左台 
监察御史魏元忠为张易之构谪岭表太仆崔贞慎东宫率独孤袆之祖道易之怒使人上急变告贞慎等与元忠谋反武后诏怀素按之使者 
促迫怀素执不从曰贞慎饯流人当得罪以为谋斥则非昔彭越以逆诛栾市奏事尸下汉不坐罪今元忠罪非越比不宜坐饯别之人且陛下 
