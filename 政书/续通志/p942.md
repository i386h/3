<!-- { "loadSidebar": true } -->
　　●钦定续通志卷四百八　列传二百八

　　列传

　　宋 【一百十二】

　　○宋一百十二

　　乔行简　　　范锺　　　　游似　　赵葵【兄范】　　谢方叔

　　乔行简
　　范锺
　　游似
　　赵葵
　　谢方叔

　　△乔行简

　　乔行简字寿朋婺州东阳人学于吕祖谦之门登绍熙四年进士第厯官知通州条上便民事主管户部架阁召试馆职为秘书省正字兼 
枢密院编修官升秘书郎为淮西转运判官知嘉兴府改淮南转运判官兼淮西提点刑狱提举常平言金有必亡之形宜静以观变因列上备 
边四事会近臣有主战者师遂出金人因破蕲黄移浙西提点刑狱兼知镇江府迁起居郎寻迁宗正少卿秘书监权工部侍郎皆任兼职理宗 
即位行简贻书丞相史弥远请帝法孝宗行三年丧应诏上疏曰求贤求言二诏之颁果能确守初意深求实益则人才振而治本立国威张而 
奸宄销臣窃观近事似或不然葢以所召者非久无宦情决不肯来之人则年已衰暮决不肯来之人耳彼风节素着持正不阿廉介有守临事 
不挠者论荐虽多固未尝收拾而召之也其所施行褒赏者往往皆末节细故无关于理乱粗述古今不至于抵触然后取之以示吾有听受之 
意其闲亦岂无深忧远识高出众见之表忠言至计有补圣德之聪者固未闻采纳而用之也夫贤路当广而不当狭言路当开而不当塞治乱 
安危莫不由此升侍读兼国子祭酒吏部侍郎权礼部尚书权刑部尚书拜端明殿学士同签书枢密院事进签书枢密院事太后崩疏言向者 
陛下内廷举动皆有禀承小人纵有蛊惑千求之心犹有所忌惮而不敢发今者安能保小人之不萌是心陛下又安能保圣心之不无少肆陛 
下为天下君当懋建皇极一循大公不应私徇小人为其所误以春秋方富之年居声色易纵之地万一于此不能自制必于盛德大有亏损又 
论火灾求言乞取其切者付外行之又论许国不当换文资其当虑者有五郑损不当帅蜀又言时青者以官则国家之节度以人则边陲之大 
将一日遽为李全所戕是必疑其终为我用虑变生肘腋故先其末发驱除之窃意军中必有愤激思奋之人莫若乘势就淮阴一军拔其光者 
以护其师然后明指杀青者之姓名俾之诛戮加赠恤之典于青则其势自分而吾得藉此以制之可以折其奸心而存吾之大体不然跋扈者 
专杀而不敢诛有功者见杀而不敢愬则所当虑者不独李全一人而已又言山阳民散财殚非凶贼久安之地当日夜为鸱张之计扬州城势 
坚壮足以坐制全淮此曹未必无窥伺之心或为所入则淮东俱非我有不可不先为之虑也又请屯驻重兵海道内为吴越之捍蔽外为南北 
之限制又论李全攻围泰州剿除之兵今不可已此贼气貌无以踰人未必有长算深谋直剽捍勇决能长雄于其党耳况其守泗西城则失西 
城守下邳则失下邳守青社则失青社既又降北此特败军之将十年之内自白丁至三孤功薄报丰反背义忘恩此天理人心之所共愤惟决 
意行之后皆如行简所料拜参知政事兼知枢密院事时议收复三京行简在告疏言所忧有三愿坚持圣意定为国论以绝纷纷之说不果从 
进知枢密院事时议御阅不果反骤汰之殿司军哄为之黜主帅罢都司官给黄榜抚存军愈呼噪行简以闻戮为首者二十余人众乃帖息寻 
拜右丞相言三京挠败之余事与前异但当益修战守之备襄阳失守请急收复或又陈进取之计行简奏今内外事势可忧而不可恃者七言 
甚恳切师得不出端平三年九月有事于明堂大雷雨行简与郑清之并策免既去而独趋召行简还京留之拜左丞相援韩琦故事乞以边陲 
财用分委三执政请修中兴五朝国事十上章请谢事嘉熙三年拜平章军国重事封肃国公每以上游重地为念请建节度宣抚使提兵戍夔 
边事稍寍复告老章十八上四年加少师保寍军节度使醴泉观使封鲁国公淳佑元年二月薨于家年八十六赠太师谥文惠行简厯练老成 
识量宏远居官无所不言好荐士多至显达至于举钱时吴如愚又皆当时隐逸之贤者

　　△范锺

　　范锺字仲和婺州兰溪人嘉定二年举进士厯官调武学博士添差通州太平州知徽州召赴阙迁刑部郎官又迁尚右郎官兼崇政殿说 
书进对帝曰仁宗时甚多事锺对曰仁宗始虽多事乃以忧勤致治徽宗始虽无事余患至于今日帝悦寻迁吏部郎中兼说书又迁秘书少监 
国子司业迁兵部侍郎权兵部尚书嘉熙三年拜端明殿学士签书枢密院事四年授参知政事淳佑元年乞归田里不许四年知枢密院事五 
年特拜左丞相兼枢密使封东阳郡公再乞归田里不许六年复请许之加观文殿大学士醴泉观使兼侍读辞不拜以保晚节乃提举洞霄宫 
九年卒锺为相直清守法重惜名器虽无赫赫可称而清德雅量与杜范李宗勉齐名赠少师谥文肃

　　△游似

　　游似字景仁利路提点刑狱仲鸿之子嘉定十四年进士厯官为大理司直升大理寺丞迁太常丞累迁军器监宗正少卿权礼部侍郎有 
事于明堂疏言欲尽事天之礼当尽敬天之心心存则政事必适其宜言动必当其理雨旸必循其序夷夏必安其生权礼部尚书言军赏冒滥 
请给告之制奏功者书填真命付之候从军十年别能立功升至统领已上方许从所属保明申朝廷立名给告则冒滥者革功劳者劝迁礼部 
尚书又迁吏部尚书入侍经幄帝问唐太宗贞观治效何速如是似对曰人主一念之烈足以旋乾转坤或谓霸图速而王道迟不知一日归仁 
期月而可王道曷尝不速一念有时闲断则无以挽回天下之大势至于忧勤既切而佐理非人亦何以布宣九重之实乃摭太宗事以陈且谓 
太宗矜心易启渐弗克终仅止贞观之治陛下嗣服十有五年艰危之势滋甚回视太宗治效敏速相越乃尔意者亲儒而从谏敬畏以检身未 
若贞观之超卓乎节用以致爱选廉以共理未若贞观之切至乎愿陛下益加圣心嘉熙三年拜端明殿学士同签书枢密院事封南充县伯拜 
参知政事四年知枢密院事兼参知政事淳佑四年提举万寿观兼侍读仍奉朝请授知枢密院事兼参知政事进爵郡公五年拜右丞相兼枢 
密使十上章乞归田里帝不许七年特授观文殿大学士醴泉观使兼侍读进爵国公十一年转两官致仕卒特赠少师

　　△赵葵

　　赵葵字仲南京湖制置使方之子方在襄阳命葵专督饮食供养之事与兄范俱有志事功方器之聘郑清之全子才为之师又遣从南康 
李燔为有用之学每闻警报与诸将偕出遇敌则深入死战诸将惟恐失制置子尽死救之屡以此获捷一日方赏将士恩不偿劳军为变葵时 
十二三觉之亟呼曰此朝廷赐也本司别有赏赉军心赖一言而定人服其机警嘉定十年金兵侵襄阳围枣阳时边烽久熄金兵猝至人情震 
惧方帅范葵往战败走之十三年方遣葵及都统扈再兴攻金至高头高头金人必守之处也出劲兵拒战葵率先锋奋击再兴继进歼之翼日 
进次邓州金人阻泚河以拒葵麾军进击杨义诸将继至金兵亦大出合战大破之俘斩及降者几二万获万户而下十数人夺马八百逐北直 
傅城下而还十四年金人侵蕲州葵与范攻唐邓方命之曰不克敌无相见也三月丁亥至唐州薄城而陈金大将阿哈引兵出战葵帅精骑赴 
敌再兴从之大捷斩馘万余时金人陷蕲州者至天长数十骑出山椒葵帅杨大成以十四骑逐之金骑渐益至数百葵力战连破之而金步骑 
大集会范再兴军合战至夜分始解庾寅官军分二阵范将左再兴将右葵帅突骑左右策应金人背山亦分为二以相当而不先动范曰金人 
必复谋夜战以幸胜乃预备大鼓令军中闻迭鼓声始动若彼未至五十步内而辄动者斩未几金兵稍下山再兴遽冲之果为敌所乘遂逼范 
军范迭鼓麾军突鬬葵继进歼金兵数千敌并力向再兴葵率土豪祝文尉等以精骑横冲之金人僵尸相属复相持至夜分金人虽敛而阵如 
故范葵急会将校选死士数千黎明四面奋击呼声撼山谷金人走乘胜逐北斩首数千级副都统投戈降拔所掠子女万余得辎重器械山积 
补葵承务郎知枣阳军范授安抚司内机方卒十五年起复直秘阁通判庐州进大理司直淮西安抚参议官十七年李全往青州淮东制置使 
许国檄葵议兵葵至曰君侯欲图贼而坐贼穽中悔已无及惟有重帐前兵犹足制之尔国曰兵不能集集不能精奈何曰请视两路兵别其精 
锐君侯留三万帐前贼不敢动矣国曰不若集淮兵来阅而君董之既足示众亦可选锐葵曰有兵之郡必当冲要守将岂可空壁以从制使命 
耶必将力争于朝分留自卫一得朝命必匿其强壮遣老弱以备数本欲选锐适得其钝本欲示众适示单弱徒启戎心国不听卒败宝庆元年 
范知扬州乞调葵以强勇雄边军五千屯宝庆备贼葵在庐州数费私钱会诸将球射与制置使曾式中不合葵去之言者以为擅遂奉祠三年 
起为将作监丞绍定元年出知滁州二年全将入浙西告籴实欲觇几甸也初全之献俘也朝廷授以节钺葵策其必叛乃上书丞相史弥远曰 
此贼若止于得粟尚不宜使轻至内地况包藏祸心不止告籴若不痛抑其萌则自此肆行无惮至滁以其地当贼冲又与金人对境实两淮门 
户修城浚隍经武不少暇命秦喜守清平赵必胜守万山以壮形势葵母疾谒告省侍不得刲股杂药以寄之母卒葵求解官不许不得已卒哭 
复视事全造舟益急葵复致书史弥远曰李全既破盐城反称陈知县自弃城葢欲欺朝廷以款讨罪之师彼得一意修舟楫造器械窥伺城邑 
或直浮海以捣腹心此其奸谋明若观火葵自闻盐城失守日夕延颈以俟制帅之设施今乃闻遣王节入盐城祈哀于逆葵又闻遣二吏入山 
阳请命于贼妇堂堂制阃如此举措岂不堕贼计贻笑天下又闻张国明前此出山阳已知贼将举盐城之兵今若听国明言更从阔略则自此 
人心解体万事涣散葵非欲张皇生事启衅李全决非忠臣非孝子丞相苟听葵之言翻然改图发兵讨叛则岂独可以强国势安社稷葵父子 
世受国恩亦庶几万一之报使丞相不听葵言不发兵讨贼则岂特不可以强国势安社稷而葵亦不知死所不复可报君相之恩矣安危治乱 
系朝廷之讨叛与不讨尔又言于朝曰葵父子兄弟世受国恩每见盗贼侵侮未尝不为忠愤所激今大逆不道邈视朝廷负君相卵翼之恩无 
如李全前此畔逆未彰犹可言也今已破荡城邑略无忌惮若更从隐忍则将何以为国欲望特发刚断明其为贼即日命将遣师水陆并进诛 
锄此逆以安社稷以保生灵葵虽不才愿身许朝廷如或不然乞将葵早赐处分以安边鄙以便国事弥远犹未欲兴讨参知政事郑清之赞决 
之乃加葵直宝章阁淮东提点刑狱兼知滁州范刻日约葵葵帅雄胜寍淮武定强勇步骑万四千命王鉴扈斌胡显等将之以葵兼参议官显 
颖之兄也拳力绝人方在襄阳每出师必使显及葵各领精锐分兵赴战摧坚陷阵聚散离合前无劲敌以功至检校太尉已而全攻扬州东门 
葵亲出搏战贼将张友呼城门请葵出及出全在隔濠立马相劳苦左右欲射全葵止之问全来何为全曰朝廷动见猜疑今复绝我粮饷我非 
