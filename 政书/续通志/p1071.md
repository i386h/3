<!-- { "loadSidebar": true } -->
书左司郎中六迁至参议尚书省事三十一年执政入奏事帝询其曲折不能对德珪从旁辩析明白通畅帝大悦拜参知政事在省日久凡钱 
谷出纳之制铨选进退之宜诸藩赐子之节命有骤至不暇阅简牍同列莫知措辞德珪数语即定闲遇疑事则曰某事当如某律某年尝有此 
旨验之不爽帝阅州郡报囚之数怪其过多德珪方在右司对曰当国者急于征索蔓延收系故致此帝感悟为大赦中外逋负民赖以苏成宗 
即位以安静为治求进者不得逞其志朋聚兴怨摭事中伤德珪会帝有疾言者盛气致诘德珪慷慨引咎遂安置湖广帝疾愈问知之召使复 
位 【按续通鉴载大德七年坐受朱清张瑄赂罢戍远边八年复为平章政事盖即此时也本传特隐约其词耳】 既至帝问卿安在德珪涕 
泣不能语以气疾乞骸骨归大德八年卒于家

　　钦定续通志卷四百八十四

　　●钦定续通志卷四百八十五　列传二百八十五

　　列传

　　元 【三十九】

　　○元三十九

　　刘因　　　　吴澄　　　　程巨夫　　赵孟俯　　　邓文原　　　袁桷　　曹元用　　　齐履谦

　　刘因
　　吴澄
　　程巨夫
　　赵孟俯
　　邓文原
　　袁桷
　　曹元用
　　齐履谦

　　△刘因

　　刘因字梦吉保定容城人世为儒家父述刻意问学邃性理之说中统初刘肃宣抚真定辟为武邑令以疾辞因天资绝人七岁能属文甫 
弱冠才器超迈日阅方册思得如古人者友之作希圣解国子司业砚弥坚教授真定因从之游 【按畿辅志云弥坚应城人元兵徇濮上招 
致而北因家真定为人清苦严重学问醇正文文章质实屡以忠孝之道训迪诸生化服者众谨附识】 初为经学究训诂疏释之说辄叹曰圣 
人精义殆不止此及得周邵程朱之书一见能发其微曰我固谓当有是也尝讦其学之所长曰邵至大也周至精也程至正也朱子极其大尽 
其精而贯之以正也其高见远识率类此因蚤丧父事继母孝性不苟合不妄交接家其贫非其义一介不取弟子造其门者随材器教之皆有 
成就公卿过保定者众闻因名来谒辄避不与见或以为傲弗恤也爱诸葛孔明静以修身之语表所居曰静修博果密荐于朝至元十九年征 
拜右赞善大夫初裕宗建学东宫命赞善王恂教近侍子弟恂卒命因继之未几以母疾辞归二十八年诏复召为集贤学士固辞且上书宰相 
曰向者先储皇以赞善之命来召即与使者俱行再奉旨令教学亦实时应命后以老母中风请还家省视不幸弥留竟遭忧制遂不复出初岂 
有意于不仕邪今圣天子选用贤良一新时政虽前日隐晦之人亦将出面仕矣况因平昔非隐晦者邪况加以不次之宠处之以优崇之地邪 
是以形留意往命与心违病卧空斋惶恐待罪使者持恩命至因窃谓供职虽未能扶病而行而恩命不敢不扶病而拜若稍涉迟疑不惟臣子 
之心不安而踪迹高峻巳不近于人情矣是以即日拜受留吏者候病势稍退与之俱行迁延至今服疗百至略无一效乃请使者先还望阁下 
俯加矜悯曲为保全始终成就之书上朝廷不强致帝叹曰古有所谓不召之臣其斯人之徒欤 【按陶宗仪辍耕录云初许衡之应召也道 
过真定因谓曰公一聘而起无乃太速乎衡曰不如此则道不行及因不受集贤之聘或问之曰不如此则道不尊谨附识】 越二年卒无子闻 
者嗟悼延佑中追封容城郡公谥文靖因所著有四书精要三十卷诗五卷号丁亥集又有文集十余卷及小学四书语录皆门生故友所录惟 
易系辞说乃因病中亲笔云

　　△吴澄

　　吴澄字幼清抚州崇仁人高祖煜 【按元明善传云其先自豫章丰城迁崇仁七世祖周生子璇璇生煜煜生铎铎生枢枢生澄据此当 
作曾祖煜与史传异】 初居咸口里当华盖临川二山闲澄生三岁颖悟日发教之古诗随口成诵五岁口受千余言夜读书至旦母忧其过勤 
节膏火不多与澄候母寝燃火复诵习既长通经传知用力圣贤之学尝举进士不第隐居布才谷着孝经章句校定易书诗春秋仪礼大小载 
记至元中程巨夫奉诏求贤江南起澄至京师未几以母老辞归巨夫请置所著书于国子监以资学者朝廷命有司即其家录上元贞初游龙 
兴按察司经厯赦文迎至郡学日听讲论录其问答数千言行省掾元明善尝问澄诸经奥义叹曰与吴先生言如探渊海遂执弟子礼终其身 
左丞董士选延于家亲执馈食曰先生天下士也既入朝荐澄有道擢应奉翰林文字未到官除江西儒学副提举居三月以疾去至大元年召 
为国子监丞先是许衡为祭酒始以朱子小学等书授弟子久之渐失其旧澄至旦燃烛堂上诸生以次受业日昃退燕居之室执经问难者接 
踵而至澄各因其材质反复训诱之每至夜分虽寒暑不易也皇庆元年迁司业用程颢学校奏疏胡瑗六学教法朱子学校贡举私议约之为 
教法四条一曰经学二曰行实三曰文艺四曰治事未及行又尝为学者言朱子于道问学之功居多而陆子静以尊德性为主问学不本于德 
性则其敝必偏于言语训释之末故学必以德性为本庶几得之议者遂以澄为陆氏之学非许氏尊信朱子本意然亦莫知朱陆之为何如也 
澄一夕谢去诸生有不谒告而从之南者英宗即位超迁翰林学士有旨集善书者粉金为泥写浮屠藏经诏澄为序澄曰主上写经为民祈福 
甚盛举也若用以追荐臣所未知盖福田利益虽人所乐闻而轮回之事彼习其学者犹或不言不过谓为善之人死则上通高明其极品与日 
月齐光为恶之人死则下沦污秽其极致与沙虫同类其徒遂为荐拔之说以惑世人今列圣之神上同日月何庸荐拔且国初以来凡写经追 
荐不知几举若未效是无佛法矣若已效是诬其祖矣撰为文辞不可以示后世会帝崩而止泰定元年初开经筵首命澄与平章政事张珪国 
子祭酒邓文原为讲官在至治末诏作太庙议者习见同堂异室之制乃作十三室未及迁奉而国有大故有司疑于昭穆之次命集议之澄议 
曰世祖混一天下悉考古制而行古者天子七庙庙各有宫太祖居中左三庙为昭右三庙为穆昭穆神主各以次递迁其庙之宫颇如今之中 
书六部今省部之设亦仿金宋岂以宗庙序次而不考古乎时澄巳有去志会修英宗实录命总其事居数月实录成未上即移疾不出中书左 
丞许师敬奉旨赐宴掝史院仍致朝廷勉留意宴罢即出城中书遣官驿追不及而还澄弱冠时尝著书曰道之大原出于天神圣继之尧舜而 
上道之元也尧舜而下其亨也洙泗邹鲁其利也濂洛关闽其贞也分而言之上古则义黄其元尧舜其亨禹汤其利文武周公其贞乎中古之 
统仲尼其元颜曾其亨子思其利孟子其贞乎近古之统周子其元程张其亨也朱子其利也孰为今日之贞乎未之有也然则可以终无所归 
哉其早以斯文自任如此故出登朝署退归于家与郡邑之所经士大夫皆迎请执业而四方之士不惮数千里来学山中者常不下数千百人 
少暇即著书至将终犹不置也于易春秋礼记各有纂言尽破传注穿凿以发其蕴条归纪叙精明简洁卓然成一家言作学基学统二篇使人 
知学之本与为学之序尤有得于郡子之学校定皇极经世书又校正老子庄子太玄经乐律及八阵图郭璞葬书初澄所居草屋数闲程巨夫 
题曰草庐故学者称草庐先生天历三年朝廷以澄耆老特命次子京为抚州教授以便奉养明年卒追封临川郡公谥文正子文同知柳州路 
总管府事京翰林院国史院典籍官孙当自有传

　　△程巨夫

　　程巨夫名文海避武宗庙讳以字行其先自徽州徙郢之京山后家建昌叔父飞卿仕宋通判建昌世祖时以城降巨夫人为质子授管军 
千户他日召见问贾似道何以人巨夫条对甚悉命给笔札书二十余幅以进帝奇之问今居何官以千户对帝谓侍臣曰朕观此人貌应贵显 
听其言论尤聪明有识改授应奉翰林文字且曰自今政事得失及朝臣邪正皆为朕言之寻进翰林修撰屡迁集贤直学士兼秘书少监至元 
十九年奏陈五事一曰取会江南仕籍二曰通南北之选三曰立考功历四曰置贪赃籍五曰给江南官吏俸朝廷多采行之赐地京师安贞门 
以筑居室二十三年见帝首陈兴建国学乞遣使江南搜访遗逸御史台按察司并宜参用南北人帝嘉纳之二十四年立尚书省诏以为参知 
政事巨夫固辞又命为御史中丞台臣言巨夫南人且年少帝大怒曰汝未用南人何以知南人不可用自今省部台院必参用南人遂以巨夫 
为侍御史行御史台事求贤于江南 【按世祖纪程巨夫为侍御史及访求江南人材在至元二十三年本传序次在二十四年立尚书省后 
与纪互异】 初书诏令皆用蒙古字及是特命以汉字书之帝素闻赵孟藡叶杅名巨夫临行密谕必致此二人巨夫又荐赵孟俯余恁万一鹗 
张伯淳胡梦魁曾晞颜孔洙曾冲子凌时中包铸第二十余人帝皆擢置台宪及文学之职还朝陈民闲利病五事拜集贤学士仍还行台二十 
六年时相僧格专政法令苛急巨夫上疏曰臣闻天子之职莫大于择相宰相之职莫大于进贤苟不以进贤为急而惟以货殖为心非为上为 
德为下为民之意也今权奸用事立尚书省钩考钱谷以剥割生民为务所委任者率皆贪饕邀利之人江南盗贼窃发良以此也臣窃以为宜 
清尚书之政损行省之权罢言利之官行恤民之事于国为会僧格大怒奏请杀之凡六奏帝皆不许三十年迁闽海道肃政廉访使兴学明教 
吏民畏爱之大德四年改江南湖北道至官首治行省平章家奴为民害者上下肃然八年召拜翰林学士商议中书省事十年以亢旱暴风星 
变巨夫应诏陈弭灾五策曰敬天尊祖清心持体更化帝称善云南省臣言世祖亲平云南民愿刻石点苍山以纪功德诏巨夫撰其文至大元 
年修成宗实录三年复拜山南江北道肃政廉访使寻召赴阙赐对便殿留为翰林学士承旨皇庆元年修武宗实录二年旱应诏陈森林六事 
忤时宰意帝劳之曰中书集议惟卿言甚当后临事其极言之于是诏巨夫偕平章李孟参政许师敬议行贡举法巨夫建言经学当主程颐朱 
熹传注文章宜革唐宋宿弊帝命草诏颁行之以病乞骸骨给驿南还敕行省及有司常加存问居五年卒泰定二年追封楚国公谥文宪

　　△赵孟俯

　　赵孟俯字子昂宋太祖子秦王德芳后也五世祖秀王子偁生崇王伯圭及孝宗伯圭赐第于湖州故孟俯为湖州人曾祖师垂祖希永父 
与訔仕宋皆至大官孟俯幼聪敏读书过目成诵为文操笔立就年十四用父荫补官试中吏部铨选调真州司户参军 【按徐象梅两浙名 
贤录云成进士为润州录事参军】 宋亡家居益自力于学至元二十三年行台侍御史程巨夫奉诏搜访遗逸以孟俯入见神采焕发世祖顾 
之喜仗坐右丞叶李上时方立尚书省 【世祖纪作二十四年事】 命孟俯草诏帝览之喜曰得朕心所欲言矣诏集百官于刑部议法众欲 
计至元钞二百贯赃满者死孟俯曰始造钞时以银为本虚实相权今二十余年轻重相去至数十倍故改中统为至元又二十年后至元必复 
