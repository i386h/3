<!-- { "loadSidebar": true } -->
片纸或从中出忠义之士束手无策矣帝为之动容属盐法屡变商贾之赢上夺于朝廷之自鬻下夺于都郡之拘留九江豫章扼其襟喉江右 
贫民终岁食淡商与民俱困应铃力陈四善愿用祖宗入粟易盐之法授直宝谟阁湖南转运判官兼安抚司峒獠蒋何三族聚千余人执县令 
杀王官帅宪招捕逾年不至应铃曰招之适以长寇亟捕之可也即调飞虎等军会隅总禽蒋时选父子反凶渠五人诛之胁从者使之安业未 
一月全师而归授直焕章阁上疏谢事不允擢大理少卿再请又不允一旦籍府库校簿书处决官事已遂及家务纤悉不遗僚属劝以清心省 
事曰生死数也平生学力正在今日帅别之杰问疾应铃整冠肃入言论如平常之杰退即逝应铃光明磊落守正不阿别白是非见义必为不 
以得失利害动其心书馈不交上官荐举不徇权门当官而行无敢挠以非义所至无留讼无滞狱绳吏不少贷亦未尝没其赀曰彼之货以悖 
入官又从而悖入之可乎进修洁案奸赃振树风声闻者兴起家居时人有不平不走官府而走应铃之门为不善者辄相戒曰无使范公闻之 
读书明大义尤喜左氏春秋徐鹿卿曰应铃经术似儿宽决狱似隽不疑治民似龚遂风采似范滂理财似刘晏而正大过之人以为名言

　　△徐经孙

　　徐经孙字中立初名于柔宝庆二年进士授浏阳主簿潭守俾部牙契钱至州有告者曰朝廷方下令颁行十七界会令若此钱皆用会小 
须则幸而获大利矣经孙曰此钱取诸保司出诸公库吾纳会而私取其钱外欺其民内欺其心奚可哉诘旦悉以所部钱上之辟永兴令知临 
武县通判潭州累擢监察御史劾京尹厉文翁言伪而辨直宝章阁福建提点刑狱号称平允岁余升安抚使召为秘书监兼太子谕德经孙为 
安抚时陈韡家居门人故吏有挠法者不得逞相与摇撼至是鞾起家判本郡怀私逞忿无复交承之礼即日劾奏通判语侵经孙谓广卷府库 
而去于是罢通判削其秩经孙造朝具白于政府事上闻帝大怒谕宰执曰陈韡老缪至此宜亟罢之于是经孙再诣政府言某韡门生也前日 
之白公事也苟韡以是得罪人谓我何请之不置俾自乞闲明通判无罪识者韪之迁宗正少卿起居舍人起居郎迁刑部侍郎兼给事中升太 
子左庶子太子詹事敷陈经义随事启迪太子入侍必以其所讲闻悉奏之帝未尝不称善景定三年春雷诏求直言经孙对曰三数年来言论 
者以靖共为主有怀者以哗讦为戒忠谠之气郁不得行上帝降监假雷以鸣切中时病公田法行经孙条其利害忤丞相贾似道拜翰林学士 
知制诰未踰月讽御史舒有开奏免罢归授湖南安抚使知潭州不就拜端明殿大学士闲居十年卒赠紫金光禄大夫经孙所荐陈茂濂为公 
田官分司嘉兴闻经孙去国曰我不可以负徐公遂以亲老谢归终身不起

　　△汤璹

　　汤璹字君保浏阳人淳熙十四年进士调德安府学教授转三省枢密院架阁迁国子博士时召朱熹为侍讲未几辞归朝廷从其请予祠 
璹上疏言熹以正学为讲官四方颙望其有启沃之益曾未踰时辄听其去必骇物论宜追召熹还仍授讲职疏上不报由是浸恶权相意而璹 
之直声亦大闻于时厯礼部驾部二郎官出知常州入为大理少卿进直徽猷阁卒璹负直概与韩侂冑陈自强不合故屡嗾言者中伤璹生平 
奉祠闲居之日多于扬厯其在礼曹例掌三省奏记临安大火寍宗遇灾避正殿中书三表请复不许璹属辞务持大体不为阿曲言者摭其语 
涉讪上而朝廷实知其无他故起复制词有清风峻节之语捣尝择壻得蒋重珍云

　　△蒋重珍

　　蒋重珍字良贵无锡人嘉定十六年进士第一签判建康军改昭庆军寻易奉国军绍定二年召入对以自天子至庶人所当先知者本心 
外物之界限为言界限明则知有天下治乱而已何乐其尊知有生民休戚而已何乐其奉且论苞苴有昔所未有之物故吾民罹昔所未有之 
害苞苴有不可胜穷之费故吾民有不可胜穷之忧迁秘书省正字以伯父丧予告会行都火应诏言陛下临御八年未闻有所作为进退人才 
兴废政事天下皆曰此丞相意一时恩怨虽归庙堂异日治乱实在陛下焉有为天之子为人之主而自朝廷达于天下皆言相而不言君哉天 
之所以火宗庙火都城者殆以此臣所以痛心者九庙至重事如生存而彻小涂大不防于火之未至宰相之居华屋广袤而焦头烂额独全于 
火之未然 【按绍定四年九月丙戌夜临安火延及太庙三省六部御史台秘书省玉牒所俱毁惟丞相史弥远府独全葢殿帅冯榯率卫卒 
力救之也】 足见知有权势不知有君父矣他有变故何所倚仗陛下自视不亦孤乎帝读之感动授宝章阁主管云台观它日星变求言复申 
前说又进为君难六箴召为秘书郎兼庄文府教授端平初入对上五事且曰隐蔽君德昔咎故相故臣得以专诋权臣昭明君德今在陛下故 
臣得以责难君父乞召真德秀魏了翁用之帝曰人主之职无他惟辨君子小人重珍对曰小人亦指君子为小人此为难辨人主当精择人望 
处之要津正论日闻则必知君子姓名小人情状矣兼崇政殿说书每草奏斋心盛服有密启则手书削稾帝称其平实迁著作佐郎边帅以八 
陵图来上诏百官集议重珍言史嵩之既失相位犹欲邀功自固请择贤帅如汉用充国使之亲至边境审度事势条上便宜丞相主出师关洛 
重珍力争会边帅议和战不一复召集议重珍奏曩乞专意备守不得已则用应兵今不敢变前说不听遂自劾以密勿清光乃不能遏兵端乞 
免说书职迁著作郎兼权司封郎官起居舍人关洛师大衄复进兵重珍言若耻败而欲胜之则心不平而成忿气不平而成怒生灵之命岂可 
以忿怒用哉又论禁旅贫弱教习频严辄不能堪不稍变通非消变之道兼国史院编修官实录院检讨官言更化以来旧敝未去者五徇私调 
停覆护姑息依违是也今又益之以轻易迁起居郎以疾求去以集英殿修撰知安吉州权刑部侍郎三辞不许自劾其不能取信朝廷之罪乞 
鑴斥置闲散促觐愈力而疾不可起诏守刑部侍郎致仕卒赠朝请大夫谥忠文

　　△牟子才

　　牟子才字存■〈穴上夕下〉井研人少从其父客陈咸咸张乐大宴子才闭户读书若不闻见者咸异之学于魏了翁杨子谟虞刚简又 
从李方子方子朱熹门人也嘉定十六年举进士对策诋丞相史弥远调嘉定府洪雅县尉改辟总领四川财赋所干办公事诏李心传即成都 
修四朝会要辟兼检阅文字连丁内外艰成都破遂尽室东下免丧心传方修中兴四朝国史请子才自助擢史馆检阅入对首言大臣不公不 
和六事次陈备边三策理宗顾问甚悉将下殿复召与语翼日帝谕宰相曰人才如此可峻擢之左丞相李宗勉拟秘书郎右丞相史嵩之怨子 
才言己遽曰姑迁校勘俄宗勉卒嵩之独相亟请通判吉州转通判衢州日食诏求言上封事万言极陈时政得失且乞蚤定立太子入为国子 
监主簿兼史馆校勘踰年迁太常博士郑清之再相子才条上便宜言今日有徽钦时十证又请为济王立后以回天怒校书郎徐霖言谏议大 
夫郑寀临安府尹赵与■不报子才谓寀尤无耻请先罢寀至若嵩之谋复相清之误引嵩之之党别之杰共政皆厯厯为帝言之清之卒诏子 
才还朝迁著作郎兼崇政殿说书子才随事奏陈兼国史院编修官实录院检讨官兼权礼部郎官时修四朝史乃复兼史馆检讨信州守徐谓 
礼奉行经界苛急又以脊杖比校催科饥民啸聚为乱子才言于上立罢经界谪谓礼浙东福建九郡同日大水子才言今日纳私谒溺近习劳 
土木庇小人失人心五者皆蹈宣和之失苟不恐惧修省臣恐宣和京城之水将至矣燮理阴阳大臣之事宣谕大臣息乖争以召和气除壅蔽 
以通下情今遣使访问水灾德至渥也愿出内帑赈之又言君子难聚而易散今聚者将散其几有十又言谥以劝惩当出自朝廷毋待其家自 
请左司徐霖言谏议大夫叶大有帝大怒逐霖给事中赵汝腾缴之徙他官汝腾即出关子才上疏留之大有遂劾汝腾子才上疏讼汝腾诬及 
大有之欺未几罢大有言职故事早讲讲读官皆在晚讲惟说书一员宰相惧子才言己并晚讲于早自是不得独对迁军器少监御史萧泰来 
劾高斯得徐霖右司李伯玉言泰来所劾不当上切责伯玉降两官罢子才言陛下更化召用诸贤今汝腾斯得霖相继劾去伯玉又重获罪善 
人尽矣行都大火子才应诏上封事言甚切直兼直舍人院会泰来亦迁起居郎耻与泰来同列上疏力辞帝为出泰来而子才亦请去不已曰 
泰来既去臣岂得独留帝不允又言蜀当以嘉渝夔三城为要欲保夔则巴蓬之闲不可无屯以控扼之欲保渝则利阆之闲不可无屯以遏截 
之欲守嘉则潼遂之闲不可无屯以掎角之屯必万人而后可升兼侍读御史徐经孙劾府尹厉文翁不报出关子才奏留之文翁改知绍兴府 
又缴其命伯玉降官已逾年舍人院不敢行词子才曰故事文书行不过百刻即为书行以为叙复地帝曰谪词皆褒语可更之子才不奉诏丞 
相又道帝意子才曰腕可断词不可改丞相欲改则自改之乃已淮东制置使贾似道以海州之捷子才草奖谕诏第述军容之盛不言其功且 
语多戒敕似道不乐又言全蜀盛时官军七八万人通忠义为十四万今官军不过五万而已宜招新军三万并抚慰田杨二家使岁以兵来助 
如此则蜀犹可保不则不出三年蜀必亡矣迁起居郎言外郡以进奉易富贵左右以土木蛊上心小人哗竞朋比陷君子此天灾所以数见也 
明堂礼成帝将幸西太乙宫款谢实欲游西湖尔子才力谏止又言首蜀尾吴几二万里今两淮惟贾似道荆蜀惟李曾伯二人而巳可为寒心 
谓宜于合肥则立淮西制置司江淮别立荆湖制置司且于涟楚光黄均房巴阆绵剑要害之郡或筑城或增戍以守之似道闻之怒曰是欲削 
吾地也权兵部侍郎屡辞帝不允升同修国史实录院同修撰吴子聪之姑知古为女冠得幸子聪因之以主得知阁门事子才缴之帝曰子聪 
之除将一月矣乃始缴驳何也子才曰文书不过百刻此旧制也今子聪录黄二十余日乃至后省盖欲俟其供职使臣不得缴之耳给舍纪纲 
之地岂容此辈得行私其闲于是子聪改知澧州子才力辞去帝遣检正姚希得挽留不可以集英殿修撰知太平州至郡首教民孝弟以前人 
慈竹义木二诗刻而颁之闲诣学为诸生讲说经义修采石战舰百余艘造兵仗以千计前政负上供纲及总所纲悉为补之蠲黄池酒息秋苗 
夏税畸零益平籴仓米又以缗钱二十六万抵库岁收其息以助籴本召入对权工部侍郎时丁大全与董宋臣表里浊乱朝政子才累疏辞归 
初子才在太平建李白祠自为记曰白之斥实由高力士激怒妃子以报脱鞾之憾也力士方贵倨岂甘以奴隶自处者白非直以气陵亢而已 
葢以为扫除之职固当尔所以反其极重之势也其后分提禁旅蹀血宫庭虽天子且不得奴隶之矣又写力士脱鞾之状为之赞而刻诸石属 
有拓本遗宋臣宋臣持二碑泣愬于帝乃与大全合谋嗾御史交章诬劾子才在郡公燕及馈遗过客为入已降两宫犹未巳帝疑之密以椠问 
