<!-- { "loadSidebar": true } -->
　　崔龟从字玄告清河人元和十二年擢进士第又登贤良方正及书判拔萃二科拜右拾遗太和二年改太常博士最明礼家沿革问不虚 
酬定敬宗庙室祝辞皇帝不可云孝弟九宫皆列星不容为大祠大臣薨宜于讣曰辍朝不宜于数日外三品已上官非经任将相密近不宜辍 
朝诏皆可其议累转考功郎中史馆修撰九年转司勋郎中知制诰十二月正拜中书舍人开成初出为华州刺史三年三月入为户部侍郎判 
本司事四年权判吏部尚书铨事大中四年 【旧书宣宗纪大中二年】 以中书侍郎同中书门下平章事五年七月撰成续唐厯三十卷上 
之 【旧书宣宗纪云续柳芳唐厯二十二卷数不同】 十一月检校尚书左仆射充宣武军节度使六年罢相累厯方镇卒

　　△裴休

　　裴休字公美孟州济源人父肃贞元时为浙东观察使剧贼栗锽诱山越为乱陷州县肃引州兵破禽之休擢进士第举贤良方正异等厯 
诸府辟署入为监察御史更内外任大中时以兵部侍郎领诸道盐铁转运使六年进同中书门下平章事奏言宰相论政上前知印者次为时 
政记详已辞略它议请宰相人自为记合付史官诏可进中书侍郎太和后岁漕江淮米四十万斛至渭河仓者纔十三舟楫偾败吏乘为冒没 
刘晏之法尽废休分遣官询按其弊乃命在所令长兼重漕褎能者谪怠者旧岁率雇缗二十八万休悉归诸吏敕巡院不得辄侵牟着新法十 
条又立税茶十二法人以为便居三年粟至渭仓者百二十万斛无留壅时方镇设邸阁居茶取直因视商人他货横赋之道路苛扰休建言许 
收邸直毋擅赋商人又收山泽宝冶悉归盐铁秉政凡五岁罢为宣武军节度使封河东县子久之由太子少保分司东都复起厯昭义河东凤 
翔荆南四节度卒年七十四赠太尉休能文章书楷有法嗜浮屠法演绎其说数万言

　　△崔慎由

　　崔慎由字敬止司空从之子聪警强记资端厚有父风繇进士第擢贤良方正异等郑滑高铢辟府判官入为右拾遗进翰林学士授湖南 
观察使召还由刑部侍郎领浙西入迁户部侍郎判户部俄进工部尚书同中书门下平章事与萧邺有隙邺辅政引刘瑑而出慎由为东川节 
度使初宣宗饵长年药病渴且中躁而国嗣未立帝对宰相欲肆赦患无其端慎由曰太子天下本若立之赦为有名帝恶之不荅邺等乘是谮 
去之时大中十二年也咸通初徙华州刺史改河中节度使以吏部尚书请老授太子太保分司东都卒赠司空谥曰贞子胤别传慎由弟

　　崔安潜
　　崔彦曾

　　 崔安潜

　　安潜字进之进士擢第咸通中厯江西观察忠武节度使干符初王仙芝寇河南安潜募人增陴缮械号令精明贼畏之不犯陈许境使大 
将张自勉将兵七千援宋州时宋威屯曹州官军数却贼围宋益急自勉收南月城斩贼二千级仙芝夜解去宰相郑畋请以陈许兵三千隶宋 
威而威忌自勉乞尽得安潜军使自勉隶麾下畋谓威有疑忿必杀自勉奏言今以兵悉畀威是自勉以功受辱安潜抗贼有功乃取锐兵付威 
后有缓急何以战是劳不蒙赏诏止以四千付威余还自勉俄代高骈领西川节度吏倚骈为奸利者安潜皆诛之宰相卢携素厚骈乃诬以罪 
罢为太子宾客分司东都僖宗避贼剑南召为太子少师王铎任都统表以自副铎解兵安潜复为少师东都留守青州王敬武卒诏拜平卢节 
度使检校太师兼侍中会敬武子师范专地不得入而还后迁太子太傅卒赠太子太师谥贞孝

　　 崔彦曾

　　彦曾岭南节度使能之子咸通初由太仆卿为徐州观察使晓律令为政刚猛徐军素骄彦曾长于抚民而短于治军亲吏尹戡徐行俭贪 
不恤士士多怨桂林戍卒叛胁粮料判官庞勋为将剽虏北还自浙西趋淮南彦曾命牙将田厚简慰劳而用都虞候元密伏甲任山馆击贼勋 
遣吏绐言士思归不敢遏请至府解甲自归彦曾斩其吏勋陷宿州彦曾料丁男乘城或劝率众奔兖州彦曾曰我方帅也奉命守此惟有死尔 
斩议者一人号于众俄而勋傅城城中大雾如堕彦曾悉诛贼家属勋众四面超墉入囚彦曾大彭馆有曹君长者说勋曰贵者不并处今朝廷 
未以留后命公葢观察使存尔勋乃杀彦曾于寝自监军使逮官属皆死赠刑部尚书干符中录其子佑之为荥阳尉徐吏有路审中者彦曾知 
其能颇任之既遇害赂守卒敛藏其尸张玄稔攻徐州审中率死士应官军开南白门官兵入因得破勋后位岚州刺史郑畋谓审中节贯神明 
请擢为右羽林将军诏可有许铎者罢武城令客于徐勋胁以官不从彦曾官属被囚铎潜馈资粮及死为之瘗匿免其子弟贼平乃皆归其丧 
诏拜石首令僚官焦璐温廷皓李梲崔蕴柳秦卢崇嗣韦廷范赠官有差录其子官之

　　△萧邺

　　萧邺字启之梁长沙宣王懿九世孙及进士第累进监察御史翰林学士出为衡州刺史大中中召还翰林拜中书舍人迁户部侍郎判本 
司以工部尚书同中书门下平章事懿宗初罢为荆南节度使仍平章事进检校尚书左仆射徙剑南西川南诏内寇不能制下迁检校右仆射 
山南西道观察使厯户部吏部二尚书拜右仆射还以平章事节度河东在官无足称道卒

　　△刘瑑 【夏侯孜】

　　刘瑑字子全高宗朝宰相仁轨五世孙第进士镇国陈夷行表为判官入迁左拾遗谏罢武宗方士言多恳愊大中初擢翰林学士会伐党 
项诏为行营宣慰使迁刑部侍郎乃裒汇敕令可用者由武德讫大中凡二千八百六十五事类而析之参订重轻号大中刑律统类以闻法家 
推其详由河南尹进宣武军节度使徙河东未几以户部侍郎召判度支寻同中书门下平章事仍领度支尝与崔慎由议帝前慎由请甄别流 
品瑑质曰王夷甫相晋崇尚浮虚以述流品卒致沦夷今日不循名责实使百吏各称职而先流品未知所以致治也慎由不能对由是罢相俄 
而瑑大病加工部尚书拜卧内犹手疏陈政事居位半岁卒年六十三赠尚书左仆射瑑以名节自将凡议论处事不私与瑑同知政者夏侯孜 
孜字好学亳州谯人擢进士第累迁婺绛等州刺史由兵部侍郎诸道盐铁转运使为同中书门下平章事仍领盐铁懿宗立进门下侍郎谯郡 
侯俄以同平章事出为西川节度使召拜尚书左仆射还执政进司空为贞陵山陵使坐隧坏出为河中节度使咸通时蛮犯蜀深入士乏粮追 
责孜治蜀无素备以太子少保分司东都卒

　　△杜审权

　　杜审权字殷衡太宗朝宰相如晦六代孙第进士辟浙西幕府举拔萃中为右拾遗宣宗时入翰林为学士累迁兵部侍郎学士承旨懿宗 
立进同中书门下平章事再迁门下侍郎出为镇海军节度使同平章事庞勋乱徐州审权与令狐绹崔铉连师掎角馈粟相衔王师赖济勋破 
进检校司空入为尚书左仆射襄阳郡公继领河中忠武节度使卒赠太子太师谥曰德审权清重寡言性长厚居翰林最久终不漏禁近语与 
杜悰俱位将相悰先进故世谓审权为小杜公

　　杜让能

　　 杜让能

　　子让能字羣懿擢进士第从宣武王铎府为推官以长安尉为集贤校理丧母以孝闻又辟刘邺牛蔚二府稍进兵部员外郎萧遘领度支 
引判度支案僖宗狩蜀奔谒行在三迁中书舍人召为翰林学士方关东兵兴调发绥徕书诏丛浩让能思精敏凡号令行下处事值机无遗算 
帝倚重之从还京师再迁兵部尚书封建平县子李克用兵至帝夜出凤翔苍黄无知者让能方直徒步从十余里得遗马褫绅为靮乘之朱玫 
兵逼乘舆帝走宝鸡独让能从帝次褎中擢兵部侍郎同中书门下平章事于时嗣襄王熅即伪位藩镇附者十八贡赋不输行在无以备赏劳 
卫兵往往乏食君臣搏手无策让能建遣大使入河中谕王重荣重荣果奉诏京师平进中书侍郎徙封襄阳郡公官吏多污伪署有司皆欲论 
死让能以胁从不足深治固争之多所全贷昭宗立进尚书左仆射晋国公赐铁券累进太尉李茂贞守凤翔自大顺后兵寖强恃功不奉法朝 
廷弗能制会杨复恭走山南茂贞欲兼有梁汉请以师问罪未报而兵出帝忿其专然不得已从之山南平诏茂贞领兴元武定而以徐彦若为 
凤翔节度使分果阆州隶武定军茂贞不赴镇上章语悖慢又贻书责诋让能帝怒诏让能计议且趣调发时宰相崔昭纬阴结茂贞及王行瑜 
让能所言悉漏之茂贞乃以健儿数百杂市人候昭纬与郑延昌归第拥肩舆噪曰凤翔无罪幸公不加讨以震惊都辇昭纬曰上委杜太尉吾 
等何知市人不识孰为太尉即投瓦石妄击昭纬等走而免遂丧其印京师争避乱逃山谷闲让能谏帝曰茂贞固宜诛然大盗适去凤翔国西 
门又陛下新即位愿少宽假以贞元故事姑息之不可使怨望帝曰今诏令不出城门朕顾奄奄度日坐观此耶卿为我图之朕自以兵属诸王 
让能曰陛下欲削涤僭嫚刚主威隆王室此中外大臣所宜共成之不宜专任臣帝曰卿元辅休戚与我均何所避泣曰臣位宰相所以未乞骸 
骨者思有以报陛下敢计身乎且陛下之心宪祖心也但时有未便它日臣蒙晁错之诛顾不足弭七国患然敢不奉诏景德二年以嗣覃王为 
招讨使神策将李鐬副之率师三万送彦若赴镇昭纬内畏有功密语茂贞曰上不喜兵一出太尉茂贞乃悉兵迎战盩厔覃王败乘胜至三桥 
让能曰臣固豫言之请归死以纾难帝涕下不能己曰与卿决矣再贬雷州司户参军茂贞尚驻兵请必杀之乃赐死年五十三弟彦林官御史 
中丞弘徽户部侍郎皆被害帝痛之后赠太师子光乂次子晓不复仕晓入梁贵显于世

　　△毕諴

　　毕諴字存之荆州司马栩之曾孙太和中举进士书判拔萃连中辟忠武杜悰幕府悰领度支表为巡官又从辟淮南入拜侍御史李德裕 
始与悰同辅政不协故出悰剑南东川节度使故吏惟諴饯讯德裕忌之出为慈州刺史累官驾部员外郎仓部郎中故事要家势人以仓驾二 
曹为辱諴沛然如处美官以职方郎中兼侍御史知杂事召入为翰林学士党项扰河西宣宗尝召访边事諴援质古今条破羌状甚悉帝悦即 
拜刑部侍郎出为邠寍节度河西供军安抚使諴到军遣吏谕羌人皆顺向时戍兵常苦调饟乏諴募士置屯田岁收谷三十万斛诏书嘉美俄 
徙昭义又迁河东复修杷头七十烽寇不敢入懿宗立迁宣武节度使召为户部尚书判度支未几以礼部尚书同中书门下平章事再期固称 
疾改兵部尚书罢旋兼平章事节度河中卒年六十二

　　△杨收

　　杨收字藏之世居冯翊七岁而孤处丧若成人母长孙亲授经十三通大义善属文吴人号神童博学强记涔阳耕得古钟高尺余收扣之 
曰此姑洗角也既劀拭有刻在两栾果然尝言琴通黄钟姑洗无射三均侧出诸调犹萝茑附灌木然时有安涗者世称善琴且知音收问五弦 
外其二云何涗曰世谓周文武二王所加者收曰能为文王操乎涗即以黄钟为宫而奏之以少商应大弦收曰止如子之言少商武弦也且文 
世安得武声乎涗大惊因问乐意收曰乐亡久矣上古祀天地宗庙皆不用商周人歌大吕舞云门以祀天神歌太簇舞咸池以祀地祗大吕黄 
钟之合阳声之首而云门黄帝乐也咸池尧乐也不敢用黄钟而以太簇次之然则祭天者圜钟为宫黄钟为角太簇为征姑洗为羽祭地者函 
