<!-- { "loadSidebar": true } -->
苦居者怨旷愿推恩宥以绥民庶太宗嘉纳之遂赦河北淳化二年拜右 【按宋史宰辅表右作左】 谏议大夫枢密副使改同知枢密院事 
四年罢知秦州先是俗杂羌戎有拉玛嘉勒多藏沙布等部唐末以来居于渭河之南大洛小洛门砦多产良木为其所据岁调卒采伐给京师 
必以赀假道于羌户然不免攘夺甚至杀掠仲舒至部兵厯按诸砦谕其酋以威信诸部献地内属既而悉徙其部落于渭北立堡砦以限之民 
感其惠会有言仲舒生事者乃命知凤翔辥惟吉与仲舒对易其任连知兴元江陵二府加给事中会内侍蓝继宗使秦州还言得地甚利乃召 
仲舒拜户部侍郎寻参知政事二砦后为内地岁获巨木之利咸平初拜礼部尚书罢政出知河阳踰年知开封府五年以京府务剧求罢遂以 
本官兼御史中丞寻迁刑部尚书知天雄军徙河南景德中并州缺守帝以北门重镇须大臣镇抚非张齐贤温仲舒不可令宰相谕旨皆不愿 
往未几复知审官院大中祥符中进秩户部尚书三年判昭文馆大学士命下卒年六十七赠左仆射谥恭肃仲舒敏于应务少与吕蒙正契厚 
又同登第仲舒黜废累年蒙正居中书极力援引及被任用反攻蒙正士论薄之自为正言至贰枢密皆与寇准同进时人谓之温寇子嗣宗嗣 
良嗣先嗣立仲舒既卒帝悯其孤弱并禄以官

　　△王化基

　　王化基字永图镇定人太平兴国二年举进士为大理评事通判常州迁太子右赞善大夫知岚州时赵普为相建议以骤用人无益于治 
改淮南节度判官入为著作郎迁右拾遗抗疏自荐太宗览奏曰化基自结人主慷慨之士也召试知制诰以右谏议大夫权御史中丞一日侍 
便殿问以边事对曰治天下犹植木焉所患根本未固固则枝干不足忧朝廷治则边鄙何患乎不安又尝令荐士即一疏数十人王嗣宗辥映 
耿望皆其所荐也化基尝慕范滂为人献澄清畧言时事有五一复尚书省二慎公举三惩贪吏四省冘官五择远官书奏太宗嘉纳之初柴禹 
锡任枢密有奴受人金而禹锡实不知也参知政事陈恕欲因以中禹锡太宗怒引囚讯其事化基为辨其诬太宗感悟以化基为长者淳化中 
拜中丞俄知京朝官考课迁工部侍郎至道三年超拜参知政事 【按宋史宰辅表至道三年正月丙子王化基自礼部侍郎参知政事宰辅 
编年录同本传不言其为礼部侍郎】 咸平四年以工部尚书罢知扬州移知河南府进礼部尚书大中祥符三年卒年六十七赠右仆射谥惠 
献化基宽厚有容喜愠不形僚佐有相凌慢者辄优容之 【按隆平集载化基知杭州书记张贺颇傲忽之太宗知而面询化基第荐其才语 
不及他】 在中书不以荫补诸子官然善教训故其子举正举直举善举元皆有所立

　　王举正
　　王举元
　　王诏

　　 王举正

　　举正字伯中幼嗜学厚重寡言化基以为类己器爱异诸子以荫补秘书省校书郎进士及第知伊阙任邱县召为馆阁校书集贤校理真 
宗实录院检讨国史编修官三迁尚书度支员外郎直集贤院修三朝宝训同修起居注擢知制诰其妻父陈尧佐为相改龙图阁待制尧佐罢 
以兵部郎中复知制诰为翰林学士拜右谏议大夫参知政事前一日吏有驰报者举正方燕居斋舍徐谓吏曰安得漏禁中语既入谢仁宗曰 
卿恬于进取未尝干朝廷以私故不次用卿时陕西用兵吕夷简以宰相判枢密院举正曰判名重不可不避也乃改兼枢密使迁给事中御史 
台举李徽之为御史举正友壻也格不行徽之讼曰举正妻悍不能制如谋国何欧阳修等亦论举正懦默不任事举正亦自求去遂以资政殿 
学士尚书礼部侍郎知许州光化军叛卒转寇傍境州兵有谋起为应者举正潜捕首恶斩之徙知应天府累迁左丞皇佑初拜御史中丞乃奏 
张尧佐庸人缘妃家一日领四使 【东都事畧载张尧佐授宣徽节度羣牧景灵四使】 使贤士大夫无所劝不报举正因留班廷诤乃夺宣 
徽景灵二使又曰先朝用人虽守边累年者官止遥郡刺史今所用未尽得人而克期待迁使后有功者何所劝且转运使察官吏能否生民休 
戚赖焉命甫下而数更不终岁而再易恩泽所以未宣民疾所以未瘳者职此故也御史唐介坐言事贬春州举正力言之介得徙英州居半岁 
尧佐复为宣徽使家居凡七上疏及狄青为枢密使又言青出兵伍不可为执政力争不能夺因请解言职帝称其得风宪体除观文殿学士礼 
部尚书知河南府入兼翰林侍读学士每进读及前代治乱之际必再三讽谕以太子少傅致仕卒赠太子太保谥安简文章雅厚如其为人

　　 王举元


　　举元字懿臣以上文章赐进士出身知潮州江水败堤盗乘间窃发举元夜召里豪计事盗既获乃治堤为河阴发运判官或言大河决将 
犯京师举元适入对具论地形证其妄巳而果然厯郡牧户部判官京东转运使沙门岛多流人守吏顾货橐阴杀之举元请立监以较赏罚自 
是全活者众徙淮南河东夏人来争屈野地举元从数骑渡河设幕与之议示以赤心夏人咸服治平中又徙成都邙井盐岁入二百五十万为 
达勒卓克所侵积不售下令止之盐登于旧召提举在京修造进盐铁副使拜天章阁待制知沧州改河北都转运使知永兴军庆人夏人屯境 
上有窥伺意举元使二裨将以千骑扼其要害长安遣从事来会兵泾原戒勿轻举大将窦舜卿锐意请行不听举元曰不过三日敌去矣至期 
果去神宗以细札谘攻守策举元请省官减戍益备去兵勿营亭障舆论不合遂引疾求解徙陈州未行而卒官至给事中年六十二子诏

　　 王诏

　　诏字景献用荫补官通判广信军事知博州魏俗尚椎剽奸盗相囊橐诏请开反告杀并赎罪法以携其党元佑初朝廷起回河之议未决 
而开河之役遽兴诏言河朔秋潦水淫为菑民人流徙赖发廪赈赡思稍苏其生未可以力役伤也从之擢开封推官富民贷后绝僧牒为缗钱 
十三万踰期复责倍输身死赀籍又锢其妻子诏请免之出为滑州州属县有退滩百余顷岁调民刈草给河堤民病其役诏募人佃之而收其 
余为度支郎中使契丹时方讨西夏迓者耶律诚欲尝我言曰河西无礼大国能容乎诏曰夏人侮边既正其罪矣何预两朝和好事入贺故事 
跪而饮盖有误拜者乃强诏诏曰南北百年所守者礼其可纷更耶卒跪饮之崇寍中由大理少卿为卿徙司农御史论诏在滁日请苏轼书醉 
翁亭碑罢主崇福宫旋知汝州铸钱卒骂大校诏斩以徇而上章待罪除直秘阁言者复抉滁州事 【按宋史本传载御史论诏在滁日请苏 
轼书醉翁亭碑又云言者复抉滁州然传中载诏所厯官前后并无滁州之任】 罢去起知深兖二州徙同州过阙留为左司郎中迁卫尉太府 
卿刑部侍郎详定敕令旧借绯紫者不佩鱼诏言章服所以辨上下今与胥吏不异遂皆佩鱼厯工兵户三部侍郎转开封尹时子璹使京西摄 
尹洛父子两京相望人以为荣进刑部尚书拜延康殿学士提举上清宝箓宫复为工部尚书徽宗闵其老命毋拜诏皇恐于是但朝朔望以银 
青光禄大夫致仕卒年七十九

　　钦定续通志卷三百七

　　●钦定续通志卷三百八　列传一百八

　　列传

　　宋 【十二】

　　○宋十二

　　张宏　　　　赵昌言　　　陈恕 【魏羽　刘式】 　　刘昌言　　　张洎　　　　李惟清

　　张宏
　　赵昌言
　　陈恕
　　刘昌言
　　张洎
　　李惟清

　　△张宏

　　张宏字巨卿青州益都人太平兴国二年举进士为将作监丞通判宣州改太子中允直史馆迁著作郎预修太平御览厯左拾遗出为峡 
路转运副使就加左补阙知遂州以勤干闻入为度支员外郎雍熙中吕蒙正李至张齐贤王沔荐其文行改主客郎中史馆修撰数日以本官 
充枢密直学士太宗召对便殿谓曰成都重地卿为朕镇之因厚赐以遣至郑州促召归阙拜右谏议大夫枢密副使时河朔用兵宏无所建白 
御史中丞赵昌言多言边事乃以昌言副枢密宏为中丞两更其职端拱初改工部侍郎再为枢密副使淳化二年以吏部侍郎罢俄判吏部铨 
权知开封府至道初出知潞州二年就转右丞真宗即位加工部尚书咸平初还朝知审官院二年真宗以上封者众虑其稽留命宏与王旦知 
登闻鼓院再掌吏部选四年卒年六十三赠右仆射录其子可久大理评事可道太祝可度奉礼郎宏循谨守位不求赫赫之誉厯践通显未尝 
败事可久至虞部员外郎可道国子博士可度太子中舍

　　△赵昌言

　　赵昌言字仲谟汾州孝义人父叡从事使府太宗尹开封选为雍邱太康二县令后终安申观察判官昌言少有大志赵逢高锡寇准皆称 
许之太平兴国三年举进士文思甚敏有声于场屋为贡部首荐廷试日太宗见其辞气俊辩又覩其父名谓左右曰是尝为东畿宰朕之生辰 
必献诗百韵为寿善训其子亦可嘉也擢寘甲科为将作监丞通判鄂州拜右拾遗直史馆选为荆湖转运副使迁右补阙改知青州入拜职方 
员外郎知制诰预修文苑英华雍熙初加屯田郎中明年同知贡举俄出知天雄军时曹彬崔彦进米信失律于岐沟昌言遣观察支使郑蒙上 
疏请诛彬等优诏褎答召拜御史中丞太宗宴金明池特召预焉宪官从宴自昌言始也河东用兵枢密副使张宏循默守位昌言多条上边事 
太宗即以昌言为左谏议大夫代宏为枢密副使 【东都事畧作代张宏为右谏议大夫枢密副使】 迁工部侍郎时盐铁副使陈象舆与昌 
言善知制诰胡旦度支副使董俨皆昌言同年右正言梁颢尝在大名幕下四人者日夕会昌言之第京师为之语曰陈三更董半夜有佣书翟 
颖性险诞与旦狎旦为作大言之辞使颖上之为颖改姓名马周以为唐马周复出也其言多毁时政自荐为大臣及厯举数十人皆公辅器期 
昌言为内应许王尹开封 【按长编陈王元僖进封许王是端拱元年二月事开封尹许王捕颖击狱是本年三月事本传仍称陈王尹开封 
误今改】 廉知以闻诏捕颖系狱鞫之得实昌言坐贬崇信军节度行军司马颖杖脊黥面流海岛禁锢终身初太宗厚遇昌言欲相之赵普以 
勋旧复入恶昌言刚戾乃相吕蒙正裁数月会有颖狱普以昌言树党再劝太宗诛之太宗特宽焉淳化二年起昌言知蔡州逾年召拜右谏议 
大夫或议弛茶盐禁以省转漕命昌言为江淮两浙制置茶盐使昌言极言非便太宗不纳趋昌言往昌言固执如初即以户部副使雷有终代 
之卒以无利而罢昌言复知天雄军大河贯府境豪民峙刍茭图利诱奸人潜穴堤防岁仍决溢昌言知之命径取豪家所积以给用自是无敢 
为奸利者属澶州河决流入御河涨溢浸府城昌言籍府兵负土增堤数不及千乃索禁旅佐役皆偃蹇不进昌言怒曰府城将垫人民且溺汝 
辈食厚禄欲坐观耶敢不从命斩众股栗赴役不浃旬城完太宗手诏褒谕之召拜给事中参知政事俾乘疾置以入即赴中书时京城连雨昌 
言请出厩马分牧外郡或以盛秋备敌马不可阙昌言曰塞下积水敌必不至太宗从之未几王小波李顺构乱于蜀议遣大臣抚慰昌言独请 
