<!-- { "loadSidebar": true } -->
埒哩等三人壬午杀宣徽使托卜嘉等二人癸未杀始平军节度使萨喇等十人又遣使杀上京留守苏色及萨巴等六人乙酉杀耶律托卜嘉 
及其弟辰类丙戌废皇太子为庶人囚之上京杀东京留守同知耶律和勒博辛卯杀苏色等诸子戊申遣使按五京诸道狱是月避暑于永安 
山秋七月辛亥牌印郎君额都温授驸马都尉始平军节度使壬子以知北院枢密副使萧罕嘉努为汉人行宫都部署乙丑如秋山八月庚寅 
萧罕嘉努薨冬十月辛丑驻跸藕丝淀十一月耶律伊逊遣盗杀故太子浚于上京闰十二月戊午以北府宰相辽西王萧额哩贡知北院枢密 
使事左伊勒希巴耶律雅克为契丹行宫都部署丙寅预行正旦礼是岁遣萧仪耶律孝淳等使于宋宋遣使来贺生辰及正旦
　　四年春正月庚辰如春水甲午振东京饥二月乙丑驻跸扫获野戊辰以东路统军使耶律旺玖为特哩衮夏四月辛亥高丽遣使乞赐鸭 
渌江以东地不许五月丙戌驻跸散水原六月猎于黑岭秋八月癸卯诏有司决滞狱九月乙未驻跸藕丝淀冬十月癸卯以参知政事刘伸为 
保静军节度使十一月丁亥禁士庶服用锦绮日月山龙之文庚寅以南院枢密使耶律仲禧为广德军节度使辛卯锦州民张宝四世同居命 
其诸子三班院祇候十二月丁卯以北院枢密副使耶律霂知北院枢密使事是岁遣耶律仲寍耶律隆等使于宋宋遣使来贺生辰及正旦
　　五年春正月壬申如混同江癸酉赐宰相耶律孝杰名仁杰乙亥如山榆淀三月辛未以宰相仁杰获头鹅加侍中壬辰以北院枢密使魏 
王耶律伊逊知南院大王事加裕悦知北院枢密使事耶律霂为北院枢密使北院枢密副使耶律德勒岱知北院枢密使事左伊勒希巴耶律 
世迁同知北院枢密使事夏四月己未如纳克泺五月丁亥以契丹行宫都部署耶律雅克为南府宰相北面林牙耶律永寍为伊勒希巴同知 
南院枢密使事萧托卜嘉及殿前副点检驸马都尉萧绰哈并封兰陵郡王是月猎白石山六月丁巳以北府宰相辽西王萧额哩页为西北路 
招讨使己未遣使录囚秋七月己卯猎于夹山九月壬午禁扈从扰民冬十月己亥驻跸都尔嘉壬子诏惟皇子仍一宇王余并削降丁己振平 
州贫民己未以赵王杨绩为辽西郡王魏王耶律伊逊降封混同郡王吴王萧罕嘉努以兰陵郡王致仕十一月丁丑召沙门守道开坛于内殿 
癸未复南京流民差役三岁被火之家租税一岁十二月乙卯如西京戊午行再生礼赦杂犯死罪以下是岁遣萧晟萧寍等使于宋宋遣使来 
贺生辰及正旦
　　六年春正月癸酉如鸳鸯泺辛卯以耶律伊逊知兴中府事三月庚寅封孙延禧为梁王以忠顺军节度使耶律佛德南院大王耶律仲禧 
南院枢密使户部使陈毅并参知政事夏四月乙卯猎于炭山五月壬申免平州复业民租赋一岁庚寅以旱祷雨命左右以水相沃六月戊戌 
驻跸约克泺戊申以度支使王绩参知政事秋七月戊辰观市甲申猎于沙岭九月壬寅祠木叶山己酉驻跸藕丝淀冬十月丁卯以耶律仁杰 
为武定军节度使庚午参知政事刘诜罢癸酉以陈毅为汉人行宫都部署王绩同知枢密院事十二月甲子以耶律德勒岱为孟父详衮乙丑 
以萧托卜嘉为北府宰相耶律世迁知北院枢密使事耶律慎思同知北院枢密使事庚午复西京流民租赋一岁甲戌减民赋丁亥豫行正旦 
礼戊子如混同江是岁遣耶律永芳萧伟等使于宋宋遣使来贺生辰及正旦
　　七年春二月甲子如鱼儿泺夏五月壬子驻跸岭西甲寅以萧托卜嘉兼殿前都点检萧绰哈为汉人行宫都部署兼知枢密院事六月丁 
卯以翰林学士王言敷参知政事封北院宣徽使石笃漆水郡王秋七月戊子如秋山八月丁卯射鹿赤山加围场使尼格为静江军节度使九 
月戊子次怀州辛卯次祖州乙巳驻跸藕丝淀冬十月戊辰以特哩衮旺玖为南院大王伊勒希巴奚绰奇为彰国军节度使十一月乙酉诏岁 
出官钱振诸宫分及边戍贫户十二月丁卯削武定军节度使耶律仁桀爵辛未囚知兴中府事耶律伊逊于莱州是岁遣耶律佑萧福全等使 
于宋宋遣使来贺生辰及正旦
　　八年春正月甲申如混同江二月戊午如山榆淀辛酉诏北南院官凡给驿者必先奏闻己巳夏国获宋将张天一遣使来献壬申以耶律 
佛德为南府宰相兼知北院枢密使雅克为特哩衮萧托卜嘉兼知契丹行宫都部署事三月庚戌黄龙府女真部长钟鼐率部民内附是月诏 
行秬黍所定升斗夏四月壬戌以耶律仁迁为上京留守六月辛亥驻跸纳克泺丁巳以耶律佛德为北院枢密使耶律超格南府宰相刘筠南 
院枢密使萧托卜嘉兼知北院枢密使事王绩汉人行宫都部署萧绰哈国舅详衮丙子以耶律慎思知右伊勒希巴事秋七月甲午如秋山九 
月丁未驻跸藕丝淀冬十一月壬午以伊实大王萧哈噶为南院宣徽使权知奚六部大王事图罕为本部大王十二月癸丑乌尔古德哷勒统 
军使耶律玛古为北院大王庚申降皇后为惠妃出居干陵是岁遣耶律永瑞耶律仪等使于宋宋遣使来贺生辰及正旦
　　九年春正月辛巳如春水夏五月如黑岭六月己未驻跸散水原甲子以耶律阿苏为契丹行宫都部署耶律慎思北院枢密副使庚午诏 
诸路检括脱户罪至死者原之闰月丁丑以汉人行宫副部署罕努为南院大王戊寅追谥庶人浚为昭怀太子己丑以知兴中府事邢熙年为 
汉人行宫都部署汉人行宫都部署王绩为南院枢密副使秋七月乙巳猎于马尾山癸亥禁外官部内贷钱取息及使者馆于民家八月高丽 
王徽薨九月己酉射熊于白石山加围场使尼格左金吾卫大将军己巳以高丽王徽子三韩国公勋权知国事冬十月己卯南院枢密使刘筠 
薨壬辰耶律伊逊伏诛十一月丙午进封梁王延禧为燕王大赦以南院宣徽使萧哈噶为南府宰相三司使王经参知政事兼知枢密事十二 
月丁亥以邢熙年知南院枢密使事辛卯以王言敷为汉人行宫都部署高丽三韩公王勋薨是岁遣萧固等使于宋宋遣使来贺生辰及正旦
　　十年春正月辛丑朔如春水戊辰如山榆淀二月庚午朔蒙古国遣使来聘夏五月壬戌驻跸散水原六月壬辰禁毁制钱为器秋七月甲 
辰如黑岭九月癸亥驻跸藕丝淀冬十二月改明年元赦杂犯死罪以下是岁遣萧浃耶律襄等使于宋宋遣使来贺生辰及正旦

　　钦定续通志卷四十五

　　●钦定续通志卷四十六　辽纪六

　　辽纪 【六】

　　道宗 【二】 　　　　天祚皇帝　　　　耶律达实

　　○道宗二

　　大安元年春正月丁酉如混同江癸卯以王绩知南院枢密使事邢熙年为中京留守戊申以枢密直学士杜公谓参知政事二月辛未如 
山榆淀夏四月乙酉宋主顼殂子煦嗣位使来告哀辛卯西幸六月戊辰驻跸图古勒壬申以王绩为南府宰相萧托卜嘉兼知南院枢密使事 
丁丑遣使吊祭于宋戊寅宋遣使来馈其先帝遗物秋七月乙巳遣使贺宋主即位戊午猎于赤山八月丁卯如庆州冬十月癸亥驻跸好草淀 
甲申以萧托卜嘉为南院枢密使十一月丁酉以南女真详衮萧伯哩为北府宰相辛亥史臣进太祖以下七帝实录丙辰遣使册三韩国公王 
勋子运为高丽国王十二月甲戌宋使来谢吊祭遣萧睦使于宋贺明年正旦 【是后宋贺生辰正旦使宋史亦多失载】
　　二年春正月辛卯如混同江二月癸酉驻跸山榆淀夏四月戊戌北幸五月丁巳以牧马蕃息进羣牧官阶乙亥驻跸纳克泺戊寅宰相梁 
颖出知兴中府事六月丁亥朔以左伊勒希巴耶律坦为特哩衮知枢密院事耶律额特哷兼知左伊勒希巴事癸卯遣使按诸路狱甲辰以同 
知南京留守事耶律纳延知右伊勒希巴事戊申以契丹行宫都部署耶律阿苏兼知北院大王事秋七月丁巳惠妃母燕国夫人锡库以厌魅 
事觉伏诛子兰陵郡王萧绰哈除名置边郡戊午猎于沙岭乙酉振辽州贫民九月庚午还上京壬申振上京中京贫民冬十月乙酉朔以枢密 
副使窦景庸知枢密院事丁亥夏国王李秉常薨遣使诏其子干顺知国事十一月甲戌为燕王延禧行再生礼曲赦上京囚癸未振干显成懿 
四州贫民十二月辛卯以兰陵郡王萧托卜嘉为南院枢密使
　　三年春正月乙卯如鱼儿泺甲戌振南京贫民仍复其租赋二月丙戌振中京饥甲辰除安泊逃户征偿法三月己未复锦州贫民租一岁 
甲戌复上京贫民租如锦州夏四月戊子赐中京贫民帛及免诸路贡输之半丙申赐威乌兰古部贫民帛庚子如凉陉甲辰南府宰相王绩薨 
乙巳振义州及诸路流民秋七月丙辰猎于黑岭丁丑秦越王阿林薨九月乙丑驻跸锡里济冬十月庚辰以参知政事王经为三司使壬辰罢 
节度使以下官进珍玩十一月甲寅以特哩衮耶律坦同知南京留守事辽兴军节度使耶律旺玖为南府宰相十二月己卯以枢密直学士吕 
嗣立参知政事是岁遣萧德崇使于宋
　　四年春正月庚戌如混同江庚午免上京逋逃及贫户税赋丁丑曲赦西京役徒二月己丑如鱼儿泺甲午曲赦春州役徒终身者皆五岁 
免己亥如春州赦泰州役徒三月乙丑免高丽岁贡己巳振上京及平锦来三州饥夏四月己卯振苏吉复渌铁五州贫民并免其租税甲申振 
庆州贫民乙酉减诸路常贡服御物丁酉立入粟补官法癸卯西幸五月乙丑振祖州贫民丁巳诏凡役徒终身者五岁皆免己未振春州贫民 
六月庚辰驻跸散水原丁亥命燕王延禧知中丞司事同知南院枢密使事耶律聂哷知右伊勒希巴事知右伊勒希巴事耶律纳延同知南院 
枢密使事庚寅北院枢密使耶律佛德罢秋七月戊申曲赦奉圣州役徒丙辰遣使册李干顺为夏国王庚申如秋山己巳禁钱出境冬十月丁 
丑猎于辽水之滨己卯驻跸藕丝淀癸未免百姓所贷官粟己丑知北院枢密使事耶律阿苏封漆水郡王癸巳以伊实大王耶律迪哩知西北 
路招讨使事权知西北路招讨使事萧休格知伊实大王事壬寅诏诸部长官亲鞫狱讼十二月戊寅南府宰相耶律旺玖罢癸未以孟父详衮 
耶律慎思为中京留守闰月癸卯朔豫行正旦礼丙午如混同江
　　五年春正月癸未如鱼儿泺夏四月甲辰以知奚六部大王事尼格为本部大王壬子猎于北山五月丁亥驻跸齐老岭己亥以同知南院 
枢密使事耶律纳延知右伊勒希巴事左祇候郎君班详衮耶律聂哷知北院大王事六月壬戌以参知政事王言敷枢密副使为前枢密副使 
贾士勋参知政事秋七月庚午猎于沙岭九月壬辰驻跸藕丝淀冬十月乙巳诏复行旧法令庚申以辽兴军节度使哈噶为伊实大王冬十一 
月丁卯朔以燕王延禧生子大赦是岁遣萧寅等使于宋
　　六年春正月如混同江二月辛丑驻跸双山夏四月庚子以同知南院枢密使事耶律托多知左伊勒希巴事五月壬辰驻跸散水源六月 
甲寅遣使决五京囚秋七月丙子如黑岭冬十月丁酉驻跸藕丝淀十一月己巳以南府宰相窦景庸为武定军节度使
　　七年春正月壬戌如混同江二月己亥驻跸鱼儿泺壬寅诏给渭州贫民耕牛布绢三月丙辰驻跸黑龙江夏四月丙寅以汉人行宫副部 
署耶律古裕知伊实大王事六月甲午驻跸齐老岭癸卯以权知东京留守萧托辉为契丹行宫都部署秋八月壬寅谒庆陵九月丙申还上京 
