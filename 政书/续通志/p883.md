<!-- { "loadSidebar": true } -->
之事力稍充乃可不敢迎合意指误国事即请去以观文殿大学士帅福州陛辞犹劝帝远佞亲贤修政攘敌泛使未可轻遣既去允文卒遣使 
终不得要领曾觌亦召还建节钺跻保傅而士大夫莫敢言俊卿至福州政尚宽厚严于治盗海道晏清以功进秩转运判官陈岘建议改行钞 
盐法俊卿移书宰执极言福建盐法与淮浙异遂不果行明年请祠提举洞霄宫归第弊屋数楹怡然不介意淳熙二年再命知福州累章告归 
除特进起判建康府兼江东安抚召对垂拱殿因言将帅当由公选臣闻诸将多以贿得曾觌王抃招权纳贿进人皆以中批行之赃吏已经结 
勘而内批改正将何所劝惩帝曰卿言甚当朝辞奏曰去国十年见都城谷贱人安惟士大夫风俗大变士大夫奔觌抃之门公然趋附十巳七 
八无复顾忌人材进退由私门大非朝廷美事帝曰抃则不敢觌虽时或有请朕多抑之自今不复从矣俊卿曰此曹声势既长侍从台谏多出 
其门毋敢为陛下言臣恐坏朝廷纪纲废有司法度败天下风俗累陛下圣德命二府饮饯浙江亭俊卿去建康十五年父老喜其再来为政宽 
简罢无名之赋时御前多行白札用左右私人持送俊卿奏非便帝手札奖谕除少保判建康府如故八上章告老以少师魏国公致仕十三年 
十一月卒年七十四赠太保命本路转运司给葬事赐谥正献子五人宓有志于学终承奉郎自有传

　　△虞允文

　　虞允文字彬甫隆州仁寿人父祺登政和进士第仕至太常博士潼川路转运判官允文以父任入官丁母忧哀毁骨立念父之鳏且疾跬 
步不忍离左右父死绍兴二十三年始登进士第通判彭州权知黎州渠州秦桧当国蜀士多屏弃桧死高宗欲收用之中书舍人赵逵首荐允 
文召对论士风之弊且极论四川财赋科纳之弊帝嘉纳之除秘书丞累迁礼部郎官金海陵修汴有南侵意允文上疏言金必败盟兵出有五 
道愿诏大臣豫思备御时三十年正月也十月借工部尚书充贺正使允文见运粮造舟者多辞归海陵曰我将看花洛阳允文还奏所见及海 
陵语申言淮海之备除中书舍人直学士院三衙管军以宦寺充承受允文言自古人主大权不移于奸臣则落于近幸秦桧盗权十有八年桧 
死权归陛下迩来三衙交结中官宣和明受厥鉴未远帝大悟立罢之金使王全高景山来贺生辰口传海陵语又得淮南地索将相大臣议事 
于是召三衙大将赵密等议举兵侍从台谏集议宰臣陈康伯传帝旨今日更不问和与守直问战当如何遣成闵为京湖制置使将禁卫五万 
御襄汉上疏允文曰兵来不除道敌为虚声以分我兵成其出淮奸谋尔不听卒遣闵七月海陵徙汴允文复语康伯闵军约程在江池宜令到 
池者驻池到江者驻江若敌兵出上流则荆湖之军捍于前江池之军援于后若出淮西则池之军出巢县江州军出无为可为淮西援是一军 
而两用之康伯然其说而闵军竟屯武昌九月海陵命李通为都督督造浮梁于淮水上海陵自将兵号百万毡帐相望钲鼓之声不绝十月自 
涡口渡淮先是刘锜措置淮东王权措置淮西至是权首弃庐州锜亦回扬州中外震恐陈康伯力赞亲征是月枢臣叶义问督江淮军允文参 
谋军事权自知州遁归锜回镇江尽失两淮矣十一月海陵率军临采石而别以兵争瓜洲朝命成闵代锜李显忠代权锜权皆召义问命允文 
往芜湖趣显忠交权军且犒师采石时权军犹在采石允文至采石权己去显忠未来敌骑充斥权败兵三五星散允文谓坐待显忠则误国事 
遂立招诸将勉以忠义曰金帛诰命皆在此待有功众曰今既有主请死战或曰公受命犒师不受命督战他人坏之公任其咎乎允文叱之曰 
危及社稷吾将安避至江滨见江北己筑高台对植绛旗二绣旗二中建黄屋海陵踞坐其下谍者言前一日刑白黑马祭天与众盟以明日济 
江晨炊玉麟堂先济者予黄金一两时敌兵实四十万马倍之宋军纔一万八千允文乃命诸将列大阵不动分戈船为五其二并东西岸而行 
其一驻中流藏精兵待战其二藏小港备不测部分甫毕敌己大呼海陵操小红旗麾数百艘绝江而来瞬息抵南岸者七十艘直薄宋军军小 
却允文入阵中抚时俊之背曰汝胆略闻四方立阵后则儿女子尔俊即挥双刀出士殊死战中流官军亦以海鳅船冲敌舟皆平沉敌半死半 
战日暮未退会有溃军自光州至允文授以旗鼓从山后转出敌疑援兵至始遁又命劲弓尾击退射大败之僵尸凡四千余杀万户二人俘千 
户五人又获五百余人敌兵不死于江者海陵悉敲杀之怒其不出江也以捷闻犒将士谓之曰敌今败明必复来夜半部分诸将分海舟缒上 
流别遣兵截杨林口敌果至因夹击之复大战焚其舟三百始遁去再以捷闻既而敌遣伪诏来谕王权似有宿约允文曰此反间也仍复书言 
权巳置宪典新将李世辅也愿一战以决雌雄海陵得书大怒遂焚龙凤车斩梁汉臣及造舟者二人乃趋瓜洲汉臣教海陵济江者也显忠至 
自芜湖允文语之曰敌入扬州必与瓜洲兵合京口无备我当往公能分兵相助乎显忠分李捧军万六千往京口叶义问亦命杨存中将所部 
来会允文还建康即上疏言敌败于采石将徼幸于瓜洲今我精兵聚京口持重待之可一战而胜乞少缓六飞之发至京口敌屯重兵滁河造 
三闸储水深数尺塞瓜洲口时杨存中成闵邵宏渊诸军皆聚京口不下二十万惟海鳅船不满百戈船半之允文谓遇风则使战船无风则使 
战舰数少恐不足用遂聚财治铁改修马船为战舰且借之平江命张深守滁河口扼大江之冲以苗定驻下蜀为援海陵至瓜洲允文与存中 
临江按试命战士踏车船中流上下三周金山回转如飞敌持满以待相顾骇愕海陵笑曰纸船耳一将跪奏南军有备不可轻愿驻扬州徐图 
进取海陵怒欲斩之哀谢良久杖之五十乙未海陵为其下所弒初海陵在瓜洲闻李宝由海道入胶西成闵诸军方顺流而下愈怒还扬州召 
诸将约三日济江否则尽杀之诸将谋曰进有渰杀之祸退有敲杀之忧柰何有万戴者曰杀主与南宋通和归乡则生矣众曰诺海陵有紫葺 
细军不临阵恒以自卫众患之有萧扎巴者绐之曰淮东子女玉帛皆聚海陵且嗾使往细军去而海陵被弒敌人退屯三十里遣使议和奏闻 
召入对帝慰藉嘉叹谓陈俊卿曰虞允文公忠出天性朕之裴度也诏免扈从往两淮措置允文至镇江奏收两淮三策不报明年正月帝至建 
康寻议回銮诏以杨存中充江淮荆襄路宣抚使允文副之给舍缴存中除命于是允文充川陕宣谕使陛辞言海陵既亡新生初立彼国方乱 
天相我恢复也和则海内气沮战则海内气伸帝以为然允文至蜀与大将吴璘议经略中原璘进取凤翔复巩州金治兵争陕西新复州郡蜀 
士欲弃之允文持不可孝宗受禅朝臣有言西事者谓官军进讨东不可过宝鸡北不可过德顺且欲用忠义人守新复州郡官军退守蜀口允 
文争之不得吴璘遂归河池盖用参知政事史浩议欲尽弃陕西台谏袁季任古附和其说允文再上疏大略言恢复莫先于陕西陕西五路新 
复州县又系于德顺之存亡一旦弃之则窥蜀之路愈多前后凡十五疏且移书陈康伯康伯牵于同列不能回也上将召允文问陕西事执政 
忌其来以显谟阁直学士知夔州寻又命奏事隆兴元年入对史浩既素主弃地及拜相亟行之且亲为诏有曰弃鸡肋之无多免狼心之未己 
允文入对言今日有八可战帝问及弃地允文以笏画地陈其利害帝曰此史浩误朕以敷文阁待制知太平州寻除兵部尚书湖北京西宣抚 
使改制置使时朝廷遣卢仲贤使金议和汤思退又欲弃唐邓海泗手诏谓唐邓非险要可寘度外允文五上疏力争思退怒即奏曰此皆以利 
害不切于己大言误国以邀美名宗社大事岂同戏剧帝意遂定思退阳请召允文实欲去之也允文上印犹以四州不可弃为请乞致仕诏以 
显谟阁学士知平江府思退意决和议割唐邓二年金兵复至思退贬帝悔不用允文言陈俊卿荐允文堪大用除端明殿学士同签书枢密院 
事干道元年拜参知政事兼知枢密院事是秋金遣完颜仲有所议偃蹇不敬允文请斩之廷有异论不果会钱端礼受李宏玉带事连允文为 
御史章服所论罢政奉祠三年二月召至阙除知枢密院事兼参知政事吴璘卒议择代帝谕允文曰吴璘既卒汪应辰恐不习军事无以易卿 
凡事不宜效张浚迂阔军前事卿一一亲临之即拜资政殿大学士四川宣抚使寻诏依旧知枢密事归蜀一月召至阙不数月复使蜀太上赐 
御书圣主得贤臣颂帝又为之制跋陛辞复以所御双履及甲冑赐焉过郢奏筑黄鹰山城过襄阳奏修府城至汉中又往沔阳九月至益昌先 
被手诏戒九事洎至蜀悉奉而行尤以军政为急又奏阅实诸军第其壮怯为三上备战中下备辎重老者少者不预汰兵凡万人减缗钱四百 
万汰去兵有劳绩者置员阙处之绍兴初兴洋义士以七万计大散之战将不授甲驱之先官军死亡略尽命利帅晁公武核实得二万三千九 
百余人又得陕西弓箭手法参绍兴制为一书俾将吏守之以马政付张松奏依旧制分茶马为川秦司初在枢府萧扎巴以刷军中人为言允 
文尝奏谕三衙抚存之至是金洋兴元归正人二万遮道诉系缧之苦允文分给官田俾咸振业时卭蜀十四郡告饥荒政凡六十五事剑倅献 
羡钱五万却之五年八月拜右仆射同中书门下平章事兼枢密使允文多荐知名士如洪适汪应辰及为相籍人才为三等有所见闻即记之 
号材馆录凡所举帝皆收用如胡铨周必大王十朋赵汝愚晁公武李焘其尤章著者也帝以兵冗财匮为忧允文与陈俊卿议革三衙杂役汰 
冗籍三军无怨言六年陈俊卿以奏留龚茂良忤帝意帝震怒俊卿待命浙江亭两日不报允文请对极论体貌之道迭拜榻前遂命判福州诏 
以范成大为祈请使为陵寝故金不从且谍报欲以三十万骑奉迁陵寝来归中外汹汹荆襄将帅皆请增戍允文谓金方惩海陵决不轻动不 
过以虚声撼我耳遂奏止之朝论纷然允文屹不动敌卒无他自庄文太子薨储位未定允文上疏恳陈七年正月上两宫尊号议始定下诏皇 
第三子恭王惇立为皇太子皇子恺以雄武保寍军节度使判寍国府皇太子寻尹临安侍卫马军司牧地旧在临安允文谓地狭不利刍牧请 
令就牧镇江缓急用骑过江便三军有怨语其后言者以此为言胡铨以台评去允文奏留之经筵铨荐朱熹帝问允文遂召熹熹不至检鼓院 
以六条抑上书人允文力言不可从之会庆节金使乌凌阿天锡入见金主壻也骄倨甚固请帝降榻问金主起居帝不许天锡跪不起侍臣错 
愕失措允文请大驾还禁中且谕之曰大驾既兴难再御殿使人来且随班上寿金使惭而退帝改仆射为左右丞相八年二月授允文特进左 
丞相兼枢密使梁克家为右丞相允文尝举克家自代不许是月以病乞解机政又荐克家靖重有宰相器至是始同相手诏付允文曰朕方欲 
武臣为枢密曹勋如何允文谓勋人品卑凡不可用既而以张说签书枢密院事右正言王希吕与台官交劾之帝怒希吕甚手诏与远恶监当 
允文缴回帝益怒梁克家曰希吕论张说台纲也左相救希吕国体也帝怒稍解遂薄希吕之罚四月御史萧之敏劾允文允文上章待罪帝过 
