<!-- { "loadSidebar": true } -->
二价奸民盗铸死徙相属以今交子校之大钱无铜炭之费无鼓铸之劳一夫挟纸日作十数万真赝莫辨售之不疑一触宪网破家坏产以赏 
告捕祸及无辜岁月之后公私之钱尽归藏镪之家商贾不行井市萧条比及悔悟恐无及矣时议大举交修言吾无以考验其实遽信之以举 
事岂不误国蜀帅席益既去帝问交修孰可守蜀者对以臣从子世将可用遂以世将为枢密直学士四川安抚制置使世将在蜀五年号为名 
帅自重兵聚关外以守蜀饷道险远漕舟自嘉陵江而上春夏涨而多覆秋冬涸而多胶绍兴初宣抚副使吴玠始行陆运调成都潼川利州三 
路夫十万县官部送邀赏争先十毙三四至是交修言养兵所以保蜀民不堪命则腹心先溃臣愚欲三月以后九月以前第存守关正兵余悉 
就粮他州则守关者水运可给分戍者陆运可免帝命学士院述交修意诏玠行之议徽宗配享功臣交修奏韩忠彦建中靖国初为相贤誉翕 
然时号小元佑从之人大允服八年夏以亲老除宝文阁学士知信州入辞上欲留侍经筵力言母老愿奉祠里中以便养改提举江州太平兴 
国宫九年六月召还除兵部尚书翰林学士兼侍讲时河南新复交修奏京西陕右取士之法乞如祖宗时设诸科之目以待西北之士别为号 
于南宫以收五路之才诏令五路讨论逾年复请补外除端明殿学士知合州却私请免上供以万计领州数月卒交修简重寡言进止有度在 
词苑号为称职自其从祖宿从父宗愈至交修世将皆在禁林中兴以后学士三入者自交修始

　　△綦崇礼

　　綦崇礼字叔厚高密人后徙淮之北海祖及父皆中明经进士科崇礼幼颖迈十岁能作邑人墓镵父见大惊曰吾家积善之报其在兹乎 
及入太学诸生溺于王氏新语少能词艺者徽宗幸太学崇礼出二表祭酒与同列大称其工登重和元年上舍第调淄县主簿为太学正迁博 
士改宣教郎秘书省正字建炎初除工部员外郎 【按宋名臣言行别录作建炎戊申除尚书工部员外郎云云宋史本传似俱是徽宗时官 
而于下文驾如平江不合矣今据增】 寻为起居郎摄给事中召试政事堂为制诰三篇不淹晷而就辞翰奇伟拜中书舍人赐三品服进用之 
速近世所未有车驾如平江有旨邹浩追复龙图阁待制崇礼当行词推帝所以褒恤遗直之意有曰处心不欺养气至大言期寤意引裾尝犯 
于雷霆计不顾身去国再迁于岭徼羣臣动色志士倾心又曰英爽不妄想生气之犹在奸谀巳死知朽骨之尚寒同列推重除试尚书吏部侍 
郎寻兼直学士院以徽猷阁直学士知漳州其俗悍强号难治属有巨寇起建州声撼邻境人心动摇崇礼牧民御众一如常日讫盗息环城内 
外安堵如故徙知明州召为吏部侍郎兼权直学士院时有诏侍从官日轮一员具前代及本朝事关治体者一二事以进崇礼谓非旧典且越 
职望令讲读官三五日一进乃命学士与南省官如前诏又言驻跸临安以浙西为根本宜固江淮之守然后可以图兴复蜀在万里外当召用 
其士夫慰安远人之心时兵革后省漕簿书残毁几尽崇礼再执铨法熟于典故讨论沿革援据该审吏不得容其私后有诏重刊七司条敕崇 
礼所建明悉书为令移兵部侍郎仍进直学士院御笔处分召至都堂令条具进讨固守利害崇礼奏谍传金人并兵趣川陕盖以向来江左用 
兵非敌之便故二三岁来悉力窥蜀其意以为蜀若不守江浙自摇故必图之非特报前日吴玠一败而已今日利害在蜀兵之胜负九月御笔 
除翰林学士自靖康后从官以御笔除拜自此始杨惟忠邢焕以节度使致仕告由舍人院出崇礼言祖宗时凡节钺臣僚得谢并纳节别除一 
官致仕熙寍闲富弼以元勋始令特带节钺致仕其后继者鲁公亮文彦博他人岂可援以为例诏自今如祖宗故典进兼侍读兼史馆修撰时 
有旨重修神宗哲宗正史兵火之后典籍散亡崇礼奏神宗实录墨本元佑所修已是成书朱本出蔡卞手多所附会乞将朱墨本参照修定哲 
宗实录崇寍闲蔡京提举编修增饰语言变乱是非难以便据旧录修定欲乞访求故家文献又奏知湖州汪藻所编类元符庚辰至建炎巳酉 
三十年事迹乞下藻以已成文字赴本所参照并从之尝进唐太宗录刺史姓名于屏风故事曰牧民之吏咸得其良则治功成苟能效当时之 
事以守令姓名详列于屏简在帝心则人知尽心职业再入翰林凡五年所撰诏命数百篇文简意明不私美不寄怨深得代言之体以宝文阁 
直学士知绍兴府刘豫导金人入侵扬楚震扰高宗躬御戎衣次吴会崇礼以近臣承方面谓浙东一道为行都肘腋之地备御不可不谨密疏 
于朝得便宜从事于是缮城郭厉甲兵输钱帛以犒王师简舟舰以扼海道疚心夙夜殆废食寝及春帝还七州晏然期年上印绶退居台州卒 
年六十赠左朝议大夫 【按宋名臣言行别录作进爵高密侯赠朝议大夫】 崇礼覃心辞章洞晓音律酒酣气振议论风生晚方登第以县 
主簿骤升华要极润色论思之选端方亮直不惮强御秦桧罢政崇礼草词显著其恶无所隐桧深憾之及再相矫诏下台州就崇礼家索其藁  
【按宋名臣言行别录作称诏下台州取壬子八月所赐御笔与本传互异】 自于帝前纳之且将修怨会崇礼已没故身后所得恩泽其家 
畏惧不敢陈士大夫亦无敢为其任保云

　　钦定续通志卷三百七十九

　　●钦定续通志卷三百八十　列传一百八十

　　列传

　　宋 【八十四】

　　○宋八十四

　　章谊　　　　韩肖冑　　　陈公辅　　张觷　　　　胡松年　　　曹勋　　李植　　　　韩公裔

　　章谊
　　韩肖冑
　　陈公辅
　　张觷
　　胡松年
　　曹勋
　　李植
　　韩公裔

　　△章谊

　　章谊字宜叟建州浦城人登崇寍四年进士第补怀州司法参军厯漳台二州教授杭州通判建炎初陈通寇钱塘部使者檄谊聚杭州七 
县弓兵以张声势会王渊讨贼谊随渊得入城贼平旋加抚定人皆德之苗刘为变帝问羣臣曰今日之事何如时希孟辄曰乞问三军谊越班 
斥之曰问三军何义若将鼓乱邪希孟即立屏息帝嘉之事定窜希孟吉阳军谊迁秩擢仓部员外郎奉使二浙贸易祠牒以济军用以稽迟罢 
召为驾部员外郎迁殿中侍御史张浚宣抚陕西谊奏事任已重处断太专当除副贰助之何■〈〈卤，仌代乂〉上木下〉赠官谊论其折 
冲无谋守御无策乃中国招祸之首乞寝免邵青自太平乘舟抵平江所至刦掠谊请置水军于驻跸之地且言古舟师有三等大为阵脚次为 
战船小为传令皆可为战之备诏淮南三宣抚措置谊又献战守四策谓有江海必资舟檝战守之具有险阻必资郡县防守之力有兵将必驾 
驭抚循不可为将帅自卫之资有粮赋必漕运转输不可为盗贼侵据之用四者各付能臣分路以办重赏严罚谁敢不用命诏问保民弭盗遏 
寇生财之策谊对曰去奸贪残虐之吏则民可保用循良廉平之吏则盗可弭敌寇未遏以未得折冲御侮之臣财赋未裕以未得掌财心计之 
臣诏集议明堂配享谊言国家既以太祖配天子郊比周之后稷则太宗宜配帝于明堂以比周之文王后不果行绍兴二年除大理卿寻除权 
吏部侍郎乞诏有司编类四选通知之条与一司专用之法兼以前后续降指挥自成一书则铨曹有可守之法奸吏无舞文之弊改刑部侍郎 
兼详定一司敕令奏比修绍兴敕令格式其忠厚之意则本于祖宗其纲条之举则仍于旧贯今在有司为日既久州县推行渐见抵牾欲承疑 
遵用则众听惑而不孚欲因事申明则法屡变而难守乞诏监司郡守与承用官司参考祖宗旧典各摭新书之阙遗条具以闻然后命官审订 
删去着为定法迁徽猷阁直学士枢密都承旨奏今日神武兵萃于五军多逃亡之余市井之人殿班亲军倚以侍卫者曾无千百愿陛下酌汉 
唐南北禁卫之意修本朝遴选班直之法选五军及诸州各为一卫合取万人分为两卫则禁卫益增严四年金遣李永寿王翊来求还刘豫之 
俘及西北人在东南者又欲画江以益刘豫时议难之加谊龙图阁学士充军前奉表通问使至云中与尼雅满乌舍论事不少屈还至南京刘 
豫留之以计得归擢刑部尚书迁户部言祖宗设官理财内则户部外则诸路转运使东南委输最盛则又置发运以督诸路供输之入皆有移 
用补助之法户部仰以不乏者也今川广荆湖土贡岁输不入王府者累年矣皆发运使失职之罪也顷因定都汴京故发运使置司真泗今驻 
吴会则发运当在荆湖南北之闲望讨论发运置司之地选能臣以充其任又言户部左右曹之设诸路则运司左曹之属也提举则右曹之属 
也若复发运司于诸路各置转运使副二员以一员检察常平以应右曹之选则户部财用无陷失矣五年以疾请郡除龙图阁学士知温州适 
岁大旱米斗千文钱谊用刘晏招商之法置场增直以籴米商辐辏其价自平部使者以状闻诏迁官一等六年移守平江明年移跸建康复为 
户部尚书谊奏屯田之策谓今三大将各屯一路如各捐数县地均给将士收其余以省转输非小补也七年帝还临安以谊为端明殿学士江 
南东路安抚大使知建康府兼行宫留守未几提举亳州明道宫代还八年卒年六十一谥忠恪谊宽厚长者为台官独存大体士论归之子八 
人駽驹驷驔■〈马卒〉駉驰骃

　　△韩肖冑

　　韩肖冑字似夫相州安阳人曾祖琦祖忠彦再世为相父治肖冑以荫补承务郎厯开封府司录赐同上舍出身除卫尉少卿赐三品服寻 
假给事中充贺辽国生辰使既还时治守相州请祠肖冑因乞补外侍疾诏除直秘阁知相州代其父任在相四年王师傅燕肖冑策幽蓟且有 
变阴为守备已而金骑入境野无所掠而去建炎二年知江州入为祠部郎迁左司尝言中原未复所恃长江之险淮南实为屏蔽沃野千里近 
多荒废若广修农事则转饷可省兵食可足自是置局建康行屯田于江淮又应诏陈五事曰远斥堠戢戍兵防海道援中原修军政擢工部侍 
郎时川陕马纲路通塞不常请于广西邕州置司互市诸蕃马诏行之绍兴二年诏百官各言省费裕国强兵息民之策肖冑言天下财赋窠名 
旧悉隶三司今户部惟有上供之目问诸路窠名于户部户部不能悉问诸州窠名于漕司漕司不能悉失一窠名则此项遂亡愿诏诸路漕司 
括州县出纳可罢罢之可并并之立为定籍漕司总诸州户部总诸路则无失陷矣经费之大莫过养兵今人亡而冒请者众愿立诸军核实之 
法重将帅冒请之罪则兵数得实饷给不虚省费裕国此其大者生民常赋之外迫以军须吏缘为奸敛取百端复为寇所迫逐田桑失时寇去 
复业未及息肩催科之吏己呼其门矣愿诏郡邑招集流散官贷之种俟及三年始责其赋置籍书之以课殿最强兵息民此其先者时多所采 
纳又请复天地日月星辰社稷之祀于是下有司定一岁祭礼迁吏部侍郎时条例散失吏因为奸肖冑立重赏俾各省记编为条目舞文之弊 
始革阵亡补官得占射差遣而在部常调人守待不能注授肖冑请阵亡惟许本家用恩例异姓候经任收使遂无不均且严六部出入之禁而 
