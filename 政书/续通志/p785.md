<!-- { "loadSidebar": true } -->
请出之陈升之为枢密副使论其不当升之去陶亦知卫州改蔡州明年复以右正言召陶言臣与四人同补郡独两人召请并还唐介吕诲等 
英宗知宗正寺踰年不就职陶上疏言曰自至和中圣躬违豫之后天下颙颙无所寄命交章抗疏请早择宗室亲贤以建储嗣陛下顺民欲而 
安人心亲发德音锐为此举中外摇摇之心一旦定矣厥后浸润稽缓岂免忧疑流言或云事由嫔御宦侍姑息之语圣意因而惑焉使远近奸 
邪得以窥间伺隙可不惜哉既而韩琦决策遂立为皇子英宗即位加直史馆修起居注为皇子伴读淮阳颍王府翊善知制诰进龙图阁学士 
知永兴军召为太子詹事神宗立迁枢密直学士拜御史中丞郭逵以签书枢密宣抚陕西召令还都陶言韩琦置逵二府至用太祖故事出师 
劫制人主琦必有奸言惑乱圣德愿罢逵为渭州帝曰逵先帝所用今无罪黜之是章先帝用人之失也陶既不得逞遂以琦不押文德常朝班 
奏劾之陶始受知于琦骤加奖拔帝初临御颇不悦执政之专陶料必易置大臣欲自规重位故视琦如仇力攻之琦闭门待罪帝徙陶为翰林 
学士旋出知陈州入权三司使吕公着言其反复不可近又以侍读学士知蔡州厯河南府许汝陈三州以东宫旧臣加观文殿学士帝终薄其 
为人不复用元丰三年卒年六十一赠吏部尚书谥曰文恪陶微时苦贫其友姜愚乐施念陶奉母厚恤之捐数百千为之娶陶既贵尹洛愚老 
而丧明往谒之陶对之邈然闻者益薄其为人

　　△王子韶

　　王子韶字圣美太原人中进士第王安石引入条例司擢监察御史里行出按明州留振狱 【按宋史无择传作苗振】 安石恶祖无择 
子韶迎其意发无择在杭州时事自京师逮对而以振狱付张载无择遂废子韶出知上元县迁湖南转运判官御史张商英劾其不葬父母贬 
知高邮县由司农丞提举两浙常平入对神宗与论字学留为资善堂修定说文官礼部员外郎改库部元佑中厯吏部郎中卫尉少卿迁太常 
谏官刘安世言熙寍初士大夫有十钻之目子韶为衙内钻指其交结要人子弟如刀钻之利又陷祖无择于深文缙绅所共鄙薄岂宜污礼乐 
之地改卫尉卿安世复言因弹击而获超迁是启侥幸也乃出知沧州入为秘书少监迎伴辽使御下苛刻军吏因被酒刃伤子韶及其子又出 
知济州复以太常少卿召进秘书监拜集贤殿修撰知明州卒崇寍二年诏赠显谟阁待制

　　钦定续通志卷三百四十八

　　●钦定续通志卷三百四十九　列传一百四十九

　　列传

　　宋 【五十二】

　　○宋五十二

　　任颛　　　　李参　　　　郭申锡　　傅求　　　　张景宪　　　窦卞　　张瓌　　　　孙瑜　　　　许遵　　卢士宗　 
　　钱象先　　　韩璹　　杜纯【纮】　　　杜常　　　　谢麟　　王宗室　　　王吉甫

　　任颛
　　李参
　　郭申锡
　　傅求
　　张景宪
　　窦卞
　　张瓌
　　孙瑜
　　许遵
　　卢士宗
　　钱象先
　　韩璹
　　杜纯
　　杜常
　　谢麟
　　王宗望
　　王吉甫

　　△任颛

　　任颛字诚之青州寿光人举进士得同学究出身至卫丞擢盐铁判官陕西铸康定大铜钱颛曰坏五为一以一当十恐犯者众卒如其言 
夏人纳款遣使要请十一事甚者欲去臣称男颛押伴一切晓以义辞折而去出为京西转运使奏计京师元昊为下所杀遣杨守素来告哀守 
素乃始为元昊谋不称臣纳赐节者也仁宗记尝屈其使者复使押伴颛问守素其主所以死不能对讫去不取肆改知凤翔府帝语辅臣颛宜 
备朝廷委任留判三司凭由司为谅祚册礼使采摭西夏风物山川道里出入攻取之要为治戎精要三篇上之进直史馆迁河东转运使帝尝 
以禁帑金帛赐河北亦欲与河东颛辞曰受委制财用而先有求不敢颛为使者每行部必择僚佐之贤者一人与俱凡事必与议未尝以胥吏 
自随人安其政入为盐铁副使擢天章阁待制侬贼犯岭外以颛知潭州宣抚司以宣毅卒有功檄补军校颛察其色动曰必有异志执按之具 
服为贼内应搜其家得所记潭事甚悉枭首以徇诏书褒激赐白金五百两进龙图阁直学士知渭州坐在潭日贱市死商珠降为待制时四路 
以边警闻渭独无所上朝廷以斥候不密颛力言无他虞帝使觇之信乃还学士徙徐州以太子宾客致仕积官户部侍郎卒年七十八

　　△李参

　　李参字清臣郓州须城人以荫知盐山县岁饥谕富室出粟平其直予民不能籴者给以糟籺所活数万通判定州知荆门军荆门岁以夏 
伐竹输荆南造舟积日久多蠹恶不可用牙校破产不偿责参请冬伐竹度其费以给余募商人与为市均得其利厯知兴元府淮南京西陕西 
转运使部多戍兵苦食少参审订其阙令民自隐度麦粟之赢先贷以钱俟谷熟还之官号青苗钱经数年廪有羡粮熙寍青苗法盖萌于此朝 
廷患边费益广参建议辇钱边郡以平估籴权罢入中法此其去省榷货钱千万计召为盐铁副使以右谏议大夫为河北都转运使移河东知 
荆南嘉佑七年召为三司使参知政事孙抃曰参为主计外台将承风刻剥天下乃改羣牧使治平初加集贤院学士知瀛州赐黄金百两帅臣 
有赐自参始再迁枢密直学士知秦州蕃酋药家族作乱讨平之得良田五百顷以募弓箭手居镇阅岁未尝以边事闻英宗遣使问故对曰将 
在边期于无事而已不敢妄以寇贻主忧以疾解边任判西京御史台起知曹濮二州神宗久知其才书姓名于殿柱以知永兴军未行卒年七 
十四参无学术然刚果严深喜发擿奸伏不假贷事至即决虽簿书纤悉不遗时称能吏

　　△郭申锡

　　郭申锡字延之魏人自言唐代公元振之后第进士为晋陵尉知博州州兵出戍有欲胁众为乱者申锡戮一人黥二人乃定奏至仁宗曰 
小官临事如此岂易得即为御史台推直官数上疏论事大臣不便鞫狱庆州京东盗执濮州通判并渊迁知州事悉擒凶党斩以徇召为侍御 
史遂知杂事屡诋权幸无所避为盐铁副使相视决河坐讼李参失实黜知濠州帝明榜朝堂称其欺诬以儆在位旋加直史馆知江宁府再副 
盐铁进天章阁待制知邓州河中种谔取绥州申锡曰边患将自此始及谅祚死请捐前故听其子袭爵且言曰二虏赖岁币甚厚渝平岂其所 
利必有以致之但得重将守边不要功生事则善矣着边鄙守御策以给事中致仕卒年七十七

　　△傅求

　　傅求字命之考城人进士甲科通判泗州徙大名府府守吕夷简委以事夷简入相荐其才擢知宿州提点西川益州刑狱 【按宋史地 
理志川峡四路益州为剑南西川节度西川本传讹江西今据改】 为梓州路转运使夷獠寇合江钤辖司会兵掩击求驰往按所以状乃县吏 
冒取播州田獠故恐而叛即黥吏置岭南夷人闻之散去益州文彦博上其状进秩徙陕西关中行当十铁钱盗铸不可计求请变法时州县巳 
散二百八十万缗亟下令更为当三民出不意荡产失业多自经死然盗铸遂止自康定用兵移税输边民力大困求令输本州岛而转钱以供边 
籴民受其惠而兵食亦足召为户部副使陇右蕃酋凌戬献古渭州地秦州范祥纳之请缮城屯兵又括熟户田诸羌靳之相率叛夏人欲得渭 
地移文来索后帅张升以祥贪利生事请弃之诏求往视求以为城已讫役且已得而弃非所以强国威乃诏谕羌众反其田报夏人以渭非其 
有不应索正其封疆而还兵遂解进天章阁待制陕西都转运使加龙图阁直学士知庆州环之定边砦蕃官苏恩以小过疑惧而遁将佐议致 
讨泾原既出师境上求谓恩非素携贰者乘以兵必起边患但遣裨将从十数卒扣其帐开以祸福恩感泣还砦如初入判太常寺权发遣开封 
府迁枢密直学士知定州复以龙图阁学士权开封求本有吏能干局至是老病断狱数差失御史言其不胜任出知兖州卒年七十一

　　△张景宪

　　张景宪字正国河南人以父师德任淮南转运副使山阳令郑昉赃累巨万亲戚多要人景宪首案治流之岭外贪吏望风引去徙京西东 
转运使王逵居郓专持吏短长求请贿谢如所欲景宪上其恶编置宿州熙寍初为户部副使韩绛筑抚寍罗鄂特两城帝命景宪往视始受诏 
即言城不可守固不待到而后知也未几抚寍陷至延安又言罗鄂特邈然孤城凿井无水将何以守臣在道所见师劳民困之状非一愿罢徒 
劳之役废无用之城严饬边将为守计恐黠羌多诈缓急或为内应宜亟止之陕西转运司议欲限半岁令民悉纳钱于官而易以交子景宪言 
此法可行于蜀耳若施之陕西民将无以为命其后卒不行加集贤殿修撰为河东都转运使议者欲分河东为两路景宪言本地道肥硗相杂 
州县贫富亦异正宜有无相通分之不便议遂寝改知瀛州上言比岁多不登民债逋欠今方小稔而官督使并偿道路流言其祸乃甚于凶岁 
愿以宽假帝从之仍下其事元丰初年知河阳时方讨西南蛮景宪入辞因言小丑跳梁殆边吏扰之耳且其巢穴险阻若动兵远征万一馈饷 
不继则我师坐困矣帝曰卿言是也然朝廷有不得已者明年徙同州以太中大夫卒年七十七景宪在仁宗朝为部使者时吏治尚宽独多深 
刺及熙寍以来吏治峻急景宪反济以宽方新法之行不刻一人居官不畏强御非公事不及执政之门自负所守于人少许可母卒一夕须发 
尽白世以此称之

　　△窦卞

　　窦卞字彦法曹州冤句人进士第二通判汝州秦悼王葬汝宗室来汝者众得兵三千郡守林潍以汝与其乡近因使辇薪刍铁石致其家 
众怨愤谋杀潍会日暮间闭不果遂挟大校叛卞启关招谕之曰汝曹特醉酒狂呼尔毋恐忽少定乃密推首恶羁之请于朝诏潍致仕悉配徙 
乱者加集贤校理知太常院知绛州开封府推官方禁销金为衣皇城卒捕得之属卞治以中禁为言奏曰真宗行此制自掖廷始命不正以法 
无以示天下且非祖宗立法意英宗从其请寻知深州熙寍初河决滹沱水及郡城地大震流民自恩冀来踵相接卞发常平粟食之吏白擅发 
且获罪卞曰俟请而得报民死矣吾寍以一身活数万人寻以请诏许之外间讹言水大至卞下令敢言者斩一日复报大水且至吏请闭门卞 
不可既而果妄时发六州卒筑武疆陈卒惰主者笞之不服卞曰厢兵犯将校法不至重然兴役聚工不可拘以常法命斩之以闻有诏嘉奖还 
为户部判官同修起居注进天章阁待制判昭文馆将作监寻坐王永年事夺职提举灵仙观卒年四十五

　　△张瓌

　　张瓌字唐公洎之孙也举进士以妇父王钦若嫌召试学士院赐第除秘阁校理同知太常礼院谥钱惟演曰文墨其子擿登闻鼓上诉仁 
宗使问状瓌条奏甚切朝廷不能夺乃赐谥曰思判吏部南曹为开封府推官知洪州营校督役苛急其徒三百人将以夜杀之求不获持甲噪 
于门请易校瓌召问谕遣明日推治黠者十人不为易校十年不会课文彦博为言特迁之徙两浙转运使加直史馆知颍州扬州即拜淮南转 
运使三司下诸道贵羡财淮南独上金九钱三司使怒移文谯切瓌以赋数民贫对入修起居注知制诰草故相刘沆赠官制颇言其附会取显 
