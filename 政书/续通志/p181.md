<!-- { "loadSidebar": true } -->
　　后妃传

　　唐 【三】

　　○唐三

　　宣宗元昭鼌皇后　　懿宗惠安王皇后恭宪王皇后　　郭淑妃昭宗何皇后

　　△宣宗元昭鼌皇后

　　宣宗元昭鼌皇后不详其世少入邸最见宠答及即位以为美人大中中薨赠昭容诏翰林学士萧寘铭其窆具载生郓王万寿公主后夔 
昭等五王居内院而郓独出阁及即位是为懿宗外颇疑帝非长寘出铭辞以示外廷乃解帝追册昭容为皇太后上尊谥诏后二等以上亲悉 
官之配主宣宗庙自建陵曰庆陵置宫寝

　　△懿宗惠安王皇后

　　懿宗惠安王皇后亦失所来咸通中册号贵妃生普王七年薨十四年王即位是为僖宗追尊皇太后册上谥号祔主懿宗庙即其园为寿 
陵后属缌以上帝悉官之

　　△恭宪王皇后

　　恭宪王皇后其出至微咸通中列后庭得幸生寿王而卒王立是为昭宗追号皇太后上谥祔主懿宗室即故葬号安陵召后弟瓌官之景 
福初瓌位任寖重帝亦以外家倚之为中尉杨复恭所媢表为黔南节度使瓌之镇道吉柏江复恭密谕杨守亮覆其家

　　△郭淑妃

　　郭淑妃幼入郓王邸宣宗在位春秋高恶人言立太子事王以嫡长居外宫心常忧惴妃护侍左右慰安起居终得无恙生女未能言忽曰 
得活王惊异之及即位以妃为美人进拜淑妃女为同昌公主下嫁韦保衡保衡处内宅妃以主故出入娱饮不禁是时哗言与保衡乱莫得其 
端僖宗立保衡缘他罪为人所发且污旧谤卒贬死妃犹处禁中黄巢之难天子出蜀仓卒妃不及从遂流落闾里不知所终

　　△昭宗何皇后

　　昭宗何皇后梓州人系族不显帝为寿王后得侍婉丽多智恩答厚甚既即位号淑妃从狩华州诏册为皇后生哀帝德王裕平原公主 【 
按吴缜纠谬云凡后妃传必书所生独何后传不书然缜亦祇引哀帝德王为证而未及平原公主也今考公主传并为补入】 光化三年帝猎 
夜归后遣德王还邸遇刘季述留王紫庭院明日季述等挟王陈兵召百官胁帝内禅后恐贼加害天子即取玺授季述与帝同幽东宫贼平反 
正天复中从帝幸凤翔李茂贞请帝劳军不得己后从御南楼会朱全忠逼帝东迁后谓帝曰此后大家夫妇委身贼手矣涕数行下帝奔播既 
屡威柄尽丧左右皆捍逆庸奴 【按吴缜纠谬捍当作悍】 后侍膳服无须臾去侧至洛帝忧忽忽与后相视无死所已而遇弒哀帝即位尊 
为皇太后宫中不敢哭徙居积善宫号积善太后帝将禅天下后亦遇害初蒋玄晖为全忠邀九锡入喻后度不免见玄晖垂泣祈哀以母子托 
命宣徽使赵殷衡谮于全忠曰玄晖等铭石像瘗积善宫将复唐全忠怒遂遣人缢后以丑名加之废为庶人

　　△公主附

　　世祖一女
　　同安公主高祖同母媦也下嫁隋州刺史王裕贞观时以属尊进大长公主永徽初赐实户三百薨裕隋司徒柬之子终开府仪同三司
　　高祖十九女
　　长沙公主下嫁冯少师
　　襄阳公主下嫁窦诞
　　平阳昭公主太穆皇后所生下嫁柴绍初高祖兵兴主居长安绍曰尊公将以兵清京师我欲往恐不能偕柰何主曰公行矣我自为计绍 
诡道走并州主奔鄠发家赀招南山亡命得数百人以应帝于是名贼何潘仁壁司竹园杀行人称总管主遣家奴马三宝喻降之共攻鄠别部 
贼李仲文向善志邱师利等各持所领会戏下因畧地盩厔武功始平下之乃申法誓众禁剽夺远近咸附勒兵七万威振关中帝度河绍以数 
百骑并南山来迎主引精兵万人与秦王会渭北绍及主对置幕府分定京师号娘子军帝即位以功给赉不涯武德六年薨葬加前后部羽葆 
鼓吹大路麾幢虎贲甲卒班剑太常议妇人葬古无鼓吹帝不从曰鼓吹军乐也往者主身执金鼓参佐命于古有邪宜用之
　　高密公主下嫁长孙孝政又嫁段纶纶隋兵部尚书文振子为工部尚书杞国公永徽六年主薨遗命吾葬必令墓东向以望献陵冀不忘 
孝也
　　长广公主始封桂阳下嫁赵慈景慈景陇西人帝美其姿致故妻之帝起兵或劝亡去对曰母以我为念且安往吏捕系于狱帝平京师引 
拜开化郡公为华州刺史讨尧君素战死赠秦州刺史谥曰忠公主更嫁杨师道聪悟有思工为诗豪侈自肆晚稍折节以寿薨
　　长沙公主始封万春下嫁豆卢宽子怀让
　　房陵公主始封永嘉下嫁窦奉节又嫁贺兰僧伽
　　九江公主下嫁执失思力
　　庐江公主下嫁乔师望为同州刺史
　　南昌 【吴缜云苏朂传作南康】 公主下嫁苏朂
　　安平公主下嫁杨思敬
　　淮南公主下嫁封道言 【吴缜云封伦传作言道】
　　真定公主下嫁崔恭礼 【按吴缜纠谬云公主传言真定公主嫁崔恭礼馆陶公主嫁崔宣庆而崔器传云恭礼尚馆陶今考旧书器传 
亦同则此处误也】
　　衡阳公主下嫁阿史那社尔
　　丹阳公主下嫁辥万彻万彻蠢甚公主羞不与同席者数月太宗闻笑焉为置酒悉召它壻与万彻从容语握槊赌所佩刀阳不胜遂解赐 
之主喜命同载以归
　　临海公主下嫁裴律师
　　馆陶公主下嫁崔宣庆
　　安定公主始封千金下嫁温挺挺死又嫁郑敬玄
　　常乐公主下嫁赵瓌生女为周王妃武后杀之逐瓌括州刺史徙寿州越王贞将举兵遣瓌书假道瓌将应之主进使者曰为我谢王与其 
进不与其退若诸王皆丈夫不应淹久至是我闻杨氏篡周尉迟迥乃周出犹能连突厥使天下响震况诸王国懿亲宗社所托不舍生取义尚 
何须耶人臣同国患为忠不同为逆王等勉之王败周兴劾瓌与主连谋皆被杀
　　太宗二十一女
　　襄城公主下嫁萧锐性孝睦动循矩法帝敕诸公主视为师式有司告营别第辞曰妇事舅姑如父母异宫则定省阙止葺故第门列双戟 
而已锐卒更嫁姜简永徽二年薨
　　汝南公主蚤薨
　　南平公主下嫁王敬直以累斥岭南更嫁刘玄意
　　遂安公主下嫁窦逵逵死又嫁王大礼
　　长乐公主下嫁长孙冲帝以长孙皇后所生敕有司装赍倍长公主魏征谏止之
　　豫章公主下嫁唐义识 【按吴缜纠谬云唐俭传及宰相世系表皆作善识则义字误也今姑仍原文】
　　北景公主始封巴陵下嫁柴令武坐与房遗爱谋反同主赐死
　　普安公主下嫁史仁表
　　东阳公主下嫁高履行高宗即位进为大长公主韦正矩之诛主坐婚家斥徙集州又坐章怀太子累夺邑封临川公主韦贵妃所生下嫁 
周道务主工籀隶能属文高宗立上孝德颂帝下诏褎答永徽初进长公主恩赏卓异永淳初薨道务殿中大监谯郡公范之子厯营州都督检 
校右骁卫将军谥曰襄
　　清河公主名敬字德贤下嫁程怀亮薨麟德时陪葬昭陵怀亮知节子也
　　【按吴缜纠谬云程知节传载子处亮尚清和公主怀字当是处字之误】
　　终寍远将军
　　兰陵公主名淑字丽贞下嫁窦怀悊薨显庆时怀悊官兖州都督太穆皇后之族子晋安公主下嫁韦思安又嫁杨仁辂
　　安康公主下嫁独孤谋
　　新兴公主下嫁长孙曦
　　城阳公主下嫁杜荷坐太子承干事诛又嫁辥瓘初主之婚帝使卜之繇曰二火皆食始同荣末同戚请昼昏则吉马周谏曰朝谒以朝思 
相戒也讲习以昼思相成也燕饮以昃思相欢也婚合以夜思相亲也今先乱其始不可帝乃止麟德初瓘厯左奉宸卫将军主坐巫蛊斥瓘房 
州刺史主从之官咸亨中主薨而瓘卒双柩还京师子顗封河东县侯济州剌史琅琊王冲起兵顗与弟绍以所部庸调作兵募士且应之冲败 
杀都吏以灭口事泄下狱俱死
　　合浦公主始封高阳下嫁房玄龄子遗爱主帝所爱故礼异他壻王负所爱而骄房遗直以嫡当拜银青光禄大夫让弟遗爱帝不许玄龄 
卒主导遗爱异赀既而反谮之遗直自言帝痛让主乃免自是稍疏外主怏怏永徽中与遗爱谋反赐死
　　金山公主蚤薨
　　晋阳公主字明达幼字兕子文德皇后所生后崩时主始孩不之识及五岁经后所游地哀不自胜帝诸子唯晋王及主最少故亲畜之王 
每出合主送至虔化门泣而别王胜衣班于朝主泣曰兄今与羣臣同列不得在内乎临帝飞白书下不能辨薨年十二
　　常山公主未及下嫁薨显庆时
　　新城公主晋阳母弟也下嫁长孙诠诠以罪徙巂州更嫁韦正矩为奉冕大夫遇主不以礼俄而主暴薨高宗诏三司杂治正矩不能辩伏 
诛
　　高宗三女
　　义阳公主萧淑妃所生下嫁权毅
　　高安公主义阳母弟也始封宣城下嫁颍州刺史王勖天授中勖为武后所诛神龙初进册长公主实封千户开府置官属睿宗立增户千 
薨开元时
　　太平公主则天皇后所生后爱之倾诸女下嫁辥绍绍死更嫁武承嗣会承嗣小疾罢婚后杀武攸暨妻以配主主方额广颐多阴谋后常 
谓类我而主内与谋外检畏终后世无它訾永淳之前亲王食实户八百增至千辄止公主不过三百而主独加户五千及圣厯时进及三千户 
预诛二张功增号镇国与相王均封五千与相王卫王成王长寍安乐二公主给卫士环第十步一区持兵呵卫僭肖宫省神龙时与长寍安乐 
宜城新都定安金城凡七公主皆开府置官属视亲王主三子崇简崇敏崇行皆拜三品韦后上官昭容用事自以谋出主下远甚惮之主亦自 
以轧而可胜故益横于是推进天下士谓儒者多窭狭厚持金帛谢之以动大议远近翕然向之玄宗将诛韦氏主与秘计遣子崇简从事定将 
立相王未有以发其端者主顾温王乃儿子可劫以为功乃入见王曰天下事归相王此非儿所坐乃掖王下取乘舆服进睿宗睿宗即位主权 
由此震天下加实封至万户三子封王余皆祭酒九卿主每奏事漏数徙乃得退所言皆从有所论荐或自寒穴躐进至侍从旋踵将相朝廷大 
政事非关决不下间不朝则宰相就第咨判天子殆画可而己主侍武后久善策人主微指先事逢合无不中田园徧近甸皆上腴吴蜀岭峤市 
作器用州县护送道相望也天下珍滋谲怪充于家供帐声伎与天子等侍儿曳纨縠者数百奴伯妪监千人陇右牧马至万匹长安浮屠慧范 
畜赀千万谐结权近本善张易之及易之诛或言其豫谋者于是封上庸郡公月给奉稍主乳媪与通奏擢三品御史大夫玄宗以太子监国使 
宋王岐王总禁兵主恚权分乘辇至光范门召宰相白废太子于是宋璟姚元之不悦请主出东都帝不许诏主居蒲州主大望太子惧奏斥璟 
元之以销戢怨嫌主居外四月太子表追还京师时宰相七人五出主门下又左羽林大将军常元楷知羽林军李慈皆私谒主主内忌太子明 
又宰相皆其党乃有逆谋先天二年 【即开元元年也考是年玄宗已即位而传中尚称太子岂以睿宗尚与政故耶】 与尚书左仆射窦怀 
贞侍中岑羲中书令萧至忠崔湜太子少保辥稷雍州长史李晋右散骑常侍昭文馆学士贾应福鸿胪卿唐晙及元楷慈慧范等 【按资治 
通鉴载太平公主谋逆时尚有左金吾将军李钦中书舍人李猷本传不载今附录】 谋废太子使元楷慈举羽林兵入武德殿杀太子怀贞羲 
至忠举兵南衙为应既有日矣太子得其奸召岐王薛王兵部尚书郭元振将军王毛仲殿中少监姜晈中书侍郎王琚吏部侍郎崔曰用定策 
