<!-- { "loadSidebar": true } -->
命巢父弗止之众忿曰太尉无官矣方宣诏乃噪而合害巢父并杀中人啖守盈初巢父至怀光以其使魏博而田悦死疑谋出巢父故军乱不 
肯救帝闻震悼赠尚书左仆射谥曰忠诏具礼收葬赐其家粟帛存恤之从子戡戣戢 【按巢父以下至温业各传新书列于列传今据阙里 
文献考改入】

　　孔戡
　　孔戣
　　孔纬
　　孔戢
　　孔温业

　　孔戡

　　戡字胜始 【按旧书云巢父兄岑父之子】 进士及第补修武尉以大理评事佐昭义李长荣节度府长荣死卢从史自别将代之留署 
掌书记从史稍得志益骄与王承宗田绪阴相结欲久连兵以固其位戡始阴争不从则于会扬言以折之从史始若受其言后偃蹇不轨戡遂 
以疾归洛阳未几李吉甫镇扬州表置幕府戡未应从史日是欲舍我而从人邪即诬以事奏三上诏以卫尉丞分司东都自贞元后帅镇劾奏 
僚佐不验辄斥至是给事中吕元膺执不可宪宗遣使论曰朕非不知戡行用之矣未几卒从史败追赠司勋员外郎

　　孔戣

　　戣字君严 【按旧书孔纬传云曾祖岑父位终秘书省著作佐郎纬为戣之孙则戣乃岑父之子也】 擢进士第郑滑卢羣辟为判官羣 
卒摄总留务监军杨志谦颇自肆戣邀志谦至府与对榻卧起示不疑志谦严惮不敢动入为侍御史累擢谏议大夫条上四事一多冗官二吏 
不奉法三百姓田不尽垦四山泽榷酤为州县弊宪宗嘉纳之中人刘布光受赇二十万缗抵死吐突承璀坐厚善责授淮南监军太子舍人李 
涉知帝意投匦上言承璀有功不可弃戣得副章不肯受面质让之涉更因左右以闻戣劾奏涉结近幸罔上听诏斥涉峡州司马 【旧书作 
陕州司仓】 宦宠侧目人为危之戣自以适所志轩轩甚得俄兼太子侍读改给事中江西观察使李少和坐赃狱寝不下博陵崔易简杀从父 
兄鞫状具京兆尹左右之翻其情戣慷慨论正贬少和杀易简夺尹三月俸再迁尚书左丞信州刺史李位好黄老数祠祷部将韦岳告位集方 
士图不轨监军高重谦上急变捕位劾禁中戣奏刺史有罪不容系仗内请付有司诏送御史台戣与三司杂治无反状岳坐诬罔诛贬位建州 
司马中人愈怒出为华州刺史明州岁贡淡菜蚶蛤之属戣以为自海抵京师递役凡四十三万人奏罢之厯大理卿国子祭酒会岭南节度使 
崔咏死帝谓裴度曰尝论罢蚶菜者谁欤今安在是可往为朕求之度以戣对即拜岭南节度使既至免属州逋负十八万缗米八万斛黄金税 
岁八百两先是属刺史俸率三万又不时给皆取部中自衣食戣乃倍其俸约不得为贪暴稍以法绳之南方鬻口炙货掠人为奴婢戣峻为之 
禁士之斥南不能北归与有罪之后百余族才可用者用之其穷而无告者为嫁遣其女子藩舶泊步有下碇税始至有阙货宴所饷犀琲下及 
仆隶戣禁绝无所求索旧制海商死者官籍其赀满三月无妻子诣府则没入戣以海道岁一往复苟有验者不为限悉推与 【按旧书云先 
是准诏祷南海神多令从事代祠戣每受诏自犯风波而往韩愈在潮州作诗以美之】 自贞元中黄洞诸蛮叛久不平容桂二管利虏掠幸有 
功乃请合兵讨之戣固言不可帝不听大发江湖兵会二管入讨士被瘴毒死者不胜计安南乘之杀都护李象古而桂管裴行立容管阳旻皆 
无功忧死独戣不务邀功交广宴然大治穆宗立以吏部侍郎召 【按旧书作敬宗即位召为吏部侍郎又称长庆中改右散骑常侍卒于长 
庆四年长庆系穆宗年号则是戣未逮事敬宗今从新书纂辑】 改右散骑常侍还为左丞以老自乞雅善韩愈愈谓曰公尚壮士三留何去之 
果戣曰吾岂要君者吾年一宜去吾为左丞不能进退郎官二宜去愈曰公无留资何恃而归曰吾负二宜去尚奚顾愈嗟叹即上疏言臣与戣 
同在南省数与戣相见其为人守节清苦论议正平年七十筋力耳目未衰忧国忘家用意至到如戣辈在朝不过三数人陛下不宜苟顺其求 
不留自助也礼大夫七十致仕若不得谢则赐之几杖安车不必七十尽许致仕今戣据礼求退陛下若不听许亦无伤义而有留贤之美不报 
以礼部尚书致仕岁致羊酒如汉征士礼长庆四年卒赠兵部尚书谥曰贞子遵儒温裕皆登进士第大中以后迭居显职温裕位京兆尹天平 
军节度使 【按旧书增辑】 遵儒子纬

　　孔纬

　　纬字化文少孤依诸父多与有名者游才誉早成擢进士第东州崔慎由表置幕府从崔铉淮南复从慎由守河中再迁观察判官宰相杨 
收荐以长安尉直弘文馆迁监察御史进礼部员外郎兼集贤院直学士母丧解还为右司员外郎赵隐言其才拜翰林学士俄知制诰频迁户 
部侍郎擢御史中丞纬方雅疾恶若雠中外闻风未绳辄肃三迁吏部侍郎权要私谒书牍至盈几一不省当路不悦改太常卿从僖宗至蜀以 
刑部尚书判户部萧遘雅不喜坐调度不给改太子少保及帝避朱玫次陈仓惟黄门卫士数百扈乘舆诏拜纬御史大夫令趣百官至行在时 
羣臣露次盩厔为盗剽胁衣囊略尽纬谒宰相欲有所论遘与裴彻怨田令孜在帝左右不欲行辞不见纬召御史曰吾等身被国恩谊不辞难 
令诏羣臣皆不至夫与人布衣游犹缓急相恤况于君乎且泣下御史亦辞方寇敓丐衣食请办一日费而行纬曰吾妻疾旦暮尽丈夫岂以家 
事后国事乎公善自谋吾行决矣往见李昌符曰诏书再至而羣臣顾未行仆大夫也不敢后顾假兵护送天子所昌符具资装送之既及行在 
纬策玫必反建言关邑阸狭不足驻六师请幸梁州即日去陈仓而玫兵至微纬言几不脱进拜兵部侍郎同中书门下平章事玫平从帝还领 
诸道盐铁转运使累迁尚书左仆射赐号持危启运保又功臣铁券恕十死又赐天兴良田善和里第各一区兼京畿营田使昭宗即位进司空 
以太学焚残命兼国子祭酒完治之加司徒封鲁国公进兼太保时天武都头李顺节疏暴人也以浙西节度使兼平章事台史自已谢当班见 
百官纬判止之明日顺节盛服至则无班怏怏去他日见纬以为言纬曰固疑公见望也且百辟卿士天子廷臣班见宰相以宰相为之长公提 
天武健儿据堂受礼安乎必欲用之去都头乃可顺节惭缩不敢言张浚将伐太原帝不决以问纬纬助浚请既浚败坐傅会出为华南节度使 
又贬均州刺史寻有诏听所使乃屏居华阴李茂贞入杀韦昭度帝恶大臣朋比与藩臣交持召纬入朝擢吏部尚书以司空门下侍郎复辅政 
使者敦劝力疾到京师见帝呜咽流涕自陈衰疾不任事乞归田里帝动容诏使者送纬至堂视事会天子出次石门从至莎城以疾还都家人 
召医视纬曰天下方乱何久求生不肯服药卒赠太尉子崇弼亦登进士仕至散骑常侍

　　孔戢

　　戢字方举戣母弟也以季父巢父死难德宗嘉其忠诏与一子正员官授戢修武尉不受以让其兄戡擢明经书判入高等授校书郎阳翟 
尉累迁殿中侍御史分司东都昭义判官徐玫故尝助卢从史为跋扈者从史败孟元阳代欲复用之戢遂牒泽潞数玫以俟命然后列状上闻 
诏流玫播州转侍御史库部员外郎初泾师之乱朱泚以彭偃为中书舍人至是偃子充符为鄜坊从事或荐其能召还京师戢谓京兆裴武曰 
泚所下伪诏皆偃为之逆臣子不鸟兽窜伏乃于誉求进乎子盍效季孙行父逐莒仆以勉事君者武即逐出充符拜京兆少尹再迁为湖南观 
察使召授右散骑常侍京兆尹岁旱文宗忧甚戢躬祠曲江池一夕大澍帝悦诏兼御史大夫太和三年卒赠工部尚书子温业

　　孔温业

　　温业字逊志擢进士第大中时为吏部侍郎求外迁宰相白敏中顾同列曰吾等可少警孔吏部不乐居朝矣后为太子宾客子晦

　　 孔述睿 【孔敏行】

　　孔述睿越州山阴人孔子三十八代孙梁侍中休源八世孙也曾祖昌寓字广成贞观中对策高第厯魏州司马有治状帝为不置刺史为 
政三年玺书褎美进膳部郎中祖祖舜字奉先为监察御史以累下除成武令雉驯于廷述睿少与兄充符弟克让笃孝既孤偕隐嵩山而述睿 
资嗜学大厯中刘晏荐于代宗以太常寺协律郎召累擢司勋员外郎史馆修撰述睿每一迁即至朝谢俄而辞疾归以为常德宗立拜谏议大 
夫命河南尹赵惠伯赍诏书束帛敦遣既至对别殿赐第宅给厩马皇太子侍读固辞弗许久乃改秘书少监兼右庶子复为史馆修撰述睿重 
次地理志本末最详性退让未始忤物虽亲朋燕集严默终日与令狐峘同职峘数抵侮然卒不校也时称长者贞元四年帝念平凉之难以述 
睿悫诚遣持祠具称诏临祭九年又以疾乞解人乃许以太子宾客还乡故事致仕不给公驿帝特命给焉卒赠工部尚书子敏行字至之元和 
初擢进士第岳鄂吕元膺表在节度府元膺徙东都河中辄随府迁入拜右拾遗四迁司勋郎中集贤殿学士谏议大夫李绛遇害事本监军杨 
叔元时无敢言敏行上书极论之叔元乃得罪敏行少修洁及仕宦能交当时豪俊有名一时太和九年卒赠工部侍郎 【按孔述睿传新书 
列于隐逸今据阙里文献考改入】

　　△宋

　　孔承恭　　　孔道辅【宗翰】　　　孔宣旦　　孔旼　　　　孔文仲【武仲　平仲】

　　孔承恭
　　孔道辅
　　孔宗旦
　　孔旼
　　孔文仲

　　 孔承恭

　　孔承恭字光祖孔子四十三代孙本京兆万年人唐昭宗东迁举族随之遂占籍河南五世祖戡自有传戡孙迥莱州刺史迥子昌庶虞部 
郎中昌庶子庄仕晋为右谏议大夫由戡至庄皆登进士第承恭庄之子也以门荫授秘书省正字厯温安丰二县主簿时王审琦节度寿春以 
承恭名家子奏摄节度推官府罢调补郑州录事参军入为大理寺丞献宫词托意求进太祖怒其引喻非宜免所居官放归田里太宗即位以 
赦复授旧官时初榷酒以承恭监西京酒曲岁增课六千万迁大理正议狱平允擢库部员外郎判大理少卿事厯屯田兵部郎中同考校京朝 
官课第端拱三年下诏曰九寺三监国之羽仪制度声名往往而在各有副贰率其司存品秩素高职任尤重郎吏迁授斯为旧章比闻搢绅之 
流颇以台阁自许目为散地甚无谓焉朕将振之自我而始其以兵部郎中孔承恭为太常少卿魏羽为秘书少卿户部郎中柴成务为光禄少 
卿魏庠为卫尉少卿张洎为太仆少卿吕端为大理少卿臧丙为司农少卿袁廓为鸿臆少卿工部郎中张雍为太府少卿又以屯田郎中雷有 
终为少府少卿虞部郎中索湘为将作少监时裴祚慎从吉宋雍先为少卿皆改授东宫官又诏承恭与左散骑常侍徐铉刊正道书俄以疾求 
解官且言早游嵩少闲乐其风土愿卜居焉帝召见悯其羸瘠授将作监致仕以其子玢同学究出身为登封县尉俾就禄养未果行而卒承恭 
少疏纵及长能折节自励尝上疏请令州县长吏询访耆老求知民闲疾苦吏治得失及举令文贱避贵少避长轻避重去避来请诏京兆并诸 
州于要害处设木牌刻其字违者论如律帝皆为行之 【按承恭传宋大列于列传今据阙里文献考改入】

　　 孔道辅

　　孔道辅字原鲁初名延鲁孔子四十五代孙也父勖进士及第为太平州推官以殿中丞通判广州会真宗东封躬诣孔子祠帝问宰相孔 
