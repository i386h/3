<!-- { "loadSidebar": true } -->
副都总管将兵二千至汝州南遇宋兵二万余邀击败之手杀将士十余人时嵩汝两州百姓多逃去布拉招集使复其业改莫州刺史征为太 
子左卫率府率再迁陇州防御使厯镇西呼尔哈显德军节度使致仕卒

　　△拉必 【玛察】

　　拉必玛察者哈勒浑水赫林乡赫舍哩部人也兄弟七人素有名声人推服之及乌春乌木罕等为难乘机结屯水之民浸不可制其同里 
中有避之者徙于必罕村野居女真中拉必怒将攻之乃约乌库哩部萨兰贝勒富哲达兰呼实默贝勒和罗贝勒温绰欢贝勒和罗温绰欢间 
使人告野居女真为备拉必等败归复由南路袭野居女真胜之俘略甚众和罗温绰欢呼实默畏拉必求援于世祖命色埒默以轻兵邀击于 
特默图村败之尽得所俘拉必玛察驱掠拉林水牧马世祖至混同江与穆宗分军世祖自图克勒津倍道兼行马多乏皆留之路傍从五六十 
骑遇拉必于野鹊水日已曛立必兵众世祖突阵力战中四创不能军穆宗自额图珲津渡江遇敌于巴尔密特水矢着弓箙是岁拉必玛察使 
其徒吉逊通阿及托迪剽取呼拉布泺牧马四百及富哲尼堪之马合七百余匹过青岭东与乌春乌木罕交结世祖自将伐之拉必等伪降还 
军拉必复求助于乌春乌木罕乌木罕以古哩甸兵百有十七人助之 【按乌春传拉必求援乌春助以古哩甸兵百有十七人此又云乌木 
罕以古哩甸兵百有十七人助之意乌春乌木罕比周为党故拉此互言之欤】 拉必据穆棱水保固险阻为世祖所擒尽获其兵世祖既殁肃 
宗袭节度使玛察据哲克依水缮完营堡招纳亡命杜绝往来者恃屯水民为之助招之不听使康宗伐之是岁白山混同江大溢水与岸齐康 
宗自阿林冈乘舟至于刷水舍舟沿刷水而进使太祖从东路取玛察家属尽获之康宗围玛察玛察突围遯去太祖与呼噜古分道追之至哲 
克依水玛察弃马入萑苇罕都射中其首擒而杀之献馘于辽

　　△埒克

　　埒克图们珲春水合流之地乌库哩部人呼沙呼之子卓多珲春水安春之呼沙呼之子也间诱乌孙乌塔两部之民作乱达萨塔通恩皆 
叛而与埒克卓多合两党扬言曰图克坦部之党十四部为一乌库哩部之党十四部为一富察部之党七部为一凡三十五部完颜部十二而 
已以三十五部战十二部三人战一人也胜之必矣世祖降附诸部亦皆有离心穆宗使萨哈伐埒克使们图珲伐达萨塔既而太祖以七十甲 
诣萨哈军中道分四十甲与们图珲实图美之军与们图珲会于穆噜密斯罕城下而通恩将援埒克闻们图珲兵寡先攻们图珲们图珲实图 
美迎击大破之遂降获通恩达萨塔皆释弗诛太祖至萨哈军明日遂攻破埒克城乌塔城亦撤守备而降埒克先在辽乌塔已税身在外由是 
皆未获卓多诣普嘉努降太祖释之于是诸部皆安业如故久之埒克乌塔皆来降

　　△阿苏

　　阿苏锡馨水赫舍哩部人父阿哈事景祖世祖破乌春还阿哈率官属士民迎谒献黄金五斗世祖喻之曰乌春本微贱吾父抚育之使为 
部长而忘大恩乃结怨于我遂城大乱自取灭亡吾与汝等三十部之人自今可以保安休息我死汝等当念我谒力以辅我子弟若乱心一生 
则灭亡如乌春矣未几世祖没阿哈亦死阿苏继之阿苏自其父时常以事来昭肃皇后甚怜爱之每至必留月余乃遣归阿苏既为贝勒尝与 
图克坦部卓多贝勒争长肃宗治之乃长阿苏穆宗嗣节度闻阿苏有异志召赐鞍马深加抚谕阿苏谋益甚复召之不来遂与同部穆都哩等 
起兵穆宗自玛奇岭攻之萨哈自和伦岭往略定珊沁锡馨两路攻下通恩城穆宗至阿苏城阿苏往诉于辽辽人来止勿攻穆宗不得巳留和 
卓守阿苏城而归五年 【按金世纪穆宗三年丙子留和卓守阿苏城七年庚辰穆都哩降则是巳厯五年也原文作二年今改正】 阿苏在 
辽不敢归穆都哩乃降辽使复为阿苏来穆宗闻之使乌凌达舒噜济师且戒和卓令易衣服旗帜与阿苏城中同色使辽使不可辨辽使至乃 
使呼噜密逊俱至和卓军和卓诡曰吾等自相改干汝何事谁识汝之太师乃刺杀呼噜密逊所乘马辽使惊去遂破其破杀阿苏弟达呼布阿 
苏复诉于辽辽使伊喇来问状穆宗因使矩威图塔水人伪阻绝鹰路者而使人言平鹰路非生女真节度使不可辽主信之穆宗畋于屯水谓 
辽人曰吾平鹰路也辽人使来赏之而阿苏事遂止阿苏在辽无所归后二年使其徒德济至生女真界上海兰甸人畏穆宗执而送之及太祖 
伐辽底辽之绩告于天地而以阿苏亡命辽人不与为言凡与辽往复书命必及之大辅六年栋摩罗索略定天德等州获阿苏军士问之曰尔 
为谁曰我破辽鬼也太祖杖而释之

　　钦定续通志卷四百二十三

　　●钦定绩通志卷四百二十四　列传二百二十四

　　列传

　　金 【二】

　　○金二

　　罕都【默音】　　　　伊克【阿里布　固纳　额尔古讷芬彻】　　希卜苏【宗亨　宗贤】　　　萨哈【宗宪】　　　　斡 
鲁　　乌楞古　　　　博勒和【乌哲库】　　　　尼楚赫【古云】　　玛奇【乌色】　　　　巴尔斯

　　罕都 【默音】
　　伊克
　　希卜苏
　　萨哈
　　斡鲁
　　乌楞古
　　博勒和
　　尼楚赫
　　玛奇
　　巴尔斯

　　△罕都 【默音】

　　罕都完颜部人祖舒噜与昭祖同时同部同名交相得誓曰生则同川居死则同谷葬土人呼为贤舒噜而别昭祖为勇舒噜昭祖尝同贤 
舒噜虏舒舒水人二女长曰达呼幼曰济色各纳其一以为妾舒噜生噶顺景祖时举部来归罕都噶顺子也世祖初袭节度使伯赫蓄异谋不 
可制诸部相继为变罕都入与谋议出临战阵未尝去左右沃哷部人博诺自景祖时与其兄弟俱居安春水之北及乌春作难博诺与之相结 
欲先除去罕都会其家破火阴约隶人布格苏诬放火为罕都遣人谓世祖曰布格苏来告曰前日之火罕都等纵之若不弃旧好其执纵火之 
人以来世祖疑之苏尔噶勒曰博诺兄弟也岂以一二人之故而与兄弟构怨平不如与之便罕都被甲执戟而起曰彼为乱之人若取太师兄 
弟亦与之平今取我辈我辈决不可往若必用战当尽力致死穆宗曰壮哉罕都赠以马曰战则乘此世祖往见博诺隔必喇水而与之言曰所 
告纵火之由谨当如约当先遣布格苏来布格苏至世祖于马前杀之拉必玛察与世祖遇于野鹊水罕都入敌阵鏖击之左右出入者数四乌 
春乌木罕据哈勒浑水世祖既许之降以萨喇达兰不助军欲因军还灭之达兰者贞惠皇后之弟也罕都下马执辔而谏曰独不念费扬古与 
弟妇乎世祖感其言遂止费扬古汉语幼弟也世祖母弟中穆宗最少故云然穆宗德之后以达兰女妻其子古绅太祖追玛察罕都射中其首 
遂获之辽人命穆宗太祖希卜苏罕都俱为详衮额森乌尔图以古哩甸兵来归使萨布抚定之富察部古实巴克实等诱其众入城陷三百余 
人罕都为都统往治萨布失军之状尽解萨布所将军大破乌春乌木罕于实都擒古实巴克实初纳哈塔部萨巴之弟曰安扎与人争部族官 
不得来归穆宗安扎之甥曰萨塔告安札必为变穆宗不信而杀之后穆宗晨出猎安扎纠率七八人操兵入宅夺据寝门劫贞惠皇后及家人 
等罕都入见安扎曰闺门眷属岂足劫质汝固议我盍以我为质安扎从之贞惠皇后乃得解而质罕都萨哈使人告急于猎所穆宗亦心动罢 
猎中途逢告者日午至安扎谓穆宗曰可使女真知名官僚送我兄弟亲属由咸州路入辽图库金厩马与我勿惜罕都亦当送我至辽境然后 
还穆宗皆从之遂执罕都等七人以衣裾相结送至辽境乃释之罕都至黄龙府使人驰要安扎党属具报于辽辽人流之和勒端城初穆宗袭 
位诸父之子锡林萨布及诸兄有异言曰君相之位皆渠辈为之柰何罕都曰汝辈若纷争则吾必不畎默但巳众闻之遂帖然自是不复有异 
言者罕都事四君出入四十年世祖尝曰吾有罕都则何事不成肃宗委任冠于近僚穆宗嗣位凡图辽事皆专委之康宗尤加敬礼康宗十一 
年得疾避于默勒们水薨年六十三丧归康宗亲迓于路送至其家亲视葬事天会十五年追赠仪同三司代国公明昌五年赠开府仪同三司 
谥曰忠敏子古绅默音古绅自有传默音当安扎之难从罕都代为质后与宗峻俱侍太祖宗峻坐默音上帝怒命坐其下贝勒拉巴哩博克顺 
希卜苏三人争千户帝曰汝辈能如罕都父子有劳于国者乎乃命默音为千户三人者皆隶焉其眷顾如此天辅五年十二月卒天会十五年 
赠太子少傅

　　△伊克

　　伊克系出景祖居舍音水为完颜部贝勒与同部人巴哩贝勒安图贝勒及诸部贝勒俱来归金国自此益大肃宗拒和诺克再失利世祖 
命罕都伊克以本部穆昆之兵助之伊克与罕都常在世祖左右居则与谋议出则莅行阵未尝不在其间天会十五年赠银青光禄大夫明昌 
五年赠特进谥忠济与罕都和卓博诺巴达俱配享世祖庙庭子阿里布固纳额尔古讷萨克达萨克达子芬彻

　　阿里布
　　固纳
　　额尔古讷
　　芬彻

　　 阿里布

　　阿里布魁伟多知略勇于战未冠从军下咸州东京辽人来取海州从贝勒玛奇往援道遇重敌力战斩首千级从乌楞古攻豪懿州以十 
余骑破敌七百命徇北城招降营帐并民户数千时巳下西京栋摩攻应州末下退营于州北夜遣阿里布率兵伺敌城中出兵三千来袭阿里 
布与之遇斩首百余获马六十后辽兵三万出马邑以千骑击之斩其将于阵天会初宋王宗望讨张觉遣与阿勒达迎击应州援兵斩馘数千 
而还复从其足约罕率兵三千攻干州约罕道病卒代领其众至干州降其军与布呼攻下义州宗望伐宋与郭药师战于白河命阿里布以二 
穆昆先登奋战赏赉特异至汴破淮南援兵斩其二将大军退次孟阳姚平仲来袭阿里布适当其中力战败之还厔河闻大名开德合兵十余 
万来争即夜发轻兵诘旦至卫县遇敌斩首数千级余皆溃去师次刑州滹沱桥巳焚阿里布先以偏师营于水上比军至而桥成宗望大喜赏 
以真定库物论功迁长胜军千户再从伐宋破敌于井陉遂下栾城自大名济河屯于洺州之境时宋康王留相州大名府以兵来攻我营阿里 
布乘夜以骑二百潜出其后反击败之居数日敌复来以三百骑出战大败甚众生擒苏统制杀之大军既克汴京遂下洺州从达兰攻恩州还 
洺人复叛阿里布先至城下城中出兵来战败之执其守佐遂与富埒珲取信德军梁王宗弼取开德阿里布以步兵五千赴之大名境内多盗 
命阿里布留屯其地贼犯莘县闻阿里布至即溃去追袭一昼夜至馆陶及之皆俘以归从宗弼袭康王既渡淮阿里布以兵四千留和州总督 
江淮间戌将以讨未附郡县遂攻下太平州隳其城庐州叛以偏师讨之败其骑六十明日复破敌二万于愼县张永合步骑数万来战阿里布 
兵止二千敌围之溃围力战竟败之追杀四十里获马三百而还再攻庐州与达呼布败敌万众于柘皋至庐州骑兵五百出战败之师还宗弼 
趋陕西道闻大名复叛遣阿里布经略之独与译者至城下招之大名果降悉收民间兵器吏民按堵如故擢为大名开德路都统齐国建阿里 
