<!-- { "loadSidebar": true } -->
右迁户部侍郎太常卿朱泚反变姓名为张诞匿里中与蒋沇俱不凂于贼事平擢太子少师卒赠太子太师 【按萧定旧书列为循史新书 
则附在萧瑀传后今仍改为循史】

　　△韦丹 【韦宙】

　　韦丹字文明京兆万年人周大司空孝宽六世孙高祖琨以洗马事太子承干谏不听太宗才之擢给事中后封武阳县侯卒谥曰贞丹蚤 
孤从外祖颜真卿学擢明经调安远令以让其兄复举五经高第厯咸阳尉新罗国君死诏拜丹司封郎中往吊故事使外国赐州县十官卖以 
取赀丹曰使外国不足于资宜上请安有贸官受钱即具奏帝命有司与之着为令未行而新罗立君死还为容州刺史教民耕织止惰游兴学 
校民贫自鬻者赎归之禁吏不得掠为隶始城州周十三里屯田二十四所教种茶麦仁化大行迁河南少尹未至徙义成军司马召为谏议大 
夫有直名刘辟反议者欲释不诛丹上疏以为孝文世法废人慢当济以威请诛辟宪宗褒美会辟围梓州乃授丹剑南东川节度使代李康至 
汉中上言康守方尽力不可易召还拜晋慈隰州观察使封咸阳郡公阅岁奏所治三州非要害地不足张职为国家费请属之河东帝从之徙 
为江南西道观察使丹计口受俸委余于官罢八州冗食者始氏不知为瓦屋草茨竹椽久燥则焚丹召工教为陶聚材于场人能为屋者受材 
瓦于官免半赋徐取其偿逃未复者官为之贫不能者畀以财身往劝督置南北市为营以舍军岁中旱募人就功厚与直给其食为衢南北夹 
两营东西七里即废仓为新厩以息马筑堤扞江长十二里凡为陂塘五百九十八所灌田万二千顷有吏主仓十年丹覆其粮亡三千斛籍其 
家尽得文记乃权吏所夺丹召诸吏曰若恃权取于仓罪也与若期一月还之皆顿首谢及期无敢违有卒违令当死释不诛者而上书告丹不 
法诏丹解官待辨会卒验卒所告皆不实丹在江西德被八州殁四十年民思之不忘太和中裴谊观察江西上言为立立祠刻石纪功不报宣 
宗时周墀复言之乃诏刻功于石子宙推荫累调河南府司录参军宣宗录丹后拜由侍御史三迁度支郎中卢钧节度太原表宙为副时回鹘 
入塞下剽杀吏民钧欲得信重吏视边宙请往自定襄雁门五原绝武州塞略云中踰句注徧见酋豪抚谕之视亭障守卒增其禀约吏不得擅 
以兵侵诸戎犯者死于是三部六蕃诸种皆信悦召拜吏部郎中出为永州刺史俗不知法为书制律户晓之岁歉斥官供刺史什用得九十余 
万钱为市粮饷州负岭转输艰险每饥人辄莩死宙始筑当平仓收羡余以待乏罢冗役九百九十四员县旧置吏督赋宙俾民自输家十相保 
常先期湘源岁供零陵香人苦之宙为奏罢民贫无牛宙为置社二十家月会钱若干探名得者先市牛以是为准久之牛不乏立学官取仕家 
子弟十五人充之初里民婚娶集宾客会令多至数百人力不足则不迎或至淫奔宙条约使略如礼其敝俗一切禁绝还为大理少卿久之拜 
江西观察使迁岭南节度使南诏陷交趾抚兵积备以干闻加检校尚书左仆射同中书门下平章事咸通中卒弟岫字伯起仕至福建观察使 
亦有名

　　△卢宏宣

　　卢宏宣字子章元和中擢进士第郑权帅襄阳辟署幕府李愬代权二人交憾宏宣谒愬愬敕左右谨卫既与语见其冲远不觉洗然裴度 
留守东都表为判官累迁给事中驸马都尉韦处仁拜虢州刺史宏宣谓非所任还诏不下开成中山南江西大水诏宏宣与吏部郎中崔瑨分 
道赈济还迁京兆尹刑部侍郎拜剑南东川节度使时岁饥剧盗为乱伪置官吏发敖廥招亡命联蓬泸嘉荥诸州根株盘炽宏宣檄谕贼党稍 
降其黠者署军中孱无能者还之农魁长逃八峡中悉捕诛之徙义武节度使宏宣性宽厚悉除苛法人便之然犯者亦不贷初诏赐其军粟三 
十万斛贮飞狐宏宣计挽费不能满直敕吏守之明年春大旱教民随力往取时幽魏饥甚独易定自如至秋悉收所贷军食以饶厯工部尚书 
秘书监以太子少傅致仕卒赠尚书右仆射宏宣患士庶家祭无定仪乃合十二家法损益之次以为书云

　　△薛元赏

　　薛元赏失其里系太和初自司农少卿出为汉州刺史时李德裕为剑南西川节度使会维州降德裕受之以闻牛僧孺沮其议元赏上书 
极言可因抚之以溃其膺腹不省段文昌代德裕状元赏治当最累迁司农卿京兆尹出为武宁节度使罢泗口猥税人以为便俄徙邠宁会昌 
中德裕当国复拜京兆尹都市多侠少年剽敓坊闾元赏到府三日收恶少杖死三十余辈陈诸市余悉敛迹元赏长吏事尝条时弊上之禁屯 
怙势扰府县元赏数与争由是军士折戢百姓赖安就加检校吏部尚书阅岁进工部尚书领诸道盐铁转运使弟元龟以德裕荐为京兆少尹 
宣宗立罢德裕而元龟坐贬元赏亦下除袁王傅久之复拜昭义节度使卒

　　△何易于

　　何易于不详何所人为益昌令县距州四十里刺史崔朴常乘春与宾属泛舟出益昌旁索民挽繂易于身引舟朴惊问状易于曰方春百 
姓耕且蚕惟令不事可任其劳朴愧而去盐铁官榷取茶利诏下所在母敢隐易于视诏书曰益昌人不征茶且不可活矧厚赋毒之乎命吏阁 
诏吏曰天子诏何敢拒对曰吾敢爱一身移暴于民乎亦不使罪尔曹即自焚之观察使素贤之不劾也民有死丧不能具葬者以俸敕吏为办 
召高年坐以问政得失凡鬬民在廷易于丁宁指谕杖遣之不以付吏狱三年无囚督赋役不忍迫下户或以俸代输馈给往来传符外一无所 
进故无异称以中上孝迁罗江令刺史裴休尝至其邑导侍不过三人廉约盖资性云

　　钦定续通志卷五百三十

　　●钦定续通志卷五百三十一　循吏传二

　　循吏传

　　宋

　　○宋

　　陈靖　　　　张纶　　　　邵晔　　崔立　　　　鲁有开　　　张逸　　吴遵路　　　赵尚宽　　　高赋　　程师孟　　 
　韩晋卿　　　叶康直

　　陈靖
　　张纶
　　邵晔
　　崔立
　　鲁有开
　　张逸
　　吴遵路
　　赵尚宽
　　高赋
　　程师孟
　　韩晋卿
　　叶康直

　　△陈靖

　　陈靖字道卿莆田人父仁璧丘陈洪进为泉州别驾洪进称臣豪猾有负险为乱者靖徒步谒转运使杨克巽陈讨贼策授阳翟县主簿契 
丹侵边宋师数不利靖上五策曰明赏罚抚士众持重示弱待利而举帅府许自辟士而将帅得专制境外太宗异之改将作监丞未几为御史 
台推勘官父丧起复秘书丞累遣太常博士太宗务兴农事诏有司议均田法靖议曰法未易行也宜先命大臣为租庸使或兼屯田制置乃择 
三司判官通知民事者二人为之贰两京东西千里检荒地及逃民产募人耕作赐以室庐牛犁种食不足则给以库钱别其课为十分责州县 
劝课给印纸书之分殿最为三等凡县管垦田三岁得课九分为下最三岁十分为中最未及三岁盈十分为上最其最者令佐免选或超资殿 
者即增选降资每州通以诸县田为十分视殿最行赏罚候数岁尽罢官屯田悉用赋足然后量入授田度地均税约井田之制为定以法颁行 
四方不过如此矣议上与帝意合于是诏盐铁使陈恕等各选判官二人与靖议以靖为京西劝农使命大理寺丞皇甫选光禄寺丞何亮副之 
选等言其功难成帝犹谓不然既而靖欲假缗钱二万试行之陈恕等言钱一出后不能偿则民受害矣帝以羣议不同始罢之出靖知婺州再 
迁尚书刑部员外郎真宗即位复列前论且言国家御敌西北仰食东南东南食不足则误国大计请自京东西及河北诸州大行劝农之法以 
殿最州县官吏岁可省江淮漕百余万复诏条士请刺史行春县令劝耕孝悌力田者赐爵置五保以检察奸盗籍游惰之民以供役作下三司 
议皆不果行厯度支判官为京畿均田使出为淮南转运副使兼发运司公事徙河南转运使极谕前李氏横赋于民凡十七事诏为罢其尤甚 
者徙知潭州厯度支盐铁判官累迁左谏议大夫初靖与丁谓善谓贬赏人皆逐去侍御史王耿言靖老疾于是以秘书监致仕卒靖平生多建 
画而于农事尤详尝取淳化咸平以来所陈表章目曰劝农奏议录上之然其说泥古多不可行

　　△张纶

　　张纶字公信颍州汝阴人少倜傥任气举进士不中补三班奉职迁右班殿直从雷有终讨王均有蜀有降寇数百据险叛使纶击之纶驰 
报曰此穷寇急之则生患不如谕以向背有终从之贼果弃兵来降以功迁右侍禁厯益彰简等州都巡检使所部卒纵酒掠居民纶斩首恶数 
人众乃定溪峒彭氏蛮内寇以纶知辰州纶至筑蓬山驿路贼不得通乃遁去徙知渭州改内殿崇班知镇戎军蛮复入寇为辰州澧鼎等州缘 
边五溪十峒巡检安抚使谕蛮酋祸福购还所掠民遣官与盟刻石境上久之除江淮制置发运副使时盐课大亏纶奏除通泰楚三州盐户宿 
负官助其器用盐入优与之直岁增课数十万石复置盐场于杭秀海三州岁入课又百五十万居二岁增上供米八十万疏五渠导太湖入于 
海复租米六十万开长芦西河以避覆舟之患又筑漕河堤二百里于高邮北旁锢巨石为十■〈石达〉以泄横流泰州有捍海堰延袤百五 
十里久废不治岁患海涛冒民田纶议修复论者以涛患息而潦患兴难之纶曰涛患十九而潦患十一获多而亡少岂不可邪表三请愿身自 
临役命兼权知泰州堰成复逋户二千六百民利之为立生祠居淮南六年累迁东上合门使真拜干州刺史徙知颍川卒纶有材略所至兴利 
除害性宽恕喜施子在江淮见漕卒冻馁道死因推奉钱市絮襦千数衣不能自存者

　　△邵晔

　　邵晔字日华其先京兆人唐末曾祖岳挈族之荆南谒高季兴不见礼遂之湖南彭玗刺全州辟为判官遂家桂阳祖崇德道州录事参军 
父简连山令晔幼嗜学太平兴国八年擢进士第授邵阳主簿改大理评事知蓬州录事参军时知州杨全性悍诬部民张道豊等三人为盗悉 
置于死狱己具晔察其枉不署牍白全当核其实全不听既而捕获正盗道丰等释全坐削籍为民晔代还引对太宗嘉之授光禄寺丞使广南 
采访刑狱厯监察御史以母老乞就养得知朗州累迁淮南转运使景德中假光禄卿充交址安抚国信使会黎桓死其子龙钺龙全龙廷明护 
等互相攻杀晔驻岭表以事上闻改命为缘海安抚使许以便宜晔贻书安南谕朝廷威德俾速定位明护等实时听命奉龙廷主军事初诏晔 
俟其事定即以黎桓礼物改赐新帅晔上言怀抚外夷当示诚信不若俟龙廷贡奉别加封爵而宠赐之帝甚嘉纳使还改兵部员外郎赐金紫 
尝上邕州至交州水陆路及宜州山川等四图颇详控制之要俄判三司三勾院坐所举季随犯赃当削一官帝以其远使之勤止令停任大中 
祥符初起知兖州表请东封就命为京东转运使封禅礼毕起拜刑部郎中复判三勾院出为淮南江浙荆湖制置发运使四年改右谏议大夫 
知广州州城濒海每蕃舶至岸常苦飓风晔凿内濠通舟飓不能害俄遘疾卒

　　△崔立

　　崔立字本之开封鄢陵人 【东都事略作许州长葛人】 祖周度仕周为泰宁军节度判官慕容彦超叛周度责以大义遂见杀立中进 
