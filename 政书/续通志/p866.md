<!-- { "loadSidebar": true } -->
亦曰当拜参赞大政徒取充位如此有如敌骑长驱尚能折冲御侮耶臣窃谓秦桧孙近皆可斩也臣备员枢属义不与桧等共戴天区区之心 
愿断三人头竿之藁街然后羁留金使责以无礼徐议兴师则三军之士不战而气自倍不然臣有赴东海而死尔寍能处小朝廷求活耶书既 
上桧以铨狂妄凶悖鼓众劫持诏除名编管昭州仍降诏播告中外给舍台谏及朝臣多救之者桧迫于公论乃以铨监广州盐仓明年改签书 
威武军判官十二年谏官罗汝楫劾铨饰非横议诏除名编管新州十八年新州守臣张棣讦铨与客唱酬谤讪怨望移谪吉阳军二十六年桧 
死铨量移衡州铨之初上书也宜兴进士吴师古锓木传之金人募其书千金其谪广州也朝士陈刚中以启事为贺其谪新州也同郡王廷珪 
以诗赠行皆为人所讦流谪远州三十一年铨得自便孝宗即位复奉议郎知饶州召对言修德结民练兵观衅帝曰久闻卿直谅除吏部郎官 
隆兴元年迁秘书少监擢起居郎论史官失职者四一谓记注不必进呈庶人主有不观史之美二谓唐制二史立螭头之下今在殿东南隅言 
动未尝得闻三谓二史立后殿而前殿不立乞于前后殿分日侍立四谓史官欲其直前而合门以未尝预牒今日无班次为辞乞自今直前言 
事不必预牒合门及以有无班次为拘诏从之兼侍讲国史院编修官进言乞都建康谓汉高入关中光武守信都大抵与人鬬不搤其吭拊其 
背不能全胜今日大势自淮以北天下之吭与背也建康则搤之拊之之地也若进据建康下临中原此高光兴王之计也诏议行幸言者请纾 
其期遂以张浚视师图恢复侍御史王十朋赞之克复宿州大将李显忠与邵宏渊不协军大溃十朋自劾帝怒甚铨上疏愿毋以小衄自沮时 
旱蝗星变诏问政事阙失铨应诏上书数千言始终以春秋书灾异之法言政令之阙有十而上下之情不合亦有十且言陛下自即位以来号 
召逐臣与臣同召者张焘辛次膺王大宝王十朋今焘次膺十朋去矣大宝又将去惟臣在尔以言为讳而欲塞灾异之源臣知其必不能也又 
言近宿州之败士死于敌者满野而败军之将以所得之金赂权贵以自解上天见变昭然陛下非信赏必罚以应天不可金人求成铨曰金人 
知陛下锐意恢复故以甘言款我愿绝口勿言和帝以边事全倚张浚而王之望尹穑专主和排浚铨廷责之兼权中书舍人同修国史张浚之 
子栻赐金紫铨缴奏之谓不当如此待勋臣子浚雅与铨厚不顾也十一月诏以和戎遣使大询于庭侍从台谏预议者凡十有四人铨独上议 
曰京师失守自耿南仲主和二圣播迁自何■〈〈卤，仌代乂〉上木下〉主和维扬失守自汪伯彦黄潜善主和金之南侵自秦桧主和议 
者乃曰外虽和而内不忘战此向来权臣误国之言也一溺于和不能自振尚能战乎除宗正少卿乞补外不许先是金将富察图们大周仁以 
泗州降萧琦以军百人降诏并为节度使铨言受降古所难六朝七得河南之地不旋踵而皆失梁武时侯景以河南来奔未几而陷台城宣政 
闲郭药师自燕云来降未几为中国患今金之三大将内附高其爵禄优其部曲以系中原之心善矣然处之近地万一包藏祸心或为内应后 
将噬脐愿勿任以兵柄迁其众于湖广以绝后患二年兼国子祭酒寻除权兵部侍郎八月上以灾异避殿减膳诏廷臣言阙攻急务铨以振灾 
为急务议和为阙政其议和之书曰自靖康迄今凡四十年三遭大变皆在和议则不可与和彰彰然矣肉食鄙夫万口一谈牢不可破非不知 
和议之害而争言和者是有三说焉曰偷懦曰苟安曰附会偷懦则不知立国苟安则不戒酖毒附会则觊得美官小人之情状具于此矣今日 
之议若成则有可吊者十若不成则有可贺者亦十何谓可吊者十真宗皇帝时宰相李沆谓王旦曰切勿与辽讲和出则无敌国外患者国常 
亡若一讲和自此中国必多事矣旦不谓然既而遂和海内干耗始悔不用文靖之言此可吊者一也中原讴吟思归之人日夜引领望陛下拯 
救一旦议和则中原绝望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命两淮决不 
可保两淮不保则大江决不可守大江不守则江浙决不可安此可吊者三也绍兴戊午和议既成桧建议遣二三大臣如路允迪等分往南京 
等州交割归地一旦叛盟劫执允迪等遂下亲征之诏旋复请和其反复变诈如此桧犹不悟奉之如初事之愈谨赂之愈厚卒致金兵南侵惊 
动辇毂太上言欲入海行朝居民一空覆辙不远忽而不戒臣恐后车又将覆也此可吊者四也绍兴之和首议决不与归正人口血未干尽变 
前议凡归正之人一切遣还如程师回赵良嗣等聚族数百几为萧墙忧今必尽索归正之人与之则反侧生变不与则敌决不肯但已夫反侧 
则肘腋之变深敌不肯但巳则必别起衅端猝有他谋不知何以待之此可吊者五也自桧当国二十年闲竭民膏血以饵敌国迄今府库无旬 
月之储千村万落生理萧然重以蝗虫水潦自此复和则蠹国害民殆有甚焉者矣此可吊者六也今日之患兵费巳广养兵之外又增岁币以 
十年计之其费无虑数千亿而岁币之外又有私觌之费有贺正生辰之使有泛使一使未去一使复来生民疲于奔命帑廪涸于将迎瘠国以 
肥敌陛下何惮而为之此其可吊者七也侧闻敌人嫚书欲书御名欲去国号大字欲用再拜议者以为繁文小节不必计较臣切以为议者可 
斩也夫四郊多垒卿大夫之辱献纳二字富弼以死争之今臣子欲君父屈己以从之则是多垒不足辱献纳不必争此其可吊者八也臣恐再 
拜不巳必至称臣称臣不巳必至请降请降不巳必至纳土纳土不巳必至衔璧衔璧不巳必至舆榇舆榇不巳必至如晋帝青衣行酒然后为 
快此其可吊者九也事至于此求为匹夫尚可得乎此其可吊者十也傥干刚独断追回使者魏■〈木巳〉康湑等绝请和之议以鼓战士下 
哀痛之诏以收民心天下庶乎其可为也如此则有可贺者亦十省数千亿之岁币一也专意武备足食足兵二也无书名之耻三也无去大之 
辱四也无再拜之屈五也无称臣之忿六也无请降之祸七也无纳土之悲八也无衔璧舆榇之酷九也无青衣行酒之冤十也去十吊而就十 
贺利害较然如以臣言为不然乞赐流放窜殛以为臣子出位犯分之戒时自符离之败朝论急于议和弃唐邓海泗四州金又欲得商秦地邀 
岁币留使者魏■〈木巳〉分兵攻淮铨以本职措置浙西淮东海道时金兵号八十万刘宝弃楚州王彦弃昭关濠滁皆陷惟高邮守臣陈敏 
拒敌射阳湖而大将李宝预求密诏为自安计拥兵不救铨劾奏之宝惧始出师掎角时大雪河冰皆合铨先持铁锤锤冰士皆用命金人遂退 
久之提举太平兴国宫干道初以集英殿修撰知漳州改泉州趣奏事留为工部侍郎入对言少康以一旅复禹绩今陛下富有四海非特一旅 
而即位九年恢复之效尚未赫然又言四方多水旱左右不以告谋国者之过也宜令有司速为先备今致仕七年除宝文阁待制留经筵求去 
以敷文阁直学士与外祠陛辞犹以归陵寝复故疆为言上所著易春秋周礼礼记解诏藏秘书省寻复原官升龙图阁学士提举太平兴国宫 
转提举玉龙万寿宫进端明殿学士淳熙六年召归经筵铨引疾力辞七年以资政殿学士致仕卒谥忠简孙槻榘皆至尚书

　　△廖刚

　　廖刚字用中南剑州顺昌人登崇寍五年进士第宣和初自漳州司录除国子录擢监察御史时蔡京当国刚论奏无所避以亲老求补外 
出知兴化军钦宗即位以右正言召丁父忧服阕除工部员外郎以母疾辞绍兴元年盗起旁郡官吏悉逃去顺昌民以刚为今刚谕从盗者使 
反业既而他盗入顺昌部使者檄刚抚定刚遣长子迟谕贼贼知刚父子有信义亦散去除本路提点刑狱寻召为吏部员外郎言古者天子必 
有亲兵自将所以备不虞而强主威汉北军唐神策之类也祖宗军制尤严愿稽旧制选精锐为亲兵居则以为卫动则以为中军此强干弱枝 
之道又言国家艰难巳极今方图新若会稽非久驻之地请经营建康亲拥六师往为固守计以杜金人窥伺之意迁起居舍人权吏部侍郎兼 
侍讲除给事中丁母忧服阕复拜给事中刚言国不可一日无兵兵不可一日无食今诸将之兵备江淮初无储蓄日待哺于东南之转饷浙民 
巳困欲救此患莫若屯田因献三说将校有能耕当加优赏每耕田一顷与转一资百姓愿耕假以粮种复以租赋诏令都督府措置时朝廷推 
究章惇蔡卞误国之罪追贬其身仍诏子孙毋得官中朝至是章桀自崇道观知婺州章仅自太府丞提举江东茶盐事刚封还诏书谓即如此 
何以示惩乃并与祠权户部侍郎寻迁刑部侍郎求补外除徽猷阁直学士知漳州七年二月日有食之诏内外官言事刚言陛下有建国之封 
所以承天意示大公于天下后世也然而未遂正名者岂非有所待耶有所待则是应天之诚未至也愿陛下昭告艺祖在天之灵正建国储君 
之号布告中外不匿厥旨异时虽百斯男不复更易天下孰敢不服帝读之耸然即召刚至阙拜御史中丞刚又奏经费不支盗贼不息事功不 
立命令不孚及兵骄官冗之弊殿前司强刺民为兵及大将恃功希恩所请多废法刚知无不言论列至于四五骄横者肃然郑亿年与秦桧有 
连而得美官刚显疏其恶桧衔之金人叛盟刚乞起旧相之有德望者处以近藩桧闻之曰是欲寘我何地耶改工部尚书而以王次翁为中丞 
初边报至从官会都堂刚谓亿年曰公以百口保金人今巳背约有何面目尚在朝廷乎亿年奉祠去次翁与右谏议何铸劾刚荐刘昉陈渊相 
为朋比以徽猷阁直学士提举亳州明道宫明年致仕以绍兴十三年卒子四人迟过遂遽仕皆秉麾节邦人号为万石廖氏

　　△李迨

　　李迨东平人曾祖参仕至尚书右丞迨以荫补官初调渤海县尉时州县团结民兵民起田亩中不闲坐作进退之节或哗不受令迨立赏 
罚以整齐之累月皆精练部伍如法部刺史按阅无一人乱行伍者遂荐之朝累迁通判济州时高宗以大元帅过济郡守自以才不及逊迨行 
州事迨应办军须无阙会大元帅府劝进乘舆仪物皆未备迨谙熟典故裁定其制不日而办除随军辇运山东辇运改金部郎从驾至维扬敌 
犯行在所即取金部籍有关于国家经赋之大者载以行丁父丧诏起复以中散大夫直龙图阁为御营使司参议官兼措置军前财用苗傅刘 
正彦叛吕颐浩张浚集勤王之师迨谓诸将曰君第行无虑军食师行所至食皆先具事平同赵哲等入对帝慰劳之诏转三官辞不拜除权户 
部侍郎四年加显谟阁待制为淮南江浙荆湖路制置发运使寻以军旅甫定乞持余服诏许之绍兴二年知筠州明年移信州寻提举江州太 
平观五年以旧职除两浙路转运使言祖宗都大梁岁漕东南六百余万斛而六路之民无飞挽之扰盖所运者官舟所役者兵卒故也今驻跸 
浙右漕运地里不若中都之远而公私苦之何也以所用之舟大半取于民闲往往凿井沈船以避其役如温明虔吉州等处所置造船场乞委 
逐州守臣措置募兵卒牵挽使臣管押庶几害不及民可以渐复漕运旧制诏工部措置寻加徽猷阁直学士升龙图阁直学士为四川都转运 
