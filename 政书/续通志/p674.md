<!-- { "loadSidebar": true } -->
尽其所蕴虽言未必尽中亦当佥议而更之俾协于道朕固不以崇高自恃使人不敢言也蒙正初入朝堂有朝士指之曰此子亦参政耶蒙正 
阳不为闻而过之同列不能平诘其姓名蒙正遽止之曰若一知其姓名则终身不能忘不若无知之为愈也时皆服其量李昉罢相蒙正拜中 
书侍郎兼户部尚书平章事监修国使蒙正质厚宽简有重望以正道自持遇事敢言每论时政有未允者必固称不可帝嘉其无隐赵普开国 
元老蒙正后进厯官一纪遂同相位普甚推许之俄丁内艰起复先是卢多逊为相其子雍起家即授水部员外郎后遂以为常至是蒙正奏曰 
臣忝甲科及第释褐止授九品京官况天下才能老于岩穴不沾寸禄者多矣今臣男始离襁褓膺此宠命恐罹阴谴乞以臣释褐时官补之自 
是宰相子止授九品京官遂为定例朝士有藏古镜者自言能照二百里欲献之蒙正以求知蒙正笑曰吾面不过楪子大安用照二百里哉闻 
者叹服淳化中右正言宋抗上疏忤旨抗蒙正妻族坐是罢为吏部尚书复相李昉四年昉罢蒙正复以本官入相因对论及征伐帝曰朕比来 
征讨盖为民除暴茍好功黩武则天下之人熸亡尽矣蒙正对曰隋唐数十年中四征辽羯人不堪命炀帝全军陷没太宗自运土木攻城如此 
卒无所济且治国之要在内修政事则远人来归自致安静帝韪之尝灯夕设宴蒙正侍帝语之曰五代之际生灵凋丧周太祖自邺南归士庶 
皆罹剽掠下则火灾上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人蒙正避席 
曰乘舆所在士庶走集故繁盛如此臣尝见都城外不数里饥寒而死者甚众不必尽然愿陛下视近以及远苍生之幸也帝变色不言蒙正侃 
然复位同列多称其直谅帝尝欲遣人使朔方谕中书选才而责以事者蒙正退以名上帝不许他日三问三以其人对帝曰卿何执耶蒙正曰 
臣非执盖其人可使余人不及臣不欲用媚道妄随人主意以害国事同列悚息不敢动帝退谓左右曰蒙正气量我不如既而卒用蒙正所荐 
果称职至道初以右仆射出判河南府兼西京留守蒙正至洛多引亲旧欢宴政尚宽静委任僚属事多总裁而己真宗即位进左仆射会营奉 
熙陵蒙正追感先朝不次之遇奉家财三百余万以助用 【按吕文穆公神道碑作出私钱三百万助复土之费】 葬日伏哭尽哀人以为得 
大臣体咸平四年以本官同平章事昭文馆大学士国朝以来三入相者惟赵普与蒙正焉郊祀礼成加司空兼门下侍郎六年授太子太师封 
莱国公改封徐 【按宋史本传封蔡国公改封随又封许考东都事畧作封莱国公改封徐又封许真宗本纪咸平六年以吕蒙正为太子太 
师莱国公又吕文穆公神道碑载改太子太师仍封莱国公以告成泰山进封徐祠后土又进封许国本传误今据改】 又封许景德二年表请 
归洛陛辞曰肩舆至东园门命二子掖以升殿因言远入请和弭兵省财古今上策惟愿陛下以百姓为念帝嘉纳之因迁从简太子洗马知简 
奉礼郎蒙正至洛有园亭花木日与亲旧宴会子孙环列迭奉寿觞怡然自得大中祥符而后帝朝永熙陵封泰山祠后土过洛两幸其第锡赉 
有加帝谓蒙正曰卿诸子孰可用对曰诸子皆不足用有侄夷简任颍州推官宰相才也夷简由是见知于帝富言者蒙正客也一日白曰儿子 
十许岁欲令入书院事廷评太祝蒙正许之及见惊曰此儿他日名位与吾相似而勋业远过于吾令与诸子同学供给甚厚言之子即弼也后 
弼两入相亦以司徒致仕其知人类如此许国之命甫下而卒 【按宋史真宗本纪大中祥符四年三月甲申幸吕蒙正第夏四月丁卯许国 
公吕蒙正薨】 年六十八赠中书令谥曰文穆蒙正初为相时张绅知蔡州坐赃免或言于帝曰绅家富不至此特蒙正贫时勾索不如意今报 
之尔帝命即复绅官蒙正不辨后考课院得绅实状复黜为绛州团练副使及蒙正再入相太宗谓曰张绅果有赃蒙正不辨亦不谢在西京日 
帝数遣中贵人将命至蒙正待之如在相位时不少贬时人重焉子从简再为国子博士惟简太子中舍承简司门员外郎行简比部员外劳务 
简亦国子博士居简殿中丞知简太子右赞善大夫 【按富文忠公弼所撰吕文穆公蒙正神道碑载男十八从简驾部员外郎知简大理寺 
丞惟简库部郎中承简虞部郎中行简比部郎中次未名次易简奉礼郎务简光禄少卿居简龙图阁直学士尚书兵部侍郎师简司丰少卿与 
宋史本传所载官职人数俱不同】 蒙正弟蒙休咸平进士至殿中丞龟图弟龟祥殿中丞知寿州子蒙亨举进士高等既廷试以蒙正居中书 
故报罢后厯下蔡武平主簿至道初考课州县官蒙亨引对文学政事俱优命为光禄寺丞大理寺丞卒次子蒙巽虞部员外郎蒙周淳化进士 
及第蒙亨子即夷简也次子宗简亦进士及第庆厯中居简提点京东刑狱时夏竦有憾于石介介死竦言于帝曰介未尝死北走邻国矣乃遣 
中使发棺验之居简谓曰万一介果死则朝廷为无故发人之墓奈何使曰于君何如居简曰介死当时必有内外亲族及门生会葬问之可也 
中使乃令结状保证以闻介事乃白居简长者其行事多类此徐州妖人孔直温挟左道诱军士为变或诣转运使告不受词居简令易其牒尽 
捕究党与贷诖误者请于朝斩直温等濮州复判都民惊溃居简驰往获首恶诛之以兵部侍郎判西京御使台卒年七十三

　　△张齐贤

　　张齐贤曹州冤句人徙家洛阳孤贫力学有远志慕唐李大亮之为人故字师亮太祖幸西都齐贤以布衣献策马前召至行宫齐贤以手 
画地条陈十事曰下并汾曰富民曰封建曰敦孝曰举贤曰太学曰耤田曰选良吏曰慎刑曰惩奸内四说称旨齐贤坚执以为皆善帝怒令武 
士拽出之 【按东都事畧作太祖赐朿帛而遣之邵氏间见录所载与事畧同王曾笔录所载与宋史本传同名臣言行录两引之】 及还语 
太宗曰我幸西都得一张齐贤我不欲爵之以官异时可使辅汝为相也太宗擢进士欲置齐贤高第有司偶失抡选帝不悦一榜尽与京官于 
是齐贤以大理评事通判衡州时州鞫劫盗论皆死齐贤至活其失入者五人自荆渚至桂州水递铺夫数千户困于邮役衣食多不给论奏减 
其半四年代还会亲征晋阳齐贤上谒选秘书丞忻州新下命知州事明年召还改著作佐郎直史馆改左拾遗车驾北征议者皆言宜速取幽 
蓟齐贤以幽燕未下不足为虑今河东初平人心未固圣人举事动在万全百战百胜不若不战而胜若重之慎之则契丹不足吞燕蓟不足取 
自古疆场之难非尽由敌国亦多边吏扰而致之若缘边诸砦抚御得人但使峻垒深沟畜力养锐务农积谷以实边用赋敛苛重者改而正之 
因而利之以德怀远以惠利民远人之归可立而待六年为江南西路转运副使改右补阙加正使齐贤至官询知饶信虔州土产铜铁铅锡之 
所推求前代铸法取饶州永平监所铸以为定式诣阙面陈其事敷奏详确议者不能夺先是诸州罪人多锢送阙下路死者十常五六齐贤道 
逢南剑建昌虔州所送索牒视之率非首犯悉伸其冤抑因力言于朝后凡送囚至京请委强明吏屡问不实则罪及原问官属自是江南送罪 
人者为减大半先是江南诸州小民居官地者有地房钱吉州缘江地虽沦没犹纳勾栏地钱编木而浮居者名水场钱皆前代弊政齐贤悉论 
免之初李氏据有江南民户税钱三千已上者户出丁一人黥面自备器甲输官库出即给之日支粮二升名为义军既内附皆放归农至是言 
者以为此辈久在行伍不乐耕农乞遣使选充军伍并其家属送阙下齐贤上言江南义军例皆良民横遭黥配无所逃避克复之后便放归农 
久被皇风并皆乐业搜索惊扰不若且仍旧贯齐贤居使职勤究民弊务行宽大江左人思之不忘召还拜枢密直学士擢右谏议大夫签书枢 
密院事雍熙初迁左谏议大夫三年大举北伐代州杨业战没帝访近臣以策齐贤请行即授给事中知代州与部署潘美同领缘边兵马是时 
辽兵自湖谷薄城下神卫都校马正以所部列南门外众寡不敌副部署卢汉赟畏懦保壁自固齐贤选厢军二千出正之右誓众慷慨一以当 
百辽兵遂却先是约潘美以并师来会战无何闲使为辽人所得齐贤以师期既漏且虞美众为辽所乘既而美使至云师出并州至北井得密 
诏东师败绩于君子馆并之全军不许出战己还州矣于是辽兵塞川齐贤曰贼知美之来而不知美之退乃闭其使密室中夜发兵二百持一 
帜负一束刍距州城西南三十里列帜然刍辽兵遥见火光中有旗帜意谓并师至矣骇而北走齐贤先伏步兵二千于土磴砦掩击大败之擒 
其北大王之子一人帐前实里一人斩获甚众捷奏且归功汉赟端拱元年拜工部侍郎辽人又自大石路南侵齐贤预备厢兵千人为二部分 
屯繁畤崞县下令曰代西有寇则崞县之师应之代东有寇则繁畤之师应之比接战则郡兵集矣至是果为繁畤兵所败二年制屯田领河东 
制置方田都部署入拜刑部侍郎枢密副使淳化二年参知政事数月拜吏部侍郎同中书门下平章事齐贤母孙氏年八十余封晋国太夫人 
每入谒禁中帝叹其福寿有令子多手诏存问加赐与搢绅荣之初王延德与朱贻业同掌京庾欲求补外贻业与参政李沆有婣娅托之以请 
于沆沆为请于齐贤齐贤以闻太宗以延德尝事晋邸怒其不自陈而干祈执政召见诘责延德贻业皆讳不以实对齐贤不欲累沆独任其责 
四年罢为尚书左丞命知定州以母老不愿往未几丁内艰水浆不入口者七日自是日啖粥一器终丧不食酒肉蔬果寻复转礼部尚书知河 
南府时狱有大辟将决齐贤至立辨而释之三日徙知永兴军时合门祗候赵赞以言事得幸提点关中刍粮所为多豪横齐贤论列其罪卒抵 
于法俄徙襄州移荆南又徙安州踰年加刑部尚书真宗即位召拜兵部尚书同中书门下平章事 【按宋史宰辅表咸平元年十月戊子张 
齐贤自守户部尚书知安州加兵部尚书同中书门下平章事实录载真宗即位迁户部尚书拜兵部尚书平章事宋史本传不载迁户部尚书 
】 尝从容为帝言皇王之道而推本其所以然郊祀加门下侍郎与李沆同事不相得坐冬至朝会被酒失仪免相四年李继迁陷清远军命为 
泾原等州军安抚经畧使以右司谏梁颢为之副齐贤言灵武一郡援隔势孤继迁觊觎若以蕃部大族首领素与继迁有隙者啖以官爵诱以 
货利结之以恩信而激之以利害则蕃部族帐靡不倾心不难招集互为声援又请调江淮荆湘丁壮八万以益防御朝议以为动摇兼泽国人 
民远戍西鄙亦非便计遂寝齐贤又言灵州斗绝一隅自继迁为患以来危困弥甚为今之计若能增益精兵以合两边屯驻对替之兵从以原 
渭镇戎之师率山西熟户从东界而入严约师期两路交进灵州之围自解然后取灵州军民而置砦于萧关武延川险要处以侨寓之如此则 
蕃汉土人之心有所依赖裁候平寍却归旧贯然后纵蕃汉之兵乘时以为进退则成功不难矣时不能用未几灵武果陷闰十二月拜右仆射 
判汾州不行改判永兴军兼马步军部署时薛居正子惟吉妻柴氏无子早寡尽畜其赀产及书籍纶告欲改适齐贤惟吉子安上诉其事帝不 
