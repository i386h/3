<!-- { "loadSidebar": true } -->
曰易之兄弟恩宠过幸数入禁阃非人臣所宜愿加防察帝复位召授辅国大将军同中书门下三品酒泉郡公谓曰初欲召公计事以有北狄 
忧前日直言今未忘也加特进尚书右仆射赐邑户三百封宋国公是岁大水上疏自劾免不许累迁检校吏部尚书景龙二年致仕未几复起 
为太子少师同中书门下三品监修国史景云初以特进为朔方行军大总管备突厥停旧封别赐百户明年复请老给一品全禄延和元年卒 
年八十六赠荆州大都督谥曰忠休璟以儒者号知兵自碣石踰四镇其闲绵地几万里山川夷坦障塞之要皆能言之故行师料敌未尝败初 
得封以赋绢数千散赒其族又出财数十万大为茔墓尽葬其五服亲当时称重惟张仁愿议筑受降城而休璟独谓不可卒就之而漠南无虏 
患始致仕已踰八十犹托倚权近求复用于是贺娄尚宫方用事附者辄荣赫休璟乃为子娶其义女故复起宰相颇为时所讥其当国亦无它 
裨益云子先慎至陈州刺史先择为右金吾卫将军

　　△张仁愿

　　张仁愿华州下邽人本名仁亶以睿宗讳音近避之有文武材武后时累迁殿中侍御史御史郭弘霸者 【旧书作郭霸】 称后乃弥勒 
佛身又凤阁舍人张嘉福王庆之请以武承嗣为皇太子邀仁愿联章仁愿正色拒之后王孝杰为吐刺军总管与吐蕃战不利仁愿监其军因 
入言状孝杰坐免擢仁愿侍御史万岁通天中监察御史孙承景监清边军战还自图先锋当矢石状武后叹曰御史乃能如是乎擢为右肃政 
台中丞诏仁愿即叙其麾下功仁愿先问承景破敌曲折承景实不行所问皆穷仁愿劾奏承景罔上虚列虏级贬为崇仁令以仁愿代为中丞 
检校幽州都督默啜寇赵定还出塞仁愿以兵邀之贼引去矢着其手武后遣使劳问赐药傅注迁并州都督长史神龙中进左屯卫大将军兼 
检校洛州长史会谷贵多盗仁愿一切捕杀胔积府门畿甸震慑无敢犯先是贾敦颐尝为长史有政绩时人为之语曰洛有前贾后张敌京兆 
三王三年朔方军总管沙咤忠义为突厥所败诏仁愿摄御史大夫代之既至贼已去引兵踵击夜掩其营破之始朔方军与突厥以河为界北 
厓有拂云祠突厥每犯边必先谒祠祷解然后纠兵度河时默啜悉兵西击突骑施娑葛仁愿请乘虚取漠南地于河北筑三受降城绝虏南寇 
路唐休璟以为两汉以来皆北守河今筑城虏腹中终为所有仁愿固请中宗从之表留岁满兵以助功咸阳兵二百人逃归仁愿禽之尽斩城 
下军股栗役者尽力六旬而三城就以拂云为中城南直朔方西城南直灵武东城南直榆林三垒相距各四百余里其北皆大碛也斥地三百 
里而远又于牛头朝那山北置烽堠千三百所自是突厥不敢踰山牧马朔方益无寇岁损费亿计减镇兵数万初建三城也不置壅门曲敌战 
格或曰边城无守备可乎仁愿曰兵贵攻取贱退守寇至当并力出拒敢回望城者斩何事守备退忸其心哉后常元楷代为总管始筑壅门议 
者益重仁愿而轻元楷景龙二年拜左卫大将军同中书门下三品封韩国公春还朝秋复督军备边帝为赋诗祖道赏赉不赀迁镇军大将军 
睿宗立乃致仕加兵部尚书廪禄全给开元二年卒赠太子少保仁愿为将号令严将吏信伏按边抚师赏罚必直功罪后人思之为立祠受降 
城出师辄享焉宰相文武兼者当时称李靖郭元振唐休璟仁愿云在朔方奏用御史张敬忠何鸾长安尉寇泚鄠尉王易从始平主簿刘体微 
分总军事太子文学刘彦昭为管记义乌尉晁良贞为随机皆著称后至大官世名仁愿知人子之辅至赵州刺史张敬忠自监察御史累迁吏 
部郎中开元七年拜平卢节度使

　　△王晙

　　王晙沧州景城人后徙洛阳父行果为长安尉知名晙弱冠擢明经第调清苑尉厯除殿中侍御史会朔方元帅魏元忠讨贼不利劾奏副 
将韩思忠败律当诛晙以思忠偏裨权不己制且其人勇智可惜不宜独诛固争得释晙亦出为渭南令景龙末授桂州都督州有兵旧常仰饷 
衡永晙始筑罗郛罢戍卒埭江水开屯田数千顷以息转漕百姓赖之后求归上冢州人诣阙留有诏桂往罗寇暴户口雕瘵宜即留以须政成 
在桂踰期年州人匄刻石颂德初刘幽求放封州广州都督周利贞必欲杀之道出晙所晙知其故留不遣利贞移书督趣幽求惧曰势且难全 
正恐累君奈何晙曰公之坐非朋友所绝晙在终不忍公无罪就死俄崔湜等诛幽求复执政故诏幽求为刻石辞迁鸿胪少卿充朔方军副大 
总管安北大都护丰安定远等城并受节度进太仆少卿陇右羣牧使开元二年吐蕃以精甲十万寇临洮次大来谷其酋坌达延以兵踵而前 
晙率所部二千与临洮军合料奇兵七百易胡服夜袭去贼五里令曰前遇寇士大呼鼓角应之贼惊疑伏在旁自相鬬死者万计俄而辥讷至 
武阶距大来二十里贼阵两军闲亘一舍而近晙往迎讷夜使壮士衔枚鏖突虏骇引去追至洮水败之俘获如积以功加银青光禄大夫清源 
县男兼原州都督以子班为朝散大夫又进并州都督长史明年突厥默啜为拔曳固所杀其下多降分置河曲既而小杀继降降者稍稍叛去 
晙上言突厥向以国乱款塞降附与部落本无嫌隙今徙处河曲使内伺边罅久必为患比者不受要约兵已屡动擅作烽区闭障行李虏脱南 
牧降帐必与连衡以相应接表里有敌虽韩彭孙吴无所就功请至农隙令朔方军大陈兵召酋豪告以祸福啖以金缯且言南方麋鹿鱼米之 
饶并迁置淮右河南宽乡给之程粮虽一时之劳然不二十年渐服诸华料以充兵则皆劲卒议者若谓降狄不可以南处则高丽旧俘置之沙 
漠之曲西域编夷散在青徐之右何独降胡不可徙欤臣复料议者必曰故事置于河曲前日已寍今无独异且往者颉利破亡边鄙安定故降 
户不生他心今虏未殄灭此降人又皆戚属固不与往年同臣请以三策料之悉其部落置内地获精兵之实闭黠虏之患此上策也亭障之下 
蕃华参处广屯戍为备拟费甚人劳下策也置之胡塞滋成祸萌此无策也留待河水恐即有变书未报而虏已叛乃敕晙将并州兵济河以讨 
之晙闲行倍道卷甲舍幕夜趋山谷中遇雪盛恐失期仰天誓曰晙若事君不忠不讨有罪天所殛者当自蒙罚士众何辜心诚忠而天监之则 
止雪反风以济戎事须臾雪止时叛胡分二道走晙自东道追及之获级三千以功迁左散骑常侍朔方行军大总管改御史大夫■〈夹〉 
跌部及仆固都督勺磨等散保受降城左右潜引突厥内扰晙密言上尽诱而诛之拜兵部尚书复为朔方军大总管九年兰池胡康待宾据长 
泉反陷六州诏郭知运与晙讨平之封清源公官一子玄宗以宫人赐知运等晙独不敢取曰臣之事君犹子事父讵有常近闱掖而臣子敢当 
乎誓死以免见听初晙奏朔方兵力有余愿罢知运独当戍未报而知运至故不协晙所降附知运辄纵击贼意晙卖己乃复叛晙坐贬梓州刺 
史改太子詹事中山郡公进吏部尚书太原尹代张说为兵部尚书同中书门下三品充朔方军节度大使河北河西陇右河东之军尽属是冬 
帝亲郊追会大礼晙以水壮请留将兵待边手敕慰勉会有人告许州刺史王乔谋反辞逮晙诏源干曜张说噪声无状以党与贬蕲州刺史迁 
定州复以户部尚书为朔方军节度使卒赠尚书左丞相谥曰忠烈晙气貌伟特时谓为熊虎相感慕节义有古人风其操下肃壹吏人畏爱始 
二张之诬魏元忠晙独上疏申治宋璟曰魏公全矣子再触逆鳞其殆乎晙曰魏公以忠获罪苟得辩虽死弗悔晙卒后信安王袆讨奚于幽州 
告捷且言战时士咸见晙与部将高昭麾兵赴敌天子嗟异户部郎中阳伯成上疏请封晙墓表异之优其子孙帝乃遣使祭晙庙进诸子官

　　钦定续通志卷二百十八

　　●钦定续通志卷二百十九　列传十九

　　列传

　　唐 【十九】

　　○唐十九

　　王义方　　　员半千　　　韩思彦【琬】苏安恒　　　辥登　　　　王求礼柳泽【范奭】　　　冯元常【元淑】　蒋钦绪 
【沇清】

　　王义方
　　员半千
　　韩思彦
　　苏安恒
　　辥登
　　王求礼
　　柳泽
　　冯元常
　　蒋钦绪

　　△王义方

　　王义方泗州涟水人客于魏孤且窭事母谨甚淹究经术性謇特高自标树举明经诣京师客有徒步疲于道者自言父宦远方病且革欲 
往省困不能前义方哀之解所乘马以遗不告姓名去由是誉振一时不肯造请贵势太宗使宰相听其论于是尚书外郎独孤悊以儒显义方 
引逮百家异同连折悊直出其上补晋王府参军直宏文馆魏征异之欲妻以夫人之侄辞不娶俄而征薨乃娶人问其然曰初不附宰相今感 
知已故也素善张亮亮抵罪故贬吉安丞道南海舟师持酒脯请福义方酌水誓曰有如忠获戾孝见尤四维廓氛千瑞安流神之听之无作神 
羞是时盛夏涛雾蒸涌既祭天云开露人壮其诚吉安介蛮夷梗悍不驯义方召首领稍选生徒为开陈经书行释奠礼清歌吹钥登降跽立人 
人悦顺久之徙洹水丞而亮兄子皎自朱崖还依义方将死诿妻子愿以尸归葬义方许之以皎妻少故与之誓于神使奴负柩辍马载皎妻身 
步从之既葬皎原武归妻其家而告亮墓乃去迁云阳丞显庆元年擢侍御史不再旬会李义府私纵囚妇淳于追大理丞毕正义缢死 【详 
见义府传】 无敢白其奸义方自以兴县属不三时拜御史且疾当世附离匪人以欺朝廷内决劾奏意必得罪即白母母曰昔王母伏剑成陵 
之谊汝能尽忠吾死不恨义方即上言义府于辇毂之下作奸肆虐擅杀六品寺丞就令正义自缢亦由畏义府权势杀身灭口如此则生杀之 
威不自主出履霜坚冰渐不可长请下有司杂治正义死状即具法冠对仗叱义府下跪读所言帝方安义府狡佞恨义方以孤士触宰相贬莱 
州司户参军岁满不复调往客昌乐聚徒教授母丧隐居不出卒年五十五义方为御史时买第后数日爱庭中树复召主人曰此佳树得无欠 
偿乎又子之钱其不贪类此始魏征爱其材也每恨太直后卒以疾恶不容于时既死门人员半千何彦先行丧庐冢侧三年乃去彦先齐州全 
节人武后时位天官侍郎

　　△员半千

　　员半千字荣期齐州全节人其先本彭城刘氏十世祖凝之事宋起部郎及齐受禅奔元魏以忠烈自比伍员因自姓员终镇西将军平凉 
郡公半千始名余庆羁丱通书史客晋州州举童子房玄龄异之对诏高第已能讲易老子长与何彦先同事王义方以迈秀见赏义方常曰五 
百岁一贤者生子宜当之因改今名凡举八科皆中咸亨中上书高自称誉不报调武陟尉岁旱劝令殷子良发粟振民不从及子良谒州半千 
悉发之下赖以济刺史大怒囚半千于狱会辥元超持节渡河让太守曰君有民不能恤使惠出一尉尚可罪邪释之俄举岳牧高宗御武成殿 
问兵家有三阵何谓邪众未对半千进曰臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得 
天之时为天阵定食约费且耕且战得地之利为地阵举三军士如子弟从父兄得人之和为人阵舍是则何以战帝曰善既对策擢高第厯华 
