<!-- { "loadSidebar": true } -->
欲寘于理命司门员外郎张正伦就讯柴氏所对与安上状异下其事于御史乃齐贤子太子中舍宗诲教柴氏为词齐贤坐责太常卿分司西 
京宗诲贬海州别驾 【按实录载故相薛居正子惟吉妻柴氏无子家甚富惟吉有子安柴氏素与之不协既寡又尽畜其祖父金帛计直三 
万缗并书籍纶告以谋改适齐贤定娶之自京兆遣牙吏约车来迎行有日矣安上诣东府诉其事府以闻帝不欲寘于理命司门员外郎张正 
伦就讯柴氏置对与安上状谬异帝不得己下其事于御史台乃齐贤子太子中舍宗诲教柴氏为词遂验问柴氏之臧获发其瘗藏得金具二 
万计齐贤坐责云云较宋史本传特详】 景德初起为兵部尚书知青州帝幸澶渊命兼青淄潍州安抚使二年改吏部尚书疏言臣在先朝常 
忧灵夏两镇为继迁并吞数年之闲终为吞噬今其子德明其志又似不小臣虑德明乘大驾东幸之际去攻六谷则瓜沙甘肃于阗诸处渐为 
控制矣望委大臣经制其事从东封还复拜右仆射三年出判河阳从祀汾阴还进左仆射五年代还请老以司空致仕归洛得裴度午桥庄有 
池榭松竹之盛日与亲旧觞咏其闲意甚旷适七年薨年七十二赠司徒谥文定齐贤四践两府九居八座以三公就第康寍福寿时罕其比居 
相日数起大狱又与寇准相倾人或以此少之齐贤诸子皆能有立宗信内殿崇班宗礼大理寺丞宗谅殿中丞宗简合门祗候宗讷太子中舍 
宗礼最贤虽累资登朝而畏羁束故多居田里 【按实录齐贤传子宗信宗诲宗礼宗亮宗简宗约】

　　张宗诲

　　 张宗诲

　　宗诲字习之齐贤第二子也少喜学兵法阴阳象纬之书无不通究以父任为秘书省正字迁至太子中舍贬海州别驾尝通判河阳徙知 
富顺监会夷人斗郎春叛羣獠皆骚动宗诲将郡兵攻破之擢开封府判官三司度支勾院宗诲在开封日御史王■〈氵公〉劾其嗜酒废事 
及为河北转运使乃发■〈氵公〉居丧假官舟贾贩朝论恶之会以调发扰民徙知徐州累迁太常少卿后为永兴军兵马钤辖又徙鄜延路 
兼知鄜州元昊寇延安刘平石元孙败没钤辖黄德和遁还延州不纳又走鄜州宗诲曰军奔将无所归激之则为乱矣乃纳之拘德和以闻是 
时鄜城不完且无备传言寇兵至人心不安宗诲乃严斥候籍入而禁出使老幼并力守御之敌亦自引去领兴州防御使复徙永兴钤辖兼知 
邠州以秘书监致仕初齐贤守代州宗诲尝预计画其保任亲族不问疏近以年为先后然性贪虽谢事犹事货殖以至于卒子二人子皋字叔 
谟少有才名而不自负人乐与之游最善尹洙洙曰吾交天下士多矣不以通否易意者子皋也举进士试秘书郎知新郑县累官至尚书司封 
员外郎子宪字彦章以荫将作监主簿以献文赐同进士出身累迁尚书刑部郎中知光化军戍卒逐其帅韩纲余党作乱子宪招降之征税重 
人多逋负子宪奏除之厯知洪州庐州迁秘书监累职徙扬州卒

　　△贾黄中

　　贾黄中字娲民沧州南皮人唐相耽四世孙也父玭字仲宝晋天福三年进士解褐太祖即位为刑部郎中终水部员外郎知浚仪县年七 
十卒玭严毅善教子士大夫子弟来谒必谆谆诲诱之初通判镇州葬乡党羣从之未葬者十五丧孤贫不自给者咸教育而婚嫁之黄中幼聪 
悟方五岁玭每旦令正立展书卷比之谓之等身书课其诵读六岁举童子科七岁能属文触类赋咏父常令蔬食曰俟业成乃得食肉十五举 
进士授校书郎集贤校理迁著作佐郎直史馆建隆三年迁左拾遗厯左补阙开宝八年通判定州判太常礼院黄中多识典故每详定礼文损 
益得中岭南平以黄中为采访使廉直平恕远人便之还奏利害数十事皆称旨会克江表选知宣州岁饥民多为盗黄中出己俸造糜粥赖全 
活者以千数仍设法弭盗悉解去太宗即位迁礼部员外郎太平兴国二年知升州时金陵初附黄中为政简易部内甚治一日案行府署中见 
一室扃钥甚固命发视之得金宝数十匮计直数百万乃李氏宫合中遗物也即表上之帝览表谓侍臣曰非黄中廉恪则亡国之宝将污法而 
害人矣赐钱三十万五年召归阙有荐黄中文学高第召试中书拜驾部员外郎知制诰八年与宋白吕蒙正等同知贡举迁司封郎中充翰林 
学士雍熙二年又知贡举俄掌吏部选端拱初加中书舍人二年兼史馆修撰凡再典贡部多简拔寒俊除拟官吏品藻精当淳化四年与李沆 
并拜给事中参知政事太宗召见其母王氏命坐谓曰教子如是真孟母矣作诗赐之颁赐甚厚黄中素重吕端为人属端出镇襄阳黄中力荐 
于帝因留为枢密直学士遂参知政事当世文行之士多黄中所荐引而未尝言人莫知之也然畏慎过甚中书政事频留不决四年与沆并罢 
守本官明年知襄州上言母老乞留京改知澶州辞日帝戒之曰夫小心翼翼君臣皆当然若太过则失大臣之体黄中顿首谢帝因谓侍臣曰 
朕尝念其母有贤德七十余年未觉老每与之语甚明敏黄中终日忧畏必先其母老矣因目参知政事苏易简曰易简之母亦如之自古贤母 
不可多得易简前谢曰陛下以孝治天下奖及人亲臣实何人膺兹荣遇至道初黄中遘疾诏令归阙会建储宫择大臣有德望者为宾友黄中 
在选中以久疾改命李至李沆兼宾客黄中亦特拜礼部侍郎代至兼秘书监黄中素嗜文籍既居内阁甚以为慰二年卒年五十六其母尚无 
恙卒如帝言赠礼部尚书帝谓其母曰勿以诸孙为念朕当不忘也黄中端谨能守家法廉白无私多知台阁故事谈论亹亹听者忘倦焉在翰 
林日太宗召见访以时政得失黄中但言臣职典书诏思不出位军国政事非臣所知帝益重之以为谨厚及知政事卒无所建明时论不之许 
子守谦雍熙二年进士守正献文召试赐进士第后为虞部员外郎守约国子博士守文殿中丞守讷赞善大夫

　　钦定续通志卷三百六

　　●钦定续通志卷三百七　列传一百七

　　列传

　　宋 【十一】

　　○宋十一

　　钱若水　　　苏易简　　　郭贽　　李至　　　　辛仲甫　　　王沔　　温仲舒　　　王化基【举正　举元诏】

　　钱若水
　　苏易简
　　郭贽
　　李至
　　辛仲甫
　　王沔
　　温仲舒
　　王化基

　　△钱若水

　　钱若水字澹成一字长卿河南新安人父文敏汉青州帅刘铢辟为录事参军厯长水酆都尉扶风令相州录事参军先是府帅多以笔牍 
私取官库钱韩重赟领节制颇仍其弊文敏不从重赟假他事廷责之文敏不为屈太祖嘉其有守授右赞善大夫知泸州至郡有政迹蛮人诣 
阙借留诏改殿中丞许再任三迁司封员外郎又知洺州建昌军卒年七十二若水幼聪悟十岁能属文华山陈抟见之曰子神清可以学道不 
然当富贵但忌太速尔雍熙中举进士释褐同州观察推官有富民失女奴其父母讼于州鞫于有司狱吏尝有贷于富民不获乃劾富民父子 
数人共杀女奴弃之水中遂失其尸而诬以罪皆应死若水疑之密使人访求女奴得之乃引以示女奴之父母皆泣曰是也富民父子赖以得 
免郡太守欲荐之若水固辞且曰朝廷以此为若水功当置狱吏者于何地太守叹服 【按富民女奴事宋史本传不载据东都事畧增】 淳 
化初寇准掌选荐若水洎王扶程肃陈充钱熙五人文学高第召试翰林若水最优擢秘书丞直史馆 【按东都事畧载若水擢秘书丞直史 
馆由太宗闻其雪富民失女奴事遂召用宋名臣言行录亦云太宗闻之骤加褒擢二年中为枢密副使宋史本传以若水之擢因召试翰林最 
优与事畧言行录互异】 岁余迁右正言知制诰会置理检院于干元门外命若水领之俄同知贡举加屯田员外郎改职方员外郎翰林学士 
与张洎并命尝草赐赵保忠诏有云不斩继迁开狡兔之三穴潜疑光嗣持首鼠之两端太宗大以为当至道初以右谏议大夫同知枢密院事 
真宗即位加工部侍郎上章言母老求解机务诏不许请益坚遂以本官充集贤院学士判院事俄诏修太宗实录若水引柴成务宗度吴淑杨 
亿同修成八十卷初太宗有畜犬甚驯常在乘舆左右及崩鸣号不食因送永熙陵寝李至尝咏其事欲若水书之以戒浮俗若水不从吕端虽 
为监修以不莅局不得署名至抉其事以为专美若水称诏旨及唐朝故事以折之时议不能夺既又重修太祖实录 【按宋史真宗本纪咸 
平元年九月己巳诏吕端钱若水重修太祖实录二年六月丁巳宰臣进重修太祖实录又按长编载先是太宗命张洎重修太祖实录其书未 
成会洎死己巳诏宰相吕端集贤院学士钱若水同领其事宋史本传误作太宗今据改】 参以王禹偁李宗谔梁颢赵安仁未周岁毕俄判吏 
部流内铨从幸大名若水陈御敌安边之策大意用兵以伐谋为主御将以用法为先远引近征谓不数年间可致边烽罢警俄知开封府时北 
边未寍内出手札询若水备御翦灭之策若水以为未得幽州未可翦灭也遂陈备边之要有五一曰择郡守二曰募乡兵三曰积刍粟四曰革 
将帅五曰明赏罚又言边部用兵唯视太白与月为进退者诚以太白者将军也星辰者廷尉也合则有战不合则无战合于东则主胜合于西 
则客胜陛下苟思兵者凶器战者危事而不倒持太阿授人以柄则守在四夷而常获静胜此备御之上策也帝善其议未几出知天雄军兼兵 
马部署时言事者请城绥州屯兵积谷以备党项边城互言利害前后遣使数辈按视不能决时己大发丁夫将兴其役诏若水自大名驰往视 
之若水上言绥州顷为内地民赋登集尚须旁郡转饷自赐地赵保忠以来人户凋残若复城之即须增戍刍粮之给全仰河东其地隔越黄河 
铁碣二山无定河在其城下缓急用兵输送艰阻且其地险若未葺未完边寇奔冲难于固守况城邑焚毁片瓦不存过山林材木匮乏城之甚 
劳未见其利复诣阙面陈其事帝嘉纳之遂罢役初若水率众过河分布军伍咸有节制深为戍将推服帝谓左右曰若水儒臣中知兵者也是 
秋又遣巡抚陕西缘边诸郡令便宜制置边事还拜邓州观察使并代经畧使兼知并州事六年因疾归京师数月始赴朝谒与僚友会食假寝 
而卒年四十四赠户部尚书谥宣靖 【按若水谥宣靖宋史本传失载据东都事畧长编增】 子延年甫七岁录为太常奉礼郎若水美风神 
有器识能断大事事继母以孝闻雅善谈论尤轻财好施所至推诚待物委任僚佐总其纲领无不称治汲引后进推贤重士襟度豁如也故其 
死士君子尤惜之兄若愚比部员外郎从弟若冲大中祥符中调河阳令真宗念若水母老遣使存问赐缗帛羊酒且赐若冲帛三十端补孟州 
别驾延年后以献文赐进士出身厯太常博士集贤校理

　　△苏易简

　　苏易简字太简梓州铜山人父协举蜀进士归朝仕至光禄寺丞易简少聪悟好学风度凝粹才思敏赡大平兴国五年年踰弱冠举进士 
太宗方留心儒术贡士皆临轩覆试易简所试三千余言立就帝览之称赏擢冠甲科解褐将作监丞通判升州迁左赞善大夫八年以右拾遗 
知制诰雍熙初与贾黄中同知贡举有诏凡属就举者籍名别试易简妻弟崔范匿父丧充贡奏名在上第又王千里者水部员外郎孚之子协 
