<!-- { "loadSidebar": true } -->
　　△郑文嗣 【郑大和】

　　郑文嗣婺州浦江人其家十世同居凡二百四十余年一钱尺帛无敢私至大闲表其门文嗣殁从弟大和继主家事益严而有恩家庭中 
凛如公府子弟有过颁白者犹鞭之每遇岁时大和坐堂上羣子弟皆盛衣冠雁行立左序下以次进拜跪奉觞上寿毕皆肃容拱手自右趋出 
足武相衔无敢参差者部使者余阙为书东浙第一家以褒之大和方正不奉浮屠老子教冠婚丧祭必稽朱熹家礼而行执亲丧三年不御酒 
肉子孙从化皆孝谨虽仕宦不敢一毫有违家法诸妇唯事女工不使预家政家畜两马一出则一为之不食人以为孝义所感有家范三卷传 
于世 【按宋濂文集云浦江义门郑深字仲几素读书负气闻太师托克托喜士即走见之与语大悦使其子哈喇章师事焉一旦皇太子至 
深以孝经进赐锦衣一袭至正八年授长史当托克托之被谪西宁也门下客尽散独架阁王梅时过之深数道其贤托克托曰梅屡短君而君 
反贤之何也深曰贤之者以其知义耳若深所短梅正当言能言所以为益贤也托克托曰当今安得有此长者之言十年迁宣文阁授经郎召 
见明仁殿问深家同居事屡叹以为嘉瑞顾皇子书麟凤二字以美之并赐新刻智永千文一卷时从弟涛方为经筵检讨每进讲殿中兄弟连 
翩而入时人以为荣元史本传不载】

　　△王荐

　　王荐福宁人父疾夜祷于天愿减己年益父寿父绝而复苏告其友曰适有神人黄衣红帕首恍惚语我曰汝子孝上帝命锡汝十二龄疾 
遂愈后果十二年而卒母沈氏病渴思食瓜时冬月求于乡不得行至深奥岭值大雪荐避雪树下仰天而哭忽见岩石闲青蔓离披有二瓜因 
摘归奉母母食之渴顿止兄孟韐早世嫂林氏更适刘仲山仲山尝以田鬻于荐及死不能葬且无子族以其贫莫肯为之后荐即以田还之使 
置后且治葬具州柰民死不葬者贫民畏令乘焚柩弃骨野中荐置地为义阡收瘗焉有死不能敛者复买棺以赠至大四年其乡旱民艰籴荐 
尽出储粟赈之有施福等十一家饥欲死荐家粟已竭即以己田易谷百石以济福建宣慰司上状旌之

　　△郭全 【刘德　玛雅哈　刘居敬】

　　郭全辽阳人幼丧母哀戚如成人及壮父庭王卒居庐三载继母唐古氏生四子皆幼全躬耕以养既长娶妇各求分财异居全不能止凡 
田庐器物悉自取朽敝者唐古氏卒全年六十余哀痛毁瘠庐其墓终丧又有刘德奉元人事继母如所生家贫佣工取值寸钱尺帛皆上之四 
弟并继母出德抚爱尤笃年五十未娶称贷得钱先为弟求妇诸弟亦化其德一门蔼然乡里称为刘佛子玛雅哈伊噜勒昆氏素贫事继母张 
氏庶母吕氏克尽子职刘居敬大都人年十岁继母郝氏病居敬忧之恳天以求代状闻并褒美之

　　△杨皞

　　杨皞扶风人父清母牛氏牛氏尝病剧皞叩天求代遂痊如是者再后牛氏失明皞登太白山取神泉洗之复如故牛氏殁哀毁特甚葬之 
日大雨独皞墓前后数里密云蔽之雨不沾土葬毕令妻卫氏家居养清皞独庐墓上负土为坟蔬食饮水终其丧清卒亦如之

　　△丁文忠 【丁文孝】

　　丁文忠许州偃城人业鼓冶母和氏疾与弟文孝竭力调侍母卒文忠庐墓侧不与妻面者三年父贵又疾医不能疗文忠造车一辆兄弟 
共御之载父祷于嵩山五台泰安河渎诸祠途遇异僧遗药而愈延佑七年旌之

　　△邵敬祖 【李彦忠　谭景星　郭成】

　　邵敬祖宛邱人父丧庐墓母继殁河决不克葬殡于城西敬祖露宿依其侧风雨不去友人哀之为缚草舍庇焉前后居庐六年两髀俱成 
湿疾至治三年旌其家又有永平孚彦忠父丧庐墓八年不至家茶陵谭景星幼失父追念之庐其墓十年亳州郭成年七十一母丧食粥庐墓 
一年朝夕哭临人哀其老而能孝

　　△扈铎

　　扈铎汴梁兰阳人蚤孤育于伯父及长事之如所生伯父老无子铎为买妾岁余产一女其妾熟寐压女死久之伯父死遗腹生一男铎惩 
前失告其母及妻妹护视之己复庐户外不敢安寝弟能食常自抱哺与同卧起十年不少怠弟有疾铎夜稽颡星斗哀祷曰天若伐余家铎父 
子闲可去一人勿丧吾弟使伯父无后也明旦弟愈母卒庐于墓侧宗族劝之归铎曰今岁凶多盗吾家虽贫安知墓中无可欲乎倘惊吾亲之 
灵虽生何为卒守庐不去

　　△孙秀实 【贾进　李子敬】

　　孙秀实大宁人性喜周急里人王仲和尝托秀实贷富人钞三千锭贫不能偿弃其亲逃去数年不归其亲思之疾秀实日馈薪米存问终 
不乐秀实哀之悉为代偿取券还其亲复命奴赉金访仲和使归父子欢聚又有贾进大同人大德九年地震民居多伤且乏食进给酒药炭米 
济之每岁冬制木棉裘数百袭衣寒者买地为义阡使无墓者葬焉李子敬陕西三原人嫁不能嫁者五十余人葬不能葬者五十余丧焚逋券 
四万余贯有司以名闻并旌之 【按元史本门曰孝友而秀实等三人皆以义行附传亦推广孝行锡类之意今仍存之】

　　△宗杞

　　宗■〈木巳〉大都人年十九父卒擗踊号泣绝而复苏水浆不入口者三日遂成疾伏卧床榻犹哭不止泪尽继之以血既葬疾转甚■ 
〈木巳〉有继母作遗书嘱其妻杨氏曰汝善守志以事吾母遂卒杨氏遗腹生一男人以为孝感天不绝其嗣云泰定三年旌其门

　　△赵荣

　　赵荣扶风人母强氏有疾割股肉啖之者三复负母登太白山祷于神得圣水饮之乃痊后年七十五卒荣号痛不食者七日葬之日白云 
庇其墓前后十五里负土成坟庐其侧终丧

　　△吴好直 【柴郁　陈舜咨】

　　吴好直华州蒲城人父殁事继母尽孝兄弟尝求分财好直劝谕不能止即以己所当得悉推与之又有甄城柴郁陈舜咨皆能孝友以己 
产分让兄弟县令言状其表异之

　　△余丙

　　余丙建德遂安人幼丧母泣血成疾父亡不忍葬结庐古山下殡其中日闭户守视有牧童遗火延殡庐丙与子慈亟扑不止欲投身火中 
与柩俱焚俄暴雨火灭

　　△徐钰

　　徐钰镇江人弱冠侍父镇之婺源过丹阳小溪父乘桥失足堕水中钰投溪拥父出得挽行舟以升钰力惫且势湍急遂溺死江浙行省言 
状表异之

　　△尹莘 【孙希贤　卜胜荣】

　　尹莘 【按一统志作尹莘通考作尹华】 汴梁洧川人至治初游学京师梦母疾即驰归母已亡居庐蔬食哀毁骨立父辅臣尝病疫莘 
尝其粪以验差剧夜祷于天曰母亡不能见父病不能治为人子若此何以自立于世愿死以代父命数日而愈又有高唐孙希贤母病痢希贤 
阅方书有曰血温身热者死血冷身凉者生希贤尝之其血温乃号泣祈天求身代之母遂愈高邮卜胜荣母痢不能药日尝痢以求愈兄疾礼 
北辰乞减己年延之并痊

　　△刘廷让

　　刘廷让大宁武平人至顺初上都兵起廷让挈家避山中有幼弟方乳母王氏置于怀兵至廷让乃弃已子一手抱弟一手扶母疾驱得免 
事闻旌之

　　△刘通 【黄镒　丁祥一】

　　刘通亳州谯县人母卜氏目失明通誓断酒肉祷之三十年不懈卜氏年八十五忽复明至大闲鄱阳黄镒皇庆闲诸暨丁祥一皆以亲丧 
明以吞舐之复能视并命褒表

　　△张旺舅

　　张旺舅安丰霍邱人幼失父母陈氏居贫守志旺舅九岁卖锡以养及长母病伏枕数月日夜痛哭礼天求代未几遂愈又自以生业微不 
能多给竟不娶以终母年县令言于朝旌之

　　△张思孝

　　张思孝华州人母丧以孝闻父疾不愈洁斋致祷乞以身代末几遂痊至顺三年表其门

　　△杜佑

　　杜佑邳州人为河南水马站提领父成病于家佑忽心惊举体沾汗即弃职归祷神求代且尝粪以验疾父卒庐墓尽哀有驯兔之瑞

　　△长寿 【梁威逊　齐哩克　高中　武进】

　　长寿父特珠官平章政事生五子长山寿早世次即长寿次永寿福寿蒙古哈雅元统闲特珠殁长寿哀毁尽礼服阕当荫叙与弟罗拜母 
前曰吾父廉贫诸弟未有所立愿以职让永寿永寿让福寿福寿曰二兄能让福寿独不能耶以让蒙古哈雅母从之蒙古哈雅遂告荫为太禧 
宗禋院神御殿侍礼佐郎兄弟奉母尤笃至大闲河中梁威逊亲丧庐墓兄诺海为鄂啰官自以远仕不得养其亲即弃职举威逊代之人称威 
逊能孝诺海能义又有辉和尔氏齐哩克及濠州高中嘉定武进皆以侍亲不愿仕以祖父荫让叔父昆弟

　　△孙瑾 【吴希曾】

　　孙瑾镇江丹徒人父丧停柩四载衣不解带及葬载柩渡江潮波方涌俄顺风翼帆如履平地事继母唐氏尤孝尝患痈瑾亲吮之又丧目 
舐之复明唐氏卒卜日将葬时春苦雨瑾夜号天乞霁至且云日开朗甫掩圹阴气复合雨注数日不止又有吴希曾睢宁人葬父日大雨希会 
跪柩前炷艾燃腕火炽雨止既葬庐于墓左县上状并旌之

　　△张恭

　　张恭河南偃帅人以兵部符署鹰房府案牍亲老辞归侍养父丧过哀侍母冯氏尤谨岁凶恭夫妇采野菜为食而营奉甘旨无乏母有疾 
恭手除溷秽喂哺饮食且尝粪以验疾势天厯被西兵至河南恭守视母病项中一剑不去母惊悸而殁居丧尽礼有诏旌其闾

　　△訾汝道

　　訾汝道德州齐河人父兴卒居丧以孝闻母高氏治家严汝道承顺恭恭母尝寝疾昼夜不去侧母卒哀毁终丧不御酒肉性尤友爱二弟 
将析居悉以美田庐让之二弟早世抚诸孤如己子里中尝大疫有食瓜得汗而愈者汝道即多市瓜柔携米厯户馈之死者复赠以构椟尝出 
麦粟贷人至秋蝗食稼人无以偿汝道取其券焚之县令李让为请旌其家

　　△王庸

　　王庸字伯常雄州归信人事母李氏以孝闻母有疾夜祷北辰至叩头出血遂愈及母卒哀毁几绝露处墓前且夕悲号一夕雷雨暴至邻 
人持寝席往蔽之见庸坐卧地独不沾湿咸叹异而去

　　△黄赟

　　黄赟字止敬临江人父君道延佑闲求官京师留赟江南时赟年尚幼及长闻父娶后妻居永平往省之父殁己三年矣后母闻赟来尽挟 
其赀更嫁拒不见赟赟号哭语人曰吾之来为省父也今不幸父殁思奉其柩归而窆之莫知其墓苟见母示以葬所死不恨矣尚忍利遗财耶 
久之闻母居海滨亟裹粮往复拒不纳母之弟怜之与偕至永平求其父墓又弗得赟哭祷于神一夕梦老父以杖指葬处曰见片砖即可得明 
日就其地求得父骨以归

　　△石明三

　　石明三与母居余姚山中一日自外归觅母不见卧内有三虎子知母为虎所害乃尽杀虎子砺巨斧立壁侧伺母虎至斫其脑裂而死复 
往倚岩石旁执斧伺候斫杀牡虎明三亦立死不仆张目如生

　　△刘琦

　　刘琦 【通鉴作张琦】 岳州临湘人生二岁遭乱母刘氏陷于兵琦独事其父稍长思母不置尝叹曰人皆有母我独无辄献欷泣下及 
冠请于父往求其母得于池州之贵池迎以归养后父母殁终葬犹蔬食有司上其事旌表其门曰孝义

　　△刘源

　　刘源归德中牟人母吴氏年七十余衰病不能行适火起源尹不能救呼天号泣趋入抱母为火所焚而死

　　△祝公荣

