<!-- { "loadSidebar": true } -->
击走之己酉葬太宗皇帝于永熙陵十一月丙寅降两京死罪以下一等十二月丙申追尊母贤妃李氏为皇太后辛丑诏诸路转运使口饬令 
长劝农甲辰以银州观察使赵保吉为定难军节度使
　　咸平元年春正月辛酉改元二月甲午以星变诏求直言避殿减膳乙未虑囚三月辛巳以赵保吉归顺遣使谕陕西纵绥银流民还乡仍 
家给米一斛夏四月壬寅赵保吉遣弟继瑗入谢己酉遣使按天下吏民逋负悉除之五月戊午朔日有食之丙辰以旱免开封二十五州军田 
租冬十月丙戌朔日有食之戊子吕端为太子太保户部尚书张齐贤参知政事李沆并平章事李至为武胜军节度使己丑参知政事温仲舒 
罢为礼部尚书枢密副使夏侯峤罢为户部侍郎翰林侍读学士以枢密副使向敏中为兵部侍郎参知政事翰林学士杨砺宋江湜并为枢密 
副使
　　二年春二月丙申以赵普配飨太祖庙庭诏羣臣迎养父母蠲天下逋负释系囚三月丙辰振江浙饥壬申以王汉中为泾原邠寍灵环都 
部署闰月丁亥以久不雨诏天下系囚非十恶枉法及巳杀人者死以下减一等庚寅罢有司营缮之不急者诏中外直言极谏夏五月丁亥严 
服用之制六月戊午曹彬薨秋七月甲申以傅潜为镇定高阳关行营都部署张昭允为钤辖给外任官职田巳丑以横海军节度使王显为枢 
密使八月已卯羣臣上尊号曰崇文广武圣明仁孝皇帝九月庚辰朔日有食之癸卯如骐骥院镇定都部署奏败辽兵于廉良路冬十月壬子 
宜州执溪洞蛮酋三十余人诣阙诏释其罪遣还癸丑放澧州蛮界归业民租戊午置福建路惠民仓十一月丙戌祀天地于圜丘录功臣子孙 
之无禄者壬辰张齐贤加门下侍郎李沆加中书侍郎文武悉加恩有差乙未诏自将御边所次顿舍给用母泛及州县以周莹为驾前军都部 
署石堡吉为行营先锋都部署己亥狩于近郊辛丑赐京城父老衣帛丙午以魏咸信为贝冀行营都部署己酉以李沆为东京留守十二月甲 
寅驾发京师戊午驻跸澶州冀州奏败辽兵于城南壬戌至澶州登临河亭赐父老锦袍茶帛甲子次大名府辽人攻威虏军本军击败之杀其 
酋帅府州军入五合州拔黄太尉砦丁卯召见大名府父老劳赐之
　　三年春正月己卯朔驻跸大名府诏并代都部署高琼等分屯冀州邢州癸未以葛霸为贝冀高阳关前军行营都部署契丹犯河间高阳 
关都部署康保裔死之乙酉流忠武军节度使傅潜于房州都铃辖张昭允于通州丁亥如紫极宫还登子城阅骑射高阳关贝冀路都部署范 
廷召等败辽人于莫州庚寅赦河北及淄齐州非持杖劫盗谋故杀枉法赃十恶至死者并释之录将吏死事者子孙民被焚掠者复其租罢缘 
边二十三州军榷酤甲午驾发大名府益州军作乱杀钤辖符昭寿逐知州牛冕等推都虞候王均为首以叛诏户部使雷有终为泸州观察使 
帅师会李惠等讨之庚子至自大名府二月癸亥以周莹为宣徽南院使王继英为北院使并知枢密院事王旦为给事中同知枢密院事乙丑 
以王显为定州路行营都部署王超为镇州路行营都部署丁卯雷有终等为王均所败退保汉州李惠死之戊辰虑囚三月戊寅朔日有食之 
夏四月庚戌吕端薨甲寅阅河北防城举人康克勤等击射丁巳以葛霸为邠寍环庆都部署壬申削前知益州牛冕西川转运使张适籍冕流 
儋州适为连州参军五月丁卯降天下死罪一等流以下释之十恶至死谋故劫杀坐赃枉法者论如律如玉津园观刈麦己丑如金明池观水 
嬉遂至琼林苑宴射六月丁卯以向敏中为河北河东宣抚使秋七月己亥以翰林侍读学士夏侯峤侍讲邢昺为江浙巡抚使冬十月甲辰雷 
有终复益州壬子削绵汉都巡检澄州刺史张思钧籍流封州己丑雷有终追斩王均于富顺监诏原川峡路系囚死罪以下雷有终等进秩有 
差十一月戊寅均畿内田税壬午诏羣臣尽言无讳常参官转对如故事未预次对者听封事以闻丙申张齐贤罢为兵部尚书十二月戊申狩 
于近郊甲子辽人税木监使黄颙等率属内附
　　四年春正月甲戌朔降天下系囚甲申命枢密直学士冯拯陈尧叟详中外封事诏应益州军民因城乱杀伤劫盗除官吏外皆释不问二 
月癸丑决天下狱三月甲戌抚水州蛮酋蒙瑛等来纳兵器毒药箭誓不复犯边庚寅以左仆射吕蒙正兵部侍郎向敏中并平章事中书侍郎 
平章事李沆加门下侍郎辛卯以参知政事王化基为工部尚书同知枢密院事王旦为工部侍郎参知政事枢密直学士冯拯陈尧叟并为右 
谏议大夫同知枢密院事夏四月丙午以葛霸为并代行营都部署壬子诏亲老无兼侍者特与近任己未以王钦若为左谏议大夫参知政事 
五月壬申降京畿系囚罪六月癸卯有司言减天下冗吏凡十九万五千余人丁巳减东川民田先为江水所害者租丁卯诏州县学校及聚徒 
讲诵之所并赐九经秋七月己卯边将言辽人将入寇以王显为镇定高阳关三路都部署王超副之王汉忠为都排阵使八月辛丑以张齐贤 
为泾原丢路安抚经畧使壬子如御龙营阅武艺遂观稼北郊宴射于含芳园九月李继迁陷清远军冬十月曹璨以蕃兵邀李继迁辎重于唐 
龙镇己未张斌破辽人于长城口十一月壬申知阶州窦玭献白鹰还之王显奏破契丹庚寅败于近郊十二月戊寅李继迁部族讹遇等来归 
壬午灵州河外砦主李琼等叛降西夏乙酉李继迁部族讹猪等率属来附庚寅振河北饥仍免其赋役
　　五年春正月壬寅李继迁部将卧浪已等内附壬戌环庆部署张凝击诸蕃破之二月己丑以王汉忠为邠寍环庆路都部署三月丁酉李 
继迁陷灵州知州裴济死之夏四月壬申赐陜西民挽送缘边刍粮者租之半壬午命三司岁较户口数丙戌赐深霸九州岛民租有差癸巳复雄 
州榷场五月壬寅知荣州褚德臻坐盗官银弃市乙巳蠲天下逋负丙午以王显为河阳三城节度使六月癸酉继迁围麟州曹璨请济师诏发 
并代石隰州兵援之乙亥以侍卫马军都虞候王超为定州路驻泊行营都部署己卯以宣徽南院使知枢密院事周莹为永清军节度使秋七 
月甲午朔日有食之壬戌辽人大林砦使王昭敏等来降西羌寇洪德砦守将击走之乙酉石隰部署言河西蕃族拽浪南山等四百人来归冬 
十月丁亥平章事向敏中罢为户部侍郎十一月壬辰复麟州租一岁壬寅祀天地于圜丘大赦己酉封子玄佑为信国公庚戌吕蒙正加司空 
李沆加右仆射雍王元份守太傅兖王元杰守太保曹国公元俨同平章事
　　六年春二月戊寅如飞山雄武营观发机石连弩遂宴射潜龙园己卯以京东西淮南水灾遣使振之庚辰以西凉府六谷首领潘罗支为 
朔方军节度灵州西面都巡检使甲申蕃部叶市族啰埋等内附三月辛丑朔交州八州使黄庆集等来归绥州东山蕃部军使拽臼等来归夏 
四月李继迁寇洪德砦蕃官庆香癿■〈者多〉庆等击走之辽寇望都副都部署王继忠陷于敌发河东兵援之五月癸丑削镇州副都部署 
李福籍流封州六月丁卯丰州瓦窑没剂如罗昧克等族击李继迁败之秋七月癸丑兖王元杰薨八月辛未原渭等州西蕃八部二十五族来 
归丙子赐环庆秋田经寇践伤及民被掠者粟米蠲棣州民租十之三冬十一月癸巳虑囚降死罪以下以苦寒令诸路休役兵己亥阅捧日军 
士十二月庚申遣使于西北劳赐将士甲子诏求直言李继迁攻西凉知府丁惟清没焉庚午以李继隆为山南东道节度使戊寅降天下死罪 
流以下释之
　　景德元年春正月丙戌朔大赦改元丁亥麟府路言辽言埿族拔黄三百余帐内属辛丑诏民间天象器物谶候禁书并纳所司匿不言者 
死石隰州言河西蕃部四十五族内附二月西凉府潘罗支集六谷蕃部合击李继迁败之继迁死罗支使来献捷三月威虏军守将破辽人于 
长城口柳谷川蕃部入寇麟府击败之己亥皇太后崩夏四月丙辰蠲澧州石门县租二岁丁卯以降暑休北边役兵五月甲申赐邢州民租之 
半六月洪德砦言继迁部将都尾等率属归附镇戎军言败戎人于石门川庚午洪德砦言蕃部罗泥天王本族诸首领各率属归附赵保忠卒 
秋七月癸未班用兵诛赏格丙戌李沆薨庚寅以翰林学士毕士安为吏部侍郎参知政事八月泾原部署击万子军主族帐败之己丑以毕士 
安寇准并平章事宣徽南院使王继英为枢密使同知枢密院事冯拯陈尧叟并佥署枢密院事丙子以保平军节度石保吉为武寍军节度同 
平章事九月癸未罢北面赍御剑内臣以剑属主将丁酉诏宰相议亲征辽人闰月乙卯诏河北吏民杀辽人者所至援之仍颁赏格癸酉沙台 
北平砦威虏军合击辽人破之乙亥以参知政事王钦若判天雄军府兼督部署辽军将达兰攻威虏顺安军三路都部署击败之又攻北平砦 
及保州复为州砦兵所败达兰与辽国主及其母并众攻定州丙子以天雄军都部署周莹为驾前贝冀路都部署侍卫马军都指挥使葛霸为 
驾前邢洺路都部署己卯高继祖败辽人于岢岚军冬十月癸未麟府路率部兵入朔州破大狼水砦乙未诏王超等兵赴行在丁酉诏魏能张 
凝田敏屯定州癸卯以厮铎督为朔方军节度灵州西面巡检西凉府六谷大首领保莫州威虏岢岚军及北平砦击辽兵皆败之辽主遣使请 
和命合门祗候曹利用往答之丁未以雍王元份为东京留守十一月乙卯辽人攻瀛州知府李延渥败之已未又逼冀州知州王屿败之甲子 
猎于近郊丙寅遣使安集河北流民戊辰以山南东道节度同平章事李继隆为驾前东面排阵使武寍军节度同平章事石保吉为驾前西面 
排阵使庚午车驾北巡癸酉驻跸韦城甲戌寒甚左右进貂帽毳裘却之曰臣下皆苦寒朕安用此哉辽兵至澶州北直犯前军达兰殪于阵丙 
子帝次澶州渡河如北砦御城北楼召诸将抚慰戊寅曹利用还十二月庚辰朔日有食之辽遣使者来讲和辛巳遣使安抚河北京东壬午如 
城南临河亭癸未如北砦又幸李继隆营诏谕两京以将班师甲申辽遣使来献御衣食物乙酉御行营南楼观河遂宴从官及辽国使丙戌遣 
使抚谕怀孟泽路郑滑等州放强壮归农遣监西京左藏库李继昌使辽师定和议戒诸将勿出兵邀其归路丁亥遣使安集河北流民瘗暴骸 
以合门祗候曹利用为东上合门使忠州刺史戊子如北砦劳军召李继隆石保吉宴射于行宫西亭壬辰赦河北诸州死罪以下民经蹂践者 
给复二年录死事者子孙癸巳以参知政事王旦权东京留守甲午车驾发澶州乙未辽遣使者以誓书来丁酉辽兵卒出塞戊戌至自澶州辛 
丑录辽人誓书颁河北河东诸州癸丑遣使抚问河北东西路官吏将卒访察功状甲辰改威虏诸军名戊申诏恤河北伤残
　　二年春正月庚戌朔以与辽人讲和大赦非故鬬杀放火强盗伪造符印犯赃官典十恶至死者悉除之壬子放河北诸州强壮归农仍市 
耕牛给之癸丑罢诸路行营合正定两路都部署为一乙卯罢北面部署钤辖都监使臣振河北饥遣使如德清军收瘗战没遗骸致祭罢江淮 
荆浙增榷酤钱甲子振河南饥戊辰以天平军节度使王超为崇信军节度使省河北戍兵十之五缘边三之一所在量军储馈给勿调民飞挽 
