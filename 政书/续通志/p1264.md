<!-- { "loadSidebar": true } -->
继冲归朝后始授武宁军节度使当奉表纳土时太祖下诏安抚止云授继冲马步都指挥使而不言复为节度与欧史异三楚新录又云继冲 
出迎王师且乞入朝太祖遂遣使就除继冲徐州节度使便道赴任考徐州属武宁军而纲目载慕容延钊入荆南继冲奉表纳土授荆南节度 
使如故至以为武宁军节度使则在干德元年十月所载与欧史并同新录未足为据】 干德元年将郊祀继冲表求入觐可之九月率其将吏 
宗族五百余人朝京师拜武宁军节度使光宪等皆拜官有差保勖开宝六年卒 【徐无党曰季兴兴灭年世甚明诸书皆同盖自梁开平元 
年镇荆南至宋干德元年国除凡五十七年　按宋史荆南世家此下有保寅附传保寅劝保勖归朝事已附见载记余无足录今从删】 

　　△附 

　　孙光宪 
　　梁延嗣 

　　 孙光宪 

　　孙光宪字孟文陵州贵平人 【北梦琐言作富春人】 世业农光宪少好学游荆渚高从诲署为从事厯保融及继冲三世皆在幕府累 
官检校秘书监兼御史大夫慕容延钊等假道荆南继冲开门纳延钊光宪劝献三州地宋太祖嘉之授黄州刺史在郡有治声干德中宰相有 
荐光宪为学士者未及召卒光宪博通经史尤勤学聚书数千卷或自钞写孜孜雠校老而不废好着譔自号葆光子所譔续通厯纪事颇失实 
太平兴国初诏毁之

　　 梁延嗣 

　　梁延嗣京兆长安人 【三楚新录作复州景陵人】 少事高季兴颇见委任表授检校司空领绵州刺史充衙内马步军都指挥使 【 
按三楚新录及十国春秋载延嗣唐同光中守复州监利季兴朝唐庄宗欲阴图之既疾趣归遂以兵攻监利星沙二县延嗣败为季兴所获从 
诲立擢为太校授归州刺史进复州团练使乃掌亲军此作少事季兴颇见委任则与二书所载不合未详孰是】 厯事四世人称其忠荩继冲 
之纳土也延嗣亦尝劝之授复州防御使后因郊礼自复州入朝太祖慰抚之曰使高氏不失富贵尔之力也改濠州有善政开宝九年卒

　　钦定续通志卷六百二

　　●钦定续通志卷六百三　载记十

　　载记 【十】 

　　东汉

　　○东汉 

　　刘旻　　钧　　继恩　　继元　　 【附】 卫融　　郭无为

　　刘旻 
　　刘钧 
　　刘继恩 
　　刘继元 
　　附 

　　△刘旻 

　　刘旻汉高祖母弟初名崇美须髯少无赖嗜酒好博尝黥为卒高祖事晋为河东节度使以旻为都指挥使及即位以为太原尹北京留守 
同平章事隐帝时累加中书令周太祖为枢密使讨三叛立大功而与旻素有隙旻不自安与判官郑珙谋罢上供征赋收豪杰籍丁民益兵以 
自固三年隐帝遇弒旻乃谋举色已而周太祖遣宰相冯道迎旻子赟于徐州人皆知太祖之非实意旻独喜曰吾儿为帝矣何患乃罢兵遣人 
至京师太祖少贱黥其颈上为飞雀世谓之郭雀儿太祖见旻使者具道所以立赟之意因自指其颈示之曰自古岂有雕青天子幸公无以我 
为疑旻益信之太原少尹李骧度太祖必不为刘氏立后劝旻以兵下太行控孟津以俟变旻怒曰骧欲离闲我父子乎命牵出斩之并杀其妻 
以其事白汉以明无他已而周太祖果代汉降封赟湘阴公旻遣牙将李■〈巩上言下〉奉书求赟归太原而赟已死旻恸哭为骧立祠岁时 
祠之乃以周广顺元年正月即皇帝位于太原仍用干佑年号以子承钧为太原尹判官郑琪赵华为宰相都押衙陈光裕为宣徽使遣通事舍 
人李■〈巩上言下〉闲行使于契丹契丹永康王鄂约与旻约为父子之国旻乃遣宰相郑珙致书鄂约称侄皇帝以叔父事之鄂约遣政事 
令燕王舒斡枢密使高勋 【按宋史作契丹主遣政事令燕王耶律舒斡上枢密使高勋辽史亦作枢密使高勋欧史于燕王上脱政事令作 
政事令高勋考辽史勋传勋未尝为政事令也显系讹误今改正】 册尊旻为大汉神武皇帝旻妻为皇后且以自爱黄骝九龙十二稻玉带报 
聘未几鄂约亦为舒斡所弒舒鲁代立旻遣枢密直学士王得中聘于舒鲁求兵以攻周舒噜遣萧裕矩率兵五万助旻出阴地攻晋州为王峻 
所败明年又攻府州为折德扆所败德扆因取岢岚军周太祖崩旻遣使乞兵于契丹契丹遣杨衮 【按辽史作政事令耶律敌契丹国志作 
武定军节度使杨衮】 将万骑及奚诸部兵五六万人号称十万以助旻旻以张元徽为先锋自将骑兵三万攻潞州潞州李筠遣穆令钧以步 
骑三千拒元征于太平驿元徽击败之遂围潞州显德元年世宗亲征与旻战于高平列为三陈旻命张元徽军东偏杨衮军西偏自居中衮望 
周师谓旻曰勍敌也未可轻动旻奋髯曰时不可失无妄言衮怒而去旻令东偏先进王得中叩马谏曰南风甚急非北军利也宜少待之旻怒 
即麾元徽元徽击周右军兵始交周将樊爱能何徽退走其骑军乱步卒数千叛降元徽世宗大骇躬督战士士皆奋命争先而风势愈盛旻自 
麾赤帜收军军不可遏旻遂败日暮旻收余兵万人阻涧而止周后军刘词继至乘胜追击旻又大败辎重尽丧旻独乘契丹黄骝自雕窠岭闲 
道驰去夜失道误趋平阳得佗道以归张元徽战殁杨衮怒旻按兵西偏不战故独全军而返世宗进攻太原遗符彦卿史彦超北控忻口以断 
契丹援路太原城方四十里周师去城三百步围之匝自四月至六月攻之不克而彦卿等为契丹所败彦超战殁世宗遽班师初周师之围城 
也旻遣王得中送杨衮归因乞援于契丹契丹发数万骑助旻遣得中先还至代州代州将桑珪杀防御使郑处谦以城降周并送得中于周世 
宗召问得中契丹助兵多少得中言送衮归无所求也世宗信之己而契丹败符彦卿于忻口得中遂见杀旻自败于高平已而被围以忧得疾 
明年卒庙号世祖 【按十国春秋不载旻谥止云葬神武皇帝于交城山北上庙号曰世祖今据补】 

　　△刘钧 

　　钧旻次子初名承钧既立改名钧旻卒钧遣人奉表契丹自称男舒噜答诏呼为儿许其嗣位初旻常谓张元徽等曰吾以高祖之业赟之 
冤义不为郭父屈期与公等勉力以复家国雠至于称帝一方岂获己也顾我是何天子尔亦是何节度故不改元不立宗庙四时之祭用家人 
礼钧既立始赦境内改干佑十年曰天会元年立七庙于显圣宫以卫融为相段常为枢密使蔚进掌亲军子继恩为太原尹潜约江南西川为 
外援结契丹侵上党无所得而还宋太祖即位昭义节度使李筠拒命遣其将刘继冲判官孙孚奉表称臣执监军周光逊李廷玉送于太原乞 
兵为援钧即率兵自将出团柏谷仆射赵华曰李筠举事轻易陛下不图成败空国兴师臣实忧之钧至太平驿封筠陇西郡王筠见钧兵卫宾 
弱悔臣之因自陈受周氏恩不忍背德钧与周世仇也闻筠言亦不悦遣宣徽使卢赞监其军筠心益不平与赞多不协乃遣宰相卫融为和解 
又遣河阳枢密使范守图援之 【按宋史钧至太平驿与筠会遣宣徽使卢赞将骑数千随筠人寇又遣河阳节度使范守图援之而不言卫 
融和解之事欧史与宋史李筠传所载略同而世家详略互异之据两史参辑】 巳而筠败死卫融被执宋太祖释之命融致书于钧求周光逊 
等约亦归融太原钧不报钧谓赵华曰不听公言几至于败然失卫融卢赞吾以为恨由此益重儒者钧自筠败后狼狈而归而宋师亦无岁不 
至钧数败衄建隆四年邢州王全赟攻下乐平诏建为平晋军干德二年昭义李继勋等攻下辽州其降兵率以效顺怀恩为名赐以钱帛由是 
降附者益众钧惧以赵文度为相招抱腹山人郭无为参议国政 【按宋史建隆元年太祖亲讨李筠前军石守信等杀钧兵数千自是以后 
李继勋等连岁加兵而欧史全削岂因宋太祖有笑谓谍者云云故不录欤今仍据宋史补辑】 无为为内枢密使段常所识荐其材遂以为相 
五年宿卫殿直行首王隐刘绍赵鸾等谋作乱事觉被诛词连段常乃罢常枢密为汾州刺史缢杀之自是世凡举事必请命契丹而钧多疏略 
契丹遣使责钧改元援李筠杀段常不以告钧惶恐谢罪使者至契丹辄见留钧奉之愈谨而契丹待钧益薄钧自是无复南侵意地狭产薄以 
岁输契丹国用日削乃拜五台山僧继禺为鸿胪卿继禺故燕王刘守光櫱子为人多智善谋财利五台当契丹界上常得其马以献号添都马 
岁率数百匹又于柏谷置银冶募民凿山取矿烹银以输刘氏仰以足用即其治建宝兴军继禺累官太师中书令太祖尝因界上谍者谓钧曰 
君与周为世雠宜其不屈今我与尔无所闲何为困此一方人也若有志中国宜下太行以决胜负钧遣谍者复命曰河东土地兵甲不足当中 
国之十一然钧家世非叛者区区守此盖惧汉氏之不血食也太祖哀其言笑谓谍者为曰我语钧开尔一生路故终其世不加兵钧立十三年 
病卒谥曰孝和皇帝庙号睿宗 【按钧谥号庙号吹史俱不载今据十国春秋补】 

　　△刘继恩 

　　继恩本姓嶭氏父钊娶旻女钊初为军卒汉高祖典禁兵以旻壻除籍置门下钊无材能高祖不见用其妻常居中钊罕得见因怏怏乘醉 
拔佩刀刺之不死钊即自裁继恩时尚幼旻女后适何氏生子继元未几何死旻女亦卒旻乃令钧俱养为子遂冒姓刘鉽立以继恩为太原尹 
钧尝谓郭无为曰继恩纯孝然非济世才恐不能了我家事无为不对钧病革召无为执手以后事付之钧卒继恩告哀于契丹而后立服缞裳 
视事宋太祖诏李继勋等率师至潞州败继恩军于洞涡河继恩自行丧寝处独居勤政阁钧故时亲信无得从者继恩置酒会诸大臣宗子令 
罢卧阁中供奉官侯霸荣思得继恩首献宋以邀宠遂率十余人挺刃入阁闭户弒之郭无为遣人梯屋入杀霸荣并其党无为乃迎继元立之

　　△刘继元 

　　继元为人残忍旻子十余人皆无可称者当继元时有镐锴锜锴于继元为诸父皆杀之独铣以佯愚获免钧妻郭氏继元兄弟自少母之 
继元妻段氏尝以小过为郭氏所责既而以宅疾卒继元疑为郭氏所杀及立遣嬖者范超图弒郭氏郭氏方缞服哭钧柩前超执而缢杀之刘 
氏子孙遂无遗类继元立改元曰广运 【按十国春秋继元于天会十二年袭位乃称天会不改元至天会十七年十二月将改元遣使禀命 
契丹明年改元广运宋太祖亲征太原系开宝二年事即东汉称天会十三年也欧史及宋史乃云继元立即改元广运今仍原文而识之】 宋 
太祖亲征太原继元闭城拒守太祖命壅汾水以灌城城中有积草飘出塞之得无害太祖以诏书招继元出降郭无为捧诏色动而并入及继 
元左右皆欲坚守时继元恃契丹为援守陴者扬言契丹兵旦夕且至会何继筠败契丹于阳曲北太祖命以所获首级铠甲示之城中由是丧 
气和岚州赵文度遂出降南城为汾水陷水注城中宦者卫德贵言郭无为有献地之谋踪迹屡露继元遂杀无为俄而城兵自西长连城出将 
焚其攻具反为宋师所败是夜壁外忽传呼继元降太祖令卫士擐甲将开壁门八作使赵璲曰受降如受敌讵可中夜轻出太祖使伺之果谍 
者也时宋师顿兵甘草地会暑雨军士多疾太常博士李光赞上言请班师太祖览奏甚喜命宰相赵普抚谕诸将而禁军校赵翰等愿乘城急 
