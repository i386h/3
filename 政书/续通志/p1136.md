<!-- { "loadSidebar": true } -->
兄鼎字国器亦以小名色埒默行世袭明安以善战知名自寿泗元帅转安平都尉镇商州威望甚重敬贤下士有古贤将风尝搜伏得欧阳修 
子孙并其族属皆纵遣之 【按鼎事见彝传中本无庸分金史别为鼎附传于后既非死事殊属枝赘今从宏简录改作合传】 贞佑中彝为 
元兵所掠帅甚爱之置帐下彝母留丰州鼎事之甚谨彝在北岁余托以省母乞还帅以卒监之至丰与鼎劫杀监卒夺马奉其母南奔元兵追 
之由他路得免兄弟共挽鹿车载母渡河宣宗奇之授鼎都统彝补护卫从鼎寿泗帅府鼎辟太原王渥为经历渥授彝以孝经小学论语春秋 
左氏传正大二年鼎落帅职为总领屯方城彝随往凡军中事皆预知鼎时在病镇防军葛宜翁素凶悍与李太和相殴诉于彝不直量笞之宣 
翁耻受杖竟死其妻讼彝故杀议当大辟彝聚书狱中读之明年鼎病愈诏提兵而西入朝哀宗怪其瘦甚未几卒帝闻驰赦彝曰汝兄死失吾 
一名将今故曲法赦汝他日汝奋发立功国家得汝力始以我为不妄赦矣彝泣且拜退以白衣领紫微军都统踰年转忠孝军提控六年元兵 
入大昌原伊喇布哈命为前锋 【按本纪正大六年二月召平章哈达还朝伊喇布哈率陈和尚忠孝军一千驻邠州三月陈和尚有战功授 
定远大将军平凉府判官世袭穆昆布哈传亦同此时哈达并未为帅金史作五年为哈达前锋误今据本纪及伊喇布哈传改】 先已沐浴易 
衣若将就木者擐甲上马不反顾是日以四百骑破八千众自军兴二十年始有此捷奏功第一手诏褎谕授定远大将军平凉府判官世袭穆 
昆一日名动天下忠孝军皆回纥羌浑及中原被俘避罪来归者鸷狠凌突号难制彝善御之坐作进退皆中程序所过州邑给常料外秋毫无 
犯街曲不复喧杂每战则先登陷阵疾若风雨诸军倚以为重七月有卫州之胜 【按本纪正大七年哈达布哈引兵救卫州围解哈达传亦 
同此时哈达始与布哈同将兵亦以忠孝军胜本传误作六年今据改】 八年有倒回谷之胜彝尝私谓同列曰布哈无持重略今日得生口三 
百明日得牛羊一二千士卒喘死则不复计国家积年兵力必为是人破除尽矣布哈闻之置酒会诸将语以曾短长我否徐应曰有布哈见其 
无惧容漫为好语云有过当面论无后言也九年正月三峯山之败走钧州城破纵军巷战自言我金国大将欲见白事兵士以数骑夹之诣行 
帐前问其姓名曰我忠孝军总领陈和尚也若死乱军中人将谓我负国家今日明白死天下必有知我者敌欲降之斫足胫折不为屈割口吻 
至耳噀血而呼至死不绝元将义之酹以马湩祝曰好男子他日再生当令我得之诏赠镇南军节度使塑像褎忠庙勒石纪其忠烈

　　△杨沃衍 【刘兴哥】

　　杨沃衍一名沃哩朔州静边官庄人本属唐古达喇部族少为屯田小吏元兵入境率本族入保朔州南山茶■〈木巳〉沟众数千推为 
招抚使转走宁隩武朔宁边诸州朝廷遣人招之率众来归授武州刺史武州屡经残毁元兵来攻死战二十七昼夜不能拔乃退时贞佑二年 
二月也既而朝廷以武州终不可守令迁其军民驻岢岚州升为节镇即以为节度使诏谕以益励忠勤与宣抚司辑睦保安军民沃衍既奉诏 
以身许国曰大丈夫必死王事不死于家三年奉旨屯泾邠陇三州分其军九千人为十翼五都统破夏兵四万解定西州之围兴定元年赐姓 
乌凌阿将兵五千从博索伐宋出巩州盐井遇夏兵屡击走之武休关之捷功又居多元光元年遥授中京留守拜元帅右监军世袭努呼哈尔 
呼必喇穆昆二年春元兵数百掠延安而南约图们呼图克们以步军会战呼图克们宿将常轻沃衍遂失典沃衍独率兵追之获四人而还还 
会诸将欲杀呼图克们诸将哀请乃释之俄而兵大至驻德安寨复击走之未几元兵攻凤翔还道出保安遣提控完颜扎拉破于石楼台时元 
兵声势益振陕西行省檄令清野不从曰我若清野明年民何所得食遂隔大涧持势使民毕麦事正大八年冬哈达布哈由邓州而西沃衍自 
豊阳川遇于五朵山下闻禹山战败愤云平章参政蒙国厚恩握兵柄失事机纵兵深入尚何言耶后三峯山败沃衍走钧州其部曲白瑠努阿 
拉善降元请招沃衍阿拉善入见道帅意当授大官沃衍拔剑斫之曰我起身细微蒙国大恩汝欲污我耶遂遗语部曲后事望汴京拜且哭曰 
无面目见朝廷惟有一死耳即自缢部曲举火焚之从死者十余人初元兵破西夏长驱入关所至望风降独沃衍与其部将刘兴哥往来邠陇 
闲屡战屡胜故猝不能东兴哥凤翔虢县人起羣盗人呼热刘后于清化战死元兵至酹酒以吊西州耆老语之至为泣下

　　△瓜尔佳实伦 【苏椿】

　　瓜尔佳实伦隆安人以武举登第贞佑二年累迁副提控太原府判官与完颜富拉塔议拒守不合措置乖方敌因大入几不可御既乃交 
章论列帝恶其不和诏分统其兵未几迁同知太原府事奏请招集义军设置长校各立等差制可四年迁河东宣抚副使上章言宣抚使乌库 
哩礼不肯分兵御敌且所行多不法诏礼罢职 【按本纪贞佑四年十二月元兵攻太原府宣抚使乌库哩礼遣人间道赍矾书至京师告急 
又考乌库哩礼传贞佑二年兼河东北路安抚使三年充本路宣抚使四年太原被围未几围解进官二阶未见有诏礼罢职事当属误载】 实 
伦迁绛阳军枢密院节度使权经略使寻知延安府事兼鄜延路兵马都总管元兵围忻州实伦率民往援护其民入太原所保甚众兴定元年 
改河平军节度兼卫州管内观察使诏谕曰朕初谓汝勇果故倚以济事寻闻汝嗜酒不法太原知府乌库哩德升亦屡尝为朕言之然皆琐屑 
乃若不救汾州岂细事哉今当戮力以掩前过寻迁镇西军节度使兼岚州管内观察使行元帅府事二年实伦言去岁元兵破太原时岚州官 
民将士悉力捍御卒能保守无虞乞朝廷量加旌赏务令益尽心力易以镇守诏有功者各迁官一级仍给降空名宣敕令枢密院遣授之三年 
实伦奏枢密檄臣会汾州权元帅穆延呼喇复太原臣已遣提控实嘉乌尔钦等领军以往但敌势颇重而往者皆新集白徒绝无精锐恐不能 
胜乞于河南陕西量分精兵以增臣力仍令陕西州郡近河东者给之资粮更令南路诸军缀敌之南以分其势庶几太原可复诏陕西河东行 
省分粮与之请兵之事以方伐宋不从实伦复上言军士有功者宜速赏之诏从其请实伦复言所统官属富察和克端裕尔雅勒呼纳哈塔旺 
结郭宪等并不禀从乞朝廷严为惩诫庶人知职分易以责办宰臣恶之乃奏曰和克端雅勒呼已经奏改无复可议实伦身兼刑部不自规画 
而使旺结往来应给石州无人恐亦有失武州边郡正当兵冲使宪率军离城敌或乘之孰与守御旺结等不从未为过也帝以为然因遣谕实 
伦姑为容忍实伦驻兵太原之西俟诸道兵至进战闻胁从人颇有革心上言于朝乞降空名宣敕金银符许便宜迁注以招诱之帝从其请并 
给付之保德州振威军万户王章弩军万户齐镇杀刺史富珠哩尼楚赫灭其家胁官吏军民同状白帅府诬以不轨实伦密令同知把富拉塔 
设计诛之朝廷命行省胥鼎量宜迁赏乃迁实伦金安军节度使行帅府事于葭州时鄜州元帅内族承立虑夏人入寇遣纳哈塔迈珠以兵驻 
葭州实伦辄分留其兵千八百人令以余军屯绥德而后奏之有司论罪当绞遇赦乃止除名元光元年元兵围青龙堡诏以实伦权左都监将 
兵会上赏公晋阳公往援敌兵梗道不得进会青龙堡破召还既而复以罪免正大八年 【按哀宗本纪以实伦权昌武军节度在正大九年 
正月其时己改元开兴至四月复改元天兴与此互异】 元兵入河南朝议以权昌武军节度使钮祜禄仝周不知兵起实伦代之实伦初赴昌 
武诏谕曰卿先朝宿将甚有威望故起拜是职元帅苏椿武监军皆晓兵事今在昌武宜与同议勿复不睦失计也实伦赴镇遣归顺军提控岚 
州人高珪往斥候珪奔元军告以城池深浅俄元兵至城下使韩寿孙持檄招降实伦苏椿斩之既而偏裨何魏内族安春瓜尔佳太守等开门 
纳元军入城擒苏椿大将怒其不屈即杀之实伦投井而死仝周自缢 【按实伦屡经兵事卒完臣节由列传移入忠义苏椿原以同死时按 
本纪书为乱兵所害葢属传闻异词耳】

　　△乌库哩黑汉

　　乌库哩黑汉初以亲军入仕为唐邓元帅府把军官天兴二年唐州刺史内族吉噜病卒邓州总帅府以富察都尉权州事宋军围唐州粮 
多为邓取乏食镇防军冯总领甄改住为变杀富察都尉帅府承制以黑汉权刺史既而镇防军谋归宋裕州大成山聂都统一军独与为敌镇 
防不能胜奔枣阳宋人以故知唐虚实会邓帅伊喇瑗叛归宋遗书招黑汉黑汉杀其使者不报宋王安抚率兵攻唐鄂司王太尉继至攻益急 
城中粮尽人相食黑汉杀其爱妾啖士士感其义争杀妻子官属聚议欲降黑汉与聂都统执益坚总领赵绰尔与冯总领私约王安抚入城聂 
都统请冯议事即坐中斩之绰尔乘夜开西门纳宋军黑汉率大成山军巷战自辰至午宋军大败绰尔约并力杀大成山军大成军败获黑汉 
胁使降不屈为所杀

　　△姬汝作

　　姬汝作字钦之汝阳人全州节度副使端修多侄孙也汝作以才量称正大末避兵崧上保乡邻后徙居交牙山砦授北山招抚使迁入汝 
州时汝州残破防御使张楷自揣不能服众以州事托青阳总帅呼延实元兵屡破仅存空城汝作至招集散亡复立市井元兵复来攻以死拒 
之兵退闲道纳奏授同知汝州防御使呼延实忌其功州事动为所制实欲迁州入山汝作以为仓中粮尚多四面溃军日至激之皆可用朝廷 
倚我守此州总帅欲弃之何心哉谗闲既行有相图隙详议官杨鹏释之实乃还山会战襄郏得马百余士气颇振遂以汝作为总帅天兴二年 
哀宗在蔡征入援州粮垂尽中京破部曲私议以城降惧汝作不敢言白欲迁州入山汝作怒曰吾父祖食禄百年今又居帅职吾生为金民死 
为金鬼汝辈言避于山非欲降乎有再言迁者斩元塔察将兵攻蔡经汝州州人梁皋作乱杀汝作宣使石珪以皋权防御使脱走入蔡以事闻 
帝甚嗟惜赠汝作昌武军节度使子孙世袭穆昆仍诏呼延实范真讨皋不获皋后为元兵所杀

　　钦定续通志卷五百十八

　　●钦定续通志卷五百十九　忠义传十二

　　忠义传

　　金三

　　○金三

　　商衡　　　　　　　　珠嘉托罗海　　杨达夫　　　　　　　　　强伸　　冯延登　　　　　　　　　乌克逊仲端　　乌 
克逊纳绅【费摩阿古岱完颜珠赫完颜莽格乌克逊端费摩德辉完颜阿萨尔玛延】　　富察琦　　　　　　　　　穆噜世绩　　完 
颜仲德【富珠哩罗索乌凌阿呼像素志王巴尔赫舍哩柏寿乌库哩和勒端】　　蔡巴尔　　　　　　　　　毛佺【阎忠　郝乙】　 
　温都察逊【纳塔和硕台】　　完颜经实【完颜色埒默焦春和宋珪巴良弼珠勒根文卿】　　毕资伦　　　　　　　　　郭哈玛 
尔【罗丹】

　　商衡
　　珠嘉托罗海
　　杨达夫
　　强伸
　　冯延登
　　乌克逊仲端
