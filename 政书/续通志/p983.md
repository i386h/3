<!-- { "loadSidebar": true } -->
四年赠资政大夫复其田宅章宗即位诏访其子忠勇校尉平定州酒监公史擢尚药局都监泰和初诏定功臣谥尚书省掾李秉钧上言故赠 
资政大夫祁宰以忠言被诛慕义之士尽伤厥心世宗即位赠之以官陛下录用其子甚大惠也而有司拘文以职非三品不在议谥之例臣以 
为非常之人当以非常之礼待之乞诏有司特赐谥以旌其忠制曰可下太常谥曰忠毅

　　△诺延温都思忠

　　诺延温都思忠本名伊里布阿卜萨水人太祖伐辽未有文字凡军事当密覆者诸将皆口授思忠思忠面奏受诏还军传致诏辞往复数 
千言无少误及辽人议和思忠与乌凌阿赞谟为札拉往来专对其闲自收国元年正月辽人遣僧嘉努来议和前后十三遣使和议终不可成 
其后思忠从宗翰伐宋封刘豫为齐帝以为傅宣使俄授穆昆后从宗弼克和尚原还为西京留守天眷初攺蒲州防御使陕西帅府官属往往 
豪压贫民为奴遣工匠千人东至河上思忠留止其人以闻诏皆还之为行台尚书左丞黩货无厌时赞谟为行台参知政事心甚鄙之两人由 
是交恶海陵杀左丞相秉德于行台赞谟妻秉德乳母也思忠因构赞谟杀之是岁思忠入为尚书右丞进平章政事封郜国公拜左丞相兼侍 
中攺封沂国天德三年致仕贞元二年起拜太傅领三省事封齐国王寻拜太师兼劝农使复为尚书令海陵欲定封爵制度令思忠建白封王 
者皆降封公惟封思忠广平郡王赐以玉带思忠言百官不当封妻海陵从之惟对思忠次室为郡夫人思忠亦自谓太祖旧臣颇自任虽海陵 
遂非拒谏而思忠尽言无所避海陵将伐宋问诸大臣皆不敢对思忠曰不可海陵不悦谓思忠曰汝勿论可否但云何时克之思忠曰十年海 
陵曰何久也思忠曰太祖伐辽犹且数年今百姓愁怨师出无名江淮闲暑湿湫热不堪久居未能以岁月期也海陵怒顾视左右若欲取兵刃 
者思忠无所畏恐复曰老臣厯事四朝位公相苟有补于国家死亦何憾有顷海陵曰自古帝王混一天下然后可为正统尔耄夫固不知此其 
后海陵运四方甲仗于中都思忠曰州郡无兵何以备盗贼又尽籍丁壮为兵思忠曰山后契丹诸部恐未可尽起皆不听后州郡盗起守令不 
能制契丹萨巴斡罕果反正隆六年思忠薨海陵深悼惜之大定十二年诏复乌陵阿赞谟官爵赠特进初思忠已构杀赞谟遂纳其妻曹氏尽 
取其家财产章宗即位赞谟女五十九乞攺葬诏赐葬地于怀州并以思忠原取家资付之子谦

　　诺延温都谦
　　诺延温都乌达

　　 诺延温都谦

　　谦本名伊德累官御史中丞世宗谓之曰省部官受请托有以室家传达者官刑不肃士风颓敝如此其纠正之初世宗至中都放宫人还 
家有称心等数人在放遣之例所司失于检点不得出宫心常怏怏大定二年闰二月癸巳夜 【按世宗纪太和厚德殿在闰二月辛卯与此 
互异】 遂于十六位放火延烧太和神龙殿帝命近臣迹火之所发诛称心等谦意宫殿被火将兴工役上表乞权纾修建帝诏谦曰朕思正隆 
比年徭役百姓疮痍未复边事未息岂遽有营缮耶久之袭父思忠济州明安利涉军节度副使乌凌阿楚呼追捕逃军至明安中谦畏其扰乃 
醵民财赂楚呼事觉楚呼抵罪谦坐夺明安遇赦使复其所

　　 诺延温都乌达

　　乌达思忠侄也天会闲充女真字学生通书史工为诗选为尚书省令史累官同知大兴尹京城盗贼止息事无留滞厯刑兵吏三部尚书 
正隆伐宋为武定军都总管世宗即位遣使召之授咸平尹为北边行军都统改会宁尹时初定斡罕人心未安乌达为治宽简多备御谨斥候 
边郡以宁改北京留守以廉察举乌达所在有能名无私过由是入拜参知政事世宗谕之曰凡在卿上者行事或不当理咨禀不从卿以所见 
奏闻下位有可用之才当推荐之俄以疾卒人之帝谓侍臣曰朕乐得忠直之人有如乌达者乎卿等为朕举之其见思如此

　　△高桢

　　高桢渤海人辽太师牟翰五世孙少好学尝业进士斡鲁讨高永昌已下渖州永昌惧伪送款以缓师是时桢母在渖州遂来降告以永昌 
降款非诚斡鲁乃进攻既破永昌以桢同知东京留守事授明安天会六年迁尚书左仆射判广宁尹加太子太傅在镇八年政令清肃吏畏而 
人安之十五年加太子太师提点河北西路钱帛事天眷初同签会宁牧熙宗幸燕改同知燕京留守封戴国公魏王道济出守中京以桢为同 
判俄改行台平章政事为西京留守封任国公时奚霿军民皆南徙穆昆布木因之啸聚为盗海陵患之以桢为中京留守贼平封河内郡王海 
陵至中京桢警夜严肃有近侍冯僧嘉努李街喜皆得幸海陵尝夜饮干禁桢杖之濒死由是权贵皆震慑迁太子太傅行御史大夫封莒王策 
拜司空进封代王桢久在台弹劾无所避每进对必以区别流品进善退恶为言当路忌之荐张忠辅马讽为中丞欲令以事中桢正隆例封冀 
国公桢因固辞曰臣为众小所嫉恐不能免尚可受封爵耶海陵知其忠直慰而遣之及疾革书空独语曰某事未决某事未奏死有余恨卒海 
陵悼惜之桢性方严家居无声伎之奏虽甚暑未尝解衣缓带对妻孥危坐终日不一谈笑其简默如此

　　△白彦敬

　　白彦敬本名约索博勒和部族人初名彦恭避睿宗讳改焉祖额布根父阿苏仕辽为率府率彦敬善骑射起家为吏补元帅府令史除都 
元帅府知事招谕部部授以金牌行数千里有功超迁兵部郎中熙宗罢统军司改招讨司遣彦敬分僚属收牌印谕诸部隶招讨司还为本部 
侍郎改刑部侍郎怨家诬开府愼思与西北路部族谋叛彦敬鞫得其实海陵嘉之迁签书枢密院事正隆六年调诸路兵伐宋及调民马使彦 
敬主会宁扶余呼尔哈三年事改吏部尚书充南征万户迁枢密副使契丹萨巴反枢密使布萨呼图克等以无功坐诛以彦敬为北面行营都 
统许以便宜行至北京闻南征诸军逃归者皆奔东京欲推戴世宗彦敬与副统赫舍哩志宁谋阴结会宁尹完颜富色里利涉军节度使通吉 
义以图之世宗已即位使舒穆噜伊德伊喇赫伯等九人招彦敬志宁彦敬拒之杀伊德等及完颜默音将兵攻北京彦敬使偏将拒于建州通 
吉义先归世宗富色里称疾不至世宗密遣人揭牓于北京市购以官赏彦敬志宁恐人图已遂降以为哈斯罕节度使不数月召为御史大夫 
斡罕平召彦敬为兵部尚书出为凤翔尹累改河中尹大定九年卒于官

　　△张景仁

　　张景仁字寿甫辽西人果官翰林待制贞元元年 【原文作二年今依翟永固传改】 与翟永固俱试礼部进士以尊祖配天为赋题忤 
海陵旨杖之大定二年布萨忠义伐宋景仁掌其文辞宋人议和已改奉表为国书称臣为侄但不肯世称侄国往复七书然后定其书皆景仁 
为之指事达意世宗称其能五年罢兵入为翰林直学士七年迁侍讲八年为详读官迁翰林学士兼同修国史十年兼太常卿学士转承旨兼 
修国史改河南尹二十一年召为御史大夫仍兼丞旨修国史世宗谓景仁曰卿博学老儒求如古之御史大夫斯为称矣卿醉中颇轻脱失言 
当以酒为戒初朝臣言景仁有文艺而颇率易不可任台察景仁被诏就台中治监察罪辄以便服视决罚帝闻之召责景仁未几劾奏平章政 
事乌库哩元忠辄断六品官无人臣礼帝是其奏传诏戒敕元忠元忠尚豫国公主怙宠自任倨慢朝士景仁劾之朝廷肃然是岁卒

　　△左光庆

　　左光庆字君锡蓟州人宰相企弓之孙也幼颍悟沈厚少言以荫补合门祗候迁西上合门副使丁父忧起复东上合门副使再转西上东 
上合门使兼太庙署令光庆好古读书识大义喜为诗善篆隶尤工大字世宗行郊礼受尊号及受命宝皆光庆篆凡宫庙牓署经光庆书者人 
称其有法典领原庙坤厚陵寿安宫王役不为苛峻使劳逸相均身兼数职勤愼周密未尝自伐世宗独察之迁同知宣徽院事改少府监丁母 
忧起复右宣徽使世宗幸上京光庆治仪仗制度人以为得宜大定二十五年卒平时喜为善言蓄善药号善善道人时信浮屠法自作真赞语 
皆任达云

　　钦定续通志卷四百二十八

　　●钦定续通志卷四百二十九　列传二百二十九

　　列传

　　金 【七】

　　○金七

　　温特赫富拉塔　伯特德哩布　萧旺嘉努　　田颢　　　　　赵隇　　　　耶律图善　　乌雅呼尔喀　　乌雅沃哩布　萧恭 
　　耶律恕　　　　郭企忠　　　乌苏额琳　　延扎们都　　　布萨欢塔　　郑建充　　乌库哩萨哈　　高松　　　　通吉义 
　　乌雅富埒赫　　乌雅普霞努【札拉】　　李师雄　　　　尼玛哈楚呼　　瓜尔佳札拉　　图克坦喀齐喀

　　温特赫富拉塔
　　伯特德哩布
　　萧旺嘉努
　　田颢
　　赵隇
　　耶律图善
　　乌雅呼尔喀
　　乌雅沃哩布
　　萧恭
　　耶律恕
　　郭企忠
　　乌苏额琳
　　延扎们都
　　布萨欢塔
　　郑建充
　　乌库哩萨哈
　　高松
　　通吉义
　　乌雅富埒赫
　　乌雅普霞努
　　李师雄
　　尼玛哈楚呼
　　瓜尔佳札拉
　　图克坦喀齐喀

　　△温特赫富拉塔

　　温特赫富拉塔隆州伊兰明安噶勒珠寨人魁梧美髯有谋畧以智勇闻都统杲取中京富拉塔权明安领军五千遇契丹万余与战败之 
出恭古鲁道败敌八千至拉们华道设伏败敌万人有顷贼三千余复寇拉们华道富拉塔整队先登贼识其旗帜望风而遁遂奋击之亲执贼 
师旺统元年从梁王宗弼伐宋留军唐州敌众奄至富拉塔击之大名军万四千富立塔率亲管明安冲击敌少却乃张左右翼并击敌众散走 
复以兵三千击走援兵二万时邳州土贼啸聚几二十万富拉塔军三千分数队急攻贼溃去南京路遇敌军二万是日有兵自城中出者击败 
之二年迁定远大将军同知凤翔尹六年改京兆尹转宁州刺史改西北路招讨都监迁永定军节度使海陵南征改武卫军都总管大定三年 
授开远军节度使改泰宁军卒十九年以功官其子

　　△伯特德哩布

　　伯特德哩布奚五王族人辽御院通进天会初与父托卜嘉归朝授世袭穆昆后以京兆尹致仕德哩布招降松山及平州蓟州 【按金 
史地理志无苏州惟蓟州与平州俱隶中都路此处苏州当是蓟州之讹谨改】 未附军民督之耕作宗室伐宋德哩布为军马明安留与诸将 
规取保遂安三州攻安肃军与河闲雄保援兵先战大事继至大破其兵遂拔安肃德哩布摄通判事降将胡愈结众谋乱德哩布勒兵擒愈及 
其众五十余人改安肃为州就除同知州事改磁州捕获太行羣盗元帅府以磁相二州屯兵属之擒王会孙小十苗清等羣盗平迁滨州刺史 
廉入优等丁母忧起复本州岛改刺涿州入为工部郎中从张浩营缮东京宫室及田谷党事起朝省一空德哩布摄行六部事迁大理卿出为同 
知东京留守天德闲丁父忧起复洺州防御使正隆盗起州县无兵不能御洺旧有河附城下乃引水注壕中盗弗能近州赖以安迁崇义军节 
度使未几告老归田里卒德哩布为人孝谨为政简静不事蓄积凡调官行李止车一乘婢仆数人而已

　　△萧旺嘉努

