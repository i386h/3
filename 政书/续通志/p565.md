<!-- { "loadSidebar": true } -->
相以艰危易节上含垢不忍发其息容得传袭邪遂不敢求封而去神策将军孟华有战功或诬以反龙武将军李建玉陷吐蕃自拔归部曲告 
与虏通皆论死参悉理出之俄以中书侍郎同中书门下平章事领度支盐铁使每延英对它相罢参必留以度支为言实专政也参无学术惟 
树亲党以为耳目四方藩帅畏之淄青李纳厚参外示严畏阴赂左右毁短之参爱族子申为给事中每除吏多访申申因得招赂漏禁密语故 
申所至人目为喜鹊帝闻以戒参且曰是必为累不如斥之参以情诉曰臣无强子侄申虽疏属保无它犯申竟不悛初陆贽与参不平申舅嗣 
虢王则之与吴通元兄弟善共谮贽帝得奸逐申为道州司马不浃旬贬参郴州别驾 【旧书通元传参贬柳州司马申锦州司户】 宣武刘 
士寍饷参绢五千湖南观察使李巽以状闻帝大怒以为外交戎臣欲杀参贽以杀之大重乃贬驩州司马子景伯配泉州女尼真如隶郴州没 
入赀产奴婢帝又欲杀申则之及属人荥贽固争法有首从请贬荥远官申则之除名流岭南诏可时宦侍谤不已参竟赐死于邕州年六十而 
杖杀申免荥死诸窦并逐云

　　吴通玄

　　 吴通玄

　　吴通玄海州人与弟通微皆博学父道瓘以道士诏授太子诸王经故通玄等太子待之甚善始通玄举神童补秘书正字又擢文辞清丽 
科调同州司户参军德宗立兄弟踵召为翰林学士顷之通微迁职方郎中通玄起居舍人并知制诰凡帝有譔述非通玄笔未尝慊与陆贽吉 
中孚韦执谊并位贽文高有谋特为帝器遇且更险艰有功通玄等特以东宫恩旧进昵而不礼见贽骤擢颇媢恨贽自恃劲正屡短通玄于帝 
前又言承平时工艺书画之冗皆待诏翰林而无学士至德以来命集贤学士入禁中草书诏待进止于翰林院因以名官今四方无事制书职 
分宜归中书舍人请罢学士帝不许通玄怨日结谋夺其内职会贽权知兵部侍郎主贡举乃命为真贞元七年通玄拜谏议大夫自以久次当 
得中书舍人大怨望贽与窦参交恶参从子申从舅嗣虢王则之方为金吾将军故申介之使结通玄兄弟共危贽飞谤云贽试进士受贿谢帝 
恶诬构大怒罢参相逐则之昭州司马通玄泉州司马又通玄以宗室女为外妇帝以淫污近属自诘之不敢答赐死长城驿通微白衣待罪于 
门帝宥之内惧祸不敢行丧服

　　钦定续通志卷二百四十四

　　●钦定续通志卷二百四十五　列传四十五

　　列传

　　唐 【四十五】

　　○唐四十五

　　李栖筠【吉甫】　　李勉　　　　李墉【磎】　　崔从【能】

　　李栖筠
　　李勉
　　李墉
　　崔从

　　△李栖筠

　　李栖筠字贞一世为赵人幼孤有远度庄重寡言体貌轩特喜书多所通晓为文章劲迅有体要不妄交游举进士擢高第调冠氏主簿太 
守李岘视若布衣交迁安西封常清节度判官表摄监察御史为行军司马肃宗驻灵武发安西兵栖筠拣精卒七千赴难擢殿中侍御史李岘 
与吕諲崔器为详理使岘表栖筠为判官多务平恕轻重以情故岘独得美誉出吕諲崔器上迁吏部员外郎判南曹时大盗后选簿亡舛多伪 
冒栖筠判析有条吏气夺号神明迁山南防御观察使会岘去相栖筠坐所善除太子中允改河南令李光弼守河阳高其才引为行军司马兼 
粮料使改绛州刺史累擢给事中进工部侍郎关中旧仰郑白二渠溉田而豪戚壅上游取硙利且百所夺农用十七栖筠请皆撤毁岁得租二 
百万元载忌之出为常州刺史岁仍旱编民死徙踵路栖筠为浚渠引江流灌田遂大稔捕宿贼张度支党皆尽乃大起学校堂上画孝友传示 
诸生为乡饮酒礼登歌降饮人人知劝以治行进银青光禄大夫封赞皇县子赐一子官会光弼用平卢司马许杲讨平苏州寇方清杲恃功擅 
留上元有窥江吴意朝廷以残创重起兵拜栖筠为浙西都团练观察使至则张设武备遣辩士厚赍金币赏劳杲军以夺其谋杲惧悉众渡江 
栖筠乃益增学庐表宿儒褚冲吴何员等为学官远迩趋慕又奏部豪姓多徙贯京兆河南规脱徭科请量产出赋以杜奸谋诏可代宗厌元载 
恣横欲引刚鲠大臣自助会御史大夫敬括卒即召栖筠与张延赏延赏先至遂代括俄按李少良陆珽等上书劾载阴事依违称疾帝殊失望 
出之拜栖筠御史大夫制麻自中以授外庭莫知也栖筠素方挺无所屈于是华原尉侯莫陈怤 【安通鉴作美原尉未知孰是】 以优补长 
安尉当参台栖筠物色其劳怤色动不能对乃自言为徐浩杜济辥邕所引三人者皆元载党栖筠并劾之怤等皆坐贬自以任国风宪故事赐 
百官宴曲江教坊倡顐杂侍谢不往台遂以为法素有相望帝因惮载辄止然有进用皆密访焉多所补助时帝少刚断栖筠内忧愤卒年五十 
八自为墓志敕赠吏部尚书谥文献栖筠喜奖善而乐人攻己短为天下士归重不敢斥其名称赞皇公云子吉甫

　　李吉甫

　　 李吉甫

　　吉甫字宏宪以荫补左司御率府仓曹参军贞元初为太常博士年尚少明练典故昭德皇后崩恤礼废缺吉甫草具其仪德宗称善李泌 
窦参器其才厚遇之累迁驾部员外郎及陆贽为相疑有党出为明州长史久之起为忠州刺史时贽巳谪忠州吉甫置怨与结欢人益重其量  
【新书传云宰相欲害贽起吉甫为忠州刺史按旧传云吉甫遇赦迁忠州贽本传亦云时吉甫量移忠州通鉴暨纲目并同从之】 六年不 
徙官以疾免寻授柳州刺史迁饶州宪宗立拜考功郎中知制诰俄入翰林为学士迁中书舍人刘辟拒命帝意讨之未决吉甫独请无置宜绝 
朝贡以折奸谋时李锜在浙西厚赂贵幸请用韩滉故事领盐铁又求宣歙吉甫奏言昔韦皋多蓄财故刘辟因以构乱锜不臣有萌若益以盐 
铁之饶采石之险是趣之反也帝悟乃以李巽为盐铁使高崇文围鹿头未下严砺请出并州兵与崇文趋果阆以攻渝合吉甫以为非是因言 
汉伐公孙述晋伐李势宋伐谯纵梁伐刘季连萧纪凡五攻蜀由江道者四宜起宣洪蕲鄂强弩兵直捣三峡则贼势必分首尾不救崇文惧舟 
师成功人有鬬志矣帝从之砺复请大臣为节度吉甫谏曰崇文功且成而又命帅不复尽力矣因请以西川授崇文而属砺东川使两相制由 
是崇文悉力刘辟平吐蕃遣使请寻盟吉甫议德宗初未得南诏故与吐蕃盟自异平寻归国吐蕃不敢犯塞诚许盟则南诏怨望边隙日生帝 
辞其使复请献滨塞亭障南北数千里求盟吉甫谋曰边境荒岨犬牙相吞边吏按图覆视且不能知今吐蕃绵山跨谷以数番纸而图千里起 
灵武着剑门要险之地所亡二三百所有得地之名而实丧之陛下将安用此帝乃诏谢赞普不纳张愔既得徐州帝又欲以濠泗二州还其军 
吉甫曰淮负泗饷道所会濠有涡口之险前日授建封几失形势今愔乃两廊壮士所立虽有善意未能制其众又使得淮涡阨东南走集忧未 
艾也乃止中书吏滑涣素厚中人刘光琦颇窃朝权四方赂遗交至吉甫劾其奸簿家赀得数千万贬死雷州帝愈倚信元和二年拜中书侍郎 
同中书门下平章事吉甫在外十余年究知闾里疾苦常病方镇强恣至是上言使属郡刺史得自为或帝然之出郎吏十余人为刺史自王叔 
文时选任猥冒吉甫始簿其员人得叙进官无留才又度李锜必反劝帝召之使者三往以病解而多持金啖权贵至为锜游说者吉甫曰锜庸 
材而所畜乃亡命羣盗非有鬬志讨之必克帝意决复请起徐州兵为先锋诏汴州韩宏率兵为犄角则贼不战而溃从之锜众闻徐梁兵兴果 
斩锜降 【按通鉴元和二年李锜求入朝上许之锜实无行意复上表称疾帝以问宰相武元衡曰锜求朝得朝求止得止可否在锜何以令 
四海上以为然下诏征之锜诈穷遂谋反无吉甫劝帝召锜事又锜众执锜械送京师上御兴安门诘之锜无以对乃并其子师回腰斩之亦与 
新传斩锜降互异】 以功封赞皇县侯徙赵国公德宗以来姑息藩镇有终身不易地者吉甫为相岁余凡易三十六镇殿最分明三年上策试 
贤良方正直言极谏举人牛僧孺皇甫湜李宗闵皆指陈时政之失吉甫恶其直泣诉于上罢覆策学士裴垍王涯僧孺等久不调朋党自此始  
【新唐书本传云裴一以尚书右仆射制度支结党倾执政会皇甫湜等对策指摛权强用事者皆怒帝亦不悦均党因宣言殆执政使然右拾 
遗独孤郁李正辞等陈述本末帝乃解通鉴考异曰均等虽欲为谗若云执政自教举人诋时政之失岂近人情按僧孺与吉甫子德裕朋党分 
角起于对策诋毁之嫌如新书所云吉甫何嫌于僧孺殊非事实今依通鉴纂入】 未几以检校兵部尚书兼中书侍郎平章事充淮南节度使  
【新唐书本传吉甫本善窦羣羊士谔吕温荐羣为御史中丞羣即奏士谔侍御史温知杂事吉甫恨不先白持之久不决羣等衔之俄而吉甫 
病医者夜宿其第羣捕医者劾吉甫交通术士帝大骇讯之无状羣等皆贬而吉甫亦固乞免因荐裴垍自代乃出镇淮南考羣传武元衡举羣 
代己为中丞羣奏刑部郎中吕温羊士谔为御史吉甫以羊吕险躁持之数日不下羣等怒怨及吉甫出镇因失恩倾之乃捕术士陈登考劾构 
吉甫阴事密以上闻与本传异吉甫以士谔温为险躁非素所亲善可知窦羣劾吉甫交通术士若在出镇前不得云因失恩倾之又医者旧书 
作日者陈克明与羣传术士陈登亦不符三传互异似俱未足据又通鉴考异谓吉甫以诬构郑絪贬斥裴垍宪宗察见其情而疏簿之故出镇 
淮南亦属虚拟之辞今上纪吉甫出镇而不指其由以志阙疑】 奏蠲逋租数百万筑富人固本二塘溉田且万顷又筑平津堰会江淮旱浙东 
西尤甚吉甫白以时救恤居三载每朝廷得失辄以闻六年裴垍病免复以前官召还秉政入对延英五刻始罢帝尊任之官而不名吉甫疾吏 
员广乃奏曰自秦至隋设官之多无如国家者天宝以后中原宿兵见在八十余万商贾僧道不服田亩者十有五六是常以三分劳筋苦骨之 
人奉七分坐待衣食之辈也今内外官以税钱给俸者不下万员天下或以一县之地而为州一乡之民而为县者甚众旧制一品月俸三千缗 
职田禄米不过千斛艰难以来增置使额厚给俸钱大厯中权臣月俸至九千缗州无大小刺史皆千缗常衮为相始立限约李泌又量其闲剧 
随事加增然有名存职废或额去俸存请敕有司详定省吏员并州县减入仕之涂定俸给之数乃诏段平仲韦贯之许孟容李绛同详定省并 
内外官八百八员诸司流外千七百余人 【本传省官八百员吏千四百员今依通鉴纲目】 又奏收都畿佛祠田硙租入以宽贫民永昌公 
主薨有司请如德宗义阳故事起祠堂帝令减旧制之半吉甫曰德宗一切之恩不可为法昔汉章帝欲起邑屋于亲陵东平王苍以为不可故 
非礼之举人君所慎请裁置墓户以充守奉帝曰吾固疑其冗减之今果然然不欲取编民以官户奉坟而已吉甫再拜谢帝因言自今事有不 
安者第言之无谓朕不能行也十六宅诸王既不出合诸女嫁不时选尚皆由中人厚为财谢乃得遣吉甫奏自古尚主必慎择其人独近世不 
然帝乃下诏皆封县主令有司取门阀者配焉田季安疾甚吉甫请任辥平为义成节度使以重兵控邢洺因图上河北险要所在帝张于浴堂 
