<!-- { "loadSidebar": true } -->
　　张士逊字顺之祖裕尝主阴城盐院因家阴城 【按东都事略云光化军人也唐汉阳王柬之之后】 淳化中举进士为郧乡主簿迁射 
洪令转运使檄移治郪民遮马首不得去听还射洪改襄阳令又知邵武县宽厚得民前治射洪以旱祷雨白崖山士逊立廷中须雨足乃去邵 
武旱祷欧阳太守庙庙去城过一舍士逊彻盖雨沾足始归厯御史台推直官翰林学士杨亿荐为监察御史贡举初用糊名法士逊为诸科巡 
捕官以进士有婣党请避去真宗记名于御屏自是有亲嫌者皆移试着为令中书拟人充江南转运使帝独用士逊再迁侍御史徙广东又徙 
河北河侵棣州诏徙州阳信议者患粮多不可迁士逊视濒河数州方艰食即计余以贷贫者期来岁输阳信公私利之仁宗出合帝选僚佐谓 
宰臣曰翊善记室府属也王皆受拜今王尚少宜以士逊为友令王答拜于是以户部郎中直昭文馆为寿春郡王友改升王府咨议参军仁宗 
为皇太子迁右谏议大夫兼右庶子改左庶子又为宾客迁枢密直学士既而二府大臣皆领东宫官遂换太子詹事擢枢密副使迁给事中兼 
詹事累迁尚书左丞遂拜礼部尚书同中书门下平章事集贤殿大学士曹汭狱事起宦者罗崇勋江德明方用事因谮利用帝疑问执政士逊 
曰此独不肖子为之利用大臣宜不知状太后怒将罢士逊帝以其东宫旧臣加刑部尚书知江寍府后领定国军节度使知许州明道初复入 
相进中书侍郎兼兵部尚书明年进门下侍郎昭文馆大学士监修国史羣臣上章懿皇后谥册退而入慰士逊与同列过杨崇勋园饮日中不 
至御史中丞范讽劾之以尚书左仆射判河南府改山南东道节度使同中书门下平章事判许州徙河南府宝元初复以门下侍郎兵部尚书 
入相对郢国公康定初士逊言禁兵久戍边其家在京师有不能自存者帝命内侍条指挥使以下为差等出内藏缗钱十万赐之士逊又请遣 
使安抚陕西帝命遣知制诰韩琦以行于是诏枢密院自今边事并与士逊等参议及简辇官为禁军辇官携妻子遮宰相枢密院喧诉士逊方 
朝马惊坠地时朝廷多事士逊亡所建明谏官韩琦论曰政事府岂养病之地邪士逊不自安累上章请老乃拜太傅封邓国公致仕御书飞白 
千岁字赐之士逊因建千岁堂尝请买城南官园帝以赐士逊宰相得谢盖自士逊始就第凡十年卒年八十六赠太师中书令谥文懿御篆其 
墓碑曰旧德之碑士逊生七日丧母其姑育养之既长事姑孝谨姑亡为行服徒跣扶柩以葬追封南阳县太君初陈尧佐罢参知政事人有挟 
怨告尧佐谋反复有诬谏官阴附宗室者士逊曰憸人构陷善良以摇朝廷奸伪一开俱不能自保矣帝悟抵告者以罪诬谏官事亦不下然曹 
利用在枢府藉宠肆威士逊居其闲无所可否时人以和鼓目之士逊尝纳女口宫中为御史杨偕所劾子友直字益之积官工部郎中知越州 
士逊尝记仁宗东宫旧事而史官未之见友直纂为资善录上之幼子友正字义祖学书积三十年不辍遂以书名神宗评其草书为本朝第一

　　△曾公亮

　　曾公亮字明仲泉州晋江人举进士甲科知会稽县民田镜湖旁每患湖溢公亮立斗门泄水入曹娥江民受其利累迁集贤校理天章阁 
侍讲修起居注天章阁待制知制诰兼史馆修撰为翰林学士判三班院三班吏丛猥非赇谢不行贵游子弟多倚势请谒公亮掇前后章程视 
以从事吏不能举手以端明殿学士知郑州有能声盗悉窜他境复入为翰林学士知开封府未几擢给事中参知政事加礼部侍郎除枢密使 
嘉佑六年拜吏部侍郎同中书门下平章事集贤殿大学士公亮明练文法更践久习知朝廷台阁典宪首相韩琦每咨访焉仁宗末年琦请建 
储与公亮等共定大议契丹纵人渔界河又数通盐舟吏不敢禁皆谓与之校且生事公亮言萌芽不禁后将柰何雄州赵滋勇而有谋可任也 
使谕以指意边害讫息英宗即位加中书侍郎兼礼部尚书寻知户部尚书神宗即位加门下侍郎兼吏部尚书拜尚书右仆射封英国公改兖 
国公熙寍初进封鲁国公二年拜左仆射加昭文馆大学士监修国史以老避位三年拜司空兼侍中河阳三城节度使集禧观使明年起判永 
兴军先是庆卒叛既伏诛而余党越佚自陕以西皆警备阅义勇益边兵移内地租赋人情骚然公亮一镇以静次第奏罢之专务裁抑冘费长 
安豪喜造飞语声言营卒怨减削谋以上元夜结外兵为乱邦人大恐或劝毋出游公亮不为动张灯纵观与宾佐竟夕乃归居一岁还京师旋 
以太保致仕元丰元年卒年八十赠太师中书令谥曰宣靖配享英宗庙庭及葬御篆其碑首曰两朝顾命定策亚勋之碑公亮方厚庄重沈深 
周密平居谨绳墨蹈规矩受遗辅政有始有卒帝尝以方张安世然性吝啬殖货至巨万初荐王安石及同辅政知帝向之阴为子孙计凡更张 
庶事一切听顺而外若不与之者尝遣子孝宽参其谋至帝前略无所异于是帝益信任安石安石德其助已故引擢孝宽至枢密以报之苏轼 
尝责公亮不能救正公亮曰帝与介甫如一人此乃天也世讥其持禄固宠云子孝宽从子孝广孝蕴

　　曾孝宽
　　曾孝广
　　曾孝蕴

　　 曾孝宽

　　孝宽字令绰 【按东都事略作公绰】 以荫知桐城县选知咸平县民诣府诉雨伤麦府以妄杖之孝宽躬行田辨其实得蠲赋除秘阁 
修撰提点开封府界镇县保甲法行民相惊言且籍为兵知府韩维上言乞候农隙行之孝宽牓十七县揭赏告捕扇惑者民兵不敢诉入知审 
官东院判刑部熙寍五年迁枢密都承旨承旨用文臣自孝宽始擢拜枢密直学士签书枢密院以端明殿学士知河阳徙郓郓有孟子庙而无 
封爵孝宽请于朝得封邹国公配享孔子连徙镇以吏部尚书召道卒年六十六赠右光禄大夫

　　 曾孝广

　　孝广字仲锡元丰末为北外都水丞元佑中大臣议复河故道召孝广问之言不可出通判保州久之复为都水丞除京西转运判官入为 
水部员外郎河决内黄诏孝广行视遂疏苏村凿巨野导河北流纾澶滑深瀛之害迁都水使者洛水频岁湓涌浸啮北岸孝广按河堤得废渡 
口遗迹曰此昔人所以杀水势也即日浚决之累石为防自是无水患累擢户部尚书坐钱帛不给费罢为天章阁待制知杭州又以前聘契丹 
失奉使体夺职寻复之移知潭州加显谟阁直学士知郓州孝广与胡安国邹浩善皆大观中忤时相御史论之复夺职知饶州踰年徙广州厯 
成德军太原府得故职以卒年六十赠正议大夫莅官以严称

　　 曾孝蕴

　　孝蕴字处善绍圣中营干发运司粜籴事建言扬之瓜州润之京口常之犇牛易堰为闸以便漕运商贾既成公私便之时京邑有盗徽宗 
怒期三日不获坐尹罪孝蕴奏求盗急则遁益远小缓当自出从其言得盗崇寍建殿中省擢为监居数月言者论其与张商英善以集贤殿修 
撰出知襄州徙江浙荆淮发运泗州议开直河以避涨溢沙石之害孝蕴以淮汴不相接不可成既而工役大集竟成之策勋第赏辞不受未几 
河果塞召为户部侍郎徙工部以显谟阁待制知杭州其后坐累连削黜至安远军节度副使宣和二年复天章阁待制知歙州方猎起青溪孝 
蕴约敕郡内无得奔扰分兵守阨塞有避贼来归者获罪使出境人稍恃以安会移青州既行而歙陷道改杭州时贼已破杭孝蕴单车至城下 
城既克复军士多杀人孝蕴下令从者得自首无辄杀皆束手不敢惊论功进显谟阁直学士又加龙图阁学士卒年六十五赠通议大夫

　　△陈升之

　　陈升之字旸叔建州建阳人举进士厯知封州汉阳军入为监察御史右司谏改起居舍人知谏院时俗好藏去交亲尺牍有讼则转相告 
言有司据以推诘升之谓此告讦之习也请禁止之又言三馆为搢绅华途近者用人益轻遂为贵游进取之阶请严其选诏自今臣僚乞子孙 
恩者毋得除馆阁著作佐郎张尧佐缘后宫亲为三司使寻为宣徽使内侍王守忠领两镇留后求升正班唐介击宰相斥岭南升之皆极谏迁 
侍御史知杂事凡任言责五年所上数十百事然持论不坚以故不尽施用擢天章阁待制河北都转运使知瀛州真定府加龙图阁直学士复 
知谏院上言天下州县治否朝廷不能周知悉付之转运使今选用不精又无考课非闇滞罢懦则凌肆刻薄所以疾苦愁叹壅于上闻必欲垂 
意元元宜从此始乃诏翰林学士承旨孙抃权御史中丞张昪与升之同领磨勘转运使及提点刑狱功务升之初为谏官时尝请抑绝内降诏 
许有司执奏勿下至是由言之诏委三省劾正其罪仍揭于朝堂文彦博乞罢相升之虑枢密使贾昌朝复用疏论其邪昌朝卒罢去升之迁枢 
密直学士知开封府岁余拜枢密副使于是谏官御史唐介范师道吕诲赵抃王陶交章论升之阴结宦者故得大用仁宗以示升之升之丐去 
帝谓辅臣曰朕选用执政岂容内臣预议邪乃两罢之以升之为资政殿学士知定州徙太原府治平二年复拜枢密副使神宗立以母老请郡 
为观文殿学士知越州熙寍元年徙许州道改大名府过阙留知枢密院故事枢密使与知院事不并置时文彦博吕公着既为使帝以升之三 
辅政欲稍异其礼故特命之明年同制置三司条例司与王安石共事数月拜中书门下平章事集贤殿大学士升之既相遂请免条例司以为 
宰相无所不统所领职事岂可称司安石曰古之六卿即今之执政有司马司徒司空各名一职何害于理升之曰若制置百司条例则可但今 
制置三司一官则不可由是忤安石称疾归卧逾十旬帝数敦谕乃出会母丧去位终制召为枢密使足疾不能立朝冬祀又不能相礼拜镇江 
东节度使同平章事判扬州封秀国公卒年六十九赠太保中书令谥曰成肃升之深狡多数善傅会以取富贵王安石用事患正论盈庭引升 
之自助升之心知其不可而竭力为之用安石德之故使先已为相甫得志即求罢条例司又时为小异阳若不与之同者世以是讥之谓之筌 
相升之初名旭避神宗嫌名改焉

　　△吴充

　　吴充字冲卿建州浦城人未冠举进士与兄育京方皆高第调谷熟主簿入为国子监直讲吴王宫教授他官多与宗室狎充齿最少独以 
严见惮相率设席受经充作六箴以献曰视曰听曰好曰学曰进德曰崇俭仁宗命缮写赐皇族英宗在藩邸书之坐右除集贤校理判吏部南 
曹选人胡宗尧者翰林学士宿之子坐小累不得改京官判铨欧阳修为之请仇家谮修以为党宿诏出修同州充言修以忠直擢侍从不宜用 
谗逐若以为私则臣愿与修同贬于是修复留而充改知太常礼院张贵妃薨治丧越文判寺王洙命吏以印纸行式书不令同僚知充移开封 
治吏罪忤执政意出知高邮军还为羣牧判官开封府推官厯知陕州移京西淮南河东转运使英宗立数问充所在会入觐语及为吴王宫教 
授时事嘉劳之寻权盐铁副使熙寍元年知制诰神宗谕以任用意曰先帝知卿久矣遂同知谏院言士大夫亲没或藳殡数十年伤败风化宜 
限期使葬诏着为令河北水灾地震为安抚使使还王安石参知政事充子安持其壻也引嫌解谏职知审刑院权三司使为翰林学士三年拜 
