<!-- { "loadSidebar": true } -->
兼国子祭酒侍经筵尝因讲罢论京师恃东南海运竭民力以航不测非所以宽远人而因地利也与同列进曰京师之东濒海数千里北极辽 
海南滨青齐萑苇之场也海潮日至淤为沃壤宜用浙人之法筑堤捍水为田听富民欲得官者合其众分授以地官定其畔以为限能以万夫 
耕者授以万夫之田为万夫长千夫百夫亦如之察其惰者而易之三年视其成随地之高下定额以次渐征焉五年有积蓄命以官就所储给 
以禄十年佩之符印得以传子孙如军官法则东面兵民数万可以近卫京师外御岛夷远宽东南海运以纾疲民遂富民得官之志而获其用 
江海游食盗贼之类皆有所归矣其后海口万户之设大略宗之文宗在潜邸已知集名既即位命集仍兼经筵除奎章阁侍书学士时关中大 
饥帝问集救民策对曰承平日久人情宴安有志之士急于近效则怨讟兴焉不幸大菑之余正君子为治作新之机也若遣一二有仁术知民 
事者稍宽其禁令使得有所为随郡县择可用之人因旧民所在定城郭修闾里治沟洫限畎亩薄征敛招其伤残老弱渐以其力治之则远去 
而来归者踵至春耕秋敛皆有所助一二岁闲勿征勿徭封域既正友望相济则三代之民将见出于空虚之野矣帝称善因进曰幸假臣一郡 
试以此法行之帝不允有旨诸兼职不过三免集国子祭酒会修经世大典命为总裁再阅岁书成既上进以目疾乞解职不许时帝方向用文 
学以集宏才博识无施不宜朝廷大典册咸出其手故重听其去而嫉之者往往摭集文辞指为讥讪赖帝察知其故不能中伤集论荐人材必 
先器识心所未善不为牢宠以沽誉评讥文章不折之于至当不止其诡于经者文虽善不与也光人袭伯璲以才俊为马祖常所喜祖常为御 
史中丞伯璲游其门祖常亟称之欲集为荐引集不可曰是子虽小有才然非远到器恐不得令终后果如集言宁宗崩大臣将立托欢特穆尔 
太子用至大故事召诸老臣赴上都议政集在召列祖常使人告之曰御史有言矣乃谢病归临川初文宗在上都将立其子喇特纳达喇为皇 
太子乃以托欢特穆尔太子乳母夫言明宗在日素谓太子非其子黜之江南驿召翰林学士承旨额哩音等穆尔奎章阁大学士和搭拉都哩 
默色书其事于托卜齐延又召集使书诏播告中外时省台诸臣皆文宗素所信用御史亦不敢斥言其事意在讽集速去而已元统二年召还 
禁林疾作不能行屡有敕即家撰文褎锡勋旧侍臣有以旧诏为言者帝不怿曰此我家事岂由彼书生邪 【按田汝成西湖志余载顺帝立 
伯生在江西以旧诏事逮捕至大都语异本传】 至正八年卒封仁寿郡公谥文靖集孝友事亲承顺无违弟盘早卒教育其孤无异己子兄采 
以筦库输赋京师亏数千缗尽力营贷代偿之无难色抚庶弟嫁孤妹具有恩意山林之士知古学者必折节下之接后进虽少贱如敌己当权 
门赫奕未尝有所附丽集议中书正言谠论多见容受家素贫归老后食指益众登门之士相望于道其束修羔雁之人还以为宾客费虽空乏 
弗恤也早岁与弟盘辟书舍二室左室书陶渊明诗于壁题曰陶庵右室书邵尧夫诗题曰邵庵故世称邵庵先生有道园学古录十卷游其门 
见称许者莆田陈旅国学诸生若苏天爵王守诚辈终身不事他师皆当世称名卿者其交游尤厚者日范梈

　　虞盘
　　范梈

　　 虞盘

　　盘字仲常延佑五年第进士除湘乡州判官性癖古有巫至其州称神降告人曰某方火即火又告曰明曰某方火民以火告者盘皆赴救 
自旦至夜告者数十寝食尽废县长吏以下皆迎雁至家厚礼之又曰将有大水且兵至州大家皆尽室逃盘得劫火卒一人讯之尽得巫党所 
为坐捕盗司召巫至鞫之无敢施鞭棰者盘谓卒曰此将为大乱安有神乎急治之尽得党与数十人罗络内外果为变者同僚皆不敢出视俱 
曰君自为之盘乃断巫并其党如法一时吏民始服秩满除嘉鱼县尹盘巳卒盘幼时尝读柳子厚非国语以为国语诚可非而柳子之说亦非 
也着非非国语诗书春秋皆有论著而春秋乃其家学教尤善兄集接方外士必扣击其说尝以为圣人之教不明为学者无所底止苟于吾道 
异端疑似之闲不能深知而欲窃究夫性命之原死生之故其不折而归之者寡矣盘不然闻诸僧在坐辄去其为人方正虽集亦严惮之

　　 范梈

　　范梈字亨父一字德机清江人家贫早孤母熊氏教之梈天资颖异躭诗文用力精深人罕知者年三十六始游京师中丞董士选延之家 
塾以朝臣荐为翰林院编修官秩满御史台擢海南海北道廉访司照磨巡厯遐僻不惮风波瘴疠所至兴学教民雪理冤滞甚众迁福建闽海 
道知事闽俗素污文绣局取良家子为绣工无别尤甚梈作歌诗一篇述其弊廉访使取以上闻得罢遣未几移疾归故里天历三年卒梈持身 
廉正居官不可干以私疏食饮水泊如也吴澄以道学自任少许可尝曰若亨父可谓特立独行之士矣为文志其墓以东汉诸君子拟之 【 
按清江县志云梈有燕然东方海南豫章侯官江夏百丈等稿总十二卷为时所重人称文白先生本传未载谨附识】

　　△揭傒斯

　　揭傒斯字曼硕龙兴富州人父来成宋乡贡进士傒斯幼贫读书刻苦昼夜不少懈大德闲稍出游湘汉湖南帅赵淇雅号知人一见奇之 
曰他日翰苑名流也程巨夫卢奉先后为湖南宪长咸器重之延佑初荐授翰林国史院编修官时平章李孟监修国史读其所撰天臣列传叹 
曰是方可名史笔若他人直誊吏牍尔升应奉翰林文字仍兼编修朝廷之事台阁之仪靡不闲习天历初开奎章阁首擢为授经郎教勋戚大 
臣子孙文宗时幸阁中多所咨访恒以字呼之而不名每中书奏用儒臣必问曰其材何如揭曼硕闲出所上太平政要策以示台臣曰此朕授 
经郎揭曼硕所进也其见亲重如此 【按赵汸东山集云时学士虞集博士柯九思尝侍从讨论法书名画傒斯亦在列眷稍疏因潜着一书 
曰奎章政要以进谨附识】 预修经世大典文宗取其所撰宪典阅之顾谓近臣曰此岂非唐律乎特授艺文监丞参检校书籍事元统初累迁 
集贤学士奉命祀北岳济渎南镇便道西归寻除奎章阁供奉学士改翰林侍讲学士同知经筵事经筵无专官多宰执大臣兼领微辞奥义必 
属傒斯订定而后进其言往往寓献替之诚务以裨益治道至正三年年七十致仕去行至漷南召还撰明宗神御殿碑文既成复求去帝命丞 
相托克托及执政大臣慰留之对曰使揭傒斯有一得之献诸公用其言而天下蒙其利虽死于此无恨不则何益之有丞相因问方今致治何 
先傒斯曰储材为先养之于位望未隆之时而用之于周厯庶务之后则无失材废事之患矣诏修金辽宋三吏充总裁官丞相问修史以何为 
本曰用人为本有学问文章而不知史事者不可与有学问文章知史事而心术不正者不可与用人之道又当以心术为本且与僚属言欲求 
作史之法须求作史之意古人作史虽小善必录小恶必记不然何以示惩劝由是毅然以笔削自任凡政事得失人材贤否一律以是非之公 
至物论之不齐必反复辩论求归于至当而后止四年辽史成有旨奖谕仍督早成金宋二史傒斯留宿史馆朝夕不敢休因得寒疾卒追封豫 
章郡公谥文安傒斯少处穷约事亲菽水粗具而必得其欢心暨有禄入衣食稍踰于前辄愀然曰吾亲未尝享是也故平生清俭至老不渝友 
于兄弟终始无闲言立朝虽居散地而急于荐士扬人之善惟恐不及而闻吏之贪墨病民者则尤不曲为之揜覆也为文叙事严整语简而当 
时尤清婉丽密善楷书行草朝廷大典册及元勋茂德当得铭辞者必以命焉殊方绝域咸慕其名得其文者莫不为荣云

　　△黄溍

　　黄溍字晋卿婺州义乌人母童氏娠潜二十四月而始生潜生而俊异比成童授以书诗不一月成诵迨长以文名四方 【按邓元锡函 
史云性笃孝母殁营冢域有虎乳驯狎之异本传不载附志于此】 延佑二年登进士第授台州宁海丞县地濒盐场亭户恃其不统于有司肆 
毒害民编户隶漕司及财赋府者横暴尤甚溍皆痛绳以法吏以利害白弗顾也至顺初入为应奉翰林文字转国子博士视弟子如朋交未始 
以师道自尊轻纳人拜时欲增设礼殿配位四配位合东坐西向学官或议分置于左右同列不敢争溍独面折之事乃止出为江浙等处儒学 
提举年六十七亟请纳禄归俄除翰林直学士兼经筵官执经进讲者三十有二升侍讲学士累辛乞休不俟报竟去帝遣使追还复为前官久 
之始得谢南归优游田里闲凡七年卒追封江夏郡公谥文献潜天资介特在州县唯以清白为治月俸弗给每鬻产以佐其费及升朝挺立无 
所附足不登巨公势人之门世称其清风高节然刚中少容触物或弦急霆震若未易涯涘一旋踵闲煦如阳春其学博极羣书而约之于至精 
剖经史析疑义柔古今因革制度名物之属旁引曲证多先儒所未发文辞布置谨严援据精切所著有日损斋藁二十三卷义乌志七卷笔记 
一卷同郡柳贯吴莱皆浦阳人

　　柳贯
　　吴莱

　　 柳贯

　　贯字道传尝受性理之学于兰溪金履祥自幼至老好学不倦凡六经百氏兵刑律历数术方技靡不通究作文沈郁春容涵肆演迤人多 
传诵始用察举为江山教谕仕至翰林待制与溍及临川虞集豫章揭傒斯齐名人号为儒林四杰所著书有文集四十卷字系二卷近思录广 
辑三卷金石竹帛遗文十卷

　　 吴莱

　　莱字立夫 【按宋濂撰墓碑云初名曰来同郡方凤一见奇之曰此邦家材也取南山有台诗中语更今名】 集贤大学士直方之子辈 
行稍后于贯溍天资绝人七岁能属文凡书一经目即成诵尝往族父家日易汉书一帙以去族父叩之莱琅然背诵不遗一字三易他编皆如 
之延佑七年以春秋举上礼部不利退居深褭山中益穷诸书奥旨着尚书标说六卷春秋世变图二卷春秋传授谱一卷古职方录八卷孟子 
弟子列传二卷楚汉正声二卷乐府类编一百卷唐律删要三十卷文集六十卷生平喜论文尝云作文如用兵兵法有正有奇正是法度要部 
伍分明奇是不为法度所缚千变万化坐作进退击刺一时俱起及其欲止什伍各还其队闻者服之柳贯素慎许与每称莱为绝世才黄溍晚 
年谓人曰莱之文崭绝雄深类秦汉闲人作吾操觚一世安敢及之其为前辈所推许如此以御史荐调长芗书院山长未上卒门人私谥曰渊 
颖先生

　　△张起岩

　　张起岩字梦臣济南人父范四川行省儒学副提举起岩幼从父学年弱冠以察举为福山教谕中延佑乙卯进士首选除同知登州事特 
旨改集贤修撰转国子监承累迁监察御史中书参政杨廷玉以墨败台臣奉旨就庙堂逮之下吏丞相都尔苏疾其推辱同列悉诬台臣罔上 
欲寘之重辟起岩以新除留台抗章论曰台臣按劾百官论列朝政职也今以奉职获戾风纪解体正直结舌殊非盛世事且世皇建台阁广言 
路维持治体陛下动法祖宗今台臣坐谴公论杜塞何谓法祖宗邪章三上不报起岩廷争愈急帝感悟事乃得释厯拜太子右赞善转礼部尚 
