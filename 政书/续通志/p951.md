<!-- { "loadSidebar": true } -->
　　陈宗礼字立之少贫力学袁甫为江东提点刑狱宗礼往问学焉淳佑四年举进士调邵武军判官入为国子正迁太学博士国子监丞转 
秘书省著作佐郎入对言火不循轨帝以星变为忧宗礼曰上天示戒在陛下修德布政以回天意又曰天下方事于利欲之中士大夫奔竞趋 
利惟至公可以遏之兼考功郎官升著作郎迁尚左郎官兼右司时丁大全擅国柄以言为讳宗礼叹曰此可一日居乎陛对言愿为宗社大计 
毋但为仓廪府库之小计愿得天下四海之心毋但得左右便嬖戚畹之心愿寄腹心于忠良毋但寄耳目于卑近愿四通八达以来正人毋但 
旁蹊曲径类引贪浊拜太常少卿以直宝谟阁广东提点刑狱进直焕章阁迁秘书监以监察御史虞虙言追两官送永州居住景定四年拜侍 
御史直龙图阁淮西转运判官迁刑部尚书以起居舍人曹孝庆言罢度宗即位兼侍讲拜殿中侍御史疏言恭俭之德自上躬始清白之规自 
宫禁始左右之言利者必斥蹊隧之私献者必诛以诗进讲因奏帝王举动无微不显古人所以贵于慎独也权礼部侍郎兼给事中进读孝宗 
圣训因奏安危治乱常起于一念虑之闲念虑少差祸乱随见天下之乱未有不起于微而成于着又言不以私意害公法乃国家之福帝曰孝 
宗家法惟赏善罚恶为尤谨宗礼言有功不赏有罪不罚虽尧舜不能治天下信不可不谨也迁礼部侍郎寻权礼部尚书乞奉祠帝曰岂朕不 
足与有为耶以华文阁直学士知隆兴府再辞依旧职与待次差遣逾年依旧职广东经畧安抚使兼知广州加端明殿学士签书枢密院事寻 
兼权参知政事疏奏国所以立曰天命人心因其警而加敬畏天命未有可不回也因其未坠而加绥定人心未尝不可回也卒遗表上赠开府 
仪同三司盱江郡侯谥文定

　　△常楙

　　常楙字长孺显谟阁直学士同之曾孙入太学淳佑七年举进士调常熟尉公廉自持不畏强御临安府尹马光祖又荐于朝辟差平江府 
百万仓检察不受和籴事例戢吏卒苛取发运使赵与■兼提点刑狱属楙检覆雪无锡翟氏冤狱监江淮茶盐所芜湖局不受商税赢光祖益 
敬之改知嘉定县岁大水劝分和籴按籍均敷发运使王爚提点刑狱孙子秀俱特荐于朝签书临安府判官不为权势挠有为淮东提举常平 
辟楙提管楙知其不可与共事笑而却之未几政府强楙行遂拂衣去主管城南厢听讼严明豪右惮之都城火后瓦砾充斥差民船徙运在籍 
者百五十家惟二十有五家应役余率为势要宦官所庇楙悉追之不服者杖其人械于他所无不听命又力拒户部科买叶梦鼎陈昉深期奖 
焉添差临峖通判朝命鞫封桩库吏范成狱不肯承庙堂风旨无辜者悉出之知广德军郡有水灾发社仓粟以活饥民官吏难之楙先发而后 
请专命之罪置慈幼局立先贤祠拜监察御史知无不言尝论天变及贾似道家争田事论继皇子竑嗣触度宗怒迁司农卿寻为两浙转运使 
禁戢吏奸不以急符督常赋海盐岁为咸潮害稼楙请于朝捐金发粟复辍己帑大加修筑新塘三千六百二十五丈名曰海晏塘是秋风涛大 
作塘不浸者尺许民得奠居岁复告稔迁户部侍郎受四方民词务通下情兼中书门下省检正诸房公事兼刑部侍郎极论检覆之弊士进故 
事首论雷雪非时之变帝意不悦匄祠不许以集英殿修撰知平江值旱蠲苗九万税十三万版帐十六万又蠲新苗二万八千大宽公私之力 
飞蝗几及境疾风飘入太湖节浮费修府库既代有送还事例自给吏卒外余金万楮楙悉不受吏惊曰人言常侍郎不爱钱果然改浙东安抚 
使值水灾捐万楮以赈之复请籴于朝得米万石蠲新苗三万八千又以诸暨被水尤甚给二万楮付县折运民食不至乏绝民各祠于家两浙 
及会稽山阴死者暴露与贫而无以为殓者乃以十万楮置普惠库取息造棺以给之寻以刑部侍郎召申明期赦叙改法与庙堂争可否辨伪 
关狱救八仓亏欠免死罪平反天井巷杀人狱全活者甚众兼给事中封还隆国夫人从子黄进观察使录黄帝怒似道以御书令委曲书行楙 
迄不奉命以宝章阁待制提举太平兴国宫德佑元年拜吏部尚书以老病辞累召不许专官趋行甚峻楙入见首言霅川之变非其本心置之 
死过矣不与立后又过矣巴陵帝王之冑生不得正命死不得血食沉冤幽愤郁结四五十年之久不为妖为札于冥冥中者几希愿陛下勿摇 
浮议特发神断宗社幸甚于是诏国史院讨论典故以闻明堂礼成进端明殿学士提领户部财用特与执政恩数楙以国步方艰非臣子贪荣 
之时力辞恩数与庙堂议事不合以疾谒告二年拜参知政事为夏士林缴驳拜疏出关后六年卒

　　△家铉翁

　　家铉翁眉州人以荫补官累官知常州政誉翕然迁浙东提点刑狱入为大理少卿直华文阁以秘阁修撰充绍兴府长史迁枢密都丞旨 
知建寍府兼福建转运副使权户部侍郎兼知临安府浙西安抚使迁户部侍郎权侍右侍郎仍兼枢密都丞旨赐进士出身拜端明殿学士签 
书枢密院事元兵次近郊丞相吴坚贾余庆檄告天下守令以城降铉翁独不署元帅遣使至欲加缚铉翁曰中书省无缚执政之理坚奉表祈 
请于元以铉翁介之礼成不得命留馆中闻宋亡旦夕哭泣不食饮者数月元以其节高欲尊官之以示南服铉翁义不二君辞无诡对宋三宫 
北迁铉翁再率故臣迎谒伏地流涕顿首谢奉使无状不能感动上衷无以保存其国见者莫不叹息文天祥女弟坐兄故系奚官铉翁倾橐中 
装赎出之以归其兄璧铉翁状貌奇伟身长七尺被服俨雅其学邃于春秋自号则堂改馆河闲乃以春秋教授弟子数为诸生谈宋故事及宋 
兴亡之故或流涕太息元成宗即位放还赐号处士赐赉金币皆辞不受又数年以寿终

　　△李庭芝

　　李庭芝字祥甫其先汴人十二世同居号义门李氏后徙随之应山县金亡襄汉被兵又徙随然特以武显庭芝生时有芝产屋栋乡人聚 
观以为生男祥也遂以名少颖异日能诵数千言而智识恒出长老上王旻守随庭芝年十八告其诸父曰王公贪而不恤下下多怨之随必乱 
请徙家德安以避诸父勉强从之未浃旬旻果为部曲挟之以叛随民死者甚众嘉熙末江防甚急庭芝得乡举不行以策干荆帅孟珙请自効 
珙善相人且夜梦车骑称李尚书谒己明日庭芝至珙见其魁伟顾诸子曰吾相人多无如李生者其名位当过我时四川有警即以庭芝权施 
之建始县庭芝至训农治兵选壮士杂官军教之期年民皆知战守善驰逐无事则植戈而耕兵至则悉出而战夔帅下其法于所部行之淳佑 
初始去举进士中第珙辟幕中主管机宜文字珙卒遗表举贾似道自代而荐庭芝于似道庭芝感珙知己扶其柩葬之兴国即弃官归为珙行 
三年丧似道镇京湖起为制置司参议移镇两淮与似道议栅清河五河口增淮南烽百二十继知濠州复城荆山以备淮南皆切中机会开庆 
元年似道宣抚京湖留庭芝权扬州寻以元兵在蜀奏知峡州以防蜀江口朝廷以赵与■为淮南制置李应庚为参议官应庚发两路兵城南 
城大暑中暍死者数万李璮窥其无谋夺涟水三城渡淮夺南城鄂兵解庭芝丁母忧去朝议择守扬者帝曰无如李庭芝乃夺情主管两淮制 
置司事庭芝再破璮兵杀璮将厉元帅夷南城而归明年复败璮于乔村破东海石圃等城又明年璮降徙三城民于通泰之闲又破蕲县杀守 
将庭芝初至扬时扬新遭火庐舍尽毁州赖盐为利而亭户多亡去公私萧然庭芝悉贷民逋负假钱使为屋屋成又免其假钱凡一岁官民居 
皆具凿河四十里入金沙余庆场以省车运兼浚他运河放亭户负盐二百余万亭民无车运之劳又得免所负逃者皆来归盐利大兴始平山 
堂瞰扬城元兵至则构望楼其上张车弩以射城中庭芝乃筑大城包之城中募汴南流民二万人以实之有诏命为武锐军又大修学为诗书 
俎豆与士行习射礼郡中有水旱即命发廪不足则以私财赈之扬民德之如父母刘盘自淮南入朝帝问淮事盘对曰李庭芝老成谨重军民 
安之今边尘不惊百度具举皆陛下委任得人之效也咸淳五年北兵围襄阳急夏贵入援大败虎尾州范文虎总诸兵再入又败文虎以轻舠 
遁兵乱士卒溺汉水死者甚众冬命庭芝以京湖制置大使督师援襄阳文虎闻庭芝至贻书似道曰吾将兵数万入襄阳一战可平但无使听 
命于京阃事成则功归恩相矣似道喜即除文虎福州观察使其兵从中制之文虎日携美妾走马击球军中为乐庭芝屡欲进兵曰吾取旨未 
至也明年六月汉水溢文虎不得巳始出一师未至鹿门中道遁去庭芝数自劾请代不允竟失襄阳陈宜中请诛文虎似道庇之止降一官知 
安庆府而贬庭芝及部将苏刘义范友信广南庭芝罢居京口未几元兵围扬州制置印应雷暴死即起庭芝制置两淮庭芝请分淮西夏贵而 
己得专力淮东从之十年筑清河口诏以为清河军十二月元兵破鄂诏天下勤王庭芝首遣兵为诸道倡德佑元年春似道兵溃芜湖沿江诸 
郡或降或遁无一人能守者庭芝率所部郡县城守有李虎者持招降榜入扬州庭芝诛虎焚榜枭俊五人于市而日调苗再成战其南许文德 
战其北姜才施忠战其中时出金帛牛酒燕犒将士人人为之死鬬朝廷亦以督府金劳之加庭芝参知政事七月以知枢密院事征入朝徙夏 
贵知扬州贵不至事遂已十月元丞相巴延入临安留元帅阿珠军镇江以遏淮兵阿珠攻扬久不拔乃筑长围困之冬城中食尽死者满道明 
年二月饥益甚赴濠水死者日数百道有死者众争割啖之立尽宋亡谢太后及少帝为诏谕之降庭芝登城曰奉诏守城未闻有诏谕降也巳 
而两宫北迁至瓜洲复诏庭芝曰比诏卿纳款日久未报岂未悉吾意尚欲固圉耶今吾与嗣君既己臣服卿尚为谁守之庭芝不答命发弩射 
使者毙一人余皆退去姜才出兵夺两宫不克复闭城守三月夏贵以淮西降阿珠驱降兵至城下以示之旌旗蔽野幕客有以言觇庭芝者庭 
芝曰吾惟一死而巳阿珠使者持诏来招降庭芝开壁纳使者斩之焚诏陴上巳而知淮安州许文德知盱眙军张思聪知泗州刘兴祖皆以粮 
尽降庭芝犹括民闲粟以给兵粟尽令官人出粟粟又尽令将校出粟杂牛皮曲蘖以给之兵有烹子而食者犹日出苦战七月阿珠请赦庭芝 
焚诏之罪使之降有诏从之庭芝亦不纳是月益王遣使以少保左丞相召庭芝庭芝以朱焕守扬与姜才将兵七千人东入海至泰州阿珠将 
兵追围之朱焕既以城降驱庭芝将士妻子至泰州城下陴将孙贵胡惟孝等开门降庭芝闻变赴莲池水浅不得死被执至扬州朱焕请曰扬 
自用兵以来积骸满野皆庭芝与才所为不杀之何俟于是斩之死之日扬之民皆泣下有宋应龙者为泰州咨议官泰守孙良臣之弟舜臣自 
军中来说降良臣召应龙与计应龙极陈国家恩泽君臣大义请杀舜臣以戒持二心者良臣不得巳杀之及泰州降应龙夫妇自经死提刑司 
咨议褚一正置司高邮督战被创没水死知兴化县胡拱辰城破亦死

　　钦定续通志卷四百十二

　　●钦定续通志卷四百十三　列传二百十三

　　列传

　　宋 【一百十七】

　　○宋一百十七

