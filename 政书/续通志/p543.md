<!-- { "loadSidebar": true } -->
中人出为荆南节度使封郑国公溆州蛮张伯靖杀吏据辰锦等州连九洞自固诏绶进讨绶勒兵出次遣将赍檄开晓羣蛮悉降吴元济反佥 
以绶明恕可大事乃徙山南东道节度使加淮西招抚使绶引师厌贼境多出金帛赏士厚赂中人招声援闭屯弥年不战宰相裴度谓绶非将 
才以太子少保召还检校司徒判光禄卿事进少傅卒年七十七赠太保绶才不踰中人然厯三镇所奏辟及绶时位将相者九人河东李进贤 
者以赀得幸于绶署牙门将元和中进贤累为振武节度使辟绶子澈为判官澈年少治苛刻军中苦之回鹘入辟鹈泉进贤发兵讨之吏禀粮 
不实次鸣砂焚杀其将杨遵宪还攻进贤左右拒战不胜缒而去奔靖边军乃杀澈而屠进贤家诏以夏绥银节度张煦代之诛乱首数百人乃 
定

　　钦定续通志卷二百三十三

　　●钦定续通志卷二百三十四　列传三十四

　　列传

　　唐 【三十四】

　　○唐三十四

　　裴守真【子余　行立】　崔沔　　　　阳峤　　宋庆礼　　　杨玚　　　　崔隐甫　　李尚隐　　　潘好礼　　　倪若水 
　　许景先　　　席豫　　　　齐澣【抗】

　　裴守真
　　崔沔
　　阳峤
　　宋庆礼
　　杨玚
　　崔隐甫
　　李尚隐
　　潘好礼
　　倪若水
　　许景先
　　席豫
　　齐澣

　　△裴守真

　　裴守真字方忠 【据世系表补】 绛州稷山人后魏冀州刺史叔业六世孙父眘大业中为淮安司户参军郡人杨琳田瓒等乱劫吏多 
死以眘仁爱相诫无敢害护送还乡贞观时官酇令守真早孤母丧哀毁骨立举进士六科连中 【旧书作八科】 累调干封尉养寡姊谨甚 
世推其礼法永淳初关中旱悉禀禄奉姊及诸甥与妻息恶食不赡也授太常博士守真善容典才称其官高宗将封嵩山诏诸儒议射牲事守 
真奏古者郊祀天地天子自射牲汉武帝封太山令侍中儒者射之帝不亲也按封禅祀礼前明十五刻宰人鸾刀割牲质明行事毛血巳具天 
子至奠玉酌献而己今若前祀一日射牲则早于事及日则晚不逮事汉又天子不亲恐不可行是时破阵庆善二乐舞入帝常立以视须乐阕 
乃坐守真言二舞诚祖宗盛德然古无天子立观者化育诒庇孰非厥功不应鼓舞别申严奉诏可未及行会帝崩大行旧礼无在者守真与博 
士韦叔夏辅抱素等讨按故事称情为文时人服其得礼天授中为司府丞推核诏狱多裁恕全免数十姓不合武后旨出为汴州司马累迁成 
州刺史政不务威严吏民怀之徙寍州送者千数出境尚不止长安中卒赠户部尚书子子余耀卿巨卿曾孙行立 【据世系表行立乃守真 
五世孙】 耀卿别传

　　裴子余
　　裴行立

　　 裴子余

　　子余事继母以孝闻中明经补鄠尉时同舍李朝隐程行谌以文法称而子余以儒显或问优劣于长史陈崇业答曰兰菊异芬胡有废者 
景龙中为左台监察御史泾岐有隋世番户子孙数千家司农卿赵履温奏籍为奴婢充赐口子余曰官户以恩原为番户且今又子孙可抑为 
贱乎履温倚宗楚客执辩于廷子余执对不挠遂诎其议开元初累迁冀州刺史为政惠裕人称有恩入为岐王府长史卒谥曰孝时程行谌谥 
贞中书令张说叹曰二谥可无媿矣子余居官清家阐友爱兄弟六人皆有志行云

　　 裴行立

　　行立重然诺学兵法母亡泣血几毁以军劳累授沁州刺史迁卫尉少卿口陈愿治民试一县自效除河东令宽猛得当繇蕲州刺史迁安 
南经略使环王国叛人李乐山谋废其君来乞兵行立不受命部将杜英策讨斩之归其孥蛮人悦服英策及范廷芝者皆溪洞豪也隶于军它 
经略使多假借辄暴恣干治行立阴把其罪贷之许自效故能得英策死力廷芝尝休沐久不还行立召之约曰军法踰日者斩异时复然且死 
后廷芝踰期行立笞杀之以尸还范氏更为择良子弟以代于是威声风行徙桂管观察使黄家洞贼叛行立讨平之 【按通鉴元和十五年 
二月以行立为安南都护道卒是冬韩愈上言裴行立阳旻二人邀功求赏争献谋计虚奏杀获欺罔朝廷用兵二年贼犹依旧是时行立巳死 
而贼犹未平则新书所称非实录也】 俄代桂仲武为安南都护锐于立功为时所訾召还道卒 【按行立改安南都护行至海门而卒新书 
云召还道卒亦非也】 年四十七赠右散骑常侍

　　△崔沔

　　崔沔字善冲京兆长安人后周陇州刺史士约四世孙 【吴缜纠缪云案世系表并无陇州刺史士约而沔乃后周大将军说之四世孙 
与传不同】 自博陵徒焉纯谨无二言事亲笃孝有才章擢进士举贤良方正高第不中者诵訾之武后敕有司覆试对益工遂为第一再补陆 
浑主簿入调吏部郎岑羲叹曰君今却诜也荐为左补阙性舒迟进止雍如也当官正色未尝挠沮睿宗召授中书舍人以母病东都不忍去固 
辞求侍更表陆浑尉郭邻太乐丞封希颜处士李喜以代己处诏改虞部郎中俄检校御史中丞请发太仓粟及减苑圃鸟兽所给以赈贫乏人 
赖其利监察御史宋宣远与卢怀慎姻家恃以弄法姚崇子彝留司东都通宾客招贿赂沔将按劾崇怀慎方执政共荐沔有史才转著作郎去 
其权盖惮之也久之为太子左庶子母亡受吊庐前宾客未尝至柩室曰平生非至亲不升堂入谒岂以存亡变礼邪中书令张说数称之服除 
迁中书侍郎沔喜论得失或曰今中书宰相承制虽侍郎贰之取充位而巳沔曰百官分职上下相维岂可俛默偷安为怀禄士邪凡诏敕曹事 
多所异同说不悦出为魏州刺史雨潦败稼沔弛禁便人召还分掌吏部十铨以左散骑常侍为集贤修撰厯秘书监太子宾客是时太常议加 
宗庙笾豆又欲增丧服于是韦绦请每坐增笾豆至十二沔议以为不可 【详见韦绦传】 又欲加外祖父母舅舅母及堂姨堂舅服沔议曰 
正家之道不可以贰故父以尊崇毋以厌降是以内服齐斩外服皆缌尊名所加不过一等今古不易之道也昔辛有适伊川见被发而祭知其 
将戎礼先亡也往修新礼推广舅恩故宏道以来国命再移于外姓礼亡征兆可不戒哉诏中书门下参裁于是宗庙笾豆坐各六姨若舅小功 
舅母缌麻堂姨袒免余仍旧制每朝廷有疑议皆咨逮取衷卒年六十七赠礼部尚书谥曰孝沔俭约自持禄禀随散宗族不治居宅尝作陋室 
铭以见志子佑甫至宰相别传 【按裴守真崔沔二人旧书入孝友传今从新书】

　　△阳峤

　　阳峤其先北平人世徙洛阳北齐尚书右仆射休之四世孙举八科皆中调将陵尉累迁詹事司直长安中左右御史中丞桓彦范袁恕已 
争取为御史杨再思素与峤善知其意不乐弹抨之任为语彦范曰为官择人岂待情乐唯不乐者固与之以伸难进抑躁求也遂为右台侍御 
史久乃迁国子司业峤资谨饬好学喜诱劝后生修讲舍人以为善职睿宗立进尚书右丞时议建都督府择最吏故峤为泾州都督寻议罢厯 
魏州刺史荆州长史本道按察使率以清白闻魏州人剺耳阙下请峤为刺史故再治魏入为国子祭酒封北平县伯引尹知章范行恭赵元默 
为学官皆时名儒生徒游惰者督以鞭楚人怨之乘夜殴峤道中事闻诏捕殴者杖杀之峤抚孤侄与子均常语人曰吾备位方伯而心亦昔时 
一尉耳以老致仕卒谥曰敬

　　△宋庆礼

　　宋庆礼洺州永平人擢明经补卫尉武后诏侍御史桓彦范行河北鄣断居庸五回等路以备突厥召庆礼与议见其方略器之俄迁大理 
评事为岭南采访使时崖振五州首领更相掠民苦于兵使者至辄苦瘴疠莫敢往庆礼身到其境谕以大谊皆释仇相亲州土以安罢戍卒五 
千厯监察殿中侍御史以习识边事拜河东河北营田使善骑日能驰数百里性甘劳苦然好兴作浚塞掘穽植兵以邀虏径议者蚩其不切事 
稍迁贝州刺史复为河北支度营田使初营州都督府治柳城扼制奚契丹武后时赵文翙失两蕃情攻残其府更治东渔阳城玄宗时奚契丹 
款附帝欲复治故城宋璟固争不可独庆礼执处其利乃诏与太子詹事姜师度左骁卫将军邵宏等为筑城使三旬毕俄兼营州都督开屯田 
八十余所追拔渔阳淄青没户还旧田又集商胡立邸肆不数年仓廥充居人蕃辑卒赠工部尚书庆礼为政清严吏畏威不敢犯太常博士张 
星以奸巧自是谥曰专礼部员外郎张九龄申驳曰庆礼国劳臣在边垂三十年往城营州士纔数千无甲兵强卫指期而往不愆所虑遂罢海 
运收岁储边亭晏然其功可推不当丑谥庆礼兄子辞玉亦自诣阙诉改谥曰敬

　　△杨玚

　　杨玚字瑶光华州华阴人五世祖缙 【旧书作高祖】 为陈中书舍人以文学名终交爱九州岛都督武康郡公子林甫仕隋为柳城太守 
以郡归高祖授检校总管足疾不能造朝拜绛州刺史封宜春郡公子琮为上津令隋乱去官与秦王同里居武德初为王府参军兼库直隐太 
子事平诏亲王宰相一人入宴而琮独预太宗赐怀昔赋以申恩意厯沔绥二州刺史 【旧书云祖琮绛州刺史】 玚始为麟游令时窦怀贞 
大营金仙玉真二观檄取畿内尝负逆人赀者暴敛之以佐费玚拒不应怀贞怒曰县令而拒大夫命乎玚曰所论者民冤抑也何论位高下乎 
怀贞壮其对为止初韦后表民二十二为丁限及败有司追趣其课玚执不可曰韦氏当国擅权擢士大夫赦罪人皆不改奚独取巳宽之人重 
敛其租非保下之道遂止不课由是名显当世累擢侍御史京兆尹崔日知贪沓不法玚与大夫李杰谋劾举之反为日知先构玚廷奏曰纠弹 
之司一为恐胁所屈开奸人谋则御史台可废玄宗直之令杰还视事而逐日知玚进厯御史中丞户部侍郎帝常召宰相大臣议天下户版延 
英殿玚言利病尤详帝咨赏宇文融逮检脱户余口玚执不便融方贵公卿唯诺独玚抗议故出为华州刺史帝封太山集乐工山下居丧者亦 
在行玚谓起苴绖使和锺律非人情所堪帝乃罢之入为国子祭酒表大儒王迥质尹子路白履忠等三人教授国子有诏迥质谏议大夫皇太 
子侍读履忠老不任职拜朝散大夫罢归子路直宏文馆皆有名玚奏有司帖试明经不质大义乃取年头月尾孤经绝句请令自今巳后尽帖 
平文且今之习左传者十无二三仪礼公羊谷梁殆将废绝请量加优奖以扶微学从之因诏以仪礼三传出身者免任散官遂着为令生徒为 
玚立颂太学门外又言古者卿大夫子弟及诸侯岁贡小学之异者入太学渐渍礼乐知朝廷君臣之序班以品类分以师长三德四教学成然 
后爵之唐兴二监举者千百数当选者十之二考功覆校以第谓经明行修故无多少之限今考功限天下明经进士岁百人二监之得无几然 
则学徒费官禀而博士滥天禄者也且以流外及诸色仕者岁二千过明经进士十倍胥吏浮虚之徒眊先王礼义非得与服勤道业者絜长短 
绝轻重也国家启庠序广化导将有以用而劝进之有司为限约以黜退之欲望俊乂在朝难矣帝然其言再迁大理卿以疾辞改左散骑常侍 
卒年六十八赠户部尚书谥曰贞玚常叹士大夫不能用古礼因其家冠婚丧祭乃据旧典为之节文揖让威仪哭踊衰杀无有违者在官清白 
