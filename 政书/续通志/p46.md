<!-- { "loadSidebar": true } -->
为郑王宋开宝六年三月乙卯崩于房州谥曰恭皇帝陵曰顺陵
　　恭帝显德一年 【仍世宗年号称七年】
　　右后周三帝合十年

　　钦定续通志卷二十四

　　●钦定续通志卷二十五　宋纪一

　　宋纪

　　太祖

　　○太祖

　　太祖皇帝姓赵氏讳匡胤其先封赵城因以为氏汉京兆尹广汉居涿郡遂世为涿郡人高祖朓仕唐为县令曾祖珽厯藩镇从事兼御史 
中丞祖敬厯营蓟涿三州刺史敬生弘殷唐庄宗时典禁军汉干佑中以讨王景崇功 【宋史作王景据五代史增辑】 迁护圣都指挥使周 
显德中从征淮南平扬州加检校司徒封天水县男是为宣祖帝宣祖次子也母曰昭宪皇后杜氏帝容貌雄伟气度豁如周太祖以枢密使征 
李守贞太祖应募居帐下广顺初补东西班行首厯开封府马直军使世宗即位以太祖典禁军从世宗战高平大败北汉兵还拜殿前都虞候 
领严州刺史从征淮南首败唐人于涡口唐将皇甫晖姚凤以众十五万塞清流关太祖引兵出山后晖等大惊退入滁州太祖追至城下晖请 
成列以决胜负太祖许之晖整阵出太祖拥马项直入手刃晖中脑并姚凤禽之遂克滁州时宣祖为马军副都指挥使率兵之半至城下传呼 
开门太祖曰父子虽至亲城门启闭王事也不敢奉命诘旦宣祖乃得入韩令坤下扬州南唐援兵大至令坤将弃城避之世宗命太祖将兵屯 
六合太祖下令曰扬州兵敢有过六合者断其足自是令坤始固守太祖寻败唐齐王景达于六合东进殿前都指挥使寻拜定国军节度使四 
年从征寿春遂下寿州徙义成军节度使检校太保仍殿前都指挥使复从征濠泗为前锋时南唐设砦于十八里滩世宗方议以橐駞济师太 
祖独跃马截流先渡麾下骑随之遂破其砦乘胜攻泗州下之进拔楚州大败唐人于銮江口直抵南岸焚其营栅又破之于瓜步淮南平五年 
徙忠武军节度使六年从世宗北征为水陆都部署克瓦桥关降其守将姚内斌遂定莫州世宗在道阅文书于韦囊中得木版题云点检作天 
子异之时张永德为点检世宗不豫还京师即拜太祖检校太傅殿前都点检以代永德恭帝即位徙归德军节度使检校太尉七年春或告北 
汉结辽人入寇太祖出师御之次陈桥驿夜五鼓军士集驿门宣言策点检为天子迟明逼寝所太宗与赵普入帐中密白其事露刃列于庭有 
以黄衣加太祖身者众皆罗拜呼万岁 【谨按通鉴辑览　　御批陈桥兵变论者疑宋祖实与其谋葢彼时匡义以手足之亲赵普以心腹 
之寄毅然部分复入帐中密白使非微窥宋祖隐微岂至若此且其受命而出因变而返遽行禅代绝无愧辞更足启后人訾议虽当时朝不易 
位市不易肆其后布武修文拨乱反正而其得国之不以道人岂能曲为原谅哉】 即掖太祖上马太祖谓诸将曰我有号令尔等能从乎皆下 
马曰唯命太祖曰太后主上吾所北面事者汝辈不得惊犯大臣皆我比肩朝廷府库及士庶之家不得侵掠违者吾不贷也诸将皆载拜肃队 
南行自仁和门入副都指挥使韩通谋御之散员都指挥使王彦升先入京逐通杀之太祖进登明德门令甲士归营遂退居点检公署有顷诸 
将拥宰相范质王溥魏仁浦至太祖呜咽流涕曰违负天地乃至于此质等未及对列校罗彦瓌等按剑厉齐曰我辈无主今日须得天子质等 
相顾逡巡降阶拜日晡班定翰林学士承旨陶谷出周恭帝禅位制书于袖中宣徽使引太祖就庭北面拜受巳乃掖太祖升崇元殿即皇帝位 
是日迁恭帝及符后于西宫降封恭帝曰郑王而尊符后为周太后
　　建隆元年春正月乙巳大赦改元定有天下之号曰宋加恩中外及贬降流配者遣使徧告郡国戊申赠韩通中书令以礼收葬辛亥论翊 
戴功以周义成军节度使殿前都指挥使石守信为归德军节度使侍卫亲军马步军副都指挥使寍江军节度使侍卫亲军马军都指挥使高 
怀德为义成军节度使殿前副都检点 【宋史寍江军作江寍军考五代无江寍军兹据东都事略改下张光翰之寍江军同】 武信军节度 
使侍卫亲军步军都指挥使张令铎为镇安军节度使侍卫亲军马步军都虞候殿前都虞候王审琦为泰寍军节度使殿前都指挥使虎犍右 
厢都虞候张光翰为寍江军节度使侍卫亲军马军都指挥使龙犍右厢都指挥使赵彦徽为武信军节度使侍卫亲军步军都指挥使其余领 
军者并进爵乙卯遣使分振诸州丁巳命周宗正郭玘祀周陵庙仍以时祭享癸亥以周天雄军节度使魏王符彦卿守太师雄武军节度使王 
景守太保太原郡王定难军节度使守太傅西平王李彛殷守太尉荆南节度使高保融守太傅余领节镇者并进爵甲子赐弟殿前都虞候匡 
义名光义己巳立太庙成德军节度使郭崇报北汉及辽师竟不出二月乙亥尊母南阳郡夫人杜氏为皇太后以周宰相范质依前守司徒兼 
侍中王溥守司空兼门下侍郎魏仁浦为尚书右仆射兼中书侍郎并同中书门下平章事枢密使吴廷祚同中书门下三品庚寅赐进士杨砺 
等十九人及第出身 【宋史无此条今据宏简录首着于此自后槩不复着】 三月丙辰南唐主李景吴越王钱俶遣使来贺壬戌定国运以 
火德王色尚赤腊用戌癸亥命武胜军节度使宋延渥等率舟师巡江徼夏四月癸酉窦俨上二舞十二乐曲名乐章丙戌浚蔡河癸巳周昭义 
军节度使李筠拒命遣归德军节度使石守信讨之五月己亥朔日有食之庚子以昭化军节度使慕容延钊彰德军节度使王全斌将兵出东 
道会守信讨李筠壬寅窦俨上太庙舞曲名癸卯石守信败李筠于长平己酉西京作周六庙成丁巳下诏亲征以枢密使吴延祚留守上都都 
虞候光义为大内都点检命天平军节度使韩令坤将兵屯河阳己未发京师丁卯石守信高怀德破李筠于泽州六月辛未拔泽州筠自焚死 
甲申免泽州今岁租乙酉进攻潞州丁亥筠子守节以城降辛卯大赦录死事者子孙丁夫给复三年甲午永安节度使折德扆破北汉于沙谷 
砦秋七月戊申帝至自潞甲子遣工部侍郎艾颖拜嵩庆陵乙丑南唐遣使者来贺平泽潞八月壬午以光义领泰寍军节度依前殿前都虞候 
甲申立琅琊郡夫人王氏为皇后九月丙午追谥高祖曰文献皇帝庙号僖祖妣崔氏曰文懿皇后曾祖曰惠元皇帝庙号顺祖妣桑氏曰惠明 
皇后祖曰简恭皇帝庙号翼祖妣刘氏曰简穆皇后皇考曰武昭皇帝庙号宣祖己未周淮南节度使李重进拒命遣石守信讨之冬十月乙酉 
晋州兵马钤辖荆罕儒袭北汉汾州死之丁亥诏亲征扬州以光义为大内都部署吴延祚权上都留守庚寅发京师十一月丁未攻扬州拔之 
重进自焚死戊申命诸军习战舰于迎銮镇乙卯南唐主遣使来犒师庚申遣其子从镒来朝十二月丁亥帝至自扬州辛卯泉州节度使留从 
效称藩
　　二年春正月庚子占城国遣使者来壬寅幸造船务观习水战丁巳导蔡水入颍甲子泽州刺史张崇诂坐党李重进弃市二月壬申疏五 
丈河己丑定窃盗律夏四月癸巳朔日有食之壬寅诏郡国置前代帝王贤臣陵冢户己酉无棣男子赵遇诈称皇帝伏诛己未商河县令李瑶 
坐赃杖死庚申班私盐及私造酒曲律五月癸亥以皇太后疾赦杂犯死罪以下丙寅三佛齐国遣使者来丁丑以安邑解两池盐给徐宿郓济 
庚寅供奉官李继昭坐盗卖官船弃市六月甲午皇太后崩庚申释服秋七月壬申以光义为开封府尹光美行兴元尹八月壬寅诏诸大辟送 
所属州军决判甲辰南唐主李景卒子煜嗣遣使请追尊帝号许之己酉削易定节度使同平事事孙行友官辛亥女真国遣使者来永济主簿 
郭顗坐赃弃市庚申周世宗实录成九月甲子辽解利来降荆南节度使高保勖遣其弟保寅来朝冬十月癸巳南唐遣使来会皇太后葬戊戌 
禁边民盗塞外马十一月己巳如相国寺遂如国子监癸酉沙州节度使曹元忠瓜州团练使曹延继等遣使者来十二月壬申回鹘可汗景琼 
遣使者来乙未昭义军节度使李继勋败北汉军于辽州辛丑如新修河仓庚戌畋于近郊
　　三年春正月已巳振淮南饥甲戍广皇城诏郡国长吏劝民播种癸未如国子监二月丙辰复如国子监遂如迎春苑己亥更定窃盗律甲 
寅北汉寇潞州守将击走之三月己巳诏郡国犯大辟者刑部审覆丁亥命徙北汉降人于邢洺夏四月乙巳追册夫人贺氏为皇后五月甲子 
如相国寺祷雨遂如迎春苑乙亥开太行山运路癸未命使检诸州旱甲申诏均户役复如相国寺祷雨六月辛卯振宿州饥癸巳吴廷祚以雄 
武军节度使罢己亥减京畿河北死罪以下壬子蕃部尚波于等犯渭北知秦州高防击走之乙卯如迎春苑秋七月壬戌放南唐降卒归其国 
乙丑免舒州菰蒲新税丁卯索内外军不律者配沙门岛己卯北汉捉生指挥使路贵等来降辛巳遣从臣检河北旱八月癸巳蔡河务纲官王 
训等四人获罪坐以糠土杂军粮磔于市乙未诏凡行赌获荐者许告讦举书判拔萃科九月庚午吐蕃尚波于等归伏羌县地冬十月丙戌如 
太清观遂如造船务观习水战己亥如岳台命诸军习骑射复如玉津园辛丑以枢密副使赵普为枢密使辛亥畋于近郊十一月癸亥诏县令 
考课以户口增减为黜陟己卯畋于近郊壬午赐南唐建隆四年厯十二月戊戌振蒲晋慈隰相卫六州饥庚子班捕盗令是岁周郑王出居房 
州
　　干德元年春正月定制以文臣知州县系以京衔乙卯发关西乡兵赴庆州丁巳修畿内河堤衡州刺史张文表叛庚申山南东道节度使 
慕容延钊讨之乙丑如造船务观造战船甲戌诏荆南发兵会讨张文表三月壬辰朗州周保权将杨师璠擒文表杀之甲午慕容延钊入荆南 
高继冲请归朝得州三县十七乙未克潭州辛亥振澶滑卫魏晋绛蒲孟八州饥三月癸酉班定新律戊寅慕容延钊攻岳州下之遂克朗州获 
周保权以归湖南平得州十四监一县六十六夏四月甲申减荆南朗州澶州管内死罪乙酉遣使祭南岳丁亥如国子监遂如武成王庙宴射 
于玉津园庚寅凿习战池辛卯建隆应天厯成癸卯辰锦叙等州归顺甲辰疏三门禁泾原邠庆等州补蕃人为边镇将乙巳如玉津园阅诸军 
骑射丙午免湖南茶税禁陕州盐井辛亥贷澶州民种食五月庚午给荆南管内符印六月乙未诏荆南兵愿归农者听己酉命习水战于新池 
秋七月丁巳安国军节度使王全斌等率师入太原境以俘来献己未诏民有疾而亲属遗去者罪之丁卯如新池观习水战己巳免荆南管内 
夏税之半乙亥免朗州管内夏税己卯班复位刑统等书八月丁亥王全斌攻北汉乐平县降之丙申北汉静阳十八砦首领来降泉州陈洪进 
遣使者来己亥辽幽州岐沟关使柴廷翰等来降丁卯宣徽南院使兼枢密副使李处耘责授淄州刺史戊寅北汉引辽人攻平晋遣洺州防御 
使郭进等救之冬十月己亥畋于近郊丁未吴越国王进郊祀礼金银器币以万计十一月甲子有事于南郊大赦改元羣臣主尊号曰应天广 
运仁圣文武至德皇帝丙寅南唐进贺南郊尊号银绢以万计乙亥畋于近郊十二月辛巳开封府尹光义兴元尹光美以下各益食邑赐号易 
封进阶勋爵邑甲申皇后王氏崩己巳南唐主上表乞呼名不允
