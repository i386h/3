<!-- { "loadSidebar": true } -->
怀德军知军事刘铨通判杜翊世死之籍谭稹家戊辰康王未至金军而还冯澥罢己巳集百官议三镇弃守癸酉右谏议大夫范宗尹以首议 
弃地罢金人至河外宣抚副使折彦质拒之甲戌师溃金人济河知河阳燕瑛西京留守王襄弃城遁乙亥命刑部尚书王云副康王使沃哩布 
军许割三镇奉衮冕车辂尊其主为皇叔且上尊号丙子金人渡河提刑许高兵溃于洛口金人来言欲尽得河北地京师戒严遣资政殿学士 
冯澥及李若水使纳罕军丁丑何■〈〈卤，仌代乂〉上木下〉罢以尚书左丞陈过庭为尚书侍郎兵部尚书孙傅为尚书右丞命成忠郎 
郭京领选六甲兵命签书枢密院事李回以万骑防河众溃而归是日塞京城门戊寅以康王构为安国安武军节度使壬午沃哩布使杨天吉 
王汭贝勒色勒默来命耿南仲使沃哩布军聂昌使纳罕军许画河为界康王至磁州州人杀王云王复还相州甲申尚书右丞孙傅同知枢密 
院事御史中丞曹辅签书枢密院事以京兆府路安抚使范致虚为陕西五路宣抚使令督勤王兵入援乙酉金军逼京城丁亥李回罢戊子金 
人攻通津门己丑南道总管张叔夜将兵勤王至玉津园以叔夜为延康殿学士沃哩布遣刘晏来庚寅帝如东壁劳军诏三省长官名悉依元 
丰旧制以领开封府何■〈〈卤，仌代乂〉上木下〉为门下侍郎闰月壬辰金人攻善利门唐恪罢以何■〈〈卤，仌代乂〉上木下〉 
为尚书左仆射兼中书侍郎刘韐坐弃军降五官予祠癸巳京师大寒用日者言借土牛迎春知泽州高世由以城降于金都民杀东壁统制官 
辛亢宗罢民乘城代以保甲甲午帝被甲登城驿召李纲为资政殿大学士领开封府金人破怀州知州霍安国通判林渊钤辖张彭年都监赵 
士詝张谌死之乙未金人入青城攻朝阳门冯澥与金人萧庆杨真诰来丙申帝如宣化门以张叔夜为资政殿学士金人执胡直孺又破拱州 
丁酉以冯澥为尚书左丞戊戌殿前副都指挥使王宗濋与金人力战于城下统制官高师旦死之庚子以张叔夜签书枢密院事金人攻宣化 
门辛丑金人攻南壁壬寅诏河北守臣尽起军民兵倍道入援癸卯金人攻南壁张叔夜范琼分兵袭之大溃奔还甲辰大雨雪金人破亳州遣 
闲使召诸道兵勤王乙巳大寒士卒噤战不能执兵有僵仆者帝徒跣祈晴时勤王兵不至金人攻城急丁未避正殿己酉遣冯澥曹辅与宗室 
仲温士■〈言布〉使金军请和命康王为天下兵马大元帅速领兵入卫辛亥金人来议和要亲王出盟壬子金人攻通津宣化门范琼以千 
人出战渡河冰裂兵多没者甲寅大风俄大雨雪连日夜不止乙卯金人复使刘晏来趣亲王宰相出盟丙辰郭京用六甲法尽令守御人下城 
大启宣化门出攻金人兵大败京引余兵遁金兵登城焚南熏诸门姚仲友死于乱兵统制官何庆言陈克礼中书舍人高振力战死之秦元领 
保甲斩关遁京城陷卫士入都亭驿执刘晏杀之丁巳奉道君皇帝寍德皇后入居延福宫命何■〈〈卤，仌代乂〉上木下〉及济王栩使 
金军辛酉帝如青城十二月壬戌朔帝在青城萧庆入居尚书省是日康王开大元帅府于相州癸亥帝至自青城甲子大索金帛丙寅遣陈过 
庭刘韐使两河割地辛未定京师米价劝籴以振民癸酉斩行门指挥使蒋宣李福乙未康王如北京庚寅康王如东平
　　二年春正月辛卯朔命济王栩景王■〈木巳〉出贺金军金人亦遣使入贺壬辰金人趣召康王还遣聂昌耿南仲陈过庭出割两河地 
甲午诏两河民开门出降庚子金人索金银急何■〈〈卤，仌代乂〉上木下〉及吏部侍郎李若水劝帝亲至军中以太子监国而行乙巳 
籍梁师成家丙午刘韐自经于金军太学生徐揆上书金帅请帝还阙金人取至军中死之是夜金人劫神卫营二月辛酉朔帝在青城丙寅金 
人堑南熏门路丁卯金人要上皇如青城尽取诸王孙入军中辛未金人偪上皇召皇后皇太子入青城李若水死之庚辰康王如济州癸未观 
文殿大学士唐恪自杀乙酉金人杀户部尚书梅执礼侍郎陈知质刑部侍郎程振给事中安扶三月辛卯朔帝在青城丁酉金人立张邦昌为 
楚帝合门宣赞舍人吴革死之丁巳金人胁上皇北行夏四月庚申朔金人以帝及皇后皇太子北行五月庚寅朔康王即泣于南京遥上尊号 
曰孝慈渊圣皇帝绍兴三十一年五月辛卯帝崩于五国城年六十四谥曰恭文顺德仁孝皇帝庙号钦宗遥上陵名曰永献陵
　　钦宗靖康二年
　　右宋九主合一百六十七年

　　钦定续通志卷三十三

　　●钦定续通志卷三十四　宋纪十

　　宋纪 【十】

　　高宗 【一】

　　○高宗一

　　高宗皇帝讳构字德基徽宗第九子也母曰显仁皇后韦氏初授定武军节度使检校太尉封蜀国公旋封广平郡王又进封康王靖康元 
年正月金人逼京师军于城西北遣使入城邀亲王宰臣议和帝慷慨请行钦宗命少宰张邦昌为计议使与帝俱如金军金帅沃哩斡布留之 
不遣会姚平仲夜袭金营金帅召诸使者诘以违誓用兵之故邦昌恐惧涕泣帝不为动沃哩斡布异之请更以他王为质己而钦宗命肃王枢 
为质于金且许割三镇地帝始得还金兵退钦宗复遣给事中王云使金以租赋赎三镇地又以蜡书结辽降将耶律伊都为金人所得八月金 
帅纳罕复引兵深入破太原沃哩斡布破真定王云自金还言金人须帝至乃议和十一月钦宗复使帝如河北奉衮冕玉辂尊金主为伯上尊 
号十八字帝被命即发以门下侍郎耿南仲主和议请与俱乃以其子中书舍人延禧为参议官偕行帝至磁州守臣宗泽请曰肃王一去不返 
今彼又诡词以致大王其意可知且兵日迫复去何益请留磁勿行而磁人以云将挟帝入金遂执云杀之时纳罕沃哩斡布己率兵渡河相继 
围京师游兵日至磁州城下踪迹帝所在知相州汪伯彦以蜡书请帝还相州帝遂如相州闰月耿南仲驰至相州以面受钦宗旨谕帝令尽起 
河北兵入卫帝乃同南仲募兵勤王初朝廷闻金兵渡河议拜帝为元帅至是殿中侍御史胡唐老复申其议钦宗乃遣阁门祗侯秦仔持蜡诏 
至相州拜帝为河北兵马大元帅知中山府陈亨伯为元帅汪伯彦宗泽副之十二月壬戌朔帝开大元帅府下令诸郡守与诸将议引兵渡河 
乙亥帝发相州丁丑次大名府宗泽以二千人先诸军至会得蜡诏以金人方议和令驻兵近甸毋轻动伯彦南仲请移军东平劝帝遣泽泽以 
万人进屯澶渊扬言帝在军中以惑金军泽自是不复参帅府谋议
　　建炎元年春正月癸巳帝至东平初京城被围久中外莫知帝处及是金人闻帝在澶渊遣甲士及中书舍人张澄来召帝宗泽命壮士射 
之澄乃遁伯彦等请帝如济州二月癸未次济州时帅府官军及羣盗来归者号百万人分屯济濮诸州而诸路勤王兵不得进三月丁酉帝闻 
金人己留二帝于军中而立张邦昌为帝乃承制以宗泽为徽猷阁待制戊午以汪伯彦为显谟阁待制充元帅黄潜善为徽猷阁待制充副元 
帅夏四月二帝北迁癸亥邦昌尊元佑皇后为宋太后遣人至济州访帝上书自言从权济事及将避位之意帝复书与之而谕宗泽等以邦昌 
己受伪命义当诛讨然虑事出权宜未可轻动泽复书谓邦昌篡乱踪迹己无可疑宜早正天位兴复社稷门下侍郎吕好问亦以蜡书来言帝 
不自立恐有不当立而立者丁卯张邦昌遣吏部尚书谢克家以大宋受命之宝至济州帝恸哭受命遂趋应天是夕邦昌手书上延福宫太后 
尊号曰元佑皇后入居禁中以尚书左丞冯澥为奉迎使后遣兄子卫尉少卿孟忠厚持手书遗帝俾帝嗣统后权垂帘听政邦昌权尚书左仆 
射丁丑冯澥等至济州百官三上表劝进帝乃权听国事戊寅命宗泽勒兵分驻长垣韦城等县以备非常东道副总管朱胜非至济州宣抚司 
统制官韩世忠鄜延副总管刘光世西道都总管王襄各以兵来会癸未帝至应天府皇后诏有司备法驾仪仗乙酉张邦昌至伏地请死帝慰 
抚之五月庚寅朔帝登坛受命礼毕恸哭遥谢二帝即位于应天府治改元建炎大赦常赦所不原者咸赦除之命西京留守司修奉祖宗陵寝 
罢天下神霄宫及散青苗钱褎死节及殁于王事者并推恩奉使未还者禄其家一年臣僚因乱去官者限一月还任蠲在官欠负南京及元帅 
府常驻军州县夏税应募兵勤王人以兵付州县主兵官听赴行在中外臣庶直言民间疾苦虽诋讦亦不加罪命官犯罪更不取特旨裁断蔡 
京童贯朱勔李彦孟昌龄梁师成谭槙及其子孙更不收叙内外大臣限十日各举布衣有材略者一人余如故事以黄潜善为中书侍郎汪伯 
彦同知枢密院事是日元佑皇后在东京彻帘辛卯尊元佑皇后为元佑太后壬辰以张邦昌为太保奉国军节度使同安郡王五日一赴都堂 
参决大事以河东北宣抚使范讷为京城留守癸巳遥尊帝母韦贤妃为宣和皇后遥立嘉国夫人邢氏为皇后耿南仲罢甲午以李纲为尚书 
右仆射兼中书侍郎趋赴行在杨惟忠为建武军节度使主管殿前司公事乙未冯澥罢以兵部尚书吕好问为尚书右丞命中军统制马忠后 
军统制张涣率兵趣河间府追袭金人丙申以吕好问兼门下侍郎丁酉以黄潜善兼御营使汪伯彦副之真定府路副总管王渊为都统制鄜 
延路副总管刘光世提举一行事务戊午以资政殿学士路允迪为京城抚谕使龙图阁学士耿延禧副之己亥诏太学生陈东赴行在李纲至 
江寍诛叛卒周德等庚子诏以靖康大臣主和误国责李邦彦为建寍军节度副使浔州安置徙吴敏柳州蔡懋英州李梲宇文虚中郑望之李 
邺皆以使金请割地并广南诸州安置丙午以诬谤宣仁圣烈皇后追贬蔡确蔡卞邢恕蔡懋官以保静军节度使姚古知河南府金人破河中 
府权府事郝仲连死之丁未徽宗至燕山府时宗泽上兴复大计为汪潜善所沮出泽知襄阳府丁巳诏成都京兆襄阳荆南江寍府邓扬二州 
并储粮修城以备巡幸遥授签书枢密院事张叔夜为观文殿大学士醴泉观使戊午右谏议大夫范宗尹罢遣太常少卿周望使河北军前通 
问二帝西道总管王襄北道总管赵野坐勤王稽缓责襄永州野邵州安置六月己未朔李纲入见以徽猷阁直学士徐秉哲为大金通问使秉 
哲辞庚申封靖康军节度使仲湜为嗣濮王御史中丞颜岐罢徐秉哲责官梅州安置癸亥以黄潜善为门下侍郎兼权中书侍郎贬张邦昌为 
招化军节度副使潭州安置及受伪命臣僚王时雍吴幵莫俦李擢孙觌并远州安置颜博文王绍以下论罪有差甲子以李纲兼御营使乙丑 
以龙神卫四厢都指挥使马忠为河北经制使措置民兵辛未大赦籍天下神霄宫钱谷充经费还元佑党籍及上书人恩数戊寅以汪伯彦知 
枢密院事遣宣义郎傅雱使河东军前通问二帝己卯置沿河沿淮沿江帅府十有九要郡三十九次要郡三十八东京留守范讷落节钺淄州 
居住庚辰以二帝未还禁州县用乐壬午以户部尚书张悫同知枢密院事兼提举措置户部财用癸未吕好问罢乙酉以宗泽为东京留守杜 
充为北京留守罢监司州郡职田丙戌诏陕西河北京东西路募兵更番入卫行在命京东西路造战车丁亥以张所为河北西路招抚使括买 
