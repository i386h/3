<!-- { "loadSidebar": true } -->
祠堂每仲春将祭则奏之肃宗至德二年道士李国正奏皇室仙系修崇灵路请于昭应县南置天华上宫露台天地婆父三皇道君太古天皇 
中古伏羲娲皇等祠堂又于县南义扶谷故湫置祠并许之昭应令梁镇上疏谓天地婆父祀典无文言甚不经义无可取又湫者龙之窟也今 
湫竭己久龙安所在何必崇饰祠宇丰洁荐奠其三皇五帝则两京及所都之处已建宫观祠庙望并于本处依礼斋祭制曰可
　　后唐庄宗同光二年置水于城门以禳荧惑明宗天成二年幸白马寺祭突厥神
　　宋京城东旧有五龙池因唐礼岁以仲春祭之用中祀礼又有德安公庙祭夷门山神崔府君庙祭唐滏阳令崔君寍州普济王庙祭要册 
湫镇戎军灵泽庙祭朝那湫郑州灵显王庙俗传李靖神也安陵东北显灵庙祀蛇王炳灵公庙祭泰山三郎河南昭圣灵惠二庙祭泉神三水 
府神祭马当采石金山杭州吴山庙祭涛神明应公庙祭润州焦山宣州广惠王庙祭昭亭山神广济王庙祭秦蜀守李冰剑州英显王庙祭梓 
潼神张亚子梓州灵济公庙祭唐涪州刺史陆弼南康军■〈共阝〉亭庙祭■〈共阝〉亭湖中蛟神宗元丰三年诏加号江州庐山太平兴 
国观九天采访使者为应元保运真君眉州青城山丈人观九天丈人为储福定命真君徽宗崇寍元年用方士魏汉津之说备百物之象铸鼎 
九于中太一宫南为殿奉安之各周以垣上施埤堄墁如方色外筑垣环之名曰九成宫中央曰帝鼐其色黄祭以土旺曰为大祠币用黄乐用 
宫架北方曰宝鼎其色黑 【通考作白】 祭以冬至币用皁东北曰牡鼎其色青 【通考作白】 祭以立春币用皁东方曰苍鼎其色碧 
祭以春分币用青东南曰冈鼎其色绿祭以立夏币用绯南方曰彤鼎其色紫祭以夏至币用绯西南曰阜鼎其色黑祭以立秋币用白西方曰 
晶 【通考作皛】 鼎其色赤祭以秋分币用白西北曰魁鼎其色白祭以立冬币用皁八鼎皆为中祀乐用登歌享用素馔复以帝鼐之宫立 
大角鼎星祠大观三年诏以铸鼎之地作宝成宫总屋七十一区中置殿曰神灵以祀黄帝东庑殿曰成功祭夏后氏西庑殿曰持盈祀周成王 
及周公旦召公奭后置堂曰昭应祭唐李良及隐士嘉晟侯魏汉津又诏每岁八月二十五日举祀事黄帝为天祀成功持盈二殿为中祀昭应 
堂为小祀并用素馔四年诏天下五龙神皆封王爵政和元年诏开封府一应神祠不在祀典者皆毁之凡毁一千三十八区仍禁军民擅立神 
祠
　　辽太宗天显三年四月祭麃鹿神景宗保寍三年十月以黑白羊祀神七年五月祭神姑圣宗统和十六年五月祭白马神
　　金世宗大定时封护国林神嘉阴侯遇月七日致祭泸沟河神安平侯春秋致祭加封郑州河阴县圣后庙神为昭应顺济圣后春秋致祭 
章宗明昌时封旺国崖镇安公玛达格山瑞圣公 【章宗生于此】 又立贞献郡王庙祭叶噜古绅二人始制女贞文字
　　元世祖至元十五年正月封磁州崔府君为齐圣广佑王七月建汉祖天师正一祠于京城仁宗延佑七年四月 【时英宗已即位】 祭 
遁甲神于香山英宗至治元年五月遣使祀天妃泰定帝泰定二年七月遣阿尔实保祀宅神于北部行幄遣使祠龙虎武当二山八月建天妃 
宫于海津镇文宗天历元年遣使祀汉将军关侯庙 【加封为显灵义勇武安英济王】 顺帝至元三年降香于龙虎三茅皁角诸山
　　明直沽有天妃庙北京有真武庙洪恩灵济宫 【祀徐温子知证知谔】 仁宗洪熙元年封卢师山大小青龙神春秋遣官致祭景帝景 
泰七年祀金龙四大王庙于沙湾宪宗成化十三年诏建汉寿亭侯庙 【万历时加封三界伏魔大帝神威远镇天尊】 又有凤阳显应庙  
【神莫知所自明初祷雨有应】 滁州丰山庙栢子潭庙徐州灵源宏济庙河平神庙平阳平水祠汾水灵泽庙 【称白彪山马跑泉之神 
】 沁州南山庙焦龙神庙龙泉神庙兖州青山庙安平镇显惠等庙 【弘治间改张秋为安平镇建真武龙王天妃三庙赐额显惠】 严州 
乌龙庙 【三月三日祀】 宜春仰山庙 【祀宜山二龙神】 常德阳山庙 【祭山神】 沅州显应庙 【祭明山神】 长沙洞庭庙  
【祀龙四月八日祭】 马湖显应庙 【祀元人于法】 福州灵济宫广州天妃庙南海真武庙琼州灵山庙 【祀毘耶山之神】 电白 
灵湫庙诚敬夫人祠 【祭冯宝妻洗氏】 皆终明之世有司岁时致祭不绝

　　钦定续通志卷一百十四

　　●钦定续通志卷一百十五　礼略五

　　礼畧

　　嘉礼

　　○嘉礼

　　天子加元服
　　皇太子冠
　　诸侯大夫士冠
　　天子纳后
　　天子册妃嫔

　　△天子加元服

　　金皇帝加元服告太庙或一室或徧告及原庙并一献礼用祝币
　　明制天子加元服前期太史院卜日工部制冕服翰林院撰祝文祝辞礼部具仪注中书省承制命某官摄太师某官摄太尉既卜日遣官 
奏告天地宗庙行一献礼前一日陈御冠席于奉天殿正中是日质明皇帝服空顶帻双童髻双玉导绛纱袍御舆以出警跸奏乐如常仪皇帝 
升坐太师太尉入就拜位引礼导太师太尉盥帨讫侍仪跪奏请加元服太尉诣皇帝前跪脱空顶帻以授内使内使跪受帻兴置于箱太尉进 
栉设纚毕退立于西太师诣御前北向立内使监令就案取冕立于左太师祝曰令月吉日始加元服寿考维祺以介景福内使监令捧冕跪授 
太师太师跪受冕加冠加簪缨讫退立于西御用监令跪请皇帝着衮服讫侍仪跪奏请就御坐内赞赞进醴乐作太师进御前北面立光禄卿 
奉酒进授太师太师受酒祝曰甘醴惟厚嘉荐令芳承天之休寿考不忘祝讫跪授内使内使跪受酒捧进御前皇帝受酒祭少许饮酒讫以虚 
盏授内使乐止内赞导太师太尉出殿西门引礼接引至丹墀拜位太师太尉及文武官皆四拜舞蹈山呼侍仪奏礼毕皇帝改服通天冠绛纱 
袍入宫拜谒太后如正旦仪择日谒太庙与时祭同明日百官朝服称贺赐宴于谨身殿 【神宗万厯三年正月帝择日长发命礼部具仪以 
闻大学士张居正等奉言礼重冠昏皇上前在东宫己行冠礼上公掌冠辅臣陪列巨礼己成可畧其细臣等以为不必令部臣拟议第先期诣 
奉先殿宏孝殿神霄殿以长发告是日礼毕诣两宫皇太后行五拜三叩头礼随诣御干清宫受贺帝是之着为令】

　　△皇太子冠 【皇子皇孙附】

　　宋皇太子冠仪尝行于大中祥符之八年徽宗亲制冠礼沿革十一卷命议礼局仿以编次其仪前期奏告天地宗庙社稷诸陵宫观殿中 
监帅尚舍张设垂拱文德殿门内太常设太子冠席东阶上光禄卿设醴席西阶上南面礼直官通事舍人太常博士引太子诣朵殿东房皇帝 
乘辇驻垂拱殿百官起居如月朔视朝仪皇帝服通天冠绛纱袍诣文德殿即座待宝郎奉宝陈于御座左右礼直官通事舍人太常博士引掌 
冠赞冠者入门左辅诣御座前承制降东阶诣掌冠者前西向称有制典仪赞在位官再拜讫宣制曰皇太子冠命卿等行礼掌冠赞冠者再拜 
讫礼直官等引太子内侍二人夹侍东宫官后从即席西向坐掌冠赞冠者以次诣罍洗所盥帨讫执折上巾者升掌冠者降一等受之右执项 
左执前进皇太子席前北向立祝曰咨尔元子肇冠于阼筮日择宾德成礼具于万斯年承天之祜乃跪冠兴席南北面立 【后准此】 赞冠 
者进席前北面跪正冠兴立于掌冠者之后太子兴内侍跪进服掌冠者揖太子复坐礼直官等引掌冠者降诣罍洗如上仪赞冠者进席前北 
向跪脱折上巾内侍跪受执远游冠者升掌冠者降二等受之执进如上仪祝曰爰即令辰申加元服崇学以让三善皆得副予一人受天百福 
乃跪冠兴赞冠者进跪簪结纮兴太子兴内侍跪进服太子复坐掌冠者降诣罍洗及赞冠者跪脱远游冠并如上仪执衮冕者升掌冠者降三 
等受之执进如上仪祝曰三加弥尊国本以正无疆惟休有室大竞懋昭厥德保兹永命乃跪冠兴赞冠者进跪簪结纮内侍进服礼直官等引 
太子降自东阶由西阶升即醴席南向坐又引掌冠者诣罍洗盥帨讫升西阶赞冠者跪取爵内侍注酒掌冠者受爵跪进太子席前北向立祝 
曰旨酒嘉荐有飶其香拜受祭之以定尔祥令德寿岂日进无疆太子跪受爵饮讫奠爵大官令设馔席前太子食讫大官令彻馔爵礼直官等 
引自西阶诣东房易朝服降立横街南北向掌冠者少进字之曰始生而名为实之宾既冠而字以益厥文永受保之承天之庆奉敕字某太常 
博士请再拜太子再拜讫搢笏舞蹈再拜奏圣躬万福又再拜左辅承旨降自东阶诣太子前西向宣敕曰事亲以孝接下以仁远佞近义禄贤 
使能古训是式大猷是经宣讫太子再拜讫礼直官等引太子前俛伏跪奏称臣虽不敏敢不祗奉奏讫兴复位再拜讫引出殿门礼毕皇帝降 
坐放仗太子入内朝见皇后如宫中仪择日谒太庙别庙羣臣称贺皇帝赐酒三行皇子冠前期择日奏告景灵宫太常设皇子冠席文德殿东 
阶上稍北东向其日质明皇帝服通天冠绛纱袍御文德殿皇子自东房出内侍二人夹侍王府官从即席南向坐掌冠者进折上巾北向跪冠 
赞冠者进北面跪正冠皇子兴内侍跪进服讫掌冠者揖皇子复坐以爵跪进祝曰酒醴和旨笾豆静嘉授尔元服兄弟具来永言保之降福孔 
皆皇子跪受爵饮讫大官令进馔讫再加七梁冠掌冠者进爵祝曰宾赞既成肴核惟旅申加厥服礼仪有序允观尔成承天之祜三加九旒冕 
掌冠者进爵祝曰旨酒嘉栗甘荐令芳三加尔服眉寿无疆永承天休俾炽而昌馔彻皇子降易朝服立横街南北向位掌冠者字之曰岁日云 
吉威仪孔时昭告厥字君子攸宜顺尔成德永受保之奉敕字某皇子再拜舞蹈又再拜奏圣躬万福又再拜左辅宣敕戒曰好礼乐善服儒讲 
艺蕃我王室友于兄弟不溢不骄惟以守之皇子再拜进前俛伏跪称臣虽不敏敢不祗奉兴复位再拜出礼成放仗明日百僚诣东上合门贺  
【政和四年礼制局定皇长子冠掌冠以礼部尚书赞冠以鸿胪卿】
　　明初定皇太子冠礼其年近则十二远则十五既筮日遣官祭告天地宗庙设御座于奉天殿设太子冠席于殿上东面西向设醴席于西 
阶上南向择三公太常为宾赞皇帝服通天冠绛纱袍御殿侍仪司承制命宾赞行礼初加折上巾再加十八梁远游冠三加九旒冕一祝醴字 
之辞曰奉敕字某 【余仪与宋制同】 礼毕内给事导皇大子入内殿朝见皇后如正旦仪明日谒庙如时享礼又明日百官朝服诣奉天殿 
称贺退易公服诣东宫称贺锡宴成祖永乐九年命皇太子嫡长子为皇太孙冠于华盖殿上御奉天殿傅制持节行礼其仪与皇太子同宪宗 
成化十四年续定皇太子冠礼前期一日遣官具特牲告庙行一献礼设幕次于文华殿东序设节案香案冠席醴席盥洗司尊所具如仪内侍 
张帏幄陈袍服皮弁服衮服圭带舄翼善冠皮弁九旒冕是日质明皇帝御奉天殿传制遣官持节皇太子迎接于文华门外持节官捧节入置 
于案退礼部官导皇太子就冠席初加翼善冠再加皮弁三加冕旒行醮礼 【余如旧仪】 是日皇太子冕服谒祭奉先殿毕诣皇太后皇帝 
