<!-- { "loadSidebar": true } -->
下侍郎为大行山陵使未复土拜淮南节度使以疾愿还卒于道赠司徒让夷廉介不妄交位虽显剧以俭约自将为世咨美

　　△魏謩

　　魏謩字申之文贞公征五世孙擢进士第同州刺史杨汝士辟为长春宫巡官文宗读贞观政要思征贤诏访其后汝士荐为右拾遗邕管 
经略使董昌龄诬杀参军衡方厚贬溆州司户俄徒峡州刺史謩谏曰王者赦有罪唯故无赦比昌龄专杀不辜特被矜贷中外以为屈法今又 
授刺史复使治人紊宪章乖至治不见其可诏改洪州别驾御史中丞李孝本宗室子坐李训事诛死其二女没入宫謩上言宗姓不育宠幸为 
累伤治道之本速尘秽之嫌谚曰止寒莫若重裘止谤莫若自修惟陛下崇千载之盛德去一旦之玩好帝即出孝本女诏褒謩以为右补阙教 
坊有工善新声诏授扬州司马议者颇言司马品高不可以授贱工帝意右之宰相谕谏官勿复言謩独固谏荆南监军吕令琛纵傔卒辱江陵 
令观察使韦长避不发移内枢密使言状謩劾长任察廉知监军侵屈官司不以上闻私白近臣乱法度不报俄为起居舍人帝问卿家书诏颇 
有存者乎謩对惟故笏在诏令上送郑覃曰在人不在笏帝曰覃不识朕意此笏乃今甘棠因敕謩曰事有不当毋嫌论奏謩对臣顷为谏臣故 
得有所陈今则记言动不敢侵官帝曰两省属皆可议朝廷事而毋辞也中尉仇士良捕妖民贺兰进兴及党与治军中反状帝自临问诏斩囚 
以徇御史中丞高元裕言狱当与众共之刑部大理法官也决大狱不与知律令谓何请归有司未报謩上言事系军即推军中如齐民宜付府 
县今狱不在有司法有轻重何从而知帝停决诏神策军以官兵留仗内余付御史台台惮士良不敢异卒皆诛死擢谏议大夫兼起居舍人宏 
文馆直学士固让乃拜始謩之进李珏杨嗣复实推引之武宗立謩坐二人党出为汾州刺史俄贬信州长史宣宗嗣位移郢商二州刺史召授 
给事中迁御史中丞发驸马都尉杜中立奸赃权戚缩气俄兼户部侍郎事奏中丞纪纲所寄不宜杂领钱谷乞专治户部诏可顷之进同中书 
门下平章事建言今天下麤治惟东宫未立不早以正人傅导之非所以存副贰之重且泣下帝为感动会詹毗国献象謩以为非土性不可畜 
请还其献河东节度使李业杀降虏边部震扰业内恃凭借人无敢言謩奏徙滑州迁中书侍郎大理卿马曙有犀铠数十惧而瘗之奴王庆以 
怨告曙藏甲有异谋按之无他状投曙岭外庆免议者谓奴诉主法不听謩引律固争卒论庆死累迁门下侍郎兼户部尚书大中十年 【按 
宣宗纪宰相表俱云謩以大中十一年二月辛巳罢相此作十年脱一字至吴缜所纠本传以为十五年谓差四年者不知据何本】 以平章事 
领剑南西川节度使上疾求代召拜吏部尚书因久疾检校尚书右仆射太子少保卒年六十六赠司徒謩为宰相议事天子前谠切无所回畏 
宣宗尝曰謩名臣孙有祖风朕心惮之然卒以刚正为令狐绹所忌谗罢之

　　△曹确

　　曹确字刚中河南河南人擢进士第厯践中外累拜兵部侍郎咸通中以本官同中书门下平章事俄进中书侍郎确邃儒术器识方重动 
循法度帝宠优人李可及擢为威卫将军确曰太宗着令文武官六百四十三 【按百官志太宗省内外官定制为七百三十员此云文武官 
六百四十三其数不同吴缜纠之未知孰是】 谓房玄龄曰朕设此待天下贤士工商杂流假使技出等夷正当厚给以财不可假以官帝不听 
确居位六年进尚书右仆射以同平章事出为镇海节度使徙河中卒

　　△刘瞻

　　刘瞻字几之其先出彭城后徙桂阳举进士博学宏词皆中徐商辟署盐铁府累迁太常博士刘瑑执政荐为翰林学士拜中书舍人进承 
旨出为河东节度使咸通十一年以中书侍郎同中书门下平章事同昌公主薨懿宗捕太医韩绍宗等送诏狱逮系宗族数百人瞻喻谏官皆 
依违无敢言即自上疏固争帝大怒即日赐罢以检校刑部尚书同平章事为荆南节度使路岩韦保衡从为恶言闻帝俄斥廉州刺史岩等殊 
未慊按图视驩州道万里即贬驩州司户参军事天下谓瞻鲠正特为谗挤举以为冤僖宗立徙康虢二州刺史以刑部尚书召复以中书侍郎 
平章事居位三月卒赡为人廉俸余以济亲旧无第舍四方献馈不及门

　　△李蔚

　　李蔚字茂休系本陇西举进士书判拔萃皆中拜监察御史累擢尚书右丞懿宗惑浮屠常饭万僧禁中蔚上疏切谏不听俄拜京兆尹太 
常卿出为宣武节度使徙淮南代还民诣阙请留诏许一岁僖宗干符初以吏部尚书同中书门下平章事罢为东都留守河东乱杀其帅崔季 
康用邠寍李侃代之士不附以蔚尝在太原府有惠政为人所怀拜河东节度使同平章事至镇三日卒

　　钦定续通志卷二百七十一

　　●钦定续通志卷二百七十二　列传七十二

　　列传

　　唐 【七十二】

　　○唐七十二

　　李程【廓】　　　李石【福】　　　李固言　　李珏　　　　崔珙【管远】　　　郑肃【卢商】　　卢钧　　　　韦琮　 
　　　马植　　周墀　　　　崔龟从　　　裴休　　崔慎由【安潜彦曾】　萧邺　　　　刘瑑【夏侯孜】　　杜审权【让能】 
　毕諴　　　　杨收【发】　　徐商【彦若】　　刘邺【豆卢瑑】　赵隐　　路岩【韦保衡】

　　李程
　　李石
　　李固言
　　李珏
　　崔珙
　　郑肃
　　卢钧
　　韦琮
　　马植
　　周墀
　　崔龟从
　　裴休
　　崔慎由
　　萧邺
　　刘瑑 【夏侯孜】
　　杜审权
　　毕諴
　　杨收
　　徐商
　　刘邺
　　赵隐
　　路岩

　　△李程

　　李程字表臣襄邑恭王神符五世孙也擢进士宏辞赋曰五色造语警拔士流推之调蓝田尉县有滞狱十年程单言辄判京兆状最迁监 
察御史召为翰林学士顺宗即位为王叔文所排罢学士再迁司勋员外郎爵渭源县男德宗季秋出畋有寒色顾左右曰九月犹衫二月而袍 
不为顺时朕欲改月谓何左右称善程独曰玄宗着月令十月始裘不可改帝矍然止学士入署常视曰影为候程性孏曰过八砖乃至时号八 
砖学士元和三年出为随州刺史以能政赐金紫服李夷简镇西川辟成都少尹以兵部郎中入知制诰韩弘为淮西都统命程宣慰厯御史中 
丞鄂岳观察使还为吏部侍郎敬宗初以本官同中书门下平章事帝欲于宫中营新殿程谏曰陛下方谅阴未宜兴作愿回作费奉园陵帝嘉 
纳又请置侍讲学士加中书侍郎进彭原郡公宝厯二年检校吏部尚书同平章事为河东节度使徙河中召拜尚书左仆射俄检校司空 【 
按宰相表检校兵部旧传同此误】 领宣武山南东道节度再为仆射程为人辩给多智然简脱无仆检虽在华密而无重望武宗立为东都留 
守卒年七十七赠太保谥曰缪

　　李廓

　　 李廓

　　子廓第进士累迁刑部侍郎大中中拜武寍节度使不能治军补阙郑鲁奏言新麦未登徐必乱既而果逐廓乃擢鲁起居舍人

　　△李石

　　李石字中玉襄邑恭王神符五世孙元和中擢进士第辟李听幕府从厯四镇有材略为吏精明太和中为行军司马听以兵北渡河令石 
入奏占对华敏文宗异之擢工部郎中判盐铁案令狐楚节度河东引为副使入迁给事中累进户部侍郎判度支帝恶李宗闵等以党相排背 
公害政凡旧臣皆疑不用取后出孤立者故李训等至宰相训诛死乃擢石以本官同中书门下平章事仍领度支石器雄远当轴秉权亡所挠 
方是时宦寺气盛陵暴朝廷每对延英而仇士良等往往斥训以折大臣石徐谓曰乱京师者训注也然其进孰为之先士良等恧缩不得对气 
益夺缙绅赖以为强他日紫宸殿宰相进及陛帝喟而叹石进曰陛下之叹臣固未谕敢问所从帝曰朕叹治之难也石曰今四海夷一唯登拔 
才良使小大各任职爱人节用国有余力下不加赋太平之术也于时大臣新族死岁苦寒外情不安帝曰人心未舒何也石曰刑杀太甚则致 
阴沴比郑注多募凤翔兵至今诛索不已臣恐缘以生变请下诏慰安之又劝节用度去冗食宰相吏卒因内变多死诏江西湖南索募直助召 
士力石言宰相若徇正忘私宗庙神灵犹当佑之虽有盗无害也有如挟奸自欺植权党害正直虽加之防鬼得以诛无所事召募请直以金吾 
为卫中人自边还走马入金光门道路妄言兵且至京师讙走尘起百官或韈而骑台省吏稍稍遁去郑覃将出石曰事未可知宜坐须其定宰 
相走则乱矣若变出不虞逃将安适人之所瞻不可忽也益治簿书沛然如平时里闲羣无赖望南阙阴持兵俟变金吾大将军陈君赏率众立 
望仙门内使趣阖门君赏不从日入乃止是日非石镇静君赏有谋几乱俄进中书侍郎因言致治之道在得人德宗多猜贰仕进之涂塞奏请 
辄报罢东省闭闼累月南台惟一御史故两河诸侯竞引豪英士之喜利者多趋之用为谋主藩镇日横天子为旰食元和闲进用日广陛下嗣 
位惟贤是咨士皆在朝廷彼疆宇甲兵如故而低榷顺屈者士不知助也帝曰天下之势犹持衡此首重则彼尾轻矣其为我博选士朕且用之 
石奏咸阳令韩辽治兴成渠渠当咸阳右十八里左直永丰仓秦汉故漕渠成起咸阳抵潼关三百里无车挽劳李固言曰恐役非其时奈何帝 
曰以阴阳拘畏乎苟利于人朕奚虑石用韩益判度支案以赃败石曰臣本以益知财利不保其贪帝曰宰相任人知则用过则弃谓之至公它 
宰相所用强蔽其过此其私也三年正月将朝骑至亲仁里狙盗发射石伤马逸盗邀斫之坊门绝马尾乃得脱天子骇愕遣使者慰抚赐良药 
始命六军卫士二十人从宰相是日京师震恐百官造朝纔十一石因卧家固辞位有诏以中书侍郎平章事为荆南节度使始训注乱权归阉 
竖天子畏偪几不立石起为相以身徇国欲强王室收威柄而仇士良疾之将加害帝知其然而不能理遂罢去石让中书侍郎换检校兵部尚 
书会昌三年检校司空徙河东会伐潞诏以太原兵助王逢军榆社石起横水戍千五百人令别将杨弁领之常日军兴人赐二缣治装会财匮 
给以半士怨又促其行弁乘隙激众以乱还兵逐石出之诏以太子少傅分司东都俄检校吏部尚书即拜留守卒年六十二赠尚书右仆射

　　李福

　　 李福

　　弟福字能之太和中第进士杨嗣复领剑南辟幕府崔郸辅政兼集贤殿大学士引为校理调蓝田尉石当国荐福可任治人繇监察御史 
至户部郎中累厯州刺史进谏议大夫大中时党项羌震扰议者以将贪产怨议择儒臣治边乃授福夏绥银节度使以善政闻徙镇郑滑再迁 
兵部侍郎判度支出为宣武节度使入迁户部尚书会蛮侵蜀诏福持节宣抚即拜剑南西川节度使同中书门下平章事与蛮战败绩贬蕲王 
傅分司东都僖宗初以检校尚书左仆射就拜留守改山南东道节度使王仙芝寇山南福团乡兵邀险须之贼不敢入转略岳鄂以逼江陵节 
度使杨知温求援于福乃自将州兵率沙陀壮骑五百赴之贼己残江陵郛闻福至乃走以劳检校司空同中书门下平章事还朝以太子太傅 
卒

　　△李固言

