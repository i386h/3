<!-- { "loadSidebar": true } -->
以处之使西攻灵武韩逊告急太祖遣康怀英寇彦卿等攻邠寍以牵之知俊大败怀英于升平 【薛史作长城岭】 杀梁将许从实茂贞以 
为泾州节度使使攻兴元取兴凤围西县已而茂贞左右忌知俊功闲之茂贞夺其军乃奔于蜀王建以为武信军节度使使反攻茂贞取秦凤 
阶成四州建待知俊甚厚然阴忌其才蜀人亦共嫉之知俊色黑而其生岁在丑建诸子皆以宗承为名乃于里巷构谣言曰黑牛出圈椶绳断 
建益恶之遂见杀

　　△丁会

　　丁会字道隐寿州寿春人少为盗与梁太祖俱从黄巢太祖镇宣武以为都押衙张全义袭破李罕之罕之召晋兵围河阳全义告急梁方 
攻魏遣会及葛从周等将万人救之行至河阴谋曰罕之料吾不敢渡九鼎以吾兵少而来远且不虞吾之速至也当出其不意掩击之乃渡九 
鼎直趋河阳战于沇水罕之大败河阳围解大顺元年梁军击魏会及葛从周破黎阳临河遂败罗宏信于内黄梁攻时溥于徐州遣会别攻宿 
州刺史张筠闭城距守会堰汴水浸其东城城坏筠降朱瑾以兵万余击单父会败之于金乡李罕之叛晋以潞州降梁会自河阳攻下泽州乃 
以会为昭义军留后会畏梁太祖雄猜常称疾者累年复起为昭义军节度使昭宗遇弒会与三军缟素发哀梁攻燕沧州刘守光乞师于晋晋 
人为攻潞州会乃降晋晋王以会归太原赐以甲第位在诸将上庄宗立以为都招讨使天佑七年卒赠太师

　　△贺德伦

　　贺德伦河西人少为滑州牙将梁太祖兼领宣义德伦常从征伐以功累迁平卢军节度使贞明元年魏州杨师厚卒末帝以魏兵素骄难 
制乃分相澶卫三州建昭德军以张筠为节度使魏博贝三州仍为天雄军以德伦为节度使遣刘鄩以兵六万渡河声言攻镇定王彦章以骑 
兵五百入魏州屯金波亭以虞变分魏牙兵之半入昭德德伦促牙兵上道亲戚相诀别哭声盈涂效节军将张彦谋于其众相与夜攻金波亭 
彦章走出迟明魏兵攻牙城执德伦致之楼上纵兵大掠末帝遣供奉官扈异驰至魏谕彦许以刺史彦曰但以六州还魏而诏刘鄩反兵皇帝 
可以高枕异还言彦狂蹶不足畏宜促鄩击之末帝使人谕彦以制置已定不可复易使者三返彦怒召罗绍威故吏司空颋曰为我作奏若复 
依违则渡河虏之耳末帝优诏答之言王镕死镇人请降遣鄩以兵定镇州非有他若魏不便之即召鄩还戒彦勿为朝廷生事彦乃以杨师厚 
镇魏州尝带招讨使逼德伦论列之末帝不许彦乃迫德伦降晋遣牙将曹延隐奉书庄宗庄宗入魏德伦以彦逼己遣人阴诉于庄宗庄宗斩 
彦于临清而后入徙德伦大同军节度使行至太原监军张承业留之王檀攻太原德伦麾下多奔檀承业惧德伦为变杀之

　　△阎宝

　　阎宝字琼美郓州人少为朱瑾牙将瑾走淮南宝降梁为诸军都虞候从诸将征伐未尝独立战功贞明初拜保义军节度使贺德伦以魏 
博降晋晋军攻下洺磁相卫移兵围邢州末帝遣捉生都指挥使张温救宝温至内黄遇晋军乃降晋遣温至城下招宝宝遂降晋拜检校太尉 
同中书门下平章事领天平军节度使东南面招讨使位在诸将上梁晋战胡柳晋军败庄宗欲引兵退保临濮宝曰梁兵势蹙今骤胜而骄怠 
此不可失之时也庄宗谢曰微公几败吾事乃整军复战遂败梁兵十八年晋讨张文礼于镇州以宝为招讨使明年三月宝战败退保赵州惭 
愤发疽卒赠太师晋天福中追封太原王 【按五代史此下有康延孝传今改入贰臣】

　　钦定续通志卷二百九十二

　　●钦定续通志卷二百九十三　列传九十三

　　列传

　　五代 【十三】

　　○五代十三

　　张全义　　　朱友谦　　　朱汉宾　　刘玘　　　　周知裕　　　陆思铎　　霍彦威　　　房知温　　　王晏球　　安重 
霸　　　王建立　　　康福

　　张全义
　　朱友谦
　　朱汉宾
　　刘玘
　　周知裕
　　陆思铎
　　霍彦威
　　房知温
　　王晏球
　　安重霸
　　王建立
　　康福

　　△张全义

　　张全义字国维濮州临濮人田家子也亡入黄巢贼中巢陷长安以为吏部尚书水运使巢败去事诸葛爽于河阳爽死事其子仲方仲方 
为孙儒所逐全义与李罕之分据河阳洛阳以附于梁 【按通鉴李罕之召全义于泽州与之收合余众罕之据河阳全义据东都共求援于 
河东李克用以其将安金俊将骑助之表罕之为河阳节度使全义为河南尹葢取唐书之文是二人方受晋厚恩不应其时便附梁也】 二人 
相得甚欢罕之常乏食仰给全义全义不能给因有隙罕之出兵攻晋绛全义袭取河阳罕之奔晋召晋兵围全义甚急梁遣牛存节等以兵万 
人救之晋军败解去梁以丁会守河阳全义还为河阳尹德梁出巳由是尽心焉是时河南遭巢儒兵火后户不满百全义披荆棘劝耕殖筑南 
北二城以居之数年人物完盛及梁太祖劫唐昭宗东迁缮理宫阙府廨仓库皆全义之力全义初名言昭宗赐名全义唐亡事梁又请改名太 
祖赐名宗奭梁与晋战河北兵数败亡全义辄搜卒伍铠马月献之以补其缺太祖兵败蓚县道病还洛幸全义会节园避暑留旬日全义妻女 
皆迫淫之其子继祚愤耻不自胜欲剚刃太祖全义止之曰吾为李罕之所围啖木屑为食惟一马欲杀以饷军死在朝夕而梁出之得至今日 
此恩不可忘也太祖性猜忌尝有构全义于太祖者召之意且不测全义妻储氏遽入见厉声曰宗奭种田叟尔守河南三十年开荒劚土捃拾 
财赋助陛下创业今衰朽无能为而陛下疑之何也太祖笑曰我无恶心妪勿多言全义事梁累拜中书令兼领忠武陕虢郑滑河阳节度使判 
六军诸卫事天下兵马副元帅封魏王初全义为罕之所败其弟全武及家属为晋兵所得晋王给以田宅待之甚厚全义常阴遣人通问梁亡 
庄宗入汴全义自洛来朝泥首待罪庄宗劳之曰卿家弟侄幸复相见全义俯伏感涕命皇子继岌皇弟存纪等皆兄事之全义因去梁所赐名 
请复故名犹不自安乃赂刘皇后以自托初贞明中末帝幸洛阳将郊不果其仪仗法物犹在全义因请幸洛阳曰南郊仪物已具庄宗大悦加 
拜太师尚书令明年幸洛阳将郊而礼物不具因改用来年然不以前语责全义数幸其第命皇后拜全义为父改封齐王初庄宗灭梁欲掘梁 
太祖墓斲棺戮尸全义以谓梁虽雠敌今已屠灭其家足以报怨剖棺之戮非王者以大度示天下也庄宗以为然铲去墓阙而已全义监军尝 
得李德裕平泉醒酒石德裕孙延古因托全义复求之监军忿然曰自黄巢乱后洛阳园宅无复能守岂独平泉一石哉全义尝从巢以为讥己 
因奏笞杀监军者其听讼以先诉者为直民苦之元行钦讨赵在礼无功大臣皆言明宗可将庄宗方疑之不欲遣全义力以为言乃从之明宗 
至魏果反全义以忧卒年七十五谥忠肃子继祚官至上将军晋高祖时与张从宾反于河阳当族诛宰相桑维翰以其父珙尝事全义有恩乞 
全活之不许止诛继祚及其妻子而已

　　△朱友谦

　　朱友谦字德光许州人初名简以卒隶渑池镇有罪去为盗久之为陕州军校节度使王珙与弟珂争河中战败其牙将李璠与友谦谋共 
杀珙附于梁梁太祖表璠代珙璠立友谦复逐之乃表友谦代璠梁太祖西攻岐往来过陕中友谦奉事尤谨请更名齿诸子太祖怜而许之太 
祖即位徙镇河中累迁中书令封冀王友珪弒立加友谦侍中虽受命而心常不平已而友珪召入觐友谦不行乃附于晋友珪遣招讨使韩勍 
将康怀英等兵五万击之晋王出泽潞救之大败怀英于解县夜追败之白径岭梁兵乃解去末帝即位友谦复臣于梁而不绝晋也贞明六年 
友谦遣其子令德袭同州逐节度使程全晖因求兼镇末帝初不许已而许之制命未至友谦复叛始绝梁而附晋晋封友谦西平王加守太尉 
以其子令德镇同州庄宗灭梁入洛友谦来朝赐姓名曰李继麟赐予巨万明年加守太师尚书令赐铁券徙令德遂州以其弟令锡为忠武军 
节度使诸子及将校为刺史者十余人恩宠无比时宦官伶人用事多求赂于友谦不能给宦官伶人皆怒唐兵伐蜀友谦阅其精兵命令德将 
以从军及郭崇韬见杀伶人景进言兵初出时友谦以为讨己阅兵自备又言崇韬所以反以友谦为内应今且谋与存乂为郭氏报冤庄宗疑 
其事而未发友谦闻之大恐将入朝自明将吏皆劝阻不听单车入朝景进使人诈为变书告友谦反乃徙友谦义成军节度使遣朱守殷夜以 
兵围其馆驱友谦出徽安门外杀之复其姓名诏魏王继岌杀令德于遂州王思同杀令锡于许州夏鲁奇族其家属于河中鲁奇至友谦妻张 
氏率其宗族二百余口见鲁奇曰朱氏宗族当死愿无滥及平人乃别其婢仆以其族百口就刑又取铁券示鲁奇曰此皇帝所赐也不知为何 
言语鲁奇亦为之惭友谦死其将史武等七人皆坐友谦族诛天下冤之 【按五代史此下有袁象先传今改入贰臣】

　　△朱汉宾

　　朱汉宾字绩臣亳州谯人父元礼为梁军校战殁于清口太祖怜汉宾以为养子郓州朱瑾募军中骁勇者黥双雁于其颊号雁子都太祖 
闻之乃更选勇士数百人号落雁都以汉宾为指挥使人皆称朱落雁又为天威军使厯磁滑宋亳曹五州刺史安远军节度使庄宗灭梁罢汉 
宾为右龙武统军待之颇薄后因出游幸其第汉宾妻有色而慧因侍左右进酒食奏歌舞庄宗欢甚漏再下乃去汉宾自此有宠明宗入立恶 
之以为右卫上将军安重诲用事汉宾依附之相为婚婣由是复得为昭义军节度使 【按辥史汉宾镇潞后复移镇青州欧史失载】 重诲 
死汉宾罢为上将军遂以太子少保致仕汉宾未尝有战功而临政能守法好施惠人颇爱之清泰二年卒晋高祖时赠太子少傅谥贞惠 【 
按五代史此下有段凝传今改入贰臣】

　　△刘玘

　　刘玘汴州雍邱人世为宣武军牙将梁太祖镇宣武玘以军卒厯迁牙将为襄州都指挥使 【按辥史多滑徐二州都指挥使】 山南节 
度使王班为乱军所杀推玘为留后玘伪许之明日飨士伏甲幕中酒半擒为乱者杀之会梁遣陈晖兵亦至襄州平以功拜复州刺史徙亳安 
二州末帝时为晋州观察留后凡八年日与晋人交战庄宗灭梁玘来朝庄宗劳之玘顿首谢罪遣还镇遂以为节度使徙镇安远天成元年复 
徙武胜卒于道赠侍中

　　△周知裕

　　周知裕字好问幽州人为刘仁恭骑将仁恭被幽知裕去事守文守文又见杀乃与张万进立守文子延祚而事之守光又杀延祚以其子 
继威代之万进杀继威与知裕俱奔梁梁太祖得知裕喜甚为置归化军以知裕为指挥使所得晋兵皆以隶知裕梁晋相距河上其摧坚陷阵 
归化一军为最然在梁位不过刺史庄宗入汴知裕欲自杀人止之乃降唐庄宗宠待之以为房州刺史 【按辥史知裕曾为伐蜀前锋骑将 
】 明宗时厯绛淄二州刺史迁宿州团练使安州留后所居皆有善政安州近淮俗恶病者父母有疾置之佗室以竹竿系饮食委之至死不近 
知裕深患之加以教化由是稍革罢为右神武统军应顺中卒赠太傅

　　△陆思铎

