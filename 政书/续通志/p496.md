<!-- { "loadSidebar": true } -->
及稻麦各纳所在立为义仓帝从之以其家贫赉钱十万仆射萧瑀免封德彝卒帝调冑曰尚书总国纲维失一事天下且受其弊今以令仆委 
卿当称朕望冑性明敏处事速且当议者谓武德来左右丞无能及者拜谏议大夫与魏征更日供奉三年进民部尚书兼检校太子右庶子杜 
如晦遗言请以选举委冑由是检校吏部尚书然好抑文学奖法吏时以寡学为訾四年罢吏部尚书以本官参预朝政进爵郡公帝将修复洛 
阳宫冑上疏谏曰比见关中河外尽置军团重以九成作役余丁无几乱离甫定户口单弱一人就役举家废业且七月以来霖潦过度岁之丰 
歉尚未可知洛阳宫殿足蔽风雨稍待数年成之未晚帝览奏为罢役冑每奏必削草是以外鲜知之帝尝谓左右曰冑于我非肺腑亲然事之 
机切无不闻唯其忠槩所激耳七年卒帝为举哀赠尚书右仆射追封道国公谥曰忠诏虞世南撰其碑有司为立庙冑无子以兄子至德为后

　　戴至德

　　 戴至德

　　至德干封中累迁西台侍郎同东西台三品转户部尚书仍知政事父子十数年闲继为宰相世诧其荣俄迁尚书右仆射时刘仁轨为左 
每遇申诉冤滞者辄啖以美言至德必先究诘本末理直者密为表奏终不显己之与夺由是时誉多归仁轨号为解事仆射尝更日听讼有妪 
诣省至德己受牒妪曰初以为解事仆射今乃非是复取牒至德笑还之人服其长者或以问至德荅曰庆赏刑罚人主之柄凡为人臣岂得与 
人主争哉帝闻叹美之仪凤四年卒赠开府仪同三司并州大都督谥曰恭

　　△刘洎

　　刘洎字思道荆州江陵人初为萧铣黄门侍郎略地岭表得五十余城未还而铣败遂以城自归授南康州都督府长史贞观七年擢给事 
中封清苑县男转治书侍御史时尚书省诏敕稽壅洎言尚书万机本贞观初未有令仆职并务繁左丞戴冑右丞魏征应事弹举无所回挠百 
司虔肃不敢懈比者勋亲在位势力相倾虽欲自强先惧嚣谤郎中则唯事谘禀尚书又不敢断决管辖玩弛纲纪不振今宜精选左右丞两司 
郎中使皆得人非唯救旷滞之弊亦足矫趋竞之习未几拜尚书右丞洎健于职省事复治十七年除散骑常侍寻摄黄门侍郎太宗好持论与 
公卿言古今事必辨诘究难洎谏曰帝王之与臣度圣哲之与庸愚等级相悬势不伦拟陛下降慈旨假柔颜虚心听纳犹恐羣臣惴缩不敢自 
进况以神机天辩饰辞援古以排其议哉夫多记损心多语耗气初虽不觉久必为弊且今之治安皆陛下力行所致欲求长久非由辩博但当 
忘爱憎慎取舍若贞观之初可矣帝优诏答之太子初立洎上书曰太子宗祧是系善恶之习兴亡在焉不勤于始将悔于终是以晁错上书令 
通政术贾谊献策务知礼教今太子春秋鼎盛而不务学业不亲正人此臣所未喻也古者问安而退以广敬也异官而处以远嫌也闲者太子 
一入侍逾旬不出师傅寮寀备员而己非所谓爱之也伏愿授以良书娱之嘉客闻所未闻见所未见储德愈光羣生之福也帝于是敕洎与岑 
文本马周递日直东宫帝常怒苑西监穆裕诏斩于朝堂太子骤谏帝悦曰朕初得魏征朝夕进谏征亡刘洎岑文本马周褚遂良继之儿在吾 
膝前熟吾悦谏故有今日之言此习以性成也十八年迁侍中帝一日谓侍臣曰朕今欲闻己过卿等为朕言之长孙无忌李绩杨师道咸曰陛 
下以盛德致太平臣等不见其过洎曰诚如无忌等言然顷上书人不称旨或面加穷诘恐非所以广言者路帝曰卿言善朕能改之帝征高丽 
诏兼太子左庶子检校民部尚书与高士廉马周辅太子监国定州帝曰以卿辅太子社稷安危所寄宜深识朕意洎曰陛下无忧大臣有罪臣 
谨即行诛帝以其妄发怪之谓曰卿性疏而果恐以此败宜诫慎以保终吉十九年帝还在道不豫洎入谒出语同列曰疾势如此圣躬可忧色 
甚悲惧或谮之帝曰洎言国家事不足忧但当辅幼主行伊霍故事大臣有异志者诛之自定矣上以为然诏赐自尽 【按刘洎之死新旧书 
并云褚遂良谮之且云帝病愈召洎问状洎引马周自明帝问周周对与洎同遂良执证不己乃赐死通鉴改为或谮于帝不言遂良亦不载引 
马周自明等语纲目从之通鉴考异云此事中人所不为遂良忠直之臣且素无怨仇何至如此葢许敬宗恶遂良忠修实录时以洎死归咎遂 
良耳纲目注载孙甫等辨语大意皆同今十九年以下并从通鉴纲目】 将死请纸笔欲有言有司不与帝后知之有司皆得罪显庆中子宏业 
诣阙讼冤言为褚遂良诬死李义府助之帝问近臣给事中乐彦玮曰若雪洎则先帝用刑为不当矣乃止文明初诏复官爵

　　乐彦玮

　　 乐彦玮

　　乐彦玮字德珪长安人以给事中忧去起唐州刺史累西台侍郎同东西台三品干封初改大司宪卒赠齐州都督 【旧书作泰州】 子 
思晦武后时为鸾台侍郎兼检校天官尚书同凤阁鸾台平章事为酷吏所杀 【按乐彦玮旧书自有传而新书则附洎传又不载其子思晦 
事今仍新书而兼取旧书思晦事附于末】

　　△崔仁师

　　崔仁师定州安喜人武德初应制举授管州录事参军陈叔达荐才任史官迁右武卫录事参军预修梁魏史贞观初擢殿中侍御史青州 
有男子谋逆支党捕系满狱诏仁师按覆以情讯之坐止魁首十余人余皆原纵孙伏伽谓曰雪免者众谁肯让死倘临决事变柰何仁师曰治 
狱主仁恕岂有知其枉而不申自为身谋哉及敕使覆讯囚皆叩头曰崔公仁恕无见枉者请伏罪由是知名迁度支郎中尝奏移用费数千名 
手不执本太宗怪之令杜正伦赍本使仁师对唱无一谬帝奇之校书郎王玄度注尚书毛诗诋孔郑旧学请废之行己所注诏诸儒议博士以 
下不能诘仁师条其不合大义者上之遂报罢十六年迁给事中有司以律反逆者兄弟没官为轻诏八座议咸言汉魏晋谋反皆夷三族请改 
从死仁师曰父子天属从诛足累其心此而不恤何爱兄弟帝从仁师议遂不改后密请立魏王泰为太子失帝旨左迁鸿胪少卿稍进民部侍 
郎及征高丽诏副韦挺知海运又别知河南运事仁师以漕路远恐所输不时至以便宜发近海租赋充之坐运夫亡命不以闻除名帝还至中 
山起为中书舍人检校刑部侍郎幸翠微宫上清暑赋以讽帝称善二十二年迁中书侍郎参知机务会有伏阁诉冤者仁师不奏帝怒以为罔 
上流连州 【新旧书本纪皆同旧书本传作龙州】 永徽中起简州刺史卒子挹户部尚书挹子湜

　　崔湜
　　崔液
　　崔澄

　　 崔湜

　　湜字澄澜少举进士累迁考功员外郎时桓彦范等秉政畏武三思惎闲引湜为耳目使伺之湜见帝疏彦范等而亲三思反以彦范等谋 
告之骤迁中书舍人彦范等既徙岭外又说三思速杀之以绝人望且举外兄周利贞往使于是彦范等皆死景龙二年迁兵部侍郎时上官昭 
容屡出外宅湜托附之俄拜中书侍郎检校吏部侍郎同平章事与郑愔同典选赃贿狼藉为李尚隐所劾贬江州司马上官与安乐公主从中 
护之改襄州刺史未几入为尚书左丞韦庶人临朝复以吏部侍郎同中书门下三品睿宗立出为华州朝史又拜太子詹事初景龙中湜献策 
开南山新路以通商州水陆之运役徒数万死者十三四而夏潦冲突道竟不通至是论功加银青光禄大夫太平公主引为同三品先天元年 
拜中书令玄宗在东宫数至其第意甚欵密而湜阴附公主时人危之门客陈振鹭献海鸥赋以讽湜称善而不自悛帝将诛萧至忠等召湜示 
腹心弟澄谓曰上有所问慎无隐湜不从至忠等诛坐私侍太平公主流窦州宫人元氏称尝与湜谋进酖于帝追至荆州赐死初湜在襄州与 
谯王数相问遗王败湜当死刘幽求张说护之得免及为相陷幽求岭表讽都督周利贞杀之不克又与太平公主谋逐说其天性险毒如此与 
弟液澄从弟莅 【按宰相世系表莅澄皆挹子液乃挹兄擢之子】 并以文翰居要官每宴集自比东晋王谢尝曰吾门入仕历官未尝不为 
第一丈夫当先居要路制人岂能默默受制于人哉以是进趣不己以及于败死时年纔四十三

　　 崔液

　　液字润甫工五言诗湜尝叹曰海子 【液小名】 我家龟龙也官至殿中侍御史坐湜当流亡命郢州作幽征赋以见意遇赦还卒子论 
有吏干干元中屡典郡以治行称后刺同州为黜陟使庾何按免议者不直何复授衢州德宗以旧族耆年擢大理卿卒

　　 崔澄

　　澄本名涤玄宗改焉帝在藩与同里居相亲善及即位用为秘书监出入禁中与诸王侍晏不让席性滑稽善辩帝恐漏禁中语以慎密字 
亲署笏端累加金紫光禄大夫封安喜县子卒赠兖州刺史

　　钦定续通志卷二百九

　　●钦定续通志卷二百十　列传十

　　列传

　　唐 【十】

　　○唐十

　　岑文本 【羲　长倩格辅元】 　虞世南　　　李百药 【安期】 　　褚亮 【刘孝孙　李玄道李守素】 　　　姚思廉  
【璹班】 　　令狐德棻 【峘　邓世隆　顾胤李延寿　李仁实】

　　岑文本
　　虞世南
　　李百药 【李安期】
　　褚亮
　　姚思廉
　　令狐德棻

　　△岑文本

　　岑文本字景仁邓州棘阳人家江陵父之象仕隋为邯郸令尝被讼不得伸文本年十四请司隶理冤辨对哀畅无所诎众异之命作莲花 
赋下笔立成合台嗟赏父冤遂白萧铣据荆州召为中书侍郎主文记河闲王孝恭平荆州其下欲大掠文本说孝恭曰隋室无道四海延颈以 
望真主萧氏君臣决策归命者诚欲去危就安若纵兵剽虏恐阻江岭以南向化之心孝恭称善遽止之署文本别驾进讨辅公佑召典军书复 
署行台考功郎中贞观元年除秘书郎兼直中书省帝行籍田礼又元日宴羣臣上籍田三元颂二篇文本才名既着李靖复荐之擢中书舍人 
初武德中诏诰及军国大事皆颜师古草定至文本尤为敏速或众务丛遽敕吏六七人泚笔口占授之须臾悉成师古罢遂代为中书侍郎专 
与机密封江陵县子谷洛水溢文本上封事言甚切要魏王泰有宠盛修第宅文本上疏劝崇节俭且陈嫡庶之分谓宜有损抑帝并嘉之赐帛 
三百段十八年进中书令明年从伐高丽凡资粮器械簿书悉以委之文本夙夜勤力精神顿竭容止失常帝忧之曰文本与我同行恐不与我 
同返至幽州暴病帝临视流涕卒年五十一是夕帝闻严鼓声曰文本逝所不忍闻命停之赠侍中广州都督谥曰宪陪葬昭陵有集六十卷文 
本兴自书生每怀撝损平生故人虽微贱必与抗礼居室卑陋无茵褥帷帐之饰事母以孝闻抚弟侄恩义甚笃帝每称其忠谨亲信之晋王为 
太子大臣多兼宫官帝以命文本辞曰臣守一职尚惧满盈不愿希恩东宫请一心事陛下帝乃止始为中书令归家有忧色母问之对曰非勋 
非旧责重位高是以忧有来贺者辄曰今受吊不受贺也或劝其营产业文本叹曰吾汉南一布衣徒步入关所望不过秘书郎县令耳今无汗 
马劳以文墨位宰相奉稍已过尚何殖产业耶口未尝言家事财物皆委弟文昭主之文昭任校书郎多交轻薄帝知之谓文本曰卿弟多过朕 
