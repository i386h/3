<!-- { "loadSidebar": true } -->
所在不可幸也三思虽乘衅天下知必败今昭容帝所信而附之且灭族郑以责婉儿不从节愍诛三思果索之始忧惧及草遗制即引相王辅 
政临淄王兵起被收婉儿以诏草示刘幽求幽求言之王王不许遂诛死

　　钦定续通志卷七十一

　　●钦定续通志卷七十二　后妃传二

　　后妃传

　　唐 【二】

　　○唐二

　　睿宗肃明刘皇后　　　昭成窦皇后玄宗废后王氏　　　　贞顺武皇后元献杨皇后　　　　　杨贵妃肃宗废后庶人张氏　　 
章敬吴皇后韦妃　　　　　　代宗贞懿独孤皇后睿贞沈皇后　　　　　崔妃德宗昭德王皇后　　　韦贤妃顺宗庄宪王皇后　　 
　宪宗懿安郭皇后孝明郑皇后　　　　　穆宗恭僖王皇后贞献萧皇后　　　　　宣懿韦皇后尚宫宋若昭　　　　　敬宗郭贵妃 
武宗王贤妃

　　△睿宗肃明刘皇后

　　睿宗肃明顺圣刘皇后祖德威自有传仪凤中帝在藩纳为孺人俄为妃生寍王寿昌代国二公主帝即位为皇后帝降号皇嗣复为妃长 
寿二年为户婢诬与宝德妃挟蛊道祝诅武后并杀之景云元年追谥肃明皇后

　　△昭成窦皇后

　　睿宗昭成顺圣窦皇后曾祖抗父孝谌自有传后婉淑尤循礼则帝为相王纳为孺人即位进德妃生玄宗及金仙玉真二公主与肃明同 
追谥肃明曰惠陵后曰靖陵立别庙曰仪坤以享之帝崩追称皇太后与肃明祔桥陵后以子贵故先祔睿宗室肃明以开元二十年乃得祔庙 
天宝八载制诏自太穆而下六皇后并增上顺圣二谥云

　　△玄宗废后王氏

　　玄宗废后王氏同州下邽人梁冀州刺史神念之裔孙帝为临淄王聘为妃将清内难预大计先天元年立为皇后久无子而武妃稍有宠 
后不平显诋之帝密欲废后以语姜皎皎漏言即死后兄守一惧为求厌胜浮屠明悟教祭北斗取霹雳木刻天地文及帝讳佩之曰后有子与 
则天比开元十二年事觉帝自临劾有状乃废为庶人赐守一死始后以爱弛不自安承间泣曰陛下独不念阿忠脱紫半臂易斗面为生日汤 
饼耶帝悯然动容阿忠后呼其父仁晈云由是久乃废当时王諲作翠羽帐赋讽帝未几卒以一品礼葬后宫思慕之帝亦悔宝应元年追复后 
号

　　△贞顺武皇后

　　贞顺武皇后恒安王攸止女幼入宫帝即位寖得幸时王皇后废故进册惠妃其礼秩比皇后初帝在潞赵丽妃以倡幸有容止善歌舞开 
元初父兄皆美官及妃进丽妃恩亦弛以十四年卒谥曰和生太子瑛而皇甫德仪生鄂王刘才人生光王皆藩邸之旧后爱薄而妃乃专宠封 
所生母杨郑国夫人弟忠国子祭酒信秘书监将遂立为皇后御史潘好礼上疏言礼父母雠不共戴天春秋子不复雠不子也陛下欲以武氏 
为后何以见天下士妃再从叔三思从父延秀皆干纪乱常天下共疾匹夫匹妇尚相择况天子乎今人间咸言右丞相张说欲取立后功图复 
相今太子非惠妃所生而妃有子若一俪宸极则储位将不安遂不果立妃生二王一主皆不育及生寿王帝命寍王养之外邸又生盛王咸宜 
太华二公主后李林甫以寿王母爱希妃意陷太子鄂光二王皆废死会妃薨年四十余赠皇后及谥葬敬陵

　　△元献杨皇后

　　元献杨皇后华州华阴人曾祖士达为隋纳言天授中以武后母党追封士达为郑王父知庆大尉帝在东宫后以景云初入宫为良媛时 
太平公主忌帝而宫中左右持两端纤悉必闻媛方娠帝不自安密语侍讲张说曰用事者不欲吾多子柰何命说挟剂以入帝于曲室自煮之 
梦若有介而戈者环鼎三而三煮尽覆以告说说曰天命也乃止生男是为肃宗帝即位为贵嫔初肃宗生卜云不宜养乃命王皇后举之后抚 
肃宗如所生后又生寍亲公主乃薨肃宗即位至德二载太上皇自蜀诏有司其议尊称遂上册谥宝应末祔泰陵

　　△杨贵妃

　　杨贵妃隋梁郡通守汪四世孙徙籍蒲州遂为永乐人幼养叔父家始为寿王妃开元二十五年武惠妃薨 【按吴缜纠谬载武惠妃薨 
于二十五年而杨贵妃传误作二十四年考新旧书纪及资治通鉴皆作二十五年今据改】 后宫无当帝意者或言妃姿质天挺宜充掖廷遂 
召纳禁中异之即为自出妃意者丐籍女官号太真更为寿王聘韦昭训女而太真得幸善歌舞邃晓音律且知算警颖迎意辄悟帝大悦遂专 
房宴宫中号娘子仪体与皇后等天宝初进册贵妃追赠父玄琰太尉齐国公擢叔玄珪光禄卿宗兄铦鸿胪卿锜侍御史尚太华公主主惠妃 
所生最见宠遇而钊亦寖显钊国忠也三娣皆美劭封韩虢秦三国为夫人出入宫掖声焰震天下台省州县奉请托奔走期会过诏敕四方献 
饷结纳门若市然建平信成二公主以与妃家忤至追内封物驸马都尉独孤明失官他曰妃以谴还铦第比中仄帝尚不御食笞怒左右高力 
士欲验帝意乃白以殿中供帐司农酒饩百余车送妃所帝即以御膳分赐力士知帝旨是夕请召妃还下钥安兴坊门驰入妃见帝伏地谢帝 
释然抚慰良渥明日诸姨上食乐作骤赐左右不可赀由是愈见宠赐诸姨钱岁百万为脂粉费铦以上柱国门列戟与锜国忠诸姨五家第舍 
联亘拟宪宫禁率一堂费缗千万见他第有胜者辄坏复造务以瓌侈相夸诩帝所得奇珍及贡献分赐之使者相衔于道五家如一妃每从游 
幸乘马则力士授辔策凡充锦绣官及冶瑑金玉者大抵千人奉须索奇服秘玩变化若神四方争为怪珍入贡动骇耳目于是岭南节度使张 
九章广陵长史王翼以所献最进九章银青阶擢翼户部侍郎妃嗜荔枝乃置骑传送味未变己至京师天宝九载妃复得谴还外第国忠谋于 
吉温温因见帝曰妇人过忤当死然何惜宫中一席广为鈇锧地更使外辱乎帝感动辍食诏中人张韬光赐之妃因韬光谢帝曰妾有罪当万 
诛然肤发外皆帝所赐今且死无以报引刀断一缭发奏之曰以此留诀帝见骇惋遽召入礼遇如初因又幸秦国及国忠第赐两家巨万国忠 
遥领剑南十载正月望夜妃家与广寍主僮骑争阛门鞭梃讙竞主堕马仅得去主见帝泣乃诏杀杨氏奴贬驸马都尉程昌裔 【公主传作 
程昌胤】 官国忠辅政其息昢尚万春公主暄尚延和郡主弟鉴尚承荣郡主又诏为玄琰立家庙帝自书其碑铦秦国早死故韩虢与国忠贵 
最久而虢国素与国忠乱颇为人知不耻也每入谒并辔道中从监侍姆百余骑炬密如昼初安禄山有边功帝宠之诏与诸姨约为兄弟而禄 
山母事妃来朝必宴饯结欢禄山反以诛国忠为名且指言妃及诸姨罪帝欲以皇太子抚军因禅位诸杨大惧哭于庭国忠入白妃妃衔块请 
死帝意沮乃止及西幸至马嵬陈玄礼等以天下计诛国忠己死军不解帝遣力士问故曰祸本尚在帝不得已与妃诀引而去缢路祠下裹尸 
以紫茵瘗道侧年三十八帝至自蜀道过其所使祭且诏改葬礼部侍郎李揆曰龙武将士以国忠负上速乱为天下杀之今葬妃恐反仄自疑 
帝乃止密遣中使具棺椁他葬焉启瘗故香囊犹在中人以献帝视之凄感流涕命工貌妃于别殿朝夕往必为哽欷马嵬之难虢国与国忠妻 
裴柔等奔陈仓县令率吏追之意以为贼弃马走林虢国先杀其二子柔曰娘子为我尽命即并其女刺杀之乃自刭不殊吏载置于狱问曰国 
家乎贼乎吏曰互有之乃死瘗陈仓东郭外

　　△肃宗废后庶人张氏

　　肃宗废后庶人张氏 【旧书作肃宗张皇后今从新书】 邓州向城人家徙新丰 【旧书作南阳西鄂人后徙昭应按唐地理志邓州 
南阳郡其属有向城汉西鄂县地是旧书误沿汉名也至省新丰入昭应在天宝七载新旧书不嫌互异】 祖母窦昭成皇后女弟也玄宗幼失 
昭成母视姨鞠爱笃备帝即位封邓国夫人亲宠无比五息子曰去惑去疑去奢去逸去盈皆显官去盈 【公主传作去奢】 尚常芬公主去 
逸生后肃宗为太子时纳韦元珪女为妃后为良娣既以事绝韦妃良娣得专侍良娣慧中而辩能迎意傅合玄宗西幸娣与太子从度渭民鄣 
道乞留复长安太子不听中人李辅国密启娣又赞其谋遂定计北趋灵武时军卫单寡夕次娣必寝前太子曰暮夜可虞且捍贼非妇人事对 
曰事若仓卒妾自当之殿下可徐为计驻灵武产子三日起缝战士衣太子敕止对曰今岂自养时也 【谨按通鉴辑览　　御批良娣新产 
为战士缝衣犹妇人固宠取怜常态至欲居前御寇自托于冯婕妤之当熊肃宗为巧言所惑不明甚矣先为小忠小信以成其大不忠不信妇 
寺类然他日窃柄宫闱几蹈武韦前辙皆此一念阶之祸也】 干元初册拜淑妃赠其父尚书左仆射弟清潜皆尚郡主遂立为皇后稍预政事 
与李辅国相助多以私谒挠权亲蚕苑中羣命妇相礼仪物甚盛二年羣臣上帝尊号后亦讽羣臣尊己号翊圣帝问李揆揆争不可会月蚀帝 
以咎在后宫乃止又与辅国谋徙上皇西内端午曰帝召见山人李唐帝方拥幼女顾唐曰我念之无怪也唐曰太上皇今日亦当念陛下帝泫 
然涕下而内制于后卒不敢谒西宫帝不豫后自针血写佛书以示诚初建寍王倓数短后于帝上皇在蜀以七宝鞍赐后而李泌请分以赏战 
士倓助泌请故后怨卒被谮死由是太子深畏事后谨甚后犹欲危之然以子佋早死而侗幼故太子得无患宝应九年帝大渐后与内官朱辉 
光等谋立越王系而李辅国程元振以兵卫太子幽后别殿代宗己立羣臣白帝请废为庶人清潜与舅窦履信皆流放支党伏诛 【按旧唐 
书作肃宗张皇后其废为庶人纪传中皆不载资治通鉴亦同唯新唐书直言肃宗废后庶人张氏详叙于传代宗纪亦载追废皇后张氏越王 
系为庶人今纪传皆本新唐书为准故仍其例书之】

　　△章敬吴皇后

　　章敬吴皇后濮州濮阳人父令珪以郫丞坐事死故后幼入掖庭开元中玄宗幸忠王邸顾王服御萧然左右无嫔侍帝愀然谓高力士曰 
儿居处乃尔诏选京兆良家子五人娱侍太子力士曰京兆料择人有以借口不如取掖庭衣冠子可乎诏可得三人而后在中因蒙幸明年生 
代宗为嫡皇孙后性谦柔太子礼之甚优渥年十八薨代宗即位羣臣请以后袝肃宗庙乃追尊为皇后上谥合葬建陵 【按新书原传载肃 
宗在东宫宰相李林甫阴谋不测太子内忧鬓发斑秃玄宗见不悦因幸其宫顾廷宇不汛扫乐器尘蠹左右无嫔侍帝愀然诏选掖庭衣冠子 
入侍后在选中因蒙幸生代宗又载代宗生三日帝临澡之负姆更取他宫儿以进吴缜纠缪云代宗之生以帝纪推之当在开元十五年时太 
子瑛尚在东宫李林甫未为相至二十六年肃宗为太子则代宗巳年十二矣且肃宗既为太子汛扫廷宇整饰乐器宜各有典司岂有乘舆方 
至而恬然不加整治者至负姆易儿虽人臣之家不宜有是况至尊之前则原传固诞谩不足信也今依旧书重加订正事涉荒诞者悉删之】

　　△韦妃

　　韦妃父元珪兖州都督肃宗为忠王时纳为孺人及升储位为太子妃生兖王僩绛王佺永和公主永穆公主天宝中宰相李林甫不利于 
太子妃兄坚为刑部尚书林甫罗织起柳绩之狱坚连坐得罪兄弟并赐死太子惧上表自理言与妃情义不睦请离婚玄宗慰抚之听离妃遂 
