<!-- { "loadSidebar": true } -->
　　四年春正月戊子如鱼儿泺庚寅猎于木岭癸卯燕王塔鲁薨夏六月甲辰驻跸旺国崖甲寅夏国遣使求援秋七月庚辰猎于南山癸未 
以西北路招讨使萧德勒岱北院枢密副使耶律慎思并知北院枢密使事辛卯以同知南院枢密使事萧迪哩为西北路招讨使冬十月己未 
如南京十一月乙亥御迎月楼赐贫民钱十二月辛丑以张琳为南府宰相
　　五年春正月乙亥夏国遣使求援且乞伐宋庚寅以辽兴军节度使萧常格为北府宰相丁酉遣枢密直学士高端礼 【宋史及契丹国 
志俱作萧良】 等讽宋罢伐夏兵二月癸卯微行视民疾苦丙午如鸳鸯泺三月壬申以宗女南仙封成安公主下嫁夏国王李干顺夏四月甲 
申射虎于炭山五月癸卯清暑于南崖壬子宋遣使报聘六月甲戌夏国遣使来谢及贡方物己丑如哈尔吉秋九月辛亥驻跸藕丝淀冬十一 
月戊戌禁商贾之家应进士举丙辰高丽三韩国公王禺薨子俣遣使来告十二月己巳夏国复遣使求援癸酉宋遣使来议与夏约和
　　六年春正月辛丑遣知北院枢密使萧德勒岱知南院枢密使事牛温舒使宋讽归所侵夏地夏五月清暑于散水原六月辛巳夏国遣使 
来谢秋七月甲午如黑岭庚子猎于鹿角山八月猎于赛音布拉克山冬十月己亥宋遣使以与夏通好来告庚辰以皇太叔南京留守和啰噶 
特哩衮东京留守越王淳为南府宰相十一月乙未以谢嘉努为南院大王玛勒努为奚六部大王丙申行柴册礼戊戌大赦以和啰噶为义和 
仁圣皇太叔越王淳进封魏王封子额噜温为晋王实纳埒为饶乐郡王甲辰祠木叶山十二月己巳封耶律俨为漆水郡王余官进爵有差
　　七年春正月钓鱼混同江二月驻跸大鱼泺夏六月次散水原秋七月如黑岭冬十月猎于医巫闾山
　　八年春正月如春州夏四月丙申封高丽王俣为三韩国公五月清暑于散水原六月壬辰西北路招讨使萧迪里率诸蕃来朝丙申射柳 
祈雨壬寅夏国王李干顺以成安公主生子遣使来告丁未如黑岭秋八月猎于柏山
　　九年春正月丙午朔如混同江二月如春州三月戊午夏国以宋不归地遣使来告夏六月乙亥清暑于特哩岭秋七月甲寅猎于哈尔吉 
冬十月癸酉望祀木叶山丁丑免今岁租赋
　　十年春正月辛丑预行立春礼如混同江二月庚午朔驻跸大鱼泺夏四月丙戌预行再生礼癸巳猎于北山六月甲戌清暑于玉邱秋七 
月壬戌皇太叔和啰噶薨冬十月驻跸藕丝淀十二月己酉改明年元
　　天庆元年春正月钓鱼于混同江二月如春州夏五月清暑于散水原秋七月猎冬十月驻跸藕丝淀是岁宋遣郑允中童贯来贺生辰 【 
据续通鉴纲目增辑】
　　二年春正月己未朔如鸭子河丁酉如春州钓鱼于混同江夏四月如斧柯水六月庚寅清暑于南崖秋七月乙丑猎于南山九月阿古达 
称兵并傍近部族女真卓克算阿固齐拒之咸州详衮司以闻诏诘责之冬十月辛亥高丽三韩国公王俣以母死来告即遣使致祭是月驻跸 
奉圣州十一月乙卯如南京
　　三年春正月丙寅赐南京贫民钱丁卯如大鱼泺丙子猎于狗牙山三月籍诸道户徙达哩库山围场地居民于别土阿古达率五百骑突 
至咸州赴详衮司与卓克算等面折庭下阿古达不屈送所司问状一夕遁去自是召不复至秋七月如秋山九月驻跸藕丝淀冬十一月甲午 
以三司使虞融知南院枢密使事西南面招讨使萧乐古为南府宰相十二月甲寅以枢密直学士马人望参知政事丙辰知枢密院耶律俨薨
　　四年春正月如春州女真使来索赫舍哩部人阿苏夏五月清暑于散水原秋七月女真复遣使侍卫爱实布问境上多建城堡之故发浑 
河北诸军益东北路统军司阿古达以尼楚赫伊埒罗索栋摩等为帅集女真诸部兵攻寍江州时帝在庆州射鹿遣海州刺史高仙寿统渤海 
军以援萧托卜嘉遇女真与战于寍江东败绩八月驻跸藕丝淀冬十月壬寅以守司空萧嗣先为东北路都统静江军节度使萧托卜嘉为副 
发契丹奚军中京禁兵土豪及别选诸路武勇以虞候崔公义为都押官控鹤指挥邢颖为副引军屯出河店女真掩击之萧嗣先军溃崔公义 
邢颖耶律佛哩萧噶克实等死之十一月壬辰都统萧迪哩等败于沃棱泺东辛丑以西北路招讨使耶律鄂尔多为行军都统副点检萧伊实 
同知南院枢密使事耶律章努副之十二月咸宾祥三州及铁骊乌色皆叛附女真 【属国表作三年】 伊实以兵援宾州南军诸将实喇塔 
喇等往援咸州并为女真所败
　　五年春正月下诏亲征遣僧嘉努持书约和阿古达不从都统耶律鄂尔多等与战于达哩库城败绩二月饶州渤海古裕等反三月以萧 
色佛埒等讨之遣耶律章嘉努等赍书使女真夏四月癸丑萧色佛哷等为渤海古裕所败以南面副部署萧托斯和为都统赴之五月托斯和 
及古裕战败绩六月己亥朔清暑特哩岭癸丑以亲征谕诸道丙辰托斯和招获古裕等癸丑以特哩衮耶律摩哩为北院大王是月遣萧色埒 
使女真见留秋七月辛未宋遣使致助军银绢丙子猎于岭东是月都统鄂尔多等与女真战于白马泺败绩八月甲子罢猎趋军中免鄂尔多 
等官丙寅以围场使鄂博为中军都统耶律章嘉努为都监率番汉兵十万萧奉先为御营都统诸行营都部署耶律章努为副以精兵三万为 
先锋余分五部为正军贵族子弟千人为硬军扈从百司为护卫军北出骆駞口以都点检萧呼塔噶为都统枢密直学士柴谊为副将汉步骑 
三万南出江寍州自长春州分道而进九月丁卯朔女真攻黄龙府下之己巳知北院枢密使萧德勒岱出为西南面招讨使帝亲征女真将尼 
雅满乌珠等以书来求战乙巳耶律章努反奔上京谋立魏王淳淳间道诣广平淀待罪章努率麾下掠庆晓怀祖等州结渤海羣盗趋广平淀 
犯行宫顺国女真阿固齐与战败之章努诈为使者欲奔女真为逻者所获缚送行在伏诛冬十一月遣驸马萧特默林牙萧察喇等将骑兵五 
万步卒四十万亲军七十万至駞门十二月乙巳耶律章嘉努叛戊申帝亲战于和卜多冈败绩女真乘胜取渤海辽阳等五十四州 【据大 
金国志增辑】 己未锦州刺史耶律珠展叛应章嘉努庚申以北面林牙耶律玛古讨之癸亥以北院宣徽使萧罕嘉努知北院枢密使事南院 
宣徽使萧特默为汉人行宫都部署是岁宋贺生辰使至留两月不见而还 【据文献行通考辑】
　　六年春正月丙寅朔东京人杀留守萧保先户部使大公鼎与副留守高清明捕斩之裨将渤海高永昌僭号称隆基元年遣萧伊实高兴 
顺招之不从 【金史在闰月与此稍异】 闰月乙亥遣萧罕嘉努讨之戊午贵德州守将耶律伊都以广州渤海叛附于永昌二月戊辰侍御 
司徒托卜嘉等讨章嘉努战于祖州败绩乙酉遣汉人行宫都部署萧特默率诸将讨章嘉努戊子章嘉努攻陷高州三月东面行军副统绰哈 
等擒中京贼侯槩于川州夏四月戊辰亲征章嘉努癸酉败之甲戌诛叛党饶州渤海平丙子赏平贼将士有差而萧罕嘉努张琳等复为贼所 
败五月清暑于散水原女真攻下渖州复陷东京擒高永昌东京州县皆降之六月乙丑籍诸路兵有杂畜十头以上者皆从军庚辰魏王淳进 
封秦晋王为都元帅上京留守萧托卜嘉为契丹行宫都部署兼副元帅丁亥以知北院枢密使事萧罕嘉努为上京留守秋七月猎于秋山春 
州渤海二千余户叛东北路统军使勒兵追之尽俘以还八月乌尔古部叛遣中丞耶律托卜嘉等招之冬十月庚辰乌尔古部来降十一月东 
面行军副统玛古等攻哈斯罕败绩十二月乙亥封庶人萧氏为太皇太妃辛巳削副统耶律玛古官
　　七年春正月甲寅减厩马粟分给诸局是月女真攻春州东北面诸军不战自溃农古皮室四部及渤海人皆降之复下泰州二月涞水县 
贼董庞儿聚众万余西京留守萧伊实南京统军都监扎拉与战于易水破之三月复破之于奉圣州夏五月庚寅东北面行军诸将聂哷赫噜 
尼格锡库等弃市乙巳诏围场隙地纵百姓樵采六月辛巳以同知枢密院事额哩页为北院大王秋七月癸卯猎于秋山八月丙寅猎于锡锡 
纳琳山命都元帅秦晋王赴沿边会四路兵马防秋九月置怨军八营屯卫州蒺藜山丁酉猎于辋子山冬十月乙卯朔至中京十二月丙寅都 
元帅秦晋王淳与女真战于蒺藜山败绩女真遂拔显州庚午下诏自责癸酉遣使诸路募兵丁丑以西京留守萧伊实为北府宰相东北路行 
军都统哈玛尔知奚六部大王事是岁女真阿古达即皇帝位建元天辅国号金仍遣使议和以求封册
　　八年春正月如鸳鸯泺丁亥遣耶律努克等使金议和庚寅保安军节度使张崇以双州二百户降于金东路诸州盗起掠民以充食二月 
耶律努克还自金三月甲午复遣努克使金夏四月辛酉以西南面招讨使萧德勒岱为北院枢密使五月壬午努克以金书来戊戌复遣努克 
使金金遣呼图克与努克持书报如前约六月丁卯遣努克等赍宋夏高丽书诏表牒至金通祺双辽四州民八百余户降于金秋七月猎于秋 
山金复遣呼图克来议和八月庚午遣努克托迪使金议册礼九月金遣努克还闰月丙寅遣努克复使金萧博和哩等十九人各率户降于金 
冬十月努克托迪持金书来龙化州张应古等四人率其众降金十一月副元帅萧托卜嘉薨十二月甲申议定册礼遣努克使金寍昌军节度 
使刘宏以懿州户三千降金时山前诸路大饥干显宜锦兴中等路斗粟直数缣民削榆皮食之既而人相食
　　九年春正月金遣乌凌阿赞谟持书来迎册二月至鸳鸯泺贼张萨巴僭称尊号南面军帅伊都讨擒之三月丁未朔遣知伊勒希巴事萧 
实讷埒等册金主为东怀国皇帝夏五月准布布率齐等叛执招讨使耶律鄂尔多都监萧锡里岱死之秋七月猎于南山金复遣乌凌阿赞谟 
来责册文无兄事之语不言大金而云东怀且语涉轻侮如依前书所定然后可从杨询卿罗子韦率众降金八月以赵王实讷埒为西京留守 
九月至西京复遣实讷埒杨立忠先持册槀使金冬十月甲戍朔耶律辰图努等二十余人谋反伏诛是月遣使送乌凌阿赞谟持书以还
　　十年春二月如鸳鸯泺金复遣乌凌阿赞谟持书及册文副本以来仍责乞兵于高丽三月己酉民有羣马者十取其一以给军庚申以金 
人所定大圣二字与先世称号同复遣实讷埒往议金主怒遂绝之夏四月猎于呼图哩巴山五月金主亲攻上京克外郛留守托卜嘉率众皆 
降祖怀庆等州皆陷 【据文献通考辑但通考载在明年则悞】 六月乙酉以北府宰相萧伊实为上京留守知盐铁内省两司东北统军司 
事秋猎于沙岭冬复至西京
　　保大元年春正月丁酉朔改元大赦枢密使萧奉先诬驸马萧昱及伊都等谋立晋王昱及达哈拉等伏诛晋王母文妃亦赐死伊都大惧 
率千余骑叛入金帝遣知奚王府事萧锡默北府宰相萧德恭大详衮耶律特哩衮归州观察使萧和尚努四军太师萧斡将所部兵追之及诸 
闾山县诸将纵之而还给曰不及奉先劝骤加爵赏以结众心乃以萧锡默为奚王萧德恭试中书门下平章事兼判上京留守事耶律特哩衮 
