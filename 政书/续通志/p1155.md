<!-- { "loadSidebar": true } -->
　　徐积字仲车楚州山阳人有孝行三岁父死旦旦求之甚哀母使读孝经辄泪落不能止事母至孝朝夕冠带定省 【按宋名臣言行录 
载尝具公裳见贵官忽自思云见贵官尚如此岂有见母而不具公裳者乎遂晨夕具公裳揖其母年过壮未娶或勉之答曰娶非其人必为母 
病子非敢忘嗣固有待也】 从胡瑗学所居一室寒一衲裘啜菽饮水瑗馈以食弗受应举入都不忍舍其亲徒载面西登进士第举首许安国 
率同年生入拜且致百金为寿谢却之以父名石终身不用石器行遇石则避而不践或问之积曰吾遇之则怵然伤吾心思吾亲故不忍加足 
其上尔母亡水浆不入口者七日悲恸呕血庐墓三年雪夜伏墓侧哭不绝音翰林学士吕凑过其庐适闻之为泣下曰使鬼神有知亦垂涕也 
甘露岁降兆域杏两枝合为干既终丧不彻筵几起居馈献如平生中年有瞶疾屏处穷里而四方事无不知客从南越来积兴论岭表山川险 
易镇戍疏密口诵手昼若数一二自少及老日作一诗为文率用腹藳口占授其子 【按宋名臣言行录云晚乃著书未成而病尝曰吾之书 
大要以正治心以直养气而巳或问立朝之要曰以正辅君或问修身之要曰以正修身】 尝借人书箧经宿还之借者给言中有金叶积谢而 
不辨卖衣偿之乡人有争讼多就取决州以行闻诏赐粟帛元佑初朝廷诏举中外学官近臣合荐之乃以扬州司户参军为楚州教授每升堂 
训诸生闻者敛袵敬听居数岁使者又交荐之转和州防御推官改宣德郎监中岳庙卒政和六年赐谥节孝处士官其一子

　　△曾叔卿

　　曾叔卿巩族兄也家苦贫即存心不欺尝买西江陶器欲贸易于北方既而不果行有从之转售者既受直矣问将何之其人曰欲效君前 
策耳叔卿曰不可吾闻北方新有灾馑此物必不时泄故不以行余岂宜不告以误子其人即取钱去居乡介洁一介不取妻子困于饥寒而拊 
庇孤惸唯恐失其意起家进士至著作佐郎熙宁中卒

　　△刘永一

　　刘永一陕州夏县人孝友廉谨熙宁初巫咸水溢入县城民多溺死永一持竿立门前见他人物流入者辄擿出之有僧寓钱数万于其室 
无何僧死永不诣县自言请以钱归其弟子乡人负债不肯偿立焚其券行事类此兄大为医助教居亲丧不饮酒食肉终三年司马光传之以 
为今士大夫所难

　　△孙逢 【喻汝砺】

　　孙逢眉山人大观四年进士累官至太学博士张邦昌僭立有司趣百僚入贺逢独坚卧不起时祠部员外郎喻汝砺闻变扪其膝曰不能 
为贼臣屈遂挂冠去事毕有司举不至者欲以逢与汝砺复于金人邦昌以毕至告乃免逢闻之曰是必将肆赦遇官以浼我我其可竣遂发疾 
而卒 【按本传以下诸人宋史原入忠义今因其未经殉难与慷慨授命者不同而志行卓然入之独行洵为无媿今移载于此】

　　△赵俊

　　赵俊字德进南京宋城人绍圣四年进士官至朝奉郎隐居杜门虽乡里不妄父刘安世无恙时居河南暇则独一过之徐处仁与俊厚善 
及为丞相乡人多见用俊未尝往求处仁亦忘之独不得官建炎末士大夫皆避地俊独不肯曰但固吾所守尔死生命也避将安之衣冠奔踣 
于道者相继俊晏然不动刘豫以俊为虞部员外郎辞疾不受以告畀其家卒却之如是者三豫亦不复疆凡家书文字一不用豫僭号但书甲 
子后三年卒赠承直郎

　　△刘化源 【米璞　阴晫　姚邦基】

　　刘化源米璞皆耀州人化源绍圣元年进士建炎初金人入关陕守令以城降者金人因而命之化源时知陇州不肯降城陷被执金人使 
之守之不得死遂驱入河北鬻蔬果隐氏闲者十年终不居辱璞登政和二年进士第时通判原州刘豫欲官之杜门谢病卒不污伪命时有凤 
翔教授阴晫亦守节不仕又尉氏知县姚邦基蜀人也秩满不复仕屏居村落授徒自给以终时宗室不及南渡者尚散居民闲豫募人索之承 
务郎阎琦匿不以闻为人所告豫杖之死

　　△张山翁

　　张山翁字君达普州人景定三年进士德佑元年为荆湖宣抚使干官鄂守张晏然议纳疑山翁以书谯让之晏然既降山翁被执军前谕 
曰若降不失作显官山翁酬对不屈行省官贾思贞义之贷不杀后居黄鹄山聚徒教授而终

　　△黄申

　　黄申字酉乡井研人开庆元年进士厯官乐安丞为政廉谨有治声元兵徇抚州下诸县索降状乐安令率其僚联署以上申独抗不往令 
遣吏民数百人强舆致之申颠踣于地若中风然令无如之何至暮众舁之寘中堂翼日或食以粥得免遂去隐巴山中以终

　　△何时 【陈子敬】

　　何时字了翁抚州乐安人文天祥同年进士也调庐陵尉厯知兴国县天祥起兵辟署帅府机宜带行监文思院天祥入卫时任留司分司 
吉州饟运元兵下吉州时脱身归乡里益王立天祥开府南剑时起兵趋兴国复崇仁县未几元兵奄至兵败削发为僧卖卜自给变姓名目号 
坚白道人又有陈子敬者赣州人尝从天祥游天祥开阃汀州子敬募集民兵屯皁口及天祥攻赣子敬与合谋忠效甚着空坑兵败复聚兵屯 
黄塘砦砦溃子敬不知所终

　　钦定续通志卷五百二十八

　　●钦定续通志卷五百二十九　独行传三

　　独行传

　　辽

　　○辽

　　萧扎拉　　　耶律官努【萧斡】　　　萧都勒斡　　萧普尔普

　　萧扎拉
　　耶律官努 【萧斡】
　　萧都勒斡
　　萧普尔普

　　△萧扎拉

　　萧扎拉字实讷北府宰相巴雅尔之弟性介特不事生业保宁闲以戚属进累迁宁远军节度使秩满里居淡泊自适统和末召为南京马 
步军节指挥使以疾求退不听适伊勒希巴又以疾辞许之遂入颉山杜门不出帝嘉其志不复征扎拉自是家于颉山亲友或过之终日言不 
及世务凡宴游相邀亦不拒一岁山居过半与世俗不偶耶律资忠重之目曰颌山老人卒

　　△耶律官努 【萧斡】

　　耶律官努字奚隐林牙斡鲁之孙沉厚多学详于世系嗜酒好佚初征为宿直将军重熙九年以疾去官帝以官努属尊欲成其志乃许其 
择一路节度使官努辞曰臣愚钝不任官使加归义军节度使辄请致政官努与乌哩特部人萧斡友善斡谓官努曰仕不能致主泽民成大功 
烈何屑屑为也吾与君居林下以枕簟自随觞咏自乐虽不官无慊焉官努然之时称二逸干统闲官努卒

　　△萧都勒斡

　　萧都勒斡字萨巴皮室详衮页噜之弟幼警悟异常儿三岁失母哭尽哀见者伤之及长魁伟沈毅好学善属文有才干年三十始仕为朝 
野推重给事北院知圣旨事太康二年伊苏再入枢府都勒斡素与萧岩寿善诬以罪谪戍西北部坐皇太子事特恩减死仍锢终身在戍十余 
年太子事稍直始归乡里屏居谢人事一日临流闻雉鸣三复孔子时哉语作古诗三章见志当时名士称其高情雅韵不减古人寿隆六年卒 
干统初赠彭义军节度使 【按辽史载独行三人谓不淫于富贵不诎于声利今于列传中采其志节相同者复得萧都勒斡一人乃按时代 
次之谨识】

　　△萧普尔普

　　萧普尔普字托罗魏国王惠四世孙父母蚤丧鞠于祖父乌尔古纳性孝悌年十三乌尔古纳卒自以早失怙恃复遭祖丧哀毁踰礼族里 
嘉叹尝谓人曰我于亲不得终养今谁为训者苟不自勉何以报鞠育恩自是力学于文艺无不精干统闲以乌尔古纳之故召之不应尝与亲 
识游猎山水奉养无长物仆隶欣欣如也或曰公胡不念嗣先世功名答曰自度不足以继先业年踰强仕安能益主庇民累征皆以疾辞晚年 
谢绝人事卜居玛古山屏远荤茹潜心佛书延有道者谈论弥日人问所得何如但曰有深乐惟觉六凿不相攘余无知者一日易服无疾而逝

　　钦定续通志卷五百二十九

　　●钦定续通志卷五百三十　循吏传一

　　循吏传

　　（臣）等谨按循吏之名例沿史汉义居悃愊无华奉职循理兴教化劝农桑弭盗贼而巳是以前汉止取文翁等六人而若赵张三王之 
能于其职尹翁归之击断鲍宣之不畏强御不与焉至如韩延寿之闭合自责兴起礼让亦不与焉去取之闲例綦严己旧唐书之良吏传新唐 
书删去二十余人葢有见乎此辽史名能吏传故若杨遵勖之剖决如流王荣之练达朝政亦皆采入揆诸循良之名稍为不协今概从陶汰一 
以循吏为名以符郑志之例焉

　　唐

　　○唐

　　韦仁寿　　　陈君宾　　　张允济　　李桐客　　　李素立【至远等】　　　萧大鼎　　贾敦颐【敦实】　　　田仁会【 
归道】　　　裴怀古　　韦景骏【杨茂谦】　　　李惠登　　　罗珦【让】　　萧定　　　　韦丹【宙】　　　　卢宏宣　　 
薛元赏　　　何易于

　　韦仁寿
　　陈君宾
　　张允济
　　李桐客
　　李素立 【李至远等】
　　薛大鼎
　　贾敦颐 【贾敦实】
　　田仁会 【田归道】
　　裴怀古
　　韦景骏 【杨茂谦】
　　李惠登
　　罗珦 【罗让】
　　萧定
　　韦丹 【韦宙】
　　卢宏宣
　　薛元赏
　　何易于

　　△韦仁寿

　　韦仁寿京兆万年人隋大业末为蜀郡司法书佐断狱平得罪者皆自以不冤高祖入关遣使者徇定巴蜀承制擢仁寿巂州都督府长史 
南宁州纳欵朝廷岁遣使安抚至率贪黩边人苦之多叛去高祖素闻仁寿治理诏检校南宁州都督寄治越巂岁一按行慰抚之仁寿将兵五 
百人循西洱河开地数千里承诏置七州十五县 【旧书作八州十七县】 即授其酋豪为牧宰威令简严人皆安悦将还酋长泣曰天子藉 
公镇抚奈何欲去我仁寿以池壁未立为解诸酋即相率筑城起廨舍旬日而就仁寿乃告以实曰吾奉诏抚循庸政擅留父老悲啼祖行遣子 
弟随贡方物天子大悦仁寿请徙治南宁假兵镇抚诏可敕益州给兵护送刺史实轨疾其功訹言蜀中山獠方叛未遑远略不时遣岁余病卒

　　△陈君宾

　　陈君宾陈鄱阳王伯山子也仕隋为襄国太守武德初挈郡听命封东阳郡公迁邢州刺史贞观初徙邓州州承丧乱后百姓流离君宾加 
意劳徕不朞月皆还复业明年四方霜潦独君宾所治有年储食充羡蒲虞等州民就食其境太宗下诏劳之曰去年关内六州谷不登粮储既 
少令民析房逐食比闻刺史与百姓识朕此怀务相赡养还时各有赢粮并出布帛赠行者如此用意嘉叹良深一则水旱常数更相拯赡不虑 
凶年二则礼让兴行海内皆为兄弟变浇薄之风朕顾可忧已命有司录刺史以下功最百姓养户免今年调物是岁入为太府少卿转少府少 
监坐事免起为虔州刺史卒

　　△张允济

　　张允济青州北海人仕隋为武阳令以德教训民多异政元武民有以牸牛依妇家者久之孳十余犊将归而妇家不与民诉县县不能决 
乃诣武阳允济曰若自有令吾何与民泣诉其抑允济因令左右缚民蒙其首过妇家村中云捕盗牛者命尽出民家牛诘所从来妇家不知遽 
曰此壻家牛我无预即遣左右撤蒙曰可以此牛还壻妇家叩头服罪元武吏大惭允济尝道逢老母莳葱结庐守之因教曰第还舍脱有盗当 
