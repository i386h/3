<!-- { "loadSidebar": true } -->
不举者日多而虚名无实之风日起愿参以唐四善兼取行实列为三等不行熙寍元年入判度支审院诏百官转对益柔言人君之难莫大于 
辨邪正邪正之辨莫大于置相相之忠邪百官之贤否也若唐高宗之李义府明皇之李林甫德宗之卢■〈木巳〉宪宗之皇甫镈帝王之鉴 
也高宗德宗之昏蒙固无足论明皇宪宗之聪明乃蔽于二人以二人之庸犹足以致祸况诵六经挟才智以文致其奸说者哉意葢指王安石 
也判吏部流内铨旧制选人当改京官满十人乃引见由是士多困滞且遇举者有故辄不用益柔请才二人即引见众论翕然称之直舍人院 
知制诰兼直学士院栋戬遇明堂恩中书熟状加光禄大夫而旧阶已特进益柔以闻帝谓中书曰非翰林几何不为羌夷所笑宰相怒其不申 
堂用他事罢其兼直迁龙图阁直学士秘书监知蔡扬亳州江寍应天府卒年七十二益柔少力学通羣书为文日数千言尹洙见之曰赡而不 
流制而不窘语淳而厉气壮而长未可量也时方以诗赋取士益柔去不为范仲淹荐试馆职以其不善词赋乞试以策论特听之司马光尝语 
人曰自吾为资治通鉴人多欲求一观读未终一纸已欠伸思睡能阅之终篇者惟王胜之耳其好学类此

　　△蔡齐

　　蔡齐字子思其先洛阳人也曾祖绾为莱州胶水令因家焉齐少孤依外家刘氏举进士第一仪状俊伟举止端重真宗见之顾宰相寇准 
曰得人矣诏金吾给七驺传呼以宠之状元给驺自齐始也除将作监丞通判兖州徙维州以秘书省著作郎直集贤院仁宗即位厯迁尚书礼 
部员外郎兼侍御史知杂事钱惟演守河阳请曲赐镇兵钱章献太后将许之齐言帝新即位惟演外戚请偏赏以示私恩不可许遂劾奏惟演 
以起居舍人知制诰既而召入翰林为学士 【按宋史本传作入为翰林学士凡自外郡入京则曰入为某官今齐已为知制诰非自外入京 
朝者考范仲淹撰齐墓志既而召入翰林为学士语较本传明晰今据改】 加侍读学士太后大出金帛修景德寺命齐为文记之内侍罗崇勋 
主其事阴为齐曰趣为记当得参知政事矣齐久之不上崇勋谗之罢龙图阁学士知河南府参知政事鲁宗道因争留之不能得以亲老改密 
州徙应天府入为右谏议大夫御史中丞太后崩遗诰以杨太妃为皇太后同裁制军国事合门趣百官贺齐使台吏毋追班乃入白执政曰上 
春秋富习知天下情伪今始亲政事岂宜使女后相踵称制乎遂罢预政复为龙图阁学士权三司使有飞语传荆王元俨为天下兵马都元帅 
者捕得系狱连逮甚众帝怒使齐按问之齐曰此小人无知不足治且无以安荆王帝悟遽释之拜枢密副使交趾虐其部人款宜州自归者八 
百余人议者谓不可内齐曰蛮人去暴而归有德却之不祥请给荆湖闲田使自营若纵去当不复还旧部必聚而为盗贼矣不从后数年蛮果 
为乱蜀大姓王齐雄坐杀人除名齐雄太后姻家未更赦复官齐言果如此法挠矣明日入奏事曰齐雄恃势杀人不死又亟授以官是以恩废 
法也帝曰降一等与官可乎齐曰以恩废法如朝廷何帝勉从之乃抵齐雄罪钱惟演附丁谓枢密题名辄削去寇准姓氏云逆准不书齐入奏 
曰寇准忠义闻天下社稷之臣也岂可为奸党所诬帝遽令磨去郭皇后废将立富人陈氏女为后齐极论之拜礼部侍郎参知政事王曾与齐 
善曾与夷简不能相曾罢相齐亦以户部侍郎归班寻出知颍州卒年五十二赠兵部尚书谥曰文忠 【隆平集作谥忠肃考齐墓志铭亦作 
文忠】 颍人见其故吏朱寀会丧犹号泣思之齐方重有风采性谦退不妄言有善未尝自伐丁谓秉政欲齐附己齐终不往少与徐人刘颜善 
颜罪废齐上其书数十万言得复官颜卒又以女妻其子庠所荐庞籍杨偕刘随段少连后率为名臣始齐无子以从子延庆为嗣既殁有遗腹 
子曰延嗣

　　蔡延庆

　　 蔡延庆

　　延庆字仲远举进士第通判明州厯福建路转运判官提点京东陕西刑狱神宗即位以集贤校理厯开封府推官有卫士告黄衣老卒筒 
火入直延庆察卒色辞疑焉询之果为所诬即反坐告者事闻帝重之加直史馆知河中府明年同修起居注直舍人院判流内铨拜天章阁待 
制秦凤等路都转运使以应办熙河军须功进龙图阁直学士王韶进师河州羌断其归路延庆曰兵事非吾所宜预然主帅在难不急援之恐 
败国事遂檄兵赴救羌解去韶得全师还韶入朝延庆摄熙帅会元夕张灯羌乘隙伏兵北关下遣其种二十九人伪请来属将举火内应延庆 
觇知悉斩以徇伏者宵遁徙知成都府兼兵马都钤辖本道旧不置都钤辖至是特命之初茂州羁縻州蛮族九自推一人为将统其众将常在 
州听要束州居羣蛮中无城堑惟树鹿角为固蛮屡夜入剽人畜徼货来赎民患苦诣郡守李琪请筑城琪上于朝诏延庆度其利便延庆下其 
事琪巳去后守范百常以为利遂筑之蛮酋诉谓侵其土地乞罢筑不许蛮遂叛延庆坐区理失宜徙知渭州仍降为天章阁待制夏人禹臧苑 
麻疑边境有谋使人入塞卖马吏执以告延庆曰彼疑故来觇执之是成其疑约马直授之使去疆吏入敌境攘羊马得而戮诸境上且告之曰 
两境不相侵则相保以安故戮以戒若有之亦当尔也夏人悦服尝得安南行军法 【东都事略作九军法】 读之谓诸将曰汉蕃兵马未整 
幸今无事可仿其制以备调发乃部分正兵弓箭手人马团为九将合百队分左右前后四部队有驻战拓战之别步骑器械每将皆同以蕃兵 
人马为别队各随所近分隶焉诸将之数不及正兵之半乃所以制之处老弱于城砦较其远近而为区别使蕃汉无相杂以防其变具为书上 
之时鄜延吕惠卿亦分画兵延庆条其不便神宗善其议召知开封府拜翰林学士以言者罢知滁州厯瀛洪州复龙图阁待制帅高阳阅岁复 
直学士移帅定武元佑中入为工部吏部侍郎卒年六十二延庆有学问平居简嘿遇事能别白是非所至有惠政既为伯父齐后齐晚得子乃 
归其宗籍家所有付之无一毫自予莱人义焉

　　钦定续通志卷三百二十三

　　●钦定续通志卷三百二十四　列传一百二十四

　　列传

　　宋 【二十八】

　　○宋二十八

　　杨砺　　　　宋湜　　　　王嗣宗　　李昌龄【纮】　　赵安仁【君锡】　陈彭年　　任中正【中师】　周起　　　　程 
琳　　范雍【子奇坦】　　赵祯　　　　任布　　高若讷　　　孙沔

　　杨砺
　　宋湜
　　王嗣宗
　　李昌龄
　　赵安仁
　　陈彭年
　　任中正
　　周起
　　程琳
　　范雍
　　赵祯
　　任布
　　高若讷
　　孙沔

　　△杨砺

　　杨砺字汝砺京兆鄠人父仁俪仕蜀为丹棱令蜀平补渭南主簿迁永和令砺建隆中举进士甲科父丧服除以禄不足养母闲居无仕进 
意亲旧劝之乃赴官解褐凤州团练推官岁余又以母疾弃官开宝九年诣阙献书诏试学士院授陇州防御推官入迁光禄寺丞丁内艰起就 
职久之转秘书丞改屯田员外郎知鄂州以善政闻真宗在襄邸砺为记室参军真宗尹开封砺为推官尝问砺何年及第砺唯唯不对后知其 
唱名第一自悔失问谓砺不以科名自伐甚重之储宫建兼右谕德及即位拜给事中判吏部铨未几召入翰林为学士咸平初知贡举俄拜工 
部侍郎枢密副使二年卒年六十九帝轸悼之谓宰相曰砺介直清苦方当任用遽此沦谢即冒雨临其丧砺僦舍委巷中乘舆不能进步至其 
第嗟悯久之赠兵部尚书子峤至祠部郎中峄至太常博士峭至太子中舍少子嵎至道初与张庶凝刊校真宗储邸书籍即位赐进士出身直 
史馆至祠部郎中

　　△宋湜

　　宋湜字持正京兆长安人父温故仕晋为左补阙从父温舒亦进士至职方员外郎兄弟皆有时名湜幼警悟早孤与兄泌励志笃学事母 
以孝闻温舒典耀州湜侍行代作笺奏词敏而丽温舒拊背曰此见真国器恨吾兄不及见也太平兴国五年 【隆平集作太平兴国二年】  
举进士释褐将作监丞通判梓州迁右赞善大夫宋准荐其文拜著作郎直史馆雍熙三年以右补阙知制诰与王化基李沆并命加户部员外 
郎与苏易简同知贡举俄判刑部淳化二年妖尼道安讼大理断狱不当湜坐累降均州团练副使时母老湜留其室奉养移汝州与王禹偁并 
召入为礼部员外郎直昭文馆五年以职方员外郎再知制诰判集贤院知银台通进封驳司至道元年为翰林学士兼修国史判昭文史馆事 
加兵部郎中真宗即位拜中书舍人咸平元年改给事中充枢密副使帝幸大名命湜与王显分押后阵驻跸数日常召见便殿方奏事以疾掖 
出帝临视许以先归赐衾褥曰此朕尝御者虽故暗亦足御道途之寒又遣内侍护送供帐至澶州卒于道年五十一赠吏部侍郎以子纶为大 
祝纯为奉礼郎帝再幸河朔追悼之加赠刑部尚书谥曰忠定湜风貌秀整器识冲远好学美文词喜引重后进当世士流翕然宗仰之

　　△王嗣宗

　　王嗣宗子希阮汾州人父梦证成州军事判官嗣宗少力学自奋游京师以文谒王佑颇见优待开宝八年登进士甲科补秦州司寇参军 
太宗征河东嗣宗陈边事召赴行在迁大理寺丞通判睦州改右赞善大夫徙河州帝遣武德卒潜察远方事嗣宗械送京师因奏曰陛下不委 
任天下贤俊猥信此辈以为耳目臣窃　取帝怒遣使械嗣宗下吏削职会赦复官寻以秘书丞通判澶州并河东西植树万株以固堤防入为 
三司开拆推官以左正言充河北转运副使时边境用兵崔翰为大将嗣宗每以苦言激其展效太宗将议亲征嗣宗上疏言契丹必不至之状 
甚见嘉纳改左司谏厯京西转运使又移河北贝州骁捷卒五十余人谋窃发嗣宗率吏悉擒之迁虞部郎中至道初移河东转运使知耀州又 
知同州加比部郎中淮南转运使江浙荆湖发运使扬楚闲有窄家神庙民有疾不饵药但竭致祀以邀福嗣宗彻其庙自是民风稍变初漕运 
经泗州浮桥舟多覆坏嗣宗徙置城隅遂获安济咸平三年以漕运称职就拜太常少卿踰年以右谏议大夫充三司户部使改盐铁使尝与度 
支使梁鼎户部使梁颢同对言曰国家经费甚繁赋入渐少加以冗食者众尤为耗蠹所宜裁节事有可省者愿条列以闻从之明年将郊祀嗣 
宗因条上应奉诸物以及工作凡减杂物十万六千省工九万九千会罢三部使改左谏议大夫知通进银台司兼门下封驳事出知并州兼并 
代部署州境有卧龙王庙每穷冬阖境致祭值风雪寒甚老幼踣于道嗣宗亟毁之转运使郑文宝上其政绩有诏褒美先是西边市马以给北 
边战士有瘠弱者即送阙下暑月道远多死嗣宗建议以汾州地凉接楼烦诸监美水草请就牧放从之诏拜御史中丞加兼工部侍郎权判吏 
部铨嗣宗刚果率易无所畏惮每进见极谈时事深诋参知政事冯拯之短遂结宰相王旦弟旭使达意于旦以为助旦疾之因力庇拯嗣宗大 
怒会愆雨请对因于帝前毁旦帝召旦等诘之嗣宗理屈复以他辞侵旦旦不与抗乃已将祀汾阴以永兴重地思得大臣才兼文武者镇之因 
