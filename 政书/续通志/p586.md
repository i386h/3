<!-- { "loadSidebar": true } -->
韦渠牟荐为给事中皇太子诸王侍读对殿中赐金紫进兵部侍郎出为同州刺史以散骑常侍召领国子祭酒者再元和四年卒年六十六赠 
礼部尚书着三传异同三卷子药擢进士第又第制科仕尚书郎

　　△卢景亮

　　卢景亮字长晦幽州范阳人少孤学无不览第进士宏辞授秘书郎张延赏节度荆南表为枝江尉掌书记入迁右补阙景亮志义崒然多 
激发与穆质同在谏争地书数上鲠毅无所回帝怒贬为郎州司马质亦斥去废抑二十年至宪宗时由和州别驾召还再迁中书舍人景亮善 
属文根于忠仁有经国志尝谓人君足食足兵而又得士天下可为也乃起轩顼以来至唐剟治道之要著书上下篇号三足记又作答问言挽 
运大较及陈西戎利害元和初卒赠礼部侍郎宪宗时以直谏知名者又有王源中

　　王源中

　　 王源中

　　王源中字正蒙擢进士宏辞累迁左补阙是时中官领禁兵数乱法捕台府吏属系军中源中上言台宪者纪纲地府县责成之所设吏有 
罪宜归有司无令北军乱南衙麾下重于仗内帝纳之累转户部郎中侍郎擢翰林学士进承旨学士以疾出为山南西道节度使入拜刑部郎 
中未几领天平节度使开成三年卒赠尚书右仆射

　　△辥苹

　　辥苹河中宝鼎人父顺为奉天尉与杨国忠有旧及用事将引之辄谢绝苹以吏最拜长安令厯虢州刺史宪宗时奏最擢湖南观察使徙 
浙东以治行迁浙西加御史大夫累封河东郡公所居守法度务在安人居三镇声乐不闻于家所得禄即分散亲属故人而无余藏除左散骑 
常侍年七十致仕卒赠工部尚书谥曰宣

　　辥膺

　　 辥膺

　　子膺太和初为右补阙内供奉其弟齐左佐兴元李绛幕府绛遇害齐死于难膺闻不及请驰赴之哀甚闻者垂泣后厯工部员外郎

　　△卫次公

　　卫次公字从周河中河东人举进士第调渭南尉严震在兴元辟佐其府累迁殿中侍御史贞元中擢左补阙翰林学士德宗崩与郑絪皆 
召至金銮殿时皇太子久疾禁中或传更议所立众失色次公曰太子虽久疾冢嫡也内外系心久矣必不得巳宜立广陵王絪随赞之议乃定 
顺宗立王叔文等用事次公与絪多所持正知礼部贡举斥华取实不为权力侵挠由中书舍人充史馆修撰改兵部侍郎絪以宰相罢坐与善 
下除太子宾客久乃为陕虢州观察使蠲横租钱岁三百万复入为兵部侍郎进尚书左丞时方讨蔡数建请罢兵帝将相之制稾具而蔡捷书 
至乃追止以检校工部尚书为淮南节度使久之召还道病卒年六十六赠太子少傅谥曰敬次公本善琴未显时京兆尹李齐运使子请授之 
次公拒绝因终身不复鼓

　　卫洙

　　 卫洙

　　子洙举进士尚临真公主检校秘书少监驸马都尉文宗曰洙起名家以文进宜谏官宠之乃为左拾遗厯义成节度使咸通中卒

　　△辥戎

　　辥戎字符夫河中宝鼎人客毗陵阳羡山年四十余不仕江西观察使李衡辟署幕府三返乃应故宰相齐映代衡奏留之府罢复归阳羡 
福建观察使柳冕辟佐其府先是马总佐郑滑府监军宦人诬劾之贬泉州别驾冕欲除总以附幸家即使戎摄刺史按置其罪戎不肯从还白 
其状冕怒囚之它馆环兵胁辱之累月戎终不为屈淮南节度使杜佑闻之书责冕会冕亦病死得解自放江湖间复为藩府交奏稍迁河南令 
吐突承璀讨镇州所过吏治道前驱惟戎境内按故无所治迓留府卒犯令缚置狱留守怒遣将略出之不与累迁浙东观察使所部州触酒禁 
者罪当死橘未贡先鬻者死戎弛其禁卒年七十五赠左散骑常侍

　　辥放

　　 辥放

　　弟放端厚寡言第进士累擢兵部郎中穆宗为太子拜侍读及即位参赞机命进工部侍郎集贤学士改刑部侍郎终江西观察使谥曰简

　　△胡证

　　胡证字启中河东人举进士第浑瑊美其才又以乡府奏寘幕下繇殿中侍御史为韶州刺史以母老辞为太子舍人更从襄阳于頔署掌 
书记入为户部郎中田弘正以魏博内属请自副诏兼御史中丞为副使入迁谏议大夫元和九年拜振武军节度使居四年召仕金吾大将军 
又充京西京北巡边使太和公主降回鹘以检校工部尚书为和亲使旧制行人有私觌礼县官不能具召富人子纳赀于使而命之官证请俭 
受省费以绝其滥还拜工部侍郎改京兆尹左散骑常侍宝历初以户部尚书判度支固辞拜岭南节度使卒年七十一赠尚书右仆射 【按 
旧书赠左仆射】 广有舶贝奇宝证厚殖财号京师高訾素与贾餗善李训败卫军利其财声言餗匿其家争入剽劫执其子溵内左军至斩以 
徇

　　△崔弘礼

　　崔弘礼字从周系出博陵北齐左仆射怀远六世孙 【旧书作怀远七世孙按世系表博陵第二房昂字怀远北齐礼部尚书生液液生 
洽洽生治治生预预生育育生孚孚生弘礼自昂至宏礼凡七世旧书是也又按崔昂在北齐为右仆射坐事除名后终礼部尚书新书以为左 
仆射亦误】 磊磊有大志通兵略及进士第平判异等灵武林栾表为判官以亲老不应更署东都留守吕元膺参谋时天子讨蔡李师道谋袭 
洛胁沮朝廷以释蔡危弘礼为箝揣贼情部分设张东都卒无患迁留守判官擢忻汾二州刺史田弘正请朝表弘礼徙卫州兼魏博节度副使 
伐李师道弘正多所咨逮又表为相州刺史长庆初张弘靖镇幽州诏弘礼往副未及行军乱改绛州刺史李■〈宀介〉反于汴诏徙河南尹 
迁河阳节度使治河内秦渠溉田千顷岁收八万斛徙华州刺史改天平节度使李同捷叛与李听合师讨之击贼禺城破之时徐泗节度使王 
智兴檄兖海郓曹淄青当徐道者出车五千乘转覆馈军弘礼度道远乃自兖开盲山故渠自黄队抵青邱师人大济加检校尚书左仆射徙东 
都留守召还以病自乞改刑部尚书复为留守卒年六十五赠司空

　　△崔玄亮

　　崔玄亮字晦叔磁州昭义人贞元初擢进士第累署诸镇幕府父丧客高邮卧苫终制地下湿因得痹病不乐进取元和初召为监察御史 
累转驾部员外郎稍迁密歙二州刺史歙人马牛生驹犊官籍蹄噭吏得为奸玄亮焚其籍厯湖曹二州太和四年繇太常少卿改谏议大夫拜 
右散骑常侍每迁官辄让形于色郑注构宋申锡捕逮仓卒内外震骇玄亮率谏官叩延英苦诤反复数百言文宗未谕玄亮置笏在陛曰孟轲 
有言众人皆曰杀之未可也卿大夫皆曰杀之未可也天下皆曰杀之然后察之乃真于法今杀一凡庶当稽典律况欲诛宰相乎臣为陛下惜 
天下法不为申锡言也俯伏流涕帝感悟繇此名重朝廷顷之移疾归东都召为虢州刺史卒年六十六赠礼部尚书

　　△王质

　　王质字华卿五世祖通为隋大儒质少孤客寿春力耕养母讲学不勌诸生从者甚众举进士中甲科繇秘书省正字累佐帅府五迁侍御 
史繇山南西道节度副使再转谏议大夫宋申锡之得罪质与谏官伏阁文宗开延英召见泣涕陈谏帝稍寤申锡得不死为宦竖所恶出虢州 
刺史李德裕素器之擢给事中河南尹徙宣歙观察使卒年六十八赠左散骑常侍谥曰定

　　△殷侑

　　殷侑陈州人幼志学不治赀产长通经术贞元末及五经第长于礼擢太常博士元和八年回鹘请和亲朝廷以费剧欲纾期诏侑副宗正 
少卿李孝诚使回鹘 【按旧书李孝诚奉使回鹘以侑为副新书诏侑下脱副字】 可汗骄甚盛陈甲兵欲臣使者侑不为屈还迁虞部员外 
郎王承宗叛遣侑招谕承宗听命进谏议大夫侑论朝廷治乱得失前后凡八十四通以语切出为桂管观察使宝历元年徙江西所至以洁廉 
称入为卫尉卿文宗即位李同捷叛而王廷凑阴为唇齿兵久不解诏五品以上官议尚书省帝锐欲讨贼侑请舍廷凑而专事同捷帝不纳然 
内嘉尚同捷平以侑尝为沧州行军司马遂拜义昌军节度使时痍荒之余侑单身之官安足麤淡与下共劳苦以仁惠为治岁中流户襁属而 
还遂为营田丐耕牛三万诏度支赐帛四万匹佐其市初州兵三万仰禀度支侑始至一岁自以赋入赡其半二岁则周用乃奏罢度支所赐户 
口滋饶以劳加检校吏部尚书六年徙天平节度裁制经费岁以钱十五万缗粟五万石归有司加检校尚书右仆射御史大夫温造劾侑违制 
擅赋敛民为无名之献诏以庾承宣代还帝终嘉侑进刑部尚书复用为天平节度开成元年再召为刑部尚书时李训郑注巳诛帝问侑治安 
术侑言朝廷宜任耆德毋轻用新进帝善之赐彩三百匹初盐铁度支使属官悉得以罪人系在所狱或私置牢院而州县不闻知岁千百数不 
时决侑奏许州县纠列所系申本道观察使并具狱上闻许之泾原节度使朱叔夜坐侵牟赃家畜兵器罢为左武卫大将军侑薄其罪天子由 
是疏之赐叔夜死出侑为山南东道节度使坐减兵不先论启左迁太子宾客分司东都俄领忠武军节度卒年七十二赠司空孙盈孙

　　殷盈孙

　　 殷盈孙

　　盈孙广明初为成都诸曹参军僖宗至蜀闻有礼学擢太常博士光启三年帝将还京而七庙焚残告享无所盈孙创定其礼龙纪元年昭 
宗郊祠两中尉及枢密皆以宰相服侍盈孙言先世典令无内官朝服侍祠必欲之当随所摄资品虽无援据犹免僭逼诏可时丧乱后制度雕 
紊追补容典皆盈孙折衷焉终大理卿赠吏部尚书

　　△王彦威

　　王彦威其先出太原少孤家无赀自力于学淹识古今典礼举明经甲科未得调求为太常散吏卿知其经生补检讨官彦威采隋以来讫 
唐凡礼沿革皆条次汇分号元和新礼上之有诏拜博士宪宗以正月崩有司议葬用十二月下宿彦威言天子之葬七月愆期非礼有诏更用 
五月淮南李夷简上言大行皇帝功高宜称祖穆宗下其议彦威言宜称宗制可累擢司封郎中弘文馆学士谏议大夫李师道既平其十二州 
赋法未均诏彦威为勘定两税使差量纤悉人不为烦还兼史馆修撰下迁河南少尹俄改司农卿李宗闵执政雅善之进拜平卢节度使开成 
初召为户部侍郎判度支彦威亦善吏事但经总财用出入米盐非所长也始神策军多以禀缣于度支取直吏私增贾厚给之经用益耗开成 
初有诏禁止时宦者仇士良鱼弘志方用事彦威乃奏复与直悦媚士良等又劾王播贡羡赢以冀速进会边兵诉所赐不时缣皆敝恶贬卫尉 
卿俄检校礼部尚书为忠武节度使毁山房三千余所盗无所容徙节宣武封北海县子卒赠尚书右仆射谥曰靖

　　△庾敬休

　　庾敬休 【旧书在忠义传】 字顺之邓州新野人祖光烈与弟光先不受禄山伪官遁去光烈终大理少卿光先吏部侍郎父何 【旧 
书作河】 当朱泚反又与季弟倬逃山谷何终兵部郎中敬休举进士又中宏辞辟宣州幕府入拜右补阙起居舍人建言天子视朝宰相羣臣 
以次对言可传后者承旨宰相示左右起居则载录季送史官如故事诏可既而执政以几密不可露罢之文宗将立鲁王为太子慎选师傅以 
户部侍郎 【旧书作工部】 兼鲁王傅初剑南西川山南西道岁征茶及除陌钱户部自遣巡院主之募贾人入钱京师太和元年崔元略奏 
