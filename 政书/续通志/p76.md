<!-- { "loadSidebar": true } -->
攻瓜洲镇江中军统制刘泛败走权都统制李横亦遁金人奄至江上统制魏俊王方死之金人游骑至无为军守臣韩髦弃城走癸酉淮寍府 
民陈亨祖执同知完颜雅鲁以其城来归赵撙弃蔡州甲戌池州统制官崔定等复入无为军乙亥金主亮临江期以翌日南渡丙子虞允文督 
建康诸军统制官张振等以舟师拒金主亮于东采石郄之崔定复巢县任天锡复上津商洛二县丁丑虞允文遣水军统制盛新以舟师击金 
人于杨林河口又败之金主亮焚其舟而去戊寅王彦遣杨坚复栾川县己卯以汤思退为行宫留守虚恨蛮犯嘉州笼蓬堡官军击之败绩副 
将郑祥等死之庚辰金主亮引军趋淮东癸未吴璘自仙人原还兴州留姚仲节制军事虞允文自采石率李捧军及戈船如镇江金主亮至扬 
州乙酉贷刘泛死英州编管江州统制李贵忠义首领孟俊复顺昌府金州将邢进复华州丙戌任天锡复陕州丁亥刘锜罢以御营宿卫中军 
统制刘锐权镇江都统制戊子吴璘复力疾上仙人原己丑贷王权死琼州编管李宝泛海南归金人复攻陕州任天锡击却之复攻襄阳统制 
官李滕等拒却之复通化军庚寅王彦遣将杨坚党清复长水县癸巳以成闵为镇江都统制淮东制置使京东西路河北东路淮北泗宿州招 
讨使李显忠为淮西制置使京畿河北西路淮北寿亳州招讨使吴拱为湖北京西制置使京西北路招讨使甲午武巨遣乡兵总辖杜隐等复 
嵩州乙未金人破泰州是日金人弒其主亮于扬州龟山寺戊戌金都督府遣人诣镇江军议和十二月己亥赵撙复蔡州王彦遣兵复福昌县 
庚子金人侵汉南茨湖鄂州军士史俊击却之杨椿复庐州辛丑以李宝为靖海军节度使浙西通泰海州沿海制置使京东东路招讨使王彦 
遣阎玘复渑池癸卯命诸路招讨司率兵进讨互相应援沿江诸大帅条陈恢复事宜复岳州旧名右军统领沙世坚入泰州甲辰均州统领昝 
朝复邓州丙午淮东统制王选复楚州丁未杜隐等入河南府吴拱遣统领牛宏入汝州戊申帝发临安庚戌金人渡淮北去壬子次平江罢督 
视府癸丑淮东统制刘锐陈敏引兵八泗州鄂州统制杨钦以舟师击金人于洪泽镇乙卯江北金兵尽去李显忠复入和州吴璘遣将复水洛 
城金人复破汝州牛宏败走戊午次镇江府庚申吴璘拔治平砦王戌曲赦新复州军甲子降淮南京西湖北杂犯死罪以下赏采石功进统制 
张振时俊等官金颍寿二州巡检高显以寿春府来降是月金主知亮已死遂趋燕京
　　三十二年春正月戌辰朔日有食之帝在镇江己巳金人攻寿春府忠义将刘泰战死金兵引去庚午发镇江府壬申至建康府壬午金人 
复攻蔡州赵撙力战却之乙酉权知东平府耿京遣其将贾瑞赏书记辛弃疾来奏事己丑金主遣其臣高忠建等来告嗣位以耿京为天平军 
节度使知东平府丙申以杨存中为江淮荆襄路宣抚使虞允文副之旋改存中措置两淮二月戊戌罢借两浙江淮坊场净利钱以虞允文为 
兵部尚书川陕宣谕使庚子兴州统领惠逢等复河州振两淮饥民壬寅金人攻汝州守将王宣逆击之癸卯帝发建康惠逢复积石军又克来 
羌城丁未刘锜薨己酉王宣及金人再战于汝州庚戌金人全师来攻宣败绩弃去辛亥金人复攻顺昌府孟新拒却之寻亦弃去乙卯至临安 
府兴元都统制姚仲攻巩州不下退守甘谷城遂引兵围德顺军丙辰金人攻蔡州赵撙击却之乙丑王宣及右军副将汲靖击金人于确山县 
赵撙弃蔡州丙寅金人复取之姚仲遣副将赵铨攻下镇戎军金同知渭州秦弼及其子嵩来归王彦遣兵救陜州金兵引去丁卯吴珙遣将复 
永安军永寍福昌长水三县闰月癸酉金人破河州乙亥命杨存中李显忠固守新复州军量度进讨丙子姚仲遣将复原州癸未振淮南归正 
人金人攻虢州吴璘遣杨从仪等攻拔大散关分兵据和尚原金人走宝鸡辛卯杨椿罢壬辰姚仲攻顺德军击金人于瓦亭砦新店是月张安 
国等攻杀耿京李宝将王世隆攻安国执之以献三月壬寅更定金使入境接伴馆伴旧仪癸卯成闵遣统制杜彦救淮寍击金人于项城县乙 
巳加吴璘少傅王彦为保平军节度使戊申吴璘复德顺军又遣严忠取环州辛亥命兵部侍郎陈俊卿工部侍郎许尹经画两淮堡砦屯田癸 
丑金人围淮寍府守臣陈亨祖死之甲寅金人侵镇戎军丁巳遣洪迈等贺金主即位戊午忠义军统制知兰州王宏拔会州金人破淮寍府统 
领戴规死之辛酉金人攻原州夏四月癸酉蠲淮东残破州军上供银绢米麦及经总制钱一年蒙县民倪震率丁口数十来归甲戌募民耕淮 
东荒田蠲租徭七年戊寅以御史中丞汪澈参知政事金人围海州五月戊戌吴璘自河池如凤翔巡边壬寅姚仲及金人战于原州北岭败绩 
戊申复以杨存中为醴泉观使奉朝请罢御营宿卫司辛亥镇江都统制张子葢救海州举金人于石湫堰金人解去甲寅命张浚专一措置两 
淮事务兼节制淮东西沿江州郡军马乙卯知顺昌军孟昭率部曲来归己未吴璘遣将复熙州壬戌禁诸军互招逃亡加郑藻太尉振东北流 
民甲子诏立建王玮为皇太子更名眘加成闵太尉主管殿前司李显忠为太尉主管马军司籍诸州归正人愿为农者给官田复租十年六月 
丙寅吴璘次大幽岭檄召姚仲下河池狱以夔路安抚使李师颜代将其兵乙亥朱倬罢丙子诏皇太子即皇帝位帝称太上皇帝退处德寿宫 
皇后称太上皇后孝宗即位累上尊号曰光尧寿圣宪天体道性仁诚德经武纬文绍业兴统明谟盛烈太上皇帝淳熙十四年十月乙亥太上 
皇帝崩于德寿殿年八十一谥曰圣神武文宪孝皇帝加谥受命中兴全功至德圣神武文昭仁宪孝皇帝庙号高宗攒于会稽之永思陵
　　高宗建炎四年绍兴三十二年凡三十六年

　　钦定续通志卷三十五

 
　　●钦定续通志卷三十六　宋纪十二

　　宋纪 【十二】

　　孝宗

　　○孝宗

　　孝宗皇帝讳眘字符永太祖七世孙也初太祖少子秦王德芳生英国公惟宪惟宪生新兴侯从郁从郁生华阴侯世将世将生庆国公令 
譮令譮生子偁是为秀王帝秀王子也始名伯琮高宗自元懿太子薨未有后昭慈圣献皇后自江西还行在劝高宗立太祖后人为嗣仆射范 
宗尹亦造膝以请高宗曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵而上虞丞娄寅 
亮亦上书言昌陵之后寖同民庶艺祖在上莫肯顾歆此金人所以未悔祸也高宗大然之绍兴二年五月选帝育于禁中明年除和州防御使 
赐名瑗旋改贵州五年授保庆军节度使封建国公厯加检校少保进普安郡王十三年九月秀王殁于秀州解官行服己改常德军节度使三 
十年二月立为皇子更名玮授寍国军节度使开府仪同三司进封建王制出中外大悦 【谨按通鉴辑览　　御批高宗择立孝宗为嗣当 
时多谓付托得人盖以艺祖后不克享有天下人心颇有余憾一旦见昌陵之裔复继大统不觉溢美任情至以中兴事业推许孝宗则实过矣 
孝宗虽承欢德寿乡学右文不过蒙偏安之业端处晏然而巳中原侵地未能恢复尺寸而符离之役任用非人遂至一败不振所谓中兴者安 
在也】 明年改镇南军节度使先是金人渝盟高宗下诏亲征而两淮失守朝臣多陈退避之计帝请率师为前驱直讲史浩以疾在告闻之亟 
入为帝言太子不宜将兵乃为草奏请卫从以共子职十二月遂扈跸以行三十二年五月甲子立为皇太子改今名六月乙亥内降御札皇太 
子可即皇帝位朕称太上皇帝丙子遣中使召帝入禁中面谕之帝推逊不受即趋侧殿门欲还东宫高宗勉谕再三乃止于是高宗出御紫宸 
殿辅臣奏事毕高宗还宫百官移班殿门外拜诏毕复入班殿庭内侍掖帝至御榻前帝侧立不坐内侍扶掖之乃略就坐宰相率百僚称贺帝 
遂兴辅臣升殿固请帝愀然曰君父之命出于独断然此大位惧不克当班退太上皇帝即驾之德寿宫帝服袍履步出祥曦殿门冒雨掖辇以 
行及宫门弗止上皇麾谢再三且令左右扶掖以还顾曰吾付托得人吾无憾矣左右皆呼万岁是日诏有司议太上皇帝太上皇后尊号以闻 
丁丑朝德寿宫戊寅大赦诏宰相率百官月两朝德寿宫己卯以即位告于天地宗庙社稷庚辰诏五日一朝德寿宫甲申诏中外士庶陈时政 
阙失丁亥诏以太上皇不许五日一朝自今月四朝复胡铨官知饶州甲午上太上皇帝尊号曰光尧寿圣太上皇帝太上皇后曰寿圣太上皇 
后乙未金人屠原州秋七月戊戌兴州中军统制吴挺复巩州癸卯以张浚为少傅江淮宣抚使封魏国公甲辰以参知政事汪澈视师湖北京 
西遣刘珙等使金告即位戊申以四川宣抚使吴璘兼陕西河东路宣抚招讨使追复岳飞原官以礼改葬癸丑马军司中军统制赵撙忠义军 
统领皇甫倜复光州甲寅诏淮南诸州存恤淮北来归之民权免税役丙辰以少保保康军节度使吴益为少傅太尉寍武军节度使吴盖为开 
府仪同三司丁巳罢李宝措置海道壬戌以黄祖舜兼参知政事罢诸路圣节进奉蠲四川积年逋负八月乙丑四川马军统制高师中与金人 
战于摧沙败死丙寅吴璘与金人战于德顺军己巳以翰林学士史浩参知政事戊寅率羣臣诣德寿宫奉上太上皇帝太上皇后尊号册宝丁 
亥颁宽恤事十八条起居舍人洪迈知合门事张抡坐奉使辱命罢甲申吴璘击金人于北山戊子追复李光资政殿学士赵鼎范冲并还合得 
恩数九月甲午以子愭为少保永兴军节度使进封邓王恺为雄武军节度使开府仪同三司进封庆王惇为镇洮军节度使开府仪同三司进 
封恭王甲午金人攻德顺军东山堡中军将李庠战死丁酉川陕宣谕使虞允文罢辛亥振淮东义兵及归正人以总领四川财赋军马钱粮王 
之望为户部侍郎川陕宣谕使乙卯诏虞允文赴吴璘军议事辛酉以吴璘为少师冬十月戊辰以岳阳军节度使居广开府仪同三司史浩兼 
权知枢密院事己巳叶义问罢庚午以恩平郡王璩为少保壬午官岳飞孙六人甲申契丹招讨萧哲伯来奔金人攻德顺城吴璘击走之复遣 
兵追袭败归戊子以资政殿学士张焘同知枢密院事十一月庚子以萧哲伯为忠州团练使乙巳金人攻水洛城戊申诏改明年为隆兴元年 
辛亥免杨存中所献酒坊逋负钱辛酉史浩免权知枢密院事十一月乙丑诏宰臣复兼枢密使金人攻陇城县官军拒却之丙寅诏弃德顺城 
丁卯以陈康伯兼枢密使戊辰诏侍从台谏集议当今弊事仍命尽率其属极言无隐辛未刘珙张说还自旴眙戊寅蠲四川赦前登带白契税 
钱辛卯广西贼王宣破藤州守臣廖颙弃城遁
　　隆兴元年春正月壬辰朔羣臣朝于文德殿帝朝德寿官甲午四川宣抚司奉诏班师庚子以史浩为尚书右仆射同中书门下平章事兼 
枢密使张浚进枢密使都督江淮东西路军马二月壬戌以布衣李信为兵部员外郎赍蜡书往中原招豪杰之据有州郡者安庆军节度使士 
籛乞减奉赐之半以助军用戊辰宰执陈康伯等乞再减奉止存旧格之半许之己卯振两淮流民及山东归正忠义军癸未黄祖舜罢庚寅逐 
