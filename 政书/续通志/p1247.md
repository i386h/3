<!-- { "loadSidebar": true } -->
诏封晏恭人补其子承信郎

　　△谢沁妻侯氏 【乐氏二女】

　　谢沁妻侯氏南丰人家贫事姑孝谨盗起所在烧杀邻里皆逃避姑疾笃不能去侯号泣姑侧盗逼之侯曰宁死不从盗刃之仆沟中贼退 
渐苏见一箧在侧发之皆金珠族妇以为已物侯悉归之妇分其一以谢侯辞曰非我有不愿也后姑与夫俱亡子幼父母欲更嫁之侯曰儿幸 
得归隐居贤者之日忍使谢氏无后宁贫以养子虽饿死命也同县有乐氏女父以鬻果为业绍定二年盗入境其父买舟挈家走建昌盗掠其 
舟将逼二女俱不从一赴水死一见杀

　　△谢枋得妻李氏

　　谢枋得妻李氏饶州安仁人美而慧通女训诸书嫁枋得事舅姑奉祭待宾皆有礼枋得起兵守安仁兵败逃入闽中元将购捕之根及其 
家人李氏携二子匿贵溪山荆棘中采草木而食至元十四年元兵踪迹至山中令曰苟不获李氏屠而墟李闻之曰岂可以我故累人吾出事 
塞矣遂就俘明年徙囚建康或指李言曰明当没入矣李闻之抚二子泣左右曰虽没入将不失为官人妻何泣也李顾谓二子曰若幸生还善 
事吾姑吾不得终养矣是夕解裙带自经狱中枋得母桂氏尤贤达自枋得播逃妇与孙幽远方处之泰然无一怨语人问之曰义所当然也人 
称为贤母云

　　△王贞妇

　　王贞妇夫家临海人德佑二年元兵入浙东与家被执其舅姑与夫皆死主将见妇美欲内之妇号恸欲自杀为夺挽不得死夜令俘囚妇 
人杂守之妇乃阳谓主将曰若以吾为妻妾者欲令终身善事主君也吾舅姑与夫死而我不为之衰是不天也不天之人将焉用之愿请为服 
期即惟命苟不听我终死耳主将恐其死许之然防守益严明年师还挈行至嵊青枫岭下临绝壑妇待守者少懈囓指出血书字山石上南望 
恸哭自投崖下而死后其血皆渍入石闲尽化为石天阴雨即坟起如始书时元至治中旌之曰贞妇郡守立祠岭上刻石易名曰清风岭

　　△赵淮妾

　　赵淮妾长沙人逸其姓名德佑中从淮戍银树坝淮兵败俱执至瓜洲淮见杀弃尸江滨妾俘一军校帐中解衣中金遗其左右且告之曰 
妾夙事赵运使今其尸未葬妾诚不能忘情愿因公言使掩埋之当终身事相公无憾矣军校怜其言使数兵舆如江上妾聚薪焚淮骨置瓦缶 
中自抱持操小舟至急流仰天恸哭跃水死

　　△谭氏妇赵氏

　　谭氏妇赵氏吉州永新人至元十四年元兵破永新赵氏抱婴儿随其舅姑同匿邑校中为悍卒所获杀其舅姑执赵欲污之不可临之以 
刃赵骂曰吾舅死于汝吾姑又死于汝吾宁从吾舅姑死耳遂与婴儿同遇害血渍于礼殿两楹之闲入砖为妇人与婴儿状久而宛然如新或 
磨以沙石不灭又煅以炽炭其状益显

　　△吴中孚妻

　　吴中孚妻隆兴进贤人少寡景定元年兵乱携孤女自沈于县之梁步曰义不辱吾夫

　　△吕仲洙女良子

　　吕仲洙女名良子泉州晋江人父得疾濒殆女焚香祝天请以身代刲股为弼以进时夜中羣鹊遶屋飞噪仰视空中大星光如月者三越 
翼日父瘳女弟细良亦相从拜祷良子却之细良恚曰岂姊能之我不能耶守真德秀嘉之表其居曰懿孝

　　△永春林老女

　　林老女永春人及笄未婚绍定三年寇犯其邑女避入出猝遇寇欲污之不从度不能脱绐曰有金帛埋于家盍同取之甫入门大呼曰吾 
宁死于家决不辱吾身贼怒杀之越三日面如生

　　△童八娜

　　童八娜鄞之通远乡建奥人虎衔其大母女手拽虎尾祈以身代虎为释其大母衔女以去始林粟侍亲官其地尝目睹之巳而为守以闻 
于朝祠祀之

　　△韩氏女希孟

　　韩氏女字希孟巴陵人或曰丞相琦之裔少明慧知读书开庆元年元兵至岳阳女年十八为卒所掠将挟以献其主将女知不免赴水死 
越三日得其尸于练裙带有诗曰我质本瑚琏宗庙供苹蘩一朝婴祸难失身戎马闲宁当血刃死不作袵席完汉上有王猛江南无谢安长号 
赴洪流激烈摧心肝

　　△王氏妇梁氏

　　王氏妇梁氏临川人归夫家才数月会元兵至一夕与夫约曰吾遇兵必死义不受污若后娶当告我顷之夫妇被掠有军千户强使从已 
妇绐曰夫在伉俪之情有所不忍乞归之而后可千户以所得金帛与其夫归之并与一矢以却后兵约行十余里千户即之妇拒且骂因夺搏 
之遂被杀有同掠脱归者道其事越数年夫以无嗣谋更娶议辄不谐因告其故妻夜梦妻曰我死后生某氏家今十岁矣后七年当复为君妇 
明日遣人聘之一言而合询其生与妇死年月同云

　　△刘仝祖妻林氏

　　刘仝祖妻林氏福州永福人父同 【按宋史本传讹仝祖为仝子永福为福清同为遇今并据林空斋传改正】 官至监丞兄空斋与仝 
祖共起义兵事败空斋见杀仝祖亡命自经死元人执其妻具反状林叱曰林刘二族世为宋臣欲以忠义报国事不成天也何为反乎汝知去 
岁有以血书壁而死者乎是吾兄林空斋也吾与兄忠义之心一也死且求治汝于地下伺用生为遂遇害

　　△毛惜惜

　　毛惜惜者高邮妓女也端平二年别将荣全据城畔制置使遣人以武翼郎招之全伪降欲杀使者方与同党王安等晏饮惜惜耻于供给 
安斥责之惜惜曰初谓太尉降为太尉更生贺今闭门不纳使者纵酒不法乃畔逆耳妾虽贱妓不能事畔臣全怒杀之越三日李虎破关斩全 
及其妻子并王安以下预畔者百有余人悉傅于法

　　钦定续通志卷五百九十

　　●钦定续通志卷五百九十一　列女传三

　　列女传 【三】

　　辽

　　○辽

　　邢简妻陈氏　　耶律常格　　耶律帑妻萧伊逊　　耶律珠展妻萧额勒本　　耶律中妻萧绥兰　　韩庆民妻

　　邢简妻陈氏
　　耶律常格
　　耶律帑妻萧伊逊
　　耶律珠展妻萧额勒本
　　耶律中妻萧绥兰
　　韩庆民妻

　　△邢简妻陈氏

　　邢简妻陈氏营州人父陉五代时累官司徒陈氏甫笄涉通经义泛览诗赋辄能诵尤好吟咏时以女秀才名之年二十归简孝舅姑闺门 
和睦亲党推重有六子陈氏亲教以经抱朴抱质皆以贤位宰相统和十二年卒睿智皇后闻之嗟悼赠鲁国大人刻石以表其行及迁祔遣使 
以祭

　　△耶律常格

　　耶律氏太师达鲁之妹小字常格幼爽秀有成人风及长操行修洁自誓不嫁能诗文不苟作见前人得失厯能品藻咸雍闲作文以述时 
政其略曰君以民为体民以君为心人主当任忠贤人臣当去比周则政化平阴阳顺欲怀远则崇恩尚德欲强国则轻徭薄赋四端五典为治 
教之本六府三事实生民之命淫侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄费金帛满 
当思溢安必虑危刑罚当罪则民劝善不宝远物则贤者至建万世盘石之业制诸部强横之心欲率下则先正身欲治远则始朝廷帝称善时 
枢密使耶律伊逊爱其才屡求诗常格遗以回文伊逊知其讽己衔之太康三年皇太子坐事伊逊诬以罪按无迹获免会兄达鲁谪镇州常格 
与俱常布衣蔬食人问曰何自苦如此对曰皇储无罪遭废我辈岂可美食安寝及太子被害不胜哀痛后卒于家

　　△耶律帑妻萧伊逊

　　耶律帑妻萧氏小字伊逊国舅驸马都尉托斯和之女母呼图克公主 【按辽史有萧托斯和传不言其为驸马都尉又公主表亦无呼 
图克之名或托斯和偶同姓名本非一人而所尚亦皇族女也】 伊逊美姿容年二十始适努事亲睦族以孝谨闻尝与娣姒会争言厌魅以取 
夫宠伊逊曰厌魅不若礼法众问其故伊逊曰修已以洁奉长以敬事夫以柔抚下以宽母使君子见其轻易此之谓礼法自然取重于夫以厌 
魅获宠独不愧于心乎闻者大惭初努与枢密使伊逊有隙及皇太子废被诬夺爵没入兴圣宫流乌尔古部帝以伊逊公主女欲使绝婚伊逊 
辞曰陛下以妾蔑莩之亲使免流窜实天地之恩然夫妇之义生死以之妾自笄年从努一旦临难顿尔乖离背纲常之道于禽兽何异幸陛下 
哀怜与努俱行妾即死无恨帝感其言从之伊逊久在贬所亲执役事虽劳无难色事夫礼敬有加于旧寿隆中上书乞子孙为着帐郎官帝嘉 
其节召举家还子国隐干统闲始仕保大中伊逊在临汉谓诸子曰吾度卢彦伦必叛汝辈速避我当死之贼至遇害

　　△耶律珠展妻萧额勒本

　　耶律珠展妻萧氏小字额勒本国舅贝勒之女性端悫有容色自幼与他女异年十八归珠展谨裕贞婉娣姒推尊之及居珠展丧极哀毁 
既葬谓所亲曰妾今不幸失所天生必有死理之自然天祸妾身罹此酷罚复何依恃傥死者可见则从不可见则当与俱侍婢慰勉竟无回意 
自刃而卒

　　△耶律中妻萧绥兰

　　耶律中妻萧氏小字绥兰韩国王惠之四世孙聪慧谨愿年二十归中事夫敬顺亲戚咸誉其德多涉古今天庆中为贼所执潜置勿于履 
誓曰人欲污我者即死之至夜贼遁而免久之帝召中为五院都监中谓妻曰吾本无宦情今不能免我当以死报国汝能从我乎绥兰对曰谨 
奉教及金兵徇地岭西尽徙其民中守节死绥兰悲戚不形于外人怪之俄跃马突出至中死所自杀

　　△韩庆民妻

　　韩庆民妻不知其姓氏庆民事辽为宣州节度使金天会中攻破宜州庆民不屈死以其妻配将士誓死不从遂自杀 【按本传原列金 
史考庆民夫妇均为辽死事死节自应列于辽代方为不忘其本今移正】

　　钦定续通志卷五百九十一

　　●钦定续通志卷五百九十二　列女传四

　　列女传 【四】

　　○金

　　阿林妻萨勒扎　　　李宝信妻王氏　　雷妇师氏　　　　　康住住　　李文妻史氏　　　　李英妻张氏　　相琪妻栾氏　 
　　　瓜尔佳华善妻额勒锦　　萨哈连妻通吉氏　　许古奏刘氏【二女】　　张慥妻冯妙真　　　完颜长乐妻富察明秀　　图 
们呼图克们妻乌库哩氏　　完颜苏哷妻　　　　完颜莽格妻温特赫氏　　完颜珠尔妻尹氏　　苏嗣之母白氏　　聂孝女舜英　 
　　　完颜仲德妻　　宝符李氏【张凤奴】

　　阿林妻萨勒扎
　　李宝信妻王氏
　　雷妇师氏
　　康住住
　　李文妻史氏
　　李英妻张氏
　　相琪妻栾氏
　　瓜尔佳华善妻额勒锦
　　萨哈连妻通吉氏
　　许古妻刘氏 【二女】
　　张慥妻冯妙真
　　完颜长乐妻富察明秀
　　图们呼图克们乌库哩氏
　　完颜苏哷妻
　　完颜莽格妻温特赫氏
　　完颜珠尔妻尹氏
　　苏嗣之母白氏
　　聂孝女舜英
　　完颜仲德妻
　　宝符李氏 【张凤奴】

　　△阿林妻萨勒扎

　　阿林妻萨勒扎金源郡王尼楚赫妹天辅六年黄龙府叛卒攻钞旁近部族时阿林从军萨勒扎纠集附近居民得男女五百人树营栅为 
保守计贼千余来攻萨勒扎以既为甲以裳为旗男夫授甲妇女鼓噪仗剑督战凡三日贼去皇统二年论功封金源郡夫人大定闲以其孙药 
师为穆昆

　　△李宝信妻王氏

