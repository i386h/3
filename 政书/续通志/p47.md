<!-- { "loadSidebar": true } -->
　　二年春正月辛巳谕郡国长吏劝农耕作癸未如迎春苑宴射甲申诏着四时听选式戊子范质王溥魏仁浦罢庚寅以赵普为门下侍郎 
同中书门下平章事李崇矩为枢密使二月戊申北汉辽州刺史杜延韬以城来降癸丑振陕州饥导潩水入京庚午永安军节度使折德扆俘 
北汉卫州刺史杨璘来献甲戌浚汴河三月辛巳如教船池赐水军将士衣有差还乙未北汉耀州团练使周审玉等来降丁酉遣使祈雨于五 
岳夏四月丁未策贤良方正直言极谏科戊申振河中饥己酉免诸道今年夏税之无苗者乙丑始置参知政事以兵部侍郎辥居正吕余庆为 
之已巳转粟振灵武饥六月已酉以光义为中书令光美同中书门下平章事子德昭贵州防御使秋七月辛巳如新池观习水战乙未如北郊 
观稼辛丑太子太傅范质薨壬寅潘美等克郴州冬十月戊申周纪王熙谨薨十一月甲戌以忠武军节度使王全斌为西川行营前军兵马都 
部署武信军节度崔彦进副之将步骑三万出凤州道寍江军节度使刘光义为西川行营前军兵马都部署枢密承旨曹彬副之将步骑二万 
出归州道以伐蜀壬辰畋于近郊十二月戊申拔夔州丁巳蠲归峡二州秋税辛酉克兴州连拔石图等二十余砦辛未畋于北郊
　　三年春正月甲戌王全斌克剑门禽蜀枢密使王昭远等壬午拔利州乙酉蜀主孟昶降得州四十五县一百九十八蜀平癸巳刘光义克 
万施开忠四州丙申免蜀管内逋赋及夏税二月庚申王全斌杀蜀降兵二万七千人于成都三月癸酉诏置义仓是月两川盗起先锋都指挥 
使高彦晖死之诏所在攻讨夏四月癸丑职方员外郎李岳坐赃弃市五月乙亥遣开封尹光义劳孟昶于玉津园戊子大赦减死罪六月甲辰 
以孟昶为中书令秦国公庚戌孟昶薨秋七月珍州刺史田景迁内附八月戊戌诏籍郡国骁勇兵送阙下戊午殿直成德钧坐赃弃市九月己 
巳阅诸道兵以骑军为骁雄步军为雄武并隶亲军冬十月己未太子中舍王治坐受赃杀人弃市
　　四年春正月丁亥命丁德裕等率兵巡抚西川二月安国军节度使罗彦瓌等败北汉于寻阳甲子免西川今年夏税及诸征之半田不得 
耕者除之三月癸酉罢义仓夏四月壬子罢光州贡鹰鹞丁巳辽天德军节度使于延超来降五月甲戌光禄少卿郭玘坐赃弃市丁丑诏蜀郡 
敢有不省父母疾者罪之秋七月戊辰西南夷首领董暠等内附庚辰罢剑南蜀米麦征免华州今岁租给州县官奉户闰八月乙亥诏民能树 
艺开垦者不加征令佐能劝来者受赏冬十月辛酉命太常复二舞癸亥诏诸郡立古帝王陵庙置户有差
　　五年春正月甲寅王全斌等坐伐蜀黩货杀降全斌责崇义军节度使崔彦进责昭化军节度使王仁赡责右卫大将军丁巳赏伐蜀功曹 
彬刘光义等进爵有差二月庚申如造船务遂如城西观卫士骑射甲子以辥居正吕余庆并为吏部侍郎依前参知政事丙午以赵普为尚书 
左仆射兼门下侍郎同中书门下平章事李崇矩检校太傅丙辰北汉石盆砦招收指挥使阎章以砦来降夏五月乙巳赐京城贫民衣北汉鸿 
唐砦招收指挥使樊晖以砦降六月戊午朔日有食之辛巳如建隆观遂如飞龙院秋七月己酉免水旱灾户今岁租九月壬辰仓部员外郎陈 
郾坐赃弃市己酉于畋近郊十一月乙酉工部侍郎母守素坐居丧娶妾免供奉武仁海坐枉杀人弃市十二月赵普以母忧去位丙子起复
　　开宝元年春正月甲午增治京城振陕之集津绛之垣曲怀之武陟等县己亥北汉偏城砦招收指挥使任恩等来降三月庚寅班县令尉 
捕盗令夏五月丁未赐南唐米麦十万斛六月癸丑诏民田为霖雨河水坏者免今年夏税癸亥诏荆蜀民祖父母父母在者子孙不得别财异 
居秋七月丙申如铁骑营北汉颍州砦主胡遇等来降丙午如铁骑营遂如玉津园北汉主刘钧卒养子继恩立八月乙卯按鹘于近郊还如相 
国寺戊午又按鹘于北郊还如飞龙院戊辰命昭义军节度使李继勋等征北汉 【昭义宋史作昭化考昭化乃利州军名非潞州也兹据李 
继勋传改】 九月辛巳禁钱出塞庚子李继勋败北汉于铜温河己酉北汉供奉官侯霸荣弒其主继恩继恩弟继元立冬十月己未畋于近郊 
还如飞龙院十一月癸卯有事于南郊改元大赦十恶杀人官吏受赃者不原羣臣上尊号曰应天广运大圣神武明道至德仁孝皇帝
　　二年春二月乙卯以昭义军节度使李继勋为河东行营前军部署侍卫步军指挥使党进副之宣徽南院使曹彬为都监棣州防御使何 
继筠为石岭关部署建雄军节度使赵赞为汾州路部署以伐北汉命彰德军节度使韩仲赟为北面都部署彰义军节度使郭延义副之以防 
辽寇戊午下诏亲征己酉以开封尹光义为上都留守枢密副使沈义伦为大内部署判留司三司事甲子发京师乙亥驻潞州三月壬辰发潞 
州乙未李继勋败北汉军于太原城下戊戌驾至太原庚子观兵于城南筑长连城癸卯北汉史昭文以宪州来降乙巳壅汾水灌太原决晋祠 
水注之辛亥遣海州刺史孙方进率兵围汾州夏四月辽师救北汉己未何继筠败之于阳曲五月癸未韩仲赟又败之于定州北甲午北汉赵 
文度以岚州来降闰月壬子议班师己未迁河东民万户于山东壬戌师还六月癸巳至自太原曲赦京城囚秋七月丁巳如封禅寺诏镇深赵 
邢洺五州管内镇砦县悉城之冬十月戊子畋于近郊庚寅散指挥都知杜延进等谋反伏诛十一月甲寅畋于近郊
　　三年春正月辛酉诏民五千户举孝弟彰闻德行纯茂者一人奇才异行不拘此限仍为治装诣阙三月庚戊赐进士十五举以上司马补 
等一百六人并本科出身辛亥赐处士王昭素国子博士致仕夏四月辛未朔日有食之己亥罢河北诸州盐禁及郡国所贡非其土产者五月 
丁未禁京城民畜兵器秋七月乙巳立报水旱期式九月己亥以潭州防御使潘美为贵州道兵马行营都部署朗州团练使尹崇珂副之发十 
州兵会贺州以伐南汉甲辰诏周文成康三王秦始皇汉高文景武元成哀七帝后魏孝文西魏文帝后周太祖唐高祖太宗中宗肃宗代宗德 
顺文武宣懿僖昭诸帝凡二十七陵尝被盗发者所在有司备法服常服具棺椁重葬长吏致祭丁卯潘美等克富州十月庚辰克贺州十一月 
壬寅下昭桂二州乙巳减桂阳岁贡金额癸丑右领军卫将军石延祚坐赃弃市癸亥定州驻泊都监田钦祚败辽于遂城十二月壬申潘美等 
克连州辛卯克韶州
　　四年春正月丙午罢诸道州县摄官丁未右千牛卫大将军桑进兴坐赃弃市癸丑潘美等取英州雄州二月丁亥南汉主刘鋹遣使以表 
来上己丑潘美克广州刘鋹出降广南平得州六十县二百十四辛卯大赦广南免二税其伪署官作旧三月丙申免广南买人男女为奴婢转 
佣利者夏四月己巳禁岭南商税盐曲如荆湖法癸未如开宝寺发厢军修前代陵寝之在秦者壬辰监察御史闾邱舜卿坐前盗用官钱弃市 
五月乙未朔御明德门受刘鋹俘释之诛其嬖臣龚澄枢李托辥崇誉等丁酉赏伐广南功潘美尹崇珂等进爵有差六月封刘鋹为恩赦侯乙 
酉罢贺州银场冬十月癸亥朔日有食之庚午太子洗马王元吉坐赃弃市辛巳除广南无名配敛甲申诏自十月后凡犯强窃盗者郊赦不原 
丙戌放广南民驱充军者十一月癸巳南唐主煜表乞去国号呼名许之己未有事于南郊大赦十恶故刼杀官吏受赃者不原壬戌蜀班内殿 
直四十人援御马直例乞赏诛之十二月癸亥朔赐南郊执事官器币有差己巳内外文武官递进勋爵益食邑 【自后凡南郊成礼例有爵 
赏亦不备着】 壬午畋于近郊
　　五年春正月乙巳罢襄州岁贡鱼二月丙子诏沿河十七州各置河堤判官庚寅以兵部侍郎刘熙古参知政事三月壬申如教船池习战 
乙酉殿中侍御史张穆坐赃弃市夏四月丙午遣使检视水灾田丙寅遣使如诸州捕虎五月丙寅罢岭南采珠媚川都卒为静江军辛未遣颍 
州团练使曹翰往濮州塞决河甲戌以霖雨出后宫五十余人六月丁酉诏淫雨河决沿河民田有为水害者有司以闻除其租秋七月己未右 
拾遗张恂坐赃弃市邕容等州獠反八月己亥广州行营都监朱宪大破獠贼于容州九月丁巳朔日有食之癸酉李崇矩罢为镇国军节度使 
冬十一月己未李继明药继清大破獠贼于英州癸亥禁僧道习天文地理庚辰以参知政事辥居正吕余庆兼淮湖岭蜀转运使十二月己亥 
畋于近郊
　　六年春二月丙午棣州兵马殿直傅延翰谋反伏诛丙申振曹州畿三月乙卯周郑王殂于房州帝素服发哀辍朝十日谥之曰恭帝命还 
葬庆陵之侧陵曰顺陵夏四月丙午黎州保塞蛮来归戊申诏修五代史五月庚申刘熙古罢己巳交州丁琏遣使贡方物如玉津园观刈麦辛 
巳杀右拾遗马适六月隰州巡检李谦溥拔北汉七砦庚戌诏参知政事与宰相分知印押班奏事秋七月丙辰减广南无名率钱八月乙酉罢 
成都府伪蜀嫁装税甲辰赵普罢为河阳三城节度使同平章事辛酉如都亭驿九月丁卯吕余庆罢为尚书左丞己巳封光义为晋王兼侍中 
德昭同中书门下平章事辥居正为门下侍郎沈义伦为中书侍郎同平章事石守信兼侍中卢多逊为中书舍人参知政事壬申诏晋王光义 
班宰相上冬十月丁亥如玉津园观稼甲辰特赦诸官吏奸赃十二月丙午前中书舍人参知政事卢多逊起复视事行开宝通礼
　　七年春正月癸亥左舍遗秦亶太子中允吕鹄并坐赃宥死杖除名二月庚辰朔日有食之乙巳太子中舍胡德冲坐隐官钱弃市夏四月 
丙午遣使检岭南民田五月乙丑诏市二价者以枉法论丙寅如讲武池观习水战丙子又如讲武池六月丙申振河中府饥秋七月壬子如讲 
武池观习水战丙辰南丹州溪洞酋帅莫洪燕内附庚午太子中允李仁友坐不法弃市八月丁亥谕吴越伐江南己丑如讲武池赐习水战军 
士钱戊戌殿中丞赵象坐擅税除名甲辰如讲武池观习水战九月癸亥以宣徽南院使义成军节度使曹彬为西南路行营马步军战棹都部 
署山南东道节度使潘美为监颍州团练使曹翰为先锋都指挥使以伐江南丁卯以知制诰李穆为江南国信使冬十月甲申如迎春苑登汴 
堤观战舰东下丙戍又如迎春苑登汴堤观诸军习战遂如东水门发战棹东下壬辰曹彬等将舟师步骑发江陵水陆并进丁酉命吴越王钱 
俶为升州东面行营招抚制置使己亥曹彬收下峡口闰月己酉克池州丁巳败江南军于铜陵壬戌彬等拔芜湖当涂两县驻军采石癸亥诏 
减湖南新制茶甲子辥居正等上五代史丁卯彬败江南军于采石十一月丁亥免蒲陕晋绛同解六州逋赋关西诸州免其半己丑知汉阳军 
李恕败江南水军于鄂甲午彬败江南军于新竹砦十二月己酉彬败江南军于白鹭洲甲子吴越王帅师围常州寻拔利城砦丙寅彬败江南 
军于新林港庚午北汉寇晋州守臣武守琦败之于洪洞壬申吴越王败江南军于常州北界
　　八年春正月丙子知池州樊若水败江南军于州界田钦祚败江南军于溧水庚寅曹彬拔升州城南水砦二月癸丑彬败江南军于白鹭 
洲乙卯拔升州关城甲子知扬州侯涉败江南军于宣化镇三月庚寅彬败江南军于江北己亥辽遣使者来议和知潞州药继能拔北汉鹰涧 
