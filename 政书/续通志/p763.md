<!-- { "loadSidebar": true } -->
　　韩缜字玉汝登进士第签书南京判官仁宗以水灾求直言缜上疏曰今国本未立无以系天下心此阴盛阳微之应词极剀切刘沆荐其 
才命编修三班敕前此武臣不执亲丧缜建言三年之服古今通制晋襄衰墨从戎事出一时遂着令自崇班以上听持服为殿中侍御史参知 
政事孙抃持禄充位权陕西转运副使辥向赴阙枢密院辄画旨除为真刘永年以外戚除防御使内侍史志聪私役皇城亲从缜皆极论之帝 
为罢抃寝向与永年之命而正志聪罪迁侍御史度支判官出为两浙淮南转运使移河北夏谅祚死子秉常嗣遣使求封册朝廷方责夏人不 
修职贡欲择人诘其使缜适陛辞神宗命之往缜至驿问罪使者引服迨夜奏上帝喜改使陕西入知审官西院直舍人院以兄绛执政改集贤 
殿修撰盐铁副使以天章阁待制知秦州赏宴客夜归指使傅勍被酒误随入州宅与侍妾遇缜怒令军校以铁裹杖棰杀之勍妻持血衣挝登 
闻鼓以诉坐落职分司南京秦人语曰寍逢乳虎莫逢玉汝其暴酷如此久之还待制知瀛州熙寍七年辽使萧禧来议代北地界召缜报聘令 
持图牒致辽主不克见而还知开封府明年禧再至诏乘驿诣河东与禧分画以分水岭为界复命为枢密都承旨还龙图阁直学士元丰五年 
官制行易大中大夫同知枢密进知院事哲宗立拜尚书右仆射兼中书侍郎首相蔡确与章惇谋诬东朝及确为山陵使缜暴其奸状由是东 
朝及外廷悉知之确使还欲以其属高遵惠张琎韩宗文为美官宣仁后以访缜缜曰遵惠为太后从父琎者中书郎璪之弟宗文臣侄也今擢 
用非次则是君臣各私其亲何以示天下乃止元佑元年御史中丞刘挚谏官孙觉苏辙王觌论缜才鄙望轻在先朝为奉使割地六百里以遗 
契丹边人怨之切骨不可使居相位章数十上罢为观文殿大学士知颍昌府移永兴河南拜安武军节度使知太原府易节泰寍军请老为西 
太一宫使以太子太保致仕绍圣四年卒年七十九赠司空谥曰庄敏缜外事庄重所至以严称虽出入将相而寂无功烈厚自奉养世以比晋 
何曾云子宗武

　　韩宗武

　　 韩宗武

　　宗武第进士韩忠彦镇瀛州辟为河间令值河溢增堤护城吏率兵五百伐材近郊虽墓木亦不免父老遮道泣宗武入府白罢之徽宗即 
位为秘书丞因日食上疏言近世事有微渐而不可不察者五大臣不畏公论小臣趋和附下一也人主怠于政事威柄下移怨讟归上二也左 
右无辅拂之士守边无御侮之臣三也开境土以速边患耗赋财以敝民力四也岁谷不登仓庾空竭民人流亡盗贼数起五也诚愿躬览权纲 
收还威柄敷言奏功考察名实不以侍御之好钟鼓之娱为乐仁祖恻怛至诚以收天下之心神宗厉精不息以举天下之事皆所宜法不报哲 
宗将附庙中旨索省中书画甚急宗武言先帝祔庙陛下哀慕方深而丹青之玩取索不已播之于外惧损圣德陛下践祚如日初升当讲劘典 
训开广圣学好玩易志正古人所戒也疏入皇太后见之怒曰是皆内侍数辈所为尔欲尽加罚帝委曲申救乃己明日太后对宰相奖叹令俟 
谏官员阙即用之寻除都官员外郎改开封府推官丐外为淮南转运判官前使者贷上供钱禁庭遣使来索宗武奏其状词极鲠切坐贬秩罢 
归久之蔡京欲以知颍州帝语秘书事京不敢复言遂致仕官累大中大夫年八十二卒

　　△包拯

　　包拯字希仁庐州合肥人也始举进士除大理评事出知建昌县以父母皆老辞不就得监和州税父母又不欲行拯即解官归养后数年 
亲继亡拯庐墓终丧犹徘徊不忍去久之赴调知天长县有盗割人牛舌者主来诉拯曰第归杀而鬻之寻复有来告私杀牛者拯曰何为割牛 
舌而又告之盗惊服徙知端州迁殿中丞端土产砚前守缘贡率取数十倍以遗权贵拯命制者才足贡数岁满不持一砚归寻拜监察御史里 
行改监察御史时张尧佐除节度宣抚两使右司谏张择行唐介与拯共论之语甚切建言国家岁赂契丹非御戎之策宜练兵选将务实边备 
又请重门下封驳之制及废锢赃吏选守宰行考试补荫弟子之法当时诸道转运加按察使其奏劾官吏多摭细故务苛察相高尚吏不自安 
拯于是请罢按察使出使契丹契丹令典客谓拯曰雄州新开便门乃欲诱我叛人以利疆事耶拯曰涿州亦尝开门矣刺疆事何必开便门哉 
其人遂无以对厯三司户部判官出为京东转运使徙陕西又徙河北入为三司户部副使秦陇斜谷务造船材木率课取于民又七州出赋河 
桥竹索恒数十万拯皆奏罢之契丹聚兵近塞边郡稍警命拯往河北调发军食拯曰漳河沃壤人不得耕邢洺赵三州民田万五千顷率用牧 
马请悉以赋民从之解州盐法率病民拯往经度之请一切通商贩除天章阁待制知谏院数论斥权贵大臣请罢一切内除曲恩又列上唐魏 
郑公三疏愿置之坐右以为龟鉴又上言天子当明听纳辨朋党惜人才不主先入之说凡七事请去刻薄抑侥幸正刑名戒兴作禁妖妄朝廷 
多施行之除龙图阁直学士河北都转运使尝建议无事时徙兵内地不报至是请罢河北屯兵分之河南兖郓齐濮曹济诸郡设有警无后期 
之忧借曰戍兵不可遽减请训练义勇少给糇粮每岁之费不当屯兵一月之用一州之赋则所给者多矣不报徙知瀛州诸州以公钱贸易积 
岁所负十余万悉奏除之以丧子乞便郡知扬州徙庐州迁刑部郎中坐失保任左授兵部员外郎知池州复官徙江寍府权知开封府迁右司 
郎中拯立朝刚毅贵戚宦官为之敛手闻者皆惮之人以包拯笑比黄河清童稚妇女亦知其名呼曰包待制京师为之语曰关节不到有阎罗 
包老旧制凡讼诉不得径造庭下拯开正门使得至前陈曲直吏不敢欺中官势族筑园榭侵惠民河以故河塞不通适京师大水拯乃悉毁或 
持地券自言有伪增步数者皆审验劾奏之迁谏议大夫权御史中丞奏曰东宫虚位日久天下以为忧陛下持久不决何也仁宗曰卿欲谁立 
拯曰臣不材备位乞豫建太子者为宗庙万世计陛下问臣欲谁立是疑臣也臣年七十且无子非邀福者帝喜曰徐当议之请裁抑内侍减节 
冗费条责诸路监司御史府得自举属官减一岁休暇日事皆施行张方平为三司使坐买豪民产拯劾奏罢之而宋祁代方平拯又论之祁罢 
而拯以枢密直学士权三司使欧阳修言拯所谓牵牛蹊田而夺之牛罚己重矣又贪其富不亦甚乎拯因家居避命久之乃出其在三司凡诸 
筦库供上物旧皆科率外郡积以困民拯特为置场和市民得无扰吏负钱帛多缧系间辄逃去并械其妻子者类皆释之迁给事中为三司使 
数日拜枢密副使顷之迁礼部侍郎辞不受寻以疾卒年六十四赠礼部尚书谥孝肃拯性峭直恶吏苛刻务敦厚虽甚嫉恶而未尝不推以忠 
恕也与人不苟合不伪辞色悦人平居无私书故人亲党皆绝之虽贵衣服器用饮食如布衣时尝曰后世子孙仕宦有犯赃者不得放归本家 
死不得葬大茔中不从吾志非吾子若孙也初有子名繶娶崔氏通判潭州卒崔守死不更嫁拯尝出其媵在父母家生子崔密抚其母使谨视 
之繶死后取媵子归名曰綖

　　△吴奎

　　吴奎字长文潍州北海人性强记于书无所不读举五经至大理丞监京东排岸庆厯宿卫之变奎上疏曰涉春以来连阴不解洪范所谓 
皇之不极时则有下伐上者今卫士之变起于肘腋流传四方惊骇羣听闻皇城司官六人其五己受责独杨怀敏尚留人谓陛下私近幸而屈 
公法且获贼之际传令勿杀而左右辄屠之此必其党欲以灭口不然何以不奉诏遂乞召对面论仁宗深器之再迁殿中丞策贤良方正入等 
擢太常博士通判陈州入为右司谏改起居舍人同知谏院每进言惟劝帝禁朿左右奸幸内东门阑得赂遗物下吏研治而开封用内降释之 
奎劾尹魏瓘出瓘越州彭思永论事诏诘所从受奎言御史法许风闻若穷核主名则后谁敢来告以事是自涂其耳目也上为罢不问郭承佑 
张尧佐为宣徽使奎连疏其不当承佑罢使出尧佐河中皇佑中颇多灾异奎极言其征曰帝王之美莫大于进贤退不肖今天下皆谓之贤陛 
下知之而不能进天下皆谓之不肖陛下知之而不能退内宠骄恣近习回挠阴盛如此寍不致大异乎唐介论文彦博指奎为党出知密州加 
直集贤院徙两浙转运使入判登闻检院同修起居注知制诰奉使契丹会其主加称号要入贺奎以使事有职不为往归遇契丹使于涂契丹 
以金冠为重纱冠次之故使事者相见其衣服轻重必相当至是使者服纱冠而要奎盛服奎杀其仪以见坐是出知寿州至和三年大水诏中 
外言得失奎言陛下在位二十四年储嗣未立此事不宜优游愿蚤裁定定之不速致宗祀无本郁结羣望推之咎罚无大于此帝感其言拜翰 
林学士权开封府圭达于从政应事敏捷吏不敢欺富人孙氏辜榷财利负其息者至评取物产及妇女奎发孙宿恶徙其兄弟于淮闽豪猾畏 
敛居三月治声赫然除端明殿学士知成都府以亲辞改郓州复还翰林拜枢密副使神宗初立奎父丧终制以故职还朝踰月参知政事时己 
召王安石辞不至帝顾辅臣曰安石厯先帝朝召不赴颇以为不恭今又不至果病耶有所要耶曾公亮曰安石文学器业不敢为欺奎曰臣尝 
与安石同领郡牧见其护短自用所为迂阔万一用之必紊乱纲纪乃命知江寍奎尝进言陛下在推诚应天天意无他合人心而己若以至诚 
格物物莫不以至诚应则和气之感自然而致今民力困极国用窘乏必俟顺成乃可及他事帝王所职惟在于判正邪使君子常居要近小人 
不得以害之则自治矣帝因言尧时四凶犹在朝奎曰四凶虽在不能惑尧之聪明圣人以天下为度未有显过固宜包容但不可使居要近地 
尔帝然之御史中丞王陶以论文德不押班事诋韩琦奎状其过诏除陶翰林学士奎执不可陶又疏奎阿附陶既出奎亦以资政殿大学士知 
青州司马光谏曰奎名望清重今为陶绌奎恐大臣皆不自安各求引去陛下新即位于四方观听非宜帝乃召奎归中书及琦罢相竟出知青 
州明年卒年五十八赠兵部尚书谥曰文肃奎喜奖廉善有所知辄言之言之不从不止也少时甚贫既通贵买田为义庄以赒族党朋友没之 
日家无余资诸子至无屋以居当时称之

　　△赵抃

　　赵抃字阅道衢州西安人进士及第为武安军节度推官知崇安海陵江原三县通判泗州濠守给士卒廪赐不如法声欲变守惧日未入 
辄闭门不出转运使檄抃摄治之抃至从容如平时州以无事翰林学士曾公亮未之识荐为殿中侍御史弹劾不避权幸声称凛然京师目为 
铁面御史其言务欲朝廷别白君子小人以为小人虽小过当力遏而绝之君子不幸诖误当保全爱惜以成就其德温成皇后之丧刘沆以参 
知政事监护及为相领事如初抃论其当罢以全国体又言宰相陈执中不学无术且多过失宣徽使王拱辰平生所为及奉使不法枢密使王 
德用翰林学士李淑不称职皆罢去吴充鞠真卿刁约以治礼院吏马遵吕景初吴中复以论梁适相继被逐抃言其故悉召还吕溱蔡襄吴奎 
韩绛既出守欧阳修贾黯复求郡抃言近日正人端士纷纷引去侍从之贤如修辈无几今皆欲去者以正色立朝不能谄事权要伤之者众耳 
