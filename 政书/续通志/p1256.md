<!-- { "loadSidebar": true } -->
节度事管内观察处置云南八国招抚等使东川顾彦朗卒弟彦晖立唐遣宦者宗道弼赐彦晖东川旌节绵州刺史常厚执道弼以攻梓州自 
彦朗死建欲图并东川而未有以发乃遣李简王宗涤等讨厚戒之曰兵破厚彦晖必出犒师既与俱来无烦吾再举也简败厚于锺阳厚走还 
绵州以唐旌节还道弼而出之彦晖已得节辞疾不出犒军干宁二年建遣王宗涤攻之宗涤败彦晖于楸林斩其将罗璋遂围梓州三年昭宗 
遣宦者袁易简诏建罢兵乃还成都黔南节度使王肇 【通鉴武泰军节度使王建肇】 以其地降建四年宗涤复攻东川别遣王宗侃等取 
渝泸州五月建自将攻东川昭宗道谏议大夫李洵 【按前云昭宗遣左谏议大夫李珣为两川宣谕使此云遣谏议大夫李洵恐系一人为 
珣与洵之讹但通鉴此处亦作李洵与欧史同今仍原文】 判官韦庄宣谕两川诏建罢兵建不奉诏乃责授建南州刺史以李茂贞代建茂贞 
拒命乃复建官爵十月建攻破梓州彦晖自杀建以王宗涤为东川留后唐即拜为节度使于是并有两川地时凤翔李茂贞兼据梁洋秦陇数 
侵建天复元年宦者韩全诲等劫天子幸凤翔梁兵围之茂贞求与梁和建闲遣人聘岐许出兵为援劝勿和令王宗涤将兵五万声言迎驾以 
攻兴元执节度使李继业 【通鉴作李继密】 武定节度使拓拔思敬遂以其地降建于是并有山南西道荆南成汭死襄州赵匡凝遣其弟 
匡明袭据之建乘闲攻下夔施忠万四州三年八月唐封建蜀王四年唐还都洛阳改元天佑建与唐隔绝不通故仍称天复天复六年进取归 
州于是并有三峡七年梁灭唐遣使谕建建不纳因驰檄四方会兵讨梁怕不应秋九月建即皇帝位以明年为武成元年国号蜀封其诸子为 
王以王宗佶为中书令韦庄为左散骑常侍判中书门下事唐袭为枢密使郑骞为御史中丞张格王锴为翰林学士周博雅为成都尹武成元 
年正月祀天南郊大赦以王宗佶为太师罢政事宗佶建养子后建子元懿等稍长宗佶心不自安与郑骞等谋作乱求为大司马总六军开元 
帅府凡军事便宜行而后闻建心疑之未许复为唐袭所谗建益疑其反宗佶入奏事请不已遂叱卫士扑杀之并赐骞死六月以遂王宗懿为 
皇太子武成二年颁永昌厯三年十二月大赦改明年为永平元年李茂贞自山南入于蜀地狭势孤乃与建和以其子娶建女因求山南故地 
建怒不与以王宗侃为北路都统宗佑宗贺唐袭为三面招讨使以攻岐战于青泥宗侃败绩退保西县为茂贞兵所围建自将击败之岐兵解 
去建至兴元而还初田令孜之为监军也盗唐传国玺入蜀埋之二年尚食使欧阳柔治令孜故第得之以献梁遣光禄卿卢玭来聘推建为兄 
其印文曰大梁入蜀之印宰相张格曰唐故事奉使四夷其印文曰大唐入某国之印今梁以兄事陛下奈何卑我建怒欲杀梁使者格曰此梁 
有司之过尔不可以绝两国欢已而梁太祖崩建遣将作监李纮吊之遂刻其印文曰大蜀入梁之印三年太子元膺 【初名宗懿更名宗坦 
复更元膺】 杀太子少保唐袭膺猳喙龋齿多材艺年十七为皇太子判六军创天武神机营开永和府置官属唐袭建之嬖也元膺易之屡谑 
于朝建惧其交恶乃出袭为兴元节度使已而罢归元膺廷疏其恶建益不悦是月七夕元膺召诸王大臣置酒而集王宗翰枢密使潘峭翰林 
学士毛文锡不至元膺怒明日入白建言峭及文锡离闲诸王建怒将罪峭等元膺出而袭入建问之袭曰太子将谋乱欲召诸王诸将以兵锢 
之然后举事建疑之袭请召屯营军入卫元膺闻袭召兵以为诛已召大将徐瑶常谦率兵拒袭战于神武门袭中流矢坠马死 【按通鉴载 
元膺率徐瑶常谦攻袭于清风楼遂至城西斩之十国纪年云元膺遣天武将唐据帅亲兵逐袭至城西斩之九国志云瑶谦等以所部兵挟元 
膺以逐唐袭建急召宗侃等讨寇乃逐唐袭至城西斩之又自大安门登陴入攻瑶谦等与欧史互异】 建遣王宗贺以兵讨之元膺兵溃乃匿 
跃龙池舰中明日出丐食蜀人识之以告建遣宗翰招谕之已为卫兵所杀建乃立郑王宗衍为太子四年荆南高季昌侵蜀巫山遣嘉王宗寿 
败之于瞿唐杀黔南节度使王宗训南蛮攻掠界上遣夔王宗范败之于大渡河五年遣王宗俦等攻岐取秦凤阶成四州至大散关梁叛将刘 
知俊在岐以其族来奔十二月改明年元曰通正通正元年遣王宗绾等率兵十二万攻岐取陇州八月起文思殿购羣书实之以内枢密使毛 
文锡为文思殿大学士十二月改明年元曰天汉国号汉天汉元年杀刘知俊十二月大赦改明年元曰光天国复号蜀光天元年六月建卒建 
性诈妄好为谶纬诡怪之说自天复七年巨人见青城山凤凰见万岁县黄龙见嘉阳江而诸州皆言甘露白鹿白雀龟龙之瑞于是遂僭号两 
川希旨者乃争言符瑞麟凤驺虞合穗连理之属史不绝书晚多内宠贤妃徐氏与妹淑妃用事交结宦者唐文扆等文扆判六军事无大小皆 
取决及建疾以兵入宿卫谋尽去建故将大臣皆不得入见宗弼等排闼入言文扆却为变乃杀之建因以老将大臣多许昌故人必不为太子 
用乃以宦者宋光嗣为枢密使判六军建卒谥曰神武圣文孝德明惠皇帝庙号高祖

　　△王衍

　　衍字化源建第十一子旧名宗衍既立去宗名衍初封郑王其母徐贤妃也元膺死徐妃与宦者唐文扆教相士言衍相最贵又讽宰相张 
格赞成之由是得立为太子及嗣立尊母贤妃为皇太后徐淑妃为皇太妃衍年少荒淫委政于宦者宋光嗣光葆景润澄王承休欧阳晃田鲁 
俦等而以韩昭潘在迎顾在珣严旭等为狎客起宣华苑与诸狎客妇人日夜酣饮其中尝以九日宴宣华苑嘉王宗寿以社稷为言言发流涕 
韩昭等曰嘉王酒悲尔诸狎客其以慢言谑嘲之衍不能省也尝与太后太妃游青城山宫人衣服皆画云霞望之飘然若仙衍自作甘州曲述 
其状上下山谷闲尝自歌而使宫人和之明年改元干德干德元年正月祀天南郊大赦二年北巡至于西县旌旗戈甲连亘百余里不绝所在 
供亿人不堪命三年正月还成都六年以王承休为天雄军节度使承休以宦者得幸妻严氏有绝色衍通之以故得镇时唐庄宗灭梁遣李严 
聘蜀见其人物富盛而衍骄淫归乃献策伐蜀明年唐魏王继岌郭崇韬来伐是岁衍改元咸康衍游幸无度十月将幸秦州行至绵谷而唐师 
入境衍惧遽还留王宗弼守绵谷遣王宗勋宗俨宗昱率兵以拒唐师宗勋等至三泉望风退走衍诏宗弼诛宗勋等宗弼反与宗勋等合谋送 
款衍还至成都御文明殿与羣臣相对涕泣宗弼亦自绵谷驰归登太玄门严兵自卫衍往劳之宗弼骄慢无礼已而劫迁衍于天启宫 【通 
鉴作西宫】 收玺绶衍即上表乞降继岌至成都衍君臣面缚舆榇出降于七里亭庄宗召衍入洛赐诏许以封爵誓不背约衍奉诏忻然就道 
率其宗族及伪宰相王锴张格庾传素许寂翰林学士李昊等及诸将佐家属数千人以东行至秦川驿庄宗用伶人景进计遣宦者向延嗣族 
之衍母徐氏临刑呼曰吾儿以一国迎降反以为戮信义俱弃吾知其祸不旋踵矣衍妾刘氏有色行刑者将免之刘氏曰国家丧亡义不受辱 
遂就死当衍为泾乱嘉王宗寿常切谏之后为武信军节度使唐师伐蜀所在迎降继岌以书招之独宗寿不从闻衍降大恸从衍东迁至岐阳 
赂守者得入见衍衍泣曰早从王言岂有今日衍死宗寿亡入熊耳山天成二年出诣京师上书求收藏衍宗族明宗嘉之封衍顺正公许以诸 
侯礼葬宗寿得王氏十八丧葬之长安南三赵村 【徐无党曰据前蜀书运厯图九国志皆云建以唐大顺二年入成都为西川节度使天复 
七年九月建号明年正月改元武成今以为定惟旧五代史云龙纪元年入成都天佑五年建号改元者谬也至后唐同光三年蜀灭则诸书皆 
同自大顺二年至同光三年凡三十五年】

　　△附

　　王宗涤
　　王宗弼

　　 王宗涤

　　王宗涤本姓华名洪颍州人从建为威信都指挥使与李简等拒杨守厚于梓州功居多又攻破杨晟于彭州杨守亮于阆州已又败顾彦 
晖于楸林迁邛州刺史复将兵攻东川建嘉其功更姓名与诸子齿命为东川留后宗涤言东川封疆五千里文移往还动淹时日请分遂合泸 
渝昌五州列为一镇建表其说于朝置武信军于遂州未几唐授宗涤为东川节度使久之加同平章事破李继业于兴元唐即诏为山南东道 
节度使宗涤有勇略得将士心建甚忌之会成都作府门绘以朱丹国人谓之画红楼建以宗涤姓名应之而王宗佶等疾其功复构飞语建召 
宗涤诘责之宗涤曰三蜀略平大王听谗杀功臣可矣建令亲随指挥使唐袭饮以酒缢杀之成都为之罢市建称帝乃复其官爵

　　 王宗弼

　　王宗弼本姓魏字弘夫建立为假子更令姓名杨守厚攻梓州建遣华洪等救顾彦晖谋因犒师执之宗弼乃以密语泄之彦晖建不为意 
待之如初已而从攻东川为东川兵所擒彦晖念旧恩畜为子及彦晖败复归于建累官兼中书令充北面行营招讨使建病且剧以宗弼沉静 
多谋召为马步军都指挥使同受遣诏衍立命宗弼守太师兼中书令判六军辅政封巨鹿王进封齐王时后主不亲政事内外迁除皆出自宗 
弼纳贿行私上下咨怨唐兵入境会王宗勋等师至三泉李绍琛逆战宗勋等败走衍遂令宗弼守利州且令诛宗勋等时郭崇韬遣宗弼等书 
为陈利害绍琛未到利州宗弼遽弃城引兵归宗勋等追及于白艻宗弼探怀中诏书示之曰宋光嗣令我杀尔曹因相持而泣遂合谋送款于 
唐宗弼归至城都严兵自卫巳而劫迁于天启宫又使亲吏于义兴门邀取内库金帛收成都尹韩昭宦者宋光嗣景润澄欧阳晃等杀之函首 
送唐师自称权西川兵马留后使其子承班以衍后宫及珍玩赂继岌及崇韬求西川节度使继岌曰此我家物也奚以献为居数日宋光葆自 
梓州来诉宗弼诬杀光嗣等又崇韬征犒军钱数万缗于宗弼靳不与士卒怨怒夜纵火喧噪崇韬欲杀宗弼以自明曰继岌收宗弼及宗勋宗 
渥数其不忠之罪族诛之国人争食宗弼之肉顷刻而尽 【按五代史前蜀世家诸伪臣俱无附传考王建开蜀王宗涤功居最其亡也王宗 
弼实为祸首两人事迹显著应列为附传今并据十国春秋增补】

　　钦定续通志卷五百九十六

　　●钦定续通志卷五百九十七　载记四

　　载记 【四】

　　后蜀

　　○后蜀

　　孟知祥　　昶　　 【附】 高彦俦　赵崇韬　王昭远　李昊

　　孟知祥
　　孟昶
　　附

　　△孟知祥

　　孟知祥字保胤邢州龙冈人其叔父迁当康末据刑洺磁三州为晋所虏晋使守泽潞梁兵攻晋迁以泽潞降梁知祥父道独留事晋及知 
祥壮晋王以其弟克让女妻之以为左教练使庄宗为晋王以为中门使前此为中门使者多以罪诛知祥惧罪求他职因荐郭崇韬自代庄宗 
以为马步军都虞侯同光元年以太原为北京授知祥太原尹北京留守魏王继岌伐蜀郭崇韬为招讨使崇韬临诀白庄宗曰即臣等平蜀陛 
下择帅守西川无如孟知祥者及破蜀庄宗遂以为成都尹剑南西川节度副大使四年正月知祥至成都而崇韬己死继岌引军东归先锋康 
