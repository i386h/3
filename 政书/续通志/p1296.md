<!-- { "loadSidebar": true } -->
年十二月己亥遂称帝改元天正是时世宗即位使元帅左都监乌哲库同知北京留守事完颜果济救临潢昼夜兼行比至贼已解围去攻泰 
州押军明安乌克逊阿里布力战击贼贼乃退走城赖以完大定二年正月右副元帅完颜默音率诸军北征斡罕自泰州往攻济州钦邀粮运 
默音与右监军完颜福寿左都监乌哲库合兵图克坦克宁等为左翼赫舍哩志宁等为右翼至珠格崖尽委辎重赍数日粮轻骑袭之契丹吉 
勒扎来降知贼辎重相去仅八十里用其计乘夜亟发迟明与贼近整兵少憩斡罕知之即还救遇于长泺贼骑突出左翼间图克坦克宁设伏 
射却之万户襄别与贼战贼阵动麾军乘之突出其后贼不能支遂却襄与大军合整阵力战忽反风扬砂石贼阵乱官军驰击大破之斡罕率 
众西走追及于霿■〈雨上松下〉河贼已济毁其津口赫舍哩志宁军先至不克渡乃对岸为疑兵于下流渡河值支港两岸斗绝且泞淖命 
军士束柳填港而过贼众奄至志宁整阵力战流矢中左臂大军毕至贼据上风纵火乘烟击官军官军并力合战会天降雨风止奋击大败之 
图克坦克宁追奔十五里渡溪涧贼反旆来攻大军至贼遂引去默音不复追讨驻军白泺斡罕攻懿州不克遂残破川州将遯于山西诏发骁 
骑等军四万元帅左都监高忠建总兵乌库哩芬彻乌凌阿萨喇宗宁等皆为万户宗亨为北京路都统完颜连吉为副统会元帅府讨击之以 
赫舍哩志宁为元帅右监军尚书右丞布萨忠义愿效死力除边患拜平章政事兼右副元帅宗叙为兵部尚书宗尹为河南路统军使富察世 
杰为西北路副统从忠义征行罢默音为同判大宗正事又以完颜思敬为都统将兵五千会燕子城时斡罕西走和托众尚八万忠义高忠建 
军与贼遇万户扎拉芬彻为左翼宗亨统之宗宁萨喇为右翼宗叙统之夹河为阵贼渡河以兵四万余先犯左翼军扎拉奋击败之以四万众 
与右翼军战宗亨世杰指画失宜阵乱宗叙以右翼军来救贼乃去忠义志宁以大军追及于诺尔岭西陷泉先据南冈左翼军自冈为阵迤逦 
而北步军继之右翼军继步军北引而东作偃月阵步军居中骑兵据其两端使贼不见首尾贼击右翼军乌雅扎拉力战贼稍却志宁与瓜尔 
佳清臣乌凌阿萨喇道拉合战贼大败大军逐北人马相蹂践死陷泉皆平俘斩万计生擒其弟大王诺尔斡罕仅与数骑脱去复收合散卒遂 
入奚部时时出寇苏勒库淀古北口兴化之间诏完颜默音富察乌哩页富察富埒珲御之完颜思敬以所部兵会讨高忠建破奚于栲栳山及 
招降旁近六营 【按诸将平斡功俱见本传独高忠建未载兹据本纪补】 时贼将降者甚众余多疫死无复鬬志斡罕势穷谋自羊城道西 
奔夏国追益急众多亡去乃北走沙陀志宁获贼朔和卓释弗杀纵还贼中与锡勒塔千执斡罕诣思敬降并获其母苏尼及其妻子追余党悉 
获之献俘京师斡罕枭首于市磔手足分悬诸京府其母及妻子皆戮瓜里扎巴率众南走宗亨追及之扎巴诈称降宗亨信其言不与戢扎巴 
绐曰瓜里惊走愿追之纵去遂奔于宋后宋李世辅用之颇为边忠

　　△国用安 

　　国用安先名安用本名齩儿淄州人红袄贼党也归元为都元帅天兴元年徐州埽兵总领王佑义胜军都统丰绅总领张兴作乱安用率 
兵入徐斩张兴以丰绅主徐州既而徐邳海三州皆归安用元将何勒楚尔闻之大怒遣张进等率兵入徐欲图安用安用惧劫杀张进乃会山 
东诸将及徐宿邳主帅刑马结盟誓归金既盟诸将皆散去安用遂同王德全刘安国托从宜众僧努自通于朝廷众僧努奏安用以数州反正 
功甚大且其兵强盛国家果欲倚用非极品重权不足以坚其心未报安用率兵攻海州未至众稍散去安国因劝赤心归国而安用亦自知反 
复失计于是复金朝衣冠未几朝廷遣近侍局直长因世英都事高天佑持诏至邳以安用平章政事兼都元帅京东山东等路行尚书省事封 
兖王锡姓完颜改名用安用安始闻使者至犹豫未决出见使者跪揖如等夷坐定语曰子向随元兵攻汴尝于开阳门下与侯挚议内外夹击 
朝廷无一人敢决者若从吾计出军中兴久矣今日悔将何及言竟而起既而选人取锡物遍观之喜见颜色设宴拜授如朝仪遣主事常谨奉 
表入谢帝复遣世英天佑赐以铁券虎符龙文衣玉鱼带弓矢封赠其父母妻诰命及郡王宣世袭宣信牌玉免鹘带各十听同盟可赐者赐之 
用安迎受始有入援意闻帝将迁蔡州遣人以蜡书言六不可莫如权幸山东山东富庶甲天下东连沂海西接徐邳南扼盱楚北控淄齐若銮 
舆少停臣仰赖威灵河朔可传檄而定帝以示宰臣奏用安反复本无匡辅志议遂寝初世英等过徐王德全刘安国说留郡王宣世袭宣玉带 
各二由是与用安有隙又惧为所图皆不听其节制用安必欲取山东累征徐宿兵不应用安怒令杜政丰绅以取粮为名袭徐宿德全觉之就 
留不遣会诏征兵东方故用安假朝命声言入援檄刘安国为前锋亲率兵驻徐州城下招德全德全终不出安国既至宿州用安复召还安国 
不从独与众僧氻赴援用安使人劫杀之遂攻徐州不下退归涟水因世英以用安终不赴援乃还朝至宿州遇元兵不屈而死事闻赠汝州防 
御使既而用安军乏食乞粮于宋宋阳许之即改从宋衣元东平万户扎拉至涟水遂降复叛归宋元兵围沛用安往救之败走徐州会移兵攻 
徐用安投水死

　　△时青 

　　时青滕阳人与叔父全俱为红袄贼承赦来降兴定初青为济州义军万户全为行枢密院经厯二年全驰驿过东平青来见告将叛入宋 
全秘之宋人置之淮南屯龟山有众数万四年泗州行元帅府赫舍哩约赫德遣人招之青以书来乞赦罪假邳州屯兵当袭取盱眙尽定淮南 
以赎昔过约赫德为奏其事诏封滕阳公本处兵马总领元帅兼宣抚使青潜表陈谢复请邳州不得仍为宋守五年青夜袭破泗州西域提控 
王禄遇害是时时全为同签枢密院事朝廷不知止称宋人诏全往督兵取之全至获红袄贼诘问知青所为遂杀其人以灭口约赫德昼夜力 
战提控鄂尔多设伏掩击青兵大败流矢中其目夜拔众走遂复西城元光元年全与元帅左监军额尔克伐宋由颍寿渡淮败宋人于高塘市 
攻固始县破宋庐州将焦思忠兵时青受宋诏与相拒全匿其事兵还距淮二十里诸军将渡全矫称密诏留收淮南麦众惑之额尔克谓全曰 
今淮水浅狭可以速济若暑雨暴涨宋乘其后不得归矣全力拒之夜大雨明日淮水暴涨乃为桥渡军宋兵袭之桥坏全以轻舟先济士卒皆 
覆没宣宗乃下诏诛之

　　钦定续通志卷六百二十五

　　●钦定续通志卷六百二十六　叛臣传七

　　叛臣传

　　元

　　○元 

　　李璮　　　　天文统　　　阿勒呼木特穆尔

　　李璮 
　　王文统 
　　阿勒呼木特穆尔 

　　△李璮 

　　李璮小字松寿潍州人李全子也或曰璮本衢州徐氏子父尝为扬州司理参军全养之为子完颜十六年全叛宋举山东州郡附元太师 
国王博啰承制拜全山东淮南楚州行省而以其兄福为副元师太宗三年全攻宋扬州败死璮袭益都行省得专制其地朝廷数征兵辄诡辞 
不至宪宗七年调其兵赴行在璮亲诣帝言益都乃宋航海要津分军非便帝然之命归取涟海数州璮遂发兵攻拔涟水相连四城大张克捷 
之功世祖即位加江淮大都督璮言近获生口知宋调兵将攻涟水且谍见许浦射阳湖舟舰相望势欲出胶西向益都请缮城堑为备诏出金 
符十银符五授之赏将士凡蒙古汉军之在边者咸听制制璮复扬言宋吕文德合淮南兵七万五千来攻涟水且规筑堡以临我及得贾似道 
吕文德书辞甚悖傲知朝廷近有内顾忧必将肆志于我乞选将益兵臣当帅先渡淮以雪慢书之辱执政得奏论以朝廷方通和议边将惟当 
固守封圉且南人用间其诈非一彼既不至毋或妄动璮因上将校冯泰等功状诏出益都官银分赏之中统二年正月璮言于行省谓宋人聚 
兵粮数十万列舰万三千艘于许浦以侵内郡而宣抚司转输不继恐一日水陵道绝缓急莫报请选精骑倍道来援表里协攻乘机深入江淮 
可图也既而来献涟水捷诏复加奖谕仍给金符十七银符二十九增赐将士璮辄发兵修益都城堑且报宋人来攻涟水诏遣阿实克布哈等 
悉兵赴援璮遂请节制诸道所集兵马且请益军器诏给矢十万三年四月又以贾似道诱总管张元进等书来上 【按李璮获书事元世祖 
纪作三年正月与此异】 盖璮专制山东者三十余年前后所奏数十事皆恫疑虚喝挟敌国以要朝廷而自为完缮益兵计初遣其子彦简内 
质用私驿逃归璮遂反以涟海三城献宋歼蒙古戍兵引麾下具舟舰攻益都入之发府库以犒其党寻寇蒲台民闻璮反皆入保城郭或奔窜 
山谷自益都至临淄数百里寂无人声下诏暴其罪命诸军讨之璮盗据济南复命史枢阿珠帅师前往璮帅众出掠辎重将及城官军邀击大 
败之璮退保济南五月筑环城围之璮自是不得出犹日夜拒守取城中子女赏将士以悦其心且分军就食民家尽发其盖藏不足则家予之 
盐令杀人为食于是人情溃散各什伯相结缒城出降璮知城且破乃手刃爱妾乘舟入大明湖自投水中水浅不得死为官军所获缚至诸王 
哈必齐帐前丞相史天泽请速诛之以安反侧遂与蒙古军官囊嘉特并诛焉

　　△王文统 

　　王文统字以道益都人少时读权谋书好以大言撼人遢千诸侯无所遇乃往见李璮璮与语大悦留置幕府命其子彦简师事之文统即 
以女妻璮由是军旅之事咸与谘快岁上边功虚张敌势以固其位用官物树私恩取宋涟海二郡皆文统谋也世祖即位有荐其才智者亟召 
用之命为平章政事委以更张庶务建元为中统立十路宣抚司示以条格欲差发办而民不扰盐课不失常额交钞无致阻滞更造中统元宝 
交钞立互市于颍州涟水光化军 【按大方通鉴云文统初造通行交钞以丝为本以革诸路行用钞法之弊其法以银五十两易丝钞千两 
继造中统通行元宝每一贯同交钞一两两贯同白银一两未及行而罢本传未载谨附识】 明年二月世祖在开平召行中书省事玛穆特与 
文统亲率各路宣抚使赴阙世祖自去秋亲征叛正额埒布格于北方凡民闲差发宣课盐铁等事一委文统裁处及振旅还宫未知可否改召 
文统等至责以成效复颁所议条格于各路申严私盐酒醋麫货等禁信任倍专文统为人忌刻初立中书省张文谦为左丞文谦素以安国利 
民自负凡议论建白辄相可否文统积不能平思有以陷之文谦竟以本职行大名宣抚事去姚枢窦默许衡皆世祖所敬信者文统讽世祖授 
三人为太子师傅官外佯尊之实不欲使朝夕备顾问也默尝与王鸮及枢衡同侍世祖面诋文统曰此人学术不正必祸天下不可处以相位 
世祖曰若是则谁可为者默以许衡对世祖不怿而罢文统内不自安潜蓄异谋及李璮反人言文统尝遣子荛与璮通音耗世祖召问曰汝教 
璮为逆积有岁年举朝皆知之朕今问汝所谋云何文统曰容臣悉书以上书毕命读之有曰蝼蚁之命苟获存全保为陛下取江南世祖曰汝 
