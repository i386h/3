<!-- { "loadSidebar": true } -->
　　汉有土军式侯宣义乐成式侯丁吾客宗室济北式王胡史表并作武与汉书异
　　敏疾也 【史记正义增多速也二字】
　　梁宗室建安侯正谥敏盖史传谥敏者自正始
　　捷克也 【史记正义无】
　　卫有■〈广外疌内〉伯史记音义■〈广外疌内〉音捷古■〈广外疌内〉捷二字通
　　载事也
　　弥久也

　　○史记正义增多谥

　　（臣）等谨按张守节史记正义所录周书谥法大致与周书同字义亦互有增损其一谥数义先后错出固不如周书编次之有纪然其 
文字之异如道德博闻曰文威强敌德曰武与孔晁注合小心畏忌曰僖与左传音义合慈惠爱亲曰孝与蔡邕独断合其余类此尚多则其字 
之讹误较周书为少固谥法之善本也考其义一百九十四条错出后文者二条增多于周书十条其谥字一百有一无周书胜勇糠携愿五谥 
增多君僖祁慧莫宪厚汤八谥内僖祁慧宪等谥皆厯代常用则固非张守节臆增矣今既以其与周书互异者注于各条之
　　下复取其增多之字逐条标列以补周书之阙焉赏庆刑威曰君从之成羣曰君
　　君字亦尊号不可为谥疑后人窜入
　　小心畏忌曰僖 【僖与厘通用见前厘字注】
　　怡典不杀曰祁 【独断祁或作震】
　　卫有石祁子楚文王舅为邓祁侯陈广州刺史沈君高亦谥祁
　　柔质受谏曰慧 【周书慧作惠】
　　北魏北平王元懋谥贞慧
　　德正应和曰莫
　　博闻多能曰宪 【周书宪作献】
　　汉临乐侯刘建始谥宪
　　思虑不爽曰厚 【周书厚作愿】
　　厚谥无考似愿字之讹然苏氏郑氏二谥俱收知周书旧有此谥传写讹脱致两字同一义耳
　　除残去虐曰汤
　　以名为谥盖汉世相传有此说亦如帝王王公之以尊号为谥耳罗泌谓汤谥杜预所增未然
　　景武也
　　申释景谥但景无武义恐误
　　布施也
　　亦因上谥义之文而转释之

　　○独断帝谥增多谥

　　（臣）等谨按周书及史记正义谥法百有余言言每兼数义独断止四十六言言各止一义其阙轶不全无疑然其名为帝谥帝谥者帝 
者之所取用非下此通用之谥可得而列晁公武序沈约贺琛谥法云沈约撰七百九十四条贺琛加妇人谥二百三十八条妇人既与丈夫异 
谥则臣下亦不得与天子同谥矣观其于文取经纬天地而不及勤学好问锡民爵位于武取克定祸乱而不及刚强直理刑民克服盖举其大 
而置其小固非天子莫能当之也其传本之善如慈惠爱亲曰孝怠政外交曰携俱可借以订周书之讹至其以黄尧舜等古帝王名为谥则固 
旧有此说非邕臆剙邕特未之削耳今亦循史记正义之例将增多字逐一标列加案辨证
　　靖民则法曰黄
　　翼善传圣曰尧
　　仁圣盛明曰舜
　　残人多垒曰桀
　　残义损善曰纣
　　（臣）等谨按以黄尧舜禹汤等字为谥出于汉初诸儒傅会后遂转相师述马融注尚书裴骃解史记皆祖之张守节录周书全篇犹窜 
入汤字一谥苏洵编定六家舍黄字而取尧舜禹汤桀纣则相传既久不以为非惟郑氏力辨谥法之起于周以尧舜禹汤桀纣为生名非死谥 
证以尚书咨女舜格女禹之文诚为确见今以其相沿已久姑附录于此云

　　钦定续通志卷一百十九

　　●钦定续通志卷一百二十　谥略中

　　谥略 【中】

　　宋苏洵嘉佑谥法增多谥
　　苏洵嘉佑谥法新义
　　郑樵谥略增多谥
　　明通用谥法增多谥

　　○宋苏洵嘉佑谥法增多谥

　　（臣）等谨按谥法之书自周书独断而后见于隋唐宋志及晁公武郡斋读书志者有刘熙谥法三卷沈约谥法十卷贺琛谥法五卷王 
彦威续古今谥法十四卷李涪谥法三卷范正周沅编六家谥法二十卷苏洵嘉佑谥法三卷皇佑谥录二十卷刘熙之书久轶今不可考沈约 
贺琛之书罗沁以为皆本于广谥晁公武谓沈约撰七百九十四条贺琛加妇人谥二百三十八条意其时去汉未远师承有自王彦威以下转 
相祖述必有可观惜其书今皆不存惟苏洵嘉佑谥法三卷见于本集其皇佑谥录亦缺如矣考洵于嘉佑六年与姚辟等承诏编定周公春秋 
广谥沈约贺琛扈蒙六家谥法八年上之意有所未尽乃又讲求六家外采今文尚书汲冢师春蔡邕独断诸书考其得失别为嘉佑谥法三卷 
谥录三十五卷 【宋史志二十卷应是南宋亡失】 曾巩谓其谥法藏于有司宗孟谓世不得传中秘独有之则书虽一人所为实一代之经 
制也今观其书于谥义多所增改如圣不可知曰神取之孟子穷理尽性曰圣取诸易系辞大而难名曰尧取诸论语仁圣盛明曰舜取之小戴 
记见于自注者甚明至其所列谥字删去周书帝皇王公侯德殇甄胜悫誉度知糠丑惑推长缪等十九谥史记君僖慧抗四谥独断黄字一谥 
增多贤禹章强以下七十谥郑樵云洵承诏编定六家谥法断然有所去取又云苏氏所取者百六十八谥所去者百九十八谥则其谥实一取 
于古无有臆剙足备汉魏以来之轶典爰取其增多字逐一标列仍以厯代经用者附证如左
　　行义合道曰贤
　　宋太祖女魏国大长公主谥贤肃鲁国大长公主谥贤靖盖贤谥自宋始用之
　　渊原通流曰禹受禅成功曰禹
　　于尧舜外增多禹盖亦旧儒附会相传已久者
　　法度明大曰章敬慎高亢曰章出言有文曰章
　　后汉孝章帝始谥章本纪注引谥法温克令仪曰章应是沈贺诸家相传有此义苏洵删
　　和而不流曰强中立不倚曰强守道不变曰强死不迁情曰强自胜其心曰强
　　梁光禄大夫江革谥强
　　致果杀敌曰毅强而能断曰毅
　　梁尚书左丞江子四元帝时谥毅盖谥毅之始见史传者
　　胜敌克乱曰壮武而不遂曰壮
　　史表有广严壮侯召欧博阳壮侯陈濞并于高祖六年十二月甲申受封侯此前史谥壮之始
　　好力致勇曰果
　　汉更始将军廉丹始谥果后周谥襄国公李端唐谥定州刺史于匡济亦用此
　　肇敏行成曰真不隐无屏曰真
　　唐睿宗谥大圣真皇帝考史记鲁世家有真公濞索隐曰真音慎本亦作慎则鲁公濞本谥慎传写误真也
　　思虑不爽曰原
　　周书作思虑不爽曰愿愿与原古通本书既改周书愿作原而又以弱无立志训愿则分为两谥矣未知何据
　　综善典法曰暠
　　行见中外曰显
　　周三十五传为显王疑是周公谥法所有周书失去者
　　含和无欲曰元
　　唐天宝十三载加睿宗谥为元真大圣大兴孝皇帝
　　德覆万物曰高
　　汉太祖谥高
　　功格上下曰光能绍前业曰光居上能谦曰光
　　后汉世祖皇帝谥光武章怀太子注引谥法曰能绍前业曰光唐上元元年追谥懿祖曰光皇帝
　　则天法尧曰大
　　三国吴孙权谥大皇帝
　　出类拔萃曰英
　　宋太宗女魏国大长公主谥英惠
　　多闻强识曰博
　　唐左武侯大将军窦抗本传谥密通典作谥博又秘书少监萧德言谥博
　　可以作圣曰睿
　　唐代宗沈皇后谥睿真穆宗谥睿圣
　　承命不迁曰世
　　治典不杀曰军
　　意深虑远曰赶
　　蓄义丰功曰仁慈民爱物曰仁克己复礼曰仁贵贤亲亲曰仁
　　敏事以敬曰慎沈静寡言曰慎
　　周有慎靓王鲁卫陈皆有慎公
　　奉义顺则曰礼恭俭庄敬曰礼
　　制事合宜曰义见利能终曰义除去天地之害曰义先君后己曰义取而不贪曰义
　　后汉光武帝姊新野长公主建武三年追谥节义盖谥义之始见史传者
　　守命共时曰信出言可复曰信
　　汉海阳齐信侯摇母余昌武靖信侯单宁并高祖六年受封盖谥信之始见前史者武帝时塞侯直不疑亦谥信
　　质直而好义曰达疏通中理曰达
　　隋岐州刺史郑译开皇十一年谥达盖谥达之始见史传者
　　含光得众曰宽
　　梁宗室广信侯萧瑛谥宽
　　才理审谛曰理
　　梁浔阳太守到洽谥理后周骠骑大将军合阳伯辥寘亦谥理盖理谥始用于南北朝时
　　中心乐易曰凯
　　后梁萧詧中书监安丰公蔡大宝谥文凯
　　避远不义曰清
　　北魏骁骑大将军刁双兴和三年谥清穆盖谥清之始见史传者
　　迁善改过曰益取于人以为善曰益
　　德性温恭曰基
　　后周广成郡公段永天和四年谥基
　　视民如子曰慈
　　宋宗室高密郡王赵德恭明道中谥慈哲
　　追改前过曰鼎
　　秉心塞渊曰深
　　德性宽和曰温
　　梁鸿胪卿顾协侍中王训陈广德侯章景明尚书右仆射王劢唐绛州刺史孔祯并谥温
　　推功尚善曰让
　　唐睿宗长子寍王宪谥让皇帝考王莽谥王根为直道让公则谥让者始于莽之伪谥矣
　　追补前过曰密
　　北魏孝明杜皇后始谥密乐陵王元思誉唐左武侯大将军窦抗皖城郡公张俭并谥密
　　执一不迁曰介
　　宋右正言陈禾谥文介知邓州刘汲知麟州杨震父宗闵谥忠介介本美谥而郑志列之下谥之十九言谓将用之小人抑何诬也
　　中正精粹曰纯
　　宋忠州团练使赵仲恕谥纯熙程子于嘉定十三年谥纯
　　行见中外曰敌
　　达礼不达乐曰素
　　宋张举谥正素先生
　　卑而不可踰曰谦
　　宋刘虞谥谦静先生
　　睦于兄弟曰友
　　众方益平曰儆
　　元江西省参政全布延萨里 【旧作普庵撒里今改正】 死于陈友谅谥儆哀
　　追补前过曰摄
　　美化及远曰广所闻能行曰广
　　唐太宗增谥文武大圣大广孝皇帝
　　言行不回曰淑
　　元定宗乌拉海额实 【旧作海迷失今改正】 后谥钦淑
　　献敏成行曰革
　　思愆深远曰惧
　　谋虑不成曰息
　　汉虚水侯刘爵五凤四年谥息
　　举事而迟曰舒
　　北齐河南王高孝愉谥康舒 【或作康献】
　　幼少短折曰冲
　　后汉孝冲皇帝纪注引谥法曰幼少在位曰冲晋有东海冲侯司马祗宋有临庆冲王刘休倩
　　质胜其文曰野敬不中礼曰野
　　后周宗室越王宇文盛大象二年为隋文帝所害谥野
　　菲薄废礼曰俭
　　刚克好胜曰伐
　　凉德薄礼曰虚
　　宠禄光大曰荣先利后义曰荣
　　宋宗室豫章王赵宗谔谥荣孝定王赵元良谥荣易吴王赵颢谥荣怀王赵宗晖谥荣穆此外谥荣者甚多盖宋代习用
　　好内远礼曰荡好智不好学曰荡狂而无据曰荡
　　后周晋公宇文护追谥荡
　　色取仁而行违曰闻
　　后周有滕闻王宇文逌
　　贪以败官曰墨
　　宋侍中钱惟演卒太常张瓖初请谥文墨后改文僖
　　言行相违曰僭自下陵上曰僭
　　后周赵王宇文招以谋诛隋文帝见杀谥僭
　　高而无民曰亢知存而不知亡曰亢
　　犯国之纪曰干
　　心隘不容曰褊
　　后梁明帝子萧瑀唐太宗以其性忌谥贞褊
　　违命自用曰专
　　唐太常博士张星议御史中丞宋庆礼之谥引谥法好功自是曰专后庆礼改谥敬
　　薄德弱志曰轻
　　烦酷伤民曰苛
　　以势致君曰要

　　○苏洵嘉佑谥法新义

　　（臣）等谨按苏洵嘉佑谥法增改旧谥义其书乃奉诏编定故终宋世行之下至明代亦依是为增损今取其谥与周书独断同而义异 
