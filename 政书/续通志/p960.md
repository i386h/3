<!-- { "loadSidebar": true } -->
　　耶律哈里字鼐尔昆约尼兆固汗之裔太祖传位哈里与有力焉时属籍比局萌觊觎而约尼故族尤觖望哈里多先帝知人之明又素服 
太祖威德独归心焉以故太祖托为耳目数从征讨既靖内乱始置约尼详衮令哩里领之天显初征渤海哈里将约尼糺破辉罕城班师卒

　　△耶律达喇

　　耶律达喇字和抡约尼森济汗之子太祖践阼与详衮哈里同心辅政太祖知其忠实命掌礼仪且委以军事后以平内乱功代辖哩为奚 
六部图哩卒达喇善骑射颇好礼文

　　△萧痕笃

　　萧痕笃字裕勒沁德哷勒部人其先相约尼氏痕笃少慷慨以才能自任早隶太祖帐下数从征讨既践阼除北府宰相痕笃事亲孝为政 
尚宽简

　　△康默记 【康延寿】

　　康默记本名照少为蓟州衙校太祖侵蓟州得之爱其材隶麾下蕃汉相涉事属默记所衷之悉合帝意时诸部新附文法未备默记推析 
律意论决重轻不差毫厘拜左尚书神册三年始建都默记董役人咸劝趋百日而讫事五年为皇都伊勒希巴太祖出师居庸关命默记将汉 
军进逼长芦水寨俘馘甚众天赞四年从征渤海后大諲譔叛命诸将攻之默记分薄东门率骁勇先登复与韩延徽下长岭府 【按太祖纪 
默记攻长岭府时为额尔奇木】 军还巳下城邑多叛默记与阿固察平之破辉发城归营太祖山陵毕卒佐命功臣其一也孙延寿少倜傥善 
骑射尝谓其所亲曰大丈夫为将当效节边垂马革裹尸景宗特授千牛卫大将军朱人攻南京延寿奋击阵前敌遂大溃以功遥授保大军节 
度使干宁三年卒 【披辽无干宁年号考景宗本纪干亨二年宋主围南京以本传合之当是干亨之误】

　　△韩延徽 【韩德枢　韩绍勋　韩绍芳】

　　韩延徽字藏明幽州安次人父梦殷累官蓟儒顺三州刺史延徽少年敏燕帅刘仁恭奇之召为幽都府文学平州录事参军授幽州观察 
度支使及守光为师延徽来聘太祖怒其不屈留之使牧羊马舒噜后曰彼秉节弗挠贤者也奈何困辱之太祖召与语合帝意即命参军事攻 
党项室韦服诸部落延徽之筹居多乃请树城郭分市里以居汉人之降者又为定配偶教垦艺以生养之故逃亡者少居久之慨然怀其乡里 
赋讨见意遂亡归唐巳而与他将王缄有隙惧及难乃省亲幽州行过常山匿故人王德明舍德明问所适延徽日吾将复走契丹德明不以为 
然延徽笑曰彼失我如失左右手见我必喜既至太祖问故延徽曰忘亲非孝弃君非忠臣虽挺身逃臣心在陛下臣是以复来帝大悦赐名曰 
伊哷伊哷辽言复来也命为守政事令崇文馆大学士中外事悉令参决天赞四年从征渤海以功拜左仆射又与康默记攻长岭府拔之太宗 
朝封鲁国公仍为政事令使晋还改南京三司使世宗朝迁南府宰相建政事省设张理具称尽力吏天禄五年 【辽史本传作三年今据本 
纪改】 河东请行册礼帝召延徽定其制一遵太宗册晋帝礼应厯中致仕子德枢镇东平诏许每岁东归省九年卒年七十八赠尚衵令葬幽 
州之鲁郭世为崇文令公初延徽南奔太祖梦白鹤自帐中出比还复梦鹤入帐中诘旦谓侍臣曰延徽至矣巳而果然太祖初元庶事草创凡 
营都邑建宫殿正君臣定名分法度井井延徽力也为佐命功臣之一子德枢自幼器宇不凡年甫十五太宗见之谓延徽曰是儿卿家之福朕 
国之宝真英物也未冠守左羽林大将军迁特进太尉时汉人降与转徙者多寓东平丁岁奸饥馑疾疠德枢请往抚字之授辽兴军节度使整 
纷剔蠹恩煦信孚劝农桑兴教化期月民获苏息入为南院宣徽使遥授天平军节度使平滦营三州管内观察处置等使门下平章事巳而加 
开府仪同三司行侍中封赵国公保宁元年卒孙绍勋绍芳绍勋仕至东京户部使大延琳叛被执不屈贼以锯解之愤骂至死绍芳开泰九年 
为枢密都承旨 【据百官志增辑】 太平四年为枢密道学士 【据圣宗纪增辑】 重熙间参知政事加兼侍中时延议征李元昊力谏 
不听出为广德军节度使闻败呕血卒曾孙资让大安八年参知政事为中京留守 【据道宗纪增】 寿隆初知枢密院事拜中书侍郎平章 
事坐事出为崇义军节度使 【语见道宗纪】 改镇辽兴卒

　　△韩知古

　　韩知古蓟州玉田人善谋有识量太祖平蓟时知古六岁为淳钦皇后兄允所得后来嫔知古从焉久之未得省见怏怏不得志挺身逃庸 
保以供资用其子匡嗣得亲近太祖因间言太祖召与语贤之命参谋议太祖破刘守光军诏赴龙化州建碑以纪功德 【据太祖纪增入】  
神册初遥授彰武军节度使信任益笃总知汉儿司事兼主诸国礼仪时仪法疏阔知古据故典酌国俗与汉仪杂就之使国人易知而行顷之 
拜左仆射 【按太祖纪未建元之三年知古已为左仆射】 与康默记将汉军征渤海有功迁中书令天显中卒为佐命功臣之一子匡嗣

　　韩匡嗣
　　韩德源
　　韩德凝

　　 韩匡嗣

　　匡嗣以善医直长乐宫皇后视之犹子应厯十年为太祖庙详衮宋王喜隐谋叛辞引匡嗣帝置不问景宗在藩邸善匡嗣即位拜上京留 
守加封燕王改南京留守保宁末以留守摄枢密使时耶律和克使宋还言宋人必取河东合先事为备匡嗣沮之已而宋人果敢太原乘胜逼 
燕匡嗣与南府宰相刷特哩衮休格侵宋军于满城方阵宋人请降匡嗣欲纳之休格曰彼军气甚锐疑诱我也不听俄而宋军鼓噪以进匡嗣 
仓卒谕诸将毋当其锋众既奔遇伏兵扼要路匡嗣弃旗鼓遁其众走易州山帝怒数之曰违弃众谋深入敌境尔罪一也号令不肃行伍不整 
尔罪二也弃我师旅挺身鼠窜尔罪三也侦候失机守御弗备尔罪四也捐弃旗鼓损威辱国尔罪五也促令诛之皇后引诸内戚为解帝重违 
其请良久乃杖而免之既而遥授晋昌军节度使干亨二年 【按景宗纪作三年】 改西南面招讨使卒后追赠尚书令五子德源德让后赐 
名隆运德盛德崇德凝德源德凝附传余各有传

　　 韩德源

　　德源性愚而贪早侍景宗邸及即位列近侍保宁间 【按保宁原文作统和据传德源以干亨初卒干亨为景宗年号统和为圣宗年号 
卒在先任反在后考德源父子兄弟俱早侍景邸其弟德让德威德凝迁擢俱始于保宁德源为长兄不应始仕于圣宗朝其为保宁之讹无疑 
谨据改】 官崇义兴国二军节度使加检校太师以贿名德让贻书谏之终不悛后加同政事门下平章事遥摄保宁军节度使干亨初卒

　　 韩德凝

　　德凝谦逊廉谨保宁中迁护军司徒统和中 【按统和原文作开泰考圣宗纪统和三年德凝由彰武军节度使为崇义节度使又属国 
表统和十九年西南面招讨使奏党项之提而佚其名以事考之当即德凝则开泰为统和之误无疑谨据改】 累迁护卫太保都宫使崇义军 
节度使移镇广德秩满部民请留从之改西南面招讨使党项隆伊特叛平之迁大同军节度使卒于官子果桑终天德军节度使孙高嘉努终 
南院宣徽使果实终辽兴军节度使

　　△耶律迪里

　　耶律迪里字乌埒济裕悦赫噜之弟初太祖为裕悦迪里以谨愿宽恕见器使既即位入侍帷幄与闻政事神册三年赫噜薨命迪里为德 
哷勒部额尔奇木属以南方事会讨党项皇太子为先锋迪里副之军至天德云内分道并进迪里率偏师渡河力战斩获甚众天赞初大元帅 
略燕地迪里徇山西所至城堡皆下从伐渤海拔扶余城留迪里与伊德实守之天显二年留守东京十年卒年五十六弟伊济

　　耶律伊济

　　 耶律伊济

　　伊济子字乌里字伊德森幼豪爽不羣长嗜学通诸部语太祖经营之初多预军谋天显元年渤海平立皇太子为东丹王以伊济为中台 
省右次相时人心未安伊济莅事勤恪威信并行太宗即位上表曰渤海昔畏南朝阻险自卫居辉罕城今去上京辽邈既不为用又不罢戍果 
何为哉先帝因彼离心乘衅而动故不战而克天授人与彼一时也遗种寖以蕃息今居远境恐为后患梁水之地乃其故乡地衍土沃有木铁 
盐鱼之利乘其微弱徙还其民万世长策也彼得故乡又获木铁盐鱼之饶必安居乐业然后选徒以翼吾左突厥党项室韦夹辅吾右可以坐 
制南邦混一天下成圣祖未集之功贻后世无疆之福帝嘉纳之是岁诏徙东丹国民于梁水 【太祖本纪作东平按辽史地里志神册四年 
葺辽阳故城以渤海汉户建东平郡天显三年迁东丹国民居之升为南京梁水即郡之东梁河也】 人皇王奔唐伊济镇抚国人一切如故以 
功加守太传迁中台省左相会同初以册礼赴阙加特进卒子和尔终东京留守

　　△耶律都沁

　　耶律都沁字达年六院部人祖博果济约尼氏时再为木部额尔奇木耶律朗德等既害元祖暴横益肆博果济以计诱其党悉诛夷之都 
沁幼有志节太祖为裕悦常居左右后即位梁人遣使求辕轴材太祖难之都沁曰梁名求材实觇吾轻重宜荅曰材之所生必深山穷谷有神 
司之须白鼻赤驴祷祠然后可伐如此则其语自塞矣已而果然天赞三年将伐渤海都沁谏曰陛下先事渤海则西夏必蹑吾后请先西讨太 
祖从之及淳钦皇后称则恶都沁囚之誓曰铁锁朽当释汝既而召之使者欲去锁都沁曰铁木朽可释乎后闻嘉叹趣召释之天显二年卒弟 
古图鲁卜

　　耶律古
　　耶律图鲁卜

　　 耶律古

　　古字鼐尔昆初名实默克太祖为裕悦常从略地山右会李克用于云州古侍克用异之曰是儿骨相非常不宜使在左右太祖颇忌之时 
方西讨诸弟乱作闻变太祖问古与否曰无喜曰吾无患矣趣召古议古陈殄灭之策后皆如言神策末南伐以古佐右皮室详衮隆科与唐兵 
战于云碧店隆科中流矢伤甚太祖疑古阴害之古知帝意请遣使问之太祖使问隆科对曰臣于古无可疑者帝意乃释隆科卒遂以古为右 
皮室详衮既卒太祖谓左右曰古死犹长松自倒非吾伐之也

　　 耶律图鲁卜

　　图鲁卜字托辉幼聪敏嗜学事太祖见器重及制契丹大字图鲁卜赞成为多未几为文班林牙领国子博士知制诰明年受诏撰决狱法 
太祖略燕诏与皇太子及王郁攻定州师还至顺州幽州马步军指挥使王千率众来袭图鲁卜射其马踬擒之天质二年皇子耀库济为大元 
帅图鲁卜为副既克平州进军燕赵攻下曲阳北平至易州李景章出降言城中无鬬志大元帅将修攻具图鲁卜谏曰我师远来人马疲惫势 
不可久留乃止军还大元帅以其谋闻太祖大悦赐赉优渥车驾西征复与大元帅为先锋伐党项有功太祖犒师水精山大元帅东归图鲁卜 
留屯西南部讨党项多获而还太祖伐大諲譔图鲁卜先登渤海平承诏铭太祖功德于永兴殿壁渤海州郡复叛从大元帅攻破之淳钦皇后 
称制有飞语中伤者后怒图鲁卜惧而亡太宗知其无罪名还天显三年讨乌尔固部俘获甚众伐唐以图鲁卜为左翼攻唐军霞沙寨降之十 
一年送晋主石敬瑭入洛及大册总礼仪事加特进检校太尉会同五年卒

　　△王郁

　　王郁京兆万年人唐义武军节度使处直之孽子伯父处存镇义武卒三军推其子郜袭处直为都知兵马使梁王朱全忠攻定州郜遣处 
