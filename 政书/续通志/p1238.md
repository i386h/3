<!-- { "loadSidebar": true } -->
　　皇甫坦蜀之夹江人善医术显仁太后苦目疾坦应募召见高宗问何以治身坦曰心无为则身安人主无为则天下治引至慈宁殿治太 
后目疾立愈帝喜厚赐之无所受令持香祷青城山还复召问以长生久视之术坦曰先禁诸欲勿令放逸丹经万卷不如守一帝叹服书清静 
二字以名其庵且绘其像禁中坦又善相人尝相李道中女必为天下毋后果为光宗后

　　△王克明

　　王克明字彦昭乐平人徙乌程县绍兴干道闲名医也生时母乏乳饵以粥遂得脾胃疾长益甚医以为不可治克明自读难经素问以求 
其法而自治之病遂愈因以术行江淮苏湖针炙尤精诊脉有难疗者必沈思得其要然后子药亦有不予药者期以某日自安有以为非药之 
过过在某事当随其事治之言无不验士大夫皆屈与游庐州守王安道风禁不语克明令炽炭烧地洒药置安道于上须臾而苏金使黑鹿谷 
过姑苏病伤塞垂死克明治之明日愈及从徐度聘金黑鹿谷适为先排使待克明厚甚由是名闻北方后再从吕正己使金金接伴使忽被危 
疾克明立起之却其谢张子盖救海州战士大疫克明时在军中全活者几万人子盖上其功克明立辞之克明颇知书好侠尚义常数千里赴 
人之急初试礼部中选累任医官后迁至额内翰林医痊局绍熙五年卒 【按宋史本传称克明为绍兴干道闲名医考干道为李宗年号若 
克明以绍兴五年卒安得有名干道闲耶又考张子葢救海州据宋史高宗本纪系绍兴三十二年事于时克明尚在其非卒于绍兴五年可知 
兴字为熙字之讹今改】

　　△莎衣道人

　　莎衣道人姓何氏淮阳军朐山人避乱渡江尝举进士不中绍兴末来平江一日自外归倏若狂者衣白襕匄食于市夜止天庆观久之衣 
益敝以莎缉之尝游妙严寺临池见影豁然大悟人无贵贱问休咎罔不奇中会有瘵者乞医命持一草去旬日而愈由是远近异之孝宗时遣 
使召之不至帝尝默祝数事遣中官致贽不言所以道人俱对如旨赐号通神先生为筑庵观中赐衣数袭皆不受光宗即位召之又不至庆元 
六年卒

　　△孙守荣

　　孙守荣临安富阳人生七岁病瞽遇异人教以风角鸟占之术守荣既悟异人授以铁笛遂去不复见守荣因号富春子吹笛市中人初不 
识也宝庆闲游吴兴闻谯楼鼓角声惊曰旦夕且有变士人当有典郡者见王元春即贺之曰必君也越两月潘丙作乱元春以告变功果典郡 
自是淮南帅李曾伯荐诸朝既至谒丞相史嵩之阍者以昼寝辞守荣曰丞相方钓鱼园池何得云尔阍者惊异入白一见颇喜之嵩之得李金 
檄藏神中询其事守荣曰此李全诈假布囊二十万耳剥封果如其说士大夫咸询履厯守荣不尽答后为嵩之所忌诬以他罪贬死远郡

　　钦定续通志卷五百八十二

　　●钦定续通志卷五百八十三　艺术传四

　　艺术传

　　辽

　　○辽

　　珠勒呼　　　王白　　　魏璘　　耶律达鲁　　耶律伊伯格勒

　　珠勒呼
　　王白
　　魏璘
　　耶律达鲁
　　耶律伊伯格勒

　　△珠勒呼

　　珠勒呼吐谷浑人初太祖破吐谷浑一骑士弃橐反射不中而去开橐视之得一婴儿即珠勒呼也问所俘知射者乃婴儿父也世善医虽 
马上视疾亦知标本意不欲子为人所得欲杀之耳太祖收养之长亦能医专事针炙太宗时以太医给侍尝撰脉经譇针炙书行于世

　　△王白

　　王白冀州人明天文善卜筮晋司天少监太宗八汴得之应厯十九年王子扎穆以事下狱其母求卜白曰此人当王未能杀也毋过忧景 
宗即位释其罪封宁王竟如其言凡决祸福也此类保宁中厯彰武兴国二军节度使撰百中歌行于世

　　△魏璘

　　魏璘不知何郡人以卜名世太宗得于汴天禄元年帝命驰马较迟疾以为胜负问王白及璘孰胜白奏曰赤者胜璘曰臣所见骢马当胜 
既驰竟如璘言帝异而问之白曰今日火王故知赤者胜璘曰不然火虽王而上有烟以烟察之青者必胜帝嘉之五年察克谋逆私卜于璘璘 
始卜谓曰大王之数得一日矣宜慎之及乱果败应厯中周兵及燕帝以胜败问璘璘曰周姓柴也燕分火也柴八火必焚其言果验璘尝为太 
平王雅斯哈卜僭立事免死流乌尔古部一日节度使召璘适有献双鲤者戏曰君卜此鱼何时得食璘良久答曰公与仆不出今日有不测祸 
矣暇食鱼急命烹之未及食寇至俱遇害

　　△耶律达鲁

　　耶律达鲁字伞布斡其先本五院之族始置宫分隶焉达鲁精于医察形色即知病原虽不诊候有十全功统和初为韩德让所荐官至节 
度使初枢密使耶律色珍妻有沉痾易数医不能治达鲁视之曰心有蓄热非药石所及当以意疗因其瞶聒之使狂用泄其毒则可于是令大 
击钲鼓于前翌日果狂呌呼怒骂力极而止遂愈治法多此类人莫能测后卒 【按辽史萧呼都克传载其曾祖达鲁明医以附韩德让得世 
预太医选与本传事迹相近疑是一人为萧为耶律必有一误】

　　△耶律伊伯格勒

　　耶律伊伯格勒字锡纳六院郎君尼古察之后幼好学尤长于卜筮不乐仕进尝为人择葬地曰后三日有牛乘人过者即启土至期果一 
人负乳犊引牸牛而过其人曰所谓牛乘人者此也遂启土既葬吉凶尽如其言又为失鹰者占曰鹰在汝家东北三十里泺西榆上往求之果 
得当时占候无不验

　　钦定续通志卷五百八十三

　　●钦定续通志卷五百八十四　艺术传五

　　艺术传

　　金

　　○金

　　刘完素　　　张从正　　　李庆嗣　　　纪天锡　　　张元素　　　马贵中　　　武祯亢　　　　李懋　　　　胡德新

　　刘完素
　　张从正
　　李庆嗣
　　纪天锡
　　张元素
　　马贵中
　　武祯 【武亢】
　　李懋
　　胡德新

　　△刘完素

　　刘完素字守真河闲人尝遇异人陈先生以酒饮之大醉及寤洞达医术乃撰运气要旨论精要宣明论又着完素玄机原病式特举二百 
八十八字注二万余言然好用凉剂以降心火期肾水为主自号通元处士

　　△张从正

　　张从正字子和睢州考城人精医贯穿难素之学起疾救死多效世传黄帝岐伯书有汗下吐法亦有不当汗不当下不当吐者汗下吐之 
则死各有经络脉理从正用之最精号张子和汗下吐法其所著有六门二法之目

　　△李庆嗣

　　李庆嗣洛人少举进士不第弃而学医读庆嗣诸书洞晓其义天德闲岁大疫广平尤甚贫者往往阖门卧病庆嗣携药与米分遣之全活 
者众无疾而终所著伤寒纂类四卷改证活人书二卷伤寒论三卷针经一卷传于世

　　△纪天锡

　　纪天锡字齐卿泰安人早弃进上业学医遂名世集注难经五卷大定十五年上其书授医学博士

　　△张元素

　　张元素字洁古易州人八岁试童子举三十七试经义进士犯庙讳下第乃去学医夜梦有人用大斧长凿凿心开窍纳书数卷于中自是 
洞彻其术河闲刘完素病伤寒八月头痛脉紧呕逆不食方困卧元素往候完素面壁不顾既为诊脉谓曰脉病云云曰然初服某药用某味乎 
曰然元素曰子误矣某味性寒下降走太阴阳亡汗不能出今当服某药则效完素大服如其言遂愈自此显名元素治病不用古方自为家法 
其说曰运气不齐古今异轨古方新病不相能也

　　△马贵中

　　马贵中天德中为司天提点与校书郎高守元奏天象灾异忤旨被杖黜为大同府判官久之迁司天监正隆末海陵问欲自将伐宋天道 
何如对曰去年十月甲戍荧惑顺入太微至屏星留退西出十二月太白昼见经天占为兵丧为不臣为更主又主有兵兵罢无兵兵起又问镇 
戎军地震大风对曰伏阴逼阳所以震也又问曰当震大风何也对曰土失其性则地震风为号令人君命令严急则有烈风及物之灾问六年 
二月甲辰朔日有晕珥戴背何如对曰前年八月二十九日太白入太徽右掖门九月二日至端门九日至左掖门出并厯左右执法太徽为天 
子南宫太白兵将之象其占兵入天子之廷海陵曰今将征伐而兵将出入太微正其事也贵中又曰当端门而出其占为受制厯左右执法为 
受事此当有出使者或为兵或为贼海陵曰兵兴之际小盗固不能无也及被害扬州所言皆验大定八年世宗击球于常武殿贵中上疏谏曰 
陛下为天下主守宗庙社稷之重围猎击球皆危事也前日皇太子坠马可以为戒帝曰祖宗以武定天下岂以承平遽忘之耶皇统尝罢此事 
当时皆以为非朕所亲见故示天下以习武尔十年十一月皇太子生日宴百官于东宫帝饮欢甚贵中被酒前跪欲言事错乱失次帝不之罪 
但令扶出

　　△武祯 【武亢】

　　武祯宿州人深数学贞佑闲布萨安贞闻其名召至徐州礼以上客每出师其占如响正大初征至汴京其友王铉问曰朝廷若问国祚修 
短子何以对祯曰当以实告但更言周过其厯秦不及期亦在修德尔时久旱祈祷不应祯乇谓铉曰足下今日早归恐为雨阻铉曰万里无云 
赤日如此安得有雨祯笑曰若是则天不诚也天何尝不诚既而东南有云气须臾蔽天平地雨注二尺众皆惊叹寻除司天台管勾子亢寡言 
笑不妄交尝与一学生终日相对握筹布画目炯炯若有所营见者莫测哀宗至蔡州完颜仲德荐其术除司天长行上书比者有星变于周楚 
之分彗星起于大角西扫轸之左轴盖除旧布新之象又言郑楚周三分野当赤地千里兵凶大起王者不可居又曰蔡城有兵丧之兆楚有亡 
国之征三军苦战于西垣前后有日矣城壁倾颓内无见粮外无应兵君臣数尽之年也天兴二年九月蔡州被围亢奏十二月三日必攻城及 
期果然因问解围当在何日对曰明年正月十三日城下无一人一骑矣帝不知其由密喜围解有日但计粮草毋使阙乏至期十日蔡州破十 
三日元兵退亢赴水死

　　△李懋

　　李懋有异术正大闲游京兆行省完颜哈达荐于哀宗遣近侍密问国运否泰言无忌避居之繁台寺朝士日走问之懋能道隐事及吉凶 
之变人以为神帝恶其言太泄遣使杀之使者持酒殽入寺懋出迎笑曰是矣使者曰何谓也懋曰我数当尽今日遂索酒痛饮死

　　△胡德新

　　胡德新河北士族寓居南阳往来宛叶闲嗜酒落魄不羁言祸福有奇验正大七年夏与燕人王铉邂逅于叶县初不相识坐中谬以兵官 
对德新曰此公当登科甲何以谓之兵官与铉相得甚欢即命家人具鸡酒酒酣举大白相属曰君此去事业甚远某有所见久不敢对人言今 
欲告子遂邀至野田密谓曰某自去年来行宛叶道中见往来者十八九有死气今春至陈许闲见其人亦有大半当死者若吾目可用则时事 
可知矣铉惊问应验迟速曰不过岁月闲耳某亦不逃此厄请密志之明年元兵由金房入取峭石滩渡汉所过庐舍萧然德新亦举家及难

　　钦定续通志卷五百八十四

　　●钦定续通志卷五百八十五　艺术传六

　　艺术传

　　元

　　○元

　　田忠良　　　靳德进　　　张康　　李杲　　　　孙威拱　　　　阿喇卜丹　　伊斯玛音　　阿尔尼格【刘元】　　帕克 
