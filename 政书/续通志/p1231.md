<!-- { "loadSidebar": true } -->
复为邠宁驻泊都监夏人寇清远军营于积石河继能与杨琼冯守规在庆州逗遛不赴援致陷城堡又焚弃青冈砦特诏下御史府免死长流 
儋州景德二年会赦还为内侍省内常侍又为陕西捕贼巡检获千余人改内殿崇班四年宜州卒陈进为乱诏曹利用张煦为广南东西路安 
抚使张从古及继能副之发荆湖蕲黄兵致讨贼溃乃斩进并其党利用分兵捕余寇遣于德润驰奏授利用引进使煦如京使从古庄宅副使 
继能供备库使余俱进秩有差东封留继能为京旧城内巡检钤辖大中祥符二年擢入内内侍省副都知七年为泾原仪渭镇戎军两路钤辖 
未几徙鄜延都钤辖先是内属户杀汉口者止罚孳畜继能则丽于常法繇是西人畏而不敢犯德明虽受朝命而羌部寇边不绝继能日课卒 
截竹为签署字其上且言以备将士记杀获功状贼闻之甚惧归朝莅羣牧九年坐前护修庄穆皇后陵摧陷左授西染院使掌往来国信天禧 
初为西京左藏库使三年迁崇义使以衰老求解职转内园使掌琼林苑五年卒特赠汀州团练使继能性沈密知兵颇勇敢喜读书然好治生 
晚年急于聚蓄众以此少之

　　△卫绍钦

　　卫绍钦开封人以中黄门给事晋邸太宗即位补入内高品甚被亲倚从征太原命督诸将攻城刘继元降命领骁卒先入城烧其营栅迁 
殿头高品雍熙二年擢入内西头供奉官淳化五年加崇仪副使李顺之乱与王继恩同领招安捉贼事遇贼鬬学射山南又攻清水坝破双流 
砦招降数万众斩千余级顺死余党保险为寇又与杨琼扼要路邀之擒斩万余人遣别将曹习捕余贼于安国镇斩三百级时贼尚扰嘉眉又 
遣内殿崇班宿翰讨之两川平召还深被褒劳真定嗣位拜宫苑使景德二年改皇城使从幸河朔命为车驾前后行宫四面都巡检次澶渊命 
领扈驾兵守河桥厯掌三班院皇城仪鸾翰林司卒 【按史此下有石知颙传无事迹可录今删】

　　钦定续通志卷五百七十六

　　●钦定续通志卷五百七十七　宦者传四

　　宦者传

　　宋 【二】

　　○宋二

　　杨守珍　　　韩守英　　　蓝继宗　　雷允恭　　　阎文应　　　任守忠　　张惟吉　　　石全彬　　　甘昭吉　　李宪 
　　　　张茂则　　　李舜举　　李继和　　　梁从吉

　　杨守珍
　　韩守英
　　蓝继宗
　　雷允恭
　　阎文应
　　任守忠
　　张惟吉
　　石全彬
　　甘昭吉
　　李宪
　　张茂则
　　李舜举
　　李继和
　　梁从吉

　　△杨守珍

　　杨守珍字仲宝祥符人为入内黄门习书史善射通兵略选为环庆路走马承受公事契丹谋入塞为镇定高阳关行营同押先锋事会许 
民周继宗为人证告与外裔交通于证者六十人辞服遣守珍覆问悉辨理出之徙真定保赵等州驻泊都监邕桂等十州安抚都监从曹克明 
降抚水州蛮筑二栅以扼其要天禧初擒盗于青灰山累迁西京作坊使进右班都知领端州刺史卒赠原州防御使

　　△韩守英

　　韩守英字德华祥符人为入内高品从驾河东奉诏至石岭关督战取隆州迁殿头再迁副都知随王继恩招安西州为先锋战于剑门有 
功迁西京作坊使剑门都监还句当三班院历定州镇定高阳关并代路兵马钤辖契丹围岢岚军守英与钤辖张志言知府州折惟昌帅所部 
渡河抵朔州以牵敌势遂破狼水砦俘数百人敌解去迁昭宣使复领三班出为鄜延路都钤辖徙并代路建言本路宿兵多百姓困于飞挽今 
幸边鄙无事请留骑军千人余悉徙内地真宗嘉其能体朝廷恤民之意诏诸路视此行之历宣政宣庆二使领奖州团练使雅州防御使入内 
都知提举诸司库务卒赠定国军节度观察留后

　　△蓝继宗

　　蓝继宗字承祖广州南海人初事刘鋹年十二归朝为中黄门从驾太原传诏营陈闲多称旨雍熙中温仲舒谕西羌献大小洛门砦而徙 
羌众渭北言者以为生事太宗遣继宗按视还奏二砦据要害产良木不可弃帝悦复使继宗劳赐仲舒累迁西京作坊副使真宗谒诸陵近陵 
旧乏水继宗疏泉陵下从官皆取以济擢入内副都知为赵德明加恩使德明与继宗射继宗每发必中德明遗以所乘名马为内侍省右班都 
知迁入内都知仁宗即位迁左骐骥使历昭宣宣政宣庆使累上章求罢以景福殿使邕州观察使家居养疾卒赠安德军节度使谥僖靖

　　△雷允恭

　　雷允恭开封人初为黄门颇慧黠稍迁入内殿头给事东宫周怀政伪为天书允恭预发其事怀政死擢内殿崇班累迁入内内侍省押班 
章献后初临政丁谓潜给允恭凡机密事令传达禁中由是势棋中外以为山陵都监驰至陵下司天监邢中和为允恭言今山陵上百步法宜 
子孙类汝州秦王坟第恐下有石与水尔允恭曰上无他子若如秦王坟何不可中和曰山陵事重踏行覆按动经月曰恐不及七月之期耳允 
恭曰第移就上穴我走马入见太后言之即改穿上穴入白其事章献后曰此大事何轻易如此允恭曰使先帝宜子孙何惜不可章献后意不 
然曰出与山陵使议可否时丁谓为山陵使允恭具道所以谓唯唯而已允恭入奏曰山陵使亦无异议矣既而上穴果有石石尽水出允恭竟 
以是并坐盗金宝赐死籍其家 【按雷允恭阎文应任守忠三人速事真宗宋史叙于英神两朝诸宦官之后编载失次今依时事改列谨识 
】

　　△阎文应

　　阎文应开封人给事掖庭积迁至入内副都知仁宗初亲政与宰相吕夷简谋以张耆夏竦陈尧佐范雍赵积晏殊钱惟演皆章献后所任 
用悉罢之退语郭后后曰夷简独不附太后邪但多机巧善应变耳由是并罢夷简夷简素与文应相结使诇之仍知事由郭后夷简遂怨后及 
再相杨尚二美人方宠尚美人于仁宗前语侵后后不胜忿批其颊仁宗自起救之误中帝颈仁宗大怒文应乘隙遂与夷简力谋废后竟废后 
为净妃以所居宫名瑶华郭后既废杨尚二美人益专宠杨太后亟以为言仁宗未能去文应早暮入侍言之不已仁宗厌其烦强应曰诺文应 
即以既车载二美人出二美人涕泣不肯行文应驱使登车翌日以尚氏为女道士居洞真宫杨氏别宅安置既而仁宗有复郭后之意文应大 
惧会后有小疾挟太医诊视数日乃言后暴崩实文应为之也累至昭宣使恩州团练使时谏官劾其罪请并其养子士良出之以文应领嘉州 
防御使为秦州钤辖改郓州士良罢御药院为内殿崇班始杨尚二美人出宫左右引陈氏女入宫杨太后许以为后宋绶不可王曾吕夷简蔡 
齐相继论谏陈氏女将进御士良闻之遽见帝帝方披百叶择日士良曰陛下阅此岂非欲纳陈氏女为后邪帝曰然士良曰陈氏女父贱者也 
陛下纳以为后无乃不可乎帝遽命出之文应后徙相州钤辖卒

　　△任守忠

　　任守忠字稷臣为人内黄门累转西头供奉官领御药院坐事废久之复故官稍迁上御药供奉初章献后听政守忠与都知江德明等交 
通请谒仁宗亲政出为黄州都监西鄙用兵为秦凤泾原路驻泊都监以功再迁东染院使历为入内都知仁宗未有嗣属意英宗守忠居中建 
议欲援立昏弱以徼大利及英宗即位拜宣庆使安静军留后守忠又语言诞妄交乱两宫于是知谏院司马光论守忠离闲之罪乞斩于都市 
英宗犹未行宰相韩琦虑少缓则中变出空头敕一道参政欧阳修已签赵槩难之修曰第书之韩公必自有说琦遂坐政事堂立守忠陛下曰 
汝罪当死贬保信军节度副使蕲州安置取空头敕填与之即日押行守忠久被宠幸用事于中人不敢言其过及贬中外怏之久之起为左武 
卫将军致仕卒

　　△张惟吉

　　张惟吉字佑之开封人初补入内黄门迁殿头高阳关路走马承受公事护塞滑州天台埽役迁西头供奉官监在京榷货务为内殿崇班 
迁承制为赵元昊官告使还言元昊骄僭势必叛请预饬边备及元昊寇延州遣按视延鄜环庆两路器甲并访攻守利害敌既退夏竦韩琦谋 
自鄜延深入乘虚击之命惟吉募并汾骁勇副以士兵轻赍赴河外惟吉以为当持重伺变不宜驰赴不测以自困巳而元昊果引去还奏称旨 
领皇城司累迁入内都知河决商湖为澶州修河都钤辖转运使施昌言请亟塞之崔峄以为岁灾民困役宜媛命惟吉按视言河可塞而民诚 
困财用不足宜少待之从其议迁如京使果州团练使复领皇城司卒赠保顺军节度使谥忠安

　　△石全彬

　　石全彬字长卿初补小黄门累迁西头供奉官仁宗使致香币于南海密诏察所过州县吏治民俗还具以对帝以为忠谨陕石羣盗杀凤 
州巡检遣往擒灭之元昊围延州全彬监鄜州兵救之解围去经略使用镐言其勇略善将得边人情除并代州都监进钤辖还为押班侬智高 
寇广南以为湖南江西路安抚副使出桂林请于宣抚使狄青愿独当一队以自效于是使将左方兵力战于邕州南方平领绵州防御使累转 
领信武军留后提点奉先院熙宁中卒赠太尉定武军节度使谥恭僖 【按宋史此下有邓守恩传无事迹可录今删】

　　△甘昭吉

　　甘昭吉字佑之开封人以内侍殿头为英韶州巡检捕盗有功再迁内殿崇班京东路都巡检齐州武卫小校冯坦率营卒二百突入州厅 
事欲为变昭吉驰往执首恶十余人立杀之余悉纵去州以无事迁供备库副使带御器械仁宗记前功特授内侍省押班迁入内副都知英宗 
即位之夕昭吉秦禁中翊卫有劳超迁供备库使康州刺史昭吉奏曰臣本孤微无左右之举先帝知臣朴直拔用至此分当从葬愿得洒扫陵 
寝足矣帝爱其忠特授永昭陵使加如京使还朝青辞职以左龙武军大将军致仕卒 【按宋史此下有卢守懃王守规二传皆无事迹可录 
今删】

　　△李宪

　　李宪字子范祥符人皇佑中通入内黄门迁供奉官神宗初历永兴太原府路走马承受数论边事合旨王韶请复河湟命宪往视师与韶 
进收河州复战牛精谷拔珂诺城为熙河经略安抚司干当公事按视鄜延军制行至蒲中会栋戬首领果庄攻破踏白城杀景思立 【按宋 
史夏国传及王韶景思立等传并载景思立之死于踏白城系为栋戬别将果庄所败栋戬始终效顺并未与谋穆整虽屡犯边而此战实未合 
兵本传原文误作穆整合栋戬果庄之兵攻踏白城今改】 穆整乘势寇河州诏宪趣赴之宪至军督诸将傍山焚旅帐即日通路至河州贼余 
众保踏白官军与战大破之进至余川又破贼堡十余穆整率酋长八十余人诣军门降捷闻以功加昭宣使嘉州防御使还为入内内侍省押 
班干当皇城司令乘驿计议奏凤熙河边事诸将皆听节度于是御史中丞邓润甫御史周尹蔡承禧彭汝砺皆极论中人不可用为将帅弗听 
喇木占巴诱山后生羌扰边穆整请自效众以为不可宪曰羌人畏服贵种听之往穆整盛装以出众耸视皆无鬬志师乘之杀获万计斩喇木 
占巴栋戬惧遣使奉贽效顺加宣州观察使累迁宣庆使元丰四年五路出师讨夏宪领熙奏军至西市新城复兰州城之请建为帅府帝又诏 
宪领兵直趣兴灵栋戬亦称愿协力往扫巢穴宪乃总兵东上进至屈吴山营达啰城趋天都烧南牟府库次葫芦河而还宪既不能至灵州栋 
