<!-- { "loadSidebar": true } -->
今日犹欲缓颊于朕耶会得文统与璮书帝示之始错愕骇汗命左右斥出就缚立召窦默姚枢王鸮僧子聪及张柔等至示以前书曰汝等谓 
文统当得何罪文臣皆言人臣无将将则必诛柔独疾声大言曰宜剐世祖曰汝等同辞言之诸臣皆曰当死世祖曰渠亦自服朕前矣文统乃 
伏诛子荛并就戮文统虽以反诛而元之立国规模法度世谓多出其手云

　　△阿勒呼木特穆尔 

　　阿勒呼木特穆尔太宗八世孙也袭封阳翟王顺帝初立阿勒呼木特穆尔进曰天下事重宜委宰相决之庶可责其成功若躬自听断必 
负恶名帝信其言由是深居宫中每事无所与至正二十年 【自阳翟王至此一段据顺帝本纪增谨识】 汝颍盗猖獗天下震动帝屡诏宗 
王以北方兵南讨阿勒呼木特穆尔乘间拥众数万屯穆尔古珠之地胁宗王以叛将犯京畿遣使来言于帝曰祖宗以天下付汝汝何故失其 
大半盍以国玺授我我当自为之帝曰天命有在汝欲为则为之降诏开谕俾其悔罪不听乃命知枢密院事图沁特穆尔等讨之行至清海起 
哈喇齐万人为军其人素不习战既阵兵未交皆解甲奔敌中图沁特穆尔军败单骑还上都明年更命少保知枢密院事娄章以兵十万击之 
且命阿勒呼木特穆尔之弟呼图克特穆尔从征大败其众阿勒呼木特穆尔谋东遁为部将托欢所擒送阙下帝命诛之仍以呼图克特穆尔 
袭封阳翟王加娄章和宁王岭北行省丞相俾镇北藩

　　钦定续通志卷六百二十六

　　●钦定续通志卷六百二十七　逆臣传一

　　逆臣传

　　唐 【一】 

　　○唐一 

　　（臣）等谨案逆臣分类亦仿自新唐书宋辽金元各史因之考郑志列传如莽卓辈皆列诸臣之末葢依史书旧文然枭鸾并战终觉混 
淆此等覆载不容之人允宜别而出之以着斧钺綦严之义今并以类为次五代史无逆臣传兹详考事实并为补编焉

　　安禄山【高尚　孙孝哲】　　　　　史思明

　　安禄山 
　　史思明 

　　△安禄山 

　　安禄山山营州柳城人也本姓康 【旧书云本无姓氏】 母阿史德为觋居突厥中祷子于轧荦山突厥所谓鬬战神者既而妊及生有 
光照穹庐野兽尽鸣望气者言其祥范阳节度使张仁愿遣搜庐帐欲尽杀之匿而免母以神所命遂字轧荦山少孤随母嫁突厥将安延偃因 
冒其姓开元初延偃携其归国与将军安道买亡子偕来故道买子安节 【旧书作安贞节】 厚德延偃约两家子为兄弟乃更名禄山及长 
忮忍多智善测人情通六蕃语与史思明俱为捉生尝以五骑擒契丹数十人幽州节度使张守珪异之拔为偏将讨奚契丹叛者轻进而败守 
珪奏斩之禄山临刑呼曰公不欲灭两蕃邪何杀我守珪惜其勇执送京师张九龄奏禄山面有反相请因罪诛之帝曰卿勿以王夷识石勒枉 
害忠良竟赦之 【按新旧书并载禄山以通蕃语为互市郎盗羊事发守珪欲诛之通鉴胡三省注厯引玄宗实录张九龄传及九龄集力辨 
其误今据改正】 后以平卢兵马使擢特进幽州节度副使于是御史中丞张利贞采访河北禄山百计谀媚贿结左右利贞入朝盛言禄山能 
乃授营州都督平卢军使顺化州刺史押两蕃渤海黑水四府经略使 【按通鉴禄山兼四府经略在开元二十九年原传作天宝元年事今 
改】 使者往来皆中以赂交口荐誉玄宗始才之天宝元年分平庐为节度以禄山为之使兼柳城太守明年入朝奏对称旨进骠骑大将军三 
载代裴宽为范阳节度河北采访使乃领平卢军禄山北还诏中书门下尚书三省正员长官御史中丞饯鸿胪亭四载奚契丹杀公主以叛禄 
山幸邀功肆侵掠于是两蕃贰禄山起军击契丹还奏梦李靖李绩求食于臣遂命立庙又奏庙梁产芝其诡诞如此时宰相李林甫嫌儒臣以 
战功进尊宠闲已乃请颛用蕃将故帝宠禄山益牢羣议不能轧杨贵妃有宠禄山请为妃养儿帝许之其拜必先妃后帝帝怪之答曰蕃人先 
母后父帝大悦命与杨铦及三夫人约为兄弟繇是禄山有乱天下意令麾下刘骆谷居京师伺朝廷隙六载进御史大夫封妻段为夫人晚益 
肥腹缓及膝奋两肩若挽牵者乃能行作胡旋舞帝前乃疾如风帝视其腹曰胡腹中何有而大答曰唯赤心耳帝为起第京师以中人督役备 
极华侈时太平久人忘战帝春秋高嬖艳钳固李林甫杨国忠更持权纲纪大乱禄山计天下可取逆谋日炽每遇朝堂龙尾道南北睥睨久乃 
去更筑垒范阳北号雄武城峙兵积谷养同罗奚契丹降者八千人为假子教家奴善弓矢者数百畜单于护真大马三万牛羊五万引张通儒 
李廷坚平洌李史鱼独孤问俗署幕府以高尚典书记严庄掌簿最阿史那承庆安太清安守忠李归仁孙孝哲蔡希德牛廷玠向润客高邈李 
钦凑李立节崔干佑尹子奇何千年武令珣能元皓田承嗣田干真皆拔行伍署大将潜遣贾胡行诸道岁输财百万阴令羣贾市绵彩朱紫服 
数万为叛资月进牛橐驼鹰狗奇禽异物以蛊帝心自以无功而贵见天子盛开边乃绐契丹诸酋大置酒醉而杀之先后数千人献馘阙下帝 
不知赐铁券封柳城郡公又赠延偃范阳大都督进禄山东平郡王九载兼河北道采访处置使赐永宁园为邸入朝诏上谷郡置五炉许铸钱 
又求兼河东遂拜云中太守河东节度使既兼制三道意益侈男子凡十一帝以庆宗为太仆卿庆绪鸿胪卿庆长秘书监十载 【按元宗本 
纪禄山败于契丹系天宝十载事原传为十一载今改】 率河东兵六万讨契丹以奚兵二千为乡逆至土护真河禄山计曰道虽远我疾趋贼 
乘其不备破之固矣乃敕人持一绳欲尽缚契丹昼夜行三百里次天门岭会雨甚弓弩皆弛不可用禄山督战急大将何思德曰士方疲宜少 
息禄山怒欲斩之乃请战思德貌类禄山及战契丹丛矛注矢邀取之传言禄山获犬奚闻亦叛夹攻禄山士略尽禄山中流矢引奚儿数十弃 
众夜走平卢部将史定方以兵鏖战乃解围去十一载禄山忿前败乃悉兵号二十万讨契丹以报帝闻诏朔方节度使阿布思以师会阿布思 
者九姓首领也伟貌多权略开元初为默啜所困内属帝宠之禄山忌其才不相下欲袭取之故表请自助阿布思惧而叛转入漠北禄山不进 
辄班师会阿布思为回纥所掠奔葛逻禄禄山厚募其部落降之葛逻禄惧执阿布思送北廷献之京师禄山已得阿布思众则兵雄天下愈偃 
肆皇太子及宰相屡言禄山反帝不信是时国忠疑隙己深建言追还朝以验厥状禄山揣得其谋乃驰入谒帝意遂安凡国忠所陈无入者十 
三载来谒华清宫对帝泣曰臣蕃人不识文字陛下擢以不次国忠必欲杀臣以甘心帝慰解之拜尚书左仆射赐实封千户奴婢第产称是诏 
还镇又请为闲厩陇右羣牧等使表吉温自副其军中有功位将军者五百人中郎将二千人禄山之还帝御望春亭以饯斥御服赐之禄山惊 
喜惧国忠奏留 【据通鉴改辑】 疾驱出关至淇门轻舻循流而下令挽夫十五里一更昼夜兼行日三百里既总闲牧因择良马纳范阳又 
夺张文俨马牧反状明白人告言者帝必缚与之明年国忠谋授禄山同中书门下平章事召还朝制未下帝使中官辅璆琳赐大柑因察非常 
禄山厚胳之还言无宅帝遂不召然禄山亦惧朝廷图巳每使者至称疾不出严卫然后见黜陟使裴士淹行部至范阳再旬始见无复臣礼士 
淹还不敢言帝赐庆宗娶宗室女子诏禄山观礼辞疾甚献马三千匹执控夫倍之车三百乘乘三士因欲袭京师河南尹达奚珣疑有变极请 
毋纳帝始疑之诏如珣策冬十一月诡言奏密诏讨杨国忠腾榜郡县以高尚严庄为谋主孙孝哲高邈张通儒通晤为腹心发所部及同罗奚 
契丹室韦氏凡十五万号二十万反于范阳先三日命大将置酒观绘图起燕至洛山川险易攻守悉具人人赐金帛并授图约曰违者斩禄山 
从牙门部曲百余骑次城北祭先冢而行使贾循主留务吕知诲守平卢高秀岩守大同下令有沮军者夷三族凡七日反书闻帝方在华清宫 
中外失色车驾还京师斩庆宗赐其妻康死荣义郡主亦死下诏切责禄山许自归禄山答书慢甚遣高邈臧均以射生骑二十匜入太原劫取 
尹杨光翙杀之以张献诚守定州禄山谋逆十余年凡降蕃夷皆接以恩不服者胁以兵禄山通夷语躬自慰抚皆释俘囚为战士故其下乐输 
死所战无前时兵暴起官发铠仗皆穿朽钝折禁卫多市井徒弗能抗敌吏皆弃城匿或自杀或开门迎降不则擒戮乃发左藏库缯帛大募兵 
以封常清为范阳平卢节度使郭子仪为朔方节度关内支度副大使右羽林大将军王承业为太原尹卫尉卿张介然河南节度使金吾将军 
程千里为潞州长史以荣王为元帅高仙芝副之驰驿讨贼禄山以长绳维舟集草木以结冰一夕合遂济河陷灵昌郡至陈留张介然死之郭 
纳以城降遂陷荥阳次罂子谷将军荔非守瑜邀之杀数百人流矢及禄山舆乃不敢前更出谷南守瑜矢尽投河死败封常清取东都常清奔 
陕杀留守李憕御史中丞卢奕河南尹达奚珣臣于贼时高仙芝屯陕闻常清败弃甲保潼关太守窦廷芝奔河东常山太守颜杲卿杀贼将李 
钦凑擒高邈何千年于是赵郡巨鹿广平清河河间景城六郡皆为国守禄山所有纔卢龙密云渔阳汲邺陈留荥阳陕郡临汝而已贼之据东 
京见宫阙尊雄锐情僭号故兵久不西而诸道兵得稍集尹子奇屯陈留欲东略会济南太守李随单父尉贾贲濮阳人尚衡东平太守嗣吴王 
只真源令张巡相继起兵旬日众数万子奇至襄邑而还明年正月僭称雄武皇帝国号燕建元圣武子庆绪王晋庆和王郑达奚珣为左相张 
通儒为右相严庄为御史大夫署拜百官复攻常山援绝城陷杲卿被害安思义屯真定会李光弼出土门救常山思义降博陵亦拔唯稾城九 
门二县为贼守史思明李立节蔡希德围饶阳不京引军攻石邑张奉璋固守朔方节度使郭子仪自云中引兵与光弼合败思明于九门城南 
浑瑊射李立节杀之希德奔巨庆思明奔赵郡自鼓城袭博陵复据之光弼拔赵郡还围博陵军恒阳希德请济师于贼贼以二万骑涉滹沱入 
博陵牛廷玠发妫檀等兵万人来助思明益强与光弼战败于嘉山光弼收郡十三河南诸郡皆严兵守潼关不开禄山惧欲还范阳召责严庄 
高尚田干真解之乃遣孙孝哲安神威西攻长安会高仙芝等死哥舒翰守潼关为崔干佑所败帐下执送于贼关门不守帝遂幸蜀贼不谓天 
子能遽去驻兵潼关十日乃西时行在已至扶风于是汧陇以东皆没于贼禄山以张通儒守京西 【旧书作西京留守】 田干真为京兆尹 
使安守忠屯苑中禄山未至长安士人皆逃入山谷宫嫔散匿将相家委宝货不赀羣不逞争取之累日不能尽又剽左藏大盈库百司帑藏竭 
乃火其余禄山至怒乃大索三日民间财赀尽掠之句剥苛急百姓愈骚禄山怨庆宗死乃取帝近属自霍国长公主诸王妃妾子孙婣壻等百 
余人害之以祭庆宗羣臣从天子者诛灭其宗肆为残虐人益不附诸将欲有咨决皆因严庄以见御下少恩虽腹心雅故皆为仇敌郡县相与 
杀守将迎官军前后反复十数城邑墟矣肃宗治兵灵武长安相传太子西来辄东走阛里至空都畿豪杰杀贼吏自归者无虚日贼斩刈惩之 
