<!-- { "loadSidebar": true } -->
翰林直学士端善为政筮仕湘阴猾束束手不敢舞文法豪民无赖者远避去绩誉藉然其文章严谨有法宁约近瘠无奢滋驳预修文宗明宗 
宁宗三朝实录及累朝功臣列传时称其有史才文宗初建奎章阁搜罗中外才俊尝语阿荣曰当今文学之士朕惟未识谢端耳至元六年卒

　　△王守诚

　　王守诚字君实太原阳曲人从邓文原虞集游泰定元年试礼部第一廷对赐同进士出身授秘书郎迁太常博士续编太常集礼若千卷 
以进转艺林库使与修经世大典厯官礼部尚书与修辽金宋三史书成擢参议中书省事至正五年帝遣使宣抚四方除守诚河南行省参知 
政事小民田婚之讼殆百十计守诚皆辨析详谳为之平反州县官多取职田者悉厘正之因疏言仕于蜀者地僻路遥俸给之薄何以自养请 
以户绝及屯田之荒者召人耕种收其入以增禄秩宜宾县尹杨济亨欲于蟠龙山建宪宗神御殿儒学提举谢晋贤请复文翁石室为书院皆 
采以上闻成之风采耸动天下论功居诸道最进河南行省左丞未上母刘氏殁于京师闻丧丞归遂遘疾卒谥文昭

　　△王思诚

　　王思诚字致道兖州嵫阳人中至治元年进士第授国子助教改翰林国史院编修官至正二年由国子司业拜监察御史上疏言京畿去 
年秋不雨冬无雪方春首月蝗生黄河水溢盖不雨者阳之亢水涌者阴之盛也尝闻一妇衔冤三年大旱往岁巴延专擅威福雠杀不辜郯王 
之狱雅克特穆尔宗党死者不可胜数非直一妇之冤而已岂不感伤和气邪宜雪其枉敕有司行祷百神陈牲币祭河伯发卒以塞其缺庶可 
召阴阳之和消水旱之变此应天以实不以文也行部至檀州首言采金铁冶提举司设司狱掌囚之应徒配者釱趾以春金镰旧尝给衣粮天 
历以来水坏金冶因罢其给啮草饮水死者三十余人夫罪不至死乃拘囚至于饥死不若加杖而速死之愈也况州县俱无囚粮轻重囚不决 
者多死狱中狱吏妄报以病请定瘦死多寡罪着为令又言初开海道置海仙鹤哨船四十余艘往来警逻今弊船十数止于刘家港口以捕盗 
为名实不出海以致寇贼猖獗宜即莱州洋等处分兵严守不令泊船岛屿禁镇民与梢水为婚有能捕贼者以船畀之获贼首者赏以官仍移 
江淛河南行省列戍江海诸口以诘海商还者审非寇贼始令泊船下年粮船开洋之前遣将士乘海仙鹤于二月终旬入海庶几海道宁息朝 
廷多是其议出佥河南山西道肃政廉访司事行部武乡监县来迓思诚私语吏属曰此必赃吏未几果有愬于道侧者问曰得无诉监县敓汝 
马乎其人曰然监县伏罪吏属问先知之故曰衣敝衣乘骏马非访而何召修辽金宋三史调秘书监丞会国子监诸生相率为哄复命为司业 
思诚召诸生立堂子黜五人罚而降斋者七十人于是更相勉励超升兵部侍郎以母丧归甫禫起为河闲路总管磁河水频溢决铁镫干思诚 
集民丁作堤昼夜督工期月而塞复筑夹堤于外亘十余里命濒河民及弓手列置草舍于上击木以防盗决是年民获耕艺岁用大稔募民运 
碎瓮治郭外行道往来者无泥涂之病南皮民父祖尝濒御河种柳输课于官名曰柳课后河决柳俱没官犹征之四十余年其子孙益贫不能 
偿思诚连请于朝除之所辖景州广川镇汉董仲舒故里也河闲尊福乡博士毛苌旧居也皆请建书院设山长员召拜礼部尚书厯迁集贤侍 
讲学士兼国子祭酒应诏言七事曰置行省丞相以专方面宽内郡征输以固根本汰冗兵以省粮运改禄秩以养官廉罢行兵马司以便诘捕 
复倚郭县以正纪纲设常选以起淹滞寻出为陕西行台治书侍御史十七年红巾陷商州夺七盘进据蓝田县距奉元一舍思诚会豫王喇等 
纳实哩及省院官于安西王邸众汹惧无言思诚曰察罕特穆尔河南名将贼素畏之宜遣使求援此上策也戍将嫉客兵轧己论久不决思诚 
曰吾兵弱旦夕失守咎将安归乃移书察罕特穆尔曰河南为京师庭户陕西实内郡籓篱两省相望互为唇齿陕西危则河南岂能独安乎察 
罕特穆尔新复陕州得书大喜曰先生有为国为民之心吾宁负越境擅发之罪遂提轻兵五千倍道来援遂破贼河南总兵官果以擅调诘问 
察罕特穆尔亟请于朝宜命察罕特穆尔专守关陕仍便宜行事行枢密院掾史受赂事觉匿豫邸御史捕之急并系其母思诚过市中见之曰 
古者罪人不孥况其母乎今释之不从思诚因自劾不出诸御史谒而谢之初御史有封事自中丞以下惟署纸尾莫敢问其由思诚曰若是则 
上下之分安在凡上章必折视不可行者以台印封置架阁库诏佥五省余丁为军思诚争曰关中方用兵困于供亿民多愁怨复有是役万一 
为变所系岂轻邪事遂寝复召拜国子祭酒时卧疾闻命即起至朝邑卒于旅舍谥献肃

　　△李好文

　　李好文字惟中大名东明人登至治元年进士第授浚州判入为翰林国史院编修官泰定四年除太常博士会盗窃太庙神主好文言在 
礼神主当以木为之金玉祭器宜贮别室又言祖宗建国以来每遇大礼皆临时取具博士不过循故事应答而已往年有诏集礼乃令各郡县 
置局纂修宜其久不成也礼乐自朝廷出郡县何有哉乃白院长选僚属数人出架阁文牍以资采择三年书成凡五十一卷名太常集礼迁国 
子博士 【按王逢梧溪集云顺帝祭太庙乘马至里桥无敢至者好文膝行阻桥曰请皇帝下马帝如其言特授礼仪院使史传失载】 厯拜 
监察御史时复以至元纪元好文言年号袭旧于古未闻袭其名而不蹈其实未见其益因言时政不如至元者十余事录囚河东王傅萨都拉 
以足蹋人死众曰杀人非刃当杖之好文曰怙势杀人甚于用刃竟置之死河东为之震肃至正元年除国子监祭酒 【按梧溪集云好文为 
祭酒从容语帝宜躬祀孔子帝敬纳之会上丁夜有中丞屏驺从入礼殿弟子员谈遏之翼旦督刑曹问所遏者一监骚然好文曰中丞弗原其 
误乃欲施鞭刑邪遂解印丞相以闻中丞诣谢乃巳本传未载谨附识】 改陕西行台侍御史三年郊祀召为同知太常礼仪院事帝亲祀至宁 
宗室遣阿噜问曰兄拜弟可乎好文与博士刘闻对曰为人后者为之子帝遂拜由是每亲祀必命好文摄礼仪使四年改礼部尚书与修辽金 
宋史未几复除陕西行台侍御史西蜀奉使者以私憾摭廉访使拾曾文博佥事乌玛喇王武事文博死乌玛喇诬服惟武不屈以轻侮抵罪好 
文曰奉使伐天子行事当问民疾苦黜陟邪正今行省以下至于郡县未闻举劾一人独风宪一司无一免者此岂正大之体乎率御史力辨武 
等之枉并言奉使不法者十余事六年除翰林侍讲学士兼国子祭酒诏开端本堂命皇太子入学好文以翰林学士兼谕德力辞帝不允好文 
言欲求二帝三王之道必由于孔氏其书则孝经大学论语孟子中庸摘其要略而释以经义更居史传及先儒论说有关治体而协经旨者加 
以所见仿真德秀大学衍义之例为书十一卷名曰端本堂经训要义奉表以进帝命太子习焉又集厯代帝王故事总百有六篇一曰圣慧如 
汉孝昭后汉明帝幼敏之类二曰孝友如爵文王及唐元宗右爱之类三曰恭俭如汉文帝却千里马罢露台之类四曰圣学如殷宗缉学及陈 
隋诸君不善学之类以为太子问安余暇之助又取古史自三皇迄金宋厯代授受国祚久速治乱兴废为书曰大宝录复取前代帝王是非善 
恶所当法戒者为书名曰大宝龟鉴备录以进焉久之升翰林学士承旨屡引年乞致仕仍给一品禄终其身

　　△富珠哩翀

　　富珠哩翀字子翚其先隆安人金泰和闲安女真姓氏属望广平祖德从宪宗南征因家邓州之顺阳封南阳郡侯父居谦辟掾江西以家 
自随生翀赣江舟中稍长即勤学从新喻萧克翁游后复从京兆萧□其学益宏以肆学士姚燧以书抵□曰燧见人多矣学问文章无足与子 
翚比伦者于是□以女妻之 【按中州志云邓人李友端者号贞隐先生有女择配见翀曰此佳士也遂妻以女其说互异】 大德十一年用 
荐者授襄阳县儒学教谕会修世祖实录燧首以翀荐至大四年授翰林国史院编修官延佑五年拜监察御史时英皇未出阁翀言宜择正人 
以辅导帝嘉纳之寻劾中书参议元明善帝初怒不纳明日乃命改明善他官而传旨慰谕翀有旨往淮东核宪司官声迹淮东宪东惟尚刑多 
置狱具翀曰国家所以立风纪盖将肃清天下初不尚刑也取其狱具焚之时有旨凡以吏进者例降二等从七品以上不得用翀言科举未立 
人才多以吏进若一概屈抑恐未足尽天下持平之议自今请吏进者宜止于五品许之因着为令除右司都事丞相特们德尔专事刑戮以复 
私憾翀因避去顷之擢翰林修撰改左司都事拜珠为相使人劳翀翀强起会国子监隶中书俾翀兼领之拜珠闲谓翀曰尔可作宰相否对曰 
宰相固不敢当然所学宰相事也夫为宰相者必福德才量四者皆备乃足当耳拜珠大悦曰非公不闻此言升右司员外郎预修大元通制泰 
定元年迁国子监司业三年佥太常礼仪院事盗窃太庙神主翀请各室增设都监官内外严置扃钥昼夜巡警永为定制从之又纂修太常集 
礼书成未上有旨命兼经筳官文宗之入也欲虚大位以俟明宗翀极言大兄远在朔漠神器不可久虚宜摄位以俟其至文宗纳其言尝以字 
呼子翚而不名及文宗亲祀天地社稷宗庙翀为礼仪使详记行礼节文于笏竣事上天历大庆诗兼章帝命藏之奎章阁会立太禧院除迁太 
禧宗禋院三祗承神御殿事寻迁集贤直学士兼国子祭酒诸生素已望翀至是私相欢贺翀以古者教必有业退必有舍旧制弟子员初入学 
以羊贽所贰之品与羊等翀曰与其餍口腹孰若为吾党燥湿寒暑之虞乎命撙节之得钱二万缗作屋四区以居学者诸生积分有六年未及 
释褐者翀至皆使就试而官之帝师至京有旨朝臣乘马郊迎大臣俯伏进觞帝师不为动翀举觞立进曰帝师释迦之徒大下僧人师也余孔 
子之徒天下儒人师也请各不必礼帝师笑而起举觞卒饮众为之栗然 【按辍耕录云翀在翰林进讲罢帝问三教何者为贵对曰释如黄 
金道如白璧儒如五谷帝曰然则儒贱邪对曰黄金璧无亦何妨五谷于世岂可一日阙哉本传未载谨附识】 宁宗即位大臣以为赦不可烦 
行翀曰帝以圣子神孙入继大统当与天下维新今不颁赦是使收怨于新造之君也皇太后以为宜从翀言议乃定迁礼部尚书元统二年除 
江浙行省参知政事逾年以迁葬告归召为翰林侍讲学士以疾辞不赴至元四年卒追封南阳郡公谥文靖翀为学一本于性命道德而记问 
宏博文章简奥典雅深合古法居国学久论者谓许衡之后能以师道自任者惟耶律有尚及翀而已有文集六十卷子远字明道以荫为秘书 
郎转襄阳县尹须次居南阳贼起远以忠义自奋倾财募丁壮得千余人与贼拒战俄而贼大至远被害妻雷氏为贼所执欲妻之诋贼曰我参 
政冢妇县令嫡妻肯从汝狗彘生乎亦见杀举家皆被害

　　△李泂

　　李泂字溉之滕州人始从学即颖悟强记作为文辞如宿习者姚燧见其文深叹异之荐授翰林国史院编修官以亲老就养江南久之辟 
