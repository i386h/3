<!-- { "loadSidebar": true } -->
　　二年春正月丙子遣商州团练使翟守素帅师援赵保忠于夏州巳丑诏陕西诸州长吏招诱流亡复业者贷其粟仍给复二年二月癸丑 
监察御史祖吉坐赃弃市乙丑斩夔州乱卒谢荣等百余人于市闰月辛未朔日有食之丁亥诏内外诸军除木枪弓弩矢外不得蓄他兵器夏 
四月庚午罢端州贡砚辛巳以张齐贤陈恕并参知政事张逊兼枢密副使温仲舒寇准并为枢密副使五月巳亥诏减两京诸州系囚罪六月 
甲戌忠武军节度使同平章事潘美卒以张永德为并代都部署庚寅禁陕西缘边诸州阑出生口秋七月巳亥诏陕西缘边诸州民鬻男女入 
近界部落者官赎之李继迁奉表请降以为银州观察使赐国姓改名保吉九月丁酉户部侍郎参知政事王沔给事中参知政事陈恕并罢守 
本官己亥中书侍郎平章事吕蒙正罢为吏部尚书以右仆射李昉参知政事张齐贤并同平章事翰林学士贾黄中李沆并为给事中参知政 
事癸卯枢密使王显罢为崇信军节度使甲辰以张逊知枢密院事温仲舒寇准同知院事十一月乙巳罢京城内外力役土功十二月癸未保 
康军节度使刘继元卒是岁女真表请伐辽人不许自是女真遂属于辽人
　　三年春正月乙丑朔日有食之三月乙未以赵普为太师封魏国公戊午以高丽宾贡进士四十人并为秘书省秘书郎遣还庚申如金明 
池观水戏夏五月乙酉以旱遣使分决诸路狱六月戊寅虑囚庚寅以殿前都虞候王昭远为并代兵马都部署辛卯置常平仓秋七月巳酉赵 
普薨八月壬申召终南山隐士种放不至冬十一月巳亥许王元僖薨甲申虑囚赵保忠贡鹘号海东青还之
　　四年春正月辛卯祀天地于圜丘大赦二月乙未朔日有食之癸亥废沿江榷税八务乙卯加高丽国王王治检校太师静海军节度使黎 
桓封交趾郡王三月壬子诏权停贡举夏六月戊午诏中丞巳下皆亲临鞫狱丙寅吏部侍郎平章事张齐贤罢为尚书左丞壬申宣徽北院使 
知枢密院事张逊贬右领军卫将军右谏议大夫同知院事寇准罢守本官以涪州观察使柴禹锡为宣徽北院使知枢密院事枢密直学士吕 
端参知政事刘昌言同知枢密院事戊寅初复给事中封驳秋八月丙辰朔日有食之冬十月庚午始分天下州县为十道辛未右仆射平章事 
李昉给事中参知政事贾黄中李沆左谏议大夫知枢密院事温仲舒并罢守本官以吏部尚书吕蒙正平章事翰林学士苏易简为给事中参 
知政事枢密都承旨赵镕为宣徽北院使枢密直学士向敏中为右谏议大夫并同知枢密院事丁丑以右谏议大夫赵昌言为给事中参知政 
事辛巳遣使按行畿县民田被水者蠲其租十二月戊申西川都巡检使张玘与王小波战于江原死之小波死众推其党李顺为帅
　　五年春正月戊午李顺陷汉州 【宋史汉州作濮州误兹据东都事畧】 已未陷彭州乙丑虑囚己巳李顺陷成都振宋亳陈颍州饥癸 
酉以侍卫马军都指挥使李继隆为河西行营都部署讨李继迁甲戌以昭宣使王继恩为两川招安使讨李顺辛巳除两京诸州淳化二年逋 
负二月乙未李顺攻剑州都监西京作坊副使上官正成都监军供奉官宿翰击破之丙午如南御庄观稼己酉以益王元杰为淮南镇江等军 
节度使徙封吴王辛亥诏除剑南东西川峡路淳化五年以前逋负三月乙亥赵保忠为赵保吉所袭奔还夏州指挥使赵元嗣执之以献李继 
隆帅师入夏州夏四月壬午除天下主吏逋负甲申削赵保吉所赐姓名辛卯虑囚戊戌降诸州免罪以下囚己亥王继恩败贼于绵州庚子复 
绵州内殿崇班曹习破贼于老溪复阆州绵州巡检使胡正远复巴州壬寅西川行营击贼于研石砦破之复剑州五月丁巳王继恩克成都擒 
李顺其党张余复攻陷嘉戎泸渝涪忠万开八州开州监军秦传序死之丙寅河西行营送赵保忠至阙下释其罪授右千牛卫上将军封宥罪 
侯己巳以少府监雷有终为谏议大夫知成都府庚午贼攻夔州陕路都大巡检白继赟夔州巡检使解守颙败之于西津口壬申右仆射李昉 
以司空致仕甲戌复利州兴元府洋州西县一岁丙子磔李顺党八人于凤翔市六月戊戌陕路行营破贼于广安军又破贼张罕于嘉陵江口 
又破于合州西方溪戊申以侍卫步军都指挥使高琼为镇州都部署贼攻陵州知州张旦击破之秋七月辛亥贼攻眉州乙亥李继迁遣使来 
贡八月甲午置宣政使以宦者昭宣使王继恩为之 【谨按通鉴辑览　　御批内侍领兵仍唐弊政其后童贯梁师成之擅权实由此开其 
端太宗虽不与宣徽之除而命之领兵巳属乖舛作法于凉不能辞贻谋不善之责矣】 辛丑遣知益州张咏赴部得便宜从事癸卯以参知政 
事赵昌言为西川陜路招安马步军都部署寻诏昌言驻凤翔遣内侍押班卫绍钦往行营指挥军事峡路行营破贼帅张余复云安军李继迁 
使其弟奉表待罪九月庚戌户部尚书辛仲甫以太子少保致仕辛酉遣使分行宋亳陈颍泗寿邓蔡等州按行民田被水及种莳不及者蠲其 
租壬申以襄王元侃为开封尹改封寿王大赦乙亥以左谏议大夫寇准参知政事戊寅卫绍钦破贼于学射山别将杨琼复蜀州曹习等又破 
贼于安国镇冬十月庚辰西州行营指挥使张嶙杀其将王文寿以叛其众斩嶙首以降乙未杨琼等复卭州十一月庚戌遣使谕李继迁赐以 
器币茶药衣服 【谨按通鉴辑览　　御批赵普前此轻信李继捧纵其复归夏州巳为失策兹复轻信李继迁受其伪降坐稽天讨以留世 
世边患盖姑息偷安实为宋代之失而养痈贻害诒谋不臧则自是役始之】 十二月戊寅朔日当食云阴不见辛巳命枢密直学士张鉴西京 
作坊副使冯守规安抚西川庚寅宿翰等引兵趋嘉州伪知州王文操以城降乙未秘书丞张枢坐知荣州降贼弃市
　　至道元年春正月戊申朔改元降京畿囚罪蠲诸州逋租及陕西诸州去年秋税之半癸亥辽人将韩德威诱党项勒浪嵬族自振武犯边 
永安军节度使折御卿击败之戊辰以翰林学士钱若水为右谏议大夫同知枢密院事枢密副使刘昌言罢为给事中甲戌李继迁遣使来贡 
二月戊戌以旱虑囚张余伏诛蠲襄唐均汝随邓归峡等州去年逋租振亳州房州光化军饥三月庚申诏求直言辛酉以会州观察使知清还 
军田绍斌为灵州兵马都部署夏四月癸未吏部尚书平章事吕蒙正罢为右仆射以参知政事吕端为户部侍郎平章事宣徽北院使知枢密 
院事柴禹锡罢为镇寍军节度使参知政事苏易简为礼部侍郎以翰林学士张洎为给事中参知政事甲申以宣徽北院使同知枢密院事赵 
镕知枢密院事乙酉辽人犯雄州知州何承矩击破之壬寅虑囚六月乙酉购求图书丙戌遣使谕李继迁授鄜州节度使继迁不奉诏秋七月 
丙寅除陈许等九州岛及光化军今年夏税八月壬辰诏立寿王元侃为皇太子改名恒兼判开封府大赦文武帝参官子为父后见任官者赐勋 
一转癸卯禁西北缘边州民与内属戎人昏娶九月庚午清远军言李继迁入寇冬十月乙丑陕西转运使郑文宝坐挠边责授蓝田县令十一 
月以峯州团练使上官正右谏议大夫雷有终并为西川招安使召王继恩归阙十二月辽人犯边折御卿率兵御之卒于师斩马步兵都军头 
孙赞于军中庚辰新浑仪成
　　二年春正月辛亥祀天地于圜丘大赦二月壬申司空致仕李昉薨戊寅以越王元份为杭州大都督兼领越州吴王元杰为扬州大都督 
兼领寿州己卯以徐国公元偓为洪州都督镇南军节度使泾国公元偁为鄂州都督武清军节度使庚辰以御史中丞李昌龄为给事中参知 
政事辛巳以吕蒙正为左仆射宋琪为右仆射乙未定任子官制夏四月甲戌命侍卫马军都指挥使李继隆为环庆等州都部署殿前都虞候 
范廷召副之讨李继迁五月癸卯继迁寇灵州六月戊戌黔州蛮寇盐井巡检使王惟节死之秋七月己亥以殿前都指挥使王超为夏绥麟府 
州都部署丙寅给事中参知政事寇准罢守本官戊辰蠲峡路诸州民去年逋租九月戊寅右仆射宋琪薨诏川峡诸州民家先藏军器者限百 
日送官匿者斩己卯夏州延州行营破李继迁于乌白池继迁遁甲申贬会州观察使环庆副都部署田绍斌为右监门卫率府副率安置虢州
　　三年春正月丙子以户部侍郎温仲舒礼部侍郎王化基并参知政事给事中李惟清同知枢密院事参知政事张洎罢为刑部侍郎辛卯 
以侍卫马步军都虞候傅潜为延州路都部署殿前都虞候王昭远为灵州路都部署二月丙申灵州行营破李继迁辛丑帝不豫甲辰降京畿 
死罪囚三月癸巳宣诏令皇太子柩前即位是日皇帝崩年五十九谥曰神功圣德文武皇帝庙号太宗陵曰永熙陵
　　太宗太平兴国八年 【其元年即太祖开宝九年】 雍熙四年端拱二年淳化五年至道年三凡二十二年

　　钦定续通志卷二十六

　　●钦定续通志卷二十七　宋纪三

　　宋纪 【三】

　　真宗

　　○真宗

　　真宗皇帝讳恒太宗第三子也母曰元德皇后李氏帝幼英睿与诸王嬉戏好作战阵之状自称元帅太祖爱之育于宫中尝登万岁殿升 
御榻坐太祖抚之曰汝得作天子否对曰由天命耳比就学一览成诵初名德昌后改元休复改元侃厯封韩王襄王寿王加检校太傅开封尹 
至道元年立为皇太子改今名仍判府事故事皇太子次在宰相上宫僚称臣帝皆推让弗受见宾客李至李沆必先拜迎送降阶及门开封政 
务填委帝裁决轻重靡不称惬故京狱屡空三年三月癸巳太宗崩奉遗制即皇帝位于柩前夏四月乙未尊皇后为皇太后大赦常赦所不原 
者咸除之癸卯门下侍郎兼兵部尚书平章事吕端加右仆射弟越王元份进封雍王吴王元杰进兖玉并兼中书令徐国公元偓进彭城郡王 
泾国公元偁进安定郡王并同平章事元俨封曹国公侄阆州观察使惟吉为武信军节度使侍卫马步军都虞候傅潜殿前都指挥使王超侍 
卫马军都指挥使李继隆侍卫步军都指挥使高琼并领诸军节度使驸马都尉王承衍石堡吉魏咸信并为诸军节度使甲辰宣徽北院使知 
枢密院事赵镕加南院使左丞李至礼部侍郎李沆并参加政事丁未进中外官秩各一等五月丁卯诏求直言甲戌户部侍郎参知政事李昌 
龄责授忠武行军司马甲申放宫人给事岁久者丙戌以镇安军节度使李继隆同平章事丁亥立秦国夫人郭氏为皇后六月戊戌追复涪王 
廷美西京留守兼中书令秦王赠兄魏王德昭太傅岐王德芳大保辛丑诏罢献祥瑞甲辰复封兄元佐为楚王乙巳追册莒国夫人潘氏为皇 
后秋七月乙丑诏转运使更迭赴阙访以民事癸酉诏访孔子嫡孙甲申以殿前都虞候范廷召为定州驻泊都部署葛霸为镇州驻泊都部署 
王汉忠为高阳关行营都部署康保裔为并代州都部署八月丙申罢盐井役己亥以镇海军节度使曹彬为枢密使知枢密院赵镕为寿州观 
察使同知枢密院事李惟清为御史中丞户部侍郎向敏中给事中夏侯峤并为枢密院副使庚申西川广武卒刘旴逐巡检使韩景佑掠蜀汉 
等州招安使上官正钤辖马知节讨平之九月戊寅以孔子四十五世孙延世为曲阜县令袭封文宣公冬十月夏人寇灵州合河都部署杨琼 
