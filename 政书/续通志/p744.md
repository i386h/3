<!-- { "loadSidebar": true } -->
　　王彬光州固始人祖彦英父仁偘奔新罗父子相继执国政彬年十八以宾贡入太学淳化三年进士及第厯雍邱尉皇城司阴遣人下畿 
县多厉民令佐至与为宾主彬至捕鞫之致之法自是诏亲事官毋得出都城易右班殿直辞不受后以秘书省著作佐郎通判筠州厯知抚州 
抚州民李甲饶英恃财武断乡曲县莫能制彬按治之索其家得所藏兵械又得服器有龙凤饰甲坐大逆弃市井按英尝强取人孥配岭南州 
里肃然擢提点荆湖南路刑狱徙知潭州入判三司户部句院出为京西转运使徙河北部吏马崇正倚章献太后姻家豪横不法彬发其奸赃 
下吏忤太后意徙京东又徙河东陕西复为三司盐铁判官判都理欠凭由司累迁太常少卿卒

　　钦定续通志卷三百三十三

　　●钦定续通志卷三百三十四　列传一百三十四

　　列传

　　宋 【三十八】

　　○宋三十八

　　杨亿【伟纮】　　　晁迥【宗悫】　　刘筠　　辥映　　　　谢泌　　　　孙何【仅】　　朱台符　　　戚纶　　　　张 
去华【师德】　　乐黄目　　　柴成务

　　杨亿
　　晁迥
　　刘筠
　　辥映
　　谢泌
　　孙何
　　朱台符
　　戚纶
　　张去华
　　乐黄目
　　柴成务

　　△杨亿

　　杨亿字大年建州浦城人祖文逸南唐玉山令亿将生文逸梦一道士自称怀玉山人来谒未几亿生有毛被体长尺余经月乃落能言母 
以小经口授随即成诵七岁能属文对客谈论有老成风雍熙初年十一太宗闻其名诏送阙下试诗赋五篇太宗深加赏异命内侍都知王仁 
浚送至中书翌日下制即授秘书省正字特赐袍笏淳化中诣阙献文改太常寺奉礼郎仍令读书秘阁献二京赋命试翰林赐进士第迁光禄 
寺丞属后苑赏花曲宴太宗召命赋诗于坐侧又上金明池颂太宗讶有司不时召宰相言旧制未贴职者不预即以亿直集贤院至道初太宗 
亲制九弦琴五弦阮文士奏颂者众独称亿为优二年迁著作佐郎帝知其贫屡有沾赉尝命为越王生辰使时公卿表疏多假文于亿真宗即 
位初超拜左正言诏钱若水修太宗实录奏亿参预凡八十卷而亿独草五十六卷书成乞外补就养知处州真宗称其才长于史学留不遣固 
请乃许之任召还拜左司谏知制诰咸平中西鄙未寍诏近臣议灵州弃守之事亿上疏曰朔方地在要荒之外声教不及元朔中大将军卫青 
奋兵掠地列置郡县今灵州盖朔方之故墟僻介西鄙数百里间无有水草烽火亭障不相望当其道路不壅饟馈无虞犹足以张大国之威声 
为中原之扞蔽自边境屡惊凶党猖炽爵赏之而不恭讨罚之而无获资粮屝履所失至多将士丁夫相枕而死以致募商人输帛入谷偿价数 
倍孤壤筑城边民绎骚国帑匮乏不能制边人之命及济灵武之急数年之间凶党逾盛灵武危堞岿然仅存河外五城继闻陷没但坚壁清野 
坐食糗粮闭垒枕戈苟度朝夕未尝出一兵驰一骑敢与之角此灵武之存无益明矣臣以为存有大害弃有大利昔西汉贾捐之建议弃朱崖 
当时公卿亦有异论元帝力排众说奋乎独见下诏废之人颂其德臣以为类于灵武也必以失地为言即燕蓟八州河湟五郡所失多矣何必 
此为臣窃惟太祖命姚内斌领庆州董遵诲领环州统兵裁五六千悉付以阃外之事士卒效命疆场晏然朝廷无旰食之忧疆场无羽书之警 
臣乞选将临边赐给廪赋资以策略许便宜而行倘寇扰内属挠之以劲兵示之以大信怀荒振远谕以赏格彼则奔溃众叛安能与大邦为敌 
哉若欲谋成庙堂功在漏刻臣以为彼众方黠积财犹丰未可以岁月破也景德初以家贫乞典郡江左诏令知通进银台司兼门下封驳事时 
以吏部铨主事前宜黄簿王太冲为大理评事 【按宋史职官志吏部分四迁尚书侍郎俱有左右选其尚书所掌之左右选吏额主事各一 
人此称吏部铨主事盖吏也】 亿以承吏之贱不宜任清秩即封诏还未几太冲补外俄判史馆会修册府元龟亿与王钦若同总其事其序次 
体制皆亿所定羣寮分撰篇序诏经亿窜定方用之三年召为翰林学士又同修国史凡变例多出亿手大中祥符初加兵部员外郎户部郎中 
五年以疾在告遣中使致太医视之亿拜章谢以久疾求解近职优诏不许亿刚介寡合当时文士咸赖其题品或被贬议者退多怨谤王钦若 
骤贵亿素薄其人钦若衔之屡抉其失陈彭年方以文史售进忌亿名出其右相与毁訾上素重亿皆不惑其说 【按东都事略云章献后之 
立也真宗欲得亿草制使丁谓谕旨亿难之谓曰大年勉为此不忧不富贵亿曰如此富贵亦非所愿也乃命陈彭年草制亿既频忤旨而王钦 
若陈彭年深相谗毁亿尝入直夜召见禁中命坐赐茶从容顾问久之出文藁数箧以示亿曰卿识朕书迹乎皆朕自起草未尝令臣下代作也 
亿惶恐不知所对顿首再拜而出乃知谗言得行矣此二事宋史本传不载但称钦若彭年毁訾而真宗不惑其说与事略异】 亿有别墅在阳 
翟亿母往视之因得疾请归省不代报而行上亲缄药剂加金帛以赐亿素体羸至是以病闻请解官授太常少卿分司西京许就所居养疗册 
府元龟成进秩秘书监起知汝州会加上玉皇圣号以为参详仪制副使知礼仪院判秘阁太常寺天禧二年拜工部侍郎明年权同知贡举坐 
考较差谬降授秘书监丁内艰属行郊礼以亿典司礼乐未卒哭起复工部侍郎令视事四年复为翰林学士受诏注释御集又兼史馆修撰判 
馆事权景灵宫副使卒年五十七 【按东都事略云亿尝代寇准草奏请皇太子亲政斥丁谓等奸邪事准既逐亿亦忧畏而卒年四十七景 
佑元年枢密使王晦叔上其事仁宗嘉叹诏赠礼部尚书谥曰文有司举故事非尝任二府及事东宫四品无赠官仁宗曰亿为国竭忠有君子 
之大节可拘以常典乎宋史本传不载附识】 录其子纮为太常寺奉礼郎亿天性颖悟自幼及终不离翰墨文格雄健才思敏捷略不凝滞对 
客谈笑挥翰不辍精密有规裁善细字起草一副数千言不加点窜而博览强记尤长典章制度时多取正喜诲诱后进以成名者甚众重交游 
性耿介尚名节多周给亲友故廪禄亦随而尽无子以从子纮为后弟伟

　　杨伟
　　杨纮

　　 杨伟

　　伟字子奇幼学于亿天禧元年献颂召试学士院赐进士及第以试秘书省校书郎知衢州龙游县再补蕲州录事参军国子监荐为直讲 
驸马都尉李遵勖守澶州辟佥书镇寍军节度判官事迁大理寺丞知河间县再迁太常博士为集贤校理通判单州会巡检部卒李素合州卒 
二百余人谋杀巡检使入鼓角门州将不敢出伟挺身往问曰若属何为而反俱曰将有诉于州非反也伟曰持兵来非反而何若属皆有父母 
妻子以一朝忿而欲鱼肉之乎悉令投兵坐籍首恶得十余人斩之徙知祥符县提点开封府界诸县镇公事权开封府判官又判三司开拆司 
累迁尚书兵部员外郎同修起居注伟清慎无治剧才常秉小笏以朝知制诰缺中书以伟名进仁宗曰此非秉小笏者邪遂命知制诰权谏院 
尝曰谏臣宜陈列大事细故何足论然当时讥其亡补迁刑部郎中为翰林学士祀明堂迁右司郎中判太常寺为羣牧使兼侍读学士进中书 
舍人卒赠尚书礼部侍郎

　　 杨纮

　　纮字望之以荫厯官知鄞县鄞滨海恶少贩鱼盐者羣居洲岛或掠商人财物入海吏不能禁纮至设方略使识者质恶少船及归始给还 
且戒谕之由是不敢为盗以亿文献赐进士出身通判越州知筠州提点江东刑狱除转运按察使江东饥纮开义仓振之吏持不可纮曰义仓 
为民也稍稽人将殍矣纮御下急常曰不法之人不可贷去之止不利一家尔岂可使郡邑千万家俱受害邪闻者望风解去或过期不敢之官 
与王鼎王绰号江东三虎坐降知衡州徙越州为荆南转运使徙福建不赴知湖州复为江东转运使官至太常少卿卒纮性严虽家居儿女不 
敢妄言笑聚书数万卷手抄事实名窥豹篇

　　△晁迥

　　晁迥字明远世为澶州清丰人自其父佺始徙家彭门迥举进士为大理评事厯知岳州录事参军改将作监丞稍迁殿中丞坐失入囚死 
罪夺二官复将作丞监徐婺二州税迁太常丞真宗即位用宰相吕端参知政事李沆荐擢右正言直史馆献咸平新书五十篇又献理枢一篇 
召试除右司谏知制诰 【按东都事略云吕蒙正举应贤良方正科以迥方为谏官乃报罢召试翰林迁右司谏擢知制诰与宋史本传异】  
判尚书刑部帝北征雍王元份留守京师加右谏议大夫为判官进翰林学士未几知审官院为明德章穆二园陵礼仪使同修国史知大中祥 
符元年贡举封泰山祀汾阴司太常详定仪注累迁尚书工部侍郎使契丹还奏北庭记加史馆修撰知通进银台司献玉清昭应宫颂史成擢 
刑部侍郎进承旨时朝廷方修礼文之事诏令多出迥手迁兵部侍郎请分司西京特拜工部尚书集贤院学士判西京留司御史台赐一子官 
河南以就养仁宗即位迁礼部尚书居台六年累请老以太子少保致仕天圣中迥年八十一召宴太清楼免舞蹈迥坐御史中丞之南与宰相 
同赐御飞白大字进太子少傅后复召对延和殿帝访以洪范雨旸之应对曰比年变灾荐臻此天所以警陛下愿陛下修饬王事以当天心庶 
几转乱而为祥也既而献斧扆慎刑箴大顺审刑无尽灯颂凡五篇及感疾卒年八十四赠太子太保谥文元迥善吐纳养生之术通释老书性 
乐易宽简服通履正虽贵势无所屈厯官临事未尝挟情害物真宗数称其好学长者杨亿尝谓迥所作书命无过褒得代言之体喜质正经史 
疑义标括字类有以术命语迥迥曰自然之分天命也乐天不忧知命也推理安常委命也何必逆计未然乎子宗悫

　　晁宗悫

　　 晁宗悫

　　宗悫字世良 【东都事略作世长】 以父荫为秘书省校书郎屡献歌颂召试赐进士及第又除馆阁校勘三迁大理寺丞集贤校理迥 
领西台宗悫求便养通判许州仁宗即位迁殿中丞同修起居注天圣中百官转对宗悫请减上供恳闲田择狱官令监司举县令累迁尚书祠 
部员外郎知制诰入翰林为学士兼龙图阁学士权发遣开封府事辨雪疑狱有能名元昊反关中久宿师以宗悫安抚陕西与夏竦议攻守策 
未还道拜右谏议大夫参知政事会朝廷以金饰胡床及金抹器赐嘉勒斯贺宗悫曰仲叔于奚辞邑请繁缨孔子曰不如多与之邑繁缨诸侯 
之马饰犹不可与陪臣况以乘舆之器赐外臣乎必欲优其礼不若加赐金帛后从帝郊祠感疾数求罢除资政殿学士给事中数日卒赠工部 
尚书谥文庄宗悫性敦厚事父母孝笃于故旧凡任子恩皆先其族人在翰林一夕草将相五制褒扬训戒人得所宜尝密诏访边策陈七事颇 
施用之

　　△刘筠

　　刘筠字子仪大名人举进士为馆陶县尉 【隆平集作馆陶县令】 还会诏知制诰杨亿试选人校太清楼书擢筠第一以大理评事为 
秘阁校理真宗北巡命知大名府观察判官事帝垂意篇籍筠预修图经及册府元龟推为精敏车驾西巡又命筠纂土训是时四方献符瑞天 
