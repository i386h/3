<!-- { "loadSidebar": true } -->
丞刘恕为外纪以纪前事不本于经而信百家之说是非谬于圣人不足传信乃用邵氏皇极经世历胡氏皇王大纪例损益折衷一以尚书为 
主下及诗礼春秋旁采旧史诸子表年系事断自唐尧以下接于通鉴之前勒为书二十卷名曰通鉴前编既成授门人许谦曰二帝三王之盛 
其微言懿行宜后王所当法战国申商之术其苛法乱政亦后王所当戒则是编不可以不着也他所著书曰大学章句疏二卷论语孟子集注 
考证十七卷书表注四卷谦为校定皆传于学者履祥居仁山下学者称为仁山先生大德中卒后谥文安

　　△许谦 【朱震亨】

　　许谦字益之其先京兆人后由平江徙婺之金华父觥宋淳佑进士 【名贤录云觥无子以仲兄宣之子为嗣即谦也】 谦生数岁而孤 
甫能言世母陶氏口授孝经论语入耳辄不忘稍长肆力于学立程自课既乃受业金履祥之门履祥语之曰士之为学若五味之在和酰酱既 
加则酸醎顿异子来见我己三日而犹夫人也岂吾之学无以感发子耶谦问之惕然居数年尽得其所传之奥读四书章句集注有丛说二十 
卷谓学者曰学以圣人为准的然必得圣人之心而后可学圣人之事圣贤之心具在四书而四书之义备于朱子顾其辞约意广读者安可以 
易心求之读诗集传有名物钞八卷正其音释考其名物度数以补先儒之未备乃存其逸义旁采远引而以巳意终之读书集传有丛说六卷  
【名贤录云春秋有温故管窥】 其观史有治忽几微仿史家年经国纬之法起太皞氏迄宋元佑元年秋九月司马光卒备其世数总其年 
岁原其兴亡着其善恶葢以为光卒则宋室不可复兴诚理乱之几也故附于续经而书孔子卒之义以致其意焉又有自省编昼之所为夜必 
书之其不可书者则不为也尝句读九经仪礼于其宏纲要领错简衍文悉别以铅黄朱墨意有所明则表而见之其后吴师道购得吕祖谦点 
校仪礼视谦所定不同者十三条而巳延佑初隐居东阳人华山学者翕然从之寻开门讲学四方人士皆不惮百舍来受业焉其教人也至诚 
谆悉内外殚尽及门之士著录者千余人随其材分咸有所得独不以科举之文授人曰此义利所由分也谦笃于孝友有绝人之行其处世不 
胶于古不流于俗不出里闾者四十年缙绅先生过者必即其家存问焉或访以典礼政事谦观其会通而为之折衷闻者无不厌服廉访使刘 
庭直副使赵宏伟荐于朝郡复以遗逸应诏皆莫能致后至元三年卒世称白云先生赐谥文懿先是何基王柏及金履祥殁其学犹未大显至 
谦道益着故学者推原统绪以为朱熹之世适同郡朱震亨字彦修谦之高第弟子也其清修苦节绝类古笃行之士所至人多化之

　　△陈栎

　　陈栎字寿翁徽州休宁人三岁祖母吴氏口授孝经论语辄成诵五岁入小学即涉猎经史七岁通举子业十五乡人皆师之宋亡科举废 
栎慨然发愤致力于圣贤之学尝谓有功圣门者莫若朱熹氏熹殁未久而诸家之说往往乱其本真乃着四书发明书传纂疏礼记集义等书 
亡虑数十万言凡诸说之有畔于朱氏者刊去之其微辞隐义则引而伸之有未备者复为说以补其阙由是朱熹之说大明于世延佑设科有 
司强之试乡闱中选遂不复赴礼部教授于家不出门户者数十年临川吴澄尝称栎有功于朱氏凡江东人士就学于澄者尽遣归栎栎所居 
堂曰定宇学者因称定宇先生元统二年卒

　　△胡一桂 【胡炳文】

　　胡一桂字庭芳徽州婺源人父方平素精于易董梦程受朱熹之易于黄干饶州德兴沈贵宝受之方平皆从之学着易学启蒙通释一柱 
之学出于父得朱氏源委之正宋景定五年年十八领卿荐试礼部不第退而讲学远近师之号双湖先生仁宗皇庆中着周易本义附录纂疏 
本义启蒙翼传朱子诗傅附录纂疏十七史纂并行于世 【按一统志云入元隐居著书以闽为文公讲学地过其卿访求绪论复从建安熊 
禾游与之上下讲议者十余年归则裒集诸家之说以疏朱子之言与史传互有详略谨附识】 其同郡胡炳文字仲虎亦以易名家作易本义 
通释而于朱熹所注四书用力尤深余干饶鲁之学本出于朱熹而其为说多与熹抵牾炳文深正其非作四书通 【按一统志载一桂所著 
尚有人伦事鉴厯代编年二书传未载谨识】 往往发其未尽之蕴学者称云峰先生尝以荐署明经书院山长再调兰溪州学正

　　△黄泽

　　黄泽字楚望其先资州内江人父仪可累举不第随兄骥子官九江蜀乱不能归因家焉泽生有异质慨然以明经学道为志好苦思屡致 
成疾疾止复思久之如有所见作颜渊仰高钻坚论蜀人治经必先古注疏泽于名物度数考核精审而义理一宗程朱作易春秋二经解三礼 
祭祀述略大德中江西省城闻其名授江州景星书院山长巳移洪州东湖书院秩满即归闭门授徒以养亲不复仕尝谓去圣久远经籍残阙 
传注家率多传会近世儒者又各以才识求之故讲论虽多而经旨愈晦必积诚研精有所悟入然后可窥见圣人之本乃揭六经中疑义千有 
余条以示学者既乃尽悟失传之旨自言每于幽闲寂寞疾病无聊之际得之及其久也豁然无不贯通于是易春秋传注之失诗书未决之疑 
周礼非圣人书之谤凡数十年苦思而未通者皆涣然冰释各就修理谓易主明象因孔子之言以上求文王周公之意而其机尽在十翼作十 
翼举要忘象辨象略辩同论春秋主明书法大要在考核三传以求圣志之精而脉络尽在左传作三传义例考笔削本旨又作元年春王正月 
辩诸侯娶女立子通考鲁隐公不书即位义殷周诸侯禘祫考周庙太庙单祭合食说作邱甲辩尝言学者必悟经旨废失之由然后圣人本意 
可见若易象与春秋书法废朱大略相似苟通其一则可迎机而悟矣又惧学者得于创闻不复致思故所著多引而不发乃作易学滥觞春秋 
指要示人以求端用力之方其于礼谓郑氏深而未完王肃明而实浅作礼经复古正言如王肃混郊邱废五天帝并昆仑神州为一赵伯循言 
王者禘其始祖之所自出以始祖配之而不及羣庙之主胡宏家学不信周礼以社为祭地之类皆引经以证其非其辩释诸经要旨有六经补 
注诋排百家异义则取杜牧不当言而言之义作翼经罪言近代覃思之学推为第一吴澄尝观其书以为平生所见明经士未有能及之者然 
泽雅自慎重未尝轻与人言学士李泂奉使过九江愿执弟子礼受一经泽谢曰以君之才何经不可明若余则于艰苦之余乃能有见吾非邵 
子不敢以二十年林下期君也泂叹息而去后家贫且老不复能教授岁大祲家人采木实草根以疗饥泽晏然曾不动其意惟以圣人之心不 
明而经学失传若己有罪为大戚至正六年卒其书存者仅十二三门人惟新安赵汸为高第得其春秋之为学为多 【理学宗传云新安赵 
汸尝见泽问治经之要泽曰在致思问致思之要泽曰当以一事为例而思徐久自有得即少得益完养而慎思无轻发可也】

　　△萧■〈奭斗〉 【韩择　侯均】

　　萧■〈奭斗〉字惟斗陕西奉元人自为儿时性至孝初出为府吏上官语不合即引退 【辍耕录元■〈奭斗〉蚤岁吏于府一日呈 
牍尹前尹偶坠笔目■〈奭斗〉拾之■〈奭斗〉阳为不解而止白所议公事如此者三■〈奭斗〉曰某所言者王事也拾笔非吏所任即 
辞退】 读书南山者三十年制一革衣由身半以下及卧辄倚榻玩诵不少置于是博极羣书侯均谓元有天下百年惟萧惟斗为识字人学者 
及其门受业者甚众尝出遇一妇失金钗道旁疑■〈奭斗〉拾之谓曰殊无他人独翁居后耳■〈奭斗〉令随至门取家钗以偿其妇后得 
所遗钗愧谢还之乡人有暮行遇寇者诡曰我萧先生也寇惊愕释去世祖分藩在秦辟■〈奭斗〉与杨恭懿韩择侍秦邸■〈奭斗〉以疾 
辞授陕西儒学提举不赴后累授集贤直学士国子司业改集贤侍读学士皆不赴大德十一年拜太子右谕德扶病至京入觐东宫书酒诰为 
献以朝廷时尚酒也寻解去或问其故曰礼东宫东面师傅西面此礼今可行平俄除集贤学士国子祭酒疾作固辞归卒赐谥贞敏■〈奭斗 
〉制行甚高真履实践其教人必自小学始为文辞立意精深言近指远一以洙泗为本濂洛考亭为宗所著有三礼说小学标题驳论九州岛志 
及勤斋文集行世同邑韩择字从善天资超异信道不惑其教人虽中岁后亦必使自小学始尤邃礼学有质问者口讲指画无倦容士大夫游 
宦过秦中必往见择莫不虚往而实归焉世祖尝召之赴京疾不果行其卒也门人服缌麻者百余人侯均字伯仁少孤独与继母居卖薪以给 
奉养积学四十年羣经百氏无不淹贯每读书必熟诵乃已尝言人读书不至千徧终于已无益故其答诸生所问穷索极探如取诸箧笥由是 
名震关中用荐起太常博士后以上疏忤时相意不待报归均貌魁梧而气刚正人多严惮之及应接之际和易款洽虽方言古语世所未晓者 
莫不随问而答世咸服其博闻

　　△同恕 【第五居仁】

　　同恕字宽甫陕西奉元人祖升父继先博学能文廉希宪宣抚陕右辟掌库钥家世业儒同居二百口无问言恕年十三以书经魁乡校至 
元闲朝廷始分六部选名士为吏属关陕以恕贡礼曹辞不行仁宗践阼即其家拜国子司业使三召不起陕西行台侍御史赵世延请即奉元 
置鲁斋书院以恕领教事先后来学者殆千数延佑设科再主乡试人服其公六年召为左赞善入见东宫献书陈古谊明年移疾归致和元年 
拜集贤侍读学士以老辞恕之学由程朱上遡孔孟务贯浃事理以利于行教人委曲开导使得趋向之正性整洁平居虽大暑不去冠带母张 
卒事继母如所生父丧哀毁致目疾时祀斋肃详至尝曰养生有不备事犹可复追远有不诚是诬神也可逭罪乎与人交虽外无适莫而中有 
绳尺时萧■〈奭斗〉居南山下道高当世入城府必主恕家士论称之曰萧同至顺二年卒封京兆郡侯谥文贞所著榘庵集二十卷恕弟子 
第五居仁字士安幼师萧■〈奭斗〉弱冠从恕受学博通经史躬率子弟力农学徒满门尝行田闲遇有窃其桑者居仁辄避之乡里高其行 
谊率多化服游其门者皆学明行修卒之日门人私谥静安先生

　　△安熙

　　安熙字敬仲真定藁城人祖滔父松皆以举行淑其乡熙既承家训及闻保定刘因之学心益向慕因亦深许与熙熙将造其门而因巳殁 
乃从因门人乌叔备问其绪说葢自因得宋儒朱熹之书即尊信力行之因之为人高明坚勇其进莫遏熙前简靓和易务为下学之功其告先 
圣文有曰追忆旧闻卒究前业洒扫应对谨行信言余力学文穷理尽性循循有序发轫圣途以存诸心以行诸巳以及于物以化于乡其用功 
切实可谓善学朱子者生平不屑仕进家居教授垂数十年四方来学者多所成就云

　　钦定续通志卷五百五十二

　　●钦定续通志卷五百五十三

　　儒林传

　　元 【二】

　　○元二

　　董朴　　　　韩性【程端礼　端学】　　　　周仁荣【仔肩　孟梦恂】　　宇文公谅　　巴延　　　　舒苏

　　董朴
　　韩性 【程端礼　程端学】
　　周仁荣 【周仔肩　孟梦恂】
