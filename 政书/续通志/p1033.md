<!-- { "loadSidebar": true } -->
至元闲诸军团襄樊六十八师所部戍骆驼岭一字城立炮樊城南不发以怠敌心俄帅锐卒突出攻其城西破之十一年诸军南征渡江明年 
宋常州守臣姚訔坚守不下六十八发炮摧其城壁宋援兵突至力战却之常州既克帅府令总新附炮手军临安降从诸军追宋二王至海下 
三十余城累功授炮手军匠万户二十六年卒

　　△鄂屯世英

　　鄂屯世英女真人其先世仕金为淄州刺史岁癸酉太祖下山东淄州民奉世英及弟保和迎降皆授以万户世英由万户迁德兴府尹时 
金经略使苗道润率众欲复山西世英克之将尽杀所俘其母责之曰汝华族也畏死而降此卒伍尔驱之死战何忍杀之耶遂止巡部定襄卒 
于军保和由万户升德兴府元帅领真定保定顺德诸道农事凡辟田二十余万亩改真定路劝农事兼领诸署寻致仕子希恺袭劝农事郡县 
有水旱必力请蠲租调南征时置军储仓于汴卫岁输河北路路粟以实之分冬月三限失终限者死寻以劝农使兼知冀州至元二年升知河 
中府秩满归调时阿哈玛特专政官以贿成希恺不往见降知景州希元彰德漕运使希鲁沣州路总管希尹中统三年李璮叛济南丞相史天 
泽讨之希尹谒天泽面陈利害愿击贼自効试其骑射壮之命充真定路行军千户与贼战矢无虚发贼败走城中希尹请筑外城围之深沟高 
垒俟其粮绝不战而坐待其困天泽从之璮就擒录功自右卫经厯累迁至同知广东道宣慰司事卒

　　△田雄

　　田雄字毅英北京人金末署军都统岁辛未太祖军至北京雄率众绛隶穆呼哩麾下从征兴中广宁诸郡定府州县二十有九平锦州张 
鲸兄弟之乱从攻柏乡邢相辛巳从攻鄜坊绥葭诸州有功授雄隰吉州刺史兼镇戎军节度使行都元帅府事平汾西霍山诸栅太宗时从攻 
西和兴元诸州又从攻夔万诸州授行军千户召为御前先锋奉旨招纳河南降附得户十三万有奇民皆安堵而别部将校纵兵掳掠民惶惧 
悔降雄力为救护民得免于害癸巳授镇抚陕西总管京兆等路事时关中苦于兵革郡县萧然雄披荆棘立官府开陈祸福四山堡砦闲来附 
者日众乃教民力田京兆大治定宗时入觐于和琳以疾卒追封西秦王子八人

　　△张巴图

　　张巴图昌平人岁辛未太祖南征巴图率众来附颇为前驱遂留备宿卫从近臣呼图克西征回纥河西诸番道陇蜀入洛屡战流矢中颊 
不少却帝闻而壮之赐名巴图甲午金亡以呼图克为炮手诸色军民人匠都元帅守真定卒无子以巴图代之及呼图克兄子沙克嘉少长巴 
图请于朝归其政而终老焉子蒙古台从宪宗攻蜀钓鱼山苦竹二垒以勇敢闻中统元年为行军千户从征襄樊有功卒子世泽袭从丞相巴 
延南征大小十余战皆有功又从平广西收琼万诸州迁副万户从镇南王托欢伐交趾既还及再举将校旧尝任者许留恤之有当行者适病 
不能起世泽曰吾祖父以武勇称吾蒙余泽荷国厚恩当输忠王室增光前人岂可苟为自安计耶力请代之凯还人服其义云

　　△张荣

　　张荣清州人岁甲戌从金太保明安降授元帅左都监略东平益都诸郡戊寅领军匠从太祖征西域诸国至穆棱河不能涉太祖召问济 
河之策荣请造舟乃督工匠造船百艘遂济河太祖嘉其能赐名乌苏齐升炮水手元帅甲申从征河西乙酉从征关西五路攻凤翔炮伤右髀 
帝命养疾于云内州庚寅卒子诺尔布袭炮水手元帅太祖伐金命由关西小口收附金昌州等郡中辰领蒙古汉军守均州戊申宋兵袭均州 
诺尔布拒战大败宋师己酉复与宋兵战流矢中右臂中统三年卒子君佐袭戍蔡州五年都元帅阿珠命将炮手兵攻襄阳至元八年调守襄 
阳一字城橐駞岭攻南门牛角堡破之攻樊城亲立炮摧其角楼十一年从军下汉江至沙洋丞相巴延命率炮手军攻其北面焚城中民舍几 
尽遂破之又以火炮攻破阳罗堡十二年从大军与宋将孙虎臣战于丁家洲复从攻扬州破常州十三年屯军真扬闲绝宋粮道宋制置李庭 
芝都统姜才弃城走 【续纲目云李庭芝姜才死之按庭芝固守扬州力战不下会福州召命至乃令副使朱燠守扬而自与姜才率兵趋泰 
州将东入海被执不屈俱死本传序荣孙君佐续故褎贬异词】 扬州平授安庆府安抚司军民达噜噶齐十四年安庆野人原及司空山天堂 
贼将攻安庆时城中军仅数百人君佐命搤贼出没要道贼不敢入乃寇黄州行省命君佐率众复黄州因以为黄州达噜噶齐十九年命率新 
附汉军修胶西闸坝以通漕运二十一年兼海道运粮事卒

　　△赵天锡

　　赵天锡字受之冠氏人金贞佑之乱父林保冠氏有功授冠氏令大安末天锡入粟佐军补修武校尉太祖遣兵南下防御使苏政以为冠 
氏令乃挈县人壁桃源天平诸山岁辛己归行台东平严实隶帐下从征上党以功迁元帅左都监兼令如故甲申宋将彭义斌据大名冠氏元 
帅李全降之 【按宋史宁宗纪及李全传嘉定十一年戊寅李全降宋十五年壬午彭义斌复京东州县时严实将晁海以青崖崓降是李全 
未尝降于义斌也本传纪年纪事俱不相符疑有错误】 天锡率将佐往依大将布尔罕军未几破义斌于真定授同知大名路兵马都总管事 
李全在大名结其帅苏椿纳金河南从宜郑倜日以取冠氏为事天锡每战辄胜一日倜自将万人来攻天锡率死士乘城力战三昼夜倜度不 
能下乘风霾遁去戊戌征宋驻兵蕲黄闲被病还卒子贲亨

　　赵贲亨

　　 赵贲亨

　　贲亨字文甫袭行军千户从国兵渡江攻鄂有功至元五年总管山东诸翼军征宋出抄蕲黄以五百人拔野人原写山砦修白河新城七 
年命为征行千户攻樊城冒矢石拥盾先登破之十一年修东西正阳城败夏贵于淮从攻镇江与宋将孙虎臣张世杰大战于焦山杀掠甚众 
江南平以功授处州路总管府达噜噶齐未行适盗发澉浦行省檄为招讨使率兵平之处州青田县季文龙章焱杀知府叛贲亨获其赏始知 
七县俱反文龙据处州天庆观贲亨率众围之陈于下河门贼出战以精骑蹂之遂弃城突围走贲亨乃招散亡立官府焱复合众来攻陈恶溪 
南贲亨分兵拒守自将精锐乱流冲击属万户呼图克台以援兵至贼方退文龙溺死呼图克台以处即山为州无城壁可恃且反侧却屠之贲 
亨曰我受命来监此郡贼固可杀良民何辜不从十五年龙泉县张三八合众二万杀庆元县达噜噶齐伊苏岱尔且屠其家贲亨将骑士五百 
往讨与贼将战于浮云乡败之军还贼众水陆俱设伏贲亨择步卒骁悍者使前贼不敢近既而衢州陈千二遂昌叶丙六聚众数万助之贲亨 
前后悉平之十七年改处州路管军万户二十二年还冠氏卒

　　钦定续通志卷四百五十八

　　●钦定续通志卷四百五十九　列传二百五十九

　　列传

　　元 【十三】

　　○元十三

　　张晋亨【好古】　　　王珍　　杨格济格　　　　　　刘敏　　王檝　　　　　　王守道　　高宣　　　　　　　　焦德 
裕　　石天麟　　　　　　　李邦瑞　　杨奂　　　　　　　　贾居贞

　　张晋亨
　　王珍
　　杨格济格
　　刘敏
　　王檝
　　王守道
　　高宣
　　焦德裕
　　石天麟
　　李邦瑞
　　杨奂
　　贾居贞

　　△张晋亨

　　张晋亨字进卿冀州南宫人其兄同知安武军节度使事颢以冀州数道之众附严实于青崖后从实来归进安武军节度使西征战没岁 
戊寅穆呼哩承制署晋亨袭爵晋亨涉猎书史临事周密实器之以女妻焉实遣子忠贞入质命晋亨与俱丁亥从国王博啰征益都以功迁恩 
州刺史兼行台马步军都总领实征淮楚河南晋亨毕从甲午命为东平路行军千户围安庆攻定城略信阳拔六安大小数十战策功居多实 
卒其子忠济奏晋亨权知东平府事东平贡赋率倍他道迎送供亿簿书狱讼日不暇给厯七年吏畏而民安之宪宗即位从忠济入觐时包银 
制行朝议户赋银六两诸道长吏有辄请试行者晋亨面责之曰诸君职在亲民民之利病且不知乎今天颜咫尺知而不言罪也承命而归事 
不克济罪当何如且五方土产各异随其产为赋则民便而易足必责输银虽破民之产有不能办者大臣以闻明日召见如前言以对 【按 
王玉汝传作玉汝纠诸路管民官愬之阙下两传互异】 帝然之得减户额三之一仍听民输他物定为制擢恩州管民万户中统三年李璮叛 
晋亨从严忠范战于遥墙泺胜之改本道鄂啰万户四年分将本道兵戍宿州首言汴堤南北沃壤闲旷宜屯田以资军食乃兵分列营以时种 
艺选千夫长督劝之期年皆获其利至元八年改淄莱路总管兼军事十一年诏伐宋晋亨在选中闻命就道曰此报效之秋也分道由安庆渡 
江丞相巴延留之戍镇江兼与民政战焦山瓜州皆有功十三年卒子好古

　　张好古

　　 张好古

　　好古字信甫勇而有谋晋亨权知东平府事严忠济承制以好古欢其父军戍宿州戊午奏镇授行军千户攻樊城身中流矢战不少却略 
扬州循泰兴海门而还击邵伯埭拔之中统元年还宿州忠济命兼恩州刺史未几移戊蕲州宋人攻蕲好古率兵迎击力战死之弟好义袭 【 
按世祖纪至元元年以千户张好古殁王事命其弟好义好礼并袭职是好古弟尚有好礼也传失载】 下江淮有功

　　△王珍

　　王珍字国宝大名南乐人金末盗起南乐人杨铁枪聚众保乡里太祖攻破河朔铁枪以兵应之行营帅安扎署珍军前都弹至铁枪战死 
苏椿领其众宋将彭义斌侵大名椿战不利降之义斌遂据大名珍弃家走还军中安扎嘉其诚待遇益厚从苏勒呼击走义斌苏椿以大名降 
授大名路治中军前行元帅府事俄以取宁海胙城功复授统摄开曹滑浚等处行元帅府事兼大名路安抚使苏椿复欲叛归金珍觉之与元 
帅梁仲先发兵攻椿椿开南门遁授珍同知大名府事兼兵马都元帅从拉卜台经略河南破金将武仙于郑州复与金人战于萧县其将国用 
安据徐邳珍从塔沁额苏伦攻拔之授同签大名行省事从伐宋破光州棘阳庐寿滁州宋城五河口珍帅死士二十人夺之宋人遁乘胜进师 
连破濠泗涡口岁庚子入见太宗授总帅本路军马管民次官珍言于帝曰大名困于赋调贷借西域贾人银及逋粮五万斛若复征之民无生 
者矣诏官偿所借错复尽蠲其逋赋朝议分蒙古汉军戍河南以珍戍睢州修城隍明斥堠宋兵不敢犯己酉进本路征行万户在镇九年卒子 
文干袭为行军万户李璮叛从哈必赤讨平之论功语以官赏文干曰增秩则荣及一身赐金则恩逮麾下乃以白金二千两器册百事杂彩数 
百缣赏之文干悉颁之军中中统三年改同知大名路总管府事累迁江东建康道按察使卒于官

　　△杨格济格

　　杨格济格燕京宝坻人太祖略地燕赵率族属来附从攻辽左及从元帅额苏伦定西夏诸部有功额苏伦知其材略出诸将右命裁决军 
务从攻信安城四面阻水其师张进数月不降格济格曰彼恃巨浸我师进不得利退不得归不若往说之进见其来怒曰吾已斩二使汝不惧 
