<!-- { "loadSidebar": true } -->
乃卷取乌故谓乌贼埤雅云乌鲗远岸则虬前一须为矴近岸则黏前一须于石为缆故又名缆鱼岭表录异曰乌贼鱼前有四足每潮来即以 
二长足捉石浮身于水上有小鰕鱼过其前即吐涎惹之取以为食左思吴都赋曰乌贼拥剑即此
　　鲭一名青鱼一名青鰶一名乌鹠鱼状似鲤而背青色其头中枕骨蒸令气通干之状如琥珀荆楚人以作酒器梳篦甚佳事物绀珠曰鰤 
青黄色腮下有横骨如锯又青鱼之大者名■〈鱼娄〉一名鲤一名鳒见玉篇
　　（臣）等谨案李时珍曰南人多以青鱼作鲊古人所谓五侯鲭即此考广韵鲭有二音音征者乃煮鱼煎肉之名所谓五侯鲭也音青者 
乃鱼名即青鱼也李氏不考其字同音异而合为一条误矣今正之
　　脍残鱼状如银鱼而大冬月带子者谓之挨冰啸博物志曰吴王江行食脍有余弃于江中流化而为鱼今江中有鱼名吴王余脍者长四 
寸大者如箸犹作脍形
　　银鱼似脍残而小古谓之白小今谓之面条鱼海中出者曰龙头鱼福州一种名水晶鱼
　　■〈鱼骨〉有二种山海经曰桃木多■〈鱼骨〉鱼 【郭云■〈鱼骨〉音滑】 其状如蛇而四足是食鱼此一种也经又云子桐之 
水多■〈鱼骨〉鱼 【郭云■〈鱼骨〉音骨】 其状如鱼而鸟翼出入有光其音如鸳鸯此又一种也郭璞江赋之■〈鱼骨〉未知何种 
李善则引子桐之■〈鱼骨〉以注之 【考汉书地理志曰子桐之水其中泽多■〈鱼骨〉鱼与山海经异】 ■〈滕，鱼代月〉 【■ 
〈滕，鱼代月〉音腾】 出合水其状如鳜苍文赤尾食者不癕可以已瘘见山海经
　　文鳐出观水状如鲤鱼鱼身而鸟翼苍文而白首赤喙常行西海游于东海以夜飞其音如鸾鸡其味酸甘食之已狂见则天下大穰见山 
海经吕氏春秋曰观水之鱼名曰鳐状如鲤有翼左思吴都赋曰文鳐夜飞而触纶皆指此
　　鯩 【鯩音纶】 出来需水黑文其状如鲋食者不肿 【今本作睡】 见山海经郭璞江赋鲮鳐鯩鲢即此
　　鱌似魟色白鼻长见广韵北史真腊国有鱼名建同四足无鳞鼻如象吸水上喷高五六十尺亦其类也
　　（臣）等谨案郭璞江赋或鹿鮥象鼻所谓象鼻葢即此鱼也而注家皆阙今附识于此
　　鯥出柢 【音蔕】 山之水其状如牛陵居蛇尾有翼其羽在胁下其音如留牛冬死夏生 【蛰类也】 食之无肿疾见山海经郭璞 
江赋曰鲮鯥踦局于垠隒又曰潜鹄鱼牛亦鯥也鱄 【音团】 有二种山海经曰暴水多鱄其状如鲋而彘尾其音如豚见则天下大旱此一 
种也仪礼曰鱄 【音专】 鲋九腊吕氏春秋曰鱼之美者洞庭之鱄此又一种也江赋作■〈虫专〉
　　鲼一名魟 【鲼音忿魟音烘】 临海水土物志曰鲼鱼似圆盘口在腹下尾端有毒兴化志曰魟首似燕故名燕魟鱼尾圆长如牛尾故 
又名牛尾鱼雨航杂录云鱼最大者曰鲛其次曰锦魟曰黄魟曰斑魟曰牛魟曰虎魟魟字或作■〈鱼共〉文选所谓鲼鱼是也海篇作■〈 
鱼忿〉又云即■〈敏上鱼下〉鱼也类篇又有白魟
　　海鳐鱼似鹞有肉翅能飞上石头一名石蛎一名邵阳鱼齿如石版生东海见本草拾遗雨航杂录曰海鳐出主风故谚曰海鳐风伯使白 
袋雨师奴白袋似牛而白自海入江则兆雨泽
　　鯆魮鱼益人尾有毒疗齿痛见陶隐居别录
　　地青鱼尾有刺甚长逢物则拨之毒能中人色白者曰地白与魟相类见寍波府志
　　（臣）等谨案本草纲目曰海鳐鱼一名鲼鱼一名鯆魮鱼寍波府志云地青鱼又名邵阳鱼鼠尾鱼案■〈鱼共〉鱼即鲼鱼邵阳鱼即 
海鳐鱼陈藏器本草拾遗曰■〈鱼共〉鱼 【音拱鲲子】 鳅鱼 【鳅同音】 鼠尾鱼地青鱼鯆魮鱼 【鯆普胡反魮音毗】 邵阳鱼 
尾刺人者有大毒已上鱼并生南海总有肉翅尾长二尺刺在尾中逢物以尾拨之食其肉而去其刺据此则本草纲目及寍波府志皆误也
　　■〈如上鱼下〉魮鱼出滥 【音槛】 水其状如覆铫鸟首而无翼鱼尾其声如磬是生珠玉 【珠母蚌类】 见山海经南越志曰 
海中有文魮鸣似磬鸟头鱼尾而生玉即此故郭璞江赋曰文魮磬鸣以孕璆
　　龙鱼陵居其状如狸 【或曰龙鱼似狸一角也】 一曰虾 【音遐】 昔有神圣乘此以行九野一曰鳖鱼其为鱼也如鲤见山海经  
【案上作如狸下云如鲤二字互异海外经文法多如此今仍之】 括地图曰龙鱼一名鰕鱼状如龙有神圣乘此而行九野郭璞江赋曰龙 
鲤一角又曰或虎状龙颜皆指此
　　人鱼似人长三尺余有发不可食见临海异物志洽闻记云海人鱼东海有之大者长五六尺状如人眉目口鼻手爪头皆为美丽女子无 
不具足皮肉自如玉无鳞有细毛五色轻软长一二寸发如马尾长五六尺魏武四时食制谓之发鱼
　　（臣）等谨案岭海异闻云人鱼长四尺许体发人也惟背有短鬛微红注云西海陵鱼即此考陵鱼有甲故山海经云鱼身此文云体发 
人也洽闻记云无鳞有细毛皆不云有甲又贤奕编云等制查道奉使高丽见沙中一妇人红裳双袖髻鬟纷乱肘后微有红鬛查命扶于水中 
拜手感恋而没乃人鱼也其状与岭海异闻脗合而亦不云有甲则注以人鱼为陵鱼者误也附详于此
　　飞鱼有数种山海经曰正回水多飞鱼其状如豚而赤文服之不畏雷可以御兵又曰劳水多飞鱼其状如鲋食之可以已痔林邑国记曰 
飞鱼身圆长丈余羽重沓翼如胡蝉出则羣飞游翔翳荟而沈则泳海底酉阳杂俎飞鱼朗山浪水有之鱼长一尺能飞飞则凌云空息即归潭 
底
　　■〈鱼巢〉 【■〈鱼巢〉音藻】 出瀤泽水状如鲤而鸡足食之已疣见山海经 【考吴任臣曰张融海赋云■〈鱼飞〉魜■〈 
鱼菓〉■〈鱼骨〉疑■〈鱼菓〉即■〈鱼巢〉之误】
　　何罗鱼出谯水一首而十身其音如吠犬食之已癕见山海经张融海赋云何■〈忄罗〉鳙鮨即此又山海经云泚水多茈鱼其状如鲋 
一首而十身其臭如麋芜食之不■〈米费〉此亦何罗鱼之类也
　　（臣）等谨案杨慎云何罗鱼即今入带鱼考八带鱼即八稍鱼一首而八身与何罗鱼之十身者有别今特正之
　　鮨 【音诣】 出诸怀水鱼身犬首音如婴儿食之已狂见山海经
　　疏齿鱼味如猪肉出东海见魏武四时食制潘岳沧海赋曰比目疏齿即此
　　箴鱼 【箴或作鰔】 一名姜公鱼南越记谓之长针鱼或谓之针口鱼临海异物志谓之铜哾鱼状如鲙残而喙尖有一细黑骨如针故 
名山海经■〈氵只〉 【音枳】 水多箴鱼其状如鯈其喙如箴食之无疫疾即此山堂肆考云针口鱼口似针头有红点腹两旁自头至尾 
有白路如银色身细尾歧长三四寸二月间出海中
　　鳛鳛 【音褶】 出嚣水其状如鹊而十翼鳞皆在羽端其音如鹊可以御火食之不瘅见山海经雒书曰鳛鳛鱼状如鹊食之不瘅出涿 
光山即此
　　师鱼出厯号水食之杀人见山海经陈藏器本草拾遗云鱼师大者有毒杀人李时珍吴任臣皆以为即山海经之师鱼也 【考唐韵云 
■〈鱼卧〉老鱼也又别一义非此】
　　文鱼出睢 【音疽】 水见山海经郭璞注曰文鱼有斑彩也
　　赤鱬 【音儒】 出英水其状如鱼而人面其音如鸳鸯食之已疥见山海经
　　■〈鱼丰〉出禺水其状如鳖鱼尾二足其音如羊食之益明见山海经
　　无遗鱼出涴水鱼身虵首六足目如马耳食之使人不眯可以御凶见山海经 【考无遗坊本作冉遗此从太平御览】
　　鳋 【音骚】 出渭水其状如鳣鱼见山海经
　　蠃鱼出蒙水鱼身而鸟翼声如鸳鸯见山海经
　　■〈鱼此〉 【音紫】 出晋水其状如鯈而赤鳞其音如叱食之不骄 【或作骚】 见山海经
　　■〈鱼臽〉 【音陷】 父鱼其状如鲋鱼首而彘身食之已呕见山海经豪鱼出渠猪水其状如鲔而赤喙尾赤羽可以已白疥 【坊 
本作癣】 见山海经
　　堪■〈予予〉鱼 【■〈予予〉音序】 出犲山水其状如夸父而彘毛其音如呼见山海经
　　鮯鮯 【音蛤】 出深泽其状如鲤而六足尾其鸣自叫见山海经及广雅
　　薄鱼状如鳣鱼而一目其音如欧出鬲水见山海经
　　修辟鱼出橐水状如黾而白喙其音如鸱食之已白癣见山海经
　　滑鱼出滑水其状如鳝 【音善】 赤背其音如梧食之已疣见山海经
　　鲜鱼出貉国见说文水经曰扶南象浦有鲜鱼色黑身长五丈头如马首伺人入水便来为害酉阳杂俎谓之马头鱼事物绀珠云鲌鲜鱼 
一名康郎云南人以为瘴药杨慎曰滇人呼为漮良鱼其鱼干而中空
　　鰸状似虾无足长寸大如钗股出辽东见说文
　　望鱼侧如刀可以刈草出豫章明都泽 【一云涂泽】 见魏武四时食制
　　斑文鱼出东夷濊国汉时恒献其皮见郭义恭广志
　　斑鱼头中有石如珠出北海见魏武四时食制
　　蕃蹹鱼一名蕃喝鱼状如鳖大如箕甲上边有髯无头口在腹下尾长数尺有节有毒螫人见魏武四时食制
　　（臣）等谨案李时珍误合蕃蹹鱼邵阳鱼鲼鱼海鹞鱼为一今各出之
　　横公鱼出北方荒外石湖中长七八尺形如鳢而目赤昼则居湖中夜化为人刺之不入煮之不死以乌梅二枚煮之乃熟食之可止邪病  
【元黄经曰横公鱼不可杀惟加乌梅其气乃灭】
　　蒲鱼其鳞如粥出郫县见魏武四时食制 【其鳞如粥杨慎作其形如粥】 或曰蒲鱼一名■〈鱼为〉鱼尾如虵口眼不相营
　　君鱼长三寸背上骨如笔管大者似口逢诸细鱼及鼋皆断之见沈怀远南越志
　　■〈鱼臽〉一名生母鱼见岭表录异刘敬叔异苑曰凡诸鱼欲产■〈鱼臽〉辄以头冲其腹■〈鱼臽〉鱼自欲生者亦更相撞触故 
世人谓为众鱼之生母也
　　（臣）等谨案李时珍本草纲目合鳡■〈鱼臽〉鳏为一考太平御览诸书未有合者今分辑之
　　寄鱼长三寸似白鱼常附海船以济洪波一曰寄载鱼见沈怀远南越志临海水土记谓之寄度鱼
　　黄雀鱼出南海常以六月化为黄雀到十月入海为鱼见临海异物志风土记曰六月东南长风俗名黄雀风时海鱼化为黄雀因为名也
　　燕长五寸阴雨起飞高丈余见临海异物志
　　鸢鱼状如鸢头有两角唯无尾无足阴雨日亦飞高数丈见临海异物志
　　邵鱼状如鸢鱼见临海水土记
　　鱬鰗鱼状如鸢鱼见临海水土记
　　槌额鱼似■〈鱼昔〉鱼长四尺见临海水土记
　　石■〈虫矛〉 【音矛】 鱼附石似锯错见临海水土记
　　井鱼头两角见临海异物志酉阳杂俎曰井鱼脑有穴每噏水辄于脑穴中蹙出如飞泉散落海中舟人竞以空器贮之海水咸若经鱼脑 
穴中出反淡如泉水焉
　　镜鱼如镜形体薄少肉见临海异物志
　　镊鱼长七寸头如镊见临海水土记
　　含光鱼一名蜡鱼黄而美故谓之蜡有光照如烛见临海异物志岭表录异曰黄蜡鱼即江湖之横鱼头嘴长而鳞皆金色南人脔为炙虽 
美而毒或煎煿干夜即有光如烛
　　■〈鱼辰〉细如指长七八寸但有脊骨可作羹大者如竹竿爆作烛极有光明见临海异物志
