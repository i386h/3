<!-- { "loadSidebar": true } -->
　　管如德
　　周全
　　孔元
　　朱国宝
　　张立
　　齐秉节
　　郭昂
　　綦公直
　　杨赛音布哈
　　完颜实珠

　　△张禧

　　张禧东安州人父仁义金末徙家益都太宗下山东仁义乃走信安时燕蓟以下独信安犹为金守国兵围信安仁义开门出战围解以功 
署军马总管守信安踰十年度不能氶乃与主将举城内附授管军元帅复攻归德飞矢入口镞出项后卒禧年十六从大将额苏伦南攻徐州 
归德复从元帅察罕攻寿春安丰庐滁黄泗诸州皆有功禧素峭直为主将所忌诬以他罪欲寘之法时王鹗侍世祖于潜邸禧密往依之鹗荐 
禧与其子弘纲俱入见岁已未从世祖攻鄂州诸军穴城以入宋树栅为夹城于内进辄不利乃命以厚赏募敢死士禧与弘纲俱应募由城东 
南入战将至城下帝悯其父子俱入险地遣论禧父子止一人进战禧所执枪中弩矢而折取弘纲枪以入破城东南角身中十八矢一镞贯腹 
闷绝复苏世祖亟命疗之创愈复从大将鼐喇呼与宋兵战于金口李家洲皆捷世祖即位授新军千户中统三年从征李璮时宋乘璮叛遣夏 
贵袭取蕲县宿州等城禧移兵攻之贵走尽复诸城至元元年升唐邓等州总管四年改水军总管八年从攻襄樊江水暴溢宋遣范文虎以战 
舰千余艘来援元帅阿珠命禧率轻舟夜衔枚入其阵中插苇以识水之深浅及还阿珠即命禧率四翼水军进战宋兵溃追至浅水夺战舰七 
十 【阿珠传载此作至元六年事】 九年攻樊城焚其串楼败宋将张贵于鹿门山十年行省集诸将问破襄阳策禧言襄樊夹汉江而城敌 
人横铁锁置木橛于水中今断锁毁橛以绝其援则樊城必下樊城下则襄阳可图矣行省用其计破樊城而襄阳继降丞相巴延命为水军先 
锋十二年败宋将孙虎臣于丁家洲寻移屯黄池以断宋救兵十三年从下温台福建十四年授江阴路达噜噶齐水军万户十七年进都元帅 
朝廷议征日本禧请行拜行中书省平章政事与右丞范文虎左丞李庭 【日本国传作右丞阿喽罕左丞范文虎】 同率舟师泛海东征至 
平湖岛禧即舍舟筑垒约束战舰各相去五十步止伯以避风涛触击俄飓风大作他战舰悉坏禧所部独完文虎等议还禧曰士卒溺死者半 
其脱死者皆壮士也曷若乘其无回顾心因粮于敌以进战文虎等不从曰还朝问罪我辈当之公不与也禧乃分船与之时平湖岛屯兵数千 
乏舟禧曰我安忍弃之遂悉弃舟中所载马以济其还至京师文虎等皆获罪禧独免子弘纲

　　张弘纲

　　 张弘纲

　　弘纲字宪臣年十八父禧为主将所诬系狱弘纲直入狱中并受系弘纲佯狂谑笑守者易之既寝遂与其父逸去后从父攻城徇地屡有 
功为招讨使袭镇江阴盗起安吉弘纲率兵往捕未踰旬擒之从参政高兴破建德溪寨诸贼授河南诸翼征行万户从右丞刘深征八百媳妇 
国师次八番与叛蛮宋降济等力战而殁追封齐郡公谥武宣

　　△贾文备

　　贾文备字仲武祁州蒲阴人父辅仕金为祁州刺史武仙惮辅胆略密令所亲图之辅以众归太祖诏隶张柔柔开帅府于满城命辅行元 
帅府事于祁州从定山东累功改行军千户文备袭父职张柔命屯三汊口宋兵来攻战却之中统四年授万户领张柔所部军屯亳州宋兵时 
钞掠淮甸文备屡战却之至元八年改河南等路统军围襄樊九年移蔡州兼督水陆漕运十一年复授万户汉军都元帅领刘整军驻亳州宋 
将夏贵知亳无备盛引兵来袭文备出奇邀击大破之从丞相巴延伐宋抵郢州宋筑二城夹江布战舰数千艘军不得进文备泛舟由沦河径 
出大江攻武矶堡从阿珠先渡江大军继之遂取鄂汉命守鄂州十二年从平章政事阿尔哈雅趣湖南至潭州城下文备冒锋镝炮伤右手流 
矢中左臂攻愈急宋臣李芾死之转运判官锺蜚英等以城降 【按阿尔哈雅传至元十三年春正月芾力屈及转运使锺蜚英都统陈义皆 
自杀其将刘孝忠以城降与此互异】 十三年移守潭州十四年衡永郴等郡寇发文备悉讨平之十五年进湖南道宣慰使徇琼崖等州及广 
东濒海诸城累迁荆湖占城行省参知政事二十四年致仕后十七年以疾卒延佑四年追封武威郡公谥庄武

　　△解诚

　　解诚易州定兴人善水战从伐宋设方略夺敌船千计以功授金符水军万户兼都水监使焦湖之战获战舰三百艘宋以舟师来援诚据 
舟厉声呵之援兵不敢动急移舟抵岸乘势追杀之既又从攻安豊寿复泗亳诸州俱有功又从下云南大理国及从攻鄂州杀溺敌军甚众世 
祖嘉其功尝降制奖之至元三十年卒追封易国公谥武定子汝楫初从讨李璮及平宋累获功后袭公职卒追封易国公谥忠毅子特尔格袭 
从征广西下静江府改授水军招讨使寻复为万户从征交趾有功卒赠平阳郡公谥武宣

　　△管如德

　　管如德黄州黄陂县人父景模为宋将以蕲州降授淮西宣抚使如德为江州都统制亦以城降先是如德尝被俘思其父与同辈七人闲 
道南驰为逻者所获械送于郡如德同逻者怠破械脱走闲关万里达父所至是入觐世祖笑曰是孝于父者必忠子朕矣援以强弓二如德以 
左手兼握右手悉引满之帝曰得无伤汝臂乎后毋复然尝从猎遇大沟马不可越如德即解衣浮渡帝壮之称为巴图帝问朕何以得天下宋 
何以亡如德对曰陛下以福德胜之襄樊宋咽喉也咽喉被塞不亡何待帝称善帝尝语如德曰朕治天下重惜人命凡有罪者必令面对再四 
果实也而后罪之非如宋权奸擅权书片纸数字即杀人也汝但一心奉职毋惧忌嫉之口授湖北招讨使总管本部军马丞相阿珠南伐如德 
以军为前锋攻扬州渡江招安浙西东诸郡初世祖以宝刀赐如德及与敌战刀刃尽缺宋平入觐如德以刀上呈曰陛下向所赐刀从军以来 
刃缺如是矣帝嘉其朴至元十二年迁浙西宣慰使上使政五条一曰立额薄征二曰息兵怀远三曰立法用人四曰省役血民五曰设官制禄 
时法制未备仕多冘员又方用兵日本而军民之官廪禄未有定制故如德言及之二十四年迁江西行省参知政事赣汀二州盗起如德讨平 
之胁从者多所全宥二十六年迁江西行尚书省左丞时锺明亮以循州叛杀掠州县帝命如德统四省兵讨之先遣使谕以祸福贼感如德诚 
信即拥十余骑诣赣州乞降平章政事鄂罗齐怒其跋扈不臣欲以事杀明亮如德曰皇元仁厚未尝杀降明亮叛人何足惜所重者信不可失 
耳 【按世祖纪载明亮诏缚至阙下如德等留不遣明亮复率众寇赣州枢密院以如德等违诏纵贼请诘之诏罢江西行枢密院本传略而 
不载】 寻卒于军赠平昌郡公谥武襄

　　△周全

　　周全汝宁光州人仕宋为广南西路马步军副总管至元十二年巴延下江南全率众来归授管军千户从元帅宋都木达下江西诸城邑 
明年进兵福建宋制置使黄万石降从征广东至韶州严攻具率勇士先登杀其安抚使熊飞以游骑巡广中过灵星海石门敌势甚张全奋戈 
杀敌乘胜夺其旗鼓火其船及诸军下广州全功居多十四年从攻广西静江府宋安抚李梦龙率众来降两广平第功授管军总管十五年盗 
据赣州崖石山寨全率兵讨平之进管军副万户镇守龙兴二十年以疾去官大德九年卒追封汝南郡侯子祖瑞袭

　　△孔元

　　孔元字彦亨真定人骁勇有智略岁丁酉弃家从军隶丞相史天泽麾下戊戌从取焦湖围寿春先登拔其西堡己亥从征安丰己酉从围 
泗洲俱有功戊午从攻樊城亲王塔齐尔命取樊西堡元率死士挺枪大呼击杀数百人中统元年扈驾北征二年宣授管军总把至元十一年 
从伐宋为前锋所向克捷十五年进侍卫亲军千户明年国兵讨叛王实勒们等从行院拜奇页勒密实追其众至乌苏洋而还分军之半扼其 
要害余众遂溃加右卫亲军总管十九年以疾卒子鹰扬袭

　　△朱国宝

　　朱国宝其先除州人后徙宝坻父存器历官修内司使宪宗将伐宋募兵习水战国宝以职官子从军隶水军万户解诚麾下从攻鄂州摄 
千户率锐卒于中流遇宋师凡十七战诸军毕济中统三年从征襄阳督造战舰筑万山堡至元十一年拔沙洋隳新城皆与有功初师次江上 
国宝愿当前锋夺船二十艘以献巴延壮之宋据上流方舟数百结为堡栅指示曰复能夺取是乎国宝即奋往破其栅既渡江下鄂汉十二年 
进兵临岳州与宋兵战于桃花滩获其将高世杰进管军总管命统蒙古诸军镇常德府知安抚司事时湖南既降惟辰沅靖镇连未下宋将李 
信李发结武冈洞蛮分据扼塞国宝击败之其众退保飞山新城思播蛮来援国宝复与战破之擒张星沈举等三百余人进攻新城获信发等 
献俘江陵十四年会诸道兵攻广西静江拔之进管军万户镇守梧州领安抚司事初宋临安之破也张世杰挟二王由闽蹈海众复滋蔓时南 
恩新州何华张翼举兵兴复军势甚盛国宝选精锐击破之悉擒其赏降其民三万余户十六年迁海北海南道宣慰使蜑贼连结郁林广州诸 
洞恣行剽掠复讨平之任龙光等率所部五千户降寻移琼州立官程更弊政训兵息民具有条制南宁谢有奎负固不服国宝开示信义有奎 
感悟以其属来归于是黎峒民降者三千户蛮洞降者三十所十八年破临高蛮寇五百人招降居亥番亳铜鼓等十九洞遣部将韩旺率兵略 
大黎密搪横山诛首恶李实火其巢生致大锺小锺诸部长十有八人二十五年进都元帅参知政事行尚书省事以军事至赣州卒于传舍子 
斌袭

　　△张立

　　张立泰安长清人初厯严实麾下略江淮有功署为百户岁戊午宪宗征蜀征诸道兵立从行次大获山宋人阻山为城带江为池以自固 
立统锐卒攻陷外堡夺战船百余艘中统初从世祖北征迁左卫亲军副指挥使至元十四年 【原文无至元二字今据世祖纪补】 辅粟赴 
和琳道出应昌会酋帅帕克谋不轨以射士三千踵其后欲乘闲夺其资粮立觉其有异急命环车为栅以备之贼众已合矢如雨下初立之发 
上都也每车载二板以备不虞至是建板于军矢不能入骑卒稍前即以戈撞之强弩继发贼不得近相持连日乃解去是岁增置前后卫兵进 
后卫亲军都指挥使以老致仕子珪袭

　　△齐秉节

　　齐秉节字子度演州蒲台人父珪摄征行千户兼总管镇枣阳中统三年李璮叛征诸道兵进讨枣阳精锐尽行留羸卒千余与宋襄郢对 
垒敌来觇虚实珪城守周密以东门外壕狭小可越命浚之为备宋将摄都统陈总管果率兵万余抵城东门以板渡壕壕广板不能及珪力战 
却之城赖以完至元三年告老举秉节自代秉节魁伟沈毅涉猎书史稍知兵法袭父职仍镇枣阳五年从伐宋筑新城白河口堡鹿门山略地 
郢州大洪山黄仙洞数着战功升上千户十一年从丞相巴延至郢荡舟由陆入江攻武矶堡擒宋将阎都统十二年国兵败宋贾似道舟师于 
丁家洲命秉节屯建康与宋将赵淮战于西离山追至溧阳从定太平安庆诸郡与宋将张咨议战于昆山杀之十四年授管军总管时黄州复 
叛令秉节往讨斩余总辖于阵二十三年移镇饶州擒安仁剧贼蔡福一余党悉平升枣阳万户府副万户二十八年卒子英袭

　　△郭昂

