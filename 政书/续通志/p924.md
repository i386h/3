<!-- { "loadSidebar": true } -->
比观时事调护之功深扶持之意少非朝廷之力也嘉叙泸俱接夷壤东蛮米在大入俘杀兵民四路创安边司穷治其事奕得夷人质之以致 
所掠由是迕安边司夷酋王粲浮檆木万计入贾奕虑其荡水陆之险驱之安抚使安丙新立大功谗忌日闻宰相钱象祖出谤书问奕奕喟而 
言士不爱一死而困于众多之口亦可悲也奕愿以百口保之象祖艴然曰公悉安子文若此乎适宇文绍节宣抚荆湖还亦曰仆愿亦百口以 
信许公之言于是异论顿息移知夔州表辞不行改知遂宁府捐缗钱数十万以代民输复盐筴之利以养士为浮梁作堤数百丈民德之进龙 
图阁待制加宝谟阁直学士知潼州府霖雨坏城撤而筑之不以烦民又捐缗钱十二万为十县民代输会金人败盟蜀道震扰奕请速选威望 
大臣宣抚信赏必罚以奖忠义收人心又言忠义之招体势倒持兵食顿增未知攸济且斩将之人未闻褒擢败军之将未见施行事势不决将 
有后时之悔御史劾奕欺罔降一官诏提举玉隆宫未数月特复元官提举崇福宫还家草遗表曰自念本非衰病初染征疴当汤熨可去之时 
臣以疾而为讳及针石巳穷之后医束手而莫图靖言膏肓所致之由大抵脉络不通之故皆寓讽谏之意进显谟阁直学士致仕赠通议大夫 
初奕之守泸帝顾礼部尚书章颖曰许奕巳去乎起居舍人真德秀侍帝前论人才上以骨鲠称之奕天性孝友送死恤孤恩意备至

　　△陈居仁

　　陈居仁字安行兴化军人父膏初为汾州教授佐守臣张克戬捍金人后知惠州单马造缯衮垒譬晓降之鄞僧王法恩谋逆事觉或请屠 
城膏方为御史力论多杀非圣世事胁从者悉宽宥之居仁以荫授铅山尉绍兴二十一年举进士秦桧与膏有故有劝以一见可得美官居仁 
曰是有命焉终不自通移永丰令入监行在点检赡军激赏酒库所籴场诏修高宗圣政与范成大并充检讨官淮甸交兵魏■〈木巳〉以宗 
正少卿使金辟居仁幕下时和战未决金兵驻淮北人情恟惧突骑大至弯弓夹道居仁上马犹从容举酒属■〈木巳〉天寒且釂此觞观者 
壮之乃谕金人开道入卒成礼减岁币而还因出疆赏转承议郎授诸王宫大小学教授■〈木巳〉秉国柄居仁忍贫需远次未尝求进虞允 
文欲引以为用不就允文欲与论兵谢不能退而贻书谓有定力乃可立事若徒为大言终必无成幸成亦旋败允文为之色动徙主军器监簿 
转对言立国须定规模陛下非无可致之资而规模未立孝宗初颇不怿曰朕未尝不立规模居仁奏陛下锐意恢复继乃通和和战守三者迄 
今未定孰为规模耶允文曰此正前日定力之论某今益知此言之当也历迁秘书丞入对论文武并用长久之术陛下奖进武臣深得持平救 
偏之道然未必得智谋勇略之士或多便佞轻躁之徒将复有偏胜之患帝嘉纳权礼部郎官尝言台阁宜多用明习典故之士帝问其人居仁 
以李焘莫济对甫数日召焘居仁力请外乃知徽州至郡告以天子节经费以惠俭瘠不能推广圣德吏则有罪乃招三衙军植二表于庭有输 
纳中度而遭抑退者抱所输立表下亲视之人无留滞吏不能措手输税者恒裹赢以归邻州有讼多诣台省乞决于居仁秩满郡人挽留由闲 
道始得去入对帝举新安之政奖之请编类隆兴以来宽恤诏令有曰法久则易玩事久则易怠惟申加戒饬有以儆其观听则千万年犹一日 
帝曰名言也又言归正忠顺过于优渥而遇战士反轻此曹出万死策勋今老矣添差巳罢廪稍半给至匄于市军士解体乞加优恤以终始念 
功之意坚后生图报之心帝嘉之会驾大阅白石即命再添差两任衣粮全给三军为之呼舞留为户部右曹郎官命未下朝方推会要赏帝曰 
陈居仁治行为天下第一可因是并赏之特转朝议大夫兼权度支又兼权礼部会枢属阙员方进拟帝曰岂有人才如陈居仁而可久为郎乎 
即授枢密院检详文字寻为右司迁左司又迁检正中书门下省诸房公事历兼左藏诸库居仁亲视案牍有诬枉者七人皆当叙复执政难之 
居仁退疏其冤状帝曰居仁精审尚复何疑诏以旱求言居仁乞命公卿务行宽大假吏部尚书使金还迁起居郎寻兼详定一司敕令兼权中 
书舍人泛恩滥赏封缴无所避因言恩惠不及小民名为宽逋负实以惠顽民耳名为赦有罪实以惠奸民耳愿尽放天下五等户身丁四等户 
一半从之安定王子彤乞封妾为夫人居仁缴奏帝喜谓有补风教又论君人之道贵执要今陛下亲细故而忽远猷事末节而忘大体愿举纲 
要以御臣下省思虑以颐精神诘旦令清中书之务权直学士院帝曰内外制向委数人今陈居仁一人当之不见其难乞诏大臣博议绝浮费 
汰冗兵计当省之数定蠲除之目此富民之要术也以集英殿修撰知鄂州筑长堤扞江新安乐寮以养贫病之民拨闲田归之进焕章阁待制 
移建宁府岁饥出储粟平其价弛逋负以巨万计代输畸零茧税有因告籴杀人者会赦免居仁曰此乱民也释之将复出为恶遂诛之观察推 
官柳某死贫不克归二子行匄于道闻而怜之予之衣食买田以养之择师以教之镇江大旱又移居仁守镇江请以缗钱十四万给兵食不报 
为书以义撼丞相然后许发时密往觇之闲遣籴运于荆楚商人商人曰是陈待制耶争以粟就籴居仁区画有方所存活数万计因饥民治古 
海鲜界港为石■〈石达〉丹徒境上蓄泄以时以通漕运加宝文阁待制知福州入境有饥民啸聚部分牙兵遮击之首恶计穷自经死治宗 
室之暴横申蛊毒之旧禁有召命求闲者再进华文阁直学士提举太平兴国宫卒赠金紫光禄大夫居仁风度凝远处己应物壹以诚信临事 
毅然有守所至号称循吏皆立祠祀之子

　　陈卓

　　 陈卓

　　卓卓字立道绍熙元年进士其后知江州移宁国府丞相以故欲见之卓谢不往丞相益器之李全叛褫其爵诏书至淮人益自励太庙灾 
降罪己诏京师感动皆卓所草也为签书枢密院事未几匄祠还里平生不营产业以赞书所酬金筑世纶堂闲居十有六年卒年八十有六将 
葬事不能具丞相吴潜闻贻书制置使以助其孙定孙力请谥于朝廷乃谥清敏

　　△刘汉弼

　　刘汉弼字正甫上虞人生二岁而孤母谢氏抚而教之嘉定九年举进士授吉州教授厯江西安抚司干官浙西提举茶盐司干官召试馆 
职改秘书省正字积官至户部侍郎致仕汉弼学明义利之辨为正字时应诏言事极论致菑弭菑之道为校书郎转对举苏轼所言结人心厚 
风俗存纪纲又论制阃当复其旧戎司当各还其所边郡守当用武臣又论决和战以定国论合江淮以壹帅权公赏罚以励人心广规模以用 
人才为著作佐郎言兵财楮币权不可分又言取士之法词学不当去宏博字混补不如复待补之便为著作为考功员外所陈皆切于时务及 
为言官帝奖论曰以卿纯实不欺故此亲擢宜悉心以告汉弼以台纲久弛疏三事曰定规抚正体统远谋虑首论给事中钱相巧于迎合睥睨 
政地直学士院吴愈不称其职罢去之又劾中书舍人濮斗南左正言叶贲疏留中不出贲松阳人为时相史嵩之腹心有使贲互按者明日贲 
有他命而汉弼出知温州嵩之久擅国柄帝益患苦之既复以左司谏召首赞帝分别邪正以息众疑奏疏论立圣心正君道谨事机伸士气收 
人才五事帝嘉其言并付外行之及为侍御史密奏曰自古未有一日无宰相之朝今虚相位巳三月愿奋发英断拔去阴邪庶可转危而安否 
则是非不两立邪正不并进陛下虽欲收召善类不可得矣臣闻富弼之起复止于五请蒋芾之起复止于三请今嵩之既六请矣愿听其终丧 
亟选贤臣早定相位帝览纳遂决乃命范锺杜范并相百官举笏相庆汉弼之力为多又累章言金渊郑起潜陈一荐谢达韩祥濮斗南王德明 
皆畴昔托身私门为之腹心盘据要路公论之所切齿者至论马光祖夺情总赋淮东乃嵩之预为引例之地乞勒令追服终丧以补名教帝尝 
属汉弼以进人才退而条具以奏皆时望所归重汉弼以受知特异而奸邪未尽屏汰论议未能坚定为虑遂感末疾居亡何遂卒特赠四官谥 
曰忠汉弼之没也太学生蔡德润等百七十有三人伏阙上书以为暴卒而程公许着汉弼墓铭亦与徐元杰并言其旨微矣

　　钦定续通志卷三百九十九


 


　　●钦定续通志卷四百　列传二百

　　列传

　　宋 【一百四】

　　○宋一百四

　　杜范　　　杨简【钱时】　张虙　　吕午【流】　　吴昌裔　　汪纲　　陈宓

　　杜范
　　杨简 【钱时】
　　张虙
　　吕午
　　吴昌裔
　　汪纲
　　陈宓

　　△杜范

　　杜范字成之黄岩人嘉定元年举进士调金坛尉再调婺州司法绍定六年迁大理司直端平元年改授军器监丞明年入对言陛下亲览 
大政致弊必有原救弊必有本积三四十年之蠹习有不可胜救者其原不过私之一字耳陛下固宜惩其弊原使私意净尽顾以天位之重而 
或藏其私憾天命有德而或滥于私子天讨有罪而或制于私情左右近习之言或溺于私听土木无益之工或侈于私费隆礼貌以尊贤而用 
之未尽温辞色以纳谏而行之惟艰此陛下之私有未去也和衷之美不着同列之意不孚纸尾押敕事不预知同堂决事莫相可否集议盈庭 
而施行决于私见诸贤在列而密计定于私门此大臣之私有未去也君相之私容有未去则教条之颁徒为虚文近者召用名儒愿以其讲明 
见之施行改秘书郎寻拜监察御史奏曩者权臣所用台谏必其私人其所弹击悉承风旨是以纪纲荡然风俗大坏陛下亲政首用洪咨夔王 
遂痛矫宿弊斥去奸邪然庙堂之上言及贵近或委曲回护而先行丐祠之请事有掣肘或彼此调停而卒收论罪之章亦有弹墨尚新而巳颁 
除目沙汰未几而旋得美官自是台谏风采昔之振扬者日以铄朝廷纪纲昔之渐起者日以坏理宗深然之丞相郑清之妄邀边功用师河洛 
兵民死者十数万资粮器甲悉委于敌边境骚然中外大困范率合台论其事并言制阃之诈谋罔上于是凡侍从近臣之不合时望者监司都 
守之贪暴害民者皆以次论斥清之愈忌之改太常少卿转对言今日之病莫大于贿赂交结之风名誉巳隆者贾左右之誉以固宠宦游未达 
者惟梯级之求以进身边方帅臣黄金不行于反闲而以探刺朝廷厚赐不优于士卒而以交通势要以致赏罚颠倒威令慢亵罪贬者拒命不 
行弃城者巧计求免提援兵者召乱而肆掠当重任者怙势而夺攘下至禁旅骄悍难制监军羣聚相剽劫望陛下毋以小恩废大谊毋以私情 
挠公法严制宫掖不使片言得以入于阃禁约阉宦不使谗诏得以售其奸范自入台屡丐祠至是复五上归田之请皆不允迁秘书监兼崇政 
殿说书元兵徇江陵范乞屯兵蕲黄以防窥江且令沿江帅臣兼江淮制置大使以重其权令淮西帅臣急调兵拨粮以援江陵拜殿中侍御史 
辞不获范始以不得其言不去为恨至是遂极言台谏失职之弊时襄蜀俱坏江陵孤危两浙震恐复言清之横启边衅几危宗祀及其子招权 
纳贿贪冒无厌盗用朝廷钱帛以易货外国且有实状并言签书枢密院事李鸣复与史寅午彭大雅以贿交结曲为之地鸣复抗疏自辨范又 
