<!-- { "loadSidebar": true } -->
率私钱千缗为献颍州曲扬官曲温与军将陈拯争官务讼之三司三司直温拯诉之宏肇宏肇以为颍已属州而温不先白追温杀之连坐者 
数十人周太祖平李守贞推功羣臣宏肇拜中书令隐帝渐近小人嬉游无度太后亲族颇干托宏肇与杨邠稍裁抑之太后有故人子求补军 
职宏肇辄斩之帝赐教坊使等玉带锦袍往谢宏肇宏肇怒曰健儿为国征行未有偏赐尔曹何功敢当此悉取所赐还官周太祖出镇魏州宏 
肇议带枢密以行苏逢吉杨邠不可宏肇恨之明日会饮窦贞固第宏肇厉声举爵属太祖曰昨廷论何为异同今日与公饮此逢吉与邠亦举 
大爵曰此国家事何必介意遂俱饮釂宏肇曰安朝廷定祸乱直须长枪大剑毛锥子安足用三司使王章曰无毛锥子军赋何从集毛锥子盖 
言笔也宏肇默然他日会饮章第酒酣为手势令宏肇不能客省使阎晋卿坐次宏肇屡教之苏逢吉戏曰座有姓阎人何忧罚爵宏肇妻阎氏 
酒家娼以为讥已大怒欲殴之逢吉先出索剑欲追之杨邠泣曰苏公汉宰相公若杀之致天子何地乃驰马去由是将相如水火隐帝遣王峻 
置酒公子亭和解之 【谨按通鉴辑览　　御批宰相令仆会饮沈湎巳乖政体而使气讙呶武臣矜枪剑微长文士诩毛锥薄技甚至丑语 
诟詈锋刃几加仪检荡然矣隐帝不能诘治复令释和于杯酒之间纪纲陵替若此安得不亡】 是时李业郭允明后赞聂文进等用事不喜执 
政而隐帝春秋渐长为大臣所制数有忿言业等乘间谮之密谋禁中干佑三年冬十月十三日宏肇与杨邠王章等入朝甲士自内出擒宏肇 
邠章斩之并族其家周太祖即位追封郑王

　　△杨邠

　　杨邠魏州冠氏人少为州掌籍吏事汉高祖为右都押衙即位拜枢密使邠出于小吏不喜文士与苏逢吉等内相排忌逢吉讽李涛上疏 
罢邠与周太祖枢密使邠泣诉李太后前太后怒罢涛相加邠中书侍郎兼吏部尚书同平章事时逢吉禹珪颇以贿除吏邠为相深革逢吉所 
为然不知大体以谓为国家者帑廪实甲兵完而巳礼乐文物皆虚器也以故务为苛细凡前资官不得居外而天下行旅皆给过所然后得行 
旬日间人情大扰邠度不可行而止尝与王章论事帝前帝曰事行之后勿使有言也邠遽曰陛下但禁声有臣在闻者战栗太后弟业求为宣 
徽使邠以为不可帝欲立所爱耿夫人为后邠又以为不可夫人死将以后礼葬之邠又以为不可由是隐帝大怒左右乘间构之与史宏肇等 
同日见杀邠为人颇俭静四方之赂虽不郄然往往以献于帝周太祖即位追封宏农王

　　△王章

　　王章魏州南乐人为州孔目官汉高祖典禁兵补章都孔目官从之太原高祖即位拜三司使隐帝立加太尉同中书门下平章事时汉方 
新造承契丹后京师空乏而关西三叛作周太祖用兵西方章供馈军旅未尝乏绝然征利剥下民甚苦之往时民租率石输二升为雀鼠耗章 
增至二斗为省耗缗钱出入皆以八十为陌章减其出者陌三州县民诉田者必令州县覆之以括其隐田天下由此重困百官俸廪皆取供军 
之余不堪者命有司高估其价估定又增谓之抬估意犹不满复增之民犯盐矾酒曲者无多少皆抵死吏缘为奸民不堪命巳而与史宏肇等 
同日见杀

　　△刘铢

　　刘铢陕州人少为梁邵王牙将与汉高祖有旧从镇太原以为左都押衙惨酷好杀戮高祖以为勇断类已特信用之即位拜永兴军节度 
使徙镇平卢加检校太师同平章事又加侍中时江淮不通吴越钱镠使者常泛海至中国而滨海诸州皆置博易务与民贸易民负失期者务 
吏擅自摄治置刑狱不关州县民颇为苦铢悉禁之然用法亦自为刻深民有过者问其年几何对曰若干即随其数杖之谓之随年杖每杖必 
以两杖俱下谓之合欢杖又请增民租亩出钱三十以为公用民不堪之隐帝患铢刚暴召之惧不至沂州郭淮攻南唐还兵驻青州隐帝乃遣 
符彦卿往代铢铢顾禁兵在乃受代权知开封府周太祖兵犯京师铢悉诛太祖与王峻等家属太祖入京师责铢曰与公共事先帝独无故人 
情乎吾家屠灭虽有君命加之酷毒一何忍也铢曰为汉诛叛臣尔岂知其佗太祖方欲归人心乃贷其家属止杀铢与李业等枭首于市

　　△李业

　　李业高祖皇后之幼弟也高祖时为武德使隐帝即位业以皇太后故益用事时天下旱蝗河决京师大风拔木坏城门宫中数见怪物投 
瓦石撼门扉而帝方与业及聂文进后赞郭允明等狎昵太后数以灾异戒帝不听会宣徽使阙业欲得之大臣杨邠史宏肇等皆以为不可业 
由此怨望谋杀邠等邠等巳死又遣供奉官孟业以诏书杀郭威于魏州威举兵反遣兵拒威业请出府库以赉军苏禹珪不可业拜禹珪于帝 
前曰相公且为官家勿惜府库乃诏赐京师兵及魏兵从威南者钱人十千督其子弟作书以告北兵之来者汉兵败业取内库金宝怀之以奔 
其兄保义军节度使洪信洪信拒不纳业走至绛州为人所杀

　　△聂文进

　　聂文进并州人少为军卒善书算给事汉高祖帐中以为押司官即位厯拜枢密院承旨周太祖为枢密使颇亲信之文进稍横恣迁右领 
军大将军周太祖镇邺文进等用事居中及谋杀杨邠等文进夜作诏书制置中外典阅兵籍以指挥杀戮为己任周太祖初闻邠等遇害以为 
文进不与及发诏书皆其手迹乃大诟周兵至京师隐帝败于北郊太后使谓文进善卫帝对曰臣在此百郭威何害与其徒饮酒歌呼自若隐 
帝遇弒文进亦见杀

　　△后赞

　　后赞兖州瑕邱人其母娼也赞幼善讴事汉高祖为牙将即位拜飞龙使隐帝尤爱幸之杨邠等执政赞久不得迁乃共谋杀邠等邠等死 
隐帝悔之赞与允明等番休侍帝不欲左右言己短隐帝兵败北郊赞奔兖州慕容彦超执送京师枭首于市

　　△郭允明

　　郭允明河东人 【据薛史增】 少为汉高祖厮养高祖以为翰林茶酒使隐帝狎爱之允明益横使荆南高保融车服导从如节度使阴 
使人步测城池高下若为攻取计者荆人皆恐保融厚赂以遣之迁飞龙使与李业谋杀杨邠等是日无云而昏雾雨如泣日中载邠等十余尸 
暴之市允明手杀邠等诸子于朝堂西庑王章壻张贻肃血流逆注隐帝败于北郊还至封邱门不得入走赵村允明从后追之弒帝于民舍乃 
自杀

　　钦定续通志卷二百八十八

　　●钦定续通志卷二百八十九

　　列传

　　五代 【九】

　　○五代九

　　王朴　　　郑仁诲　　　扈载

　　王朴
　　郑仁诲
　　扈载

　　△王朴

　　王朴字文伯东平人少举进士为校书郎依汉枢密使杨邠邠与王章史宏肇等有隙朴知其必乱乃去邠东归后三家之客多及难而朴 
独免周世宗镇澶州朴为节度掌书记世宗尹开封拜朴右拾遗为推官即位迁比部郎中献平边策曰唐失道而失吴蜀晋失道而失幽并观 
所以失之之由知所以平之之术当失之时君暗政乱兵骄民困近者奸于内远者叛于外小不制而至于僭大不制而至于滥天下离心人不 
用命吴蜀乘其乱而窃其号幽并乘其间而据其地平之之术在乎反唐晋之失而巳必先进贤退不肖以清其时用能去不能以审其材恩信 
号令以结其心赏功罚罪以尽其力恭俭节用以丰其财徭役以时以阜其民俟其仓廪实器用备人可用而举之彼方之民知我政化大行上 
下同心力强财足人安将和有必取之势败知彼情状者愿为之间谍知彼山川者愿为之先导彼民与此民之心同是与天意同与天意同则 
无不成之功攻取之道从易者始当今惟吴易图东至海南至江可挠之地二千里从少备处先挠之备东则挠西备西则挠东彼必奔走以救 
其弊奔走之间可以知彼之虚实众之强弱攻虚击弱则所向无前矣勿大举但以轻兵挠之彼人怯弱知我师入其地必大发以来应数大发 
则民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难平之也如此 
则用力少而收功多得吴则桂广皆为内臣岷蜀可飞书而召之如不至则四面并进席卷而蜀平矣吴蜀平幽可望风而至唯并必死之寇不 
可以恩信诱必须以强兵攻力已竭气已丧不足以为边患可为后图方今兵力精练器用具备羣下知法诸将用命一稔之后可以平边臣书 
生也不足以讲大事至于不达大体不合机变惟陛下宽之迁左谏议大夫知开封府事岁中迁左散骑常侍充端明殿学士世宗雅知朴及见 
其议论伟然益以为奇引与计议天下事无不合遂决意用之显德三年征淮以朴为东京副留守还拜户部侍郎枢密副使迁枢密使 【按 
周本纪显德三年九月端明殿学士左散骑常侍王朴为尚书户部侍郎枢密副使四年八月王朴为枢密使传并为一年事误矣迁枢密使当 
书于留守京师之下】 四年再征淮以朴留守京师世宗之时外事征伐而内修法度朴为人明敏多材智非独当世之务至于阴阳律历之法 
莫不通焉显德二年诏朴校定大衍历乃削去近世符天流俗不经之学设通经统三法以岁轨离交朔望周变率策之数步日月五星为钦天 
历六年又诏朴考正雅乐朴以谓十二律管互吹难得其真乃依京房为律准以九尺之弦十三依管长短寸分设柱用七声为均乐成而和朴 
性刚果又见信于世宗凡其所为当时无敢难者然人亦莫能加也其所作乐至宋用之不可变其言诸国兴灭次第云淮南可最先取并必死 
之寇最后亡其后宋兴平定四方惟并独后服皆如朴言六年春行视汴口作斗门疾作舁归而卒年五十四世宗临其丧以玉钺叩地大恸者 
数四赠侍中

　　△郑仁诲

　　郑仁诲字日新太原晋阳人初事唐将陈绍光绍光骁勇好使酒尝因醉怒仁诲拔剑欲杀之仁诲植立不动无惧色绍光掷剑于地抚之 
曰汝有器量必富贵非吾所及也后弃绍光还乡里事母以孝闻汉高祖为河东节度使周太祖居帐下时时往过仁诲与语甚欢每事有疑即 
从仁诲质问所对不阿太祖益奇之汉兴周太祖为枢密使乃召仁诲用之累官至内客省使太祖破李守贞于河中军中机画多所参决太祖 
入立以为大内都点检恩州团练使枢密副使累迁宣徽北院使出为镇寍军节度使显德元年拜枢密使 【按通鉴是年正月为枢密使同 
平章事五月兼侍中传皆失书】 世宗攻河东仁诲留守东都明年冬以疾卒仁诲自微时常为太祖谋画及居大位未尝有所闻而太祖世宗 
皆亲重之然亦能谦谨好礼不自矜伐为士大夫所称赠中书令追封韩国公谥忠贞

　　△扈载

　　扈载字仲熙北燕人少好学善属文广顺初举进士高第拜校书郎直史馆再迁监察御史其为文章以辞多自喜常次厯代有国废兴治 
乱之迹为运源赋又因游相国寺见庭竹可爱作碧鲜赋题其壁世宗遣小黄门就壁录之览而称善因拜水部员外郎知制语迁翰林学士赐 
绯而载巳病不能朝谢居百余日乃力疾入直学士院世宗怜之赐告还第遣太医院视疾初载以文知名一时枢密使王朴尤重其才荐于宰 
相李谷久而不用朴以问谷曰扈载不为舍人何也谷曰非不知其才然载命薄恐不能胜朴曰公为宰相以进贤退不肖为职何言命邪巳而 
