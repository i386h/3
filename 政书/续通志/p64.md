<!-- { "loadSidebar": true } -->
　　宣和元年春正月壬子进封建安郡王枢为肃王文安郡王■〈木巳〉为景王并为太保乙卯诏佛改号大觉金僊余为僊人大士僧为 
德士寺为宫院为观改女冠为女道尼为女德丁巳金遣使来聘 【谨按通鉴辑览　　御批是时宋政虽衰国体未损书法于来聘诸例自 
当仍从续纲目原文至靖康以后称侄称臣几与石晋事辽无异既自失其一统之尊岂可复拘内外之说则宋在所应贬改书正所以深戒建 
中立极者慎毋失其统也】 遣赵有开报之至登州还戊午以余深为太宰兼门下侍郎王黼为特进少宰兼中书侍郎癸酉封子栋为温国公 
侄有恭为永寍郡王乙亥躬耕藉田二月庚辰改元戊戌以邓洵武为少保三月庚戌蔡京等进安州所得商六鼎己未以冯熙载为中书侍郎 
范致虚为尚书左丞翰林学士张邦昌为尚书右丞诏天下知宫观道士与监司郡县官以客礼相见童贯遣知熙州刘法攻统安城夏人击之 
法败殁夏人进围震武军甲子知登州宗泽坐建神霄宫不虔除名编管夏四月丙子朔日有食之庚寅童贯以鄜延环庆兵大破夏人平其三 
城己亥曲赦陕西河东路辛丑进辅臣官一等五月丙辰童贯败夏人于震武壬申班御制九星二十八宿朝元冠服图甲戌虑囚六月壬午诏 
西边武臣为经略使者改用文臣甲申诏封庄周为微妙元通真君列御寇为致虚观妙真君仍行册命配享混元皇帝己亥夏国遣使纳欵诏 
六路罢兵秋七月甲寅以童贯为太傅封泾国公八月戊寅诏诸路未方田处并令方量均定租课丁酉以神霄宫成降德音于天下范致虚以 
母忧去位九月甲辰燕蔡京于保和新殿辛酉大飨明堂丁卯以淮康军节度使蔡攸为开府仪同三司冬十月甲戌以绍述熙丰政事书布告 
天下十一月癸丑朝献景灵宫甲寅飨太庙乙卯祀昊天上帝于圜丘大赦甲子以东南诸路水灾令监司郡守悉心振救戊辰以张邦昌为尚 
书左丞翰林学士王安中为尚书右丞十二月甲戌诏京东东路盗贼窃发令东西路提刑督捕之丙申编管正字曹辅于郴州
　　二年春正月癸亥追封蔡确为汝南郡王甲子罢道学二月乙亥遣赵良嗣使于金约攻辽唐恪罢庚辰以寍远军节度使梁子美为开府 
仪同三司戊子令所在赡给淮南流民谕还之夏六月癸酉诏开封府振济饥民戊寅蔡京致仕仍朝朔望辛巳诏自今有动改元丰法制者以 
大不恭论丁亥复寺院额秋七月壬子罢文臣起复丙寅封子穗为英国公九月壬寅金遣使者来乙巳复德士为僧辛亥大飨明堂丙辰遣马 
政使于金癸亥余深加少傅冬十月戊辰朔日有食之以河东节度使梁师成为太尉建德军清溪妖贼方腊反命谭稹讨之十一月己亥余深 
罢仍以少傅授镇西军节度使知福州庚戌以王黼为少保太宰兼门下侍郎己未两浙都监蔡遵颜坦击方腊死之十二月丁亥改谭稹为两 
浙制置使以童贯为江淮荆浙宣抚使讨方腊己丑以少傅郑居中权领枢密院是月方腊陷建德又陷歙州东南将郭师中死之又陷杭州廉 
访使者赵约死之
　　三年春正月壬寅邓洵武卒戊午以安康郡王栩为太保进封济王镇国公模为开府仪同三司进封乐安郡王辛酉罢苏杭州应奉局及 
花石纲运乙丑罢西北兵更戍罢木石彩色等场务是月方腊陷婺州又陷衢州守臣彭汝方死之二月庚午罢方田甲戌诏招抚方腊癸巳大 
赦是月方腊陷处州淮南盗宋江等犯淮阳军又犯京东江北命知州张叔夜招降之夏四月甲戌清溪令陈光以贼发弃城伏诛庚寅忠州防 
御使辛兴宗擒方腊于清溪诏两浙江东被贼州县给复三年五月戊戌以郑居中领枢密院丙午金人再遣使来戊申以兴寍军节度使刘宗 
元为开府仪同三司癸亥安置御史中丞陈过庭于黄州闰月甲戌复应奉司命王黼及内侍梁师成领之戊寅虑囚秋七月丁卯振温处等八 
州戊子童贯等俘方腊以献八月甲辰曲赦两浙江东福建淮南路乙巳以童贯为太师谭稹加节度使九月丙寅以王黼为少傅郑居中为少 
师庚午进执政官一等辛未大飨明堂冬十月甲寅诏自今赃吏狱具论决勿贷童贯复领陕西两河宣抚十一月丁丑冯熙载罢以张邦昌为 
中书侍郎王安中为尚书左丞翰林学士承旨李邦彦为尚书右丞辛巳封子桐为仪国公壬午张商英卒十二月壬子进封广平郡王构为康 
王乐安郡王模为祁王并为太保
　　四年春正月丁卯以蔡攸为少保梁师成为开府仪同三司癸酉金破辽中京辽主北走二月丙午以吴国公植为开府仪同三司进封信 
都郡王三月丙子辽立燕王淳为帝金人来约夹攻命童贯为河北河东路宣抚使屯兵于边以应之且招谕幽燕夏五月壬戌以高俅为开府 
仪同三司丁卯封子柄为昌国公甲戌嗣濮王仲御薨乙亥以蔡攸为河北河东宣抚副使庚辰以常德军节度使谭稹为太尉童贯至雄州癸 
未辽人击败前军统制杨可世于兰沟甸乙酉封开府仪同三司江夏郡王仲爰为嗣濮王丙戌虑囚杨可世与辽战于白沟败绩丁亥辛兴宗 
败于范村六月己丑种师道退保雄州辽人追击之至城下帝闻兵败惧诏班师壬寅以王黼为少师是月辽燕王淳死萧干等立其妻萧氏秋 
七月壬午王黼以耶律淳死复命童贯蔡攸治兵以河阳三城节度使刘延庆为都统制甲申贬种师道为右卫将军致仕九月戊午朝散郎宋 
昭上书谏北伐除名勒广南编管己未金使来议师期甲戌遣赵良嗣报聘于金己卯辽将郭药师等以涿易二州来降冬十月庚寅改燕京为 
燕山府涿易八州并赐名癸巳刘延庆与郭药师等统兵出雄州戊戌曲赦所复州县己亥耶律淳妻萧氏上表称臣纳欵甲辰师次涿州己酉 
郭药师与高世宣杨可世等袭燕萧干援之药师等屡败癸丑以蔡攸为少傅判燕山府甲寅刘延庆自卢沟河烧营遁众军大溃十一月丙辰 
朔行新玺戊辰朝献景灵宫己巳飨太庙庚午祀昊天上帝于圜丘大赦东南官吏缘寇盗贬责者次第移放上书邪上等人特与磨勘戊寅金 
人遣使来许山前六州以彰德军节度使郑详为太尉十二月丁亥郭药师败萧干于永清县戊子遣赵良嗣报聘千金庚寅以郭药师为武泰 
军节度使辛卯金人入燕萧氏出奔壬辰使来告捷丙申贬刘延庆为率府率安置筠州壬寅进封植为莘王是月万岁山成更名曰艮岳
　　五年春正月戊午金使来议所许六州代租钱己未遣赵良嗣报聘求西京等州辛酉以王安中为庆远军节度使河北河东燕山府路宣 
抚使知燕山府甲申录富弼后二月乙酉以李邦彦为尚书左丞翰林学士赵野为尚书右丞丁酉进封雍国公朴为华原郡王徐国公棣为高 
平郡王并开府仪同三司三月乙卯金再遣使者来己未遣卢益报聘夏四月癸巳金人遣使以誓书及燕京涿易檀顺景蓟州来归庚子童贯 
蔡攸入燕乙巳童贯奏抚定燕城庚戌曲赦河北河东燕云路是日班师五月己未以收复燕云赐王黼玉带庚申以王黼为太傅郑居中为太 
保进宰执官二等辛酉以王黼总治三省事癸亥童贯落节钺进封徐豫国公以蔡攸为少师癸酉祭地于方泽是月金人许归朔武蔚三州金 
主旻殂弟乌奇迈立六月乙酉郭药师加检校少傅丙戌辽将张觉以平州来附己丑仲爰薨丁酉以安国军节度使仲理为开府仪同三司进 
封嗣濮王己亥虑囚戊申郑居中卒辛亥以蔡攸领枢密院秋七月戊午以梁师成为少保己未童贯致仕起复谭稹为河北河东燕山府路宣 
抚使庚午太傅楚国公王黼等上尊号曰继天兴道敷文成武睿明皇帝不允禁元佑学术八月辛巳朔日当食不见辛丑命王安中作复燕云 
碑是月萧干寇燕山郭药师败之干寻为其下所杀传首京师九月辛酉大飨明堂冬十一月乙卯以郑绅为太师丁卯王安中谭稹并加检校 
少傅郭药师为太尉华原郡王朴薨是月金人取平州张觉走燕山王安中杀之函其首送于金十二月乙巳金人遣使告哀复遣使来贺正旦 
戊申以高平郡王棣为太保进封徐王是岁秦凤旱河北京东淮南饥遣官振济
　　六年春正月乙卯为金主辍朝戊寅遣连南夫如金吊祭二月丁亥以冀国公■〈木咢〉为开府仪同三司进封河闲郡王韶州防御使 
令荡为婺州观察使封安定郡王李邦彦以父忧去位三月己酉以钱景臻为少师金人来索赵良嗣所许粮不与夏四月丁己李邦彦起复五 
月壬寅虑囚癸卯金人遣使来告嗣位六月壬子诏以收复燕云京东两河之民困于调度令京西淮浙江湖四川闽广并纳免夫钱秋七月戊 
子遣许亢宗使于金贺嗣位八月乙卯谭稹罢复以童贯领枢密院事壬戌以复燕云大赦九月乙亥以白时中为特进太宰兼门下侍郎李邦 
彦为少宰兼中书侍郎丁亥以赵野为尚书左丞翰林学士承旨宇文粹中为尚书右丞开封尹蔡懋同知枢密院庚寅以金芝产于艮岳万寿 
峰改名寿岳庚子金人遣使致其先主遗留物冬十月庚午诏有收藏苏轼黄庭坚之文者并焚毁犯者以大不恭论十一月丙子王黼致仕乙 
酉罢应奉司十二月甲辰以蔡京领讲议司诏百官遵行元丰法制癸亥蔡京落致仕领三省事是岁河北山东盗起命内侍梁方平讨之
　　七年春正月癸酉朔诏赦两河京西流民为盗者仍给复一年是月金灭辽二月庚戌诏京师运米五十万斛振燕山令工部侍郎孟揆亲 
措置己巳进封广国公栻为南康郡王福国公榛为平阳郡王并开府仪同三司壬申京东转运副使李孝昌招安羣盗张万仙等三月甲申知 
海州钱伯言奏招降山东寇贾进等丙戌以惠国公楧为开府仪同三司进封建安郡王夏四月丙辰降德音于京东河北路庚申蔡京复致仕 
复州县免行钱戊辰诏行元丰官制五月壬午封子枞为润国公六月丙午封童贯为广阳郡王戊申诏臣僚辄与内侍来往者论罪辛亥虑囚 
己未以蔡攸为太保乙丑罢减六尚岁贡物秋七月庚午诏士庶毋以天王君圣为名字乃以壬戌日辅臣焚香甲戌以河闲郡王■〈木咢〉 
为太保进封沂王是月河东义胜军叛九月壬辰金人以擒辽主遣使来告是月河东言金将纳罕至云中诏童贯复往宣抚冬十月戊午罢京 
畿和籴十一月乙亥遣使如金贺得辽主甲申朝献景灵宫乙酉飨太庙丙戌祀昊天上帝于圜丘大赦庚寅以保静军节度使种师道为河东 
河北路制置使十二月乙巳童贯自太原遁归京师己酉金将沃哩布纳罕分两道来侵郭药师以燕山叛金人陷北边诸郡又陷忻代等州围 
太原府太常少卿傅察奉使不屈死之丙辰罢浙江诸路花石纲延福宫西城租课及内外制造局金兵犯中山府戊午以皇太子桓为开封牧 
己未下诏罪己令中外直言极谏郡邑率师勤王募草泽异才有能出奇计及使疆外者罢道官及大晟府行幸局暨诸局务以保和殿大学士 
宇文虚中为河北东路宣谕使庚申以吴敏为门下侍郎诏内禅皇太子皇太子即皇帝位尊帝为教主道君太上皇帝皇后为太上皇后退居 
龙德宫靖康元年正月己巳如亳州遂如镇江府四月己亥还京师明年二月丁卯金人胁帝北行绍兴五年四月甲子崩于五国城年五十四 
江南遥上尊谥曰圣文仁德显孝皇帝加谥体神合道骏烈逊功圣文仁德宪慈显孝皇帝庙号徽宗权攒于永佑陵
　　徽宗建中靖国二年崇寍五年大观四年政和七年重和一年宣和七年凡二十六年

