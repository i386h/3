<!-- { "loadSidebar": true } -->
初入迁刑部侍郎又拜淮西节度使至则治漕渠引湖陂筑防庸入之渠中以通大舟夹堤高卬田因得溉灌疏启道衢彻壅通堙人皆悦赖然 
用度无艺府财耗竭贞元中罢归宰相窦参惮其宿望以检校吏部尚书留守东都病风痹且废犹欲固宠奏垦苑中为营田可减度支岁禀诏 
许之先是苑地可耕者皆留司中人及屯士占假亚计窘更举军帑钱与甸人至秋取菽粟偿息输军中贫不能偿者发囷窖略尽流亡过半又 
赂中人求兼河南尹帝审其妄使礼部尚书董晋代之赐亚还病不能谒卒年七十四赠太子少傅谥曰肃

　　△范传正

　　范传正字西老邓州顺阳人父惀为户部员外郎与赵郡李华善有当世名传正举进士宏辞皆高第授集贤殿校书郎厯歙湖苏三州刺 
史有殊政进拜宣歙观察使代还坐治第过制宪宗薄不用改光禄卿以风痹卒赠左散骑常侍

　　△孟简

　　孟简字几道德州平昌人同州刺史诜之曾孙 【隐逸传云诜汝州梁人纠缪云平昌孟氏之望】 擢进士第登宏辞科累官至仓部员 
外郎以不附王叔文宰相韦执谊为徙他曹 【旧书迁司封郎中】 元和四年拜谏议大夫知匦事王承宗叛诏以吐突承璀为招讨使简抗 
疏论之出为常州刺史开古孟渎长四十一里溉田四千余顷廉使举课绩八年加金紫光禄大夫征为给事中九年出为越州刺史兼御史中 
丞浙东观察使始李逊抑士族右编人及简为政反之农估兼受其弊时谓两失之十二年入为户部侍郎加御史中丞出为襄州刺史山南东 
道节度使十四年诏置临汉监牧马命简充使职简奏请均州郧乡县镇遏使赵洁充本县令台司奏有亏刑典罚一月俸改授太子宾客分司 
东都穆宗立以简在襄阳故杀腹心吏陆翰翰子弟诣阙诉冤发简奸赃御史劾验得遗吐突承璀赀七千余贯再贬吉州司马长庆元年大赦 
量移睦州刺史复徙常州三年仍入为太子宾客分司东都其年十二月卒简早岁工诗名闻江淮俊拔尚义交友殁能恤其孤晚路殊躁急佞 
佛过甚为儒者所诮

　　△刘伯刍

　　刘伯刍字素芝兵部侍郎乃之子志行修谨淮南杜佑辟为从事府罢征拜右补阙迁主客员外郎数过友家饮噱为韦执谊阴劾贬虔州 
掾曹后为考功员外郎裴垍善其应对机捷迁考功郎中集贤院学士转给事中李吉甫复相与垍宿嫌垍卒不加赠伯刍为申理乃赠太子少 
傅或言其妻垍从母也吉甫欲按之求补虢州刺史稍迁刑部侍郎俄知吏部选事元和十年以左常侍致仕卒年六十一赠工部尚书伯刍风 
度高严善谈谑而动与时适论者少之子宽夫

　　刘宽夫

　　 刘宽夫

　　宽夫宝历中为监察御史奏以王府官摄祭位轻非严恭意请以尚书省东宫三品若左右丞侍郎通摄俄转左补阙陈岵注维摩经因供 
奉僧进得濠州刺史宽夫与同列因对论之敬宗怒谓宰相曰岵不因僧得郡谏官安得此言须推排头首来宽夫奏曰昨论陈岵时不记发言 
前后独臣草状应伏诛推言所从恐累国体帝嘉其引过释之宽夫弟端夫为太常博士驳韦绶谥议知名宽夫子允章字蕴中咸通中为礼部 
侍郎请诸生及进士第并谒先师衣青衿介帻以还故制改国子祭酒又建言羣臣输光学钱治庠序宰相五万节度使四万刺史万诏可后为 
东都留守黄巢至分司李磎挈尚书印走河阳允章寄治河清巢僭号辄受伪官文书尽用伪年号遣取印磎所磎不与更悔愧移檄近镇起兵 
捍贼磎持印还之后废于家

　　△杨凭

　　杨凭字虚受一字嗣仁虢州弘农人少孤其母训导有方长善文辞与弟凝凌皆有名踵擢进士第时号三杨凭重交游尚气节然诺与穆 
质许孟容李墉相友善称杨穆许李厯事节度府召为监察御史累迁太常少卿湖南江西观察使性简傲接下脱略人多怨之在二镇尤侈汰 
元和四年拜京兆尹与御史中丞李夷简素有隙因劾凭江西奸赃及他不法诏刑部尚书李墉大理卿赵昌即台参讯时凭治第永寍里功役 
丛烦又广蓄妓妾于永乐里别舍谤议颇喧故夷简籍之痛摘发欲抵以死宪宗以凭治京兆绩但贬临贺尉德宗时假借方镇习为僭拟夷简 
首按凭时以为宜而缘私怨论者亦不与俄徙杭州长史以太子詹事卒凭所善客徐晦者字大章第进士贤良方正擢栎阳尉 【旧书云皆 
自杨凭所荐】 及得罪姻友无往候者独晦至蓝田慰饯故相权德舆与凭交最深谓晦曰今日送临贺诚厚无乃为累乎晦曰方布衣时临贺 
知我今忍遽弃乎有如公异时为奸邪谮斥又可尔乎德舆称之朝夷简遽表为监察御史晦白夷简曰生平不践公门公何取信而见奖拔夷 
简曰君不负杨临贺肯负国乎由是知名拜中书舍人太和四年拜兵部侍郎五年为太子宾客分司东都晦性强直当官守正嗜酒丧明以礼 
部尚书致仕开成三年卒赠兵部尚书

　　杨凝
　　杨敬之

　　 杨凝

　　凝字懋功由协律郎三迁侍御史为司封员外郎坐厘正嫡媵封邑为权幸所忌徙吏部稍迁右司郎中宣武董晋表为判官亳州刺史缺 
晋以凝行州事增垦田决污堰筑堤防水患讫息时孟叔度纵横挠军治而凝亦荒湎晋卒乱作凝还京师阖门三年拜兵部郎中卒凌字恭履 
最善文终侍御史子敬之

　　 杨敬之

　　敬之字茂孝元和初擢进士第平判入等迁右卫冑曹参军累迁屯田户部二郎中坐李宗闵党贬连州刺史文宗好儒以宰相郑覃兼国 
子祭酒俄以敬之代兼太常少卿是日二子戎戴登科时号杨家三喜转大理卿检校工部尚书兼祭酒卒敬之尝为华山赋示韩愈愈称之传 
布士林性爱士类得其文章孜孜玩讽人以为癖雅爱项斯为诗所至称之由是擢上第斯字子迁江东人敬之尝祖客灞上见闽人濮阳愿阅 
其文遍语公卿间会愿死敬之为敛葬

　　△潘孟阳

　　潘孟阳父炎大历末官右庶子为元载所恶久不迁载诛进礼部侍郎以病免妇翁刘晏任权时虽疏书报答未尝辄开晏得罪坐贬澧州 
司马舆疾上道不自言于邵高其介申救不见听孟阳少以荫进登博学宏辞科累迁殿中侍御史公卿多父友及外祖宾从故得荐用累至兵 
部郎中贞元末王绍以恩幸进数称其才权知户部侍郎杜佑判度支奏以自副宪宗立命巡江淮省财赋加盐铁转运副使并察诸使治否孟 
阳以豪倨所至务游赏倡乐夜饮且招金钱补吏大失人望使还能为大理卿后郑敬宣慰江淮帝丁寍以孟阳为诫元和三年出为华州刺史 
迁剑南东川节度使宰相武元衡与孟阳旧复以户部侍郎召判度支又兼京北五城营田使太府卿王遂为西北供军使以营田非便持之不 
下孟阳忿恨形于言二人俱请对帝怒罢孟阳左散骑常侍四年复本官盛葺第舍帝微行至乐游原望见之以问左右孟阳惧辍不敢治而伎 
媵用度过侈汰人多指怨之病风痹改左散骑常侍十年八月卒赠兵部尚书谥曰康初孟阳为侍郎年未四十其母谓曰以尔之材而位丞郎 
使吾忧之

　　△崔元略

　　崔元略博州人 【旧书作博陵人】 第进士厯佐使府元和八年拜殿中侍御史十二年迁刑部郎中知台杂事擢御史中丞十三年李 
夷简为御史大夫诏元略留司东台改京兆少尹行府事数月迁为尹十四年改左散骑常侍初中丞缺议者属崔植而元略谬谓植入阁不如 
仪使御史弹治及宰相以二人进元略果得之植恨怅既当国以元略宣抚党项使辞疾不行植奏不少责无以示羣臣乃出为黔南观察使徙 
鄂岳长庆四年入为大理卿敬宗即位复为京兆尹兼御史大夫收贷钱万七千缗为侍御史萧澈弹劾诏三司杂治宦人崔潭峻左右之狱具 
止削兼秩俄授户部侍郎谏官诉元略方劾而迁有助力元略自解辨乃止宝历二年京兆尹刘栖楚又劾元略前造东渭桥纵吏增估物不偿 
值取工徒赃二万缗诏夺俸一月于是栖楚规相位疑元略妨己路故举疑似蔑染之太和三年进户部尚书四年判度支五年检校吏部尚书 
出为东都留守畿汝等防御使改义成节度使十二月卒废朝三日赠尚书左仆射子铉

　　崔铉

　　 崔铉

　　铉字台硕擢进士第从李石荆南为宾佐入拜司勋员外郎翰林学士迁中书舍人学士承旨武宗好蹴鞠角抵铉切谏帝嘉纳之会昌三 
年拜中书侍郎同中书门下平章事泽潞平兼户部尚书与李德裕不协罢为陕虢观察使宣宗初以御史大夫召进尚书左仆射兼门下侍郎 
封博陵郡公所善郑鲁杨绍复段瓌辥蒙时语曰郑杨段薛炙手可热欲得命通鲁绍瓌蒙帝闻之题于扆铉欲引鲁为相帝不许用为河南尹 
帝语铉曰鲁去矣事由卿否铉惶惧谢罪后出为淮南节度使帝饯太液亭赐诗宠之宣州军乱逐观察使郑熏铉出兵讨击诏兼宣徽池观察 
使既平加检校司空罢兼使居九年条教一下无复改民咸顺赖咸通初徙山南东道荆南二镇封魏国公庞勋叛自桂管北还所过剽略铉闻 
大募兵江湘邀贼归路贼惧更踰岭自淮而北朝廷壮其忠卒于官子沆字内融干符五年以户部侍郎同中书门下平章事昕旦告麻大雾塞 
廷中百僚就班修庆大风雨雹时谓不祥俄改中书侍郎兼工部尚书卢携专政而黄巢势寖盛沆每建裁遏多为携沮抑贼陷京师匿张直方 
第遇害元略弟元受元式元儒皆举进士第元式宣宗初以刑部尚书判度支拜门下侍郎同中书门下平章事进兼户部尚书卒赠司空谥曰 
庄

　　△韦绶

　　韦绶字子章京兆万年人有至性然好不经丧父镵臂血写浮图书为长安尉遭朱泚乱羸服走奉天拜华阴令佐襄阳于頔府面刺頔纵 
恣頔不能容荐诸朝三迁职方郎中穆宗为太子绶入侍读迁谏议大夫尝密赍家所造食入宫饷太子宪宗尝召对绶奏曰太子学书至依字 
辄去人曰上以此可天下奏事臣子不合全书帝嘉太子贤赐绶锦彩绶数为俚言以悦太子他日太子为帝道之帝怒曰绶当以经义辅导太 
子而反语此朕何赖焉出为虔州刺史穆宗立以师友恩召为尚书右丞集贤院学士出入禁中怙宠甚请帝诞日百官先诣光顺门贺皇太后 
然后上皇帝寿诏可宰臣奏古无生日称贺者绶议格时大臣论启或未决绶居中助可否九日宴羣臣曲江绶请集贤学士得别会从之长庆 
元年三月进礼部尚书判集贤院事帝问所以振灾邀福者对曰宋景公以一善言退法星三舍汉文除秘祝敕有司祭而不祈此皆受自至之 
福书美前史如失德却灾媚神丐助神而有知且因以谴也时帝不德故托讽焉二年十月检校户部尚书为山南西道节度使请门戟十二以 
行又乞赐钱二百万官子元弼太常丞帝许之绶耄而贪洎临戎镇庶政隳紊卒赠尚书右仆射有司谥通丑故吏以为言改谬丑不报罢 【 
按旧书博士刘端夫请谥为通殿中侍御史孟管上言以为非当博士权安请谥为谬竟不施行】

　　钦定续通志卷二百五十七

　　●钦定续通志卷二百五十八　列传五十八

　　列传

　　唐 【五十八】

　　○唐五十八

　　归崇敬【登融】　　奚陟　　　　张荐【读】　　赵涓　　　　李纾　　　　郑云逵　　徐岱　　　　王仲舒　　　冯伉 
