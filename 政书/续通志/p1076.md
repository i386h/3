<!-- { "loadSidebar": true } -->
尔敦达哩袭其职呼尔敦达哩卒扎呼岱嗣为千户从行枢密院围重庆败守将张珏军进围泸州登城与泸兵搏战死子阿都齐嗣

　　△布尔噶苏

　　布尔噶苏托克托台氏世祖时直宿卫扈驾征哈喇章还帝驻跸高阜见河北有驾舟来者顾左右曰是贼也柰何布尔噶苏曰臣请御之 
即解衣径渡挥戈刖死舟尾二人拏其舟就岸舟中之人仓皇失措帝命左右悉擒之哈喇章平以功论赏子塔塔古尔从征伯克有功由宿卫 
升齐齐克齐拉衮千户所达噜噶齐从征叛王纳颜额布根等擒额布根收其所管钦察之民武宗时进元帅卒

　　△伊勒济哷济哈雅

　　伊勒济哷济哈雅辉和尔人从宪宗征钓鱼山奉命修曲药以疗师疫继从皇孙蒙格图征云南战数胜中统三年呼图克暨达哩叛领兵 
讨平之至元十二年授陇右河西道按察使乌鲁斯和尔实雅谋乱从皇子安西王 【按原传上作太子蒙格图此作皇太子安西王考世系 
表蒙格图为太宗之孙安西王为世祖第三子皆未尝立为太子今并改正】 往镇之十五年与布色岱尔图噜二十年进四川等处行中书省 
参知政事寻以疾归秦州大德八年卒至顺中追封威宁郡公谥襄靖

　　△阿都齐

　　阿都齐阿苏特氏父哈噶斯宪宗时为万户阿都齐扈从宪宗南征与敌兵战于剑州以功受赏额埒布格叛从伊聂济等征之复有功世 
祖中统三年从征李璮身二十余战累功授千户丞相巴延平章阿珠之平江南也阿都齐皆在行中着战功殁于陈帝怜之赐镇巢民一千五 
百余户命其子拜达勒袭职拜达勒从伯奇里克默色北征以功进后卫都指挥使兼右阿苏卫事将阿苏军往征巴实伯里累战累捷子乌鲁 
斯天历元年谕降上都军为本卫都指挥使

　　△明安

　　明安喀喇氏至元十三年世祖诏民之荡析离居及僧道漏籍诸色人不当差徭者充桂齐令明安领之克勤于事二十年授中卫亲军都 
指挥使明年领桂齐军北征又明年立桂齐亲军都指挥使司命为本卫达噜噶齐寻奉旨领蒙古军北征与海都军战有功二十六年巴齐尔 
叛劫取官站托克托和斯塔喇海等明安率众追击悉还之至杭爱强民库库台锡里德克台等率众作乱又击败之二十七年博索玛勒掌珊 
伯奇实克绰绰班驸马乌哲台多罗台乌兰岱尔塔里雅齐等掠四集赛牛马畜牧及劫默哷太子实保齐并鄂托克本布各投下民殆尽明安 
追击于昂吉实保齐之城悉还所掠以归二十九年巴实伯里哈实盗起奉诏以兵讨之明安设方略与战大败之大德二年复将兵北征与海 
都战七年殁于军子曰特尔格台曰布哷齐特尔格台终平章政事子曰布延呼喇桂齐亲军都指挥使司达噜噶齐次沙卜珠初直宿卫累升 
殿中卫亲军都指挥使司事天历元年从丞相雅克特穆尔御敌檀州等处又率其家人与辽军战却其军俘八十四人以归布埒齐积官太尉 
子桑乌逊中卫亲军都指挥使

　　△呼噜苏

　　呼噜苏巴哩勒都氏曾祖博勒和罕扎事太祖从平诸国充巴勒喇实千户以其军与达实衮等战重伤坠马帝亲勒兵救之升万户俾直 
宿卫祖苏尔台年十五以勇略称从宪宗定钦察为千户领兵下西番从世祖伐宋败宋兵于亳州父昂吉尔岱初为军器监官从世祖征额哷 
布格有功俄奉使西域籍地产悉得其实帝方欲大用之而卒呼鲁苏初直宿卫后以千户从征纳颜冲击敌营身被三十三创以功闻世祖命 
领太府监从皇子库库楚出征还留镇军中后从成宗与海都都勒斡战有功成宗命为翰林承旨俄改万户与叛王乌鲁斯彻伯尔等战以功 
授司徒子雅克布琳初奉兴圣太后旨充千户俄改万户代父职寻罢归所受印符于有司仍直宿卫致和元年在上都谋迎文宗会同事者见 
执乃率其属奔还大都特命为通政院使天历元年同丞相雅克特穆尔败旺沁等兵于红桥又战于白浮又战于昌平东又战于石槽帝嘉其 
功拜知枢密院事

　　△实喇巴图尔

　　实喇巴图尔阿苏特氏父伊勒达穆宪宗时领阿苏特十人入觐充都都齐从世祖至哈喇之地战数胜后以金疮发卒实别巴图尔至元 
十一年 【原误作二十一年今改正】 从巴延南征有功仍充阿都齐二十四年管阿苏军千户纳颜叛从诸王和约尔往征之力战有功二 
十五年进尚乘寺少卿征吉尔丹等败之成宗嘉其功益军二千命讨叛王托克托擒之大德六年卒子诺海齐袭

　　△彻尔

　　彻尔阿苏特氏父拜哲伯在宪宗时从攻钓鱼山以功受赏彻尔事世祖充和尔齐从征海都奋勇击其前锋后从征杭爱获其牛马畜牧 
悉以给军食帝嘉之成宗时盗据博罗塔拉地命将兵讨之获三千余人诛其酋长至大二年授左阿苏卫佥事皇庆二年从湘宁王北征亦有 
功子实勒们直宿卫致和元年从知院托克托穆尔至潮河川获鄂勒哲巴图尔阿达奇等十二人复于宜兴遇实喇柰玛台等迎战奋戈击死 
二人天历元年从击图们岱尔杀其四人从战蓟州杀其四人又追杀十二人于檀子山以功授左卫阿苏亲军都指挥使司佥事

　　△奇尔台

　　奇尔台察克台氏至元中 【按世祖纪及托克托呼传至元十四年锡里济叛二十四年纳颜叛原文统作二十四年误今改正】 为钦 
察卫百户从托克托呼征叛王锡里济及纳颜有功升千户从征呼喇珠战于阿勒台之地元贞二年以疾卒子哈扎尔齐袭职从绰和尔与哈 
当阿战有功大德五年从战杭爱从武宗亲征哈喇岱复从绰和尔征巴拜布琳为前锋皇庆二年授千户明宗居潜邸延佑四年命从西征与 
阿穆尔特穆尔战于实别塔拉默色之地复有功天历二年授同知大都督府事卒

　　△托音纳尔

　　托音纳尔塔塔喇氏世祖时从征纳颜有功大德七年授钦察卫亲军千户所达噜噶齐八年改太仆少卿至治中累官至通政使致和元 
年分院上都为都尔苏所杀文宗即位追封冀国公谥忠景子鼎通袭父职济尔噶朗积官通政院使

　　△和尚

　　和尚蒙古柰曼台氏祖海苏克实勒们千户所蒙古军百户伯父乌鲁斯布哈初充蒙古军五十户至元七年从南征以功命权百户又从 
攻樊城攻新城攻鄂攻处州屡立战功二十五年授后卫亲军百户卒父察尔奇袭察尔奇卒和尚袭至大三年进后卫亲军副千户延佑三年 
江西宁都寇起从元帅奇珠讨之生擒贼首诛之致和元年西安王以兵讨都尔苏命从丞相雅克特穆尔擒额卜德哷勒分兵备御天历元年 
从战通州夺红桥又战于白浮战于昌平栗园战于石槽又从击图们岱尔于檀州所向皆有功命领八卫把总金鼓都镇抚司事

　　△伊克台伊尔丹

　　伊克台伊尔丹字太初回回氏父伊斯玛音仕至大都南北两城兵马都指挥使伊克台伊尔丹幼颖悟嗜学读书过目不忘尤工其国字 
语初为中书掾积官至刑部员外郎四方所上狱反复披阅多所平反寻升中书右司郎中尝与同列议狱不合曰公等读律不能通变譬之医 
者熟于方论而不切脉于疾奚益哉识者服为名言大德八年肆赦廷议官吏受赇者不预伊克台伊尔丹曰恩如雨露万物均被赃吏固可嫉 
比之盗贼则有闲宥盗而不宥吏何耶邢部尝有狱事上谳失实丞相将谴右司主者伊克台伊尔丹初未尝署其案至是窃署其名于下或讶 
之答曰吾偶不署此案耳岂有与诸君同事而独幸免哉丞相闻而贤之同列因获免迁左司郎中时左司阙都事平章梁温都尔谓曰公当以 
所知举遂以王毅李迪为言一时舆论莫不称允又尝论朝士如王仁节贾元播高彦敬敬威卿李清臣辈可大用时诸公处下僚后皆如其言 
迁翰林侍讲学士知制诰兼修国史转集贤大学士未几除江东建康道肃政廉访使监宪一年赃吏削迹至大初立尚书省复改立中书省两 
拜参议省事皆以疾辞延佑元年卒

　　△托里哈雅

　　托里哈雅辉和尔氏世居巴实伯里地曾祖库克布色埒齐当太祖西征导其主伊都呼迎降帝欲官之辞以不敏祖巴喇珠始徙真定仕 
至帅府镇抚富而乐施人称为长者父齐哩克齐性纯正知读书托里哈雅幼嗜学警敏绝人喜从文士游由中书宣使出为宁晋主簿改隆平 
县达噜噶齐均赋兴学劝农平讼桥梁水防备荒之政无一不举迁监察御史时江西胡参政杀其弟讼久不决托里哈雅一讯竟伏其辜出佥 
燕南道肃政廉访司事务存大体不事苛察在任六年黜污吏百四十有奇召为户部郎中仁宗在东宫知其嗜学出秘府经籍及圣贤图像以 
赐时人荣之母霍氏卒哀毁骨立起为吏部尚书量能叙爵以平允称改礼部尚书领会通馆事进荆湖北道宣慰使适峡人艰食发廪振之而 
后闻朝议韪之至治三年迁淮东宣慰使卒于广陵追封恒山郡公弟观音努廉明材干亦仕至清显云

　　钦定续通志卷四百八十七

　　●钦定续通志卷四百八十八　列传二百八十八

　　列传

　　元 【四十二】

　　○元四十二

　　哈喇哈斯　　　　　　阿实克布哈　　拜珠　　　　　　　　察罕　　齐苏

　　哈喇哈斯
　　阿实克布哈
　　拜珠
　　察罕
　　齐苏

　　△哈喇哈斯

　　哈喇哈斯威喇诺尔氏曾祖奇尔实勒始事王汗托果琳王汗与太祖约为兄弟及太祖得众阴忌之谋害太祖奇尔实勒潜以其谋来告 
太祖与二十余人遁去诸部多归之还攻灭王汗并其众擢奇尔实勒为千户赐号达尔罕从平河西西域诸国祖巴哩察太宗时从太弟睿宗 
攻河南取汴蔡灭金赐顺德以为分邑父囊嘉特从宪宗伐蜀卒于军哈喇哈斯善骑射工国书又雅重儒术至元九年世祖命掌宿卫袭号达 
尔罕自是人称达尔罕而不名 【按刘敏中撰勋德碑云从世祖北巡平宗王乱率三百骑猝与敌遇整骑突出敌背连彀矢殪数人敌披靡 
遁帝壮之本传不载】 二十二年拜大宗正用法平允审录冤滞所活数百人二十八年拜湖广行省平章政事时江湖闲多盗至则发卒悉擒 
诛之道途始无梗初枢密置行院于各省分兵民为二奸人植党自蔽后因入觐极陈其不便帝罢之三十年平章刘国杰将兵征交趾哈喇哈 
斯戒将吏无扰民军中肃然俄有旨发湖湘富民屯田广西以图交趾哈喇哈斯密遣使奏止之民皆感悦及广西元帅府请募南丹五千户屯 
田事上行省哈喇哈斯曰此土著之民诚为便之即命度地立为五屯统以屯长分牛种农具与之大德二年入朝上都拜江浙行省左丞相视 
政七日征拜中书左丞相一以节用爱民为务有大政事必引儒臣杂议奏建庙学选名儒为学官采近臣子弟入学又集羣议建南郊为一代 
定制五年同列有以云南行省左丞刘深计倡议请征八百媳妇国哈喇哈斯言山峤卜夷可谕之使来不足以烦中国不听发兵二万命深将 
以往师次顺元蛇节举兵围之穷谷事闻遣平章刘国杰往援擒斩蛇节士卒存者纔十一二讫无成功帝始悔不用其言七年进中书右丞相 
精选守令定官吏赃罪十二章及丁忧婚聘盗贼等制禁献户及山泽之利每车驾幸上都必令留守京师时帝弗豫制出中宫羣邪赏附哈喇 
