<!-- { "loadSidebar": true } -->
司徒命雅克特穆尔以钞万锭分赐天历初诸王羣臣死事之家戊戌甘肃平章奈曼台封宣寍郡王 【按元史诸王表是年封宣寍郡王者 
为额哩音特穆尔与纪异】 驸马锦济勒封郓国公并知行枢密院事乙己云南使来报捷遣使赐云南四川省臣行枢密院臣以上尊戊申加 
封孔子父齐国公叔梁纥为启圣王母鲁国太夫人颜氏为启圣王夫人颜子兖国复圣公曾子郕国宗圣公子思沂国述圣公孟子邹国亚圣 
公河南伯程颢豫国公伊阳伯程颐洛国公八月辛亥云南伊尔特穆尔以兵屯建昌执罗罗斯把事曹通斩之己未大驾至京师壬申诏兴举 
蒙古字学九月甲申监察御史葛明诚劾辽阳行省平章哈喇特穆尔尝坐赃被杖罢之辛卯监察御史多罗台王文若言岭北行省平章哈玛 
尔图鄂俚无知理宜黜罢从之癸巳置麓川路军民总管府复立总管府于哈喇和卓甲午封魏王阿穆尔克子阿噜为西靖王乙未以立冬祀 
五福十神太一真君丙午史惟良辞归赐钞二百锭丁未以中书参知政事张友谅为左丞知枢密院事图卜台为陕西行台御史大夫冬十月 
戊申朔降玺书申饬衍圣公崇奉孔子庙事壬子立宣忠扈卫亲军都万户营于大都北市民田百三十余顷赐之戊午致斋大明殿己未遣亚 
献官中书右丞相雅克特穆尔终献官特穆尔布哈率诸执事告庙请以太祖皇帝配享南郊庚申出次郊宫辛酉帝服大裘衮冕祀昊天上帝 
于南郊以太祖皇帝配礼成是日大驾还宫 【按元自世祖至是七世凡有大祀皆遣官摄行惟此始亲祀谨识】 十一月辛巳陕西行省左 
丞齐喇坐受人僮奴一人及鹦鹉御史台谕如律帝曰位至宰执食国厚禄犹受人生口理宜罪之但鹦鹉微物以是论赃失于太苛其从重者 
议罪嗣后凡馈禽鸟者勿以赃论著为令甲申知枢密院事雅克布琳请依旧制全给鹰坊刍粟使毋贫乏帝曰国用皆百姓所供当量入为出 
朕岂以鹰坊失所重困吾民哉不从辛卯以库库台知枢密院事辛丑徽河南民自实田粮不通舟楫者许以钞代十二月己酉以董仲舒从祀 
孔子庙位列七十子下国子生积分及等者省台集贤院奎章阁官同考试中式者以等第试官不中者复入学肄业辛亥立燕王喇特纳达喇 
为皇太子甲寅监察御史言皆裕宗由燕邸而正储位世祖择耆旧老臣如王颙姚燧萧■〈奭斗〉等为之师保宾客今皇太子仁孝聪睿出 
自天成诚宜慎选德望老成学行纯正者俾之辅导于左右以宏养正之功实宗社生民之福也帝嘉纳之癸亥知枢密院事库库台兼大都留 
守甲戌御史中丞和尚坐受妇人为赂遇赦原罪监察御史言和尚所为贪纵有污台纲罪虽见原理宜追夺所受制命禁锢原籍终其身从之 
敕各行省凡遇边防有警许令便宜发兵事缓则驿闻
　　二年春正月己卯行枢密臣言去岁十一月仁德府权达噜噶齐库楚纠集兵众以讨云南首败布呼贼兵于马龙州以是月十一日杀布 
呼弟巴延献馘于豫王十三日战于马金山获布呼及其弟巴延彻尔其党拜布哈布延特穆尔等十余人诛之余兵皆溃独禄余犹据金沙江 
有旨趋进兵讨之庚辰住持大承天护圣寺僧宝峯加司徒癸未立侍正府以总近侍丙戌巴延伊噜特穆尔伊噜布哈鄂博哈雅等十四人并 
以本官兼侍正 【按巴延传加侍正在八月与纪异】 丁亥命后卫指挥使史埙往四川行省调军官选戊子命努图克齐阿里和卓按行北 
边牧地以晋邸部民刘元良等二万四千余户隶寿安山大昭孝寺为永业户中书省臣言四川省臣达春图卜特穆尔等讨云南以去岁十一 
月九日领兵至乌撒周泥驿明日禄余阿奴阿答等贼兵万余自山后闲道潜出达春图卜特穆尔等进击屡战败之十五日又战七星关六日 
凡十七战贼大败溃去诏遣使以银币赏之罢益都等处广农提举司改立田赋总管府仍令隆祥总管府统之辛卯皇太子喇特纳达喇薨壬 
辰御史台臣劾奏福建宣慰副使哈济前为广东廉访副使贪污狼籍宜罢黜从之甲辰敕每岁四祭五福太一星建孔子庙于后卫乙巳封蒙 
古巫者所奉神为灵感昭应护国忠顺王号其庙曰灵佑镇西武靖王绰斯本豫王喇特纳实哩及行省行院官同讨云南阿哈就擒斩于军前 
遂复行省治分兵追捕残贼于嵩明州枢密院臣以捷闻诏总兵官量度缓急从宜区处二月丙午以上都留守奈曼台行岭北行枢密院事太 
禧宗禋使锦济勒达朗达尔玛聂哷四人并知院事遥授平章政事戊申立广教总管府以掌僧尼之政凡十六所四川行省招谕怀德府驴谷 
什用等四洞及生蛮十二洞皆内附诏升怀德府为宣抚司以镇之诸洞各设长官司及巡检司且命各还所掠生口壬子以中书平章政事伊 
拉齐兼沈阳等路安抚使燕王宫相巴咱尔为中书平章政事陕西行台中丞多尔济巴勒为中书参知政事户部尚书高履亨两淮都转运盐 
使许有壬并参议中书省事乙卯云南统兵官来报捷诸蛮悉降唯禄余追捕未获命番休各卫汉军十之二以三月一日放遣庚午创建五福 
太一宫于京城干隅修上都洪禧崇寿等殿诸王齐齐克图沙格坐妄言不道诏安置齐齐克图广州沙格雷州三月辛巳御史台臣劾奏燕南 
廉访使布札尔前为闽海廉访使受赃计钞二万二千余锭金五百余两银三千余两男女生口二十二人及它宝货无算虽遇赦原乞追夺制 
命籍没流窜诏如所言仍暴其罪示天下壬午命喇特纳实哩沙津阿固齐 【按喇特纳实哩沙津阿固齐原文倒置据续通鉴纲目及至顺 
三年本纪改】 为三藏国师赐玉印甲申御史台臣言奎章阁参书雅勒呼阿媚奸臣所为不法宜罢其职从之丙戌司徒希沙言陶弘景胡笳 
曲有负扆飞天历终是甲辰君之语今陛下生年纪号实与之合此实受命之符乞录付史馆颁告中外翰林诸臣议唐开元闲太子宾客薛让 
进武后鼎铭云上玄降监方建隆基为玄宗受命之符姚崇表贺请宣示史官颁告中外而宋儒司马光斥其采偶合之文以为符瑞乃小臣之 
谄而宰相实之是侮其君也今陛下应天顺人绍隆正统于今四年薄海内外罔不归心固无待于旁引曲说以为符命从其所言恐启谶纬之 
端非所以定民志也事遂寝戊子以西僧苏尼德巴迪尔班迪为三藏国师赐金印癸巳诏累朝神御殿之在诸寺者各制名以冠之召亳州太 
清宫道士马道逸汴梁朝天宫道士李若讷河南嵩山道士赵亦然各率其徒赴阙修普天大醮监察御史劾江浙行省平章通通荒佚宴安才 
非辅佐诏免其官豫王喇等纳实哩镇西武靖王绰斯本等擒云南诸贼额默根罗罗托克托穆尔博勒巴居澄江路总管罗罗布哈布呼之叔 
沁达噶伪署万户哈喇岱尔及诸将校悉斩之磔尸以狥己亥御史台臣劾奏大都总管刘原仁称疾久不视事及迁同知储政院事即就职侥 
幸巧宦避难就易诏罢之癸卯御史台臣劾奏工部尚书苏炳性行贪邪诏罢之夏四月丙午朔全寍民王托欢献银矿诏设银场提举司隶中 
政院中书枢密议定天历兵兴诸领军与敌战者功赏诏加雅克特穆尔及巴延宝带金银有差庚戌御史台臣言平章政事曹立累任江浙今 
虽闲废犹与富民交纳宜遣还其本籍大同路又监察御史万嘉律尝荐中丞和尚托克托尝举廉访使布扎尔今和尚布扎尔俱以赃罪除名 
万嘉律托克托不宜任台省之职并从之壬子命雅克特穆尔总制宫相都总管府事额布勒巴咱尔俱以本官兼官相都总管府都达噜噶齐 
乙卯镇西武靖王绰斯本等己平云南各遣使来报捷诸王图烈纳镇云南品甸自以赀力给军协力讨贼诏以袭衣赐之戊午以集庆路玄妙 
观为大元兴崇寿宫命兴和建屋居海青上都建屋居鹰鹘庚申特命河南儒士吴炳为艺文监典簿仍予对品阶辛酉御史台臣言储政使哈 
扎尔布哈侍陛下潜邸时受马七十九匹又盗用官库物天历初领兵卢沟桥迎敌即逃擅闭城门惊惑民庶度支卿纳克楚尝匿官马又矫增 
制命臣等议其罪宜各杖一百七除名斥还乡里从之壬戌枢密院臣言云南事己平镇西武靖王绰斯本言蒙古军及哈喇章罗罗斯诸种人 
叛者或诛或降虽己略定其余党逃窜山谷岂无反侧请留荆王伊苏额布根及诸王索诺木等 【索诺木与卷二十九之索诺木非一人】  
各领所部屯驻一二岁以示威重从之甲子奇彻台献名园命御史台给钞千锭酬其直御史台臣言同签中政院事殷仲容奸贪邪佞冒哀居 
官诏黜之戊辰诏以泥金辉和尔字书无量寿佛经千部五月丙戌太禧宗禋院臣言累朝所建大万安等十二寺旧额僧三千一百五十人岁 
例给粮今其徒猥多请汰去九百四十三人从之己丑置云南等处宣慰司都元帅府以土官昭练为宣慰使都元帅又置临江元江等处宣慰 
使兼管军万户孟定路孟肙路并为军民总管府者线蒙庆甸银沙罗等甸并为军民府孟并孟广者样等甸并设军民长官司庚寅立云南省 
芦傅路军民总管府以土官为之制授者各给金符癸巳云南威楚路之蒲蛮猛吾来朝贡愿入银为岁赋诏为置散府一及士官三十三所皆 
赐金银符甲午封宣政使托音为蓟国公以平江官田五百顷立稻田提举司隶宫相都总管府乙未以陕西行台御史大夫图卜台知枢密院 
事纂修皇朝经世大典成诏以泥金书佛经一藏丙申车驾如上都敕在京百司日集公署自晨及暮毋废事己亥以额尔吉讷知行枢密院事 
辛丑改阿苏万户府为宣毅万户府赐银印命巴延领之癸卯加额尔吉讷太尉六月乙巳朔征诸政院钞三万锭给中宫道路费乙卯监察御 
史陈良劾浙东廉访使托克托济延阿附权奸都尔苏其生母何氏本父之妾而兄妻之欺诳朝廷封温国夫人请黜罢宪职追还赠恩从之癸 
亥诏诸官吏在职役或守代未任为人行赇关说即有所取者官如十二章论赃吏罢不叙终其身虽无所取讼起灭由己者罪加常人一等甲 
子太府监颁宫嫔阉宦及宿卫土行帐资装免控卫士当驿户秋七月甲戌朔艺文少监欧阳玄言先圣五十四代孙袭封衍圣公爵最五等秩 
登三品而用四品铜印于爵秩不称诏铸从三品印给之己卯以云南既平惟禄余等惧罪窜伏降诏曲赦之壬午监察御史张益等言奇彻台 
在英宗朝阴与中政使耀珠造谋诬告反复不可信诏夺职禁锢广东丁亥海南黎贼作乱诏江西湖广两省合兵捕之壬辰以知枢密院事图 
卜台为御史大夫丁酉调甘州兵千人萨星辉和尔兵五百人守赞布凌以防土番戊戌封巴延为浚寍王赐金印仍前太保知枢密院事 【 
按巴延传封浚寍王在八月与纪不符】 辛丑怀德府洞蛮二十一洞田先什用等以方物来贡还所掳生口八百余人给其家癸卯知行枢密 
院事彻尔特穆尔以兵讨叛蛮锁力哈迷失戮其党七百余人八月甲辰朔日有食之封托琳和塔拉为靖恭王实喇卜多尔济为懿德王 【 
按元史诸王表靖恭懿德二王俱至顺元年封与纪异】 辛亥帝还大都丙辰封内史沁达噶为丰国公己未内侍实喇布哈坐巫蛊事杖流海 
南九月癸酉朔诏皇子古噜达喇出居雅克特穆尔家乙亥筑驻跸台于大承天护圣寺东御史台臣劾四川参政马镕预借俸钞娶妾且诟骂 
