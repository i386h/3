<!-- { "loadSidebar": true } -->
置军牙六纛位版祭用刚日牲用太牢以羊豕代其币军牙以白六纛以皁都部署初献副都部署亚献部署三献皆戎服行礼祭毕焚币衅鼓 
以一牢又择日祭马祖马社
　　辽将出师先告庙乃立三神主祭之曰先帝曰道路曰军旅刑青牛白马以祭天地其祭常依独树无独树即所舍而行之皇帝服介冑祭 
诸先帝宫庙乃阅兵将行牝牡麃各一为■〈示厌〉祭将临敌结马尾祈拜天地而后入下城克敌祭天地以黑白羊班师以所获牡马牛各 
一祭天地景宗干亨二年十月将南伐祭旗鼓
　　金巡守征伐皆告庙或一室或遍告及原庙并一献礼用祝币太祖伐辽告于天地
　　元宪宗二年命皇弟呼必哩伐大理禡牙西行八年伐宋禡牙于开平东北
　　明亲征礼择日祭告天地宗社皇帝服武弁乘革辂备六军具牲币作乐皆行三献礼仪与大祀同又于国南神祠行禡祭礼凡所过山川 
岳镇海渎用太牢其次少牢又次特牲若行速止用酒脯祭器笾豆各一前期斋一日皇帝服通天冠绛纱袍省牲视涤祭之日皇帝服武弁行 
一献礼凯还告祭宗社与出师同太祖洪武元年立旗纛庙九年别建庙于山川坛左以躬祀山川日遣旗手卫官行礼其正祭旗头大将六纛 
大将五方旗神主宰战船正神金鼓角铳炮之神弓弩飞鎗飞石之神阵前阵后神祇五猖等众凡七位共一坛南向祭物视先农帛七黑二白 
五瘗毛血望燎与风云雷雨诸神同祭毕设酒器六于地剌雄鸡六沥血衅之霜降日祭于教场岁暮享太庙祭于承天门外后罢霜降之祭成 
祖永乐中又有神旗之祭专祭火雷之神每月朔望神机营提督官祭于教场用少牢
　　（臣）等谨案禡者祭始造兵法之人谓黄帝及蚩尤也至后世则变而为旗纛之祭顾恺之祭牙文曰敢告黄帝蚩尤五兵之神则似祭 
牙即祭黄帝蚩尤宋太平兴国中既祭蚩尤又禡牙则又分而为二而祭蚩尤不名为禡矣明世旗纛庙祭神凡七位禡祭至此益详盖无事而 
禡者也邱浚谓至所征之地既有其祭则无事之时必有其祠可知然考古者四时田猎有表貉之祭则禡祭一岁四举不必又有无事之禡矣

　　△軷祭

　　宋制凡行幸征伐车驾出京则有軷祭用羝羊一太祖建隆元年车驾征泽潞及扬州太宗太平兴国四年征河东并用此礼
　　辽将出师立三神主祭之其一为道路
　　明成祖永乐六年车驾北巡軷祭于承天门每遇亲王来朝之国必设祭于承天门外虽曰门祭实即古人軷行之祀也
　　（臣）等谨案軷行神其祀本在冬祖道之軷则又因事而特祭者也但孟冬祀行在庙门外之西祖道軷祭在国门外为异耳诗言取羝 
以軷周礼犬人祭祀共犬牲伏瘗亦如之孔颖达谓天子诸侯礼异天子用犬诸侯用羝自隋唐至宋明天子皆用羝羊

　　△田猎

　　唐立宗开元十七年十二月校猎渭滨德宗贞元十一年十二月帝猎苑中戒多杀行三驱之礼劳士而还武宗会昌二年十月帝幸泾阳 
校猎白鹿原谏议大夫高少逸等于阁内论校猎太频出城稍远万几废弛且宜停止帝优劳之
　　后唐庄宗同光三年十二月已卯猎于白沙皇后及太子后宫毕从厯伊阙宿龛涧癸未乃还明宗天成二年十二月畋于东郊
　　晋出帝天福八年 【时未改元故仍称天福】 十月畋于近郊开运二年三月畋于戚城十二月腊畋于郊
　　宋太祖建隆二年始校猎于近郊先出禁军为围场五坊以鸷禽细犬从帝亲射走兔三从官贡马称贺后多以秋冬或正月田于四郊从 
官或赐窄袍煗鞾亲王以下射中者赐以马开宝八年九月狩近郊逐兔马蹶坠地引佩刀剌马杀之既而悔曰吾为天下主轻事游畋又何罪 
马哉自是遂不复猎太宗将北征因阅武猎近郊以多盗猎狐兔者禁之有卫士夺人獐当死帝曰若杀之后世必谓我重兽而轻人特贳其罪 
帝常以腊日校猎谕从臣曰腊日出狩以顺时令缓辔从禽非荒也后猎西郊亲射走兔五诏以所猎禽荐宗庙遂为定式帝雅不喜弋猎诏除 
有司行礼外罢近甸游畋五坊所畜鹰犬悉放之腊日但命诸王略畋近郊真宗时复诏教骏所养鹰鹘量留十余以备诸王从时展礼仁宗庆 
厯五年言者请修校猎之制以习戎事于是命枢密院讨论制度十月御内东门赐从官酒三行奏钧容乐幸琼林苑门赐从官食遂猎于杨村 
宴于幄殿奏教坊乐遣使以所获麞兔驰献太庙明年复猎于城南东韩村时道旁居人或畜狐兔鳬雉驱场中帝谓田猎以训武事非专所获 
也悉纵之免围内民田一岁租仍召父老劳问其后以谏者多罢猎近甸自是以后不复讲
　　辽国尽有大漠包长城之境因宜为治秋冬违寒春夏避暑随水草就渔畋以为常行在之所谓之捺钵春曰鸭子河泺正月上旬起牙帐 
约六十日方至天鹅未至卓帐冰上凿冰取鱼冰泮乃纵鹰鹘捕鹅鴈皇帝每至侍御皆服墨绿色衣各备连锤一柄鹰食一器剌鹅锥一枚于 
泺周围排立皇帝冠巾时服系玉束带于上风望之有鹅之处举旗探骑驰报远泊鸣鼓鹅惊腾起左右围骑皆举帜麾之五坊拜授海东青鹘 
皇帝放之鹘擒鹅坠势力不加排立近者举锥刺鹅取脑以饲鹘皇帝得头鹅荐庙羣臣各献酒果举乐更相酬酢致贺弋猎网钓春尽乃还夏 
捺钵无常所多在图尔山四月中旬起牙帐卜吉地为纳凉所五月末旬六月上旬至与北南臣僚议国事暇则游猎七月中旬乃去秋捺钵曰 
伏虎林七月中旬自纳凉处起牙帐入山射鹿皇族而下分布泺水侧伺夜将半鹿饮盐水令猎人吹角效鹿鸣既集而射之谓之舐鹻鹿又名 
呼鹿冬捺钵曰广平淀其地稍暖牙帐于此坐冬时出校猎讲武穆宗应历元年腊猎前期一日诏司猎官选猎地其日皇帝皇后焚香拜日毕 
设围命猎夫张左右翼司猎官奏成列皇帝皇后升轝多啰伦穆腾以酒二尊盘飱奉进北南大王以下进马及衣皇帝降舆祭东毕乘马入围 
中皇太子亲王率羣臣进酒分两翼而行皇帝始获兔羣臣进酒上寿各赐以酒中食之次亲王大臣各进所获及酒讫赐羣臣饮还宫自是遂 
为常仪圣宗统和中罢之
　　金世宗大定三年八月敕殿前都点检唐古德温重九出猎国朝旧俗 【按大金国志载金都会寍四时皆猎海陵迁燕后以都城外皆 
民田三时无地可猎候冬月则出与史所载重九出猎互异】 今扈从军二千不无扰民可严为约束仍以钱万贯分赐之十二月猎于近郊所 
获荐山陵自是岁以为常
　　元制自御位及诸王皆有实保齐 【注鹰人也御位下打捕鹰房官至千二百户诸王位下几至千户】 是故捕猎有户使之致鲜肉以 
荐宗庙供天庖而齿革羽毛又以备用然地有禁取有时而违者则罪之春冬之交天子或亲幸近郊纵鹰隼搏击以为游豫之度谓之飞放
　　明成祖定都北京岁时校猎于南苑宣宗宣德四年十月猎于峪口五年十月巡近郊己卯猎于坌道英宗天顺二年十月猎南苑帝亲御 
弓矢命勋戚武将应诏驰射获辄献之既毕赐酒馔以所获分赐从臣至武宗畋游无度非训农讲武之意矣
　　讲武
　　唐肃宗至德二载帝在凤翔六军大阅帝御府城楼观军阵之容干元元年大阅诸军于含元殿代宗宝应元年大阅兵马于鸣凤门街
　　梁太祖开平元年冬十月讲武于繁台
　　晋高祖天福二年十月敕习战讲武厯代通规选士练兵其来旧制宜以每年农隙时讲武仍准令式处分
　　周世宗显德元年三月壬辰次泽州阅兵于北郊
　　宋阅武仍前代制太祖太宗征伐四方亲讲武事不尽用旧仪亦不常其处凿讲武池朱明门外以习水战复筑讲武台城西杨村九月大 
阅与从臣登台观焉真宗诏有司择地含辉门外之东武村为广场凭高为台台上设幄构行宫夜三鼓殿前马步诸军分出诸门诘旦帝乘马 
从官并戎服赐以窄袍至行宫诸军阵台前左右相向步骑交属亘二十里有司奏成列帝登台御戎帐以观殿前都指挥使王超执五方旗以 
节进退两阵中别起候台相望使人执旗如台上之数以相应初举黄旗诸军旅拜举赤旗则骑进举青旗则步进次举白旗诸军再拜呼万岁 
有司奏阵坚而整士勇而厉欲再举诏止之遂举黑旗以振旅军于左者略右阵以还由台前出西北隅军于右者略左阵以还由台前出西南 
隅并凯旅以退神宗阅左藏库副使开斌所教牌手于崇政殿命殿前步军司择骁健者依法教习自是营屯及更戍诸军畿甸三路民兵皆召 
见亲阅第其精觕赐以金帛超等者至命为吏选官命校试官定八军法颁行诸路既又定九军法以一军营阵即城南好草坡阅之高宗绍兴 
十四年阅殿前马步军将士艺精者赏有差自是岁以冬月行之号曰冬教孝宗干道二年阅兵于白石教场四年阅兵于江岸东茅滩皇帝登 
台主管殿前司王逵奏人马齐举黄旗诸军呼拜者三王逵奏请从头教中军鸣角倒门角旗出营马步军簇队成收鼓讫连三鼓马军上马步 
军撮起旗枪四鼓举白旗中军鼓声相应变方阵为备敌之形别高一鼓步军四向作御敌之势且战且前马军出阵作战鬬之势别高一鼓各 
分归地分五鼓举黄旗变圆阵为自环内固之形如前节次讫三鼓举赤旗变锐阵诸军相属鱼贯斜列前列后张为冲敌之形亦依前节次讫 
王逵奏人马教绝取旨举青旗变放教直阵收鼓讫一金止重鼓三马军下马步人龊落旗枪皆应规矩帝大悦犒赏有加士卒欢呼谢恩如仪
　　辽太宗天显四年以云中郡县未下大阅六军会同三年五月戊子阅骑兵于南郊六月丙申阅步卒于南郊七年南伐次古北口阅诸道 
兵于温榆河
　　金太宗天会三年诏有司拣阅善射勇健之士以备宋分遣呼沙呼等十三人阅诸路丁壮调赴军世宗大定二十二年三月命尚书省申 
敕西北路招讨司勒明安穆昆官督部人习武备章宗明昌六年五月诏诸路明安穆昆农隙讲武提刑司察其惰者罚之
　　元世祖至元十六年命湖北道宣慰使刘深教练鄂州汉阳新附水军二十五年六月诏蒙古人总汉军阅习水战成宗大德五年选六御 
扈从汉军习武事
　　明太祖吴元年大阅时将讨张士诚遂拣将士更制编伍命镇抚居民领之分队习战胜者赏银其伤而不退者亦赏银有差成祖五驾北 
征六师常自校阅宣宗宣德三年车驾巡边阅武英宗正统元年十月阅武于将台命诸将骑射以三矢为率穆宗隆庆二年八月大阅帝登台 
升御幄举号炮三京营将士叩头毕分东西侍立台上吹号笛麾黄旗总协戎政官指挥副参游佐等官各归所部整搠人马兵部尚书跪奏请 
阅阵号炮三马步军演阵如法毕台上吹号笛麾黄旗各将官军士俱回营兵部尚书跪奏请阅射马上人三箭步下人六箭中的者鸣鼓以报 
其刀枪火器等艺听总协戎政官各量取一队于御前呈试

　　△命将出征

　　宋徽宗政和命将仪受旌节前一日仪鸾司设大将位于朝堂其日大将常服入就次谒者引大将就褥位北面立揖东上合门官宣有敕 
大将再拜躬听宣讫搢笏谒者二人持制诰箱进于大将之前大将受讫次少府监执事者交旌节大将俛伏兴再搢笏舞蹈又再拜讫出文德 
殿门次端礼门入右升龙门出宣德西偏门大将勒所部兵卫并偏将裨将各建旗以正行列 【大将建旗饰以熊虎偏将建旟饰以鸟隼裨 
