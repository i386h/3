<!-- { "loadSidebar": true } -->
于东北郊立夏后申日祭雷雨师于西南郊 【延佑五年始立坛壝其仪注阙】 二十六年十二月命回回司天台祭荧惑 【元祀仪皆礼 
官所拟而定于中书日星始祭于司天台而回回司天台遂以禜星为职事】 成宗初即位五月壬子祭太阳太岁火土等星于司天台庚申祭 
紫微星于云仙馆大德元年建五福太一坛以道流主之仁宗即位禜五星于司天台英宗初禜星于回回司天监四十昼夜文宗至顺元年以 
立冬祀五福十神太一真君二年正月敕每岁四祭五福太一二月建五福太一坛于京城干隅 【张美和曰五福太一之贵神以二百二十 
五年行五宫自干而艮艮而巽巽而坤坤而中宫又至干每宫住四十五年所至之宫得福是年在干宫】
　　明初以太岁风雨雷师从祀圜丘复增云师于风师之次司中司命司民司禄寿星依唐制分日而祀太祖洪武二年以太岁风云雷雨诸 
天神合为一坛诸地祇合为一坛春秋专祀定惊蛰春分日祀诸天神于城南既又以诸神阴阳一气流行无间乃合二坛为一而增四季月将 
之祀改祭期与地祇俱用惊蛰秋分后三日 【坛制见山川门】 又从礼郊尚书崔亮奏每岁圣寿日祭寿星同日祭司中司命司民司禄皆 
遣官行礼三年罢寿星等祀从礼部奏于城南诸神享祀坛正南向增九间以圣寿节前三日于此祭周天星辰四年帝躬祀周天星辰正殿共 
十坛中设周天星辰位仪如朝日 【先是三年八月夕月西郊附祭周天星辰至是乃罢】 六年命天下祀风云雷雨之神九年更定山川坛 
制正殿太岁风云雷雨岳镇海渎钟山七坛东西庑各三坛东京畿山川夏冬二季月将西春秋二季月将京都城隍共十三坛二十一年敕十 
三坛诸神并停春祭每岁八月中旬择日祭之命礼部更定祭山川坛仪与祭社稷同又以星辰既从祀南郊罢禜星之祭成祖迁都悉如旧制 
世宗嘉靖八年命每岁孟春及岁暮特祀太岁月将之神与享太庙同日十年即山川坛为天神地祇二坛左为天神坛四祀云雨风雷右为地 
祇坛五祀岳镇五陵山海渎以仲秋中旬致祭辰戌丑未年皇帝亲祀余年遣大臣摄祭别建太岁坛准社稷而差小其中太岁殿东庑春秋月 
将二殿西庑夏冬月将二殿帝亲祭于拜殿中每岁孟春享庙岁暮祫祭之日遣官致祭穆宗隆庆元年以天地神祇巳从祀南北郊罢祭神祇 
坛惟太岁月将特祀于山川坛如故
　　（臣）等谨按郑氏周礼注谓风师雨师为箕毕二星然箕星好风毕星好雨特谓其气类之感召如此非谓二星即风雨之神也天文志 
东井为水事而孙武书言翼轸壁皆为风星之主风雨者寍独箕毕耶颜师古注汉书郊祀志云志既言二十八宿又有风伯雨师则知非箕毕 
其破郑说良是云雷之祀不见于经典楚辞有云中君汉书郊祀志晋巫祠云中君元始时王莽分靁公庙于东郊北自汉以后无闻焉唐天宝 
始祀雷师明初始祀云师窃以为风云雷雨皆阴阳之气流行鼓荡不得专指一星以主之而其功用相资祀典亦不容以偏废也汉郊祀志云 
天神贵者曰泰一泰一佐曰五帝天文志云天极星其一明者泰一之常居也晋隋天文志云泰一星天帝神也主使十六神知风雨水旱兵革 
饥馑疾疫灾害所在之国又云三台为泰阶泰一蹑以上下则泰一者星象之尊者也然汉既祠泰一矣又别祠三一天一地一泰一唐宋既祠 
九宫泰一矣唐又别置泰一神坛宋又别祠十神泰一夫泰一一星耳不知其何以分为二祀又何以或为九神或为十神也易干凿度云泰一 
取其数以行九宫郑康成注云泰一者北辰神名下行八卦之宫每四乃还于中央中央者北辰之所居故谓之九宫然则九宫止泰一一神之 
所风流唐时术士九宫贵神之说则泰一第居九神之一而又别增其八以为九且九宫既有星名复有神名不知周天星辰皆有神名耶抑祗 
此九星者有之耶至十神泰一则有天一地一之名为汉三一之二而与八神皆加以泰一之号夫天一与泰一并列星象乃合而名之曰天一 
泰一此何义也而君基臣基大游小游等于星象又何当耶葢泰一九宫之说出于星厯五行之家而道家者流杂出其说以附益之凿空架虚 
支离悠缪不但为经典之所不言即求诸本术亦巳淆乱而失其本矣太岁月将之祀说者谓起自元明然宋志载中太一宫灵贶殿太岁在中 
太阴在西则宋已祀太岁至明则泰一之祀废而太岁特尊居山川坛诸神祇之上郑氏注保章氏云岁谓太岁岁星为阳右行于天太岁为阴 
左行于地然则太岁者谓岁阴之在地者也若岁星虽每年移次与太岁同而其所值之辰与太岁正不相当若太岁在子则岁星在丑太岁在 
丑则岁星在子太岁在寅则岁星在亥明时礼官皆以岁星为太岁误矣若以岁星为太岁则汉时已祀五星厯代从祀圜丘又安得谓起自元 
世耶太岁月将虽亦出于阴阳家之言然正而近实略仿古者祭时与寒暑之遗意与九宫泰一之荒唐无据者不同矣

　　钦定续通志卷一百十一

　　●钦定续通志卷一百十二　礼略二

　　礼略 【二】

　　吉礼 【二】

　　○吉礼二

　　方丘
　　社稷
　　山川
　　耤田
　　先蚕

　　△方丘 【神州后土附】

　　唐代宗大厯十二年增修北郊坛文宗太和三年太常寺奏北郊祀皇地祇坛请直斋宫一所可之
　　后唐庄宗同光元年有司上言孟冬祭神州地祇请奉懿祖昭圣皇帝配
　　宋初方丘在宫城北以夏至祭皇地祇别为坛于北郊以孟冬祭神州地祇真宗景德三年以太常寺言神州坛迫隘徙于方丘之西四年 
正月以朝陵遣工部尚书王化基诣汾阴后土祠 【汉武帝所立脽上祠】 致祭用大祀礼大中祥符三年八月诏以来年春有事于汾阴后 
土有司定制四年正月备銮驾出京师二月诣脽坛如封禅礼仁宗庆厯时夏至祭皇地祇用犊羊豕各一皇佑初礼官言皇地祇坛卑陋不应 
典礼请如唐制增广之五年诸坛皆改神宗元丰四年诏亲祀北郊并如南郊之仪有故以上公摄事六年礼部太常寺上亲祀仪并如南郊其 
摄事唯改舞名不备官其俎豆乐器圭币之数史官奉祀册并如亲祀 【元佑后分祭合祭详见郊天】 徽宗崇寍元年礼部尚书黄裳言南 
郊坛十二龛从享星位具载其名至于北郊第以岳渎海镇山林川泽邱陵坟衍原隰之目别以四方置于成壝而不列其名今讲行大礼宜诏 
礼官考其名位礼部员外郎陈旸奏五行之帝既从享于南郊第一成则五行之神亦当从祀于北郊第一成昆仑神州宜列从祀之位又地莫 
尊于大祇而五岳帝次之欲升之第一成并从之政和三年礼制局定方坛为再成再壝俱应坤地之数四年夏至亲祀皇地祇于方泽并如郊 
祀仪是后七年至宣和二年五年亲祀者凡四高宗绍兴初惟用酒脯鹿臡行一献礼二年太常少卿程瑀言皇地祇当一依祀天仪式又言国 
朝祀皇地祇设位于坛北南向政和设于南方北向令北面望祭于经典无据请仍南向并从之
　　辽祭木叶山以国俗行事 【详见郊天】 金海陵天德后始有南北郊之制大定明昌其礼渐备北郊方丘在通元门外当阙之亥地方 
坛四成成为子午卯酉四正陛方壝三周四面三门夏至日祭摄官行三献礼
　　元世祖时每岁遣使代祀后土至元五年建后土祠于太寍宫十三年又立后土祠于平阳成宗大德九年礼官博士奏冬至圜丘惟祀昊 
天上帝其方丘祭地之礼续议以闻制曰可武宗至大二年尚书省臣及太常礼官言郊祀者国之大礼今南郊之礼巳行而北郊之礼未举明 
年夏至祀北郊请以世祖配制可三年博士李之绍蒋汝砺疏曰案方丘之礼夏以五月商以六月周以夏五月其丘在国之北礼神之玉以黄 
琮牲用黄犊币用黄缯配以后稷其方丘之制厯代不同然无出于三成之式今拟取坤数用六之义于都城北六里壬方择地中为方坛三成 
四陛外为三壝仍依古制自外壝之外治四面令稍低下以应泽中之义宫室墙围器皿色并用黄其神州地祇以下从祀自汉以来制度不一 
至唐始因隋制以岳镇海渎山林川泽邱陵坟衍原隰各从其方从祀今盍参酌举行然终元世北郊竟未立云
　　明初建方丘于太平门外钟山之阴坛二成成皆四出陛陛八级太祖洪武二年夏至祀方丘皇地祇北向其仪惟迎神后瘗毛血祭毕奉 
帛祝馔而埋之与郊天异余并同圜丘三年亲祀方丘以仁祖配岳镇海渎从祀增祀天下山川之神于方丘 【洪武十年定南郊天地合祭 
详见郊天】 成祖迁都建大祀殿合祭天地制如南京世宗嘉靖九年建方泽于安定门外每岁夏至祭祀以太祖配神宗万厯三年张居正进 
郊祀图册请复合祀天地于大祀殿以二祖配从之
　　（臣）等谨按唐宋虽合祭天地而不废北郊至明建大祀殿而北郊遂废又其制也屋而不坛其祀也以春不以冬此礼之大变也嘉靖 
改建郊丘古制始复惜中世以后怠于亲郊故一再传而张居正遂得以为言复行合祭虽继世之君苟安简便亦由世宗有慕古之心而无行 
礼之实不足以垂法后人故也

　　△社稷

　　唐德宗贞元五年国子祭酒包佶奏礼天子社稷用太牢大厯中敕祀少牢社稷依开元礼为中祀沿用少牢至今未改宜准礼用太牢
　　周太祖广顺三年太常礼院奏定社稷坛制度诏可宋制岁以春秋二仲及腊日祭太社太稷为大祀州县则春秋二季刺史县令初献上 
佐县丞亚献州博士县簿尉终献牲用少牢仁宗庆厯三年定社稷牲牢之数用羊豕各二报用两圭有邸祈不用玉神完元丰三年详定所言 
社稷祝版牲币馔物并请瘗于坎不设燔燎又言周礼以血祭祭社稷今祭社不用血祭背违经典请祭社稷以埋血为始古者祭社君南向于 
北墉下所以答阴也今社壝无北墉而有司摄事乃设东向之位于礼非是请太社壝内设北墉以备亲祀南向答阴之位其有司摄事则立北 
墉下少西又王制天子社稷皆太牢诸侯社稷皆少牢今太社太稷用少牢不应礼请加角握二牛又社稷之祭有瘗玉而无礼玉开元礼太社 
太稷并以两圭有邸请下有司造之以礼神仍诏于坛侧建斋厅三楹以备望祭先是州县社主不以石礼部以为社主用石取其坚久请令州 
县社主用石尺寸广长半太社之制遂下太常修入祀仪哲宗元佑中从博士孙谔言祭太社太稷皆设登歌乐高宗南渡初规制未备绍兴元 
年以春秋二仲及腊前祭社稷于天庆观以酒脯一献明年望祭于临安天寍观八年改祀于惠照斋宫始用羊豕皆四十四年诏筑坛壝于观 
桥之东立石主置太社令一员太社坛广五丈五色土为之稷坛在西如其制社以石为主形如钟长五尺方二尺剡其上培其半四面宫垣饰 
以方色覆以黄土面各一屋三门每门二十四戟四隅连饰罘罳如庙制中植以槐其坛三分宫之一在南无屋孝宗淳熙四年命临安守臣更 
立望祭殿及庖室斋庐仪视神州设太社太稷位于坛之南方北向后土句芒后稷氏位于其西东向金海陵贞元元年有司奏立社稷坛于上 
京世宗大定七年建坛于中都其制外四周为垣南向开一神门门三间内又四周为垣东西南北各开一神门门三间各列二十四戟连饰罘 
