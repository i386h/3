<!-- { "loadSidebar": true } -->
是以祷也帝意遂释武宗即位起为中书左司郎中厯御史中丞延佑三年进中书平章政事英宗即位之十有九曰右丞相特们德尔怨拜珠 
在省中牵制其所为又发其奸赃专制等事遂请依皇太后旨并前御史中丞杨多尔济皆杀之并籍其家泰定初追封蓟国公谥忠愍

　　△耶律希亮

　　耶律希亮字明甫小字托果斯楚材之孙铸之子也宪宗尝遣铸核钱粮于燕铸曰臣先世皆读书儒生俱在中土愿携诸子至燕受业宪 
宗许之乃命希亮师事北平赵衍时方九岁己能赋诗宪宗征蜀铸扈从南伐希亮亦在行宪宗崩希亮将辎重北归陕右世祖即位额哷布格 
反遣使说珲塔噶等入朝不从挺身归朝珲塔噶知铸去怒使人监希亮母子胁之西行既而阿勒达尔珲塔噶为大兵所杀众推哈喇哈斯为 
帅哈喇布哈与铸有婚婣之好铸又尝周恤其病因释希亮缚谓曰我受恩于汝父此图报之秋也及抵沙州北川希亮与足弟徒步负任不火 
食者数日中统三年从定宗幼子大名王及宗王阿勒呼木兴师至布拉城与哈喇布哈战败之尽歼其众二王乃函其头遣使报捷四年至喀 
什噶尔城世祖遣布哈绰克至二王所以玺书召希亮赴阙乃由库克新城至哈喇和卓出伊州涉大漠而还入觐世祖于上都备陈边事及羇 
旅困苦状世祖怜之命为实古尔必且齐至元八年授符宝郎十二年既平宋世祖命希亮问诸降将日本可伐否众皆云可希亮奏曰宋与辽 
金攻战且三百年干戈甫定人得息肩俟数年后兴师未晚世祖然之十三年太府监令史卢贽言于监官各路贡布惟平阳独长以故诸集赛 
台争取苟截其长者与他郡等则无所争而以其截者为髹漆宫殿器皿之用甚便监官从之适左右以其事闻帝以诘监官监官仓皇莫知所 
以对归罪于贽帝命斩之希亮遇诸涂贽呼冤希亮命少缓具以实入奏有旨令董文用谳之竟释贽而召御史大夫塔齐尔等让之曰此事言 
官当言而不言向微托果斯不误诛此人耶十四年迁吏部尚书帝驻跸齐讷格台之地希亮至奏对毕董文用问大都近事希亮曰囹圄多囚 
耳世祖方欹枕卧忽寤问其故希亮奏曰近奉旨汉人盗钞六文者斩以是囚多帝惊问孰传此语侍臣托尔齐曰陛下在南坡曾以语蒙古儿 
童帝曰前言戏耳曷尝着为令希亮曰令既出矣必明其误以安民心帝即命希亮至大都宣谕十七年希亮以跋涉西土足病痿挛乃谢事居 
■〈氵累〉阳二十余年至大三年除翰林学士承旨知制诰兼修国史希亮因类次世祖嘉言善行以进英宗取其书置禁中泰定四年卒追 
封漆水郡公谥忠嘉希亮性至孝困厄遐方家赀散尽仅藏祖考画像四幅就穹庐陈列致奠朔漠人咸相聚来观叹曰此中土之礼也虽疾病 
不废书史或中夜起坐取烛以书所著诗文及从军纪行录三十卷名愫轩集

　　△赵世延

　　赵世延字子敬成都人阿勒楚尔之孙国宝之子也世延天资秀发喜读书弱冠世祖召见俾入枢密院御史台肄习官政至元二十六年 
擢监察御史与同列五人劾丞相僧格不法中丞赵国辅僧格赏也抑不以闻更以告僧格于是五人悉为其所挤而世延烛免大德十年累迁 
安西路总管安西故京兆省台所治号称会府前官壅滞者三千牍世延至不三月剖决殆尽至大元年改四川肃政廉访使时蒙古军士科差 
繁重而军士就戍往来者多害人军官或抑良为奴世延皆除其弊而正其罪又修都江堰民尤便之四年升陕西行台侍御史先是八百媳妇 
为边患右丞刘深往讨之兵散坐诛及是右丞阿固台当继行世延言蛮夷事在羁縻藉使尽得其地何补于国兵宜止勿用章再上事卒罢皇 
庆二年拜江浙行省参知政事寻召还拜侍御史延佑元年拜中书参知政事居中书二十月迁御史中丞有旨省臣自平章以下送之官其礼 
前所无有由是为权臣特们德尔所忌用皇太后旨出为云南行省右丞陛辞帝命仍为中丞三年劾奏特们德尔罪恶十有三事诏夺其官职 
五年乞补外拜四川行省平章政事即重庆路立屯田得江津巴县闲田七百八十三顷摘军千二百人垦之岁得粟万余石英宗即位特们德 
尔复相锐意报复属其赏何志道诱世延从弟索约尔哈什诬告世延罪逮世延置对至夔路遇赦世延以疾抵荆门留就医特们德尔遣使督 
追至京系之刑曹逼令自裁世延不为动囚再岁索约尔哈什自以所诉涉诬欺亡去左丞相拜珠屡言世延亡辜得出狱先是帝猎北凉亭顾 
谓侍臣曰赵世延先帝所尊礼而特们德尔妄入其罪数请诛之此殆报私怨耳侍臣皆叩头称万岁特们德尔在上京闻世延出狱索省牍视 
之怒曰此左丞相罔上所为也事闻帝语之曰此朕意耳未几特们德尔死事乃释世延出居金陵泰定四年复召为中书右丞明年有旨赵世 
延为权奸所诬中书宜徧移天下昭雪其非辜泰定帝崩文宗入继大统世延赞画之功居多天厯二年拜中书平章政事诏以世延年高多疾 
许乘小车入内至顺元年与虞集等纂修经世大典世延屡以衰老乞解中书政务专意纂修帝曰老臣如卿者无几求退之言后勿复陈封鲁 
国公移疾于金陵之茅山至元改元仍除中书平章政事明年还成都卒谥文忠世延厯事九朝■〈易攵〉厯省台五十余年凡军国利病生 
民休戚知无不言而于儒者名教尤拳拳焉为文章波澜浩瀚一根于理尝较定律令汇次风宪宏纲行于世子伯忽夔州路总管天厯初囊嘉 
特据蜀叛死于难追封蜀郡公谥忠愍

　　钦定续通志卷四百九十一

　　●钦定续通志卷四百九十二　列传二百九十二

　　列传

　　元 【四十六】

　　○元四十六

　　元明善　　　　　　虞集【盘　范梈】　　揭傒斯　　　　　　黄溍【柳贯　吴莱】　　张起岩　　　　　　欧阳元


　　元明善
　　虞集
　　揭傒斯
　　黄溍
　　张起岩
　　欧阳元

　　△元明善

　　元明善字复初大名清河人资颖悟绝出经学皆有师法尤深于春秋弱冠游吴中浙东使者荐为安丰建康两学正时董士选任江西左 
丞辟为行省掾赣州贼刘贵反明善从士选将兵讨之擒贼三百人明善议宽诖误得全活者百三十人既又得贼所书赣吉民丁十万于籍者 
有司欲滋蔓为利明善请火其籍以灭迹二郡遂安厯转中书左曹掾始明善在江西时张瑄为其省参政假明善马为从骑爱之致米三十斛 
酬其直后瑄败籍其家得金谷簿书米三十斛送元复初不言酬马直明善坐免久之有白其事者乃复掾省曹仁宗居东宫首擢为太子文学 
及即位改翰林待制与修成宗顺宗实录升翰林直学士诏节尚书经文译其关政要者以进每奏一篇帝必称善曰二帝三王之道非卿莫闻 
也奉旨出赈山东河南饥时彭城下邳诸州连数十驿民饿马毙而官无文书赈贷明善以钞万二千锭分给之曰擅命获罪所不辞也还修武 
宗实录预议科举服色等事延佑二年始会试天下进士明善首充考试官所取士后多为名臣改礼部尚书擢参议中书省事 【按辍耕录 
云明善参议中书曰朝廷遣蒙古大臣使交趾明善副之将还国主赉以金蒙古使受之明善固辞主曰彼使臣已受矣公独何为明善曰彼所 
以受者安小国之心我所以不受者全大国之体国主叹服本传未载谨以附识】 厯拜翰林学士修仁宗实录英宗亲祼太室礼官进祝册请 
署御名命明善代署者三至治二年卒泰定闲追封清河郡公谥文敏明善早以文章自豪出入秦汉闲晚益精进在江西金陵每与虞集剧论 
以相切劘明善言集治诸经惟朱子所定者耳自汉以来先儒所尝尽心者考之殊未博集言凡为文辞得所欲言而止必如明善云若雷霆之 
震惊鬼神之灵变然后可非性情之正也二人初相得甚驩至京师寖不相下董士选自中台行省江浙也二人者俱送出都门士选曰伯生以 
教导为职当早还复初宜更送我集还明善送至二十里外士选下马入邸舍举酒属明善曰士选以功臣子出入台省无补国家惟求得佳士 
数人为朝廷用之如复初与伯生他日必皆光显然恐不免为人构闲复初中原人也仕必当道伯生南人将为复初摧折今为我饮此酒慎勿 
如是明善受巵酒跪而釂之起曰诚如公言无论他日今隙已开矣请再赐一巵明善终身不敢忘公言乃再饮而别真人吴全节与明善交最 
密尝求作文既成明善谓全节曰伯生见吾文必有讥弹吾所欲知若为我治具招伯生来观之明日集至明善出其文问何如集曰公能从集 
言去百有余字则可传矣明善即泚笔属集凡删百二十字而文益精明善大喜之乃驩好如初

　　△虞集

　　虞集字伯生蜀郡人宋丞相允文五世孙也曾祖刚简为利州路提刑有治绩尝与临卭魏了翁成都范仲黼李心传辈讲学蜀东门外得 
程朱微旨着易诗书论语说蜀人师尊之祖珏知连州亦以文学知名父汲为黄冈尉宋亡侨居临川与吴澄为友澄称其文清而醇尝再至京 
师赎族人被俘者十余口以归由是家益贫晚稍起家教授于诸生中得富珠哩翀欧阳元亟称许之以翰林院编修致仕集三岁即知读书至 
元十二年汲挈家趋岭表干戈中无书册可携母杨氏口授论语孟子左氏传欧苏文辄成诵比还长沙就外傅则已尽读诸经通其大义矣集 
与弟盘皆受业家庭又从吴澄游授受具有源委左丞董士选自江西除南行台中丞延集家塾大德初以荐授大都路儒学教授除国子博士 
监察殿上有刘生者被酒失礼集言诸监请削其籍大臣有为刘生谢者集持不可曰国学礼义之所出也此而不治何以为教仁宗在东宫传 
论勿竟其事集以刘生失礼状上之移詹事院竟黜刘生仁宗更以集为贤及即位除太常博士丞相拜珠为院使闲从集问礼器祭义集备言 
先王制作及古今因革损益之由拜珠叹服俄迁集贤修撰因会议学校集上议曰师道立则善人多学校者士之所受教以致于成德达材者 
也今天下学官猥以资格授强加之诸生之上而名之曰师尔有司弗之礼生徒弗之信如此而望师道之立可乎下州小邑之士无所见闻父 
兄所以导其子弟初无必为学问之实意师友之游从亦莫辨其邪正然则所谓贤材者非自天降地出安有望哉为今之计莫若使守令求经 
明行修者身师尊之至诚恳恻以求之其德化之及庶乎有所观感也其次则求操履近正而不为诡异确守先儒经义师说而不敢妄为奇论 
众所敬服而非乡愿之徒者廷致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议 
论文艺犹足以耸动人非若泛泛莫知根柢者矣延佑六年除翰林侍制兼国史院编修官英宗即位集以忧还江南时拜珠为相言于上遣使 
征之比趋朝而拜珠已遇害泰定初累迁秘书少监充礼部考试官言于同列曰国家科目之法诸经传注各有所主将以一道德同风俗非欲 
使学者专门擅业如近代五经学究之固陋也圣经虽远非一人之见可尽试艺之文惟其高者取之不必先有主意若主意先定则求贤之心 
狭而误自此始矣后再为考官率持是说故所取每称得人帝幸上都命集与集贤侍读学士王结执经以从自是岁尝在行寻拜翰林直学士 
