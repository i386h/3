<!-- { "loadSidebar": true } -->
二为正初者十二又得四大刻合前为百刻宋王逵蠡海集言百刻之说每刻为六十分百刻共得六千分散于十二时每时得五百分如此则 
一时占八刻零二十分将八刻截作初正各四刻却将二十分零数分作初初正初微刻各一十分也周礼挈壶氏注漏箭书夜共百刻礼记乐 
记百度得数而有常注百度百刻也灵枢经漏水下百刻以分昼夜说文漏以铜受水刻节昼夜百刻五代史马重绩传重绩言漏刻之法以中 
星考昼夜为一百刻八刻六十分刻之二十为一时时以四刻十分为正此自古所用也今失其传以午正为时始下侵末四刻十分而为午由 
是昼夜昏晓皆失其正请依古改正从之玉海每时初行一刻至四刻六分之一为时正终八刻六分之一则交入次时葢古制法昼夜共百刻 
每刻六分之为六小刻每小刻又十分之故昼夜六千刻每刻六十分也其散于十二辰每一辰四大刻二小刻共得五百分汉建平中改百刻 
为百二十刻若不改分则五十分为一刻十刻为一辰也梁天监中改用整刻九十六若不改分则每刻得六十二分有半二法皆不若古用八 
大刻二小刻之密回回昼夜刻法亦用整刻九十六分每一辰八整刻而以四刻为一小时犹夫古法之有初初初一初二初三初四正初正一 
正二正三正四也每小时六十分犹夫古法每刻六十分之意而变用之也其法度有初度有一度亦犹古法有初初初一正初正一也周天用 
三百六十度亦犹昼夜三十六顷之说也

　　钦定续通志卷一百二

　　●钦定续通志卷一百三　地理略一

　　地理略 【一】

　　（臣）等谨按郑樵作通志地理略首列水道自序云郡县碁布州道瓜分皆由水以别故禹贡为万世不易之书苟明乎此则天下可运 
于掌其意甚善次厯代封畛叙自黄虞讫于隋季次唐开元十道图皆载某道领若干州州所领之县则不著录凡以云略也然其载水道杂采 
汉书地理志水经注杜佑通典之文摭拾成篇别无义例如略中先载湔若诸水并不详其源流又不依禹贡次序编辑贡赋户口本书自有食 
货专门于此不必登载今所续纂仍以水道冠之一本禹贡之九州岛为序而以水经注所载各水加案附识至若黄河大江济水俱经御制诗文 
睿订详核当恭载于皇朝地略中此不复叙云

　　水道

　　○水道

　　衡漳

　　漳水横流至河故曰横漳衡故横字也漳水有二异源而下流相合水经济浊漳水出上党长子县西发鸠山清漳水出上党沾县西北少 
山大黾谷浊漳水自长子县东径屯留县南又东径壶关县北又东北径潞县北又东径武安县清漳水自涉县东南来注之谓之交漳口又东 
径邺县武城平阳斥邱即裴列人肥乡斥漳诸县杜佑通典谓漳水至肥乡乃归于河

　　恒卫

　　恒水出曲阳县恒阳溪东流注于滱水而与滱合流卫水出灵寿县雷沟河南流至县东南与滹沱合流水经注滱水出代郡西北高氏山 
即温夷之水东合温泉水东径灵邱广昌诸县至曲阳县北恒水西来注之又东径唐县安喜安国诸县又东北径博陵侯世阿陵诸县又东北 
至长城注于易水元和志滹沱水出代州繁峙县泰戏山西南流径唐林秀容诸县东径定襄五台诸县至灵寿县西南卫水来会遂合流东南 
径真定九门鼓城深泽五极饶阳诸县至瀛莫二州然滹沱自宋时筑边州塘泺河之故道已改

　　洚水 【按禹贡洚水在导河节以其在冀州故叙于衡漳恒卫之后】

　　洚水发源屯留下乱漳津即与清浊二漳合流
　　（臣）等谨案衡漳恒卫洚水皆禹贡所载冀州之水也冀州为古帝都以今舆地言之则直隶之顺天永平保定广平顺德五府及真定 
河间二府之西北境并宣化府以外讫于大辽水山西之太原平阳汾州潞安大同泽州六府辽沁二州河南之怀庆卫辉彰德三府皆古冀州 
之域后以其地广大故分置幽并二州
　　（臣）等又案冀州之水禹贡所未及载者水经注汾水出太原汾阳县北管涔山沁水出谒戾山清水出黑山淇水出沮洳山荡水出荡 
阴县洹水出上党泫氏县浍水出河东绛县涑水出黍葭谷文水出犬陵县原公水出兹氏县洞涡水出沾县晋水出晋阳县湛水出轵县易水 
出故安县圣水出上谷巨马水即涞水出代郡广昌县湿水出雁门湿余木出上谷濡水从塞外来大辽水出白平山以今舆地言之诸水皆在 
山西直隶即古冀州域也

　　济

　　汉书地理志水经注括地志皆载济水出河东王屋山为沇水沇即兖也潜行地下重源出温地西北平地有东西二源东南流注于河其 
后故道已湮

　　九河

　　尔雅九河曰徒骇太史马颊覆釜胡苏简絜钩盘鬲津故道多湮汉唐诸儒皆指燕齐之间一二故道以实之大约谓徒骇最北鬲津最南

　　雷夏

　　雷夏泽名水之所锺为泽水经注雷泽在大成阳故城西北史记称舜渔于雷泽就时于负夏意是时雷泽负夏皆泽所弥漫故总名雷夏

　　灉沮

　　灉沮二水名元和志灉沮俱出濮州雷泽县西北平地

　　漯

　　水经注漯水出东武阳经高唐而注于海
　　（臣）等谨案济九河雷夏灉沮漯皆禹贡所载兖州之水也兖州东南据济西北距河以今舆地言之则河南卫辉府之北境直隶之大 
名府及真定河间二府之东南境山东之东昌兖州府及济南青州二府之西北境
　　（臣）等又案兖州之水禹贡所未及载者水经注瓠子河故渎自句阳县西东径雷泽北东北过廪邱为濮水芹沟水出台县东南西北 
注于济水泺水出厯县故城西南北流注于济以今舆地言之则济南兖州二府之地皆古兖州域也

　　潍淄

　　水经注潍水出琅琊箕县潍山东北径东武都昌诸县故城东入于海淄水出莱芜县原山东北至皮邱沈注于海

　　汶

　　水经注汶水出莱芜县原山西南注于济
　　（臣）等谨案潍淄汶皆禹贡所载青州之水也青州东北至海西南距岱以今舆地言之则山东之登州莱州青州济南诸府奉安府兖 
州府之北境其东北跨海为盛京奉天府讫于朝鲜国也
　　（臣）等又案青州之水禹贡所未及载者水经注巨洋水出朱虚县泰山东北注于海陶水出琅琊大弁山注于沂水以今舆地言之则 
青州府之益都县沂州府之沂水县地皆古青州域也

　　淮

　　水经注淮水出平氏县胎簪山东北过期思诸县又东过当涂诸县至广陵淮浦注于海

　　沂

　　汉书志沂水出葢县临乐子山水经注沂水出沂山水有二源南源世谓之柞泉北水所发俗谓之鱼穷泉俱东南流合成一川故汉志与 
水经异也东南径下邳诸县注于泗

　　大野

　　大野泽名周礼职方氏兖州泽薮曰大野按大野在徐之西兖之东周无徐州故以属兖元和志大野泽在巨野县东五里南北三百里东 
西百余里

　　泗

　　水经注泗水出鲁卞县故城东南桃墟西北西南径鲁城小沛诸县又东南径彭城下邳诸县又东径魏阳城北流注于海
　　（臣）等谨案淮沂大野泗皆禹贡所载徐州之水也徐州东至海北至岱南及淮以今舆地言之则江南徐州府之邳州宿迁曜寍及凤 
阳府之怀远宿州灵璧泗州之五河淮安府之桃源清河安东海州之贑榆山东兖州府则滋阳曲阜寍阳邹县泗水滕县峄县金乡之南境济 
寍州则鱼台嘉祥汶上之南境沂州府则郯城蒙阴沂水莒州日照之南境泰安府则东平平阴新泰莱芜之南境青州府则诸城之南境也

　　彭蠡

　　彭蠡泽名后称彭蠡湖水经注贑水总纳十川注于彭蠡是也汉书地理志豫章郡贑县有豫章水雩都县有湖汉水鄱阳县有鄱水余汗 
县有余水艾县有修水南城县有盱水建城县有蜀水宜春县有南水南壄县有彭水又长沙国安成县有庐水皆注于湖即总纳十川之水也

　　三江

　　郑康成书注左合汉为北江右会彭蠡为南江岷江居其中为中江三江俱会彭蠡合为一江注海

　　震泽


　　震泽泽名一名具区周礼职方氏扬州泽薮曰具区汉书地理志会稽吴县具区在西古文以为震泽
　　（臣）等谨案彭蠡三江震泽皆禹贡所载扬州之水也扬州北据淮南距海以今舆地言之浙江江西福建皆是江南则江寍扬州庐州 
安庆池州太平寍国徽州镇江常州苏州松江十二府滁和广德三州其凤阳府则凤阳定远寿州颍州府则霍邱泗州则盱眙天长淮安府则 
山阳盐城河南则元州之光山固始湖北则黄州府之罗山蕲水蕲州广济黄梅广东则潮州府也
　　（臣）等又按扬州之水禹贡所未载其水经注与汉书地理志异者水经注载新淦县有牵水淦水南昌县有浊水僚水彭泽县有循水 
皆注于彭蠡之水也庐江水出庐山北过彭泽县注于江渐江水出黟县北过余杭注于海以今舆地言之在江西浙江地皆古扬州域也

　　汉

　　杜佑通典秦州上邽县嶓冢山西汉水所出经嘉陵曰嘉陵江经闻中曰阆江汉中金牛县嶓冢山禹导漾水东流为汉亦曰沔水

　　九江

　　九江即洞庭因九水所合故名九江

　　云梦

　　云梦泽名周礼职方氏荆州泽薮曰云梦汉书地理志南郡华容县云梦泽在南

　　沧浪 【按禹贡沧浪在导漾节以其地在荆州故叙于云梦之后又按史记沧作苍】

　　沧浪即汉水蔡传集注武当县北四十里汉水中有洲曰沧浪洲水曰沧浪水
　　（臣）等谨案汉九江云梦沧浪皆禹贡所载荆州之水也荆州北据荆山南及衡山之阳以今舆地言之湖广武昌汉阳安陆荆州岳州 
长沙衡州常德辰州宝庆永州施南十二府郴靖二州襄阳府之南漳县德安府之安陆云梦应城应山及随州之南境黄州府之黄冈麻城黄 
安四川夔州府之东境广西则桂林府之全州是也
　　（臣）等又按荆州之水禹贡所未载者水经注湘水出零陵始安县阳海山东北流注长沙会资沅微澧四水同注洞庭夷水出巴郡鱼 
复县东注于江以今舆地言之在长沙岳州之界古荆州域也

　　伊洛瀍涧

　　水经注伊水出南阳县西蔓渠山东北注于洛洛水出京兆上洛县讙举山东北注于河瀍水出河南谷城县北山东与千金渠合又东注 
于洛涧水出新安县南白石山东南注于洛

　　荣波

　　荣波泽名即汉荥阳县地

　　菏水

　　经典释文菏水出山阳胡陵水经注菏水过湖陆县南东注于泗

　　孟猪 【尔雅作孟诸】

　　孟诸泽名元和志孟诸泽在虞城县西北十里周回五十里
　　（臣）等谨案伊洛瀍涧荥波荷孟诸皆禹贡所载豫州之水也豫州西南至荆山北距河水以今舆地言之河南则河南开封归德南阳 
汝宁五府及汝州直隶则大名府之东明长垣山东则曹州府之定陶曹县城武单县江南则颍州府之颍上太和亳州蒙城湖北则襄阳府之 
襄阳光化宜城枣阳谷城均州郧阳府之郧县保康及郧西之东境德安府随州之北境是也

　　黑水

　　黑水即泸水水经注黑水亦曰泸水即若水出姚州徼外吐蕃界中东北至叙州宜宾县注于江此禹贡梁州之黑水也

　　沱潜 【按荆州亦有沱潜疏谓发源梁州而注荆州】

