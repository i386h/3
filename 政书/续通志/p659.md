<!-- { "loadSidebar": true } -->
步军副都指挥使泾州观察使又徙秦凤路辞日帝谕以嘉勒斯赉摩征交易阻绝颇有入寇之萌宜安静以处之凯至与主帅以恩信抚接遂 
复常贡召拜武胜军节度观察留后侍卫亲军马军副都指挥使卒年六十六赠彰武军节度使谥庄恪凯治军有纪律善抚循士卒平居与均 
饮食至临阵援枹鼓毅然不少假故士卒畏信战无不力前后与敌遇未尝挫衄兔毛川之战内侍宋永诚哭于军中凯劾罢之尤笃好于故旧 
子缄缄子诜字晋卿能诗善画尚蜀国长公主官至留后

　　△康延泽

　　康延泽父福晋护国军节度兼侍中天福中延泽以荫补供奉官周广顺二年迁内染院副使太祖即位从慕容延钊李处耘平湖湘时荆 
南高保融卒其子继冲嗣领军事命延泽赍书币先往抚之且察其情伪及还尽得其机事因前导大军入境遂下荆峡以劳授正使干德中征 
蜀为凤州路马军都监破白水合子二砦进击西县三泉获韩保正由来苏路会大军克剑门及孟昶降延泽以百骑先入成都安抚军民尽封 
府库而还就命为成都府都监会全师雄复乱徙为晋州刺史时有降兵二万七千诸将惧为内应欲尽杀之延泽请简老幼疾病七千人释之 
余以兵卫还浮江而下贼若来劫夺即杀之未晚诸将不能用俄出兵败贼党刘泽三万人复有王可璙率数郡贼兵来战延泽击走之追北至 
合州又破可璙余党谢行本等擒罗七君事平优诏奖就命为东川七州招安巡检使全斌等得罪延泽亦坐贬唐州教练使开宝中起为供奉 
官迁左藏库副使坐与诸侄争家财失官居西洛卒兄延沼幼隶后唐明宗帐下仕晋厯官随泽二州刺史仕周累迁蔡齐郑楚四州防御使晋 
潞二州兵马钤辖太祖即位讨李重进为前军马军都指挥使建隆四年改怀州防御使干德六年命李继勋等征河东为先锋都监太祖亲征 
太原以延沼宿将熟练边事诏领兵屯潞州会以疾归郡开宝二年卒年五十八

　　△王继涛

　　王继涛河朔人少给事汉祖左右干佑初补供奉官厯诸司副使仕周为右武卫大将军淮南平为天长军使显德五年迁和州刺史太祖 
即位为左骁骑大将军再迁左神武大将军干德二年大军伐蜀为凤州路壕砦使兴元降王全斌命继涛权府事孟昶降全斌又遣继涛与供 
奉官王守讷部送昶归阙守讷白全斌言继涛问昶求宫妓金帛全斌遂留继涛止令守讷送昶俄诏以继涛为彭州刺史绵州军乱劫全师雄 
为帅率众攻彭城继涛与都监李德荣拒之德荣战死继涛身被八枪单骑走至成都素与通事舍人田钦祚有隙会钦祚入朝诬奏继涛以他 
事太祖驿召继涛将面质之道病卒诏曰故彭州刺史王继涛先登击贼身被重创优典未加赍志而殁故阶州刺史高彦晖帅师讨贼奋不顾 
命垂老之年殒身锋镝永言痛悼不忘于怀宜各赐其家粟帛

　　△高彦晖

　　高彦晖蓟州渔阳人仕契丹为瀛州守将世宗北征以城来降迁耀阶二州刺史太祖命师伐蜀为归州路先锋都指挥使全师雄之乱崔 
彦进遣彦晖与田钦祚共讨之至导江与贼遇贼据隘路设伏竹箐中官军至遇伏发遂不利彦晖谓钦祚曰贼势张大曰将暮请收兵诘朝与 
战钦祚欲遁虑贼曳其后乃绐之曰公食厚禄遇贼畏缩何也彦晖复麾兵进钦祚潜遁去彦晖独与部下十余骑力战皆死之时年七十余彦 
晖老将练习边事上闻其殁甚痛惜故并命优恤之

　　钦定续通志卷二百九十九

　　●钦定续通志卷三百　列传一百

　　列传

　　宋 【四】

　　○宋四

　　赵普　　　李崇矩【继昌】　王仁赡　　楚昭辅　　李处耘【继隆继和】

　　赵普
　　李崇矩
　　王仁赡
　　楚昭辅
　　李处耘

　　△赵普

　　赵普字则平幽州蓟人父迥徙常山又徙河南洛阳普沈厚寡言镇阳豪族魏氏以女妻之周显德初永兴军节度刘词辟为从事世宗用 
兵淮甸太祖拔滁州宰相范质奏普为军事判官宣祖卧疾滁州普朝夕奉药饵宣祖由是待以宗分太祖尝与语奇之时获盗百余当弃市普 
疑有无辜者启太祖鞫之获全者众淮南平调补渭州军事判官太祖领同州节度辟为推官移镇宋州表掌书记太祖北征至陈桥被酒卧帐 
中众军推戴普与太宗排闼入告及受禅以佐命功授右谏议大夫充枢密直学士车驾征李筠命普与吕余庆留京师普愿扈从太祖笑曰若 
胜冑介乎从之普因进策曰陛下初登宝位光耀神武挫英雄之气服天下之心在此举矣且其机贵速不尚巧迟若倍道兼行掩其未备所谓 
自天而下可一战而擒也太祖然之及筠诛迁兵部侍郎枢密副使维扬李重进治城缮兵太祖问普攻取之策普曰重进昧武侯之远图守薛 
公之下计不过缮修孤垒以长淮为恃耳况其内乏资储外无救援以臣愚见急攻亦取援守亦取不如速取之矧陛下以顺讨逆哉不踰月遂 
诛重进建隆二年拜枢密使检校太保仍加功臣之号 【按太祖讨李筠李重进用赵普谋功成迅速宋史本传未载考东都事略及太宗御 
制碑文并长编增】 干德二年范质等三相同日罢以普为门下侍郎平章事集贤殿大学士 【按宋史本传此下有普拜相太宗署敕事语 
详窦仪传此从删】 帝视如左右手事无大小悉咨决焉普兼监修国史命薛居正吕余庆参知政事以副之不宣制班在宰相后不知印不预 
奏事不押班但奉行制书而已先是宰相兼敕皆用内制普相止用敕非旧典也太祖数微行过功臣家普每退朝不敢便衣冠一日大雪向夜 
普意帝不出久之闻叩门声普亟出帝立风雪中普惶惧迎拜帝曰已约晋王矣已而太宗至设重裀地坐堂中炽炭烧肉普妻行酒帝以嫂呼 
之因与普计下太原普曰太原当西北二面太原既下则我独当之不如姑俟削平诸国则弹丸黑子之地将安逃乎帝笑曰吾意正如此特试 
卿尔遂定下江南之策帝曰王全斌平蜀多杀人吾今思之犹耿耿不可用也普于是荐曹彬为将潘美副之 【按太祖与普议下江南普荐 
曹彬为将本传不载据邵氏闻见录增】 五年加右仆射昭文馆大学士俄丁内艰诏起复视事遂劝帝遣使分诣诸道征丁壮籍名送京师以 
备守卫诸州置通判使主钱谷由是兵甲精锐府库充实 【按东都事略载太祖召普问息兵马国家长久之计普对唐季以来战鬬不息由 
节镇太重君弱臣强惟稍夺其权制其钱谷收其精兵则天下自安故石守信等罢典禁兵后又有是劝史称由是兵甲精锐府库充实可见藩 
镇横恣时京师徒守空名而已】 开宝二年冬普尝病车驾幸中书三年春又幸其第抚问之六年帝又幸其第时钱王俶遣使致书于普及海 
物十瓶置于庑下仓卒不及屏帝顾问何物普以实对帝曰海物必佳即命启之皆瓜子金也普惶恐顿首谢曰臣未发书实不知帝叹曰受之 
无妨彼谓国家事皆由汝书生尔普为政颇专廷臣多忌之时官禁私贩秦陇大木普尝遣亲吏诣市屋材联巨筏至京师治第吏因之窃货大 
木冒称普鬻都下权三司使赵玭以闻太祖大怒促令追班将下制逐普赖王溥奏解之故事宰相枢密使每候对长春殿同止庐中帝闻普子 
承宗娶枢密使李崇矩女即令分异之普又以隙地私易尚食蔬圃以广其居又营邸店规利卢多逊为翰林学士因召对屡攻其短会雷有邻 
击登闻鼓讼堂后官胡赞李可度受赇骩法及刘伟伪作摄牒得官王洞尝纳赂可度赵孚授西川官称疾不上皆普庇之太祖怒下御史府按 
问悉抵罪以有邻为秘书省正字普恩益替始诏参知政事与普更知印押班奏事以分其权未几出为河阳三城节度检校太傅同平章事 【 
按宋宰辅编年录引石林燕语云故事宰相去位例除本官稍优则进官一等或易东宫三少惟赵韩王以开国旧臣且相十年故以使相罢盖 
异恩也】 太平兴国初入朝改太子少保迁太子太保颇为卢多逊所毁奉朝请数年郁郁不得志会柴禹锡赵镕等告秦王廷美骄恣将有阴 
谋窃发帝召问普言愿备枢轴以察奸变退又上书自陈预闻太祖昭宪皇太后顾托之事辞甚切至太宗感悟召见慰谕俄拜司徒兼侍中封 
梁国公先是秦王廷美班在宰相上至是以普勋旧再登元辅表乞居其下从之及涪陵事败多逊南迁皆普之力也八年出为武胜军节度检 
校太尉兼侍中帝作诗以饯之普奉而泣曰陛下赐臣诗当刻石与臣朽骨同葬泉下帝为之动容翌日谓宰相曰普有功国家朕昔与游今齿 
发衰矣不容烦以枢务择善地处之因诗什以导意普感激泣下朕亦为之堕泪宋琪对曰昨日普至中书执御诗涕泣谓臣曰此生余年无阶 
上答庶希来世得效犬马力臣昨闻普言今复闻宣谕君臣始终之分可谓两全雍熙三年大军出讨幽蓟久未班师普疏谏剀切帝赐手诏优 
答之四年移山南东道节度自梁国公改封许国公会诏下亲耕耤田普表求入觐辞甚恳切帝恻然从其请既至慰抚数四普呜咽流涕陈王 
元僖上言乞再用普太宗欲相吕蒙正以其新进藉普旧德为之表率册拜太保兼侍中时枢密副使赵昌言与胡旦陈象舆董俨梁颢厚善会 
旦令翟马周上封事排毁时政普深嫉之奏流马周黜昌言等郑州团练使侯莫陈利用骄肆僭侈大为不法普廉得之尽以条奏利用坐流商 
州普固请诛之其嫉恶强直皆此类李继迁之扰边普建议以赵保忠复领夏台故地因令图之保忠反与继迁同谋为边患时论归咎于普颇 
为同列所窥不得专决旧制宰相以未时归第是岁大热特许普夏中至午时归私第明年免朝谒止日赴中书视事有大政则召对被疾请告 
车驾屡幸其第省之赐予加等普遂称疾笃三上表求致仕上勉从之以普为西京留守河南尹依前守太保兼中书令普三表恳让赐手诏曰 
开国旧勋惟卿一人不同他等无至固让俟首涂有日当就第与卿为别普捧诏涕泣因力疾请对赐坐移晷颇言及国家事上嘉纳之普将发 
车驾幸其第淳化三年以老衰久病令留守通判刘昌言奉表求致政中使驰传抚问凡三上表乞骸骨拜太师封魏国公给宰相奉料令养疾 
俟损日赴阙仍遣其弟宗正少卿安易赍诏书赐之又特遣使赐羊酒七月卒年七十一卒之先一岁普生日上遣其子承宗赍器币鞍马就赐 
之承宗复命未几卒次岁普已罢中书令故事无生辰之赐特遣普侄婿左正言直昭文馆张秉赐之礼物普闻之因追悼承宗秉未至而普疾 
笃 【按宋史本传此下有赵普遣吏诣上清致祷事语涉不经今从删】 遂卒上闻之震悼谓近臣曰普事先帝与朕故旧能断大事向与朕 
尝有不足众所知也朕君临以来每优礼之普亦倾竭自效尽忠国家真社稷臣也朕甚惜之因出涕左右感动废朝五日为出次发哀赠尚书 
令追封真定王赐谥忠献上撰神道碑铭亲八分书以赐之遣右谏议大夫范杲摄鸿胪卿护丧事赙绢布各五百匹米面各五百石葬日有司 
设卤簿鼓吹如式二女皆笄普妻和氏言愿为尼太宗再三谕之不能夺赐长女名志愿号智果大师次女名志英号智圆大师初太祖侧微普 
从之游既有天下普屡以微时所不足者言之太祖豁达谓普曰若尘埃中可识天子宰相则人皆物色之矣自是不复言普少习吏事寡学术 
