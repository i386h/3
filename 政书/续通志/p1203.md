<!-- { "loadSidebar": true } -->
　　苏源明京兆武功人初名预字弱夫工文辞有名天宝闲及进士第更试集贤院累迁国子司业安禄山陷京师源明以病不受伪署肃宗 
复两京擢考功郎中知制诰是时承大盗之余国用覂屈宰相王玙以祈禬进禁中祷祀穷日夜中官用事给养繁靡羣臣莫敢切诤昭应令梁 
镇上书劝帝罢淫祀其它不暇及也源明数陈政治得失及史思明陷洛阳有诏幸东京将亲征源明因上疏极谏曰淫雨积时道路方梗甚不 
可一也自春大旱秋苗耗半敛获未毕先之以清道之役申之以供顿之苦甚不可二也每立殿廊见旌旗之下俄夫执殳仆于行闲日见二三 
市井馁■〈食孚〉求食死于路旁日见四五甚不可三也奸人盗儿连墙接栋磨砺以须陛下之出御史大夫必不能澄清禁止甚不可四也 
圣皇巡蜀之初都内财货吏民资产糜散于道路之手至有乘马驱驴入宣政紫宸者况陛下初有四海威制不及曩时远矣今兹东行殆贼臣 
诱掖陛下而已诗曰三星在罶谓危亡在于须臾臣为陛下痛也愿速罢幸不然穷甿乐祸已扼腕于下甚不可五也方今河洛驿骚江湖判涣 
诗曰中原有菽庶民采之彼思明楚元皆采菽之人也陛下何遽轻万乘而速成之邪甚不可六也大河南北举为寇盗三公以下廪稍匮绝将 
士粮赐仅支日月而中官冘食不减往年黎园杂伎愈盛陛下未得穆然高枕殆繇此也自非中书指使太常正乐外愿一切放归给长牒勿事 
须五六年后随事蠲省今聚而仰给甚不可七也李光弼拔河阳王思礼下晋原卫伯玉拂焉耆过析支不日可至御史大夫王玄志压巫闾临 
幽都汝州刺史田南金踰阙口遏二室邓景山凌淮泗忾然而西狂贼失势蹙于缑山之下北不敢逾孟津东不敢过罂子计日反接而至矣陛 
下不坐而受之乃欲亲征徇一朝之怒甚不可八也王者之于天地神只享之以牲币而已记曰不祈方士彼淫巫愚祝妄有关说甚不可九也 
天子顺动人皆幸之之谓幸人皆病之之谓不幸臣等屡佛视听联伏赤墀之下顿颡流涕而出虽陛下优容贷罪凡百之臣必昌言子朝万口 
谤于外甚不可十也臣闻子不诤于父不孝也臣不诤于君不忠也不孝不忠为苟荣冒禄圈牢之物不若也臣虽至贱不能委身圈牢之中将 
使樵夫指而笑之帝嘉其切直遂罢东幸后以秘书少监卒源明雅善杜甫郑虔其最称者元结梁肃肃字敬之一字宽中隋刑部尚书毗五世 
孙世居陆浑建中初中文辞清丽科擢太子校书郎萧复荐其材授右拾遗修史以母羸老不赴杜佑辟淮南掌书记召为监察御史转右补阙 
翰林学士皇太子诸王侍读卒赠礼部郎中

　　钦定续通志卷五百五十五

　　●钦定续通志卷五百五十六　文苑传三

　　文苑传

　　唐 【三】

　　○唐三

　　李华【翰　观】　　　孟浩然王【昌龄　崔颢】　　　刘太真　　邵说　　　　子邵　　　　唐次【扶　持　彦谦】　　 
崔元翰　　　于公异　　　李益　　卢纶吉【中孚　韩翃　钱起　司空曙　苗发　崔峒　耿湋　夏侯审　李端】　　欧阳詹【 
秬】　　　李贺　　　　吴武陵　　高重　　　　李商隐　　　温庭筠【庭皓】　　嶭逢　　　　李频　　　　吴融

　　李华 【李翰　李观】
　　孟浩然 【王昌龄　崔颢】
　　刘太真
　　邵说
　　于邵
　　唐次 【唐扶　唐持　唐彦谦】
　　崔元翰
　　于公异
　　李益
　　卢纶 【吉中孚　韩翃　钱起　司空曙　苗发　崔峒　耿湋　夏侯审　李端】
　　欧阳詹 【欧阳秬】
　　李贺
　　吴武陵
　　高重
　　李商隐
　　温庭筠 【温庭皓】
　　嶭逢
　　李频
　　吴融

　　△李华 【李翰　李观】

　　李华字遐叔赵州赞皇人少旷达外若坦荡内谨重尚然许每慕汲黯为人累中进士宏辞科天宝十一载迁监察御史宰相杨国忠支娅 
所在横猾华出使劾按不挠州县肃然为权幸见疾徙右补阙安禄山反上诛守之策皆留不报玄宗入蜀百官解窜华母在邺欲间行辇母以 
逃为盗所得伪署凤阁舍人贼平贬杭州司户参军华自伤践危乱不能完节又不能安亲欲终养而母亡遂屏居江南上元中以左补阙司封 
员外郎召之华喟然曰乌有隳节危亲欲荷天下宠乎称疾不拜李岘领选江南表置幕府擢检校吏部员外郎以风痹去官客隐山阳勒子弟 
力农安于穷槁晚事浮图法不甚著书惟天下士大夫家传墓版及州县碑颂时时赍金帛往请乃强为应大历初卒初华作舍元殿赋成以示 
萧颖士颖士曰景福之上灵光之下华文辞绵丽少宏杰气颖士健爽自肆时谓华不及颖士而华自疑过之因作吊古战场文极思研搉己成 
污为故书杂置梵书之庋它日与颖士读之称工华问今谁可及颖士曰君加精思便能至矣华愕然而服华爱奖士类名随以重若独孤及韩 
云卿韩会李纾柳识崔佑甫皇甫冉谢良弼朱巨川后至执政显官华触祸衔悔及为元德秀权皋铭四皓赞称道深婉读者怜其志宗子翰从 
子观皆有名翰擢进士第调卫尉天宝末房管韦陟俱荐为史官宰相不肯拟翰所善张巡死节睢阳人媢其功以为降贼肃宗未及知翰传巡 
功状表上之肃宗由是感悟而巡大节白于世义士多之翰累迁左补阙翰林学士大历中病免卒翰为文精密而思迟常从阳翟令皇甫曾求 
音乐思涸则奏之神逸乃属文观字符宾贞元中连中进士宏辞科终太子校书郎观属文不袭沿前人时谓与韩愈相上下及观少天而愈后 
文益工议者以观文未极愈老不休故卒擅名陆希声以为观尚辞故辞胜理愈尚质故理胜辞虽愈穷老终不能加观之辞观后愈死亦不能 
逮愈之质云

　　△孟浩然 【王昌龄　崔颢】

　　孟浩然字浩然襄州襄阳人少好节义喜振人患难隐鹿门山年四十乃游京师尝于太学赋诗一座嗟伏张九龄王维雅称道之维私邀 
入内署俄而玄宗至浩然匿床下维以实对帝喜曰朕闻其人而未见也何惧而匿诏浩然出帝问其诗浩然再拜自诵所为玉不才明主弃之 
句帝曰卿不求仕而朕未尝弃卿柰何诬我因放还采访使韩朝宗约浩然偕至京师欲荐诸朝适有故人至剧饮欢甚或曰君与韩公有期浩 
然叱曰业已饮遑恤他卒不赴朝宗怒辞行浩然不悔也张九龄为荆州辟置于府府罢开元末病疽背卒后樊泽为节度使时浩然墓痹坏泽 
为刻碑凤林山南封宠其墓初王维过郢州书浩然像于刺史亭因曰浩然亭咸通中刺史郑諴谓贤者名不可斥更署曰孟亭开元天宝闲同 
知名者王昌龄崔颢皆位不显昌龄字少伯江宁人第进士补秘书郎又中宏辞迁汜水尉不护细行贬龙标尉以世乱还乡里为刺史闾邱晓 
所杀张镐按军河南兵大集晓最后期将戮之辞曰有亲乞贷余命镐曰王昌龄之亲欲与谁养晓默然昌龄工诗绪密而思清时谓王江宁云 
崔颢者亦擢进士第有文无行好蒱博嗜酒娶妻惟择美者俄又弃之凡四五娶终司动员外郎初李邕闻其名虚舍邀之颢至献诗首章曰十 
五嫁王昌邕叱曰小儿无礼不与接而去

　　△刘太真

　　刘太真宣州人善属文师兰陵萧颖士举高第进士淮南陈少游表为掌书记尝以少淭拟桓文为义士所訾兴元初为河东宣慰振给使 
累迁刑部侍郎德宗以天下平贞元四年诏羣臣宴曲江自为诗敕宰相择文人赓和李泌等请羣臣皆和帝自第之以太真李纾等为上鲍防 
于邵等次之张蒙等为下与择者四十一人惟泌李晟马燧三宰相无所差次迁礼部掌贡士多取大臣贵近子弟坐贬信州刺史卒

　　△邵说

　　邵说相州安阳人已擢进士第未调陷史思明逮朝义败归郭子仪子仪爱其才留幕府累迁长安令秘书少监大历末上言禄山思明之 
难出入二纪多难渐平向之乱今将变而之治宜建徽号承天意而方谒郊庙大赦各一诚恐云雨之施未普郁结之气未除愿因此时修享献 
款郊庙褒有德录贤人与天下更始振灾益寿之术也不听德宗立擢吏部侍郎在职以才显或言且执政金吾将军裴儆谓柳载曰说事贼为 
剧官掌其兵大小百战掠名家子为奴婢不可计得宥死而无厚颜乃崇第产附贵幸欲以相邦其能久乎建中三年逐严郢说与郢善微讽朱 
泚讼其冤为草奏贬归州刺史卒

　　△于邵

　　于邵字相门京兆万年人天宝末第进士以书判超绝补崇文校书郎繇比部郎中为道州刺史未行徙巴州会岁饥部獠乱薄城下邵励 
兵拒战且遣使□晓獠丐降邵儒服出贼见皆拜即引去节度使李抱玉以闻迁梓州辞疾不拜授兵部郎中崔宁帅蜀表为度支副使俄以谏 
议大夫知制诰进礼部侍郎朝有大典册必出其手为三司使治嶭邕狱失德宗旨贬桂州长史复为太子宾客与宰相陆贽不协出为杭州刺 
史久病求告贬衢州别驾徙江州卒邵李悌有行晚涂益修洁樊泽始举贤良邵望见曰将相材也崔元翰举进士年五十矣邵以其文擢异等 
曰后当司诏令已而皆然独孤授举博学宏辞吏部考当乞邵覆之置甲科人咨其公

　　△唐次 【唐扶　唐持　唐彦谦】

　　唐次字文编并州晋阳人金紫光禄大夫宪之裔孙建中初及进士第厯侍御史窦参数荐之改礼部员外郎参贬出为开州刺史积十年 
不迁韦皋镇蜀表为副使德宗谕皋罢之次久斥远郡抑不得伸因采古忠臣贤士之罹谗毁者次其事为辨谤略三篇上之帝益怒改夔州刺 
史宪宗立召还授礼部郎中知制诰于中书舍人宪宗雅恶朋比兵陷者尝览辨谤略善之谓学士沈传师曰凡君人者宜所观省然次编录未 
尽卿可广其书传师乃与令狐楚杜元颖论次起周讫隋增为十篇更号元和辨谤略子扶持扶字云翔登进士第厯仕屯田郎中太和五年为 
山南宣抚使内乡仓督邓琬负度支漕米吏责偿之系其父子及孙凡二十八年九人死于狱扶申奏释之诏切责盐铁度支二使天下监院偿 
逋系三年以上者皆原进中书舍人出为福州观察使滥杀人风绩不立会卒奴婢争财有司按其赀至十余万时议蚩薄之持字德守中进士 
第太和中为渭南尉试京兆府进士时尹杜悰欲以亲故托之持辄趋降阶伏悰语塞乃止累迁给事中厯朔方昭义节度使卒子彦谦字茂业 
多通技艺尤工为诗负才无所屈干符末避乱汉南一重荣镇河中辟幕府累表为副使厯晋绛二州刺史重荣军乱彦谦贬兴元参军事节度 
使杨守亮表为判官迁副使终阆壁二州刺史 【按唐次传新书附唐俭传后考旧书列入文苑今别之】

　　△崔元翰

　　崔元翰名鹏以字行父良佐与齐国公日用从昆弟也擢明经甲科补湖城主簿以母丧遂不仕治诗易书春秋譔演范忘象浑天等论数 
十篇隐白鹿山之阳卒门人共谥曰贞文孝父元翰举进士博学宏辞贤良方正皆异等义成李勉表在幕府马燧更表为太原掌书记召拜礼 
部员外郎窦参秉政引知制诰其训辞温厚有典诰风然性刚褊不能取容于时孤特自恃掌诰凡再朞不迁罢为比部郎中卒其好学老不倦 
用思精致驰骋班固蔡邕闲以自名家怨陆赘李充乃附裴延龄延龄表钩校京兆妄费持吏甚急而充等自无过讫不能傅致以罪云

　　△于公异

