<!-- { "loadSidebar": true } -->
直辅成圣德所以报先帝者宜莫若此也故事郊祠毕辅臣迁官夷简与同列皆辞之 【按宋敏求春明退朝录云自建隆至天禧朝廷大礼 
二府必迁官仁宗天圣二年南郊自夷简恳请乃止考长编载真宗咸平初年孙何建议已尝厘革盖不自夷简始也】 迁尚书礼部侍郎修国 
史天圣七年进户部拜同中书门下平章事集贤殿大学士景灵宫使玉清昭应宫灾太后泣谓大臣曰先帝尊道奉天而为此今何以称遗旨 
哉夷简恐将复营构也乃推洪范灾异以谏太后默然因奏罢二府兼宫观使进吏部拜昭文馆大学士监修国史史成辞进官天圣末加中书 
侍郎章懿太后为顺容薨宫中未治丧夷简朝奏事因曰闻有宫嫔亡者太后矍然曰宰相亦预宫中事邪引帝偕起有顷独出曰卿何闲我母 
子也夷简曰太后他日不欲全刘氏乎太后意稍解有司希太后旨言岁月葬未利夷简请发哀成服备仪仗葬之大内火百官晨朝而宫门不 
辟辅臣请对帝御拱辰门百官拜楼下夷简独不拜帝使人问其故曰宫庭月变羣臣愿一望清光帝举帘见之乃拜进尚书右仆射兼门下侍 
郎辞仆射乃兼吏部尚书初荆王子养禁中既长夷简请出之太后欲留使从帝诵读夷简曰上富春秋所亲非儒学之臣恐无益圣德即日命 
还邸中太后崩帝始亲政事夷简手疏陈八事曰正朝纲塞邪径禁货赂辨佞壬绝女谒疏近习罢力役节冘费其劝帝语甚切帝始与夷简谋 
以张耆夏竦皆太后所任用者也悉罢之退告郭皇后后曰夷简独不附太后邪但多机巧善应变耳由是夷简亦罢为武胜军节度使检校太 
傅同中书门下平章事判陈州及宣制夷简方押班闻唱名大骇不知其故而夷简素厚内侍副都知阎文应因使为中詷久之乃知事由皇后 
也岁中而夷简复相初刘涣上疏请太后还政太后怒使投岭外属太后疾革夷简请留之至是涣以前疏自言帝擢涣右正言顾谓夷简向者 
枢密院亟欲投涣赖卿以免夷简谢因曰涣由疏外故敢言大臣或及此则太后必疑风旨自陛下使子母不相安矣帝以夷简为忠郭后以怒 
尚美人批其颊误伤帝颈帝以爪痕示执政大臣夷简以前罢相故遂主废后议 【伏读通鉴辑览　　御批夷简本非正但废后一事不得 
归罪于彼以为修报复也试问后而批及帝为有罪为无罪耶使无其事夷简用计倾之则不容诛矣其详见于废后传】 仁宗疑之夷简曰光 
武汉之明主也郭后止以怨怼坐废况伤陛下颈乎夷简将废后先敕有司无得受台谏章奏于是御史中丞孔道辅右司谏范仲淹率台谏诣 
合门请对有旨令台谏诣中书夷简乃贬出道辅等后遂废宗室子益众为置太宗正纠率增教授员加右仆射封申国公王曾与夷简数争事 
不平曾斥夷简纳赂市恩夷简乞置对帝问曾曾语屈于是二人皆罢夷简以镇安军节度使同平章事判许州徙天雄军未几以右仆射复入 
相逾年进位司空辞不拜徙许国公时方饬兵备以判枢密院事而谏官田况言总判名太重改兼枢密使契丹聚兵幽蓟声言将入侵议者请 
城洛阳夷简谓契丹畏壮侮怯遽城洛阳亡以示威景德之役非乘舆济河则契丹未易服也宜建都大名示将亲征以伐其谋或曰此虚声尔 
不若修洛阳夷简曰此子囊城郢计也使契丹得渡河虽高城深池何可恃耶乃建北京未几感风眩诏拜司空平章事国重事疾稍闲命数日 
一至中书裁决可否夷简方辞复降手诏曰古谓髭可疗疾今翦以赐卿三年春帝御延和殿召见敕乘马至殿门命内侍取兀子舆以前夷简 
引避久之诏给扶毋拜乃授司徒监修国史军国大事与中书枢密同议固请老以太尉致仕朝朔望既卒帝见羣臣涕下曰安得忧国忘身如 
夷简者赠太师中书令谥文靖自仁宗初立太后临朝十余年天下晏然夷简之力为多其后元昊反四方久不用兵师出数败契丹乘之遣使 
求关南地颇赖夷简计划选一时名臣报使契丹经略西夏二边以寍然建募万胜军杂市井小人浮脆不任战鬬用宗室补环卫宫骤增奉赐 
又加遗契丹岁缯金二十万当时不深计之其后费大而不可止郭后废孔道辅等伏合进谏而夷简谓伏合非太平事且逐道辅其后范仲淹 
屡言事献百官图论迁除之敝夷简指为狂肆斥于外时谕以此少之夷简当国柄最久虽数为言者所诋帝眷倚不衰然所斥士旋复收用亦 
不终废其于天下事屈伸舒卷动有操术后配食仁宗庙为世名相始王旦奇夷简谓王曾曰君其善交之卒与曾并相后曾家请御篆墓碑帝 
因惨然思夷简书怀忠之碑四字以赐之子公绰公弼公着公孺公着自有传

　　吕公绰
　　吕公弼
　　吕公孺

　　 吕公绰

　　公绰字仲佑 【按王珪撰公绰墓志及东都事略但作字仲裕】 荫补将作监丞知陈留县天圣中为馆阁对读召试直集贤院辞改校 
理迁太子中允夷简罢相复为直集贤院同管句国子监出知郑州尝问民疾苦父老曰官籍民产第赋役重轻至不敢多畜牛田畴久芜秽公 
绰为奏之自是牛不入籍还判吏部南曹迁太常博士同判太常寺纠察在京刑狱虎翼卒刘庆告变下吏案验乃庆始谋众不从庆反诬众以 
邀赏因言京师卫兵百万不痛惩之则众心摇遂斩庆以徇迁尚书工部员外郎为史馆修撰时夷简虽谢事犹领国史公绰辞修撰夷简卒还 
兵部员外郎复为修撰服除复同判太常寺兼提举修祭器公绰以郊庙祭器未完制度多违礼请悉更造采月令诸书以四时新物及所当荐 
者配合为图又集郊祀总仪上之又言天地宗庙日月五方百神之祀咸有尊罍五齐三酒分实其中加明水明酒以达阴阳之气今有司徒设 
尊罍而酌用一尊非礼神之意宜按周礼实齐酒取火于日取水于月因天地之洁气又言祖宗配郊当正位今侧乡之非所以示尊严也初谥 
诸后皆系祖宗谥而真宗五后独曰庄公绰曰妇人从夫之谥真宗谥章圣而后曰庄非礼也愿更为章厯知制诰龙图阁直学士知永兴军徙 
秦州安远砦古渭州诸羌来献地公绰顾其属曰天下之大岂利区落尺寸地以为广邪却之弓箭手马多阙公绰谕诸砦户为三等凡十丁为 
社至秋成募出金帛市马马少则先后给之祀明堂迁刑部郎中召为龙图阁学士权知开封府岁余进翰林侍读学士知审刑院兼判太常寺 
初公绰在开封府宰相庞籍外属道士赵清贶受赂杖脊道死御史以公绰受籍旨左迁龙图阁学士知徐州方杖清贶时实非公绰所临顷之 
公绰亦自辨复侍读学士徙河阳留侍经筵时久不雨帝顾问何以致雨曰狱久不决即有冤者故多旱帝亲虑囚已而大雨迁右司郎中未拜 
卒赠左谏议大夫公绰通敏有才父知政时多涉干请喜名好进者趋之尝漏泄除拜以市恩时人比之窦申

　　 吕公弼

　　公弼字宝臣以父任为将作监主簿赐进士出身积迁直史馆河北转运使自宝元庆厯以来宿师备边既西北撤警而将屯如故民疲馈 
饷公弼始通御河漕粟实塞下冶铁以助经费移近边屯兵就食京东增城卒给板筑蠲冘赋及民逋数百万夷简之亡也仁宗思之问知公弼 
名识于殿柱至是益材其为擢都转运使加龙图阁直学士知瀛州入权开封府尝奏事退帝目送之谓宰相曰公弼甚似其父改同羣牧使以 
枢密直学士知渭延二州徙成都府其治尚宽人疑少威断营卒犯法当杖扞不受曰寍以剑死公弼曰杖者国法剑汝自请杖而后斩之军府 
肃然英宗罢三司蔡襄召公弼代之初公弼在羣牧时帝居藩得赐马颇劣欲易不可至是帝谓曰卿曩岁不与朕马是时固已知卿矣蔡襄王 
计诉讼不时决故多留事卿继其后将何以处之公弼顿首谢对曰襄勤于事未尝有旷失恐言之者妄耳帝以为长者拜枢密副使时言事者 
数与大臣异议去公弼谏曰谏官御史为陛下耳目执政为股肱股肱耳目必相为用然后身安而元首尊宜考言观事视其所以而进退之彗 
出营室帝忧之同列请饬边备公弼曰彗非小变陛下宜修德以应天戒臣恐患不在边也神宗立司马光劾内侍高居简帝未决公弼曰光与 
居简不两立居简内臣耳而光中执法愿陛下择其重者帝曰然则当柰何公弼曰迁居简一官而解其近职光当无争从之进枢密使议欲并 
环庆鄜延为一路公弼曰自白草西抵定远中闲相去千里若合为一路猝有缓急将何以应又欲下边臣使议之公弼曰庙堂之上不处决而 
诿边吏可乎乃止王安石知政事嗛公弼不附己白用其弟公着为御史中丞以偪之公弼不自安立上章避位不许陈升之建议卫兵年四十 
以上稍不中程者减其牢廪徙之淮西公弼以为非人情帝曰是当退为剩员者今故为优暇何所害对曰臣不敢生事邀名正恐误国耳既使 
去本土又削其廪傥二十万众皆反侧为之柰何韩绛议复肉刑公弼力陈不可帝皆为之止安石立新法公弼数言宜务安静又将疏论之从 
孙嘉问窃其稾示安石安石先白之帝不乐遂罢为观文殿学士知太原府韩绛宣抚秦晋将取罗鄂特城令河东发兵二万趣神堂新路公弼 
曰虏必设伏以待我永和关虽回远可安行无患乃由永和既而新路援兵果遇伏诏褎之麟州无井唯沙泉在城外欲拓城包之而土善陷夏 
人每围城人皆忧渴死公弼用其僚邓子乔计仿古拔轴法去其沙实以末炭墐土于其上板筑立遂包泉于中自是城坚不陷而州得以守俄 
以疾请知郑州王韶取熙河朝廷谋秦凤师帝曰公弼在河东方出师仓卒时有缓御之能宜使往乃拜宣徽南院使判秦州帝疑其不肯行公 
弼闻命即治装帝喜召之入对慰劳而遣之既赴镇羌董毡辄治书称敕公弼却之曰藩臣安得妄称敕董毡惧自是不复敢纔旬月复以疾求 
解为西太一宫使卒年六十七赠太尉谥曰惠穆

　　 吕公孺

　　公孺字稚卿以父任为奉礼郎赐进士出身判吏部南曹知泽颍庐常四州提点福建河北路刑狱入为开封府推官民鬻薪为盗所夺逐 
之遭伤尹包拯命笞盗公孺曰盗而伤主法不止笞执不从拯善其守及使三司而公孺为判官事皆咨决之判都水监未几改陕西转运使神 
宗得绥州遣使议守弃之便久未决命公孺往与郭逵议合遂存绥州常平法行公孺请以青苗免役归提刑司徙知渭州再徙郓州坐失入死 
刑责知蔡州元丰初帝召公孺慰之曰长安谋帅无以易卿命知永兴军徙河阳洛口兵千人以久役思归奋斧锸排关不得入西去河桥诸将 
请出兵掩击公孺曰此皆亡命急之变且生即乘马东去遣牙兵数人迎谕之曰汝辈诚劳苦然岂得擅还一度桥则罪不赦矣太守在此愿自 
首者止道左皆伫立以俟公孺索倡首者黥一人余复送役所语其校曰若复偃蹇者斩而后报众帖息乃自劾专命诏释之知审官东院出知 
秦州李宪以诏出兵欲尽驻原渭公孺不可与宪相论奏坐徙相州更陈杭郑瀛四州元佑初加龙图阁直学士复以为秦州固辞改秘书监迁 
刑部侍郎知开封府为政明恕幕人迁黼坐设毁其角法当徒公孺请罪数十人皆以杖免原庙亡珠系治典吏久公孺曰主者番代不一曷尝 
以珠数相授受岁时讳曰宫嫔狎至柰何颛指吏卒乎请之得释擢户部尚书以病提举醴泉观卒年七十赠右光禄大夫公孺廉俭与人寡合 
尝护曹佾丧得厚饷辞不受谈者清其节焉

　　△张士逊

