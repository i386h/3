<!-- { "loadSidebar": true } -->
者乃言台官皆与葵交书独吕御史无之宗勉始以午为贤语人曰吕伯可独立无党者嵩之得弥远人才簿心知敬午而内怨所论兵事及午 
移浙东提刑嵩之令邓咏嗾董复亨论罢中外不直嵩之提举崇禧观再移浙东提刑复为监察御史入见帝曰卿向来议论甚明切兼崇政殿 
说书嵩之不欲午之经筵欲撼之以午尝劾王瓒姻家史洽遂以瓒为右正言午即治装去帝手诏趣留之午力辞不允由是再留而议论愈不 
合迁起居郎兼史院官官至十奉大夫闲居一纪卒年七十有七累赠至华文阁学士通奉大夫子沆

　　吕沆

　　 吕沆

　　沆字叔朝以恩补将仕郎端平三年铨试第一授黄岩县主簿改知于潜县重囚逸闻沆至自归通判婺州朱君章讼争田四十有二年吴 
王府争墓二十有九年沆皆决之厯四辖六院之文思官告书拟尚书左右郎官事贾似道议行公田彗星见沆请罢公田还民及理宗崩似道 
矫诏废十七界会子行关子沆力言非便似道大怒调将作监簿久之与云台观起知兴国军未赴论仍云台观起知全州未赴与仙都官德佑 
元年三学伏阙上书讼沆屈召赴行在沆不复出卒年八十有一

　　△吴昌裔

　　吴昌裔字季永中江人蚤孤与兄泳痛自植立不逐时好得程颐张载朱熹诸书辄研绎不倦嘉定七年举进士闻汉阳守黄干得熹之学 
往从之调闽中尉利路转运使曹彦约闻其贤俾司籴场时岁饥议籴上流昌裔请发本仓所储数万而徐籴以偿从之调眉州教授眉士故尚 
苏轼学昌裔取诸经为之讲说祠周惇颐及颢颐载熹揭白鹿洞学规仿潭州释奠仪簿正祭器士习丕变制置使崔与之荐之改知华阳县修 
学宫来四方士斥羡钱二十万缗买良田备旱通判眉州摄郡事御军有纪律寻权汉州核兵籍兴社仓郡政毕举兴元帅赵彦吶议东纳武仙 
西结秦巩人莫敢言昌裔独力辨其非未几武仙败二州之民果叛端平元年入为军器监簿改将作监簿太常少卿兼吴益王府教授转对首 
陈六事其目曰天理未纯天德未健天命未敕天工未亮天职未治天讨未公凡君臣之纲兄弟之伦举世以为大戒而不敢言者皆痛陈之至 
于边臣玩令陟罚无章尤拳拳焉拜监察御史弹劾无所避时有争常州田万四千亩平江亦数百亩株逮百余人视其牍乃赵善湘之子汝櫄 
汝榟也州县不敢决昌裔连疏劾罢之冬洊雷春大雨雪昌裔草疏凡上躬缺失宫庭嬖私庙堂除授皆以为言又言将帅方命女宠私谒旧党 
之用边疆之祸皆此阴类又念蜀事阽危条四事以进实规橅审功赏访军实储帅才时有果阆州守臣逃遁而进职有知遂宁李炜父子足迹 
不至边廷而受赏偾军之赵楷弃城之朱扬祖皆不加罚又帅臣赵彦吶年老智衰其子淫刑黩货士卒不用命安癸仲耻遭枰弹经营复用欲 
起谪籍以代帅垣昌裔皆抗疏弹击又厯言三边之事且援靖康之弊痛哭言之黜为大理寺少卿屡疏引去不许会杜范再入台击参政李鸣 
复谓昌裔与范善必相为谋者数谗之以权工部侍郎出参赞四川宣府司军事人曰此李纲救太原也太原不可救特以纲主战故出之耳昌 
裔曰君命也不可不亟行慷慨幞被出关忽得疾中道病甚帝闻之授秘阁修撰改嘉兴府昌裔曰吾以疾不能归救父母上负圣恩下负此心 
若舍远就近舍危就安人其谓我何辞至四五而言者以避事论矣改赣州辞以右文殿修撰主管鸿庆宫迁浙东提刑辞改知婺州婺告旱民 
日夜望之乃不忍终辞减驺从供帐遣僚佐召邑令周行阡陌蠲粟八万一千石钱二十五万缗有奇加集英殿修撰以宝章阁待制致仕卒昌 
裔刚正庄重遇事敢言典章多所娴习初昌裔与徐清叟杜范一日并入台皆天下正士四方想闻风采人至和三谏诗以侈之然才七阅月以 
迁故莫不惋惜云后谥忠肃

　　△汪纲

　　汪纲字仲举黟县人签书枢密院勃之曾孙也以祖任入官淳熙十四年中铨试调镇江府司户参军马大同镇京口强毅自任纲言论独 
不诡随议者欲以两淮铁钱交子行于沿江廷议令大同倡率行之纲贻书曰边面行铁钱虑铜宝泄于外耳私铸盛行故钱轻而物重今若场 
务出纳不以铁钱取息坚守四色请买旧制治铸定额不求余羡重禁以戢私铸支散边戍与在军中半者无异不以铁钱准折则淮民将自便 
之何至以敝内郡邪大同始悟试湖南转运司又中纲笑曰此岂足以用世泽物耶乃刻意问学精究义理调桂阳军平阳县令县连溪峒蛮蜑 
与居纲一遇以恩信科罚之害既三十年纲下车首白诸台罢之桂阳岁贡银二万九千余两而平阳当三分之二纲谓向者银矿坌发价轻可 
勉以应今地宝巳竭市于他郡其价倍蓰力请蠲损之岁饥旁邑有曹伍者羣聚恶少入境强贷发廪众至千余挟界头牛桥二砦兵为援地盘 
踞万山闲前后令未尝一涉其境不虞纲之至也相率出迎纲巳夙具酒食令之曰汝何敢乱顺者得食乱者就诛夜宿砦中呼砦官诘责不能 
防守状皆皇恐伏地请死杖其首恶发粟赈粜民赖以安改知金坛县亲嫌更弋阳县父义知为侍御史丁父丧服除知兰溪县决擿如神岁旱 
郡倚办劝分纲谓劝分所以助义仓一切行之非所谓安富恤贫也愿假常平钱为籴本使得循环迭济又躬劝富民浚筑塘堰大兴水利饥者 
得食其力全活甚众郡守张抑及部使者列纲为一道荒政之冠以言去邑人相率投匦直其事纲力止之继知太平县擢监行在左藏西库属 
金宣宗初立遣使来告袭位议者即欲遣币纲言使名不逊当止之境上姑命左帑视例计办或且留京口总司令盱眙守臣谕之曰纪年名节 
皆犯先朝避忌岁币乃尔前主所增今既易代当复隆兴大定之旧俟此议定而后正旦生辰之使可遣迟以岁月吾择边将葺城堡简军实储 
峙糗粮使沿边屹然有不可犯之势听其自相攻击然后以全力制其后庙堂韪之提辖东西库又干办诸司审计司以选知高邮军陛辞言扬 
楚二州当各屯二万人壮其声势而以高邮为家计砦高邮三面阻水湖泽奥阻戎马所不能骋独西南一路直距天长无险可守乃去城六十 
里随地经画或浚沟堑或备设伏以扼其冲又虑湖可以入淮招水卒五千人造百艘列三砦以戒非常兴化民田滨海昔范仲淹筑堰以障舄 
卤守毛泽民置石■〈石达〉函管以疏运河水势岁久皆坏纲乃增修之部使者闻于朝增一秩提举淮东常平淮米越江有禁纲念淮民有 
警则室庐莫保岁凶则转徙无归丰年可以少苏重以苛求自分畛域岂为民父母意哉请下金陵籴三十万以通淮西之运京口籴五十万以 
通淮东之运又言两淮之积不可多升润之积不可少平江积米数百万陈陈相因久而红腐宜视其收贮近久取饷辇下百司诸军江上岁餫 
当至京者贮之京口金陵转漕两淮中都诸仓亦当广籴以补其数制置使访纲备御孰宜先纲言淮地自昔号财赋渊薮西有铁冶东富鱼稻 
足以自给淮右多山淮左多水足以自固诚能合两淮为一家兵财通融声势合一虽不假江浙之力可也祖宗盛时边郡所储足支十年庆厯 
闲中山一镇尚百八十万石今宜上法先朝令商旅入粟近塞而算清钱货于京师入粟拜爵守之以信则输者必多边储不患不丰州郡禁兵 
本非供役乃就粮外郡耳今不为战鬬用乃使之共力役缓急戍守专倚大军指日待更不安风土岂若土兵生长边地坟墓室家人自为守邪 
当精择伉壮广其尺籍悉隶御前军额分擘券给以助州郡衣粮之功大率如山阳武锋军制则边面不必抽江上之戍江上不必出禁闱之师 
生券更番劳费俱息时有献言制司广买荒田开垦以为营田纲以为荒瘠之地不难办而工力水利非久不可弃产欺官良田终不可得耗费 
公帑开垦难就曷若劝民尽耕闲田甽浍堙塞则官为之助变瘠为沃使民有余蓄晁错入粟之议本朝便籴之法在其中矣制司知其无益乃 
止淮东煮盐之利本居天下半岁久弊滋盐本日侵帑储空竭又会饷所复盐钞旧制弗许商人预供贴钞钱盐司坐是窘不能支纲抉擿隐伏 
凡虚额无实诡为出内飞走移易事制曲防课乃更羡纲约己率下辞台郡之互馈独增场官奉以养其廉擢户部员外郎总领淮东军马财赋 
纲核名实警稽慢区画处分饷事赖以不乏移疾乞闲得直秘阁知婺州改提点浙东刑狱皆屡辞不得请虑囚至婺有奴挟刃欲残其主不遇 
而杀其子■〈瞒，言代目〉谰妄牵连径出斩之释衢囚之冤者合盗锺百一非共盗尉觊赏躐甲制司纲谓治盗虽尚严岂得锻炼傅会以 
成其罪于是得减死祷雨龙瑞宫有物蜿蜒朱色盘旋坛上者三日纲曰吾欲雨而巳毋为异以或众言未竟雷雨大至岁以大熟进直焕章阁 
知绍兴府主管浙东安抚司公事兼提点刑狱访民瘼罢行尤切萧山有古运河西通钱塘东达台明沙涨三十余里舟行则胶乃开浚八千余 
丈复创闸江口使泥淤弗得入河水不得泄于涂则尽甃以达城闉十里创一庐名曰施水主以道流于是舟车水陆不问昼夜暑寒竟行利涉 
欢欣忘勚属邑诸县濒海而诸暨十六乡濒湖荡泺灌溉之利甚博势家巨室率私植埂岸围以成田湖流既东水不得去雨稍多则溢入邑居 
田闾寖荡濒海藉塘为固堤岸易圯咸卤害稼岁损动数十万亩蠲租亦万计以纲言诏提举常平司发田围奇援巧请一切峻却而湖田始复 
郡备缗钱三万专备修筑而海田始固纲谓是邦控临水道密拱都畿而军籍单弱乃招水军刺义手教习甚专不令他役创营千余闲宽整坚 
密增置甲兵威声赫然兼权司农卿寻直龙图阁因任理宗即位诏为右文殿修撰加集英殿修撰复因任又加宝谟阁待制宝庆三年大水纲 
发粟三万八千余缗钱五万赈之蠲租六万余石捐瘠顿苏无异常岁越有经总制窠名四十一万其中二十五万则绍兴以来虚额也前后帅 
惧负殿以修奉攒宫之资伪增焉纲谓负殿之责小罔上之罪大摭其实以闻诏免九万五千缗而宿弊因是着明也绍定元年召赴行在纲入 
见言臣下先利之心过于徇义为身之计过于谋国偷情退缩奔竞贪黩相与为欺宜有以转移之帝曰闻卿治行甚美越中民力如何对曰去 
岁水潦诸暨为甚今岁幸中熟十年之闲于里晏平皆朝廷威德所及臣何力之有权户部侍郎越数月上章致仕特畀二秩守户部侍郎仍赐 
金带卒纲学有本原多闻博记遇事立决公庭如水卑官下吏一言中理慨然从之为文尤长于论事援据古今辨博雄劲服用不喜奢丽供帐 
车乘虽敝不更

　　△陈宓

　　陈宓字师复丞相俊卿之子少尝及登朱熹之门熹器异之长从黄干游以父任历泉州南安盐税知安溪县嘉定七年入监进奏院时无 
敢慷慨尽言者宓上封事言宫闱仪刑有未正朝廷权柄有所分政令刑赏多所舛逆奏入丞相史弥远不乐而中宫庆寿三牙献遗至是为之 
罢却寻迁军器监簿九年转对言人主之德贵乎明大臣之心贵乎公台谏之言贵乎直指陈敝事视前疏尤剀切焉宓遂请罢归在告日擢太 
府丞不拜出知南康军至官岁大祲奏蠲其赋十之九会流民羣集宓就役之筑江堤而给其食时造白鹿洞与诸生讨论改知南剑州时大旱 
疫蠲逋赋十数万且弛新输三之一躬率僚吏持钱粟药饵户给之创延平书院悉仿白鹿洞之规知漳州未行闻宁宗崩呜咽累日亡何请致 
