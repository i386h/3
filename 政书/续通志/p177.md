<!-- { "loadSidebar": true } -->
　　太宗文德顺圣长孙皇后河南洛阳人父晟仕隋为右 【新书作左今考隋书晟传改从旧书】 骁卫将军后喜图传视古善恶以自鉴 
矜尚礼法晟兄炽为周通道馆学士尝闻太穆劝抚突厥女心志之每语晟曰此明睿人必有奇子不可不图昏故晟以归太宗后归寍舅高士 
廉妾见大马高二丈立后舍外惧而占之遇坤之泰卜者曰坤顺承天载物无疆马地类也之泰是天地交而万物通也女处尊位履中而居顺 
后妃象也时隐太子衅阅已构后孝事高祖谨承诸妃消释嫌猜及帝授甲宫中后亲慰勉士皆感奋寻为皇太子妃太宗即位立为皇后性约 
素服御取给则止益观书虽容栉不少废与帝言或及天下事辞曰牝鸡司晨家之穷也乎帝固要之讫不对 【谨按通鉴辑览　　御批长 
孙后读书循理恭顺节俭固定为贤而辞议政一节识见卓越视汉明德尤远过之然以太宗英明岂不知牝鸡之意何必与后议赏罚哉】 兄 
无忌于帝本布衣交以佐命元功出入卧内帝将引以辅政后固不可乘间曰妾托体紫宫尊贵已极不愿私亲更据权于朝汉之吕霍可以为 
诫帝不听竟用无忌为尚书仆射后密谕令牢让帝不获已改授无忌开府仪同三司后意乃怿异母兄安业无行当父丧时后及无忌并幼逐 
还外家后贵未尝以介意擢位将军后与李孝常 【旧书作刘德裕】 等谋反将诛后叩头曰安业罪死无赦然向遇妾不以慈外间知之今 
论如法人必谓妾释憾于兄无乃为帝累乎遂得减流越嶲后所生长乐公主帝特钟爱及将出降敕所司资送倍于长公主 【谨按通鉴辑 
览　　御批汉明封诸皇子皆令半楚淮阳向曾着论若太宗资送公主乃欲倍长公主较汉明之矫枉过正实为不及远矣】 魏征引汉明帝 
封皇子事切谏帝以告后后叹曰尝闻陛下重魏征未知其故今闻其谏能以义制人主之情可谓正直社稷之臣矣忠言逆耳利于行有国家 
者纳之则俗寍杜之则政乱愿陛下详之因请遣中使赍帛五百匹诣征宅赐之 【按后劝帝纳魏征谏事新书不载今从旧书增辑】 太子 
承干乳媪请增东宫什器后曰太子患无德与名器何请为从幸九成宫 【按新书柴绍急变一事旧书不载考吴缜纠缪云帝纪及柴绍传 
并未尝有急变事疑其无之今据删】 染疾危惙太子欲请大赦并度人入道冀蒙福助后曰死生有命非人力所支若修福可延吾不为恶使 
善无效我尚何求且赦令国大事佛老异方教耳皆帝所不为岂宜以我乱天下法太子不敢奏以告房玄龄玄龄以闻帝嗟叹而羣臣请遂赦 
帝既许因后固争止及大渐与帝诀时玄龄小谴就第后曰玄龄久事陛下预奇计秘谋非大故愿勿置也妾家以恩泽进无德而禄易以取祸 
无属枢柄以外戚奉朝请足矣妾死不可以厚葬愿因山为垄无起坟无用棺椁器以瓦木约费送终是妾不见忘也又请帝纳忠容谏勿受谗 
省游畋作役死无恨崩年三十六后尝采古妇人事着女则十篇又为论斥汉之马后不能检抑外家使与政事乃戒其车马之侈此谓开本源 
恤末事且诫守者曰此吾以自检故书无条理勿令至尊见之及崩宫司以闻帝为之恸示近臣曰后此书可用垂后我岂不达天命而割情乎 
顾内失吾良佐哀不可已谥曰文德葬昭陵因九嵕山以成后志帝自着表序始末揭陵左上元中益谥文德顺圣皇后

　　△徐贤妃

　　徐贤妃名惠湖州长城人生五月能言四岁通论语毛诗八岁自晓属文父孝德尝试使拟离骚为小山篇曰仰幽岩而流盼抚桂枝以凝 
想将千龄兮此遇荃何为兮独往孝德大惊知不可掩于是所论著盛传太宗闻之召为才人手未尝释卷而辞致赡蔚又无淹思帝益礼顾擢 
孝德水部员外郎惠再迁充容贞观末数调兵讨定四夷稍稍治宫室百姓劳怨惠上疏极谏且言东戍辽海西讨昆邱士马罢秏漕饟漂没捐 
有尽之农趋无穷之壑又言翠微玉华等宫虽因山藉水无筑构之苦而工力和僦不谓无烦又言伎巧为丧国斧斤珠玉为荡心酖毒侈丽纤 
美不可不遏志骄于业泰体逸于时安词意剀切反复数百言帝善而优赐之帝崩哀慕成疾不肯进药曰帝遇我厚得先狗马侍园寝吾志也 
复为诗连珠以见意永徽元年卒年二十四赠贤妃陪葬昭陵石室惠之弟齐耼齐耼子坚皆以学闻女弟为高宗婕妤亦有文藻世以拟汉班 
氏

　　△高宗废后王氏 【萧良娣】

　　高宗废后王氏并州祁人魏尚书左仆射思政之孙从祖母同安长公主以后婉淑白太宗以为晋王妃王居东宫妃亦进册擢父仁佑陈 
州刺史帝即位立为皇后仁佑以特进封魏国公母柳本国夫人仁佑卒赠司空初萧良娣有宠而武才人于贞观末以先帝宫人召为昭仪俄 
与后良娣争宠更相毁短而昭仪诡险即诬后与母挟媚道蛊上帝信之解魏国夫人门籍罢后舅柳奭中书令李义府等阴佐昭仪以偏言怒 
帝遂下诏废后良娣皆为庶人囚宫中后母兄良娣宗族悉流岭南许敬宗又讦奏仁佑无他功以宫掖故超列三事今庶人谋乱宗社罪宜夷 
宗仁佑应斲棺陛下不穷其诛家止流窜仁佑不宜引庇荫宥逆子孙有诏尽夺仁佑官爵帝忽念后闲行至囚所见门禁锢严进饮食窦中恻 
然伤之呼曰皇后良娣无恙乎今安在二人同辞曰妾等以罪弃为婢安得尊称耶流泪呜咽又曰陛下幸念畴日使妾死更生复见日月乞署 
此为回心院帝曰朕即有处置武后知之促诏杖二人百剔其手足反接投酿瓮中曰令二妪骨醉数日死殊其尸初诏旨到后再拜曰陛下万 
年昭仪承恩死吾分也至良娣骂曰武氏狐媚飜覆至此我后为猫使武后为鼠吾当扼其喉以报后闻诏六宫毋畜猫武氏频见二人被发沥 
血为厉恶之以巫祝解谢即徙蓬莱宫厉复见故多驻东都

　　△则天武皇后

　　则天顺圣皇后武氏并州文水人父士彟见外戚传文德皇后崩久之太宗闻士彟女美召为才人方十四母杨恸泣与诀后独自如曰见 
天子庸知非福何儿女悲乎母韪其意止泣既见帝赐号武媚及帝崩与嫔御皆为比丘尼高宗为太子时入侍悦之王皇后久无子萧淑妃方 
幸后阴不悦它日帝过佛庐才人见且泣帝感动后廉知状引纳后宫以挠妃宠才人有权数诡变不穷始下辞降体事后后喜数誉于帝故进 
为昭仪一旦顾幸在萧右寖与后不协后性简重不曲事上下而母柳见内人尚宫无浮礼故昭仪伺后所薄必款结之得赐予尽以分遗由是 
后及妃所为必得得辄以闻然未有以中也昭仪生女后就弄之而去昭仪潜毙儿衾下伺帝至阳为欢言发衾视儿死矣惊问左右皆曰后适 
来昭仪即悲涕帝不能察怒曰后杀吾女往与妃相谗媢今又尔邪由是昭仪得入其訾后无以自解帝始有废后意久之昭仪乃诬后与母厌 
胜帝挟前憾实其言将遂废之长孙无忌褚遂良韩瑗来济濒死固争帝犹豫而中书舍人李义府卫尉卿许敬宗素险侧狙势即表请昭仪为 
后帝意决下诏废后诏李绩于志寍奉玺绶进昭仪为皇后命羣臣及四夷酋长朝后肃义门内外命妇入谒朝皇后自此始后见宗庙再赠士 
彟至司徒爵周国公谥忠孝配食高祖庙母杨再封代国夫人家食魏千户后乃制外戚诫献诸朝解释讥噪于是逐无忌遂良踵死徙所宠煽 
赫然后城寓深痛柔屈不耻以就大事帝谓能奉己故扳公议立之已得志即盗威福施施无惮避帝亦懦昏举动钳勒使不得专久稍不平麟 
德初后召方士郭行真入禁中为蛊祝宦人王伏胜发之帝怒西台侍郎上官仪指言后专恣失海内望不可承宗庙与帝意合乃趣使草诏废 
之左右驰告后遽从帝自诉帝羞缩待之如初 【谨按通鉴辑览　　御批密策废后此何等事岂有左右之奔告尚不能禁而可与图成者 
高宗羞缩受制庸懦不夫至此又岂特失臣之讥所能罄其恶哉】 犹意其恚且曰是皆上官仪教我后讽许敬宗构仪杀之初元舅大臣怫旨 
不阅岁屠覆道路目语及仪见诛则政归房帷天子拱手矣羣臣朝四方奏章皆曰二圣每视朝殿中垂帘帝与后偶坐生杀赏罚惟所命当其 
忍断虽甚爱不少隐也帝晚益病风不支天下事一付后后乃更为太平文治事大集诸儒内禁殿譔定列女传臣轨百寮新诫乐书等大抵千 
余篇因令学士密裁可奏议分宰相权始士彟娶相里氏生子元庆元爽又娶杨氏生三女伯嫁贺兰越石早寡封韩国夫人仲即后季嫁郭孝 
慎前死杨以后故宠日盛徙封荣国始兄子惟良怀运与元庆等遇杨及后礼薄后衔不置及是元庆为宗正少卿元爽少府少监惟良司卫少 
卿怀运淄州剌史它日夫人置酒酣谓惟良曰若等记畴日事乎今谓何对曰幸以功臣子位朝廷晚缘戚属进忧而不荣也夫人怒讽后伪为 
退让请惟良等外迁无示天下私繇是惟良为始州刺史元庆龙州元爽濠州俄坐事死振州元庆至州忧死韩国出入禁中一女国姝帝皆宠 
之韩国卒女封魏国夫人欲以备嫔职难于后未决后内忌甚会封泰山惟良怀运以岳牧来集从还京师后毒杀魏国归罪惟良等尽杀之以 
韩国子敏之奉士彟祀初魏国卒敏之入吊帝为恸敏之哭不对后曰儿疑我恶之俄贬死杨氏徙酇卫二国咸亨元年卒追封鲁国谥忠烈诏 
文武九品以上及五等亲与外命妇赴吊以王礼葬咸阳给班剑葆仗鼓吹时天下旱后伪表避位不许俄又赠士彟太尉兼太子太师太原郡 
王鲁国忠烈夫人为妃上元元年进号天后建言十二事一劝农桑薄赋徭二给复三辅地三息兵以道德化天下四南北中尚禁浮巧五省费 
力役六广言路七杜谗口八王公以降皆习老子九父在为母服齐衰三年十上元前勋官巳给告身者无追核十一京官八品以上益廪入十 
二百官任事久材高位下者得进阶申滞帝皆下诏畧施行之萧妃女义阳宣城公主幽掖庭几四十不嫁太子弘言于帝后怒酖杀弘帝将下 
诏逊位于后宰相郝处俊固谏乃止后欲外示宽裕刧人心使归己即奏言今羣臣纳半俸百姓计口钱以赡边兵恐四方妄商虚实请罢之诏 
可仪凤三年羣臣蕃夷长朝后于光顺门即并州建太原郡王庙帝头眩不能视侍医张文仲秦鸣鵀曰风上逆砭头血可愈后内幸帝殆得自 
专怒曰是可斩帝体寍刺血处邪医顿首请命帝曰医议疾乌可罪且吾眩不可堪听为之医一再刺帝曰吾目明矣言未毕后帘中再拜谢曰 
天赐我师身负缯宝以赐帝崩中宗即位天后称皇太后嗣圣元年太后废帝为庐陵王自临朝以睿宗即帝位后坐武成殿帝率羣臣上号册 
越三日太后临轩命礼部尚书摄太尉武承嗣太常卿摄司空王德贞册嗣皇帝自是太后常御紫宸殿施惨紫帐临朝追赠五世以下祖考妣 
置园邑守户时睿宗虽立实因之而诸武擅命于是柳州司马李敬业等疾太后胁逐天子乃募兵谷欲迎庐陵王起兵三月而败传首东都始 
武承嗣请太后立七庙中书令裴炎沮止及敬业之兴下炎狱杀之并杀左威卫大将军程务挺太后方怫恚一日召羣臣廷让曰朕于天下无 
负若等知之乎羣臣唯唯太后曰朕辅先帝踰三十年忧劳天下爵位富贵朕所与也天下安佚朕所养也先帝弃羣臣以社稷为托朕不敢爱 
身而知爱人今为戎首者皆将相何见负之遽且受遣老臣伉扈难制有若裴炎乎世将种能合亡命若徐敬业乎宿将善战若程务挺乎彼皆 
