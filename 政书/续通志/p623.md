<!-- { "loadSidebar": true } -->
怒取田兴为留后兴以怀谏归第而杀士则等十余人季安既葬乃送怀谏京师授右监门卫将军绪弟缙字云长贞元十年入朝授左骁卫将 
军封扶风郡公元和中拜夏绥银节度使始开元时置宥州扼寇路久而废缙复城之王师伐蔡缙上橐驼牛马助军吐蕃寇丰州缙设伏邀其 
归俘斩过当入为左卫大将军李听代之听劾缙盗没军粮四万斛强取羌人羊马故吐蕃得乘隙贬卫王傅俄而吐蕃又攻盐州贬房州司马 
长庆初终左领军卫将军弟华太常少卿尚永乐新都二公主田氏自承嗣至怀谏四世凡四十九年

　　△史宪诚

　　史宪诚其先奚也内徙灵武为建康人三世署魏博将宪诚始以趫敢从父军田宏正讨李师道将先锋兵四千济河拔城栅师踵进乘胜 
傅郓堞师道传首以功兼御史中丞长庆二年田布之自杀也军乱宪诚为中军兵马使颇言河朔旧事以摇众众乃逼还府擅总军务穆宗以 
朱克融王廷凑方盗幽镇未有以制即以节度使授之宪诚外詑王命而阴结幽镇以自固时李■〈宀介〉方乱私与交通数助请旄节城马 
头具舟黎阳示将济师者会天子遣司门郎中韦文恪宣慰宪诚见使者礼倨言慢俄闻斩■〈宀介〉更恭谨谓文恪曰我本奚如狗也唯知 
识主虽日加棰不忍离其谲狯类此进检校司空与李全略婚太和中其子同捷反潜以粮资之文宗申约使者相望因进同中书门下平章事 
宪诚使大将侦事京师作谩言自大宰相韦处厚折其诈遣去宪诚惧出兵从王师讨之复遣大将丌志沼率师二万攻德州时王廷凑援同捷 
阴诱志沼以利志沼反屯永济兵锐甚宪诚告急诏义武李听进讨于是志沼与廷凑合兵劫贝州为听所败奔廷凑沧景平宪诚不自安请纳 
地进检校司徒兼侍中徙河中封千乘郡公以李听代初宪诚将以族行惧魏军之留问策于弟宪忠宪忠教分相卫请置帅因以弱魏复请诏 
听引军声图志沼而假道清河帝从之宪诚因欲倚听公去魏及听次清河魏人惊宪忠曰彼假道取贼吾军无负朝廷何惧为乃稍安然魏素 
聚兵清河听至悉出其甲将入魏魏军闻之惧明日进甲而出听按军馆陶不进众谓宪诚卖己曰绐我以沽恩耶夜攻杀之并监军史良佐推 
何进滔为帅以请诏赠宪诚太尉实太和三年宪诚起凡七年死

　　△何进滔

　　何进滔灵武人世为本军校少客魏事田宏正从讨王承宗李师道以功兼侍御史宪诚死军中传謼曰得何公事之军安矣进滔令曰公 
等既迫我当听吾令众唯唯乃斩杀前使及监军者素服临哭将吏皆入吊诏拜留后俄授节度使居魏十余年民安之累进检校司徒同中书 
门下平章事开成五年死赠太傅谥曰定子重顺袭武宗诏河阳李执方沧州刘纳谕朝京师或割地自效不听命时帝新即位重起兵乃授福 
王绾节度大使以重顺副赐名宏敬帝讨刘稹加东面招讨使宏敬倚稹相唇齿无深入意诏称其事母孝在军久宜亟战亦自如及王宰踰干 
河攻泽州命宏敬掎角塞山东道不奉诏王元逵克邢州攻上党宏敬不得已乃出师未几宰统陈许兵假道收磁州宏敬惧乃进战拔平恩诏 
检校尚书左仆射泽潞平加同中书门下平章事懿宗初兼中书令封楚国公咸通七年死赠太师子全皞袭明年拜节度使平庞勋以功迁检 
校司空同中书门下平章事母丧请纳节行丧诏不许全皞年少好杀小罪鲜纵贳人人危惧后军中相传朘减粮帛众遂叛推韩君雄总军事 
而杀全皞实咸通十一年诏赠太保自进滔至全皞凡三世四十二年懿宗更以普王为大使擢君雄留后君雄魏州人俄进副大使三迁检校 
司空僖宗即位进同中书门下平章事赐名允中死年六十一赠太尉子简袭留后俄授节度使累进检校太尉同中书门下平章事封魏郡王 
帝在蜀天下乱简恃强完欲拓地攻河阳及郓语在诸葛爽朱宣传 【按原文多与爽宣两传复今从史家互见例】 简败于新乡乐彦祯以 
一军先还简奔归疽发背死彦祯代之再世凡十二年

　　乐彦祯

　　 乐彦祯

　　彦祯者亦魏人简时历博州刺史下河阳有功迁澶州魏人立之诏检校工部尚书领留后进节度使累加检校尚书左仆射同中书门下 
平章事彦祯喜儒术引公乘亿李山甫皆在幕府嗣襄王熅之乱彦祯使山甫往见镇州王镕欲合幽邢沧诸镇同盟拒贼镕厚谢卒不克彦祯 
见王室微颇骄大城魏周八十里一月毕人怨其残子从训凶悖劫王铎取其家魏人不直又聚亡命五百人号子将出入卧内军中藉藉恶之 
从训惧奔近县彦祯即以为六州指挥使相州刺史辇兵械泉布迹接于道军中益贰彦祯常梦解佩带履而行既寤曰神告我下将有背乎巳 
而军乱囚彦祯迫为桑门寻杀之推大将赵文■〈王弁〉总留后从训求救于朱全忠全忠为起师次内黄从训自相以军三万传城文■〈 
王弁〉不敢出众惧杀之更推罗宏信出战从训败裒余众壁洹水宏信遣将程公佐击斩之实文德元年彦祯起凡七年

　　△罗宏信

　　罗宏信字德孚魏州贵乡人善骑射貌雄伟为裨将主马牧魏有巫告宏信曰白头老人使谢君君当有是地宏信曰神欲危我耶文■〈 
王弁〉死众曰孰愿主吾军者宏信辄曰神命我矣众环视以为宜遂立之诏知留后再迁节度使加检校司空同中书门下平章事豫章郡公 
朱全忠讨黄巢饷粟三万斛马二百秦宗权乱复诏宏信以粟二万斛助军检校工部尚书雷邺来责粟宏信素胁于牙军擅杀邺全忠以檄谯 
让宏信不敢报大顺初全忠攻太原来假粮马又议屯邢洺假道相卫宏信不纳全忠使丁会庞师古葛从周霍存等引万骑渡河宏信壁内黄 
凡五战皆败乃厚币求和全忠方图河北欲结纳宏信乃还兵全忠攻兖郓朱宣求援于克用遣李存信救之屯莘其下侵魏刍牧宏信不平克 
用欲合镇定兵营河曲搤魏滑路宏信驰告全忠请禁游舸绝往来久之魏人不至全忠疑其绐自将至滑宏信来告曰魏人未动者正欲缓图 
之全忠遂屯曹太原将李瑭救宣复壁莘宏信厌其暴而瑭沟垒自固全忠遣使谓曰晋人志并河朔师还为公忧之宏信乃攻破瑭克用怒以 
兵掠魏博全忠以葛从周助宏信大破之禽其子落落宏信杀之克用侵魏不巳大战白龙潭宏信败追薄魏门而还宏信乃乞师全忠全忠遣 
将壁洹水救魏克用游兵剽相魏民死十九宏信告亟全忠复遣葛从周将兵追蹑拔洺州执刺史邢行恭复攻邢马师素自拔走遂围磁州袁 
奉韬自杀不五日取三州自是克用兵不出始全忠亟讨兖郓惧宏信贰故岁时赂遗良厚宏信每有馈答全忠引其使北面拜受兄事之宏信 
以为厚己故推心焉累进检校太师守侍中徙临清郡王光化元年死年六十三赠太师追封北平王谥曰庄肃子绍威事具五代史 【按新 
唐书有绍威传考绍威入梁事甚繁伙应从其所终之代此从删】

　　钦定续通志卷二百七十六

　　●钦定续通志卷二百七十七

　　列传

　　唐 【七十七】

　　○唐七十七　藩镇镇冀

　　李宝臣【惟岳　惟诚　惟简】　　王武俊【士真　承宗】　　王廷凑【元逵　绍鼎绍懿　景崇】

　　李宝臣
　　王武俊
　　王廷凑

　　△李宝臣

　　李宝臣字为辅本范阳内属奚也善骑射范阳将张锁高畜为假子冒其姓名忠志为卢龙府果毅常觇虏阴山追骑及射六人尽殪从安 
禄山入朝留为射生子弟出入禁中禄山反遁归更为禄山假子使将骁骑十八人 【按旧书作八千人兵数多寡悬殊考通鉴禄山遣何千 
年高邈将奚骑二十人劫杨光翙盖实十八人与千年邈为二十人也且劫质出人不觉无庸多兵新书为当】 劫太原尹杨光翙挟以出追兵 
万余不敢逼又督精甲军土门以扼井陉事安庆绪为恒州刺史九节度师围相州忠志惧归命肃宗即授故官封密云郡公史思明渡河忠志 
复叛勒兵三万固守贼将辛万宝屯恒州相掎角思明死忠志不肯事朝义使裨将王武俊杀万宝挈恒赵深定易五州以献雍王东讨开土门 
纳王师助攻莫州朝义平擢礼部尚书封赵国公名其军曰成德即拜节度使赐铁券姓名遂有恒定易赵深冀六州地 【按旧书有后又得 
沧州语考沧乃田承嗣地下文宝臣与滔讨承嗣首攻沧州不应先属宝臣新书得之】 马五千步卒五万财用丰衍益招来亡命雄冠山东与 
薛嵩田承嗣李正己梁崇义姻相为表里始宝臣与正己素为承嗣所易其弟宝正承嗣壻也往依魏与承嗣子维击球马骇触维死承嗣怒囚 
之以告宝臣宝臣谢教不谨进杖欲使示责承嗣遂鞭杀之由是交恶乃与正己共劾承嗣可讨状代宗欲其自相图即诏宝臣与朱滔及太原 
兵攻其北正己与滑亳河阳江淮兵攻其南师会枣强椎牛飨军宝臣厚赐士而正已颇觳军怨望正已惧变即引去滔宝臣攻沧州未下击宗 
城残之承嗣弟廷琳方守贝州遣高嵩岩将兵三千戍宗城宝臣使张孝忠攻破之斩嵩岩逸所执将四十余人会王武俊执贼大将卢子期遂 
降洺瀛当是时河南诸将败田悦于陈留正己取德州欲颇穷讨承嗣惧乃甘言绐正己正己止屯诸军莫敢进于是天子遣中人马希倩劳宝 
臣宝臣归以百缣使者恚抵诸道宝臣顾左右愧甚诸将已休独武俊佩刀立戺下语之故武俊计曰赵兵有功尚尔使贼平天子幅纸召置京 
师一匹夫耳养魏以为资上策也宝臣曰赵魏有衅何从而可对曰势同患均转寇雠为父子欬唾闲耳朱滔屯沧州请禽送魏可取信宝臣然 
之先是承嗣知宝臣少长范阳心常欲得之乃勒石若谶者瘗之境教望气者云有王气宝臣掘得之文曰二帝同功势万全将田作伴入幽燕 
谓宝臣与正己为二帝而阴使客说曰公与滔共攻沧州即有功利归天子诚能赦承嗣罪请奉沧州入诸赵愿取范阳以报公以骑前驱承嗣 
以步卒从此万全势也宝臣喜得沧州又语与谶会遂阴交承嗣图幽州承嗣陈兵出次以自验宝臣谬谓滔使曰吾闻朱公貌若神愿绘而观 
滔即图示之宝臣置图射堂大会诸将熟视曰信神人也密选精卒二千夜驰三百里欲劫滔戒曰取貌如射堂者时二军不相虞忽闻变滔大 
骇战瓦桥败衣佗服得脱禽类滔者以归承嗣承嗣知衅成还军入堡使人谢宝臣曰河内方有警未暇从公石谶吾戏为耳宝臣惭而还俄进 
封陇西郡王又拜同中书门下平章事德宗立拜司空宝臣晚节尤猜忌自顾子惟岳暗弱恐下不服即杀骨鲠将辛忠义卢俶许崇俊张南容 
张彭老等二十余人众乃携宝臣既贮异志引妖人作谶兆为丹书灵芝朱草斋别室筑坛置银盘金匜玉斝猥曰内产甘露神酒刻玉印告其 
下曰天瑞自至众莫敢辨者妖人复言当有玉印自天下海内不战而定宝臣大悦厚赉金帛既而畏事露且诛诈曰公饮甘露液可与天神接 
密寘堇于液宝臣饮已即瘖三日死年六十四惟岳悉诛杀妖人时建中二年也遗表请以惟岳领军贻书执政诿家事归节于朝诏赠太傅

　　李惟岳 【李惟诚　李惟简】

　　 李惟岳 【李惟诚　李惟简】

　　惟岳少为行军司马恒州刺史宝臣死军中推为留后求袭父位帝不许以张孝忠代之田悦为请不听遂与悦李正己谋拒命府小史胡 
