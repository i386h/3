<!-- { "loadSidebar": true } -->
昔建言之嫌勃然诘讽致应辰不安其官复假他事以罢之是非大公至正之道以致有实非买自应辰家之疑案葢孝宗既不能处之以光明 
正大故不免左袒应辰者为疑似之言也】 淳熙三年卒应辰接物温逊遇事特立不回流落岭峤十有七年桧死始还朝刚方正直敢言不避 
少从吕居仁胡安国游张栻吕祖谦深器许之尝释克巳之私如用兵克敌易惩忿窒欲书刚制于酒惩窒刚制皆克胜义好贤乐善出于天性 
尤笃友爱尝以先畴逊其兄衢虽无屋可居不顾也子达继登进士第仕至吏部尚书端明殿学士

　　△王十朋

　　王十朋字龟龄温州乐清人资颖悟及长有文行聚徒梅溪受业者以百数入太学主司异其文秦桧死帝亲策士谕考官曰对策中有陈 
朝政切直者并寘上列十朋以权为对大略曰揽权者非欲衡石程书如秦皇传餐听政如隋文强明自任不任宰相如唐德宗精于吏事以察 
为明如唐宣宗葢欲陛下惩既往而戒未然威福一出于上而巳尝有铺翠之禁而以翠羽为首饰者自若是岂法令不可禁乎抑宫中服澣濯 
之化衣不曳地之风未形于外乎法之至公者莫如选士名器之至重者莫如科第往岁权臣子孙门客类窃巍科有司以国家名器为媚权臣 
之具而欲得人可乎愿陛下正身以为本任贤以为助博采兼听以收其效帝嘉其经学淹通议论醇正遂擢为第一学者争传诵其策以拟古 
晁董帝用其言严销金铺翠之令取交址所贡翠物焚之谓十朋乃朕亲擢授绍兴府签判裁决如神吏奸不行时以四科求士府帅王师心谓 
十朋身兼四者独以应诏召为秘书郎兼建王府小学教授先是教授入讲堂居宾位十朋不可皇孙特加礼而位教授中坐金将渝盟十朋轮 
对言御敌莫急于用人今有天资忠义材兼文武可为将相者有长于用兵士卒乐为之用可为大帅者或投闲置散或老于藩郡愿起而用之 
以寝敌谋以图恢复葢指张浚刘锜也又言今权虽归于陛下政复出于多门是一桧死百桧生也杨存中以三衙而交结北司以盗大权汉之 
祸起于恭显王氏相为终始唐之祸起于北军藩镇相为表里今以管军位三公利源皆入其门阴结诸将相为党援枢密本兵之地立班甘居 
其后子弟亲戚布满清要台谏论列委曲庇护风宪独不行于管军之门何以为国至若清资加于哙伍高爵滥于医门诸军承受威福自恣甚 
于唐之监军皇城逻卒旁午察事甚于周之监谤将帅剥下赂上结怨三军道路捕人为卒结怨百姓皆非治世事帝嘉纳戢逻卒罢诸军承受 
更定枢密管军班次解杨存中兵权时十朋与冯方胡宪查钥李浩相继论事太学生为五贤诗述其事除著作郎三十一年正月风雷雨雪交 
作十朋以为阳不胜阴之验遗陈康伯书冀以春秋灾异之说力陈于上崇阳抑阴以弭天变迁大宗正丞亟请祠归金侵边起刘锜为江淮浙 
西制置使张浚帅金陵悉如其言孝宗受禅起知严州召拜司封郎中累迁国子司业言今居位者往往职之不举宜有以革之人主有大职三 
任贤纳谏赏罚是也帝嘉之除起居舍人升侍讲权除侍御史每见帝必陈恢复之计及将北伐上疏曰天子之孝莫大于光祖宗安社稷靖康 
之祸亘古未有陛下英武慨然志在兴复窃闻每对羣臣奏事则曰当如剏业时又曰当以马上治之又曰其事当俟恢复后为之比因宣召语 
及陵寝圣容恻然曰四十年矣陛下之心真夏少康殷高宗周宣王汉光武之心奈何大臣不能仰副圣心愿戒在位者去附和之私心赞国家 
之大计则中兴日月可冀矣因论史浩八罪曰怀奸误国植党盗权忌言蔽贤欺君讪上帝为出浩知绍兴府十朋再疏绍兴密迩行都浩尝为 
属吏奸赃彰闻亦何颜复见其吏民遂改与祠史正志与浩族异拜浩而父事之十朋论正志倾险奸邪观时求进宜黜之以正典刑林安宅出 
入史浩龙大渊门盗弄威福至是诈病求致仕十朋并疏其罪皆罢去张浚出师复灵壁虹县归附者万计又复宿州十朋奏王师以吊民为主 
先之以招纳不获巳而战伐随之乞以此指戒浚金将既降宜速加爵赏以劝来者帝皆嘉纳会李显忠邵宏渊不协王师失律张浚上表自劾 
主和者乘此倡异议十朋上疏言臣素不识浚闻其誓不与敌俱生心实慕之前因轮对言金必败盟乞用浚陛下嗣位命督师江淮今浚遣将 
取二县一月三捷皆服陛下任浚之难及王师一不利横议蠭起臣谓今日之师为祖宗陵寝为二帝复雠为二百年境土非前代好大生事者 
比益当内修俟时而动陛下恢复志立固不以一衄为羣议所摇然异论纷纷浚既待罪臣其可尚居风宪之职乞赐窜殛因言臣闻近日欲遣 
龙大渊抚谕淮南信否帝曰无之又言闻欲以杨存中充御营使帝嘿然改除吏部侍郎力辞出知饶州饶并湖盗出没其闲闻十朋至一夕遁 
去丞相洪适请故学基益其圃十朋曰先圣所居十朋何敢予人移知夔州饶民乞留不得至断其桥乃以车从闲道去众葺断桥以王公名之 
移知湖州召对刘珙请留之帝曰朕岂不知王十朋顾湖州被水非十朋莫能镇抚至郡户部责虚逋三十四万命吏持券往辨不听即请祠去 
起知泉州十朋前在湖割奉钱剏贡闱又为泉建之尤宏壮凡历四郡布上恩恤民隐士之贤者诣门以礼致之朔望会诸生学宫讲经询政僚 
属闲有不善反复告戒俾之自新民输租俾自槩量闻者相告宿逋亦愿偿讼至庭温词晓以理义多退听者所至人绘而祠之饶久旱入境雨 
至湖积霖入境即霁凡祷必应东宫建除太子詹事力辞诏州郡礼致遂力疾造朝以足疾不能趋诏给扶减拜谒东宫太子以其旧学待遇有 
加又诏免朝参赐袭衣金带疾革累章告老以龙图阁学士致仕命下而卒年六十绍熙三年 【按宋史本传作绍兴三年误今改正】 谥曰 
忠文十朋事亲孝友爱二弟郊恩先奏其名没而二子犹布衣书室扁曰不欺每以诸葛亮颜真卿寇准范仲淹韩琦唐介自比子闻诗闻礼皆 
笃学自立闻诗知光州提点江东刑狱闻礼知常州江东转运判官为治能守家法人亦思慕之

　　△吴芾

　　吴芾字明可台州仙居人举进士第迁秘书正字与秦桧有旧至是桧巳专政芾退然如未尝识公坐旅进揖而退桧疑之风言者论罢通 
判处婺越三郡知处州处旧苦丁绢重芾损之以新丁补其额何溥荐芾材中御史除监察御史时金将败盟芾劝高宗专务修德痛自悔咎令 
羣臣陈阙失求合于天地无愧乎祖宗则人心悦服天亦助顺矣帝韪其言迁殿中侍御史两淮战不利廷臣争陈退避计芾言今日之事有进 
无退既而海陵被弒上疏劝亲征车驾至建康芾请遂驻跸以系中原之望高宗纳其说会有密启还东者下侍从台谏议芾言今欲控带襄汉 
引输湖广则临安不如建康便经理淮甸应接梁宋则临安不如建康近议者徒悦一时扈从思归之人非为国计又言去岁两淮诸城望风奔 
溃无一城能拒守者此秦桧壅塞言路挫折士气之余毒也能反其道则士气日振而见危授命者有人矣知婺州孝宗初即位陛辞陈裴垍对 
唐宪宗为治先正其心以为临御之初出治大原无越于此帝嘉纳至郡劝民义役金华长仙乡民十有一家自以甲乙第其产相次执役几二 
十年芾更其乡曰循理里曰信义以褎异之知绍兴府会稽赋重而折色尤甚芾以攒宫在奏免支移折变鉴湖久废会岁大饥出常平米募饥 
民浚治权刑部侍郎迁给事中改吏部侍郎以敷文阁直学士知临安府内侍家僮殴伤酒家保芾捕治之徇于市权豪侧目执政议以芾使金 
复除吏部侍郎且议以龙大渊为副芾曰是可与言行事者邪语闻得罢不行下迁礼部侍郎力求去提举太平兴国宫时芾与陈俊卿俱以刚 
直见忌未几俊卿亦引去中书舍人阎安中为孝宗言一臣之去非国之福起知太平州移知隆兴府芾前后守六郡各因其俗为宽猛吏莫容 
奸民怀惠利再奉祠屡告老以龙图阁直学士致仕卒年八十尝曰视官物当如巳物视公事当如私事与其得罪于百姓寍得罪于上官立朝 
不偶晚退闲者十有四年自号湖山居士

　　△陈良翰

　　陈良翰字邦彦台州临海人蚤孤事母孝中绍兴五年进士第知温州瑞安县俗号强梗吏治尚严良翰独抚以宽催租不下文符但揭示 
之民竞乐输听讼咸得其情或问何术良翰曰第公此心如虚堂悬镜耳殿中侍御史吴芾荐为检法官迁监察御史孝宗初元金主新立求和 
而中原旧人多求归诏问何以处此良翰言议和复纳降皆非是必定计自治而和不和任之乃可张浚军淮泗以规进取而议者争献防江策 
良翰言当固藩篱专委任今舍淮防江却地夺便朝廷过听使督府不得专阃外事误矣除右正言金再移书求故疆良翰言中原皆吾故土况 
唐邓淮泗又金渝盟后以兵取之安得以故疆为言汤思退主遣小使卢仲贤李栻良翰言仲贤轻儇无耻栻自北来难信又言庙堂督府论议 
不同边奏上闻皆阳唯诺而阴沮败之万一失事机督府安得独任其责帝称善朝廷遣史正志至建康与张浚议事乖牾良翰劾之帝曰正志 
亦无罪良翰言陛下使浚守淮则任浚为重一郎官为轻且正志居中浚必为去就帝悟出正志为福建漕运杨存中为御营使总殿前军良翰 
言存中久擅兵柄太上皇罢之奈何复假使名宜慎履霜之戒疏三上存中竟罢李栻不敢涉淮良翰奏夺其官仲贤至汴辄许金人以疆土岁 
币而还帝大怒下仲贤吏欲诛之宰相叩头恳请得免复遣王之望龙大渊良翰言前遣使巳辱命大臣不悔前失不谓秦桧复见今日且金要 
我罢四郡屯兵以归之是不折一兵而坐收四千里要害之地决不可许若岁币则俟得陵寝然后与庶犹有名今议未决而之望遂行恐其辱 
国不止于仲贤愿先驰一介往俟议决行未晚也诏侍从台谏议多是良翰遂以胡昉杨由义为审议官与敌议四郡不合困辱而归思退尚执 
前论正言尹穑附思退以撼督府良翰为左司谏疏论思退奸邪误国宜早罢黜张浚精忠老谋不宜以小人言摇之孝宗曰思退前议固失然 
朕爱其警敏冀可效卿其置之若魏公则今日孰出其右朕岂容有此意纵有之亦岂不谋卿等此殆言者有异意卿为朕谕之良翰顿首谢曰 
陛下言及此天下幸甚宰相纵无全才寍取朴实犹缓急可倚赖思退庸狡小黠大痴将误国且警敏二字恐非明主卜相之法既退以上语谕 
同列穑勃然变色明日亦请对遂罢良翰言职两淮既撤备金大入孝宗始深悔太学生数百人伏阙乞召用良翰胡铨王十朋而斩思退等思 
退由是始败良翰累迁兵部侍郎除右谏议大夫奏以蜀汉之师下关陕以荆襄趋韩魏江淮捣青徐此今日大计四川既命大臣而荆淮未有 
任责者亦当择重臣临之帝称善进给事中大将成闵冒请真俸有司坐获谴合门玉抃矫诏遣妄人谢显出境显既抵罪置闵与抃不问良翰 
皆驳议请正典刑遂改礼部侍郎不拜以敷文阁待制提举江州太平兴国宫召为太子詹事既见帝属以调护之责一日召对选德殿出手书 
唐太宗与魏征论仁德功利之说俾极陈今日所未至者良翰上疏畧曰仁德治之本功利治之效务本而效自至今承天意结民心任贤能退 
小人择将帅收军情择监司吏久任皆行之有未至诚能革此八弊则仁德无累功利自致矣诏兼侍讲未几以疾告老除敷文阁直学士提举 
