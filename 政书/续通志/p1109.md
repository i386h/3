<!-- { "loadSidebar": true } -->
陕西提刑司举揆刚直明断狱无冤滞禁戢家人百姓莫识其面积石洮二州旧寇皆遁商旅得通于是进官一阶仍诏褎谕明昌四年坐尝私 
誉永蹈免死除名未几起为同知崇义军节度使事以战功迁西北路副招讨复以战功升西南路招讨使兼天德军节度使复出御边尝转战 
出塞七百里至齐呼勒图而还诏褎谕迁一官仍许其子安贞尚邢国长公主揆沿徼筑垒穿堑连亘九百里营栅相望烽候相应人得恣田牧 
北边遂宁召拜参知政事改授中都路额特赫格们世袭明安进拜尚书右丞寻出经略边事还拜平章政事封济国公泰和五年宋人渝盟以 
揆为河南宣抚使揆至汴搜练将士军声大振时谍者言宋增戍本虞他盗而宋三省枢密移牒又皆以镌点边臣为辞 【按金史本纪载金 
罢宣抚是系为宋所欺本传乃云宋人服罪而罢司未得其实今据增辑】 于是罢宣抚司召揆还六年宋人复数路来侵取泗州及灵壁围寿 
春命揆为右副元帅以讨之揆至军前分遣将士御敌复取临淮蕲县而符雕寿春之围亦解去帝再遣使持诏褎谕赐赉甚厚宋人既退帝欲 
进讨乃召揆赴阙宴于庆和殿特收其次子宁寿为奉御密授以成算俾还军十月 【按章宗本纪泰和六年十月庚戍平章政事布萨揆总 
诸道军南伐考宋元通鉴及完颜纲穆延萨克萨传皆同此误作十一月今据改】 揆总大军南伐分兵为九路进揆以行省兵三万出颍寿至 
淮宋人拒水南揆密遣人测淮水惟八迭滩可涉即遣鄂屯骧扬兵下蔡声言欲渡宋师何汝砺姚公佐悉锐师屯花靥以备揆乃遣右翼都统 
完颜萨布先锋都统纳喇邦烈潜渡八迭驻南岸揆麾大军直压其阵敌皆溃走遂进夺颍口下安豊军攻合肥取滁州尽获其军实帝遣使谕 
之曰前得卿奏我军屡捷度彼之计乞和为上如使奉表称臣岁增贡币缚送贼魁还所俘掠一如所谕亦可罢兵既而宋帅邱崈果奏奏书乞 
和揆谕而遣之复进军围和州敌以骑万五千驻六合揆侦知之即以右翼掩击斩首八千级进屯瓦梁河以控真扬诸路乃整列军骑沿江上 
下毕张旗帜于是江表震恐宋真州兵数万保河桥复遣统军赫舍哩子仁往攻之分军涉浅潜出敌后敌见之大惊不战而溃斩首二万余级 
生擒其骁将刘侹常思敬萧从德莫子容遂下真州宋复遣陈璧告和揆以乞辞未诚徒欲缓师却之宋人乃决巨胜成公雷塘渚积水以为阻 
尽焚其庐舍储积过江遁去揆以方春池湿不可久留遂振旅而还次下蔡遇疾七年二月卒谥武肃揆体刚内和与物无忤临民有惠政其为 
将也军门镇静赏罚必行与士卒同甘苦人乐为用所至皆因粮于敌无馈运之劳故为一代名将

　　△乌凌阿晖

　　乌凌阿晖本名摩啰欢明德皇后兄天眷初充护卫以捕宗盘商隽功授忠勇校尉累除布沙堪羣牧使谨畜牧不事游宴孳产蕃息进秩 
改特门羣牧使世宗即位除中都兵马都指挥使将遣使于宋以晖尝私用官钱五百贯乃数其罪而罢之遣高忠建往迁都点检兼侍卫亲军 
副都指挥使卒以第三子天锡世袭纳琳河明安亲管穆昆

　　△富察鼎寿

　　富察鼎寿本名和尚上京和硕河人钦怀皇后父沈厚有明鉴通契丹汉字长于吏事尚熙宗女郑国公主累官器物局使大定二年加驸 
马都尉出为蠡州刺史浚州防御使有惠政厯泰宁横海军节度使入为左右宣徽使授中都路温图珲山明安和硕穆丹世袭穆昆改河闲尹 
号令必行豪右屏迹有宗室居河闲侵削居民奏徙其族平州郡内大治卒于官明昌三年赠太尉越国公鼎寿既世连姻戚女为皇后长子希 
卜苏凡三尚定国景国道国公主宠遇如此未尝以富贵骄人当时以为外戚之冠

　　△图克坦思忠

　　图克坦思忠字良弼本名宁庆曾祖萨布尚景祖女从太祖伐辽战殁于临潢之浑河父赛音尚熙宗妹为吉尔丹羣牧使斡罕扰北边与 
战死之赠金吾卫上将军思忠赋性宽厚通敏有才颇通经史世宗在潜邸抚养之年十二从在济南与姻戚公子出游有醉人腰弓矢策马突 
过诸公子怒欲鞭之思忠曰醉人昏昧可足责其人行数十步忽执弓矢思忠恐欲伤人驰夺其弓弛而还之事闻嘉有识量由是常使侍侧尚 
皇第二女唐国公主世宗即位从至中都军国庶事补益良多大定元年拜殿前左卫将军右驸马都尉卒赠骠骑上将军仍授其子铎武功将 
军世袭中都路浑图珲穆昆 【按此下原有图克坦绎乌凌阿复二传绎尚熙宗女渖国公主仕终宁海军节度使复尚世宗女宛国公主仕 
终绛阳郡节度使并无事迹足录今删】

　　△乌库哩元忠

　　乌库哩元忠本名额哩页其先上京特卜库人父额琳尚太祖女毕国公主元忠幼秀异世宗在潜邸以长安妻之后封鲁国大长公主从 
海陵南伐世宗即位太保昂遣元忠朝于行在授定远大将军擢符实郎逾之曰朕初即位亲密无如汝者侍从宿卫宜戒不虞迁殿前左卫将 
军从世宗猎帝欲射虎元忠谏止之转左右副都点检坐家奴结揽民税免官大定十一年复旧职明年升都点检迁知大兴府事有僧犯法吏 
捕寘狱皇姑梁国大长公主属使释之元忠不听世宗嘉之秩满授吏部尚书以其子谊尚显宗长女嶭国公主十八年 【按谊传尚主在二 
十一年此载在十八年以前又谊传作广平郡王加封邺国长公主今谊传巳删附本传之末而识其互异于此】 擢御史大夫授萨巴山世袭 
穆昆以左丞相赫舍哩良弼荐拜平章政事封任国公进右丞相策论进士之科设元忠赞成之世宗将幸会宁元忠谏不听出知真定府寻复 
相位世宗欲甓上京城元忠曰此邦遭正隆军兴百姓凋敝陛下休养二十余年尚未完复况士性疏恶甓之恐难经久风雨摧坏岁岁缮完民 
将益困矣驾东幸久未还元忠奏曰銮舆驻此巳阅岁仓储日少市买渐贵禁卫暨诸局署多逃者有司捕寘诸法恐伤陛下仁爱世宗嘉纳之 
寻出为北京留守移知河闲改知彰州府卒元忠素贵性粗豪而内深忌又所至不能戢奴仆世以此为訾云子谊累官御史大夫至宁初以谋 
逆伏诛

　　△唐古贡

　　唐古贡本名达格太傅阿里子尚世宗第四女吴国公主授驸马都尉累迁兵吏礼三部尚书会大理卿阙左丞张汝弼举西京副留守杨 
子益法律详明帝曰子益虽明法而用心不正岂可任之以分别天下是非大理须用公正人右丞钮祜禄噶达尔举贡可任遂以命之大定二 
十八年拜枢密副使章宗立为御史大夫会生日宴客犯夜禁解职寻复枢密副使进枢密使封莘国公改封萧再上表乞退优诏许之泰和二 
年卒 【按此下原有乌凌阿琳传无事实足录今删】

　　△图克坦公弼

　　图克坦公弼本名锡林河北东路算卓和明安人父富均努尚熙宗女终武定军节度使公弼尚世宗女息国公主为器物局直长转副使 
章宗秋山射虎虎怒突而前侍卫皆避去公弼不动虎亦随毙诏责侍卫而慰谕公弼除滨州刺史累迁知大名府事时伐宋军兴有司督逋租 
及牛头税甚急公弼奏军士从戎民亦疲敝可缓征以纾民从之大安初知大兴府事谳武清盗疑其有冤已而果获真盗岁余拜参知政事至 
宁初拜平章政事封定国公贞佑初进拜右丞相罢知河中府厯定国军节度使同判大睦亲府事兴定五年卒谥恪愿

　　△图克坦铭

　　图克坦铭字国本赐名重泰祖贞别有传父特进泾国公 【按图克坦贞三子多博和慎思实都尔固章宗时俱赠镇国上将军铭为贞 
之孙而传但载其父为特进泾国公亦系封爵未详何人之子】 铭性重默寡言粗通经史事母尽孝大定末充奉御明昌中累官兵部郎中改 
右卫将军出为永定军节度使移河东北路按察使转运使大安三年改知大名府就升河北东西大名路安抚使大名荐饥重困铭乞大出交 
钞以振之崇庆初移知正定府复充河北东西大名路宣抚使至宁元年九月奉迎宣宗于彰德府拜尚书右丞出为北京留守以路阻不能赴 
贞佑二年卒

　　△图克坦肆喜

　　图克坦肆喜哀宗皇后弟天兴二年正月辛酉夜 【按天兴二年史文误作正大九年辛酉误作丁酉下文丙寅丁卯误作壬寅癸卯按 
正大九年哀宗尚未幸归德何缘有迎两宫之事是年正月丙午朔以干支推之月中并无丁酉日本纪载崔立之变在戊辰日此处作癸酉之 
明日俱误今并据本纪改】 与内侍马福惠至自归德时河朔失利京城犹未知二人被旨迎两宫入奏二相及乌克逊纳绅谏不可行肆喜作 
色曰我奉制旨迎两宫有敢言不行者当以别敕从事矣二相不复敢言行议遂决丙寅夜两宫骑而出至陈留见城外火起疑有兵驰还丁卯 
入京顿肆喜家少顷还宫明日崔立变肆喜珠喜塔克实布塔克实布之父耀珠肆喜妻完颜氏以忠孝军九十七骑夺门而出至归德帝惊问 
两宫何如二人奏京城军变不及入宫帝曰汝父汝妻独得出耶下狱斩于市

　　钦定续通志卷五百六

　　●钦定续通志卷五百七　外戚传七

　　外戚传

　　元

　　○元

　　（臣）等谨按元史无外戚传后妃表仅载其氏多不详所自出无可征信今考列传中如托音色辰从太祖有功约以世世生男尚公主 
生女为皇后故一代元后鸿吉哩氏为多他如台哈布哈布图缫勒噶和琳等皆椒房懿戚传有明文至布页赫虽非后族然子孙世为公主抑 
亦帝室姻娅当以类附今汇集为一卷移附类传以符郑志体例云

　　托音色辰　　布图【缫勒噶和琳】　　　　布页赫【奇尔　济苏】　　台哈布哈

　　托音色辰
　　布图
　　布页赫
　　台哈布哈

　　△托音色辰

　　托音色辰姓布斯格尔鸿吉哩氏世居朔漠本名托音从太祖起兵有功赐名托音色辰女布尔特格勒律太祖光献翼圣皇后 【按元 
秘史太祖九岁时烈祖挈之同往其舅氏处求婚途遇托音色辰托音色辰以梦得吉兆遂请妻以女烈祖以从马为聘比归而烈祖卒于越九 
年太祖寻至其家成礼焉】 子阿禅从太祖征伐凡三十二战皆有功赐号国舅阿禅诺延封河西王 【按孟琪蒙古备录元初功臣以穆呼 
哩为首次则阿禅封尚书令传失载】 有旨鸿吉哩氏生女世以为后生男世尚公主又赐所俘获军民仍授万户以领之阿禅卒追封济宁王 
谥忠武 【公主表称阿禅为鲁忠武王】 子旺泌授万户尚睿宗女伊苏布哈公主旺沁卒弟纳沁尚太祖孙女色彻肯公主 【按传失载 
今据公主表增】 袭万户奉旨伐宋攻钓鱼山从世祖南涉淮甸又率兵平山东济兖单等州中统二年与诸王北伐以其子噶海托欢额埒春 
等十人自从与额埒布格之党伯尔克巴尔斯等战追北至伯尔克图复战自旦及夕斩首万级及卒子额埒春袭万户尚鄂勒哲公主公主薨 
继尚囊嘉特辛公主至元十四年卒无子弟特穆尔袭万户二十四年纳颜叛从帝亲征以功封济宁郡王二十五年诸王哈坦多罗千叛与诸 
王率兵讨之歼其众帝赐名阿齐图诺延以旌其功寻卒子二人长曰多阿克巴拉次曰僧格巴拉皆幼以其弟曼济台袭万户亦尚囊嘉特章 
