<!-- { "loadSidebar": true } -->
使兼提举成都等路茶事并提举陕西等路买马自熙丰以来始即熙秦戎黎等州置场买马而川茶通于永兴四路故成都府秦州皆有榷茶 
司至是关陕既失迨请合为一司名都大提举茶马司以省冗费从之踰年诏迨以每岁收支之数驿奏迨乃考其本末具奏条析绍兴四五七 
等年所收钱物暨所支关各若干万余缗云自来遇岁计有阙即添支钱引补助见今泛料太多引价顿落缘此未曾添印兼岁收钱物内有上 
供进奉等窠名若干系四川岁入旧额其劝谕激赏等项窠名钱物若干系军兴后来岁入所增比旧额巳过倍其取于民可谓重矣臣尝考刘 
晏传是时天下岁入缗钱管榷居其半今四川榷盐榷酒一岁所入过于晏所榷巳多诸窠名钱亦三倍其数彼以赡中原之军而有余今以赡 
川陕一军而不足又如折估及正色米一项止以绍兴六年朝廷取会官兵数计之官员之数比军兵之数约计六分之一军兵请给钱比官员 
请给不及十分之一即是冗滥在官员不在军兵也计司虽知冗滥力不能裁节之虽是宽剩亦未敢除减此朝廷不可不知也蜀人所苦甚者 
籴买般运也葢籴买不科敷则不能集事苟科敷则不能无扰般运事稍缓则船户独受其弊急税户皆被其害欲省漕运莫如屯田汉中之地 
约收二十五万余石若将一半充不系水运去处岁计米一半对减川路籴买般发岁计米亦可少宽民力兼臣巳委官于兴元洋州就籴夏麦 
五十万石岷州欲就籴二十万石兼用营田所收一半之数十二万石三项共计五十七万石每年水运应付阆利州以东计米五十八万石若 
得此三项可尽数免川路籴买般运此乃恤民之实惠守边之良策也降诏奖谕以与吴玠不合与祠九年金人归我三京命迨为京畿都转运 
使孟庾时为权东京留守潜通北使迨察其隐微庾不能平讼于朝且使人告迨以兵至恐之迨不为动降圣节庾失于行礼为迨所持庾自劾 
迨因此求罢去乃落职与祠归而庾以京师降于金人迨寻复龙图阁待制知洪州十六年以疾丐祠十八年卒

　　△赵开

　　赵开字应祥普州安居人登元符三年进士第大观二年权辟廱正用举者改秩即尽室如京师买田尉氏与四方贤俊游因诇知天下利 
病所当罢行者慨然有通变捄弊之志宣和初除礼制局校正检阅官数月局罢出知鄢陵县七年除讲议司检详官开善心计自检详罢除成 
都路转运判官遂奏罢宣和所增上供认额纲布十万疋减绵州下户支移利州水脚钱十分之三又减蒲江六井所增盐额列其次第谓之鼠 
尾帐揭示乡户岁时所当输折科等实数俾人人具晓乡胥不得隐匿窜寄尝言财利之源当出于一祖宗朝天下财计尽归三司诸道利源各 
归漕计故官省事理无牵掣窒碍之患因指陈榷茶买马五害大略谓黎州买马嘉佑岁额纔二千一百余自置司榷茶岁额四千且获马兵踰 
千人犹不足用多费衣粮为一害嘉佑以银绢博马价皆有定今长吏旁缘为奸不时归货以空券给夷人夷人怨恨必生边患为二害初置司 
榷茶借本钱于转运司五十二万缗于常平司二十余万缗自熙寍至今几六十年旧所借不偿一文而岁借乃准初数为三害榷茶之初预俵 
茶户本钱寻于数外更增和买或遂抑预俵钱充和买茶户坐是破产而官买岁增茶日滥杂官茶既不堪食则私贩公行刑不能禁为四害承 
平时蜀茶之入秦者十八九犹患积压难售今关陇悉遭焚荡仍拘旧额竟何所用茶兵官吏坐縻衣粮未免科配州县为五害请依嘉佑故事 
尽罢榷茶仍令转运司买马即五害并去而边患不生如谓榷茶未可遽罢亦宜并归转运司痛减额以苏茶户轻立价以惠茶商如此则私贩 
必衰盗贼消弭本钱既常在而息钱自足朝廷是其言即擢开都大提举川陕茶马事使推行之时建炎二年于是大更茶马之法官买官卖茶 
并罢参酌政和二年东京都茶务所剙并条约印给茶引使茶商执引与茶户自相贸易改成都旧买卖茶场为合同场买引所就场置茶市交 
易者必由市引与茶必相随茶户十或十五共为一保并籍定茶铺姓名互察影带贩鬻者凡买茶引每一斤春为钱七十夏五十旧所输市例 
头子钱并依旧茶所过每一斤征一钱住征一钱五分其合同场监官除验引称茶封记发放外无得干预茶商茶户交易事旧制买马及三千 
匹者转一官此但以所买数推赏往往有一任转数官者开奏请推赏必以马到京实收数为格或死于道黜降有差比及四年冬茶引收息至 
一百七十余万缗买马踰二万匹张浚宣抚川蜀素知开善理财即承制以开兼宣抚处置使司随军转运使专领四川财赋开见浚曰蜀之民 
力尽矣锱铢不可加独榷货稍存赢余而贪猾认为己有互相隐匿惟不恤怨詈断而敢行庶可救一时之急浚锐意兴复委任不疑于是大变 
酒法自成都始先罢公使卖供给酒即旧扑买坊场所置隔槽设官主之曲与酿具官悉自买听酿户各以米赴官场自酿凡一石米输三千 【 
按宋史食货志作斛输钱三十】 并头子杂用等二十二其酿之多寡惟钱是视不限数也明年遂徧四路行其法又于秦州置钱引务兴州鼓 
铸铜钱官买银绢听民以钱引或铜钱买之凡民钱当入官者并听用引折纳官支出亦如之民私用引为市于一千并五百上许从便增高其 
直惟不得减削法既流通民以为便初钱引两科通行纔二百五十万有奇至是添印至四千一百九十余万人亦不厌其多价亦不削宣司获 
伪引三十万盗五十人浚欲从有司议当以死开白浚曰相君误矣使伪引加宣抚使印其上即为真黜其徒使治币是相君一日获三十万之 
钱而起五十人之死也浚称善悉如开言最后又变盐法置合同场盐市与茶法大抵相类盐引每一斤纳钱二十五土产税及增添等共纳九 
钱四分所过每斤征钱七分住征一钱五分若以钱引输提勘钱共六十 【按宋史食货志作别输提勘钱六十六】 初变榷法怨詈四起至 
是开复议更盐法言者遂奏其不便诏以其章示浚浚不为变时浚荷重寄治兵秦州经营两河旬犒月赏期得士死力费用不赀尽取办于开 
开悉知虑于食货算无遗策虽支费不可计而赢资若有余吴玠为四川宣抚副使专治战守于财计盈虚未尝问惟一切以军期趣办与开异 
趣数以饷馈不继诉于朝开亦自劾老惫丐去朝廷未许乃特置四川安抚制置大使命席益为之益前执政诏位宣抚司上开复与席益不和 
抗疏乞将旧未宣抚司年计应副军期不许他司分擘支用又指陈宣抚司截都漕运司钱就果阆籴米非是又言应副吴玠军须绍兴四年总 
为钱一千九百五十五万七千余缗五年视四年又增四百二十万五千余缗蜀今公私俱困无所取给乞许以茶马司奏计诣阙下尽所欲言 
朝廷既知开与玠及席益有隙乃诏开赴行在以李迨代之会疾作不行提举江州太平观七年复右文殿修撰都大主管川陕茶马开己病累 
疏丐去诏从所乞提举太平观十一年卒

　　钦定续通志卷三百七十七

　　●钦定续通志卷三百七十八　列传一百七十八

　　列传

　　宋 【八十二】

　　邓肃　　　　李邴　　　　滕康　　张守　　　　富直柔　　　冯康国　　常同　　　　张致远　　　薛徽言　　陈渊　 
　　　魏矼　　　　潘良贵　　吕本中

　　○宋八十二

　　邓肃
　　李邴
　　滕康
　　张守
　　富直柔
　　冯康国
　　常同
　　张致远
　　薛徽言
　　陈渊
　　魏矼
　　潘良贵
　　吕本中

　　△邓肃

　　邓肃字志宏南剑沙县人少警敏能文美风仪善谈论李纲见而奇之时东南贡花石纲肃作诗言守令搜求扰民用事者见之屏出太学 
钦宗嗣位召对便殿补承务郎授鸿胪寺簿被命诣金营留五十日而还张邦昌僭位肃义不屈奔赴南京擢左正言先是金人索帛一千万肃 
在其营密觇均与将士之数大约不过八万八至是为上言之且言金人不足畏但其信赏必罚不假文字故人各用命朝廷则不然有同时立 
功而功又相等者或巳转数官或尚为布衣轻重上下只在吏手赏既不明谁肯自劝欲望专立功赏一司使凡立功者得以自陈若功状巳明 
而赏不行或功同而赏有轻重先后者并寘之法帝从之朝臣受伪命者众肃请分三等定罪乞委留守司按籍考之耿南仲得祠禄归其子延 
禧为郡守肃劾南仲父子同恶沮渡河之战遏勤王之兵今日割三镇明日截两河及陛下欲进援京城又为南仲父子所沮误国如此乞正典 
刑南仲尝荐肃于钦宗肃言之不恤上嘉其直赐五品服范讷留守东京肃言讷出师两河望风先遁语人曰留守之说有四战守降走而巳战 
无卒守无粮不降则走奔军之将岂宜与此讷遂罢内侍陈良弼肩舆至横门外开封买入内女童肃连章论之时官吏多托故而去肃建议削 
其仕版而取其禄以给禁卫若夫先假指挥径徙江湖者乞追付有司以正其罪因入对言外夷之巧在文书简简故速中国之患在文书烦烦 
故迟太祖太宗之时法严而令速事简而官清未尝旁搜曲引以稽赏罚故能以十万精兵混一六合若今日献一策明日献一言烦冗琐碎惟 
恐不备此文书所以益烦而政事所以益缓也今兵戈未息岂可揖逊进退尚循无事之时欲乞限以旬日期于必至庶几法严事简赏罚之权 
不至濡滞肃在谏垣遇事感激不三月凡抗二十疏言皆切至上多采纳会李纲罢肃奏曰纲学虽正而术疏谋虽深而机浅固不足以副圣意 
惟陛下尝顾臣曰李纲真以身徇国者今日罢之而责词甚严此臣所以有疑也且两河百姓无所适从纲措置不一月闲民兵稍集今纲既去 
两河之民将如何哉伪楚之臣纷纷在朝李纲先乞逐逆臣邦昌然后叛党稍能正罪今纲既去叛臣将如何哉执政怒肃罢归居家绍兴二年 
避寇福唐以疾卒

　　△李邴

　　李邴字汉老济州任城县人 【按宋名臣言行别录作巨野人】 中崇寍五年进士第累官为起居舍人试中书舍人北方用兵酬功第 
赏日数十百邴辞命无留难除给事中同修国史兼直学士院迁翰林学士尝与禁中曲宴徽宗命赋诗高丽使入贡传录以归未几坐言者罢 
提举南京鸿庆宫钦宗即位除徽猷阁待制知越州久之再落职提举西京嵩山崇福宫高宗即位复徽猷阁待制 【按宋名臣言行别录作 
复右文殿修撰】 踰岁召为兵部侍郎兼直学士院苗傅刘正彦迫上逊位上顾邴草诏邴请得御札而后敢朱胜非请降诏赦邴就都堂草之 
除翰林学士初邴见苗傅面谕以逆顺祸福之理且密劝殿帅王元俾以禁旅击贼元唯唯不能用即诣政事堂白朱胜非适正彦及其党王世 
修在焉又以大义责之人为之危邴不顾也时御史中丞郑瑴又抗疏言睿圣皇帝不当改号于是邴瑴为端明殿学士同签书枢密院事邴与 
张守分草百官章奏三奏三答及太后手诏与复辟赦文一日而具拜尚书右丞改参知政事寻为资政殿学士权知行台三省枢密院事以与 
吕颐浩论不合乞罢遂以本职提举杭州洞霄宫未阅月起知平江府会兄邺失守越州坐累落职明年引赦复之又升资政殿学士绍兴五年 
