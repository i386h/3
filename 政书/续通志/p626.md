<!-- { "loadSidebar": true } -->
于是滔武俊官属共议古有列国连衡共抗秦今公等在此李大夫在郓请如七国并建号用天子正朔且师在外无名岂长为叛臣宜择日定 
约顺人心不如盟者共伐之滔以禄山思明皆起燕恶其名以冀尧所都因号冀武俊号赵悦号魏纳号齐建中三年冬十月庚申为坛魏西祀 
天各僭为王皆三让就位滔为盟主称孤武俊悦及纳称寡人 【按新唐书有云气土高之应此乃乱贼造作附会以相矜煽无足称道今删 
】 居室皆曰殿妻曰妃子为国公下皆称臣谓殿下上书曰笺所下曰令置左右内史视丞相内史令监视侍中中书令东西侍郎视门下中书 
东曹给事西曹舍人视给事中中书舍人司议大夫视谏议大夫六官省视尚书东西曹仆射视左右仆射御史台曰执宪置大夫至监察御史 
驱使要藉官曰承令左右将军曰虎牙豹略军使曰鹰扬龙骧滔改幽州为范阳府以子为留后称元帅刘怦为留守柳良器李子千左右内史 
滔兄琼瑰陆庆东西曹仆射杨霁马实寇瞻杨荣国司文司武司礼司刑侍郎李士真樊播执宪大夫中丞聘处士张遂王道为司谏燧遣李晟 
将兵至易定率张茂昭攻涿莫以绝滔援明年围青苑滔将郑景济固守滔使马实将兵万人与武俊拒燧自以兵万余救清苑绝晟粮道至定 
州晟不知夜引兵还滔疑有伏不敢逼遽保瀛州而孝忠晟合兵千人城莱水滔骁将乌萨戒袭杀城卒数百晟不出景济望滔军立帜为应滔 
进军薄晟营晟战不利城中兵亦出晟大败奔易州茂昭走满城滔己破晟回屯河间不进武俊使宋端趣让滔怒曰孤亟战且病就医药而王 
巳复云云孤南救魏弃兄背君如脱屣王必相疑亦听所为端还武俊谓实曰寡人望王速来指踪决胜负复何恶王异日并天下寡人得六七 
城为节度足矣实还具道所以然武俊亦遣谢滔滔悦亦报谢然武俊内衔之与田悦潜谋绝滔及泚反燧等皆班师武俊实亦还悦武俊遣使 
至河间贺泚即位武俊诡请实共攻康日知于赵州谋覆其军不克实归武俊厚赠遗泚遣人密召滔使趋洛阳滔发书西向再拜移檄诸道曰 
今发突骑四十万走洛阳与皇帝会上阳宫使王郅说悦连和俱西滔素强调敛武俊等不能堪又令各以兵五千从攻洛欲僭称帝乘舆法从 
及赦令皆具初回纥以女妻奚王大历末奚乱杀王女逃归道平卢滔以锦绣张道待其至请为婚女悦许焉遣修壻礼于回纥回纥喜报以名 
马重宝及僭相王与武俊悦纳纳四金钥于回纥曰四国愿听命可汗谨上金钥启闭出纳唯命至是乞师焉回纥以二千骑从而武俊亦先乞 
师断怀光饷路未至而王师还回纥过幽州滔使啖其酋达干曰若能同度河而南玉帛子女不赀计可得也达干许诺约曰五十里舍以须悦 
军滔兵五万车千乘骑二万士私属万余虏兵三千马橐它倍之过武俊境武俊盛劳之然悦巳用武俊谋不肯出储峙于野以待滔至贝州悦 
刺史邢曹俊上谒即归闭城守滔疑之次永济武俊阴遣客反间滔曰悦有憾须公南以兵断公归路宜少备滔怒入永济执悦吏掠讯不得杀 
之使回纥大掠南及澶卫系执老幼无遗者悦大恐阖城自保滔遣将杨布略定馆陶屯平恩置官吏滔整军北还使马实屯冠氏闻悦死遂攻 
魏州围贝州于是武俊李抱真合击滔滔急召实至贝州步马乏顿明日辄约战实请休士三日蔡雄达干等畏武俊坚壁难图请战杨布曰大 
王将取东都逢小敌即怯何以长驱天下术士尹少伯亦言必胜既战为二军所乘大败大将朱良佑李进皆被执滔奔入德州杀少伯雄布俄 
而京师平滔已败不能军走还幽州上书待罪诏武俊抱真开示大信若诚心审固者当与更始初滔以刘怦忠力使留守及败疑图己彷徨不 
敢入怦闻其至搜兵缮铠夹道陈二十里迎谒望滔哭滔遂入府气沮索日邑邑被病政事悉委怦贞元元年死年四十二赠司徒

　　△刘怦

　　刘怦幽州昌平人少为范阳裨将以亲老疾辄去职李怀仙檄召不应朱滔时积功至雄武军使垦田节用以辨治称稍迁涿州刺史滔讨 
田承嗣表知府事和裕得众心李宝臣以兵劫滔于瓦桥滔走宝臣乘胜欲袭幽州怦设方略勒兵完守宝臣不敢谋擢御史中丞滔败归终不 
贰益治兵人嘉怦忠于所奉及滔死军中尽推怦乃总军事俄诏为节度副大使彭城郡公居镇纔二月死年五十九赠兵部尚书谥曰恭

　　刘济
　　刘总

　　 刘济

　　子济游学京师第进士历莫州刺史怦病诏济假州事及怦死嗣节度累迁检校尚书右仆射同中书门下平章事奚数侵迁击走之穷追 
千余里至青都山斩首二万级及掠檀蓟北鄙济率军会室韦破之王承宗叛济合诸将曰天子知我怨赵必命我伐之赵且大备我奈何裨将 
谭忠欲激济伐承宗疾言曰天子不使我伐赵赵亦不备燕济怒系之使视赵果不设备数日诏书许济无出师济释忠谢而问之忠曰昭义卢 
从史外亲燕内实忌之外绝赵内实与之此为赵画曰燕倚赵自固虽甚怒必不残赵故不足虞也赵既不备燕从史则告天子曰燕赵宿怨也 
今赵见伐而不备燕是燕反与赵此以知天子不使君伐赵赵亦不备燕济曰计安出曰今天子诛承宗而燕无一卒济易水者正使潞水卖恩 
于赵贩忠于上是君贮忠谊心而染私赵之名卒不见德于赵恶声徒嘈嘈于天下济然之以兵七万先诸军斩首数千级又拔饶阳屯瀛州进 
攻安平久不拔济命次子总以兵八千先登日中拔其城会赦承宗进中书令济之出留长子绲假副使总为行营都知兵马使济病甚总与左 
右张玘成国宝及帐内亲近谋使人诈从京师来曰朝廷以公前屯瀛州逗遛诏副大使代节度明日复使人曰诏节至太原矣又使人走呼曰 
过代矣举军惊济愤怒不知所为诛主兵大将数十人及素与绲善者亟追绲以玘兄皋代留事济自朝至中昃不食渴索酏浆总使吏唐宏实 
寘毒济饮而死年五十四绲至涿州总矫济命杀之乃发丧赠太师谥曰庄武

　　 刘总

　　总性阴贼尤险谲巳毒父即领军政朝廷不知其奸诏嗣节度封楚国公累进检校司空承宗再拒命总遣兵取武强按军两端以私馈赉 
宪宗知之外示崇宠进同中书门下平章事及吴元济李师道平承宗忧死田宏正入镇州总大恐谋自安又数见父兄为崇乃衣食浮屠数百 
人昼夜祈禳憩祠场则惭安或居卧内辄惊不能寐晚年益惨悸谭忠复说总曰天地之数合必离离必合河北与天下离六十年数穷必合往 
朱泚希烈自立赵冀齐魏称王郡国弄兵可谓危矣然卒无事元和以来刘辟李锜田季安卢从史齐蔡之强或首于都市或身为逐客皆君目 
见今兵骎骎北来赵人巳献德棣十二城助魏破齐唯燕无一日劳后世得无事乎为君忧之总泣且谢因上疏纳土请为浮屠割所治为三以 
幽琢营为一府请张宏靖治之瀛莫为一府卢士玫治之平蓟妫檀为一府薛平治之 【按吴缜纠谬云穆宗纪刘总以卢龙八州归于有司 
赦幽涿檀顺瀛莫营平八州崔植传刘总以幽蓟七州献诸朝温造传总籍所部九州岛入朝而总传上疏欲割所治幽涿营为一府瀛莫为一府 
平蓟妫檀为一府然则总所归之地在崔植传则七州在本纪则八州在温造及总传则九州岛以州名参考之则十州舛驳至此考旧唐书地理 
志范阳节度统九军幽檀妫蓟恒定易莫沧平卢节度统二军营平此定制也后范阳节度兼领平卢而恒定易入于成德军瀛州来隶平卢军 
又朱希彩析幽州之范阳归义固安置涿州然则总传九州岛正合至纪所列与传异者有顺州考新书方镇表广德元年范阳节度罢领顺州纪 
误崔植传亦误】 尽籍宿将荐诸朝会穆宗冲逸宰相崔植杜元颖无远谋欲重宏靖故全付总地唯分瀛莫置观察使拜总检校司徒兼侍中 
天平节度使又赐浮屠服号大觉榜其第为佛祠遣使者以节印偕来时总巳自髠祝让节印以浮屠行始总请代献马万五千匹羣臣或疑其 
诈帝独纳之使给事中薛存庆宣慰及所部复一岁缗钱百万劳军高年惸独不能自存者官吏就问赐粟帛总遂与忠俱行军中世怀其惠拥 
留不得进总杀首谋者十人以节付张皋 【按通鉴考异引实录幽州留后张玘奏总剃发为僧不知所在皋乃玘兄然则不以节付皋也然 
总以夜去皋或不知今仍之】 夜间道去迟明军中乃知及定州死 【按藩镇传诸人皆书死独总书卒葢以其纳土之故然总身弒父厥罪 
维均今改书死】 诏赠太尉子础及弟约至长安者十一人皆擢州刺史忠护总丧至亦卒

　　△朱克融

　　朱克融滔孙以偏校事刘总总将入朝虑后有变籍其军材勇黠暴者悉荐之朝冀厚与爵位使北方歆艳无甘乱心克融在遣时执政非 
其人既见总纳地谓天下旷然无复事克融等留京师久之不得调数诣宰相求自试皆不听饥寒无所贷匄内怨忿会张宏靖赴镇因悉遣还 
俄幽州乱囚宏靖克融父洄号智谲疾废卧家众往请为帅洄辞因推克融领军务诏以刘悟为节度使驰往俄而瀛冀皆附克融悟不得入克 
融纵兵掠易州败两县寇蔚州易州刺史柳公济战白石岭斩三千级转寇定州节度使陈楚破其兵二万会镇州杀田宏正议者谓二贼均逆 
而克融不敢害宏靖宜诛赵赦燕朝廷度幽蓟未可复取乃拜克融检校左散骑常侍幽州卢龙节度使长庆元年也明年陷弓高攻下博与王 
廷凑共围深州裴度以檄谯谕克融乃还进检校工部尚书表献马万匹羊十万请直赏军敬宗初迁检校司空赐边屯时服克融以帛疏恶囚 
诏使杨文端又言闻东幸雒愿率匠五千助营宫室且请帛三十万备军费帝用裴度谋屈之语在度传 【按此事在裴度传甚详从史家互 
见例】 进爵吴兴郡王是年军乱杀克融及其子延龄诏随司徒次子延嗣领留后为大将李载义杀而代之并族其家

　　△李载义

　　李载义自称恒山愍王之后刘济引补帐下从征伐积功为牙中兵马使朱克融死子延嗣叛命载义因众不忍杀之暴其罪于朝敬宗即 
授检校户部尚书卢龙军节度使封武威郡王初张宏靖之囚幕府多见害妻子留不遣及是载义悉护送京师俄而李同捷据沧景邀袭封载 
义请讨贼自效文宗嘉之进检校尚书右仆射斩级数有功贼平诏同中书门下平章事赐白玉带示殊礼太和四年为兵马使杨志诚所逐奔 
易州即上言愿将妻子身入见帝令使者抵太原慰迎赐袍笏装器又以其尝有功且意恭顺乃册拜太保仍平章事俄为山南西道节度使徙 
河东始回鹘使者岁入朝所过暴慢吏不敢呵禁益謷悍至鞭候人剽突市区大酋李畅晓华语尤凶黠横须索抶疻邮人载义召畅语曰可汗 
以舅甥故使将军朝贡谊不容将军暴也天子厚饔饩礼客有不谨吏皆论死若将军所部不戢敓攘自如我必杀犯者将军其少戒因悉罢防 
兵以两卒护阖畅惮之讫无犯者进兼侍中吏下请立碑纪功诏李程为之辞未有字帝诏曰周书凡厥正人既富方谷卿宜当之以方谷为字 
开成三年卒年五十赠太尉初载义母葬范阳为杨志诚掘发后志诚被逐道太原载义奏请剔其心偿毋怨不许又欲杀之官属苦救乃免然 
尽戕其妻息士卒帝屈法弗劾也

　　杨志诚

　　 杨志诚

