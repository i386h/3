<!-- { "loadSidebar": true } -->
　　（臣）等谨按辽之南面官多仿唐制故所设太常寺秘书监诸职略与唐同惟光禄寺以避太宗讳改曰崇禄而称司天台为司天监名 
稍殊耳然唐志以秘书监次翰林院之后其太常寺等官亦以所掌不同析条分序辽志则自太常以下概称寺官秘书以下概称诸监汇叙不 
伦使览者无以别其官守之同异且考穆宗纪应厯十七年司天台奏月当食不亏则辽固仍称司天台而志别称监与纪互殊此皆秉史笔者 
未尝参稽同异故失其伦次耳夫辽代事迹宋人闲有纪载然大半得自传闻未足据以核其制度正史之讹遂莫可纠正矣
　　诸卫 【各卫俱有大将军上将军将军折冲都尉果毅都尉其各卫有亲卫勋卫翊卫左右卫左右骁卫左右武卫左右威卫左右领军 
卫左右金吾卫左右监门卫左右千牛卫左右羽林军左右龙虎军左右神武军左右神策军左右神威军】
　　东宫官 【三师府有太子太师太子太傅太子太保太子少师太子少傅太子少保太子宾客院有太子宾客太子詹事院有太子詹事 
少詹事詹事丞主簿太子司直司有太子司道左春坊有左庶子中允司议郎左谕德左赞善大夫所属文学馆有崇文馆学士直学士太子校 
书郎司经局有洗马文学校书郎正字典设局有典设郎宫门局有宫门郎右春坊有右庶子中舍人舍人右谕德右赞善大夫通事舍人所属 
太子家令寺有家令丞主簿率更寺有率更令丞主簿太子仆寺有太子仆丞主簿又有左右卫率府左右司御率府左右清道率府监门率府 
左右内率府俱有率】

　　 南面宫官

　　汉儿行宫都部署院 【有汉儿行宫都部署副部署知南面诸行宫副部署同知汉儿行宫都部署事同签都部署司事都部署判官】
　　（臣）等谨按契丹国志辽南面官有行宫都总管司掌行宫事辽史百官志失载谨附识于此
　　十二宫南面行宫都部署司 【有某宫汉人行宫都部署某宫南面副都部署某宫同知汉人都部署】
　　（臣）等谨按辽代宫卫之制所隶有正户番汉转户之别而皆统于都部署南面所治则汉儿军民也史称圣宗开泰九年改南面行宫 
都部署为左仆射则都部署亦崇秩云然兴宗重熙十五年除耶律玛鲁耶律信先为是官其称都部署如故意者改制未久旋复旧名欤

　　 南面京官

　　（臣）等谨按宋职官志一品以下谓之文武官未常参者谓之京官而辽之南面京官则皆分理五京之职固非未常参之谓也自太祖 
开国临潢建为皇都既并渤海得城邑之居百有三乃葺辽阳故城分建南京太宗援立石晋兼幽涿十六州之地而跨有之遂升幽州为南京 
而改南京为东京皇都为上京于是三京之名鼎立矣逮圣宗统和二十四年城大定府号曰中京兴宗重熙十三年以云州为西京而五京乃 
备考其所设京官若留守都总管等职五京略同而上京别置城隍使中京别置文思院诸使南京别置宣徽院诸使至若云州管内宣谕招抚 
使则别置于西京辽阳大都督渤海承奉都知押班则别置于东京是五京设官又不尽同此犹唐于东京之河阳独设三城使以治租税而西 
京太原固不必准其制也夫
　　三京宰相府 【东京中京南京各有宰相有左相右相左平章政事右平章政事】
　　（臣）等谨按唐制以尚书门下中书三省长官为相职而高祖武德时于陕东诸道分置尚书令仆射左右丞各一人以治管内军民谓 
之行台尚书省则犹古者以相臣分陕之意辽之设三京宰相府盖其遗制也
　　诸京客省司 【有使副使】
　　五京诸使 【五京诸使有上京盐铁使司东京户部使司中京度支使司南京三司使司转运使司西京计司其官有某京某使知某京 
某使事某京某副使同知某京某使事某京某判官】
　　五京留守司 【上京东京中京南京西京各有留守司其官有某京留守行某府尹事又有某京副留守知某京留守事某府少尹同知 
某京留守事同签某京留守事某京留守判官某京留守推官】
　　五京都总管府 【有某京都总管知某府府事同知某府事】
　　五京都虞候司 【有某京都虞候】
　　五京警巡院司 【有某京警巡使副使】
　　五京处置使司 【有某京处置使】
　　五京学 【有博士中京别有国子监与朝官同】
　　上京城隍使司 【有上京城隍使】
　　东京渤海承奉官 【有渤海承奉都知押班】
　　辽阳大都督府 【有辽阳大都督】
　　东京安抚使司 【有东京安抚使】
　　东京军巡院 【有东京军巡使】
　　中京文思院 【有中京文思使】
　　中京路按问使司 【有中京路按问使】
　　中京巡逻使司 【有中京巡逻使】
　　中京大内都部署司 【有中京大内都部署副部署】
　　南京宣徽院 【有南京宣徽使知南京宣徽院使事知南京宣徽院事南京宣徽副使同知南京宣徽院事】
　　南京处置使司 【有燕京管内处置使】
　　南京侍卫亲军马步军都指挥使司 【有南京侍卫亲军马步军都指挥使南京马步副指挥使】
　　南京侍卫亲军马军都指挥使司 【有南京马军都指挥使副指挥使】
　　南京侍卫亲军步军都指挥使司 【有南京步军都指挥使副指挥使】
　　南京栗园司 【有典南京栗园】
　　云州宣谕招抚使司 【有云州管内宣谕招抚使】
　　（臣）等谨案以上五京院司各官多寡互异名目都不相类要各随时递置因地制宜故员额无所强同惟南京设官独多者则以燕地 
南面所治之事较繁耳

　　 南面大番府官

　　黄龙府 【有知黄龙府事同知黄龙府事判官黄龙府侍卫亲军马步都指挥使侍卫亲军都指挥使副指挥使马军都指挥使副指挥 
使步军都指挥使副指挥使府学有博士助教】
　　兴中府 【有知兴中府事同知兴中府事判官府学有博士助教】

　　 南面方州官

　　节度使司 【五京各州府皆有节度使司有节度使节度副使同知节度使事行军司马军事判官掌书记衙官其属有某马步军都指 
挥使司都指挥使副指挥使某马军指挥使司指挥使副指挥使某步军指挥使司指挥使副指挥使】
　　观察使司 【中京高州武安州利州东京益州寍州归州寍江州上京永州静州皆有观察使观察副使观察判官其所属州学有博士 
助教】
　　团练使司 【有某州团练使团练副使团练判官其所属州学有博士助教】
　　防御使司 【有某州防御使防御副使防御判官其所属州学有博士助教】
　　州刺史 【有某州刺史同知州事录事参军州学有博士助教】
　　县令 【有某县令丞主簿尉县学有博士助教】
　　（臣）等谨按天禄五年诏县主簿政事省差注盖是时以中书省为政事省特重亲民之官虽丞簿铨选亦归其权于中书省云

　　 南面分司官

　　分决诸道滞狱使 【统和九年命邢抱朴等五员又命马守瑛等三员分决诸道滞狱】
　　按察诸道刑狱使 【开泰五年遣刘泾等分路按察刑狱】
　　采访使 【会同三年命伊库哷为采访使】
　　（臣）等谨按分司官不常设有诏则选有材望者为之史称平理庶狱采摭民隐恤民之善政也

　　 南面财赋官

　　诸钱帛司 【长春路辽西路平州路俱有钱帛司有某州钱帛都点检】
　　转运使司 【有某转运使转运副使同知转运使转运判官】
　　（臣）等谨按辽志称西京多边防官南京多财赋官及详其所建置则固不然辽置转运使司凡七日燕京奉圣州蔚州应州朔州保州 
西山置都转运使司一曰山西路考山西路之设地理志不载其见纪传多矣而皆不确言其所在惟耶律斜轸传云宋将杨继业攻陷山西诸 
郡各以兵守以宋史业传证之时所攻克者云应寰朔四州也盖云州于辽初为山西路至重熙十三年升州为京以丰奉圣蔚应朔东胜诸州 
属焉乃不复谓之山西然则奉圣蔚应朔四州转运固分理西京道财赋之官而山西路之都转运又其综理之官也史志徒见转运无西京之 
名遂止谓南京多财赋官则考之未审也

　　 南面军官

　　点检司 【有殿前都点检司点检侍卫亲军马步司各有都点检副点检同知都点检】
　　诸指挥使司 【有侍卫亲军马步军都指挥使司侍卫亲军马军侍卫亲军步军侍卫控鹤兵马侍卫汉军兵马四军兵马归圣军兵马 
各有都指挥使司指挥署归圣军左右厢兵马第一至第七左右厢兵马各有都指挥使司又宣力军四捷军天圣军汉军各有都指挥使司其 
官有某军都指挥使副使都监】
　　诸军都团练使司 【有某军都团练使团练副使团练判官】
　　（臣）等谨按唐肃宗干元初置诸州团练使岁以八月考其治绩以安民为上考此固方州理民之官监司之职任也自宋以安抚提刑 
诸使为监司于是团练虽设而无职任遂多为武臣遥领之官如王荣为龙卫都指挥使遥领罗州团练使傅潜为捧日右厢都指挥使遥领富 
州团练使其名则方州官其实军官也辽之有团练使司固仍唐之旧制而核其官守以置于诸州者谓之方州官置于诸军者谓之军官视旧 
制亦稍变焉然较宋之名实不相符者固殊矣
　　诸军兵马都总管府 【有某兵马都总管副总管同知某兵马事某兵马判官】

　　 南面边防官

　　易州飞狐招安使司兵马司招抚司 【史不详其官】
　　西南面招安使司 【有西南面招安使】
　　巡检使司 【有巡检使】
　　五州都总管府 【穆宗应厯初耶律速为义霸祥顺圣五州都总管】
　　山后五州都管司 【有山后五州都管】
　　五州制置使司 【开泰九年置霸建宜泉锦五州制置使】
　　三州处置使司 【太宗时韩德枢为平滦营三州处置使又有霸州处置使】
　　（臣）等谨按辽之南面边防如易州飞狐山后诸司壤地皆与宋接顾设官甚少较之北面边防官多寡相悬此非备宋之独疏也盖辽 
初于北面边防设南京兵马都总管府至重熙四年改为南京都元帅府自都元帅而下有总领南面边事之官有兼属南面之都指挥使凡所 
以备宋者已为详至厥后和议既成聘使往来相继乃渐疏于防范此固辽末诸君习宴安而忘边备而太祖太宗饬边之道其贻谋固未尝不 
善耳

　　钦定续通志卷一百三十二

　　●钦定续通志卷一百三十三　职官略四

　　职官略 【四】

　　金元官制上

　　○金元官制上

　　金自太宗天会四年置尚书省于是三省并建至熙宗颁新官制而其制乃定然大率循辽宋之旧未有更制海陵正隆元年罢中书门下 
二省祗置尚书省自省而下官司之号曰院曰台曰司曰寺曰监其在外者曰总管府曰府曰节镇曰防御州曰刺史州曰县各统其属以修其 
职职有定位员有常数是以终金之世守而弗变焉元太祖肇基朔土以万户统军旅以断事官治政刑所任用者一二亲贵重臣而已及太宗 
取中原始立十路宣课司金人来归者则因其故官授之盖亦颇承金制远世祖即位登用老成酌古今之宜定内外之职一代鸿模炳焉大备 
