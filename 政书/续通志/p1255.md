<!-- { "loadSidebar": true } -->
赦守浚等率丁匠营之先试于石牌口移置采石三日而成渡江若履平地煜初闻朝廷将作浮梁笑以为儿戏其时主兵者率多新进踊跃陈 
利害郑彦华杜真督水陆二万人出御皆为潘美所败而煜方委兵柄于皇甫继勋委机事于陈桥张洎军书告急多不时通至八年春宋师傅 
城下召朱令赟于上江令连巨筏载甲士数万人顺流而下以断浮梁未至为刘遇所破又募勇士谋为掩袭皆素不习战以暮夜秉炬攻北砦 
宋师从其至歼焉煜率近臣迎拜于门彬等执之并其宰相汤悦等四十五人献俘阙下太祖御明德楼以煜尝奉正朔止令白衣纱帽待罪至 
楼下诏并释之赐冠带鞍马器币有差封违命侯其弟侄各授官赐宅太宗即位始去违命侯封陇西郡公太平兴国三年七月卒追封吴王 【 
徐无赏曰据汤悦所撰江南录云景以保大十五年改元交泰是岁尽献淮南十四州画江为界保大十五年乃周显德四年也按五代旧史及 
世宗实录显德四年十月壬申世宗方复南征五年正月丙午始克楚州二月己亥景始尽献淮南诸州画江为界当是保大十六年也悦等南 
唐故臣记其目见之事何其差谬而九国志纪年通谱之类但以悦书为正不复参较遂皆差一年至于景灭闽国是保大四年江南录书于三 
年亦差一年巳见闽世家注或疑景立逾年而改元则灭闽国当为三年周取淮南当为十五年不差但江南录误于景立之年改元保大所以 
当差一年也今知不然者以诸昼参较闽人杀王延曦当晋开运元年周师始伐南唐当显德二年据景以初立之年即改元则开运元年为保 
大二年显德二年为保大十三年今江南录书延曦被杀于二年周师始伐于十三年则是景立之年改元不误而悦等书灭王氏割淮南自各 
差二年尔升自晋天福二年建国至开宝八年国灭凡三十九年　按宋史南唐世家止下有李从善从誧季操及舒元冯谧等附传舒元即朱 
元冯谧即冯延鲁己附见载记余无事迹足录俱从删】

　　△附

　　孙晟
　　刘仁赡
　　韩熙载
　　徐铉 【徐锴　周惟简】
　　潘佑 【李平】
　　皇甫继勋

　　 孙晟

　　孙晟初名凤又名忌密州人初谒唐庄宗于镇州为著作佐郎天成中朱守殷辟为判官守殷反伏诛晟奔于吴时李升方篡杨氏招四方 
之士得晟喜其文辞使为教令引与计议多合意以为右仆射与冯延已并为相晟事升父子二十余年官至司空家益骄侈食不设几案使众 
妓各执一器环侍号肉台盘时人多效之周世宗征淮李景奉表称臣世宗不答乃遣礼部尚书王崇质副晟奉表愿割寿濠六州地岁贡百万 
以佐军世宗欲尽取淮南留使者不遣而攻寿州益急前遣使锺谟等请还取景表尽献江北诸州世宗许之遂遣崇质等南还而谟与晟皆见 
留初晟之奉使也语崇实曰吾行必不免然吾终不负永陵一抔土及崇质还而晟与锺谟俱至京师待之甚厚已而周兵数败尽失所得诸州 
世宗召晟问江南事晟不对会李重进士景所遗蜡丸书劝重进反且多斥周过恶世宗怒收晟下狱杀之晟临死世宗犹遣近臣问之晟终不 
对正衣冠南望拜曰臣惟以死报国尔景闻晟死赠鲁国公

　　 刘仁赡

　　刘仁赡字守惠彭城人父金事杨行密为濠滁二州刺史仁赡少通兵书事南唐为左监门卫将军黄袁二州刺史李景使掌亲军以为武 
昌军节度使周师征淮景命仁赡镇寿州时世宗攻围寿州自正月至四月不能下会大暑霖雨弥旬淮淝暴涨周兵多死世宗东趋濠梁以李 
重进为庐寿州都招讨使景亦遣齐王景达等列砦紫金山下而重进与张永德两军不协仁赡屡请出战景达不许由是愤惋成疾明年正月 
世宗复至淮上守将或走或降皆不能守仁赡独坚守不可下仁赡幼子崇谏幸其父病谋与诸将出降仁赡立命斩之于是士卒皆感泣愿以 
死守三月仁赡病甚已不知人其副将孙羽诈为仁赡书以城降世宗命畀仁赡至帐前叹嗟久之复使入城养疾是日卒追封彭城郡王李景 
闻仁赡卒亦赠太师 【按孙晟刘仁赡五代史列入死节传晟仕南唐为周世宗所留见杀仁赡守寿州至死不降事系南唐应列为附传今 
补辑】

　　 韩熙载

　　韩熙载字叔言潍州北海人举后唐同光中进士父光嗣为平卢军节度副使 【按徐铉作熙载墓铭云光嗣官秘书少监淄青观察支 
使】 同光末青州军乱逐其师符习推光嗣为留后明宗诛光嗣熙载奔吴及升僭号为秘书郎令事其子景于东宫景嗣位迁虞部员外郎大 
馆修撰言事切直景深嘉纳之又改吉凶仪礼不如式者十数事为宋齐邱冯延已所忌升将葬景以熙载知礼令兼太常博士时江左草创典 
礼多阙议者以升继唐昭宗后庙号合称宗熙载建议以为中兴之君当称祖请号烈祖景由是益加恩礼寻为宋齐邱所中贬和州司马久之 
复召为中书舍人世宗平淮甸景患国用不足熙载请铸铁钱及煜袭位卒行之而钱货益轻不胜其弊熙载善为文性高简无所卑屈生平未 
尝拜人虽被黜逐终不改节江左号为韩夫子显德中朝京师归景问中国大臣时宋太祖方典禁民熙载对曰赵点检顾视非常不可测也及 
太祖登极景益重之家畜妓妾甚众不加防范与宾客生徒杂处煜以其尽忠言事尝欲相之以惟薄不修责授右庶子分司南都巳而复位迁 
中书侍郎开宝三年卒

　　 徐铉 【徐锴　周惟简】

　　徐铉字鼎臣扬州广陵人十岁能属文与韩熙载齐名江东谓之韩徐初仕吴为校书郎又事李升父子试知制诰与宋齐邱素不协时有 
得军中书檄者铉及弟锴评其援引不当檄乃汤悦所作悦因与齐邱诬铉兄弟泄机事铉坐贬泰州司户掾锴乌江尉俄复旧官时景遣内臣 
车延规傅宏营屯田于楚州处事苛细人不堪命乃使铉乘传巡抚铉至楚奏罢屯田延规等惧逃罪铉捕之急权近侧目及捕得贼首不俟报 
即斩之坐专杀流舒州已而召还拜太子右谕德复知制诏迁中书舍人景卒事煜为礼部侍郎厯迁吏部尚书宋师围金陵煜遣铉求缓兵时 
朱令赟将兵十余万自上江来援煜以方求和解而复决战恐不利于使者钦止令赟勿东下铉不可曰要以社稷为计岂顾一介之使乎煜泣 
而遣之及至说虽不行而入见辞归礼还颇异后随煜归朝太祖责之声甚厉铉对曰臣为江南大臣国亡罪当死不当问其它太祖叹曰忠臣 
也命为太子率更令太平兴国初李昉独直翰林铉直学士院从征太原军中书诏填委铉援笔无滞辞理精当师还加给事中厯左散骑常侍 
与汤悦同撰江南录至于亡国之际不言其过但归之厯数识者韪之淳化二年以诬告奸私事贬静难行军司马至邠州卒分锴字楚金四岁 
而孤母方教铉未暇及锴能自知书稍长文辞与铉齐名授秘书省正字累官内史舍人凡四知贡举号得人以铉奉使入宋忧卒铉精篆隶锴 
亦工小学兄弟著述甚富颇传于世又有周惟简者曾以虞部郎中致仕张洎荐其有达略召为给事中副铉而行至京师宋太祖召见诘责之 
惟简惶恐反言曰臣本居山野无仕进意李煜强臣来耳事宁后愿得赐终南山栖隐及江南平宋以为国子周易博士判监事俄上书述前志 
求解官盖非其本心也太平兴国中上表自求用乃除水部员外郎卒 【按徐铉宋史列入文苑传铉在南唐官至吏部尚书事迹多系南唐 
应列为附传今补辑】

　　 潘佑 【李平】

　　潘佑散骑常侍处常子工文辞韩熙载徐铉共荐于景为秘书省正字迁内史舍人有李平者本嵩山道士杨讷依河中帅李守贞守贞反 
遗讷与朱元乞师江南守贞败遂易姓名留江南厯官户部侍郎平好神仙修炼之事动言妖妄潘佑与平相善尝建议复井田及依周礼置牛 
籍荐平判司农寺以督之事行百姓大扰未几罢佑又言国将亡非己为相不可救政事多在尚书省因荐平知省事并请诛宰相汤悦等数十 
人煜手诏戒之遂自杀

　　 皇甫继勋

　　皇甫继勋江州节度使晖之子幼以荫补军校累迁神卫统军都指挥使时诸老将相次皆死继勋年虽少遂为大将及宋师至诸军多败 
衄继勋欲煜速降每众中流言颇道国中蹙弱且密陈天变以为灭亡之兆偏裨有欲募勇士以邀宋师者辄鞭向拘之以故士莫能用命会煜 
躬自巡城见宋师列栅城外知为左右所蔽乃数其惑众弃命之罪数付大理军士脔割其肉顷刻而尽

　　钦定续通志卷五百九十五

　　●钦定续通志卷五百九十六　载记三

　　载记 【三】

　　前蜀

　　○前蜀

　　王建　　衍　　 【附】 王宗涤　　王宗弼

　　王建
　　王衍
　　附

　　△王建

　　王建字光图许州舞阳人少无赖以屠牛盗驴贩私盐为事后为忠武军卒稍迁队将黄巢陷长安僖宗在蜀忠武军将鹿晏弘以兵八千 
属杨复光讨贼巢败走复光以其兵为八都建与晏弘皆为一都头复光死晏弘率兵西入蜀行至兴元逐节度使牛丛自称留后僖宗即拜为 
节度使晏弘以建等领属州刺史已而晏弘拥众东归陷陈许建与晋晖韩张建造李师泰等各率一都奔蜀僖宗得之大喜号随驾五都以属 
十军观军容使田令孜令孜以建等为养子僖宗还长安令孜与河中王重荣争盐池重荣召晋兵犯京师僖宗幸凤翔移幸兴元令孜惧得罪 
因求为西州监军杨复恭代为军容使复恭斥令孜党出建为璧州刺史 【按通鉴作利州刺史下云建又攻利州刺史王珙弃城走则建非 
为利州刺史也今乃从欧史】 建乃招集亡命及溪洞部落有众八千以攻阆州执刺史杨行迁又攻利州刺史王珙弃城走西川节度使陈敬 
瑄患之以问令孜令孜曰旺布吾儿也召之可置麾下乃使人招建建大喜选精兵二千驰之成都行至鹿头关敬瑄悔使人止之建大怒击破 
鹿头关取汉州东川顾彦朗与建有旧出兵助建军于学射敬瑄遣将句惟立逆建建击败之遂攻彭州敬瑄遣眉州刺史山行章将兵五万屯 
新繁建又击败之俘戮无算敬瑄发兵七万益行章与建相持蒙阳新都百余日昭宗遣左谏议大夫李珣为两川宣谕和协使诏彦朗等罢兵 
彦朗请以大臣镇蜀因为建求旌节文德元年以宰相韦昭度为西川节度使分邛蜀黎雅为永平军拜建节度使敬瑄不受代昭宗即命昭度 
将彦朗兵讨之以建为招讨牙内都指挥使 【通鉴作以建充行营诸军都指挥使】 久之不克建谓昭度曰公以数万众困两川之人师久 
无功且唐室多故东方诸镇兵接都畿公当归相天子静中原以固根本此蔓尔之区不足以留公昭度迟疑未决建遣军士擒昭度亲吏于军 
门脔而食之入白曰军士饥须此为食尔昭度大恐即留符节与建而东昭度去建即以兵扼剑门两川由是阻绝又击败山行章于广都行章 
以眉州降资简戎茂嘉邛诸州皆杀刺史降 【按新唐书昭宗本纪眉州叛乃龙纪元年事嘉简诸州俱于大顺元年降建尚有雅州将谢从 
木蜀州刺史李行周同时叛附】 建攻成都急令孜危窅甚乃夜入建军以节度观察牌印授建明日敬瑄开门迎建建以张勍为都虞候戒军 
士无剽掠建入城迁敬瑄于雅州使人杀之复以令孜为监军寻亦杀之大顺二年十月唐以建为检校司徒成都尹剑南西川节度副大使知 
