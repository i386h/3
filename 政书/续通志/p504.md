<!-- { "loadSidebar": true } -->
午代亏〉物以自容名益减卒赠礼部尚书四子球珪瓌琮皆清显琮知名

　　 于琮

　　琮字礼用落魄不事事以门资为吏久不调驸马都尉郑颢独器之宣宗诏选士人尚公主者颢语琮曰子有美才不饰细行为众毁所抑 
能为之乎琮许诺中书舍人李潘知贡举颢以琮托之擢第授左拾遗初尚永福公主主未降食帝前以事折匕箸帝知其不可妻士大夫更诏 
尚广德公主咸通中以水部郎中为翰林学士迁中书舍人阅五月转兵部侍郎判户部八年同中书门下平章事进中书侍郎兼户部侍郎为 
韦保衡所构检校司空山南东道节度使三贬韶州刺史保衡败僖宗以太子少傅召未几复为山南节度使入拜尚书右仆射黄巢陷京师以 
病卧家巢欲起为相琮辞疾贼迫胁不止乃曰吾死在旦夕位宰相义不受污贼遂害之

　　 庞严

　　庞严字子肃寿州寿春人第进士举贤良方正策第一拜拾遗辞章峭丽累迁驾部郎中知制诰坐累出复入稍迁太常少卿太和五年权 
京兆尹强干不阿贵势然贪利溺声色卒于官

　　△高季辅

　　高冯字季辅以字行德州蓚人居母丧以孝闻兄元道仕隋为汲令县人反城应贼杀元道季辅率其党与县人战擒之斩首以祭贼众畏 
服更归附之至数千人俄与武陟李厚德将其众降授陟州总管府户曹参军贞观初拜监察御史弹治不避权要累转中书舍人列上五事以 
为今天下大定而刑未措何哉良出谋猷之臣不崇简易之政台阁之吏昧于经远之道执宪者以深刻为奉公当官者以侵下为益国如尚书 
八座人上所责成者也宜择温厚修洁者任之敦朴素革浮伪使家议慈孝人知廉耻自然礼节兴而祸乱息矣窃见陛下躬行节俭而营缮未 
息正丁正匠不能给驱使又和雇以重劳费人主所欲何求而不得愿爱其财毋使殚惜其力毋使敝畿内数州京师之本土狭人庶储蓄少而 
科役多宜蒙优贷令得休息强本弱支之义也至江南河北人颇舒闲宜为差等均量劳逸公侯勋戚之家邑入俸稍足以奉养而贷息出举争 
求什一下民化之竞为锥刀宜加惩革仕以代耕而今外官卑品皆未得禄夫饥寒切身虽夷惠不能全其行不恤其匮而责其廉正恐巡察岁 
出輶轩继轨而侵渔不息也宜及户口渐繁仓庾日实稍加廪赐使得事父母养妻子然后督责其效则庶官毕力矣密王元晓等俱陛下懿亲 
当正其礼比见帝子拜诸叔诸叔答拜爵封既同当明昭穆愿垂训正以为彝法书奏帝称善进授太子右庶子数上书切言得失帝赐锺乳一 
剂曰尔进药石之言朕以药石相报后为吏部侍郎善铨叙人物帝赐金背镜一况其清鉴焉久之迁中书令检校吏部尚书监修国史进爵蓚 
县公永徽初加光禄大夫侍中兼太子少保感疾归第有诏以其兄虢州刺史季通为宗正少卿视疾遣中使日候增损卒年五十八赠开府仪 
同三司荆州都督谥曰宪子正业仕至中书舍人坐善上官仪贬岭表

　　△张行成

　　张行成字德立定州义丰人少师事刘炫炫谓门人曰行成体局方正廊庙才也大业末察孝廉为谒者台散从员外郎后为王世充度支 
尚书世充平以隋资补谷熟尉家贫代计吏集京师擢制举乙科调富平主簿有能名召补殿中侍御史纠劾严正太宗以为能谓房玄龄曰古 
今用人未有不因介绍若行成者朕自举之无先容也常侍宴帝语山东及关中人意有同异行成曰天子四海为家不容以东西为限是示人 
以隘矣帝称善赐名马一钱十万衣一称自是有大政事令与议焉累迁给事中帝尝谓羣臣朕为人主兼行将相事岂不是夺公等名行成退 
上疏以为左右文武诚无将相才奚用大庭广众与之量较损万乘之尊与臣下争功哉帝嘉纳之转刑部侍郎太子少詹事太子驻定州监国 
谓曰吾乃送公衣锦过乡耶令有司祠其先墓行成荐其里人魏唐卿崔宝权马龙驹张君劼皆以学行闻太子召见以其老不可任以事厚赐 
遣之太子使行成诣行在帝见悦甚赐劳尤渥还为河南巡察大使称旨检校尚书左丞是岁帝幸灵州诏皇太子从行成谏曰皇太子宜留监 
国对百寮日决庶务既为京师重且示四方盛德帝以为忠迁侍中兼刑部尚书高宗即位封北平县公监修国史时晋州地震不息帝问之对 
曰天阳也君象地阴也臣象君宜动臣宜静今静者顾动恐女谒用事大臣阴谋又诸王公主参承起居或伺闲隙宜明设防闲且晋陛下本封 
应不虚发伏愿深思以杜未萌帝然之诏五品以上极言得失俄拜尚书左仆射太子少傅永徽四年自三月不雨至五月行成惧以老乞身制 
答曰古者策免乖罪己之义此在朕寡德非宰相咎行成固请帝泣留之不得已复视事未几卒于尚书省舍年六十七诏九品以上就第哭比 
敛三遣使赐内衣服尚宫宿其家护视赠开府仪同三司并州都督谥曰定弘道元年诏配享高宗庙廷 【按新旧书皆以张易之昌宗附行 
成传后今改入佞幸此从删】

　　△杜正伦

　　杜正伦相州洹水人隋世重举秀才天下不十人而正伦一门三秀才皆高第为世歆羡调武骑尉太宗素知名表直秦王府文学馆贞观 
元年魏征荐其才擢兵部员外郎俄迁给事中知起居注帝尝曰朕坐朝不敢多言必待有利于民乃出诸口正伦曰臣职左史陛下一言失非 
止损百姓且笔之书千载累德帝悦赐采缎二百进累中书侍郎与韦挺虞世南姚思廉论事称旨帝为设宴具召四人者谓曰我闻神龙可扰 
以驯然颔有逆鳞婴者死人君亦有之卿属遂犯吾鳞补阙失朕其虑危亡哉思卿至意故举酒以相乐也各赐帛有差太子监国诏正伦行左 
庶子兼崇贤馆学士帝谓正伦吾儿幼未有就德我尝物物戒之今当监国不得朝夕见故辍卿于朝以佐太子擢中书侍郎封南阳县侯仍兼 
太子左庶子出入两宫典机密以办治称后太子稍失道帝语正伦太子数私小人卿可审喻之教而不从其语我来故正伦显谏无所避太子 
不从辄道帝语督切太子即表闻帝责曰何漏泄我语对曰开示不入故以陛下语怖之帝怒出为谷州刺史再贬交州都督太子废坐受金带 
流驩州久之授郢石二州刺史显庆元年擢黄门侍郎兼崇贤馆学士进同中书门下三品又兼度支尚书仍知政事迁中书令封襄阳县公初 
正伦已通贵李义府官尚微及同执政不能下中书侍郎李友益义府族也晚附正伦同摭义府衅缺义府使人告正伦友益交通罔上有异计 
高宗恶之出正伦为横州刺史流友益峰州正伦卒于贬所 【按新书称正伦凿杜固以通水利川流如血十日乃止其事近怪且谓城南诸 
杜自此不振尤迂诞不足信殆类世之为形家言者托此以神其术而史官无识攟摭及之今削不载】 正伦工属文尝与中书舍人董思恭夜 
直论文思恭归谓人曰与杜公评文今日觉吾文顿进无子以兄子志静为嗣从子求仁孙咸皆显名

　　杜求仁
　　杜咸

　　 杜求仁

　　求仁有雅才永淳中授监察御史坐事为黟令与徐敬业举兵为兴复府长史死于难

　　 杜咸

　　咸擢进士第累迁右台监察御史牂牁反咸监军出讨贼保垒自固道荒漫师不能进咸乃息士示不欲战阴伺之时旱暑风炽咸纵火噪 
而前贼眩怖相失自腾践死擒其酋遂平之迁侍御史出为汾州长史开元中为河北按察使坐用法深刻贬睦州司马

　　△崔知温

　　崔知温字礼仁许州鄢陵人仕为左千牛稍迁灵州司马境有浑斛萨万帐数扰齐民农皆释耒习骑射以扞贼知温表徙河北虏不乐迁 
将军契苾何力为言乃止知温固请疏上十报卒徙河北自是人得就耕浑斛萨至徙地顾善水草亦忘迁后入朝过州谢曰初徙且怨公今地 
膏腴众孳息更荷公恩皆再拜四迁兰州刺史党项羌三万入寇州兵寡众惧不知所出知温开关不设备羌怪之不敢进俄会将军权善才率 
兵至大破其众善才欲穷追取之知温曰古善战弗逆奔且溪谷复深草木荒延万一有变恐悔善才曰善分降口五百赠知温辞曰我议公事 
图私利耶累迁尚书左丞转黄门侍郎修国史永隆初以秩卑特诏同门下三品兼修国史迁中书令卒年五十七赠幽州大都督谥曰忠子泰 
之开元时为工部尚书谔之为将作少匠与诛二张功封博陵县侯实封二百户终少府监

　　崔知悌

　　 崔知悌

　　兄知悌亦至中书侍郎与戴至德郝处俊李敬玄等同赐飞白书赞而知悌敬玄以忠勤见表迁尚书左丞裴行俭之破突厥斩泥孰匐残 
落保狼山诏知悌驰往定襄慰将士佐行俭平夷寇有功终户部尚书

　　△高智周

　　高智周常州晋陵人第进士补越王府参军迁费令与丞尉均取俸民安其化刻石颂美入擢秘书郎弘文馆直学士三迁兰台大夫孝敬 
在东宫与司文郎中贺敳司经大夫王真儒并为侍读得告还乡里叹曰进不知退取祸之道也即移病去俄拜寿州刺史其治尚文雅行部先 
见诸生质经义及政得失既乃录狱讼考耕饷勤惰以为常迁正议大夫黄门侍郎仪凤初进同中书门下三品迁太子左庶子是时崔知温刘 
景先修国史故智周与郝处俊监莅久之罢为御史大夫与辥元超裴炎同治章怀太子狱无所同异因表去位高宗美其槩授右散骑常侍请 
致仕听之卒年八十二赠越州都督谥曰定 【按新书智周传附载石仲览蒋子慎二事仲览事已见于来济传中无庸复出至蒋氏子孙在 
安史及朱泚时皆污伪官而此称其累叶贵显有清白名与乔琳传所记尤乖异吴氏纠缪砭之甚当今不取】

　　△郭正一

　　郭正一定州鼓城人贞观时由进士第厯中书舍人弘文馆学士永隆中迁秘书少监检校中书侍郎诏与郭待举岑长倩魏玄同并同中 
书门下承受进止平章事平章事自正一等始 【按本纪及宰相表此事在永淳元年传误】 永淳中真迁中书侍郎执政久明习故事文辞 
诏敕多出其手刘审礼与吐蕃战青海大败高宗召羣臣问所以制戎正一曰吐蕃旷年梗寇师数出坐费粮赀近讨则丧威深入则平能得其 
巢穴今上策莫如少募兵且闭烽堠勿事侵扰须数年之迟力有余人思战一举可破矣刘齐贤皇甫文亮等议亦与正一合帝纳之武后专国 
罢为国子祭酒出检校陕州刺史与张楚金元万顷皆为周兴所诬构杀之籍入其家妻息流放文章无存者

　　△崔敦礼

　　崔敦礼 【旧书本名元礼高祖改今名】 字安上祖仲方在隋为礼部尚书其先博陵着姓魏末徙为雍州咸阳人敦礼涉书传矜节义 
武德中官通事舍人善词令进止观者皆竦动尝持节幽州召庐江王瑗瑗已举兵执之胁问朝廷事敦礼不为言太宗壮之还为左卫郎将赐 
金币良马擢中书舍人累迁兵部侍郎出为灵州都督召还拜兵部尚书诏辑抚回纥铁勒部姓会辥延陀寇边与李绩合兵破之置祁连州处 
其余众瀚海都督回纥吐迷度为下所杀诏往绥定立其嗣而还敦礼通知外国情伪少慕苏武为人故屡使突厥前后建明允会事机永徽四 
年拜侍中监修国史累封固安县公进中书令兼检校太子詹事以久疾自言不任事奉两宫更拜太子少师同中书门下三品弟余庆时为定 
