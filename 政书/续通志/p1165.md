<!-- { "loadSidebar": true } -->
冬召至阙劳问洙逊于居曲阜者帝嘉之曰宁违荣而不违亲真圣人后也遂命为国子祭酒承务郎兼提举浙东学校事与护持林庙玺书秩 
满再授奉训大夫儒学提举卒无嗣自端友至洙袭封于衢者葢六世云 【按宜至圣佑俱见宋史孔宜传宗愿见东都事略若蒙以下并据 
阙里文献考补辑】

　　△金

　　孔璠【孔拯　孔摁　孔元措】

　　孔璠

　　 孔璠

　　孔璠字文老孔子四十九代孙宋朝奉郎袭封衍圣公端友弟端操之子刘豫授为迪功郎袭封衍圣公主管祀事天会十五年刘豫废熙 
宗即位兴制度礼乐立孔子庙于上京天眷三年诏求孔子后加璠承奉郎袭封衍圣公奉祀事是时熙宗雅爱读论语尚书春秋左氏传及诸 
史通厯唐律乙夜乃罢皇统元年三月帝谒奠孔子庙北面再拜顾谓侍臣曰朕幼年游侠不知志学岁月逾迈深以为悔大凡为善不可不勉 
孔子虽无位其道可遵万世高仰如此皇统三年璠卒赠荣禄大夫子拯袭封

　　孔拯
　　孔总
　　孔元措

　　孔拯

　　拯字符济熙宗皇统二年授文林郎袭封衍圣公海陵天德二年定衍圣公俸格加于常品是岁立国子监久之加拯承直郎世宗大定元 
年卒弟总袭封

　　孔总

　　总字符会大定三年授文林郎袭封衍圣公二十年召至京师欲与之官尚书省奏总主先圣祀事若加任使守奉有阙乃授曲阜县令进 
奉直大夫章宗明昌元年卒赠光禄大夫子元措元纮

　　孔元措

　　元措字梦得初父总年已四十生数子皆不育及宰曲阜收葬枯骨夜梦众人来谢一人稍前曰差哉暮云之弗及既寤又搜得十余骸并 
葬之巳复梦其人来谢曰今子非尔子后丑年庚月丁日所生真尔子矣当名元措已果得子因即以名之而字梦得 【据阙里文献考增】  
明昌二年袭封衍圣公诏曰衍圣公视四品阶止八品不称可超迁中议大夫永着于令四年八月章宗行释奠礼北面再拜亲王百官六学生 
员陪位承安二年诏元措兼曲阜县令仍世袭元措厯事宣宗哀宗累迁光禄大夫太常卿 【据阙里文献考增】 后归元太宗仍袭封衍圣 
公卒无子以弟元纮之孙浈嗣爵

　　△元

　　孔浈【孔治　孔思诚　孔思晦　孔克坚】

　　孔浈

　　 孔浈

　　浈字昭度祖元纮敦厚慎默仕金至安远大将军武昌节度判官父之固浈于元宪宗元年袭封衍圣公喜较猎二年曲阜管民长官孔治 
率族人以不事儒雅攻之遂夺爵后知潍州无子世爵在北者中绝绝四十三年至成宗即位以治绍封

　　孔治
　　孔思诚
　　孔思晦
　　孔克坚

　　孔治

　　治字世安六世祖若愚字公直四十六代衍圣公宗愿第三子也五世祖端立字子植金时权主祀事高祖琥字西老曾祖拂字文通并授 
进义校尉祖元用字俊卿金宣宗时衍圣公元措赴汴以元用代摄祀事元师攻益都以元用有将略授以兵使随征寻卒于军父之全字工叔 
以迪功郎为曲阜县尹治于世祖中统元年袭县尹四年权主祀事至元十三年授承事郎宰曲阜二十余年以才干闻二十二年授奉训大夫 
单州防御使以其子思诚代为曲阜尹将行戒其子曰母妄怒轻笞楚人邑中长者视之如父兄幼者抚之如子弟以无负乃父训及至单州兴 
学校正风俗听讼平允人自不冤二十九年迁奉直大夫知密州成宗元贞元年赴阙大臣言治孔子裔孙其祖元用有军功没于王事治权奉 
祀事三十余年袭封爵莫宜治诏从之授中议大夫袭封衍圣公卒子思诚嗣

　　孔思诚

　　思诚以世袭县尹袭公爵寻以非嫡罢封止世袭县尹迁国子监丞安庆路推官升知恩州丁内难不赴寻拜江南湖北道肃政廉访司佥 
事皆不赴以朝列大夫知濮州致仕清勤奉职所至皆有名子克钦世袭曲阜尹 【按浈及治思诚元史俱无传今据阙里文献考补辑】

　　孔思晦

　　思晦字明道孔子五十四代孙进义校尉拂之五世孙也曾祖元孝祖之厚赠亚中大夫济宁路总管轻车都尉鲁郡侯父浣字日新赠通 
议大夫礼部尚书轻车都尉鲁郡侯思晦资质端重性简默章童丱时读书已识大义及长受业导江张■〈頿，立代此〉讲求义理于词章 
之习薄而弗为家贫躬耕以为养虽剧寒暑为学未尝懈大德中游京师祭酒耶律有尚欲荐之以母老辞归母卧病躬进药饵衣不解带居丧 
勺水不入口者五日至大中举茂才为范阳儒学教谕延佑初调宁阳学先是两县教官率以廪薄不能守职而思晦以俭约自将教养以法比 
代去学者皆不忍舍之当是时衍圣公思诚以支庶袭爵族人不服相与议思晦适长且贤宜袭封爵奉祀事状上政府事未决仁宗一日问孔 
子之裔之几世袭爵为谁廷臣具对曰未定帝取孔氏谱牒按之曰以嫡应袭封者思晦也复奚疑特授中议大夫袭封衍圣公月俸五百缗赐 
四品印泰定三年山东廉访副使王鹏南言袭爵上公而阶止四品于格弗称且失尊崇意明年阶嘉议大夫至顺二年改赐三品印思晦每遇 
祭祀必敬必慎初庙毁于兵后虽敬治而角楼围墙未备思晦竭力营度以复其旧金丝堂坏又一新之祭器礼服悉加整饬又以尼山乃毓圣 
之地故有庙已毁民冒耕祭田且百年思晦复其田里请置尼山书院以列于学官朝廷从之三氏学旧有田三千亩占于豪民子思书院旧有 
营运钱万缗贷于民取子钱以供祭祀久之民不输子钱并负其本思晦皆理而复之圣父旧封齐国公思晦言于朝曰宣圣封王而父爵犹公 
愿加褎崇乃诏加封圣父启圣王圣母王夫人五季时孔末之后方盛欲以伪灭真害宣圣子孙几尽至是其裔复欲冒称宣圣后思晦以为不 
早辨则真伪久益不可明彼与我不共载天乃列千族与其拜殿廷可乎遂会族人稽典故斥之既又重刻宗谱于石而孔氏族裔益明矣元统 
元年卒有鹤百余翔其屋上又有神光自东南落其舍北至正中朝廷加赠其官赐谥文肃子克坚

　　孔克坚

　　克坚字璟夫袭封衍圣公阶嘉议大夫既而进通奉大夫至正十五年召为同知太常礼仪院事拜陕西行台侍御史国子祭酒擢山东肃 
政廉访使不赴迁子希学袭封衍圣公 【按希学以下俱详明史衍圣公传】

　　钦定续通志卷五百三十六

　　●钦定续通志卷五百三十七　孔氏后裔传二

　　孔氏后裔传

　　支属

　　○支属

　　唐
　　宋
　　金

　　△唐

　　孔颖达　　　孔若思【从父桢　桢子季诩　子至】　　孔巢父【从子戡戣戢　戣孙纬　戢子温业】　　　　　　　　　孔 
述睿【敏行】

　　孔颖达
　　孔若思 【孔祯　孔季诩　孔至】
　　孔巢父
　　孔述睿 【孔敏行】

　　 孔颖达

　　孔颖达字仲达冀州衡水人孔子三十二世孙幼就学诵记日千余言闇记三礼义宗及长明服氏春秋传郑氏尚书诗礼记王氏易善属 
文通步历隋大业初举明经高第授河内郡博士炀帝召天下儒官集东都诏国子秘书学士与论议颖达为冠又年最少有耻出其下者阴遣 
客刺之匿杨玄感家得免补太学助教隋乱避地虎牢太宗平洛授文学馆学士迁国子博士贞观初封曲阜县男转给事中时帝新即位颖达 
数以忠言进帝问孔子称以能问于不能以多问于寡有若无实若虚何谓也对曰此圣人教人谦耳已虽能仍就不能之人以资所未能已虽 
多仍就寡少之人更资其多内有道外若无中虽实容若虚非特匹夫君德亦然故易称蒙以养正明夷以莅众帝称善除国子司业岁余以太 
子右庶子兼司业与诸儒议历及明堂事多从其说以论譔劳加散骑常侍进子爵皇太子令颖达譔孝经章句因文以尽箴讽帝知数争太子 
失赐黄金一斤绢百匹久之拜祭酒仍侍讲东宫帝幸太学观释菜命颖达讲经毕上释奠颂诏褎美后太子稍不法颖达争不巳乳母遂安夫 
人曰太子既长不宜而折对曰蒙国厚恩虽死不恨剀切愈至后致仕二十二年卒陪葬昭陵赠太常卿谥曰宪初颖达与颜师古司马才章王 
恭王琰等受诏譔五经义训凡百余篇号义赞诏改为正义云虽包贯诸家然不能无谬冗博士马嘉运驳正其失有诏更令裁定功未就永徽 
二年诏中书门下与国子三馆博士弘文馆学士考正之于是尚书左仆射于志宁右仆射张行成侍中高季辅就加增损书始布下颖达子志 
终司业志子惠元力学寡言又为司业累擢太子谕德三世司业时人美之 【按颖达传新书列于儒学今据阙里文献考改入】

　　 孔若思 【孔祯　孔季诩　孔至】

　　孔若思越州山阴人孔子三十六世孙陈吏部尚书奂四世孙也祖绍安与兄绍新早知名陈亡客居鄠励志于学外兄虞世南曰本朝沦 
覆吾分湮灭有弟若此知不亡矣绍安与孙万寿皆以文辞称时谓孙孔隋大业末为监察御史高祖讨贼河东绍安与夏侯端同监军礼遇尤 
密帝即位端先归巳而绍安闲道走长安帝悦擢内史舍人若思早孤其母躬训教长以博学闻有遗以褚遂良书者纳一卷焉其人曰是书贵 
千金何取之廉答曰审尔此为多矣更还其半擢明经厯库部郎中常曰仕宦至郎中足矣座右置止水一石明自足意中宗初敬晖桓彦范当 
国以若思多识古今凡大政事必咨质后行三迁礼部侍郎出为卫州刺史故事以宗室为州别驾见刺史骜放不肯致恭若思劾奏别驾李道 
钦请讯状有诏别驾见刺史致恭自若思始以清白擢银青光禄大夫赐绢百匹累封梁郡公开元七年卒谥曰惠从父祯 【按阙里文献考 
作桢】 第进士厯监察御史门无宾谒时称其介高宗时再迁绛州刺史封武昌县子谥曰温祯子季诩 【案阙里文献考作季翊】 永昌 
初擢制科授秘书郎陈子昂尝称其神清韵遣可比卫玠终左补阙若思子至字惟微厯著作郎明氏族学与韦述萧颖士柳冲齐名譔百家类 
例以张说等为近世新族剟去之说子垍方有宠怒曰天下族姓何豫若事而妄纷纷耶垍弟素善至以实告初书成示韦述述谓可传及闻垍 
语惧欲更增损述曰止丈夫奋笔成一家书奈何因人动摇有死不可改遂罢时述及颖士冲皆譔类例而至书称工 【案若思传新书列于 
儒学今据阙里文献考改入】

　　 孔巢父

　　孔巢父字弱翁居冀州 【按旧书作冀州人巢父为孔氏后裔不应称冀州人今改正】 孔子三十七代孙少力学隐徂徕山永王璘称 
兵江淮辟署幕府不应侧身潜遁由是知名广德中李季卿宣抚江淮荐为左卫兵曹参军三迁库部员外郎出为泾原行军司马累拜湖南观 
察使未行会普王为荆襄副元帅署行军司马俄而德宗狩奉天擢给事中为河中陕华等州招讨使累上破贼方略帝嘉纳未几兼御史大夫 
为魏博宣慰使巢父辩而才及见田悦与言君臣大义利害逆顺开晓其众是时悦久不臣下皆厌乱杂然喜曰不图今日还为王人酒中悦起 
自夸工骑射曰陛下见用何敌不摧巢父曰若尔不早自归乃一剧贼耳悦曰能为剧贼岂不能为功臣乎巢父曰国方多虞待子而息悦谢焉 
数日田绪杀悦与大将邢曹俊等听命巢父即以绪权知军务纾其难李怀光据河中帝复令巢父宣慰罢其兵以太子太保授之怀光素服待 
