<!-- { "loadSidebar": true } -->
宣慰使二十年改四川南道宣慰使时思播以南施黔鼎澧辰沅之界蛮獠叛服不常二十二年诏四川行省讨之参政奇尔济苏左丞汪惟正 
一军出黔中佥省巴拜一军出思播都元帅托察一军出澧州呼喇济一军自夔门会合诸将凿山开道绵互千里诸蛮迎敌者尽杀之遣谕其 
酋长率众来降独散毛洞贾顺走避嵓谷力屈始降二十三年以老病乞归帝悯之得还巩昌元贞二年入觐授陕西行省右丞议本省公事卒 
谥襄敏

　　△李庭

　　李庭小字劳山本金人富察氏家于济阴后徙寿光至元六年以材武选隶军籍权管军千户从伐宋襄阳守将吕文焕以万五千人来攻 
万山堡万户张弘范方与接战庭单骑横枪入阵杀二人枪折倒持回击一人坠马庭亦被二枪复夺后军枪力战败之九年进攻襄阳东堡焚 
其楼破一字城十年大军攻樊城庭运薪刍土牛填城壕立云梯屡中炮坠城下裹创再登杀获甚多樊城破襄阳降以功授管军总管十一年 
从巴延发襄阳次郢州郢在汉水东宋人复于汉水西筑新郢 【按巴延传巴延次盐山距郢州二十里郢在汉水北宋人又于汉水南筑新 
郢与此作东西互异】 以遏我军庭与刘国杰攻黄家湾堡拔之荡舟由藤湖入汉攻沙洋新城炮伤左胁破其外堡复中炮坠城下矢贯胷气 
垂绝巴延命剖水牛腹纳其中良久乃苏授益都新军万户师次汉口宋将夏贵锁战舰横截江面军不得进乃用庭及马福计由沙芜口入江 
武矶堡四面皆水庭决其水攻之大军渡江武矶堡亦破遂从阿珠转战至鄂州顺流而东十二年与宋将孙虎臣战丁家洲夺船二十余宋军 
溃宋兵断真州江路庭焚其船击斩其护岸军闻夏贵欲由太湖援临安亟出兵逆战裕溪口败之诸军攻常州庭鏖战夺北门入十三年至临 
安宋主降巴延命庭等护其内城收集符印珍宝仍令庭与唐古特等防护宋主赴燕世祖嘉其劳有旨汝在江南多出死力男儿立功要在西 
北上也今有违我太祖成宪者汝其往征之加汉军都元帅庭至哈喇和琳鸿和尔之地越岭北与色埒默诸军大战败之移军河西击走叛臣 
和和追至大碛而还诸王锡里济托克托穆尔反庭袭获之启皇子哲伯特穆尔赐之死复引兵会诸王纳尔珲渡塔密尔河击走其余党河西 
悉平十四年入朝赐益都居第单河官庄拜福建行省参知政事十九年授中书左丞东征日本十八年军次竹岛遇风船尽坏庭抱坏船板漂 
流抵岸下收余众由高丽还京师士卒存者十一二继以父殁归益都二十四年宗王纳颜叛驿召至上都统诸卫汉军从帝亲征塔布岱金嘉 
努来拒战众号十万帝亲麾诸国围之庭调阿苏军继进流矢中胷贯胁裹创复战帝遣止之乃已令军中卫百弩侯敌列阵百弩齐发乃不复 
出庭策纳颜必遁乃引壮士十人持火炮夜入其阵炮发敌惊溃帝问何以知之庭曰其兵虽多无纪律见车驾驻此而不战必疑有大军在后 
是以知其将遁帝大喜命庭将汉军与阿尔娄将蒙古军并进遂擒纳颜帝南还庭又亲获塔布岱金嘉努以功遥受中书省左丞二十五年纳 
颜余党哈坦多罗千复叛于辽东诏庭讨之大小数十战弗克整军再战流矢中左胁及右股追至一大河选锐卒潜负火炮夜沂上流发之马 
皆惊走大军潜于下流毕渡天明进战其众无马遂败徐坦多罗干走高丽死进尚书左丞商议枢密院事庭因奏今汉军之力困于北征若依 
江南军每岁二八放散以次番上甚便帝可其奏着为令宗王海都犯边帝命阿尔娄与庭议所以为备庭请下括马之令凡得马十一万匹军 
中赖其用拜平章政事商议枢密院事成宗即位眷遇尤至武宗出镇北边庭请从行成宗悯其老不许继奉旨北征辉图至野马川而还俄有 
中使传旨拘汉军马以济北军且令焚其鞍辔行粮诸物扈从至上都大德八年卒至大二年追封益国公谥武毅子大用以哀毁卒大椿益都 
新军万户大诚后卫亲军都指挥使

　　△史弼

　　史弼字君佐蠡州溥野人曾祖彬有胆勇穆呼哩兵南下蠡守闭城自守彬谓诸子曰吾所恃者郡守也今弃民自保吾与其束手以死曷 
若死中求生乃率乡人数百家请降穆呼哩书帛为符遣还既而州破独彬与同降者得免弼长通国语膂力绝人能挽强弓里门凿石为狮重 
四百斤弼举之置数步外潼关守将王彦弼奇其材妻以女又荐其材勇于左丞相耶律铸弼从铸往北京近侍和尔台见弼所挽弓以名闻世 
祖召之试以远垛连发中的令给事左右授管军总管命从刘整伐宋攻襄樊至元十年诸将分十三道围樊城弼攻东北隅凡十四昼夜破之 
杀其将牛都统襄阳降上其功升副万户从丞相巴延南征攻破沙洋堡至阳罗堡巴延誓众曰先登南岸者为上功弼率健卒直前宋兵逆战 
奋呼击走之巴延登南岸论弼功第一鄂州平进军驻瓜洲巴延授弼三千人使立木堡据扬子桥宋将姜才以万众乘夜来攻人挟束薪填堑 
弼戒军中无哗俟其至下櫑木发炮石击之杀千余人才败走十三年才复以兵夜至弼三战三胜天明才见弼兵少进复围之骑士挟火鎗刺 
弼弼挥刀御之左右皆仆手刃数十百人及出围追者尚数百骑弼殿后敌不敢近 【按宋史姜才传云才出真州高邮万户史弼将兵击夺 
才与战达且弼几殆与此互异】 会援兵至大破之才奔泰州守将朱焕以扬州降制授扬州路总管府达噜噶齐兼万户俄迁黄州等路宣慰 
使十五年升江淮行中书省参知政事行黄州等路宣慰使盗起淮西司空山弼平之十七年平南康都昌盗十九年改浙西宣慰使二十一年 
黄华反建宁春复霖雨米价涌贵弼即发米十万石平价粜之而后闻于省省臣欲增其价弼曰吾不可得信宁辍吾俸以足之省不能夺益出 
十万石民得不饥改淮东宣慰使二十六年平台州盗杨镇龙拜尚书左丞入朝时世祖欲征瓜哇谓弼曰诸臣为吾腹心者少欲以瓜哇事付 
汝对曰陛下命臣臣何敢自爱二十九年拜福建行省平章政事往征瓜哇以伊克默色高兴副之弼之五千人合诸军 【按经世大典云会 
福建江西湖广三行省兵二万海舟千艘赍一年粮谨附识】 发泉州风急涛涌舟掀簸士卒皆数日不能食过七洲洋万里石塘厯交趾占城 
界明年至东董西董山牛崎屿入混沌大洋橄榄屿假里马答句阑等山驻丘伐木造小舟以入时瓜哇与邻国葛郎构怨瓜哇主哈只葛达那 
加刺已为葛郎主哈只葛当所杀其壻土罕必阇耶攻哈只葛当不胜退保麻嗒入歇闻弼等至遣使以其国山川户口及葛郎国地图迎降求 
救弼与诸将进破葛郎兵哈只葛当走归国高与言瓜哇虽降倘中变与葛郎合则孤军悬绝事不可测弼遂分兵三道攻葛郎至答哈越葛郎 
兵十余万迎敌自且至午葛郎兵败入城自守遂围之哈只葛当出降并取其妻子官属以归土罕必阇耶乞归易降表及所藏珍宝入朝弼与 
伊克默色许之遣万户敦珠卜丹甘珠尔布哈以兵二百人护之还国土罕必阇耶于道杀二人以叛乘军还夹路攘夺弼自断后且战且行行 
三百里得登舟行六十八日夜达泉州士卒死者三千余人有司数其俘获金宝香市等直五十余万又以没理国所上金字表及金银犀象等 
物进于是朝廷以甚亡失多杖十七没家赀三之一元贞元年起同知枢密院事阿尔娄奏弼等以五千人渡海二十五万里入近代未尝至之 
国俘其王及谕降旁近小国宜加矜怜遂诏以所籍还之拜江西行省右丞三年平章政事加封鄂国公卒于家

　　△高兴

　　高兴字功起蔡州人力挽二石弓尝步猎南阳山中遇虎跳踉大吼众皆惊走兴神色自若发一矢毙之至元十一年挟八骑诣黄州谒宋 
制置陈奕奕使隶麾下且奇其貌以甥女妻之十二年丞相巴延伐宋至黄州兴从奕出降授千户从破瑞昌之乌石堡张家寨进拔南陵行省 
上其功世祖命兴专将一军常为先锋宋张濡杀使者严忠范等于独松关巴延使兴讨之由闲道夺独松关进至武康擒张濡十三年宋降巴 
延北还留兴以兵取郡县之未下者降建德守方回婺州守刘怡衢婺二州已降复叛章烠自为婺未兴以五千人复婺州擒章焴斩之进薄衢 
州连战赤山陈家山围江山县斩首三千级俘五百人献魏福兴等七人于行省余尽戮之衢州平追宋嗣秀王举檡入闽与檡据桥阵水南兴 
率奇兵夺桥进战杀观察使李世达擒与檡父子及其小王二下兴化降宋参知政事陈文龙 【按宋史陈文龙传文龙知兴化军城陷被执 
文龙即不食械系至杭饿死是未尝降也本传】 制置印德传等迁管军万户十四年还镇婺州充衢婺招讨使复从都元帅蒙古台平福建漳 
三州破敏阳寨屠福成寨十五年诏兴立行都元帅府于建宁以镇之讨降叛人黄华高日新高从周等十六年入朝悉献江南所得珍宝世祖 
曰卿何不少留对曰臣素贫贱今幸富贵皆陛下所赐何敢隐俘获之物帝悦曰直臣也兴因奏所部士卒战功颁爵赏有差迁浙东道宣慰使 
讨处州福建及温台海洋羣盗平之十七年漳州盗数万据高安寨官军讨之久不能下诏以兴为福建征蛮右副都元帅与都元帅鄂勒哲图 
讨之直抵其壁贼乘高瞰下击之兴命人挟束薪蔽身进至半山弃薪而退如是六日诱其矢石殆尽乃燃薪焚其栅遂平之十八年盗陈吊眼 
聚众十万连五十余寨扼险自固兴攻破其十五寨吊眼走保千壁岭兴上至山半诱与语接其手掣下擒斩之漳州悉平十九年改淛西道宣 
慰使降人黄华复叛急攻建宁兴疾趋与福建军合获华将二人追至赤岩华赴火死二十三年累拜江淮浙东行省参知政事平婺州处州温 
州徽州漳州诸盗二十九年复立福建行省 【按百官志至元十五年并江西行省于福建十七年福建自为行省二十二年以福建行省并 
入江西二十三年又并入江浙而不载复立行省事岂传误欤抑志阙欤】 拜右丞瓜哇黥使者孟琪诏兴为平章政事与史弼伊克默色帅师 
征之明年浮海抵瓜哇伊克默色将水军兴将步军会八节润瓜哇主壻土罕必阇耶降进攻葛郎国降其主哈只葛当又谕降诸小国哈只葛 
当子昔刺八的昔刺丹不合逃入山谷兴独师千人深入俘获之还至答哈城史弼伊克默色已遣使护士罕必阇耶归国具入贡礼兴深言其 
失计土罕必阇耶果杀使者以叛合众来攻兴等力战却之遂诛哈只葛当父子以归诏治纵瓜哇者弼与伊克默色皆获罪兴独以不预议得 
免成宗即位复拜福建行省平章政事大德三年汀州总管府同知阿里挟怨告兴不法召入对尽得其诬状阿里伏诛改江浙行省平章政事 
十年改河南至大初召见拜左丞相商议河南省事皇庆二年卒追封梁国公谥武宣元统三年加封南阳王子玖珠

　　△刘国杰

　　刘国杰字国宝本女真乌库哩氏少从军涟海以材武为队长至元六年选涟海兵取襄阳授益都新军千户从张弘范戍万山堡宋兵窥 
伺众出取薪大出兵来攻堡国杰等以数百人败之斩首四千级由是有名从略荆南抵归峡转战数千里还破宋兵于襄阳下再攻樊城被伤 
血战世祖闻其勇召见迁管军总管从巴延南征十一年次郢州宋兵扼汉水不得下巴延谋取黄家湾堡以入汉国杰先登拔之从破沙洋新 
