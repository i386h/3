<!-- { "loadSidebar": true } -->
　　彦远字子高以父荫补太庙斋郎累迁大理寺丞举进士第以殿中丞为御史台推直官通判明州迁太常博士举贤良方正能直言极谏 
科擢尚书祠部员外郎知润州上疏曰陛下即位以来内无声色之娱外无畋渔之乐而前岁地震雄霸沧登旁及荆湖幅员数千里虽往昔定 
襄之异未甚于此今复大旱人心嗷嗷天其或者以陛下备寇之术未至牧民之吏未良天下之民未安故出谴告以示之今契丹据山后诸镇 
元昊盗灵武银夏被边长吏不复铨择高冠大裾耻言军旅湖广蛮獠劫掠生民调拨督敛军须百出三年于今未闻分寸之效惟陛下念此三 
方之急讲长久之计以上答天戒时旱蝗民乏食彦远发常平仓赈救之部使者诘其专且摧价彦远不为屈召为右司谏请勿数赦择牧守增 
俸入以养廉吏息土木以省工费迁起居舍人直集贤院知谏院会诸路奏大水彦远言阴气过盛在五行传下有谋上之象请严宫省宿卫未 
几有挟刃犯謻门者又上疏曰农为国家急务劝课不可不兴本朝转运使提点刑狱知州通判皆带劝农之职而徒有虚文无劝导之实宜置 
劝农司以知州为长官通判为佐举清强幕职州县官为判官先以垦田顷亩及户口数屋塘山泽沟洫桑柘着之于籍然后设法劝课除害兴 
利岁终农隙转运司考校之第其赏罚杨怀敏妄言契丹主宗真死乃除入内副都知内侍黎用信以罪窜海岛赦归遽得环卫官致仕许怀德 
慎镛年高未谢事杨景宗郭承佑阘冗小人宜废不用厯举劾之多见听纳彦远性豪迈其任言职数有建明卒于官

　　 钱明逸

　　明逸字子飞繇殿中丞策制科转太常博士擢右正言首劾范仲淹富弼更张纲纪纷扰国经凡所推荐多挟朋党乞早罢免疏奏二人皆 
罢其夕杜衍亦免相明逸盖希章得象陈执中意也石元孙与夏人战没以死事褒赠既而生归朝廷释不问明逸请正其偾军之罪乃窜之远 
方而夺其恩进同修起居注知制诰擢知谏院为翰林学士自登科至是纔五年加史馆修撰知开封府坐尹京无威望罢为龙图阁学士知蔡 
州厯知秦州先是于阗入贡道邈川嘉勒斯赉留不遣会其妻亡前帅张方平请因而恤之且诱其般次入贡诏赙绢千匹明逸言朝廷抚嘉勒 
斯赉至厚今壅遏荒服之贡岂可复加赐以辱国体从之而于阗使与般次亦皆至斯赉有子质于秦别子木征居河州殿侍程从简私与之盟 
令过洮河许以官且归其质子事不验木征怒留贡使明逸械从简往诘因斩之木征惶惧悉遣所留者治平初复为翰林学士神宗立御史论 
其倾险憸薄顷附贾昌朝夏竦以陷正人文辞浅缪岂应冒居翰林院罢学士久之知永兴军熙寍四年卒年五十七赠礼部尚书谥曰修懿从 
子藻字醇老幼孤刻厉为学第进士又中贤良方正科为秘阁校理慈圣后临朝藻三上书乞还政同修起居注知制诰加枢密直学士知开封 
府平居乐易无崖岸而居官独立守绳墨为政简静有条理不肯徇私取显数求退改翰林侍读学士知审官东院卒年六十一赠大中大夫

　　 钱景谌

　　景谌景臻之从兄也繇殿直巡辖两京马递中进士第初赴开封解试时王安石得其文以为知道者既荐送之又推誉于公卿闲自是执 
弟子礼安石提点府界景谌为属主簿又以文荐之执丧居许闻安石得政喜因事来京师谒之方盛夏安石褫服脱帽未及它语卒然问曰青 
苗助役如何景谌曰利少害多异日必为民患又问孰为可用之人曰居丧不交人事而知人尤难事也遂辞出后调官复来安石已作相又往 
诣之安石令先与弟安国相见安国亦与之善谓景谌曰相君欲以馆阁相处而任以事景谌曰百事皆可为所不知者新书役法耳及见安石 
安石欲令治峡路役书且委以戎泸蛮事景谌曰峡路民情仆固不能知而戎泸用兵系朝廷举动一路生灵休戚愿择知兵爱人者安石大怒 
遂与安石绝熙寍末从张景宪辟知瀛州终身为外官仅至朝请郎而卒

　　 钱勰

　　勰字穆父彦远之子也生五岁日诵千言十三岁制举之业成熙寍三年试应既中秘阁选廷对入等矣会王安石恶孔文仲策迁怒罢其 
科遂不得第以荫知尉氏县授流内铨主簿判铨陈襄尝登进班簿神宗称之襄言主簿钱勰所为明日召对将任以清要官安石以不附巳命 
权盐铁判官厯提点京西河北京东刑狱元丰定官制勰方居丧帝于左司郎中格自书其姓名须终制日授之奉使吊高丽外意颇谓欲结之 
以北伐勰入请使指帝曰高丽好文又重士大夫家世所以选卿无他也乃求吕端故事以行凡馈饩非故所有者皆弗纳归次紫燕岛王遣二 
吏追饷金银器四千两竟却之还拜中书舍人元佑初迁给事中以龙图阁待制知开封府老吏畏其敏欲困以事导人诉牒至七百勰随即剖 
决宗室贵戚为之敛手虽丞相府谒吏干请亦械治之积为众所憾出知越州徙瀛州召拜工部户部侍郎进尚书加龙图阁直学士复知开封 
临事益精苏轼乘其据案时遗之诗勰操笔立就以报轼曰电扫庭讼响答诗筒近所未见也哲宗莅政翰林缺学士章惇三荐林希帝以命勰 
仍兼侍读以尝行惇谪词惧而求去帝曰岂非鞅鞅非少主之臣硁硁无大臣之节者乎朕固知之无庸避也尝侍经幄帝留与之语曰台臣论 
徐邸事其辞及郑雍小人离间骨肉如此若雍有请当付卿以美诏慰安之既而雍章至勰答诏云弗容羣枉规欲动摇朕察其厚诬力加明辨 
夫何异趣乃尔乞身帝见之谓能道所欲言者惇因是极意排诋讽全台攻之言不己罢知池州卒于官年六十四元符末追复龙图阁学士后 
入元佑党籍云

　　 钱即

　　即字中道吴越王诸孙第进士为睦州推官崇寍中为陕西转运判官王师复银州转饷居最徽宗召对问曰灵武可取乎对曰夏人去来 
飘忽不能持久是其所短然其民皆兵居不縻饮食动不勤转饷愿敕边臣先为不可胜以待衅庶可得志帝曰大砦泉可取否对曰是所谓瀚 
海也臣闻其地皆舄卤无水泉或以饮马口鼻皆裂正得之无所用帝然之除直龙图阁知庆州至镇筑安边城归德堡包地万顷纵耕其中岁 
得粟数十万徙知延安府在延五年童贯宣抚陕西得便宜行事时长安百物踊贵钱币益轻贯欲力平之计司承望风旨取市价率减什四违 
者重寘于法民至罢市徐处仁争之得罪又行均籴法贱入民粟而高金帛估以赏下至募兵射士之授田者咸被抑配关内骚然几于生变即 
亦屡抗章极陈其害贬永州团练副使然籴害亦寝数月还待制知兴仁府徙太原以童贯宣抚本道辞不许居二年以疾提举洞霄宫复直学 
士睦寇作起知宣州即自力上道至则悉意应军须贯上其功进龙图阁学士贯遂引为河北河东参谋以老固辞乃转正奉大夫致仕卒赠金 
紫光禄大夫谥曰忠定

　　钦定续通志卷三百四十一

　　●钦定续通志卷三百四十二　列传一百四十二

　　列传

　　宋 【四十六】

　　○宋四十六

　　张方平　　　王拱辰　　　张升　　赵槩　　　　胡宿【宗炎　宗愈宗回】

　　张方平
　　王拱辰
　　张升
　　赵槩
　　胡宿

　　△张方平

　　张方平字安道南京人少颖悟绝伦凡书皆一阅不再读宋绶蔡齐以为天下奇才举茂材异等为校书郎知昆山县又中贤良方正选迁 
著作佐郎通判睦州赵元昊且叛为嫚书来规得谴绝以激使其众方平请顺适其意使未有以发得岁月之顷以其间选将厉士坚城除器为 
不可胜以待之虽终于必叛而兵出无名不折则破我以全制其后必胜之道也时谓其论出姑息决计用兵方平上平戎十策以为入寇当自 
延渭巢穴之守必虚宜屯兵河东卷甲而趋之所谓攻其所必救形格势禁之道也宰相吕夷简善其策而不果行召试馆职命直集殿院俄知 
谏院夏人寇边方平首乞合枢密之职于中书以通谋议帝然之遂以宰相兼枢密使夏竦节制陕西并护诸将四路以禀复失事机且诏使出 
师逗遛不行及丰州陷刘平等覆师主帅皆坐谴竦独不预方平劾罢之而请四路帅臣各自任战守西帅久未解元昊亦因敝方平言愿因郊 
赦引咎示信开其自新之路元昊竟降既以使契丹还知制诰权知开封府进翰林学士元昊既臣而与契丹有隙来请绝其使议者不可方平 
曰得新附之小羗失久和之强敌非计也宜赐元昊诏使之审处但嫌隙朝除则封册暮下如此于西北为两得时韪其谋拜御史中丞改三司 
使初王拱辰议榷河北盐方平见曰河北再榷盐何也帝曰始立法耳方平曰昔周世宗以盐课均之税中今两税盐铁是也岂非再榷乎帝惊 
悟方平请直降手诏罢之加端明殿学士时太常寺禁中卫卒夜变帝曰诏二府奖张贵妃扈跸功夏竦求所以尊异之礼方平谓陈执中曰汉 
冯倢伃身当猛兽不闻有所尊异且皇后在而尊贵妃古无是事执中瞿然而罢帝以丰财省费诏羣臣方平既条对又独上数千言大略以为 
祥符以来务为姑息渐失祖宗之旧取士任子磨勘迁补之法坏命将养兵皆非旧律国用既窘则政出多门大商豪民乘隙射利而茶盐香矾 
之法乱此治忽盛衰之本不可以不急帝览对甚悦且大用会判官杨仪得罪坐与交出知滁州顷之知江寍府入判流内铨以侍读学士知滑 
州徙益州未至或扇言侬智高在南诏将入寇摄守亟调兵筑城朝廷发陕西步骑兵仗络绎往戍蜀诏趣方平行方平曰此必妄也道遇戍卒 
皆遣归他役尽罢得中部川译人始造此语者枭首境上而流其余党蜀人遂安复以三司使召方西鄙用兵两蜀多所调发方平为奏免横赋 
四十万减铸铁钱十余万缗又建言漕运以汴为主汴带引淮江利尽南海天圣己前岁调民浚之故水行地中其后浅妄者争以裁减役费为 
功汴日以塞是利尺寸而丧邱山也乃画上十四策帝称善悉如其说行之迁尚书左丞知南京未几以工部尚书帅秦州谍告夏人将压境方 
平料简士马声言出塞己而寇不至言者论其轻举曾公亮曰兵不出塞何名轻举寇之不得至者有备故也倘罪之后之边臣将不敢为先事 
之备矣方平不自安请知南京英宗立迁礼部尚书请知郓州还为学士承旨帝不豫召至福寍殿帝冯几书云明日降诏立皇太子方平抗声 
曰必颖王也嫡长而贤请书其名帝力疾书之乃退草制神宗即位召见请约山陵费又请差减锡赉以干兴为准拜参知政事曾公亮议用王 
安石方平以为不可数日遭父忧服阕以观文殿学士留守西京入觐留判尚书都省力请知陈州安石行新法方平陛辞极论其害帝怃然韩 
绛主西师庆卒乱京西转运使合一路各会兵于州民大骇方平持檄不下而奏之命罢诸郡兵召为宣徽北院使留京师王安石深沮之以为 
青州未行帝问祖宗御戎之要对曰太祖不勤远畧如灵夏河西皆因其酋豪许之世袭环州董遵诲西山郭进关南李汉超皆优其禄赐宽其 
文法诸将财力丰而威令行间谍精审吏士用命故能以十五万人而获百万之用及太宗谋取燕蓟又内徙李彝兴冯晖于是朝廷始旰食矣 
真宗澶渊之克与契丹盟至今人不识兵革近岁疆场之臣乃欲试天下于一掷事成徼利不成诒患不可听也帝曰元昊初臣何以待之对曰 
