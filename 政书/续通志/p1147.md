<!-- { "loadSidebar": true } -->
溺死季诠号泣投江中少选持母臂浮出水上都督谢叔方具礼祭而葬之

　　△许伯会

　　许伯会越州萧山人举孝廉上元中为衡阳博士母丧负土成坟不御絮帛尝滋味野火将逮茔树悲号于天俄而雨火灭岁旱泉涌庐前 
灵芝生

　　△陈集原

　　陈集原泷州开阳人世为酋长父龙树钦州刺史有疾集原辄不食及亡呕血数升即荣作庐尽以田赀让兄弟里人高之武后时厯右 【 
旧书作左】 豹韬卫大将军

　　△陆南金 【赵璧】

　　陆南金苏州吴人祖士季从同郡顾野王学左氏春秋司马史班氏汉书仕隋为越王侗记室兼侍读侗称制擢著作郎时王世充将篡逆 
士季欲因其启事杀之谋泄停侍读乃不克贞观初终太学博士兼弘文馆学士南金仕为太常奉礼郎开元初少卿卢崇道抵罪徙岭南逃还 
东都南金居母丧崇道伪称吊客入而道其情南金匿之俄为雠人迹告诏侍御史王旭捕按南金当重法弟赵璧诣旭自言匿崇道者我也请 
死南金固言弟自诬不情旭怪之赵璧曰母未葬妹未归兄能办之我生无益不如死旭惊上状帝皆宥之南金知书吏履操谨完张说陆象先 
皆贤之由库部员外以疾改太子洗马卒

　　△张琇 【张瑝　王君操　赵师举　同蹄智寿　智爽　徐元庆　余常安　梁悦　唐买得】

　　张琇河中解人父审素为嶲州都督有陈纂仁者诬其冒战级私甫兵元宗疑之诏监察御史杨汪即按纂仁复告审素与总管董堂礼 【 
按通鉴作董元礼与此异】 谋反于是汪收审素系雅州狱驰至嶲州按反状堂礼不胜忿杀纂仁以兵七百围汪胁使露章云审素罪既而吏 
共斩堂礼汪得出遂当审素实反斩之没其家琇与兄瑝尚幼徙岭南久之逃还汪更名万顷瑝时年十三琇少二岁夜狙万顷于魏王池瑝斫 
其马万顷惊不及鬬为琇所杀 【按旧书云瑝虽年长其发谋及手刃皆琇为之】 条所以杀万顷状系于斧奔江南将杀构父罪者然后诣 
有司道泛水吏捕以闻中书令张九龄等皆称其孝烈宜贷死侍中裴耀卿等陈不可帝亦谓然谓九龄曰孝子者义不顾命杀之可成其志赦 
之则亏律凡为子孰不愿孝转相雠杀遂无已时卒用耀卿议议者以为冤帝下诏申谕乃杀之临刑赐食瑝不能进琇色自如曰下见先人复 
何恨人莫不悯之为诔揭于道敛钱为葬北邙尚恐仇人发之作疑冢使不知其处太宗时有即墨人王君操夬隋末为乡人李君则所杀亡命 
去时君操尚幼至贞观时朝世更易而君操窭孤仇家无所惮诣州自言君操密挟刃杀之剔其心肝噉立尽趋告刺史曰父死凶手厯二十年 
不克报乃今刷愤愿归死有司州上状帝为贷死高宗时绛州人赵师举父为人杀师举幼母改嫁仇家不疑师举长为人佣夜读书久之手杀 
雠人诣官自陈帝原之永徽初同官人同蹄智寿 【旧书作周智寿】 父为族人所害智寿与弟智爽候诸涂击杀之相率归有司争为首有 
司不能决者三年或言弟始谋乃论死临刑曰雠已报死不恨智寿自投地委顿身无完肤舐智爽血尽乃已见者伤之武后时下邽人徐元庆 
父爽为县尉赵师韫所杀元庆变姓名为驿家保久之师韫以御史舍亭丁元庆手杀之自囚诣官后欲赦死左拾遗陈子昂议谓宜正国之典 
寘之以刑然后旌闾墓可也后礼部员外郎柳宗元驳曰礼之大本以防乱也若曰无为贼虐凡为子者杀无赦刑之大本亦以防乱也若曰无 
为贼虐凡为治者杀无赦其本则合其用则异旌与诛不得并也诛其可旌兹谓滥黩刑甚矣旌其可诛兹谓僭坏礼甚矣若师韫独以私怨奋 
吏气虐非辜州牧不知罪刑官不知问上下蒙冒吁号不闻而元庆能处心积虑以冲雠人之胸介然自克即死无憾是守礼而行义也执事者 
宜有惭色将谢久不暇而又何诛焉其或父不免于罪师韫之诛不愆于法是非死于吏也是死于法也法其可雠乎雠天子之法而戕奉法之 
吏是悖骜而凌上也执而诛之所以正邦典而又何旌焉礼之所谓雠者冤抑沈痛而号无告也非谓抵罪触法陷于大戮而曰彼杀之我乃杀 
之不议曲直暴寡胁弱而已春秋传曰父不受诛子复雠可也父受诛子复雠此推刃之道复雠不除害今若取此以断两下相杀则合于礼矣 
且夫不忘雠孝也不爱死义也元庆能不越于礼服孝死义是必达理而闻道者也夫达理闻道之人岂其以王法为敌雠者哉议者反以为戮 
黩刑坏礼其不可以为典明矣请下臣议附于令有断斯狱者不宜以前议从事宪宗时衢州人余常安父叔皆为里人谢全所杀常安八岁巳 
能谋复雠十有七年卒杀全刺史元锡奏轻比刑部尚书李墉执不可卒抵死又富平人梁悦父为秦果所杀悦杀雠诣县请罪诏曰在礼父雠 
不同天而法杀人必死礼法王教大端也二说异焉下尚书省议职方员外郎韩愈曰子复父雠见于春秋与礼记周官若子史不胜数未有非 
而罪者最宜详于律而律无条非阙文也盖以为不许复雠则伤孝子之心许复雠则人将倚法颛杀无以禁止夫律虽本于圣人然执而行之 
者有司也经之所明者制有司者也丁宁其义于经而深没其文于律者将使法吏一断于法而经术之士得引经以议也周官曰凡杀人而义 
者令勿雠雠之则死义者宜也明杀人而不得其宜者子得复雠也此百姓之相雠者也公羊子曰父不受诛子复雠可也不受诛者罪不当诛 
也诛者上施下之辞非百姓相杀也周官曰凡报仇雠者书于士杀之无罪言将复雠必先言于官则无罪也复雠之名虽同而其事各异或百 
姓相雠如周官所称可议于今者或为官吏所诛如公羊所称不可行于今者周官所称将复雠先告于士若孤稚羸弱抱微志而伺敌人之便 
恐不能自言未可以为断于今也然则杀之与赦不可一宜定其制曰有复父雠者事发具其事下尚书省集议以闻酌处之则经无失指矣有 
诏以悦申冤请罪诣公门流循州穆宗世京兆人康买得年十四父宪责钱于云阳张莅莅醉拉宪危死买得以莅趫悍度救不足解则举锸击 
其首三日莅死刑部侍郎孙革建言买得救父难不为暴度不解而击不为凶先王制刑必先父子之亲春秋原心定罪周书诸罚有权买得孝 
性天至宜赐矜宥有诏减死

　　△侯知道 【程俱罗　何澄粹　李兴】

　　侯知道程俱罗者灵州灵武人居亲丧穿圹作冢皆身执其劳乡人助者即哭而却之庐坟次哭泣无节知道七年俱罗三年不止知道垢 
尘积首率夜半傅坟踊而哭鸟兽为悲号李华作二孝赞表其行 【案唐文粹载二孝赞序云华奉使朔陲欲亲往引属河凌绝愿言不果凭 
轼隔川寄声二孝同为赞一章以附敦史云】 又有何澄粹者池州人亲病日锢俗尚鬼病者不进药澄粹剔股仕进亲疾为瘳后亲没伏于墓 
哭踊无数以毁卒当时号青阳孝子士为作诔甚众寿州安丰李兴父被恶疾兴割股肉以献父不能啖宿而死兴号呼垂血捧土城坟庐于墓 
左昼夜哭庐上产紫芝白芝庐中醴泉涌寿州刺史上其事诏表其闾刻石柳宗元为作孝门铭

　　△许法慎

　　许法慎沧州清池人甫三岁已有知时母病不饮乳惨惨有忧色或以珍饵诡悦之辄不食还以进母后亲丧常庐于幕有甘露嘉禾灵芝 
木连理白兔之祥天宝中表异其闾

　　△崔衍

　　崔衍字着深州安平人天宝末以明经授富平尉父伦使吐蕃被留衍以月俸钱送继母李氏李不慈伦归李敝衣以见问故曰衍不吾给 
伦怒召衍将袒而鞭之衍涕泣无所陈伦弟殷趋白之伦悟由是谮不得入旋调清源令劝民力田怀附流亡观察使马燧表其能徙美原父卒 
事李益谨李所生子合多取子母钱衍岁为偿负不胜计官江州刺史妻子仅免饥寒历苏虢二州虢居陕华闲多山田又邮传剧道而赋数倍 
入属岁无秋民举流亡衍亟疏奏之德宗为诏度支减赋迁宣歙池观察使简静为百姓所怀卒赠工部尚书衍签约畏法室无妾媵禄稍周于 
亲族葬埋嫁娶倚以济者数十家及卒不能蒇丧表诸朝赐赙帛三段米粟称之元和元年以衍有惠在民诏书褒美赐一子官谥曰懿 【案 
崔衍旧书原载于孝友新书移入列传今从旧书】

　　△林攒

　　林攒泉州莆田人贞元初仕为福唐尉母羸老未及迎而病攒弭弃官还及母亡水浆不入口五日自埏甓作冢庐其右有白乌来甘灵降 
诏作二阙于母墓前又表其闾蠲徭役时号阙下林家

　　△丁公着

　　丁公着字平子苏州吴人三岁丧母甫七岁见邻媪抱子哀感不肯食请于父绪愿绝粒学老子道父听之稍长父勉敕就学举明经高第 
授集贤校书郎不满秩辄去侍养于家父丧负士作冢貌力癯惙见者忧其死孝观察使薛苹表上至行诏赐粟帛旌其闾淮南节度使李吉甫 
表授太子文学兼集贤校理迁直学士充皇太子诸王侍读穆宗立未听政召居禁中条询治理且许以相公着陈让坚切乃擢给事中迁工部 
侍郎知吏部迁事公着内知帝意向用故辞疾求外授浙江观察使徙河南尹治以清静闻四迁礼部尚书翰林侍讲学士太和中以病丐还乡 
里未至而卒公着清约守道每进一官辄忧见于颜色四十丧妻终身不畜妾及卒天下惜之 【按丁公着旧书原载于孝友新书移入列传 
今从旧书】

　　△陈饶奴

　　陈饶奴饶州人年十二亲并亡窭弱居丧又岁饥或教其分弟妹可全性命饶奴流涕身丐诉相全养刺史李复异之给资储署其门曰孝 
友童子

　　△王博武

　　王博武许州人会昌中侍母至广州及沙涌口暴风母溺死博武自投于水岭南节度使卢贞俾吏沈罟获二尸焉乃葬之表其墓曰孝子 
墓诏为刻石

　　△万敬儒

　　万敬儒庐州人三世同居丧亲庐墓刺血写浮屠书断手二指辄复生州改所居曰成孝乡广孝聚大中时表其家

　　△章全益

　　章全益梓州涪城人少孤炙兄全启所鞠母病全启刲股膳母而愈及全启亡全益服斩衰断手一指以报不畜妻僮仆处一室卖药自业 
世传能作黄金居城都四十年号章孝子卒

　　△张士岩

　　张士岩父病药须鲤鱼冬月冰合有獭衔鱼至前得以供父父遂愈母病痈士岩吮血父亡庐墓有虎狼依之

　　△焦怀肃

　　焦怀肃母病每尝其唾若味异辄悲号几绝母终水浆不入口五日负土成坟庐守日一食杖然后起继母没亦如之

　　△张进昭

　　张进昭母患狐刺左手堕而终及殡进昭截左腕庐于墓 【按张士岩以下三人见唐书孝友传序不详里居年月今摘附于本卷之后 
】

　　○五代

　　（臣）等谨案欧阳修五代史不立孝友传今于一行传中移载李自伦一人以符郑志体例

　　李自伦

　　△李自伦

　　李自伦深州人为本州岛司功参军天福四年尚书户部奏自伦高祖训训生粲粲生则则生忠忠生自伦自伦生光厚六世同居敕以所居 
飞凫乡为孝义乡匡圣里为仁和里旌表门闾使高其外门门安绰楔左右建台高一丈二尺广狭方正称之圬以白而赤其四角使不孝不义 
者见之可以悛心而易行焉

　　钦定续通志卷五百二十三

　　●钦定续通志卷五百二十四　孝友传二

　　孝友传

　　宋

　　○宋

