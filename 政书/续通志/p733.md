<!-- { "loadSidebar": true } -->
　　张洞字仲通开封祥符人自幼卓荦不羣诵书日数千言为文甚敏遇事慷慨自许时赵元昊叛洞以布衣求上方略召试舍人院擢试将 
作监主簿寻举进士中第调涟水军判官再调颍州推官民刘甲者强弟柳使鞭其妇既而投杖夫妇相持而泣甲怒逼柳使再鞭之妇以无罪 
死吏当夫极法知州欧阳修欲从之洞曰律以教令者为首夫为从且非其意不当死众不听谳于朝果如洞言修甚重之晏殊知永兴军奏管 
句机宜文字改大理丞知巩县枢密副使高若讷参知政事吴育荐其文学宜为馆职 【按宋史宰辅表吴育为参知政事在庆厯五年高若 
讷为枢密副使在七年而其时正当吴育由参政改枢副罢免是若讷与育厯官前后相替不应叙育在若讷后或荐洞为馆职若讷在先非两 
人同为一时之事也】 召试学士院充秘阁校理判祠部时天下户口日蕃民去为僧者众洞奏祠部帐至三十余万僧若不裁损后不胜其弊 
朝廷用其言始三分减一知太常礼院宰相陈执中将葬洞与同列议谥荣灵其孙诉之诏孙抃等复议改曰恭洞驳奏执中位宰相无功德而 
罪戾多生不能正法以黜之死犹当正名以诛之竟从抃等议初皇后郭氏忤旨得罪废没后仁宗悔之诏追复其号二十余年矣至是有司请 
祔于庙知制诰刘敞以谓春秋书禘于太庙用致夫人致者不宜致也且古者不二嫡当许其号不许其礼洞奏后尝母天下无大过恶中外所 
知陛下既察其偶失恭顺洗之于既没犹曰不许其礼于义非是尚当别立庙不行转太常博士判登闻鼓院仁宗方向儒术洞在馆阁久数有 
建明仁宗以为知经赐飞白善经字宠之出知棣州转尚书祠部员外郎河北地当六塔之冲者岁决溢病民田水退强者遂冒占弱者耕居无 
所洞奏一切官为标给蠲其租以绥新集河北东路民富蚕桑契丹谓之绫绢州朝廷以为内地不虑洞奏今沧景契丹可入之道兵守多缺契 
丹时以贩盐为名舟往来境上此不可不察愿度形势置帅增屯戍以控扼之时天下久安荐绅崇尚虚名以宽厚沉默为德于事无所补洞以 
谓非朝廷福又谓谏官持谏以震人主不数年至显仕此何为者当重其任而缓其迁使端良之士不亟易而浮躁者绝意致书欧阳修极论之 
召权开封府推官英宗即位转度支员外郎英宗哀疚或经旬不御正殿洞上言陛下春秋鼎盛初嗣大统岂宜久屈刚健自比冲幼之主当躬 
万几揽羣材以称先帝付畀之意厌元元之望大臣亦以为言遂听政诏讯祁国公宗说狱宗说恃近属贵骄不道狱具英宗以为辱国不欲暴 
其恶洞曰宗说罪在不宥陛下以其坑不辜数人置诸法可矣英宗喜曰卿知大体洞因言唐宗室多贤宰相名士葢其知学问使然国家本支 
蕃衍无亲疏一切厚廪之不使知辛苦婢妾声伎无多寡之限至灭礼义极嗜欲贷之则乱公共之法刑之则伤骨肉之爱宜因秩品立制度更 
选老成教授之宗室缘是怨洞痛诋訾之言帝亦起藩邸赖察之不罪也转司封员外郎权三司度支判官对便殿称旨英宗遂欲进用大臣忌 
之出为江西转运使江西荐饥征民积岁赋洞为奏免之又民输油绢不中度者旧责以满匹洞命计尺寸输钱民便之移淮南转运使转工部 
郎中淮南地不宜麦民艰于所输洞复命输钱官为籴麦不踰时而足自以年不能永教诸子部分家事未几卒年四十九

　　△李仕衡 【李丕绪】

　　李仕衡字天均秦州成纪人后家京兆府进士及第调鄠县主簿田重进守京兆命仕衡鞫死囚五人活者四人重进即其家谓曰子有阴 
施此门当高大之徙知彭山县就加大理评事迁光禄寺丞父益以不法诛仕衡亦坐除名后会赦寇准荐其材尽复其官领渭桥辇运通判邠 
州再迁秘书丞徙知剑州王均反仕衡度州兵不足守即弃城焚刍粟辇金帛东守剑门既而城陷汉川攻剑州州空无所资即趋剑门仕衡预 
招贼众得千余人待之不疑贼将至与钤辖裴臻迎击之斩首数千级乃乘驿入奏擢尚书度支员外郎已而使者言仕衡尝弃城降监虔州税 
召还判三司盐铁句院度支使梁鼎言商人入粟于边率高其直而售以解盐商利益博国用日耗请调丁夫转粟而辇盐诸州官自鬻之岁可 
得缗钱三十万仕衡曰安边无大于息民今不得己而调敛之又增以转粟挽盐之役欲其不困何可得哉不听遂行鼎议而关中大扰乃罢鼎 
度支使以仕衡为荆湖北路转运使徙陕西初岁出内帑缗钱三十万助陕西军费仕衡言岁计可自办遂罢给真宗谒陵寝因幸洛仕衡献粟 
五十万斛又以三十万斛馈京西朝廷以为材召为度支副使上言关右既弛盐禁而永兴同华耀四州犹供卖盐年额钱请减十分之四诏悉 
除之累迁司封郎中为河北转运使又奏罢内帑所助缗钱百万建言河北岁给诸军帛七十万而民艰于得钱悉预假于里豪出倍偿之息以 
是工机之利愈薄方春民不足请户给钱至夏输帛则民获利而官用足矣诏优其直仍推其法于天下封泰山献钱帛刍粮各十万迁右谏议 
大夫祀汾阴又助钱帛三十万乃命同林特提举西京陕西转运事权知永兴军进给事中踰月以枢密院直学士知益州顷之河北阙军储议 
者谓仕衡前过助封祀费真宗闻之以为河北转转运使驾入亳州又贡丝绵缣帛各二十万后集粟塞下至巨万斛或言粟腐不可食朝廷遣 
使取视之而粟不腐也棣州污下苦水患仕衡奏徙州西北七十里既而大水没故城丈余南郊复进钱帛八十万先是每有大礼仕衡必以所 
部供军物为贡言者以为不实仕衡乃条析以进六十万皆上供者二十万即其羡余帝不之罪谓王旦曰仕衡应猝有材人欲以此中之然朝 
廷所须随大小即办亦其所长也明年旱蝗发积粟赈民又移五万斛济京西迁尚书工部侍郎权知天雄军盗起淄青阁迁刑部侍郎知青州 
前守捕羣盗妻子寘棘围中仕衡至悉纵使去未几其徒有枭贼首至者入为三司使帝作宽财利论以赐之乃更陕西入粟法使民得受钱与 
茶旧市羊及木责吏送京师而羊多道死木至湍险处往往漂失吏至破产不能偿仕衡乃许吏私附羊免其算使得补死者听民自采木输官 
用入粟法偿其直迁吏部侍郎仁宗即位拜尚书左丞以足疾改同州观察使知陈州州大水筑大堤以障水患徙颍州复知陈州曹利用仕衡 
壻也利用被罪降仕衡左龙武军大将军分司西京岁余改左卫大将军卒其后诏追复同州观察使仕衡前后管计事二十年虽才智过人然 
素贪家赀至累巨万子丕绪荫补将作监主簿及仕衡归老丕绪时为尚书虞部员外郎请解官就养朝廷以为郎故事不许请削一官乃听未 
几还之后累迁司农卿致仕卒丕绪居官廉静不为矫激家多图书集厯代石刻为数百卷藏之 【按宋史此下有李溥传溥由三司小吏擢 
官其后久专利权屡以奸赃贬黜无事迹可录今从删】

　　△胡则

　　胡则字子正婺州永康人果敢有材气以进士起家补许田县尉再调宪州录事参军时灵夏用兵转运使索湘命则部送刍粮为一月计 
则曰为百日备尚恐不支奈何为一月邪湘惧无以给遣则遂入奏太宗问边策对称旨顾左右曰州县岂乏人命记姓名中书后李继隆讨贼 
久不解湘语则曰微子几败我事一日继隆移文转运司曰兵且深入粮有继乎则告湘曰彼师老将归欲以粮乏为辞耳姑以有余报之巳而 
果为则所料湘为河北转运使奏改秘书省著作佐郎签书贝州观察判官事累迁尚书户部员外郎真宗幸亳还擢三司度支副使初丁谓举 
进士客许田则厚遇之谓贵显则骤进用至是谓罢政事出则为京西转运使迁礼部郎中徙广西路转运使按宜州重辟十九人为辨活者九 
人复为发运使累迁太常少卿干寍初坐丁谓党降知信州徙福州以右谏议大夫知杭州入权吏部流内铨坐失举复为太常少卿知池州未 
行复谏议大夫知永兴军徙河北都转运使以给事中权三司使通京东西陕西盐法人便之初则在河北殿中侍御史王汾尝就则假官舟贩 
盐又以其子为名祈买酒场至是张宗诲擿发之按验得实出则知陈州踰月授工部侍郎集贤院学士刘随言则奸邪贪滥闻天下比命知池 
州不肯行今以罪去骤加美职何以风劝在位后徙杭州再迁兵部侍郎致仕卒

　　△辥颜

　　辥颜字彦回河中万泉人举三礼中第为嘉州司户参军代还引对称旨改将作监丞监华州酒税以秘书省著作佐郎使夔峡疏决刑狱 
还改太子左赞善大夫知云安军徙渝阆二州丁谓自举代荐颜为峡路转运使累迁尚书虞部员外郎始孟氏据蜀徙夔州于东山据峡山以 
拒王师而民居不便也颜为复其故城宜州陈进反命句当广南东西路转运使事贼平迁金部员外郎改河东转运使徙陕西河中浮桥岁为 
水所败颜即北岸疏上流为支渠以杀水怒因取渠水溉其旁田民颇利之坊州募人炼矾岁久课益重至有破产被系不能偿者颜奏罢坊矾 
则晋矾当大售后如其策徙河北厯知河阳杭徐州 【按东都畧作厯知河阳扬杭徐三州】 累迁光禄少卿以少府监知江寍府逻者昼刼 
人反执平人以告颜视其色动曰若真盗也械之果引伏转右谏议大夫知河南府仁宗即位迁给事中丁谓分司西京以颜雅与善徙知应天 
府又徙耀州部有豪姓李甲结客数十人号没命社少不如意则推一人以死鬬之积数年为乡人患颜至大索其党会赦当免特杖甲流海上 
余悉籍于军以光禄卿分司西京卒尝属杜衍为墓志衍却之仁宗谓衍曰辥颜有丑行卿不欲志其墓诚清识也孙向自有传

　　△许元

　　许元字子春宣州宣城人 【按东都事略作泰州海陵人】 以父荫为太庙斋郎改大理寺丞累迁国子博士监在京榷货务三门发运 
判官元为吏强敏尤能商财利庆厯中江淮岁漕不给京师乏军储参知政事范仲淹荐元可独倚办擢江淮制置发运判官至则悉发濒江州 
县藏粟所在留三月食远近以次相补引千余艘转漕而西未几京师足食朝廷以为任职就迁副使遂以尚书主客员外郎为使进金部特赐 
进士出身迁侍御史尝欲与施昌言分行二浙江南调发军食仁宗闻之语辅臣曰东南岁比不登民方匮乏尝诏损岁漕百万石而元与昌言 
乃更欲分道而出是必诛求疲民以自为功非朕志也下诏戒饬擢天章阁待制再迁郎中以疾请还厯知扬越秦州卒元在江淮十三年以聚 
敛刻剥为能急于进取多聚珍奇赂遗权贵尤为王尧臣所知发运使治所在真州衣冠之求官舟者日数十辈元视势家贵族立榷巨舰与之

　　△锺离瑾

　　锺离瑾字公瑜庐州合肥人举进士为简州推官以殿中丞通判益州建言州郡既上雨后虽凶旱多隐之以成前奏请令监司劾其不实 
者擢开封府推官出提点两浙刑狱衢润州饥聚饿者食之颇废农作请发米二万斛赈给家毋过一斛后徙淮南輚运副使厯京西河东河北 
转运使改江淮制置发运使殿直王乙者请自扬州召伯埭东至瓜州浚河百二十里以废二埭诏瑾规度以工大不可就止置闸召伯埭旁人 
以为利屡迁尚书刑部郎中为三司户部副使除龙图阁待制权知开封府未踰月得疾卒

　　△孙冲

