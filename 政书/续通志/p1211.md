<!-- { "loadSidebar": true } -->
　　颜太初字醇之徐州彭城人颜子四十七世孙少博学有隽才慷慨好义喜为诗文宣公孔圣佑卒无子除袭封且十年是时有医许希以 
针愈仁宗疾拜赐巳西向拜扁鹊曰不敢忘师也帝为封扁鹊神应侯立祠城西太初作许希诗指圣佑事以讽在位又致书参知政事蔡齐齐 
为言于帝遂以圣佑弟袭封山东人范讽石延年刘潜之徒喜豪放剧饮后生多慕之太初作东州逸赏诗孔道辅深器之太初中进士后为莒 
县尉因事忤转运投劾去久之补阆中主簿时范讽以罪贬同党皆坐斥齐与道辅荐太初上其尝所为诗召武中书言者以为此嘲讥之词遂 
改临晋主簿前此有太常博士宋武通判同州与守争事恚死守憾之捃构其子以罪发狂亦死父子寓骨僧舍时守方贵显无敢为直冤太初 
因事至同州葬武父子苏舜钦表其事于墓左后移应天府户曹参军南京国子监说书卒著书号洙南子所居在凫绎两山闲号凫绎处士有 
集十卷淳曜联英二十卷子复元佑中为中书舍人兼国子祭酒自有传

　　钦定续通志卷五百六十

　　●钦定续通志卷五百六十一　文苑传八

　　文苑传

　　宋 【五】

　　○宋五

　　梅尧臣　　　江休复　　　苏洵　　章望之　　　王逢　　　　孙唐卿　　黄庠　　　　杨寘　　　　唐庚【伯虎】　　 
文同　　　　杨杰　　　　贺铸　　刘泾　　　　鲍由　　　　黄伯思

　　梅尧臣
　　江休复
　　苏洵
　　章望之
　　王逢
　　孙唐卿
　　黄庠
　　杨寘
　　唐庚 【唐伯虎】
　　文同
　　杨杰
　　贺铸
　　刘泾
　　鲍由
　　黄伯思

　　△梅尧臣

　　梅尧臣字圣俞宣州宣城人侍读学士询从子也工为诗深远古淡闲出奇巧初未为人所知用询荫为河南主簿 【东都事畧作以荫 
补斋郎】 钱惟演留守西京特嗟赏之为忘年交引与酬唱一府尽倾欧阳修自谓不及尧臣益刻励精思苦学繇是知名尝语人曰凡诗必能 
状难写之景如在目前含不尽之意见于言外然后为至也世以为知言厯知建德襄城县佥书忠武镇安判官大臣屡荐宜在馆阁召试赐进 
士出身为国子监直讲累迁尚书都官员外郎预修唐书成未奏而卒录其子一人宝元嘉佑中仁宗有事郊庙尧臣预祭辄献歌诗又尝上书 
言兵法撰唐载记毛诗小传孙子注宛陵集尧臣喜饮酒与物无忤贤士大夫多从之游其诗晚益工有人得西南夷布弓衣其织文乃尧臣诗 
云

　　△江休复

　　江休复字邻几开封陈留人少强学博览为文淳雅尤长于诗善隶书喜琴奕饮酒不以声利为意进士起家为桂阳监蓝山尉 【东都 
事畧作蓝田尉】 骑驴之官每据鞍读书至迷失道举书刊拔萃改大理寺丞迁殿中丞献其所著书召试为集贤校理判尚书刑部与苏舜钦 
游坐预进奏院祠神会落职监蔡州商税久之知奉府县通判睦州徙庐州复集贤校理累迁尚书刑部郎中卒休复外简旷而内行甚饬事孀 
姑如母所与游皆一时豪俊为政简易尝言昭宪太后子孙多流落民闲宜甄录之着唐宣鉴春秋世论及文集

　　△苏洵

　　苏洵字明允眉州眉山人年二十七始发愤为学岁余举进士又举茂才异等皆不中悉焚常所为文闭户益读书遂通六经百家之说下 
笔顷刻数千言至和嘉佑闲与其二子轼辙皆至京师翰林学士欧阳修上其所著书二十二篇既出士大夫争传之一时学者竞效苏氏为文 
章所著权书衡论机策宰相韩琦见而善之奏于朝召试舍人院辞疾不至遂除秘书省校书郎是时王安石名始盛欧阳修劝洵与之游而安 
石亦愿交洵洵曰吾知其人矣是不近人情者鲜不为天下患乃作辨奸论后十年而安石用事其言乃信 【是时王安石名始盛以下据东 
都事畧增】 洵既除官会太常修纂建隆以来礼书乃以为霸州文安县主簿与陈州项城令姚辟同修礼书为太常因革礼一百卷洵晚而好 
易曰易之道深矣洎而不明者诸儒附会之说乱之也作易传书未成而卒 【洵晚而好易至此据东都事畧增】 有文集二十卷谥法三卷 
子轼辙自有传

　　△章望之

　　章望之字长民建州浦城人少孤喜问学为文辩博长于议论初由伯父得象荫为秘书省校书郎监杭州茶库逾年辞疾去求举贤良方 
正得象在相位以嫌扼之乃上书论时政凡万余言不报丁母忧毁瘠过制服除浮游江淮闲以营衣食人劝之仕不应也兄拱之知晋江县忤 
其守守诬以赃坐贬望之诉于朝久不得直章十余上朝廷为再劾卒服拱之冤复官如初望之遂不复仕翰林学士欧阳修韩绛知制诰吴奎 
刘敞范镇同荐其才除佥书建康军节度判官不赴又除知乌程县趣令受命固辞遂以光禄寺丞致仕卒望之喜议论宗孟子言性善排荀卿 
扬雄韩愈李翱之说着救性七篇欧阳修论魏梁为正统望之以为非着明统三篇江南人李觏着礼论谓仁义智信乐刑政皆出于礼望之订 
其说着礼论尝北游齐赵南汛湖湘西至汧陇东极吴会山水胜处无所不历有歌诗杂文数百篇集为三十卷

　　△王逢

　　王逢字会之太平州当涂人其四世祖居岩仕唐为骁卫长史遭乱弃官归居青山杨行密据淮南使人以兵廹起之居岩散遣其家人而 
以一身归行密授以湖州别驾不遣一日行密大会失居岩亟使人掩其家无一人在者后有人于嵩山见空石室询其旁或云有道人王居岩 
居此去而莫知其所终逢博学能属文尤长于讲说少举进士不中教授苏州学者尝数百人晚始登第补南雄州军事判官归为国子监直讲 
兼陇西郡王宅教授李玮从学事之甚谨岐国公主既降玮为逢求迁官且有命逢辞不受久之以太常博士通判徐州卒逢为人乐易笃于朋 
友与胡瑗最善喜著书有易传十卷干德指说一卷复书七卷妻陈氏亦有贤行无子

　　△孙唐卿

　　孙唐卿字希元青州人少有学行年十七以书谒韩琦琦甚器之中进士第通判陕州于吏事若素习民有母再适人而死及葬其父痛母 
之不得祔盗母之丧而同葬之有司谕以法唐卿时权府事乃曰是知有孝而不知有法尔释之以闻未几丁父忧毁瘠呕血而卒诏赙其家

　　△黄庠

　　黄庠字长善洪州分宁人博学强记超敏过人初至京师就举国子监开封府礼部皆为第一比引试崇政殿以疾不得入天子遣内侍即 
邸舍抚问赐以药剂是时庠名声动京师所作程文传诵天下归江南五年以疾卒

　　△杨寘

　　杨寘字审贤察之弟少有隽才庆厯二年举进士试国子监礼部皆第一既试崇政殿帝临轩启封见名喜动于色谓辅臣曰杨寘也遂擢 
第一公卿称贺为得人授将作监丞通判颍州未至官持母丧病羸卒特诏赙恤其家先是其友梦寘作龙首山人寘自谓龙首我四冠多士山 
人无禄位之称我其终是乎己而果然

　　△唐庚 【唐伯虎】

　　唐庚字子西眉州丹棱人善属文举进士为宗子博士张商英荐其才除提举京畿常平商英罢相庚亦坐贬安置惠州会赦复官承议郎 
提举上清太平宫归蜀道卒庚为文精密通于世务作名治察言闵俗存旧等篇时人称之有文集二十卷子文若庚兄弟五人长兄瞻字望之 
后名伯虎字长孺通易春秋元佑三年其父游泸南伯虎兄弟居母丧于丹山伯虎夜半蹴庚曰吾梦得父书发之但亟来二字吾父得无他乎 
汝奉母奠朝夕吾趋泸南黎明即行至泸南父果病甚见伯虎大惊问其故具告之父叹曰吾告汝也疾为少闲伯虎侍归居数日疾复作遂卒 
元符二年庚以贡举事系狱临卬语连入虎并械之对吏逾年掠治无完肤其词确然一不及庚以故狱久不具卒会赦除之伯虎性真率无威 
仪人多易之至是皆大服以为不可及宦游四方每数年一归不过旬日复去后卒于家

　　△文同

　　文同字与可梓州梓潼人汉文翁之后蜀人犹以石室名其家同操韵高洁善诗文篆隶行草飞白文彦博守成都奇之谓如晴云秋月尘 
埃不到司马光苏轼尤敬重之轼同之从表弟也同又善画竹初不自贵重四方之人持缣素请者足相蹑于门同厌之投缣于地骂曰吾将以 
为韈好事者传为口实举进士稍迁太常博士集贤校理知陵州又知洋州元丰初知湖州明年至陈州宛邱驿忽留不行沐浴衣冠正坐而卒 
有丹渊集四十卷行于世

　　△杨杰

　　杨杰字次公无为人少有名于时举进士元丰中官太常者数任一时礼乐之事皆预讨论尝议僖祖为始祖宜以配感生帝又请孝惠贺 
后淑德尹后庄怀潘后皆祖宗首纳之后孝庄宋后尝母仪天下宜因慈圣光献崇配之日升四后神主祔于祖宗庙室由是四后始得升祔神 
宗诏秘书监刘几礼部侍郎范镇议乐几请命杰同议杰言大乐七失并图上之神宗下几镇参定镇不用杰议哲宗即位议乐又用镇说杰复 
破镇乐章曲名宫架加磬十六钟磬之非又论镇以黑麦用秠制律铜量叩之不合黄钟以世无真黍用太府尺为乐尺下旧乐三律镇之乐律 
卒不用元佑中为礼部员外郎出知润州除两浙提点刑狱卒有文集二十余卷乐记五卷

　　△贺铸

　　贺铸字方回卫州人孝惠皇后之族孙喜谈当世事可否不少假借虽贵要权倾一时少不中意极口诋之博学强记尤长于度曲初娶宗 
女隶籍右选监太原工作有贵人子同事骄倨不相下铸廉得盗工作物屏侍吏闭之密室以杖数曰若某时盗某物为某用某时盗某物入于 
家然乎贵人子骇伏铸即自杖之自是诸挟势颉颃者皆侧目元佑中李清臣执政奏换通直郎通判泗州又倅太平州竟以尚气使酒不得美 
官悒悒不得志食宫祠禄退居吴下藏书万余卷手自校雠无一字误建中靖国时黄庭坚自黔中还得其江南梅子之句以为似谢朓其所与 
交终始厚者惟信安程俱铸自裒歌词名东山乐府俱为序之尝自言唐谏议大夫知章之后且推本其初出王子庆忌以庆为姓居越所谓镜 
湖者本庆湖也避汉安帝父清河王讳改为贺氏庆湖亦转为镜当时不知何所据铸自号庆湖遗老有庆湖遗老集二十卷

　　△刘泾

　　刘泾字巨济简州阳安人举进士王安石荐其才召见除经义所检讨久之为太学博士罢知咸阳县通判莫州成都府除国子监丞厯知 
处虢真坊四州元符末上书召对除职方郎中卒泾为文务奇怪语好进取多为人排斥屡踬不伸同时有郑少微者字明举成都人与泾俱以 
文知名而仕不偶

　　△鲍由

　　鲍由字钦止 【东都事畧作钦正】 处州龙泉人举进士尝从王安石学又亲炙苏轼故其文汪洋闳肆诗尤高妙徽宗召对除工部员 
外郎居无何以不合去责监泗州转般仓厯河东福建路常平广西淮南转运判官复召为郎以言者罢提点元封观起知明州又知海州复奉 
祠卒尝注杜甫诗有文集五十卷

　　△黄伯思

　　黄伯思字长睿闽之邵武人祖履资政殿大学士父应求饶州司录伯思幼警敏日诵书千余言每听履讲经史退与他儿言无遗误者尝 
梦孔雀于庭觉而赋以词采甚丽以履任为假承务郎甫冠入太学履将以恩例奏增秩伯恩固辞履奇之元符三年进士高等磁州司法参军 
