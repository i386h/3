<!-- { "loadSidebar": true } -->
请推其法天下曾请罢之曾方严持重每进谏言利害事审而中理多所荐拔尤恶侥幸帝问曾曰比臣僚请对多求进者曾对曰惟陛下抑奔 
竞而崇恬静庶几有难进易退之人矣曹利用恶曾班已上尝怏怏不悦语在利用传及利用坐事太后大怒曾为之解太后曰卿尝言利用强 
横今何解也曾曰利用素恃恩臣故常以理折之今加以大恶则非臣所知也太后意少释卒从轻议始太后受册将御大安殿曾执以为不可 
及长寍节上寿止供张便殿太后左右姻家稍通进谒曾多所裁抑太后滋不悦会玉清昭应宫灾乃出知青州 【按宋史宰辅表作出知兖 
州】 以彰信军节度使复知天雄军契丹使者往还敛车徒而后过无敢哗者人乐其政为画像而生祠之改天平军节度使同中书门下平章 
事判河南府景佑元年为枢密使明年拜右仆射兼门下侍郎平章事集贤殿大学士封沂国公曾进退士人莫有知者范仲淹尝问曾曰明扬 
士类宰相之任也公之盛德独少此耳曾曰夫执政者恩欲归己怨使谁归仲淹服其言初吕夷简参知政事事曾谨甚曾力荐为相及夷简位 
曾上任事久多所专决曾不能堪议论间有异同遂求罢仁宗疑以问曾曰卿亦有所不足邪时外传知秦州王继明纳赂夷简曾因及之帝以 
问夷简曾与夷简交论帝前曾言亦有过者遂与夷简俱罢以左仆射资政殿大学士判郓州宝元元年冬大星晨坠其寝左右惊告曾曰后一 
月当知之如期而卒年六十一赠侍中谥文正曾资质端厚在朝廷进止皆有常处平居寡言笑人莫敢千以私平生自奉甚俭皇佑中仁宗为 
篆其碑曰旌贤之碑后又改其乡曰旌贤乡大臣赐碑篆自曾始仁宗既祔庙诏择将相配享以曾为第一曾无子养子曰縡 【按墓志载曾 
有子四人絪缘演縡絪縡俱光禄寺丞演将作监丞缘天以子幼取母弟皞字子融之子绎以嗣又富弼撰曾行状亦云有子四人与墓志同惟 
云以子幼取从兄子大理寺丞秘阁校理绎为子与宋史本传互异】 又以弟子融之子绎为后尚书兵部郎中秘阁校理致仕卒 【按宋史 
此下有曾弟子融附传子融本名皞字子融元昊反请以字为名无事迹足录其著述应详艺文略今从删】

　　△张知白

　　张知白字用晦沧州清池人幼笃学中进士第累迁河阳节度判官咸平中疏言要务真宗异之召试舍人院擢右正言出知剑州召置中 
书加直史馆判三司开拆司江南旱与李昉分路安抚及还权管句京东转运使事周伯星见司天以瑞奏羣臣称贺知白以为人君当修德应 
天星之见伏无所系因陈治道之要帝谓宰臣曰知白可谓乃心朝廷矣陕西饥命按巡之寻知邓州会关内流佣至境知白既发仓廪又募民 
出粟以济擢龙图阁待制知审官院再迁尚书工部郎中知白以朝延制官重内轻外引唐李峤议迁台合典藩郡乃自请补外不许遂命纠察 
在京刑狱固请知青州还京师求领国子监帝曰知白岂倦于处剧邪宰相言知白践中外未尝为身谋乃迁右谏议大夫权御史中丞拜给事 
中参知政事迁尚书工部侍郎时王钦若为相知白论议多不合因称疾辞位罢为刑部侍郎翰林侍读学士知大名府及钦若分司南京宰相 
丁谓素恶钦若徙知白南京留守意其报怨既至待钦若加厚谓怒徙亳州迁兵部仁宗即位进尚书右丞为枢密副使以工部尚书同中书门 
下平章事会灵观使集贤殿大学士时进士唱第赐中庸篇中书上其本乃命知白进读至修身治家之道必反复陈之知白在相位慎名器无 
毫发私常以盛满为戒虽显贵其清约如寒士天圣六年卒赠太傅中书令礼官谢绛议谥文节御史王嘉言知白守道徇公当官不挠可谓正 
矣谥文正王曾曰文节美谥矣遂不改知白九岁其父终邢州殡于佛寺及契丹侵河北寺宇多颓废殡不可辨知白既登第徒行访之得佛寺 
殿基恍然识其处既发其衣衾皆可验众叹其诚孝无子以兄子子思为后仕至尚书工部侍郎致仕

　　△杜衍

　　杜衍字世昌越州山阴人父遂良仕至尚书度支员外郎衍幼孤苦志厉操尤笃于学擢进士甲科补扬州观察推官改秘书省著作佐郎 
知平遥县通判晋州诏举良吏擢知干州陈尧咨安抚陕西以衍贤徙权知凤翔及罢归二州民邀留境上以太常博士提点河东路刑狱迁尚 
书礼部员外郎按行潞州折冤狱知州王曙为作辨狱记高继升知石州人告继升连蕃族谋变逮捕系治久不决衍辨其诬抵告者罪寍化军 
守将鞫人死罪不以实衍覆正之守将不伏诉之诏为置狱果不当死有司奏衍辨狱法当赏迁刑部章献太后遣使安抚淮南使还未及他语 
问杜衍安否使者以治状对太后叹曰吾知之久矣徙河东转运副使陕西转运使召为三司户部副使擢天章阁待制知江陵府未行会河北 
乏军费选为都转运使迁工部郎中不增赋于民而用足还为枢密直学士求补外以右谏议大夫知天雄军始衍为治谨密不以威刑督吏然 
吏民亦惮其清整仁宗特召为御史中丞奏言中书枢密古之三事大臣所谓坐而论道者也止只日对殿前何以尽天下事宜迭召见赐坐便 
殿以极献替可否又议常平法曰岁有丰凶谷有贵贱官以法平之则农有余利今豪商大贾乘时贱收水旱则稽伏不出冀其翔踊以图厚利 
而困吾民请量州郡远近户口众寡严赏罚课责官吏出纳无壅增损有宜公籴未充则禁争籴以规利者籴毕而储之则察其以供军为名而 
假借者州郡阙母钱出官帑助之否则劝课之官家至日见亦奚益于事哉兼判吏部流内铨选补科格繁冘主判不能悉阅吏多受赇出缩为 
奸衍既视事即敕吏函铨法力阅视具得本末曲折明日令诸吏无得升堂各坐曹听行文书铨事悉自予夺由是吏不能为奸利改知审官院 
其裁制如判铨时迁尚书工部侍郎知永兴军 【按欧阳修撰衍墓志作枢密直学士知永兴军与宋史本传异】 徙并州宝元二年迁刑部 
侍郎复知永兴军时方用兵民苦调发吏因缘为奸衍区处计划量道里远近宽其期会使民得次第输官比他州费省钱过半召还权知开封 
府康定元年拜同知枢密院事改枢密副使陕西兵久不解诏夏竦议攻守计竦列攻守二策以上宰相欲用出师衍曰侥幸成功非万全计争 
议久之不能得求罢不许 【按宋史本传止载云夏竦上攻守二策不着西夏用兵之事今据墓志增辑】 赐手诏敦勉为河东宣抚使庆厯 
三年拜吏部侍郎枢密使每内降恩率寝格不行积诏旨至十数辄纳帝前谏官欧阳修入对帝曰外人知杜衍封还内降邪凡有求于朕每以 
衍不可告之而止者多于所封还也契丹与元昊争银瓮战黄河外参知政事范仲淹宣抚河东欲以兵自从衍曰二国方交鬬势必不来我兵 
不可妄出后契丹果不至契丹驸马刘三嘏避罪来归辅臣议厚馆之以诘契丹阴事谏官欧阳修亦请留三嘏帝以问衍衍曰中国主忠信若 
自违誓约纳叛亡则不直在我不如还之乃还三嘏拜同平章事集贤殿大学士兼枢密使衍好荐引贤士而沮止侥幸小人多不悦其壻苏舜 
钦少年能文章论议少侵权贵监进奏院徇前例祠神以妓乐娱宾集贤校理王益柔为衍所知或言益柔尝戏作傲歌御史皆劾奏之欲因以 
危衍谏官孙甫言丁度因对求大用请属吏度知甫所奏误力求置对衍以甫方奉使契丹寝甫奏度深衔之及衍罢度草制指衍为朋比时范 
仲淹富弼与用事者不合仲淹弼既出宣抚言者益攻之帝欲罢二人政事衍执为不可然衍议论实非朋比也以尚书左丞出知兖州庆厯七 
年衍甫七十上表请还印绶乃以太子少师致仕衍为宰相贾昌朝不喜议者谓故相一上章得请以三少致仕皆非故事葢昌朝抑之也皇佑 
元年特迁太子太保召陪祀明堂仍诏应天府敦遣就道都亭驿设帐具几杖待之称疾固辞进太子太傅赐其子同进士出身又进太子太师 
封祁国公衍清介不殖私产既退寓南都凡十年第室卑陋才数十楹居之裕如也善为诗工书行草皆有法卒年八十戒其子努力忠孝敛以 
一枕一席小圹库冢以葬自作遗疏其略曰无以久安而忽边防无以既富而轻财用宜早建储副以安人心语不及私赠司徒兼侍中谥正献 
子欣 【按墓志载衍子四人诜欣讷诒诜讷诒早卒宋史本传但言戒其子忠孝而不着欣名今据补】

　　钦定续通志卷三百三十六

　　●钦定续通志卷三百三十七　列传一百三十七

　　列传

　　宋 【四十一】

　　○宋四十一

　　晏殊　　　　庞籍【恭孙】　　王随　　章得象　　　吕夷简【公绰　公弼公孺】　　张士逊　　　曾公亮【孝宽　孝广 
孝蕴】　　陈升之　　　吴充　　　　王珪【罕琪】

　　晏殊
　　庞籍
　　王随
　　章得象
　　吕夷简
　　张士逊
　　曾公亮
　　陈升之
　　吴充
　　王珪

　　△晏殊

　　晏殊字同叔抚州临川人七岁能属文景德初张知白安抚江南以神童荐帝诏殊与进士千余人并试廷中殊援笔立成帝嘉赏赐同进 
士出身宰相寇准曰殊江外人帝顾曰张九龄非江外人邪后二日复试诗赋论殊奏臣尝私习此赋请试他题帝爱其不欺擢秘书省正字秘 
阁读书命直史馆召试中书迁太常寺奉礼郎为集贤校理再迁太常寺丞擢左正言直史馆为升王府记室参军仁宗为皇太子迁尚书户部 
员外郎为太子舍人寻知制诰判集贤院为翰林学士迁左庶子帝每访殊以事率用方寸小纸细书己答奏辄并稾封上帝重其慎密仁宗即 
位章献明肃太后奉遗诏权听政宰相丁谓枢密使曹利用各欲独见奏事无敢决其议者殊建言羣臣奏事太后者垂帘听之皆母得见议遂 
定迁右谏议大夫兼侍读学士太后谓东宫旧臣恩不称加给事中预修真宗实录进礼部侍郎拜枢密副使疏论张耆不可为枢密使忤太后 
旨坐从幸玉清昭应宫从者持笏后至殊怒以笏撞之折齿御史弹奏罢知宣州 【按东都事略作殊以笏击张耆折其齿非从者也考长编 
所载与宋史本传同谏官曹修古劾其忿躁无大臣体故罢之】 改应天府延范仲淹以教生徒自五代以来天下兴学自殊始召拜御史中丞 
改资政殿学士兼翰林侍读学士兵部侍郎兼秘书监为三司使复为枢密副使未拜改参知政事加尚书左丞太后谒太庙有请服衮冕者太 
后以问殊以周官后服对太后崩以礼部尚书罢知亳州徙陈州迁刑部尚书以本官兼御史中丞复为三司使陕西方用兵殊请罢内臣监兵 
不以阵图授诸将使得应敌为攻守及募弓箭手教之以备战鬬又请出宫中物助边费凡他司之领财利者皆罢还度支悉为施行康定初知 
枢密院事遂为枢密使进同中书门下平章事庆厯中拜集贤殿学士同平章事兼枢密使殊平居好贤当世知名之士如范仲淹孔道辅皆出 
其门及为相益务进贤材仲淹与韩琦富弼皆进用至于台阁多一时之贤帝亦奋然有意欲因羣材以更治而小人权幸皆不便殊出欧阳修 
为河北都转运使谏官奏留不许孙甫蔡襄上言宸妃生圣躬为天下主殊尝被诏志宸妃墓没而不言又奏论殊役官兵治僦舍以规利坐是 
