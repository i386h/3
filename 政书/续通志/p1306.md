<!-- { "loadSidebar": true } -->
王兼总知东路兵马事保大二年金兵至天祚播迁知勒博率吏民立秦晋国王淳为帝 【按金史和勒博传初以所部降金后遯归辽本传 
未载谨附识】 伪署知北院枢密事兼诸军都统屡败宋兵淳死其妻普贤女摄事金兵由居庸关入明年 【辽史原作是年今据本纪及续 
通鉴改】 和勒博郎箭笴山自立号奚国皇帝改元天复设奚汉渤海三枢密院改东西节度使为二王分司建官时奚人巴斋韩嘉努等引兵 
击附近契丹部落劫掠人畜羣情大骇会和勒博为郭药师所败一军离心其党耶律阿固齐与其甥伊寔巴沁等杀之伪立凡八月

　　△萧塔拉 

　　萧塔拉字额都温约尼文汗宫分人干统中入宿卫出为顺义军节度使天庆四年同知咸州路兵马事五年以兵败夺节度使保大元年 
迁威部节度使及天祚在山西集羣牧兵特烈为副统军闻金兵将至塔拉谕士卒以君臣之义死战于实纳图金兵不战塔拉伺闲欲攻之天 
祚喜甚召嫔御诸子登高同观将诧之金兵望日月旗知天祚在其下以劲兵直趋奋击无敢当者天祚遁走塔拉所至招集散亡寻为中军都 
统复败于梯巳山天祚决意渡河奔夏从臣切谏不听人情惶惧不知所为塔拉阴谓耶律乌哲曰事势如此亿兆离心不早为计奈社稷何遂 
共劫梁王雅里奔西北诸部伪立为帝塔拉自为枢密使雅里卒欲择可立者会耶律乌哲言珠拉才德纯备兼兴宗之孙众皆曰可遂僭立焉 
塔拉伪职如故未三旬与珠拉俱为乱兵所杀

　　钦定续通志卷六百三十二

　　●钦定续通志卷六百三十三　逆臣传七

　　逆臣传

　　金

　　○金 

　　秉德　　　　　　　　　唐古辩　　乌达　　　　　　　　　大兴国　　图克坦额哷楚克　　　　布萨思恭　　图克坦贞 
　　　　　　　李老僧　　完颜元宜　　　　　　　赫舍哩执中　　崔立

　　秉德 
　　唐古辩 
　　乌达 
　　大兴国 
　　图克坦额哷楚克 
　　布萨思恭 
　　图克坦贞 
　　李老僧 
　　完颜元宜 
　　赫舍哩执中 
　　崔立 

　　△秉德 

　　秉德本名伊逊秦王宗翰孙也累拜参知政事皇统八年拜平章政事与左司郎中萨哈主议徙辽阳渤海人屯燕南近侍高寿星在徙中 
诉于悼后后白帝帝怒杖秉德而杀萨哈时悼后干政继嗣未立帝无聊屡杀宗室棰辱大臣秉德怀忿谋废立九年十二月九月遂与唐古辩 
乌达乌尔图额哷楚克大兴国李老僧塔斯弒熙宗于寝殿秉德初意不在海陵巳弒熙宗未有所属乌尔图奉海陵坐秉德等皆拜称万岁海 
陵以是衔之既立进左丞相兼侍中左副元帅封萧王赐铁券久之为乌达所谮出领行台尚书省事海陵欲除太宗诸子并除秉德乌达因言 
秉德与宗本谋反状海陵遣使杀秉德以家财尽赐乌达

　　△唐古辩 

　　唐古辩本名翁鄂罗尚熙宗女代国公主累官参知政事尚书左丞与右丞相秉德谋废立十二月九月代国公主为其母悼后作佛事居 
寺中故海陵秉德等俱会于辩家至夜辩等以刀藏衣下相随入宫门者以辩驸马不疑皆内之至殿门直宿护卫觉之辩举刀呵之使无动既 
弒熙宗立海陵辩为尚书右丞相兼中书令封王赐铁券进拜左丞相初辩与海陵谋逆辩尝言其家奴多可用者海陵固己怀之及行弒之夕 
会于辩家设馔众皆恇惧不能食辩独饱食自若海陵由此畏忌之及即位尝与辩观太祖画像海陵指示辩曰此眼与尔相似辩色动海陵亦 
色动由是疑忌益深及与萧裕谋致宗本罪并致辩即杀之

　　△乌达 

　　乌达阿里布子秉德唐古辩谋废立乌达即诣海陵启之遂与俱弒熙宗海陵即位拜平章政事封许国王赐铁券并如其党妻唐古氏旧 
与海陵通秉德尝对熙宗斥其事乌达衔之未发也时海陵多忌会有疾少闲乌达遂诬奏秉德有指斥语杀之以秉德世袭明安穆昆授乌达 
乌达与宗本有亲海陵以乌达告秉德事故宗本之祸乌达独免进司空左丞相兼侍中居数月乌达早朝以曰阴晦将雨意海陵不视朝先趋 
出朝百官皆随之去已而海陵慕唐古氏容色因侍婢来候问起居许立为后使杀乌达纳唐古氏于宫中封贵妃

　　△大兴国 

　　大兴国事熙宗为寝殿实达尔最见亲信每逮夜就寝兴国时从主者取符钥归家主者即付之听其出入以为常皇统九年海陵生日熙 
宗使兴国以宋司马光画像及他珍翫赐海陵悼后亦以物附赐熙宗不悦杖兴国一百海陵谋弒意先得兴国乃可伺闲入宫因李老僧结兴 
国召至卧内动以危言兴国兴约定至期取符钥开门矫诏召海陵入遂行弒海陵既立以为广宁尹赐铁券进金紫光禄大夫改崇义军节度 
使赐名邦基再授绛赐武宁节度使改河闲尹世宗即位废于家后磔于思陵之侧

　　△图克坦额哷楚克 

　　图克坦额哷楚克会宁人徙懿州与布萨呼图俱为护卫十人长海陵将弒用宗欲得二人为内应许以女妻额哷楚克子而告以遂谋额 
哷楚克喜甚曰阿家此言何晚也主上不能保天下人望所属惟在阿家今日之谋乃我素志遂与呼图俱以十二月九曰直禁中熙宗之弒额 
哷楚克先进刃呼图次之海陵既立以为右副点检子珠苏尔尚荣国公主天德二年为河闲尹世袭明安改太原尹封王自谓有佐立功受铁 
券凶很益甚奴视僚属尝问休咎于卜者高鼎遂以鼎所占问张王乞王乞谓当有天命复以王乞语告鼎鼎上变额哷楚克伏诛使珠苏尔焚 
其尸投骨水中

　　△布萨思恭 

　　布萨思恭本名呼图上京人本微贱宗干尝周恤之擢宿卫十人长海陵谋逆谓之曰我有一言欲告君久矣恐泄于人未敢也呼图曰肌 
肉之外皆先太师所赐苟有补于国王死不敢辞海陵曰主上失道吾将行废立事必得君为助乃可呼图许之十二月九日夜直宿海陵因之 
入宫至寝殿熙宗闻步屣声咄之众皆却立不敢动呼图曰事至此不进得乎乃相与排闼入既弒熙宗秉德等尚未有所属呼图曰始者议立 
平章今复何疑乃奉海陵坐众称万岁遂召曹国王宗敏至即使呼图杀之既即位赐铁券转都点检改名思恭封正拜枢密使进右丞相太尉 
赐汴京第一区邻宁德宫时时入见图克坦太后契丹萨巴反命与萧怀忠北伐入辞太后语久之海陵疑与太后有异谋是时萨巴闻大军且 
至乃谋归大石沿龙驹河西去思恭至临潢追之不及海陵使枢密副使白彦敬等讨萨巴召思恭还至则戮于市遂族灭之

　　△图克坦贞 

　　图克坦贞本名塔斯娶海陵女弟与海陵俱弒熙宗海陵既立封贞妻平阳长公主贞为驸马都尉殿前都点检兼太子少保封王改大兴 
尹正隆二年迁枢密副使海陵将伐宋诏朝官除三国人使宴饮其余饮酒者死六年正月立春节益都尹京安武节度使爽金吾上将军阿苏 
饮于贞第海陵召贞责之杖七十贬安武军节度使京等三人各杖一百皆贬降无何拜贞御史大夫为左监军从伐宋海陵死北还见世宗于 
中都诏以贞女为皇太子妃除贞威平尹贪污不法累赃巨万使大理卿李国图鞫之贞即引伏降博州防御使顷之迁震武节度使徙临潢尹 
初与弒熙宗凡九人至是贞与大兴国尚在世宗虑久远终不以私恩曲庇久之诏诛贞及妻与二子而宥其诸孙俄而兴国亦诛皇统逆党尽 
矣章宗即位尊母皇太子妃为皇太后赠贞太师广平郡王谥庄简贞妻进封梁国公主

　　△李老僧 

　　李老僧与大兴国有亲海陵秉政以为省令史使结兴国终成弒逆海陵既立以为同知广宁尹事海陵欲杀韩王亨求其罪不可得以亨 
为广宁尹使老僧伺察之亨常与老僧博待之甚厚老僧不忍致亨死海陵促老僧老僧乃与亨家奴禄锦诬亨杀之海陵以老僧于亨有迟回 
意降易州刺史久之迁同知大兴尹赐名惟忠改延安府同知大定二年与兵部尚书克实谋反诛

　　△完颜元宜 

　　完颜元宜本名阿里姓耶律氏便骑射善击球皇统元年充护卫累迁符宝郎海陵篡立为兵部尚书正隆六年代宋领神武军都总管前 
锋渡淮拔昭关至和州宋兵十万来拒元宜麾军力战宋人乘夜袭营元宜击走之黎明追及宋兵斩首数万迁银青光禄大夫领浙西路都统 
制督诸军渡江时世宗己即位于辽阳海陵军令惨急众欲亡归决计于元宜明安唐古乌页曰前阻淮渡皆成擒矣比闻新天子即位不若共 
行大事然后举军北还 【按大金国志载总管万载首倡逆谋与此异】 元宜曰待王祥至谋之王祥者元宜子为骁骑副都指挥使在别军 
密召之至约诘旦卫军番代即行事元宜先欺其众曰有令尔辈皆去马诘旦渡江众皆惧乃以举事告之皆许诺十月乙未黎明元宜王祥与 
武胜军都总管图克旦守素明安唐古乌页穆昆干喇布罗索温都长寿等率众犯御营海陵闻乱以为宋兵奄至揽衣遽起箭入帐中取视之 
愕然曰乃我兵也大庆善曰事急矣当出避之海陵曰走将安往方取弓中箭仆地延安少尹纳哈塔干喇布先刃之手足犹动遂缢杀之焚其 
尸收李通大庆善等皆杀之元宜行左领军副大都督事使使杀皇太子光英于南京大军北还大定二年春入见拜御史大夫进平章政事封 
冀国公往泰州路规措讨契丹事元宜使忠勇校尉李荣招干罕干罕杀荣诏追赠荣官契丹平元宜还朝久之罢为东京留守致仕卒

　　△赫舍哩执中 

　　赫舍哩执中本名呼沙呼阿万裔孙明昌中为右副点检肆傲不奉职降肇州防御使累迁开远军节度使俄知大名府事承安二年召为 
签枢密院事从左丞相襄征伐不欲行奏曰臣与襄大隙且杀臣矣帝怒其言不逊下有司赦为永定军节度使坐夺部军马解职泰和元年起 
知大兴府事御史中丞孟铸奏弹执中贪残专恣不奉法令释罪之后累过不悛既蒙恩贷转生跋扈改武卫军都指挥使六年伐宋执中为山 
东两路兵马都统驻金城朐山宋兵犯金城遣巡检周奴穆昆萨哈合击大破之执中率兵二万出清口宋以步骑万余列南岸战舰百艘拒上 
流相持累日执中以舟兵二千搏战遗副统伊喇固尼率精骑四千自下流径渡宋兵望骑兵登南岸水陵俱溃遂克淮阴进围楚州迁元帅左 
监军宋人请和诏罢兵除西京留守大安元年授世袭穆昆出知太平府复守西京与元兵战于安定北薄暮先以麾下遯去众遂溃行次蔚州 
擅取官库银币夺官民马与从行私人入紫荆关杖杀涞水令至中都朝廷皆不问迁右副元帅权尚书左丞执中益无忌惮自请步骑二万屯 
宣德州与三千令驻妫川崇庆元年乞移屯南口移文尚书省言元兵来必不能支十二关建春万宁宫且不保朝廷恶其言下有司按问诏数 
其十五罪罢归田里明年复召至谏议张行信丞相图克坦镒参政■〈王堂〉奏其奸恶不可用执中善结近幸交口称誉诏给留守半俸预 
议军事行信复谏帝终以执中为右副元帅 【本传原作权右副元帅按本纪云复起为右副元帅今据改】 将武卫军五千人屯中都城北 
执中乃与其党谋作乱时元兵在近执中止务驰猎不恤军事帝使奉职即军中责问方饲鹞怒掷杀之遂遣人召城北别将福海至执之八月 
