<!-- { "loadSidebar": true } -->
　　△郑子聃

　　郑子聃字景纯大定府人父宏辽金源令二子子京子聃杨邱行尝曰金源二子凤毛也小者尤特达后必名世天德二年邱行为太子左 
卫率府率廷试海陵以子聃文示邱行对曰可入甲乙及拆卷果中甲榜第三调翼城丞迁赞皇令召为书画直长子聃颇以才望自负常慊不 
得为第一甲第一人正隆二年会试海陵示以第一人称文子聃少之问作赋对曰甚易因自矜人莫己若海陵不悦使与翰林修撰杨伯仁宣 
徽判官张汝霖应奉翰林文字李希颜同进士杂试亲览试卷中第者七十三人子聃果第一海陵奇之除翰林修撰改侍御史京畿旱诏子聃 
决囚遂澍雨人以比颜真卿世宗立 【从宏简录增】 迁待制累迁翰林直学士改吏部侍郎兼修国史时修海陵实录帝谓知其详无如子 
聃者专以委之大定二十年卒

　　△党怀英

　　党怀英字世杰冯翊人宋太尉进十一代孙文纯睦泰安军录事参军卒官怀英与母不能归因家焉大定十年进士累官翰林待制兼同 
修国史怀英能属文工篆籀当时称为第一与凤翔府治中郝俣充辽史刊修官应奉翰林文字伊喇益赵沨等七人同为编修官凡辽时碑铭 
墓志及诸家文集记辽旧事悉上送官时章宗好文辞旁求文士以备侍从尝曰近日制诏惟党怀英最善明昌元年迁国子祭酒三年议开边 
防濠堑与同列十六人请罢其役诏从之迁翰林学士承安二年乞致仕改泰宁军节度使明年召为翰林学士承旨泰和元年增修辽史编修 
官三员诏为纪志列传刊修官有改除者以书自随久之致仕大安三年卒谥文献

　　钦定续通志卷五百六十五

　　●钦定续通志卷五百六十六　文苑传十三

　　文苑传

　　金 【二】

　　○金二

　　赵沨　　　　周昂　　　　王元节　　王庭筠【曼庆】　　　刘昂　　　　李经　　刘从益【祁】　　　吕中孚【张建】 
　　　李纯甫　　王郁　　　　宋九嘉　　　李献能　　王若虚　　　麻九畴　　　元德明【好问】

　　赵沨
　　周昂
　　王元节
　　王庭筠 【王曼庆】
　　刘昂
　　李经
　　刘从益 【刘祁】
　　吕中孚 【张建】
　　李纯甫
　　王郁
　　宋九嘉
　　李献能
　　王若虚
　　麻九畴
　　元德明 【元好问】

　　△赵沨

　　赵沨字文孺东平人大定二十二年进士仕至礼部郎中性冲澹学道有所得尤工书自号黄山赵秉文言其正书体兼颜苏行草备诸家 
体其超放又似杨凝式党怀英小篆李阳冰以来鲜有及者时人以沨配之号党赵有黄山集行世

　　△周昂

　　周昂字德卿真定人父伯录字天锡大定进士仕至同知沁南军节度仗昂孝友喜名节学术醇正文笔高雅尝教其甥王若虚曰文章工 
于外而拙于内者可以惊四筵而不可以适独坐可以取口称而不可以得首肯又云文送以意为主言语为役今人往往骄其所役至反役其 
所主虽极辞语之工而岂文之正哉擢第调南和簿有异政入拜监察御史路铎以言事被斥昂送以诗为人所挤谪东海上十数年始入翰林 
言事愈切直大安兵兴权六部员外郎从宗室承裕军失利跳走上谷众欲径归昂独不从城陷与其子嗣明同死于难

　　△王元节

　　王元节字子元弘州人祖山甫辽户部侍郎父诩海陵朝左司员外郎元节家世贵显而从学甚谨浑源刘撝爱其才俊以女妻之遂传其 
赋学登天德三年词赋进士雅尚气节不能随时俯仰久乃迁密州观察判官既罢即逍遥乡里以诗酒自娱号遯齐有诗集行世弟元德亦第 
进士有能名终南京路提刑使

　　△王庭筠 【王曼庆】

　　王庭筠字子端河东人大定十六年进士调恩州军事判官郡民邹四谋不轨事觉逮捕千余人独邹逸去庭筠以计获之分别诖误只坐 
预谋者十二人明昌元年召试馆职御史台言其尝犯赃罪不当以馆阁处之遂罢三年以参政守贞荐召为应奉翰林文字五年帝顾谓宰执 
曰应奉王庭筠朕欲以诏诰委之其人才岂易得近党怀英作长白山册文殊不工闻文士多妒庭筠不论其文顾以行止为訾大抵读书人多 
口颊昔东汉之士与宦官分明固无足怪如唐牛李宋司马光王安石均为儒者而互相排毁何邪遂迁庭筠为翰林修撰承安二年坐赵秉文 
上书事降郑州防御判官泰和元年复起为修撰扈从秋山应制赋诗三十余首帝甚嘉之明年卒庭筠仪观秀伟外若简贵而接人以和少有 
可取极口称道虽百负不恨从游如韩温甫路元亨张进卿李公度荐引如赵秉文冯璧李纯甫皆一时名士世以知人许之为文能道所欲言 
暮年诗律精严七言长篇尤工险韵有丛辨十卷文集四十卷书法学米元章善山水墨竹子曼庆亦能诗并书仕至行省右司郎中

　　△刘昂

　　刘昂字之昂兴州人大定十九年进士高曾而下七世登科昂天资警悟律赋自成一家作诗得晚唐体尤工绝世为尚书省掾调平凉路 
转运副使母忧去职连蹇十年有荐其才于章宗者自国子司业擢左司郎中会掌书大中与贾铉漏言除授事为言者所劾狱辞连昂帝怒一 
时闻人如史肃李着王宇宗室从郁皆谴逐昂降上京留守判官道卒

　　△李经

　　李经字天英锦州人作诗极刻苦喜出奇语不蹈袭前人李纯甫见曰真今世太白也名大震再举不第拂衣去南渡后其乡帅有表至朝 
廷士大夫识之曰此天英笔也朝议以武功就命倅其州后不知所终

　　△刘从益 【刘祁】

　　刘从益字云卿浑源人高祖撝天会初词赋进士从益博学强记精于经学能文章为诗尤工五言大定元年进士累官监察御史坐与当 
路辨曲直得罪去久之起为叶县令修学励俗有古良吏风叶自兵兴户减三之一田多不毛岁赋七万石如故从益请于大司农为减一万民 
甚赖之流亡归者四千余家未几被召百姓乞留不许入援应奉翰林文字踰月疾卒叶人立石颂德着有蓬门集子祁字京叔在太学有文名 
值金末丧乱作归潜志以纪金事修史者多采用焉

　　△吕中孚 【张建】

　　吕中孚字信臣冀州南宫人张建字吉甫蒲城人皆有诗名中孚有清漳集建明昌初授绛州教官召为应奉翰林文字以老请致仕章宗 
爱其纯素不欲令去授同知华州防御使仍赐诗以宠之自号兰泉有集行世

　　△李纯甫

　　李纯甫字之甫弘州襄阴人祖安上尝魁西京进士父采卒于益都府治中纯甫幼颖悟初业词赋爱左氏春秋更为经义学擢承安二年 
进士喜谈兵慨然有经世志章宗南征两上疏胜负多如所料宰执荐入翰林元兵起上疏论时事不报宣宗迁汴丞相高琪擅威福擢为左司 
都事纯甫审其必败以母老辞去高琪诛复入翰林连知贡举正大末坐取人踰新格出倅坊州未赴改京兆府判官卒于汴纯甫晚年喜佛力 
探其奥义自类其文凡论性理及关佛老二家者号内稿其余应物文字为外稿

　　△王郁

　　王郁字飞伯大兴人仪状魁奇目光如鹘为文法柳宗元闳肆奇古动辄数千言歌诗俊逸效李白尝任王子小传以自叙天兴初汴京被 
围上书言事不报围稍解挺身突出为兵士所得其将遇之甚厚郁径行无机防为其下所忌见杀

　　△宋九嘉

　　宋九嘉字飞卿夏津人为人刚直豪迈少游太学有能赋声长从李纯甫读书为文有奇气与雷渊李经伯相仲至宁元年进士历蓝田高 
陵扶风三水四县令咸以能称入为翰林应奉正大中以疾去没于癸巳之难 【按金史此下有庞铸传无事迹可纪亦无著述今删谨识】

　　△李献能

　　李献能字钦叔河中人先世有为金吾卫上将军者号李金吾家迨献能以文学名从兄献卿献诚从弟献甫相继擢第称四桂李家献能 
苦学博览于文尤长四六贞佑三年词赋进士廷试第一宏词优等授应奉翰林文字应机敏捷号为得体出为鄜州观察判官赵秉文李纯甫 
荐之复入迁修撰正大末由镇南军节度副使充河中帅府经厯官元兵破河中奔陕州行省权左右司郎中值赵三三军变遇害献能家固饶 
财尽于贞佑之乱在京师无以自资其母素豪奢厚于自奉小不如意则必诃谴献能处之自若时以纯孝称之

　　△王若虚

　　王若虚字从之藁城人承安二年经义进士厯管城门山二县令皆有惠政荐为国史院编修迁应奉翰林文字奉使夏国还转著作佐郎 
修章宣二朝实录成迁平凉府判官入为直学士天兴二年崔立变羣小翟奕辈请为建功德碑召若虚为文时奕恃势作威人或少忤则谗构 
立见屠灭若虚请元好问曰今召作碑不从则死作之则名节扫地不若死之为愈然我姑以理论之乃谓奕辈曰丞相功德碑当指何事奕辈 
怒曰但言以京城降活生灵百万非功德乎若虚曰学士代王言功德碑谓王言可乎且丞相既以城降则朝官皆出其门自古岂有为主帅诵 
功德而可信后世哉奕辈不能夺改召太学生刘祁麻革与好问张信之为之既成以示若虚共刚定止直叙其事而已后兵入城不果立金亡 
微服北归镇阳与浑源刘郁东游泰山至黄岘峰憩萃美亭顾谓同游曰汨没尘中一生不意晚年乃造仙府诚得终老此山志愿毕矣乃令子 
忠先归子恕同行因垂足坐大石上良久瞑目而逝所著文章有慵夫集滹南遗老集 【按刘祁归潜志载若虚文贵议论有体致不喜出奇 
下字尤以助词为首谓史记有失支堕节处退之原道好文字末云人其人火其书太下字痕迹黄山谷诗太穿凿好异滹南遣老集四十五卷 
辨论居十之九他诗文止数卷亦足见其好尚谨附识】

　　△麻九畴

　　麻九畴字知几易州人七岁能草书作大字一时目为神童章宗召见问汝入宫殿中惧怯召对曰君臣犹父子也子宁惧父邪帝大奇之 
南渡后入遂平西山以学古自力博通五经易春秋尤长兴定末试开封府词赋第二经义第一再试南省复然及廷诗以误黜士论惜之正大 
初门人王说王采苓俱中第帝怪其年幼问之知常师九畴平章侯挚荐之特赐虚亚榜进士以病未拜官告归再授太常寺太祝权博士复谢 
病去古郾城天兴兵乱挈家走确山为元兵所得驱至广平病死九畴初精易学后喜邵尧夫皇极书因学算数兼通卜筮射覆之术晚更喜医 
尽传张子和学为润色其所著书为文精密奇健诗尤工致明昌以来称神童者五人太原常添寿四岁能作诗刘滋刘微张汉臣后皆无称独 
九畴能自树立耆旧如赵秉文以征君目之而不行 【按金史上下有李汾传无著述可纪亦无事迹可称今删谨识】

　　△元德明 【元好问】

　　元德明太原秀容人自幼嗜书口不言鄙事乐易无畦畛布衣蔬食处之自若家人不敢以生理累之累举不第放浪山水闲卒有东嵓集 
子好问字裕之七岁能诗年十四从陵川郝晋卿学不事举业淹贯经传百家六年而业成下太行渡大河为箕山琴台等诗赵秉文见之称为 
近代所无兴定五年登第累官左司都事转行省左司员外郎金亡不仕卒好问为文有绳尺备众体其诗奇崛而绝雕刿巧缛而谢绮丽兵后 
