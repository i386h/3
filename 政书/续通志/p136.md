<!-- { "loadSidebar": true } -->
凉府搠罗河罗等县遂踰沙陀至黄河九渡取应里等县九月李全执张琳郡王岱逊进兵围全于益都冬十一月庚申帝攻灵州夏遣威明令 
公来援丙寅帝渡河击夏师败之丁丑驻跸盐州川十二月李全降授张柔行军千户保州等处都元帅是岁皇子乌格台及察罕之师围金南 
京遣唐庆责岁币于金
　　二十二年丁亥春帝留兵攻夏王城自率师渡河攻积石州二月破临洮府三月破洮河西寍二州遣旺沁诺延攻信都府拔之夏四月帝 
次龙德拔德顺等州五月遣唐庆等使于金闰月避暑六盘山六月金遣完颜哈昭鄂屯阿古来请和帝谓羣臣曰朕自去冬巳尝许不杀掠遽 
忘下诏耶今可布告中外令彼行人亦知朕意是月夏主李晛降执之以归遂灭夏帝次清水县西江秋七月壬午不豫己丑崩于萨里川哈喇 
图之行宫临崩谓左右曰金精兵在潼关南据连山北限大河难以遽破若假道于宋宋金世雠必能许我则下兵唐邓直捣大梁金急必征兵 
潼关然以数万之众千里赴援人马疲弊虽至弗能战破之必矣言讫而崩后卒如帝言年六十六葬起辇谷追谥曰圣武皇帝加谥法天启运 
圣武皇帝庙号太祖在位二十二年帝深沈有大略善用兵故能灭国四十遂平西夏其奇勋伟迹甚众惜乎当时史官不备多失于纪载云
　　戊子皇子图类监国

　　○太宗

　　太宗皇帝讳乌格台太祖第三子也母光献皇后鸿吉哩氏太祖伐金定西域帝攻城略地之功居多太祖崩自和博之地来会丧
　　元年己丑夏至固尔班苏巴克之地监国图类来见秋八月己未诸王羣臣大会于吉鲁尔河齐达勒敖拉之地以太祖遗诏即皇帝位于 
奎腾阿喇勒始立朝仪皇族尊属皆拜颁大扎萨克金遣阿固岱来归太祖之赗帝曰汝主久不降使先帝老于兵闲吾岂能忘也赗何为哉郄 
之遂议伐金印度国主木罗夷国主来朝西域伊斯巴尔城酋长来降金复遣使来聘不受
　　二年庚寅春正月诏自今以前事勿问是春帝与图类猎于谔尔根河遂遣兵围京兆金人来援败之寻拔其城夏避暑于塔密尔河多果 
郎及金兵战败绩命苏布特援之秋七月帝自将南伐图类及其子莽赉扣率师以从拔天成等堡遂渡河攻凤翔冬十一月攻潼关蓝关不克 
十二月拔天胜寨及韩城蒲城
　　三年辛卯春二月克凤翔 【按元兵克凤翔金史哀宗纪载在四月续通鉴纲目同此作二月互异】 攻洛阳河中诸城克之夏五月帝 
避暑于九十九泉命图类出师宝鸡遣绰布干如宋假道宋人杀之秋八月如云中始立中书省以耶律楚材为中书令钮佑禄珠顺为左丞相 
镇海为右丞相是月以高丽杀使者命萨里台率师讨之取四十余城高丽王■〈日育攵〉遣使请降萨里台承制设官分镇其地乃还冬十 
月乙酉帝围河中十二月己未拔之【按元兵拔河中续通鉴纲目载在九月此作十二月金史哀宗纪与此同】
　　四年壬辰春正月戊子帝由河清县渡河庚寅图类渡汉江遣使来报即诏诸军进发甲午次郑州金防城提控马伯坚降即使守之丁酉 
次新郑是日图类及金师战于钧州之三峯大败之戊戌帝至三峯壬寅攻钧州克之遂下商虢嵩汝陕洛许郑陈亳颖寿睢永等州三月命苏 
布特等围南京金主遣其弟曹王额尔克入质帝还留苏布等守河南夏四月帝出居庸避暑官山高丽叛杀所置官吏徙居江华岛秋七月遣 
唐庆至金谕降金杀之和议遂绝八月萨里合复征高丽中矢卒金参政完颜色埒恒山公武仙以兵援南京诸军与战败之九月图类薨帝还 
龙庭冬十一月猎于纳喇齐拉衮之野十二月如太祖行宫
　　五年癸巳春正月庚申金主奔归德戊辰金西面元帅崔立杀留守完颜纳绅完颜萨尼雅布以南京降二月如托里图夏四月苏布特进 
至青城崔立以金太后王氏后图克坦氏及梁王从恪荆王守纯等 【考金史传从恪系卫绍王子崔立为乱太后立为梁王守纯系宣宗子 
正大元年进封荆王元史误作荆王从恪梁王守纯今据改】 至军中苏布特遣送行在遂入南京六月金主奔蔡塔齐尔率师围之诏以孔子 
五十一世孙元措 【元史作元楷续通鉴纲目及耶律楚材传皆作元措今据改】 袭封衍圣公秋八月猎于额伯苏地以阿克栋阿等充宣 
差勘事官括中州户得户七十三万余冬十一月宋遣荆鄂都统孟珙以兵粮来助十二月诸军与宋兵合攻蔡败武仙于息州海沂莱潍等州 
降是冬帝至呵噜乌格衮行宫敕修孔子庙及浑天仪
　　六年甲午春正月金主传位于宗室子承麟遂自经城破获承麟杀之与宋分定金地界而归金亡是春会诸王宴射于谔尔根河夏五月 
帝在达兰达巴之地大会诸王百僚颁谕条令秋七月以呼图克诺延为中州断事官遣达海甘布征蜀是秋帝在巴尔斯达兰达巴之地议自 
将伐宋国王扎拉图请行遂遣之冬猎于托卜辉罕地
　　七年乙未春城和琳作万安宫遣诸王巴图及子库裕克侄莽赉扣征西域子库腾征秦巩子库春及呼图克伐宋唐古征高丽秋九月诸 
王昆布哈获宋何太尉冬十月库春围宋枣阳拔之遂徇襄邓入郢十一月库腾攻石门金便宜都总帅汪世显降 【按汪世显降元续通鉴 
纲目载于十月与此异】 中书省臣请契勘大明厯从之
　　八年丙申春二月命应州郭胜钧州富珠哩玖珠邓州赵祥从库春充先锋伐宋三月复修孔子庙及司天台夏六月复括中州户口得续 
户一百一十余万耶律楚材请立编修所于燕京经籍所于平阳编集经史召儒士梁陟充长官以王万庆赵着副之秋七月命陈时可阅刑名 
科差课税等案赴阙磨照诏以真定民户奉太后汤沐中原诸州民户分赐诸王贵戚寻改命设达噜噶齐朝廷置官吏收其租颁之非奉诏不 
得征兵赋库腾率汪世显等入蜀取宋关外数州冬十月库腾入成都秦巩等二十余州皆降张柔等攻郢州拔之襄阳府来附以游显领襄阳 
樊城事
　　九年丁酉春帝猎于齐齐克察罕之泽莽赉扣征钦察部破之擒其酋巴齐玛克夏四月筑缫琳城作格根察罕殿秋八月命摩和纳刘中 
试诸路儒士中选者除本贯议事官冬十月猎于野马川如龙庭遂至行宫是冬昆布哈等克光州遂别攻蕲州降随州略地至黄州宋惧请和 
乃还
　　十年戊戌春塔斯军至北峡关宋将汪统制降夏襄阳别将刘义叛执游显等降于宋宋兵复取襄樊帝猎于齐齐克察罕之泽筑托斯和 
城作作迎驾殿秋八月以诸路旱蝗诏免今年田租仍停旧未输纳者俟丰岁议之
　　十一年己亥春帝复猎于齐齐克察罕之泽秋七月游显自宋逃归以山东诸路灾免其税粮冬十一月莽赉扣围乌苏木奇城阅三月拔 
之
　　十二年庚子春正月皇子库裕克克西域未下诸部遣使奏捷命张柔等八万户伐宋冬十二月诏库裕克班师籍诸王大臣所俘男女为 
民
　　十三年辛丑春二月帝猎于齐齐克察罕之泽不豫诏赦囚徒秋高丽国王王■〈日育攵〉以族子綧入质冬十月以伊啰斡齐主管汉 
民公事十一月丁亥大猎庚寅还至乌特古呼兰山辛卯帝崩于行殿在位十三年年五十六葬起辇谷追谥曰英文皇帝庙号太宗
　　壬寅春六皇后尼玛察氏称制秋七月张柔自五河口渡淮攻宋扬滁和等州
　　癸卯春正月张柔分兵屯田于襄城秋后命张柔总兵戍■〈木巳〉
　　甲辰夏五月中书令耶律楚材薨
　　乙巳秋后命马步军都元帅察罕等率骑三万与张柔掠淮西攻寿州拔之遂攻泗州盱眙及扬州宋制置赵葵请和乃还 【按壬寅至 
是岁俱六皇后称制】

　　○定宗

　　定宗皇帝讳库裕克太宗长子也母六皇后尼玛察氏太宗尝命诸王阿齐台伐金帝以皇子从虏其亲王而归又从诸王巴图西征次阿 
克苏境攻围木栅山寨以三十余人与战帝及宪宗与焉太宗尝有旨以皇孙实勒们为嗣太宗崩皇后临朝者几五年乃召诸王百官于达兰 
达巴之地议立帝久不决诸王将谋乱会雷雨大作行帐水深数尺遂各散去
　　元年丙午春正月张柔入觐于和琳秋七月帝即位于昂吉苏默托里之地六皇后仍称制冬权万户史权等耀兵淮南攻虎头关寨拔之 
进围黄州
　　二年丁未春张柔攻泗州夏帝避暑于奇喇圭哈喇哈斯之地秋西巡八月命伊勒吉济达率绰斯满部兵西征是月诏蒙古人户每百以 
一名充巴图尔九月取太宗宿卫之半以伊克们都尔领之冬十月括人户
　　三年戊申春三月帝崩于杭锡雅尔之地在位三年年四十三葬起辇谷追谥曰简平皇帝庙号定宗夏四月皇后乌拉海额实氏抱太孙 
实勒们临朝称制是岁大旱河水尽涸野草自焚牛马十死八九人不聊生诸王及各部又遣使于燕京迤南诸郡征求货财弓矢鞍辔之物或 
于西域回鹘索取珠玑或于海东取鹰鹘驿骑络绎昼夜不绝民力益困自壬寅以来法度不一内外离心太宗之政衰矣
　　己酉皇后称制之元年
　　庚戌皇后称制之二年自定宗崩后议所立未决当是时已三岁无君其行事之详简策失书无从考也

　　○宪宗

　　宪宗皇帝讳莽赉扣睿宗图类之长子也母庄献皇后奇■〈口耒〉氏太宗在潜邸养以为子及睿宗薨乃命归藩邸屡从征伐尝攻钦 
察部其酋巴齐玛克逃于海岛帝闻亟进师至其地适大风刮海水去其浅可渡帝曰此天开道与我也遂进屠其众擒巴齐玛克甫班师而水 
巳至后军有浮渡者复与诸王巴图征俄罗斯部至额里齐城躬自搏战破之岁戊申定宗崩朝廷久未立君中外恟恟咸属意于帝诸王巴图 
穆格额哷布格绥克托台奇尔及大将乌兰哈达等咸会于阿尔图和赉之地巴图首建议推戴时定宗皇后乌拉海额实所遣使者巴拉在坐 
曰昔太宗命以皇孙实勒们为嗣诸王百官皆与闻之今实勒们故在而议欲他属将寘之何地耶穆格曰太宗有命谁敢违之然前议立定宗 
由皇后托里格哷勒与汝辈为之是则违太宗之命者汝等也今尚何言耶巴拉语塞乌兰哈达曰莽赉扣聪明睿知人咸知之巴图之议良是 
巴图乃申令于众众悉应之议遂定
　　元年辛亥夏六月帝即位于鄂诺河改更庶政以弟呼必赉领治蒙古汉地民户遣塔尔鄂勒博察球尔赛音谔德齐赵璧等诣燕京抚谕 
军民以蒙克萨勒为断事官以博勒和掌宣发号令朝觐贡献及内外闻奏诸事以鸿和尔留守和琳宫阙帑藏阿勒达尔副之以伊啰斡齐布 
扎尔鄂勒博都特达喇等充燕京等处行尚书省事赛音谔德齐鼐智密鼎佐之以诺海塔喇海巴苏呼等充巴实伯里等处行尚书省事温都 
尔乌逊阿哈玛特伊德实佐之以谔尔根充阿穆河等处行尚书省事帕哈哩鼎伊斯玛音佐之以察罕伊尔根统两淮等处蒙古汉军以丹达 
尔统四川等处蒙古汉军以和尔台统土蕃等处蒙古汉军皆仍前征进约苏图阿齐台昌吉卓诺哈达奇凌阿勒楚尔及纲阿塔阿萨尔和塔 
拉等坐诱诸王为乱并矣诛罢筑和琳城役千五百人冬以扬珠济达违命遣哈坦诛之仍籍其家
　　二年壬子春正月如实珪之地遣奇塔特布哈攻莽赉伊勒都齐寨皇太后崩夏驻跸和琳分迁诸王于各所仍以太宗诸后妃家赀分赐 
亲王定宗后及实勒们母以厌禳事觉并赐死谪实勒们伊苏布琳等于摩多齐之地禁锢呼齐纳和斯图等于军营秋七月命呼必赉征大理 
