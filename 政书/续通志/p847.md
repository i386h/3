<!-- { "loadSidebar": true } -->
战汜水关射殪金将大破其众驻军竹芦渡与敌相持选精锐三百伏前山下令各以薪刍交缚两朿夜半爇四端而举之金人疑援兵至惊溃 
三年贼黄善曹成孔彦舟等合众五十万薄南熏门飞所部仅八百众惧不敌飞曰吾为诸君破之左挟弓右运矛横冲其阵贼乱大败之又擒 
贼杜叔五孙海于东明借补英州刺史黄善围陈州飞战于清河擒其将孙胜孙清授真州刺史杜充将还建康飞曰中原地尺寸不可弃今一 
举足此地非我有他日欲复取之非数十万众不可充不听遂与俱归师次铁路步遇贼张用至六合遇李成与战皆败之成遣轻骑劫宪臣犒 
军银帛飞进兵掩击之成奔江西时命充守建康金人与成合寇乌江充闭门不出飞泣谏请视师充竟不出金人遂由马家渡渡江充遣飞等 
迎战王■〈王燮〉先遁诸将皆溃独飞力战会充已降金诸将多行剽掠惟飞军秋毫无所犯乌珠趋杭州飞要击至广德境六战皆捷擒其 
将王权俘签军首领四十余察其可用者结以恩遣还令夜斫营纵火飞乘其乱纵击大败之驻军钟村军无见粮将士忍饥不敢扰民金所籍 
兵相谓曰此岳家军争来降附四年乌珠攻常州宜兴令迎飞移屯焉盗郭吉闻飞来遁入湖飞遣王贵傅庆追破之又遣辩士马皋林聚尽降 
其众有张威武者不从飞单骑入其营斩之金人再攻常州飞四战皆捷尾袭于镇江东又捷战于清水亭又大捷横尸十五里乌珠趋建康飞 
设伏牛头山待之夜令百人黑衣混金营中扰之金兵惊自相攻击乌珠次龙湾飞以骑三百步兵二千驰至新城大破之乌珠奔淮西遂复建 
康飞奏建康为要害之地宜选兵静守仍益兵守淮拱护腹心帝嘉纳乌珠归飞邀击于静安败之诏讨戚方飞以三千人营于苦岭方遁俄益 
兵来飞自领千人破之于广德会张俊兵至方遂隆迁通泰镇抚使兼知泰州飞辞乞淮南东路一重难任使收复本路州郡乘机渐进使山东 
河北河东京畿等路次第而复会金攻楚急诏张俊援之俊辞乃遣飞行而命刘光世出兵援飞飞抵承州三战三捷杀高太保俘队长七十余 
人光世等皆不敢前飞师孤力寡楚遂陷诏飞还守通泰有旨可守即守如不可但于沙洲保护百姓伺便掩击飞以泰无险可恃退保柴墟战 
于南霸桥金兵大败渡百姓于沙上飞以精骑二百殿金兵不敢近飞以泰州失守待罪绍兴元年张俊请飞同讨李成时成将马进犯洪州连 
营西山飞曰贼贪而不虑后若以骑兵自上流绝生米渡出其不意破之必矣飞请自为先锋俊大喜飞重铠跃马潜出贼右突其阵所部从之 
进大败走筠州飞抵城东贼出城布阵飞设伏以红罗为帜上刺岳字选骑二百随帜而前贼易其少薄之伏发贼败走飞使人呼曰不从贼者 
坐吾不汝杀坐而降者八万余人进以余卒奔成于南康飞夜引兵至朱家山又斩其将赵万成闻进败自引兵十余万来飞与遇于楼子庄大 
破成军追斩进成走蕲州降伪齐 【伏读通鉴辑览　　御批史称岳飞行兵张岳字旗以慑敌盖其后威望众着藉此以先声夺人而楼子 
庄之战则不尽然盖飞设伏己定正欲以兵少诱贼使贼但见其易取而不复致疑斯为制胜之要若徒以旗帜虚名谓操胜券犹浅之乎论飞 
矣】 张用寇江西飞以书谕之用遂降江淮平俊奏飞功第一加神武右军副统制留洪州弹压盗贼授亲卫大夫建州观察使建寇范汝为陷 
邵武江西安抚李回檄飞分兵保建昌军及抚州飞遣人以岳字帜植城门贼望见相戒勿犯贼党姚达饶青逼建昌飞遣王万徐庆讨擒之升 
神武副军都统制二年贼曹成拥众十余万由江西厯湖湘据道贺二州命飞权知潭州兼权荆湖东路安抚都总管付金字牌黄旗招成成闻 
飞将至惊曰岳家军来矣即分道而遁飞至茶陵奉诏招之成不从飞奏比年多命招安故盗力强则肆暴力屈则就招苟不略加剿除蠭起之 
众未可遽殄许之飞入贺州命士蓐食遶岭潜趋未明己至太平场破其砦成据险拒飞飞麾兵掩击贼太溃成走据北藏岭上梧关遣将迎战 
飞不阵而鼓士争奋夺二隘据之成又自桂岭置砦至北藏岭连控隘道亲以众十余万守蓬头岭飞部才八千一鼓登岭破其众成奔连州飞 
谓张宪等曰成党败去追而杀之则胁从者可悯纵之则复聚为盗今遣若等诛其酋而抚其众慎勿妄杀累主上保民之仁于是宪自贺连徐 
庆自邵道王贵自郴桂招降者二万与飞会连州进兵追成成走宣抚司降时以盛夏行师瘴地抚循有方士无一人死疠者岭表平授武安军 
承宣使屯江州甫入境安抚李回檄飞捕剧贼马友郝通刘忠李通李宗亮张式皆平之三年虔吉盗连兵寇掠循梅广惠英韶南雄南安建昌 
汀邵武诸郡帝乃专命飞平之飞至虔州固石洞贼彭友悉众至雩都迎战跃马驰突飞麾兵即马上擒之余贼退保固石洞洞高峻环水止一 
径可入飞列骑山下令皆持满黎明遣死士疾驰登山贼众乱弃山而下骑兵围之贼呼丐命飞令勿杀受其降授徐庆等方略捕诸郡余贼皆 
破降之初以降佑震惊之故密旨令飞屠虔城飞请诛首恶而赦胁从不许请至三四帝乃曲赦人感其德绘像祠之余党高聚张成犯袁州飞 
遣王贵平之秋入见帝手书精忠岳飞字制旗以赐之授镇南军承宣使江南西路沿江制置使又改神武后军都统制仍制置使李山吴全吴 
锡李横牛皋皆隶焉伪齐遣李成挟金人入侵破襄阳唐邓随郢诸州及信阳军湖寇杨么亦与伪齐通欲顺流而下李成又欲自江西陆行趋 
两浙与么会帝命飞为之备四年除兼荆南鄂岳州制置使飞奏襄阳等六郡为恢复中原基本今当先取六郡以除心膂之病李成远遁然后 
加兵湖湘以殄羣盗帝以谕赵鼎鼎曰知上流利害莫如飞者遂授黄复州汉阳军德安府制置使飞渡江中流顾幕属曰飞不擒贼不涉此江 
抵郢州城下伪将京超号万人敌乘城拒飞飞鼓众而登超投崖死复郢州遣张宪徐庆复随州飞趣襄阳李成迎战左临襄江飞笑曰步兵利 
险阻骑兵利平旷成左列骑江岸右列步平地虽众十万何能为举鞭指王贵曰尔以长枪步卒击其骑兵指牛皋曰尔以骑兵击其步卒合战 
马应枪而毙后骑皆拥入江步卒死者无数成夜遁复襄阳刘豫益成兵屯新野飞与王万夹击之连破其众飞奏金所爱惟子女金帛志己骄 
惰刘豫僭伪人心终不忘宋如以精兵二十万直捣中原恢复故疆诚易为力襄阳随郢地皆膏腴苟行营田其利为厚臣候粮足即过江北剿 
戮敌兵时方重深入之举而营田之议自是兴矣进兵邓州成与金将钮赫贝勒列砦拒飞飞遣王贵张宪掩击敌众大溃钮赫贝勒仅以身免 
余党高仲退保邓城飞引兵一鼓拔之擒高仲复邓州帝闻之喜曰朕素闻岳飞行军有纪律未知能破敌如此又复唐州信阳军襄汉平飞辞 
制置使乞委重臣经画荆襄不许赵鼎奏湖北鄂岳最为上流要害乞令飞屯鄂岳不惟江西藉其声势湖广江浙亦获安妥乃以随郢唐邓信 
阳并为襄阳府路隶飞飞移屯鄂授清远军节度使湖北路荆襄潭州制置使封武昌县开国子乌珠刘豫合兵围庐州帝手札命飞解围提兵 
趋庐伪齐己驱甲骑五千逼城飞张岳字旗与精忠旗金兵一战而溃庐州平飞奏襄阳等六郡人户阙牛粮乞量给官钱免官私逋负州县官 
以招集流亡为殿最五年入觐封母国夫人授飞镇寍崇信军节度使湖北路荆襄潭州制置使进封武昌郡开国侯又除荆湖南北襄阳路制 
置使神武后军都统制命招捕杨么飞所部皆西北人不习水战飞曰兵何常顾用之何如耳先遣使招谕之贼党黄佐曰岳节使号令如山若 
与之敌万无生理不如往降节使诚信必善遇我遂降飞表授佐武义大夫单骑按其部拊佐背曰子知逆顺者果能立功封侯岂足道欲复遣 
子至湖中视其可乘者擒之可劝者招之如何佐感泣誓以死报时张浚以都督军事至潭参政席益与浚语疑飞玩寇欲以闻浚曰岳侯忠孝 
人也岳有深机胡可易言益惭而止黄佐袭周伦砦杀伦擒其统制陈贵等飞上其功迁武功大夫统制任士安不禀王■〈王燮〉令军以此 
无功飞鞭士安使饵贼曰三日贼不平斩汝士安宣言岳太尉兵二十万至矣贼见止士安军并力攻之飞设伏士安战急伏四起击贼贼走会 
召浚还防秋飞袖小图示浚浚欲俟来年议之飞曰己有定画都督能少留不八日可破贼浚曰何言之易飞曰王四厢以王师攻水寇则难飞 
以水寇攻水寇则易水战我短彼长以所短攻所长所以难若因敌将用敌兵夺其手足之助离其腹心之托使孤立而后以王师乘之八日之 
内当俘诸贼浚许之飞遂如鼎州黄佐招杨　钦来降飞喜曰杨钦骁悍既降贼腹心溃矣表授钦武义大夫礼遇甚厚乃复遣归湖中两日钦 
说余端刘诜等降飞诡骂钦曰贼不尽降何来也杖之复令入湖是夜掩贼营降其众数万么负固不服方浮舟湖中以轮激水其行如飞旁置 
撞竿官舟迎之辄碎飞伐君山木为巨筏塞诸港汊又以腐木乱草浮上流而下择水浅处遣善骂者挑之且行且骂贼怒来追则草木壅积舟 
轮碍不行飞亟遣兵击之贼奔港中为筏所拒官军乘筏张牛革以蔽矢石举巨木撞其舟舟尽坏么投水牛皋擒斩之飞入贼垒余贼惊曰何 
神也俱降飞亲行诸砦慰抚之纵老弱归田籍少壮为军果八日而贼平浚叹曰岳侯神算也初贼恃其险曰欲犯我者除是飞来至是人以其 
言为谶获贼舟千余鄂渚水军为沿江之冠诏兼蕲黄制置使飞以目疾乞辞军事不许加检校少保进封公还军鄂州除荆湖南北襄阳路招 
讨使六年入觐面陈襄阳自收复后未置监司州县无以按察帝从之以李若虚为京西南路提举兼转运提刑又令湖北襄阳府路自知州通 
判以下贤否许飞得自黜陟张浚至江上会诸大帅独称飞与韩世忠可倚大事命飞屯襄阳以窥中原曰此君素志也飞移军京西改武胜定 
国军节度使除宣抚副使置司襄阳命往武昌调军居母忧降制起复飞扶榇还庐山连表乞终丧不许累诏趣起乃就军又命宣抚河东节制 
河北路首遣王贵等攻虢州下之获粮十五万石降其众数万张浚曰飞措画甚大令己至伊洛则太行一带山砦必有应者飞遣杨再兴进兵 
至长水县再战皆捷中原响应又遣人焚蔡州粮九月刘豫遣子麟猊分道寇淮西刘光世欲舍庐州张俊欲弃盱眙同奏召岳飞以兵东下欲 
使飞当其锋而已得退保张浚谓飞一动则襄汉何所制力沮其议帝虑俊光世不足任命飞东下飞自破曹成平杨么凡六年皆盛夏行师致 
目疾至是益甚闻诏即日启行未至麟败飞奏至帝语赵鼎曰刘麟败北不足喜诸将知尊朝廷为可喜遂赐札言敌兵己去淮卿不须进发其 
或襄邓陈蔡有机可乘从长措置飞乃还军时伪齐屯兵窥唐州飞遣王贵董先等攻破之焚其营奏图蔡以取中原不许飞召贵等还七年入 
见帝从容问曰卿得良马否飞曰臣有二马日啖刍豆数斗饮泉一斛然非精洁即不受介而驰初不甚疾比行百里始奋迅自午至酉犹可二 
百里褫鞍甲而不息不汗若无事然此其受大而不苟取力裕而不求逞致远之材也不幸相继以死今所乘者日不过数升而秣不择粟饮不 
择泉揽辔未安踊跃疾驱甫百里力竭汗喘殆欲毙然此其寡取易盈好逞易穷驽钝之材也帝称善曰卿今议论极进拜太尉继除宣抚使兼 
