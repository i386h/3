<!-- { "loadSidebar": true } -->
府者悉隶其旧以济经用之急公田派买不均之弊听民自陈随宜通变以安田里则人心悦天意解矣兼国史院编修官实录院检讨官拜太 
府少卿以直敷文阁知嘉兴府又皆辞不许至郡首以护根本正风俗为先务拜宗正少卿御笔兼侍讲兼权工部侍郎时暂兼权中书舍人又 
皆辞不许以礼记进讲开陈敬恕之义封还滥恩词头帝从之进权礼部侍郎兼修玉牒升兼侍读仍辞不许进圣学四箴一曰惜日力以致其 
勤二曰精体认以充其知三曰屏嗜好以专其业四曰谨行事以验其用五疏乞归里帝勉留之请益力特授集英殿修撰知建寍府辞不许乃 
还家召为中书舍人三辞不许请益力进显文阁待制依所乞予祠辞职名不许遂差提举玉隆万寿宫疾卒诏特赠四官至中奉大夫谥文安 
景纬天性孝友雅志冲澹亲没无意仕进故其立朝之日不久云

　　△冯去非

　　冯去非字可迁南康都昌人淳佑元年进士尝干办淮东转运司治仪真欧阳修东园在焉使者黄涛欲以为佛寺时已许荐去非力争不 
得寍不受使者荐谒告而去宝佑四年召为宗学谕丁大全为左谏议大夫三学诸生叩阍言不可帝为下诏禁戒诏立石三学去非独不肯书 
名碑之下方监察御史吴衍翁应弼劾诸生下狱去非复调护宗学生之就逮者末几大全签书枢密院事参知政事蔡抗去国去非亦以言罢 
归舟泊金焦山有僧止谒去非不虞其为大全之人也周旋甚款僧乘间致大全意愿毋遽归少俟收召诚得尺书以往成命即下去非奋然正 
色曰程丞相蔡参政牵率老夫至此今归吾庐山不复仕矣斯言何为至我绝之不复与言

　　△徐霖

　　徐霖字景说衢州西安人年十三有志圣人之道取所作文焚之研精六经之奥探赜先儒心传之要淳佑四年试礼部第一知贡举官入 
见理宗曰第一名得人嘉奖再三登第授沅州教授时宰相史嵩之挟边功要君植党颛国霖上疏厯言其奸深之状以为其先也夺陛下之心 
其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非章章然号于人使之为小人 
也常于善类择其质柔气弱易以夺之者亲任二三其或稍有异已则潜弃而摈远之以风其余彼以名节之尊不足以易富贵之愿义利之辨 
亦终暗于妻妾宫室之私则亦从之而已疏奏见者为霖危之未几嵩之匿父丧求起复君子并起而攻之 【按癸辛杂识载淳佑初年乔行 
简李宗勉皆去位嵩之以右丞相独用权三学生上书攻之明年除霖伏阙上书疏其罪是岁仲冬嵩之父弥忠殂于家不即奔丧公论沸腾未 
几御笔史嵩之起复将作监徐元杰少监史季温右史韩祥皆有疏论】 帝大感悟丞相范锺进所召试馆职二人上思霖之忠亲去其一易霖 
名及试则曰人主无自强之志大臣有患失之心故元良未建凶奸未窜是时丞相杜范已故而锺虽得位畏奸人复出为巳祸故也擢秘书省 
正字霖辞不获命遂就职会日食霖应诏上封事曰日阳类也天理也君子也吾心之天理不能胜乎人欲朝廷之君子不能胜乎小人宫闱之 
私昵未屏琐闼之奸衺未辨台臣之讨贼不决精祲感浃日为之食又数言建立太子迁校书郎七年夏大旱霖应诏言谏议大夫不易则不雨 
京兆尹不易则不雨不报去国帝遣著作郎姚希得留之不还御笔改合人官乃改宣教郎霖屡辞曰向为身死而不敢欺其君父今以官高而 
自眩于平生失其本心何以暴其忠志八年夏添差通判信州霖皆力辞寻令守臣勉谕之特改宣教郎主管云台观霖乃拜受十二年迁秘书 
省著作郎累辞不许 【按癸辛杂识载霖去国传旨俾宰孰留之又令左史尹焕面留又令姚希得传旨勉谕毅然不从沽激太甚其居衢也 
屡有召皆不就除著作郎则翻然而来及乞罢台谏御笔谓其首鼠两端与外差遣尚迟回不去赵汝腾趣其出关葢霖之无忌惮皆汝腾成其 
狂后察官萧泰来数其十二狂不可治郡于是声名扫地与宋史本传所载异附识】 兼国史编修实录检讨帝曰今日所当言者当备陈之霖 
复以正太子名为言兼权尚左郎官兼崇政殿说书乃上疏言叶大有阴柔奸黠为羣憸冠不宜久长台谏乞斥去不报兼权左司霖知无不言 
于是谗嫉者思以中伤而帝亦不悦乞补外知抚州祠先贤宽租赋赈饥穷诛悍将建营砦几一月而政举化行以言去士民遮道不得行及暝 
始由径以出宝佑元年差知衡州三年当之官遂辞差知袁州五年丁外艰明年开庆元年差主管崇禧观景定二年知汀州明年卒尚书省请 
加优异诏与一子恩泽度宗赐祭田百亩以旌直臣

　　△徐宗仁

　　徐宗仁字求心信之永丰人淳佑十年进士厯官为国子监主簿开庆元年伏阙上书曰今天下如器之欹而未坠于地存亡之机固不容 
发环视四境类不足恃而所恃以维持人心奔走豪杰者惟陛下赏罚之微权在耳自干腹之兵越江踰广以来凡阅数月尚未闻有死战阵死 
封疆死城郭者岂赏罚不足以劝惩之耶今通国之所谓佚罚者不过丁大全袁玠沈翥张镇吴衍翁应弼石正则王立爱高铸之徒而首恶则 
董宋臣也廷绅抗疏学校叩阍至有欲借尚方剑为陛下除恶陛下乃释而不问彼方拥厚赀挟声色高卧华屋三军之在行者捐躯兵革百姓 
之罹难者流血锋镝陛下亦当一念及此乎又极论边事谓惠亵而威不振又请使有言责者皆得以尽其言则国论伸而国威振迁国子监丞 
秘书省著作佐郎考功郎官太府少卿又迁太常少卿知寍国府监察御史郭阊论罢德佑元年起授吏部侍郎权礼部尚书兼益王府赞读卫 
益王走海上厓山兵败死焉

　　△危昭德

　　危昭德昭武人宝佑元年进士厯官为史馆检阅校勘武学谕宗正寺簿兼崇政殿说书迁秘书郎疏言国之命在民民之命在士大夫士 
大夫不廉朘民膏血为已甘腴民不堪命矣又言愿陛下与二三大臣察利害之实究安危之本凡荒政之当举者不可一日而置念又言愿陛 
下举考课之事内以责诸弹纠之职外以责诸监司郡守之计进兼侍讲又言民者邦之命脉欲寿国脉必厚民生欲厚民生必宽民力且条上 
厉民四弊又言愿陛下为万世根本之虑为一时仓卒之防必求安节之亨毋招不节之咎又乞察欣瘁休戚之故酌利害损益之宜迁起居舍 
人兼国史编修实录检讨寻迁殿中侍御史侍御史谏作宗阳宫权工部侍郎兼同修国史实录院乞致仕特转一官昭德在经筵以易春秋大 
学衍义进讲反复规正者甚多子彻孙咸淳元年进士

　　△陈垲

　　陈垲字子爽嘉兴人厯京湖制置使司主管机宜文字差知德安府厯迁太府卿司农卿权工部侍郎入奏言愿陛下转移世道之枢机砥 
砺士大夫之廉耻使知名养为重利禄为轻久去国以恬退闻者召之久立朝以更迭请者从之甘言容悦者必斥真情匄闲者勿留如此则君 
臣上下皆以真实相与四维既张士大夫难进易退之风当见于圣世以言罢未几进集英殿修撰知婺州改知太平州兼江东转运副使请蠲 
放诸郡灾伤加户部侍郎淮东总领寻提领江淮茶盐所兼知太平州发公帑代三县输折丝帛钱五十万九千三百六十余贯又作浮淮书堂 
以处两淮之民而教之积官加端明殿学士咸淳四年卒谥清毅垲屡厯麾节军民爱戴幕客盛多而垲又乐荐士焉

　　△杨文仲

　　杨文仲字时发眉州彭山人七岁而孤母胡年二十有八守节自誓教养诸子文仲既冠以春秋贡其母喜曰汝家至汝三世以是经收效 
矣淳佑七年文仲以冑试第一入太学九年又以公试第一升内舍时言路颇壅因季冬雷震首帅同舍叩阍极言时事有曰天本不怒人激之 
使怒人本无言雷激之使言一时争传诵之升上舍为西廊学录丞相谢方叔尝问文仲曰今日何事最急对曰国本未建莫大于此上意未喻 
当以死请可也宝佑元年登进士第调复州学教授转运使印应飞辟入幕明嫠妇冤狱应飞悉从文仲议且荐之荆湖宣抚使赵葵署文仲佐 
分司幕姚希得江万里合荐文仲学为有用辟四川宣抚司准备差遣添差沿海制置司干办公事召为户部架阁迁太学正升博士时从叔父 
栋为祭酒讲学益臻精邃迁国子博士匄外添差通判台州故事守贰尚华侈正月望取灯民间吏以白文仲曰为吾然一灯足矣劭农东郊守 
因欲泛湖文仲即先驰归添差通判扬州牙契旧额岁为钱四万缗累政增至十六万开告讦以求羡文仲曰希赏以扰民吾不为也卒增十八 
界一而已制置使李庭芝檄主管机宜文字时有沙田使者欲举行之文仲力争以为事不可妄兴葢与民之惠有限不扰之惠无穷事遂不行 
召为宗学博士近辅兵变水患轮对言皇天眷命垂四百年天命久熟之余国脉癃老之候此岂非一大喜惧之交乎愿陛下内扩聪明自作主 
宰又曰春多沈阴岂但麦秋之忧于时为夬尤轸苋陆之虑天目斗洪水发焉苏湖则弄兵兴焉峩冠于于而每见大夫之乏使佩印累累而常 
虑贪渎之无厌将习黄金横带之娱兵疲赤藉挂虚之冗蚩蚩编氓得以轻统府琐琐警遽辄以忧朝廷设不幸事有大于此者国何赖焉帝竦 
听顾问甚至迁太常丞寻兼权仓部郎官兼崇政殿说书迁将作少监又迁将作监文仲在讲筵每以积诚感动常进读春秋帝问五霸何以为 
三王罪人文仲奏云齐桓公当王霸升降之会而不能为向上事业独能开世变厉阶臣考诸春秋桓公初年多书人越二十年伐楚定世子之 
功既成然后书侯之辞迭见此所以为尊王抑霸之大法然王岂徒尊哉葢欲周王子孙率修文武成康之法度以扶持文武成康之德泽则王 
迹不熄西周之美可尊如此方副春秋尊王之意盛夏建宗阳宫坏徙民居畿甸骚然文仲疏谏移闾阎之聚为香火之庭不得为善计矣陛下 
绍祖宗之位岂以黄老之居为轻重哉翌日面奏益恳至诏卿监以上荐人才文仲荐陈存吕折锺季玉等十有八人名士二人金华王栢天台 
车若水也兼国子司业兼侍立修注官又以捄太学教谕彭成天迕似道主管崇禧观出知衡州运饷有法而民不扰以所当得米八千石立思 
济仓召为秘书少监寻兼崇政殿说书以疾乞致仕不许兼国史院编修官实录院检讨官迁太常少卿兼国子司业迁起居舍人少帝即位授 
权工部侍郎兼权侍右郎官寻兼给事中有事明堂议以上公摄行文仲议曰今祗见天地之始虽在幼冲比即丧次已胜拜跪执礼无违所当 
亲飨时丞相王爚陈宜中不协文仲疏言事危且急矣祖宗所深赖亿兆所寄命在乎二相苟以不协之故今日不战明日不征时不再来后悔 
何及寻兼国子祭酒元兵渡江畿甸震动朝士多弃去者侍从班惟文仲一人诏旌在列不去者二阶文仲疾益甚匄祠以集英殿修撰知漳州 
三上章乞致仕改知泉州因将家踰岭南待次卒而宋亡矣

　　△谢枋得

　　谢枋得字君直信州弋阳人也为人豪爽每观书五行俱下一览终身不忘性好直言一与人论古今治乱国家事必掀髯抵几跳跃自奋 
以忠义自任徐霖称其如惊鹤摩霄不可笼絷宝佑中举进士对策极攻丞相董槐与宦官董宋臣意擢高第矣及奏名中乙科除抚州司户参 
