<!-- { "loadSidebar": true } -->
宗幸奉天吐蕃以兵佐浑瑊败贼武功转秘书监俄拜上都留守兵部尚书东都淄青魏博赈给宣慰使又使幽州还命称旨贞元三年豫吐蕃 
盟平凉被执虏将杀之因夷言谓之曰我善结赞无杀我而汉衡诚信素着虏亦尊重故至河州得还明年出为晋慈隰观察使卒赠尚书左仆 
射

　　△戴叔伦

　　戴叔伦字幼公润州金坛人师事萧颖士为门人冠刘晏管盐铁表主运湖南至云安杨子琳反 【本传作杨惠琳误今据吴缜纠谬改 
】 驰客劫之曰归我金币可缓死叔伦曰身可杀财不可夺乃舍之嗣曹王皋领湖南江西表佐幕府皋讨李希烈留叔伦领府事试守抚州刺 
史民岁争溉灌为作均水法俗便利之耕饷岁广狱无系囚俄即真期年诏书褎美封谯县男加金紫服齐映刘滋执政叔伦劝以经画兵食金 
谷之司不轻易人天下州县有上中下紧望雄辅者有司铨拟皆便所私此非择人求治之术其尤切者县令录事参军事此二者宜出中书门 
下无计资序限远近高卑一以殿最升降则人知劝映等重其言迁容管经略使绥徕夷落威名流闻其治清明仁恕多方略故所至称最德宗 
尝赋中和节诗遣使者宠赐代还卒于道年五十八

　　△王翃

　　王翃字宏肱并州晋阳人少治兵家天宝中授翊卫尉羽林军宿卫擢才兼文武科出为辰州刺史与讨襄州康楚元有功加兼秘书少监 
迁朗州刺史大历中擢容管经略使初安禄山乱诏岭南兵隶南阳鲁炅炅败绩众奔溃溪洞夷獠相挻为乱夷酋梁崇牵号平南都统与别帅 
覃问合又与西原贼张侯夏永更诱啸因陷城邑遂据容州前经略使陈仁琇元结长孙全绪等皆侨治藤梧翃至言于众曰我容州刺史安可 
客治它所必得容乃止即出私财募士有功者许署吏于是人自奋不数月斩贼帅欧阳珪因至广州请节度使李勉出兵并力勉不许曰容陷 
贼久獠方强今速攻秪自败耳翃曰大夫即不出师愿下书州县阳言以兵为助冀藉此声成万一功勉许诺翃乃移书义藤二州刺史约皆进 
讨引兵三千与贼鏖战日数遇勉檄止之辄匿不发战愈力卒破贼禽崇牵悉复容州故地捷书闻诏更置顺州以定余乱翃凡百余战禽首领 
七十覃问遁去复遣将李实等分讨西原平郁林等诸州累兼御史中丞招讨处置使会哥舒晃反翃命实悉师援广州问因合众乘闲来袭翃 
设伏击之生禽问岭表平代宗遣使慰劳右金紫光禄大夫赐第京师时吐蕃入寇郭子仪悉河中兵乘边召翃为河中少尹领节度后务悍将 
凌正数千法不逞约其徒夜斩关逐翃翃觉之阴乱漏刻以差其期众惊不敢发俄禽正诛之一军惕息厯汾州刺史为振武军使绥银等州留 
后入拜京兆尹会起泾原兵讨李希烈次浐水京兆主供给饔败肉腐众怒曰食是而讨贼乎遂叛翃挺身走奉天拜太子詹事德宗还都再迁 
大理卿出为福建观察使徙东都留守既至开田二十余屯修器械皆良金寿革练士卒号令精明俄而吴少诚叛独东畿为有备关东赖之贞 
元十八年卒赠尚书右仆射谥曰肃翃雅善卢杞杞之杀崔寍沮李怀光不得朝皆与其谋议者以为訾子正雅

　　王正雅
　　王翊
　　王凝

　　 王正雅

　　正雅字光谦元和初擢进士累迁监察御史穆宗时京邑多盗贼正雅以万年令威震豪强尹柳公绰言其能就赐绯鱼累擢汝州刺史属 
监军怙权乃谢病去入为大理少卿会争宋申锡狱坚甚申锡得不死太和中卒赠左散骑常侍

　　 王翊

　　翃兄翊历山南东道节度使代宗目为纯臣世称谨廉卒赠户部尚书谥曰忠惠

　　 王凝

　　翊曾孙凝字成庶少孤依其舅宰相郑肃举明经进士皆中历台省寖知名寻擢礼部侍郎不阿权近出为商州刺史驿道所出吏破产不 
能给而州有冶赋羡银常榷直以优吏奉凝不取则以市马故无横扰人皆慰悦徙湖南观察使僖宗立召为兵部侍郎领盐铁转运使坐举非 
其人以秘书监分司东都即拜河南尹迁宣歙池观察使时干符四年也王仙芝之党屠至德势益张凝遣牙将孟琢助池守贼益兵来攻实欲 
袭南陵凝遣樊俦以舟师扼青阳俦违令轻与贼战不胜凝斩以徇诸将闻皆股栗以死缀贼贼不能进时江南环境为盗区凝以强弩拒采石 
张疑帜遣别将马颖解和州之围明年贼大至都将王涓自永阳赴敌凝大晏谓涓曰贼席胜而骄可持重待之慎母战涓意锐日趋四舍至南 
陵未食即阵死焉监军收余卒数千还走城沮挠无去意卒又恣横不能禁凝让曰兵不能捍敌又恣之犯民生业何以称朝廷待将军意监军 
词屈趣亲吏入民舍夺马凝乘门望见麾左右捕取杀之由是不敢留然益储畜缮完以备贼贼至不能加会大星直寝庭坠术家言宜告疾不 
视事以厌胜凝曰东南国用所出而宣为大府吾规脱祸可矣顾一方何赖哉誓与城相存亡勿复言既而贼去未几卒年五十八赠吏部尚书 
谥曰贞

　　△徐申

　　徐申字维降京兆人擢进士第累迁洪州长史嗣曹王皋讨李希烈檄申以长史行刺史事任职办皋表其能迁韶州刺史诏自兵兴四十 
年刺史以县为治署而令丞杂处民闲申按公田之废者募人假牛犂垦发以所收半畀之田久不治故肥美岁入凡三万斛诸工计所庸受粟 
有差乃徙治故州未几邑闬如初创驿候作大市器用皆具州民诣观察使请为生祠申固让观察使以状闻迁合州刺史始来韶户止七千比 
六年倍而半之会初置景州授刺史赐钱五十万如节度副使迁邕管经略使苗洞纳质供赋不敢桀骜踰年进岭南节度使前使死吏盗印署 
府职百余员畏事泄谋作乱申觉杀之诖误一不问远俗以攻劫相矜申禁切无复犯外蕃岁以珠瑇瑁香文犀浮海至申于常贡外未尝剩索 
商贾饶盈刘辟反表请发卒五千循马援故道繇爨蛮抵蜀捣辟不备诏可加检校礼部尚书封东海郡公诏未至卒年七十赠太子少保谥曰 
平

　　△郗士美

　　郗士美字和夫兖州金乡人父纯举进士拔萃制策皆高第张九龄李邕数称之自拾遗七迁至中书舍人处事不回为宰相元载所忌时 
鱼朝恩以牙将李琮署两街功德使琮恃势桀横众辱京兆尹崔昭于禁中纯曰此国耻也即诣载请速处其罪载不纳遂辞疾还东都号伊川 
田父十年不出德宗立崔佑甫辅政召为太子左庶子集贤殿学士不拜以老乞身改詹事听致仕帝召见褒叹良久赐金紫公卿以下咸祖都 
门世高其节士美年十二通五经史记汉书皆能成诵父友萧颖士颜真卿柳芳与相论绎尝曰吾曹异日当交二郗之闲矣未冠为阳翟丞佐 
李抱真潞州幕府以才历王虔休李元皆留不徙久乃进房州刺史黔中经略观察使溪州贼向子琪以众八千阻山剽劫士美讨平之加检校 
右散骑常侍封高平郡公迁京兆尹天子多所咨逮出为鄂岳观察使时安黄节度使伊慎入朝其子宥主后务偃蹇母死京师不发丧欲固其 
权士美知之使府属过其境宥出迎因以母讣告之即为办装宥惶遽上道改河南尹检校工部尚书充昭义节度使昭义自李抱真以来皆武 
臣私厨月费米六千石羊千首酒数十斛潞人困甚士美至悉去之出禀钱市物自给又卢从史时日具三百人膳以饷牙兵士美曰卒卫于牙 
固职也安得广费为私恩亦罢之讨王承宗也遣大将王献督万人为前锋献恣横逗挠士美即斩以徇下令曰敢后者斩亲鼓之大破贼下三 
营环柏乡时诸镇兵合十余万绕贼多玩寇犯法独士美兵锐整最先有功宪宗喜曰固知士美能办吾事承宗大震惧亡几会诏班师然威震 
两河以疾召拜工部尚书后检校刑部尚书为忠武节度使卒年六十四赠尚书左仆射谥曰景生平与人交然诺不欺以是名重于世

　　△辛秘

　　辛秘系出陇西贞元中擢明经第授华原主簿以判入等调长安尉其学于礼家尤洽高郢为太常卿奏为博士再迁兵部员外郎常兼博 
士再辟礼仪使府宪宗初拜湖州刺史李锜反遣大将先取支州苏常杭睦四刺史或战败或拘胁独秘以儒者贼易之未及至秘召牙将邱知 
二夜开城收壮士得数百逆贼大战斩其将近焚营堡锜平赐金紫佥谓秘材任将帅会河东范希朝出讨王承宗召秘为希朝司马主留务累 
迁汝常州刺史河南尹进拜昭义军节度使是时承讨恒赵之后潞人凋耗秘至则约出入啬用度比四年储钱七十万缗粮七十万斛器械坚 
良隐然复为完镇召还道病卒年六十四赠尚书左仆射谥曰肃 【旧书作谥昭】 后更谥懿秘为大官居不易第服不改初其奉禄悉与里 
表亲属病自铭其墓作书一通缄之卒后发视则送终制也俭而不违于礼云

　　钦定续通志卷二百四十二

　　●钦定续通志卷二百四十三　列传四十三

　　列传

　　唐 【四十三】

　　○唐四十三

　　崔光远　　　　来瑱　　　　田神功　　侯希逸　　　　邓景山 【崔瓘】 　魏少游　　卫伯玉　　　　崔寍　　　　李 
澄　　韩全义　　　　严砺　　　　卢从史　　高霞寓

　　崔光远
　　来瑱
　　田神功
　　侯希逸
　　邓景山
　　魏少游
　　卫伯玉
　　崔寍
　　李澄
　　韩全义
　　严砺
　　卢从史
　　高霞寓

　　△崔光远

　　崔光远系出博陵后徙灵昌祖敬嗣为房州刺史中宗在房州敬嗣尽诚推奉储给丰衍帝德之及反正有与敬嗣同姓名者 【旧书云 
有益州长史崔敬嗣同姓名】 每拟官帝辄超拜后召见悟非是访真敬嗣已死即授其子汪五品官汪生光远勇决任气开元末为唐安令与 
杨国忠善累迁京兆少尹为吐蕃吊祭使还会玄宗西狩诏留光远为京兆尹西京留守采访使乘舆已出都人乱火左藏大盈库争辇财珍至 
乘驴入宫殿者光远乃募官摄府县谁何宫阙斩十数人乃定因使其子东见禄山而禄山先署张休为京兆尹由是追休授光远故官俄而同 
罗背贼以厩马二千出奔贼将孙孝哲安神威招之不得神威忧死官吏惊走狱囚皆逸光远以为贼且走命人守神威孝哲等第斩曳落河二 
人孝哲驰白禄山光远惧与长安令苏震出开远门使人奔呼曰尹巡门门兵具器仗迎谒至皆斩之募得百余人遂趋灵武肃宗嘉之擢拜御 
史大夫复为京兆尹遣到渭北募侨民会贼党剽泾阳休祠房椎牛呼饮光远刺知之率兵夜趋其所使百骑彀满阻其前命骁士合噪贼醉不 
能师斩其徒二千得马千噭俘一酋长以献自是贼常避其锋扈帝还改礼部尚书邺国公封实户三百干元元年繇汴州刺史代萧华为魏州 
节度使初郭子仪与贼战汲郡光远裁率汴师千人援之不甚力及守魏使将军李处崟拒贼子仪不救战不胜奔还贼因傅城下诡呼曰处崟 
召我而不出何也光远信之斩处崟处崟善战众倚以为重及死人益危魏城经袁知泰能元浩等完筑牢甚光远不能守夜溃围出奔京师帝 
赦其罪拜太子少保会襄州将康楚元张嘉延反陷荆襄诸州因拜持节荆襄招讨充山南东道兵马都使又徙凤翔尹先是岐陇贼郭愔等掠 
州县光远至遣官谕降之既而沈饮不亲事愔等阴约党项及奴刺突厥败韦伦于秦陇杀监军使帝怒光远无状召还复使节度剑南会段子 
