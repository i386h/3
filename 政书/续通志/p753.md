<!-- { "loadSidebar": true } -->
降工部尚书知颍州然殊以章献太后方临朝故志不敢斥言而所役兵乃辅臣例宜借者时以谓非殊罪徙陈州又徙许州稍复礼部刑部尚 
书迁户部以观文殿大学士知永兴军徙河南府迁兵部封临淄公疾请归京师访医药既平复求出守特留侍经筵诏五日一与起居仪从如 
宰相踰年病剧帝将往视殊驰奏曰臣老疾行愈矣不足为陛下忧也已而卒年六十三帝虽临奠以未视疾为恨赠司空兼侍中谥元献篆其 
碑首曰旧学之碑殊性刚简奉养清俭累典州吏民颇畏其悁急善知人富弼杨察皆其壻也殊为宰相兼枢密使而弼为副使辞所兼诏不许 
其信遇如此文章瞻丽应用不穷尤工诗闲雅有情思晚岁笃学不倦子知止为朝请大夫 【按神道碑载殊子八人居厚承裕宣礼崇让明 
远祇德几道传正无知止之名】

　　△庞籍

　　庞籍字醇之单州成武人 【按宋史地理志单州有武县无武成应作成武亦非武城之讹】 及进士第为黄州司理参军调开封府兵 
曹参军迁大理寺丞累擢殿中侍御史章献太后崩遗诏章惠太后议军国事籍请下合门取垂帘仪制尽燔之又奏陛下躬亲万几用人宜辨 
邪正防朋党擢进近列愿采公论毋令出于执政孔道辅谓人曰言事官多观望宰相意独庞醇之天子御史也为开封府判官尚美人遣内侍 
称教旨免工人市租籍言祖宗以来未有美人称教旨下府者仁宗为杖内侍诏有司自今宫中传命毋得辄受数劾范讽罪讽善李迪皆寝不 
报反坐籍言宫禁事不得实以祠部员外郎罢为广南东路转运使又言范讽事有不尽如奏讽坐贬籍亦降太常博士知临江军寻复官徙福 
建转运使景佑三年为侍御史改刑部员外郎知杂事判大理寺进天章阁待制元昊反为陕西体量安抚使坐令开府府吏冯士元市女口降 
知汝州徙同州就除陕西都转运使文彦博鞫黄德和狱未上诏籍同案籍言曰德和退怯当诛刘平力战而没宜加恤其子孙又建言频岁灾 
异天久不雨凡乘舆所费宫中所用宜加裁抑修德弭灾今宿兵西鄙将士力战弗获功赏而内官医官乐官无功劳享丰赐天下指目谓之三 
官愿少裁损专励战功进龙图阁直学士知延州俄兼鄜延都总管经略安抚缘边招讨使明年改延州观察使力辞换左谏议大夫自元昊陷 
金明承平塞门安远栲栳砦破五龙川边民焚掠殆尽籍至稍葺治之戍兵十万无壁垒皆散处城中畏籍莫取犯法金明西北有浑州川土沃 
衍川尾曰桥子谷寇出入之隘道使部将狄青将万余人筑招安砦于谷旁募民耕种收粟以赡军悉复所亡地筑十一城及开癿名平戎道通 
永和乌仁关更东西阵法为方阵颇损益兵械元昊遣李文贵赍雅尔旺荣书来送款籍曰此诈也乃屯兵青涧城后数月果大寇定川籍召文 
贵开谕之遣去既而元昊又以旺荣书来会帝厌兵因招怀之遣籍报书使呼旺荣为太尉籍曰太尉三公非陪臣所得称使旺荣当之则元昊 
不得臣矣今其书自称寍凌或默寍凌皆其官名也于义无嫌朝廷从之会敌新破泾原城砦方议修复使者往返踰年元昊又遣贺从勖来改 
名曰曩霄称男不称臣籍不敢闻从勖曰子事父犹臣事君也若得至京师天子不许更归议之籍送使者阙下因陈便宜言羌久不通和中国 
人愁怨今辞理寖顺必有改事中国之心请遣使者申谕之朝廷卒用其策元昊既臣召籍为枢密副使籍言自陕西用兵公私俱困请并省官 
属退近塞之兵就食内地从之于是颇省边费八年改参知政事明年以工部侍郎为枢密使迁户部皇佑三年拜同中书门下平章事昭文馆 
大学士监修国史籍初入相且独员而遽为昭文馆大学士出殊拜也侬智高反师数不利遣狄青为宣抚使谏官韩绛谓武人不宜专任帝以 
问籍籍曰青起行伍若以文臣副之则号令不专不如不遣诏岭南诸军皆受青节度既而捷书至帝喜曰青破贼卿之力也遂欲以青为枢密 
使同平章事籍力争之不听齐州学究皇甫渊以捕贼功上书求用道士赵清贶与籍娣家亲绐为渊白籍乃与堂吏共受渊赂小吏诉之下开 
封府捕清贶刺配远州道死韩绛言籍阴讽府杖杀清贶以灭口覆之无状言不已乃罢知郓州居数月加观文殿大学士拜昭德军节度使知 
永兴军改并州仁宗不豫籍密疏请择宗室之贤者为皇子其言甚切坐擅听麟州筑堡白草平而州将武戡等为夏人所败复为观文殿大学 
士户部侍郎知青州迁尚书左丞不拜徙定州召还京师上章告老寻以太子太保致仕封颍国公卒年七十六赠司空加侍中谥庄敏籍晓律 
令长于吏事持法深峭军中有犯或断斩刳踝或累笞至死以故士卒畏服治民颇有惠爱及为相声望减于治郡时子元英朝散大夫孙恭孙

　　庞恭孙

　　 庞恭孙

　　恭孙字德孺以荫补通判施州崇寍中部蛮向文疆叛诏转运使王蘧领州事致讨恭孙说降文疆而斩之蘧上其功进三秩知涪州遂以 
开边为己任诱珍州骆文贵承州骆世华纳土费不赀转运判官朱师古劾恭孙生事诏黜师古而以恭孙代于是溱播溪思费等州相继降每 
开一城辄褎迁五年闲至徽猷阁待制威州守乞通保霸二州进恭孙直学士知成都府委以招纳未几其酋董舜咨董彦博来纳土诏更名保 
州为祺州霸州为亨州使恭孙进筑之言者论其贪纵谪保静军节度副使踰月起知陈州复待制帅泸州又以筑思州进学士前后在西南二 
十年所得州县多张名簿实瘠卤不毛地缮治转饷为蜀人病未几皆废宣和中卒

　　△王随

　　王随字子正河南人 【按东都事略及通鉴作河阳人隆平集作河南与宋史本传同】 登进士甲科为将作监丞通判同州迁秘书省 
著作郎直史馆出为京西转运副使陛辞言父母家洛中乃在所部真宗因赐诗宠行以羊酒束帛令过家为寿迁淮南转运使岁饥随敕属部 
出库钱贷民市种粮岁中约输绢以偿流民多复业徙河东三迁刑部员外郎兼侍御史知杂事擢知制诰以不善制辞出知应天府随治南京 
太宽改知扬州再加右谏议大夫权知开封府仁宗为太子拜右庶子仍领府事周怀政诛随自陈尝假怀政白金夺知制诰改给事中知杭州 
干兴初复降秘书少监徙通州以州少学者徙孔子庙起学舍命州人子弟就学母丧起复光禄卿知润州徙江寍府岁大饥转运使移府发常 
平仓米计口日给一升随置不听曰民所以饥者由兼并闭籴以邀高价也乃大出官粟平其价复给事中为龙图阁直学士知秦州秦卒有负 
罪逃入蕃部者蕃人辄奴畜之小不如意复执出求赏前此坐法多死随下教能自归者免死听复隶军籍由是多来归者又请增蕃落卒给废 
陷马地募民耕种坐事徙河南府入为御史中丞迁尚书礼部侍郎翰林侍读学士明道中为江淮安抚使还拜户部侍郎参知政事景佑中加 
吏部侍郎知枢密院事遂拜门下侍郎同中书门下平章事昭文馆大学士监修国史自薛居正后故事初相无越迁门下侍郎者学士丁度之 
失也为相一年无所建明与陈尧佐韩亿石中立同执政数争事会灾异屡发谏官韩琦言之随以彰信军节度使同中书门下平章事判河阳 
卒年六十七赠中书令谥章惠后改文惠随外若方严而治失于宽晚更卞急慕裴休之为人然风迹弗逮也

　　△章得象

　　章得象字希言世居泉州高祖仔钧事闽为建州刺史遂家浦城得象母方娠梦登山遇神人授以玉象及生父奂复梦庭积象笏因名得 
象好学庄重进士及第为大理评事知玉山县迁本寺丞真宗将东封泰山以殿中丞签书兖州观察判官事知台州厯南雄州徙洪州杨亿以 
为有公辅器荐之或问之亿曰闽士轻狭而章公深厚有容此其贵也未几召试为直史馆安抚京东权三司度支判官累迁尚书刑部郎中使 
契丹遂以兵部郎中知制诰踰年为翰林学士迁右谏议大夫进承旨兼侍讲学士景佑三年擢同知枢密院事宝元元年以户部侍郎同中书 
门下平章事集贤殿大学士帝谓得象曰向者太后临朝羣臣邪正朕皆默识之卿清忠无所附且未尝有所千请今日用卿职此也陕西用兵 
加中书侍郎兼工部尚书兼枢密使辞所加官明年拜工部尚书为昭文馆大学士监修国史庆厯五年拜镇安军节度使同平章事判陈州 【 
按宋史宰辅表及东都事略载得象以使相判陈州由陈州徙判河南本传不载判陈州下徙判河南府句无自矣今据宰辅表补】 封郇国公 
徙判河南府以疾引年守司空致仕卒年七十一故事致仕官乘舆不临奠帝特往焉赠太尉兼侍中谥文宪皇佑中知制诰王洙言得象谥同 
周公改谥文简得象在翰林十二年章献太后临朝宦官方炽太后每遣内侍至翰林院得象必正色待之或不交一言在中书几八年宗党亲 
戚抑而不进仁宗锐意天下事进用韩琦范仲淹富弼使同得象经画当世急务得象无所建明御史孙抗数言之得象居位自若既而章十上 
请罢帝不得已许之

　　△吕夷简

　　吕夷简字坦夫先世莱州人祖龟祥知寿州子孙遂为寿州人夷简进士及第补绛州军事推官稍迁大理寺丞通判通州徙濠州再迁太 
常博士河北水选知滨州代还奏农器有算非所以劝力本也遂诏天下农器皆勿算擢提点两浙刑狱迁尚书祠部员外郎时京师大建宫殿 
伐材木于南方有司责期会工徒至有死者诬以亡命收系妻子夷简请缓其役从之又言盛冬挽运艰苦须河流渐通以卒番送真宗曰观卿 
奏有为国爱民之心矣擢刑部员外郎兼侍御史知杂事蜀贼李顺叛执送阙下左右称贺既而属御史台按之非是贺者趣具顺狱夷简曰是 
可欺朝廷邪卒以实奏 【按梦溪笔谈云蜀中剧贼李顺陷剑南两川关右震动朝廷以为忧后王师破贼枭李顺收复两川书功行赏了无 
闲言至景佑中有人告李顺尚在广州巡检使臣陈文琏捕得之乃真李顺也年已七十余推验明白囚赴阙覆按皆实朝廷以平蜀将士功赏 
已行不欲暴其事但斩顺赏文琏二官仍合门祇候文琏泉州人康定中老归泉州家有李顺款案本末甚详顺本味江王小博之妻弟始王小 
博反于蜀中不能抚其徒众乃共推顺为主顺初起悉召乡里富人大姓令具其家所有财粟据其生齿足用之外一切调发大赈贫乏录用才 
能存抚良善号令严明所至一无所犯时两蜀大饥旬日之间归之者数万人所向州县开门延纳传檄所至无复完垒及败人尚坏之故顺得 
脱去三十余年乃始就戮按小博宋史作小波】 忤大臣意岁蝗旱夷简请责躬修政严饬辅相思所以共顺天意及奏弹李溥专利罔上寇准 
判永兴黥有罪者徙湖南道由京师上准变事夷简曰准治下急是欲中伤准尔宜勿问益徙之远方从之赵安仁为御史中丞夷简以亲嫌改 
起居舍人擢知制诰两川饥为安抚使进龙图阁直学士再迁刑部郎中权知开封府治严有声帝识姓名于屏风将大用之仁宗即位进右谏 
议大夫雷允恭擅徙永定陵地夷简与鲁宗道验治允恭诛以给事中参知政事因请以祥符天书内之方中 【按东都事略作纳之陵中】  
官司仪卫悉行罢废真宗祔庙太后欲具平生服玩如宫中以银罩覆神主夷简言此未足以报先帝今天下之政在两宫惟太后远奸邪奖忠 
