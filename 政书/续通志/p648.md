<!-- { "loadSidebar": true } -->
鄙所为多不法副使范延策数规谏行珪衔之戍兵有谋叛者行珪先觉之潜徙库兵于他所戍兵叛趋库劫兵无所得乃溃去行珪追而杀之 
因诬奏延策同反并其子皆见杀天下冤之行珪卒于镇赠太尉当行珪之降晋也行周隶明宗帐下为裨将梁晋军河上庄宗遣明宗东袭郓 
州行周将前军夜遇雨军中皆不欲进行周曰此天赞我也郓人恃雨不备宜出其不意击之即夜驰涉济入其城郓人方觉遂取之庄宗灭梁 
以功领端州刺史迁绛州明宗时从平朱守殷克王都迁颍州团练使镇武军节度使厯镇彰武昭义晋高祖时为西京留守徙镇天雄以襄州 
行营都部署讨安从进平之徙镇归德出帝时代景延广为侍卫亲军都指挥使李彦韬冯玉等用事乃求归镇许王从益召行周以拒汉高祖 
行周叹曰衰世难辅况儿戏乎乃不从汉高祖入立加守中书令徙镇天平封临清王周太祖时封齐王卒赠尚书令追封秦王

　　△白再荣

　　白再荣不知其世家 【旧史云本蕃部人】 少为军卒唐晋闲为护圣指挥使从契丹北行至镇州契丹留满达勒守镇州而去晋人从 
者多留焉居未几李筠 【通鉴作李荣此作筠亦旧史避周讳】 何福进等谋逐满达勒使人召再荣共攻之满达勒走诸将推再荣为留后 
时李崧和凝等皆在镇再荣以兵环其居迫而求物又欲害崧李谷谓曰公等亲被契丹之苦忧死不暇然逐满达勒者乃众人所为非独公力 
也今纔得生路而遽杀宰相他日天子问宰相何在何以对之再荣默然乃止而悉拘尝事满达勒者取其财镇人谓之白满达勒汉高祖即位 
拜再荣为留后迁义成军节度使罢还周太祖以兵入京师军士攻再荣第悉取其财已而前启曰士卒尝事公隶麾下一旦无礼如此亦复何 
面见公乃斩之携其首去家人以帛赎而葬之

　　△安叔千

　　安叔千字胤宗沙陀三部落人少事唐庄宗为奉安指挥使明宗时与讨王都拜秦州刺史以从击契丹功迁昭武军节度使厯静难横海 
安国建雄四镇晋出帝时为左金吾卫上将军契丹入京师晋百官迎见德光于赤冈叔千出班作契丹言德光劳曰汝在邢州已通诚款吾今 
至此当与汝一吃饭处叔千再拜乃以为镇国军节度使汉高祖入立罢归自以尝私附契丹颇怀媿惧以太子太师致仕周太祖兵入京师军 
士大掠叔千家赀已尽而军士意其犹有所藏棰掠不已伤重归于洛阳卒

　　△翟光邺

　　翟光邺字化基濮州鄄城人父景珂当梁晋相距河上景珂率聚邑人守永定驿晋人攻之踰年不能下景珂卒战死光邺时年十岁为晋 
兵所掠明宗忧之事唐官至耀州团练使 【辥史明宗深加爱遇安重诲之罢光邺与中官孟小僧有力焉欧史失载】 晋高祖时厯棣沂二 
州刺史西京副留守出帝已破杨光远以光邺为青州防御使契丹灭晋遣光邺知曹州许王从益入汴以为枢密使汉高祖入京师累迁至左 
金吾大将军充街使周太祖入立为枢密副使出知永兴军卒于官光邺事继母以孝闻虽贵常假官舍以居雍睦亲族与均有无其政务以宽 
静休息为意既卒州人上书乞留葬立祠不许

　　△冯晖

　　冯晖魏州人为效节军卒以功迁队长唐庄宗入魏晖以队长亡入梁军王彦章以其骁勇隶之麾下梁亡庄宗赦不问从明宗讨杨立魏 
王继岌平蜀累迁夔兴二州刺史东川董琪反晖从晋高祖讨璋军至剑门不得入晖从他道出其左击蜀守兵殆尽会晋高祖班师拜澶州刺 
史天福中范延光反魏州遣晖袭滑州不克遂入于魏为延光守已而出降拜义成军节度使徙镇灵武灵武自唐明宗以后市马籴粟招降给 
军岁用度支钱六千万关西转输供给民不堪役青冈土桥之闲氐羌剽掠行旅必以兵晖始至则推以恩信部族怀惠止息侵夺然后广屯田 
以省转饷治库仓亭馆千余区多由俸钱民不加赋管内大治党项拓拔彦超最大族他族视为去就晖至彦超来谒遂留之为起第城中赐予 
丰厚彦超既留诸部族争以羊马为市易朞年有马五千匹晋见晖马多而得夷心反以为患徙镇静难保义召为侍卫步军都指挥使晖于是 
始觉晋有患已意乃深结冯玉等因得复镇灵武时王令温镇灵武失夷落心大为边患晖请自募兵卫得千余人行至梅戍蕃夷稍稍来谒晖 
顾首领一人指其佩剑曰此板桥王氏剑邪吾闻王氏剑天下利器也俯而取诸腰闲若将翫之因击杀首领并其从骑十余人时去灵武尚五 
六百里诸族皆以兵阨道路晖以言譬喻之独所杀首领一族求战即与战而败之诸族遂不敢动晖至镇抚绥边部凡十余年恩信大着官至 
中书令封陈留王广顺三年卒追封卫王 【按五代史此下有皇甫晖传今改入叛臣】

　　△唐景思

　　唐景思秦州人少以屠狗为生去为军卒为蜀指挥使守固镇唐魏王继岌兵至以城降拜兴州刺史入晋为贝州行军司马契丹入贝州 
景思为赵延寿所得以为壕砦使及灭晋以为亳州防御使汉高祖时为邓州行军司马后为沿淮巡检汉法酷而史宏肇用事喜以告讦杀人 
景思奴尝有求不得即告变诬景思与李景交通而私畜兵甲宏肇遣吏将三十骑往收之奴谓吏曰景思勇者也得则杀之不然将失之吏至 
景思迎前以两手抱吏呼冤请诣狱自理吏引奴与景思验景思请吏索其家但有钱十千为受外赂有甲一属为私畜兵吏索之惟一衣笥军 
籍粮簿而已吏悯而宽之景思请械送京师以自明景思有仆王知权在京师闻景思被告乃见宏肇请先下狱明景思不反景思既械就道颍 
亳之人随至京师共明之宏肇乃鞫其奴具伏即奏斩奴而释景思后从世宗战高平为效顺指挥使复戍淮上周师伐淮南以功领饶州刺史 
迁亳州行刺史兵攻濠州以伤重卒赠武清军节度使

　　△王进

　　王进幽州良乡人勇悍走及奔马少聚徒为盗乡里患之符彦超遣人以赂招置麾下彦超镇安远军中有变遣进驰奏京师明宗怪其来 
速嘉其足力以隶寍卫指挥汉高祖为侍卫亲军指挥使以进为军校高祖镇河东因以之从每有急必遣进往返京师不过五六日累迁奉国 
军都指挥使从周太祖起魏厯官至彰德军节度使显德初卒赠太师

　　△常思

　　常思字克恭太原人初为卒厯唐晋为六军都虞候汉高祖镇河东以为牢城指挥使即位领武胜军节度使徙镇昭义思起军卒未尝有 
战功徒以幸会汉兴遂秉旄节在潞五年以聚敛为事初思微时周太祖方少孤无依衣食思家以思为叔太祖已即位待之如家人礼广顺三 
年徙镇归德居三年来朝又徙平卢思因启曰臣居宋宋民负臣丝息十万两愿以券上进世宗颔之 【按欧史原文作太祖颔之误今据辥 
史改正】 即焚其券诏宋州悉蠲除之居青州踰年得疾归洛阳卒赠中书令

　　△孙方谏

　　孙方谏郑州清苑人初定州西北有狼山堡定人常保以避契丹有尼深意居其中以佛法诱民民多归之尼姓孙氏方谏自以为尼族尼 
死继行其法堡人推以为主晋出帝时军府恶方谏聚徒山中恐为边患表为游奕使 【按通鉴载契丹来侵方谏率众邀击民人依之者甚 
众朝廷资其御寇署为东北招收指挥使又按宋史孙行友传方谏归朝署为东北面招收指挥使每契丹军来必率其徒袭击之易定帅闻于 
朝因以方谏为边界游奕使行友副之契丹颇畏焉与此所载互异】 方谏因有所求不得乃北通契丹及灭晋以为义武军节度使已而徙之 
云中方谏不受命率其徒复入狼山汉高祖起契丹焚定州虏其民北去方谏自狼山入据之以归汉高祖嘉之即拜义武军节度使周太祖时 
徙镇国以其弟行友 【按宋史孙行友传云行友兄子方谏此以行友为方谏弟与宋史异】 为定州留后世宗攻太原方谏朝于行在从还 
京至洛阳卒赠太师 【按五代史此下有王峻王殷传改入逆臣】

　　△刘词

　　刘词字好谦大名元城人少事杨师厚魏博入于晋从庄宗战夹河以功累迁长剑指挥使坐事左迁汝州十余年废帝时诏诸州镇选骁 
勇者充禁军词得选为禁军校从破张从宾杨光远又从马全节破安州杜重威破镇州皆有功累拜沁州刺史晋军讨安从进为襄州行营都 
虞候以功迁沁州团练使徙房州岁余为政不苛挠人颇便之词暇常被甲枕戈而卧谓人曰我以此取富贵岂可一日忘之且人情易习若惰 
其筋力有事何以报国汉高祖时复为奉国右厢都指挥使汉讨李守贞词以侍卫步军都指挥使领寍江军节度使为行营都虞候以功拜镇 
国军节度使周太祖入立加同中书门下平章事厯镇安国河阳三城世宗战高平樊爱能等军败南走遇词止之词辄趣兵以进世宗嘉之以 
为随驾都部署班师以为河东行营副都部署徙镇永兴明年卒赠侍中谥忠惠

　　△王环

　　王环镇州真定人初为孟知祥御者知祥僭号于蜀使典卫兵晋开运之乱秦凤阶成入于蜀孟昶以环为凤州节度使周显德二年遣王 
景向训攻秦凤数为环所败大臣皆请罢兵世宗决意攻之周兵粮道颇艰昶遣兵五千出堂仓抵黄花谷以争粮道景训度其来命排阵使张 
建雄以兵二千当谷口别遣裨将以劲兵千人伏堂仓以待其归蜀兵前遇建雄战不胜退走堂仓伏发尽殪之由是诸城堡之兵悉溃初昶遣 
其秦州节度使高处俦以兵援环未至闻堂仓兵败亦溃归处俦判官赵玭拒处俦而以城出降于是成阶二州亦相继降独环坚守百余日然 
后克之世宗召见环叹曰吾数以书招环不答至力屈就擒虽不能死亦忠其所事也用之可劝事君者拜右骁卫将军时周师已征淮即以环 
佐侯章为攻取贼城水砦副部署初周师南征李景陈兵于淮舟檝甚盛周师患无水战之具乃置造船务于京城西为战舰数百艘得景降卒 
教水战明年世宗再征淮使环将水战卒数千自蔡河入淮环居军中未尝有战功蜀卒与环俱擒者世宗不杀悉以从军后多南奔于景世宗 
待环益不疑已而景将许文缜边镐等皆被擒世宗悉以为将军与环等列第京师岁时赐予甚厚明年幸淮南又以环从遇疾卒于泗州

　　△折从阮

　　折从阮字可久云中人初名从远避汉高祖名改焉父嗣伦为麟州刺史从阮为人温恭长者居父丧以孝闻唐庄宗镇太原以为牙将后 
为府州刺史晋出帝与契丹败盟从阮以兵攻契丹取其城堡十余迁本州岛团练使兼领朔州刺史安北都护振武军节度使契丹西南面行营 
马步军都虞候汉高祖入立于府州建永安军以从阮为节度使明年以其族朝京师徙镇武胜即拜从阮子德扆为府州团练使周太祖入立 
从阮厯徙宣义保义静难三镇 【按通鉴周广顺二年以从阮为保义节度使讨野鸡族欧史失载】 显德二年罢还京师行至洛阳卒赠中 
书令 【按五代史此下有朱守殷董璋范延光等传今改入叛臣】

　　△娄继英

　　娄继英不知何许人厯梁唐为绛冀二州刺史北面水陆转运使耀州团练使晋高祖时为左监门卫上将军继英子妇温延沼女也延沼 
自其父韬伏诛兄弟废居于许心尝怨望及范延光反继英有弟为魏州子城都虞候延光遣人以蜡丸书招继英继英乃遣延沼入魏延光见 
