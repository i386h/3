<!-- { "loadSidebar": true } -->
张立率兵讨进却之既而王在复兴进合以炮石鹅车攻城规连战败之贼引去建炎元年除直龙图阁知德安府李孝义张世以步骑数万薄 
城阳称受诏招规登城视其营垒曰此诈也亟为备夜半孝义兵围城遂大败之与羣盗杨进相持十八日进技穷以百人自卫抵濠上求和规 
出城与语进感之折箭为誓而去董平引众窥城遣其党李居正黄进入城求犒规斩进授居正兵为前锋大破之升秘阁修撰寻除德安府复 
州汉阳军镇抚使赐三品服俄升徽猷阁待制时桑仲剽略襄汉闲其副霍明屯兵郢上规请于朝就以明守郢张浚都督蜀道仲引兵窥之为 
王彦所败仲怒从数百骑来谯明明杀之奔刘裕 【按三朝北盟会编载王彦败弃仲于房州在建炎四年十一月霍明杀桑仲在绍兴二年 
四月霍明弃郢州走在绍兴二年五月宋史本传似是仲为彦所败因而谯明明因而杀之既杀仲因而奔其实各事并不联属明之弃郢因李 
横围城不退粮尽水乏乃弃郢城而避石崖号为石城城下即汉江兵不能近夜半缒石城而下与其众数百泛舟顺风而去附识】 以书招规 
规械其使以闻李横围城造天桥填濠鼓噪临城规帅军民御之炮伤足神色不变围急粮尽出家财劳军士气益振会濠桥陷规以六十人持 
火枪自西门出焚天桥以火牛助之须臾皆尽横拔砦去累升显谟阁直学士徙知池州入对首言镇抚使当罢诸将跋扈请用偏裨以分其势 
上嘉讷迁龙图阁直学士改知庐州寻召赴行在以疾辞提举江州太平观复起知德安府金人南侵改知顺昌府葺城壁招流亡立保伍会刘 
锜领兵赴东京留守过郡规出迎坐未定传金人已入东京即告锜城中有粟数万斛勉同为死守计相与登城区画分布诸将守四门且明斥 
候募土人乡导闲谍布设粗毕金游骑已薄城矣金龙虎大王者提重兵踵至规躬擐甲冑与锜巡城督战用神臂弓射之稍引退复以步兵邀 
击溺于河者甚众规曰敌志屡挫必思出奇困我不若潜兵斫营使彼昼夜不得休可养吾锐也锜然之劫其砦杀伤甚众乌珠拥精兵且至规 
大飨将士酒半问策将安出诸将或谓今巳累捷宜乘势全师而归规曰朝廷养兵十五年正欲为缓急用况屡挫其锋军声稍振规已分一死 
锜叱诸将曰府公文人犹誓死守况汝曹邪已而乌珠至下令晨饭府庭并兵十余万攻城规与锜行城勉激诸将流矢及衣无惧色军殊死鬬 
时方剧暑规谓锜母多出军第更队易器以逸制劳蔑不胜矣遂大败金兵锜奏功诏褒谕之迁枢密直学士规至顺昌即广籴粟麦实仓廪会 
计议司移粟至河上规请以金帛代输至是得其用移知庐州兼淮西安抚既至疾作而卒年七十赠右正议大夫有攻守方略传于世初规守 
德安时尝条上营屯田事宜欲仿古制合射士民兵分地耕垦军士所屯之田皆相险隘立堡砦寇至则保聚捍御无事则乘时田作射士皆分 
半以耕民户所营之田水田亩赋粳米一斗陆田赋麦豆各五升满三年无逋输给为永业流民自归者以田还之凡屯田事营田司兼行营田 
事府县官兼行皆不更置官吏诏嘉奖之仍下其法于诸镇自绍兴以来文臣镇抚使有威声者惟规而已规端毅寡言笑待人和易以忠义自 
许好振施家无赢财尝为女求从婢得一妇甚闲雅怪而询之乃云梦张贡士女也乱离夫死无所托鬻身求活规即辍女奁嫁之规功名与诸 
将等而位不酬劳时共惜之干道八年诏刻规德安守城录颁天下为诸守将法立庙德安赐额贤守追封忠利侯后加封智敏

　　△季陵

　　季陵字延仲处之龙泉人登政和二年上舍第三迁太学博士论学术邪正异同长官怒谮之执政谪之舒城县未几除太常寺簿迁比部 
员外郎高宗即位从至扬州厯太常少卿金人南侵帝幸杭州朝廷仪物皆委弃之陵奉九庙神主负之以行拜起居郎迁中书舍人三年六月 
淫雨诏求直言陵言今将帅拥兵自卫浸成跋扈苗刘窃发勤王之师一至凌轹官吏莫敢谁何此将帅之权太盛有以干阳也宦寺纵横上下 
共愤卒碎贼手可为戒矣比闻复召蓝珪党与相贺此宦寺之习未革有以干阳也洪范休征曰肃时雨若谋时寒若咎征曰狂恒雨若急恒寒 
若自古天子之出必载庙主示有尊也前日仓卒迎奉不能如礼既至钱塘置太庙于道宫荐享有阙留神御于河浒安奉后时此不肃之咎也 
比年盗贼例许招安未几再叛反堕其计忠臣之愤不雪赤子之冤莫报此不谋之咎也道路之言谓銮舆不久居此自臣臆度决无是事假或 
有之不几于狂乎军兴以来既结保甲又改巡社既招弓手又募民兵民力竭而犹诛求焉不几于急乎此皆阴道太盛所致帝嘉纳之时除梁 
扬祖为发运使陵封还录黄又言防秋已迫愿陛下先定兵卫及扈从之臣万一敌势猖獗便当整驾亲按营垒召诸道兵以为援留将相大臣 
相率死守勿效前日百官跣足奔窜以扈跸为名弃城池以予敌使生灵堕涂炭财用填沟壑又论宣抚张浚太专忤旨罢为徽猷阁待制知太 
平州未行落职与祠数月复职范宗尹荐其才命知临安府复为中书舍人入对言事有可深虑者四尚可恃者一大驾未有驻跸之地贤人皆 
无经世之心兵柄分而将不和政权去而主益弱惟祖宗德泽尚在人心未忘所望以中兴者此耳陛下宜有以结之今欲薄敛以裕民财而用 
度方阙轻徭以舒民力而师旅方兴罪已之诏屡降忧民之言屡闻丁寍切至终莫之信臣谓动民以行不以言陛下爵当贤禄当功刑当罪施 
设注措无不当理天下不心服者未之有也朱胜非除江西帅未行陵言金人往年寓淮甸无去意患在朝夕可谓急矣若颐浩既去胜非未至 
金人南向兵不素练粮不素积又不设险何以御之臣愿陛下更择贤副预为经画以待诏刘洪道趣往池州措置防江范宗尹尝仕伪楚故凡 
受伪命者皆录用陵因上疏曰前日士大夫名节不立以义责之固不容诛以情恕之亦不幸耳臣愿明诏宰执于罪戾中选择贤能量付以事 
勿因一眚废其终身仍诏台谏为国爱人勿复言诏牓其疏于朝堂侍御史沈与求劾陵承望宰执风旨罢官提举杭州洞霄宫绍兴元年复右 
文殿修撰二年诏内外官言事陵言军兴以来朝廷诰牒非强以予民则莫售师旅粮草非强取于民则莫给旧例和买无本可支者久矣新行 
和籴能偿其直几何一遇军兴事事责办有不足者预借后年之赋虽名曰和实强取之虽名曰借其实夺之兵将衣食不取其饱暖取其丰美 
器械不取其坚利取其华美务末胜本初无鬬心敌至则伪言退保敌去则盛言收复遇败以千为一遇胜以一为千今乘舆服御之费十去七 
八百官有司之费十去五六犹无益于国者军太冗也张浚一军以川陕赡之刘光世一军以淮浙赡之李纲一军以湖广赡之上供之物得至 
司农大府者无几也今当议者五一统领家口随行一闻敌至择精锐者护送老小其自随祇办走耳二虏掠妇女军中多有养既不足寍免作 
过三所至州军邀求犒赏守令惮生事竭取民力以奉之四诡名虚券随在批请枉费官物五或假关节或行贿赂寄名军籍规冒功赏愿诏有 
司专意讲求革因循以作士气则军政立矣复徽猷阁待制帅广东先是惠州有狂男子聚众数千僭号作乱陵入境诱其徒曾衮令以功赎罪 
不旬日擒之在官三年卒年五十五赠中大夫陵喜言事奏疏可观然附范宗尹攻张浚幸医王继先授荣州防御使陵草其制时论亦以此少 
之

　　△卢知原

　　卢知原字行之湖州德清人以父任知歙县因近臣荐赴都堂审察累迁梓州路转运副使时承平既久戎备皆弛知原招补兵籍筑城亘 
二十余里王黼当国费出无艺知原因疏言之黼怒罢去久之起提点京东刑狱改江西转运副使过阙赐三品服先是纲运阻于重江吏卒并 
缘为奸知原悉意经理先诸道上京师进一官寻知直秘阁为江淮荆浙等路发运使升秘阁修撰提举河北以言者劾褫职高宗即位复龙图 
阁知温州时叶浓陷建州杨勍陷处州知原缮甲兵增城浚隍声势隐然帝东幸知原繇海道转粟及金缯十余万至台州召见称奖擢右文殿 
修撰提举安抚使在郡四年民绘像祠之王师讨范汝为召为添差两浙转运使罢提举太平观都督孟庾辟为参谋改徽猷阁待制知临安府 
谏官唐辉言知原为政乖谬诏复为都督府参谋官章再上遂以旧职奉祠绍兴十一年十月卒弟法原

　　卢法原

　　 卢法原

　　法原字立之自知雍邱县积官太府少卿赐同上舍出身使辽还迁司农卿赐三品服为吏部尚书以官秩次第履厯总为一书功过殿最 
开卷了然吏不能欺忤王黼罢为显谟阁待制绍兴元年提举临安洞霄宫张浚承制起知夔州寻为龙图阁学士川陕等路宣抚处置副使进 
端明殿学士金人攻关辅叛将史斌陷兴州诸郡多应者法原命诸将坚壁言战者斩众以为怯未几河东经制使王■〈王燮〉以乏食班师 
法原开关纳之与■〈王燮〉同破斌复兴州 【按三朝北盟会编载建炎二年四月金人既退兵泾原将曲端遂下兵秦州而凤翔长安各 
为义兵收复端大怒凤翔刘彦希杀之会叛贼史斌侵兴元不克引兵还关中义兵首领张宗诱斌至长安而散其众欲徐图之端遣吴玠袭击 
斌斌走鸣渎镇为玠所擒端自袭张宗杀之收复长安玠以斌凌迟处斩不载有卢法原同破斌事宋史列传纪此事于绍兴元年所载互异】  
方巨盗充斥秦陇叛兵欲窥蜀法原极意拊循严为备御视山川险阻分地置将自洮岷至阶成关师古主之屯通川文龙至威茂刘锜主之屯 
巴西前后屡捷法原素与吴玠不睦玠因奏功讼法原不济师不馈粮不铨录立功将士帝手诏诘问法原自辨甚力上颇不直之忧恚卒于军

　　△陈桷

　　陈桷字季玉温州平阳人以上舍贡辟雍政和二年廷对第三授文林郎冀州兵曹参军累迁尚书虞部员外郎七年提点福建路刑狱福 
州调发防秋兵资粮不满望杀帅臣变生仓卒吏民奔溃桷入乱兵中谕以祸福贼气沮邀桷奏帅臣自毙桷诡从其请闲道驰奏以前奏不实 
待罪朝廷以桷知变释之叛兵既调行在道追杀首恶二十余人一方以安建炎四年复除福建路提刑寻以疾乞祠主管江州太平观绍兴三 
年召为金部员外郎升郎中抗言今言事者当专讲治道之本修政事以攘敌国不当以细故勤圣虑又言刺史县令不皆得人乞选监司重其 
权久其任除太常少卿又陈攻守二策在于得人心修军政五年除直龙图阁知泉州明年改两浙西路提刑乞置乡县三老以厚风俗凡宫室 
车马衣服器械定为差等重侈縻之禁八年迁福建路转运副使十年复召为太常少卿言祫祭用太牢此祀典之常驻跸之初未能备礼止用 
一羊乞复用太牢十一年除权礼部侍郎赐三品服普安郡王出合奉诏与吏部太常寺讨论典故桷等议以国本未立宜厚其礼以系天下望 
乃以皇子出合礼例上之或以为太重诏以不详具典故专任已意怀奸附丽与吴表臣苏符等并罢寻以桷提举江州太平观十五年知襄阳 
府充京西南路安抚使襄汉兵火之余民物凋瘵桷请于朝乞重行蠲减明年金房兵叛桷遣将平之而后以闻汉水决溢漂荡庐舍躬率兵民 
