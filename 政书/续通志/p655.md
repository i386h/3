<!-- { "loadSidebar": true } -->
与君驱逐凶党共守河阳姑俟契丹兵退视天命所属归之众素服行德威名皆曰所向惟命行德即杀契丹监使分授器甲由泛水倍道抵河 
阳契丹节度使崔廷勋 【按隆平集东都事略俱作延勋】 出兵来拒行德麾众逆击廷勋大败弃城走行德遂据河阳尽以府库分给将士 
因推行德知州事时契丹兵尚充斥行德士卒缮甲兵据上游士气益奋人望归之闻汉祖起太原即自称河阳都部署遣其弟行友闲道奉表 
劝进汉祖即授行德河阳三城节度汉祖出晋绛至洛行德以所部兵翼至京师还河阳干佑中加同平章事移真定尹成德军节度广顺初加 
兼侍中俄改忠武军节度迁河南尹西京留守时禁盐入城犯者法至死告者给厚赏洛阳民家妪将入城鬻蔬俄有僧从妪买蔬就筥翻视密 
寘盐筥中少答其直不买而去妪持入城抱关者搜得盐擒以诣府行德见盛盐幞非村妪所有疑而诘之妪言适有僧自城外买蔬取视久之 
而去即捕僧讯治之具状与关吏同诬妪以希赏行德释妪斩僧与抱关吏数辈人畏之若神明部下凛然显德初加开府阶封谯国公世宗即 
位兼中书令封邢国公先是唐末杨氏据淮甸自甬桥东南决汴汇为污泽二年将议南征遣行德率所部丁壮于古堤疏道之东达于泗上及 
亲征以行德为濠州行营都部署破淮军二千余人于郡境俄遣率师屯定远以逼其城为吴人所败左授右卫上将军五年下淮南复授行德 
保大军节度兼中书令恭帝立进封宋国公宋太祖即位加中书令进封韩国公再授忠武军节度改封魏国公干德二年冬移镇安州加开府 
仪同三司开宝二年入为太子太傅太平兴国三年以本官致仕四年卒年七十二赠太师

　　△杨承信

　　杨承信字守真其先沙陀部人光远第三子幼以父任自义武军节院使领兰州刺史厯宣武平卢二军牙校开运初光远以青州叛出帝 
遣李守贞等讨之光远死承信诣阙请死诏释之及契丹灭晋以承信为平卢军节度继父职仕汉厯安鄜二州节度累加检校太师周广顺初 
加同平章事以郊祀恩加开府阶封杞国公世宗即位进韩国公显德初征淮南为濠州攻城副都部署改寿州北砦都部署兼知行府事寿州 
平累战功擢忠正军节度同平章事恭帝立进封鲁国公太祖即位加兼侍中来朝会征李筠命为泽州西面都部署筠平移镇河中干德元年 
进封赵国公二年卒年四十四赠中书令承信身长八尺美仪表善持论且多艺能虽叛臣之子然累厯藩镇刻励为政而不苛故能始终富贵 
其卒也蒲民表乞祠之则其遗爱之在人者可知矣景德四年录其孙松为奉职 【按宋史此下有侯章传无事迹足录今从删】

　　△折德扆

　　折德扆世居云中为大族父从阮自晋汉以来独据府州控扼西北中国赖之仕周至静难军节度使其镇府州时署德扆为马步军都校 
显德初 【按通鉴汉干佑三年罢永安军至周显德元年五月复置永安军于府州以德扆为节度宋史作广顺闲设今改正】 周世宗建府 
州为永安军以德扆为节度使时从阮镇邠寍父子俱领节镇时人荣之显德中德扆率师攻下河市镇斩并军五百余级入朝以其弟德愿权 
总州事时世宗南征还次通许桥德扆迎谒且请迁内地世宗以其素得蕃情不许厚加赐赉而遣之德扆未至德愿又破并军五百余于沙谷 
砦斩其将郝章张钊太祖即位德扆又破河东砂谷砦斩首五百级建隆二年来朝待遇有加遣归镇干德元年败太原军于城下擒其将杨璘 
二年卒年四十八赠侍中子御勋御卿

　　折御勋
　　折御卿
　　折克行

　　 折御勋

　　御勋字世隆德扆镇府州日表为右职德扆卒以御勋领汾州团练使权知府州事开宝二年太祖征太原御勋诣行在谒见以为永安军 
留后四年以郊祀来朝礼毕归镇九年郊祀西洛复来朝道病后期改泰寍军节度使留京师太平兴国二年卒年四十赠侍中

　　 折御卿

　　御卿幼补节院使御勋知州事署为兵马都尉御勋徙镇召为闲厩副使知府州太宗征河东命与尹宪领屯兵同攻岚州又破岢岚军擒 
其军使折令图以献遂下岚州又杀其宪州刺史霍翊又擒其将马延忠等七人迁崇仪使 【按隆平集作御卿授闲厩副使改崇仪使知府 
州据此则御卿知府州乃在迁崇仪使后也与史互异】 淳化三年凡四迁而为府州观察使五年拜永安军节度使既而契丹众万余来侵御 
卿大败之于子河汊自是契丹畏不敢深入太宗因遣使问御卿曰西北要害皆屯劲兵戎人何自而至御卿对曰敌缘山峡小径入谋剽略臣 
谍知之遣人邀其归路因纵兵大击败走之人马坠厓谷死者相枕其大将韩德威仅以身免皆圣灵所及非臣之功也帝嘉之岁余御卿被病 
契丹谍知之且为李继迁所诱率众来侵以报子河汊之役御卿力疾出战契丹闻其至不敢进会疾甚其母密遣人召归御卿曰世受国恩边 
寇未灭御卿罪也今临敌弃士卒自便不可死于军中乃其分也为白太夫人无念我忠孝岂两全言讫泣下翊日卒年三十八帝闻悼惜久之 
赠侍中以其子惟正为洛苑使知州事惟正归朝以其弟惟昌继之咸平二年河西黄女族长蒙异保及惟昌所部啜讹引赵保吉之众入寇麟 
州万户谷进至松花砦惟昌与从叔同巡检使海超弟供奉官惟信率兵赴战会保吉兵众官军不敌惟昌臂中流矢坠马摄弓起得裨将马突 
围出海超惟信没焉九月保吉党万私保移埋复来寇惟昌与宋思恭刘文质合战于埋并峯败走之又破言泥族拔黄砦俘斩甚众以功领富 
州刺史改文思使景德元年与王万海等破贼砦获刍粮抵麟州秋入朔州界破狼水砦时契丹方围岢岚军闻败遁去明年拜兴州刺史大中 
祥符二年表求赴阙真宗命近臣与射于苑中宴赐甚厚上言先臣御卿蒙赐旗三十竿以壮军容请别给赐许之七年命河东民运粮赴麟州 
当出兵为援惟昌力疾领步骑屯寍远砦冒风沙而行时疾己亟犹与宾佐宴饮谈笑自若焉明日卒年三十七以其弟惟忠继之惟忠字荩臣 
初以兄惟信战没补西头供奉官擢合门祗候及惟昌卒以惟忠为六宅使知府州兼麟府路都巡检使领普州刺史累进简州团练使云麾将 
军卒惟忠知兵事天圣中契丹与夏国会兵境上声言嫁娶惟忠觇得其实率麾下往备之戒士卒毋轻动一夕风霾有骑走营中皆以为寇至 
惟忠坚卧不动徐命擒之得数诞马葢敌所纵也既卒录其弟侄子孙七人以其子继宣嗣州事久之特赠惟忠耀州观察使宝元中继宣坐苛 
虐掊刻种落嗟怨绌为左监门卫将军楚州都监擢其弟右侍禁继闵为西京作坊使嗣州事继闵字广孝庆厯中元昊兵攻麟州不克进围州 
城城险且坚东南有水门厓壁峭绝阻河贼缘厓腹微径鱼贯而前城中矢石乱下贼转攻城北士卒复力战贼死伤甚众遂引去围丰州丰州 
遂陷继闵以城守劳特迁宫苑使普州刺史未几护送麟州戍卒冬服贼伏兵邀击之尽掠所赍继闵脱身由闲道归会赦止夺宫苑使后复官 
领果州团练使自元昊反继闵招辑归业者三千余户皇佑二年卒以其弟继祖嗣州事继祖字应之由右侍禁累迁成州团练使临政二十余 
年奏乞书籍仁宗赐以九经韩绛发河东兵城娄继祖为先锋深入敌帐降部落户八百加解州防御使卒继祖有子当袭州事请以授兄之子 
克柔诏从之而进其三子官录二孙为借职弟继世少从军为延州东路巡检威明山之内附继世先知之遣其子克懃报种谔谔用是取绥州 
继世以骑步万军于怀寍砦入晋祠谷往银州分明山之众万五千户居于大理河夏人来攻再战皆捷谔抵罪逮系狱以兵付之而行遂同明 
山守绥州录功领忠州刺史说韩绛城娄以抚横山因画取河南之策绛以为然以左骐骥使果州团练使卒诸司使无赙礼诏以继世蕃官捍 
边有绩特给之从子克行

　　 折克行

　　克行字遵道继闵子也初仕军府无所知名夏人寇环庆种谔拒之诏河东出师为援克行以兵三千护饷道战于葭芦川先登斩级四百 
降户千马畜万计诸老将矍然曰真折太尉子也擢知府州克行每出必胜夏人畏之益左厢兵专以当折氏太原孙览议城葭芦诸将论多不 
合召克行问策即条具所见顿兵吐浑河约勒部伍为深入穷讨状敌疑不敢动遂城葭芦既讫役会诏河东进筑八砦通道鄜延延帅遣秦希 
甫来议筑先后克行请两路并力乘士气之锐先筑远以出其不意希甫持不可并上二议卒用克行策城成谍言寇至军中皆戒严克行止之 
曰彼自扰耳已而果然克行在边三十年善拊士卒战功最多羌人呼为折家父官至秦州观察使卒赠武安军节度使子可大为荣州团练使 
知府州从子可适未冠有勇驰射不习而能鄜延郭达见之叹曰真将种也荐试廷中补殿侍隶延州从种谔出塞遇敌马以少年易之可适索 
与鬬斩其首取马而还益知名米脂之役与夏人战三角岭得级多又败之于蒲桃谷夏人十万入寇可适先得其守烽卒姓名诈为首领行视 
呼出尽斩之烽不传因卷甲疾趋大破之于尾丁硙回次柽杨沟正午驻营分骑据西山曰彼若蹑吾后腹背受敌必败果举军来可适所部纔 
八千转战至高岭乃从闲道趣洪德设伏邀其归路敌至伏发冲之其国母踰山而遁众相蹈藉赴厓涧死者如积论前后功至皇城使成州团 
练使知岷兰州镇戎军渭帅章楶合熙秦庆三道兵筑好水川命总管王文振统之而可适将军为副熙州兵千人失道尽死文振归罪于可适 
楶即下之吏宰相章惇欲按军法哲宗不许犹削十三官而罢楶请留以责效乃以权第十二将威明阿密密勒都克颇皆夏人桀黠用事者诏 
可适密图之会二酋以畜牧为召会兵境上可适谍知之遣兵夜往袭并俘其族属三千人遂取天都山以其地为西安州命可适知州事锺傅 
议取灵武可适入觐帝以传策访焉对曰得之易守之难当先侵弱其地待吾藩篱既固然后可图帝曰卿言是也进武安军节度观察留后步 
军都虞候大城萧关与传议龃龉会覆师数百于踏口传劾之贬郑州观察使俄知渭州拜淮康军节度使转运使请于平夏通峡镇戍西安四 
砦分筑场圃置刍粟五百万可适以费大难之又欲借车牛以运及致十万斛于熙河皆戾其意乃中以疑谤召为佑神观使明年复以为渭州 
命其子彦质直秘阁参军事数月而卒年六十一彦质绍兴中签书枢密院别有传 【按宋史此下有冯继业传继业有杀兄之恶并无事迹 
足录今从删】

　　△王承美

　　王承美丰州人本河西藏策族都首领其父事契丹为左千牛卫将军开宝二年率众来归承美授丰州牙内指挥使父卒改天德军蕃汉 
都指挥使知州事移丰州刺史遣军校诣阙言愿诱退浑突厥内附帝嘉其意太平兴国七年与契丹战斩获以万计擒其天德军节度使韦太 
以献明年契丹来侵又击败其众万余追北至青冢百余里斩获益众以功授本州岛团练使淳化二年冬来朝令归所部控子河汊自是诸蕃岁 
修贡礼颇效忠顺景德初迁本州岛防御使寻请于州城置孔子庙诏可之大中祥符五年卒赠恩州观察使六年录其子文宝孙怀筠以官

　　△李继周

