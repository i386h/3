<!-- { "loadSidebar": true } -->
州盗起思谦言于宣让王特穆尔布哈曰承平日久民不知兵王以帝室懿亲镇抚淮甸岂得坐视思谦愿与王戮力殄寇王曰此吾责也如鞍 
马器械未备何思谦括官民马置兵甲与王分道并进遂平庐州既而颍寇将渡淮又言于王亟调芍陂屯卒用之王曰非奉诏不敢思谦言非 
常之变理宜从权擅中发之罪愿自坐王从之其侄立本为屯田万户召语曰汝职乃先人力战所致今国家有难汝当身先士卒以图报劾寻 
召为集贤侍讲学士十二年拜御史中丞上章乞老不允特旨进一品授荣禄大夫仍御史中丞及命下翼日卒追封鲁国公谥通敏

　　△崔敬

　　崔敬字伯恭大宁惠州人通刑名法律之学初由刑部令史擢中书掾累迁监察御史时既毁文宗庙主削文宗后皇太后之号徙置东安 
州皇弟雅克特古斯文宗子也亦放之高丽敬上疏曰文皇获不轨之愆已撤庙祀叔母有阶祸之罪亦削洪名尽孝正名斯亦足矣惟念雅克 
特古斯太子年方在幼罹此播迁天理人情有所不忍明皇当上宾之日太子在襁褓庂闲尚未有知义当矜悯盖武宗视明文二帝皆亲子也 
陛下与太子皆嫡孙也以武皇之心为心则皆子孙固无亲疏以陛下之心为心未免有彼此之见常人有百金之产尚置义田宗族困阨者为 
之教养不使失所况贵为天子富有四海今以同气之人置之度外倘生他变良可寒心望陛下遣近臣迎归太后太子以全母子之情尽骨肉 
之义则天意回人之心悦矣不报又疏谏天子巡幸上都宜御内殿其畧曰世祖以上都为清暑之地车驾行幸岁以为常阁有大安殿有鸿禧 
睿思所以保养圣躬适起居之宜存思敬之心也今实唎别尔多斯乃先皇所以备宴游非常时临御之所今国家多故天道更变愿大驾早还 
大内居深宫严宿卫与宰臣谋治道万几之暇命经筵谁讲究古今盛衰之由缉熙圣学乃宗社之福也时帝数以历代珍宝分赐近侍敬又上 
疏曰臣闻世皇时大臣有功所赐不过鞶革重惜天物为后世虑至远也今山东大饥燕南亢旱海潮为灾天文示儆地道失宁京畿南北蝗飞 
蔽天正当圣主恤民之曰近侍之臣不知虑此奏禀承请殆无虚日甚至以府库百年所积宝物遍赐仆御阉寺之流乳稚童孩之子帑藏或空 
万一国有大事人有大功又将何以为赐乎乞追回原赏以示恩不可滥庶允公论是年出佥山北廉访司事按部全宁狱有李秀以坐造伪钞 
连数十人敬疑而谳之廉知始谋者为大同王浊有司误执秀以塞责移文至大同果得浊乃出秀至正中累迁至同知大都路总管府事直沽 
河淤中书省委敬浚治之不三月告成除刑部侍郎迁中书左司郎中厯刑部尚书广东宪府雠杀处以大逆敬曰宪府以私相攻致有是变非 
大逆坐一家者比议始定十五年改兵部尚书兼济宁军民屯田使朝廷给钞十万锭散于有司招至军民立营屯种岁收百万斛以给边防居 
岁余其法井井十七年召为大司农少卿盗据齐鲁敬与平章政事达兰参知政事温普分省陵州命便宜行事敬与温普密议曰我军强且胜 
彼将败而降如得仗义之士直抵其巢穴而招安亦方面之幸也有国子生王恪等愿往敬授以官俾之行至郓城见李秉彝田丰等谕以逆顺 
祸福之理丰与秉彝皆悔过自新山东郡邑皆复敬以军马供给浩繁民力不继请行纳粟补官之令诏从之于是河北燕南士民踵至积粟百 
万石民获少苏十八年迁江浙行省左丞卒谥忠敏

　　△吕思诚

　　吕思诚字仲实平定州人先世皆仕金为望族 【按一统志云父允官汉中廉访司佥事】 思诚登泰定元年进士第授景州蓨县尹差 
民户为三等均其徭役刻孔子象令社学祀事每岁春行田树畜勤者赏以农器人争趋事地无遗利印识文簿畀社长季月报县不孝弟不事 
生业者悉书之罚其输作天历兵兴豫贷钞于富民令下造军器事皆先集民用不扰于后得官价亟以还民天旱道士持青蛇曰卢师谷小青 
谓龙也祷之即雨思诚以其惑众杀蛇逐道士雨亦随至县多淫祠刑牲以祭者无虚曰思诚悉命毁之唯存江都相董仲舒祠擢翰林国史院 
编修官文宗在奎章阁有旨取阅国史左右舁匮以进思诚独跪阁下争曰国史纪当代人君善恶自古天子无亲阅之者事遂寝擢国子司业 
顺帝即位拜监察御史与鄂伦图等劾中书平章政事彻尔特穆尔变乱朝政章上留中不下思诚纳印绶殿前遂出佥广西廉访司事巡行郡 
县土官有于元帅者恃势鱼肉人恐事觉阴遣其子迓思诚于道思诚缚之悉发其阴私痛惩其罪一道震肃后移浙西达实特穆尔时为南台 
御史大夫与江浙省臣有隙嗾思诚劾之思诚曰吾为天子耳目不为台臣鹰犬闻行省平章左右贪墨浙民怨其即疏其罪流之海南复召为 
国子司业迁中书左司员外郎盗杀河南省臣以伪檄呼廉访使段辅入行自事及事败诖误者三十余人将寘于法思诚言于朝皆释之拜礼 
部尚书御史台奏为治书侍御史总裁辽金宋三史升侍御史会平章政事衮布巴勒不法监察御史劾之御史大夫额森特穆尔欲缓其章思 
诚趣入奏衮布巴勒遂罢额森特穆尔衔之思诚即谒告去朝廷知思诚无他迁河东廉访使未几召为集贤侍遘学士兼国子祭酒寻授湖北 
廉访使入拜中书参知政事升左丞转御史中丞劾奏清道官不尽职罢之再任左丞知经筵事提调国子监兼翰林学士承旨知制诰兼修国 
又又为枢密副使乃知经筵事复为中书左丞御史大夫纳琳诬参政孔思立受赇事或欲连中之纳琳曰吕左丞素有廉声难以相及遂止拜 
集贤学士兼国子祭酒吏部尚书偰哲笃左司郎中武祺等建言更钞法以楮币一贯文省权铜钱一千文钞为母而钱为子命廷臣集议思诚 
曰中统至元自有母子上料为母下料为子岂有以故纸为母而立铜为子者乎又曰钱钞用法见为一致以虚换实也今厯代钱至正钱中统 
钞至元钞交钞分为五项虑小民知之藏其实而弃其虚恐不利于国家偰哲笃曰至元钞多伪故更之思诚曰至元钞非伪人为伪尔交钞若 
出亦为伪者矣且至元钞人犹识之交钞人未之识伪将滋多况祖宗成宪岂可轻改偰哲笃曰钱钞兼行何如思诚曰钱钞兼行轻重不伦何 
者为母何者为子偰哲笃忿曰公有何策思诚曰我有三字策曰行不得丞相托克托见其言直颇狐疑未决御史大夫额森特穆尔曰吕祭酒 
之言亦有是者但不当在庙堂上大声厉色尔已而监察御史承望风旨劾思诚狂妄左迁湖广行省左丞遣太医院宣使泰初即其家迫遣初 
窘辱之不遗余力思诚不为动贻书参议龚伯璲曰去年许可用为河南左丞今年吕思诚为湖广左丞世事至此足下得无动心乎时武昌方 
为贼据思诚抵城下语诸将曰贼与诸君相持久必不知吾来出其不意可以入城遂行诸将不获已随其后贼仓卒无备尽惊走思诚遂入乃 
大会军民官吏告之曰贼去示吾弱也度将复来于是申号令修器械葺城郭明部伍先谋自守徐议出征苗军暴横素侵辱省宪思诚正色叱 
之曰若等能杀吕左丞乎自是无敢复至未几召还复为中书左丞思诚去二曰城复陷移大司农俄得疾以至正十七年三月卒谥忠肃

　　△汪泽民

　　汪泽民字叔志徽之婺源州人宋端明殿学士藻七世孙也家贫力学通诸经成延佑五年进士授同知岳州路平江州事厯南安路总管 
府推官镇守万户多尔济持官府短长郡吏王甲殴伤属县长官诉郡同僚畏多尔济托故不视事泽民独捕甲系之狱多尔济赂巡按御史受 
甲家人诉欲出之泽民正色与辨御史沮怍夜竟去乃卒罪王甲湖州府判官钱珍以奸淫事杀推官梁楫事连广东廉访副使刘珍坐系者二 
百余人委官鞫问皆顾忌淹延弗能白复檄泽民谳之狱立具人服其明厯平江路总管府推官有僧净广与他僧有憾久绝往来一日邀广饮 
广弟子急欲得师财潜往他僧所杀之诉于官他僧不胜拷掠遂诬服泽民视其刀上有铁工姓名召工问之乃其弟子刀也一讯吐实人惊以 
为神至正三年召除国子司业预修辽金宋三史书成迁集贤直学士未两月移书告老大学士和尚曰集贤翰林实养老尊贤之地愿以少留 
以副上意泽民曰以布衣叨荣三品志愿足矣遂以礼部尚书致仕既归田里与门生故人相往返超然若忘世者十五年蕲黄贼犯宣州泽民 
时居其地江东廉访使道通日就询守御计城得无虞明年长枪军索诺木巴勒等叛来寇城或劝之去泽民曰我虽无官守顾受国厚恩临危 
爱死非臣子节留宣州筹划累败贼兵既而寇益众城陷泽民为所执使之降大骂不屈遂遇害事闻追封谯国郡公谥文节

　　钦定续通志卷四百九十四

　　●钦定续通志卷四百九十五　列传二百九十五

　　列传

　　元 【四十九】

　　○元四十九

　　韩镛　　　　　　李稷　　盖苗　　　　　　张桢　　归旸　　　　　　陈祖仁

　　韩镛
　　李稷
　　盖苗
　　张桢
　　归旸
　　陈祖仁

　　△韩镛

　　韩镛字伯高济南人登延佑五年进士第授翰林国史院编修官寻迁集贤都事泰定四年转国子博士俄拜监察御史帝欲以中书参议 
傅岩起为吏部尚书镛上言吏部掌天下铨衡岩起从吏部入官乌足尽知天下贤才况尚书秩三品岩起累官止四品于法不得升制可其奏 
天历元年除佥浙西廉访司事系奸暴黜贪墨特举乌程尹干文传治行为诸县最至正初累拜侍御史以刚介为时所忌言事者诬劾其赃私 
罢去五年台臣辨其枉复起参议中书省事七年会朝廷慎选守令参知政事魏中立言于帝帝乃特署镛姓名授饶州路总管饶俗尚鬼有觉 
山庙者自昔为妖以祸福人镛至即撤其祠宇沈土偶人于江凡境内淫祠不合祀典者皆毁之人初大骇己而叹服镛知民可教俾俊秀入学 
求宿儒为五经师朔望必幅巾深衣以谒先圣每月考课以示劝励由是人各致力于学镛居官廨自奉澹泊僚属皆化之十年召拜中书参知 
政事时丞相托克托在位袭伯璲辈方用事朝廷悉议更张镛有言不见听人以镛优于治郡而执政非其所长遂出为甘肃行省参政及托克 
托罢用事者悉诛而镛独免祸再迁西行台中丞殁于官

　　△李稷

　　李稷字孟豳滕州人幼颖敏从其父官袁州师夏镇 【按袁州志云夏镇字定远宜春人以进士授茶陵州判官行谊端饬学者宗之】  
又从官公山师方回孙泰定四年中进士第授淇州判官淇当要冲稷至能理其剧至正初擢监察御史劾阉宦高龙卜恃赖恩私侵挠朝政交 
通时相宜早正邦刑章上流之边境又言御史封事须至御前开拆以防壅蔽言事官须加优擢以开谏诤之路殿中侍御史给事中起居注须 
任端人承天护圣寺火有旨更作稷言频年水旱相乃公私交乏不宜妄兴大役议遂寝帝方注意守令稷言下县尹多从吏部铨选或非其才 
宜并归省选茶盐铁课责备长吏动受刑谴何以临民宜分委佐贰投下达噜噶齐蠹政害民不当授正官帝悉可其奏五迁至户部尚书十一 
年廷臣议以中原租税不实将履亩起税稷曰方今妖寇窃发民庶流亡此政一行是驱民为盗也相臣是之寻迁治书侍御史十二年从丞相 
