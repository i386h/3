<!-- { "loadSidebar": true } -->
渠二十有四以达其注输渠皆支别为闸设守视者时其启闭计得良田数千顷濒海广舄并为膏土民歌之曰泻卤为田兮大父之教渠之泱 
泱兮长我秔稻自今有生兮无旱无涝至大元年改福建廉访使泽宿有德于闽闽人安之以母年踰八十求归养长沙岁余母丧泽以哀毁卒 
谥正宪妻杜以夫死饮食不入口者十有三日不死及复食子良桢自有传

　　△赵炳

　　赵炳字彦明惠州滦阳人父宏国初为征行兵马都元帅炳幼失怙恃鞠于从兄岁饥往平州就食遇盗欲杀之兄解衣就缚炳年十二泣 
请代盗惊异舍之去甫弱冠以勋旧子侍世祖于潜邸世祖次桓抚闲以炳为抚州长中统元年命判北京宣抚司事北京控制辽东番夷杂处 
号称难治时杨果为宣抚使闻炳至喜曰吾属无忧矣至元九年授京兆路总管兼府尹皇子安西王开府于秦诏治宫室悉听炳裁制王府吏 
卒横暴扰民即建自绳以法王命之曰后有犯者勿复启请若自处之自是豪猾敛戢秦民以安先是以解州盐赋给王府经费岁久积逋二十 
余万缗有司追理仅获三之一民已不堪炳启王曰十年之逋责偿一日其孰能堪与其裒敛病民孰若施泽于民乎王善其言遽命免征会王 
北伐诏以京兆一年赋充军资炳复请曰所征逋课足佐军用可贷岁赋以苏民力令下秦民大悦十四年加安西王相王府冬居京兆夏徙六 
盘山岁以为常王既北伐六盘守者构乱炳自京兆率民捕诛之十五年六盘再乱复讨平之王薨被旨入见询及民闲利病炳悉陈之因言王 
薨后运使郭琮郎中郭叔云窃弄威柄恣为不法帝大怒令乘传偕敕使数人往按琮等至则琮假嗣王旨收炳及其妻孥囚之平凉北崆峒山 
炳子仁荣诉于上诏近侍驰驿脱炳且械琮赏来琮等留使者先遣人毒炳于狱中帝闻之抚髀叹曰失我良臣俄械琮等百余人至帝亲鞫问 
尽得其情既各伏辜命仁荣手刃琮叔云于东城籍其家以畀之仁荣曰不共戴天之人所蓄物何忍受之帝称善别赐钞为治丧具诏雪炳冤 
赠中书左丞谥忠愍子六人仁显仁表仁荣仁旭仁举仁轨俱登显仕

　　钦定续通志卷四百七十七

　　●钦定续通志卷四百七十八　列传二百七十八

　　列传

　　元 【三十二】

　　○元三十二

　　杨恭懿　　　　　　王恂　　郭守敬　　　　　　杨桓　　杨果　　　　　　　王构　　魏初　　　　　　　焦养直　　 
孟攀鳞　　　　　　尚野　　李之绍

　　杨恭懿
　　王恂
　　郭守敬
　　杨桓
　　杨果
　　王构
　　魏初
　　焦养直
　　孟攀鳞
　　尚野
　　李之绍

　　△杨恭懿

　　杨恭懿字符甫奉元人力学强记书无不读尤深于易礼春秋后得朱熹四书集注叹曰人伦日用之常天道性命之妙皆萃此书矣父没 
水浆不入口者五日居丧尽礼宣抚司行省以掌书记辟不就至元七年与许衡俱被召恭懿不至 【按世祖纪召高陆儒者恭懿不至事在 
至元九年与此异】 衡拜中书左丞数于丞相安图前誉其贤丞相以闻十年诏遣使召之以疾不起十一年太子下教中书俾如汉惠聘四皓 
故事丞相遣郎中张元智为书致命乃至京师既入见世祖遣国王和通劳其来又亲询其乡里氏族师承子姓无不周悉十二年侍读学士图 
克坦公履请设取士科诏与恭懿议之恭懿言宜敕有司举有行检通经史之士使无投牒自焦试以经义论策庶几从事实学则士风还淳民 
俗趋厚国家得才矣帝善之会北征恭懿遂归田里十六年诏安西王相敦遣赴阙入见诏于太史院改历十七年进奏曰臣等徧考自汉以来 
历书四十余家精思推算旧仪难用而新者未备故日行盈缩月行迟疾五行周天其详皆未精察今权以新仪木表与旧仪所测相较得今岁 
冬至暑景及日躔所在与列舍分度之差大都北极之高下昼夜刻长短参以古制创立新法推算成辛巳历虽或未精然比之前改历者附会 
历元更日立法全踵故习顾亦无愧于必每岁测验修改积三十年庶尽其法可使如三代日官世专其职测验良久无改岁之事矣又合朔议 
曰日行历四时一周谓之一岁月踰一周复与日合谓之一月言一月之始日月相合故谓合朔自秦废历纪汉太初止用平朔法大小相闲或 
有二大者故日食多在晦日或二日测验时刻亦鲜中宋何承天测验四十余年进元嘉历始以月行迟速定小余以正朔望使食必在朔名定 
朔法有三大二小时以异旧法罢之唐傅仁均造戊寅历定朔始得行贞观十九年四月频大人皆异之竟改从平朔李淳风造麟德历虽不用 
平朔遇四大则避人言以平朔闲之又希合当世为进朔法使无元日之食至一行造大衍历谓天事诚密四大二小何伤诚为确论然亦循常 
不改臣等更新新历一依前贤定论推算皆改从实今十九年历自八月后四月并大实日月合朔之数也是日方列跪未读奏帝命许衡及恭 
懿起曰卿二老毋自劳也授集贤学士兼太史院事十八年辞归后屡征诏皆不行三十一年卒

　　△王恂

　　王恂字敬甫中山唐县人 【名臣事略作中山闻喜人】 父良潜心伊洛之学天文律历靡不作究恂颖悟三岁家人示以书帙辄议风 
丁二字十三学九数辄造其极岁己酉太保刘秉忠北上途经中山见而奇之及南还恂从学于磁之紫金山癸丑荐之世祖召见于六盘山命 
辅道裕宗为太子伴读中统二年擢太子赞善三年裕宗封燕王守中书令兼判枢密院事敕两府大臣凡有咨禀必令恂与闻初中书左丞许 
衡集唐虞以来嘉言善政为书以进世祖令恂讲解且命太子受业焉又诏恂于太子起居饮食慎为调护非所宜接人之勿令侍左右恂言太 
子天下本付托至重当延名德与之居处况兼领中书枢密之政诏条所当循览庶务亦当屡省又言官吏以罪免者毋使更进军官害人改用 
之际尤不可非其人民至愚而神变乱之余吾不之疑则反复化为忠厚帝深然之恂早以算术名裕宗尝问焉恂曰算数六艺之一定国家安 
人民乃大事也每侍左右必发明三纲五常为学之道及厯代治忽兴亡之所以然又以辽金之事近妾耳目者区别善恶论著得失上之裕宗 
问以心之所守恂曰人心如印板板本不差则虽摹千万纸皆不差板既差则摹之于纸无不差者诏择勋戚子弟使学于恂恂卓然以师道自 
任及从裕宗抚军青海乃以诸生属许衡衡告老去复命恂领国子祭酒国学之制实始于此帝以国朝承用金大明历岁久寖疏欲厘正之知 
恂精于算术遂以命之恂荐许衡能明历之理诏赴阙命领改历事官属悉听恂辟置恂与衡及杨恭懿郭守敬等徧考历书四十余家昼夜测 
验创立新法参以古制推算极为精密至元十六年授太史令十七年历成赐名授时历颁行天下寻以居父丧哀毁日饮勺水帝遗内侍慰谕 
之未几卒延佑二年追封定国公谥文肃子宽宾并从许衡游得星历之传于家学裕宗尝召见语之曰汝父起于书生贫无赀蓄今赐汝钞五 
千贯用尽可复以闻恩恤之厚如此

　　△郭守敬

　　郭守敬字若思顺德邢台人祖荣通五经精于算数水利时刘秉忠张文谦张易王恂同学紫金山荣使守敬从秉忠学中统三年文谦荐 
守敬习水利巧思绝人 【按齐履谦作行状云先是顺德城北有石桥通达活泉兵后桥淤失所在守敬甫冠为审视壝形按指其处得之河 
东元裕文其事于石】 世祖召见面陈水利六事其一中都旧漕河东至通州引玉泉水以通舟岁可省雇车钱六万缗通州以南于兰榆河口 
径直开引由蒙村跳梁务至杨村还河以避浮鸡■〈氵甸〉盘浅风浪远转之患其二顺德达泉引入城中分为三渠灌城东地其三顺德澧 
河东至古任城失其故道没民田千三百余顷此水开修成河其田即可耕种自小王村径滹沱合入御河通行舟栰其四磁州东北滏漳二水 
合流处引水由滏阳鄞郸洺州永年下经鸡泽合入澧河可灌田三年余顷其五怀孟沁河虽浇灌犹有漏堰余水东与丹河余水相合引东流 
至武陟县北合入御河可灌田二千余顷其六黄河自孟州西开引少分一渠经由新旧孟州中闲顺河古岸下至温县南复入大河其闲亦可 
灌田二千余顷每奏一事世祖叹曰任事者如此人不为素餐矣授提举诸路河渠寻加副河渠使至元元年从张文谦行省西夏先是古渠在 
中兴者一名广来其长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废坏淤浅守敬 
更立闸堰皆复其旧二年迁都大少监守敬言向自中兴沿河四昼夜至东胜可通漕运及见查泊乌梁海古渠甚多宜加修理又言金时自燕 
京之西麻峪村分引卢沟一支东流穿西山而出是谓金口其水自金口以东燕京以北灌田若干顷利不可胜计兵兴以来典守者惧有失因 
以大石塞之今若按视故迹使水得通流上可致西山之利下可广京畿之漕又言当于金口西预开减金口西南还大河令其深广以防涨水 
突入之患帝善之十二年丞相巴延南征议立水站命守敬行视河北山东可通舟者为图奏之初秉忠以大明历自辽金承用二百余年寖以 
后天议欲修正未果十三年江左既平帝思用其言遂以守敬与王恂率南北日官分掌测验以文谦与张易领之左丞许衡参预其事守敬首 
言厯之本在于测验而测验之器莫先仪表今司天浑仪宋皇佑中汴京所造不与此处天度相符比量南北二极约差四度表石年深亦复欹 
侧守敬乃尽考其失而移置之既又别图高爽地以木为棚重创作简仪高表相用比覆又以为天象附极而动昔人尝展管望之未得其的作 
候极仪极辰既位天体斯正作浑天象象虽形似莫适所用作玲珑仪以表之矩方测天之正圜莫若以圜求圜作抑仪古有经纬结而不动守 
敬易之作立运仪日有中道月有九行守敬一之作证理仪表高景虚罔象非真作景符月虽有明察景则难作阙凡历法之验在于交会作日 
月食仪天有赤道输以当之两极低长标以指之作星晷定时仪又作正方案九表悬正仪座正仪为四方行测者所用又作仰规覆矩图异方 
浑葢图日出入永短图与上诸仪互相参考十六年改局为太史院以恂为太史令守敬为同知太史院事给印章立官府及奏进仪表式守敬 
当帝前指陈理致至于日晏帝不为倦守敬因奏唐一行开元闲令南宫说天下测景书中见者凡十三处今疆宇比唐尤大宜遣使远方测验 
日月交会分数时刻不同昼夜长短不同日月星辰去天高下不同即目测验人少可先南北立表敢直测景帝可其奏遂设监候官一十四员 
分道测验东至高丽西极滇池南踰朱崖北尽铁勒凡二十七所十七年新历告成守敬与诸臣同上奏曰臣等窃闻帝王之事莫重于历自黄 
帝迎日推策帝尧以闰月定四时成岁舜在璇玑玉衡以齐七政爰及三代历无定法周秦之闲闰余乘次西汉以后历经七十改创法者十三 
家迨至圣朝专命臣等改治新历臣等用创造简仪高表凭其测实数所考正者凡七事一曰冬至二曰岁余三曰日躔四曰月离五曰入交六 
曰二十八宿距度七曰日出入昼夜刻所创法凡五事一曰太阳盈缩二曰月行迟疾三曰黄赤道差四曰黄赤道内外度五曰白道交周其法 
