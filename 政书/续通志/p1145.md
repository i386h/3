<!-- { "loadSidebar": true } -->
因下令劝富民出资以助粮饷激厉士众为完守计朝廷知其劳数赏赉焉十六年明兵围集庆福寿数督出兵战已而势不能支城遂破百司 
皆奔溃福寿独据床坐凤凰台下或劝之去叱曰吾为国家重臣城破则死尚安往俄乱兵四集遂遇害同时死者参政伯嘉努 【据明史陈 
友定传补入】 治书侍御史贺方达噜噶齐达年达萨事闻追封福寿卫国公谥忠肃

　　△郑玉

　　郑玉字子美徽州歙县人幼敏悟嗜学既长覃思六经尤邃于春秋绝意仕进门人受业者众所居至不能容相与即其地构师出书院处 
院处焉至正十四年除翰林待制朝廷遣使以御酒名币浮海征之玉辞曰名爵者祖宗所遣使与天下贤者共之待制之职臣非其才不敢受 
酒与币臣不敢辞也家居日以著书为乐十七年明兵入徽州守将将要致之玉曰吾岂事二姓者耶被拘久之亲朋每携具至从容尽欢且告 
以必死状妻程氏闻之使语曰君苟死吾其相从地下矣玉使谓曰若果从吾复何憾明日具衣冠北向再拜自缢死 【按新安志云歙人郑 
千龄妻洪氏年二十六而寡始终贞曰子二长曰玉次曰璇玉死节妻程亦死之妾何矢志抚其孤璇早卒妻王亦不二志至今称郑门四节】

　　△黄冔

　　黄冔字殷士抚州金溪人博学明经善属文尤长于诗至正十七年丞相太平荐授淮南行省照磨厯官国子监丞改翰林待制兼国史院 
编修官二十八年京城既破冔叹曰我以儒致身累蒙国恩为冑子师代言禁林今纵不我戮何面目见天下士乎遂赴井死

　　△拜特穆尔

　　拜特穆尔字君焘蒙古人至正中累迁福建行省郎中治福州以廉能着声二十七年明舟师由海道趣闽奄至城下拜特穆尔知城不可 
守引妻妾坐楼上慷慨谓曰丈夫死国妇人死夫义也今城且陷吾必死于是若等能吾从乎皆泣曰无他志缢而死者六人有十岁女度其不 
能自死因绐之曰汝稽颡拜佛庶保我无恙甫拜即挈米囊压死之乳媪抱其幼子旁立以泣拜特穆尔熟视之叹曰父死国母死夫妾与女从 
父者也皆当死汝三岁儿于义何所从乎为宗祀计可耳乃命媪抱匿旁近民舍而敛金珠畀之曰脱有急可以此赎儿命有顷兵入城即举灯 
燃四围窗火大发遂自焚死

　　△德哷默色 【和尔多卜丹　吕复等】

　　德哷默色字子初回回人性刚介事母至孝年四十犹不仕或问之曰吾不忍舍母去以宿卫年劳授行宣政院崇教三迁为漳州路达噜 
噶齐明兵既取福州兴化泉州相继纳款德哷默色仰天叹曰吾不材位三品国恩厚矣报国者惟有死耳亡何吏走白招谕使者至请出城讶 
之答曰尔第往吾行出矣乃诣厅事具公服北面再拜毕引斧斫其印大书手版曰大元臣子即入位拔所佩刀剚喉既死犹手执刀按膝坐俨 
然如生郡名敛其尸葬东门外时有和尔多卜丹者亦回回人官广东廉访签事有吕复者为江西行省都事皆寓福州而复以行省命摄长乐 
县事福州既下和尔多卜丹曰吾兄弟三人皆忝进士受国恩四十年今虽无官守然大节所在其可辱乎以石自系其腰投井死复亦曰吾世 
食君禄今虽摄官若不以死报国则无以见先人于地下乃引绳自经和尔多卜丹兄曰穆垒丹者官建康曰该里丹者官信州先是亦皆死国 
难云

　　△布延布哈 【申荣】

　　布延布哈字希古蒙古人倜傥有大志由国子生登至正五年右牓进士第一授翰林修撰选江西行省郎中徐寿辉寇江西布延布哈战 
守之功为多语在道通传累转中书参知政事十八年诏与治书侍御史李国凤同经略江南至建宁陈友谅遣贼邓克明来寇时国凤分镇延 
平城陷遁去布延布哈曰我承制来此去将何之誓与此城同存亡耳前后拒战六十四日既而大败贼众明年召还授山东宣慰使再转知枢 
密院事平章山东行省守御益都明兵压境捍城力战城陷布延布哈还告其母曰儿忠孝不能两全有二弟当为终养拜母趋官舍坐堂上主 
帅素闻其贤召之再三不往既而面缚之布延布哈曰我元朝进士官至极品臣各为其主何以生为竟不屈死先是其妻阿尔展呼家人告曰 
我受国恩封齐国夫人今事至此唯有死耳已而布延布哈二弟之妻各抱幼子及婢妾溺舍南井死比阿尔展欲下井填塞不可容遂抱子投 
舍北井其女及妾女孙女皆随溺焉是时有申荣者官山东行省平章守东昌见列郡皆降告其父曰人生世闲不能全忠孝者儿也城中兵少 
不敌战则万人之命由儿而废但有一死报国耳遂自经

　　△闵本 【拜珠】

　　闵本字宗先河内人性刚正早岁刻志于学推择为礼部令史由御史台掾五转为吏部尚书移刑户二部皆以能见称本素有目眚尝上 
章乞谢事不允诏授集贤侍讲学士明兵薄京城本谓其妻程氏曰国事至此吾知之久矣愧不能立功补报敢爱六尺躯苟活哉程曰君能死 
忠妾岂贪生独不能以身相殉乎本乃朝服与程氏北向再拜大书其官职姓名于屋壁遂各缢焉二女长真真次女女亦号泣自缢于其侧有 
拜珠者字闻善喀喇人也由国学生以材累官翰林国史院都事为太子司经明兵至拜珠谓家人曰吾始祖哈里巴封河东郡公者与太祖同 
事克哷部汗太祖灭克哷吾祖不忍改所事避于远地以没今吾读书国学可不知大义乎况吾累世受国厚恩今国破安忍见之遂赴井死 【 
按粤志载有高要千户亦名拜珠岭南寇至挺身出战为乱枪所攒瞋目而死史传未载】

　　△赵宏毅 【赵恭】

　　赵宏毅字仁卿真定晋州人少好学家贫无书佣于巨室昼则为役夜则借书读之始辟为翰林书写再转为国史院编修官调大乐署令 
明兵入京城宏毅叹曰忠臣不二君烈女不二夫古语也我今力不能救社稷但有一死报国耳乃与妻解氏皆自缢其子恭为中书管句与妻 
子诀曰今乘舆北奔我父子世食禄不能効尺寸况吾父母已死尚何敢爱死乎或止之曰我曹官卑何自苦如此恭叱曰尔非吾徒也古者忠 
义各尽自心岂问职之崇卑乎遂北向再拜缢死其女官奴年十七见恭死方大泣适邻妪数辈来相率出避曰我未适人选将何之潜入中堂 
解衣带自经

　　△王逊志

　　王逊志字文敏恽之曾孙也以荫授侍仪司通事舍人厯签汉中河西山北三道廉访司事入拜监察御史劾詹事布哷齐平章伊敦皆逆 
臣子孙当屏诸遐裔出为江西廉访副使召签太常礼仪院事京城不守公卿争出降逊志独家居衣冠而坐其友中政院判官王翼来告曰 【 
元一统志作王习】 新朝宽大盍出诣官自言状逊志斥之曰君既自不忠又诱人为不义耶因戒其子曰汝谨继吾宗即自投井中死 【按 
王逊志从容就义不亏臣节元史旧系列传今移入忠义】

　　△保赛音布哈 【张庸　段祯】

　　保赛音布哈字德中索隆噶台人有膂力善骑射由舒库尔齐授利器库提点累迁翰林学士承旨兼巡军合浦全罗等处军民万户都元 
帅除大司农出为岭北行省右丞升平章政事至正中皇太子抚军冀宁承制拜中书平章明兵逼京师诏守顺承门所领兵仅数百赢卒叹息 
谓左右曰国事至此吾但知与此门同存亡耳城陷被执不屈死是时有张庸者字存中温州人精太乙数遭世乱以策千经略使李国凤承制 
授福建行省员外郎治兵杉关顷之计事赴京师进太乙数图厯官刑部尚书领团练守骆驼谷会诸寨皆降遣从事段祯求援于库库特穆尔 
不报寨民李世杰执庸出见主将庸不屈与祯同被杀

　　△丁好礼 【郭庸】

　　丁好礼字敬可真定蠡州人精律算初试吏于户部辟中书掾授户部主事擢江西行台御史复入户部累迁至侍郎除京畿漕运使建议 
置司于通州讲究漕运利病着为成法人皆便之至正二十年拜中书参知政事时京师大饥天寿节庙堂欲用故事大燕会好礼言今民父子 
有相食者君臣当修省以弭大患燕会宜灭常度不听乞谢事乃以集贤大学士致仕给全俸家居二十七年复起为中书平章政事寻以论议 
不合谢政去特封赵国公明兵入京城或劝其往谒主师好礼叱曰我以小吏致位极品爵上公今老矣限无以报国所欠惟一死耳后数日主 
师来召不肯行舁至济化门抗辞不屈死是日中书参知政事郭庸亦舁至齐化门众叱之拜庸曰臣各为其主死自吾分何拜之有亦不屈死 
庸字允中蒙古人由国学生释褐累迁陕西行台御史尝与同列劾知枢密院事额森特穆尔丧师左迁中兴总管府判官其后额森特穆尔以 
罪黜召拜监察御史累转参政中书其节义与好礼并云

　　△陈友定 【陈海　尹克仁　多尔玛　拜王翰　巴延子中　靳义　段武　定定　张文贵　吴讷　杨惠　僧住　马浩　伊纳 
克实章　僧格实哩　王可　阿实克布哈　朱春　邓祖胜　布延特穆尔　张翱　赵元隆　陈瑜　刘永锡　特穆尔布哈　元图们　 
董丑　赵世杰　杨椿】

　　陈友定一名有定字安国福清人徙居汀之清流世业农为人沈勇喜游侠乡里皆畏服至正中汀州府判蔡公安至清流募民兵讨贼友 
定应募公安与语奇之使掌所募兵署为黄土砦巡检以讨平诸山寨功迁知清流县令陈友谅遣其将邓克明等陷汀邵略杉关行省授友定 
汀州路总管御之战于黄土砦大捷走克明踰年克明复取汀州急攻建宁守将鄂鄂哲特穆尔檄友定入援连破贼悉复所失郡县行省上其 
功第一进参知政事已置分省于延平以友定为平章于是友定尽有福建八郡之地友定以农家子起佣伍目不知书及据八郡数招致文学 
知名士留置幕下麤涉文史然颇任威福所属违令者辄承制诛窜不绝于是威震八闽然事元未尝失臣节岁输粟数十万石海道辽远至者 
常十三四顺帝嘉之下诏褎美明太祖既平方国珍即发兵伐之将军何文辉胡廷美由江西趋杉关汤和廖永忠由明州海道取福州李文忠 
由浦城取建宁而别遣使至延平招谕友定友定置酒大会诸将及宾客杀明使者沥其血酒瓮中与众酌饮之酒酣誓于众曰吾曹并受元厚 
恩有不以死拒者身磔妻子戮遂往视福州环城作垒距垒五十步辄筑一台严兵为拒守计已而闻杉关破急分军为二以一军守福而自帅 
一军守延平以相犄角及汤和舟师抵福之五虎门平章库春引兵逆战败明兵缘南台蚁附登城守将遁去参政尹克仁宣政使多尔玛不屈 
死佥院拜特穆尔积薪楼下举家自焚死廷美克建宁汤和进攻延平友定欲以持久困之诸将请出战不许数请不已友定疑所部将叛杀萧 
院判军士多出降者会军器局灾城中炮声震地明师知有变急攻城友定呼其属诀曰大事已去吾一死报国诸君努力因退入省堂衣冠北 
面再拜仰药死所部争开城门纳明师师入乃趋视之犹未绝也舁出东门适天大雷雨复苏械送京师明帝诘之友定厉声曰国破家亡死耳 
尚何言遂并其子海杀之海一名宗海工骑射亦喜礼文士友定既被执自将乐归于军门至是从死元未所在盗起民闲起义兵保障乡里称 
元帅者不可胜数朝廷辄因而官之其后或去为盗或事元不终惟友定父子称完节焉友定既死兴化泉州皆望风纳款独漳州路达噜噶齐 
