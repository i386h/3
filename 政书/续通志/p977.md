<!-- { "loadSidebar": true } -->
夜缒二人出告急于阿里阿里赴之内外合击破其众千必尔罕水上剿杀几尽契丹奚人聚舟千艘将入于海阿里以二十七舟邀之中流矢 
卧舟中中夜始苏敌船巳入王家岛即夜取海路追及之再中流矢力战不退竟破之尽获其舟于是苏复州博索路皆平攻显州下灵山县取 
梁鱼务败伊都兵功皆最后与苏都哩屯高州契丹扎古雅纠坚合兴中兵数万攻和尔合寨阿里以八穆昆兵救之和尔台先往取于城下阿 
里指挥前绯衣者二十余人曰此必贼酋也麾兵奋击皆杀之余众大溃来州隰州兵围和尔台城闻阿里来救即解围去栋摩讨张觉有兵出 
楼峯口山谷间阿里苏都哩呼拉布三明安击败之再败平州兵及伐宋阿里别击败宋兵明年再伐宋至保州中山累破之进围真定阿里与 
罗索赫噜乘风纵火焚其楼橹诸军毕登克其城渡河诸将分出大名境阿里破之敌尽殪遂围汴汴中夜出兵来焚攻具阿里与穆昆察逊伊 
克御之其众大遣还攻降赵州天会六年伐宋攻取阳谷莘县败海州兵八万降破贼船万余于梁山泊招降滕阳东平泰山羣盗盗攻范县击 
走之获船七百艘宗弼攻下睢阳与乌雅富埒珲先以二千人往招寿春具舟淮上连破宋兵宗弼至江宁阿里富埒珲别降广德军先趋杭州 
败宋伏兵二千宗弼至杭宋主走明州阿里与富埒珲以精骑四千袭之破东关兵济曹娥江败宋兵于高桥镇至明州失利乃退军余姚宋主 
自昌国走温州阿里由海路追三百余里弗及遂隳明州与宗弼俱北归睿宗经略陕西阿里先取渭州睿宗趋熙河阿里与彩赫韩常为前军 
十二年与高彪监护水运宋以舟师阻亳州河路击败之获其将萧通破涟水寨尽得其大船遂取涟水军招徕安辑之天眷间盗据石州阿里 
往讨克其城石州平宗弼再伐宋阿里已老督造战船宋称臣诏赐阿里钱千万自结发从军大小数十战尤习舟楫江淮用兵无役不从为德 
哷勒部节度使历顺义泰宁军归德济南尹天德初致仕加特进封王正隆例封韩国公召赴阙命造战船以疾薨谥智敏阿里性忠直多智略 
兄弟相友爱家故饶财以巳明安及财物尽与弟阿布哩弟不肯受逃避岁余阿里终与之

　　△杲

　　杲本名萨里罕安帝六代孙泰州博勒和之族和勒博伞之子雄伟有才略太祖爱之博勒和为泰州都统宗族皆随迁杲尝为太祖养子 
独得不迁仍居按春水宗翰宗望既克汴分遣诸将定河北左都监栋摩攻雄州李成弃城走杲邀击大破之雄州遂降睿宗经略山东留杲于 
河上真定有贼众自称元帅大王杲击破其众斩之从平陕西降德顺军及泾原路镇戎军进平熙河降甘泉二堡遂取保川城同璸都讨平河 
外降宁洮安陇二寨并降下河及乐州西宁于是木波族长等皆迎降攻庆阳降其城慕洧以环州来降时宗弼军败于和尚原帝褒美杲而戒 
励宗弼睿宗已定陕西留兵屯冲要使杲总之居无何请收剑外十三州与宋王彦军七千人 【续通鉴作三千人】 遇于沙会泺败之遂攻 
金州连破吴玠诸军于饶风关取真符县及洋州入兴元府败吴玠兵于固镇擒其两将 【按续通鉴萨里罕破饶风关至金牛镇为刘子羽 
吴玠兵所扼乃由斜谷北去无战于固镇事与本传异】 天会十四年为元帅右监军天眷三年 【按宋元通鉴及熙宗乌珠复河南并在天 
眷三年此讹作二年谨改正】 宗弼取河南杲自河中出陕西至凤翔击走宋军时宋军在京兆西者甚众诸将以暑雨欲驻军且闻宋兵九万 
会于泾州都元帅遣河南步卒来会军杲留请将屯环庆以轻骑败宋兵于泾州追至渭州大败之未几为右副元帅皇统三年封应国公赐赉 
甚厚海陵升蒲州为河中府以杲兼河中尹自陕西入朝从容言曰唐建成不道太宗以除之即位后力行善政后世称贤陛下以前主失德大 
义废绝宜行善政如唐太宗海陵闻言色变既而进封国王从行官吏皆当之海陵忌杲久握兵柄颇得士心以为行台左丞相兼左副元帅又 
恐不奉命赐尊以殊礼使系属籍以玉带玺书赐之杲至汴诏谕行台右丞相右副元帅大■〈白上大下〉无使杲预军事■〈白上大下〉 
久在河南将帅畏而附之杲始至势孤争事不得白于朝大臣知海陵旨报曰如梁王教及诏使至汴还■〈白上大下〉有附奏杲不得预闻 
人皆知海陵使■〈白上大下〉图之矣会海陵忌辽王舍音诸子及宗义等元帅府令史约索希旨诬杲父子并宗义穆里延等谋逆学杲手 
署及印文诈为契丹小字书从左都监璸都上变封题作己经开折书纸作白字隐约若曾经水浸玖字画分明者称其子宗安于宫门外遗此 
书约索拾得之有司鞫问安宗曰使真有此书安得于朝门下遗之竟不服而死乃寘萨古于炉炭山笞掠宗义皆诬服使色埒珲杀杲于汴族 
其家而无写书及传书者主名有哲格者能契丹小字旧尝从杲特默者陕西旧将尝以左副元帅事驰驿赴阙二人皆族诛杲亲属坐死者二 
十余人鲁王 【按乌哲世祖子宗室表及乌哲传皆作封鲁王此讹作潞谨改】 乌哲孙页噜候杲于汴亦执而杀之海陵不问迁约索同知 
博州事后与萧裕谋反伏诛大定间诏复杲官爵追封金源郡王谥庄襄配享太宗庙庭

　　△昂

　　昂本名璸都景祖弟伯赫之孙咱斡之子幼待太祖太祖令数人两两角力昂迎仆六人太祖喜曰汝吾宗弟也自今勿远左右赐金牌令 
佩以侍年十七从太祖伐辽及平燕策功赐甲第一区天会二年南京叛军帅栋摩遣昂分兵讨之宗望伐宋承制以为河南诸路兵马都统及 
攻汴州宗弼与昂以兵三千为前锋比暮昂先以兵千人驰入北门宗望至汴令栋摩达兰等屯于城之东北隅遣昂等率轻骑环城巡逻昂所 
领止八穆昆遇敌万人与战败之七年大军渡江败宋兵于江上帅府遣昂等以兵追宋主宋主入会稽若为坚守计有兵数千列阵于郭东竹 
苇间诸将欲击之昂曰此诈也不若急攻城不然将由他门逸去诸将犹豫未决而宋主果出他门以单舟入海宗弼经略西秦遣昂与萨里罕 
领兵八千攻取河西郡县昂等遂取宁洮安陇二寨进至河州其通判率士民迎降攻乐州其都护及河州安抚使郭宁偕降复进取三寨至西 
宁州都护许居简以城降吐蕃酋长之系赵琴辖率其所部木波首领五人来降昂别领军四千往积石军降其军及所部五寨官吏追吐蕃钤 
辖等十二人至廓州招之不下攻取之天眷元年授镇国上将军除东平尹明年夏宋将岳飞以兵十万来攻东平东平军五千仓卒出御时桑 
柘方茂昂使多张旗帜于林闲为疑兵自以精兵陈于前飞不敢动相持数日而退昂勒兵袭之至清口飞众泛舟逆水而去时霖雨昼夜不止 
昂附水屯营夜将半促众北行诸将皆谏昂怒不应鸣鼓督之遂弃营去是夜宋人来刼营无所得而去诸将问故昂曰沿流而下者走也沂流 
而上者诱我必追也今大雨泥淖彼舟行安我陆行劳士卒饥乏弓矢败弱我军居其下流势不便利其袭我必矣众皆称善岳飞以兵十万围 
邳州甚急城中兵纔千余守将惧遣人求救昂曰我尝至下邳城中西南隅有堑深丈余可速实之守将如其教填之岳飞果自此穴地以入知 
有备遂止昂举兵以为声援飞乃退在东平七年改为都尹迁东北路招讨使改崇义军节度使迁会宁牧天德初改安武军节度使迁元师右 
都监转左监军授上京路额勒敏哈尔珲河世袭明安海陵曰汝有大功一明安不足酬也益以四穆昆昂以三穆昆让其族兄弟拜枢密副使 
转太子少保进枢密使尚书左丞相久之拜太尉封渖国公进太保判大宗正事封楚国公累进封莒卫齐兼枢密使太保如故海陵南伐分诸 
路军为三十二总管分隶左右领军大都督府遂以昂为左领军大都督世宗即位辽阳昂使人杀皇太子光英于南京遣其子宗浩与其壻辉 
罕等奉表贺登宝位大军北还昂恐宋人蹑其后即以罢兵移书于宋二年入见世宗慰劳之进封汉国公拜都元帅太保如故置元帅府于山 
东经略边事未几奉迁睿宗皇帝梓宫于山陵以昂为敕葬使事毕还山东三年召至京师以疾薨昂在海陵时纵饮沉醉海陵常面戒之得间 
辄饮如故大定初还自扬州妻子为置酒私第未数行辄卧不饮甚妻大氏海陵从母姊也怪而问之昂曰吾本非嗜酒者但向时不以酒自晦 
则汝弟杀我久矣今遭遇明时正当自爱闻者称之睦于兄弟尤善施子亲族贫困者必厚给之子宗浩自有传

　　钦定续通志卷四百二十五

　　●钦定续通志卷四百二十六　列传二百二十六

　　列传

　　金 【四】

　　○金四

　　卢彦伦　　　毛子廉　　　李三锡　　孔敬宗　　　李师夔　　　沈璋　　刘彦宗【筈仲诲】　　　　时立爱　　　　韩 
企先　　□琼　　　　李成　　　　孔彦舟　　徐文　　　　施宜生

　　卢彦伦
　　毛子廉
　　李三锡
　　孔敬宗
　　李师夔
　　沈璋
　　刘彦宗
　　时立爱
　　韩企先
　　郦琼
　　李成
　　孔彦舟
　　徐文
　　施宜生

　　△卢彦伦

　　卢彦伦临潢入辽天庆初萧贞一留守上京置为吏以材干称时临潢多盗城中兵无统属府以彦伦为材荐授殿直句当兵马公事辽兵 
败于珠赫店还至临潢散居民家令给养之军士纵恣侵扰留守耶律彻格尔不能禁戢众莫敢言彦伦独极论之天辅四年从留守托卜嘉出 
降授夏州观察使权发遣上京留守事师还托卜嘉以城叛 【按太祖纪托卜嘉之降在天辅四年五月时以天暑旋师无降而复叛之事核 
之辽史亦同意者逆命未几旋即抚定故从略耶】 彦伦乃率所部逐托卜嘉尽杀城中契丹遣使来报未几辽将耶律玛格以兵攻临潢彦伦 
拒守者七月会援兵至解围去天会二年知新城事城邑初建彦伦为经画民居公宇皆有法改静江军节度留后知咸州烟火事寻授静江军 
节度使天眷初行少府监兼都水使者充提点京城大内所彦伦性机巧能迎合悼后意由是颇见宠用岁余迁侍卫亲军马步军都指挥使为 
宋国岁元使改礼部尚书加特进封郇国公天德二年出为大名尹明年诏彦伦营造燕京宫室以疾卒子玑终左宣徽使孙亨嗣为莒州刺史 
尽友爱之道当世称之

　　△毛子廉

　　毛子廉本名八十临潢长泰人材勇善射辽季羣盗起募勇士廉应募辽主召见赐甲仗率百人会所在官兵捕盗以功授东头供奉官天 
辅四年遣穆昆辛额特埒伊喇库色勒招谕临潢子廉率户二千六百来归令就领其众佩银牌招未降军民卢彦伦怒子廉先降 【按太祖 
纪天辅四年六月托卜嘉以城降六年七月毛八十率二千余户降考辽史前后年月正相符合今彦伦传既云从留守托卜嘉出降而本传又 
云怒子廉先降纪事恐有谬误】 杀子廉妻及二子使健将孙延寿引骑兵二千伺取子廉与搏战生擒之余众溃去天会三年除上京副留守 
久之兼盐铁事天眷中除燕京曲院都监辽王宗干谓宰相曰子廉之功十倍彦伦在临潢十余年吏民畏爱如一日谁能及此时卢彦伦已除 
节度使故引以为比俄除宁昌军节度使海陵杀熙宗子廉叹曰曾不念国王定策之功耶及致仕大定二年卒

　　△李三锡

