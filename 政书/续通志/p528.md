<!-- { "loadSidebar": true } -->
用事者免载初中为安南副都护三徙为荆府长史五迁州刺史咸有风绩初张柬之代为荆州共乘舻江中私语外家革命元琰悲涕慷慨有 
匡复之志柬之执政故引为右羽林将军谓曰江上之言君叵忘之今可以勉乃与李多祚等定计斩二张进云麾将军封弘农郡公实户五百 
赐铁券恕十死敬晖等为武三思所构元琰知祸未己乃请祝发事浮屠悉还官封中宗不许晖闻尚戏曰胡头应祝以多鬣似胡云元琰曰功 
成不退惧亡晖感之然己不及计晖等死独元琰全再迁卫尉卿又上官封愿追宠其亲帝哀怜赠越州都督长史李多祚死太子难元琰坐厚 
善系狱萧至忠救之免睿宗立数上书乞骸骨不听四迁刑部尚书封魏国公徙太子宾客诏设位东宫太子为拜俄致仕开元六年卒年七十 
九谥曰忠生平无留蓄中外食其家常数千人临终敕诸子薄葬

　　 杨仲昌

　　子仲昌字蔓以通经为修文生累调不甚显以河阳尉对策玄宗擢第一授蒲州法曹参军判入异等迁监察御史坐累为孝义令太守萧 
恕表其政徙下邽终吏部郎中仲昌资长子吏常分父邑租振宗党御身俭约善与人交士乐从之游云

　　△敬晖

　　敬晖字仲晔绛州平阳人弱冠举明经圣厯初为卫州刺史是时河北经突厥所骚方秋而城晖曰金汤非粟不守岂有弃农亩事池隍哉 
纵民归敛阖部赖安迁夏官侍郎出为泰州刺史改洺州长史武后幸长安为副留守以治干闻长安二年授中台右丞以诛二张功加金紫光 
禄大夫为侍中平阳郡公实封五百户进封齐国晖表请降诸武王爵繇是皆为公三思愤俄封平阳郡王加特进罢政事初易之己诛薛季昶 
请收诸武晖亦苦谏不从三思浊乱晖每椎坐怅恨弹指流血寻及贬又放琼州 【按本纪云流敬晖于嘉州宰相表同今从本传及通鉴】  
为周利贞所害睿宗时追复官爵又赠泰州都督谥曰肃愍

　　△崔玄暐

　　崔玄暐博陵安平人本名晔武后时有所避故焉少以学行称叔父秘书少监行功器之举明经为高陵主簿居父丧尽礼庐有燕来巢共 
乳母卢有贤操常戒曰吾闻姨兄辛元驭云子姓仕宦有言其贫窭不自存此善也若赀货盈衍恶也吾尝以为确论比见亲表仕者务多财以 
奉亲而亲不究所从来必出于禄廪则善如其不然何异盗乎若今为吏宜识吾意故元暐所守以清白名母亡哀毁甘露降庭树后以库部员 
外郎累迁凤阁舍人长安元年为天官侍郎当公不受私谒执政忌之改文昌左丞不踰月武后曰卿向改职乃闻令史设斋相庆此欲肆其贪 
耳卿为朕还旧官乃复拜天官侍郎厚赐彩物三年授鸾台侍郎同凤阁鸾台平章事兼太子左庶子四年迁凤阁侍郎先是酷吏诬籍数百家 
元晖开陈其枉后感悟皆为原洗宋璟劾张昌宗不轨事元暐颇助璟及有司正昌宗罪而元暐弟升为司刑少卿执论大辟兄弟守正如此后 
久疾宰相不召见者累月及少闲元暐奏言皇太子相王皆仁明孝友宜侍医药不宜引异姓出入禁闼后慰纳以诛二张功为中书令博陵郡 
公后迁上阳宫顾元暐曰诸臣进皆因人而元暐我所擢何至是对曰此正所以报陛下也俄拜博陵郡王罢政事册其妻为妃赐实封五百户 
检校益州大都督府长史知都督事会贬又流古州道病卒年六十九谥曰文献元暐三世不异居贫寓郊墅羣从皆自远会食无它爨与升尤 
友爱族人贫孤者抚养教励后虽秉权而子弟仕进不使踰常资当时称重少颇属辞晚以非己长不复构思专意经术子璩亦有文开元二年 
诏与柬之孙毖并为朝散大夫璩终礼部侍郎璩子涣

　　崔涣
　　崔纵
　　崔碣

　　 崔涣

　　涣博综经术长论议十岁居父丧毁辟加人陆元方异之起家亳州司功参军还调于是入判者千余吏部侍郎严挺之施特榻试彛尊铭 
谓曰子清庙器故以题相命累迁司门员外郎杨国忠恶不附己出为巴西太守玄宗西狩迎谒于道帝见占奏以为明治体恨得之晚房管亦 
荐之即日拜门下侍郎同中书门下平章事肃宗立与韦见素等同赴行在时京师未复举选不至诏涣为江淮宣谕选补使收采遗逸不以亲 
故自嫌常曰抑才虞谤吾不忍为然听受不甚精以不职罢为左散骑常侍兼余杭太守江东采访防御使入迁吏部侍郎集贤院待制简淡自 
处时望尤重迁御史大夫元载辅政与中官董秀盘结固宠涣疾之因进见极论载怙权树党毁法鬻恩帝默然会涣兼税地青苗钱物使以钱 
给百官而吏用下直为使料上直为百司料载讽皇城副留守张清擿其非诏尚书左丞蒋涣按实由是贬道州刺史卒赠太子太傅谥曰元子 
纵

　　 崔纵

　　纵繇协律郎三迁监察御史会诏择令长授蓝田令德化大行县人立碑颂德累迁金部员外郎涣之贬纵弃官就养后为汴西水陆运两 
税盐铁等使王师围田悦乏食诏纵饷四节度粮军无乏德宗出奉天方镇兵未至纵劝李怀光奔命悉军财称所须怀光兵疲久战次河中迁 
延不进纵以金帛先度曰济者即赐众趋利争西遂及奉天迁京兆尹上言怀光反复不情宜备之及帝徙梁州追扈不及左右短纵殆不来帝 
曰知纵者朕也非尔辈所及后数日至授御史大夫处大体不急细事狱诉付成僚属而己自兵兴内外官冗溢时议并省纵奏兵未息朝廷频 
诏录劳诸道叙优日广若停减吏员非但承优者无官可叙亦恐序进者无路胜置矣诏可贞元元年天子郊见为大礼使岁旱用屈纵撙裁文 
物俭而不陋徐吏部侍郎寻为河南尹时兵虽定民雕耗纵治简易蠲略细苛先是戍边者道由洛储饩取于民纵始令官办使五家相保自占 
发敛以绝胥吏之私又引伊洛溉高仰通利里闬人甚宜之入为太常卿封常山县公卒年六十二赠吏部尚书谥曰忠初涣为元载所抑纵讫 
载世不求闻达涣有嬖妾纵以母事之妾刚酷虽纵显官而数笞诟然率妻子候颜色承养不懈时以为难孙碣

　　 崔碣

　　碣字东标及进士第迁右拾遗武宗方讨泽潞碣建请纳刘稹降忤旨贬邓城令稍转商州刺史擢河南尹右散骑常侍再为河南尹邑有 
大贾王可久转货江湖闲值庞勋乱尽亡其赀不得归妻诣卜者杨干夫咨存亡干夫悦其色且利其富既占阳惊曰乃夫殆不还矣即阴以百 
金谢媒者诱娶之遂为富人徐州平可久丏而归往见妻干夫诟逐之妻诣吏自言干夫厚纳贿反罪可久再诉复坐诬可久恨叹遂失明碣得 
其情即敕吏掩干夫并前狱吏下狱悉发赇奸一日杀之以妻还可久时淫潦狱决而霁都民歌舞之徙陕虢观察使军乱贬怀州司马卒

　　△张柬之

　　张柬之字孟将襄州襄阳人少涉经史补太学生祭酒令狐德棻异其才以王佐期之中进士第调清源丞永昌元年以贤良召年七十余 
矣对策者千余柬之第一授监察御史迁凤阁舍人时突厥默啜有女请和亲武后欲令武延秀娶之柬之奏古无天子取夷狄女者忤旨出为 
合蜀二州刺史故事岁以兵五百戍姚州地险瘴到屯辄死柬之论其弊曰姚州古哀牢国唐蒙开夜郎滇笮而哀牢不附光武末始请内属置 
永昌郡统之赋其盐布毡罽以利中土诸葛亮五月渡泸收其产入以益军储使张伯岐选其劲兵以增武备故蜀志称亮南征后国以富饶此 
前世置郡以其利之也今盐布之税不供珍奇之贡不入戈戟之用不实于戎行宾货之资不输于大国而空竭府库驱率平人受役蛮夷肝脑 
涂地臣窃为陛下惜之昔汉厯博南山涉兰仓水更置博南哀牢二县蜀人愁苦行者作歌曰厯博南越兰津度兰仓为他人盖讥其贪珍奇之 
利而为蛮夷所驱役也汉获其利人且怨歌今减耗国储费调日引朝廷无丝发之利而百姓蒙终身之酷臣窃为国家痛之往诸葛亮破南中 
即用渠率统之不置汉官不留戍兵言置官留兵有三不易置官必夷汉杂居猜嫌将起留兵转粮为患滋重后忽反叛劳费必甚故粗设纲纪 
自然久定臣谓亮之策诚尽羁縻蛮夷之要今姚州官属既无固边厌寇之心又无亮且纵且擒之伎唯诡谋狡算恣情割剥扇动酋渠遣成朋 
党折支谄笑取媚蛮夷提挈子弟聚会蒲博凡逋逃亡命在彼州者户嬴二千专事剽夺且姚州本龙朔中武陵主簿石子仁奏置其后长史李 
孝让辛文协死于羣蛮诏遣郎将赵政贵讨击兵无谯类又以将军李义总继往而郎将刘惠基战死其州遂废垂拱中蛮郎将王善宝昆州刺 
史爨干福复请置州言课税自支不旁取于蜀及置州后掾李棱为蛮所杀延载中司马成琛更置泸南七镇戍以蜀兵蜀史骚扰于今不息宜 
罢姚州隶巂府岁时朝觐同蕃国废泸南诸镇而设关泸北非命使不许交通增巂屯兵择清良吏以统之臣愚以为便疏奏不纳俄为荆州大 
都督府长史先是武后谓狄仁杰曰安得一奇士用之仁杰曰陛下求文章资厯则李峤苏味道足矣若与成天下务荆州长史张柬之虽老宰 
相才也 【按仁杰荐柬之事新书系之长安中考仁杰以久视元年卒次年始改元长安新书误也吴缜纠谬亦尝讥之今从节删】 即召为 
洺州司马它日又求人仁杰曰臣尝荐张柬之未用也后曰迁之矣曰臣荐宰相而为司马非用也乃授司刑少卿迁秋官侍郎后姚崇为灵武 
军使将行后诏举外司可为相者崇曰张柬之沈厚有谋能断大事其人老惟亟用之即日召见拜同凤阁鸾台平章事进凤阁侍郎诛二张也 
柬之首发其谋以功擢天官尚书同凤阁鸾台三品汉阳郡公实封五百户不半岁以汉阳郡王加特进罢政事柬之既失权愿还襄州养疾乃 
授襄州刺史中宗为赋诗祖道又诏羣臣饯定鼎门外至州持下以法虽亲旧无所纵贷会汉水涨啮城郭柬之因垒为堤以遏湍怒阖境赖之 
又恳辞王爵不许俄及贬又流泷州忧愤卒年八十二景云元年赠中书令谥曰文贞授一子官柬之刚直邃于学论次书数十篇子愿漪愿仕 
至襄州刺史漪以著作佐郎侍父襄阳恃其家立功简接乡人乡人怨之

　　△袁恕己

　　袁恕己沧州东光人仕累司刑少卿知相王府司马与诛二张又从相王统南衙兵备非常以功加银青光禄大夫中书侍郎同中书门下 
三品封南阳郡公实封五百户将作少匠杨务廉者以工巧进恕己恐其复启游娱侈丽之渐言于中宗曰务廉位九卿忠言嘉谟不闻而专事 
营构以媚上不斥之亡以昭德乃出为陵州刺史未几恕己拜中书令特进南阳郡王罢政事及贬又流环州为周利贞所逼恕己素饵黄金至 
是饮野葛数升不死愤懑抔土以食爪甲尽不能绝乃击杀之谥曰贞烈孙高

　　袁高

　　 袁高

　　高字公颐少慷慨有节尚擢进士第代宗时累迁给事中建中中拜京畿观察使坐累贬韶州刺史复拜给事中德宗将起卢■〈木巳〉 
为饶州刺史高当草诏见宰相卢翰刘从一曰■〈木巳〉当国矫诬阴贼使宗祏失守朝廷不寘以法才示贬黜今还授大州天下其谓何翰 
等不悦命舍人作诏诏出高执不下奏曰■〈木巳〉罪万诛陛下赦不诛今复拜刺史诚失天下望愿问外廷并敕中人听于民若亿兆异臣 
之言臣请前死谏官亦力争帝前乃与■〈木巳〉上佐翌日遣使慰高曰朕惟卿言切至己如奏太子少保韦伦曰高言劲挺自是陛下一良 
