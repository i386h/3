<!-- { "loadSidebar": true } -->
　　高庙所祀乃太祖太宗世宗三主后又益中宗元帝二主太祖主据汉旧仪藏室中西墙塪中其余四主未详藏何所时祫则合享堂上如前序昭穆图大祫则亲庙四主亦合享堂上如前大祫图后亲庙别建高庙则迄汉世不改云　汉庙制知室亦在堂后者据旧仪主藏太室内则室在中间可知
　　后汉书光武帝建武二年立高庙扵雒阳高帝为太祖文帝为大宗武帝为世宗悉如旧嵗以四孟月及腊祫祭三年立亲庙雒阳祀父南顿君以上至舂陵节侯十九年中郎将张纯太仆朱浮言礼为人后者为之子既事太宗则防其私亲今禘祫高庙而舂陵四世君臣并列以卑厠尊不合礼意昔高帝以身受命不由太上宣帝以孙后祖不敢私亲故为父立庙独羣臣侍祠宜除今亲庙以则旧典诏下公卿大司徒戴渉大司空窦融议宜以宣元成哀平五帝四世代今亲庙宣元二帝尊为祖父可亲奉祀成帝以下有司行事别为南顿君四世立庙羣臣奉祀帝可之扵是雒阳高庙加祀宣元二帝仍以宣帝为中宗西京高庙祔祀成哀平三帝京兆尹侍祠而南顿君以上四世各就园庙在所郡县侍祠南顿君称皇考庙钜鹿都尉称皇祖考庙郁林太守称皇曽祖考庙舂陵侯称皇高祖考庙
　　按建武初亲庙与高庙并建此最得礼之正无可议者乃惑廷臣之妄説而忘亲亲之大义并不庙祀京师而逺祀郡国此何礼哉帝名虽中兴实同创业追帝四亲躬奉匕鬯夫谁曰不宜况既祖事中宗祢事元帝则南顿以上亦不得加祖考之称称之曰祖考而可逺置郡国哉甚矣其不知礼也愚谓四亲之庙仍宜建扵洛阳天子亲祠但不当合食高庙耳至扵祖中宗祢元帝尤不合礼世祖非受命扵宣元何以祖祢为哉















　　前汉诸庙虽不并列扵都宫诸帝犹各居一庙自明帝藏主光武庙中子孙因之晋宋以后遵而不易七庙之制遂废
　　明帝即位尊皇考为世祖别立庙及帝将终遗诏遵俭无起寝庙藏主扵光烈皇后更衣别室【世祖后隂氏明帝母也】孝章嗣位羣臣奏言更衣在中门之外处所殊别宜上尊号曰显宗四时禘祫扵光武之堂间祀悉还更衣制可章帝临崩遗诏无起寝庙如先帝和帝不敢违上尊号曰肃宗后帝承之皆藏主扵世祖庙积多无别是后显宗肃宗但为陵寝之号
　　按西汉称宗者其庙皆世世不毁余无功徳者不得称宗东汉则诸帝尽称宗和帝曰穆宗安帝曰恭宗顺帝曰敬宗桓帝曰威宗虽无功徳亦加宗称惟殇冲质三帝以年防不称宗与前汉制大异又不行迭毁之礼庙无定制此所以有蔡邕之议也【后世天子尽称宗眆扵东汉】
　　朱子曰自明帝不起寝庙章帝又复如之后世遂不敢加而公私之庙皆为同堂异室之制自是以来更厯魏晋下及隋唐其间非无奉先思孝之君据经守礼之臣而皆不能有所裁正其至使太祖之位下同子孙而更僻处扵一隅既无以见其为七庙之尊羣庙之神则又上厌祖宗而不得自为一庙之主以人情而论之则生居九重穷极壮丽而没祭一室不过寻丈之间甚或无地以容鼎爼而隂损其数孝子顺孙之心扵此宜亦有所不安矣又曰胡五峰论汉文帝之短丧咎不在文帝而景帝当任其责予扵不起寝庙之诏则以为明帝固不得为无失然使章帝有魏颗之孝其羣臣有宋仲防楚子囊之忠则扵此必有处矣况以一时之乱命而坏千古之彛制不深可惜哉又曰今公私之庙皆为同堂异室以西为上之制而无左昭右穆之次一有逓迁则羣室皆迁而新死者当入扵其祢之故室矣曷若献议扵朝尽复公私之庙皆为左昭右穆之制而一洗其谬之为快乎













　　灵帝时京师四时所祭高庙五主世庙七主【世祖明帝章帝和帝安帝顺帝桓帝凡七】少主三陵【谓殇冲质三帝少帝未成君不在其内】追尊后三陵长安高庙三主【即成哀平三帝】但殷祭之嵗奉祠【东汉三年一祫五年一禘皆殷祭也】
　　献帝初平中相国董卓中郎将蔡邕等谓和帝以下功徳无殊不应称宗及诸非宗追尊三后皆奏毁之四时所祭一祖二宗及近帝四凡七庙时有司奏宗庙迭毁祭邕议曰汉承秦灭学之后宗庙之制不用周礼每帝即世輙立一庙不止扵七不列昭穆不定迭毁孝元帝时丞相匡衡御史大夫贡禹始建大议请依典礼孝文孝武孝宣皆以功徳茂盛为宗不毁孝宣尊崇孝武庙称世宗中正大臣夏侯胜犹执异议不应为宗至孝成皇帝议犹不定太仆王舜中垒校尉刘歆据经传义处不可毁上从其议古人据正重顺不敢私其君父如此其至也后遭王莽之乱光武皇帝受命中兴庙称世祖孝明皇帝政参文宣庙称显宗孝章皇帝至孝烝烝仁恩博大庙称肃宗比方前世得礼之宜自此以下政事多衅权移臣下嗣帝殷勤各欲褒崇至亲而臣下懦弱莫敢执夏侯之直今圣朝遵古复礼以求厥中诚合事宜孝元皇帝世在第八光武皇帝世在第九故以元帝为考庙尊而奉之孝明遵述亦不敢毁孝和以下穆宗威宗之号皆宜省去五年而再殷祭祫食扵太祖以遵先典议遂施行
　　按东汉不定迁毁之制诸帝悉皆称宗甚违古谊蔡邕厘正之是也乃马端临氏讥其废和安顺桓之祀独祀灵帝以上接世祖及二宗则非矣史明言祀一祖二宗及近帝四凡七庙则安顺桓三帝固在近帝中矣曷常毁而不祀哉独和帝亲尽而毁正合古制马氏不审文义极口肆诋过矣然则史言邕以和帝而下功徳无殊不应为宗及余非宗者皆奏毁之何也曰邕之意止以称宗为非故奏革其宗号非毁其庙而不祭也不然史文凡七庙句马氏将何以释之然则何由知近帝为安顺桓三帝曰前言世祖庙七主下即继以少帝三陵是三防君并不在七主内可知而和帝亲尽宜毁故知为安顺桓三帝也










　　魏文帝即位追尊王父太尉嵩曰大皇帝考魏王操曰武皇帝以宗庙未成止祠武帝于建始殿明年太和三年追尊髙祖大长秋腾为髙皇【大长秋宦侍官名】以五世处士萌及髙皇大皇帝共一庙武皇帝特一庙其年冬洛京庙成以亲尽迁处士主于园邑迎髙皇以下神主共一庙　景初元年郡公奏定七庙之制请以武皇帝为太祖文皇帝为髙祖上预拟庙号为烈祖于太祖庙北为二祧左为髙祖昭祧右为烈祖穆祧皆世世不毁其余四庙亲尽迭迁
　　按古者祖有功宗有徳庙止一祖而已无三祖也况生前自称哉魏之君臣不学无术甚矣




















　　按晋书尚书符问太庙制度南向七室北向隂室复有七帝后神主应共处七室坎中否太常贺循对言后配尊于帝主宜同居按此尚书所问在西晋时则晋初庙室南向可知　晋时庙制但以世次为昭穆不以位次为昭穆故景文以兄弟同为穆而分居两室其后兄弟相继者尽然故此六世有七室也　古者庙必有寝汉时犹然至晋始无寝乃别有隂室祀七后不与帝同祏尤为悖礼而武帝时杨元后权立一室扵文帝下增为八室益凟礼不经
　　晋武帝受禅追尊祖宣王为宣皇帝伯考景王为景皇帝考文王为文皇帝太始二年有司请建七庙帝重其役诏权立一庙旋用廷臣议即用魏氏故庙扵是追祭征西将军豫章府君颖川府君京兆府君及宣景文三帝为三昭三穆【景文以兄弟同为穆】时宣皇未升太祖虚位虽祠七帝实止六世用王肃议也其年七月立新庙扵中门外之左中分七室祀七主六年庙陷廷臣又请建七庙帝以一庙七室扵礼无废扵情得叙不必遵古乃改筑扵宣阳门外武帝崩迁征西惠帝崩迁豫章












　　元帝即位世次当继武帝乃以武帝为祢用光武继元帝故事也时京都陥没立新庙于建康寻以懐帝升祔迁颍川位虽七室实止五世用刁协议惠懐以兄弟分两世也太常贺循力言至尊上继世祖不继惠懐当复祀豫章颍川备三昭三穆数卫恒温峤等亦以为然乃复还二迁主于庙葢晋制必欲在位之君身事六世【始祖虚位故止六世】而不数升祔之帝故惠懐愍在昭穆之外而以豫章至武帝为六世








　　元帝崩复迁豫章坎室仍十元帝主在愍帝下明帝崩成帝立复迁颍川时续广太庙三迁主并还西储名之曰祧成帝崩康帝以兄弟一世不迁京兆但増庙室为十一　元帝以经事愍帝庙室在下得礼之正但既处其下则愍帝为昭元帝当为穆乃位虽居下而世次仍与惠懐同为穆故明帝上祀六世自颍川至元帝而愍帝不在昭　穆中　晋制庙之两旁各有室一间名曰东储西储以拟古之夹室迁主悉藏于西储　康帝时元帝与懐同为穆明帝与愍帝同为昭仍止三昭三穆








　　康帝崩穆帝立祧京兆宣帝居第一室但犹在三昭之列虽处始祖之位未列三昭三穆之上而称尊也穆帝崩哀帝废帝相继立以兄弟同一世无所祧但増庙室而已　穆帝时元帝与惠怀仝为穆朋帝与愍帝仝为昭康帝与成帝又仝为穆亦止三昭三穆










　　简文立以元帝之子仍祀頴川京兆至元帝为六世宣帝防居第三室愍帝以下不在三昭三穆中按元帝初祔主在愍帝下不知何时跻其上此
　　必简文欲尊其父故跻之也厥后简文遂居成帝上











　　孝武崩安帝立祧京兆宣帝复居第一室但宣帝至孝武止六世其次犹在昭穆中始祖仍虚位安帝崩恭帝以弟继之孝武以上仍六世终恭帝世晋亡宣帝犹不获正始祖位　晋书言孝武十二年改作太庙正室十四间东西储各一间合十六间今按自京兆至简文凡十五帝当为十五室而言正室十四间误也帝奕己废为海西公不在庙祀中
