<!-- { "loadSidebar": true } -->
　　按王肃释天子七庙力主王制三昭三穆之文而晋武帝乃肃外孙故晋世议礼悉遵其説太祖时初建宗庙祀征西以下七人为三昭三穆而特虚太祖位葢欲俟四世尽祧以宣帝为太祖也其后多兄弟为相继为一世以故庙式虽盈世数未满又过泥王氏之説太祖之下必欲备三昭三穆而其世数乃不数已祔之帝必欲在位之帝上奉六世故元帝在位祀武帝以上六世而不列惠怀愍于昭穆康帝在位祀明帝以上六世而不列成帝扵昭穆简文在位祀元帝以上六世而不列明帝康穆哀于昭穆至昭恭二帝时宣帝宜正太祖之位然自孝武至宣世数止六则虽进居第一室犹在三昭之列而不得正太祖之位葢终晋之世未尝祀及七代虽一庙至十六室而太祖之位仍虚宣帝有太祖之称终不获践太祖之位亦古今所仅见也　按迁毁之礼当论已祔之主如康帝时成帝升祔上数至宣帝正及七世宣帝宜正太祖之位矣乃康帝以弟继兄不列成帝扵三昭三穆之内而太祖之位仍虚此何礼也葢自元帝复祀豫章不列惠怀愍扵昭穆后世遂守为定制以致迄晋之亡太祖犹虚位失礼甚矣【元帝既祀颖川则是颖川至愍帝已四昭四穆而就元帝言之正三昭三穆也晋世论昭穆皆然】夫兄弟仝昭穆合为一世此施扵士大夫之家则可也若天下大统为之后者为之子非三代达礼乎奈何以兄弟论也乃不行刁协之正论而徇贺循之妄説其弊至一堂之上为室十五六新逾故羣主杂揉岂得谓之知礼哉　初元帝欲躬祀惠怀廷臣沮之后遂沿为故事夫简文扵成康为从父扵穆哀为从祖其不躬祀已为非礼若元帝惠怀弟也乃不肯躬祀何哉生尝执珪其廷死不执鬯其庙君骄臣谄两者胥讥此端临马氏所以极诋其失也陈藏道藏主説开元礼义鉴曰藏主合在何处按许慎五经异义云藏主扵庙西壁中备水火灾且地道尚右神幽隂也又曰藏主何故于室中江都集礼云太祖室北壁中堂上无蔵主处故于室中也
　　按神主之制不见扵经何休言主状方正穿中央达四方天子长尺二寸诸侯长一尺卫次仲曰右主八寸左主七寸广厚三寸右主父也左主母也汉旧仪后主长七寸图九寸帝主长九寸其说多异然正庙之主各藏其室西壁中迁庙之主悉藏太室北壁中去地六尺一寸大戴礼五经异义江都集礼传述皆然自东汉迄隋唐庙制与古异而迁主或藏西储或藏西夹其正庙之主虽各藏西壁而帝后别为石埳非礼意也　据此则隋唐以前神主皆藏庙室西壁中


<史部,政书类,仪制之属,庙制图考,庙制图考>
　　魏明元帝时立道武庙扵白登山嵗一献享又立昭成献明道武庙扵白登之西其后代都立宗庙尊平文为太祖至孝文初庙室盈七【平文道武明元太武景穆文成献文凡七主】太和十五年帝以道武创业之功高扵平文乃祧平文主而尊道武为太祖庙室虚一帝留以自待焉
　　按魏之诸帝功无高扵道武者尊为太祖宜也但平文称太祖已阅数世一旦夺彼以与此则非矣且恭穆未登尊位而列之七庙之中献文本无殊功而加以显祖之号皆非礼也若夫庙本七室因易始祖而虚一以待已前典未闻孝文号为贤君而失犹如此甚哉守礼者之鲜也
　　宋武帝即位追尊父晋陵郡功曹翘为孝皇帝立七庙祀其祖考及武帝升祔循昭穆序虚始祖位如魏晋
　　齐高帝兴尊其父右军将军承之为宣皇帝亦立七庙
　　梁武帝受禅庙数如宋齐同堂别室追尊父丹阳尹顺之为文皇帝庙号太祖百世不毁其上三昭三穆以次迭迁
　　陈依梁制亦七庙　按四代皆言七庙不过庙分七室以祀七世非真有七庙也
　　北齐文宣帝即位立六庙尊父齐王欢为献武皇帝兄澄为文襄皇帝二庙世世不毁以上从迭毁之例
　　后周闵帝受禅立五庙追尊祖肱为徳皇帝父周国公泰为文皇帝庙号太祖二庙世祀曽祖以上三庙逓迁后明帝殂号代宗武帝殂号高祖亦世世祠祀
　　隋文帝革命立四亲庙同殿异室祀高祖太原府君曽祖康王祖献王考太祖武元皇帝拟祖迁扵上而太祖之庙不迁炀帝立建七庙太祖高祖【即文帝】各一殿准文武二祧与始祖俱世世不毁余并分室而祭






















　　唐高祖武徳元年立四亲庙追尊高祖曰宣简王【凉武昭王暠】曽祖曰懿王【凉王歆】祖曰景皇帝【唐公虎】考曰元皇帝【唐公昺】庙分四室祀之后尊宣简公曰宣皇帝懿王曰光皇帝
　　按经传皆言天子七庙其言四庙者惟小记为然夫诸侯犹立五庙而谓天子止四庙有是礼哉然惟三代之兴其祖宗世为诸侯故革命之后即得备七庙之制若前无所承崛起草泽其祖宗世系且有茫然不知者可拘扵七庙之制乎则立四亲之庙以祀其高曽祖考亦势之不得不然者也后世立四亲者自东汉光武始彼自南顿以上固当追加尊号乃庙祀旋废而号諡亦竟无所加君子非之魏晋以后亦知追祀四亲但扵官高者则加尊称其在布衣末秩率无所褒崇彼固轻视其先以为不足当王者之称也不知追王上祀古典昭然安有子孙为帝王而祖宗犹仍故号者哉唐之献祖懿祖其初固尝称王西凉而太祖世祖则膺受周命爵以上公者也业虽创扵文皇基实开扵唐国则加之谥号极其尊称孰得而议之窃怪当日立庙之始曷不直以景皇为始祖拟后稷之始封以高文为祖宗【此祖文王宗武王之意非泛言祖宗也】拟文武之受命以献祖为自出之帝拟享禘之高辛乃必虚始祖之位俟之数世之久而后正其名乎葢创业之君固当崇祀四亲然亦当论其先世不可以一法拘也若唐之先人素有爵秩何妨以周室之礼推之世岂有既立宗庙而无太祖者【太祖谓始祖】又岂有既称太祖而犹居第三室者此则泥扵四亲之过也若其后世妄推咎繇李耳为逺祖隆以尊称则尤诞妄之甚君子所不道也











　　太宗贞观九年高祖崩増修太庙中书侍郎岑文本请依王肃三昭三穆之説増祀农府君及高祖备三昭三穆而虚太祖位如晋世故事从之乃増四室为六室及太宗升祔祧农高宗升祔祧宣帝庙仍六室











　　先是中宗时尊孝敬皇帝为义宗祔扵太庙故自光皇至孝敬为七室及中宗升祔别立孝敬庙扵洛州而光皇不迁仍为七室至睿宗崩元宗用博士陈贞节苏献议迁中宗别庙以睿宗直继髙宗仍为七室
　　唐初立四亲庙祀髙曽祖考礼也后因髙祖升祔追祀农府君备三昭三穆不己赘乎夫王制所谓三昭三穆者葢因商周先为诸侯已祀二昭二穆后为天子增祀三代故据以立文耳非谓创业之君必当备祀六世也唐自周迄隋受公爵者三世正与殷周类不知其为唐公时已祀二昭二穆否如已祀及四世则当革命之初即冝增祀二世如殷周礼若先无其人但追崇四亲足矣何必更益以农防文本诸人之议所谓泥古而不达于义者也
　　按孝敬皇帝者即太子也生时未履宸极没乃称宗祔庙此何礼乎后魏景穆太子虽己行之于前然彼太武之子文成之父世适相承縁情立制犹之中宗非孝敬之子孝敬非承祧之君竟俨然立于七庙何凟礼乱常之甚防或曰史皇孙不常入序髙庙乎曰彼乃孝宣之考孝宣无上祢従祖之礼故称皇考以接世系观其不祖戾太子可知虽与魏景穆相似而较之义宗则大有间也夫义宗不当祔而祔中宗不当黜而黜唐世制礼之谬一至是哉
　　按中宗世适相承岂得不祔太庙陈苏之軰但知謟媚时君竟移别庙而以睿皇继髙宗何悖礼至此葢縁晋建元时贺循以元帝称世祖议为恵懐愍别立庙且援殷之盘庚不序阳甲为比后凡兄弟相继者莫不祖循之妄説夫生尝君临万邦没不享祀宗庙有是礼防且安知阳甲之别庙也明嘉靖时议庙制邪人郭希顔请迁孝武二宗于别庙以媚世宗遂获罪名教而季本为庙制考义其説正同乃知贺循之妄説流祸未艾也














　　开元九年元宗议増太庙为九室复祀宣皇及中宗诏尊宣皇帝为献祖光皇帝为懿祖先是已尊景皇为太祖元皇为世祖至是乃立九室祀四祖及高祖太宗高宗中宗睿宗九主












　　先是中宗时定议以景皇肇基唐祚定为太祖与高祖太宗皆百世不迁及元宗崩祧献祖肃宗崩祧懿祖景皇始正太祖位及代宗崩祧世祖徳宗崩祧高宗而中宗睿宗以兄弟分昭穆为两世矣












　　先是顺宗崩祧中宗宪宗崩祧睿宗穆宗崩祧元宗敬宗崩祧肃宗文宗崩祧代宗至武宗崩当祧徳宗而扵世次为高祖礼官觉其非言礼兄弟弟相为后不得分昭穆乃复祔代宗而以敬文武为帝为一世











　　宣宗崩以世次当祢宪宗故不祧代宗但増为十二室其后懿宗崩祧代宗僖宗崩祧徳宗皆为十二室　唐由高祖迄敬宗多父子相承独睿宗以弟继兄而当时定为昭穆故自太祖高文三庙不祧外其下三昭三穆世次秩然自敬文武以兄弟三人相继而庙室始増自宣宗以后父继从子而位次始紊葢中睿以兄弟为两世敬文武以兄弟为一世故懿宗以还室虽广至十二祀反减至五世不能备三昭三穆之数矣
　　按鲁僖公以闵公之兄跻扵其上而春秋讥为逆祀三传皆言先穪后祖何也葢为人后者为之子天子诸侯皆然就鲁文公而言闵公祖也僖公父也跻僖扵闵是先祢后祖也厥后孔子相鲁卒正其礼而春秋书从先先公则闵仍为父僖仍为子矣春秋大义昭如日星自此义不明后之以兄继弟以从父继从子者率以生前世次超而上之皆春秋所讥也如晋之元帝愍帝父行也其祔庙在愍帝下是巳后乃跻之扵上而简文孝武悉跻成康穆哀上逆礼甚矣至唐宣宗亦跻敬文武三帝而上之而大臣莫之敢争君骄臣谄遗讥简册及明世宗用丰坊等邪说竟以睿宗跻武宗上尤逆礼乱常之至乃知夏父弗忌何代无之不独跻僖逆祀见讥扵春秋也









　　唐制三年一祫五帝一禘皆合羣庙之主祭扵堂上肃宗以前虚始祖位献祖以下皆列昭穆故无东向之主代宗初献懿二祖皆祧太祖始正东向之位后从廷臣言藏祧主扵兴圣庙
　　梁太祖革命立四亲庙
　　后唐荘宗即位追尊三代为皇帝曽祖曰懿祖祖曰献祖父曰太祖立宗庙分七室追祀高祖太宗懿宗昭宗及懿祖献祖太祖合为七世及荘宗升祔祧懿宗明宗升祔祧献祖而昭宗以上反不在祧毁之列
　　晋高帝即位立四亲庙
　　汉高祖初追祀高帝光武及四亲凡六庙
　　周立四庙如梁晋
　　按后唐本非唐裔而上祖神尧且列懿昭二宗扵昭穆不当祖而祖朱邪自有世系而上祢懿宗反祧懿献二主扵别室不当祧而祧刘氏又逺附高光自居华胄皆不足称述者也























　　宋太祖建隆元年立四亲庙追尊高祖文安府君为僖祖文献皇帝曽祖中丞府君为顺祖惠元皇帝祖骁卫府君为翼祖简恭皇帝考太尉府君为宣祖昭武皇帝庙为四室祀之












　　先是太祖崩增庙为五室太宗崩増为六室真宗崩增为七室及仁宗崩将祔庙孙抃等请増为八室备天子事七世之礼【时以太祖太宗兄弟同昭穆故止七世】司马光卢士宗请祧僖祖仍为七世合古七庙之制赵抃防则言僖祖虽非始封之君要为立庙之祖今庙数未过七世不当据迁其主乃增为八室





