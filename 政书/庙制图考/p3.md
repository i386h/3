<!-- { "loadSidebar": true } -->
　　祭统凡祭有四时春祭曰礿夏祭曰禘秋祭曰尝冬祭曰烝礿禘阳义也尝烝隂义也禘者阳之盛也尝者隂之盛也故曰莫重于禘尝古者于禘也爵赐服顺阳义也于尝也出田邑发秋政顺隂义也　昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也中庸郊社之礼所以事上帝也宗庙之礼所以祀乎其先也明乎郊社之礼禘尝之义治国其如视诸掌乎
　　仲尼燕居郊社之义所以仁神也尝禘之礼所以仁昭穆也明乎郊社之义尝禘之礼治国其如视诸掌而已乎曽子问惟祫祭于祖为无主周礼大宗伯以肆献祼享先王以馈食享先王以祠春享先王以禴夏享先王以尝秋享先王以烝冬享先王【注肆献祼馈食在四时之上则是祫也禘也祫言肆献禘言馈食互相备也】司奠彛凡四时间祀追享朝享祼用虎彛蜼彛皆有舟【郑司农曰追享朝享谓禘祫也在四时之间故曰间祀黄氏曰禘追祭其所自出故曰追享】大司马仲夏教茇舍遂以苗献禽以享禴仲冬教大阅遂以狩献禽以享烝
　　仪礼丧服篇都邑之士则知尊祢矣大夫及学士则知尊祖矣诸侯及其太祖天子及其始祖之所自出尊者尊统上卑者尊统下
　　易既济九五东隣杀牛不如西隣之禴祭实受其福
　　书洛诰王在新邑烝祭嵗文王骍牛一武王骍牛一　盘庚兹予大享于先王尔祖其从与享之诗商颂那顾予烝尝汤孙之将　小雅天保禴祠烝尝于公先王　楚茨以往烝尝或肆或将　鲁颂閟宫秋而载尝夏而楅衡　诗序商颂长发大禘也　周颂雝禘文王也
　　春秋桓八年正月己夘烝五月丁丑烝　十四年秋八月壬申御廪灾乙亥尝　闵二年夏五月乙酉吉禘于庄公　僖八年秋七月禘于太庙用致夫人　文二年八月丁夘大事于太庙跻僖公十三年秋七月太室屋壊　宣八年六月辛巳有事于太庙仲遂卒于垂壬午犹绎万入去籥　成六年二月辛巳立武宫　昭十五年二月癸酉有事于武宫籥入叔弓卒去乐卒事　定元年九月立炀宫　八年冬从祀先公
　　左桓五年始杀而尝【建酉月】闭蛰而烝【建亥月】　襄十年冬宋公享晋侯于楚丘请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎　十六年冬穆叔如晋聘且言齐故晋人曰以寡人之未禘祀【悼公卒于十四年十一月】与民之未息不然岂敢忘　昭十五年春将禘于武公戒百官梓慎曰禘之日其有咎乎吾见赤黒之祲非祭祥也丧氛也其在事乎二月癸酉禘叔弓事籥入而卒去乐卒事礼也　二十二年将禘于襄公万者二人其众万于季氏　定八年冬十月顺祀先公而祈焉辛夘禘于僖公公羊文二年大事于太庙大事者何大祫也大祫者何合祭也其祫祭柰何毁庙之主陈于太祖未毁庙之主皆升合食于太祖五年而殷祭【谷梁同】　桓公八年烝曰春曰祠夏曰禴秋曰尝冬曰烝
　　国语郊禘之事则有全烝　天子禘郊之事必自射其牲　天子亲舂郊禘之盛　禘郊不过茧栗有虞氏禘黄帝而祖颛顼郊尧而宗舜夏后氏
　　禘黄帝而祖颛顼郊鲧而宗禹商人禘舜而祖契郊防而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲防能帅契者也商人报焉髙圉太王能帅稷者也周人报焉凡禘郊宗祖报此五者国之祀典也【此栁下惠语】
　　尔雅禘大祭也
　　右祀典















　　史记二世元年令羣臣议尊始皇帝庙皆云古者天子七庙万世不轶毁今始皇为极庙天子仪尝独奉酌祠始皇庙自襄公以下轶毁所置凡七庙羣臣以礼进祠尊始皇庙为帝者祖庙　按秦置七庙当是献公孝公恵王武王昭王孝文王庄襄王七君但当时未必以献公为始祖故不敢妄为之图其言襄公以下轶毁意者即以襄公为始祖欤不然襄公去始皇已二十九世胡为犹在七庙中史言襄公始封为诸侯其祀为始祖无疑但始祖无迁毁之礼而曰襄公以下轶毁当是自襄公而外其下轶毁非襄公亦在迁毁之中也特史文简晦致后人不明耳既以襄公为始祖则在昭穆之列者当是孝公以下六君其二世以后不祔始皇庙而祔于七庙行轶毁之礼耳　按庙以萃聚祖考故周易萃之象曰先王以享于帝立庙未有欲尊其父而卑视其祖不与同庙者也且祭必躬亲庶一气相感神明来格二世但祀始皇而令羣臣祀七庙是何礼哉二世固无足讥而羣臣务希指茍合君臣交失之矣





<史部,政书类,仪制之属,庙制图考,庙制图考>








　　按髙帝初定闗中即令萧何作宗庙是长安有庙乆矣但尔时太公尚在未知所祀何主晋灼据三辅黄图谓髙庙在长安城门街东则不在宫寝之左与古制异矣厥后文帝尚节俭自作顾成庙长安城南制度卑隘景帝以后率生前立庙景帝曰徳阳武帝曰龙渊昭帝曰徘徊宣帝曰乐游元帝曰长夀成帝曰阳池皆别居一处不与髙庙相联属故不可为图原庙在北城外渭水阳原也髙帝已有庙于京师立庙故曰原　汉旧仪髙庙堂上东西五十步南北三十步祠日立旗堂下撞千石钟十枚声闻百里寝庙者象生有衣冠日四上食卧牀帷帐咸具原宗庙者【原庙宗庙分为二故连言之曰原宗庙】朝廷行大礼封拜诸侯王酎金原宗庙　按周时庙制前为堂后为室两房为房神主居近奥东面汉时其制犹然汉旧仪言已葬收主为木函藏庙太室西墙埳中后在帝主右是其徴也
　　汉书髙祖十年太上皇帝崩令诸侯王皆立庙于国都恵帝即位令诸侯玉立髙皇帝庙自是每帝宴驾常所行幸郡国率立庙至宣帝时祖宗庙在郡国六十八百百六十七所【六十八者郡国之数百六十七所者宗庙之数】而京师自髙祖至宣帝与太上皇悼皇考各自居陵旁立庙并为百七十六【自髙至宣凡七帝并太上皇悼皇而九京师诸庙不在其中】又园中各有寝便殿日祭于寝月祭于庙时祭于便殿寝日四上食庙嵗二十五祠便殿嵗四祠又月一游衣冠而昭灵后【髙祖母】武哀王【髙祖兄】昭哀后【髙祖姊】孝文太后孝昭太后卫思后戾太子戾后各有寝园与诸帝合凡三十所元帝时贡禹奏言古者七庙今孝恵孝景庙皆亲尽宜毁【先巳尊文帝为太宗故兹议不及】及郡国庙不应古礼宜正定天子是其议未及施行而禹卒永光四年乃下诏罢郡国庙因罢昭灵后武哀王昭哀后衞思后戻太子戻后园皆不奉祠月余下诏议立四亲庙丞相韦成等四十四人奏曰礼王者始受命诸侯始封皆为太祖以下五庙而迭毁毁庙之主藏于太祖五年而殷祭言一禘一祫也祫祭者毁庙与毁毁庙之主皆合食于太祖父为昭子为穆孙复为昭古之正礼也祭义禘其祖所自出以其祖配之而而立四庙【今其文在丧服小记非祭义】言始受命而王祭天以其配【观此则以禘为祭天不始于郑康成】而不为立庙亲尽也立亲庙四亲亲也亲尽而迭毁亲踈之杀示有终也周所以七庙以后稷始封文王武王受命而王是以三庙不毁与亲庙四而七非有后稷始封文武受命之功者皆当亲尽而毁成王成二圣之业功徳茂盛庙犹不世以行为諡而己礼庙在大门之内不敢逺亲也臣愚以为髙帝冝为帝者太祖之庙世世不毁承后属尽者冝毁今宗庙异处昭穆不叙宜入就太祖庙而序昭穆如礼太上皇孝恵孝文孝景庙皆亲尽冝毁悼皇庙亲未尽如故大司马许嘉等二十九人谓文帝庙不当毁廷尉忠谓武帝冝为世宗之数不毁谏议大夫尹更始等谓悼皇庙上叙昭穆非正礼宜毁于是帝重其事依违者一年乃下诏髙皇帝为汉太祖文皇帝为太宗世世承祀宣帝为昭帝后于义一体景帝及悼皇皆亲尽其正礼仪成防奏言祖宗之庙世世不毁继祖以下五庙而迭毁今髙帝为太祖文帝为太宗景帝为昭武帝为穆昭帝与宣帝俱为昭悼皇考亲未尽太上孝恵庙皆亲尽太上庙主冝瘗园恵帝为穆王迁于太庙寝园皆无复修奏可建昭元年又罢孝文孝昭二太后寝园已而帝有疾乆不瘳疑宗庙谴之乃尽复先所罢寝庙园及原庙【先时原庙亦毁至是复之】惟郡国庙竟废云逮帝崩成帝嗣位丞相匡衡以卫思后戾太子戾后亲未尽奏留其园复罢太上皇以下园庙主河平元年成帝以无继嗣复太上皇寝庙园世世奉祀以昭灵后武哀王昭哀后配祀成帝崩将祔庙诏羣臣议迭毁礼先是宣帝已尊武帝为世宗及元帝升祔毁景帝庙至是光禄勋彭宣等言武帝虽有功亲尽宜毁于是太仆王舜中垒校尉刘歆极颂孝武功亲尊宣帝诏世世奉祀且言礼天子七庙此正法可常数者也宗不在此数中宗变也茍有功徳则宗之不可预为设数故殷以太甲为太宗太戊为中宗武丁为髙宗由此观之宗无数也帝从其议平帝元始四年诏尊宣帝为中宗元帝为髙宗天子世世献祭时王莽窃柄欲谄太皇太后【元帝后王氏莽之姑】故假斩郅支功尊元帝为宗








　　先是诸帝各居庙不序昭穆元帝永光五年以韦元成防言始就髙祖庙以昭穆序享　始帝下诏议四亲庙元成等谓景帝亲尽宜毁而以悼皇足四亲数及帝诏议景帝及悼皇祧毁制元成等又以景帝列昭穆之内是并悼皇而为五亲庙非四亲矣且元成前言立亲庙四亲尽而迭毁后复言五庙而迭毁何其説之善变乎且悼王未尝正帝位不宜入而入景帝元帝为五世祖冝祧而不祧皆非正之礼也独其入序昭穆合于古制而又序于堂上不序于室中亦与古制异　知其序于堂上者以汉旧仪知之　今按汉帝诸庙各处一方其去髙庙逺近不一兹言入序髙庙者将迎羣主合食耶抑别置诸主蔵之髙庙耶祀事尊严必无自逺迎主之理别置则在本庙者为虚设无一而可也然则汉制果何如史但言入序髙庙不言髙庙旁增建羣庙则必蔵主髙庙矣以一庙奉七主实开后世同堂异室之端则废先王七庙之制自元帝始也厥后雒阳髙庙合祀五帝而明章以还悉蔵主光武庙彼固有所本哉













　　汉旧仪宗庙三嵗一大祫子孙诸帝以昭穆坐于髙庙诸毁庙神皆合食设左右坐髙祖南靣堂上西北隅每太牢中分之左辨上帝右辨上后尸俱爼余委肉子为昭西靣孙为穆东靣父子相对皆曲几如髙祖馔陈其右各配其左坐如祖妣之法汉元帝永光以前无昭穆合食之礼旧仪所载当韦元成建议之后其祭仍用尸犹存古意元始中改祀室中尤为合礼
　　按宗庙之制西汉最为不经秦虽蔑礼惟始皇独庙为非其七庙之规依然先王遗意也至汉而古礼尽亡其失有十二立庙不扵宫寝左一失也羣庙不列都宫内二失也始立宗庙不祀近亲三失也别祭昭灵后不配太上皇四失也立天子庙扵郡国五失也诸帝生前自立庙六失也既有宗庙复设原庙七失也宗庙日上食陵寝亦如之八失也武哀昭哀置寝园与诸帝并九失也日祭月享嵗祠礼仪繁数十失也衣冠月出游十一失也祔庙不迭毁十二失也后虽廷臣建议入序昭穆又不复七庙之制而为同堂合享之制夫太庙合享时祫祭也若神主必各居一庙不可杂处太庙乃元成等欲序昭穆而不议及七庙之古制亦岂得为知礼哉










