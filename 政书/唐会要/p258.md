<!-- { "loadSidebar": true } -->
结骨在回纥西北三千里。胜兵八万。口数十万。南阻贪漫山。有水从回纥北流。踰山经其国。人并依水而居。身悉长大。皙面绿睛朱发。有黑发以为不祥。人皆劲勇。邻国惮之。其大与突厥同。而婚姻无财聘。性多淫泆。与外人通者不忌。其婿死丧。刀●其面。火葬收其骨。踰年而葬。以木为室。覆以木皮。天每雨铁。收而用之。以为刀剑。甚铦利。若猎兽。皆乘木马。升降山磴。追赴若飞。其北有骝马国。邻北海。畜骝马而不乘。但取其酪充飧而已。貌类结骨。而不敦邻好。交相侵伐。贞观六年。遣王义宏将命镇抚。二十二年。结骨国君长遂身自入朝云。臣已一心归国。望得国家官职。执笏而还。遂授左屯卫大将军坚昆都督。开元中。安西都护盖嘉运撰西域记云。坚昆国人皆赤发绿睛。其有黑发黑睛者。则李陵之后。故其人称是都尉苗裔。亦有由然。今有改称纥扢斯者。亦是北夷旧号。臣按国史叙铁勒种类云。伊吾以西。焉耆以北。旁白山则有契弊。乌护。纥骨子。其契弊即契苾也。乌护则乌纥也。后为回鹘。其纥骨即纥扢斯也。由是而言。盖铁勒之种。尝以称回鹘矣。其转为黠戛斯者。盖夷音有缓急。即传译语不同。其或称戛戛斯者。语急而然耳。访于译史云。黠戛是黄头赤面义。盖回鹘呼之如此。今使者称自有此名。未知孰是。
会昌三年。其国遣使注吾合索上声呼之。等七人来朝。兼献马二匹。以其久不修贡。且莫详更改之名。中旨访求。唯贾耽所撰四夷述。具载黠戛斯之号。然后知耽之通习荒情。洽而不误。先是。回鹘背恩德。侵劫诸部落。又擅入灵州。以为天亡不可容也。乃命河东等道遣兵讨之。正月。命河东兵大破回鹘于杀胡山。就帐中奉太和公主归于我军。可汗亦与数十骑踰山遁走。黠戛斯乘其破亡。遂有其国。二月。遣使注吾合索等七人来朝。并献名马。且凭大唐威德。求册命焉。四年。上命太仆卿兼御史中丞赵蕃持节宣慰。五年五月敕。我国家光宅四海。君临八荒。声教所覃。册命咸被。况乎族称宗姓。地接封疆。爰申建立之恩。用广怀来之道。有加常典。得不敬承。黠戛斯国王生穷阴之乡。禀冱朔之气。少卿之后。冑裔且异于蕃夷。大漠之中。英杰自雄于种落。日者居于绝徼。隔以强邻。空驰向化之心。莫通事大之礼。旋能奋其武勇。清彼朔陲。万里归诚。重译而至。时既当于无外。义必在于固存。是用特降徽章。载明深恳。加其美号。锡以册书。贻厥后昆。遂荒有北。举兹盛典。彰示远戎。祗服宠光。永孚恩化。可册为宗英雄武诚明可汗。命右散骑常侍兼御史中丞李栻持节充册使。仍命有司择日备礼册命。六年九月敕。去岁。先帝册立黠戛斯为可汗。虽有成命。旋属朝廷变故。未果遵行。今欲遣使。且展封告之仪。续行先帝之意。又虑深僻小国。不足与之抗衡。回鹘向残。不合遽有建置。事新体大。须归至当。必询于众。方免有疑。宜令中书门下五品以上。御史台尚书省四品以上。集议闻奏。大中元年。遂命鸿胪卿御史中丞李业持节。再册命焉。
　　天竺国
天竺。即汉之身毒。或云摩伽佗。或云婆罗门。地在葱岭之南。去月氐东南数千里。地方三万余里。其中分为五。南天竺。南际大海。北天竺。北距雪山。四周有山为壁。南面一谷。通为国门。东天竺。东际大海。与扶南连。但隔小海而已。西天竺。与罽宾波斯相接。中天竺。据四天竺之间。国并有王。而俱以天竺为名。隋炀帝志通西域。诸国多至。惟天竺不通。武德中。国大乱。王尸罗逸多勒兵。象不解鞍。士不释甲。六载而四天竺之君。皆北面以臣之。贞观初年。中国沙门元奘至其中国。天竺王尸罗逸多谓元奘曰。吾闻中国有圣王出。作秦王破阵乐。试为我说秦王之为人也。元奘具言圣德。王曰。信如所言。我当自朝也。至十五年。自称摩伽佗王。遣使朝贡。上乃遣云骑尉梁怀璥往通其国。尸罗逸多惊问诸国人曰。自古亦有摩诃震旦使人至吾国乎。皆曰。未之有也。乃遣使随怀璥来朝。至二十二年四月。遣使右卫长史王元策奉使天竺国至。尸罗逸多死。其国大乱。发兵拒之。元策御战不敌，挺身宵遁。至吐蕃。发精锐千二百人。并泥婆罗国兵七千骑。元策与副使蒋师仁。率二国兵大破之。虏其王以归。太宗大悦。谓侍臣曰。夫人耳目玩于声色。口鼻耽于臭味。此败德之源。若天竺不劫我使人。岂为俘虏耶。昔中山以贪宝取敝。蜀侯以金牛致灭。莫不由也。是时。就其国得方士那逻迩婆娑寐。自言年二百。云有长生之术。上深礼之。馆于金飙门内。造延年药。令兵部尚书崔敦礼监主之。使天下采诸奇药异石。延历岁月。药成。服之无效。后放还本国。
天授三年。东天竺王摩罗枝摩。西天竺王尸罗逸多。南天竺王遮逻其跋逻婆。北天竺王娄其那那。中天竺王地婆西那。并来朝贡。及中宗睿宗两朝。并献方物。
开元三年二月。遣使瞿云惠成来朝。八年五月。南天竺遣使献豹皮。五色能言鹦鹉。又奏请以战象兵马讨大食吐蕃。求有以名其军。制书嘉焉。号为怀德军。九月。南天竺王尸利那罗僧伽宝多枝摩为国造寺。上表乞寺额。敕以归化为名赐。十一月。遣使册利那罗僧伽宝多为南天竺王。遣使来朝。十七年六月。北天竺国王三藏沙门僧密多献质汗等药。十九年十月。中天竺国王伊沙伏摩遣大德僧来献方物。二十九年三月。中天竺国王李承恩来朝。授游击将军。放还。天宝中。累遣使朝贡。
　　葛逻禄国
葛逻禄。本突厥之族也。在北庭之北。金山之西。与车鼻部落相接。薛延陀破灭之后。车鼻人众渐盛。葛逻禄率其下以归之。及高侃之经略车鼻也。葛逻禄相继来降。仍发兵助讨。后车鼻破灭。葛逻禄。谋刺婆。卜踏实力三部落。并诣阙朝见。显庆二年。置阴山大漠元池三都督府。以其首领为都督。三族当东西两突厥之间。常视其兴衰。附叛不常。后稍南徙。自号三姓。兵强。勇于斗。延州以西。突厥皆畏之。开元初。与回鹘拔悉密等攻杀突骑施鸟苏米施可汗。三年。与拔悉密可汗同奉表。兼献马。至阙下。其年冬。又与回鹘同击破拔悉密部落。其可汗阿史那施奔北庭。后朝于京师。十三年。授阿史那施左武卫将军。干元中。率拔悉密可汗南奔后。葛禄与九姓部落复立回鹘暾叶护为可汗。朝廷寻遣使封为奉义王。仍号怀仁可汗。自此后葛禄在乌德犍山左右者。别置一部督。隶属九姓回鹘。其在金山及北庭管内者。别立叶护。每岁朝贡。十一年。叶护顿毗伽生擒突厥帅阿布思送于阙庭。授开府仪同三司。改封金山郡王。至德后。部众渐盛。与回鹘为敌国。仍移居十姓可汗之故地。今碎叶怛逻斯诸城。尽为所踞。然阻回鹘。近岁朝贡。不能自通。
　　泥婆罗国
泥婆罗。在吐蕃之西乐陵川。土多赤铜。其俗翦发与眉齐。穿耳。楦以竹筩。缓至肩者。以为妙丽。食用手。其器皆铜。多商贾。少田作。铸铜为钱。面文为人。背文为马。牛不穿孔。衣服以一幅布蔽身。数日一盥浴。以板为屋。壁皆雕画，俗重博戏。颇解推测盈虚。皆通历术。祀天神。镌石为像。每日清水浴神。烹羊而祭。其王那陵提婆。身着珍珠诸宝垂缨。耳金钩玉铛。佩服庄严。坐师子床内。尝散花燃香。大臣皆坐地不藉。左右持兵。数百人列侍。宫中有七重楼。覆以铜瓦。楹栱皆饰以珠宝。四隅置铜槽。下有金龙。口激水仰注槽中。初。提婆之父为其叔所杀。提婆出奔。吐蕃纳之。遂臣吐蕃。贞观中。使者李义使天竺。道其国。提婆大喜。延使者观阿耆婆弥池。池周回二十余丈，以物投之。则生烟焰。悬釜而炊。须臾可熟。二十一年。遣使献波棱菜浑提葱。
永徽二年。其王尸利那连陀罗遣使朝贡。
　　大食国
大食本在波斯之西。大业中。有波斯胡纠合亡命。渡恒曷水。劫夺商旅。其众渐盛。遂割据波斯西境。自立为王。其王姓大食氏。名噉密莫末尼。自云有国已三十四年。历三主矣。其国男儿黑而多须。鼻大而长。女子白皙。行必障面。文字旁行。日五拜天神。不饮酒举乐。有礼堂。容数百人。率七日王高坐为下说法曰。死敌者生天上。杀敌致福。故俗勇于战斗。土多沙石。不堪耕种。唯食驼马。不食豕肉。西邻大海。常遣人乘船。将衣粮入海。经八年而未极西岸。海中有一方石。上有树干。赤叶青上。总生小儿。长六寸。见人皆笑。动其手脚。既着树枝。若使摘取一枝。小儿便死。
永徽二年八月。大食遣朝贡。至龙朔中、击破波斯。又破拂菻。始有面米之属。又南侵婆罗门。吞诸国。并胜兵四十余万。开元初。遣使来朝。进良马宝钿带。其使谒见。平立不拜。云本国惟拜天神。虽见王亦不拜。所司屡诘责之。其使遂依汉法致拜。其时康国石国皆臣属。十三年。遣使苏梨满等十三人献方物。授果毅。赐绯袍银带。遣还。其境东西万里。东与突骑施相接焉。又案贾耽四夷述云。隋开皇中。大食族中有孤列种。代为酋长。孤列种中。又有两姓。一号盆尼夷深。一号盘泥末换其奚深。后有摩诃末者。勇健多智。众立之为王。东西征伐。开地三千里。兼克夏猎。一名钐。音所鉴反。城。摩诃末后十四代。至末换。末换杀其兄伊疾而自立。复残忍。其下怨之。有呼罗珊末麤人并波悉林举义兵。应者悉令着皁衣。旬日间。众盛数万。鼓行而西。生擒末换杀之。遂求得夷深种阿蒲罗拔立之。自后末换以前。种人谓之白衣大食。自阿蒲罗拔以后。改为黑衣大食。阿蒲罗拔卒。立其弟阿蒲恭拂。至德初。遣使朝贡。代宗之为元帅。亦用其国兵以收两都。宝应初。其使又至。恭拂卒。子迷地立。迷地卒。子牟栖立。牟栖卒。弟诃论立。贞元二年。与吐蕃为劲敌。蕃兵大半西御大食。故鲜为边患。其力不足也。至十四年丁卯九月。以黑衣大食使含嵯焉鸡沙北三人并为中郎将。放还蕃。
　　火辞弥国
火辞弥。与波斯接。风俗亦与波斯同。
贞观十八年三月。遣使贡方物。与摩罗游使者偕来。
　　驳马国
驳马。其地近北海。在突厥北。去京师一万四千里。经突厥大部落五所乃至。胜兵三万。马万匹。地寒。至冬积雪。树木不没者一二尺。至雪消。逐阳坡。以马耕种五谷。马色并驳。故以为国号。其使云去鬼国六十日行。其国人夜游昼隐。眼鼻耳与中国人同。口在顶上。土无米粟。噉鹿与蛇。
永徽二年十一月。朝贡使至。
　　金利毗迦国
