<!-- { "loadSidebar": true } -->
三年二月十日。诏曰。贵爵尚齿。列代通规。进善优贤。有国彝训。尚书左仆射魏国公寂。太子少保新昌县公纲。左武候大将军陈国公抗。太常卿沛国公元。纳言汉东郡公叔达。内史令宋国公瑀。兵部尚书蒋国公通。户部尚书荥阳郡公善果。右武候大将军罗侯。御史大夫滑国公逸。并职司近侍。任兼心膂。恩礼所加。义从隆渥。寂已下奏事及侍立。并令升殿。其年三月。隋尚舍奉御郭宏道来归。引见帝。泣曰。臣识龙颜。在天下之先。今拜阙庭。在众人之后。遂拜同州刺史。每参见奏事。并升殿。
九年九月二十四日。诏曰。褒贤昭德。昔王令典。旌善念功。有国彝训。吏部尚书上党县公长孙无忌。中书令临淄县侯房元龄。右武候大将军尉迟敬德。兵部尚书建平县男杜如晦。左卫将军全椒县子侯君集等。或夙预谟谋。绸缪帷幄。竭心倾恳。备申忠益。或早从任使。契阔戎麾。诚着艰难。绩宣内外。义冠终始。志坚金石。誓以山河。实允朝议。无忌封齐国公。元龄封邢国公。敬德封鄂国公。如晦封莱国公。君集封潞国公。其食邑各三千户。遣侍中陈叔达于殿阶下唱名示之。上谓曰。朕叙公卿勋劳。量定封邑。恐不能尽。当各自言。从叔父淮安王神通进曰。义旗初起。臣率兵先至。今房元龄杜如晦等。刀笔之人。功居第一。臣窃不伏。上曰。义旗初起。人皆有心。叔父虽得率兵。未尝身履行阵。山东未定。受委专征。建德南侵。全军陷没。刘黑闼翻动。望风而破。今计勋行赏。元龄等有筹谋帷幄。定社稷之功。所以汉之萧何。虽无汗马。指踪推毂。故得功名第一。叔父于国至亲。诚无所爱。但以不可缘私。滥与勋臣共赏耳。初。将军邱师利等。咸自矜其功。或攘袂指天。以手画地。及见淮安王理屈。自相谓曰。陛下以至公行赏。不私其亲。吾属何宜妄诉。
贞观六年九月。宴于庆善宫。时有班居尉迟敬德上者。敬德怒曰。汝有何功。合坐我上。任城王道宗因解谕之。敬德拳殴道宗。目几眇。太宗不怿而罢。尝谓敬德曰。朕旧览汉史。见汉高祖功臣获罪者多。意常尤之。及居大位以来。恒欲保全功臣。令子孙无绝。然卿居官。辄犯宪法。方知韩彭夷戮。非汉祖之愆。国家大事。惟赏与罚。非分之恩。不可数行。勉自修饬。无贻后悔。数年。敬德遂飞炼金石。闲居服云母粉。穿筑池台。常奏清商乐。以自奉养。不与外人交通。凡十六年。至显庆三年十月卒。许敬宗请加赠。上曰。敬德功业。谁之俦也。对曰。武德末年。二凶构乱。经纶中兴之业。能置宗庙之安者。敬德功当第一。太尉无忌曰。敬德早从征伐。勋庸茂着。贞观之初。特效殊绩。比诸将帅。超越等伦。李靖南定荆吴。北平突厥。外内之功虽别。论其勋效。实宜相准。上以为然。遂赠司徒。并州都督。
十七年二月二十八日。诏曰。自古皇王。褒崇勋德。既勒名于钟鼎。又图形于丹青。是以甘露良佐。麟阁着其美。建武功臣。云台纪其迹。司徒赵国公无忌。司空河间王孝恭。故司空莱国公如晦。故太子太师郑文贞公征。司空梁国公元龄。开府仪同三司右仆射申国公士廉。开府仪同三司鄂国公尉迟敬德。特进卫国公靖。特进宋国公瑀。故扬州都督褒国忠壮公志元。辅国大将军夔国公宏基。故尚书左仆射蒋国公通。故陕东道大行台尚书右仆射郧国公开山。故荆州都督谯襄公绍。故荆州都督邳襄公顺德。洛州都督郧国公张亮。吏部尚书陈国公侯君集。故左骁骑大将军郯襄公公谨。左领军大将军卢国公程知节。故礼部尚书永兴文懿公虞世南。故户部尚书渝襄公刘政会。户部尚书莒国公唐俭。兵部尚书英国公李世绩。故徐州都督胡壮公秦叔宝等二十四人。宜酌故实。宏兹令典。可并图画于凌烟阁。庶念功之怀。无谢于前载。旌贤之义。永贻于后昆。
永徽三年十二月二十八日敕。功臣贞观二十三年已来简退者。特宜同致仕例。其太原元从。及秦府左右。仍各加阶。先有正四品者。不在此例。
五年二月四日诏。屈突通。殷开山。并赠司空。长孙顺德。赠开府仪同三司。窦琮。赠特进。史大奈。赠辅国大将军。温大雅。赠尚书右仆射。权宏寿。赠太子少师。刘政会。武士。并赠并州都督。张公谨。赠荆州都督。李高迁。赠凉州都督。李思行。赠洪州都督。张平高。赠潭州都督。时武昭仪用事。赠其父。故引功臣以赠之。
总章元年三月六日诏。太原元从。西府旧臣。今亲详览。具为等级。赠司徒士。赠司空开山。赠司马淮安王神通。并州都督刘宏基。赠并州都督刘政会。并州都督唐俭。左卫大将军窦琮。荆州都督长孙顺德。凉州都督史大奈。赠幽州都督庞卿恽。潭州都督钱九陇。赠华州刺史柴绍。赠潭州刺史张平高。赠工部尚书裴寂。洪州都督李思行。洪州都督秦行师。赠灵州都督许世绪。凉州都督李高迁。齐州刺史刘义节。赠太尉高士廉。赠司空屈突通。赠太尉房元龄。赠司空杜如晦。赠司徒尉迟敬德。扬州都督段志元。益州都督程知节。徐州刺史秦叔宝。凉州都督宇文士及。荆州都督张公谨。荆州都督杜君绰。荆州都督公孙武达。荆州都督李安远。代州都督郑仁泰。荆州都督李孟尝。幽州都督独孤彦云。始州刺史刘师立等。并立为第一功臣。其家见在朝无五品已上官者。子孙及曾孙。擢一人授五品官。若先有四品五品者。加授子孙等一人两阶。若三品已上。加爵三等。其第二等功臣。见在朝无五品已上官者。其子孙及曾孙。擢一人授从六品。若有五品已上者。加一阶。六品官者。加两阶。三品已上官者。加爵一等。时皇后欲褒崇其父。特在功臣之上故也。
神龙元年七月制。段志元。屈突通。萧瑀。李靖。秦叔宝。长孙顺德。刘宏基。宇文士及。钱九陇。程知节。庞卿恽。窦琮。苑君璋。李子和。张平高。张公谨。梁恪仁。安修仁。秦行师。独孤彦云。苏定方。李安远。郑仁泰。杜君绰。李孟尝等二十五家。所食实封。并依旧给。
其年九月敕。自宏道以前。经任相三年已上。及秦府晋府寮佐四品已上。并食实封功臣。虽经罪责。不致破家。子孙无任京官者。特宜优与一官。英府周府旧寮。五品已上子孙。亦宜准此。
至德二载十二月朔日赦文。扈从剑南。缔构灵武。册勋三十三人。太子太师豳国公韦见素。加开府仪同三司。实封三百户。开府仪同三司齐国公高力士。加实封三百户。右龙武大将军颍川郡公陈元礼。封蔡国公。实封三百户。左龙武大将军田长文。封雁门郡公。实封二百户。右龙武大将军张崇俊。封南阳郡公。实封二百户。左羽林大将军杜休祥。封冯翊郡公。实封二百户。尚书左仆射裴冕。加开府仪同三司。封冀国公。实封三百户。殿中监同正员判行军李辅国。加开府仪同三司。殿中监判行军事。封成国公。实封五百户。宗正卿兼工部侍郎李遵。加特进。封郑国公。实封二百户。鸿胪卿中军都虞候李鼎。开府仪同三司。封保定郡公。实封一百户。鸿胪卿同正中军都知兵马使管崇嗣。封巨鹿郡公。实封二百户。右武卫大将军王竞。加特进。太原县侯。封一百户。尚书左仆射同中书门下平章事朔方军节度使子仪。加司徒代国公。实封一千户。鸿胪卿朔方兵马使仆固怀恩。封丰国公。实封二百户。左金吾卫大将军四镇伊西北庭行军兵马使李嗣业。加兼卫尉卿。封虢国公。实封二百户。司徒兼户部尚书太原尹同中书门下平章事蓟国公光弼。加司空。兼兵部尚书。封魏国公。实封八百户。御史大夫兼工部尚书。招讨两京。并定武威武兴平等军。兼关内节度使。河西陇右伊西四镇行军兵马使王思礼。加开府仪同三司。封霍国公。实封三百户。太常卿司正兼御史大夫。淮南西道节度采访使。颍川郡公来瑱。加开府仪同三司。颍国公。实封二百户。太仆卿南阳太守知襄阳郡事金乡公鲁炅。加开府仪同三司。岐国公。实封二百户。京兆尹京畿采访计会招召宣慰使崔光远。加特进。礼部尚书。邺国公。实封三百户。开府仪同三司李光进。封范阳郡公。实封二百户。左相苗晋卿。加特进。行侍中。韩国公。实封五百户。宪部尚书同中书门下平章事李麟。加金紫光禄大夫。封褒国公。实封五百户。中书侍郎同中书门下平章事崔圆。加特进。中书令。赵国公。实封五百户。中书侍郎同中书门下平章事。河南节度采访使张镐。加银青光禄大夫。南阳郡公。太子少师房管。加金紫光禄大夫。清河郡公。太子少保虢王巨。加光禄大夫。御史大夫赵国公李峘。加金紫光禄大夫。户部尚书。吏部尚书郇国公韦陟。加金紫光禄大夫。礼部尚书李岘。加光禄大夫兼御史大夫。京兆尹封梁国公户部侍郎苏震。加银青光禄大夫。吏部侍郎。
大历十四年闰五月诏。司徒兼中书令汾阳郡王子仪。赐号尚父。兼太尉中书令。加实封通前二千户。月给千五百人粮。二百匹马刍谷。
