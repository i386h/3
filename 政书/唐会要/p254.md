<!-- { "loadSidebar": true } -->
会昌三年正月。诸军大破回鹘于杀湖山。就虏帐中奉太和公主归于我军。其特勒以下大众数万人尽降。获其前后所赐敕书。可汗亦被疮。与百骑踰山遁走。捷书至。宰相率百僚合中称贺。先是。回鹘宰相嗢没斯特勒将其家属及麾下数千人来降。上嘉之。降书抚纳。仍赐姓李氏。封怀化郡王。改名思忠。赐甲第于永乐坊。并家属遣所在给传赴阙。其军士分于诸镇收管。用壮骑兵。
　　西爨
西爨者。南宁之渠帅。自云本河东安邑人。七世祖事晋为南宁州太守。属中国乱。遂王蛮夷。梁元帝时。南宁州刺史徐文盛征诣荆州。有爨瓒者。遂据南宁之地。延袤二千余里。俗多华人。既死。其子震翫统其众。高祖受禅。拜翫子宏达昆州刺史。令持其父尸归葬本乡。益州刺史段纶又遣俞大施至南宁谕之。由是部落归款。武德七年七月二十四日。来贡方物。
　　昆弥国
昆弥国者。一曰昆明。西南夷也。以爨之西洱河为界。即叶榆河也。其俗与突厥略同。去京师九千里。胜兵数万人。相传云与匈奴本是兄弟国也。汉武帝得其地。入益州郡部。其后复绝。诸葛亮定南中。亦所不至。武德四年。嶲州治中吉宏伟使南宁。因至其国谕之。至十二月。遣使朝贡。因求内附。自是每岁不绝。其使多由黔南路而至。近又封其别帅为滇王。世袭其国。贞观十九年四月二十日。右武候将军梁建方讨蛮。降其诸屯七十二所。户十万九千三百。遣使往西洱河。有数十百部落。大者五六百户。小者二三百户。无大君长。有数十姓。以杨李赵董为名家。各擅一州。不相统摄。自云其先本汉人。有城郭村邑。自夜郎滇池以西。皆云庄蹻之余种也。其土五谷与中夏同。以十二月为岁首。
　　林邑国
林邑。汉日南象郡之地。其先因汉女子征则之乱。县功曹子区连杀县令。自号为王。子孙相承。后王无子。其甥范熊代立。晋宋已来。恒通中国。其地恒温。不识冰雪。常多雾雨。人能用弩。以藤为甲。王出则列象千头。信佛法。以二月为岁首。稻岁再熟。有结辽鸟。能解人语。亦谓之结了鸟。盖夷音讹也。
武德六年二月。其王范梵志遣使朝贡。至贞观四年。又贡火珠。大如鸡卵。圆白皎洁。状若水晶。正午向日。以艾承之。即火燃。五年。又献白鹦鹉。精识辨慧。善于应答。太宗悯之。并付其使。令放归林薮。十四年。其国献通天犀一十枚。诸宝称是。永徽总章中。其王钵迦含波摩累献驯象。先天开元中。其王建多达摩又献驯象沈香琥珀等。
天宝八载。其王卢陀罗使献真珠一百条。沈香三十觔。鮮白。驯象二十只。自至德后。遂改称环王国。不以林邑为号。贞元九年。环王因遣使贡犀牛。上令见于太庙。
元和四年八月。安南都护张舟奏。破环王国伪驩爱州都督杀三万余人。获其王子五十九人。器械战船战象称之。
咸通二年十二月。寇安南府。遣神策将军康承训率禁军并江西湖南之兵赴援。先是。大中末。安南都护李琢贪暴。侵刻獠民。群獠引蛮攻安南。至咸通三年。大征兵赴援。天下骚动。其年。东蛮竟陷交趾。
　　真腊国
真腊在林邑之西南。本扶南之属国也。南接车渠。西接朱江国。其王姓剎利氏。其俗东向开门。国以东为上。有战象五千头。梁大同中。始并扶南而有其国。都伊奢那城。风俗与林邑同。
武德六年十月。遣使来朝。
贞观二年十一月。又与林邑国俱来朝贡。太宗嘉之。赐赉甚厚。今南方人谓真腊国为吉蔑国。自神龙已后。真腊分为二半。以南近海多陂泽处。今谓之水真腊。半以北多山阜处。今谓之陆真腊。亦谓之文单国。贞观中。累遣使朝贡。永徽二年。遣使献驯象。
圣历元年。开元五年。天宝九年。并遣使朝贡。并献犀牛。水真腊国者。其境东西南北。约皆八百里。东至奔陀浪洲。西至堕罗钵底国。南至小海。北至陆真腊国。其王所处城。号娑罗提拔城。国之东有小城。皆谓之国。其国甚多象。余所出物产及言语。与真腊同。
元和八年。遣使李摩等来朝。
　　白狗羌
白狗羌。西羌之别名。与会州连接。胜兵一千。白兰羌。亦西羌之别种。风俗并与党项国同。
武德六年十二月。遣使朝贡。
贞观五年十二月。其渠帅并来朝。
永徽二年十一月。特浪生羌卜楼莫各。率众万余户诣茂州归附。其年正月。生羌大首领冻就。率部落内附。以其地置建州。显庆中。白兰为吐蕃所并。收其兵以为军锋。
开元二十九年。益州长史章仇兼琼。发其国及索摩等诸州笼官三百余。出至奉川。望准女国等例。简择许令入奏。余并就奉川宴赏放还。从之。其年十月。白狗国四品笼官苏唐封。及狗十川五品笼官薛阿封管至。各赐紫金及帛以遣之。
贞元九年七月。其王罗陀忽逋租。又与女国等诣剑南西川节度使韦皋内附。谒授试太常卿兼保州司马。至今子孙承袭其爵。
　　曹国
曹国居埋密水南。古康居之地。俗与康国同。附于突厥。胜兵千余人。好淫祠。罄资产而无悔。去瓜州六千里。
武德七年七月。朝贡使至。云本国以臣为健儿。闻秦王神武。愿在麾下。高祖大悦。
贞观十一年至开元中。朝贡不阙。
天宝元年。其王哥逻仆罗使献方物。三载。诏封其王为怀德王。四载。哥逻仆罗上表。自陈曾祖以来。奉向天可汗忠赤。常受征发。望乞恩慈。将奴土国同于唐国小子。所须驱遣。奴身一心为国征讨。十一载。其王设阿忽与国副王野解及九国王并上表。请同心击黑衣大食。元宗宴赐慰谕遣之。又有中曹国。在西曹国之东。康国之北。其所治谓之迦布底真城。在平川。其人长大。工于战斗。又有西曹国。治密水南瑟底痕城。东南去康国一百里。西北至何国二百里。南与史国界接。北与波览国界接。其城东北四十里。有越于底城。内有得悉神。远近敬信之。有金人金颇罗。阔一丈五尺。每日所祭羊马。千人食之不尽。并有金银器。胡书题云。汉天子所赐神器。隋大业中。始通武德。以后常修蕃礼。
　　殊柰国
殊柰。昆仑人也。在林邑南。去交趾海行三月余日。习俗文字与婆罗门同。绝远未尝朝中国。贞观二年十月。使至朝贡。
　　拔野古国
拔野古在仆骨东境。胜兵一万。口六万人。皆殷富。其地东北一千里曰康干河。有松木入水一二年而化为石。其色青。有国人居住。其人谓之康干石人。皆着木脚。冰上逐鹿。其国东北六日行至鞠国。有树无草。无羊马。有鹿如中国牛马。使鹿牵车。可胜三四人。衣鹿皮。鹿食地苔。自鞠国东行十五日并俞折国。土地广大。百姓多。风俗与拔野古同。少牛马。地多豹鼠。骨吐鞠国北有大汉国。饶羊马。其人极长大。长者至丈三四尺。其国云北有骨帅国。与大汉国相接。户万五千。胜兵三万。
　　霫●国
霫●。匈奴之别种。居鲜卑故地。亦与靺鞨为邻。胜兵万人。并臣于颉利。习俗与突厥略同。其渠帅号为俟斤。
贞观三年朝贡。至二十一年。列其地为寘颜州。即以其酋长为刺史。先是。太宗荡平突厥。其番望多授以侍卫之官。沙漠之人。素爱锦罽。太宗既招来遐域。特赐其好者。用文锦析用旧缕。而错综其色。花叶翔走。事多殊形。每颁赐其酋长。大为荣宠。
显庆五年。以其首领李含珠为居延都督。含珠死。以其弟厥都为居延都督。自后无闻焉。
　　党项羌
党项在古析支之地。汉西羌之别种。魏晋已降。西羌微弱。自周灭宕昌邓至之后。党项始强。南杂舂桑迷桑等羌。北连吐谷浑。其种每姓别自为部落。一姓之中。复分为小部落。大者万余骑。小者数千骑。不相统一。有细封氏。费听氏。往利氏。颇超氏。野辞氏。旁当氏。米擒氏。拓拔氏。最为强族。俗皆土著。有栋宇。织牦牛及羊毛覆之。俗尚武。无法令赋役。其人多寿。年至百五六十岁。不事生产。好为窃盗。互相陵劫。尤重复雠。若雠人未得。必蓬头垢面。跣足蔬食。要斩雠人而后复故常。男女并皆衣裘褐。仍被大毡。不知耕稼。土无五谷。气候多风寒。以牦牛马骡羊豕为食。五月草始生。八月霜雪降。求大麦于他界。酝以为酒。妻其庶母及伯叔母嫂子弟之妇。淫秽蒸报。诸夷中最为甚。然不婚同姓。老死者。以为尽天年。亲戚不哭。少死者则云夭枉。而悲哭之。死则焚尸。名为火葬。无文字。但俟草木以记岁时。
贞观三年。南会州都督郑元遣招谕。其长细封步赖举部内附。亦自入朝。列其地为轨州。拜步赖为刺史。其后诸部相次内附。列其地为崌奉岩远四州。各拜首领为刺史。五年。诏遣使开其河曲地为六十州。内附者三十四万口。有羌酋拓拔赤词者。甚为浑主伏允所昵。与之结婚。屡抗官军。后与其从子思头并率众与诸首领归款。列其地为懿嵯麟可等三十二州。以松州为都督府。羁縻存抚之。拜赤词为西戎州都督。赐姓李氏。自是。从河首大碛石山已东。并为中国之境。后吐蕃强盛。拓拔氏渐为所逼。遂请内徙。始移部落于庆州。因置静边等州以处之。故地陷于吐蕃。其处者为其役属。吐蕃谓之弭药。又有黑党项。在赤水之西。李靖之西讨也。浑主乞伏允奔之。处以空闲之地。及吐谷浑国举国内属。其黑党项首领号敦善王。因贡方物。其雪山党项。姓破丑氏。居雪山之下。贞观初。亦常朝贡。又有白狗舂桑白兰等诸羌。自龙朔以后。并为吐蕃所破。而服属焉。其在西北边者。天授三年内附。凡二十万口。分其地置朝吴浮归等十州。仍散居灵夏等界内。自至德已后。常为吐蕃所诱。密以官告授之。使为侦导。故时或侵叛。寻亦底宁。至宝应初。其首领来朝。请助国供灵川军粮。优诏赞美。其在泾陇州界者。至后上元元年。率其众十余万诣凤翔节度使崔光远请降。
宝应元年十二月。其归顺州部落。干封州部落。归义州部落。顺化州部落。和宁州部落。和义州部落。宝善州部落。宁定州部落。罗云州部落。朝凤州部落。并诣山南西道都防御使梁州刺史臧希让请册印。希让以闻。诏从之。
贞元三年十二月。初禁商占以口马器械于党项部落货易。十二年二月。六州党项自石州奔过河西。党项有六府部落。曰野利越诗。野利龙儿。野利厥。律儿黄。野海。野窣等。居庆州者。号为东山部落。居夏州者。号为夏平部落。永泰大历以后。居石州依水草。至是。永安城镇将阿史那思昧扰其部落。求取驼马无厌。中使又赞成其事。党项不堪其弊。遂率部落奔过河。
