<!-- { "loadSidebar": true } -->
金利毗迦。在京师西南四万余里。行经日亘国。诃陵国。摩诃国。新国。多萨国。者埋国。婆娄国。多郎婆黄国。摩罗游国。真腊国。林邑国。乃至广州。东去至物国二千里。西去赤土国一千五百里。南距婆庭舍。衣朝霞白。每食。先泥上铺席而后坐。其国王名本多阳牙。前有队仗甲鍪。甲用贝多树皮。风俗物产。与真腊国同。
　　多摩苌国
多摩苌居于南海岛中。使云。其王先祖骨利龙之子。利常得一鸟卵。剖之。得一女子。容色殊妙。因以为妻。今尸罗劬佣即其后也。
显庆四年二月。朝贡使至。
　　虾夷国
虾夷。海岛中小国也。其使至须长四尺。尤善弓箭。插箭于首。令人戴瓠而立。数十步射之。无不中者。显庆四年十月。随倭国使至入朝。
　　哥罗舍分国
哥罗舍分。在南海之南。接堕和罗国。其国王名蒲越摩伽。精兵二万人。其使以显庆五年发本国。至龙朔二年五月到京。
　　日本国
日本。倭国之别种。以其国在日边。故以日本国为名。或以倭国自恶其名不雅。改为日本。或云日本旧小国。吞并倭国之地。其人入朝者。多自矜大。不以实对。故中国疑焉。
长安三年。遣其大臣朝臣真人来朝。贡方物。朝臣真人者。犹中国户部尚书。冠进德冠。其顶为花。分而四散。身服紫袍。以帛为腰带。好读经史。解属文。容止闲雅可人。宴之麟德殿。授司膳卿而还。
开元初。又遣使来朝。因请士授经。诏四门助教赵元默就鸿胪教之。乃遗元默阔幅布。以为束修之礼。题云白龟元年调布。人亦疑其伪为题。所得赐赉。尽市史籍。泛海而还。其偏使朝臣仲满。慕中国之风。因留不去。改姓名为朝衡。历仕左补阙。终右常侍安南都护。
　　师子国
师子。在西南大海中洲。宋始朝贡。其洲中有山。名棱伽。多奇宝。古佛游处。国中有王以一善化人。皆以清净学道为胜。
天宝五载正月。王尸罗迷伽遣使至。献大珠钿金宝璎珞。及贝叶钞写大般若经一部。。
　　多蔑国
多蔑居大海之北。周回可两月行。南至海西俱游国。北波剌国。东真陀洹国。其王姓摩伽。名失利。户口极众。置三十州。又役属他国。有城郭楼橹。宫殿并瓦木。常侍卫兵可四千人。虽有弓箭刀楯甲。而无战阵。有刑典书记。及婚聘之礼。事佛及神。亦以十二月为岁首。畜有犀象马牛。果有槟榔子。其桃枣瓜李及园蔬五谷。与中国不殊。
　　多福国
龙朔元年八月。其王难婆修强宜说。遗朝贡使至。
　　耽罗国
耽罗。在新罗武州海上。居山岛上。周回并接于海。北去百济可五日行。其王姓儒李。名都罗。无城隍。分作五部落。其屋宇为圆墙。以草盖之。户口有八千。有弓刀楯鞘。无文记。唯事鬼神。常役属百济。
龙朔元年八月。朝贡使至。
　　拘蒌蜜国
拘蒌蜜。在林邑之西。陆路三月行。山居饶象。并养之以供用。显庆元年闰正月。来朝贡。在盘盘致物国东南。海路一月行。南距婆利国十日行。东去不述国五日行。西北去文单国六日行。风俗物产。与赤土国堕和罗国略同。
永徽六年八月。遣使献五色鹦鹉。
　　骠国
贞元十八年春正月。南诏使来朝。骠国王始遣其弟悉利移来朝。华言谓之骠。自谓突罗朱阇婆。人谓之徒里掘。自古来未尝通中国。魏晋间。有着西南异方志及南中八郡志者云。永昌。古哀牢国也。传闻永昌西南三千里。有骠国。君臣父子。长幼有序。然无见史传者。今闻南诏异牟寻归附。心慕之。乃因南诏重译。遣子朝贡。东北距南诏咩苴城六千八百里。凡去上都一万四千里。在永昌故郡南二千余里。其境东西三千里。往来通聘者。迦罗婆提等二十国。役属者。道林王等九城。食境土者。罗君潜等二百九十八部落。东邻真腊国。西接东天竺国。南溟海。北通南诏些乐城界。其王姓困没长。名摩罗惹。其国相名摩诃斯那。其王近适。则舆以金绳床。远适则乘象。嫔御甚众。侍御常数百人。其罗城构以砖甓。周一百六十里。壕岸亦构以砖。相传本是舍利佛。城内有居人数万家。佛寺百余区。其堂宇皆错以金银。渥以丹彩。地以紫矿。覆以锦罽。其俗好生恶杀。其土宜菽粟稻粱。无麻麦。其治无刑名桎梏之具。犯罪者。以竹五十本束之。复犯者。笞其背。数止五。轻者止三。杀人者戮之。男女七岁则落发。止寺依桑门。至二十岁不悟佛理。乃复为居人。其衣服悉以白與朝霞繞腰而已。不衣缯帛。云出于蚕。为伤生也。又献其国乐。凡二十二曲。与乐工三十五人来朝。乐曲皆演释氏经论之词意。二十一年四月。封弥臣国嗣王乐道勿礼为弥臣国王焉。咸通三年二月。遣使贡方物。
　　占卑国
大中六年十二月。占卑国佛邪葛等六人来朝。兼献象。宰相魏以性不安中土。请还其使。从之。
咸通十二年二月。复遣使朝贡。
　　杂录
故事。西蕃诸国通唐使处。悉置铜鱼。雄雌相合。各十二只。皆铭其国名。第一至十二。雄者留在内。雌者付本国。如国使正月来者。赍第一鱼。余月准此。闰月赍本月而已。校其雌雄合。乃依常礼待之。差谬。则推按闻奏。至开元一十六年十一月五日鸿胪卿举旧章奏曰。近缘突骑施背叛。蕃国铜鱼。多有散失。望令所司复给。
贞观二年六月十六日敕。诸蕃使人所娶得汉妇女为妾者。并不得将还蕃。
四年三月。诸蕃君长诣阙。请太宗为天可汗。乃下制。令后玺书赐西域北荒之君长。皆称皇帝天可汗。诸蕃渠帅有死亡者。必下诏册立其后嗣焉。统制四夷。自此始也。
二十一年三月十一日。以远夷各贡方物。其草木杂物有异于常者。诏所司详录焉。叶护献马乳葡萄一房。长二尺。子亦稍大。其色紫。摩伽国献菩提树。一名波罗。叶似白杨。康国献黄桃。大如鹅卵。其色如金。亦呼金桃。伽毘国献郁金香。叶似麦门冬。九月花开。状如芙蓉。其色紫碧。香闻数十步。华而不实。欲种取其根。罽宾国献俱物头花。其花丹白相间。而香远闻。伽失毕国献泥楼钵罗花。叶类荷叶。圆缺。其花色碧。而蕊黄。香芳数十步。健达国献佛土叶。一茎五叶。花赤。中心正黄。而蕊紫色。泥婆罗国献波棱菜。类红蓝花。实似蒺蔾。火熟之。能益食味。又酢菜。状如菜。阔而长。味如美鲜苦菜。状如苣。其叶阔。味虽少苦。久食益人。胡芹状如芹。而味香。浑提葱其状如葱而白。辛嗅药。其状如兰。凌冬而青。收干作末。味如桂椒。其根能愈气疾。薛延陀献拔兰鹿。毛如牛。角大如麚。西蕃突厥献马蹄羊。其蹄似马。波斯国献活褥蛇。其状如鼠而色青。身长七八寸。能入穴取鼠。西蕃咄禄可汗献金卵鸡。鷇鸟鷇也。雕刻作禽兽。而涂以金。西蕃胡国出石蜜。中国贵之。太宗遣使至摩伽佗国取其法。令扬州煎蔗之汁。于中厨自造焉。色味逾于西域所出者。葡萄酒。西域有之。前世或有贡献。及破高昌。收马乳葡萄实。于苑中种之。并得其酒法。自损益造酒。酒成。凡有八色。芳香酷烈。味兼醍醐。既颁赐群臣。京中始识其味。
天宝二年四月二十五日。上因问诸蕃诸国远近。鸿胪卿王忠嗣上言曰。臣谨按西域图。陀拔恩单国。在疏勒西南二万五千里。东至渤达国一月程。西至沮满国一月程。南至罗剎支国十五日程。北至海两月程。罗剎支国。东至都盘国十五日程。西至沙兰国二十日程。南至大食国二十日程。北至陀拔国十五日程。都盘国。东至大食国十五日程。西至罗剎支国十五日程。南至大食国二十五日程。北至渤达国一月程。渤达国。东至大食国两月程。西北至岐兰国二十日程。南至都盘国一月程。北至大食国一月程。河没国。东至南陀拔国十五日程。西北至岐兰国二十日程。从南至沙兰国一月程。从北至海两月程。岐兰国。东南至河没国二十日程。西至大食国两月程。南至沮满国二十日程。北至海五日程。涅满国。东至陀拔国一月程。西至大食国两月程。南至大食国一月程。北至岐兰国十日程。沙兰国。东至罗剎支国二十五日程。南至大食国二十五日程。北至涅满国二十五日程。石国。东至拔汗那国一百里。西南至东米国五百里。罽宾国。在疏勒西南四千里。东至俱兰陀国七百里。西至大食国一千里。南至婆罗门国五百里。北至吐火罗国二百里。东米国。在安国西北二千里。东至碎叶国五千里。西南至石国一千五百里。南至拔汗那国一千五百里。史国在疏勒西四千里。东至俱蜜国一千里。西至大食国二千里。南至吐火罗国一百里。西北至康国七百里。
证圣元年九月五日敕。蕃国使入朝。其粮料各分等第给。南天竺。北天竺。波斯。大食等国使。宜给六个月粮。尸利佛誓。真腊。诃陵等国使。给五个月粮。林邑国使。给三个月粮。
圣历三年三月六日敕。东至高丽国。南至真腊国。西至波斯吐蕃。及坚昆都督府。北至契丹突厥靺鞨。并为人番。以外为绝域。其使应给料各依式。
开元四年正月九日敕。靺鞨新罗吐蕃。先无里数。每遣使给赐。宜准七千里以上给付也。
大历十四年七月诏。回纥诸蕃住京师者。各服其国之服。不得与汉相参。
　　归降官位
显庆三年八月十四日。置怀德大将军。正三品。归化将军。从三品。以授初投首领。仍隶属诸卫。不置员数。及月俸料。
总章元年十一月。授婆罗门卢伽逸多怀化大将军。
