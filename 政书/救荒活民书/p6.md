<!-- { "loadSidebar": true } -->
　　煟曰通融有无真救荒活法然而其法有公有私何谓公曰支拨官廪借兊内库如假军储以救民饥者是也何谓私曰劝人廪劝人籴贩劝诱商贾率钱贩米归乡共济乡人者是也臣谨按淳熈九年常州无锡饥臣寮奏乞令提举司速急于平江府通融支常平斗斛或借拨别邑米前去接续赈恤得防于平江府朝廷桩管米内支三千石接续赈济又乾道元年浙西被水臣寮言太平州芜湖见桩管常平米一十六万石未有支使圣防令临安府于内取拨五万石平江府常州三万石湖秀各二万石镇江府一万石仰逐州旧下差官押人船前去般取专充赈籴不得他用其粜到钱逐项桩管秋成収籴拨还此则孝宗诚知通融之术今日宜当举行之
　　借贷内库
　　煟曰天子不当有私财私财充羡则侈心生李迪在翰林仍歳旱蝗国用不足一日归沐忽诏对内东门上出三司所上岁出入财用数目问何以济迪曰祖宗初置内藏库复西北故土及以支凶荒今边无他费陛下用此佐国用财赋寛则民不劳矣上曰今当出金帛数百万借三司迪曰天子于财无内外愿下诏赐三司以显示徳泽何必曰借上恱从之然则今之州郡间有仍歳凶歉去处而匮乏无策者可不斟酌多寡拨赐以为籴本耶守臣到任预讲救荒之政
　　煟曰救荒无定法风土不一山川异宜惟在预先讲究而已今欲诸州守臣到任不以逺近限一月以后询究本州管下诸县镇可以为救荒之备及其他措置之策讲求实惠断然可行者不拘件数条具奏闻与斟酌可否行下责令本州守臣自守其説如任内设遇旱涝即检举施行不得自有违戾外委监司内委台谏常切觉察臣谓救荒有赈粜有赈济有赈贷三者其名各不同而其用亦各有体诚能识认其体则实惠及民矣今条陈于后
　　赈粜
　　此系用常平米其法在于平凖市价黙消闭籴之风如市价三十文一升常平只等籴时本钱或十五六至二十文一升出粜然出粜之时亦须遍及乡县村落之民不可止及城郭游手而已若所蓄之米度不足支用当以常平钱委官四出于有米去处循环粜籴务在救民不得计较所费规图小利以为己能然施行之际须令上下官吏咸识此意乃可
　　赈济
　　此系用义仓米其法当及老防残疾孤贫不能自存之人使无告者免于夭亡然亦不可止及城郭或米不足则近来州县有义仓钱当用此钱广籴豆麦谷粟之类同共赈给或散钱与之但抄劄之际须当革弊【臣亲见徽州婺源村落赈济里正先赴门抄劄每家覔钱无钱者不与抄名逮至官司散米皆陈腐沙土不可食之物得不偿失极为可恨】然全在施行委选得人村落之间又各委本土公正有望为乡闾所信服者【不可信凭公人所举须参寄居及土人贤者之论庻人望稍服】仍先延见委谕之因察其人物【不许子弟代名出官】时以杯酒礼貎激动使乐为效命又须有术察其任私不职者略责一二以警其余然此等设施非可一概论又在临机应变也
　　赈贷
　　此系截留上供米或者省仓米或为朝廷乞封桩米或于诸色仓厫权时那用一面申奏朝廷借内库乞度牒籴米补还其法专及中等之户与夫农民耕夫之无力者既不取息其势必偿此真得以陈易新之术家计不过一石但支给之际戒有虚伪催索之时戒有搔扰交纳之时戒有乞覔仍不得用小防量出大防交入须用収支防斛一同又不得取民间头子朱墨勘合抄纸等钱其间实系流亡或有不能偿者姑已之譬之赈济一散无収亦岂有责其必偿哉此乃官司一时救荒之举纵有陪费失防居上者亦当以社稷报本为念是乃利国家之大者也
　　唐刘景先进救荒仙方
　　唐永宁三年七月二十七日黄门侍郎刘景先上表云臣遇太白山隐士传此法闻京师米粮大贵饥死人民吾将此法令人服食即得不饥顔色充恱气力加倍可以济人之命臣闻之惊愕谓是狂言又云吾服此药五年不食矣但依吾法贵贱皆服不问少长永可不饥臣遂依法修制令家中儿女大小服之五个月不食耳目聪明身轻体健气力强壮臣家中七十余口更不食别物惟饮水一巵若不如斯臣一家甘受诛戮具方于后四季用黒豆五防淘洗干后蒸三遍去皮大麻子三防浸一宿控出蒸三遍令开口去殻【用豆五升麻子三升作小料亦可】
　　右先捣豆黄为细末然后捣麻子仁极细渐渐下豆黄令匀作圆子如拳头大入甑内蒸过从晨着火至夜半子时住火直至天晓出甑至午时晒干捣为细末服之但以不饥为度不得食一切别物第一顿七日不饥第二顿四十九日不饥第三顿得三百日不饥第四顿得三千四百日不饥如更服永不饥也不问老少但依服食令人强壮面色红白无有憔悴渴中饮新汲井水或研火麻子浆饮之若要重吃物用葵菜子碾为末煎汤冷服当下药如金色但吃诸物并无所损
　　今具旱伤令格式下项
　　淳熈令
　　诸官私田灾伤夏田以四月秋田以七月水田以八月听经县陈诉至月终止若应诉月并次两月过闰者各展半月诉在限外不得受理【非时灾伤者不拘月分自被灾伤后限一月止】其所诉状县录式晓示又具二本不得连名如未检覆而改种者并量留根查以备检视【不愿作灾伤者聴】
　　诸受诉灾伤状限当日量伤灾多少以元状差通判或幕职官【本州缺官即申转运司差】州给籍用印限一日起仍同令佐同诣田所躬亲先检见存苗亩次检灾伤田改具所诣田所检村及姓名应放分数注籍毎五日一申州其籍检毕缴申州州以状对籍防检自往受诉状复通限四十日具应放税租色额外分数榜示元不曽布种者不在放限仍报县申州州自受状及检放毕申所属监司检察即检放有不当监司选差隣州官覆检【若非亲检次第照依州委官法】失检察者提举刑狱司觉察究治以上被差官不许辞避
　　诸官私田灾伤而诉状多者令佐分受置籍其载以税租簿勘同受状五日内缴申州本州限一日以闻
　　诸诉灾伤状不依全式者即时籍记退换理元下状日月不得出违申州日限
　　淳熈
　　诸县灾伤应诉而过时不受状或抑遏者徒二年州及监司不觉察者减三等
　　诸乡书手贴司代人户诉灾伤者各杖一百因而受乞财物赃重者坐赃论加一等许人告
　　诸州县及被差检覆灾伤于令有违者杖一百检放官不躬亲徧诸田者以违制论
　　诸诈称灾伤减免税租者论回避诈匿不论律许人告
　　淳熈格
　　告获诈称灾伤减免税租者
　　杖罪钱一十贯　　　　　徒罪钱二十贯流罪钱三十贯
　　告获乡书手贴司代人户诉灾伤状者毎名钱五十贯【三百贯止】
　　淳熈式
　　诉灾伤状
　　某县某乡村姓名今具本户灾伤如后
　　一户内元管田若干顷畞某都计夏秋税若干夏税某色若干　　　秋税某色若干
　　【非已业田依此别为开拆】
　　一今种到夏或秋某色田若干顷计
　　某色若干田系旱伤损【或损余灾伤处随状言之】
　　某色若干田苗色见存【如全损亦言灾伤及见存田并每叚开折】
　　右所诉田段各立土埄牌子如经差官检量却与今状不同先甘虚妄之罪复此额不询谨状年月日姓名
　　检覆灾伤状
　　检覆官具位准某处牒帖据某乡申人户被诉灾伤某等寻与本县某官姓名诣所诉田段检覆到合放税租数取责村乡又结罪保证状入案如后
　　某县据某人等若干户某月终以前【两县以上各依此例】披诉状为某色灾伤【如限外非时灾伤则别具某日月至某月日投披诉之非】
　　正色共若干　合放每色若干　租课作正税
　　右件状如前所检覆只是权放某年夏或秋一料内租即无夹带种时不敷及无状披诉并不系灾伤妄破税租保明是实如后具同甘俟朝典谨具申某处谨状年月日依常式
　　淳熈令
　　诸承买官田宅纳钱有限而遇灾伤本户放税及五分者再展半年再遇者各准此
　　诸州雨雪过常或愆亢提举常平司体量次第申尚书户部
　　虫蝗水旱州申监司各具施行次第以闻如本州隐蔽或所申不尽不实监司体访奏闻
　　淳熈令
　　诸州县丰熟灾伤转运司约分数奏闻其未収者监司知州不许预奏丰熟















　　救荒活民书卷中
<史部,政书类,邦计之属,救荒活民书>
　　钦定四库全书
　　救荒活民书卷下
　　宋　董煟　撰
　　救荒杂説
　　臣尝谓救荒之政有人主所当行者有宰执所当行者有监司太守县令所当行者监司守令所当行人主宰执之所不必行人主宰执之所行又非监司太守县令之所宜行今各条列于后
　　人主救荒所当行一曰恐惧修省二曰减膳彻乐三曰降诏求直言四曰遣使廪五曰省奏章而从谏诤六曰散积藏以厚黎元　宰执救荒所当行一曰以爕调为己责二曰以饥溺为己任三曰启人主警畏之心四曰虑社稷颠危之渐五曰陈缓征固本之言六曰建散财粟之策七曰择监司以察守令八曰开言路以通下情　监司救荒所当行一曰察邻路丰熟上下以为告籴之备二曰视部内旱伤大小而行赈救之策三曰通融有无四曰紏察官吏五曰寛州县之财赋六曰常平之滞积七曰无崇遏籴八曰毋启抑价九曰无厌奏请十曰无拘文法　太守救荒所当行一曰稽考常平以赈粜二曰凖备储蓄以赈济三曰视州县三等之饥而为之计【小饥则劝分廪中饥则赈济赈籴大饥则告朝廷截上供乞度牒乞鬻爵借内库钱为籴本】四曰视邻郡三等之熟而为之备【才觉旱涝先常平钱遣牙吏于邻郡丰熟处告籴以备赈粜米豆杂料皆可】五曰申明遏籴之禁六曰寛弛抑价之令七曰计州用之虚盈【存下一歳官吏支遣余皆以救荒不给则告籴他郡】八曰察县吏之能否【县令不职劾罢则有迎送之费姑委佐官以辅之不然对移他邑之贤者】九曰委诸县各条赈济之方十曰因民情各施赈救之术十有一曰差官祈祷十有二曰存恤流民十有三曰早检放以安人情十有四曰预措备以寛州用十有五曰因所积以济民饥十有六曰散药饵以救民疾　县令救荒所当行一曰闻旱则诚心祈祷二曰已旱则一面申州三曰告旱不可邀阻四曰检旱不可后时五曰申上司乞常平以赈粜六曰申上司覔义仓以赈济七曰劝巨室之廪八曰诱富民之兴贩九曰防渗漏之奸十曰戢虚文之十有一曰听客人之粜籴十有二曰任米价之低昻十有三曰请提督十有四曰择监视十有五曰叅考是非十有六曰激劝功劳十有七曰旌赏孝弟以励俗【饥荒之年有骨肉不相保者今妇有逊食于姑孙能养其祖父母者密物色之】十有八曰散施药饵以救民【饥荒之际必有疾病】十有九曰寛征催二十曰除盗贼
　　田锡论救灾
