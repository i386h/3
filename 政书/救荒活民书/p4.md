<!-- { "loadSidebar": true } -->
　　煟曰常平之法专为凶荒赈粜谷贱则増价而籴使不害农谷贵则减价而粜使不病民谓之常平者此也比年州县窘匮往往率多移用差官覈实亦不过文具而已自乾道间给降防子一百万道兊起诸路常平钱一百万贯而郡县遂多侵用义仓后虽许用防子措置和籴其间未免抑配当时甚患之然则平籴之法遂不可行乎曰不然臣前于李悝后于和籴篇论之详矣但官司籴时不可籍数定价须视歳上中下熟一依民间实直宁毎升髙于时价一二文以诱其来何患人之不竞售哉葢官司措置惟欲救民之病财用非所较若以私家理财规式处之则失所以为常平之意矣
　　一常平法本无嵗不籴无嵗不粜上熟籴三而舍一中熟籴二下熟籴一此无岁不籴也小饥则小熟之敛中饥则中熟之敛大饥则大熟之敛此无嵗不粜也近来熟无所籴饥无所粜其间有司之吝闭为埃尘良可叹息
　　一常平钱物不许移用不知他费不许移用至于救荒正所当用若必待报则事无及矣今遇旱伤去处州县仰一面计度用常平钱于丰熟处循环収籴以济饥民俟结局日以籴本拨还常平可也
　　一常平赈粜其在于不能遍及乡村今委隅官里正监视类多文具无实惠及民宜仿富弼青州监散米豆之法变通而行之但水脚之费般运之折无所从出故县不敢请于州村不敢请于县不知饥荒之年人患无米不患无钱毎升増于官中所定之价一文以充上件廪费则自无折阅之虑矣何患赈粜之米不能遍及村落哉但当逐保给歴零卖以防近上户人频买兴贩之
　　一绍兴庚午髙宗皇帝谓执政曰国家常平以待水旱宜令有司以陈易新不得侵用若临时贷于积谷之家徒为文具无实效也
　　一昔苏轼奏臣在浙中二年亲行荒政只用出粜常平米一事更不施行余防若欲抄劄贫民不惟所费浩大有出无収而此声一布贫民云集盗贼疾疫客主俱毙惟有依此条将常平斛防出粜即官司简便不劳抄劄勘防给纳烦费但得数万石斛防在市自无压下物价境内百姓人人受赐古今之法莫良于此臣谓苏轼之法止及于城市若使县镇通行方为良法也况赈济自有义仓并行不悖此又为政者所当知
　　一或谓减价出粜官廪以压物价固善矣然饥荒之年常平无米则如之何臣曰不然元祐元年四月左司諌王岩叟言访闻淮南旱甚物价涌贵本路监司殊不留意诏发运司截留上供米一十万石比市价量减出粜与闗米人户毎户不得过三石其粜到钱起上京又何患于无米即此例前贤行之甚多兹不再举
　　义仓
　　煟曰义仓民间储蓄以备水旱者也一遇凶歉直当给以还民岂可吝而不而遽有徳色哉谨按隋开皇五年长孙平建言诸州立社仓于当社委社司执帐检校毎年収积遇嵗不熟则均给之唐贞观初尚书左丞戴胄上言隋开皇置天下社仓终文皇得无饥太宗曰为百姓先作储贮以备凶年亦非横敛宜下有司具为令王公以下垦田畞税六升天寳八年天下义仓无虑六千三百七十万余石长庆大中以来约束旣严贮贷不絶至于五代因之以饥馑加之以战伐而义仓不得不废矣庆歴间王其上言以为旧事乆废当酌轻法以行之如唐田亩之税其费太重永徽中别颁新格自上户以降出粟又且不均方今之宜莫若第五等以上于夏秋正税之外毎二防纳一升随常赋以入各于州邑择其便地别置仓以储之领于本路转运司今天下大率取一中郡计之夏秋正税粟麦之属且以十万石为率则义仓米一中郡嵗得五千石矣【若大官斗収一升则又倍之】矧天下所入之广乎使仍嵗丰熟捐有余补不足实天下之利上于是诏天下立义仓然今之州县因仍既乆忘其所以为斯民所寄之物矣
　　一义仓合于民间散贮逺都择人掌之如社仓之法今输于州县非也葢憔悴之民多在乡村于城郭颇少诸储州军多时义仓米随冬苖输纳州仓一有饥馑人民难以委弃庐舍逺赴州郡请求今欲毎遇凶歉之年相度诸县饥之大小拨还义仓米斛其水脚之需亦于米内量地里逺近消尅县之于乡亦然如此则山谷之民皆防其惠不犹愈于闭为埃尘耗于雀鼠仍使斯民饥饿而死乎
　　一检准令文州县镇寨嵗于十月初差官抄检内外老疾贫乏不能自存之人十一月起支【后到者听支】每人日支一升七嵗以下减半每五日一次并支至次年正月终止【遇闰及本土収成早晚者官司相度给散时月日通给百五十日止】今江浙水田种麦不广冬间民未困乏其困乏多在青黄未接之时此为政者所宜究也
　　一熈宁初陈留知县苏消言臣领几邑请为文下倡户五等自二石四防出粟有差毎社有仓各置守者耆为输纳官为籍记嵗凶则出以赈民藏之乆则又为立法使新陈相登即诏行之旣而王安石沮之遂不果行石介著书亦谓隋唐义仓最便若每村立一仓委有年徳者主之遇饥馑量口以给则民不乏矣此法向来福建亦行之若乃民间再自出米不若即义仓行之之为善
　　一绍圣着令诸县义仓米防収五合即元丰旧法也大观初乃令増防収一升以备赈荒至今行之然义仓米不留诸乡而入县仓悉为官吏移用始也县仓于民犹近取后上三等户皆令输郡则义米带入郡仓转充军食或资颁费岂复还民故遇凶年无以救民之死今若以常歳所取义米令诸乡各建仓贮之县籍其数主以有年徳之辈遇饥馑还以赈民且不劳逺致推行诸乡即民被实惠岂不胜于科抑赈粜之策乎
　　一庆元六年六月臣寮劄子言常平义仓国家专恃以待赈救据诸路提举司申户部数目常平钱七十余万缗义仓钱五十余万缗二司之米各几二百万石縁提举主管略不经意徒存虚名二司遂为虚设臣谓常平有籴本固当有钱义仓五十余万缗则诚非令典也攘民所寄之物而私用粜钱廷臣方且昌言而不怪习俗之移人如此
　　一赈济之如麻抄劄之时里正乞覔强梁者得之善弱者不得也附近者得之逺僻者不得也胥吏里正之所厚者得之鳏寡孤独疾病无告者未必得也赈或已是深冬官司疑之又令覆实使饥民自备糇粮数赴防集空手而归困踏于风霜凛冽之时甚非古人视民如伤之意今县令宜毎乡委请一土户平时信义为乡里推服官员一名为提督赈济官令其逐都择一二有声誉行止公干之人为监视每月送朱墨防心钱县道委令监里正分抄劄不许邀阻乞覔如有乞覔可径于提督官投状申县断治如更抑遏可自于本县或佐官防陈诉当痛惩一二以励其余其米赈粜亦如之若此则庶乎少革耳
　　一赈济所以救饥民者多以支米为便不知支米最为重费幸又多不系沿流及产米去处般运极为费力往往夫脚与米价相等更有在路减窃拌和之弊若是大荒年分谷米絶无民间艰食不容不措置移运米斛若不是十分荒歉米斛流通物价不涌不如支钱最省便更无伪滥之小民将钱可以抽赎典过斛斗或是一防米钱可买二防杂斛以三二升拌和菜茄煮以为食则是二防之粜斛可供一家五七口数日之费然恐官于支钱所委不得其人亦有减尅之不若钱米兼支实为两利
　　劝分
　　煟曰民户有米得价粜钱何待官司之劝只縁官司以户等髙下一例科配且不测到检防故人户忧恐借以为名闭籴深藏以备不测其往还道路与无厯头之人反无告籴之所推原其皆縁吏无策但欲认米之足数假劝分之美名欺罔上司以图观美不知适以病民也臣居村落日观其谓上户固所当劝自余中下之家不必劝所谓上户者田亩之跨连阡陌蓄积之红腐相因然今之乡落所谓上户者亦不多矣中下之户凶荒之余所入未能供所出安能有余以赈粜哉人之常情劝之出米则愈不出惟以不劝劝之则其米自出臣谓今莫若劝诱上户及富商巨贾俾之出钱官差牙吏于丰熟去处贩米豆各归乡里以济小民结局日以本钱还之村落无巨贾处许十余家率钱共贩或乡人不愿以钱输官而愿自粜贩者听官不抑价利之所在自然乐趋富室亦恐后时争先廪则米不期而自出矣此劝分之要术更宜斟酌而行之若山路不通舟楫处又有抄劄赈给就食散钱之法初非执一
　　一呉遵路知通州时淮甸灾伤民多流转惟遵路劝诱富豪之家得钱万贯遣牙吏二十六次和赁海船往苏秀収籴米豆归本处依元价出粜使通州灾伤之地常与苏秀米价不殊当时范仲淹乞宣付史馆诚以饥荒之年人旣阙米官复以认米责之则其势颇逆惟俾之出钱各自运来其策为最
　　一天下有有田而富之民有无田而富之民有田而富者每嵗输官固借苗利一遇饥馑自能出其余以济佃客至于无田而富者平时射利浸渔百姓缓急之际可不出力斡旋以救饥民为异时根本之地哉汉家重困商贾盖为此耳今饥馑之年劝诱此曹使出钱粜贩初非重困又况救荒乃暂时之役彼亦安得而辞
　　一淳熈间臣寮上言州县荒政所谓劝分者葢以豪家富室储积旣多因而劝之赈以惠穷民以济乡里此亦所当然臣访闻去岁州县劝谕赈粜乃有不问有无只以戸等髙下科定数目俾之出备赈粜于是吏乗为奸多少任情至有人户名系上等家实贫窘至鬻田籴米以应期限而豪民得以计免者其余乗日中之急济其奸利縁此多受其害臣窃见朝廷重立赏格劝谕赈粜已是详备所有用等则科粜理宜禁止臣愚欲望睿防下诸路漕臣严戒所部如有依前用等则科粜即许按劾仍许人户越诉重作施行寻得防止行劝谕毋得科抑则圣意诚知科抑之弊扰民矣
　　一凶年粜粟以活百姓可谓惠而不费况所及者皆乡曲邻里可以结恩惠可以积隂徳可以感召和气而驯致丰稔可以使盗贼不作而长保富赡其于大姓亦有补矣倘使小民转死沟壑流移他所大姓占田何暇自耕土地荒芜必有所损况又有甚于此者乎止縁间有小民谓官司抑配我所当得不知感谢却使大姓有怠于劝分之意此为县令者所宜知而以此意晓谕可也
　　禁遏籴
　　煟曰嘉祐四年谏官呉及言春秋之时诸侯相倾窃地专封固不以天下生灵为忧然同盟之国有救患分灾之义秦饥晋闭之籴而春秋诛之圣朝恩施动植视民如伤然州郡之间官司各专其民擅造闭籴之令一路饥则邻路为之闭籴一郡饥则邻郡为之闭籴夫【阙】以上所宜同国休戚而宣布主恩坐视流离又甚于春秋之时岂圣朝所以子育兆民之意者故丁丑诏诸路转运司凡邻郡灾伤而辄闭籴者以违制坐之
　　一或者谓遏籴固非美名然聴他处之人恣行般运不加禁止本州本县自至艰籴臣曰此见识狭陋之论也天下一家饥荒亦有路分今邻郡以吾境内丰稔而来告籴义所当恤此宜物色上流丰熟去处劝诱大姓或本州钱差人转籴循环粜贩非惟可活吾境内之民又且可活邻郡邻路之饥民尚何艰籴之有脱使此间之米不许出吾界他处之米亦不许入吾界一有饥馑环视壁立无告籴之所则饥民必起而作乱以延旦夕之命此祸乱之尤速者也淳熈八年八月勅今嵗间有旱伤州县全借邻境或旁近丰熟去处通放客贩米斛已降指挥不得遏籴访闻上流得熟州郡尚不能体认朝廷均一爱民之意辄将客贩米斛邀阻禁遏圣防劄付诸路帅漕司各检坐条法遍行所部州军恪意奉行如敢违戾仰逐司觉察按劾尚或容蔽委御史台弹奏小民闻官司有榜禁遏每遇外人籴米则数十为羣胁持取钱殴人伤损村民亦不敢担米入市民间遂致阙食其令下诈起类如此
