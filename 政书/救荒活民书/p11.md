<!-- { "loadSidebar": true } -->
　　煟曰饥馑而不廪往往奸雄多假此号召百姓以倡乱臣观义寕元年左翊卫郭子和坐徙榆林防郡中大饥子和潜结敢死士十八人执郡丞王才数以不恤百姓之罪斩之开仓赈施此虽盗贼之行不足汚齿颊然亦足以为不留意赈恤者之戒
　　天寳十三年水旱相继闗中大饥杨国忠恶京兆尹李岘不附已以灾沴归咎于是贬长沙太守上忧雨伤稼国忠取禾之善者献之曰雨虽多不害稼也上以为然扶风太守房琯言所部水灾国忠使御史推之是嵗天下无敢言灾者髙力士侍侧上曰淫雨不已卿可尽言对曰自陛下以权假宰相赏罚无章隂阳失度臣何敢言上黙然
　　煟曰自古奸臣固位惟欲謟事人主不乐闻四方水旱盗贼之警故多为掩遏之计不知稔成祸基非国之福孟子曰入则无法家拂士出则无敌国外患者国恒亡是欲使人主常懐恐惧也况水旱不恤民心日离国忠不学无术何足以知之
　　唐卢坦为宣歙观察使到郡嵗饥谷价日増或请损之坦曰所部土狭谷少仰四方之来者若价贱谷不复来益困矣旣而商米辐凑市估遂平民赖以生
　　煟曰不抑价则商贾来此不易之论昧者反之其意止欲沽誉不知絶市无告籴之所适以召变而起谤也坦有定见如此哉
　　除蝗条令
　　淳熈
　　诸虫蝗初生若飞落地主邻人隐蔽不言耆保不即时申举扑除者各杖一百许人告当职官承报不受理及受理而不即亲临扑除或扑除未尽而妄申尽静者各加二等
　　诸官私荒田【収地同】经飞蝗住落处令佐应差募人取掘虫子而取不尽因致次年生者杖一百
　　诸蝗虫生飞落及遗子而扑掘不尽致再生长者地主耆保各杖一百
　　诸给散捕取虫蝗谷而减尅者论如吏人乡书手揽纳税受乞财物法
　　诸系公人因扑掘虫蝗乞取人户财物者论如重禄公人因职受乞法
　　诸令佐遇有虫蝗生虽已差出而不离本界者若縁虫蝗论罪并依在任法
　　煟窃谓本朝捕蝗之法甚严然蝗虫初生最易捕打往往村落之民惑于祭拜不敢打扑以故遗患未已是未知姚崇倪若水卢懐慎之辩论也臣今录于后或遇蝗蝻生去处宜急刋此作手榜散示烦士夫父老转相告谕亦开晓愚俗之一端也开元四年山东大蝗民祭拜坐视食苖不敢捕宰相姚崇奏云秉彼蟊贼付畀炎火此古除蝗义也乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚崇移书诮之曰聪伪主德不胜妖今妖不胜德古者良守蝗避其境今坐视食苗因以无年刺史其谓何若水惧乃纵捕得蝗十四万石时议者喧哗帝疑复问崇曰庸儒泥文不知变且讨蝗纵不能尽不愈于养以遗患乎帝然之卢懐慎曰凡天灾安可以人力制也且杀蝗多必戾和气崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽杀虫救人祸归于崇不以诿公也蝗害遂息
　　捕蝗法
　　一蝗在麦苗禾稼深草中者每日侵晨尽聚草梢食露体重不能飞跃宜用筲箕褚栲之类左右抄掠倾入布袋或蒸或焙或浇以沸汤或掘坑焚火倾入其中若只瘗埋隔宿多能穴地而出不可不知
　　一蝗最难死初生如蚁之时用竹作撘非惟击之不救且易损坏莫若只用旧皮鞋底或草鞋旧鞋之类蹲地掴撘应手而毙且狭小不损伤苗稼一张牛皮或裁数十杖散与甲头复収之北人闻亦用此法
　　一蝗有在光地者宜掘坑于前长濶为佳两旁用板及门扇接连八字铺摆却集众用木板喊赶逐入坑又于对坑用扫箒十数把俟有跳跃而上者复扫下覆以干草火焚之然其下终是不死须以土压之过一宿乃可【一法先燃火于坑然后赶入】
　　一捕蝗不必差官下乡非惟文具且一行人从未免蚕食里正其里正又只取之民户未见除蝗之利百姓先被捕蝗之扰不可不戒
　　一附郭乡村即印捕蝗法作手榜告示每米一升换蝗一防不问妇人小儿携到即时交支如此则囘环数十里内者可尽矣
　　一五家为甲姑且警众使知不可不捕其要法只在不惜常平义仓钱米博换蝗虫虽不驱之使捕而四逺自辐凑矣然须是稽考钱米必支傥或减尅邀勒则捕者沮矣国家贮积本为斯民今蝗害稼民有饿殍之忧譬之赈济因以捕蝗岂不胜于化为埃尘耗于防雀乎
　　一烧蝗法掘一坑深阔约五尺长倍之下用干柴茅草火正炎将袋中蝗虫倾下坑中一经火气无能跳跃此诗所谓秉畀炎火是也古人亦知瘗埋可复出故以火治之事不师古鲜克有济诚哉是言
　　右件虽不仁之术倘不屏除则遗种昌炽诚何以堪姚崇所谓杀虫救人祸归于崇不以诿公真贤相识见也
　　李珏赈济法
　　将灾伤都分作四等抄劄仁字系有产税物业之家义字系中下户虽有产税灾伤实无所収之家礼字系五等下户及佃人之田并薄有艺业而饥荒难于求趁之人智字系孤寡贫弱疾废乞丐之人除仁字不系赈救义字赈粜礼字半济半粜信字全济并给厯计口如常法惟济米预散榜文十日一次委官支毗陵与鄱阳常行此法民至于今称之
　　鄱阳赈救法
　　丁卯鄱阳旱暵宪使李珏招臣措置荒政李昔守毗陵赈救有声臣见约束简明无俟更改但乞将义仓米每日就城中多置场减价出粜先救城内外之民却以此钱纳价计口逐月一顿支给以济村落之民非惟深山穷谷皆沾实惠且免减窃拌和之一物两用其利甚博防李不权州臣迫官期出局故行之未免作辍良可叹息或谓赈饥给钱非法令所载臣曰此庸儒之论且村民得钱非惟取赎农器经理生业以系其心又可抽赎种子収买籴斛和野菜煮食一日之粮可化为数日之粮岂不简便【已上见中卷赈济条】
　　不俟劝分村落有米法
　　米下乡般运水脚减窃拌和弊端非一故今税户等第认米谓之劝分非惟抑配扰民且适启闭籴今莫若责隅官交领常平钱逐都给与所保土户每都数千缗随都分大小増损令于丰熟处循环収籴米豆归乡置随时价出粜麦熟日以本钱还官饥荒甚处赈至小熟官不抑价只认都内有米其领钱不兴贩及兴贩而不归本乡粜者皆有罚利之所在人自乐为富室亦恐后时争先发廪矣何必劝分扰扰
　　杂记条画
　　一寻常官司赈济初无竒策只下保抄劄丁口姓名云已劝分到若干数目用好纸装写数本申诸司此是故纸救荒徒扰百姓实无所益今宜革之供报上司只用幅纸申述施行之方可也
　　一抄劄最当留意急则卤莽多遗落缓则玩弛不及事其间有多狥私意者须明赏罚以励之防在必行不当姑息仍多出手榜严行禁约更用蘓次参实粘姓名口数于门首之法
　　一检防抄劄须逐县得人以行之然其法繁奸弊最多若夫要法有三城市则减价出粜常平米村落则一顿支散义仓钱【解见于前】其不系赈济之人则有逐都上户领钱兴贩循环粜籴之法简要便民无逾于此
　　一近臣寮劄子官司平日预先抄劄五家为甲有死亡迁徙当月里正申县改正此意亦善今用四等之法每知县到任责令用心抄劄存留当县以备缓急庶免临期里正卖弄之弊一遇荒歉按籍可凭赈救矣
　　一臣尝亲任州县救荒不先措置临时仓卒鞭挞里正抄劄大段卤莽迨抄劄既毕未见施行村民扶携入郡请米官司米即支散褁粮旣竭馁死纷然是以赈济之名误其来而杀之也亦有诈作流民经过请乞官吏多厌烦之然此皆饥穷实非得已官司积蔵本为斯民正当矜怜岂可坐视今凡赈恤须预印手榜晓谕以见行措置钱米下乡未可轻动恐名籍紊乱反无所得庻革饥贫云集之
　　一昨江东运判俞亨宗赈济杀妇人一百六十二人乞待罪是未知分场分队逐队用旗引之法徐宁孙建苏次参皆有成式似可通变而行大抵百人已上便虑冗杂不可平日无纪律者况饥羸之躯易蹂践乎
　　一徽州源东门县学前姓胡人平日不以赈恤为念出纳防秤大小不同开禧丙寅五月坐阁上阅簿书忽震雷击死簿书焚毁防秤剖折其妻为神物提下肢体无伤闾巷之人皆知之
　　淳熈八年敇浙西常平司奏本路去嵗旱伤轻重不均在法五分以上方许赈济今来逐县各乡都分有分数不等若以统县言之则不该赈济若据各乡都分有旱至重去处则理当存恤除已逐一从实括责五分以上量行赈济五分以下量行赈粜得防依
　　煟曰饥荒大小不同傥不分都分等降则惠不均而力不给今五分已上赈济五分已下赈粜其法固简易然三分以下都分贫弱狼狈之人亦多不若四等抄劄为均济也
　　代宗广徳中嵗大饥萧复家百口不自振议鬻昭应墅宰相王缙欲得之使其弟说曰以君之才宜在左右胡不以墅奉丞相取右职复曰鬻先人之墅以济孀单吾何用美官使门内寒且馁乎缙憾之由是坐废数嵗改同州刺史嵗歉有京畿观察使储粟复之以贷百姓有司劾治诏削停刺史或吊之复曰茍利于人胡责之辞其后拜兵部尚书
　　煟曰官职自有定分以巧得之不若拙而见称于后世萧复以墅奉宰相岂不立取富贵不观察使储粟岂至削停刺史然一时龃龉其后亦为兵部尚书岂非官职自有分定虽巧何益耶后之赈济者但当诚心为民可行即行一己利害非所当计
　　仪鳯间王方翼为肃州刺史蝗独不至方翼境而邻郡民或馁死皆重茧走方翼治下乃出私钱作水硙簿其直济饥瘵起舍数十百楹居之全活甚众
　　煟曰流民至当为法以处之富弼令樵采打鱼之数地主不得为主是也但一时未免侵扰莫若修堤浚河兴水利公私两便不然官司出钱租赁民间芦或柴蓧山近县郭市各去处纵流民樵采官复置买之非惟流民得自食其力雪寒平价出卖亦可济应细民
　　南楚新闻孙儒之乱米防四十千将金玉换易仅得一撮一合谓之通肠米言饥人不可食他物惟广煎水饮可以稍通肠胃
　　煟曰昔唐兵围洛阳城中乏食民食草根木叶皆尽相与澄浮泥投米屑作饼食之皆病身肿脚弱死者相枕倚葢乆饥肠胃噎塞乍饱多死惟米饮可以通肠尝记乾道间江西大饥民有食白膳土筑杀者时帅出劝农饥民入状借钱贩粜度荒帅判云纷纷党与立三朝五十余年积未消野老不知当日事尚持片纸覔青苗当时若责上户领钱往他处収买杂斛循环粜籴以救饥民未必若此也惜哉
　　马寻明习法律皇祐四年知襄州防嵗饥或羣入人家掠园粟狱吏鞫以强盗寻曰此脱死耳其情与为盗异奏得减死论遂着为例
　　煟曰荒政除盗亦当原情顷有尹京者以死囚代为盗者沉之于江此最为得策葢凶荒之年强有力者好倡乱须当有以耸动之使逺迩自肃之为上不然则羣聚而起杀伤多矣
　　隋末河内饥人相食李轨兴义兵僣称帝号倾家财以赈之不足欲仓粟召羣臣议曹珍等曰国以民为本岂恡仓粟坐视委死乎时有隋官心不服排珍曰百姓饥者自是羸弱勇壮之士终不至此国家仓粟以备不虞岂可散之以饷羸弱仆射苟恱人情不为国计非忠臣也轨以为然由是士民离散寻致败
　　煟曰李轨饥贼耳固不足论然行反间者多倡为仓粟不可散之説使失士民之心况夫万乗之主欲为根本虑者岂爱惜仓粟坐视百姓死亡乎
