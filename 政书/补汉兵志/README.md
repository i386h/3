<!-- { "loadSidebar": true } -->
补汉兵志一卷 宋 钱文子

　　钦定四库全书
　　史部十三
　　补汉兵志
　　政书类四
　　军政之属
　　提要
　　（臣）等谨案补汉兵志一卷宋钱文子撰文子字文季乐清人绍熙三年由上舍释褐出身以吏部员外郎兼国史院编修官厯宗正少卿后退居白石山下自号白石山人宋初惩五代之弊收天下甲兵悉萃京师谓之禁军辗转増益至于八十余万而虚名冒滥实无可用之兵南渡以后仓皇补苴招聚弥多而冗费亦弥甚文子以汉承三代之后去古未逺犹有寓兵于农之意而班史无志因摭其本纪列传及诸志之中载及兵制者裒而编之附以考证论断以成此书卷首有其门人陈元粹序述其作书之意甚详盖为宋事立议非为汉书补亡也朱彝尊跋称其言近而指逺词约而义该非低头拱手髙谈性命之学者所能然兵农既分以后其势不可复合必欲强复古制不约以军律则兵不足恃必约以军律则兵未练而农先扰故三代以下但可以屯种之法寓农于兵不复以井田之制寓兵于农文子所论所谓言之则成理而试之则不可行者即以宋事而论数十万之象乆已仰食于官如一旦汰之归农势不能靖惟有聚为贼盗耳而以渐而损之则兵未能遽化为农农又未能遽化为兵仓卒有事何以御之此又明知其弊而不能骤革者也以所论切中宋制之弊而又可补汉志之阙故仍录之以备参考文献通考载此书作补汉兵制与此本不同然文子明言班书无兵制则作补兵志审矣通考盖传写讹也
　　乾隆四十六年三月恭校上
　　总纂官 （臣）纪昀 （臣）陆锡熊 （臣）孙士毅
　　总校官 （臣）陆费墀
　　●补汉兵志原序
　　汉兵志永嘉白石先生徃为大都授时所著予少小执经师从曾偹讨阅因获闻纂集之大旨初艺祖开基次第刬削五代僭伪收其精兵聚于京师天下既平而已聚之兵不可复散遂定都汴京以便漕运始倚兵以固国而不及天下之形势尝自叹曰不出百年天下民力殚矣固已逆知后世以兵为病也然当时徒见兵聚而精不知其后兵聚而不可复用盖自太宗既平太原欲遂取幽燕而不克自是岁有契丹之扰澶渊之役仅能罢兵为和而西夏之叛终莫得其要领寻至永乐之衂极为中原之变所在战卒望风奔溃讫未闻一战之获渡江以来稍自振刷和议既成寻复废弛数十年来天下无事衣粮犒赏不可少杀生息长养而贪将黠吏得以浸容其奸故老弱者难汰虗籍者难核安坐无事则骄骄则难用久聚而法弛则悍悍则难制生息繁而衣给有限则贫贫则思乱征行调发之日稀不闲临阵决战之术则怯怯则弃甲曵兵而走今自京师禁卫江上诸屯诸州厢禁邉上戍守往徃以百万为额而未尝可用也夫以天下不及承平之半而养百万无用之卒凡今天下嗷嗷行一切之术网罗天下之遗利以竭生民之力而楮币茶盐之法日益敝壊皆为此也抑可久而不知变乎于虖此先生所以拳拳有意于汉家之遗制也谨按汉制调民有限无常役之岁则与今日老弱虗籍者异【按补兵制首当知用民之目盖汉法民二十始傅二十三为正卒五十六免通为三十六年自始传为更卒岁一月止扵三十有六月即今厢军偹厮役者是为卫士止一岁即今禁卫扈从者是为材官骑士止一岁即今禁军偹战守者是戍邉三日即今更遣戍卒者是汉之用民止此四条夫以民之为生除其少与老中间三十有六年之间藉其强壮之日而用之又不过両岁及三十有六月加以戍邉通为五岁有三日耳其势老弱虗籍自无所容于其间夫兵不常役则佚而不怨在官之日少则有余力而不疲故汉兵所向未尝败衂横行于四夷而匈奴卒于摧败破灭欵塞奉国珍来朝阙下近古未尝有也其与今日常有边境之忧异矣】有事檄召事已罢归无聚食之费则与今日竭民力以养兵者异【按髙帝十年征陈豨上曰吾以羽檄征天下兵未有至者是年淮南王布反檄诸侯兵上自将以击布孝武云吾初即位不欲出虎符发兵郡国齐哀王谋发兵中尉魏勃语吕平曰王欲发兵非有汉虎符验也髙帝纪五年夏五月既诛项羽兵皆罢归家则知汉法兵皆散于郡国有事则以虎符檄召而用之事已皆罢归家无复养兵之费矣】衣赍自偹无供亿之劳则与今日春秋衣赐不时给赏者异【按贾谊传曰汉淮南吏民繇役往来长安者自悉而补中道衣敝钱用诸费称此货殖传曰长安中列侯封君行从军旅赍贷子钱家则知汉兵虽以征行调发衣赍犹自偹而况无事而岁科和买供给春秋二衣乎】近地调发无逺征之劳【已详补志并注】不立素将无拥兵专制之虞【按唐杜佑通典云兵制可采惟有汉氏或有四夷侵轶则从中命将发五营骑士六郡良家贰师楼船伏波下瀬咸因事立称毕事则省虽卫霍勲髙绩重身奉朝请兵皆散归】都试课殿最无骄蹇难用之患【已详补志并注】故自文帝以来与民休息经常不耗则减田租弛山泽【文帝二年赐天下民田租之半十三年除田租税后元六年弛山泽】寻至太仓之粟陈陈相因都内之钱贯朽而不可挍皆不养兵之效也诚使稍取汉制斟酌剂量叅而行于今日以救其极敝不十年间国力可纾民力可裕其效犹指诸掌夫亦何惮而不为嗟夫先生乃老矣方力疾丐休筑室深山中徜徉物外以书史泉石自娱将终身焉此志邈矣顾毎以予讲肄滋乆警策藴奥粗可与语理道者其素相期待者逺矣然予亦偃蹇半世安于静退未尝出位而思岂敢輙言兵事而先生忧国之心与所著书要不可不与有志于斯世者共之也虽然其事大体重关系宏逺要在成顺致利不骇民听其条目次第固非一端初先生更欲编次汉调兵弛役尺籍伍符金皷旗帜及凡兵间调度别为一书未果葢汉兵最近古其规模尤精宻而史阙其文姑采摭羣书先志其大莭而其纤悉未能尽载此书也先生名文子字文季世居乐邑白石山下因自号白石山人云嘉定甲戍陈元粹序
　　●补汉兵志纲目
　　凡用民【见下四项】
　　汉法民二十始傅【止】非调民为之也
　　更卒
　　更卒曰践更【止】虽罢癃不免
　　卫士
　　卫士属卫尉【止】有加恩焉
　　材官骑士
　　材官骑士属郡都尉【止】葢长从募士多而郡国之兵坏矣
　　戍边
　　天下之人皆直戍边【止】汉之用民殆不过此
　　复
　　而天子推恩则有复其身者【止】无以给中外繇役矣
　　郎
　　所谓天子之卫则光禄勲所领诸郎是也【止】其郎员悉省于先汉矣
　　南北军
　　其次则有南军有北军【止】其所领士徒亦甚多矣
　　三辅兵
　　三辅之兵中尉主之【止】则中尉所专职唯徼循而已
　　城中兵
　　凡城中属长安令【止】盖京师之兵大畧具此
　　荥阳屯兵
　　其外则荥阳屯兵【止】无常屯之兵也
　　郡国兵
　　郡国之兵则材官骑士是也【止】非虎符不得辄发
　　边兵
　　唯当冦之边特异内郡【止】盖其权重矣
　　部都尉
　　部都尉部戍卒乘障塞【止】不以从征也
　　农都尉
　　农都尉武帝初置【止】其制边守塞大畧如此
　　属国
　　然犹困于匈奴之强【止】所谓以蛮夷制蛮夷者也
　　●钦定四库全书
　　补汉兵志【并注】
　　（宋）钱文子 撰
