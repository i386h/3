<!-- { "loadSidebar": true } -->
马政纪　　（明）杨时乔 撰

　　钦定四库全书

　　史部十三

　　马政纪

　　政书类四

　　军政之属

　　提要

　　（臣）等谨案马政纪十二卷明杨时乔撰时乔字宜迁上饶人嘉靖乙丑进士官至吏部左侍郎是书纪明一代马政上起洪武元年下至万厯二十三年分十有二门一曰户马二曰种马三曰俵马四曰寄养马五曰折粮贡市盐纳赎战功等马六曰兊马七曰挤乳御用上陵出府并附给驿马八曰库藏九曰蠲恤十曰政例十一曰草场十二曰各边镇行太仆寺苑马寺茶马司其于因革损益各悉原委马政莫详于明亦莫弊于明时乔目击其艰身亲其事故虽裒集案牍之文而所言深中时病足资考核其条理悉具自序中序末自署前太仆寺卿而明史本傅惟载尝为太仆寺丞是书时乔自刋不应乖舛疑史或误书也

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●马政纪原序

　　太仆周官也职主内廐即后世司乗舆奉车骑典闲廐事不甚贵重周穆王命伯冏以绳愆纠缪格其非心慎简乃僚无比眤匪人充耳目之官迪上以非先王之典曽以弼直贵重之道望焉则亦位近职亲所关观瞻习染必是乃为贵重其道贵重其道即贵重其官也汉制职主内廐位秩埒于九卿贵重矣独石庆策马之对贡禹请减乗舆服御廐马天子纳其忠下诏减谷食马为能贵重内廐之官唐制职主外廐独张万歳王毛仲蕃马收一缣易一马之效为能贵重外廐之官此则上而官同职异下而官同道异举有绩可纪顾弼直贵重之道未可言焉我髙皇帝都南京有南太仆寺文皇帝都京师有太仆寺主外廐民牧有苑马寺主外廐官牧始名户马既名种马内廐有御马监不摄于太仆既苑马寺亦报罢太仆志曰苑马之政不举则邉马不足太仆不领内廐则内马无节殆识政体之言迩者种马又尽罢令有司征银给民买俵以买俵寄养俵养不足则官买补窃谓种马者俵寄之本源絶其本源而为买买乃市贾逐末穷流之事行之于官曽是可以为政乎或谓方内承平所需者银奚必马迩疏恒言使四郊承平无事恒如一日则马可易而银也京邉兵可易而农也乃此自圣世不可取必或当有事上欲追本遡源求复于户种难之次欲逐末竭流求盈于俵寄难之一旦仓卒括民间马不可得即银若贯朽若泉布不可操而骑也虽有善者无能为枯株涸泽计已亦识政体之言臣乔蚤岁请假山居不学未闻绳纠格慎之道晚起家职南北冏事居贵重之官才识庸下不习政体愧未能越俎内廐歩贡禹请减谷食马又未能祗役外廐修张王之业所守簿领未乆且疔间尝覩会典寺志于今日行事宜有未备未合者自革种马后辅部寺省台诸臣深感触于时势本源末流之际裁画覆请未行歴核册案有存有否有恶害已而去籍者臣乔慨今此尚然乆之前何攸征后何攸据谨取其存者则纪不能悉纪者则略各邉镇行太仆苑马茶马均属马政附纪日行事宜屡更者别纪是时相臣陈阁辅请修正史得俞命以此纪可备典实索之臣乔方再请假斋居偕太仆寺臣王长卿考订授游簿欵録会南擢存箧中史臣林太史志马政索之乃于南署令稚子贡生可中编次授南京太常寺臣李博陈簿校刻今太仆寺臣邓太卿宣猷牧政雅意从周助资成锓臣乔闻吾学周礼今用之吾从周夫岂敢如魏弱翁条陈汉家故事以此足征据夫岂敢惟尝书报邓太卿以备冏署案籍报林太史以俟史局稽采或敢云然杨时乔序

　　●凡例

　　一圣祖马政成法深意此纪于各疏中特表着之若戸马种马俵马寄养马本同其以户马为种马以种马为解俵以解俵为寄养不同者当户马时天下初定尚取之征伐不专孳息故曰户马亦曰廐牧及种马时天下大定不用征伐专主孳息故称种马亦曰孳牧及解俵寄养时复有征伐调度难以卒办乃以种马征驹解俵发之寄养其种主孳息其俵养主征伐始分为二均称之为备用马及以种马不征驹而买俵则种马始废孳息源絶又自种马半卖尽卖则种马尽废孳牧羣空即有寄养存而官民皆无马惟藉于买取诸市货而已以国家兵戎大事乃寄之商贾政事可以见已
　　一祖制初革牧监羣苑监户马会典太仆志俱未详今皆备録于首是为旧章
　　一会典太仆志备载种马时条例今既革矣今犹详之者所以明祖宗朝良法在此今革之日乆如议之则所谓无故而发大难之端不议之则所谓阴雨而不为戸牖之虑欲就中善为之所则有待于继治同道更化善治者
　　一马数登耗银数多少皆随时不同今但纪前时大凡即后日所増损当否及国计民生所系何如皆案卷可推
　　一实録凡例凡军民衙门官马孳生马邉境茶马买马之政牧养之地有改迁及被人侵占清出者亦书每岁有勑免所免欠各项马匹悉书总数今此纪如之或未备而载在会典者皆纪之至实録会典又未备者则查兵部及本寺案籍纪之
　　一两太仆志有丁田数目等制本皆具种俵各马欵下不另为纪
　　一太仆寺志曰太仆不领内廐则内马无节不预苑马则外马不蕃其识治体之言哉驯至今以不领内廐所以内监马虚数徒存而戸部之草料日増纔一用之如上陵等项辄求太仆寺之寄养马此其非独无节抑亦病民以不兼苑马所以民间苦于孳牧而邉镇有乏动来内请此其非独不蕃抑亦病国以故此纪不及内廐者以未尝领之故无从稽之至于苑马仅述北平初制于先而各邉苑马寺附书于后盖亦不预亦无从稽之故皆不能详纪志又曰如今边苑马皆存则各镇马足不待内请是也
　　一洪武初置北平行太仆寺永乐间改为北京行太仆寺后定为太仆寺洪武初置南太仆寺祗称太仆寺后专称南京太仆寺今皆如制永乐间凡各衙门俱称行在独此称北平行太仆寺者以官署在通州也后从京师始称太仆寺若南京太仆寺则在滁州
　　一会典旧志各年题覆更换为例不同皆仍旧尚亦有重复者俱存之以备叅考倘有变通者与今昔不合者亦存其不存者尚多则所谓诸有种马地方以此为病士民皆欲去之亦诸侯恶其害已而去其籍意故也
　　一会典两京太仆旧志所録者不同或多未备盖查修会典者与所委司事者或更代不常或意议相殊又或南北异宜故也
　　一两京太仆寺日行事例不常者不録以其随时异宜未能执一也
　　一辽山陜甘各太仆寺洪武初年建各加行字各设牧监羣管府州县卫所种马其后亦革去牧监群改属行太仆寺管各府州县处所有民者民牧之有卫所处以军丁牧之总是民牧其辽陜甘各苑马寺亦永乐初年建设监苑官牧总是官牧此二寺至今皆如旧其间沿革不一今惟举其纲领其详在各寺自有志不具悉若陜西三茶马司又若四川茶马司虽革去亦皆并纪之以其皆为皇朝马政大凡故也
　　一旧史自汉而唐宋凡马政皆书于兵制中以马为兵制中一事也我朝马政专理于太仆寺而统于兵部今会典皆详于兵部车驾司欵下而太仆寺仅载官司管辖地方而已此纪今为太仆寺职掌故独纪太仆寺云
　　一此纪万歴二十三年以前者以后俟续纪

　　●钦定四库全书

　　马政纪卷一

　　（明）杨时乔 撰

　　○户马一

　　户马者编户养马牧以公廐放以牧地居则骒驹征伐则师行马从诸司职掌所称廐牧者也吴元年至洪武六年太祖髙皇帝武功定天下以所归马置廐牧之设牧监羣官司之建太仆寺于滁州专理之既而牧监羣革则以马归太仆寺又设太仆寺于北平辽东甘肃如太仆寺制皆民间孳牧永乐四年成祖文皇帝建苑马寺于北平辽东陜西甘肃设苑监官亦如洪武间牧监羣制既而北平苑马寺苑监亦革亦以马归北平太仆寺令民间孳牧凡牧监苑监皆为官牧凡民间孳牧皆为民牧此官牧改而为民牧在初制即然矣纪户马一

　　太仆寺牧监群户【马初建于滁州后革去牧监羣尚为后太仆寺户马】

　　太祖髙皇帝定都金陵吴元年凡兵马所在屯聚放牧在京师有典牧所洪武六年建太仆寺于滁州设卿少卿寺丞等官七年置属有五牧监九十八羣后増损为一百二十羣设监正监副録事羣长八年如旧十三年増置滁阳五牧监滁阳仪真香泉六合天长滁阳群二十有二仪真六合羣各七香泉群八天长群四二十三年冬定为十四监置江东当涂二牧监设监正监副録事各一人江东牧监所属八群曰开寕泉水惟在清化神泉新亭长泰光泽当涂牧监所属十一群曰石城化洽永保姑孰延福多福丹阳徳政繁昌东塘寿安毎群设群长一人十一月罢牧监九群五十四改置大兴等牧监三永安等群七先是设滁阳牧监凡八群乌衣马安石板广阳来安金坛万春福禄六合牧监三群永福黄塘大徳仪真牧监三群金骏长兴骅驑江都牧监三群犀马长寕崇寕香泉牧监十五群长寿柘皋新兴保大开城梅山永胜白马歴阳千秋翔鸾仙踪保安仁丰政理定逺牧监六群昌莪龙泽大安白龙青龙黒龙长淮牧监四群孝议香山髙塘乐善天长牧监四群太平古城第一昌平舒城牧监八群徳胜大龙南乡唐龙齐安青陵鳯台黄龙至是皆以冗而罢之惟存大兴牧监以永安如皋沿海三群隶之天长牧监以徳胜武安二群隶之舒城牧监以九龙万龙隶之其廐牧制见于诸司职掌凡太仆寺所属十四牧监九十八群专一提调牧养孳生马羸驴牛其养户俱系近京民人或五户十户共养壹匹每骒马岁该生驹一匹若人户不用心孳牧致有亏欠倒死就便着令买补还官每岁将上年所生马驹起解赴京调拨本寺每遇年终比较或群监官员怠惰或人户奸顽致令马匹瘦损亏多依例坐罪
　　二十八年以府州县专理民事牧监群专理民户马府州县重民牧监重马各有所责权势不一法令牵掣互争未定乃遂以牧监群马归有司专令民间孳牧太仆寺专督理焉而牧监群革监正等官俱罢永乐洪熈宣徳同正统七年定为南京太仆寺【即后种马】

　　北平苑马寺监苑户马【建于北平后即革惟辽陜甘三寺见存】

　　永乐三年始勑建北平苑马寺又设辽东甘肃陜西三苑马寺其勑词先命甘肃总兵官西寕侯宋晟寕夏总兵官左都督何福度地势次第设置至是勑晟等曰今设苑马寺以广孳牧每寺统六监监统四苑寺置卿少卿寺丞监置正副苑立圉长以率牧马之夫春月草长纵马于苑迨冬草枯则収饲之今先设四监尔处应有牧马宜春配与之凡回回鞑靼以马至者或全市或市其半牝马则尽市之以给四监其监之未设者即按视水草便利可立处遣人以闻马政重事其加意精思有可行者悉宜条奏毋有所隠谕之曰朕欲马蕃息思有二策一欲畧如朔漠牧养之法择水草之地其外有险阻用数人守之纵马其中顺适其性至冬寒草枯聚而饲之一欲散与军民牧养设监牧统之二策孰善宜条画以闻于是江阴侯吴髙奏言大同东北猪儿庄西至云内东胜外有赤山榆杨迭白关隘可守东西险阻其内延袤四百余里水草便利可以孳牧然屯种之地少有空隙未免妨农谨上地图上覧而是之遂设陜西甘肃又设北京辽东各苑马寺六年勑甘肃总兵凡回回鞑靼令鬻马于甘凉州及千匹则于黄河迤西兰州寕夏勿令过河
