<!-- { "loadSidebar": true } -->
　　皇帝遣某官某致祭于
　　惠济慈佑龙王之神曰惟
　　神润下流膏应时泽物珠泉涌地毓灵脉于山林玉液成川畅清流于畿甸滋畇畇之绣壤允资灌注之功通翼翼之漕艘长助挽输之利聿昭灵贶宜奉明禋兹値仲【春秋】用申报飨尚其歆格鉴此精诚尚
　　飨
　　右祭玉泉山龙神
　　祭
　　后土神
　　司工神之礼凡大兴作诹吉遣官各一人将事豫日工部官于营建所在因其方设左右二坛以织苇为殿图绘结防祭日五鼓太常寺官具祝版【祝文翰林院随事撰拟】设
　　神案各一于坛内正中以黄纸书
　　后土之神
　　司工之神皆为位供案上各陈羊一豕一饼饵十有五盘果实五盘鑪镫具设祝案于中少右供祝版左设一案陈帛一【色白】香盘一尊一爵三和声署设乐太常寺设洗如式司祝司帛司香司爵典仪掌燎各以其职为位承祭官拜位在坛内香案前正中赞礼郎引承祭官朝服行礼迎神上香初献读祝亚献三献送神望燎均与祭
　　都城隍庙同
　　乐辞曰仰眺银河上阁道如驾梁俨神宅只愉矣穆将揆日鸣櫜繄神斯掌奠椒酒以禋享荷神庥泽未央
　　右祭后土司工
　　迎吻祭
　　窑神
　　门神之礼各遣官一人将事豫日工部官设坛于琉璃窑及迎吻所经之门以织苇为殿圗绘结防祭日五鼓和声署设乐于各坛前设导迎乐于窑门外太常寺官具祝版【祝文翰林院随事撰拟】设
　　神位陈羊豕饼饵果实香帛尊爵鑪镫设洗与祭司工仪同承祭官暨礼部太常寺有职事工部内务府管工各官咸朝服簪花披红乃陈吻于窑前和声署乐作辞曰和气嘉祥应圣日华耀明仰方泰紫俯奠泰宁缭廓纮瀛此惟表正食神德蒙神庆享明禋亿万龄【琉璃窑及各门辞同】太常寺赞礼郎引琉璃窑承祭官诣
　　窑神位前行礼引各门承祭官诣
　　门神位前行礼均与祭
　　司工仪同祭毕导迎乐作辞曰皇作宫殿因地顺天如竹苞矣美哉轮奂鸟翼飞松桷梴芋且寜居万年銮仪卫校舁吻礼部太常寺官前导承祭官从所经诸门承祭官迎于门前及工所管工官列班恭迎以入俟安吻事竢各退
　　右迎吻祭窑神门神
　　嵗春秋诹吉祭
　　司仓神之礼通州祭于大西仓仓场侍郎主祭各监督陪祀京仓左翼于海运右翼于兴平朝阳门外于储济各以本仓监督主之各监督分行陪祀祀用羊一豕一果实十盘壶爵鑪镫具主祭官朝服质明将事率陪祀官行二跪六叩礼上香三献爵燎楮帛如仪退
　　右祭仓神
　　钦定大清通礼卷十四
　　钦定四库全书
　　钦定大清通礼卷十五
　　吉礼
　　致祭
　　先医之礼
　　景惠殿内中奉
　　太昊伏羲氏左
　　炎帝神农氏右
　　黄帝轩辕氏均南向
　　勾芒
　　风后东位西向
　　祝融
　　力牧西位东向东庑僦贷季岐伯伯高少师雷公伊尹淳于意王叔和皇甫谧葛洪韦慈藏钱乙刘完素李杲皆西向西庑鬼臾区俞跗少俞桐君马师皇扁鹊张机华陀巢元方孙思邈王冰朱肱张元素朱彦修皆东向以北为上嵗以春冬仲月上甲遣官将事豫日太常寺官具祝版眡割牲太医院官洁蠲殿庑内外拂拭
　　神座如仪祀日五鼓太常寺官具器陈正殿
　　三皇位前各设一案每案铏二簠二簋二笾十豆十共牛一羊一豕一前设香案各一陈鑪一镫二配位东西各设一案每案铏二簠一簋一笾十豆十羊一豕一鑪一镫二殿中设一案少西北向供祝版东设一案西向陈礼神制帛三【色白】香盘三爵九尊一西设一案东向陈素帛二【色白】香盘二爵六尊一凡牲陈于俎凡帛实于篚凡尊实酒承以舟疏布幂勺具东庑分设三案每案簠一簋一笾四豆四琖十豕肉二统设一案陈鑪一镫二设案一于南北向陈素帛一香盘一尊一爵三篚幂勺具西庑陈设同太常寺官设洗于咸济东门内和声署设乐于西阶下【器数见祀眞武礼】承祭官拜位在殿阶上读祝拜位在殿内正中两庑太医院分献官位甬道左右太常寺司祝司香司帛司爵分立祝案尊案之次典仪立殿外东阶掌燎率燎人立于燎鑪南昧爽司祝奉祝版安于祝案承祭官暨分献官咸朝服豫竢太医院鸿胪寺官引陪祀太医院官入咸济门内左右只竢至时太常寺赞礼郎二人引承祭官入咸济东门分献官随入赞盥洗承祭官盥手毕引至拜位前立典仪赞执事官各共廼职赞礼郎赞就位承祭官暨分献官陪祀官均就位立典仪赞迎
　　神乐作辞曰精气縁乎理调剂观所颐曰惟古圣尝草定医似铁随磁沴除吉至化工出自于指万姓永荷恩施赞礼郎引承祭官由殿左门入诣正中香案前赞跪承祭官跪赞上香司香跪奉香承祭官上炷香三上瓣香兴以次诣左右正位前上香如仪配位司香官分诣各案前跪上香两庑赞礼郎引分献官分诣两庑位前上香毕赞复位承祭官复位两庑分献官各复位立赞跪叩兴承祭官行三跪九叩礼分献官陪祀官均随行礼兴典仪赞奠帛爵行初献礼有司揭尊幂勺挹酒实爵司帛奉篚司爵奉爵以次诣各
　　神位前司帛跪奠篚于案三叩兴司爵立献爵奠于垫中毕皆退赞礼郎赞诣读祝位引承祭官就读祝位立司祝至祝案前跪三叩兴奉祝版跪案左乐暂止赞礼郎赞跪承祭官跪分献官陪祀官咸跪赞读祝司祝读祝辞曰维某年月日
　　皇帝遣某官某致祭于
　　太昊伏羲氏
　　炎帝神农氏
　　黄帝轩辕氏曰古昔圣人德泽深宏创制医药拯济斯世仁寿庶民兹当仲【春冬】谨以牲醴致祭惟
　　神慈惠蠲除疾疢笃佑朕躬致和天下配以
　　勾芒氏之神
　　祝融氏之神
　　风后氏之神
　　力牧氏之神尚
　　飨读毕奉祝版跪安
　　太昊伏羲氏神位前篚内叩如初兴退乐作赞礼郎赞叩兴承祭官暨分献官陪祀官均行三叩礼兴赞复位引承祭官复位立配位及两庑执事生奠帛献爵毕各退典仪赞行亚献礼正位司爵配位及两庑执事生各奠爵于左如初献仪典仪赞行终献礼正位司爵配位及两庑执事生各奠爵于右仪如亚献典仪赞彻馔有司彻毕赞送
　　神赞礼郎赞跪叩兴承祭官分献官陪祀官均行三跪九叩礼兴乐止典仪赞奉祝帛馔送燎有司奉祝帛香馔及两庑香帛馔以次恭送燎所如仪赞礼郎引分献官鸿胪寺官引陪祀官皆退承祭官避立拜位旁西面竢祝帛过复位立典仪赞望燎赞礼郎引承祭官由咸济东门出诣燎位视燎赞礼郎赞礼毕乐止承祭官退执事各官皆退
　　右祭先医庙
　　致祭
　　闗帝之礼嵗以春秋仲月诹吉遣官一人将事是日昧爽庙祝洁埽殿宇内外太常寺官具祝版备器陈
　　神位前牛一羊一豕一豋一铏二簠簋各二笾豆各十鑪一镫二殿中设一案少西北向供祝版东设一案陈礼神制帛一【色白】香盘一尊一爵三牲陈于俎帛实于篚尊实酒幂勺具和声署设乐于西阶上【器数见祀眞武礼】太常寺设洗于东阶上承祭官拜位在阶上正中司祝司香司帛司爵典仪掌燎各以其职为位如常仪质明承祭官朝服诣庙赞引太常寺赞礼郎二人引承祭官由庙左门入至东阶上盥手毕引诣拜位前立典仪赞执事官各共廼职赞礼郎赞就位引承祭官就位立典仪赞迎
　　神乐作辞曰扶植纲常正浩气昭日星絶伦独立英爽若生俎豆常馨夏夷胥敬仰神德莫畴并助邦家永太平赞礼郎赞诣上香位引承祭官入殿左门就香案前立赞上香司香跪奉香承祭官上炷香三上瓣香毕赞复位引承祭官复位立赞跪叩兴承祭官行三跪九叩礼兴典仪赞奠帛爵行初献礼有司揭尊幂勺挹酒实爵司帛奉篚司爵奉爵各进至
　　神位前司帛跪奠篚于案三叩兴司爵立献爵于案正中各退司祝诣祝案前跪三叩兴奉祝版跪案左乐暂止赞礼郎赞跪承祭官跪典仪赞读祝司祝读祝辞曰维某年月日
　　皇帝遣某官某致祭于
　　闗帝之神曰惟
　　神秀毓河山名垂今古英风正气世歴久而弥新大节纯心史相传而莫匹念神灵之显著命典礼以优隆兹当仲【春秋】用昭时飨尚其歆格鉴此精防尚
　　飨读毕兴以祝版跪安于篚内叩如初兴退赞礼郎赞叩兴承祭官行三叩礼兴典仪赞行亚献礼司爵献爵于左赞行终献礼司爵献爵于右均如初仪典仪赞彻馔有司彻毕赞送
　　神赞礼郎赞跪叩兴承祭官行三跪九叩礼兴乐止典仪赞奉祝帛馔送燎有司奉祝帛香馔以次送燎如仪赞望燎赞礼郎引承祭官诣燎位视燎礼毕乐止承祭官及执事官皆退
　　同日祭后殿以太常寺卿一人将事
　　光昭公位中
　　裕昌公左
　　成忠公右均南向位各异案每案羊一豕一铏二簠簋各二笾豆各八鑪一镫二殿中设案少西北向供祝版东西各设一案分陈礼神制帛三【色白】香盘三爵九尊三俎篚幂勺具设洗于后垣门内甬道东承祭官位殿檐下正中司祝司香司帛司爵典仪掌燎各以其职为位如常仪质明承祭官由前左门入后垣中门盥手升阶就位迎神引诣正位前上香毕以次诣左右位前上香复位行二跪六叩礼初献读祝如仪祝辞曰维某年月日
　　皇帝遣某官某致祭于
　　闗帝之
　　曾祖光昭公
　　祖裕昌公
　　父成忠公曰惟
　　公盛德相承令仪足式歴数传之积累遂钟河岳精灵储旷代之威名堪作岩廊矩矱殊恩既沛于三世时飨宜锡于上公兹当仲【春秋】用昭祀事豆笾致洁典礼加隆尚
　　飨凡仪节均与前殿同
　　右春秋祭闗帝庙
　　嵗五月旬有三日致祭
　　闗帝庙前殿
　　神位前陈牛一羊一豕一果实五盘鑪镫具陈设及行礼仪节与春秋祭同
　　祝辞曰维某年月日
　　皇帝遣某官某致祭于
　　闗帝之神曰惟
　　神纯心取义亮节成仁允文允武乃圣乃神功高当世德被生民两仪正气歴代明禋英灵丕着封号聿新敬修嵗事显佑千春尚
　　飨
　　同日并祭后殿太常寺卿一人行礼每案羊一豕一果实五盘典仪不赞彻馔司爵以执事生余陈设及行礼仪节与春秋祭同
　　祝辞曰维某年月日
　　皇帝遣某官某致祭于
　　闗帝之
　　曾祖光昭公
　　祖裕昌公
　　父成忠公曰礼隆报祀谊重推恩当崧生岳降之期溯木本水源之始辉煌栋宇凭依已妥于上公修洁豆笾将飨告防于仲夏惟
　　神照鉴尚其歆格
　　右五月十三日祭闗帝庙
　　直省府州县
　　闗帝庙嵗均以春秋仲月及五月旬有三日致祭前殿主祭以地方正官一人后殿以丞史执事以礼生祭日陈设迎神上香奠献读祝送神视燎礼仪并与
　　京师祭前后殿同
　　前殿祝辞曰维某年月日某官某致祭于
　　闗帝之神曰惟
　　帝浩气凌霄丹心贯日扶正统而彰信义威震九州完大节以笃忠贞名高三国
　　神明如在徧祠宇于寰区灵应丕昭荐馨香于歴代屡征异迹显佑羣生恭値仲【春秋】嘉辰遵行祀典筵陈笾豆几奠牲醪尚
　　飨
　　后殿祝辞曰维某年月日某官某致祭于
　　闗帝之
　　曾祖光昭公
　　祖裕昌公
　　父成忠公曰惟
　　公世泽贻庥灵源积庆德能昌后笃生神武之英善则归亲宜享尊崇之报列上公之封爵
　　锡命优隆合三世之肇禋典章明备恭逢仲【春秋】诹吉只
　　事荐馨尚
　　飨
　　右直省府州县祭闗帝庙
　　直省御灾捍患诸神于民有功德者加
　　封号立专祠祭
　　英卫公伍员于钱塘
