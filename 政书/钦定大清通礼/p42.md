<!-- { "loadSidebar": true } -->
　　右送皇史宬尊蔵
　　玉牒告竣总裁官别缮
　　盛京蔵本礼部诹吉奏
　　闻遣总裁王大臣一人提调官一人纂修官二人礼部工部大臣司官各一人钦天监官一人自宗人府恭送
　　盛京尊蔵于
　　敬典
　　崇谟二阁与恭送
　　实録
　　圣训仪同
　　右送盛京尊蔵




　　钦定大清通礼卷三十二
　　钦定四库全书
　　钦定大清通礼卷三十三
　　嘉礼
　　皇帝经筵之礼嵗春秋仲月
　　皇帝将举
　　经筵礼部承
　　防诹吉奏
　　闻豫期翰林院奏定满汉讲官各二人直讲经书掌院
　　学士曁直讲官拟篇目撰讲章豫进
　　御览
　　钦定翰林院恭缮以竢
　　右戒办
　　届期祗告
　　传心殿
　　先圣
　　先师
　　皇帝亲诣于前一日遣官于届日黎明将事如仪【详见吉礼】
　　右祗告
　　是日五鼓所司洁扫
　　文华殿内外武备院官供
　　御座铺陈礼部鸿胪寺官设
　　皇帝书案于
　　御座前南向设讲案于
　　殿内正中北向黎明翰林院官恭奉
　　御览讲章陈于
　　皇帝书案书左经右奉进讲副本陈于讲案书设案左
　　经设案右毕退
　　右陈设
　　辨班位讲官满八人位
　　殿内东柱之南西面汉八人位西柱之南记注官在柱西均东面侍班内阁大学士吏部户部礼部尚书侍郎通政司使副使詹事府詹事少詹事位满讲官之后东班西面兵部刑部工部尚书侍郎都察院左都御史副都御史大理寺卿少卿位汉讲官之后西班东面【若衍圣公来朝居东班之首】侍仪东班给事中二人西班监察御史二人位于班末鸿胪寺卿二人鸣赞二人位东西檐下皆东西面北上丹墀立位以品为序东西靣迎
　　驾南上送
　　驾北上拜位序品亦如之东位西上西位东上重行北
　　面
　　右序位
　　大昕讲官侍班侍仪曁执事官吉服集
　　文华殿丹墀内按班序立礼部侍郎二人诣
　　乾清门奏时遂前导
　　驾
　　皇帝常服乘舆出宫扈卫如常仪由
　　后左门出左翼门诣
　　文华殿丹陛上降舆
　　御寳座后扈内大臣立
　　御座旁左右导
　　驾礼部侍郎于门外左右侍卫于阶下左右立记注官
　　升西阶入
　　殿右门就位鸣赞官升东西阶就位立赞齐班官侍班纠仪各官就丹墀拜位立赞跪叩兴行二跪六叩礼兴鸿胪寺卿一人引满讲官升东阶北由
　　殿左门闑右入侍班官升阶南由闑左入一人引汉讲官升西阶北由
　　殿右门闑左入侍班官升阶南由闑右入左右纠仪官随入咸依位序立鸿胪寺卿退就檐下立鸣赞赞进讲满汉直讲官出班诣讲案前跪三叩兴退复位满直讲官一人出东班南行数武西趋及中门左枨前折旋北靣就案左展书宣讲毕却退折旋东趋复位汉直讲官一人出西班东趋逾中闑及左枨前折旋北面就案左讲书毕却退折旋西趋复位
　　皇帝阐发书义讲官曁侍班官跪聆毕兴又满直讲官一人出班西趋逾中闑就案右汉直讲官一人出班东趋就案右先后讲经毕却退复位
　　皇帝阐发经义各官跪聆亦如之鸿胪寺卿引由左右门出降阶就丹墀拜位北面序立内监设坐于
　　殿内东西二行各官聼赞行礼如初
　　右进讲
　　鸿胪寺卿复引各官升东西阶进
　　殿内按品分行序立
　　皇帝赐羣臣坐皆一叩列坐
　　赐茶如仪【详朝贺仪】仍引出降阶至丹墀东西序立礼部侍
　　郎奏礼成恭导
　　皇帝陞舆还宫扈卫如来仪翰林院官奉讲章正本授
　　内监各官咸退是日燕在位各官于
　　协和门【详筵燕仪】
　　右礼成还宫













　　钦定大清通礼卷三十三
　　钦定四库全书
　　钦定大清通礼卷三十四
　　嘉礼
　　皇帝临雍之礼
　　命下礼部诹吉具疏以
　　闻徧布诸司供备豫期行取衍圣公五经博士孔氏裔俊秀五人东野氏孔氏顔氏曾氏孟氏仲氏闵氏冉氏言氏卜氏颛孙氏端木氏有氏裔各二人乘传赴京及各氏子孙见列朝官者直省在京之进士举人贡监生各学教习肄业诸生咸诣太学观礼国子监祭酒司业拟经书篇目撰讲章豫进
　　御览
　　钦定恭缮以竢
　　右诹日戒办
　　届期五鼓国子监祭酒率属洒扫学宫内外工部司官张
　　御幄设
　　寳座于彞伦堂正中南向武备院官供
　　御座铺陈鸿胪寺官于幄前稍左设经案东西肆左右
　　各设讲案均南北肆未明祭酒奉
　　御览讲章陈幄左案书左经右奉进讲副本陈书于左
　　案陈经于右案退
　　右陈设
　　辨堂内外班位讲官满汉祭酒二人位堂内左案西面满汉司业二人位右案东面记注官位西柱下东面侍班王公位讲官后大学士九卿詹事位王公后纠仪给事中御史位班末聼讲羣官暨诸生位东西阶下执事举经案国子官二人位堂左右门内鸿胪寺鸣赞二人立东西檐下宣制官一人立东鸣赞官之右序班二人立于阶上又序班四人分立庭内左右皆东西面北上辨庭中拜位东班衍圣公祭酒西班司业率国子官各学教习五经博士进士举人圣裔贤裔【如见列朝官则以品序】贡监生东位西上西位东上皆重行北面
　　右辨位
　　銮舆出宫【仪详吉礼】
　　皇帝诣
　　大成殿释奠
　　先师【详吉礼释奠仪】礼毕出大成门就大次更补服少竢王公以下咸更补服王公于大次之南只大学士偕朝官衍圣公率五博士圣裔贤裔先诣彛伦堂庭内东西只候祭酒司业率所属及各学教习进士举人诸生于太学门内阶下东西序立祗礼部尚书奏请
　　皇帝诣彛伦堂行讲学礼太学鸣钟鼓
　　皇帝出大次至庙门外乗舆前引后扈如常仪礼部尚书侍郎恭导入太学中门王公随入祭酒以下跪候过兴均随入
　　皇帝陞堂降舆
　　御寳座礼部尚书侍郎前引内大臣止立门外侍卫夹
　　两阶翼立后扈内大臣于
　　御座两旁侍立王公立阶上左右记注官升西阶入右门就位执事官咸就位鸣赞赞齐班序班分引衍圣公祭酒司业以下至庭东西拜位北面立赞进众进赞跪叩兴行三跪九叩礼兴退复位
　　皇帝赐王公大臣坐鸿胪寺官引王公由左右门入序班引衍圣公大学士九卿詹事升东西阶随入咸按班就位一叩坐翰詹四品以下官国子官六堂各学师儒五经博士各氏后裔进士举人肄业诸生进就东西阶下圜堂外聼讲鸣赞赞进讲满汉祭酒二人升东阶入自左门司业二人升西阶入自右门均北面立赞举案国子官进举案恭设
　　御前
　　皇帝赐讲官坐祭酒司业各就东西讲案一叩坐祭酒以次讲书义司业以次讲经义讲毕赞举案国子官举案复幄东出王公大臣起立聼讲官退复位祭酒司业出降阶复庭中东西拜位国子官各学敎习进士举人诸生从就拜位北靣立
　　右讲书
　　礼部尚书进奏
　　制鸣赞赞有
　　制祭酒以下皆跪宣制官进至中门左宣
　　制曰圣人之道如日中天讲究服膺用资治理尔诸师生其勉之宣毕退鸣赞赞叩兴祭酒以下行三跪九叩礼兴以次先诣成贤街道右序立只候
　　皇帝赐王公大臣茶如仪【详见朝仪】毕仍引自左右门出降
　　阶东西序立祗候礼部尚书奏礼成
　　皇帝降座乗舆扈卫如来仪由太学门出祭酒以下咸
　　跪送候
　　驾过兴退
　　法驾卤簿前导导迎乐作奏禧平之章辞曰崇圣尊道干徳下交思乐多士化流芹藻鼓箧徴术昭聼讲环宏育陶
　　皇帝还宫【仪详吉礼】
　　右礼成囘銮
　　临雍礼成衍圣公率五经博士各氏后裔祭酒司业率属暨各学敎习进士举人贡监肄业诸生各具表送礼部翼日五鼔鸿胪寺官豫设表案于
　　太和殿内之左南北肆礼部仪制司官奉表陈于案乐部率和声署入展乐悬銮仪卫率官校入陈
　　法驾卤簿均依常次记注官侍班执事各官王公文武百官立位拜位如三大节朝贺仪辨丹墀内谢
　　恩班位衍圣公祭酒在东司业在西国子官各学敎习五经博士进士举人各氏后裔贡监生以次从东西班后立位东西面北上拜位北面东班西上西班东上与太学行礼同漏未尽王公百官朝服毕防如常仪五经博士暨诸生各以其职公服随防
　　午门外阙下质明鸿胪寺序班以次引入执事官咸入就位礼部尚书侍郎奏请
　　御殿
　　午门鸣钟鼔
　　皇帝礼服乗舆出宫
　　御太和殿作乐鸣鞭并如常仪丹陛乐作鸿胪寺序班
　　分引谢
　　恩各官就丹墀东西拜位北面立鸣赞赞进皆进赞跪
　　皆跪乐暂止赞进表宣表官入
　　殿左门就案奉衍圣公表文出至檐下正中北面跪大学士二人左右跪展表宣表官宣毕兴仍奉进复于案【祭酒表设而不宣】退乐作谢
　　恩各官聼赞行三跪九叩礼兴引退复位乐止
　　赐王公大臣衍圣公祭酒司业茶毕鸣鞭作乐
　　皇帝还宫【礼均与朝仪同】礼部官以表送内阁王公百官皆退
　　是日
　　赐衍圣公等燕于礼部【详筵燕仪】
　　右表谢
　　皇帝东廵狩诣
　　阙里讲书于诗礼堂前期礼部具奏
　　命行在大臣防衍圣公选圣裔贤裔二人充经书直讲
　　翰林院官拟篇目撰讲章豫进
　　御览
　　钦定恭缮以竢
　　右戒办
　　届期工部官张
　　御幄设
　　寳座于诗礼堂正中南向武备院官供
　　御座铺陈鸿胪寺官于
　　御幄前设经书案堂东设勅案均东西肆设讲案于西
　　檐下南北肆是日黎明内阁中书奉
　　勅陈堂内东案翰林院官奉
　　御览讲章陈于幄前中案奉进讲副本陈于讲案皆书
　　左经右毕退
　　右陈设
　　辨班位记注官立堂内西柱下东面大学士一人立东檐下宣勅官一人立大学士后皆西面鸿胪寺卿二人鸣赞二人立东西阶上东西面序班二人立于庭西执事官一人立序班之下均东靣右序位
　　銮舆出行宫【仪详吉礼】
　　皇帝诣
　　大成殿释奠
　　先师【详吉礼　阙里释奠仪】礼毕出同文门至奎文阁前就大次少竢扈从大学士以下京堂科道以上守土官廵抚司道于承圣门左以次序立衍圣公率东野氏孔氏顔氏曾氏孟氏仲氏闵氏冉氏言氏卜氏颛孙氏端木氏有氏五经博士及直讲官于门右以次序立礼部尚书奏请
　　皇帝诣诗礼堂行讲学礼
　　皇帝出大次乘舆前引后扈如常仪至承圣门外各官跪迎候过兴随入门内左右序立如初司道官于门外
　　皇帝至诗礼堂前降舆
　　御寳座礼部尚书侍郎前引内大臣止立门外侍卫夹
　　东西阶下翼立后扈内大臣于
　　御座两旁侍立记注官升西阶入右门就位大学士升东阶立东檐下执事官咸入就位鸣赞赞齐班序班引衍圣公以下就庭西拜位北面立赞跪叩兴行三跪九叩礼兴赞书直讲一人出班升西阶诣讲案前跪三叩兴就案西东面讲四子书毕降阶复位次直讲一人出班升阶讲经如讲书之仪右进讲
　　鸿胪寺卿进至中门之左奏宣
　　勅鸣赞赞跪衍圣公以下皆跪大学士入左门就案奉勅出堂中门授宣勅官奉至阶前西面宣
