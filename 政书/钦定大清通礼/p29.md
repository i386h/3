<!-- { "loadSidebar": true } -->
　　副将等官奉安于后正室凡五品少卿二等侍卫道府佐领骑都尉及武三品之叅将游击等官奉安于后左室凡侍讲侍读御史郎中员外郎主事三等侍卫云骑尉及武四品之都司等官奉安于后右室位均南向凡同知知州通判骁骑等校及武五品之守备等官奉安于前东配室凡知县笔帖式州同县佐以下及武六品之千把总等官奉安于前西配室东位西向西位东向配室左右及前庑东西羣房凡阵亡士卒以其名祔嵗春秋仲月诹吉遣大臣一人诣前室致祭太常寺官十有三人各分献所祀王公子孙暨诸臣子孙在京师者咸与行礼祭之日太常寺官入祠供具前室七案中室羊一豕一果实五盘左三案各果实五盘共羊一豕一右如之中左右各香案一鑪一镫二后正室五案后左右室各三案每案果实五盘共羊一豕一爵三【中案奠献余爵实酒豫设配室及房庑同】每室统香案一鑪镫具东西配室各五案陈设如之前庑及后东西羣房每案果实二盘豕肉一爵三鑪镫具前室中设一案少东北向供祝版东西序设案分陈香帛尊虚爵后室及前配室左右房庑分陈香帛【房庑不设帛】尊虚爵如仪漏未尽与祭者各服其服毕集祠门内太常寺典仪立室东檐下司祝立祝案东司香司帛司爵各以其职为位掌燎率燎人立燎鑪前质明承祭官暨分献官朝服诣祠赞礼郎引承祭官由中门入至东阶下盥手毕升阶就拜位前立引后室分献官各于中槛外序立引前配室及房庑各分献官于甬道上东西序立鸿胪寺官引陪祀宗室王公及大臣官弁后裔见任一品二品者于阶上东西三品以下五品以上于阶下东西六品以下及有职者在大门内阶下东西按班序立典仪赞执事官各共廼职赞礼郎赞就位承祭官就位赞礼郎引由前室中门入诣香案前立赞上香司香跪奉香承祭官上炷香三上瓣香以次诣左右香案前上香如仪赞复位承祭官复位赞跪叩兴承祭官分献官暨与祭者均行二跪六叩礼兴典仪赞奠帛爵行初献礼前室司帛奉篚各奠于案三叩兴司爵奉爵各奠于正中皆退同时后室东西配室房庑分献官分诣各香案前上香如仪执事生献帛于案司爵献爵中案正中退司祝诣祝案前跪三叩兴奉祝版立案右典仪赞读祝司祝北面宣读承祭官及分献官立听与祭者跪听辞曰维某年月日
　　皇帝遣某官某
　　谕祭八旗直省尽节立功王大臣等之灵曰周礼有司勲之职名勒旂常祭法载勤事之文光生俎豆盖舍生取义臣子抒报国之忱而报德酬庸朝廷示作忠之典英标如在渥泽宜颁尔王大臣等丹心自励正气挺生果敢本于性成见危授命忠诚矢于敌忾视死如归生当开创之年执锐披坚实頼干城之佐运际承平之日安边除暴亦资御侮之才或防阵以争先或守土而尽职或被诱不辱乃授首以从容或深入无援遂致身于仓卒虽天戈所指如振槁而摧枯乃大义为昭可凌霄而贯日我
　　皇考轸懐曩烈诞贲殊荣命立专祠俾膺特典王公将帅跻正宇之辉煌士卒偏裨列两庑而陪侍盖所以表忠贞于既往昭节义于无穷朕洪绍丕基遵行常祀恭书竹帛既扬久逺之芳徽礼荐牲牢勿替春秋之血食苾芬在列灵爽歆承读讫以祝版奉安于中案篚内跪叩如初兴退与祭者咸三叩兴亚献终献均如初仪赞礼郎赞跪叩兴承祭官分献官及与祭者均行二跪六叩礼典仪赞奉祝帛送燎有司奉祝帛香以次送燎承祭官视燎均如祭贤良祠之仪
　　右祭昭忠祠
　　祭
　　双忠祠之礼嵗春秋仲月遣官一人将事是日太常寺官具祝版备器陈龛位前统设一案陈羊一豕一果实五盘鑪镫具设案于祠内正中少东供祝版东设一案陈素帛二香盘一尊一爵六设洗于东阶下之南承祭官拜位在香案前正中司祝司香司帛司爵典仪掌燎各以其职为位质明承祭官朝服诣祠行礼仪节与祭
　　昭忠祠同
　　祝辞曰维某年月日
　　皇帝遣某官某
　　谕祭于襄烈伯傅清壮果伯拉布敦之灵曰臣子効匪躬之节报礼斯隆国家昭异数之恩褒忠罔替既旂常之永勒宜俎豆之世延惓抚流光长懐往绩尔襄烈伯傅清壮果伯拉布敦共矢精诚同宣义烈捐生絶塞己铭殊绩于钟镛晋爵崇阶用妥贞魂于庙食兹当【春秋】仲爰命祠官载考彛章聿修秩祀馨香申荐歴日月以如新琬琰扬芳与山河而共久尔灵不昧尚克歆承
　　右祭双忠祠
　　嵗春秋祭西征阵亡将士于兰州忠勇祠守土官一人主祭丞史二人分献执事以礼生充正祠祀诸将帅案各果实五盘素帛一尊一爵三鑪一镫二共羊一豕一两庑祀诸军卒案各果实二盘豕肉一尊一爵三鑪镫具祭之日所司备祝文具牲牢品物守土官朝服诣祠行三献礼仪与直省祭忠孝节义祠同
　　右祭忠勇祠
　　直省府州县嵗三月寒食节七月望日十月朔日祭厉坛于城北郊前期守土官饬所司具香烛公服诣
　　神只坛以祭厉告本境
　　城隍之位上香跪三叩兴退至日所司陈羊三豕三米饭三石尊酒楮帛于祭所设燎鑪于坛南黎明礼生奉请
　　城隍神位入坛设于正中香案一鑪镫具赞礼生二人引守土官公服诣
　　神位前赞跪守土官跪赞上香守土官三上香赞叩兴守土官三叩兴退执事者焚楮帛守土官诣燎鑪前祭酒三爵退礼生仍奉
　　城隍神位还
　　神只坛退
　　右直省祭厉【附】




　　钦定大清通礼巻十五
<史部,政书类,仪制之属,钦定大清通礼>
　　钦定四库全书
　　钦定大清通礼巻十六
　　吉礼
　　亲王世子郡王家祭之礼立庙七间中五间为堂左右二间隔以墙为夹室堂后楣以北五室中奉始封之王世世不祧高曾祖祢依世次为二昭二穆昭东穆西亲尽则祧由昭祧者藏主于东夹室升昭之二位于一室以二室奉升祔之主由穆祧者藏主于西夹室升祔亦如之庭缭以垣南为中门又南为庙门左右各设侧门庭东西庑各三间东藏遗衣冠西藏祭器乐器庙重檐丹楹采桷緑瓦红垩壁阶戺三出陛门绘五色花草出陛如之焚帛鑪在中门之内庭东南隅刲牲房在中门之外西向嵗以四时仲月诹吉祭其始封祖及高曾祖祢五世仲春之祭并出祧主合食
　　右庙制祭期
　　合食之礼既择日徧告在庙所出子孙成人以上者届期会行礼府属官僚咸陪祭先三日戒子弟属官有执事于庙者读祝一人通赞一人引赞一人职盥一人掌燎一人职拜褥二人以属官为之奉香每案一人奉帛每案一人奉爵每位一人以子孙为之主人斋于外寝陪祭执事者咸致斋右戒执事斋
　　祭前一日执事者入庙埽除拂拭主人盛服率执事诣庙引赞引主人入自东门【执事者随入】升东阶入堂左门北面视设神案堂中始封祖专案正位南向左东夹祧主共案东位西向右西夹祧主共案西位东向左次二昭共案东位西向右次二穆共案西位东向堂中少西设祝案一北向东序设香帛案一尊案一均西向设盥于东阶上既备引赞引主人降诣庭东廊下展乐器祭器阅祭文诣刲牲所视杀牲毕由庙东门出各退
　　右阅祭器视割牲
　　祀日昧爽庙中然炬明镫主人率陪祭者执事者咸朝服【未仕者盛服】入执事者入堂左门具器陈每案羊一豕一铏二簠二簋二笾八豆八【器未备者代以盘椀时物随用】鑪一镫二每位匕一箸二祝陈祝文于祝案职香帛爵者陈香盘五尊五帛每位各一爵每位各三于负序东案上陈胙盘于爵北实帛于篚实酒于尊实水于盥盆加巾乐工陈乐于西阶上【乐六器工六人】主人位堂檐内正中北面与祭伯叔以上尊行位东阶上兄弟子孙位东阶下以世为差世以齿为序官属位西阶下以爵为序北面祝立祝案西东面职香帛爵者序立尊案之东西面乐工立西阶上北面通赞立堂门外东楹前职盥者立盥所燎人立燎鑪隅
　　右陈设序位
　　质明子弟之长者二人诣始祖室前启室奉请神主又四人分诣东西夹室昭穆室前各奉请神主安设于几皆昭位考右妣左穆位考左妣右跪一叩兴各退就原位立职拜褥二人布褥于主人拜位前通赞赞执事者各司其事引赞引主人陟东阶至盥洗所盥手毕通赞赞就位引赞引主人就拜位立子弟属官各就位立通赞赞迎神职香者奉香盘进乐作引赞引主人诣始祖位前赞跪主人跪赞上香职香者跪奉香主人三上香兴以次诣左右祧位左右昭穆位前上香毕复位赞叩兴主人宗族属官行二跪六叩礼兴乐止通赞赞奠帛爵行初献礼乐作执事者揭尊幂勺挹酒实爵职帛者奉帛职爵者奉爵以次诣各神位前奠篚于案南献爵于案北正中毕皆退乐暂止祝者至祝案前跪奉祭文竢案左引赞赞跪主人跪陪祭者皆跪赞读祝祝读祝毕兴奉祭文奠于始祖案前帛篚内退乐作赞叩兴主人率陪祭者三叩兴乐止通赞赞行亚献礼职爵者奉爵各献于左如初仪赞行终献礼奉爵各献于右如亚献仪既终献引赞引主人诣始封祖位前奉福胙二人【以正位前职帛爵者供事】取胙槃诣始祖案前一抄簠簋之实于槃一取案北正中爵退至主人右跪竢接福胙二人跪竢于左【以职拜褥者供事】赞跪主人跪右执事进爵主人受爵拱举以授左执事进胙受胙亦如之毕执事者各退赞叩兴主人三叩兴退复位通赞赞彻馔辞神乐作执事者彻毕引赞赞叩兴主人率陪祭者行二跪六叩礼兴乐止通赞赞奉祝帛送燎执事者跪奉祝帛香兴祝前香帛后以次由堂中门出送燎所主人避立拜位旁东面【职拜褥者彻褥】竢过复位与祭尊属降阶立庭东西东西面通赞赞望燎引赞引主人降自东阶诣燎位东面视燎毕告礼成主人退就庭东立子弟之长者各诣神位前奉主还室跪三叩阖室退执事者洁涤祭器谨藏之主人率陪祭执事者咸退乃分胙徧颁于族属右行礼
　　时祭之礼堂中设五案始祖考妣正位南向高曾祖祢依昭穆为左右与合食同均南向届日陈设每案专牲羊一豕一余牲帛器数及礼节并与合食仪同
　　右时祭
　　时节致荐先一日洁备品物届日主人夙兴率子弟盛服入庙埽除堂宇于始祖暨四亲室前设案每案果六槃时羞六槃香槃一每位箸二琖三鑪镫具陈设毕子弟之长者分诣各神位前启室主人以次诣各案前跪上香三叩子弟取壶注酒于琖徧献一廵主人就拜位前行二跪六叩礼子弟少后随行礼毕乃彻果馔阖室各退
　　右时节荐新
　　因事致告届日夙兴入庙启室荐果槃四庶羞四主人上香子弟酌酒献酒及行礼仪注并同荐新仪
　　右因事告庙
　　月朔日及望日谒庙礼节与致告同东西夹室祧位前每月朔望主人就室前启室上香二跪六叩子弟献酒随行礼如前仪毕阖室退
　　右朔望行礼
　　贝勒贝子宗室公家祭之礼立庙五间中三间为堂后楣以北分五室奉始封祖暨高曾祖祢两旁为夹室奉始封而下亲尽祧主如前位庙及大门均绿瓦红垩壁阶五级庙不重檐门不备采余如前制合食始祖专案专牲羊一豕一东夹室祧主暨二昭专案共牲羊一豕一西夹室祧主暨二穆亦如之时祭皆专案二昭同牲二穆同牲视亲王笾豆各减二不用乐行礼皆一跪三叩余仪与亲王同时节则荐果槃四时羞槃四有事则告朔望则参果槃二庶羞槃二荐献仪节均与亲王同右贝勒贝子公家祭
