<!-- { "loadSidebar": true } -->
　　通祐王李冰于灌
　　安澜之神张廵于浮梁
　　诚应武肃王钱镠于临安
　　显佑通济王谢绪于宿迁
　　静安公张夏于萧山
　　寜江伯汤绍恩于绍兴
　　寜漕公宋礼
　　永济之神白英于汶上致祭之礼每嵗春秋所在守土官具祝文【各随时撰拟】香帛羊一豕一尊一爵三陈设祠内如式质明守土正官一人朝服诣祠行礼仪节与直省祭
　　闗帝庙同
　　右祭直省所在有功德于民神祠
　　前代圣贤名臣忠烈祠墓暨
　　本朝开国勲臣坟墓恭逢
　　皇帝时廵方岳离
　　御道三十里内者遣官致奠前期翰林院具祝文【随时随人撰拟】太常寺备香帛授遣官赍往祭日守土官于祭所设洗备脯醢果实七盘【品物各随其土产】鑪镫具左设一案供祝文右设一案陈香盘一帛一尊一爵三通赞一人引赞二人司祝香帛爵各一人以所在礼生充黎明遣官朝服至所祭地引赞引诣盥洗所盥手毕通赞赞执事者各司其事引赞赞就位引遣官诣拜位前立通赞赞迎神引赞引遣官诣香案前司香奉香跪于左引赞赞上香遣官上香如常仪赞复位遣官退复位赞跪叩兴遣官行二跪六叩礼兴通赞赞奠帛爵行初献礼司帛献篚司爵献爵如常仪赞读祝司祝奉祝文立案左宣读讫安于篚内退亚献终献均如初仪通赞赞送神引赞赞跪叩兴遣官行二跪六叩礼兴通赞赞奉祝帛送燎执事者各奉祝帛香以次送燎通赞赞望燎引赞引遣官诣燎鑪前视燎礼毕引遣官退执事者皆退
　　右时廵遣祭圣贤忠烈名臣勲臣祠墓
　　祭
　　贤良祠之礼前室祀宗室亲王以下贝勒贝子以上后室祀公侯伯以下一二品大臣以上均按代序官同代同官序其年月位均南向嵗春秋仲月诹吉前室遣官一人致祭后室以太常寺卿一人将事所祀王子孙咸与行礼大臣子孙通籍在京者如之祭之日太常寺官入祠供具前室异案各羊一豕一果实五盘鑪一镫二中设一案少东北向供祝版西设一案东向陈香盘二尊二爵六素帛二【色白】后室五案共羊一豕一每案果实五盘鑪镫具东设一案西向陈香盘一尊一爵三素帛一凡牲陈于俎帛实于篚尊实酒幂勺具设洗于前室东阶下前后各设燎鑪于垣门内东南隅漏未尽与祭者各服其服毕集于祠垣门内太常寺典仪立前室槛外之东司祝立祝案东司香司帛司爵各以其职为位掌燎率燎人立燎鑪前质明承祭官朝服诣祠赞礼郎二人引前室承祭官由中门入又二人引后室承祭官随入各至东阶下盥手毕升阶就拜位前立鸿胪寺官引王以下子孙序立于前室甬道左右引公以下大臣子孙序立于后室庭中左右均北面典仪赞执事官各共廼职赞礼郎赞就位承祭官以下咸就位赞上香前室承祭官诣正中香案前立司香跪奉香承祭官上炷香三上瓣香次诣各香案前上香如仪赞复位承祭官复位赞跪叩兴承祭官暨陪祀官均行二跪六叩礼兴后室承祭官同时诣中案前上香仪同【凡仪节后室均随前室唱赞行礼】典仪赞奠帛爵行初献礼有司揭尊幂勺挹酒实爵司帛奉篚诣案前跪奠于案三叩兴司爵奉爵立献正中皆退前室后室同司祝诣祝案前跪三叩兴奉祝版立案右典仪赞读祝司祝北面宣读承祭官立听陪祀官皆跪听辞曰维某年月日
　　皇帝遣某官某
　　谕祭贤良祠王大臣等之灵曰功铭钟鼎尚书崇元祀之文德冠岩廊周礼着大烝之典盖旂常载绩本臣子之素懐而俎豆荐馨乃朝廷之崇报尔亲王等望重亲贤粹钟川岳竭忠诚而体国着勲德于当年大臣等或当
　　列祖开基之日佐命立功或际熙朝极盛之时宣猷赞化或驱除暴乱定疆宇于域中或震耀声灵收版图于海外内则台星卿月奏亮工熙载之勲外则赐钺授麾襄阜物安民之治老成谋国者进黄髪之嘉猷清白持身者表素丝之高节纯勤尽职则夙夜匪躬宻勿承休则堂亷一德我
　　皇考追思前迹特焕褒纶崇庙宇于神京布几筵而时祭盖以表扬既往沛酬庸褒德之恩激劝将来励懐古钦风之志朕寅承丕基嗣举旧章抚节物以懐贤洁牲牢而致享英灵如在尚克歆承读讫司祝以祝版安于中案篚内跪三叩兴退陪祀官三叩兴典仪赞行亚献礼司爵奉爵奠于左赞行终献礼司爵奉爵奠于右均如初仪赞礼郎赞跪叩兴承祭官暨陪祀官均行二跪六叩礼兴典仪赞奉祝帛送燎司祝司帛司香奉祝帛香以次送燎如仪承祭官避立西旁竢过复位典仪赞望燎陪祀官退赞礼郎各引承祭官分诣燎位视燎赞礼毕仍引由中门出各退
　　右祭京师贤良祠
　　直省会城嵗春秋仲月祭守土有功德大吏于贤良祠祭日视
　　京师以知府一人主之教授教谕训导等官执事祭品用羊一豕一果实五盘帛一尊爵鑪镫具主祭官上香奠帛三献行礼仪均与直省祭忠孝节义祠同祝辞曰维某年月日某官某致祭于贤良之灵曰惟
　　灵文武宪邦公忠体国当
　　皇朝之肇造心膂攸同値
　　列圣之丕承股肱作辅明良合德奋庸而庶绩咸熙中外宣猷敷泽而兆民永頼洵属庙廊之硕望允宜俎豆以明禋考绩纪勲崇报昭垂于令典陈牲奠币馨香只荐于嵗时尚
　　飨
　　右祭直省贤良祠
　　京师功臣专祠嵗以春秋仲月诹吉遣太常寺卿分诣致祭祭
　　定南武壮王之礼祠内一案以福晋配祭日太常寺官入祠具器陈羊一豕一果实五盘鑪一镫二中设一案少东陈祝文东设一案陈尊一香盘一素帛三爵九设洗于祠门内之东司祝司香司帛司爵典仪掌燎各以其职为位如常仪质明承祭官朝服诣祠赞礼郎二人引自中门入盥手毕升阶诣拜位前立典仪赞执事官各共廼职赞礼郎赞就位承祭官就位立赞礼郎引承祭官诣香案前赞上香司香跪奉香承祭官上炷香三上瓣香毕赞复位承祭官复位赞跪叩兴承祭官行二跪六叩礼兴典仪赞奠帛爵行初献礼司帛奉篚司爵奉爵各奠于案如常仪退司祝至祝案前跪三叩兴奉祝文立案右北面宣读辞曰维某年月日
　　皇帝遣某官某
　　谕祭于定南武壮王孔有德之灵曰人臣尽忠仗节矢天日而不渝朝廷恤死酬勲抚嵗时而增感尔定南武壮王孔有德肤功早着伟烈常存兹当仲【春秋】之辰益念忠良之绩特颁祭典用慰幽灵王如有知尚克歆飨读讫以祝文安于篚内跪叩如初兴退典仪赞亚献司爵献爵于左赞终献司爵献爵于右均如初仪赞礼郎赞跪叩兴承祭官行二跪六叩礼典仪赞奉祝帛送燎司祝司香司帛奉祝帛香以次送燎如仪承祭官避立拜位西旁竢过复位立典仪赞望燎赞礼郎引承祭官诣燎鑪前视燎赞礼毕仍引由中门出退
　　右祭定南武壮王
　　嵗春秋祭
　　恪僖公之礼祠内一案以夫人配祭日用素帛二爵六余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于恪僖公遏必隆之灵曰沛隆恩于勲旧国有彜章展时祭于春秋礼逾常格尔恪僖公遏必隆名垂青简绩着丰碑追椒寝于所生宜专祀以有永兹当【春秋】仲申侑几筵灵如有知尚克歆飨
　　右祭恪僖公
　　嵗春秋祭
　　勤襄公之礼祠内三案勤襄公佟图頼居中忠勇公佟国纲左端纯公佟国维右各以夫人配祭日每案羊一豕一果实五盘鑪一镫二东西各设一案分陈香盘三素帛七爵二十有一尊三承祭官朝服诣祠就位以次至各案前上香毕复位行礼仪节均与祭
　　定南武壮王同
　　祝辞曰维某年月日
　　皇帝遣某官某
　　谕祭于勤襄公佟图頼忠勇公佟国纲端纯公佟国维之灵曰崇功报德礼首逮于元臣锡类推恩谊尤敦于懿戚考彛章而立庙因时序以荐觞惟尔一门宣猷累叶効忠贞而体国名著旂常秉孝义以型家芳传国史望高阀阅蔚为勲旧之宗庆衍庭帏光启
　　圣慈之范兹当【春秋】仲特遣专官设奠几筵灵其歆飨
　　右祭勤襄公
　　嵗春秋祭
　　文襄公之礼祠内一案以夫人配祭日用素帛三爵九余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于文襄公图海之灵曰义重酬勲眷钧衡之旧德礼隆秩祀因节序以申恩尔文襄公图海望高国器功赞王猷表世德于防门生膺茀禄赠崇阶于鼎爵殁被荣名涣新綍而建祠遣专官而致祭时当【春秋】仲式布几筵灵其有知尚能歆格
　　右祭文襄公
　　嵗春秋祭
　　宏毅公之礼祠内一案祭日用素帛一爵三余陈设及行礼仪节与
　　定南武壮王同
　　祝辞曰维某年月日
　　皇帝遣某官某
　　谕祭于宏毅公额宜都巴图鲁之灵曰谊重酬庸茂典聿加于勲旧礼隆展祀嵗时宜备于馨香尔宏毅公额宜都巴图鲁开国名臣从龙上佐表成劳于钟鼎青史扬芬纪纬绩于旂常丰碑示宠既叨恩于庙食更赐祭于专祠式贲新纶允符彛宪时当仲【春秋】用布几筵灵而有知尚其歆格
　　右祭宏毅公
　　嵗春秋祭
　　恪僖公之礼祠内三案恪僖公哈世屯居中敏果公米思翰左庄慤公李荣保右各以夫人配祭日陈设行礼仪节与
　　勤襄公同
　　祝辞曰维某年月日
　　皇帝遣某官某
　　谕祭于恪僖公哈世屯敏果公米思翰庄慤公李荣保之灵曰礼隆念旧千秋之俎豆攸光义重酬庸奕代之馨香勿替考彛章而秩祀因时序以申恩惟尔一门夙称望族忠诚体国数传纪绩于旂常端敬型家累叶垂芳于图史祥开坤极早锡荣封佑启勲贤复新庙貌命祠官而陈芬苾落成已贲恩纶随节而展几筵嵗荐弥昭懿典兹当【春秋】仲常祀聿修灵如有知尚其歆格
　　右祭恪僖公
　　祭
　　盛京贤王祠之礼正殿设三案中案奉通达郡王鸡尔哈齐武功郡王礼敦慧哲郡王额尔哀左案奉宣献郡王界堪礼烈亲王代善饶余亲王阿巴泰右案奉郑简亲王济尔阿朗頴毅亲王萨哈亷怡贤亲王允祥位均南向每案羊一豕一果实五盘鑪镫具殿中少东设案一陈祝文东设一案陈尊九素帛九爵二十有七嵗春秋季月以奉天府尹承祭读祝赞礼暨执事官以
　　盛京礼部赞礼郎充余行礼仪节均与
　　京师贤良祠同
　　祝辞曰维某年月日
　　皇帝遣某官某
　　谕祭于通达郡王武功郡王慧哲郡王宣献郡王礼烈亲王饶余亲王郑简亲王頴毅亲王怡贤亲王之灵曰功推元祀懿亲光翊赞之勲礼重专祠时祭称褒崇之典溯谟猷而长在申禋祀以弥加惟王等川岳钟英亲贤备美当
　　列祖开基之日丕奋忠勤缅旧邦佐命之劳遹昭来许恩垂带砺既锡祉于银潢绩焕旂常亦扬芬于玉册新祠肇建懿典攸崇褒德酬庸笃念风云之会感时抚序式凭俎豆之馨兹以仲【春秋】用申告祭灵其不昧尚克歆承
　　右祭盛京贤王祠
　　祭
　　昭忠祠之礼凡亲王郡王贝勒贝子公侯伯大学士内大臣尚书都统将军总督一品子爵前锋统领防军统领侍郎廵抚副都统二品男爵三品京卿提督总兵官及武职加赠至正从一品等官各奉安于前室位均南向凡四品卿翰林学士布政使按察使一等侍卫叅领轻车都尉及武二品之
