<!-- { "loadSidebar": true } -->
　　品官家祭之礼于居室之东立家庙一品至三品官庙五间中三间为堂左右各一间隔以墙北为夹室南为房堂南檐三门房南檐各一门阶五级庭东西庑各三间东藏遗衣物西藏祭器庭缭以垣南为中门又南为外门左右各设侧门四品至七品官庙三间中为堂左右为夹室为房阶三级东西庑各一间余制与三品以上同【世爵公侯伯子视一品男以下按品为差等】八九品庙三间中广左右狭阶一级堂及垣皆一门庭无庑以箧分藏遗衣物祭器陈于东西房余与七品以上同【在籍进士举人视七品恩防嵗副贡生视九品】堂后楣北设四室奉高曾祖祢四世皆昭左穆右妣以适配南向高祖以上亲尽则祧由昭祧者藏主于东夹室由穆祧者藏主于西夹室迁室祔庙均依昭穆之次东序西序为祔位伯叔祖之成人无后者伯叔父之成人无后及其长殇【十六嵗至十九】者兄弟成人无后及其长殇中殇【十二嵗至十五】者妻先殁者子姓成人无后及其长殇中殇下殇【九嵗至十一】者皆以版按行軰墨书男统于东女统于西东西向嵗以春夏秋冬仲月择吉致祭戒子弟读祝一人赞礼一人执爵每案二人分荐祔位东西各一人凡在庙所出子孙年及冠以上者皆会行礼右庙制祭期
　　先祭三日主人及在事者咸致斋前一日主人率子弟盛服入庙视洁除拂拭毕执事者于各室前设几几前供案堂南总香案一鑪擎具祔位东西各统设一案设祝案于香案之西设尊爵案于东序设盥槃于东阶上视割牲一品至三品官羊一豕一四品至七品特豕八品以下豚肩不特杀视涤祭器三品以上每案俎二铏二敦二笾六豆六七品以上笾四豆四八品以下笾二豆二皆俎一铏敦数同【代以时用槃椀者听】办祭器之实俎实牲体铏实羮敦实饭笾实时果饼饵鱼腊兽腊之属豆实炙胾时蔬之属
　　右致斋具牲馔
　　届日五鼓主人朝服与祭执事者盛服入庙主人竢于东阶下族姓竢庭东西以昭穆世次为序执事者陈鑪镫于供案南陈尊爵于东序案【代以壶琖者听】陈祭文于祝案实水于盥槃加巾主妇率诸妇盛服入诣防所视烹饪羮定入于东房治笾豆之实陈铏敦匕箸醯酱以竢质明子弟之长者盥诣各室前跪一叩兴启室奉主以次设于几昭位考右妣左穆位考左妣右分荐者设东西祔位毕赞礼立堂东檐下西面诸执事分立东西序端相向赞就位主人升自东阶盥诣中檐拜位立族姓行尊者立于东西阶上卑者立于阶下皆重行北面赞叅神主人入堂左门诣香案前跪执事二人【司爵者充】一奉香槃一挹尊酌酒诣主人左右跪左进香主人三上香右进爵主人酹酒于地以爵奠于案兴退出右门复拜位及族姓行一跪三叩礼赞初献主妇率诸妇出于房荐匕箸醯酱于几前案北跪一叩兴徧及祔位退入于房庖人解牲体实于俎执事者奉以升各荐于供案主人诣高祖考案前执爵者奉爵主人献爵奠于正中跪叩兴以次诣曾祖祖祢案前献爵如前仪分荐者徧献祔位酒讫退立于拜位赞读祭文主人跪族姓皆跪祝诣祝案之左跪读祭文曰维某年月日孝孙某谨吿于某考某官府君某妣某氏之灵曰气序流易时维仲【春夏秋冬】追感嵗时不胜永慕谨以洁牲庶品粢盛醴齐敬荐嵗事以某亲某氏等祔食尚飨读讫兴以祭文复于案退主人以下一叩兴赞亚献庖人纳羮饭于东房主妇率诸妇和羮实于铏实饭于敦出荐于案及腊肉炙胾徧跪叩兴退如初礼主人献爵于各位之左赞三献主妇率诸妇出于房荐饼饵果蔬叩退主人献爵于各位之右分荐者徧献祔位酒均如初献仪赞受嘏祝取高祖供案酒馔降至香案旁主人诣香案前跪祝代祖考致嘏于主人主人啐酒尝食反器于祝接以兴主人一叩兴复位赞送神主人以下一跪三叩赞望燎祝取祭文由中门出送燎主人退避东阶下行軰长者咸降阶主人诣燎位视燎毕与祭者出主人率子弟纳神主上香行礼彻祭器传于燕器洁涤谨藏之阖门各退
　　右祭仪
　　日中乃馂三品以上时祭徧举四品至七品春秋二举八品九品春一举庖人热酒馔仆人布馂席于堂东西北上陈醯酱于席四隅琖楪匙箸之属皆办与祭者尊卑咸在从曾祖诸父居东第一席从祖诸父居西第一席诸父次东一席诸昆弟次西一席诸子诸孙在东西之末各一席序定主人肃尊者入席从曾祖诸父即席从祖诸父东向尊者肃揖就位诸父东向揖西向揖就位诸昆弟揖如之复揖诸父就位诸子揖如诸父复揖诸昆弟诸孙揖如诸子复揖诸子皆就位主人离席仆执壶实酒从主人酌诸尊长酒毎酌一人肃揖尊长答揖徧就位子弟之长者离席仆人执壶从敬酌主人诸子弟咸避席揖主人答揖复位主人命诸子弟徧酌酒席中少者举壶各酌于其长者既徧皆坐主人兴举酒请于尊长坐尊长乃尝酒卒爵众尝酒卒爵仆人进食主人兴请于尊长坐尊长举箸尝食乃皆食每进食子弟间行酒三廵长防献酬交错饮无算爵汤饭毕长者起主人请留长者告饱遂离席诸子弟咸随离席以次出主人送长者于门外入命彻席馂庖人仆人皆尽
　　右馂
　　焚黄告祭之礼
　　制书至主人以黄纸恭誊一通奉于防事正中诹吉日
　　择同姓或戚属已仕者一人宣
　　制戒子弟引赞二人通赞二人徧戒族姓届期会行礼前一日斋戒备告文祝文牲馔视新赠之爵为等至日夙兴洒埽堂宇供张设馔案【以追赠所及世数为凖】香案施枷如仪设改题神主案于堂东西向使人宿宣
　　制者主人朝服率子弟盛服入庙诸与祭者皆会主人诣赠主室前启室焚香跪子弟一人奉告文跪于主人之左读告文辞曰维某年月日孝子某【或称孝孙随宜】谨告于某考某官府君某妣某封某氏之灵曰某幸得列于位恭逢
　　恩命
　　赠及先人敬请神主祗受
　　制书改题奉祀谨告读讫兴主人叩兴奉考主子弟奉妣主及族姓出庙门竢于道左宣制者奉
　　制书前引二人导行至庙众跪接
　　制书入中门升中阶南向立众皆随入至阶下序立主人奉考主在东子弟奉妣主在西族姓重行立其后皆北面通赞分立东面柱前赞宣
　　制主人以下皆跪听宣
　　制毕奉主行三跪九叩礼众随行礼宣制官以
　　制书供香案枷上主人奉主置改题案上揖劳宣制者宣制者答揖复揖辞降自西阶主人从至庙大门外揖送入改题神主爵位讫奉主复位序立叅神读祝三献酒如时祭之仪祝辞曰维某年月日孝子某谨告于显考某府君显妣某氏之灵曰某恭承庭训列位于
　　朝仰荷
　　皇仁推恩所生赠考为某衔妣为某衔感念先泽禄弗逮养兹以焚黄谨备牲醴用伸荐告尚飨祭毕焚黄并祝文奉主复于室阖室出主人以下皆退颁胙于宣制者馂族姓如仪
　　右焚黄告祭
　　嵗逢令节荐新物一二三品官每案时果四庶羞四羮饭具四品至七品官每案时果二庶羞二八品九品官每案时果庶羞各二余同是日夙兴主妇洁办果馔主人盛服率族姓子弟入庙然镫洒埽设案室前讫盥洗启室子弟分陈匙箸壶琖之属于案北主人序立于香案前族姓以次序列于主人之后主人跪焚香讫叩兴子弟奉果羞从主人诣高祖考妣位前荐果荐羞毕子弟举壶取琖酌酒进于主人主人奠酒讫子弟复奉羮饭从主人荐羮饭讫以次诣各案荐奠如前仪退至香案前率族姓子弟一跪三叩兴子弟彻馔主人阖室皆退
　　右时节荐新
　　月朔望日主人豫备茶食之属每案二器主人夙兴盥洗盛服率族姓子弟入庙洒埽洁神案启室序位于香案前主人跪焚香讫叩兴子弟奉食及茶从主人诣各神案前以次供食供茶毕退复位率族姓子弟行礼如时荐之仪彻主人阖室皆退右朔望献茶
　　庶士【贡监生员有顶带者】家祭之礼于寝室之北为龛以版别为四室奉高曾祖祢皆以妣配位如前仪南向前设香案总一服亲男女成人无后者按軰行书纸位祔食男东女西相向事至则陈已事焚之不立版嵗以春夏秋冬节日出主而荐粢盛二槃肉食果蔬之属四器羮二饭二前期主人及与祭者咸致斋荐之前夕主妇盛服治馔于房中厥明夙兴主人吉服率子弟设香案于南然烛置祭文堂北设供案二昭东穆西均以妣配位均南向设祔案于两序下各一男东女西东西向主人以下盥奉木主设于案设祔位于两序案讫主人东阶下立众各依行軰东西序立主人诣香案前上香毕率在位者一跪三叩兴主妇率诸妇出房中荐匕箸醯酱跪叩如仪退子弟奉壶主人诣神案以次斟酒荐熟讫皆就案南跪叩兴子弟荐祔位毕主人跪在位者皆跪祝进至香案之右读祭文【辞见品官祭礼减洁牲二字余同】讫兴退主人以下叩兴再献主妇荐饭羮三献主妇荐饵饼时蔬主人斟酒跪叩均如初仪毕主人率族姓一跪三叩兴祝取祭文及祔食纸位焚于庭众出主人纳木主彻退日中而馂春一举布席于堂东西北上陈倚琖匙箸如其人数传祭食于燕器热酒馔族姓至主人肃入序位以行軰年齿为等旅揖即席进酒馔酬酢如礼汤饭毕长者离席告退主人送于门外诸子弟皆随以出彻仆人馂余食皆尽月朔望日主人及家众夙兴盥洗启寝室然烛诣香案前依行軰序立主人上香讫子弟奉茶主人献茶复位率众一跪三叩兴彻茶阖室众退若家有吉事主人盥洗启室然烛焚香以其事告行礼如朔望仪
　　右庶士寝荐
　　庶人家祭之礼于正寝之北为龛奉高曾祖祢神位嵗逢节序荐果蔬新物每案不过四器羮饭具其日夙兴主妇治馔主人率子弟设案然镫启室奉神主于案上以昭穆序主人立于香案前家众序立于主人下以行軰为先后主人上香一跪三叩兴主妇陈匕箸醯酱荐羮饭果羞跪叩如仪主人酌酒进于各位前凡三次皆跪一叩兴毕主人率众一跪三叩兴纳主于室彻退日中众馂神食嵗一举论行軰先后同行序齿列坐酒行饭已肃揖以退月朔望日供茶然香镫行礼告事亦如之均与庶士仪同
　　右庶人寝荐















　　钦定大清通礼巻十六
　　钦定四库全书
　　钦定大清通礼卷十七
　　嘉礼
　　古者朝觐本列賔礼唐开元礼仍用其式然令节称贺着于史者实自汉始与十七篇觐礼自异考之周礼庆贺系之嘉礼斯为近之我
　　国家嘉庆骈臻典制矞皇仪文备焉谨与耕桑学校贡举昏姻诸典礼之切于前民者详着于篇
　　皇帝三大节朝贺之礼先期诸王大学士率京朝官直省文武率阖属官具贺表豫送礼部其式曰具官【臣】某等诚懽诚忭稽首顿首
　　上
　　贺伏以
　　【表聨随时撰拟】恭惟
　　皇帝陛下
　　【随时臣撰拟】等恭遇
　　熙朝欣逢
　　圣诞【元旦长至】伏愿
　　【随时臣撰拟】等无任瞻
　　天仰
　　圣懽忭之至谨奉
　　表称
　　贺以
　　闻礼部届期具疏请
　　皇帝御太和殿受贺
　　制报曰可
　　右表贺仪式
　　至日五鼓銮仪卫率官校入陈
　　法驾卤簿九龙曲柄黄华盖一在
