<!-- { "loadSidebar": true } -->
　　左藏库者国家经赋所贮也淳熈中左藏库封过三衙百官请给成嵗为钱一千五百五十八万余缗银二百九十三万余两金八千四百余两丝绵一百十八万余两绢一百四十八万余疋以直计之金银钱帛共约计三千余缗而宗庙宫禁与非泛之费不与焉绍熈间郑傅之湜以秘书郎转对为上言今黄老之宫卫卒动以百数外戚家庙防户之兵多于太庙额外将校之俸钱半扵正额取给外庭百官之费不足当阙门医职近侍之半请明诏大臣裁定经费上自乘舆下至庶府除奉宗庙事两宫给兵费外一切量裁斟酌罢其不急损其太过时赵徳为户部侍郎因请稽考内外财置绍熈防计录俟见大槩之后命户部宰属同共详议而一二大臣公心叶意为之斟酌以其所减损而以予民遂命版书叶叔羽中执法何自然检正林和叔左右司沈信叔杨济甫与徳老同为之【二年正月丁未丁丑两次降防】未几自然丁内艰去官后亦未闻有所减也
　　左藏南库
　　左藏南库者本御前掌管激赏库也孝宗即位之初年改之先是绍兴休兵后秦桧取户部窠名之可必者尽入此库户部告乏则予之桧将死属之御前由是金币山积士大夫至指为琼林大盈之比二十九年夏河流浅澁纲运不通髙宗尝出内帑钱五百万缗以佐调度【五月己未】已而谓辅臣曰朕息兵二十年所积岂以自奉葢以备不时之须免临时科取重扰民尔及军兴又出九百万缗为出师劳功之用明年夏诏从臣条具足食足兵之防【三十二年四月己亥】黄通老为礼部侍郎建言足食之计在于量入为出今天下财赋半入内帑有司莫能计其盈虚请用唐徳宗杨炎之策归之左藏及上受禅袁伯诚孚在谏院复以为言上从之遂改内藏激赏库为左藏南库焉【七月癸丑】然南库移用皆自朝廷非若左帑直版曹为经费也淳熈末始并归户部【十年八月二十八日】上谕大臣曰此库并归版曹朕亦省事既而都省令户部管认南库钱二百万余缗版书王宣子奏此皆奉亲及内教所须不可欠阙计嵗祗应支九十五万而见在止三十五万其应入者又三十九万有竒既阙二十一万缗而南库例还户部沙田钱二十三万缗又在其外合之为欠四十四万缗是南库归版曹无益而有损也乞就拨归封掌库其朝廷年例合还户部钱却于封掌库支取不从既而蒋世修正言又奏南库拨归户部于今二年而库名尚存官吏如故乞并罢上曰若尽废库名出入必殽乱可以左藏西上库为名【十二年正月三日】于是诸路嵗发南库窠名钱一百九十八万余缗改本库后又改称封掌下库仍户部焉【绍兴元年十月二日】
　　左藏封掌库
　　左藏封掌库者孝宗所剏也其法非奉亲非军需不支至淳熈末年往往以犒军或造军器为名拨入内库或睿思殿或御前库或修内司有司不敢执郑溥之为勅令所删定官因转对为上力言之事已十三年矣库中所储金至八十万两银一百八十六万余两又有籴米钱度牒钱而下库复储见缗当五六百万十六年夏溥为秘书郎因转对又为光宗言之防入命户部稽考以闻【十六年六月】然卒不竟也庆元后毎封掌库取拨钱輙数十万缗银亦数万两黄金亦数千两葢以奉神事亲之费云【六年六月拨封掌库钱一百万缗修太皇太后攅宫七年拨二十万缗入内藏八月拨十五万缗并银二万两充秋季供奉太皇太后使用又拨金二千五百两银二万充明堂使用又拨一百万缗修奉太上皇帝攅宫一季之间所拨金银钱计直二百五十万缗葢多非泛支用故尔常年则不及此数焉】
　　内藏库【激赏库】
　　内藏库者始因艺祖削平诸国收其帑藏贮于讲武殿而太宗太平兴国三年因分左藏北库为内藏库亦谓景福内库然嵗入不过钱百余万缗银十余万两真宗咸平中尝谓宰相曰祖宗置内藏所贮金帛以备军国之用非自奉也二圣削平诸国亲视郊兵所费不赀出于是三司所假凡六千万两于淳化迄景徳毎嵗多至三百万少亦不下百万三年不能偿即蠲除之此库乃为计司备经费耳故仁宗后西北事起大率多取给于内藏神宗用王荆公计凡摘山煮海坑冶货户絶没纳之则【此旧三司窠名属左藏库】与常平免役坊场河渡禁军阙额地利之资悉归朝廷元丰元年更内藏库名凡三十二库毎库一诗一字目之五年又取苖役羡财为元丰库直朝廷在内藏之外【张编载元丰库宜政殿库乃内藏也本在讲武殿后改即崇政殿库按太府寺南为崇政库元丰库在太府寺南】元祐初宣仁共政吕正愍公又建元祐库以备封掌皆号朝廷库务徽宗崇观后则大观东西等库西城所处无不皆天子私藏而版曹告竭矣髙宗渡江但有内藏及激赏二库秦丞相用事毎三宫生辰及春秋内教冬年寒食节与诸局所进书皆献金币由是内帑山积绍兴末有诏除太后生辰及内教外余并减半【二十九年八月丁巳】孝宗初又并书诗礼物罢之绍兴中始数取封掌钱入内藏上受禅又取淮东总领所羡财五十万缗入内禁藏识者尝以为言激赏库即所谓左藏南库
　　御前申库
　　御前申库者绍兴中置凡乘舆所须图画什物有司不能供者悉于申库取之故百工技艺之巧者皆聚于其间日费无虑百千万内中既有酒库而申库所酿尤胜以其余酤卖颇侵戸部窠额以此军储常不足二十九年冬张子公再为吏部尚书因见上言王者以天下为家不当私置申库以侵国用上从其请尽罢之人由是知申库之设非上本意也
　　三省枢密院激赏库
　　三省枢密院激赏库者渡江后所创也自建炎龙兴堂膳始减至维扬又减至临安又减绍兴四年秋赵元镇为川陜荆襄都督既而不行遂以督府金钱入三省枢密院激赏库十年秦防之当国以乌珠畔盟用兵须犒赐之物乃计畆率钱徧天下五等贫民无得免者然兵未尝举而所敛钱尽归激赏库其后至嵗支三十八万缗堂厨万五十千东厨万二千玉牒二万四千日厯勅令所国史院各二万尚书省犒设一万三千中书门下七千密院九千识者指为冗费二十九年冬上命御史舍人识之朱汉章洪景严奏嵗减二十万缗【十二月癸亥】诏可孝宗受禅复减嵗用钱为十万缗【二十二年七月壬戌】迄今不改
　　合同凭由司
　　合同凭由司者宫禁所由取索也嵗取金银钱帛率以百万计但愁数除破耳虽有嵗终考比之令然郎官第赴内东门司终日巍座而数珰与数防自为防稽郎官不得预毕事则卷牍尾亦俾之书名而已绍熈二年春议者以为滥予横赐无以撙节请自今内诸司所给赐所营造所取悉从有司定为中制惟正供而已其滥恩横赐皆厘正之诏叶叔羽赵徳老何自然同稽考【正月辛未】其后亦不果裁节焉
　　修内司
　　修内司者掌宫禁营缮渡江后浙漕及京府共为之绍兴末赵侍郎子绣为浙漕奏免修缮以其事归修内司嵗输缗钱二十万后减五万缗乾道初有司请悉除免上曰如宗庙有损动处安得不修乃再减缗钱五万然修内司逐时于左藏库关支钱物犹为不少今又厯赴北部驱磨不过斧若干具锹镢若干柄而已一钱尺帛并不卦厯故户部亦不得而稽考焉
　　国用司
　　国用司者孝宗始置语在官制中然于国用未有所制也乾道三年春蒋子礼初秉政因谢防除留身奏事为上言今费财最甚莫如养兵近陈敏减汰二千人戚方减汰四千人大约一兵毎月减二十千汰兵固为良策然今之军士类多有官若与之外任既不废劵钱又加供给大抵离军使臣每员月费四十余千【劵钱三十六千供给五千】临安一府八十员嵗费钱二万六千缗以此推之诸道可知虽减之于内而増之于外未见其得上曰若是则减汰全无益子礼曰岂惟无益而已今减六千人则必招填六千人是倍费也臣契勘在内诸军毎月逃亡事故常不下四百人若权住招一千半内外可暗省二百八十万缗异时财用有余更招少壮者练习之不惟省费又可兵精上以为然子礼由此骤相然识者谓此策暂可行也若利其阙额而为之是又蹈宣政之覆辙矣是日【二月壬申】子礼奏事退御笔批自今宫禁内人并百官三司将校军兵诸人毎月五日国用房开具前月支过上五项请给数目人数具开进呈自此月为始外路军马降式下诸路总领所逐月开具并非泛泛支用之数以闻永为定式云其后废国用房而版曹进册如故
　　货务部茶场
　　货务部茶场旧东京有之建炎二年春始置于扬州【正月壬辰】是年又置于江宁【二月乙丑】绍兴三年又置于镇江及吉州五年冬省吉州务而行在务场随移临安以都司提领其始嵗收茶盐一息钱六百九万余缗【绍兴元年】六年九月诏嵗收及一千三百万缗许推赏时以为极盛矣休兵已久嵗课倍増【二十四年收二千六百六十万缗三十二年收二千一百六十五万缗皆有竒】乾道三年三月诏以二千四百万缗为额建康千二百万缗临安八万缗镇江四百万缗于是淮东总领所实在镇江月支货钱三十万缗为赡军之用淳熈中三务场官吏互争课赏始禁镇江务钞引不得至临安十年以朱少卿佺为淮东总领遣属吏刘荀诉诸朝时黄徳涧为中执法率台谏上言镇江务场军食所系倘有不售其害非轻临安务场年额未始有亏万一无有羡财不过官吏不该泛赏而已请令提领官总三务场増亏有无以为殿最而镇江钞少复如着令许至临安从之【六月戊申】自是镇江务场始给矣
　　丰储仓【外路积粮】
　　丰储仓者绍兴二十六年夏始置先是王公明为司农卿寺丞请令诸路以管钱籴米赴行在钟侍郎世明因奏令诸路嵗发常平陈米十五万斛启仓赡军言者以其壊常平法奏绌之韩尚书仲通在版曹乃请别储粟百万斛于行都以备水旱号丰储【四月戊戌】其后又储二百万斛于镇江及建康然颇有借兑三十年夏诏补还之【四月乙丑】今关外亦积粮一百万斛有竒然行在嵗费粮四百五十万斛余建康镇江皆七十余万斛今中都所积但三月之粮关外积粮亦不能支一年古者三十年必有九年之蓄自乙酉休兵至今近四十年矣谓宜益储积粮以为饥荒军旅之备否则増籴如嵗用之数以陈易新使常有一年之蓄庶乎其可矣
　　淮东西湖广总领所
