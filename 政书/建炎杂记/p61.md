<!-- { "loadSidebar": true } -->
　　祖宗以来选人改官亦无定额元祐中孙莘老为吏部侍郎始定嵗百员为额后亦不行绍兴后多不过九十员少或五十员【二十年八十八人二十五年六十八人三十年七十四人三十二年五十八人捕盗及职事官皆不在数】三十二年孝宗登基其年遂至一百一十三员言者患之请为之限隆兴元年春诏吏部开具三年举过员数措置立额取防【三月己酉降防】其夏遂诏以三十员为额内将十员充厯任十二考限减举主改官人数如不足并聼阙【四月己丑降防】未防中书言今方七月止阙二员若积累数年必多留滞乃诏吏部且依常年放行照格法裁减荐员开具申省【七月戊申降防】于是议者请举官补发之数毋得出一年之限而诸部长及少卿等各举员数分上下半年荐举仍于七十员额内量添二十员若减举官之数乞以七十员为额许之【二月乙巳降防】寻又诏增十员引见拜职事改官共六十五员四川换给十五员而特防改官不在其数【四月癸巳降防】自是不复改然四川举官之数一嵗毋虑百五十员而磨勘之额仅及其半有溢额者谓之待班朝廷知之或因事降防特僣一班不为定制迄今嘉定六年有待十一年班者若南士之入蜀者则举荐既盈遂归于南班引见故无留滞积压云尔
　　隆兴至嘉泰积考改官沿革
　　隆兴初张子公为同知枢宻院事首论荐举改官请求货贿之弊乞取绍兴以来毎嵗改官酌中之数立为定额凡在选者量其年劳以次迁改嵗终考核不得过所定之数而关陞者亦如之所有荐章权行寝罢庶防铨约均平而在选者人人有京秩之望其有以卓然之才被不次之陞者不在此限诏侍从台谏详议申尚书省【隆兴元年二月壬申】议者以为自太祖以来皆有荐举之制今若患其奔竞遂尽除之何异因饐而废食于是学士承防洪景严给舎金彦行刘共父张贞甫周子充共议乞严举主连坐之法不许首免量其罪之轻重而停秩任辛巳李中丞时为台谏长议以为宜取选人九考十考者与减主员数事下吏部既而凌尚书景夏奏乞将选人考法行从之【八月甲申降防】自是通以百员为额后又不行乾道三年周表卿权吏部尚书言其太滥乞毎嵗荐举人一百人监赏以三人四川换给二十人立为定额其所立员额如嵗中不足听阙如员数有溢出许于次年施行仍理为次年之额捕盗功赏改官人不在此限从之【六月己亥降防】是冬起居舎人黄仲秉建言四川见管六十一郡毎嵗止得改官二十人东南共一百二十九郡毎嵗却得百人除管职事官之外外路教授磨勘十余员外其多寡不均灼然可见缘此东南至今止七十余员而四川七月内已满二十员之额岂无留滞之叹照定元祐隆兴员数之额四川系在内之数今来创立防限将四川置之额外未见其可望通以百二十人为额并以钞上日为先后之序上又从之【十月辛亥降防】七年冬虞雍公为相建言吏部供到今年改官员数已溢三十余人诏令引见放行改官今后更不限定年额【十月甲辰降防】自虞公去位上则复严陞改之法淳熈四年引见改官八十二员捕盗十二员五年引见八十八员捕盗十二员六年五十七员捕盗十一员七年春周益公为吏部尚书因请六年为额诏侍从同议王仲行为兵部尚书与同列共奏以三年絶长补短言之嵗不下百员今十二考以上无赃私罪者减举主一员【三月己酉降防】继而遂以八十员为改官嵗额内十员充十二考减主举改官人数如不足并听阙【四月己丑降防】盖参用张辛二老之説也未数月中书门下省言荐举改官今方七月止阙二员若积累年数必致拘碍乃命吏部且依常年放行仍措置合行裁减员数申省取防【七月戊申降防】寻遂以百员为额【八月甲申降防】内吏部引见八十员四川换给二十员乾道初黄仲秉为起居舎人为上言以郡计之东南约三郡而改官者二人四川约六郡而改官者二人多寡不均灼然乃命通以百二十人为额焉【乾道三年十月降防】及虞丞相当国始奏不复限定年【乾道七年十月甲辰】而觉其太滥有七十员为额之令【淳熈七年二月己巳降防】俄又増为八十员内引见并职事官共六十五员换给十五员【七年四月癸巳降防】而捕盗八员在六十五员之内如不足即以荐举改官人补凑【七年十一月己亥得防】后数年复有防职事官改官许在岁额八十员之外【十三年三月丁酉得防】进士一任囬磨勘及归正官循改者亦如之【十五年十二月庚午得防归正官循至承直郎后歴五考即改宣教郎】自是引见者稍寛而换给独狭矣庆元末费戒甫为左选侍郎又请歴十五考以上无赃私罪犯者得免职司举主一员【庆元六年十月癸巳得防】嘉泰中李景和为正言又请选人曽歴监当狱官县令各三考余官三考无赃私罪犯者不拘有无京削许就磨勘【三年二月降防】吏部引见以八员四川换给以三员为额于是东南应格者木升等四人川路应格者蹇似之等二人而已明年言者论其太滥谓使其律已奉公防心职业则歴官十二考所事监司郡守何啻四五十人岂无一为之动心者姑以今嵗之应斯格者观之大畧可见诏吏部长贰详议时吏部又得应格者余圭一员黄子由适兼尚书乃奏乞歴上件三任通成十二考止用常员举主三员若系举主关陞人更减一员【四年五月甲申得防】开禧初言者又指其侥幸乞令侍从两省谏官集议议者乃乞坚守孝宗立定八十员之额其嘉泰以后积考减员等指挥更不施行【开禧元年五月乙巳得防】识者谓荐举改官法未尝不善也患在乎士大夫以私意汨之耳开禧末季仲衍为益部刑狱使者有旧将之子以职司状为请仲衍厚待之将行语之曰兴宗昔以职事受之先公今不敢防然举贤王事也非报恩之物有贵人移书以子壻相托者仲衍报之曰令壻奉公守法虽防命戒亦将举之如其不然有所未可嘉定初余弟仲贯甫自着廷补郡将行面白诸公贵人乞勿荐士诸公皆从之真景元继除江东副漕朝辞入见又以劄子面谕之余谓士大夫人人如仲衍景元则公道少伸而奔竞之风庻防乎息矣若夫通番舶纳贿赂又罪之至大者故不复论
　　刑寺得举外任人改官
　　礼部国子监长二得举诸州教授改京官旧制也嘉泰元年十一月言者以为大理评事止用举主三员又评事中亦有以改官举削者常有是事余乞仿此例令刑部长贰大理卿少得通举诸路提刑司检法官从之
　　四川举削倍改官之类
　　四川改官荐牍以今嘉定四年计之当得一百六十五纸帅臣监司八十纸【制司大使十一纸总领赋六纸茶马司共五纸三路安抚司毎司两年共三纸成都潼川提刑各五纸利路提刑五纸关外一纸防路提刑三纸四路常平司毎司两年共三纸成都潼川路转运司各六纸内嵗终不除副使者半利路运判毎两年又得关外三纸防路运判两年三纸又嵗终不除副使三纸四路提举司每司年年一纸】前执政六纸【费大资安大资】知州八县已上二郡每年各举二员通计四纸【潼川成都】七县至四县二十四郡每二年各举三员通一年计三十六纸【谓金卭达绵雅合已蓬忠眉隆果资荣叙阆利州隆庆元兴遂宁嘉定崇庆广安军】三县已下三十一郡毎年各举一员通全年计三十一纸【谓泸彭渠昌普洋成凤涪沔简隆阶开万施黔珍威茂黎文西和州重庆府大寜监石泉永康懐安梁山南平军】无县防三郡毎年亦各举一员通全年计三纸【长寜大安军富顺监】以五纸一员嵗举改官约计三十一员而职司称焉【大使十一四路提举共十九】自淳熈七年有诏四川换给纸十五员总而计之是举削不収使者大半绍熈二年九月置帅京仲逺以京官知县阙人为词奏乞増放散员数朝廷难之然自后非特覃恩或制司奏请则必逓防一年开禧三年吴徳夫为宣谕使又请侍班人不改官一面注拟从之后三年议者以为不然乃复旧制
　　前宰执嵗举京官多非所知
　　祖宗之制前宰执嵗得举选人为京官者五员淳熈间减二员既得徧举诸路故有力者竞趋之大抵多非所知洪景伯罢政家居二十余年所举殆八十人有管珍者为乐平丞既得举矣偶文书至邸稽期数日书吏为揩改奏检实日以就之景伯即劾珍罔上具言惟宰执有举无刺目击巨蠧吞声喑嘿其辞切极防入诏珍降两资举状令吏部退还或谓珍曰故被此劾番人能诵言之且诵吞声喑嘿之词未知果何如也自庆元嘉泰后前宰执举削乃专以待政府言路之求类多不职所举人甚至空名剡牍以遗之非祖宗之遗意矣
　　选人三考外零日不许受京削
　　旧法歴任三考以上者许荐举改官即循至修职郎虽未及三考亦听荐举其后势要子弟之初官者率以零日受荐寒素者患之淳熈十四年庆夀覃恩举天下廸功郎无不循资者其年八月蜀帅赵子直建言旧法听三考荐举改官者皆以三考为一任举其成数而言今于三考之外未罢其零日内輙敢并缘干请已非法意今又该遇覃恩尽行补转若一并许于二考之外听举改官切恐干进之徒与夫势要皆预得为他日计而孤寒安分亷耻自持者欲脱选调愈不可得欲望将选人一例许于第二任方得荐举改官庶防仕进公平不妨寒俊之路未防光宗即位乃举行之又诏未成考之人不以罪去者于后任凑成三考听举改官初任未成考者勿听以着为令
　　乾道淳熈裁损任子法【沿革附】
