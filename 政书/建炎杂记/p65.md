<!-- { "loadSidebar": true } -->
　　嘉定元年冬四川总领所收兑九十界钱引【元年十一月二日】先是四川钱引以二年为界毎界书放之数止于一百二十五万崇寜后陕西邉事起泛印增多而引法壊大观间尽罢之仍诏以天圣书放之数为凖建炎初张魏公出使复以便宜増印自后因循不至嘉泰末两界书放凡五千三百余万缗通三界所书放视天圣祖额至六十四倍逮嘉定初毎缗止直钱四百已下议者患之总领财赋陈逢孺乃与僚属议出库筦金银度牒与民收回半界金每两六十缗银每两六缗二百度牒每道一千二百缗度军官所藏可直一千三百万议论凡数月至是忽行下诸州听民间以旧引输官课及赴利州市金银期以嵗终官司毋得受榜出民大惊先是总领所嵗受诸州县金银例多亏因下其补亏之数乃以钱引折纳今项收支而库管金银亏下如故民间颇知其事又四川诸州去总领所逺者至千数百里而期限已迫往来或不及且受给之际吏縁为奸折阅已甚于是单丁弱客皆不敢行一引之值仅售百钱咨嗟怨泣其声载道后旬制置使吴德夫乃揭榜除收兑一千三百万引外其余三界依旧通行使用又檄总领所分取金银就成都置塲收兑旧引民心稍定时宣抚司方与总领所比故移书东南以为德夫沮壊其事论者亦但谓钱专属总计台制司无所预繇是不直德夫云
　　四川收兑九十一界钱引本末【制司科并户官资钞】
　　陈逢孺既收钱引半界而引直仅为铁钱五百有竒若闗外用铜钱每引止直百七十二钱而已制置大使安观文患之庚午春议欲复收半界提举茶马张东父【名震龙防人尝为军器监】首出马价剰钱一百万缗为助大制司益以二百万缗既而遂欲尽收九十一界钱引二千九百万缗其千二百万缗合诸司之力余七百万缗令民间引毎百引贴纳三十引收兑逢孺谓三年三兑失信于民且贴头太多民有折阅之患不如量力止毁九十三界新引千二百万缗如此即止余两界通行公私皆受其利安公怒即榜谕军民以为九十一界钱引系前宣抚程私増印五百万道所以钱引价低军民皆受其弊今使司措置与茶马两司收鉴五百万外余二千四百余万合系总领所以新引收兑自七月十七日以起如支军人折估并合以新引支遣如欲支旧引即合支贴头钱所有九十一界钱引自十月以去断不行檄使至逢孺坚持不行安公益怒六月辛酉逢孺愠即以印付属官称疾申大制司乞致仕先是诛曦之嵗副宣司遣官刬刷四路钱物得五百万缗以助总所赡军已三年矣至是或言讲和罢兵减汰之后用度日省总所嵗计已是有余当还制司元日所寄五百万缗以备对凿参议官毛伯玉【名濮泸州人时新除路提刑】等调防久之卒兑九十一界二千九百余万缗其一千二百万缗以茶马司羡余人夫空名官告总所桩管度牒金银对凿余以九十三界收兑又创造九十四界钱引五百万缗以收程东老所増之数应民间输纳者毎引百贴纳八千盖二司之説竝行然总领所收兑旧引皆以金银品搭率用新引七分金银三分银色下而秤亏官吏因以为利其实毎旧引百帖纳二十引乃得之应民间已用旧引输官者总领所复却还令兑新引卒不能守其初约也所谓大制司二百万缗者其年以三路盐井户月额毎三万斤科卖不理选限将仕郎一道计值千缗三路十七州共卖一千道计直百万缗其年则以给卖没官盐井旧民户没官之井自建炎以来依坊塲法召人买除引息土产税钱外量増课息嘉定元年逢孺乃従总领所令民为永业得钱十万缗至是大司以为计司过于求酬未当直再召人实封投买又得钱近百万缗初不令悉输旧引子官以充对周文人后潼川刘师文侍郎申明后令自十二月以后尽输新引盖自元年三年两收旧引凡二百五十万缗有竒而引直遂复如故向使计司非有桩积金银之富又安能收此滥而不行之劵乎今四川诸郡岁输黄金千五百两银六十万余两而总所大率有收无支堂计者谨视而善藏之则子母相权引法终不壊矣故详志之
　　四川总领所小防子
　　东南防子有四品自一贯至二百盖便于转用也川钱引则分一贯及五百而已丁卯嵗陈逢孺以用不足始创小防子杨端明为制帅深不乐之西川皆不用吴德夫代镇蜀与逢孺厚下令官民悉许流转州县所备场赋输悉不肯受由是不敢行后但以其五万缗收兑旧引于劒外诸州已而亦废是时宣抚司又为金银防子后亦不行
　　四川行当五大钱事始
　　嘉定元年十一月庚子四川初行当五大钱时陈逢孺总领财赋患四川钱引増多乃即利州铸大钱以权其弊三年夏制置大使欲尽收旧引乃又铸于卭州焉利州绍兴监钱以圣宋重宝为文其背铸利一二字又篆五字卭州惠民监钱以嘉定重宝为文其背铸西引二字又篆五字两监共铸三十万贯其科例并同当三钱时议者恐其利厚盗铸者多而总领所方患引直之低则曰纵有盗铸钱轻则引重是吾欲也方钱之未行也眉人有里居待次者又欲创一监于眉州论者以为丹棱虽产铁嵗额不多而本郡又无薪炭眉山之人亦以为不便上下骚然数月乃罢由是止铸于利卭二监焉
　　绍兴至淳熙东南鬻官产本末
　　绍兴末黄择之仁荣守永嘉始建鬻官田之议至乾道初为钱七百万缗而未售者不及四分之一【二年十一月户部奏已卖到五百四十万贯未卖者一百六十万贯】朝廷仍并营田卖之两浙漕副周宗言本路营田已佃者九十二万六千余畆若鬻之惧失租课四川总领所亦以不便为言乃诏除四川外尽行出卖【二年六月】后又诏没官田产除两淮湖北勿卖外江浙闽广湖南八路以田计者六百四十二万畆有竒以地计者二万一千亩有竒以屋计者八千四百间有竒共估钱五百十六万余缗遂命将作监丞折知常往浙西司农寺丞叶翥往浙东【元年五月】监登闻检院张孝贲往浙东主管官诰院周嗣武往江西措置是年【四月】始限一季继展一年至淳熙初已折封者仅一百六十三万余缗而直之未输者犹四之一其鬻者尚三百五十二万余缗【元年六年户部具到】盖估价之初豪民大姓请嘱官吏相为欺隠其已卖者皆轻立价贯上色之产也而中下之产估价反髙是以不售于是言者以为不若且令元佃之家着业纳租一嵗之间犹可得米数万石从之寻命诸路权住卖【三年二月】后数嵗复用军器监主簿陈杞言并营田沙田出卖【浙西淮东江西三路元括到沙田凡三百八十万余亩】议者多以为未可未几浙西提举王尚之言平江一郡已有当卖田十万四千余亩嵗收租二万石有竒乞别部拘催或遇歉嵗得以接济从之【六年十月】久之言者又谓尽鬻官田以为常平水旱之备【十四年六月】事虽施行后亦不究也大抵十二年间所鬻官田实不过七百万
　　王得和括关外营田
　　关外营田始于郑亨仲阶成西和凤金洋州兴元府皆有之而洋之西乡为最其初因兵火后民多失业故募人使耕之量收租利而已休兵日久垦辟嵗增营田之家惧官之增赋也每三四嵗则率投状退佃而赂总所之吏使蠲其租在绍兴中嵗课十二万斛有竒乾道末损为十万至嘉泰初才八万斛而已隆州学官张均子和尚为西乡主簿知其本末即与王得和言之得和分遣官属八人按行且揭榜诸州县大畧云营田户所侵官田甚多若按行畆目增立税租所有当数十倍今不欲扰民仰民户自陈増垦之数山田畆收二升陆田四升水田六升而止下戸惧皆以实告独豪民大姓则宻赂行遣胥吏以为无侵给公据与之由是有鬻公据之谤矣诸大姓既不喜郭子明心欲害其事凤守某人者大将之弟郭氏之壻也遂激而成之子明亟降榜抚定至欲调兵时官属行营田者凡半嵗费总所钱万余缗州县供亿又倍得和始议可增三十万斛及是所増才八千斛而麦居多焉未及秋成得和罢去陈日华代之尽返其旧额颗粒不收
　　关外经量
　　剑外诸州之田绍兴以来久为诸大将吴郭田塲及势家豪民所擅赋入甚薄议者欲正之而不得其柄吴氏既破安观文为宣抚副使乃尽经量之金州守臣宋子钦曰此州疮痍甫廖邉民恐不可尽其利官一入境将散而之四方矣于是除金州外凡兴元府洋沔阶成西和凤州太安天水军二十县经量之数大抵増多而亦防有所损旧九郡家业凡一千一百五十七万九千余缗二税十四万五千六百余石夏秋后钱十五万七千余缗及是经量抚司命别上中下三等以定田之髙下分三等而为九则以钧赋之重轻而所委官吏务于増多未尝行厯乡社躬亲履畆往往强令有田之家増认租数而民始怨矣増亏相补视旧籍凡増家业钱二百二十九万七千余缗二税三万五千八百余石役钱三万五千余缗安公辞制置大使表中所谓田庐之均一有伦盖指此也其后代者刘师文言上件所増初非田土之广袤亦非户口之繁滋于民有害于公无益乞尽行除免谏官应武纬之亦以为言于是尽复其故焉
　　龚实之三总所钱物
　　钱良臣以太府少卿为淮东总领龚实之秉政闻戸部嵗拨淮东赡军钱六百九十万缗而本所嵗用六百十五万缗而已因奏户部员外郎马大同著作佐郎何万年军器少监耿延年分往升润鄂三总司磨物钱时淳熈三年九月壬子也防良臣以用不足言于朝乞借拨实之奏今所委官一就驱磨而近习者恐赇贿事觉极力救之实之不顾十二月方奏总所侵盗大军钱粮累数十万实之奏下其事于有司次日御批令具折既又改为契勘俄中防令良臣赴阙奏事明年正月除起居郎六月除中书舎人又明年四月除给事中六月除签书枢宻院事其为舎人实之去位才十二日也英州之祸预有力焉延年时已迁将作监万年迁著作郎坐实之党罢去【延年六月丙戌罢万六月甲午罢】盖延年尝言湖广总所钱物有别库歴所收已行改正故与万年并迁而大同无所举觉二人既黜之两月大同乃自宻院检详文字迁右司员外郎翺翔累年然后补外盖三司总苞苴贿赂根株盘结其来已久非一日故也
　　孙大雅献拘催上供钱物格
