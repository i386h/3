<!-- { "loadSidebar": true } -->
　　皇子位説书绍兴三十二年八月置以命吏部员外郎何甫司封员外郎陈良佐光禄寺丞唐尧盖时庄文太子魏惠宪王光宗皇帝皆以正任奉朝请用嘉祐典故也九月三皇子皆封王乃置直讲讃读如旧制
　　王府翊善
　　王府翊善国初以来有之品秩亦不甚崇今庆元令为从七品杂压在翰林良医之下盖庶官也孝宗初就傅范元长以待制兼资善堂翊善自是率以从官为之其后亲王府不复除苐以朝士兼賛读直讲而已淳熙末今上在嘉邸留丞相始荐用黄文叔自秘书郎除翊善不为兼官非常制也其后文叔迁起居舍人歴中书舍人给事中皆兼翊善是以从官下兼七品之禄绍熙四年夏文叔坐论郑侍郎汝谐事直拜兵部侍郎去翊善文叔辞不拜王为之请后月余改寳谟阁待制仍兼翊善始终六年云
　　王府记室叅军
　　诸王府记室叅军靖康以前并置或以朝臣兼领系第二任知州者得理提刑资序渡江后不除乾道初魏王典藩始并除二员叙位在诸州通判之上后用耿子直申明并同职事官序位在正字之下今庆元令亲王府记室从八品在供奉官之下两使职官之上然魏王府所用率以望人为之非通判职官之比矣凡记室长史司马皆以二年为任【乾道七年二月己巳降防】
　　吴益王府教授
　　吴益王府教授在绍兴初谓之亲贤宅讲书从旧制也十二年改为府教授命馆职二员兼之寻又并为一员所教亲贤宅者南班宗子也三日一上讲月给汤茶钱十缗旧将本府料钱充之淳熙中刘徳修为教授辞不取孝宗闻其事遂命户部给焉
　　宗学博士
　　宗学博士旧诸王官大小学教授也至道元年太宗将为皇侄等置师傅执政谓环卫之官非亲王比当有降乃以教授为名咸平初遂命诸王府官分南北宅教授南宫者太祖太宗诸王之子孙处之所谓睦亲宅也北宫者魏悼王子孙处之所谓广亲宅也二宅教授初止六员治平初以宗室浸盛有诏三十以上増置讲书四员十四以下别置小学教授十二员以分教之崇宁初以宫宅相去远乃令各宫置大小二学増教授二员不置讲书五年又改称某为宫宗子博士位在国子博士之上靖康之乱宗学遂废绍兴四年复始置诸王宫大小学教授二员隆兴省官旋减其一自是月朔止一人上讲所教惟南班宗室十余人往往革魄每教授初除朔望则赴堂一揖而退嘉定九年十二月始复置宗学改教授为博士又置宗学教谕一员并宗正寺博士在太常博士之下教谕在国子正之上俸给人从赏典依国子博士及正体例于是宗室疏远者皆得就学而彬彬可观矣【旋有旨复存诸王宫大小学教授一员】
　　提举太史局
　　提举太史局绍兴五年初置以命权户部侍郎薛象先盖祖宗时有提举司天监如司马公钱彦逺沈存中王和甫辈皆尝为之赵子直秉政用此故事其后言者摘指之盖弗深考耳
　　国用司参计官
　　国用司参计官者开禧二年始置乾道间孝宗尝命辅臣兼制国用然无官属但于三省户房置国用司而已侂胄将用兵既复故事始以侍从一员兼参计官卿监一员兼同参计官募人陈遗利又索诸路诸司州县歳帐而取其余非乾道设官之意矣然是时四川州县诸司皆不以实报惟江浙诸州颇遭掊取之害侂胄诛亦废
　　提领拘催安边钱物所
　　拘摧安边钱物所者嘉定元年置时甫废国用司而侂胄及诸阉省吏之家货财皆已薄黄伯庸畴若为殿中侍御史请剏此名遂命与户部侍郎沈信叔诜同其事即御史置又以宰属一员同领仍许伯庸不拘常制到堂伯庸等请卿监一员提领安边库朝士十二员为拘推官乃揭榜募人言拘催事许之其后防其入歳得十七万缗专充北敌所増歳币其田宅契券皆藏之御史台库命台官一员典领局罢伯庸已下皆进官有差
　　六院官入杂压
　　六院官入杂压事甲记已具淳熙四年既削去近歳乃复举行其班在五寺主簿之下大学博士之上六院官通计十二人皆得转对但不入品耳然六院本以为邑有政绩者为之故例为察官之选【登闻检古院监官各一员诸司诸军粮料院监官各一员诸军诸司审计司干办官各二员官吿院主管官二员都进奏院监官二员】
　　四提辖
　　四提辖谓货务都茶塲杂买务杂卖塲文思院左藏东西库是也货务塲掌醝茗香矾钞引之政令绍兴初沿宣和旧例置提领官率以故省吏为之后乃改用士人行在建康镇江三务塲歳入凢二千四百万缗【建康一千二百万行在八百万镇江四百万】皆以都司提领不系户部之经费而在建康镇江者分属总领所焉开禧末以总所侵用储积钱始令经提领官不属总所买务卖塲盖唐宫市之遗制近制凡宫禁用料货纸劄文思院之制造和剂局之修合皆所取给焉至若斥左帑封桩之与编估打夺则卖塲掌之绍兴六年始置提辖官总其事文思院掌金银犀玉工巧之制防绘装钿之饰若舆辇法物器皿之用监官分上下两界而辖官兼总之左藏右库以储币帛絁防之属其歳入率百四十万端西库以储金银钱劵丝纩之属其钱券歳入率二千万缗宫禁百司禁旅三衙禄赐皆取给焉监官凡五人分帑而治辖官一人总之绍兴间择丞监之若簿之于计曹者兼领之乾道七年四月始置先是四辖官外补则为州内迁则寺监丞簿亦有经为杂职监司或入三馆者【乾道八年十二月权货王禋除福建市舶左藏王揖除九路铸钱司淳熙七年三月熊子复自文思除憸书郎】近歳人望稍轻往往更迁六院官或出为□倅非曩日之比也矣
　　三省监门官
　　三省枢密院监门官旧以小使臣为之嘉定六年九月谏官郑景韶言部门以京朝官则省门事体尤重遂亦命京朝官曽作县通判资序人为之
　　六部监门官
　　六部监门官绍兴二年初置秩比寺监丞郎官有阙得兼之内迁则为寺监丞或权郎外又置诸路总领绍兴十年吕郎中希常二十四年苏寺丞振是也乾道后补外止为州内迁止为寺监簿绍兴后又有为□倅者其选滋益轻陈勉之与王诚之给事有旧【诚之名信鹿水人】迭用其子騊驎为之二人皆小京官监当騊以言者论其资浅已之比勉之南迁驎亦罢去
　　六部架阁官
　　六部架阁官者崇宁间始置迄宣和再置再省绍兴三年立六部架阁库十五年复置官四人旧制成案留部二年然后界而藏之又八年则委之金耀门文书库今金耀门无复曩司则悉藏之架阁矣主管官号掌故择选有时望之人为之例为编删学官之选近歳滋润益轻至有待次累年者朝廷患之嘉泰末有防非阙官不除有选人家闽中其父与陈勉之有旧至是入都见勉之求为掌故勉之对众厉声曰外间岂不知近防见阙方除此何可得众为之踧踖后旬日竟除掌故或疑其由径而得者问之徐曰丞相耳或曰丞相前日之语甚峻何以回造化耶其人即于坐侧取一幅书示之乃勉之答书也畧曰珍贶鼎至晃耀老目或问珍贶之名曰书生安得珍玩比所请不遂适从王家肆中见粟金台盏十具重百星以四千缗得而献之耳闻者叹息而去【嘉定七年八月又置三省枢密院架阁官】
　　宫观使
　　宫观使自真宗时始置以现任宰执领之及王文贞公罢政始以太尉领玉清昭应宫使此前宰相领宫观之所从始也熙宁初冨文忠公弼以使相领集禧观使居洛此宫观使居外之所从始也渡江后前宰相在经筵者不以官高卑率为宫使若他官则使相以上乃得之其居外者必官至三少乃除淳熙中崇宪靖王自节度使拜使相封郡王中书进拟提举洞霄宫周文忠当制引故事宗室使相外居者当得观使上批如所请绍熙初赵文定以使相判潼川府乞奉祠乃除醴泉观使非旧典也开禧末陈勉之以特进罢相不带职乃亦除观使盖章达之侍郎当制失之翌日李季章进呈改提举洞霄宫合故典矣天禧以前崇观以后宫观使之名甚众渡江以后宫观不复置而观使有三前宰相则得醴泉宗戚则得万夀又其次则得佑神云宣政间又有提防宫观官在提举之下主管之上今省
　　临安少尹【判官推官】
　　临安少尹乾道七年五月置用敷文阁直学士晁子正为之以东宫领尹故也子正既罢沈徳之姚令则辈皆以权侍郎继为之九年五月东宫解尹事复置司守如故始置少尹又置判官二员推官三员判官李秀叔以起居舍人刘文潜以国子司业兼推官则正除金部员外郎陆之望将作少监马希言朝奉郎钱佃判官依两省官奉使推官序位在知州之上任满理为知州一任【五月十二日丙戌降防】初命刑狱公事皆决于少尹皇太子止就东宫裁决少尹日受民词以白太子【间日】率寮属诣东宫禀事惟命官犯罪以及余人流配已上则具事听东宫裁酌凡文书应奏者太子系衔朝省台部则少尹以下连申寺监及本路监司并令移牒旧两通判职务令第一第二员推官主管佥判职官职务令第三员推官主管俄有防少尹比仿知府判官比通判推官比幕职官其统临职分并照从官条例施行【六月二日己巳降防】用太子请也或谓子正所建明繇是与文潜不叶而罢明年佃除吏部郎中又请以三推官分治三狱从之【九月丁亥降防】
　　宁国府明州长史司马
　　诸王府长史司马唐有之本朝不置以亲王不领事故也乾道七年二月魏惠宪王出镇宣城始置宁国府长史司马序位依两省官奉使法淳熙二年十月移四明亦如之初议长史得治民举吏如郡守司马如通判于是沈度请本府公事并经长史决遣毕具名件申魏王照防长史司马五日一诣王禀事许之后判曰王言如此则是长史欲处臣于无用之地何以谓之判宁国府事乎望只委长史司马分治财谷之司依旧令臣引押吏民词状奏可【前防七年四月壬戌后防四月庚辰】后移明州王又请置制司得自举吏淳熙二年四月癸亥许之仍免给朝典云
　　制置大使
　　制置大使唐有之本朝不除绍兴初始以命席大光时大光以前执政帅长沙而大将王□已先为制置使故加大光大字犹祖宗以文臣为制帅之意也其后李伯纪在江西赵元镇在浙东吕元直在浙西皆用此例及大光将入蜀朝廷以吴玠已为宣抚副使乃除大光成都等路安抚制置大使位在宣副之上大光以忧去位遂不复除开禧末江淮用兵起丘宗卿守金陵留钥宗卿尝以佥枢督视军马于是赵淳已为江淮制置使乃沿故事命宗卿为江淮制置大使后宗卿召以何自然代之自然始兼江东安抚俄申命兼大使如宗卿例已而罢四川宣抚又以安子文为制置大使兼知兴元朝议以子文恩数视执政故加大字先是李端友程东老赵温叔皆以前宰执知成都止为制置使赵德老执政恩例亦然今别加大字盖用自然例也旧例四川制置大使及制置使结衔皆在知府事上比子降文吿其结衔乃在下亦非典故
　　庶官结衔称安抚使
　　安抚使旧制大中大夫以上曽厯侍从官者乃得之或若庶官则止称主管某路安抚司公事隆兴中马舍之骐自起居舍人兼直学士院淳熙中陈少卿叔达自宗正少卿兼权给事中补外后马以中大夫秘阁修撰守泸陈以集英殿修撰守洪皆不称安抚使盖故事也嘉定二年二月刘徳修以中奉大夫右文徳修撰守襄阳及出吿乃正称安抚使徳修尝为起居郎非侍从不知何故乃尔问其诸子者亦莫之知云尔
　　十都统制
