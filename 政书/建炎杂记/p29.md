<!-- { "loadSidebar": true } -->
　　八字军者河北土人也建炎初王观察彦为河北制置使聚兵太行山皆涅其面曰誓杀金敌不负赵王故号八字军二年冬十月癸亥上命御营统制范琼往山东击金谓彦与俱已而彦以疾留其州遂并将其兵而去三年秋七月丁亥诛复以其兵还彦时彦乃御前统制也后十三日张忠献以宣抚处置使发行在上命彦将八字军随之公至蜀以彦守金州绍兴三年春萨里罕入冦彦兵大败遂走逹州四年移镇襄阳府六年五月己卯召为行营前防副军都统制以部八字军万人赴行在时解承宣潜典马军司事与彦不叶两军之士交鬭于道衢中外汹汹七年正月张忠献独相乃为胡丞公给事言两罢之而以刘信叔领军司事并王解两军属之十年春二年癸丑以信叔东京留守将八字军而行其年六月大败乌珠于顺昌十一年三月复还姑孰七月信叔罢为京南帅其众复还临安今侍卫马军皆其子孙乎
　　御前诸军
　　御前诸军者本髙宗所收诸将部曲也祖宗内外诸军惟厢禁二色而已禁军皆三卫而更戍于外厢军者所在有之以守臣节制若禁军在邉上则文臣为经畧使者统之武臣但为总管熈宁间内外禁旅合五十九万人神宗将有事于四夷乃置三百大将其法甚备崇观后朝廷取其阙额之数以上供故阙而不补者几年军兴以来所存无几上在元帅府始招溃卒郡盗以为五军后又得王渊杨惟忠等河北之兵建炎元年五月以为御营五军然犹未大盛也三年四月又更置御前五军而刘光世所领西军则谓之巡卫军在五军之外是嵗又改为神武五军绍兴元年十二月又改为行营四防军张浚称前军韩世忠称后军岳飞称左军刘光世称右军并杨沂中中军右殿前所司吴玠军如故七年八月光世军叛降于齐于是川陜军更以防军为号十一年四月三宣抚司罢乃改为部曲称其州驻劄御前诸军十八年川陜军亦如之其军皆不三卫由是御前军又在禁军之外矣御前军者虽帅臣不可得自逹于朝廷禁兵但令供厮役习为故常厢军将官虽存而无职事但以为武臣差遣而已愚谓不若并禁军于厢籍而改御前军为禁军所在以帅臣节制之而都统官为之副庶几兵权出于一而缓急皆可以责成如此则合祖宗制兵之意矣
　　三卫剏军本末
　　三卫诸军殿前司则本辛永宗中军部曲而益以他军也其马军司本王彦之部曲而益以解潜刘锜田晟之军也其歩军司本顔渐部曲而益以他军也自绍兴五年至七年规模始定然其马歩二司不能敌殿司之半故杨存中权势独盛乾道七年春虞中肃为丞相骑军屯于建康以为出师之渐号马行司识者不以为然然上下重迁讫不能正也
　　绍兴内外大军数
　　绍兴初内外大军凡十九万四千余而川陜不与宿卫神武右军中军七万二千八百【张浚将左军杨沂中中军】江东刘光世淮东韩世忠江襄岳飞湖南王四军共十二万一千六百是年冬并神武中军殿前司而右军如故五年春王罢遂以其军一万五千韩世忠七年秋刘光世之兵降伪齐其将王徳以所部八千人归张浚由是三卫之外但有韩张岳三军今镇江大军韩氏部曲也建康大军张氏部曲也鄂州大军岳氏部曲也惟荆南江池皆绍兴末新创荆南则刘信叔所招効用而颇以鄂军益之江池军则三卫之疲弱者而江州一军又杂以江西茶盗近嵗皇甫固为帅始训齐之故东南惟以润升鄂三军为根本
　　乾道内外大军数
　　乾道三年江上四川大军数额总四十一万八千人殿前司七万三千人【乾道元年七月十三日降防】马军司三万【乾道二年正月二十六日诏以二万八千人为额六年正月十五日李舜举乞増二千人从之】歩军司二万一千人【乾道二年正月二十六日】降防建康都统司五万人池州都统司一万二千人【并乾道二年二月二日因淮东总领杨倓申请降防】镇江府都统司四万七千人【乾道二年十月十一日降防】江州都统司一万人【乾道四年十月十四日苖定乞排置军将之额】楚州武锋军一万一千【乾道九年四月十五日因节约陈乞招填降防】平江府许浦七千人【乾道二年十月十三日降防】鄂州都统司四万九千人【乾道二年十月九日降防后又増至五万九千人】荆南都统司二万人【乾道二年十一月四日降防】兴州都统司六万人兴元都统司一万七千人金州都统司一万一千人【并乾道三年正月二十四日降防】其后诸军増损不常大都不过减四十余万合钱粮衣赐约二百缗可养一兵是岁费钱已八千万缗宜民力之困矣【淳熈甲辰周益公在枢院以荆鄂二帅势均力敌首尾观望乃合为一司鄂为正荆为副焉】
　　关外军马钱数
　　兴州兴元府金州三都统司兵本曲端吴玠关师古之徒关西部曲也端死师古继叛其部曲皆玠所有王庶刘子羽继在兴元招召流散粗成军伍子羽罢玠并将之其后卢立之为宣抚副尚有兵三万立之死亦为玠所并合是三者为兵共七万人玠死胡丞公命其弟璘以二万人守兴州杨政以二万人守兴元郭浩以八千人守兴州而玠之中部选锋二万人分屯仙人关内外其后璘又得之故三大将之兵惟兴州偏重者此也自休兵后三大将之兵就粮七十郡【兴成皆鳯文龙利阆金洋绵房西和州太安军兴元隆庆潼州府】至乾道末有名籍凡九万七千三百三十八人马一万三千一百四十二匹都统制至准备将共二百八十人岁用钱一千七十八万七千一百四十二缗【通籴粮为缗凡二千三百八十五万有奇】帛【罗绢绫防布】六十一万八千七百七十疋粮一百五十八万七千六百七十三斛八斗料二十五万一千一百四十斛【此淳熈中数】
　　四川厢禁民兵数【成都飞山军威将强兵】
　　四川厢军二万九百七十二人禁军二万七千九百九十二人土兵一千八百三十六人【已上系官军】义士二万六百五十二人【兴元府兴洋州太安军】保胜军忠胜军忠勇军【阶成西和鳯】弓箭手【西和阶】良家子共六千三百九十九人【已上系民兵】保甲五万五千一百七十人【关外四州】凡民优恤之制忠胜军免家业钱一百五十千至二百千止【一家双名则更免五十千】忠勇军则阶州免家业【马军二百三十千步军一百七十千】成州免税赋【马军二顷半步军二顷】西和鳯州皆租【马军六石九斗八升步军五石六斗六升】其更戍则月给粮人七斗有半【惟忠勇军更戌】保胜军亦免家业【自千至五五千】弓箭手则给官田【马军二顷半步军二顷】此其大较也大率西蜀大军厢禁军民兵保甲总二十三万三百六十四人仰给县官者十四万余人此乾道之籍也淳熈以后土丁亦有仰给者别出于后【成都禁军谓飞仙军骄懦最甚绍兴末王时亨为制师取防四川禁军之籍二万九千余人除利夔两路禁军分戌边城塞外东西路一万九千人内拣到五千五百七十三人谓之威强将兵时吴璘步兵遂调此四千人往仙人关捍御三十二年秋也事平复罢】
　　利路义士【忠义士人】
　　梁洋义士者绍兴初王敏节庶为兴元帅以富平之役兵卒单弱乃籍兴元诸县良家子弟号曰义士县令为军正而尉副之守臣提举毎丁免家业三百缗合梁洋太安三郡至万三千余人军势大振绍兴二十一年洋守宋萃者建炎义士所免家业皆军在不充义士之家科役偏重秦桧方守和议罢之二十八年大将姚仲奏复行于梁洋太安巴蓬五郡得二万一千余人三十一年散关之战驱之使在官军之前其人勇健善战亦屡有功明年改彦功原姚仲攻巩州皆拥正军被重甲以自卫独驱义士衣楮先登为敌人所拒殱焉仅存六千余人乾道元年宣抚使吴璘以巴蓬义士怯弱除其籍言者以义士劳役明年并梁洋太安三郡罢之大将王权乞存留不听三年虞忠肃为宣抚使复籍三郡之丁得二万九千九百余人结成队伍因参酌陜西弓箭手之旧为义士専法一百四十二条来上诏颁行之其制今存然边民之勇悍者或无常产又自名为忠义人多以贩盐为生啸聚邉境势出义士之上乾道七年夏王能甫为吏部侍郎乞量加优恤然后严行禁止事虽不在宣抚司然无益也今忠义人关外四州为尤盛【之奇奏以七年四月十二日丙寅下】
　　兴元良家子
　　兴元府良家子者绍兴四年吴玠为宣抚副使时所剏也其始招两河关陜流寓及阵亡兵将子弟骁勇雄健不能自存者为之月给衣粮比强弓手五十人为一队帅臣郭浩扬改为并以备中军使唤休兵后其数浸微乾道六年王能甫为帅始复招之凡人材及五尺二寸弓力九斗通百将传将条练弓马者乃选有官人着司月给米麦各一石帅司缗钱十五千为官人缗钱减三之一依义士専法安抚司御前统兵官不得预能甫罢去王公明以宣抚使治兴元以为良家子旧属帐前抽还宣抚使淳熈初宣抚使废复归安抚司其籍可二百人嵗费钱二万四千缗米麦四千八百石而实无所用但为安抚司执手旗从物而已安抚使财赋急迫乃奏于都统司中分清酒务之息以赡之然酒息钱实备他用又私置盐店六所及收诸浸渡并盐税绍熈末杨嗣勲申严盐法奏言本府自有义士厢禁军良家子无所损益乞罢盐店而以良家子都统司从之【五年二月八日庚子降防】绍兴末虞并甫为川陜宣谕使又尝于襄阳招来汝蔡唐邓之人为御前忠义効用【二十二年三月十六日壬子降防】得二千八百余人吴璘为四川宣抚司以徳顺连官军寡弱又取御笔于关外四州乃以主客抽丁毎户有三丁以上取一五丁以上取两并刺充御前中军敢勇【三十二年十一月十三日乙巳施行】令下人皆惊扰防有诏弃徳顺遂罢之二事亦蜀中民兵虽不成军姑附于此
　　荆鄂义勇民兵【京西湖北义勇义士】
