<!-- { "loadSidebar": true } -->
　　自渡江后北史往来皆传其国之御名庙讳而本朝止传帝名又北使与馆客往来文牒皆以花字代书名隆兴再和未之有改乾道二年冬陈应求初执政防金贺正旦之使者至应求以故事押宴使者致私觌其状花书而不名应求却之掌仪惧白应求恐生事应求使语之曰今日岂当用辛巳以前故事邪使者词屈乃问应求爵里甚悉而易状书名绍兴元年重明节黄文叔以王府翊善奉诏接伴八月十九日至旴文叔问掌仪田愿髙宗何以称帝名而不称庙讳愿云自祔庙后元未理防文叔遂遣愿等持庙讳御名三纸以往北使副视之云前无此例愿答云此乃二十七朔之外第一番讲礼帝名庙讳各有分别往返久之北使副乃谓愿云为我谢使副所言极是当理非不晓得止为来时不曽得朝省指挥止依得册子上行难以擅専切望相谅文叔乃已既而北使引接来传彼国名讳自旻以下至于其父恭称庙讳者凡六人【旻晟宗尧亶雍允恭】文叔归而奏其事乞后遣使人力议改正盖隆兴更成之时庙堂亟于弭兵仅能正其大体而交际之文或未暇议盖不止一二也旧例宰执亲为金使除馆且以三衙卫士给役乾道元年虞并父执政始革之又歳赐金使金银器皿文思院造成先令工部长贰临视版曹继之次赴都亭驿中使防集复赍诣宰执编阅然后进呈淳熙十二年李永叔昌图为工部侍郎言不足以凟至尊于是止令赴都堂騐视
　　张诏使金骤用
　　淳熙中张诏君卿守歴阳被旨交聘一日金人持所绘祐献二陵象至馆中皆北帝之服君卿尝识列圣御容心知其试已也即郷之再拜馆客有问之君卿曰诏虽不识其人但见龙鳯之姿天日之表疑北朝祖宗也敢不下拜敌无语孝宗闻而大喜之由此骤用
　　京仲逺将命执礼
　　思陵之丧北人来吊京仲远以中书门下省检正诸房公事充报谢使歩军司计议官刘端仁副之仲远至汴京北人有例赐宴仲逺辞乐彼不从相持凡十日竟撤乐乃赴上甚器之及还朝上谕大臣曰镗此节可嘉寻常人多言节义须遇事乃见及进呈迁秩上曰镗专对可嘉当转两官端仁亦比类周子充等言不必问转官在圣意除擢可也上曰只依例转官便与除擢上又曰此事全是京镗若刘端仁所谓因人成事者镗则毛遂也镗除侍从端仁亦当稍旌别可令密院进拟除环卫官于是诏京镗将命执礼可嘉为朝请郎权工部侍郎刘端仁为修武郎左骁骑郎将而武经大夫畿第二将国信所通事田愿亦迁武节大夫十五年六月壬辰也四十日蜀帅赵子直以疾求去上谕大臣曰汝愚召赴行在京镗人才磊落可除待制四川子直闻之谓人曰镗望轻资浅岂可当此方面由是两人有隙仲远当时所立如此
　　张通古能诗聪慧
　　北人张通古者绍兴八年以行台侍郎来使通古稍能诗其还也燕人周归正襟与通古旧知奏乞送至境上通古至安丰赠诗为别曰良人轻一别奄忽易春秋明月望不见白云徒自愁征鸿悲北渡江水奈东流防话知何日如今已白头通古性聪慧秦桧尝以胡邦衡封事示之一览即能诵
　　奉使入北境车子数
　　旧例南使入北境金遣伴使来迓正副使以下至三节人皆乗马其后以南人不习其马乃益以车子使去来乗之副使各一车上中节各四车下节三十二人共五车每车以马骡十余曳之又发白军四百人防送所至县令皆迎迓于境上至开封乃赐御宴真定又赐之常使至燕京寓于来远驿若泛然之使则居宁远驿焉
　　爱王之叛
　　爱王葛王孙也始允恭既早世葛王爱其兄越王欲立之既而不果金主立爱王遂谋叛为其妻父布萨琦所吿事觉乃以放牧防宁府为名居上京以叛明昌六年三月丁酉也金主三召之不至因结契丹鞑靼防国以叛取慈岳等州时越王在咸平契丹檄金人请立之为帝金主徙王于庆阳五月丁酉赐王死诛其家人八十余人惟越王在焉至今为金国患布萨琦即承安四年来贺上生辰者【明昌六年本朝庆元元年承安来贺生辰庆元六年作此录后数年乃有年记虏中事者以允恭之子爱王为鄗王按允恭乃原王之父淳熙十六年三月密劄下沿边诸州避其名讳甚详悉若璟之鄗王实以为甚误也】













　　建炎杂记乙集卷十三
　　钦定四库全书
　　建炎杂记乙集卷十四
　　宋　李心传　撰
　　杂事二
　　岳少保诬证断案
　　岳武穆飞之死王仲元挥麈录载王俊吿变状甚详且云尝得其全案观之仲贯父为尚书郎问诸棘寺则云张俊韩世忠二家争配飨时俊家具赂取其原案藏之今不存矣余尝得当时行遣省劄考其狱词所坐一时煅炼文致之词然犹不过如此则飞之寃可见矣今录于后绍兴十一年十二月二十九日刑部大理寺状准尚书省劄子张俊奏张宪供通为収岳飞处文字后谋反行府已有供到文状奉圣旨就大理寺置司根勘闻奏今勘到龙神卫四厢都指挥使阆州观察使髙阳关路马歩军使副都总管御前军都统制权副都统节制鄂州军马张宪僧泽一右朝议大夫直秘阁添差广南东路安抚司参议官于鹏右朝散郎添差通判兴化军孙革左武大夫忠州防御使提举醴泉观岳云省荫人智浃承节郎进奏官王处仁从议郎新授福州专管巡捉私盐蒋世雄及勘证得少保武胜定国军节度使充万夀观使岳飞所犯内岳飞因为探报得金人侵犯淮南前后十五次乃受亲劄令指挥策应措置战事而坐观胜负又逗留不进及因董先张宪问张俊军马如何怎生地言之道都败了回去也便乃指斥乘舆问张宪董先道你只将一万人已跎踏了及因罢兵权后又令孙革写书与张宪令措置别作擘画又令看讫焚之又令张宪虚申报四太子大兵前来侵犯上流自是之后张宪商议待反背而据襄阳及把截江防两下令虏官私舟船俟又累次令孙革奏报不实及制勘虚妄等罪除罪轻及指斥乘舆情理相切害者斩系罪重外法等称律有临军征讨稽期三日者斩其岳飞合依斩刑私罪上定断合决重杖处死看详岳飞坐拥重兵于两军未解之间十五次被受御笔拜遣中使督兵逗留不进及如此时輙对张宪董先指斥乗舆情理相切害者又説张宪董先跎踏张俊韩世忠人马及移书与张宪令措置别作擘画致张宪意待谋反据守襄阳等处作过委是情理深重勅罪人情重法轻奏裁张宪为収岳飞书令宪别作擘画因此张宪谋反要提兵占据襄阳投拜金人因王俊不允顺方有无意作过之言并知岳飞指斥切害不告并依随岳飞虚申无粮进兵不得及依于鹏书申岳飞之意令妄申探报不实及制勘虚妄除罪轻外法等称律谋叛绞其张宪合于绞刑私罪上定断合决重杖处死仍合依例追毁出身以来吿勅文字除名本人犯私罪绞举官见行取防候到别具施行岳云为冩谘目与张宪称可与得心腹兵官商议擘画因此致张宪谋叛除罪轻次等外法等称勅传报朝廷机密事流三千里配千里不以荫论勅刺配比徒三年本罪徒以上通比满六年比加役流律五品犯流以下减一等其岳云合比加役流私罪断官减外徒三年追一官罚铜二十斤入官勒停看详兵云因父罢兵权輙敢交通主兵张宪节次催令得与心腹兵官擘画因此致张宪提兵谋叛及传报朝廷机密惑乱军心情重奏裁岳云犯私罪徒举官见行取防到别具施行于鹏为所犯虚妄并依随岳飞冩谘目与张宪等妄说岳飞出使并令张宪妄供探报除罪轻外法等称为从不配律五品犯流罪减一等于鹏合徒三年私罪官减徒二年半追一官罚铜十斤入官勒停情重奏裁于鹏犯私罪徒举官见行取防候到别具施行孙革为依随岳飞冩谘目与张宪称措置擘画等语言并节次依随岳飞申奏朝廷不实除罪轻外法等称律奏事不实以违制论徒二年律共犯罪徒减一等其孙革合徒一年半私罪官减外徒一年合追见任右朝散郎一官官诰文字当徒一年勒停情重奏裁孙革犯私罪徒举官见行防侯到别具施行王处仁为知王贵申奏朝廷张宪背反供伸岳飞并説与蒋世雄等称传报漏泄朝廷机密事流三千里配千里应罪刺配比徒三年本罪徒以上通比满六年加徒流官当准徒六年其王处仁各于比加徒流私罪断合追见任承节郎并歴任承信郎共两官官诰文字当徒三年据案别无官当更罚铜八十斤入官勒停情重奏裁王处仁犯私罪流举官见行防问候到别作施行蒋世雄为见王处仁説王贵申奏朝廷张宪待背叛事岳飞处覆除罪轻外法等称律传报漏泄朝廷机密事流三千里从减一等其蒋世雄合徒三年私罪断官减外徒二年半合追从议郎秉义郎两官官诰文字当徒二年余半年更罚铜十斤入官勒停情重奏裁蒋世雄犯私罪徒举官见行防问候到别具施行僧泽一为制勘虚妄并见张宪等待背叛向张宪言不如先差两队甲马防守总领运使衙门并欲与张宪诈作枢密院劄子发兵过江及要模刻枢密院印文除罪轻外法等称律谋叛者绞从减一等其僧泽一合流三千里私罪断合决杖二十本处居住一年役满日放仍合下本处照僧人犯私罪流还俗条施行情重奏裁智浃为承岳云使令要将书与张宪等拜受岳云金马令智浃将书与张宪等共估钱三百二贯足除罪轻外法称律坐赃致罪十疋徒一年十疋加一等罪止徒三年谓非监临主司因事受财七品官子孙犯流罪以下听赎其智浃合徒三年赃罪赎铜六十斤情重奏裁小贴子据贴黄称契勘岳飞次男岳雷系岳飞一处送下今来照证得岳雷别无干渉罪犯縁由为岳飞故节饮食成病依律合召家人入侍已就令岳雷入侍看觑断下案内人所有岳雷亦乞一就处分降下又小贴子称所有僧泽一合下本处依条施行又小贴子称契勘数内于鹏见行湖北转运司根究银绢等四百万合下所属照防后根究归着日即乞依今之所断指挥施行又小贴子称看详岳飞张宪所犯情重逐人家业并家属合取自朝廷指挥拘籍施行看详岳飞等所犯内岳飞私罪斩张宪私罪绞并系情理所重王处仁私罪流岳云私罪徒并系情理所重蒋世雄孙革于鹏私罪徒并系情理稍重无一般例奉圣防根勘合取防裁断有防岳飞特赐死张宪岳云并依军法施行令杨沂中监断仍多差兵将防防余依断于鹏孙革蒋世雄王处仁除名内于鹏孙革永不収叙于鹏送万安军孙革送浔州王处仁送连州蒋世雄送梧州并编管僧泽一决杖二十刺面配三千里外州军牢城小分収管智浃决臂杖二十送二千里外州军编管岳飞张宪家属分送广南福建路州军拘管月具存亡奏闻编管人并岳飞家属并令杨沂中俞俟其张宪家属令王贵汪叔詹多差得力人兵防送前去不得一并上路岳飞张宪家业籍没入官委俞俟汪叔詹逐一抄劄具数尚书省余依大理寺所申并小贴子内事理施行仍出榜晓谕应縁上件公事之人一切不问亦不许人陈吿官司不得受理

　　建炎杂记乙集卷十四
　　钦定四库全书
　　建炎杂记乙集卷十五
　　宋　李心传　撰
　　官制一
　　平章军国事
