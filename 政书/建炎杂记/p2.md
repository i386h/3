<!-- { "loadSidebar": true } -->
　　国朝宗庙之制太庙以奉神主一嵗五享朔祭而月荐新五享以宗室诸王朔祭以太常卿行事景灵宫以奉塑像嵗四孟享上亲行之帝后大忌则宰相率百官行香僧道士作法事而后妃六宫皆亦继徃天章阁以奉画像时节朔望帝后生辰日皆徧荐之内臣行事钦先孝思殿亦奉神上日焚香而诸陵之上宫亦有御容时节酌献如天章阁每歳寒食及十月朔宗室内人各徃朝拜春秋二仲太常行陵园季秋监察御史检视太庙之祭以爼豆景灵宫用牙盘而天章阁等以常馔用家人之礼云迄今不改光尧之崩诏从官议庙号洪景卢内翰请称世祖从官多同之礼官顔师鲁尤袤郑侨奏疏曰臣等切惟宗庙之制祖有功而宗有德创业垂统功莫大焉继体守文徳莫茂焉艺祖帝规创大业为宋太祖太宗皇帝混一区夏为宋太宗自真宗至于钦宗圣圣相传庙制一定万世莫易仰惟大行太上皇帝宏济多难绍开中兴功德兼隆上足比太祖陛下孝思罔极是所以尽尊亲之意称祖立庙有何不可然在记子为父屈亦有尊也虽圣不先父食大行太上皇帝亲为徽宗之子子而为祖父而为宗则难以正尊卑昭穆之序今议者不过以光武为比太上皇帝中兴大业虽与光武同然汉自髙祖至于平帝国统中絶光武以长沙王之后起布衣之中不与哀平相为继承其称祖无嫌一也汉制每帝即位輙立庙不列昭穆故明帝更为光武立庙号为世祖庙盖不与髙祖为一其称祖无嫌者二也太上皇帝功德盛大礼当尊崇然实继徽宗之正统以子继父非若光武比也本朝稽三代之制列昭穆于太庙非若汉世可以更为庙也仰惟大行太上皇帝孝悌之至冠于百王将来祔庙若在父庙之下而称祖窃恐在天之灵有所不安若更为庙如东汉则于国朝之制岂容违戾质之典礼则不合验之人情则不顺夫昭穆尊卑之序所以闗纲常系事体者甚大岂易轻变乞以臣等此章付集议所稽礼经博采众论施行从之遂定为髙宗矣
　　光尧庙号议
　　初髙宗庙号未定殿中侍御史冷世光监察御史吴博古黄谦共议谓宜称圣宗权兵部侍郎林栗又议宜存尊号中十六字而益以圣神光孝四字庙号尧宗诏侍从台谏两省礼官同议时栗又奏谓唐髙宗有嬖后国祚几危非所宜比皇太后闻其説必欲易之于是从官于文价洪迈韩彦质叶翥刘国瑞王信李巘谢谔吴琚章森谏官谢谔礼官顔师鲁黄黼倪思张体仁沈鉴等同奏圣字乃契丹隆绪号恐难用也又諡法虽有尧字乃后人采取傅会之説金人亦有名宗尧者断不可用惟髙字或光字为宜栗又固争以尧字为可用太常少卿尤袤奏曰昔曹操朱温皆号太祖本朝太祖用之不嫌者名实所在自有定论也尧乃古号不可单用为号烈宗刘聪杨渥僣伪之主皆尝用之光字虽若可用然字体太轻士庻名字多或用之于是称艺祖者以为种艺之艺建位天地开植宗社滋养万物传之皆无艺也大臣主之复与侍从台谏礼官议议者皆谓孔安国注舜云艺者文也书之取义止于如此又经典中有才艺伎与成而下之文可以为重可以为轻况施之于祖犹有可据施之于宗则失之牵合臣等谓极天下之美而前世未用者莫如大之一字易曰大哉乾元语曰大哉尧之为君大之为义其如此请号曰大宗于是内出诏曰尧自载于諡法唐髙祖亦諡神尧用为庙号似亦无嫌可令议定奏闻礼部太常寺奏尧舜乃二帝之名唐髙祖諡神尧太上皇帝尊号光尧犹曰比徳于尧而又过之尔今独取尧之一字以为庙号有所未安本朝开基中兴皆在商丘国号大宋则今拟庙号独取乎商之髙宗实为有证诏从初议遂定为宗方羣臣之集议也又有欲称成宗者袤曰此吴越钱元瓘伪号也议者乃止其后夀康升附遂号为光宗云
　　髙宗孝宗配享功臣
　　祖宗故事大臣配享皆附庙后议之若赵韩王曹秦王之配享太祖盖真宗咸平时而韩魏王曾鲁公之配享英宗皆其身薨日降制亦在祔十数年后永思陵复土翰林学士洪迈言圣神文武宪孝皇帝祔庙有期所有配食臣寮先期议定臣两防宣谕欲用文武臣各两人文臣故宰相赠太师秦国公諡忠穆吕颐浩特进观文殿大学士谥忠简赵鼎武臣太师蕲王諡忠武韩世忠太师鲁王谥忠烈张俊此四人皆一时名将相合于天下公论望付侍臣详议以闻议者皆以为宜遂从之秘书少监杨万里独谓张丞相浚不与配食为非宜争之因罢补外去国焉孝宗既祔庙诏以故相陈康伯侑食宝文阁待制吴总上疏请以其父璘配享庙廷不报
　　中兴典祀
　　中兴典祀冬至圜丘夏至皇帝祗【太祖配】孟春祈糓孟夏雩祀神州地祗【并太宗配】季秋明堂【淳熈十六年闰五月改髙祖配】感生帝【僖祖配已上帝执亮献官】髙禖【青帝配以伏牺髙辛氏】朝日【大明】夕月【夜明】九宫贵神【太一摄提权主招揺夫符青龙咸池太阴天一】荧惑【常五宣明王配】大社大稷【土右正稷】出火纳火祀大臣【商丘宣明王配】蜡祭【东蜡后稷大明配以神农神农无配西蜡夜明配以北蜡神农配以后稷】五方岳鎭【无配】四海四渎【无配】风雨雷师【无配】先农【神农后稷】先蚕【先蚕】至圣文宣王【兖国公邹国公】昭烈武成王【留侯】祚徳庙【强济公英畧公启佑公】
　　渡江后郊庙宫省
　　绍兴四年髙祖在平江将还临安始命有司建太庙十二年和议成乃作大社大稷皇后庙都亭驿太学十三年筑圜丘景灵宫髙禖坛秘书省十五年依内中神御殿十六年广太庙建武学十七年作玉津园太一宫万夀观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六部大兄都二十年而郊庙宫省始备焉
　　今圜丘【青城斋宫】
　　今圜丘在龙华寺之西坛四城上城纵横七丈下城二十二丈分三陛陛七十二级坛及内壝凡九十歩中壝外壝共二十五歩绍兴十三年杨存中领殿前司所筑也东都旧有青城斋宫渡江后以幕屋绞缚为之毎郊费缗钱十余万淳熙末张端明初为京尹始议筑斋宫可以劳而永逸上从之宇文宝学价时为兵部尚书因宿直奏曰陛下方经畧河南今筑青城是无中原之意也上以为然亟命罢役
　　京太庙
　　京太庙旧十六楹其十四楹爲七室东西二楹为夹室康定元年冬直秘阁赵希言请仿古制每主为一庙一寝或未能然则更立祧庙事下礼部宋子京等言晋宋多同殿异室祖宗至今行之已久遂不从及哲宗祔七室已满【僖祖太祖至神宗】李邦直议父子曰世兄弟曰及乃祔哲宗主于东夹室焉室既隘神帐祭器至不能容乃皆裁削论者非之逮崇宁始改
　　今太庙
　　今太庙绍兴四年创始髙宗在扬州寓安祖宗神主于夀寜寺己酉南渡太常少卿季陵遣亲事官负神主以行金人驱之遂失太祖神主后朝廷以重赏求之上自海道还神主留温州久之江端友为礼官请建太庙正殿七楹分为十三室【祖宗十一室二夹室】七年夏更筑太庙于建康以临安太庙为圣祖殿十二月复奉神主还临安十六年新祭器将成而太庙室隘至不能陈列巫端明伋请增建太庙从之于是从西增六楹通旧十三楹每楹为一室东西二楹为夹室又作西神门册宝殿祭器库
　　景灵东西宫
　　祖宗以来帝后神御皆道释之馆祖宗元丰中始仿汉原庙之制即景灵宫之东西为六殿每殿皆馆御前殿以奉宣祖以下御容而后殿以奉母后各揭以美名徽宗崇寜初以景灵无隙地乃絶驰道之西立西宫以神宗为馆御首哲宗次之号旧宫为景灵东宫建炎改元之二日即命有司建景灵宫于江寜帝后异殿然不克成渡江后自圣祖以下神御皆寓温州天庆宫以祠部官亷知州若官使相则兼景灵宫使典奉神御赵忠简为相议筑宫临安以奉神祖御而留圣祖于东嘉后不果绍兴十三年二月始迁于临安然但通于三殿以奉神容无复东都之制矣或者谓忠简之议乃王沂公藏天书之意
　　今景灵宫
　　今景灵宫在新庄桥之西本刘光世赐第也初筑三殿圣祖居前宣祖至徽宗居中元天大圣后与祖宗诸后居后掌宫内侍七人道士十人吏卒二百七十六上元结灯楼寒食设秋千七夕设摩防罗帘幙歳一易用酌献二百四十羊凡帝后忌辰通用僧道士四七人作法事十八年增建道院二十一年韩世忠卒九月又以其赐第增筑之天兴殿五楹中殿七楹后殿十有七楹斋殿进食殿皆偹焉期年而毕
　　今大内　【夀慈宫　太学　三省　临安府】
　　今大内旧杭州州治也绍兴初髙宗自越复还临安命有司裁为行宫百楹而以时内侍杨公弼董其事欲增为三百楹上不可而止盖上日所御殿茅屋才三楹九年秦丞相用事始作慈宁宫十二年和议成因作戎政殿垂拱殿十八年乃名皇城南门曰丽正北门曰和宁二十四年建天章等六阁二十八年增筑皇城东门之外城于是时禁中已复营祥曦福宁等处殿苑中有澄碧观堂及凌虚阁等而上又自作复古殿损斋实所常御也孝宗乾道初作选德殿淳熙中作翠寒堂今夀慈宫旧秦桧宅也故为徳夀宫今太学旧岳侯宅今三省枢宻院旧显寜寺今临安府旧祥符寺
　　秘书省
　　秘书省在天井巷之东绍兴十三年创以殿前司寨为之中有殿曰右文淳熈中陈叔进枢宻为秘书少监始葺省之后园颇华丽绍兴末赵子直欲以为泰安宫会上意不欲迁乃止
　　玉津园
　　玉津园绍兴十七年建明年金使萧秉温来贺天申节始燕射于是园乾道淳熈间初复燕射饮饯亲王皆以为讲礼之所后又有徳夀宫东园集芳园太上皇后下天竺御园
　　睦亲宅【庄文惠宪府　喜王府】
　　东都故事宗室子皆筑大舍聚居之太祖太宗九王后曰睦亲秦王后曰广亲英宗二王曰贤亲神宗五王曰棣华徽宗诸王曰蕃衍渡江后宗子始散而居邑也惟亲贤子孙为近属则聚居之孝宗子四人邵悼肃王无后庄文太子魏惠宪王早薨庄文之妃惠宪之夫人皆别居赐第初庄文既大祥议者欲皇孙出居于外或以为不可又逾年竟以知枢宻院府为外第焉绍兴初今上封喜王将以所籍富民裴氏之居为府第而议者以为非宜乃改筑葢自绍兴以来天居鲜少故不复赐宅名云
　　内中神御殿
　　内中神御殿东都旧有之号钦先孝思殿绍兴十五年秋始创在崇政殿之东凡朔望节序生辰上皆亲酌献行香着用家人礼也
　　万夀观
　　万夀观以奉皇帝本命星官大殿曰纯福掌观内侍二人道士十一人吏卒一百五十五人道士歳费县官钱七百九十二千米百二十斛绍兴十七年建
　　太一宫
　　太一宫以绍兴十七年建明年宫成凡一百七十楹分六殿大殿曰灵休【奉十神太一圣像】挟殿曰琼章宝殿【藏殿】别殿四曰介福【上本命殿】金阙寥阳【三清】明离【火徳贞君】斋明【斋殿】两庑绘三皇五帝至里域星官凡一百九十五每歳四立日以笾豆祀之用素馔火禁依皇城法士民许即道院设道塲品官听升殿宫成以秦太师为奉安太一使翊日上亲诣职事官寺监簿在京厘务官通直郎已上皆立班道士官给粮歳为五百斛其后又诏市嘉兴田三十顷以为道粮宫后小坡上有亭曰武林竹栢周遭颇清絶【孝宗受禅增建本命殿曰崇禧光宗受禅乃迁介福像于挟屋而名新殿为崇福殿】
　　佑圣观
