<!-- { "loadSidebar": true } -->
　　佑圣观孝宗旧邸也壁间有上少年时所题云富贵必从勤苦得男儿须读五车书至今以碧纱笼寳藏之【淳熈三年初十二月落成葢建以奉佑圣真武灵应真君者也内塑真武像盖肖上之御容也】
　　宁夀观
　　宁夀观在七寳山之上旧名三茅堂有徽宗御画茅君像绍兴二十年赐额观后林中可下瞰大内之宫中楼台殿阁髣髴可见今为禁也
　　延祥观
　　延祥观绍兴十四年建以奉四圣真君靖康末上自康邸北使将就马小婢招儿见四金甲人各执弓剑以衞上指示众人皆云不见显仁后闻之曰我事四圣香火甚谨必其阴助及陷敌中毎夕夜深必四十拜及曹勋南归后令奏上宜加崇祀以景贶云观今在西湖上极壮丽其像以沉香斵之修缮之费皆出慈宁宫有司不与焉
　　显应观
　　显应观绍兴十七年建以奉磁州崔府君在西湖之东岸昔髙宗靖康北使至磁而还建炎初年王夫人梦神人自称崔府君拥一羊谓之曰以此为识已而有娠遂产孝宗亦异矣【崔府君束汉崔琼也封嘉应侯】
　　祚德庙
　　祚徳庙始于熈宁间神宗未有圣嗣故呉居厚请为之绍兴十六年四月立于临安六月诏成信侯程英增忠定时国嗣未建故祠之且升为中祀又封为公是嵗监察御史石埭王镃因请行亲祠髙禖之礼八月改筑髙禖坛于圜丘之东髙咫而广五倍十七年二月以秦丞相为亲祠使丁未上亲祠青帝于坛以伏羲髙辛配又祀简狄姜嫄于坛下牲用太牢玉用青币放其玉之色乐舞如圆丘之制
　　郡国祖宗神御
　　郡国庙国朝惟祖宗所尝幸则有之建炎初金围西京急留守孙昭逺遣其将王仔奉启运神御间道走扬州后迁于福州而永安军会圣宫扬州章武殿之御容则迁于温州天庆观绍兴十三年复奉温州神御还临安于万夀观之后殿惟启运留福州以守臣提举成都府新繁县御容殿者始在重光寺药师院雍熈间僧道辉画太祖皇帝御容于佛屋之后壁熈宁六年赵清献为成都守请建殿奉安神宗不许但令设板屋栏楯以扄防之元丰元年走马承受赵选者更具奏得防修建殿宇创置门钥官设监守朝谒以时绍兴元年终南山上清太平宫道士柴全真等复持太宗真宗御容自岐下抵宣抚使张忠献忠献即遣使奉安于太宗之侧四年宣抚副使吴武安玠更自武兴送仁宗英宗神宗御容至殿奉安二十七年杨文安椿为兵部侍郎言于朝有防别加营缮始更为殿门外向二十九年乃成时王时享知府事请赐宫额及殿名不报淳熈中胡长文入蜀始议即府之圣夀寺创殿以奉御容殿宇甚华供奉之物亦寖偹乃复乞宫额于朝先是长文创雄边军数千人列营府治之侧又言石室学聚川峡之士而每遇科举皆归试其乡乞为之别立解额事未行议者因谓今蜀已有大学及殿前司独欠景灵耳由是格不下令春秋以府通判朝谒用素馔道士读祝文犹如绍南之礼云
　　昭慈永祐宫仪
　　国朝自宣祖葬河南之永安其后六圣皆祔绍兴元年昭慈圣献皇后崩于越州遣告权宜择地殡候军事宁息归葬园陵梓宫取周于身以为他日迁奉之便于是权于会稽县之上皇村十二年徽宗梓宫将还宰相秦桧白令侍从台谏礼官赴尚书省集议灵驾既还当崇奉陵寝或称宫礼部员外郎眉山程敏厚希桧意独上奏言仍宫之旧称则莫能示通和之大信而用因山之正典则无以为存本之后图臣以为宜勿循虚名而当示大信于是议者工部尚书莫将等乃言太史称嵗不利大葬请用明徳而先祫昭慈似有所避也其后髙宗遣诰亦称宫迄今遂循故事
　　宫五使
　　昭慈之丧以同知枢宻院事李囬为总防使刑部尚书胡直孺为桥道顿逓使神武左军都统制韩世忠为总管内侍杨公弼为都监调三衙神武辎重越州卒千三百人穿复土不置五使永佑显仁亦如之髙宗山陵始备五使如典礼
　　昭慈永祐显仁永思永阜永崇六宫
　　昭慈宫方百歩下宫深一丈五尺眀器止用铅锡置都监廵检各一员衞卒百人生日忌辰旦望节序排办如天章阁之议以香火院为恭宁寺永祐陵在昭慈宫西北五十歩用地二百二十畆两宫嵗用祠祭钱八千四百余缗修缮钱五千缗显仁皇后宫显肃宫之西十九歩二宫旧未有禁地显仁既葬始立四隅以二十里为禁域凡民居丘墓皆迁之永思陵亦在会稽绍兴末将营永阜陵赵子直以思陵之旁土薄水浅议卜于临安之中军寨朱晦翁亦乞于近畿改卜众议不同复祔于防稽之域其后遂续建永崇陵焉
　　山陵非宰相防送
　　永佑之权也宰相秦防之不欲行乃命信安孟王忠厚以枢宻使为之及营思陵备置五使遂命右相周益公掩宫从所请也时左相王季海以老母恶凶事故不欲行然陵成而王卒罢永阜之役既命左相留仲至未葬而仲至逐右相赵子直亦不欲行乃以少傅保宁军节度使郭师禹为总防使而命参知政事徐处恭持节道梓宫既葬师禹封永宁郡王子直遂得罪庆元末永崇陵将复土右相谢子肃亦不行乃命平原王韩胄焉山陵非宰相防送者遂为故事
　　成恭成穆慈懿恭淑四宫
　　初营佑陵显肃皇后同圹后以显仁祔之宪节皇后陪葬于佑陵故永思独以宪圣祔孝宗在藩邸成穆已于临安府南山之修吉寺乾道初成恭殁因葬其东慈懿皇后宫又在成穆之东神穴深九尺红围里方二十有五歩用成恭例也恭淑皇后宫在慈懿之东广教寺
　　元懿太子所
　　元懿太子所在建康府城中鐡塔寺法堂西偏之小室无守者盖时方廵幸庶事草创故也
　　庄文太子园
　　庄丈太子园在临安府宝林院法堂内初议以南山净慈寺为之王日曮时为给事中言其髙明显敞与安穆安恭事体为不相称遂改用宝林焉
　　秀安僖王园【濮王秀王祠堂】
　　秀安僖王园在湖州城外之菁山绍兴元年八月诏营庙于园之正北三间二厦神门棂星门各一座神厨斋馆随地之宜又作祠堂于临安府棂星门一座朝门祠堂后堂各三间挟屋两门歇泊位库屋廵防从人屋等又共为七十三间庙库以安神主祠堂以藏神貌用濮园故事也濮王祠堂并神主今寓绍兴之报恩寺
　　永佑永献丧
　　徽宗初葬五国城后七年金人乃以梓宫还行在梓宫将至上服黄袍乘辇诣临平奉迎登舟易缌服百官皆如之既至行在寓于龙徳别宫以故待漏院为之待漏院在行宫南门外之东帝后异殿先是选人杨炜献书于执政反覆言梓宫可还真伪未辨左宣义郎王之道亦贻书谏官曾统乞奏命大臣取神榇之最下者斵而视之然后奉安既而礼官请用安陵故事梓宫入境即承之以椁有司预制衮冕翚衣以徃至则纳椁中不改敛钦宗之丧举哀于天章阁南以学士院为几筵遥上陵名曰永献既乾道中朝廷遣使求陵寝地金人许以迁奉且并归靖康梓宫朝廷难之金人乃以礼陪葬于巩县云













　　建炎杂记甲集卷二
<史部,政书类,通制之属,建炎杂记>
　　钦定四库全书
　　建炎杂记甲集卷三
　　宋　李心传　撰
　　典礼
　　尊号
　　人主尊号自汉哀帝用方士之说始有之本朝沿唐故事毎遇大礼羣臣必奉宝册加上尊号神宗皇帝圣学髙逺以清虚名无益遂罢之绍兴十八年士民曹溥等千余人请上尊号髙宗不许及逊位孝宗始奉册加号曰光尧夀圣乾道六年上皇将加号时周益公在翰苑请用唐故事皇帝率百官诣徳夀宫再表以请太上乃下诰许之礼文灿然近古所未有其后每因庆典加之至淳熈末年累加光尧夀圣宪天体道性仁诚徳经武纬文绍业兴统明谟盛烈凡二十四字孝宗既内禅乃上号曰至尊夀皇圣帝自后不复加光宗在夀康宫亦加圣安夀仁四字遂为奉亲之典焉
　　年号
　　髙宗初即位改元建炎以火徳中微故也苖刘之乱以为炎字乃两火故多盗明年还自海上改五年为绍兴久之既与金议和遂不复改三十二年孝宗即位逾年改隆兴其説以为务隆兴之政及学士草制则合建隆绍兴之义非初意矣二年王瞻叔为参知政事言赵谂谋逆尝欲以隆兴纪元令太常丞曾建检事实以进上愕然明年勅改元乾道乾道尽九年时以为乾元用九之数已极乃改为纯熈防又易纯为淳言欲致淳化雍熈之美也十六年光宗即位将绍淳熈之政遂以绍熈纪元犹隆兴意尔而学士草制则又合绍兴淳熈为义亦非初意也五年上继统赵子直为相锐意庆厯元祐故事乃改宁元尽六十而上皇及太皇继崩中宫去世二皇子不育朝廷嫌因改明年为嘉防云
　　总论南廵后礼乐
　　自南廵后庻事草创上祀天维扬始命即京师取祭器法服卤簿之属己酉南渡悉为金人所焚绍兴元年始作苍璧黄琮十年明堂始备大乐饮福用金爵十二年将逆大母于临平始制常行仪衞十三年始复朔日视朝之礼又行孟飨备五辂及建金鸡肆赦祠祭始用牲十四年复教坊建宗学作浑天仪十五年初借田千及行太庙防礼作新祭器十六年始备八宝铸景钟建御书院太庙祏室及赐讲毕御筵十七年始命太常行园陵御史监视及赐进士闻喜宴十八年始绘配飨功臣像于景灵宫庭之两壁十九年始复蜡祭及诸陵荐新二十七年始复太庙功臣七祀之祭及诸大祀葢自息兵后将二十年而礼乐始备焉
　　恭谢
　　恭谢自真宗以来每大礼毕辄行之建炎初不讲绍兴元年明堂毕命同知枢宻院事富季申恭谢越州天庆观温州守臣恭谢景灵宫十三年郊礼毕上诣景灵宫恭谢时宫始成故也旧太一宫亦恭谢十八年宫成复举行之自是遂为故事
　　大朝防
　　大朝防者绍兴十二年十月诏来嵗举行之王望之为礼部侍郎言排办不及请竢来年冬至既而不果十五年正月朔旦乃克行用黄麾仗三千三百五十八人视东都旧仪损三之一时无大庆殿遂权于崇政殿行之以殿狭辇出房不鸣鞭他如故事是日设宫架乐百官朝服上夀如仪自是一行而止
　　亲耕
　　亲耕绍兴十五年诏举行以太师秦桧为耕借使礼官张柄请耕借使乗金根车先诣坛所从之后桧不敢乘而止明年正月五日上服衮冕亲飨先农于东郊牲用少牢配以后稷礼毕易通天冠绛纱袍亲诣耕位宫架乐作上亲耕九推乃止遂登亲耕坛命宰执使相侍从两省台谏行五推九推之礼庶人千焉时太常王湛者又请皇后就禁中亲不果行司农寺主簿宋朴因请令守令以嵗中春出郊劳农至今遂为故事
　　视学
　　视学祖宗以来屡行之绍兴十三年国学初建明年三月上幸学祗谒先圣退御敦化堂命礼部侍郎秦熺执经国子司业髙阅讲易防卦遂幸飬正持志二斋赐阅三品服学官皆迁官诸生授官免解赐帛如故事时朝廷务讲弥文故阅以为请承务郎胡宠闻之移书责阅希合语在儒学事中其年秋又用秘书少监杨游操之请幸秘阁召羣臣观晋唐书画三代古器赐操三品服省官皆迁官淳熈中孝宗踵髙宗故事视学命礼部侍郎李焘执经祭酒林先朝讲大学遂幸秘书省赐省官燕上赋七言律诗坐者皆属和是为两朝盛事云
　　大阅
