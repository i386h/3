<!-- { "loadSidebar": true } -->










　　建炎杂记乙集卷十八
　　钦定四库全书
　　建炎杂记乙集卷十九
　　宋　李心传　撰
　　邉防二
　　女真南徙【金国五世八君本末】
　　金国自完顔昊建国称帝至今主珣凡五世八君而始衰金国者在契丹之东北长白山之下鸭绿水之源盖古肃慎氏之地其国在汉代称挹娄南北之间称勿吉隋唐时称靺鞨五代女真祖宗时尝通问后臣属于辽完顔之始祖哲伯者新罗人自新罗奔女真女真诸部推为首领七传至昊而始大所谓阿固达也建中靖国元年辽主天祚立淫虐不道阿固达叛之【政和四年八月】用兵连年夺辽之地太平重和元年八月阿固达始称帝以其水生金故号大金改元辅国【嵗次戊戌】蔡京童贯闻之募人泛海往使约夹攻辽人以燕地归我宣和四年冬童贯伐燕为辽人所败其十二月阿固达入燕五年春王黼与金人约嵗赂金帛五十万疋两贷一百万缗而请蓟六州之地阿固达许之其五月乙丑阿固达卒年五十六【在位六年】諡曰武元皇帝庙号太祖阿固达有八子不立立其弟晟所谓武竒迈也晟立改元天防【元年癸夘】七年春辽天祚为金人所得十二月遂冦京师靖康元年朝廷割河东北三镇与之盟而归其地再入遂防京师绍兴四年冬晟卒年六十一【在位一十一年】諡曰文烈皇帝庙号太宗有子八人不立而立阿固达之孙亶盖阿固达诸子之可见者其长曰梁宋国王宗秀【小名固世领三省事】次曰许景王宗杰即引兵防京师者斡哩雅布也【晟之世为右副元帅所谓二太子】次曰宋王宗干【亮之父也后追号曰徳宗】次曰宗俊【阿固达嫡子不及封后其子亶立追号景宣皇帝】次曰晋王宗辅【小名鄂尔坤亶之世为右副元帅后其子褎王立改名为宗尧号曰懿宗】次曰梁国王宗弼即引兵渡江防二浙者谓之乌珠也【亶之世为中书左丞相兼侍中都元帅职所谓四太子也】次曰曺国王景敏【亶之世都元帅亮簒立杀之】武竒迈之长子宋国王宗盘【亶之世领三省事为所杀】次曰兖国王宗隽【小名富勒呼】次曰虞王宗英滕王宗伟【以上三人亦为亶所杀】次曰沂王宗贤【亶时为左丞相】次曰卫王宗义【亮时为大宗正事】次曰代王宗懿【亮时为东京留守】次曰晋国王宗本【亮时为太傅领三省事以上四人并为亮所杀】阿固达初起兵皆以宗族近亲为相主兵者晋国王宗维盖阿固达从兄之子【其初曰劾阂乃阿固达伯父】所谓国相尼雅满也【晟之世为左副元帅亶之世领三省事】其主谋之曰陈王希尹亦阿固达之防族于属为子所谓几室也【亶之世为左丞相诛死】又其次鲁国王昌乃阿固达之从弟所谓达兰也【亶之世为左副元帅诛死】又其次为罗索【晟之世为诸路陕西选锋都统】曰萨里罕【亶之世为左副元帅诛死】皆女真人不知其属族之逺近自亶之立尼雅满首罢兵柄愤悒而亡几室达兰萨里罕以次受诛而昊晟子孙戮殆尽亶初立犹天防之号至戊午始改天眷辛酉改皇统尽九年而为其从弟左丞相岐王亮所弑绍兴十九年十二月丁巳年三十一【在位十五年】追废为东昬王亮死乃諡曰武灵皇帝庙号闵宗久之又改諡考成皇帝曰熈宗亮亦昊之孙而宋王宗干之子也初年改天徳【元年己巳】癸酉改真元其春徙居燕京号曰中都丙子改正隆尽六年亮乃引兵南冦国人不堪其虐以十月丁未共立其从弟东京留守葛王褎为帝诸将闻之弑亮于扬州镇之山寺绍兴三十一年十一月乙未年四十【在位十二年】追废为海陵王諡曰炀褎亦昊孙晋王宗辅之子也既立改大定【元年辛巳】大定之四年复与本朝议和绍熈元年春更名雍雍有子七长曰越王允升次曰允恭太子蚤死于淳熈十二年夏所谓显宗也【璟立追尊之】次曰郑王允蹈【于次为第六璟之世为武定军莭度使诛死】次曰卫王允济【于次为第七】允恭二子长曰丰王珣次曰原王璟璟嫡子也雍以为太孙大尽二十九日雍卒绍熈十六年正月癸巳年六十八【在位二十九年】号曰世宗为人仁厚不用兵北人谓之小尧舜璟立庚戌改明昌丙辰改承安辛酉改泰和泰和之六年南北交兵又十有二年而璟卒嘉定元年十一月丙辰也年四十一【在位二十年】号曰章宗初璟之立也越王郑王皆有不平语璟召郑王杀之越王有二子长曰爱王赵妃所生越王亦为璟所杀【庆元元年五月】璟死无子而雍之诸子允济在璟所嬖内侍李黄门者传璟遗令与尚书右丞相萨哈勒共立之爱王时在中都允济疑其为变囚之贞定拜萨哈勒太师领三省事封申王明年改元大安【元年己巳】壬申改重庆癸酉改至寜璟之在位也允济被命往靖州受黑鞑靼进奉见其王特黙津桀傲不逊恐为邉患欲归白璟除之防璟病卒大安三年【辛未本朝嘉定四年】春三月鞑靼入贡允济遣重兵分屯山后欲就进塲袭杀之然后引兵入防金之糺军有诣鞑靼告其事者鞑靼疑未信言者再至鞑靼入伺之得其寔遂迁延不进秋七月十八日丁酉夜鞑靼军猝至与金人战于灰河凡三百胜负未分特黙津选精骑三千驰突金军金军乱特黙津自以大军乗之允济急命西京留守赫舍哩执中领大兵迎敌于大胜甸执中者老将也知兵书善战自允济之立心常不服至是不肯力战冷观之遂大败执中以百骑奔还允济怒罢之鞑兵至翠屏口金大败九月十四日攻奉圣州后二日破之进军野狐岭允济再遣兵迎敌以车为阵又败十月鞑兵至普县距燕京八十里崇庆二年【本朝嘉定五年】正月鞑兵至居庸关左将军完顔福海弃关遁允济素鄙吝士不用命允济议以细兵五千自卫奔南京【开封也】防细军五百人自相激厉誓死迎敌杀鞑兵数百鞑兵不敢进关所俘乡民皆北军有机警号乡兵有二十万鞑靼惧遂敛兵而退至寜元年【本朝嘉定六年】秋七月鞑兵复至山后都元帅完顔福海迎敌而败允济黜之八月起赫舍哩执中为右副元帅将武艺军三千复往迎敌二十日戊子发燕京先是左副元帅南平者迎合允济之意沮格军赏众共怒之执中因人心之愤欲废允济遂囬军以诛南平为名二十四日壬辰军至东华门外召南平计事手刄杀之宫中闻变门皆不开执中召细军大将全夀语之曰吾此特诛乱臣耳非有叛意也俄而细军俱来救驾夀谕止之众惮执中威名无敢动者独关中大汉军统完顔善羊引所部五百人至皆为武艺所杀执中以善羊骁勇召其福海令招之善羊大呼父母老贼欲叛朝廷何谓防之复力战自旦至午杀数十人身中数矢而死军民相杀流血满地执中遂进入东华门允济遣其子蒋玉持诏书投于门下募能杀执中者除大兴尹世袭千户军民无应者执中欲纵火焚门军合住启之执中引兵入宫侍卫皆散走进至大安殿允济望见遥呼曰圣主令臣何往曰归旧府耳允济入后宫邀其后俱出后留之曰出则被杀矣执中见其不至遣兵就执之并其妻子囚于旧府遂召丰王珣之长子谭札木以御寳符二十六日甲午夜执中遣内侍李监击杀允济于其府九月九日丙午豊王至燕京执中率百官拜于道遂立为帝改元真祐防允济为东海郡侯拜执中太师都元帅领三省事封泽王鞑兵至紫荆关距燕京二百里执中欲其兵南至涿易乃聚兵击之鞑靼败二百里执中至西欲渡桥执中方病足乗车督战鞑兵大败翌日再战执中疮甚不出遣左监军髙乞以糺军五千拒之失期不至执中欲斩之珣以其有功谕令免死执中益其兵令出曰胜则赎败则诛之无赦髙乞出战自旦至晚忽北风大起吹石扬沙不举目鞑兵乗风縦火驰击之髙乞军大溃自度必为所杀遂引糺军围执中府突入其卧内杀之退诣应天门待罪十月十五日辛亥珣以髙乞掌兵权不敢加罪尽收从执中弑逆之人杀之于是鞑靼留其大酋萨木哈围燕京自引兵狥河东北山东诸郡真祐二年【本朝之嘉定七年也】鞑靼已破中原九十余郡复兵于燕京金主珣厚赂特黙津以允济第四女小姐姐者妻之又遣左丞相都元帅完顔福兴为质鞑靼乃归河南路统军布萨齐勤者奏乞徙都开封珣从之命参知政事胥鼎为沿路排防使其霍王从彛者谏曰祖宗山陵宗庙社稷百司庶府皆在燕京岂宜弃之而去珣曰燕京乏粮不办用朝廷百官诸军令暂往南京俟一二年间粮储丰足复归未晚也从彛乞自督运不从从彛忧愤成疾而死五月十日甲戌也十八日壬午金主发燕京出丽泽门自涿保州中山府而南至真定留防月复自大名路由新衙州渡河以至开封肆赦境内秋八月鞑兵复围燕京分兵下中原州郡又遣使至开封索犒金银等物珣皆与之明年五月二日辛酉鞑兵大破燕京都元帅完顔福兴自刭死有户部令史郭忠者蔚州人率山后军民击鞑靼逐之金人后名其军为花帽军金人自阿固达称帝至是九十八年而失国焉两河既为鞑靼所据山东畔之金人东阻河西阻潼关地势益蹙遂有南窥淮汉之谋兵端复起矣近传金人南迁录事差误盖南人伪为今不取




　　建炎杂记乙集卷十九
　　钦定四库全书
　　建炎杂记乙集卷二十
　　宋　李心传　撰
　　邉关事
　　西夏扣关【西夏十六传本末】
