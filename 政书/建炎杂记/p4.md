<!-- { "loadSidebar": true } -->
　　大阅者真庙景徳初以契丹将犯塞始行之髙宗建炎中常谕吕忠穆张忠献二公欲讲其礼后以避敌不果行隆兴二年五月孝宗将阅武于近郊既涓日矣防雨作而止乾道二年十一月始幸白石教塲上登台亲御甲胄指授方畧命前马歩三司合教为阵戈甲耀日旌旗蔽野师众欢呼作击刺而不中节上大悦四年十月又大阅于茅滩时冬日可爱士民观者如堵权主管殿前司公事王逵因奉觞称夀上嘉奬之加赐诸军中金四十镒钱十余万缗淳熈四年十二月又大阅于茅滩十年十一月又大阅于龙山皆用此例
　　燕射
　　燕射祖宗承平时数行之渡江后不讲乾道末孝宗尝谕辅臣留意习射淳熈元年九月遂幸玉津园谋燕射之礼赐皇太子宰执使相侍从正任御宴酒三行乐作上临轩有司进弓矢上射中太子进酒率羣臣再拜贺次太子及环卫官萧夺里射中上再射复中的保信军节度使开府仪同三司郑藻起居舍人王卿月亦射中赐太子及藻夺里卿月袭衣金带上赋七言诗丞相曾钦道以次属和上还宫是日隂雨道无纎埃都人耸观欢动林野礼甫毕雨始作
　　北敌礼物
　　自和敌后金人正旦餽上金酒器六事【注碗一盏四盘一】色绫罗纱縠三百段马六匹生辰珠一袋金带一条衣七对箱一合色绫罗五百叚马十疋而金主生辰正旦朝廷皆遗金茶器千两银酒器万两锦缯绮千匹云
　　北使礼节
　　北使至阙先遣伴使赐御筵于班荆馆【在赤岸去府十五里】酒七行翊日登舟至北郭税亭茶酒毕上马入余杭门至都亭驿分位上赐被褥锣等明日临安府书送酒食阁门官入位设朝见牓仪投朝见牓子又明日入见伴使至南隔门内上御紫宸殿六参官起居北使见毕退赴客省茶酒遂燕垂拱殿酒五行惟从官得预坐是日赐茶酒名果又明日赐生饩见之二日与伴使偕徃天竺寺烧香上赐沉香乳糖斋筵酒果次至冷泉亭呼猿洞而归翌日赐内中酒果风药花赴守嵗夜筵酒五行用傀儡正月朔旦朝贺礼毕上遣大臣就驿赐御筵中使传防宣劝酒九行三日客省签赐酒食内中赐酒果遂赴浙江亭观潮酒七行四日赴玊津园燕射朝廷命诸校善射者假管军观察行伴之上赐弓矢酒行乐作伴射官与大使并射弓馆伴副使与国信副使并射弩酒九行退五日大燕集英殿尚书郎监察御史已上皆与学士撰致语六日朝辞退赐袭衣金带大银器临安府书送赆仪上复遣执政官就驿赐筵晩赴解换夜筵伴使与北使亲劝酬且以衣马为侑次日上赐龙凤茶金度合乗马出北阙门登舟宿赤岸又次日上遣近臣押赐御筵大凡到阙朝见射朝辞宻赐大使共得中金千四百两副使八百八十两衣各三袭金带各三条都管上节皆银四百两中下节皆三十两衣一袭涂金带副之迄今并循此例
　　奉使出疆赏赉
　　自绍兴以来朝廷每遣使徃北境贺生辰正旦使副及三节人从徃还皆迁一官资上中节各十人下节三十人并不许白身使赐装钱千缗副赐八百缗银帛各二百匹两上节银帛共三十中节二十五下节十五三节人俸外日给五百钱探请俸十八年二月诏钱赏各半若非泛遣使则如旧
　　崇义公
　　崇义公周后也仁宗嘉祐中择使臣柴咏者封之咏于世宗为从孙熈宁中司马公为西京留台请废咏而立郭氏后王介甫为上言岂可使世宗以得天下之故易其姓乃不行咏传至曾孙恪为金所杀绍兴五年以恪从弟承节叔为右承奉郎袭封崇义公奉周后二十六年夏叔老乃以其子国器嗣封今居衢州毎朝有大礼则入侍祠如故事
　　衍圣公
　　衍圣公孔子后也歴代皆有封元祐中加赐田百顷绍兴中衍圣公孔珍避难渡江上以林庙隔絶八年夏以衢州田五顷赐之二十四年珍卒复以其子搢为右承务郎袭爵奉祀事淳熈中入侍祠擢建康守久之妄用库金贬秩遂不复用焉绍熈初搢累迁至朝散大夫未几卒四年秋诏以子文逺为承奉郎封衍圣公今其族人间有登进士第者
　　羣臣家庙【神板祭器】
　　羣臣家庙自庆厯中宋莒公请为之后诏执政官许祀四室然当时大臣独文潞公甞建于河南私第他未见也大观四年诏公辅大臣祀五世且以祭器赐之绍兴十六年上命有司为秦益公立家庙太常请建私第中门之左一堂五室五世祖居中东二昭西二穆堂餙以黝垩神板长一尺博四寸五分厚五寸八分大书某官某夫人之神座贮以帛囊藏以漆函用神幄嵗四飨用孟月柔日行之具三献有司言时享用常器常馔上仿政和故事特用制祭器赐之其后外戚呉伟等诸家及将相虞雍公杨和王呉信王皆赐祭器葢自秦益公始
　　列郡拜朔表
　　州郡拜朔表故事惟西南北三京有之建炎二年冦院防抚谕江淮时四方多事故防始请令列郡月朔拜表如三京以示尊君亲上之意从之自是遂为永制
　　笼门赐雨具
　　旧羣臣朝殿遇雨开隔门起居绍兴中行之又诏从驾遇雨赐雨具景灵宫遇雨或地湿分东西立班皆特恩也
　　百官肩舆
　　故事百官出入皆乗马建炎初上以维扬砖滑谓大臣曰君臣一体朕不忍使羣臣奔走危地可特许乗轿盖东都旧制惟妇人得乗车其他耆徳大臣或宗室属近行尊者特防许乗肩舆已为异礼靖康末髙宗奉使至磁守宗汝霖以所乗轿进黑漆紫褥而已上犹却之葢京百官不用肩舆所以避至尊也今行在百官非入朝无乘马者旧在京非宰辅师相亲王不得张盖绍兴后北使至用之伴使亦然至今以为例
　　教坊
　　教坊今乐也建炎初省绍兴十四年复置凡乐工四百有六十人以内侍充钤辖绍兴末复省隆兴二年天申节将用乐上夀上谓宰相汤庆公等曰一嵗之间止两宫诞日外无所用不知作何名色大臣皆言临时防集不必置教坊上曰善乾道后北使至亦用乐毎嵗两至但呼市人为之孝宗天资恭俭每事如此如入殿无贵贱皆拜惟乐工独声喏盖伶伦与军民之礼不同云






　　建炎杂记甲集卷三
　　钦定四库全书
　　建炎杂记甲集卷四
　　宋　李心传　撰
　　制作
　　八宝
　　御宝备于政和自太祖开基始有大宋受命之宝后诸圣嗣服皆自为一宝以皇帝恭膺天命之宝为文元符间既得汉传国玺因以为受命宝【受命于天既夀永昌】大观初又得良工仿古作天子皇帝六玺已而徽宗又作鎭国宝【遂天福延万亿永无极】通号八宝焉久之作定命宝【其文冇范围天地幽赞神明保合太和万夀无疆凢十六字实蔡京所赋】号九宝京城破自定命宝外悉为敌所得而大宋受命之宝邵泽民侍郎给之随乃得全张邦昌将复辟遣谢任伯参政奉宝归于髙宗建炎二年秋始铸三御宝一曰皇帝钦崇国祀之宝【印香合词表】二曰天下合同之宝【印中书门下省之事】三曰书诏之宝【印诏书】皆以金为之建炎十六年郊始偹八宝八宝者入内侍省掌之绍兴末上即位于重华宫时宝藏于大内太皇太后防取之今八宝未知何人所书其文如政和之制
　　三省枢密印
　　三省枢宻院印建炎三年秋铸以银为之时上命胜子济权知省枢宻院扈从隆祐皇太后徃豫章故铸此印
　　入宫殿诸门号
　　入宫殿寺诸门号皇城司掌之绍兴二年正月更定其制刺入禁门衞号八角【三千道】入殿门黄绢以方【一千道】入宫门黄绢以圆【八千道】入皇城门黄绢以长【三千道】三年十一月更宫门号以绯红绢方城门内以绯红绢圆自后不易其制
　　礼神十二玉
　　礼神十二玉昊天上帝以苍璧皇地祗以黄琮感生帝以四圭有邸神州地祗社稷以两圭有邸日月以圭璧五帝以青圭赤璋白琥璜黄琮绍兴初以阙祭玉但命随方色奠币焉是年当大礼礼官请以木为璧绘天地之色上难之因命访美玉以为苍璧黄琮时明堂不祠五帝等诸神故他未及也四年明堂始制五帝日月等玉初以未得美璞将用天圣故事以珉为之既而得真玉数十斤遂命改制其中赤璋多粹美他玊多不及礼经尺寸云
　　景钟
　　景钟绍兴十六年秋七月铸钟髙九尺天子亲祠上帝则用之以皇祐黍尺为凖于是上命太师秦桧铭之曰徳纯懿兮舜文维跻夀域兮熟内外荐上帝兮伟兹器声气应兮同久视贻子孙兮弥万世钟成冬十月上御射殿观之时以雅乐多阙命给事中段拂等补造是日撞景钟奏新乐正刺史以上皆与观焉
　　饮福金爵
　　饮福金爵绍兴十年明堂始用之政和大礼旧用万夀玉尊时无玉尊故以金爵代之也先是大礼自天地至从祀诸神七百七十一位当用笾豆簠簋尊罍彛鼎之属九千二百五太庙用五百九十六旧用铜玉者权以木代之王伯照普为国子博士尝言今祭器皆仿聂崇义三礼图非是请改作时多事未克行十八年始命段枢密拂等改作焉由是礼器焕然复如东都承天之故矣
　　五辂
　　五辂靖康中已遗敌人绍兴十二年始为玉辂九月辂成上御射殿观之明年春遂作金象革木四辂及大安辇旧卤簿悉用之以文绣中兴皆以缬
　　七宝辇
　　七宝辇上皇所御也绍兴二年始为之有司言东都旧制辇饰以玉裙网用七宝而滴子用真珠及进呈上曰太上皇帝之意不欲如此上欲节省兼物料未易办汤庆公等因请下礼官看详礼官奏以涂金易玊饰梅红丝结裙网而象牙代真珠上曰以七宝为之网零碎者亦可办既而上皇不肯造每至大内多乗马而间至湖上则用肩舆葢不欲烦臣民云
　　浑天仪
　　浑天仪古器也旧京凡四座每座约用铜二万斤至道仪在测验浑仪所皇祐间仪在翰林天文局熈宁仪在太史局天文院元祐仪在合台绍兴三年工部员外郎晋陵袁正功献浑仪本様命有司制之太史局请折半制造计用铜八千四百余斤诏工部侍郎提举后以廵幸不克成时资州龙水县士人张大檝以木为葢言可备军幕中候騐七年夏席大光为制置大使献诸朝其后上在宫中自作浑仪然制差小十四年四月遂命有司制之内侍邵谔领其事久之乃成三十二年以授太史局焉
　　纪元统元防元厯
　　宣靖间用纪元厯兵兴后失之司天无所考由是厯差一日绍兴二年夏上命访得旧厯以授史官五年正月朔日有食之史官所定不验时常州布衣陈得一为侍御史沙县张致逺言史官立朔有讹定腊失序致逺言于朝遂命得一造新厯朱子发以秘书少监视即秘书省置局八月厯成名统元赐得一号通防处士官一子焉乾道淳熈稍复更定皆判太史局刘孝荣所作也绍熈初有武臣赵涣者言其差故命孝荣更造防元厯
　　统天厯
　　统天厯庆元五年京文忠【镗】为丞相时所上也初防元厯既成而布衣王孝礼言孝荣未尝以铜表圭面测影故冬至后天朝廷然之未暇改作至庆元元年九月朔太史言月蚀夜而草泽言食在昼诏杨子美秘监验视如草泽言乃改造厯以秘书省正字冯履为定官履字叔常临卭人尝従故直徽猷阁张行成为数学故以命之厯未成明年正月癸卯监察御史张岩言履唱为陂辞揺撼因是遂罢去三月庚戌乃诏诸道有晓通天之厯算者所在具名来上五月厯成厯经凡三卷沿厯他书十七种凡二十九卷又上临安进士侯望重校万年厯十七卷纲目二卷嘉防二年日食五月朔太史以为午正而草泽赵大猷言午初三刻半日三分诏著作佐郎张嗣古监视浑仪秘书丞朱钦则著作王容测验起居舍人俞澂覆言卒如大猷所言史官乃抵罪葢自渡江后来厯差者多矣
　　神宗哲宗新实録
