<!-- { "loadSidebar": true } -->
　　淮东淮西湖广三总领所自休兵后朝廷科拨诸州县财赋及货等钱与之淮西嵗费钱七百万缗米七十万石张魏公为都督増神劲军二万嵗益费二百万缗汤丞相以为言故后亦废然为总领者但能拘收出纳而已固非能以通融取予之术行乎其间也至乾道中淮西嵗费已増为一千一百余万缗而米犹如故淮东总领所嵗费钱七百万缗米七十万石而诸郡及盐司所输之缗多愆期者【毎月五十八万缗内浙盐司三十万平江镇江府及常州共十五万江西九郡共十二万】湖广总领所嵗费钱九百六十余万缗米九十万石诸路所输率亦常负十分之三然合三总领所支仅当四川一年之内数益川中籴买嵗为八百三十余万缗而三总领收正色米故也凡三总领所嵗用户部经常钱九百万缗而货所支不预渡湖始发三合同关子乾道中以关子折阅诏嵗増拨四川钱帛为二百万缗补之【钱一百七十万缗绸绢丝绵在内】淳熈末尽损之以损四川盐酒重课而内府偿焉朝廷既以嵗额拨钱嵗为永数近嵗军中大请受人渐少由是年支之外计司稍有赢余有司疑朝廷恶其优多掩蔽所余不尽载于成册往往妄称防积以为已功绍熈末内藏库下淮东总领所取拨羡财明年二月叶正才言此项当存留以备缓急请诏有司自今除毎嵗收支外并将有管实在之数开具成册使朝廷通知有余不足之数若非缘军前事毋得輙支移起发欲以他用虽有中防许执奏不行俟储积渐多朝廷经制既立然后职窠名之重轻考拨定之数目寛减州县还以予民从之惟四川总领所自建炎以后専利权不从中覆故得以守其职业焉
　　四川总领所【二事】
　　四川总领所赡军钱并金帛以绍兴休兵之初计之一嵗大约费二千六百六十五万缗其五百五十六万缗酒课【今减为四百一十余万】三百七十五万缗盐课【今减为三百余万】四百余万缗籴本【二税上科】一百四万缗茶司钱【额一百四十四万逓年实发此数】二百三十一万缗经总制司钱【语在经总制前事中】九十万缗钱银引免界贴头钱【语在兑界事中】二十四万缗三路称提钱【语在其事中】十万缗西河州盐钱始赵应祥为大漕也绍兴五年四川收钱物总三千三百四十二万缗而所出多五十二万缗【嵗支三千三百九十四万余缗】吴武安一军费缗钱一千九百九十五万明年收钱减二百八十万出钱増六百六十六万缗以宣抚司儧剰钱补其阙【一年缺九百四十六万缗】而武安军需増钱三百八十万缗【凡二千三百七十五万】应祥既与武安不协遂丐免七年李子及代为都转运司一嵗本司所入视六年増六百七万缗【凡三千八百二十九万】所出减二百三十一万缗【凡三千八百二十九万】以入较出犹亏一百六十二万缗八年子及上防言本司应副军前正色折估米二百六十五万斛有竒而宣司兵籍以绍兴六年考之止有六万八千余人计费米若干之例共约费若干斛是米数尚有余于人数也葢宣司兵官视军士居十之二【官员一万七千七百余员兵士五万七百四十九人】皆系名冗员之人而官员请给十倍于诸兵计司安得不困时武安亦劾子及馈饷不继子及遂坐免十二年朝廷既罢兵郑亨仲为宣抚副使右防军嵗计犹缺钱七百七十八万缗明年诏増印钱引四百万十六年以后始节次寛减重赋至七百万缗十八年亨仲召归而宣总所桩积钱至五千余万当此之时蜀中号为优裕乃休兵之力也辛巳用兵诸将増招至十万六千人増马五千匹而茶马等司嵗输又多所负由是总领嵗阙至六百四十万缗乾道四年二月丙申有防四川宣抚司集四路漕臣于利州以财赋之入对立养兵之额于是宣抚虞雍公澄覈兵籍去其老弱者近万人诸军开落诡籍者二千人定立军额为九万七千有竒又颇取四漕嵗钱以益之至淳熈间军籍视武安时増三之一嵗用视武安时减三之一焉葢自乾道再和军中大请受人益少由是稍有羡财毎遇减放盐酒绢布激赏之属计司所抱多至数十万缗而二十万缗实此钱也【绍熈三年至庆元三年杨少卿辅抱盐酒三十万缗权少卿安节抱布估钱三十万有竒零绢估钱二十八万缗权少卿安节抱布估钱三十万缗激赏绢二十万缗只此六年间计司已抱一百万缗矣】防职者犹谓四川总领所多有余羡其实不然东南三总领所掌利权皆有定数然军旅饥馑则告乞于朝惟四川在逺钱币又不通故无事之际计臣得以擅取予之权而一遇军兴朝廷亦不问自建炎军兴后应祥权盐酒之课折绢布之估科激赏之费倍籴本之输商贾农民征率殆尽辛巳之役王瞻叔无以为计遂大括白契以赡军朝廷知其扰民而不容止也自应祥瞻叔为善理财后近嵗赵徳老杨嗣勲权少卿相继总赋皆以减放为急蜀人幸之【徳老尝减盐酒折估钱一月凡七十万缗】然今计司所取钱犹有无艺者淳熈六年蠲免盐酒重课而所折之绢布犹如故至今遇闰月财不减谓之加闰通不过二万缗又如诸县井契钱自王瞻叔以来毎损之以助省计而王徳和悉拘入计所通不盈十万缗此皆失于碎者也谓宜损其无艺而善藏其余无事则以予民有事则以给饷庶乎其可尔
　　诸州军资库
　　诸州军资库者嵗用省计也旧制毎有计度转运使嵗终则防诸郡邑之出入盈者取之亏者补之故郡邑无不足之患自军兴而计司常患不足给凡郡邑皆以定额窠名予之加赋増员悉所不问由是州县始困近嵗离军添差大为州郡之患【绍兴十一年四月己未初用张循王奏离军将佐并与添差郡患无以给二十七年六月丙辰兵部奏大郡无过百人次郡半之小郡三十人为额从之】而宗室戚里归明归正甚至于乐艺贱工胥吏杂流亦皆添差庆元一郡而添差四十员尽本府七务场所入不足以给四员总管之俸其间有十五年不徙任者计其俸入钱二十余万缗米十余万斛扬州防府也嵗输朝廷钱不满七八万而本州支费乃至百二十万缗民力安得不困绍兴初议者请裁定朝廷经费然后使版曹尽一嵗之入正其旧籍削去虚额择诸路监使之爱民而通财计者俾之稽考调度蠲其烦重以寛民力朝廷未克行今之为郡者但能撙节用度讥察渗漏使嵗计无乏已号过人无复及民之政矣
　　公使库
　　公使库者诸道监帅司及邉县州军与戎帅皆有之葢祖宗时以前代牧伯皆敛于民以佐厨传是以制公使钱以给其费惧及民也然正赐钱不多而着令许收遗利以此州郡得自恣若帅宪等司又有抚养备邉等库开抵当卖热药为所不为其实以助公使耳公使苞苴在东南尤甚扬州一郡毎嵗馈遗见于帐籍者至十二万缗江浙诸郡毎以酒遗中都官嵗有五六千斤以至数千瓶淳熈中王仲行尚书为平江守与词官范致能胡长文厚一饮之费毎至千余缗时蜀人有守潭者又有以总计摄闰者视事不半嵗过例馈送皆至四十五万缗供宅酒至二百余斛孝宗怒而绌之【九年正月戊子三月乙未】然其风葢未殄也东南帅臣监司则罢号为上下马隣路皆有馈计其所得动輙万缗近嵗蜀中亦然其防聚之间折爼率以三百五十千为准有一身而兼数职者则并受数人之馈遗献酬之际一日而得二千余缗其无艺如此顷嵗陈给事岘为蜀帅冯少卿宪为成都漕就以所遗元物报之陈怒奏其容覆賍本朝廷遣之逮陈败乃得其直时芮国器侍郎赵子直丞相相继为江西漕凡四方之聘币皆不入于家斥其资置养济院于南昌以养贫者朱少卿时敏为潼州守受四方之馈每以其物报之赵徳老镇成都受而别储之临行以散宗室之贫者此皆防节之可纪也惟总领所公使钱以科次取于大库军故敛不及民然正数不多而嵗用率十数万每嵗终上其数于户部輙以劳军除戎器为名版曹知而不告也所谓公使醋钱者诸郡皆立额白取于属县县敛于民吏以输之小邑一嵗亦不下千缗人尤以为怨谓宜罢互送而捐遗利使上下一体而害不及民则合祖宗之制
　　建炎绍兴户口数
　　建炎三年两浙路主户口户二百一十二万二千七十二口二百五十六万七千八百【毎十户率为十五口有竒】成都府路户一百十三万一千四百八十九口三百二十六万九千三十六【毎十户率为三十口弱】绍兴二十九年诸路户一千一百九万余口一千六百八十四万余【毎十户率为十六口弱】三十一年户一千一百三十六万余口二千四百二十余万【毎十户率为十一口有竒】三十三年户一千一百十三余万口二千三百一十一万有余【毎十户率为二十一口弱】
　　四川元丰绍兴淳熈户口数
　　四川六十州一百九十九县元丰二年户二千一百余万口一千六百余万绍兴三十二年户二百六十四万余口七百五十一万余【毎十户率为三十口弱】淳熈二年户二百五十八万有余口七百四十三万余
　　本朝视汉唐户多丁少之弊
　　西汉户口至盛之时率以十户为四十八口有竒东汉户口率以十户为五十二口可准周之下农夫唐户人口至盛之时率以十户为五十八口有竒可准周之中次自本朝元丰至绍兴户口率以十户为二十一口以一家止于两口则无是理葢诡名子户漏口者众也然今浙中户口率以十户为十五口有竒蜀中户口率以十户为三十口弱蜀人生齿非盛于东南意者蜀中无丁赋故漏口少尔昔陆宣公称租庸调之法曰校阅而众口可知是一丁受田决不可令输二丁之赋非若两税乡司能开阖走弄于其间也自井田什一之后其惟租庸调之法乎



　　建炎杂记甲集卷十七
　　钦定四库全书
　　建炎杂记甲集卷十八
　　宋　李心传　撰
　　兵马
　　三卫废复
　　国朝旧制殿前侍卫马歩三卫禁旅合十余万人宣和间仅存三万而已京城之破多死于敌建炎元年秋其骑帅郭仲荀自以敌逼京城粮储告竭遂率余兵赴行在其冬上将航海避敌而卫士张寳等不肯行因吕元直入朝率仲荀出语不逊上怒诛十七人于明州申时行门外尽废其班明年春土至台州兵卫寡弱惟中间统制官辛永宗有众数千而吕元直之新军将姚端众独盛上皆优遇之四月上还防稽乃选中军五百人入直殿严悉乌合之众时赵元镇初秉政因为上言祖宗于兵政最为留意今诸将合兵总众不三卫则兵政已壊独卫兵髣髴旧制亦扫荡不存是因咽而废食也上悟寻复旧制然卫兵不满三千识者病其单弱数以为言绍兴二年秋诏三卫措置而已上谓辅臣曰一卫士所给可赡三四兵朕命杨沂中治神武中军此皆宿卫兵也遂命沂中兼提举宿卫亲兵五年冬废神武中军殿前司以沂中主管殿前司公事【十二月庚子】又以都督府兵分三卫【是月庚子】七年夏复合马司余军及八字军为六军十二将命信叔主之【四月丙申】而解承宣潜典步军如故自是三卫始复
　　八字军
