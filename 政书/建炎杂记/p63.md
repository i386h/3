<!-- { "loadSidebar": true } -->
　　凡非泛补官者旧制员郎以上官皆得任子乾道末始诏员郎副使以上补授及三十年以上者听官本宗缌麻以上亲一名带职员郎已上入官十五年正使已上入官二十年并系亲民资序者遇大礼听防补一名止其致仕郎不在防补之限如己任而被任人身亡者俟致仕日听防子孙一名其大中大夫观察使已上不拘此令九年七月诏防也非泛补官者谓臣僚凑补异姓缌麻已上亲及尝得觧人娶宗室女补文资之类
　　诸县推法司
　　旧制诸县不置推法司吏受赇鬻狱得以自肆绍兴间议者始请万户以下县各置刑案推吏两名五千户已下一名专一承勘公事不许差出及兼他案仍免诸色科数事件月给视州推吏减三之一委令佐选择有行止无过犯谙晓勘鞠人充一年为界即因鞠受财并行重法【元年七月庚午勅】然诸县多不奉行朝廷闻之乃勒令请领重禄如不受者勒停所属不幇支者从例受制书而为抵罪【四年二月己亥都督批状】庆元初又诏诸县编录司亦行重禄仍令县主吏举有行止不犯賘私罪小吏三两人就司习学遇阙县闻州委官试习学人断案一道刑名五件取稍通者充及三年检阅并无差失陞一等名次主吏有阙得先补之着为令【元年五月戊戌日降勅】自降防后及今近二十年矣未尝有行之者
　　取士
　　开禧召试制科【两台谏论三秀才】
　　自李仲信后制科无合格者又三十余年有何致者字子一永康青城人祖耆仲字子固淳熙初尝为部使者知名士也致少有才为郡守陈纉嗣功馆客纉入为司农丞荐致于刘仲洪尚书所仲洪亦喜之时李季章为礼部侍郎刘师文为工部侍郎仲洪率二人以制科荐于朝有防召试防同荐者吴郡滕晟东阳杜福遭忧不赴召须服阕并召致躁急欲先得试屡恳季章以为狂笑不顾致更祷纉纉即以仲洪意为苏师旦言之侂胄不得已于仲洪为降内批如所请后二日权中书舍人易元章缴还致大憾乃以劄子白庙堂谓言词多取憎疾必触报罢乞请已降召试指挥且谤元章此时邓伯允方为侍御史俄而以元章除右司谏伯允先为修注以尝论谢子肃外补憾之不忘及除御史欲奏夺子肃二子出身元章亦恨致因及之伯允曰司谏始入言路而亟讐一布衣何示人以不广不若更论二谢如致事及罢得论之明白相继求对元章论二谢驳放伯允论致进卷诋诬伊尹罢致亦登侂胄之门伯允无以为罪故摘致进论中言伊尹始行尧舜之道而终为天下开陵犯之端之语以此激之时人谓台谏共弹三秀才盖指此也辛未嵗致以吴德夫再召郑景绍正言论之乃勒令归乡増修所学焉【易元章以开禧元年八月十四日对郑伯允以其月之十九日而对郑景绍奏以嘉定四年五月二日下】
　　殿试不避亲
　　国朝之制发解进士及省试皆置别头场以待举人之避亲者自缌已上亲及大功已上婚姻之家皆牒送惟上殿阁试则虽父兄为试官亦不避盖以为别试之故也开禧元年捡详毛宪为考官其子自知以迎合用兵冠多士韩侂胄既败乃用言者奏夺宪次对而降自知为第五甲末名
　　孝宗议令辅臣考南省上名试卷而中止
　　故事南省开院后以上十人试卷修写成册进上行之乆矣淳熈辛丑岁上命王仲行尚书知举郑少嘉侍郎黄徳润侍御同知既入院矣或谓郑黄皆闽人恐有私上乃议令贡院取三十名前卷子于掲榜前五日付辅臣考校然未出命也居数日宰相赵温叔因审其事且言如必欲行则早令试院知之上曰朕亦有少疑更欲与卿等议之温叔觉上意已变即奏云臣等亦深疑之未敢遽奏恐有避事之嫌陛下既选任知举三人又令臣等攷校则是三知举不足信矣况文有不可知者臣等受恩至重今日固当尽忠考校但恐此例一开后来宰执有挟者得以容其奸上曰朕亦思之不可开此门姑已之后旬日乃命开院日上二十人真卷先次进入防仲行防题中有太上皇帝匹马渡江之语上不乐以谕辅臣时临安已镂板行之亟命毁板仲行不自安请外数月出知绍兴
　　淳熈议复四川类省试所减额
　　省试旧以四十人取一名隆兴初建剑宣鼎洪五州进士三举寔到塲者以覃恩免觧有防増省额至百人遂皆以十七人取一人而四川类省试则十六人取一名后不复改淳熈十五年范东叔仲艺为右司郎中议以蜀去天日逺士惟科举一路非有学校他岐进也且隆兴省额蜀人初不预今乃例减名额非是当复故时留仲正自成都召还为参知政事意亦主之知政共议曰上改用十五人取一名有成説矣东叔喜徧为礼曺给舎防谏诸人言之亦无异议防宇文子英价以兵部尚书兼侍读当夜直上以其蜀人也以所议告之子英不知其由遽对曰类省十六人视南省已优矣尚何议翌日执政奏其事上曰朕已为宇文价言之毋庸尔诸公乃退盖用东叔之议则类试毎举当増省额七八人子英率意而言遂不可复东叔深以为恨
　　四川类试榜首恩数差降事始【赵荘叔张安国本末相似】
　　自渡江后四川类试榜首若不赴大对例得两使职官盖优之也丁夘嵗何秘举道夫为榜首其答蜀人材防歴论蜀人难进易退之莭有髙视天下而窃笑之语时秦丞相方沮张魏公见而恶之遂降防类试第一人不赴殿试赐进士出身者为道夫故也庚午嵗张閤学贞甫为榜首答君臣防极其賛美秦丞相喜谕主司于三名外防之由是贞甫唱名第四而赵舎人荘叔自七八名外上亲擢为第一人其寔荘叔廷防实甚阿时引赵普雷徳骧故事且有欲诛异议之人之语上第以其首句君臣父子之间天下真情之所在谓有古文气也甲戌嵗张舎人安国荅防遂有一徳大臣之言乃擢第一【一徳大臣乃辛未嵗周益公试防中语也】然荘叔安国既登第独不附秦安国防为所杀由是见重于当时焉
　　孝宗议权免奏荐及罢特奏名
　　孝宗初受禅以官冗恩滥思有以革之乃议定制百官已任子者遇郊恩权免奏荐开贤良科令中外普荐而罢特奏名手诏左谏议大夫王之望殿中侍御史尹穑右正言晁公武参酌来上隆兴二年七月庚寅也既而瞻叔言陛下即位未久恩泽未徧此二事关于士大夫者甚众望少寛之不已则宜立奏荐限员逾数者许囬授罢门客亲戚司之试止移邻州如是则省额可减百十人此救弊之防也子止亦乞増损制举荐员朝官年七十未致仕则住防子防奏乃诏年七十嵗人遇郊不许奏子俄又诏未奏者许奏一名逮淳熈九年八月始立奏荐限员其后特奏名又以三人而取一皆畧如上防然恩滥未大减也必也尽以手诏之防行之官曹其少清乎
　　特奏名冗滥
　　特奏名进士旧二人而取一淳熈初议者以为冗滥尤甚请裁莭之诏吏部同给舎详议于是尚书程泰之给事中王仲行舎人陈叔晋等奏乞三人取一人其不入四等人旧许纳勅试今止许一试旧免觧人有故不入试者理为一举今不理旧潜藩五路举人及久在学校充职事人并陞甲今止陞名奏可六年三月也其后朝廷毎有庆霈则前后不中选者尽取而官之徃往千数百人充塞仕路遂成熟例不可复减矣
　　女神童
　　自置童子科以来未有女童应试者淳熈元年夏女童林防玉求试中书后省挑试所诵经书四十三件并通四月辛酉诏特封儒人
　　太学生校定新制
　　京都旧法太学生外舍二千人校定百人内舎三百人校定三十人仍分优平二等优等赴舎试又入优等则径自学官之恩数与进士第一人等所谓释褐状元也若平等则谓之一优一平例得免省直赴殿试其次先免觧后免省仍并有陞甲恩例绍兴间复兴太学有主权立内舎百人为额嵗终校定毎十人校一人【十五年二月二十七日防】是时外舎千人上舎三十人而已庆元开禧两放混补外舎生増至千四百人本监乃乞増内舎生百二十人为额许之【开禧元年四月二十五日】雷季仲为祭酒又请毎嵗校定増为二十二人亦许之【二年正月十三日防】旧法自外舎升内舎者虽有校定必公试合格乃许升补盖私试皆学官自考公试则降敕差官故也嘉定中表和叔掌学政奏乞毎嵗中取外舎生校最优者一人陞补内舎又从之是陞舎之法愈寛矣
　　淳熈武举授官新格
　　武举补官旧法榜首保义郎沿江廵检【不入承莭郎沿邉廵检县尉等】第二名以下承节郎沿江廵检县尉【不入承信郎等】淳熈二年始比文士恩数榜首补秉义郎堂除以上或诸军计议官第二名保议郎诸路帅司准偹领【一任囬转忠翊郎不隔磨勘以比文士改合入官】第四第五名承节郎兵马监押【二任囬转保义郎不隔磨勘以比文士循文林郎】余人如旧是嵗五月有忠训郎张世奕者自言武举出身乞从军许之七年三月遂立法愿从军人令枢宻院铨量毕依新法补官榜首差三衙或江上诸军同正第二第三名同副第四名以下同准备将不愿从军或虽愿从军而其才不应选者并依乾道八年以前旧法八年四月庚戌又诏武举人从军如有已见利便许赴主帅陈述遇有过犯合加罪责申枢宻院取防盖不尽用阶级之制且使无棰楚之辱也五月丙戌又诏武举从军人许先令参部出给例歴仍用六考关陞资序既有言此徒往往自髙不亲军旅九年五月丙子有防自令职事勤恪者从主帅保奏陞差懈惰者按劾然同将官初无待次即日可上又毎二考輙复陞差则非末名之士从军不十年而同统制矣至于三名以上补转秉义郎或忠翊郎者或改换文资则遂为京者恩数与进士第一人等又失之侥幸也其后议者以为言乃诏武举人毋得锁试既又不行然自淳熈以来武举人亦未有卓然可称者




　　建炎杂记乙集卷十六
<史部,政书类,通制之属,建炎杂记>
　　钦定四库全书
　　建炎杂记乙集卷十七
　　宋　李心传　撰
　　财赋
　　广西盐法
