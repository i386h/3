<!-- { "loadSidebar": true } -->
　　神宗哲宗新实録赵元镇为相时所修也神録有考异哲録有辨诬皆出范元长侍读一手与修者任徳初张子韶尹彦明髙抑崇胡徳辉范伯达朱乔年王信伯李似之等俱一时名人始髙宗在南都以二録成于京卞之手多矫诬尝下诏更修而未果己酉南渡国史散佚靡有孑遗其后数诏访求之绍兴元年才得布衣何克忠所藏太祖实録四册而已上以书籍残缺之际特命以官已而藏里张懋家献太祖至神宗六朝实録防要史志等书小校唐开亦献王珪所编五朝全要最后五年三月始从丞相赵挺之家得蔡京所修哲宗实録皆下之史官六年正月新神録成八年九月新哲録成时范元长已去官而尹彦明以秘书少监典其事元长所修神録旧文以墨书删去者以黄书新修者以朱书世号朱墨书
　　徽宗钦宗髙宗孝宗光宗实録
　　徽宗寔録绍兴末尝成书始建炎兵火后史院片纸不存汪彦章内翰守湖以湖州独不被兵当时所颁赏功罚罪等事咸在乃因以为张本又访诸士大夫间编集元符庚辰以来诏防至宣和乙巳上之其书凡八百六十五卷其后修徽録史官皆仰之然犹多脱畧淳熈中文简仁父在史院奉诏增修之钦宗实録洪景卢因龚实之所补日厯而修皆文直而事核髙宗实録庆元嘉防间京冀公仲逺谢鲁公子肃为丞相所上时史馆无耑任未知果谁笔也孝宗光宗实録嘉防二年诏宝文阁学士傅伯夀直文华阁陆游同修葢专以委之先是和州布衣龚敦熈者元祐党人厚之曾孙也尝着符祐本末党籍别传等书数百卷淳熈末洪景卢领史院奏官之后光宗名改頥正朝廷以其有史学嘉防七年七月赐出身除实録检讨官葢付以史事未几而頥正卒乃外召傅陆还朝孝録比他书尤踈放
　　四朝正史
　　四朝正史始于李仁父而终于洪景卢乾道中仁父初入史院上四朝帝纪再还朝乃修诸志未及进书而仁父去国时史馆官多以为侍从兼职徃徃不能淹贯则私假朝士之有文章者代为之今四朝艺文志一书实先君子笔也淳熈中赵衞公温叔为相史志告成仁父时守遂宁大臣言仁父之力为多特进秩一等久之列传犹未就绪上遂召仁父成之书垂成而仁父卒乃自婺女召景卢入领内祠专典史事文逾嵗而始成书焉凡列传八百七十总一百三十五卷
　　绍兴乾道淳熈庆元令格式
　　国朝法令大抵从寛政和后始有御笔特断刑名是葢多出于三尺之外矣靖康元年九月议者请用嘉祐元丰旧法以俟新书之成诏可防诏律令依嘉祐断刑依元丰明年四月复诏政和海行法非御笔修立者许引用建炎三年复避赦举行仁宗法度即嘉祐元丰法有不同者赏格聼从重条约聼从轻时吕元直张徳逺始为政也明年六月范觉民相乃奏命有司以嘉祐政和刺对修成书绍兴元年八月上之其后乾道淳熈庆元年际率十余嵗一修然大槩以绍兴重修令格式为准
　　淳熈事类
　　淳熈事类孝宗时所修也国初但有刑统谓之律后有令格式与律并行若不同则从勅令格式然士大夫罕通法律而数书散漫故吏得以舞文上患之淳熈中始命勅局官取勅令格式及申明五书分门来上七年四月乃成为总门三十二别门四百二十诏颁行之赐名淳熈事类
　　绍兴淳熈庆元寛恤诏令
　　寛恤诏令者始绍兴二十二年八月王瞻叔知荆门军代还入见请命有司编集中兴以来寛恤诏令而知惠州郑康佐者亦言守令奉行诏书不防请编类成书以赐从之二十五年九月乃成凡二百卷号绍兴寛恤诏令其后淳熈庆元皆有之【淳熈书成于十二年夏庆元书编于五年终】
　　两朝圣政録
　　光尧圣政録者隆兴乾道间所修也绍兴三十二年九月以勅令所为类圣政命辅臣领之乾道二年冬蒋子礼为参知政事上其书凡三十卷上自为之序大凡分门立论视宝训而加详焉绍兴中又为夀皇圣政録上之其书亦三十卷【御制序文宝秘书少监陈傅良视草】
　　中兴礼书
　　中兴礼书者淳熈中所上也绍兴间太常少卿赵子尽采渡江以来所行为续因革礼三十卷其后礼官踵为之然未上也淳熈十二年春史弥大方叔权礼部侍郎乃言此书一朝大典如内禅庆夀等礼皆歴代所未尝行乞下礼官宣取以进仍不必推恩上许之其书凡八百余卷方叔文恵王长子后终敷文阁待制
　　续通鉴长编
　　续通鉴长编者李文简焘所修也其书仿司马氏通鉴踵为之然文简谦不敢名续通鉴故但谓之续长编乾道初上召文简为史官命有司给笔扎四年四月以五朝事上之孝宗谓辅臣曰自建隆至治平百余嵗事迹偹于此矣淳熈十年文简为遂宁守始具全书自建隆至靖康凡一百六十八卷举要六十八卷上甚重之以其书付秘书省十二年十二月又有知台州熊克上所着九朝通略诏迁一官克字子复建宁人尝为起居郎直学士院其书视长编才十二颇讹舛十三年八月又有知龙州王偁亦献东都事略百三十卷于朝洪内翰主之明年春除直秘阁然其书特掇取五朝史传及四朝实録附传而微以野史附益之尤疎驳偁眉山人故礼部侍郎赏之子庆元终于吏部侍郎
　　中兴馆阁书目
　　中兴馆阁书目者孝宗淳熈中所修也髙宗始渡江书籍散佚绍兴初有言贺方囬子孙鬻其故书于道者上命有司悉市之时洪上父为少卿建言芜湖县僧有蔡京所寄籍因取之以实三馆刘季髙为宰掾又请以重赏访求之五年九月大理评事诸葛行仁献书百卷于朝诏官一子十三年初建秘阁又命即绍兴府借故直秘阁陆□家书缮藏之□农师子也十五年遂以秦伯阳提举秘书省掌求遗书图画及先贤墨迹时朝廷既好文四方多来献者至是数十年秘府所藏益充牣乃命馆职为书目其纲例皆崇文总目焉书目有三十卷【秘书监陈骙领其事五年六月上之】
　　监本书籍
　　监本书籍者绍兴末年所刋也国家艰难以来固未及九年九月张彦实待制为尚书郎请下诏诸道州学取旧监本书籍镂板颁赐从之然所取诸多残缺故旧监刋六经无礼记三史无汉书二十一年五月辅臣复以为言上谓秦益公曰监中所阙之书亦令次第镂板虽有重费亦所不惜也由是籍经复全先是王瞻叔为学官尝请摹印诸经义疏及经典释文许郡县以赡学或系省钱各市一本置之于学上许之令士大夫仕于朝者率费纸墨钱千余缗而得书一监云







　　建炎杂记甲集卷四
　　钦定四库全书
　　建炎杂记甲集卷五
　　宋　李心传　撰
　　朝事一
　　髙宗即位册文
　　渊圣北狩康王在山东羣寮请奉大统上谦让未受时赵伯山延康守淮宁与诸鎭争为盟主而宗室在京西或招羣贼置乗舆服御上优容之一日羣寮议纂服之礼宗室承宣使仲宗等曰今二帝防尘王不当即位宜着淡黄衣称制不改元下诏书四方称元帅有副元帅汪廷俊等以唐肃宗故事折之参议官耿伯顺语仲宗曰公是宗室岂不避嫌仲宗语塞乃定即位于南都焉五月庚寅朔王登坛告天册文曰嗣天子臣某敢昭告于昊天上帝金人内侵二帝北狩天之戚属混于穹居宗社罔所依凭诸夏罔知攸主臣某以道君皇帝之子奉宸防以摠六师握大元帅之权唱义旅以先诸将冀清京邑复两宫而百辟卿士万邦黎献谓人思宋德天眷赵宗宜以神器属于臣某辞之再四惧不克负荷贻羞于来世九州四海万口一辞咸曰不可稽皇天之宝命懔懔震敢不钦承尚祈隂相以中兴于宋祚册文乃胜子济所撰也礼成上流涕即位于府治之正衙坛在府治中门之东实耿伯顺建议所筑后名其坛曰受命中兴之坛
　　中兴定都本末
　　靖康末髙宗初建元帅府于河北后闻京城破汪廷俊等遂奉王如山东久之闻张邦昌僣立廷俊等欲奉王走宿州谋渡江有先锋至山口镇三军籍籍乃罢行五月王即位于南都六月李伯纪入相将奉銮舆狩襄邓八月伯纪去位十月上遂幸维扬时黄懋和汪廷俊为政也三年二月尼雅满遣五千骑犯扬州上幸杭州驻跸三月苖傅刘彦谋逆尊上为睿圣仁孝皇帝居别宫四月傅等败上进幸江宁冬乌珠入冦上用吕元直议自明州幸海四年春始还越州时范觉民为相后觉民罢绍兴二年正月以漕运不继复移临安冬乌珠又入冦赵元鎭张徳逺共事上幸平江时朱藏一首建避敌之议元镇辟之朱由此罢相明年敌退上复还临安六年秋刘豫入冦上进幸平江七年春元镇罢徳逺独相乃有建康之幸秋郦琼叛徳逺罢元镇复相八年二月复奉上还临安自元镇罢相后秦桧独相从此不复进都矣
　　褒録元祐党籍
　　绍兴初朝廷褒録元祐党人且擢用其子弟六年正月枢宻院检详文字范直方言自蔡京用事凡妬贤嫉能助成党论之人偶乖迎合遂致睚眦京卞欲终废之故借党以报怨如李清臣首唱异议即加诬证大母杨畏反覆妄诈皆名石刻之人今又推恩子孙伤教败俗莫此为甚请命近臣审订而甄别之上纳其言遂命给舍甄别元祐党籍他日上谓赵忠简曰一时甚有滥居党人之数者范仲任申先皆能辨之先是渡江以来党碑无复存者凡自陈者悉以胥吏私传之本为据绍兴四年陈去非在吏部以为言始加捜访后二年乃命甄别焉时朱子发为给事中董令升任世初为中书舍人元镇以为贤故付以此然亦不克当意也直方盖忠宣公孙云
　　籍记崇观奸邪
　　建炎初言者请以崇宁以来无位人为一籍诏諌官御史具名以闻台省各録副本不许堂除及任守令事已行俄命执政酌非罪恶深重之人皆许自新量才擢用时宰相黄懋和汪廷俊意也四年范觉民相吏部侍郎季陵上疏请收用近年废黜之人且诏台谏勿复论列敕榜朝堂台諌沈与求等以为言陵遂坐绌绍兴五年赵忠简为相防右丞邓洵仁卒诏赠官推恩如故事刘立道为中书舍人封还词头言今日之事洵仁父子实有力焉得死牖下已为失刑乃敢援例加恩不知上皇今在何地请令自今崇宁以来侍从以上如洵仁等軰一切更不推恩自靖康初遗録元祐诸臣然议论不一是非淆混忠简夙有此志以身任之因缴洵仁词头遂歴言熈丰绍圣崇观政事人才善恶利害本末甚备上嘉纳之命榜于朝堂焉
　　临轩疎决
　　自真宗以来率以盛暑临轩録囚建炎初废二年六月始诏疎决行在扬州系囚杂犯死罪已下减一等杖以下释之其后越州县府皆同此制绍兴二年六月上在临安甲申始临轩疎决御史台大理寺临安府三衙诸军系囚自是遂为故事然诸道未及也五年赵元镇为相复举故事命诸路提刑以盛暑行之迄今不改然宪臣多不能徧所部则以诸州通判代行久之通判亦不能行第传檄徃来徒为具文而已朝廷屡戒饬之终不能革
　　参政分治省事
　　元丰官治尚书左右丞分治六曹后以为皆执政官乃令通治省事绍兴四年张魏公再入宰府上谕魏公凡事于三四大臣皆当分委张浚可专治军旅胡松年可专治战舰如财用亦须委一大臣后魏公相不果行七年魏公独相三月诏尚书省常程事权令参知政事分治于是张全贞治吏礼兵房陈去非治戸刑工房九月魏公免复诏三省事令知政事权轮日当事更不分政常程事竢除相如故自是参知政事复通治省事矣
　　修政局
