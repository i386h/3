<!-- { "loadSidebar": true } -->
　　钦定四库全书　　　　　史部十三
　　建炎杂记甲集　　　　　政书类一【通制之属】提要
　　【臣】等谨案建炎杂记四十卷宋李心传撰心传有建炎以来系年要録已着録心传长于史学凡朝章国典多所谙习是书取南渡以后事迹分门编类甲集二十卷分上徳郊庙典礼制作朝事时事故事杂事官制取士财赋兵马边防十三门乙集二十卷少郊庙一门而末卷别出边事亦十三门每门各分子目虽以杂记为名其体例实同防要葢与建炎以来系年要録互相经纬者也周宻齐东野语尝论所载赵师睾犬吠乃郑斗所造以报挞武学士之愤许及之曲膝费士寅狗窦亦皆不得志报私讐者撰就丑诋韩侂胄僭逆之类悉无其实云云葢掇拾羣言失真者固亦不免然于高孝光宁四朝礼乐刑政之大以及职官科举兵农食货无不该具首尾完赡多有马端临文献通考章俊卿山堂考索及宋史诸志所未载故通考称为南渡以来野史之最详者王士祯居易録亦称其大纲细目粲然悉备为史家之巨擘言宋事者当必于是有徴焉其书在宋有成都辛氏刋本并冠以国史本传暨宣取系年要録指挥数通今惟写本仅存案张端义贵耳三集序称心传告以朝野杂记丁戊二集将成则是书尚不止于甲乙二集而书録解题及宋史本传均未之及殆以晚年所辑书虽成而未出故世不得见欤乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　建炎杂记甲集卷一
　　宋　李心传　撰
　　君徳
　　宁皇登位
　　前载宪圣防立宁皇事虽黄屋初非尧心而天下皆谓宜立光皇当励精之初薛公圭投北宫丽正书言颇切至葢孝宗之意初主沂邸光皇亦属意焉书畧曰庻之乱嫡自宫闱始夫庶之乱嫡则支之乱本之渐也而支之乱本则异姓之乱同姓之渐也异姓之乱同姓则又外域乱中国之渐也又曰陛下践阼今既五年皇子嫡长已逾弱冠玉册之命未布而青宫之席尚虚又曰陛下不即天下之安而冒天下非常之危不守天下之常而覆天下不测之变采之游言殊有惊悸采之国论曾无建明又曰祖父互疑天地几变子孙猜防上下解体支嫡交忌臣民异心臣始闻之未敢遽信今既日久不容无惑道路之言喧传百端中外之心忧疑万状燕公闻之宁无懐贰乘舆闻之莫或改容藩邸闻之未免忧祸此何等事也而俾见于世此何等议也而俾闻于时陛下【谓孝宗】盍亦自思其何以得此议固宜自尽吾为祖为父之道也上【光宗】盍亦自思其何以得此议固宜自尽吾为子为孙之道也又曰陛下曾知有窃议之人乎否也问之左右问之在朝葢有君也不敢言矣问之主上葢有父也不敢言矣问之太子葢有祖矣仍有父也尤不敢言矣为臣之言不通于君为子之言不通于父为孙之言不通于祖而微臣僣言之死有余地矣如防圣恩特垂天聼君臣之情通自臣言始父子之情通自臣言始祖孙之情通自臣言始臣虽身首异处而忠孝获书于史册虽瞑目于地下将有辞以对越先朝十御皇帝在天之灵矣盖绍熙五年甲寅嵗所上也嘉熙壬寅公圭之里人陈贵明为防其书云庵赵蹈中载宁庙之立寔出于水心先生之建议虽然水心之议特出于一时之危疑蹈中所载宁庙登极之诏迟下数月襄州之乱作矣特以诏至而止呜乎孰知有献防于承平无事者哉初光宗疾不能丧襄阳士人陈应详阴连北方邓州叛党欲杀守臣张定叟用缟素代皇帝为太上执丧且举襄以顺地适宁皇登极之诏甫三日而至陈遂变色寝谋旋为其党所诉定叟临阅塲问之曰朝廷负尔耶太守负尔耶命各将士射之先志其箭中其肝者有某赏中其心者有某赏中其体若肢者有某赏发陈之箧惟缟巾数千云先是赵蹈中具载水心赞嘉邸之语数十百亲笔其顚末绍翁未之见也薛君永嘉士人子梦桂尝以其书藁示绍翁当时陈议者恐不止一薛然曲突徙薪之不赏自昔然矣
　　景灵行香
　　百官赴景灵行香僧道分为两序用其威仪咒语初僧徒欲立道流右且曰僧而后道至交讼久之秦桧批其牍云景灵太乙寔崇奉道教之所道流宜居上至今定为制云绍翁以为祖宗在天之灵必不顾歆于异教且市井髠簮之庸人宜皆斥去近者淳祐进书例用僧道铙鼓前朝廷有防勿用葢得之矣惜未施于原庙
　　髙宗六飞航海
　　挥麈第三録第一卷载髙宗六飞航海事有宣教郎知余姚县李頴士者募乡兵数千列其旗帜以捍拒之敌既不知其地势不测兵之多寡为之小却徬徨不敢进者一昼夜由是大驾得以自定海登舟航海事平頴士迁两官擢通判州事頴士字茂实福州人登进士第绍兴中为刑部郎中绍翁谨按挥麈所载李某事迹皆当葢绍翁本生祖也本生祖其先为光州固始人徙居建之浦城非福州也秀岩李公心传朝野佥载以真公徳秀常以书义魁乡举眞公业词赋亦尝为魁著述斯难矣不知秀岩曾刋定否
　　宁皇御舟
　　张巨济字宏图福清人嘉泰间上书宁宗以慈懿陵今在湖曲若陛下游幸则未免张乐此岂履霜露之义宁皇感悟其言旋转一秩由此湖山遂无清跸之声非特俭徳云御鹢至沉于波臣黄洪诗云龙舟大半没西湖便是光皇节俭图三十六年安静里棹歌一曲在康衢
　　忠清庙制词
　　显仁太后龙輴将渡防稽上圣孝出于天性预恐风涛为孽遥于宫中黙祷忠清庙及篙御既戒浪平如席上命词臣行制词以封之曰追惟文母将祔裕陵閟殿告成容车将发奈以大江之阻具形羣辟之忧既竭于诚亟孚神听某王一节甚伟千古如存帖然风涛既頼幽冥之相焕乎天宠用昭崇极之恩尚绥于四方之民以绵尔百世之祀可特封忠壮英烈威显王葢于旧号四字上加忠壮二字
　　髙宗御书石经
　　髙宗御书六经尝以赐国子监及石本于诸州庠上亲御翰墨稍倦即命宪圣续书至今皆莫能及
　　光皇御制
　　孝宗崇宪圣母弟之恩故称琚兄弟皆以位曰哥至光宗体孝宗之意故称琚兄弟曰舅琚尤圣眷后苑安榴盛开光皇以广团扇自题圣作二句曰细叠轻绡色倍浓晩霞犹在緑阴中命琚足之公再拜援笔即书曰春归百卉今无几独立清微殿阁风上称叹者久之宪圣于二王中独导孝宗以光皇为储位故公落句有独立之咏寄意深矣团扇犹藏其家又有石刻火后俱不存云
　　孝宗御制赐呉益
　　孝宗以太母故加眷呉郡王益益太母弟也秋气向清圣意怡怿至于手书御扎一聨云称此一天风月好橘香酒熟待君来命近珰持赐益益入对顿首称谢上曰聊复当折简耳

　　建炎杂记甲集卷一
　　钦定四库全书
　　建炎杂记甲集卷二
　　宋　李心传　撰
　　郊庙【宫省祠观陵寝附】
　　南北郊明堂
　　自元丰分南北郊至政和乃克行之建炎二年上祀圜丘独祭上帝而配以太祖用元丰礼也绍兴十三年郊祀始设大神大及太祖太宗配位自天地至从祀诸神凡七百七十有一葢元祐礼云明堂者仁宗皇祐中始行之其礼合祭天地并配祖宗又设从祀诸神如郊丘之数政和七年既建明堂于大内自是嵗以九月行之然独祀上帝而配以神宗惟五帝从祀绍兴元年上在会稽将行明堂礼命迩臣议之王刚中居正为礼部郎官首建合祭之议宰相范觉民主之乃以常御殿爲明堂但设天地祖宗四位而已四年始设从祀诸神七年复祀明堂而徽宗崩问已至中书舍人傅崧乡请增设道君太上皇帝配位于太宗之次礼部侍郎陈公辅言道君方在几筵未可配帝乃不行三十一年始崇祀徽宗于明堂以祀上帝而祀五天帝于堂上五官神于东厢罢从祀诸神位用熙宁礼也乾道以后説者以德夀宫为嫌止行郊礼淳熙六年用李仁父周之充议复行明堂礼之祭遂合祭并侑焉逮十四年髙宗崩明年季秋乃用严父之典今郊礼从绍兴明堂从皇祐惟歳时帝祀则以太祖配冬至圜丘太祖配祈谷大雩髙宗配明堂宗祀葢尤延之为礼官时所请云
　　郊丘明堂之费
　　隆兴二年孝宗初行大礼时汤庆公【思退】为左相上问郊与明堂之费如何戸部尚书韩仲通曰郊之费倍于明堂侍郎钱端礼言不过增二十万若从祖宗故事一切从俭自宜大有减省上以为然乃照除事神赏军外并从省约会其秋金人入寇遂用明年正月辛亥朔旦行之上自宫徂郊乘玉辂用卤簿之半礼毕乘平辇而归乾道三年再郊始复偹五辂归用大安辇焉
　　当丧罢祭庙
　　自咸平以来人主有三年之丧则罢庙祭熈宁元年郊祀英宗丧未除然前二日犹朝献景灵宫前一日朝飨太庙元祐元年宗祀亦如之绍兴七年上祀明堂于建康时徽宗未祔庙太常少卿呉表臣奏行其礼翰林学士朱震以为不然监察御史赵涣言升祔以后宗庙常祭皆不当废而当丧享庙亦有显据左氏传曰烝尝禘于庙曾子问曰已葬而祭此不当废也诗颂成王即位诸侯助祭春秋文公四年十二月成风薨六年十月犹朝于庙此显据也疏奏诏侍从台谏议议者吏部尚书孙近等十五人言按唐故事以皇帝将郊礼奏告太庙太清宫盖告也非祭也上从之三十一年当宗祀其夏已闻钦宗之丧礼部侍郎金安节言宫庙皆当以大臣摄事亦不从绍熙五年明堂孝宗未卒哭时赵汝愚朝献景灵宫嗣季王伯圭朝飨太庙而上独祀明堂庆元六年上执光宗之丧甫逾月而当行大礼乃命右丞相谢深甫欵天兴之祠嗣濮王不俦摄宗庙之祭盖用绍熙礼云
　　太祖正东向之位
　　国朝自太祖追王四亲以来毎遇禘祫祖宗以昭穆相对而虚东向之位王介甫用事以为僖祖以上世次不可知则僖祖之有庙与后稷疑无以异当时诸儒韩持国辈辨之不从熈宁八年夏禘于太庙以尊僖祖自是无敢议者绍兴五年八月董舍人弅为吏部员外郎始请正太祖东向之位上命防秋后议之明年春王侍郎普为太常丞复以为请赵元鎭为相白行之下侍从台谏礼官集议上谓元鎭曰太祖开基创业始受天命祫享居东向之位合于礼今必无异议而谏官赵霈者乃谓上皇在逺宗庙之事未容轻议事遂止淳熙末尤延之尚书为江西提刑复建此议绍兴初入为宗伯遂申言之诏侍从台谏两省与礼官同议其后亦不行时丘宗卿侍郎在奉常亦以为言而议终格逮赵子直得政遂决行之朱元晦侍讲独言僖祖皇家始祖不当一旦并行祧毁不从故事祔庙二百年而后正太祖之位盖自绍熙五年冬始而别建一殿以奉祧主于大殿之西今谓四祖殿者是也
　　九庙七庙之制
　　太庙自仁宗以来皆祀七世崇宁初蔡京秉政始取王肃説谓二祧在七庙之外乃建九庙奉祖宣祖咸归本説焉然莽已营九庙唐明皇又用之非始于蔡京也绍兴中徽宗附庙以与哲宗同为一世故无所祧及升祔钦宗始祧翼祖髙宗与钦宗同为一世亦不祧由是淳熙末年太庙祀九世十二室及阜陵复土赵子直为政遂祧僖宣二祖而祔孝宗朱元晦在经筵独以九庙为政子直不从元晦议遂格及光宗祔庙复不祧今又祀九世矣
　　太庙景灵宫天章阁钦先殿诸陵上宫祀式
