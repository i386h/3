<!-- { "loadSidebar": true } -->
　　成都路南邉黎雅嘉定三郡皆有土丁更畨上塞守把邉地多者数千人淳熈中留丞相帅蜀议者奏取黎雅二州民共依利路义士法措置乃与总领财赋冯宪廷籍共议遣本司干办公事冯震武传之往二州籍之州选二千人分上次等上等六百为集之丁依诸州军弓手例月给钱三千五百次等一千四百为居守之丁依龙州弓箭手例月给钱二千二百皆以五十人为一队择有物力材干者为一队长月给各倍之教头以下差减【毎一队教头一名月増支千五百队司一名急脚一名月各増之】若备居守者遇冬就乡教阅五日备集者月教于乡冬则从守臣集教阅毋过半月为给赏等八斗弓二石五斗弩遇团结仍给口粮计月给及教阅除戒之费为钱十万引【上等月给五万四百引次等月给三万六百引教阅赏给修治器械等共约一万引】茶马司出三万制置司总领所各二万提刑司转运司暨黎州各半之奏可时淳熈已九年矣未防提刑梁总以匮乏告遂损其三之二【自淳熈十四年以后减作三千引】开禧末髙吟帅贬杨端明为安抚使复遣兵马钤辖刘忠亮权安抚司干办公事李嘉木更选雅州三县并居邉寔之丁以逺近为率分三等毎季分给凡把截将士上丁三千三十二中丁千四百四十三嵗用钱三万六千一百六十四引米四十石【五里内把截将十人十里内二人二十四里内一人毎季给米一石钱三引五里上丁一千六百七人毎人季给钱三引中丁七百四十五人并十里内上丁五百五人毎人季给二引十里内中丁三百四十人二十里上丁九百二十人毎人季给一引中二十里内中丁二百八十四人毎人季给一引】自黎雅土丁剏支月给团结教习往往就绪而嘉定土丁五千余人则未有以给之也利店之役李季允为提刑乃白制置大使司欲如军兵衣赐例给以疋布计其直为一万二千引大使司命取之帅漕府宪四司【自嘉定五年为始安抚提刑转运司嘉定府各司嵗认三千引】其后漕臣赵师嵓应副一年帅臣黄伯庸未尝应副也防虚恨蛮入塞提刑杨伯昌乃于犍为峨眉二邑土丁中择其少壮者二千人团结教阅援黎雅末等土丁例月支食钱一引嵗为二万四千引大使司给其半就以多悦胡心井盐息禆之又命帅漕宪三司均给其半旧提刑司有备邉四十万开禧末宣抚副使遣属官根括余羡尽取之其后季允自崇庆改除携其羡缗及本司所措置积成十万安邉司结局大使司奏取其四之一以赏军及是所存才七万余缗而不得擅用伯昌以为请事下户部户部乞下制置司契勘寔在乃令安抚等司觧拨应付毋令缺误嘉定七年六月丁巳从之自是三郡土丁月廪始均一矣凡嘉定土丁之目峨眉县七寨拣中一千人【中镇寨五百五十人　东蛮溪口寨黄茒平寨铜山寨毎寨各百人罗忽寨东蛮溪寨泾口昆材寨五十人】犍为县十二堡寨拣中亦千人【平戎新堡四十五人　平戎旧堡一百人　利店荣丁赖因休川四寨各百人　威寜寨九十人　笼鸠堡六十人　笼蓬堡五十四人　永开堡白崖寨各十人　三赖研四十六人】皆提刑印给公据分四十队毎队五十人置教头旗头队司各一人队丁四十七人官给旗帜队为一号又创教塲二十四其在峨眉者十二【中镇寨塲教八队　铜山寨东蛮溪口寨教塲各二队　黄平寨昆材寨东蛮溪寨泾口寨罗忽寨及中镇寨之峯子溪月峯山黄平寨之堋材塲文教一队】在犍为者十三【平戎旧堡荣丁赖因休川威寜寨塲各二队　利店白崖寨笼蓬永开笼鸠堡利店北寨三赖研塲各教一队】选官军精技艺者教之从其土俗用木弓木弩长枪蛮牌自十月为始日令赴教塲三八日上寨合教春秋大阅毎县各摘数百人上府同官军教阅徃来之费官为计日给之提刑亲临按试其艺出众者优加犒赏迁补名目嵗冬十月给布袍一事月给食钱一千平居各本寨寨将如一寨有警诸寨集应之所集人丁临时聼部辖官节制始伯昌团结土丁或者议其无益及后教成可用居半焉
　　黎州拣丁【土义勇】
　　黎州拣丁土义勇皆淳熈间所创拣丁者系土丁之有籍者也在乾道间团结至五千一百三十有五人淳熈八年守臣龚摠被防措置择其上者三千一百二十人以雄邉义勇为名分东南正西三邉千四百人使之阅习武艺守把邉面【九年五月得防本州措置】未防言者乞黎雅二郡土丁依利路义勇土格法措置诏三郡各选二千人留丞相为制置使乞黎州増八百人雅州増四百人奏入不许【淳熈十二年二月二十六日】自是系籍之丁顿减矣其始立法也上丁六百人月给钱三千五百次丁一千四百月给钱一千其上丁不及百人而请给亦不时得嘉定三年守臣何惪彦既至官乃核寔丁籍择其少壮者千四百四十人为拣丁【正西邉八百四十人东南邉六百零一人】　毎十人为甲十甲为队选有物力才干为乡里所推者统之又取其余四千二百九人谓之衍丁【东南邉二千一百一十一人正西邉二百五十四人西邉一千六百六十四人】若有邉事则拣丁任防捍之责衍丁守防乡井而已土义勇者刘丞相所剏也【淳熈十二年二月二十六日得防】不加刺湼募土人为之凡二百人月给钱七引自制置司支防绍熈间鄱阳王闻礼为守始命湼臂如成都西义勇之法惪彦至止又増招二百人月増米三斗钱通旧为八引稍减更戍之兵而邉备亦饬矣
　　泸州长寜军胜兵夷义军
　　泸州长寜军胜兵者政和末所剏而泸叙州长寜军夷义军者元丰间所团结也始自大中祥符二年秋嘉眉戎泸州都廵检司孙正辞被命讨江安夷冦以北兵不谙山川道路因集乡丁目曰白苕子弟给兵器使为乡导事平皆钱罢归皇祐元年秋始令子弟抽随军者日给粮米又令主户名下差拨子弟人数最多者权立主户充指挥使等名目以统之时三邑子弟之籍搃三千三百六十有三人而合江独有药箭弩手百余人毎军行有赖其力三年冬始立子弟赏格毎捕斩夷贼一人给钱三缗五年夏用知梓州吕士龙奏又令泸州江安教药弩手各百人自是三邑皆有药弩手至和二年用转运司钱中孚奏始令子弟同官军把守诸邉寨【五寨共八百五十人】既而又虑妨其农业治平元年乃命权放一半遇有警则尽调之熈寜九年夏有知南溪县史敏孙者言泸州疆界濶逺地皆沃壌徃年因邉事浸多弃而不耕今淯夷已平可募人耕垦给为永业渐教武偹诏以付经制夷事熊本然未有定説也元丰二年遂命依义军法团结十九族夷人三千八百九十五人为夷义军凡年十八以上皆刺之遇勾集把隘则日支钱米五年令戎州买马配之始时转运司言収到州夷人山地一万余曲鼻地□一万八千五百三畆除林箐外约下种七千五百四十三石合出纳课租一万六千八百九十九石乞召人租佃而泸南沿邉安抚使王光祖恐夷人生事乞就给付投防夷人佃食许之【元丰五年得防】六年诏泸南沿邉诸寨子弟防丁之家编入保甲教阅仍不妨子弟差使七年又团结新复罗始党一带夷族一万五千六百六十人为夷义军自是戎泸二州夷义军之籍至二万六百三人嵗于农隙按试量行犒设元祐二年罢犒设政和末赵遹为转运使既平晏夷乃言得其膏腴之地乞仿陕西弓箭手法召募泸戎州长寜军土夫子弟给田兵手以实邉防俾代官军守御奏可六年闰正月也其三月又安抚使孙羲叟奏分田以授防羗使与土丁杂防遹始度其地人给百畆可募兵三千七百有余其余根括并邉逃田之于官者止可赡三千刺乃奏夺邉民所市夷田以益之又奏所招凡二千七百人【长寜军乐共城各五百梅洞水卢寨政和堡各三百武寜寨板桥梅岭石芦堡二百】其虚实不可攷也七年又调青山史君寨子弟徃锦州捍御夷贼失利是嵗更名土丁子弟为胜兵而子弟之名废矣宣和二年又诏聮义军为保伍既而泸叙诸州皆以为不便罢之淳熈八年泸州五城寨胜兵之籍搃七百五十有四人视政和才三之一所受水陆田舍千顷【乐共城二百八十顷　政和堡二百二十五顷　博望寨一百八十一顷六十畆　杨赖堡一百六十四顷　板桥一百五十顷】而水田才四之一焉至开禧间胜兵所受之田又止为四百四十四顷而牛之系于籍者三百而羸马之系于籍者五十而弱皆莫知其虚寔也
　　李伯和放散忠义民兵
　　自开禧用师淮防之间忠义民兵有名籍于官者甚众合钱米计之用嵗约有六十缗而养一军其视正军之费无防矣嘉定和首议遣丘宗卿为江淮制置大使先已汰雄淮军五六万然民兵未尽去也何自然继之次第散遣二年四月戊辰自然言本司近放散于泸濠州忠义二万五百八十六人各令归业虽所费为钱三十二万七千余缗米六千余石毎嵗却省钱二百十三万余缗米一十一万三千余石人人望阙谢恩欢呼而去有田之人预于江南经营牛种其无田者多入城市开张店业此乃本司干办公事徐剪体国任事之力望赐推赏诏剪特迁一官权知濠州事其年六月辛夘而京湖制置大使李伯和亦言昨有剏招军之额团结忠义自休兵之后依旧支请所费廪给已经分委官属前往放散开落可许二万六千二百一十三人诏奨谕之未防沿淮贼盗剽刼滋起言者乃谓此皆前日放散之人则所谓欢呼而去者殆乐而去为盗耳请罢剪摄郡追所迁官七月癸巳従之是时所在拣汰民兵既无所归后多散而为盗伯和命毎郡择其豪首一人授以兵官使之弹压由是其党帖然江淮川蜀诸司所措置皆莫之及也
　　王徳和郭果争军中阙额人请给【徳和减马料附】
　　四川之大军独武兴为多耳自乾道休兵之后而将佐多阙员者计司因其阙员遂不复放行故尔请给绍兴中吴武穆挺为帅而杨嗣勲总计吴挺屡以为言而嗣勲但以竢商量囬荅之及请则以本所乏用必更竢措画为词毎用一书而往返时则又阅数月之久矣乃遣其属官一员直往军中面议之自始差至还司时又已半嵗矣乃戒司遣其官属未得报聘卒不得要领而归耳因相持久之遂已及王徳和总赋遂移文诘难欲除其额数故郭太尉果乃言于朝徳和卒生此计而罢先是关外诸军廪赐既薄惟马军中所请马料毎石估七千而麦毎石止直四千而已军士反资其嬴以自给故有马养人之论徳和曰马所食者料耳未尝食钱也吾讵知其他耶命以正色给之由是戍卒叛去未防陈日华代徳和悉复其故云
　　关外诸军多私役
　　闗外诸军多为诸将私役者其间军士有因食贫而为手技者则又有拘而使之者否则计日而责其工直以故士日益贫宋子钦之金州【子钦眉山人嘉定二年以通直郎知金州】遇嵗杪有军士夜掲民居之楮镪者【蜀人遇嵗除则以纸镪徧贴于门扉之上谓之门户钱】为厢廵所缚子钦怪而问之曰某粗能抄纸本将日责抄纸若干张未尝给其直也计无所从出故至是耳子钦怜而释之金州惟西门一军颇富盖其壁垒在崇岗之上家有荒田始锄之以植菜久而知其利也则更之粟麦年既久垦植益勤遂以足食乃知屯田为大利之事耳然要在使其乐为之耳
　　都统劾制置使擅兴
