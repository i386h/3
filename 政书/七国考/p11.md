<!-- { "loadSidebar": true } -->
　　通释周武王封召公于北燕都蓟舆地广记武王封帝尧之后于蓟又封召公于北燕其后燕国都蓟诗补传曰蓟后改为燕犹唐之为晋荆之为楚或曰黄帝之后封于蓟者已絶成王更封召公奭于蓟为燕苏秦说燕文侯曰燕东有朝鲜辽东北有林胡楼烦西有云中九原南有呼沱易水愽物志云燕却背沙漠进临易水西至君都东至于辽长蛇带塞险陆相乘也盐铁论云燕塞碣石絶邪谷绕援辽苏代见燕王曰天下战国七燕处弱焉独战则不能有所附则无不重南附楚楚重西附秦秦重中附韩魏韩魏重韩非子曰燕襄王以河为境以蓟为国袭涿方城残齐平中山有燕者重无燕者轻【注方城涿之邑也】汉地理志云燕地尾箕分野也武王定殷封召公于燕其后三十六世与六国俱称王东有渔阳右北平辽西辽东西有上谷代郡鴈门南得涿郡之易容城范阳北新城固安涿县良乡新昌及渤海之安次皆燕分也乐浪玄莵亦宜属焉燕称王十世秦欲灭六国燕王太子丹遣勇士荆轲西刺秦王不成而诛秦遂举兵灭燕蓟南通齐赵勃碣之间一都会也初太子丹宾养勇士不爱后宫羙女民化以为俗至今犹然宾客相过以妇侍宿嫁取之夕男女无别反以为荣后稍颇止然终未改其俗愚悍少虑轻薄无威亦有所长敢于急人燕丹遗风也上谷至辽东地广民希数被兵警俗与赵代相类有鱼盐枣栗之饶北隙乌九夫余东贾眞畨之利玄莵乐浪武帝时置皆朝鲜濊貉句骊蛮夷殷道衰箕子去之朝鲜教其民以礼义田蚕织作乐浪朝鲜民犯禁八条相杀以当时偿杀相伤以榖偿相盗者男没入为其家奴女子为婢欲自赎者人五十万虽免为民俗犹羞之嫁取无所雠是以其民终不相盗无门户之闭妇人贞信不淫辟其田民饮食以笾豆都邑颇放效吏及内郡贾人往往以杯器食郡初取吏于辽东吏见民无闭藏及贾人往者夜则为盗俗稍益薄今于犯禁浸多至六十余条可贵哉仁贤之化也然东方天性柔顺异于三方之外故孔子悼道不行设浮于海欲居九夷有以也夫乐浪海中有倭人分为百余国以岁时来献见云自危四度至斗六度谓之析木之次燕之分也

　　辽东郡【以下附】

　　匈奴传燕置辽东郡以距之通典云舜营州辽水之东是也燕置辽东郡秦汉因之

　　辽西郡

　　通典云燕筑辽西郡

　　上谷郡　渔阳郡　右北平郡

　　天下图书记云燕筑长城又置上谷渔阳右北平辽东以距之

　　朝鲜障

　　苏秦曰燕东有朝鲜辽东按朝鲜传王满燕人自始燕时尝畧属真畨朝鲜为置吏筑障秦灭燕属辽东外徼

　　长城

　　匈奴传燕筑长城自造阳至襄平置上谷渔阳右北平辽西辽东郡以距之冠帯战国七而三国邉于匈奴燕与敌相接杜氏通典云北方以畜牧为业随逐水草无文书俗简易以言语为约束然各有分地射猎禽兽食肉衣皮习于攻战此天性也唐虞则山戎夏则獯鬻周则猃狁懿王时德衰侵暴及泾阳人被其苦至曾孙宣王乃命将讨伐至太原称为中兴其后山戎越燕伐齐后乂伐燕齐桓公救燕败走之襄王之时戎狄至雒邑东至卫境侵盗尤甚晋文公乃兴师攘却居于西河圁洛之间【圁音银】号曰赤翟白翟而晋北有林胡楼烦之戎燕北有楼兰山戎各分散溪谷自为君长往往而聚者百有余戎然不相统一自晋悼公纳魏绛之谋和诸戎之服而晋强至安王之时赵襄子踰句注而破之洎于战国赵武灵王筑长城其后燕将秦关开袭破楼兰却地千余里燕亦筑长城以距之北邉备对云古来筑长城以扞北肤者四世燕赵秦隋也秦制多仍燕赵而隋氏不尽因秦也

　　七国考卷三

　　●钦定四库全书

　　七国考卷四

　　（明）董说 撰

　　○秦宫室

　　西垂宫

　　秦文公元年居西垂宫见秦纪

　　封宫【一作平阳宫】

　　武公元年居平阳封宫正义曰封宫在岐州平阳城内也雍録云平阳宫在华山下徐广云一云居平封宫

　　大郑宫

　　秦纪徳公元年初居雍城大郑宫括地志云岐州府雍县南七里故雍城秦徳公大郑宫城也

　　阳宫

　　秦别纪宣公享国十二年居阳宫

　　左宫

　　秦别纪夷公不享国死塟左宫

　　覇宫

　　三秦记云覇城秦穆公筑为覇宫

　　髙泉宫

　　陜西志髙泉宫在扶风县东美阳县故城秦宣太后尝居之

　　甘泉宫

　　史记齐人茅焦说秦王曰秦方以天下为事而大王有迁母太后之名恐诸侯闻之由此倍秦也秦王乃迎太后于雍而入咸阳复居甘泉宫按陜西淳化县有甘泉山秦甘泉宫剏其上也刘歆曰秦王政二年起甘泉宫应劭曰甘泉宫名在云阳一名林光薛瓉史记注云甘泉山名林光秦离宫名

　　虢宫

　　汉志虢宫宣太后起雍録云在岐州虢县

　　离宫

　　史记范雎见秦王于离宫应劭曰离本卦体名秦以名宫秦有封宫离宫王律曰离宫别宫也二说不知孰正

　　秦川宫

　　郡国志秦川宫者昔非子到秦于此筑宫室

　　长安宫

　　郭氏玄中记云秦文公造长安宫西面四百里南至终南山

　　芷阳宫

　　水经注襄王芷阳宫在覇上棫阳宫秦昭王起

　　棫阳宫

　　见郑志雍録云棫阳宫在岐州扶风汉书文帝纪二年夏行幸雍棫阳宫张晏曰秦昭王所作

　　萯阳宫

　　三辅黄图萯阳宫秦文王所起在今鄠县西南二十三里一统志云萯阳宫秦惠文王建汉时犹存宣帝尝幸之应劭曰萯音倍

　　羽阳宫

　　陈仓有羽阳宫秦武王起见郑志又欧阳公研谱云相州真古瓦朽腐不可用世俗尚其名尔今人乃以澄泥如古瓦状埋土中乆而研之然近有长安民献秦武公羽阳宫瓦十余枚若今人筩瓦然首有羽阳千歳万歳字其瓦犹今旧瓦殊不朽腐研北杂志云秦羽阳宫在凤翔寳鸡县界歳乆不知其处宋元佑六年正月直县门之东百步居民权氏浚地得古筒瓦独一尚完面径四寸四分瓦面隠起四字曰羽阳千歳篆字随势为之不取方正始知即羽阳旧址也

　　槖泉宫

　　皇览云秦缪公家在槖泉宫祈年观下庙记云槖泉宫秦孝公造祈年观徳公造汉书注作橐泉宫

　　兴乐宫

　　三辅故事云咸阳宫在渭北兴乐宫在渭南秦昭王通两宫之间作渭桥长三百八十步

　　咸阳宫

　　刺客传秦王朝服设九宾见燕使者咸阳宫刘向曰秦未兼天下即厚敛起咸阳宫

　　华阳宫

　　秦史秦太子妃曰华阳夫人华阳秦太子宫名在陜西西安府旧长安城内【太子即秦孝文王柱也】

　　六英宫

　　广记云主父入秦直至昭王所居六英之宫而人不觉

　　髙寝

　　秦别纪康公享国十二年居雍髙寝共公享国五年居雍髙寝景公享国四十年居雍髙寝

　　大寝

　　秦别纪桓公享国二十七年居雍大寝

　　爱寝

　　秦别纪躁公享国十四年居爱寝

　　冀阙

　　史记孝公十二年作为咸阳筑冀阙徙都之刘伯庄云冀犹记事阙即象魏也或曰人臣至此必思其所阙三辅黄圗云孝公改都咸阳筑冀阙其曰阙必古象魏矣而何以标名为冀也按史记孝公十一年卫鞅围安邑降之十二年作冀阙冀者冀州也安邑即冀州之邑也冀之为州尧舜禹皆尝都焉今孝公已得冀州而筑冀阙其必放古阙存者而剏立此名也

　　秦殿

　　荆轲传秦法羣臣侍殿上者不得持尺寸之兵又燕丹子云荆轲至秦殿上展圗荆轲拔匕首擿秦王决耳入铜柱火出　余又按各国宫室魏有丹衣柱赵晋阳宫铜柱秦殿铜柱并见本国宫室考楚有铁柱见列异传

　　章台

　　蘓秦说楚威王曰今欲西面而事秦则诸侯莫不南面而朝于章台之下矣又楚怀王入秦朝章台如藩臣礼见楚世家

　　三休台

　　李善文选注云戎王使由余聘秦秦缪公示以宫室引之登三休台由余曰臣国土阶三尺茅茨不翦寡君犹谓作之者劳居之者淫此台若鬼为之则神劳矣使人为之则人亦劳矣

　　祀鸡台

　　一统志陜西凤翔府寳鸡县东二十里有祀鸡台秦文公立寳鸡祠筑此台祀之

　　白起台

　　长平城在郡之南秦垒在城西二军共食流水涧相去五里秦坑赵众收头颅筑台于垒中因山为台崔巍桀起号曰白起台见上党记

　　会盟台

　　一统志会盟台在河南河南府渑池县西城外秦昭王与赵惠王会盟于此台

　　灵台

　　列女传秦获晋君以归穆姬闻之乃与太子罃公子弘与简璧【穆姬女也】衰绖履薪以迎公惧乃舍诸灵台左传同杜预曰灵台在京兆鄠县周之故台史记作舍之上舍

　　凤台

　　刘向列仙传萧史者善吹箫作鸾凤之乐秦穆公有女字弄玉好之公遂以妻焉日教弄玉作凤鸣后数年吹箫似凤声凤凰来止其舍公为作凤台一统志作凤女台

　　祈年观【一作祈年宫】

　　详槖泉宫水经注曰雍县中年井秦惠公之故居所谓祈年宫也孝公又谓之槖泉宫名虽两出其实一宫也郦又按地理志知其地皆属雍县又引崔骃之言曰穆公冡在槖泉宫祈年观下又从而辨正其失曰刘向固言穆公塟无丘垄处矣惠公孝公并是穆公继世之君子孙无由起宫于祖宗之坟陵也以是推之知二证之非实也按郦此言则是祈年宫槖泉宫皆在惠公雍都而亦不知何人所建独汉书曰祈年宫惠公所起也三辅黄圗作蕲年宫且曰秦穆公所造庙记宫在城外而始皇本纪则曰在雍皆以世逺难究其的也

　　广成舍

　　史记蔺相如奉璧西如秦秦王舍相如广成舍索隠广成舍之名

　　张仪楼

　　杜甫石犀行蜀人矜夸一千歳泛滥不及张仪楼成都记云张仪楼在于城南髙百尺蜀纪云张仪既筑龟城作楼髙百尺定江山南北之势

　　观楼　射圃

　　华阳国志秦惠王二十七年张仪与张若城成都周回十二里髙七丈郫城周回七里髙六丈临卭城周回六里髙五丈造作下仓上皆有屋而置观楼射圃成都县本治赤里街若徙置少城内城营广府金置盐铁市官并长丞修整里阓市张肆列与咸阳同制

　　具囿

　　左传云郑之有原圃犹秦之有具囿也

　　五苑

　　韩子秦大饥应侯请发五苑菓枣以活民按史记孝文王元年赦罪人修先王功臣褒厚亲戚弛苑囿

　　上林

　　应劭曰嬴秦未并天下章台上林皆在渭南上林秦苑名也

　　兽圏

　　三辅黄圗秦有兽圈烈士传云秦王召魏公子无忌不行使朱亥奉璧一双诣秦秦王怒使置亥于兽圈中

　　永巷

　　史记范雎得见于离宫佯为不知永巷而入其中正义曰永巷宫中狱也

　　○田齐宫室

　　梧宫

　　刘向说苑楚使使聘于齐齐王飨之梧宫水经注齐王享楚使梧宫之侧有台层秀台西有碑汉熹平间立今废按山东通志梧台在临淄县界即梧宫也又齐地记云齐城有梧桐台唐韩翃青州诗栢寝寒芜变梧台宿雨收

　　雪宫

　　山东志古迹青州有雪宫在府城内城隍庙西有遗址存齐王见孟子于雪宫即此郡县志雪宫故趾在临淄县东北六里余按晏子春秋齐侯见晏子于雪宫姜齐有雪宫也文选谢惠连云雪宫建于东国雪山峙于西域注雪宫在齐故云东国

　　百畆室

