<!-- { "loadSidebar": true } -->
　　邹阳狱中书卫先生为秦画长平之事太白蚀昴昭王疑之苏林曰昴赵分也将有事兵故太白食食者干歴也如淳曰太白天之将军也升中纪号对曰秦举长平金精食昴或曰太白蚀昴天告秦母杀伐也

　　渭水赤

　　洪范五行传秦武王三年渭水赤三日昭王三十四年渭水又大赤三日集异云秦有连坐之法弃灰于道者黥网宻而刑虐加以征伐横出残灭邻国至于变乱五行气色谬乱

　　鼎飞入泗水

　　史记昭襄王五十二年鼎入泗水正义曰周赧王五十九年周亡秦昭王取九鼎一鼎飞入泗水余八入于秦先是周威烈王时九鼎震纬略云禹贡九牧之金铸鼎荆山之下民入山林川泽魑魅魍魉莫能逢之所铸九鼎五者以应阳法四者以象阴数使工师以雌金为阴鼎以雄金为阳鼎鼎中水常满以占气象之休咎夏桀之时鼎水忽自沸煎及传于周周末九鼎咸震亡灭之兆也

　　地震壊城

　　昭襄王二十七年地震壊城见六国年谱又始皇十五年地动十七年地动【是年叶阳太后卒】

　　物化为土

　　蜀王本纪云秦王以金一笥遗蜀王蜀以礼物答而尽化为土秦王怒羣臣拜贺曰土者地也秦当得蜀矣

　　马生人

　　秦孝公二十一年马生人见六国表占曰诸畜生非其类子孙必有非其姓者至始皇果吕不韦子

　　马生角

　　燕丹子云燕太子丹质于秦秦王遇之无礼不得意欲归秦王不听谬言曰令乌白头马生角乃可丹仰天叹乌即白头马即生角吕氏春秋云人君失道马有生角京房云臣易上政不顺厥妖马生角

　　牡马生子

　　汉书五行志秦昭王二十年牡马生子而死刘向以为马祸也

　　乌白头

　　详马生角风俗通作乌生肉角论衡作象生肉角搃一事变易之耳子书多有此弊

　　梓中大特

　　文公二十七年伐南山大梓丰大特详见祭祀考

　　五足牛

　　汉书五行志秦孝文王五年斿胊衍有献五足牛者刘向以为近牛祸也先是秦惠王初都咸阳广大宫室南临渭北临泾思心失逆土气足者止也戒秦建止奢侈将至危亡秦遂不改至于离宫三百复起阿房未成而亡一曰牛以力为人用足所以行也其后秦大用民力转输起负海至北边天下叛之京房易传云兴繇役夺民时厥妖牛生五足

　　媦语

　　晋太康地志云秦文公时陈仓人猎得兽若彘不知名牵以献之逄二童子童子曰此名为媦常在地中食死人脑即欲杀之以柏捶其首媦亦语曰二童子名陈寳得雄者王得雌者覇陈仓人乃逐二童子化为雉雌上陈仓北坂为石秦祠之搜神记云其雄者飞至南阳其后光武起于南阳皆如其言也一统志云秦之逄二童子者曰阳伯杂事占曰鸟兽而人言主其国有大兵

　　一虎伤千人

　　华阳国志秦昭王时有一虎伤害千余人

　　黑龙见

　　秦文公出猎获黑龙以为水德之瑞见史记刘氏灾异畧曰秦获黒龙黒龙者秦也天若曰秦毋成虐将为人获秦人昧而谓之瑞

　　狼入市

　　秦惠王四年狼入咸阳市昭王六年狼又入咸阳市见洪范五行传余按述异记云周幽王时牛化为虎羊化为狼洛阳有避狼城云幽王时羣臣为狼食人故筑台避之今洛中有狼村是其处也

　　河鱼大上

　　汉书五行志云秦始皇八年河鱼大上刘向以为近鱼孽也是岁始皇弟长安君将兵击赵死屯畹军吏皆斩迁其民于临洮明年有嫪毐之诛鱼阴类民之象逆流而上者民将不从君令为逆行也其在天文鱼星中河而处车骑满野至于二世暴虐愈甚终用急亡

　　蜂食苗

　　昭王三十八年蜂食民苗民无所食见洪范五行传

　　蝗蔽天

　　始皇四年十月庚寅蝗虫从东方来蔽天见史记【自并天下已后并不载】

　　山木死

　　昭王三十八年上郡大饥山木尽死见五行传

　　桃冬花

　　秦纪献公十六年桃冬花秦别纪孝公立十六年时桃李冬花当是一事孝献音相讹耳姑并存之

　　新生婴儿言

　　秦别纪孝公十六年有新生婴儿曰秦且王秦史笔之以为祯祥然不恒为妖故附庸于灾异

　　○田齐灾异

　　雨黍

　　齐威王十六年雨黍见竹书纪年

　　雨冰

　　京房云战国时齐地雨冰广者六尺余按夏桀末年冰生于朝

　　雨血

　　齐愍王时千乗愽昌之间方数百里雨血嬴愽之间地坼至泉人有当阙而哭就之不见去则复闻其声淖齿曰天雨血沾衣者天以告也地坼至泉者地以告也人有当阙而哭者人以告也京房易传云佞臣禄忠臣戮天雨血

　　地坼

　　见上春秋考异邮云臣恣盛地裂坼纪年云夏桀末年社坼裂

　　地景长

　　愍王十一年齐地景长一丈余髙一尺见竹书纪年

　　石行

　　春秋后传周赧王二十年齐东有二石髙三丈余相从而行如海数百歩琐语云齐东有二石髙八丈广四尺而入于海

　　尸变为蝉

　　中华古今注齐王之后怨王而死尸变为蝉登庭树嘒唳而鸣王悔恨之故曰齐女

　　有人当阙而哭

　　愍王时人有当阙而哭详见雨血

　　○楚灾异

　　雨碧

　　楚宣王六年雨碧于郢见纪年

　　赤云夹日

　　史记楚昭王二十七年十月昭王军于军中有赤云如乌夹日而飞昭王问周太史太史曰是害于楚王然可移于将相将相闻是言乃请自以身祷于神昭王曰将相孤之股肱也今移祸庸去是身乎弗听杜预曰云在楚上唯楚见之也

　　苍云围轸

　　春秋文耀钩楚有苍云如霓围轸七蟠中有荷斧之人向轸而蹲于是楚唐史画遗灰而云灭故曰唐举之策上灭苍云【按北堂书钞云楚有苍云如霓唐史曰君慢令简宗庙以无礼见患七国皆谋皆壊屠君于是立礼正推祷醮于庙堂之前曰唐史之策上灭苍云谓之神史也不以知道之原星经云角亢郑之分野兖州氐房心宋之分野豫州尾箕燕之分野幽州南斗牵牛呉越之分野扬州湏女虚齐之分野青州危室璧卫之分野并州奎娄鲁之分野徐州胃昴赵之分野冀州毕觜参魏之分野益州东井舆鬼秦之分野雍州栁星张周之分野三河翼轸楚分野荆州也】

　　地忽长

　　楚宣王六年地忽长十丈有余髙尺半见纪年【土踊也】

　　人化为蛾

　　楚荘王时宫人一旦化为野蛾飞去见述异记按刘向说苑楚荘王见天不见妖而地不出孽则祷于山川曰天其忘余与又尉缭子楚将公子心与齐战时有彗星出柄在齐柄所在胜不可击公子心曰彗星何知明与齐人战大破之余谓荘王知不妖之妖者敬也公子心知妖之不妖者智也

　　○赵灾异

　　六月雨雪

　　赵世家成侯二年六月雨雪

　　月生齿龁毕大星

　　后汉书天文志注云赵有尹史见月生齿龁毕大星占有兵变赵君曰天下共一毕知为何国也下史于狱其后公子牙谋杀君血书端门如史所言

　　河水出

　　赵惠文王二十七年河水出大潦见史记

　　地坼

　　赵幽缪王五年代地大动自乐徐以西北至平阴台屋墙垣大半壊地坼东西百三十歩幽缪王六年大饥民讹言曰赵为号秦为笑以为不信视地之生毛见史记

　　○魏灾异

　　雨骨

　　述异记梁惠成八年雨骨于赤鞞后国饥时兵疫内记云是谓阳消

　　星昼堕

　　魏惠侯十二年星昼堕有声见史记

　　彗星见

　　魏惠侯十年彗星见见史记【惠侯即惠成王也】

　　大风昼昏

　　史记注云魏文侯卒之岁大风昼昏

　　山崩壅河

　　魏文侯二十六年虢山崩壅河见六国表按正义虢山在陜州陜县西二里临黄河今临河有冈阜似是颓山之余也水经注云陜城西北带河水涌起方数十丈父老云石虎载翁仲至此沉没水所以涌洪河巨渎冝不为金狄梗流盖魏文侯时虢山崩壅河所至耳

　　河水溢

　　水经注魏襄王六年十月大霖雨疾风河水溢酸枣郛见竹书纪年

　　女子化为丈夫

　　鸿范五行传云魏襄王十三年张仪诈得罪于秦而去相魏将为秦而欺夺君是歳魏有女子化为丈夫者天若语魏曰勿用张仪变阴为阳神将为君是时魏王亦觉之不用张仪仪免去归秦魏旡害一曰男化为女宫刑滥也女化为男妇政汉哀帝建平中豫章有男子化为女子嫁为人妇生一子长安陈鳯言此阳变为阴将亡继嗣自相生之象余按魏之灾政大庙灾及水旱日食妖祥素服避正殿羣臣素服而吊刘向云魏文侯时御廪灾文侯素服避正殿五日国之羣臣皆素服而吊此其仪也【古者纪事之书凡宫殿灾俱収灾异余所考皆取其不经故不收魏之御廪灾附记于此以志阙遗】

　　○韩灾异

　　大雨三月

　　韩懿侯九年大雨三月见六国表

　　旱

　　韩世家韩昭侯二十年旱

　　○燕灾异

　　天雨粟

　　京房传曰燕丹囚于秦天雨粟于燕后秦灭之按燕丹子云燕丹子质于秦秦王遇之无礼急欲求归秦王不听缪与誓曰使日再中天雨粟乃得归太子仰天叹之日为再中天为雨粟乃雨粟于秦也京房当别有据或雨于秦复雨于燕耳

　　五月下霜

　　淮南子邹衍事燕惠王尽忠左右譛之王系之狱仰天而叹夏五月天为之下霜江淹书云昔者贱臣叩心飞霜击于燕地庶女告天振风袭于齐台曹植精微篇云邹衍囚燕市繁霜为夏零

　　白虹贯日

　　史记荆轲慕燕丹之义白虹贯日太子畏之如淳曰虹臣象日君象烈士传荆轲发后太子见虹贯日不散曰吾事不成矣后闻荆轲死事不立曰吾知之矣诗推度灾曰挠弱不立邪臣蔽主则白虹刺日春秋感精符曰虹贯日国多死孽天子命絶大臣为祸主将见杀沈约史记觧白虹贯日大臣亡国燕将灭见此变后客卿荆轲一匕首亡燕矣　天官书云天子微诸侯力政五伯代兴更为主命自是之后众暴寡大并小秦楚呉越夷狄也为强伯田氏簒齐三家分晋并为战国争于攻取兵革更起城邑数屠因以饥馑疾疫焦苦臣主共忧患其察禨祥候星气尤急近世十二诸侯七国相王言从衡者继踵而皋唐甘石因以时务论其书传故其占验凌杂米盐二十八舍主十二州斗秉兼之所从来乆矣秦之疆也候在太白占于狼弧呉楚之疆候在荧惑占于鸟衡燕齐之疆候在辰星占于虚危宋郑之疆候在岁星占于房心晋之疆亦候在辰星占于参罚

　　七国考卷十三

　　●钦定四库全书

　　七国考卷十四

　　（明）董说 撰

　　○秦琐征

　　覇水

　　水经注覇者水上地名也古曰滋水矣秦穆公覇世更名滋水为覇水以显覇功

　　秦谶

　　赵世家赵简子疾五日不知人大夫皆惧医扁鹊视之出董安于问扁鹊曰血脉治也而何怪在昔秦穆公尝如此七日而寤寤之日告公孙支与子舆曰我之帝所甚乐吾所以乆者适有学也帝吿我晋国将大乱五世不安其后将覇未老而死覇者之子且令而国男子无别公孙支书而藏之秦谶于是乎出矣封禅书云秦缪立病卧五日不寤寤乃言梦见上帝上帝命缪公平晋乱史书而记藏之府而后世皆曰秦缪公上天

　　小咸阳

　　扬雄云秦使张仪作小咸阳于蜀按郡国志秦惠王二十七年使张仪筑城以象咸阳沃野千里号曰陆海所谓小咸阳也

　　为市

