<!-- { "loadSidebar": true } -->
　　他如凤阳钱粮，定价不足解费，征收因多短绌；霍邱山瘠地薄，向以十数亩并作一亩，不得以荒额论。或沿自前明，或袭于旧案，另须设法变通者，更无论矣。要而言之，南荒多而北灾夥，统以三年比较，荒则南居十分之六，而北尚有其四，灾则北居十分之九，而南仅有其一。论查究弊窦，绅士难于民户，论亏侵额赋，灾隐甚于荒欺，盖匿熟作荒，刁民暗分余润，咎犹轻；捏熟作灾，正供转饱私囊，罚难贷。现在统筹办法，计惟有一律勘丈，乃可荒熟分清，赋归实在。然欲普量荒田，尤宜先除灾弊。比届秧田播种，履亩行丈，有碍农时，拟于六月间，先布严谕，举凡捏灾弊俗，责成该管道府州县，认真确查，不准稍有混饰，并拣员前往密查，务使向来诸弊，剔除净尽，然后自九月间为始，开首丈量。 
　　惟是法莫先于正始，患莫大于畏难，清丈之法一，而其要之在外者有三： 
　　一曰筹款。丈田事理繁重，资费滋多。前者山西荒旱，原任广东抚臣马丕瑶时在该省，丈解州一属，最称得法，然亦两年始举，费自官筹。安徽乱后雕敝，绅多富而民实贫。此次通省清丈，非使众情鼓舞咸乐其成不为功。拟将隐匿之田、无主之地、新淤之膏腴，仍照前详定章分等缴价，悉归丈田动用，其不足之数，无问富家、贫户，一概不取分毫，均应由官筹补。但司库除地丁以外，别无闲款可筹，值此时艰款绌，原不敢轻议动拨，第此举为复额而起，果其丈清赋复，数年之后即以进款之半计之，约亦可增三十万两，国家以一岁多收之数，具百年经久之利，是为用所当用，未可爱惜而不为。应恳特旨允准，在于司库地丁项下，酌拨济用，作正开销。 
　　一曰用人。清丈荒田，人地不宜，未能了事，人力不备，亦难成功。皖南先有垦务局，甫经裁撤，未便再设，拟于省城特设一局，以总其事。然非得综核名实、清慈爱民之员，不克胜任。拟先尽本省贤员委用，并择选别省明干循良、声名素著者奏调来皖，以资匡助。庶群策并集，不敢丛脞贻误。 
　　一曰执法。荒灾纠互，丛弊已深，一旦发其病根，穷其利薮，必有劣绅、刁胥勾通一气，谣言蜚语，动多中伤，或摭拾他事，具控省垣，或捏造危词，倩人参奏，皆在意料之中。甚且嗾令顽徒，阻挠环闹，致烦兵力弹压。稍涉畏葸，必致废于半途，亦应先事奏明：倘有违抗、把持各种弊端，一经察实，无论绅民、生监，立予从严究办，惩一儆百，令愚民知有所鉴，而要举克竟其功。 
　　其要之在内者亦有三： 
　　一曰宽文法。钱粮考成，例章綦重，一不足数，参革降调，旋踵而至。安徽州县，罕有侵吞入己之弊，多受借灾挟官之累。如歙县知县单光禄因不肯办灾，民怀嫌怨，致带征有欠，由部降级开缺，该令旋即抑郁身故。州县莫不引以为戒，豪猾益得挟以逞私。其他办灾则誉之，不办灾则毁之，犹其小者。今办清丈，先贵人与地宜，如须择员调任，或与定例不符，并应请旨饬部，嗣后安徽省有关清丈事宜，如官员之补署、奏调，以及荒熟之变迁，带征之分数，报销之出入，暂勿拘以成法，一俟丈办蒇事，即行改照旧章。 
　　一曰定民志。此举屡议屡辍，已历多年，总由上畏繁难，下多浮议，一官一令，官移令废，观望迁延，徒启小民玩志，殊不知裕国利民之政莫切于此。且此事但期核实，并非加赋，但为厘剔欺隐，并非有意苛求。拟请不分绅户、民户，首先实报者，即予免丈，已往不追。倘有如前项刁劣出头阻抗，及捏词控奏，即分别指名严参重究，除将田产充公，仍复治以应得之罪。再部颁民欠征信册式，历年造办，所费不赀，无益库款，另行详请具奏，援案停造，以节浮费，而杜众民冀幸之心。若丈田一事，以后本省大吏，即有更动，必仍由后任续办，持之以恒，矢之以坚，使阖省绅民，共知有不成不止之意，各官乃能专一从事，而浮言不得动摇。 
　　一曰励人材。法令固宜从严，而奖劝亦宜并用。皖中黎庶，沐浴列朝厚泽深仁，孰不知感清理田赋，是乃复其固有，初非增所本无，其在公正绅耆，当不乏通知大义，即乡董里保，当亦素具有天良，自应奏请在先：如各属绅衿有能倡率乡里，劝导愚氓，不劳官力而复额者，准予从优奖叙；印委各员，有能尽心竭力、善其事而收效最先者，有能不畏强御、不辞劳怨而卒底于成者，亦准切实保荐，破格录用。务使人心思奋，日起有功。 
　　以上六端，乃内外之枢纽，全局之纲维，缺一不可，拟请特旨宣示，俾款有所出，权有所归，官吏绅民，咸惧而勉。一面由外颁发告示，晓谕一切办法，将荒灾各弊，层层揭出，欺隐罪名，一一列明。并严饬各州县，逐细查明积年舞弊实在情节，明白禀陈，宽其既往之愆，严定将来之罚，随时斟酌，因地制宜，以前详定之法，宜遵者遵之，宜易者易之。先令承行之书役，将底册从实报明，并饬纳粮之花户，将契据先期呈验。或全丈，或抽丈；或先民丈，而后官丈；或但丈荒以清熟，或兼丈熟以实额；或造顺庄鱼（麟）［鳞］册，以垂永久；或绘各里总散图，以期分明；该管州县或自办，或请员；或根原保甲，或联络正绅；或量减契税，以示体恤，而使踊跃：胥听便宜行事，纵未能刻期竣事，必可渐次推行。其亩分大小之殊，赋则轻重之异，统按各属旧式，不事更张。既丈之后，不准州县再借灾区为挪移弥缝之计，不准再将绅富欠数，暗嫁小户以病民。民稀田荒者，董其续开，听民自便；地瘠利微者，缓其升科，留民有余。报垦仍荒者查实，以宽闾里之追呼；解额有亏者酌减，以恤牧令之畏累。总期有益国计，无碍民生。 
　　

　　一级目录：度支科·卷二十六·田赋五 
　　二级目录： 
　　卷二十六田赋五 
　　漕粮皖省额征漕粮正、耗米二十五万八千八百七十三石八斗一升二合八勺。豁除池州府铜陵县修坝，奉豁庐州府无为州建堤注缓，共米一百六十石七斗四升六合七勺，实征米二十五万八千七百一十三石六升六合一勺。 
　　随漕杂项本色米六万二千八百六十二石二斗四升七合七勺。豁除池州府铜陵县修坝，奉豁庐州府无为州建堤注缓，共米八千九石九斗八升一合三勺，实征米六万二千七百七十二石三斗六升六合四勺。 
　　随漕杂项折色米四万一千二百二十三石七斗一升六合三勺。共折银三万五千八百六十一两五钱八分。 
　　随漕杂项银一十二万四千一百五两七钱八分七厘。豁除池州府铜陵县修坝，奉豁庐州府无为州建堤注缓，共银七十二两七钱三分二厘，又除太平府建阳卫应完本卫屯折向不征解银四百六十九两一厘，实征银一十二万三千五百六十四两五分四厘。 
　　月粮本色麦一千九十九石四斗。 
　　月粮折色麦二千六百八十六石八斗四合九勺，共折银一千四百一十二两五钱二分三厘。 
　　按，漕粮正、耗并随漕杂项等米，每正粮一石，收漕耗米一斗。乾隆四年奏准加征，嘉庆五年奏准全数拨出给丁。随漕杂项并米折、麦折等银，歙、黟二县每两折耗银七分五厘，内黟县归并新安卫劈分漕项银，每两收耗银一钱。休、绩二县每两收耗银八分，其余各州、县、卫每两均收耗银一钱。内宿、灵二州县有地丁拨补荒缺，共银一百四两二钱七分六厘，例不科征耗羡。此篇漕粮银、米应照额征数目随正科耗，不再条列，以归简要。 
　　沿革国朝漕运，规仿明制，岁转粟以实京师，江南数居其半。安徽郡县或由江入，或由淮入，皆于清口汇流，输及通仓而返。内分正兑、运京仓者为正兑。改兑、运通仓者为改兑。加耗、安庆、宁国、池州、太平、庐州五府并六安州属，每正兑一石，加耗四斗。庐州府并广德州属，每改兑一石，加耗三斗。凤阳、颍州二府并泗州属，每正兑一石，加耗三斗；每改兑一石，加耗二斗五升。行粮、起运之年支给运弁旗丁者为行粮。月粮、旗丁按月支给者为月粮。按，行、月钱粮，各卫、各帮本色、折色数目不一，详载《户部则例》，兹不赘。漕赠每正米百石征米五石，以为运粮军丁长途挽运、盘剥等项之用，谓之"漕赠"，又谓之"漕赠五米"。六项，是谓"北漕"，由江安粮道派兑起运。嗣因徽州地处万山，不通舟楫，详明批价征银，委官采买。又宁国府之宁、太、旌三县，六安州之英山县，亦准民折官办，每年于开征时，按产地时价，漕粮照上米，行、月粮照中米，借领司库公项，购买兑运。照数摊征，分解还款。军兴以后，运道中阻，漕艘不具。同治三年，巡抚乔松年会同两江总督曾国藩、漕运总督吴棠，疏请暂征折色，分别解支，其随漕给丁之款，仍征存司库，留为将来起造漕船之用。故北漕虽悉改折色，而历年奏销犹区分本色、折色，以存旧制，爰本此例，条列左方。 
　　安庆府属漕粮正、耗米八万四千四百四十八石九合九勺。内正兑正米五万九千六百一十三石四斗四合八勺，耗米二万三千八百四十五石三斗六升一合九勺。南米改抵漕粮，正、改兑正米一百四十石六斗六升六合九勺，耗米三十九石三斗三升三合。兵米改抵漕粮，正、改兑正米五百一十四石五斗一升四合八勺，耗米一百四十三石一斗九升七合六勺。行、月米改抵漕粮，正兑正米一百一十六石五斗六升二合三勺，耗米三十四石九斗六升八合六勺。 
　　随漕杂项本色米一万四千六百八十五石一斗三升四合五勺。内漕赠五米二千九百八十石六斗七升二勺，南米改抵漕赠米九石一勺，兵米改抵漕赠米二十六石二斗八升七合六勺，行、月米改抵漕赠米七石五斗七升六合六勺，安庆卫行、月米一万一千六百六十一石六斗。 
　　随漕杂项银二万七千七百二十一两八钱三分一厘。内轻赍芦席银七千九百五十八两三钱六分九厘，楞木松板银一百三十七两一钱一分，本色芦席银八十九两四钱二分二厘，漕赠五米银二千九百八十两六钱七分，裁扣书役并安庆卫书（识）［役］工食银三百三十三两二钱，民漆料价银一千八百七十五两六厘，运军行、月拨作军参料价银一千五百四两，鱼课、房地等银五百五十三两二钱五分六厘，运随俸工银一百六十二两七钱六厘，守千俸薪工食银二百八十六两一钱，安庆卫行、月银八千一百七十六两五钱五分一厘，协济庐州府月粮银一千五两三钱五分八厘，怀、桐、望三县归并安庆卫劈分漕项银一千一百九十八两八钱八分三厘。 
　　协济庐州府月粮折色麦二千四百五十六石四斗四合九勺，每石五钱折银一千二百二十八两二钱三厘。 
