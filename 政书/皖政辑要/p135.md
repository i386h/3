<!-- { "loadSidebar": true } -->
　　巡抚冯煦奏称：三十三年，前抚臣恩铭奏报办理皖北赈务情形，以灾歉频仍，拟接办水利，以善其后，所需经费即以办赈余款先尽济用，不敷再设法筹垫等情。于六月十二日奉朱批："着冯煦妥筹办理。钦此。"查前年皖北水灾，以宿州、灵璧、泗州、五河四州县为最重。其地介黄淮之间，北与江苏之徐州，西与河南之归德毗连，本为睢水流域。睢河上游计分三股，至灵璧之浍塘沟并为总干。历年水涨沙停，致将浍塘沟以下及泗境睢河淤为平陆。于是中北二股不复东注洪泽，悉由浍塘沟冲口南趋，会合南股之水，循泗境之岳港等河，下达五河县境之浮山、潼河两口，由淮而入湖，宣泄遂以不畅。夏秋大雨时行，上游水来极旺，顶托漫溢，十岁五灾，蠲赈兼施，糜款巨万。臣愚以为，欲淡沉灾，仍以治睢为亟。前此历任疆臣，屡有复睢之议，以邻省绅民互相争执，或谓洪湖高仰，难于容纳；或谓睢水既治，苏豫接浚，上游来源加增，为害弥烈。且因工巨款绌，未敢大举。臣前在凤阳府知府任内，亦曾周历该河，勘悉原委。中股上承萧县龙、岱二湖之水，萧民屡议开河，导水南趋。南股上承永城县巴沟河之水，永人亦曾平滩筑堤，束水东下，而宿民辄思设法以御之，争端之开匪伊朝夕。其实，萧、永地势均高于宿，萧、永即不事导束，该境之水无不下注宿境，迤逦以入于洪湖。臣于上年秋后湖水极涸时，选派熟悉河工员绅前往测量，并委员复加履勘。据呈图说，计旧河底高湖面一丈四尺余，滩面又递高六七尺不等，与臣夙昔研究情形尚相吻合。现已筹定办法：上游以不治为治，下游以开通为治，中游以节宣为治。查睢河之在宿境及灵璧浍塘沟以上者，河身尚属深通，若再议加深，转失建瓴之势。宿之患水，不患萧、永之来源多，而患灵、泗之去路塞。果能下游通畅，则苏、豫之水皆得行所无事，而宿民免为壑之忧。此上游之情形也。灵璧浍塘沟新河口所以挑深二尺者，借吸溜就下之力，顺正股东趋之势也。但该处冲口之宽，视新河口且数倍，无以节之，仍恐大溜夺向南趋。拟于马厂地方筑碎石滚水坝一道，中留槽桶以通舟楫。水涨未及二尺，新河已经畅泄；涨逾二尺，水势即猛，则由坝上滚过。数道并泄，随涨随消，一切中满壅滞之患不治自除。此中游之关键也。要而论之，皖北地势西北高而东南下，虽洪湖淤垫容量日狭，诚属将来之虑。然灵、泗境内诸水，夏秋盛涨，无不奔注于湖。任其散漫而归湖，则灵、泗为殃，而于洪湖容量并无所减。顺其轨道而归湖，则灵、泗受益，而于洪湖容量亦无所加。此又统筹上下游全局，治睢无碍洪湖之实在情形也。伏思皖北自睢道湮塞后，百年昏垫，创巨痛深，只以防邻有戒心，致屡阻复睢之议，忍辛茹苦，情实可矜。现在，洪湖容量既经测明，灵境以上不事疏浚，绅民疑虑冰释，均尚乐于从事。所需经费即于义赈余款内尽数拨用，不敷设法筹垫，务底于成。臣与督臣往复函商，意见相同。惟倏届秋汛春作方兴，不及赶办。且饬勘时系霜清水涸，所考水量系据各处水痕及绅耆指述，兹事体大不厌详求。查有前山东东昌府知府魏家骅，践履笃实，任事廉能，上下督臣奏令疏浚海州六塘河工，用款撙节，成效昭然，于皖北及淮徐水利情形亦复讲求有素。拟即于泗州先设一局，派委该员驻局，查探盛涨水势。原拟估办尺寸，应否酌加宽深，目验既确，应无遗憾。一俟秋后水落，即饬该员及时兴办，一气呵成。除咨明江苏、河南两抚臣查照外，所有遵旨，妥筹皖北水利，酌拟办法缘由，谨会同两江督臣端方恭折复陈。 
　　光绪三十四年怀宁、望江两县议筑万全圩成案 
　　查怀、望接壤，中凭大湖。湖东北属怀，湖西南属望。望地皆山，山边建圩有坝。怀地濒河，河沿亦尽筑坝。两坝相接，仅隔半里。消出天雨无源之湖水，黄马小河一道，连年山、江二水由该河口逆入两邑，受灾甚烈。本年水大，怀邑徐家坝霎时冲溃，怀之八保、望之三寺，高低俱淹，田禾浸没殆尽。本年建筑圩堤，佥谓筑上坝不筑下坝，仍受水灾，应就两邑老坝根脚，望江自廖家囊起，至怀邑杨泗庙止，继长增高，通力合作，成一大。成，建一朝天大闸，外水高则闭之，内水高则开之，两邑水患自息。又查该处有大河一道，上承潜、太两邑来水，下分陶公庙、新坝镇、双河口等处水势，三支河为出江之尾闾。大河北岸即金鸡中、太平下及新窑等保，下游为大湖下保，河中央为下石牌之灵爷庙，坝皆隶怀属。东岸系望邑西圩、万全圩。在河西南一带，上自杨泗庙，下至黄马河口，坝形尚存。黄马河南至廖家囊，则无陈迹可验。黄马河外通双河口，内注大塘、金鸡上、金鸡下、麻湖中、麻湖下、红庙、灵泉等八保，与望邑之妙光、张山、褒隐等三寺居民，皆环湖而佃，沃壤广阔，各有小圩。兹联合徐家圩筑万全总圩，与望邑西圩对峙，将八保、三寺之田庐包罗于中，以为长城之倚赖。并就黄马口建筑大闸，宣泄五湖之水，为利甚大。旋由望江县知县程用杰、怀宁县知县陈谔暨委员宋毓衡，会衔禀请先将灵爷坝修筑，再议疏浚下游，以全圩功。 
　　
　　一级目录：邮传科·卷九十八·水道 
　　二级目录： 
　　卷九十八水道 
　　大江自江西九江府东北流入境，经安庆、池州、庐州、太平、和州入江苏江宁府境。淮水自河南光州东流入境，经颍州、凤阳、泗州潴为洪泽湖，与江苏淮安府分界。本省之水，由黄山干脊北出者，皆由南岸入江，以张溪、贵池、青弋、水阳四水为大。南出者，皆入徽州府境，歙、休、绩、黟四县水皆合新安江，东入浙江。婺、祁二县之水，皆西南流入江西境。由潜山干脊南出者，皆北岸入江，以潜、皖、枞阳、泥汊四水为大。北出者为淠河，经六安、凤阳北入于淮。其余之肥、洛、濠、池诸水则出自鸡鸣、喜羊诸山之阴，皆由南岸入淮。巢湖介江淮之间，汇合、舒、庐、巢四县之水而成巨浸，由和州之濡须口即裕溪口。入江。北岸入淮之水，惟汝、颍、涡、睢、浍五水皆来自河南，余皆出自凤、颍各属。此南北水道大略也。 
　　一、安庆府属水道 
　　大江由江西九江府东北流经小孤山入境。又东北流过宿松、望江入怀宁境，转东流经城南又东三里，滨江有炮台，转东北流五十里至拦江矶，西岸亦有炮台，又北流入桐城境，转东北流过王家套，属池州府。转北流至灰河口入庐州府境，东南与池州府以江为界。入江之水曰龙湖，上源为宿松之二郎河，合三溪、凤车、秀水诸河汇于县南，旧由泾江口入江，今筑堤阻隔东溢为大官湖。又东为茅湖，合宿松之荆桥河、太湖南乡诸山水汇为泊湖，跨宿、太、望三县界，由望江之响水口东流过急水沟，至华阳镇入江。武昌湖上源为马头、芦新桥二水，汇于望江县北，东连青草、白土诸湖，折东北为漳湖，西受棣沟河水，由漳湖口入江。皖水出潜山县公盖山东麓，东南流至县南。有潜水出公盖山西麓，东南流来会，又东南入怀宁境，至石牌镇合太湖长河转东流，北受冶湖，南合三支港诸水，至皖口即山口镇。入江。枞阳河上源为沙河，出潜山县驼岭东南流入怀、桐界，合黄马河水东流潴为鸭子湖，北受挂车、龙眠诸河水，又东合菜子湖，北受双河水，东南流至枞阳镇入江。罗昌河出庐州府境，南流入桐境，潴为竹子河，又东南为白荡湖，分由王家套、六百丈、灰河三口入江。 
　　二、徽州府属水道 
　　新安江出休宁县率山为率水，东流至屯溪镇，北合横江水，南受汊水、石门水，转东北流至浦口，北合扬之水，又东流至街口入浙江严州府境。横江水出黟县方家岭诸山，东南流过渔亭入休宁县境为白岳溪，合夹溪水过城西南，又东南流为东港入新安江。扬之水出绩溪之仙人岩，西南流东受登水，西受昆水，入歙县境绕城，西受富资、丰乐诸水，转南流至浦口入新安江。入江西之水，在祁门曰大洪水，出大洪岭东南流，绕县城东转西南流，西受武陵水，东受榔木岭水，又西南流至倒湖镇，有大水自赤岭南流来入，又西南入江西饶州府境。小北水出榉根岭，合历山诸水，西南流受禾戍岭水，又西南流入饶州府境。在婺源曰婺水，出县西北之大广山，东南流至清华镇，有沱川合浙源西水来入，转南流至武口，有武溪合正东、正北诸水来入，又南绕城东转西南流，北受桃溪，又西南至太白镇，北受梅源水，又西南流，北受曹溪，入江西饶州府境。余如浚源水出浚源山，长溪出率山西南麓，皆西南流入饶州府境。 
　　三、宁国府属水道 
　　府境之水曰青弋江，二源皆出徽、宁界山。一在太平为麻川，合池州府东来之水曰舒溪，北流入泾县为赏溪。一在旌德为徽水，合陶环溪北流，入泾县为藤溪，又北会赏溪，转东北流合琴溪，至马头镇入南陵境，至青弋江镇分支为石河，西北流入太平府境。正流又北入宣城过湾沚镇，分支入五丈湖，又东北入太平府。水阳江上流为宁国县之东西二溪合，北流入府治为句溪。西北流至府城东，西合宛溪水，又北流至油榨沟合南湖水，又北至水阳镇合固城湖水，转西北流至黄池镇合五丈湖，北流支津入太平府境。小淮河在南陵合县河、资福河诸水，北流入石河，亦入太平府境。 
　　四、池州府属水道 
