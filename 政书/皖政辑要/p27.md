<!-- { "loadSidebar": true } -->
　　二十三年六月，淫潦不己，涡、沙两岸水势横溢，凤台以北至亳州、涡阳、霍邱、颍上及下游之凤阳、怀远、灵璧、盱眙、五河等州县低洼之区，悉成巨浸，五河一县先由地方官及盐厘、货厘等卡筹赈，并禀由江督刘坤一拨银五千两，巡抚邓华熙拨银一千五百两，以裕赈需。时寿春镇总兵郭宝昌以皖北民风强悍，素无积蓄，一遇灾歉，易流为匪，抚恤防维，均不容缓等情，函告督抚。是年丁酉乡试，凤、颍、泗三属应试士子，亦赴江督衙门告灾求赈，皖抚接郭函后，即饬司派员查勘，准江督咨复，饬催查并筹款待拨。时巡抚冯煦在凤阳府知府任内，禀陈所属被灾情形，谓灵、宿为最，台、怀次之，凤又次之，定、寿较轻。续禀谓本年报灾，颍属止颍上、涡阳、蒙城三县，泗属止本州及五河一县，而凤阳则七属皆灾，地方较广。颍居凤之上游，淮、涡诸河皆经颍而注凤，汇为巨浸，非若颍属之过而不留；泗与洪泽为近，淮、浍诸河皆径由五河入湖，泗止余波所及，非若凤为盛涨所经。是受灾又较重。乞筹巨款，加惠凤民。并陈平粜及修葺房屋、贴补麦种、借贷耕牛四事，禀称安顿灾民及补苴协济之处，有目前应筹者一事，日后应筹者三事。目前应筹者，平粜是也。皖北米价向止二千余文一石，今则五余千文一石，面价向止二十文左右一斤，今则三十余文一斤。年荒食贵，民不能堪，卑府去年护道任内，移存关库尚有公费钱四千串，此款本供地方公用，今请全数提出，派员买粮平粜，各属仓谷，亦趁此时推陈易新。初次粜得价值，赍向粮贱之区，再行购买，循环转运，所济更多。日后应筹者，一曰修葺房屋。今岁夏秋之间，涡、淮、淝、浍诸河同时并涨，民舍冲塌，灾民他徙，水退归来，侧身无所，困苦可怜。宜由各州县，确查被水冲塌房屋若干，分晰注册，以凭按户给费。一曰贴补麦种。此后田渐涸出，宜豫筹种麦，为来春计。今岁春收本歉，存麦无多，目下糊口尚难，籽种更从何出应由地方官购备麦种，查明至贫之户，核实散给，并督其及时布种，免致荒芜。一曰借贷耕牛。灾户无田可耕，又无以为食，不得已而卖牛。闻怀、凤之间，逢集售牛者，以数百计，深恐来岁无牛可耕。应由地方官酌量借贷，俾耕牛不致出境。复请于平粜之外，急办工赈，以期一举两得。禀称被水之区，有堤坝须修筑，陂塘须疏浚者，由各州县遴派妥绅勘估，集无食之民，给之方价，督之工作，水利既兴，民生亦遂，似为一举两得。至老羸妇孺不能作工者，则借前禀所陈三事，以抚恤之。凤颍道李光久禀陈办法大略相同，意在明赈不如暗赈。谓皖北民多游惰，一云办赈，则地广人多，数万之款，不能遍及。现及筑场纳稼，资食尚不十分为难，赈银有限，入手即空，冬杪仍无以卒岁，来春青黄不接，更将何以为继。拟请现在惟查尤贫之户，房屋被浸倒、田亩被冲陷者，酌给以修葺、籽种等费，择工程之应归官办者，即为兴修，以之代赈。购买谷麦，分存各属，俟隆冬停工，以之平粜，使资以度岁，明年新陈不继，则减价发粜。仍查极贫者，量为给与。庶无赈之名，而有赈之实。完善之区，无可借以抗赋，贫民实惠均沾，纵有莠民以工所管束，亦不至流为匪徒。当经邓抚通饬被水州县，将平粜、工赈、葺屋、给种等事，切实举行，并将勘估工程，禀明察办。惟借贷耕牛一事，李道以官既不能购办牛只，以贷诸民，则所借仍是买牛之费，一牛之价，约二十缗以外，所费既不赀，州县奉行不善，一借一偿之间，且不免扰累，因未举办。九月，御史潘庆澜以凤、颍、泗三属灾情太重，速宜筹赈，奏奉谕饬，查明分数，妥筹赈抚。旋由邓抚请在司库漕折项下拨银十万两，为十四属赈抚之需。奉旨照准。计发灵璧一万三千两，凤阳一万二千两，怀远一万一千两，宿州九千两，凤台七千两，寿州四千两，定远二千两，泗州五千两，盱眙四千两，五河八千两，阜阳九千两，颍上七千两，霍邱七千两，涡阳二千两，共银十万两。二十四年接办春抚，续行奏准，动拨正款银一万五千两，江督刘坤一于苏省徐、海赈捐项下，先后拨助银四万两，上海筹赈绅士，解助义赈银四万两，均发灵璧、宿州、凤台、泗州等处，查明户口散给。旋经部尚书孙家鼐、部侍郎胡燏芬奏奉特旨，开办赈捐。办法详《度支科·蠲赈二》。先由藩司垫银十一万两，连同尚书孙家鼐等汇银一万两，分解济用。是年皖北地方，先潦后旱，涡阳县土匪煽惑饥民，于冬间起事，扰乱全境，旁及邻近之宿州、蒙城、亳州、太和、阜阳、凤台、灵璧等处，经巡抚邓华熙札饬剿抚兼施，得以扑灭。而抚恤之款为数不赀，加以二十五六等年水旱频仍，赈济未已，计赈捐局于二十四年放皖北各属赈抚等款银二十九万九千二十两，另放皖北道买谷银二万两，盱眙加赈银四千两，亳州绅富捐办本州各赈银五千两，学政徐致祥捐赈太和、涡阳两县银一千两。二十五年放银四十二万八千两有奇，另放藩司扣还凤阳关垫赈银二万四千两，还藩库垫银十万两，还涡阳县垫银一千九百八十五两六钱，买米银五万两，宿州赈银四千两，灵璧、凤台、六安口粮银一千一百四两，凤台、亳州、涡阳截留捐款银一万三百两，淮、徐、海捐助薯干银五千九百七十四两有奇，又买薯干银六千七百二十九两，买药银四百五十四两有奇，籽种银二万两，委员川资三千三百两有奇，协赈绅士放银四千九百两有奇，淮运司拨汇义绅严佑之银九千六百八十两，天津济生社捐助太和、蒙城放赈川资一千七百三十九两五钱，皖北教士捐助本洋五千二百圆。二十六年放银九万二千五百七十八两有奇，内放涡、太、蒙、亳等州县春赈银一千八百二十五两有奇，皖北赈务局银二千二百二十两有奇，上海协赈绅士严佑之经放春赈银一万九千五百二十八两，京卿盛宣怀捐赈银四千九百两，凤、颍、六、泗道截留备用银一千四百六十五两，还太和县垫银三百三十两有奇，皖北兴修水利及开河修河经费银六万两，寿州、定远、颍上、太和、凤阳、霍邱、桐城、滁州、亳州、六安、宿州、阜阳、灵璧等处添设腰站银一千六十两有奇，委员薪水并津贴银一千二百五十两有奇。 
　　二十七年五月大水浃旬，上游蛟水下注，江水骤涨数丈，沿江安庆、池州等府属圩堤已多漫决，六月中旬复暴雨连朝，狂风拔木，江涨益增，安、池两府滨江腹地，及太平府全属，宁国府属之宣城、南陵，庐州府属之无为州、巢县，和州并属含山，大小各圩，淹没殆尽，东流一县，沿江南岸一百六十里，向无圩堤围护，一片汪洋，尤与大江无别。灾情之重，以怀宁、桐城、望江、铜陵、东流、当涂、芜湖、繁昌等县及无为州、和州为最，宿松、贵池、宁国、南陵、巢县、含山次之，宣城又次之。按赈款册内有滁州、全椒、合肥、庐江四州县，无宁国。安属之潜山，徽属之休宁，亦以山洪所经，致受伤损，各属灾民以数十万计。巡抚王之春督饬司道酌量被灾轻重、人数多寡，分起委员查明极贫、次贫，按造户口清册，分拨银米，先放急赈，并饬各州县开仓应急，一面奏请于本年冬漕折色项下拨银十万两赈济，奉旨允准，复由兵部侍郎李昭炜奏奉皇太后懿旨，颁发内帑银五万两，旋准行在户部电咨，即在芜关应解内务府经费内，截留散给。水退之后，重派委员会同各州县勘估，冲溃各圩轻者，酌予津贴，令民合力兴修，重者寓赈于工，俾得就佣度日，老弱不能作工者，仍按户口接办冬赈春抚，或办平粜，借以资生。各属圩工，亦至次年春夏间始得先后告竣，随即散给籽种以资耕作。不敷之款，由本省及外省官绅，分筹协助，均由赈捐局收放。综计二十七八两年收银八十一万一千四百九十两有奇，内漕折银十万两，内帑银五万两，大学士李鸿章拨解银十万两，云南巡抚李经羲筹解银二万六千二百两，秦晋捐协拨银六万两有奇，江宁藩司协拨下游堤工银一万六千两，本省外省捐集请奖银四十六万九千二百九十两有奇。放银六十三万二千二百七十五两有奇，内买赈米银二万三千四百七十三两有奇，又怀宁、望江、东流三县赈米银三万六千一百五十二两二钱，芜湖赈米银八千八百一十五两有奇，广济圩急赈银五千两，无为州赈银一千九百八十两，急赈工料等项银三千二百六十一两有奇。各属工赈银怀宁三万两，桐城一万二千二百八十五两四钱，潜山四千两，宿松三万九百两，望江一万六千四百五十四两有奇，贵池六千两，铜陵一万二千两，东流五千两，当涂二万七千两，芜湖一万九千五百两有奇，繁昌二万七千两，宣城四千两，南陵一万一千两，合肥五千两，无为三万九千两，庐江六千两，巢县五千两，和州四万四千五百两，含山六千五百两。下游工赈局四万三千两，采办平粜米银四万七千五百九十九两有奇，稻谷银四万九千两，南陵、巢县共平粜银三千两，滁州籽种银二千两，全椒籽种银二千两，丸药及埋葬银一千三百七十四两，寒衣银三千两，怀宁县属挑井修街道银四千七百两有奇，开河经费银二万五千三百一十两有奇，潜山城工银八千三百三十三两有奇。绅士陈际唐经放银四千七百六十三两有奇，上海协赈绅士苏秉彝办理和、含工赈并各善举银二万八千三百四十六两有奇，合肥挑浚塘井银一万两，又春抚银一万两，和州绅士许如柏另捐本州赈款本洋一千圆。员绅查赈川资及转运水脚办捐纸张并淮北河工挖蝻等费，不在此数。 
