<!-- { "loadSidebar": true } -->
　　查皖北洪河、睢河地势卑下，居豫省减水河之下游。若不随时挑浚，则上游水难宣泄，淹没田庐，毗连居民往往因此酿成大讼。光绪二十年四月，皖抚沈秉成准江督刘坤一咨，据江藩司详称：窃照豫、江两省通连水道沟渠，前会饬萧、砀二县设法疏浚。兹据萧县申称，卑县毗连豫省之减水河道并该河尾段之洪河，年久淤垫，应俟安徽洪、睢两河议挑，始可兴办上游工程。又据砀山县申称，卑县与豫省毗连之减水河道，逐段勘明，河身节节淤垫，亟应一律挑浚。因下游之洪河、睢河未能兴挑，是以中止。现淤垫各处，一遇大雨时，行水无去路，每致纷争涉讼，大为民累。然皖省下游不挑，则上游萧、砀等处仍无由切实兴办。详祈鉴核，转详请咨明皖抚速饬凤、泗二属，赶紧勘估兴挑，以便上游会勘禀办，等因。查此案，徐州道禀称，灾祲后筹办未有的款。旋奉江督批示，从缓办理。 
　　光绪二十二年奏请拨卫汝贵抄产兴办宿州河工成案 
　　凤阳府知府冯煦禀称：今所疏浚之北股河，上引萧县之龙山湖诸水至冲口入石湖，经吴公桥达岳河，下注于洪泽湖。浚睢河，上引萧县之减水河水至沙沟闸入南股河。复浚南股河，上引河南永城县之巴沟河水至九孔桥。又开浚河道十八里至宿州城东门外，绕至城南入运粮沟。浚秦家沟，上引永邑之小洪河至宿州东门外，合流入运粮沟，复浚运粮沟入于浍河。又虑其未能遍受诸水也，仍浚南沱河至运粮沟东之界沟，分泄入浍，下注洪泽。此其大略也。又称以宿州诸河计之，沱河长百余里，土方约十万有奇，已开者十之四五。南股河长百七十里，其工视沱河较省，土方十余万。睢河中股及小洪河、运粮沟，只须略加疏浚，当亦不至过费。复就所至之处，熟察地形，博采舆论，有不能不办者四，有不能办者一，谨缕晰陈之。其不能不办者：三省苦水积百余年，宿民被灾尤烈，望拯尤切。一闻修浚睢河，无不乐于从事，若竟碍而不办，三省昏垫之民永无衽席之日，宿民必失所望，凡职在地方者义必不忍坐视，一也。三省会办之折甫经出奏折非皖一省事，未录，而皖省又复议停，与前奏两歧，恐干驳诘，且无以关论事者之口，二也。宿、灵各属，每岁例有灾缓，以水故也。今各河一律疏通，濒河田亩皆可有秋。每岁灾缓成数必当渐减，数年之后，田亩所征正可以补今日治河之费。方今饷项支绌，各省筹办荒田，此实有可因之地利，三也。各河既浚，将上而徐、豫，下而光、固、淮、扬，舟楫可通，其所产土货，彼此转输，商贩既兴，民生亦厚，四也。有此四者，自以兴办为宜。然治水之方，先谋去路。宿为萧、永下游，灵、泗为宿下游，宿州先开而灵、泗不同时并举，水无归宿，仍有倒灌旁溢之虞。且灵、泗之民亦岂能忍而为壑？泗州牧余适中所称聚众抗阻，恐亦势所必至。王咏霓前议引睢入沱以至浍，径由五河入湖，不经灵、泗，未尝非变通之法。惟所议开沙沟闸下之十八里新河，旋至符离集时，当有该处绅耆多人，递呈请罢前议。佥称开浚之处直注州城，且多庐墓，情势显然难于过执，舍此则别谋睢、沱交通之路，非可仓猝从事，此则不能办者也。伏查前江督曾批示云：挑铜、萧而不挑宿，则害在宿，而铜、萧亦枉费工资。挑灵而不挑泗，则灵为众水所灌，上游仍受倒漾之害。水无所归，仍属枉费，不足减昏垫之灾也。总之，泗州能办，则三省并兴；泗州不能办，则三省俱罢。此自然之势也。又据署凤阳府知府王咏霓禀称，本年十二月十九日开工。泗州牧余适中来称，睢河故道由宿州徐溪口至灵璧之板桥，自泗州西乡入境，沿州北鄙逶迤而东，经江苏桃源之归仁堤，稍向南趋，复东流入泗之安河，而注于洪泽湖。安河者，即睢河之尾闾，与蒋家坝高良涧遥遥相对，纡回曲折，经泗境者不下二百里。此睢河之故道也。惟睢河无源，本以黄河为源，在前土人皆呼为小黄河。其水性悍急与黄河同。自黄河北徙之后，来源遂竭，河身渐淤，刻下除安河约尚存二十里外，其在泗境之西北者，多淤垫成地，甚至形迹亦杳不可得。而沿睢居民较前渐少水患，其有不免于涝者，则非睢河之为患，实以天雨不时，沟洫塘堰之未讲求也。今者开浚睢河，名为治睢，实则合上游诸河湖之水，分为南北中三股，改道下注。北股系由灵璧之冲口地方开生工一道，引水入灵璧之什湖，南出灵璧岳河，东出泗州正西之港河，直注泗州西城绕城河而南，由界沟双沟入淮而归于洪泽湖，约三百里水程。其中、南两股，系由宿州出沱河入泗州西南之草沟，经五河县入淮而归于洪泽湖，亦约在二百里水程以上。两路河身逐节淤浅，若上游骤添许多来源，而沿途阻滞，则冲激漫溢势所难免。其下游虽有洪湖，但高仰已久，其宽广较昔仅十存三四。故上游开办河工，泗民甚为惊惶，绅耆联名禀请停工，等因。查此案，后由赈抚局总办道员王立清禀复，洪泽湖并无碍窒，若下游民不喻官意，坚求中罢，尽可挑至该境内始行停止，以免借口或添工段，或加土方，断不肯半途而废，上负兴利便民之意。适奉上谕已革总兵卫汝贵，应查抄典产作修河之用。旋就睢宁允隆、邳州允祥两项典款内，奏拨银十万两开办。此次皖北河工事始就绪云。 
　　光绪二十三年宿州禀萧县毗连龙、岱二河请札委会勘成案 
　　查宿州上与萧县毗连，萧邑龙、岱二河下注宿境宋家湾，水势浩大。幸宋家庄有天生土垄一道，隔绝二（湖）［河］之水不能南趋。从前萧民屡议开挖，经宿州下游人民极力阻挠而罢。盖宿州境内有南股、中股、北股三河，中股又名睢河，三河者皆黄河分流也。南股消永夏之水，中股消洪、减之水，北股上接王家闸十八里屯。又有西流河、北股河自艾山西分支西行八九里，由西流闸入睢，诸河汇归宿、灵、泗而入洪泽湖。其宋家庄土垄横梗于西流河之上，隔绝萧境龙、岱二河之水。自黄河北徙，宿、灵、泗河道节节淤塞，水无归宿。每逢大雨时，行睢溪、时村等集汇为巨浸，十岁九灾，不能再受萧县之水。是以，道光十年、光绪九年，该县议挖龙、岱，均经阻止。况萧开龙、岱，则永亦必开减河。今不阻萧，后复何辞以阻永？万一萧、永之水合注而东，恐宿、灵、五、泗无不水之年，亦无不水之地，下游各属受害滋大。 
　　光绪二十七年芜湖县开局先修江堤成案 
　　芜湖县知县柳元翘、候补通判俞立诚、候补知县邓英禀称：芜邑西乡之尚塘、郑盛、边江、芦花、双港等处，南乡之上下凤林、马塘、元亩塘等处，北乡之小港口、新兴塔、前沙、中沙、后沙等处，是圩工最为紧急者，而西乡之滨江天堤尤为危险。该堤自尚塘至鲁港止，绵长十数里，逼近长江，堤身高大，上年水发浪激，节节冲溃毁坏，不堪修筑，更不易为功。至双港、边江、芦花三处，堤身近江，外无滩地，每遇江水涨溢，无由堵御。再三筹度，应于该三处堤外加筑新堤一道，围护堤内田庐，以期益形巩固，等因。查此次设立潮音庵圩工总局，委俞立诚、邓英驻局督工外，又各设分局，以主簿雍和分办南乡圩工，巡检史步增、沈家亮同驻凤局督工，巡检张镳、刘家樾同驻双局督工，先后拨发工赈银一万九千五百两。 
　　光绪二十八年宣城县修筑水冲各圩成案 
　　宣城县知县陈瑞麟禀称：上年夏间，淫霖肆虐，洪水为灾，沿河各圩冲决，小民无力兴修，请发库款四千两以资开工，等因。查此次修筑圩堤工竣详报者，东乡凡四十六圩十三，北乡凡五十七圩六坝一，西乡凡二圩二坝，南乡凡二圩，所筑高宽丈尺，皆如式巩固。委员验收各圩长所立保固年限，尚属详密。惟各圩当洪潦之冲，以官款修复，仍宜令民岁时补葺，庶不虚耗公财，有裨赋额。 
　　光绪二十八年繁昌县禀请修建圩堤成案 
　　繁昌县知县陈元弼、堤工委员王岳崧禀称：该县东西北三乡皆有护江堤埂，邪长各数十里，节节残毁，修补尤急。又江边洲地如紫沙洲、黑沙洲、锦卫洲等处，均濒大江，无土可取，须代买肥田以资挑筑，所费尤巨。现各圩大小溃口一百五十处，一律修筑完固，拨用官款一万五千二百七十余两。惟旧筑堤基单薄，从新建筑势不能加厚圩脚。若值盛潦之时，仍须督民随时护守，始保无虞。 
　　光绪二十九年合肥县开浚东、梁、北乡公塘成案 
　　署合肥县知县赵煦、塘工委员杨垲禀称：合肥东、梁、北三乡，上年被旱，民情困苦，亟应招集灾黎，开浚该乡旧有公塘，以兴水利，而弭后患，等因。查此案，当经批准，饬动拨库银二万两。以一万散放赈抚，以一万开浚塘井。其已经详报，开挑深广可以永远潴水备旱之公塘，如宣家坝公塘一口，六车陂公塘一口，龙潭港公塘一口，汪家塘公塘一口，站塘公塘一口，袁坝公塘一口，冯家坝公塘一口，黄塘公塘一口，竹丝坝公塘一口，草坡塘公塘一口，八角塘公塘一口，浪陂塘公塘一口，白小塘公塘一口，迟家坝公塘一口，皆经该令协同委员亲诣各乡勘估明确，分谕各塘长切实承挑，以备宣泄。各公塘均载入合肥县志。大旱之年，民命关系甚大。此次糜费库款甚巨。挑浚之后，地方官应督民随时料理，毋俾湮塞。 
　　光绪二十九年当涂县禀请拨发赈银赶办圩工成案 
　　查当涂通境二百余圩，就中关系紧要者，以官圩为大纲。官圩分为四岸，共计三十三圩，课赋甲通邑。周围堤埂一百八十余里，外附感义、福定等十一圩。本年夏，县境圩悉溃，为数十年未有之灾祲。比经当涂县知县吕耀轸禀请，筹拨赈银五万两，分给各圩赶办冬工。盖数十万灾民无非以田为命，有堤则有田，有田方有命。此次决口之大，迥异往年，自不能不请官款认真完筑，以全民命而重国课。旋札委巡检朱桂萼、王传曾分段办理完工。 
　　光绪三十四年奏筹皖北水利成案 
