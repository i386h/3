<!-- { "loadSidebar": true } -->
　　凤 阳 关明成化元年设正阳、临淮二关。正阳关在寿州正阳镇，以凤阳府通判管理，止税船钞及庵篷、竹木、排炭无过往落地及鱼茶酒醋杂项诸税。国朝顺治八年，归并凤阳仓差。凤阳原设仓关，征收苏、松、常、镇、安、宁、太、凤、庐、淮、扬十一府，滁、全、来三州县并凤阳中右八卫一所及河南八府一州并飞熊、英武、广武三卫民屯本折钱粮。除河南所属径解河南布政司外，其余米麦钱粮均于康熙三十三年归并粮道管收。康熙二十年，科臣条奏添设盱眙、亳州二口税务。临淮关在临淮县。今凤阳县临淮乡。明时部推大使一员管理，国朝因之亦于顺治八年归凤阳仓差监督。康熙三十三年，仓粮归并粮道，题准例差六部满司官一员收税。三十四年设立关署于正阳镇，专管凤阳、临淮二关。五十五年交巡抚委地方官管理。其口岸除添设之盱眙、亳州二口及炉桥、长淮卫、凤阳府城照旧征收外，增设怀远、涧溪、蚌埠、大沙等口，复因凤阳府城地非通衢，停其征收。雍正七年，奏准凤阳关所辖之正阳关商船以豫斛三百石为满料，关下装载船以五百石为满料，多余者为加舱，不足梁头者为小贩。光州杂货以石计税，庵篷竹木以件计税，临淮、长淮照梁头例，盱眙等本处照关下例，临淮桅封船钞每丈纳银二钱，每增减一尺，各增减税银三分，并令将各口条例刊榜晓示。《户部则例·凤阳关税则》载，凤阳大关榷征外来粮食货船，梁头以八尺五寸起料，合载豫斛粮六十石〈关下装载船，合载豫斛七十石〉，积算至一丈八尺为满料，合载豫斛三百石〈关下合载五百石〉，各照则科税。若满料之外多载，至豫斛五十石为一加舱〈关下合载八十石〉，加科税二两。再多者，照舱递加；减半者，照舱对减。若梁头不足八尺五寸而货已满载者，为小贩，核明实载石数，每石科税三分〈关下装载船，每石科税一分八厘〉。凡货船每科正税一两，另科脚价银四钱六分〈即旧称之铜价、水脚〉。其满料加舱之船，因满载过重另带驳船分载者，按本船原载石数，每石科税五厘。若不足一丈八尺梁头之船，因满载（载）［过］重另带驳船者，科税例同。又载，凤阳大关经收货船，梁头自八尺五寸起科，至一丈八尺为满料。凡梁头及八尺五寸者，税一两一钱一分。九尺二寸者，税一两五钱一分五厘。九尺四寸者，税一两六钱八分。九尺五寸者，税一两八钱三分。九尺七寸者，税一两九钱八分。照此递加，凡一丈外者，税二两四钱至二两八钱八分不等。一丈一尺外者，税三两三钱至三两七钱八分不等。一丈二尺外者，税四两一钱五分五厘至四两六钱六分五厘不等。一丈三尺外者，税五两四分至五两五钱五厘不等。一丈四尺外者，税六两一钱二分至六两四钱三分五厘不等。一丈五尺外者，税六两九钱四分五厘至七两三钱二分不等。一丈六尺外者，税七两七钱四分至八两一钱六分不等。一丈七尺外者，税八两五钱八分至九两七分五厘不等。一丈八尺者，税九两三钱九分〈盱眙、涧溪二口水贩梁头税同〉。又载，临淮口榷征水贩粮食船，按桅封丈尺科税。每桅封一丈，征银二两二钱。多一尺增银三分，增至一丈八尺为止；少一尺减银三分，减至九尺为止。八尺以上仍入九尺桅封。其自七尺起至八尺止不足桅封，为小贩。凡不足桅封之粮食船，按石科税，每豫斛一石，科税三分。不足桅封之杂货船，照旱贩例计件科税〈各关口均有《水、旱贩货税细则》〉。又载，凤阳大关杂货船参差不满载者，按包捆应税银数科算，每银四分合为一石，积算在三十石以外、六十石以内者，每石科银四分五厘，六十石以外者，每石五分，均不科脚价银两。凡水贩货物有为水贩例所不载者，照旱贩例科算。又载，庵篷装载竹木等货，除照件科税外，每正税一两，科脚价银五钱。又载，由炉桥、蚌埠等口装载货船及自怀远装载货船足梁头者，照关下装船梁头例科税，其满料者多余石数及不足梁头之小贩货物，每货一石，各科税二分。其本地买载卖载之小贩，每货一石，科税一分，此外过往商船，概不抽税。又载，临淮、长淮二口，本地装载之粮食船，均照梁头例科税。不足梁头之小贩，临淮科税三分，长淮二分。又载，炉桥口客货凡往亳州报纳细税者，本口止征船料银八钱八分。又载，凤阳大关水贩粗贱货物及别口已税货船到关者，其货照正则折减科算，折减之后足梁头者，照梁头例，不足梁头者，照小贩例科算。又载，糙米、子棉花、新小麦均按九折。盱眙、涧溪货船，寿州河口上水货船均八折，米、包秫秫、大麦、火麻子、白矾、皂矾、豆饼，小划船货物均七折，麻饼，寿州河口下水货船均六折，荞麦、稻谷、谷子、菜饼、废铁、红土、苘麻、猪毛、窑碗、槐花、火石煤均五折科征。又载，凤阳大关榷征旱贩货税，除车载包捆各货，照例载各条科税外，其有驴骡驮载绸缎等货，可以绕避正阳而赴关报税者，均按驮科算〈每骡驮各税四钱，每(骡)［驴］驮各税二钱，不足驮者，照半驮收税〉。又载，临淮口凡遇自正阳载来之满料船带有驳船者，照桅封例科税。正阳及怀远载来杂货船已报纳石头者，照小贩例科税。卸载货船上流已税至此改由陆路他往者，本地装载之烟叶、苏木等货船往亳州报税者，每船止征船料银五钱三分。落地之小贩粮食船别口已税者每石征银八厘，未税者每石二分。落地之竹木及杂货船，照旱贩例按件科税〈凤阳府城落地货免税〉。又载，长淮口凡遇卸载之满料杂货船，系由亳州、正阳、怀远贩来者，每船止征船料银五钱三分，不足船料者，照本口水贩例计货征税。例未全载者，照临淮旱贩例征税。陆贩只经本口不他往者，亦照临淮旱贩征税。又载，盱眙口凡遇临淮以下载来麻豆、菜饼及面货船，未经别口报税者，照旱贩例科征，其船照梁头例征收船料。若从正阳等处载来之麻豆、菜饼并(脂)［芝］麻、菜子及面货、山麻油船，亦照旱贩科税，不征船料。有下淮船较贩山麻及油过载者，照梁头例征税，其过载之货，若麻在三十捆以内，油在二十篓以内，麻每捆征银一分，油每篓减旱贩之半〈旱贩菜油每大篓税八分，中篓六分，小篓三分，每百斤二分六厘〉。又载，盱眙口凡遇别口已税之重载船到临淮以下雇船分驳者，止征驳船料银八钱三分。又载，亳州口商船及陆贩货物，均照旱贩则例征收。其自别口已报细税者，概不重征。发卖者照征落地税。若在别口只报船料者，照货征收。其条例区别衣物、用物、食物、杂货，并分水贩、旱贩，详载名目及货数、税数。乾隆十四年，题准于青阳镇并宿州境之符离集设口征税，蒋家坝河口设口稽查。十九年，移青阳镇税口改驻濉河口，原设濉河稽查移驻虹县今泗州虹乡。南关。咸丰初年兵燹停止，光绪二年复设，于六月初一日起征，仍照原定税则，由凤颍六泗道现称皖北道。督饬办理。关署额设书办四名，贴写二名，册书五名，贴写四名，贴写库务二名。正阳、临淮、盱眙、亳州、怀远五关口各设关委一员办公，吏役曰西房，曰经制，曰清书，曰单书，曰舍人，曰皂隶，曰巡缆，曰沙缆。经制额设八名，单书、舍人各设头目二十名，皂隶、巡缆各设头目十四名，沙缆头目十三名，其余长淮、涧溪炉桥、蚌埠。等小口委员司事随时酌派，与五关口之西房及清书、单书、散舍、散皂隶、巡沙缆等均无定额。每岁关税正额银九万一百五十九两六钱，盈余银一万七千两。自光绪二年六月初一复设日起，扣足十二个月为届，每届结数奏报一次。兹订丁未届自光绪三十二年七月初一日起，三十三年六月底止。收各项税银六万七千七十七两二分五厘，加征茶糖烟酒税银一万二千七百五十三两六钱八分八厘，以上二款系岁收正税。是届所收按之定额，计短银二万七千三百余两，除去灾歉免征进口及采办、平粜、散赈等项米粮税银二万五千八百八十四两有奇，仍短盈余银一千四百四十四两六钱一分五厘，循案在于解司清厘款内拨补。又收海分司代征盐船料银二千六百八十二两，此款连同加征茶糖等税，照案存储，报部候拨。归关土税银一千七百十二两，此款专案尽数解部。归台土税银一千二百二十一两，此款照案储库，备补歉年常税。归公倾销银三千八百六十三两，此款尽数解内务府。平钱余银三千三百七两，充公银五千九百九十五两，补平银五千七十七两，办公经费银四万一千九百四十五两，裁提耗余、行保、零空等项充入清厘银一万五千七百三十二两，裁提各项开支并裁提银匠工耗凑充筹议银五千一百五十五两，以上十一款，均有分厘尾数未载。统计收银十八万六千九百二十八两九钱二分六厘六毫。是届，批解京饷银三万两，抵补鄂岸盐厘银一万二千两，解江南运库。内务府参价并加平银四千一百三十二两，内务府造办处监督养廉办公银二千两，解部各项饭食暨正额补平盈余解费共银三千两有奇，以上各款动支正税，岁有定额。内务府充公及平钱余并各饭银七百七十七两有奇，系在杂款内动支。其解藩司各款，计常税余剩银二万七千六百三十七两五钱二分七厘三毫，系正税内动支。节省杂税外销银一千五百九十四两有奇，节省经费银五千两，清厘银三万四千九十六两二钱五分，按，收款内裁提耗余、零空充入清厘一项，仅银一万三千二百二十一两八钱四分二厘，其二万八百七十四两四钱八厘，系在公费项下拨充。报效助饷银三千两，筹济新政银六千九百五十八两有奇，原议自丁未届起，加提耗余节裁津贴及大公开支，连同原提银匠工耗，每届约银一万两。声明节提各款视税收旺衰，能否提足并无把握，故本届即未足数。又，解藩司转解筹议新案赔款银七千两，按，收款内裁提开支并裁提银匠工耗凑充筹议银五千一百五十五两有奇，其一千八百四十四两有奇系在平钱余及充公余款内拨充。原案系每届提钱一万两。连同解部之土税，解内务府之归公、倾销二款，统计支银十三万二千三百二十五两七钱八分二厘三毫。另支拨解苏松太道浚浦经费银三万两，系在加征茶糖烟酒税内动拨。又坐支各项公费银三万三千九百二两八钱四分九厘七毫。内计呈解抚辕公用银一千三百三十二两二钱，解款路费、水脚及本鞘绳布等银三百六十九两有奇，凤阳府县、临淮乡三学廪饩银九十五两有奇，监督养廉银一千两，关委养廉银六百两，通关例支经费银八千八百六十二两四钱三厘〈以上六款，系正税内动支〉。抚辕奏销考核、臬署勘合共纸饭银四十三两，关署心红纸张、正阳灯油解费及津贴饷员等款共银一千五百十三两有奇，书吏纸饭等银一千六十八两七钱〈以上三款，系杂款内动支〉。税书管解册档进京费用银二千二百六十一两有奇，此款向由补平项下支给银四千五百两，本届收款较绌，又因灾歉，米粮免征，册档亦较少，故止发此数。关署内外及地方一切公用银一万六千七百五十八两有奇〈此款系办公经费动支〉。据省志及《凤阳关道册折》并《税则》。 
