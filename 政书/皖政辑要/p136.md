<!-- { "loadSidebar": true } -->
　　水之大者曰江，自江西九江府入东流境，东北流经县城西，又东北过黄湓镇入贵池境。东北流十余里经前江口，滨江有炮台，与下流十五里拦江矶西岸之炮台相犄角，又东北流经府城西北，又东北过大通镇入铜陵境，转北流至老鹳嘴，折东流至红杨树，入太平府境。自铜陵县以上，北岸与安庆府分界。铜陵县以下，北岸与庐州府分界。其入江之水曰香口河，出大浩山，西北流合场上湖水，至香口镇入江。江口河上源为建德县之前河，西北流入东流境潴为仙人、长石、南门诸湖。又西北为江口河，经县南由江口河口入江。吉阳河上源为建德之后河，北流入东流境为张溪河，又西北潴为大清湖，西北流由吉阳河口入江。黄湓河贵、东以河为界。西南承东流之大清湖东北支津，东南承贵池之马踏湖水，东北流至黄湓镇入江。贵水上源为石埭之连溪、管溪，合唐村水北流入贵池为贵水，又北流汇为秋浦，转东北流至池口入江。白羊河上源为溪，出县东南考坑诸山，西北流为白羊河，至齐山下潴为齐山湖，又北经府城东至下清溪镇，由通济河口入江。梅垠水出太仆、六峰诸山，东北流至梅垠口入江。大通河贵、铜以河为界。上源为青阳县之临城、管埠诸河，西北流至大通镇入江。余如铜陵之顺安、凤新闸诸水，则皆合于黄浒河，与太平府、繁昌县以河为界。北流至太平府荻港入江。石埭之舒溪合佘溪、美溪、船溪诸水，东北流经县南受七溪、博山诸水，至陵滩头入宁国府境。建德之饶水合龙口水，西南流入江西饶州府境。 
　　五、太平府属水道 
　　大江自池州府入繁昌境，东北流过荻港镇，又东北流过黑沙、锦卫等洲，洲南为芦席、三山等夹，转东流至鲁港镇，转北流入芜湖境。又北过碛矶，自荻港至此，与庐州府以江为界。又北过泥沛港口入当涂境，转北少东流出东西梁山间，两岸山麓有炮台，实长江之锁钥也，又北流经府城西，江中有金马、官锦等洲，又北过采石矶，江中有尚宝、大黄等洲，又东北流至和尚港口，入江苏江宁府境，自碛矶至此，与和州以江为界。入江之水曰黄浒河，即荻港河。出宁国府南陵县之赤岭，西北流入繁境，与池州府以河为界。转北流至荻港口入江。石河即鲁明河。自宁国府青弋镇分青弋江水，屈曲西北流入芜湖，宁、太仍以河为界。又西北合小淮河水，过石市转西北流，有繁昌县之城南河出红花山东流来入，转北流至鲁港口入江，自石市至此，芜、繁以水为界。青弋江自宁国府入芜湖境，仍与宁郡以水为界。北流三十余里，西北分支潴为五丈湖。正支转西北流，过方村又西北流，东合清水河，西合天成、欧阳诸湖水，又西北流，北分支为扁担河，转西流经县城南，又西流至大江口入江。姑熟溪自宁国府西北流至黄池镇入境，东合固城湖水，西南合五丈湖，北流支津又西北分支为清水河，西入青弋江。正流又西北绕大官圩，北受石臼、丹阳诸湖水，又西北经府城，南合大信河，上流即芜湖之扁担河。又西流过金柱关入江。 
　　六、庐州府属水道 
　　大江在无为州由安庆府东北流至灰河口入境，北过大兴、卫生等洲，至老鹳嘴折东流至泥汊镇，自灰河口至此，南岸为池州府界。转东北流过栅港，经黑沙、锦卫等洲又东流过奥龙镇，折北流矶，属芜湖。又北至朴树河口入和州境。自泥汊镇对江为太平府界。入江之水曰西河，上承庐江之黄陂湖、白湖、后湖诸水，东流为青帘河，入无为境为西河，至襄安镇受永安河水，又东北流，北分支过马口，合襄水，入黄雒河。正流分绕圩堤，由灰河、土桥、泥汊、栅港、神塘诸口入江。襄河出无为州西北诸山，东南流绕州城，东南合西河，分支水为运河，又东北流入黄雒河。巢湖居府境之中，跨合、庐、巢三县界。舒城之七里河、界河诸水出县西南诸山，会于三河东流注之。合肥之派河出周公、大蜀诸山，东南流注之。肥水出将军岭，东南流合店埠河，至施口注之。柘皋河出西黄山，经柘皋镇南流注之。其余合、庐、巢三县诸山水皆入于湖。东流经巢县城南为天河，东南流入无为州境与和州以河为界。为黄雒河，即濡须河。合运河水转东流至和州之裕溪口入江。其南分支由奥龙、马龙诸河入江者，今皆淤浅。余如合肥北境之滁水，则出黄泥段东流受石塘桥水，又东流北受小马厂水，又东入滁州境。西北之西肥水，则出将军岭，西北合吴家桥水，西北流合铁索涧，入凤阳府境。 
　　七、凤阳府属水道 
　　淮水自颍州府东流至寿州正阳关入境，转东北流入凤台县，屈曲东流一百四十余里入怀远境，转东北流经县城东南，转东流至蚌埠镇入府治，又东流九十里至临淮镇，自临淮以东，北与泗州以水为界。转东北流入泗州境。其南岸所受诸水曰淠河，自六安州北流至马头集入寿境，又北流七十余里至正阳关，合安丰塘，西北支津入淮。肥水出庐州府，北流入寿境，过瓦埠东合阎涧水，转西北流四十余里，南合安丰塘，北流支津又西北绕州城，至城西北入淮。洛河自庐州府北流入境，寿、定以河为界。过炉桥镇又北入怀远境，至新城口入淮。天河出府治西南，东北流至怀远境入淮。濠水出定远县界喜羊、白云诸山，东北流至临淮镇入淮。花园湖在府治东北汇小溪河水，北流入淮。其北岸所受诸水曰西肥河，自颍州府东南流入凤台县境，合湿泥河又东南流入淮。驾河出凤台之丁家集，东南流入淮。黑河出凤台北界，东流入颍州府界三十余里复入境，东南流过平峨山麓，自平峨山以下，凤台、怀远以河为界。又东南流入淮。涡河自颍州府东少南流入怀远境，又东南流至县东入淮。北肥河自颍州府东南流入怀远境，又东少南流至府治北入淮。灵、宿之水曰浍河，自河南归德府流入宿州境，东南流至蕲县集，北合南运沟水，又东南至固镇入灵境，又东南至九湾集，南合澥河水，转东流至顺河集入泗州境。沱河出宿州东南之紫芦湖，东南流入灵境，又东南至濠城集入泗州境。南股河自河南归德府入宿境，东少南流，南合洪河水，东流至新斜堰，北合睢河。北股河水东流汇入灵璧之杨疃湖，旧逾长直沟入泗州境，今淤浅，改由禅堂湖折南流绕县城，转东南流经虞姬墓入泗州境。睢河自江苏徐州府入宿境，南少东流合西流河水，至睢溪口转东流过符离桥，又东至新斜堰，合南股河水入灵璧之杨疃湖。北股河亦自徐州府入宿境，南流分水为西流河，转东流北合溜河，又东合奎河，至时村北折南流为十字河，合睢河，由新斜堰合南股河，入灵璧杨疃湖，皆由虞姬墓入泗州境。在定远境之水曰池河，出五尖山，北流合马涧诸水，又北过池河镇，转东北流入泗州境。 
　　八、颍州府属水道 
　　水之大者曰淮。西自河南汝宁府入阜阳县境，东流八十余里至三河尖，与河南之息县、固始分界。又东流出颍、霍间一百余里，至沫河口入凤阳府境。入淮之水在北岸曰汝河，自河南光州入境，东少南流六十里至张家（塞）［寨］入淮。润河出府治西之忠心桥，东南流百余里至颍上境入淮。颍河有二源：正流自河南陈州府至府治西之姜家（塞）［寨］入境，分流亦自陈州府至太和之界首集入境，俱东南流会于府城西北之三里湾，又东南流合茨河水，经颍上县城东北至沫河口入淮。其南岸之水曰纬河，出（与）［于］六安分界诸山，北流经霍邱县城西潴为西湖，又北流入淮。河出六安北境诸山，北流经霍邱县城东潴为东湖，又北流入淮。淠河自六安流入境，与凤阳府分界，北流至正阳关入淮。府北境之水曰西肥河、涡河、北肥河、芑河，皆自河南归德府入境，东南流历亳州、涡阳、蒙城而入凤阳府境。 
　　九、广德直隶州属水道 
　　郎川在建平，其源二：一为桐川，出州西南白石山，合水，北流入建平境。一为鲤洪溪，出州东南诸山，西北流绕州城，东北有九斗川，自杭村西南流来会，又西北流入建平境。与桐川合为郎川，西北流经县城，南转西流入宁国府境，汇为南湖。里南湖承建平县南诸山水，由沔阳河口入南湖。 
　　十、滁州直隶州属水道 
　　滁河自庐州府入全椒县西南境，转南少东流三十余里折东流与和州以河为界。至县城。东有襄水出石臼山，合诸山水东南流来入。又东经州治与江苏江宁府以河为界。东南入来安境，北合乌衣河水，又东流受吴沛水，入江宁府境。乌衣河出来安县之嘉山，为秋沛水，南流入州治，西受瓦店河，又南流过州城，东北受红沙涧，转东少南流过乌衣镇，又东南入来安境，有来安水出县北诸山南流来入，又东南流注于滁河。小马厂水出州治西之常岭、皇甫诸山，西南流入庐州府境。 
　　十一、和州直隶州属水道 
　　大江自庐州府入境，北流至裕溪镇，江中有曹姑洲，又北出东西梁山间，两岸皆依山麓建炮台，为皖省门户，又北过针鱼嘴，经金马、官锦等洲，又北经尚宝、大黄等洲，洲皆属太平府。转东北流至驻马河口入江苏江宁府境，与太平府以江为界。入江之水曰濡须河，即裕溪河，在庐州府为黄雒河。上流承庐州府巢湖之水，东流入含山境，受清溪水转东南流过运漕镇，又东流至三汊河口，北受铜城闸水，又东过雍家镇，转东北流至裕溪口入江。牛屯河分铜城闸水，东流至牛屯河口入江。麻湖上流为含山之县河，东流入州治潴为湖，分由姥下、太阳、杨林诸河口入江。石跋河出夹山，东南流入江。驻马河出北山，东南流入江。滁河自滁州入含山境，仍与滁州以河为界。东流入州治转东北流，复入滁州境。 
　　十二、六安直隶州属水道 
　　水之大者曰淠河。凡三源：一出砦拔山北，一出多智山北，一出英霍交界之西界岭北，会于霍山县西南，合诸山溪水北入州治，至两河口西合麻埠河水，又曲折东北流经州城西南，西合骆家山清凉寺水，又北少东经马头集入凤、颍二府界。柳槐涧出龙穴山，北流入凤阳府寿州境，潴为芍陂。州东北毛坦厂、陶家河、施家桥三水东流合于双河，东入庐州府舒城县境。州西金家寨北出一支入颍州府霍邱县境。英山落里河二源出东西二界岭之南，挟左右山溪水，南少西流合于县城西南，东受大畈、鸡鸣二水，西入湖北蕲水县境。 
　　十三、泗州直隶州属水道 
