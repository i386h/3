<!-- { "loadSidebar": true } -->
　　芜 湖 关关分户、工两部。工部抽分设于明成化七年，户部钞关设于崇祯三年。国朝因之差户部汉司官一员监收。顺治四年，改定差满、汉司官各一员，八年，专差汉司官一员。康熙四年，改归池太道管理，嗣改为徽宁池太广道，现称皖南道。九年，以工关归并户关，仍岁遣部曹一员稽征。雍正元年，定制交与巡抚，令地方官兼理，按照两部颁发税则征收。其沿江河港口岸，有金柱口收户关税；清（戈）［弋］、新庄二口，收工关税；裕溪、泥汊二口，兼收户、工两税。东河、内河、浮桥、下关、澛港、港、大信等处司稽察、巡查。咸丰元年兵燹停止，光绪二年，经巡抚裕禄奏明复设，于六月初一日起征，仍以芜湖大江口为户、工大关。其兼收户、工两税之东河口、坐落芜湖县城东。内河专收宁国府属出口各货，税课以五钱为度，过五钱者押赴大关完纳。裕溪口坐落江北和州境，通庐、凤，外达大江。及防守之下关、南关、北关、内河、均大关附近。澛港、芜湖县境。西江、无为州境，在大关对岸。裕工、和州境。大信当涂县境。等口，以在芜湖五十里以内，于二十七年十月改归新关税务司兼理。此外，分口若金柱，当涂县境内，通徽、宁，外达大江，专收出口货物户税。若清弋，内通徽、宁等处。若新庄，内通宁国府属。二口均在宣城县境，均收竹木货物工税，并抽船单。若泥汊，无为州境内，通庐、亳等处，户、工兼收。若港，在泥汊下二十里，亦无为州境，系防守口岸，例不收税，遇有应征货物，押赴泥汊完纳。仍归关道专办。户关抽税，则例分衣物、用物、食物、杂货四类，开列物名，详载银数。衣物、用物多以件计，食物、杂货多以石计，税银以几钱、几分、几厘者居多。每收税银一两，征铜价银一钱六分。其货不足二百石者，为零单，税银一两，征水脚银三钱；足二百石者，为大单，税银一两，征水脚银五钱四分。金柱口收税银一两，征铜价、水脚银一钱六分。江、广上流之货，应至大关完税，随商之便就近至泥汊口报完者，铜价、水脚并照大关例征收。其泥汊口近地出产之货，税银一两，征铜价、水脚银四钱。庐、凤、河南之货，南行入江可避大关之税者，如转至泥汊口入江，税银一两，征铜价、水脚银一钱六分。工关首重木竹，分别整零簰把，按根抽税。整青柳木每根抽银二钱五分，楠柏木每根二钱一分，杂木每根九分，杉木每根七厘，苗竹每根三厘。又于整簰把内，提分各木，凡湖西杉木把，提五分算青柳，余算杉木；湖东杉木把，提四分算青柳，余算杉木；杂木把，提一分算青柳，四分算杉木，余算杂木；建德杉木把，提一分算杂木，余算杉木；湖广苗竹把，提一分算青柳，五分算杉木，余算苗竹；江西苗竹把，提六分算杉木，余算苗竹；江西吴城、饶州诸处把，向例不提。其零星木竹，论根、论把。如虎木每根抽银二钱，梁木每根三分，架木、桩木均每根一分，皮木每根七厘。竹每把一分，老竹每把三厘，杂竹每把一厘之类。每把计竹五根。零楠柏木，兼论长圆。长以三丈一尺为准，圆二尺者每根抽银一钱九分，二尺以上按寸递加，圆至八尺抽银二两三钱九分。青柳、株杨、杂木，以长圆相乘扣算。青柳材料筒弃长不算。各色板片以厚阔长互乘，每根每块均有详细税则。其暹罗铁梨、紫檀、苏木、乌木、红木及桃丝、湘妃、棕竹之类，均以石计，每石税银一钱五分及一钱不等。紫竹、笔管竹、箭竹均以捆计，每捆税银三分及一分八厘不等。惟斑竹每根五厘。推及竹木棕藤器具，悉载《则例》无遗。船税一项，分别粮船、民船、脚船。粮船系江南省者，每号抽银四钱，江西五钱，湖广七钱。民船长三丈至四丈四尺九寸每丈抽银四钱，四丈五尺至六丈九尺九寸每丈五钱，七丈至十数丈每丈七钱。脚船长二丈内者每丈抽银二钱，二丈一尺至二丈九尺九寸每丈二钱五分，三丈者每丈三钱，三丈一尺至三丈九尺九寸每丈三钱五分，四丈者每丈四钱，四丈五尺外者每丈照大船例算。船桅按照圆围尺寸依则抽税。桅圆一尺五寸至二尺每根抽银六分，二尺一寸至五寸每根八分，二尺六寸至九寸每根一钱，三尺至三尺九寸每寸抽银一分，四尺者每根六钱二分，加一寸加抽三分五厘，五尺者每根九钱七分，加一寸加抽四分五厘。均按二年一抽，但论年分，不扣月数。如甲年抽单，丙年即应再抽。其余各项商货，按篮、篓、箱、桶包、捆。核计，与户税不同。如布匹一项，户税多以匹计，每匹八厘及二三厘不等；工税皆每包三分，每箱五分。皮张一项，户税貂皮、猞猁狲皮皆每张五分，猞猁狲褂，每件三钱；工税皆包三分，箱五分。户税大桶瓷器每件二钱，大篮瓷器每件一钱，中小桶、中小篮每件各八分；工税不论大中小每桶皆二分，每篮一分五厘。散舱装载货物，以一百五十斤为一包篓。除散装免征之黄豆等项外，分别货色，征银一、二、三分不等。米、麦、柴、炭船，惟照船长丈尺征，一船料归入解饭项下造报。米、麦例无正税。凡船长三四丈外者，每丈抽银三钱，五丈外每丈三钱五分，六丈外每丈四钱二分，七丈外每丈六钱六分，八九丈外每丈七钱六分，十丈、十一丈外每丈九钱五分，十二三丈外每丈一两四分，十四五丈外每丈一两一钱四分。自四丈至十五丈，凡零一尺至四尺九寸者只算丈不算尺；凡零五尺至九尺九寸者皆算零五尺。假如船长四丈九尺九寸作四丈五尺算，每丈抽银三钱，共应抽银一两三钱五分，余仿此。如装稻谷、柴薪及装米进口者，照米麦船对折抽收，装板炭者八折。煤炭船长七丈外每号征银六两八钱，十丈外每号十三两六钱，十三丈外每号二十七两二钱，十丈至十三丈外，进口者皆对折。黄、黑各豆及菜子、菜饼、明矾、牛骨等货，按包、篓抽税，每包篓皆五厘，箱、桶同。散舱者免。他如商货正税不及五分，空船零物正税不及一钱，奇零竹木不及五根，食油、鱼虾、鲜果、药材等项不及二十斤，瓷器、铁器及铜、锡等货无包、篓、箱、桶装者，并书籍、农具皆免抽。石膏篓袋装，油、酒、酱、醋并生熟广漆、水银等货坛装，本地桃、杏、李篓装者亦免。又，应行抽单之船，但载茶叶、白麻者，免抽。凡征竹木货税，每正银一两随征铜价银一钱，水脚银一钱六分。铜价有加一、九折之分。详载《则例》。肩挑、背负及零星竹木货税正银不及五钱，整把竹木税不及五十两者，均免征水脚。其上三百两以上者，水脚不复加多。惟江、楚、徽、绍竹木算法不同，各口与大关亦不一致，江宁杂货，铜、水皆免。均详刊本《则例》。自复设起，以三个月为一季，十二个月为一届。每届额定正税及铜价、水脚银，户关十五万六千九百十九两七分五厘，工关七万一百四十六两一钱五分五厘，额定盈余银户关七万三千两，工关四万七千两，共计三十四万七千六十五两二钱三分。系兵燹以前额征之数，至今仍旧。自茶厘另收，已少茶税一项。添设洋关之后，完洋税者，常关概不重征，故税收日绌。近年收数，第三十届光绪三十年八月初一日起，三十一年七月底止。户、工共收正税及铜价、水脚银十六万五千四百六十四两一分，又收工关解饭银二万二千四十六两七钱三分五厘。第三十一届自三十一年八月初一日起，连闰扣至三十二年六月底止。户、工共收银十四万一千二百三十三两八钱七分，又收工关解饭银一万八千九百八十八两九钱七分八厘。其岁出各款，第三十届计解京饷银五万两，内务府经费银六万两，随解平费等银款一千九百八十两。内务府参价银四千两，随解加平银一百三十两。还俄、法、英、德洋款银一万五千两，以上各款，第三十一届同。提交洋关税务司一成经费银一万九千七百十四两五钱四分三厘，此款因五十里以内各口归税务司兼理，按月照收数提交一成经费，第三十一届计提银一万六千七百五十六两四钱七分。户、工正额盈余加平暨内阁部科各衙门饭食等款，共银一万一千六百十九两四钱九分三厘，第三十一届计解银一万四百四十二两五钱六厘。坐支公费银二万四十七两九钱六分二厘。内关道养廉银九百两，各关口委员七员，又大江口添委查船一员，共养廉银八百八十五两六钱，各关口书役二百七十二名，工食并经费共银一万三千四百十四两六钱五分五厘，巡警经费银一千五百两，皖南中学堂经费银九百两，大江口东西梁山各救生局经费银五百三十两，解税课进京川资银一千六十八两有奇，雇用巡船银二百十六两，其余杂用，皆循定章。第三十一届同。据省志及《芜湖关道清折》并《税则》。 
