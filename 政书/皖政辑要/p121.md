<!-- { "loadSidebar": true } -->
　　光绪二十九年四月，刑部核复山西巡抚赵尔巽奏请军、流、徒犯即在犯事地方收所习艺一折内载：徒犯充役不出本省，限满即行释回。此项人犯即在犯事地方收所习艺固属可行，若如所奏军、流人犯亦概不解配，窃恐此后不法匪徒有恃无恐，益将肆行凶横，无所不为。犯案到官，不过收所习艺而止，有犯法之名无迁徙之实，是立法适以长奸，闾阎愈将不靖，未便将情重军、流概行停遣。拟请嗣后各省徒罪人犯毋庸发配，概行收入习艺所，按照所犯徒罪年限，责令工作，限满释放。如有脱逃被获，从新收所工作。遣军、流罪各犯，如系强盗抢夺、会匪棍徒等项，仍照定例发配。罪应遣军者，到配加监禁十年；罪应拟流者，到配加监禁五年。其有例内应锁带铁杆、石礅之犯，即加监禁，免其锁带杆、礅；应加枷号者，并免其枷号。俟监限满，概行收入习艺所，皆令身带重镣充当折磨苦工。遣军以二十年为限，流犯以十年为限。限满分拨各州县安置，听其各自谋生，仍令地方官按月点卯，严加管束。其非上项致罪，而为常赦所不原者，无论军、流，亦照定例发配，到配一律收所习艺。流二千里者限工作六年，流二千五百里者限工作八年，流三千里者限工作十年。军犯即照满流工作年限科断，限满即行释放，听其自谋生计，并准其在配所地方入籍为民。若为常赦所得原者，其罪既有减免之时，即其人终有释回之日，无论军、流，俱无庸发配，即在本省收所习艺。军、流工作年限亦照前科算，限满即行释放。至军、流、徒犯，如在所不安工作，复行滋事犯法，除罪应斩绞、监候、立决，仍照定例问拟。及犯该笞、杖者，各照应得之数折责发落外，如徒罪人犯复犯徒流，即照后犯罪名科断。其军、流人犯复犯徒罪，原犯系强盗等项，加监禁五年，此外加监禁三年。复犯军、流，原犯系强盗等项，加监禁十年，此外加监禁六年。限满果能悔过，再行收所分别工作。倘怙恶不悛，即令永远监禁。如军流脱逃被获，按例应加等调发者，仍照光绪三十年奏定章程，无论脱逃次数，军犯加监禁十年，流犯加监禁五年。系由配所脱逃者，仍发原配监禁。原犯得免解配者，即在犯事地方监禁。俟限满查看情形，如能悔过，再行收所从新分别工作。倘收所后仍怙恶不悛，即令永远监禁。至笞、杖、徒、流各犯捐赎免罪之例，银数过巨，拟请酌量变通。除犯罪常赦所不原者，仍照旧不准捐赎及官员赎罪银数毋庸议减外，凡贡监及平人犯罪呈请捐赎者，即照乾隆年间奏定赎罪银数减半科算，仍照笞、杖、徒、流罪名分别等数办理。如贡监犯笞、杖，定例笞罪赎银一百两酌减为五十两，杖罪赎银二百两酌减为一百两。按笞五等、杖五等分作十成，以十两为一等。凡贡监犯笞一十赎银十两，笞二十赎银二十两，至杖六十赎银六十两，以次递加。平人犯笞杖，定例笞罪赎银五十两酌减为二十五两，杖赎银一百两酌减为五十两，亦照前分作十成，以五两为一等。凡平人犯笞一十赎银五两，笞二十赎银十两，至杖六十赎银三十两，以次递加。贡监犯徒罪，定例赎银八百两酌减为四百两。按徒五等，以二百两起，每一等加五十两。凡贡监犯杖六十，徒一年，赎银二百两；杖七十，徒一年半，赎银二百五十两，以次递加。平人犯徒罪，定例赎银四百八十两酌减为二百四十两。按徒五等，以一百两起，每一等加三十五两。凡平人犯杖六十，徒一年，赎银一百两；杖七十，徒一年半，赎银一百三十五两，以次递加。贡监犯军、流，定例赎银一千二百两酌减为六百两。按流三等，以四百六十两起，每一等加七十两。凡贡监犯流二千里，赎银四百六十两；流二千五百里者，赎银五百三十两；流三千里者，赎银六百两。军罪即照满流银数捐赎。平人犯军流，定例赎银七百二十两酌减为三百六十两。按流三等，以二百七十两起，每一等加四十五两。凡平人犯流二千里者，赎银二百七十两；流二千五百里者，赎银三百十五两；流三千里者，赎银三百六十两。军罪亦照满流银数捐赎。其缓决减等人犯，仍照原议赎罪，准其一体减半科算。此项赎银暂由各省存储，拨归习艺所充用，作正开销随时汇案报部，仍令年终汇奏。俟各省习艺所出息稍丰，足资用度，再行规复旧制办理。以上军流、徒各犯，事犯在未定新章以前已经到配者，徒犯扣除役过年月，照章补足，工作限满即行释放。军流各犯无论新章应否解配，即由配所一律收所习艺工作，年限俱照新章科断，限满分别办理。其事犯在新章以前之笞、杖、徒、流各犯，如有呈请赎罪者，即照新章办理，以归划一。至各省习艺所，应先就省城并该管巡道，各设罪犯习艺所一区。凡军、流、徒犯，不必分拨州县，即在省城及巡道所驻地方收所习艺，俾专责成。如此，则创办尚不为难，收效自当较易。惟各省情形不同，未便遥为悬度，应由各该督抚等体查地方情形，议定开办详细章程，妥速奏明办理。奉旨："依议。钦此。" 
　　附：妇女罚赎及枷号罚金章程 
　　光绪三十一年九月，刑部奏：嗣后，凡妇女犯罪，除笞杖照新章一律改为罚金外，如犯该遣军、流、徒系不孝及奸盗诈伪等项，旧例应实发者，改为留于本地习艺所一体工作，以十年为限。应监禁者，照原定年限，亦收入本地习艺所工作。其寻常各案，准其赎罪，徒一年折银二十两。每五两为一等，五徒准此递加。由徒入流，每一等加十两，三流准此递加。遣军照满流科断。如无力完缴，将应罚之数照新章按银数折算时日，改习工艺。其犯该枷号，不论日数多寡，俱酌加五两，以示区别。他如老幼废疾，有犯流徒等罪，势难使之工作，应仍照旧律旧例收赎银数科断。至女犯习艺所，应作速推广，以昭划一。其尚未设立以前，所有女犯即照应得工作期限，暂行监禁。奉旨："依议。钦此。" 
　　又，三十三年三月，法部奏：嗣后，罪应枷号人犯，除折枷律有正条及例内载明调发改发并一应情节较重者，仍照定律定例定章办理外，其由笞、杖、徒、流、军罪所附加之枷，及丁单留养拟枷各犯，俱比照妇女罚赎章程，不论月日多寡，各酌折罚银五两。如无力完缴者，仍折作工作二十日，等因。奉旨："依议。钦此。" 
　　

　　一级目录：法科·卷八十六·罪犯习艺 
　　二级目录： 
　　卷八十六罪犯习艺 
　　通省按巡道所属共筹设习艺所三区 
　　刑部奏准，通行各省设立罪犯习艺所，应由督抚体察情形奏明办理。皖省通计六十州县，于三巡道属各筹设习艺所一区。省城一区已于光绪三十二年四月开办，专收安庐滁和［道］属十六州县罪犯。按，安庐滁和道现经裁改，原定三巡道，名称已有所不符。所有各省编发来皖安置各犯，应否免其杆礅枷号，或照新章监禁，均视其犯事在新章前后分别办理。刑部奏定章程内开：嗣后，各省徒罪人犯毋庸发配，概行收入习艺所，按照所犯徒罪年限责令工作，限满释放。遣军、流罪各犯，如系强盗抢夺、会匪棍徒等项，仍照例发配。军犯到配加监禁十年，流犯到配加监禁五年。其例应锁带杆、礅之犯，免其锁带杆、礅，应加枷号者并免其枷号。俟监禁限满，概行收入习艺所，皆令身带重镣充当折磨苦工。遣军以二十年为限，流犯以十年为限，限满分拨各州县安置。其非上项致罪而为常赦所不原者，无论军、流，亦照定例发配，到配一律收所习艺。流二千里者限工作六年，流二千五百里者限工作八年，流三千里者限工作十年。军犯照满流年限科断，限满即行释放，若为常赦所得原者，无论军、流，俱毋庸发配，即在本省收所习艺，军、流工作年限亦照前科断，限满即行释放，等因。光绪二十九年四月奏准。 
　　又，刑部续定章程内开：强盗抢夺、会匪棍徒等项事犯，在新章以前者，毋庸补行监禁，一律收所工作。其原带杆、礅、枷号未满之犯，俟满日再行收所工作。若事犯在新章以前、到配在后者，亦免其监禁，应否锁带杆、礅、枷号，仍照旧例办理，均俟满日收所工作。其事犯在新章以后者，即由配所按照奏定章程分别监禁，免其杆、礅、枷号，俟监禁限满，再行收所工作。至原犯得免解配之犯，无论事犯在新章前后，但有未经起解者，即由犯事地方收所习艺工作，等因。光绪二十九年八月奏准。 
　　又，法部咨：据皖抚恩咨称，罪犯在配年久，或娶有妻室，或小贸营生，已于限满释放自谋生计者，情无二致，若再一律收所工作，亦与重科无异，未免涉于误会。应再申明定章，嗣后遣军、流罪等犯，所有到配已逾工作年限者，自勿庸再行收所从新习艺。其未满工作年限者，亦应扣除历过年月。系强盗抢夺、会匪棍徒，即按未满之限收所，身带重镣接充折磨苦工。系寻常军、流，亦均一律扣限补行工作，以示体恤。据司卷。 
　　省城习艺所之建设及规则 
　　建设所内分重罪监、轻罪监两处。凡各州县内结拟军、流、徒三项人犯，非常赦所不原及犯罪已定监禁年限，并外省发配定地本属者，均收入重罪监。如地痞、恶丐及无业游民，或年轻子弟不遵父兄教训，由地方官及警局送所拘禁者，一律收入，应列为轻罪监。至原有之自新习艺善堂各犯归并入所者，多系小窃之类，亦收隶轻罪监。 
　　又，所内附设讲习所，于罪犯习艺之余，教以识字明理，学习算术。间日分班授课，除宣讲、教字、教算、习字外，别无他课。据习艺所卷。 
　　规则所内设正提调一员，以怀宁县充之。其下，则帮提调一员，典守一员，稽查一员，会计一员，监工一员，案牍一员，医官一员，司事三人，书吏二人，门役一名，更夫四名。又，讲习所管理员一员，教员一员，宣讲员一员，工役一名。至医师、看役名数多寡，及厨役、水夫、火夫，皆随时酌用。此系据原定章程，与后表互有详略。 
　　又，罪犯来所时，当先查其监禁年限远近。近则开释期速，当授以易成工艺，俟速见效，出所即可谋生。远则开释日迟，宜授较难工艺，日久可精其业。如此办理，皆不至功废半途，虚糜经费。至非监禁年限之犯，准其自择一艺，报明注册。倘不胜任，由匠师另派别习一艺。余皆由委员度其性质相近者，分授艺事，责令匠师悉心教导。其谨守规则、勤于力作，能三月不怠者，给与赏牌。得赏四次者，酌减监禁年限。其有过者，或罚直立，或罚苦工，或减食粮，或入暗室，视其过之轻重，以定等级。惟作苦工不过两日，减粮不过一日，锁暗室不过五日。 
