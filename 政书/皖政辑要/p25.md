<!-- { "loadSidebar": true } -->
　　八年五六月间，淫雨兼旬，江水泛涨，沿江各州县圩堤溃决殆尽，加以山洪迭发，怀宁、潜山、太湖、宿松、望江、歙县、婺源、祁门、绩溪、宣城、宁国、英山、霍山等十三州县均报有冲压田亩情事，冲压顷亩暨蠲免钱漕详《度支科·蠲赈一》。淹毙人口、漂没庐舍牲畜不可数计。巡抚裕禄奏奉恩旨，发帑银六万两赈恤，一面动拨库款仓米，由赈抚局、司、道分遣委员，运赴各州县，会同地方官查放。本省各官自巡抚以下皆捐廉银，以为绅富之倡，并请外省官绅及皖人之官于外者，筹款协助。统计本省动拨公款银十一万两，江宁协拨银四万五千两，江苏协拨银二万两，各项捐款共收银二十五万五千两有奇，外省捐款以直隶为多，署北洋大臣李鸿章偕前两湖总督李瀚章共捐银一万两为倡，并遣直隶候补道周金章携款来皖助赈。又上海电报局筹捐银三万六千五百七十余两，苏州电报局筹捐银二万两，两淮盐运使孙翼谋筹解银一万八千两。余不备录。米五万三千八百石有奇，内本省仓谷、碾米一万五千三百二十二石。江宁布政使梁肇煌、盐法道德寿等筹解米一万石，又杂粮一万三百七十二石。署淮扬道徐文达筹解米七千六百三石有奇，又杂粮四千三百八十九石有奇。两淮盐运使孙翼谋筹解米谷各五千石，前直隶提督刘铭传募捐自行散放米三千石，前江苏候补道朱麟成捐米五千石。余皆采买。杂粮一万九千七百六十一石、棉衣七万九千三百四十四件。本省各官公捐四万四千八十六件。候补道张保慈捐一万八十三件，前江苏候补道朱麟成捐五千件，候选光禄寺典籍张垲铭捐二千件，合肥县廪生黄天麟捐三千件，直隶候补道周金章、候补同知黄建、广东香山县职员刘国忠、湖南巴陵县监生孙崇观各捐一千件，前湖北候补道唐真铨捐八百五十件，江西候补知县张察捐六百件，池太同知沈守谦募捐并自捐一千一百六十件，铜陵县知县俸朝仁捐五百件，上海招商局董候补道唐廷枢，电报局董经元善，苏州、镇江电报局董谢家福、张世祁等募捐并自捐八千六十五件。本年夏赈系怀宁、潜山、太湖、宿松、望江、歙县、婺源、祁门、六安、英山、霍山十一州县查明大小灾民二十二万三千六百五口，计放口粮、籽种、草屋，掩埋、资遣各项，合银五万三千两有奇，米一万二千九百四十余石。大口给米一斗五升，小口七升五合。以钱折米者，每升给钱二十六文。籽种大口给钱百文，小口五十文。草房每间给钱一千文，掩埋每棺一具给钱三百文，资遣外来灾民大口给米七八升，小口三四升不等。六安州境被灾较轻，只领籽种一项。当时钱价每库平银一两约易钱一千六百二十文。概由省局分饬印委办理。至放冬赈则与徽、宁道分别饬办。省局经办系怀、潜、太、宿、望、婺、祁、英八县，查明大小灾民二十八万四千九百七十五口，计放口粮及资遣共米四千一百八十七石有奇，又以钱折米合银五万四千九百四十余两，又放极贫棉衣四万三百六十件。徽、宁道经办系贵池、当涂、芜湖、繁昌、合肥、无为、巢县、和州、含山九州县，查明大小灾民三十三万三千六百八十三口，计放口粮合银三万八千七百十九两有奇，大口给钱一百六十六文，小口八十三文。棉衣三万七千六百三十八件。直隶来皖协赈候补道周金章查放无、和、含三州县夏冬两赈大小灾民四万二千三百七口，大口给洋银一圆，小口半圆。共放银圆合银二万五千六百两，棉衣一千三百四十六件。上海协赈公所绅士严作霖经放怀、潜、太、望、英五县夏赈，计大小十一万八千五百十一口，大口给钱一千二百及八百，小口六百及四百文不等。共放钱合银五万六千二百余两。太湖绅士赵继元、合肥绅士刘铭传分赈二县钱米有差。赵赈太湖四十八保钱三千一百余串，刘赈合肥三河一带米三千石。次年夏季办理加恤，省局经放怀、潜、太、宿、望、英六县，计米一万八千六百六十八石，杂粮六千七百九十二石，银一万四百八十余两。徽、宁道经放当、芜、繁、合、庐、无、巢、和、含、铜十州县，计米五千六百七十石，杂粮九千二百八十八石，银五千两。其修筑圩堤一项，省局经办怀、潜、太、宿、望、绩、宣、宁、无、英十州县，共放银七万五千余两，米一千七百三十七石有奇。徽、宁道经办铜、当、芜、繁、和、含六州县，共放银二万五千二百八十余两，米五千石。直隶协赈周道经办和、含、庐、无四州县，共放银七万四百三十余两。又省局暨各处津贴民修各圩及挖废田亩给价，共放银三万五千五百五十余两，收放各款由司道会详请销并请奏奖。除销尚存银四万八千余两，又存米及杂粮拨就省城减价平粜，易银五千两，拨充皖北及山东赈需。 
　　九年夏秋之间，雨多淮涨，滨淮之凤阳、怀远、寿州、凤台、阜阳、颍上、五河七州县低洼田地，悉被淹没，灾民流离，巡抚裕禄饬拨沿江工赈余款四万二千余两，由署凤阳道刘传桢分饬各州县，或发银两，或动仓谷，先择极贫之户，量为散给，一面委员分赴河南周家口及江苏宿迁等处，采买米麦杂粮，以资接济。嗣以宿州、灵璧、亳州、涡阳、蒙城、泗州六州县，因涡、濉等河同时并涨，灾情亦重，遂由刘道分委各员，会同印官，一体查抚。复经裕抚倡率文武僚属捐资，并拨公款协助，十一月奏准动拨地丁厘金共银四万两，并奉恩旨特赏银二万两，各处官绅、商富复捐助款项，统计凤阳、怀远、寿州、凤台、宿州、灵璧、阜阳、颍上、涡阳、蒙城、泗州、五河十二州县，冬赈灾民大小四十五万四千六百三口，春赈连同亳州大小五十六万一千五百九十二口，共放仓谷及择办米麦杂粮十万六千七百九十五石，银六万九千六百六十余两，挑修堤坝沟道、以工代赈银六千七百八十余两，委员夫马、丁役、工食及纸笔杂费，均另行筹给，不支正款，各捐应得奖叙，由司道会详请奏。 
　　十三年五月，沿江各属，被水堤决，秋收失望，巡抚陈彝奏准开办赈捐，以资抚恤，并分饬印委，勘估各圩工程，办理工赈。当经查明灾口以怀宁为多，桐城、太湖、当涂、芜湖次之，圩工以当涂大官圩为最巨，怀、桐连界之广济圩次之，桐城、太湖、宿松、芜湖、无为各圩又次之，共放抚恤钱米、棉衣及修盖草房等费合银四万七百六十一两有奇，另有上海协赈公所绅士刘芬在当涂县放给赈款未经册报。圩工由官经修及给民津贴共银六万五千三百八十九两有奇。当涂大官圩除津贴外，另有借垫银二万二千二百六十七两，议分六年摊还。又铜陵县圩工系绅士李宗捐修，未经造报。以上二款均系赈捐项下动拨。 
