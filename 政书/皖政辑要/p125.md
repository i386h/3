<!-- { "loadSidebar": true } -->
　　卷八十八渔业 
　　欧洲渔业，自西历一千六百八十二年，英人始设会于伦敦，凡畜鱼之法，捕鱼之具，莫不陈列比较，精益求精。不数十年，由三海里渔界扩充至二千五百余里，德、法、美、俄诸国继之，而渔业遂与国家领海主权有密切之关系。光绪三十一年，商部咨开：义大利国拟在秘拉诺地方设立赛会特有渔业分会。中国各省及通水路各地方官，应出示劝谕渔业公司或渔业之人预备赛会。咨准顾问官翰林院修撰张謇将筹办义国赛会情形呈部，所筹办法切实可行。本部重视实业，一意振兴。凡各省物土民宜，莫不详加考核。矧兹江海水产，即不因赛会亦应调查研究，陈列比较，俾供博览，借资改良。为此编列表格，分咨沿海沿江各省，派员查考渔业情形及所有水产品类，按表填报。其有可以赛会之物，务宜装潢完整，限于光绪三十二年二月以前，径寄上海吴淞渔业赛会汇集出品公所汇收，陈列考究，听候带往义国赛会，实于渔业大有裨益，等因。当由商务局派员分赴各州县，会同地方官详悉调查。兹将通省渔业情形列表如左。 
　　渔界 
　　江宿松、望江、怀宁、桐城、无为、和州、东流、贵池、铜陵、繁昌、芜湖、当涂界。 
　　泊湖宿松、太湖、望江界。 
　　湖 
　　龙宫湖 
　　大官湖 
　　茅湖均宿松界。 
　　杨溪河 
　　武昌湖 
　　青草湖 
　　白工湖 
　　漳湖均望江界。 
　　皖水潜山、太湖、怀宁界。 
　　鸭子湖 
　　菜子湖 
　　连城湖均桐城界。 
　　枞阳河潜山、怀宁、桐城界。 
　　獭桥湖 
　　白荡湖 
　　枫林湖 
　　陈洋湖均桐城界。 
　　新安江歙县界。 
　　婺水婺源界。 
　　大洪水祁门界。 
　　南湖宣城、建平界。 
　　句溪宣城界。 
　　琴溪泾县界。 
　　赏溪泾县界。 
　　青弋水南陵、宣城界。 
　　石硊河南陵、宣城、芜湖、繁昌界。 
　　五丈湖宣城、芜湖界。 
　　黄湓河东流、贵池界。 
　　白洋河贵池界。 
　　池口河贵池界。 
　　香口河东流界。 
　　大通河青阳、贵池、铜陵界。 
　　黄浒河铜陵、繁昌界。 
　　姑熟溪当涂界。 
　　石臼湖当涂界。 
　　丹阳湖当涂界。 
　　巢湖合肥、庐江、巢县界。 
　　东肥水合肥界。 
　　西肥水合肥、寿州界。 
　　三河合肥、舒城界。 
　　罗昌河庐江、桐城界。 
　　柘皋河巢县界。 
　　黄陂湖庐江界。 
　　泥汊河无为界。 
　　黄雒河巢县、无为、含山界。 
　　前河、后河均舒城界。 
　　淮河阜阳、霍邱、颍上、寿州、凤台、怀远、凤阳、五河、盱眙界。 
　　濠水凤阳界。 
　　安丰塘寿州界。 
　　焦冈湖凤台界。 
　　黑河凤台、怀远界。 
　　浍河宿州、凤台、灵璧、五河界。 
　　沱河宿州、灵璧、泗州、五河界。 
　　北肥河亳州、涡阳、蒙城、宿州、怀远、灵璧、凤阳界。 
　　西肥河亳州、太和、阜阳、涡阳、颍上、凤台界。 
　　涡河亳州、涡阳、蒙城、怀远界。 
　　东湖、西湖均霍邱界。 
　　沙河太和、阜阳、颍上界。 
　　芡河太和、阜阳界。 
　　滁河含山、和州、滁州界。 
　　裕溪河、牛屯河、姥下河、太阳河、石跋河均和州界。 
　　淠河六安、霍邱、寿州界。 
　　洪湖泗州、盱眙界。 
　　潼河泗州、五河界。 
　　天井湖泗州、五河界。 
　　石梁河天长界。 
　　渔具 
　　旋网亦名撒网。用麻线结成，长一丈六尺，孔方六分，围圆六丈六尺。边向内兜，每间一尺三寸，用线吊缀成六十六兜。兜深五六寸，每兜系锡坠三枚，枚重一两。用法：一人站船头，左手执网，右手带住坠脚少许，用力撒出，随将右手坠脚一并放下。一人顺流荡（浆）［桨］，约行十余丈，将船掉回，即行起网。江淮内湖均有，亦有用丝者。 
　　脚网用麻线结成，孔方五分，分幅接，每幅横长七八丈，宽二尺二寸。边向内兜，每间六七寸，用线吊缀，线长四寸，系铁牌一枚，重一两。每幅一百余兜，兜底有囊口，径六寸，深一尺五寸，孔与网同。上贯粗纲，间四寸系一木浮，长四寸，宽寸许。接幅数，视河宽窄。用法：以二三人在岸上牵其一端，载网于船，频行频放，随流而下，及半，则溯流渐上，全网下水，拢至岸边，再用二三人上岸牵之，缓缓起出，鱼悉入囊中。 
　　罟网亦名黑网。用粗麻布成，横长数百丈，宽八尺二寸，上贯粗纲，间一尺系木板一块，方四寸，下坠以砖石。用法与脚网同。两端相去有远至四五里者，用二三十人缓缓牵至岸上，鱼无大小悉入围中，过处几无遗类。土人无制此者，均由江西贩来。 
　　拖网用粗麻布每幅宽一尺二寸，四幅横接，共宽四尺八寸，两端用棉布三幅横接，宽三尺六寸，长七八丈，挂于船之首尾，拖行河中。 
　　丝网一名银鱼网。用生丝结成，分幅接。每幅横宽六尺，直长四尺，网孔细不盈分。上贯粗纲，间三寸系一杉木圆浮，径半寸，长三寸，每幅十浮。下系小铁牌十枚，枚重一两。两边有绳，名曰脚纲。用法：以两船分拖，纲之两端系于两船之尾。脚纲稍前，系于船首。网孔既密，拖水力重，须用大船，乘风扬帆，相离七八丈，驶行湖中。银鱼喜游水面，来必成阵，一入围中，两边齐收。船渐拢近，可以起网。 
　　濠网形如大袋，口径六丈，深十余丈。分三段，近口三丈，以粗棕绳结成，孔方五寸；中段四五丈，以粗麻绳结成，孔方二寸；底深六七丈，亦以麻线结成，孔由寸半起，渐缩渐小，近底丈余细仅分许。网底有口，用绳扎住。上口贯粗篦缆二条，桩钉两岸，正中复钉大木桩一，撑其口，迎流张设，专取随溜冲出之鱼。每日用船将网底解开，取鱼一次。 
　　蟹网用麻线结成，为半圆形，孤长一丈五尺，弦长一丈。弦边贯以竹竿，弧边兜转六寸，每间一尺用线吊缀，下系铁牌四十八枚，枚重一两，形如荷包。竹竿两端系绳丈余，挂于船尾，顺流拖之，起网则蟹入兜中。 
　　虾网用丝线结成，形正方，每边六尺，周二丈四尺，深五尺，绷以木框，四角系绳，挂于船侧，其网精密，可取细虾。 
　　罾用麻线结成，面正方，纵横各三丈。长竹四根，接合扎成十字，杪四出如爪，网悬竹杪，形类仰盂。岸置木架，上铺以板，前有横轴一根，长四五尺。另用长木作锐人字架，前后各一，下端合装于轴，上端相距九十度直角，联之以绳，前系罾，后系大石一块。并绳二条，分开四五寸，间二尺设一横档，渔人攀之起落，罾底有密孔网袋，深三尺许，口径八九寸，有竹圈倒刺，起罾则鱼落袋中。 
　　船罾与岸罾略同。惟长竹只用二根，下装于轴，近杪四五尺交互扎成十字，网之前二角悬于竹杪，后二角另系竹篙两端，长七八尺，置于轴前，轴上亦有锐人字架一具，前系长竹交扎之处，后用绳攀之起落。 
　　操罾用麻线结成，形如令旗，邪长六尺，孔方五分，用长竹二根，贯以横木，交互配成三角形，开合如剪。又有拖罾，形圆而长如囊，以竹圈张其口，绳系圈上，拖之水中。又有捺罾，编篾为筐，结网筐上，遇鱼即捺之。 
　　滚钩用粗麻绳为纲，长三十丈，间三寸系一钩，共一千钩，钩线长五寸。每间三十钩缀一竹浮，间一丈系一铁坠，线长于钩，坠着水底，钩离水底五寸，浮离水底一尺。网绳一端系于木障。障长四五尺，背面缀粗竹一根，下坠石块，沉着水底使障浮立水中。障之四角各系一绳，长三尺许，总绾一结，以接网绳一端，系于船首，横截江中。障须迎溜稍侧，方能与船挣离并行。障角之绳长短，须随时缩放。障在船左则右绳长，障在船右则左绳长。船首所系网绳离船丈余，亦坠石块，沉着水底，使两端之钩距离水底总不相上下。鱼游水底，着钩则负痛乱窜，愈着愈多，可得大鱼。又有挂钩，不用船障，择有岩洞处钉桩系钩，专取出入岩洞之鱼。 
　　卡线用篾丝长八分，屈而圆之，两尖相并，插蒸熟小麦一粒，鱼来吞麦，篾丝弹开，横撑腮间，即不得脱。纲用粗麻绳一条，间五寸系一卡，以芦管为浮，两端系桩，插于河中。 
　　鱼笼以竹为之，形正圆，上小下大，高三尺，顶盖有倒刺，用竹竿一根插水中，绳系其上，鱼由顶入，即不能出。 
　　蟹笼以竹为之，如裤形，高四尺，裆底为门，圆径八九寸，有倒刺，管内亦有倒刺两层。蟹由门入，一过倒刺即不能出。 
　　虾笼以竹为之，形如蟹笼，而小仅尺余，裆下无门，门在两腿管，亦有倒刺，用取细虾。 
　　簖编小竹为箔，屈曲拦插河中，鱼能入而不能出。又秋冬插竹为障，积柴其中，鱼畏寒自入，即《诗》所谓"潜有多鱼"也。 
　　鱼叉以铁为之，排列五齿，长七八寸，尖有倒刺，长竹为柄，专取清水鱼鳖。 
　　鱼钩以铁为之，形如剪股，专取鳝鱼。 
　　鱼鹰取鹰卵用雌鸡伏之，初出喂以小鱼，长成后，用船载赴湖心，渔人一呼，鹰自入水，遇鱼以嘴衔住，浮出水面，泅赴船边，夜则宿于船尾。 
　　渔船 
　　长江渔船大者长三丈，宽六尺，深二尺余，载重七八十石，单桅。小者长二丈，宽四尺，深一尺，载重三四十石，单桅。往来长江无定处，不入内河。 
　　内湖鱼船大者长三丈六尺，宽七尺，高三尺，入水六寸，前后五舱，双桅，前高三丈，后高四丈五尺。小者长三丈，宽六尺，高三尺，入水五寸，前后三舱，双桅，前高二丈六尺，后高四丈。专在内湖捕鱼。 
　　内河渔船大者长一丈四尺，宽三尺，高二尺八寸。小者长一丈一尺，宽二尺五寸，高二尺二寸。中舱平顶，前安木板为门，门方而小，设于木板之右，后用芦席为棚。有小桅，长一丈二尺。 
　　木划形长方。大者长一丈五尺，宽三尺二寸。小者长一丈，宽二尺。无舱无桅，用双桨。外江内河皆有。 
　　竹划用粗竹排列扎成。长丈余或七八尺不等。专在浅水中取鱼。又有木盆形椭圆，妇孺驾之。 
　　钓船长一丈，宽二尺，芦席为棚，推前推后，以避风雨。无桅，用双桨，亦可撒网。内河外江皆有。 
　　罾船与钓船同。置罾船头，荡桨迎流攀取。外江内河皆有。 
　　鱼鹰船形如钩，船略小，专豢鹰捕鱼。内湖为多。 
