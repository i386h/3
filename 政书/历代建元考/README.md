<!-- { "loadSidebar": true } -->
　　钦定四库全书　　　　　史部十三
　　厯代建元考　　　　　　政书类二【仪制之属】提要
　　【臣】等谨案厯代建元考十卷
　　国朝钟渊映撰渊映字广汉秀水人自来纪元诸书多详于正统惟
　　国初吴肃公之改元考同及近时万光泰之纪元叙韵与渊映此书则并伪朝覇国以至草窃僭称皆一一具载其例以年号相同者列前次以年号分韵排编次列厯朝帝王及僭国始末并外藩亦间及之秩然有序虽载籍浩博搜采难周如蜀王衍宋太祖年号与辅公祏同裘甫有维平之僭成都为西夏之称凡斯之类不免间有缺漏未可云毫髪无遗然较之呉万二家足称赅洽矣乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　歴代建元考卷一　　　　秀水钟渊映撰原序
　　改元非古也周衰道微王者不作列国自相雄长若魏若秦各以称王之岁改元其事固无足法也汉至孝文天子中新垣平之诈始复更为元年景帝因之延及世宗遂惑羣臣天瑞之説讫帝之世更立年名有号十一始为古今一成不可变之制嗟乎汉之世宗非若后世中材者比也兴诗书定礼乐至改易正朔为百王取法尤吾夫子所有志未逮者而年名反自帝倡之故予三复孝武本纪未尝不惜帝雄才大畧可以进于三代而羣臣将顺者之失也自是以降或三四年或五六年未久辄改甚者一岁之中寒暑未更号年叠出编年纪月书法无章而学者欲于数百年之下条举无遗盖几难之予读史之暇搜考前代诸书其最著者柳璨正闰位厯宋庠纪元通谱目存书亡近代间有作者考覈未备于是徧观正史旁采覇书外及海外属国之纪逾月书成列为五卷至改元以前帝王世系别为首卷皇王僭伪诸凡又作类要一卷而上下千百年间耳目之所及者庶几粲然无遗憾矣然予因之有感焉年号之兴起于方士之无稽继以盈廷之从谀与古大臣祈天永命之説何与哉乃数十代靡然从之非此无以章受命迓天休庆星甘露之祥麟凤龟龙之异无不以之名年而治终不古若善乎号不屡更陈承祚所以归美诸葛也有明继代髙皇帝享国最久大经大法不惮再四更张独洪武之元终世不易圣子神孙踵而行之而歴代相沿之谬始革呜呼变法乱制者易居今复古者难独一建元云乎哉
　　书目
　　古今年号录一卷唐封演集并序以肃宗至徳代宗永泰乃陈后主齐明帝年号为失于考据遂起汉武建元至于唐纂为一卷
　　正闰位厯三卷唐柳璨撰
　　建元厯二卷唐张敦素撰
　　嘉号録一卷唐韦美撰
　　年号録一卷南唐徐【阙】撰
　　古今类聚年号图一卷蜀杜光庭撰自汉武元年辛丑至蜀干徳元年己卯凡一千五十九年歴一百八十九君改四百七号内六十号重出
　　歴代年号一卷宋丞相饶阳李昉撰
　　年号厯一卷纪年类一卷元类一卷见崇文书目纪年通谱十二卷宋参政宋庠撰以古今运厯之书凡十余家皆无可采遂取十七代正史百家杂记凡正伪年号括为一书断自汉文后元之戊寅下止周恭帝显徳之庚申凡一千二百二十二岁并本朝建隆之元至庆厯元年之辛巳合为十二卷有五号曰正曰闰曰伪曰贼曰蛮夷其十八篇曰统元以甲子贯之其二篇曰类元
　　运厯图六卷宋龚頴撰晁氏曰按晋史张轨世袭凉土但称愍帝建兴年号其间惟张祚纂窃改建兴四十二年为和平元年张天锡执政始奉穆帝升平之朔始末不闻有改元事惟頴书载张寔改元曰永安张茂改元曰永元张重华曰永乐曰和平张元龙曰太始张天锡曰太清张大豫曰凤凰不知颖何所据而言然或云出崔鸿十六国春秋鸿书久不传于世莫得而考焉编年通载十五卷张衡撰编歴代年号贯以甲子始于帝尧讫于治平丁未
　　疑年谱一卷年畧谱一卷杂附刘恕撰
　　歴代纪年赋一卷大理丞杨备撰自汉至五代别为宋颂四章
　　歴代纪年十卷绍兴中晁公迈撰
　　古今年号録五卷绍熈五年八月侯望造自汉建元至今一千三百三十五年正伪年号总八百三十八为字二百三十五
　　歴代纪年纂要一卷元察罕撰
　　纪年録一卷明邱濬撰
　　正闰考十卷明沈徳符撰
　　总论
　　春秋正义曰汉魏以来虽秋冬改元史于春夏即以元年冠之是以因于古也元者气之本也善之长也人君执大本长庶物欲其与元同体故年称元也诸侯于其封内各得改元传説郑国之事云僖之元年简之元年是诸侯皆改元非独鲁也
　　隋志曰道经有延康赤明龙汉开皇是其年号
　　春秋后传曰惟王者改元诸侯改元自汾王以前未有也晋竹书曲沃庄伯十一年十一月则用夏正为岁首而秦谱至宣公初志闰月不惟改元又改厯矣
　　书正义曰顾氏云殷家犹质逾月即改元年以明世异不待正月以为首也
　　郎顗曰仲终季始厯运变改故可改元所以顺天道也文中子曰改元立号非古也其于彼心自作之乎王应麟曰汉武六年一改号自太初后四年一改孝昭亦六年一改孝宣四年一改孝元五年一改孝成四年一改余改号皆不常
　　又曰年号及十年以上不改者光武建武三十一孝明永平十八孝和永元十六献帝建安二十四蜀汉后主建兴十五延熙二十吴大帝赤乌十二晋武泰始十太康十穆帝永和十二孝武太元二十一安帝义熙十四宋文帝元嘉三十齐武永明十一梁武天监十八大同十一陈宣大建十四魏昭成称代建国三十九道武登国十太武真君十一孝文太和二十三西魏文帝大统十七隋文开皇二十炀帝大业十三唐太宗贞观二十三宗开元二十九天宝十四代宗大厯十四徳宗贞元二十一宪宗元和十四宣宗大中十三懿宗咸通十四
　　愚案改元及十年以上者尚有前赵主曜光初十二后赵太祖虎建武十四成太宗雄玉衡二十四前秦世祖坚建元二十前燕后主暐建熙十一后秦髙祖兴始十七北燕太祖跋太平二十三北凉武宣王蒙逊始十五西凉武昭王暠建初十三西秦武元王干归十三南唐元宗保大十五南汉髙祖袭大有十四中宗晟干和十四孟蜀后主昶广政二十八宋则髙宗绍兴三十二孝宗淳熙十六宁宗嘉定十七理宗淳祐十三辽则穆宗璟应厯十九圣宗隆绪统和二十太平十一兴宗宗真重熙二十四西辽仁宗伊喇绍兴十三承天后崇福十四珠勒呼天禧三十四金太宗晟熙宗亶天会共十四世宗雍大定二十九夏景宗元昊天授礼法延祚十一惠宗秉常大安十一崇宗干顺贞观十三桓宗纯祐天庆十四元则世祖至元三十一成宗大徳十一顺帝至正二十七又东汉初公孙述龙兴十二唐初梁师都永隆十二俱玉海不载若元代诸帝则王氏以后事也
　　又曰舜典纪元日商训称元祀春秋书元年人君之元即乾坤之元也大哉乾元万物资始天之用也至哉坤元万物资生地之用也成位乎其中则与天地参元即仁也仁人心也众非元后何戴后体元则仁覆天下矣即位之一年必称元年累数虽久而不易战国而下此义不明秦惠文王十四年更为元年汲冡竹书魏惠王有后元始变谓一为元之制汉文帝十有六年惑方士説改后元年景帝因之壬辰改中元戊戌改后元犹未以号纪年也武帝因之建号一元曰建二元以长星曰光六年而更始曰朔郊得一角兽曰狩顔氏谓年号起建元刘氏据封禅书谓起元鼎吕氏谓元鼎亦追改也元封改元始有诏曰登封泰山至于梁父然后并防肃然自新嘉与士大夫更始其以十月为元封元年及征和之后复改后元年于是武帝厌改元矣歴代防袭或五六年或三四年或一岁再更或一岁三号记注繁芜莫之胜载哀帝以建平二年为太初元将见于王莽传世祖以建武三十二年为建武中元见于续汉志而本纪削二字梁之大同大通俱有中字亦宪章于建武也经载十二而年各不易陈夀以美诸葛武侯间有复古号为元年如魏废帝恭帝周闵帝明帝唐肃宗未几仍旧盖春秋之义不明久矣即位逾年改元古制也刘禅孙亮石苻生李景未逾年而改世以议焉晋惠帝改武帝太熙为永熙谓欲长奉先帝之制亦非也议者以为违春秋逾年书即位之义
　　唐顺宗以贞元二十一年正月嗣位至八月改永贞盖已称太上皇嫌于独无纪年故亟更之太平兴国之改元不俟逾年史臣谓与常例不同又有逾年而不改元者唐中宗仍武后神龙代宗继宝应至七月梁末帝追承干化晋少帝袭天福至九年孟昶仍父明徳汉髙祖追用晋天福隠帝仍父干祐【愚案北汉世祖及孝和帝复承用之至九年而止四主共一号更前此所未有】周世宗承太祖显徳皆非礼之正唐哀帝仍昭宗天祐盖畏朱温而不敢云汉献除光熹昭寜永汉梁元帝黜大宝梁末帝黜凤厯诿云继故晋惠后改永安汉高祖黜开运最为无谓自唐徳宗慨想贞观开元之盛改贞元以法二祖【愚案纪元用先代名始于唐徳宗贞元合贞观开元之名用李泌言】我朝因之若淳熙庆元开禧之类是也元祐之号或谓并用元丰嘉祐而有对钩之谈隆兴欲隆绍兴之治绍熙将绍淳熙之政词臣草诏乃合建隆绍兴及绍兴淳熙为义非初意矣夫厯世无穷而美名有尽于是有离合之防有重复之嫌如永昌隆昌为二日大亨为一人二月了天保为一大人只十徳昌为得二日宣政为宇文亡日大象为天子家广运为军走大业为大苦末广明为唐去丑口而着黄家日月太平为一人六十咸字人口有戈宣和为一家有二日靖康为十二月立康建炎为两火此离合之防也炎兴应司马氏之名升平有不满斗之謡大足若数足而则天改之天元为周号昌字乃二日而李泌议之成字负戈美者大羊亨为子不成而神宗避之隆兴近正隆纯熙旁作屯而孝宗更之治平或谓大徳不宜用水康定靖康或谓其如谥法天圣于文为二人明道于文为日月并盖以母后之临朝也乾道九年而改谓用九之数已极纯熙之易为淳避告成大武之语发号告元其谨始如此乃若晋建兴同孙刘之号唐至徳永泰袭陈齐之旧晋惠六同汉号一用吴号汉哀之太初晋元之建武魏孝武之永兴唐肃宗之上元皆自重一代之号干徳蜀号也因宫人镜背而后知隆兴伪号也因曾布日录而后见建中靖国之纪元曾肇以唐建元为疑欲改建字为执字任伯雨亦以唐为戒而徽宗谓梁末禅位年号太平太宗不以为嫌重和犯北敌重熙之称一年而亟改髙孝欲用炎兴干统以刘蜀北敌已用而更议此重复之嫌也至和三年而改以至道末年为忌熙宁崇宁或云同刘宋陵名宣和或云契丹宫门名其避忌又不止于重复矣然晋有立始长顺之筮唐有元和咸通之兆我朝有重火之防是亦有数存焉若文王以受命之年为元年纬书之説也文王不宜改元而又改元【愚案诗文王正义尚书运期授注云周文王以阙　　　二十九年受命受命之月已是季秋至明年乃改元武成正义文王断虞芮之讼诸侯归之改称元年】武王宜改元而不改元【愚案书序云惟十有一年武伐殷注云本文王受命而数之】欧阳子尝辨其妄矣道家有延康赤明龙汉开皇之纪上皇无极永夀之号事不经见云
