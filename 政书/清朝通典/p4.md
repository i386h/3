<!-- { "loadSidebar": true } -->
　　雍正元年世宗宪皇帝以国家承平日久生齿殷繁开垦旷土于民最有裨益敕督抚以下等官加意劝督谕凡有可垦之处听民相度地宜自垦自报地方官不得勒索胥吏亦不得阻挠升科之例水田仍以六年旱田宽至十年着为定例准山西河南山东旷地开垦无力者官给牛具起科后给与执照永为世业又以濒江近海之区定例十年一丈者恐未及年数即有坍涨令不时清查无拘十年之例 【六年复定五年一丈】二年上以国家休养生息户口日繁务使尽力田亩家给人足敕直省督抚各董率有司实心劝督咨访疾苦有丝毫妨于农业者必为除去每乡中择一二老农之勤劳作苦者优其奖赏以示鼓舞其不可耕种之地课令种树禁非时斧斤牛羊践踏及盗窃之害牧养亦令乳字以时又谕四民士为首农次之工商为下士子学成用世国家荣之以爵禄而农民勤劳作苦以供租赋养父母育妻子其敦庞淳朴之行岂惟工贾不逮亦非不肖士人所能及令州县有司择老农之勤劳俭朴身无过举者岁举一人给以八品顶带又令各督抚率所属举行劝农之典有轻视民隐不实力奉行者以溺职论又以西宁布隆吉尔地方遥远招垦人少令直隶山西河南山东陕西发遣军流之人有能种地者前往开垦官拨给地亩牛种耕具三年起科是年总计天下田土共六百八十三万七千九百一十四顷有奇四年清丈张家口外地亩设同知一员分亩为十分限年招垦又令直隶州县勤民树植桑麻枣栗及种菱藕畜鱼凫之属五年上以隐匿开垦定例甚严或吏民恐一经首报追究从前欺隐之罪谕各省官民限一年首报其从前侵隐之罪悉从宽免未纳之钱粮亦不复究以雍正七年为始入额征解山东省首报地一千七百四十余页六年令再展限六月又令云南贵州二省广行开垦官主捐垦者按户多寡议叙所垦之田归于佃户民间自垦者仍给为世业又江南省安河淀水家墩新淤地数千顷山阳盐城二县海口疏通新涸地六千顷均给民耕种分别年分输税又各省荒地如积鹻未消浮沙涨漫山石硗瘠低洼积水之区难于开复者仍令设法开垦不入年限之内五年遣科道等官清丈四川田亩六年以甘肃宁夏之察罕托辉地平衍可垦遣大臣会同督抚浚治河渠得地二万余顷招民垦种官给房舍牛具籽种凡本籍绅士俱令开垦授业其陕西各属无业民户愿往者给与路费每户受田百亩以为世业又浙江温州府之玉环山孤悬海外设同知一员招民开垦得田九百四十四顷有奇八年清厘四川田亩 【四川开垦田土未经丈量隐占争讼五年遣科道往丈至是事竣较原册赢田干四百八十顷有奇】敕四川巡抚宪德布政使高维新于额粮稍重州县清丈之后仿适中之科则核减又准四川报垦田地分别年限起科 【谨按四川省自雍正元年令该督抚劝谕开垦其民苗愚钝不知开垦之法者择湖广江西在蜀之老农给以衣食使之教垦俟有成效题给老农顶带六年议准各省入川民人每户酌给水田三十亩或旱田五十亩若有子弟成丁者每丁增给水田十五亩或旱田二十五亩丁多不敷养赡者临时酌增至是松茂川东永宁建昌四道报垦荒田六千八百五十五顷荒地二万九百五顷各有奇荒田垦种六年起科荒地垦种十年起科】十一年令四川苗疆山林坡冈之间招民垦种十二年令山东河南选善种旱田者赴广东高雷廉琼等州教之耕种十三年申定地方官报垦不实处分又申清丈江南江西湖广沿江沙滩坍涨升除不实之禁又定江苏漕田芦州升科不实之禁 【 腹内地亩日漕田近水泥滩沙地曰芦洲或有新涨已成漕田仍报芦课芦洲久成熟地不转则升科者故有是禁】十三年八月皇上登极谕曰朕见各省督抚题报开垦者纷纷不一至于河南一省所报亩段尤多而闽省继之访察其中多有未实或由督抚欲以广垦见长或由地方有司欲以升科之多迎合上司之意而其实并未开垦不过将升科钱粮飞洒于见在地亩之中名为开荒实则加赋非徒无益于地方并贻害于百姓也嗣后各督抚遇造报开垦亩段务必详加查核实系垦荒然后具奏不得丝毫假饰以滋闾阎之累
　　乾隆二年谕方今天下土地不为不广民人不为不众以今之民耕今之地使皆尽力焉则蓄诸有备水旱无虞乃民之逐末者多而地之弃置者亦或有之纵云从事耕耘而黍高稻下之宜水耨火耕之异南人尚多不谙北人率置不讲此非牧民之责谁之责与朕欲天下之民使皆尽力南亩而其责则在督抚牧令必身先化导毋欲速以不达毋繁扰而滋事将使逐末者渐少奢靡者知戒蓄积者知劝朕即以此别督抚之优劣至北五省之民于耕耘之术更为疏略其应如何劝戒百姓或延访南人之习农者以教导之牧令有能劝民垦种一岁得谷若何三岁所储若何视其多寡为激劝毋轻率劾去使久于其任则与民相亲而劝课有成令部臣详悉定议寻议仿周礼遂师之制于乡民之中择熟谙农务素行勤俭为闾阎信服者每一州县量设数人董劝其地方官考绩之法均宽以岁月如劝戒有方境内地辟民勤谷丰物阜督抚于三年之内据实题报官则交部议叙老农量加奖赏从之命南书房翰林同武英殿翰林编纂授时通考凡播种之方耕耨之节备旱捕蝗之术散见经籍及后世农家者流之说皆取择焉又谕令各州县于春耕秋敛之时亲为履亩察其勤惰稽其丰歉凡事有利农者申请举行定承垦荒地例凡土著流寓呈报开垦者以呈报在先之人承垦又清丈江南靖江县坍涨田地 【谨按靖江滨河之田涨则均减坍则均增五年清丈之例时未举行致有一户报升而通邑减一户报减而通邑升者至是升免核实】五年谕民间多辟尺寸之土即多收升斗之储乃往往任其闲旷不肯致力者或因报垦则必升科或因承粮易致争讼以致愚民退缩不前嗣后凡边省内地零星地土可以开垦者悉听本处民夷垦种并严禁豪强首告争夺其在何等以上仍照例升科何等以下永免升科之处各省督抚悉心定议续议准直隶零星地土在二亩以下者山东山头土角以及河滨溪畔在中则以上不足一亩及下则以下不足二亩者山西瘠薄下地不成邱段在十亩以下者河南上地不足一亩中地不足五亩高冈砂碛下隰低洼之地江苏山头土角沟畔田塍奇零隙地安徽水田不及一亩旱田不成二亩者江西山头土角不及二亩砂石间杂坍涨不一者福建奇零田地不及一亩或虽及一亩而地角山头不相毗连者浙江临溪傍崖零星不成邱段者湖北旱地不足二亩水田不足一亩者湖南奇零土地高滩阪隰种植稻禾不及一亩杂粮不及二亩并峯头湖泽之隙不成邱段者陕西甘肃其山头地角砂碛之地听民试种至平原空地在开垦未及起科之年地或鹻卤者四川上田中田不足五分下田上地中地不足一亩山头土角间石杂砂者广东山梁冈陁砂砾夹杂者广西平原成片段之地上则中则水田不足一亩旱田不足三亩下则水田不及五亩旱田不足十亩者云南砂石硗确水耕火耨更易无定及不能引溉或低漥不能定其收成者贵州依山傍岭工多获少土浅力薄者均免升科其余减则分别年限起科河南巡抚雅尔图上言豫省旱田可改水田者甚多旱田赋轻水田赋重一经改种必须题请加赋小免未免观望上谕河南民人愿将旱田改为水田者钱粮仍照原定科则免加其赋又准湖北旱田改水田者亦照河南例又定湖北承垦官民田地例凡承垦官地者以具呈之先后为定承垦民地者先责成业主业主无力许他人承垦为业六年议准陕西无主荒地官为招垦给照为业若本地人力无余准邻近无业之人承垦编入土著其平衍易收之地每丁授地五十亩山冈沙石之地每丁授地百亩如父子兄弟均系壮丁酌量加增七年议准原垦佃户之子孙业主不得擅更业主子孙欲种者将肥瘠地亩各分一半若业主他徙承佃之户久经应差纳课业主子孙回籍计其抛荒年分酌量分给如过三十年以外者概不分给在一二年之内者将当年所获给承种之户次再归业主十一年上以广东高雷廉三府荒地硗瘠居多令该地民人垦种者概免升科并为世业十五年申弓尺盈缩之禁凡新涨新垦升科之田务遵部式丈量不得仍用本处大小不齐之弓十八年谕广东琼州为海外瘠区贫民生计维艰查有可垦荒地二百五十余顷照高雷廉之例招民开垦免其升科是年总计天下土田七百八万一千一百四十二顷八十八亩二十六年回疆底定其从前安插吐鲁番回人移归故土所遗肃州威鲁堡熟地一万五千三百六十余亩陕甘总督杨应琚疏请募民承种从之是年山西大青山土默特十五沟垦地四百四十余顷安西府属之玉门渊泉二县垦地千二百一十余顷四川屏山县大竹堡二处垦地一千一百八十余顷俱分别年限起科三十一年谕滇省山多田少水陆可耕之地俱经垦辟无余惟山麓河滨尚有旷土向令边民垦种而定例山头土角在三亩以上者照旱田十年之例水滨河尾在二亩以上者照水田六年之例俱以下则升科第念此等零星土地本与平原不同倘地方官一切丈量查勘不免滋扰令滇省此等地土俱听民垦种概免升科又议准凡内地及边省零星地土听民人开垦种植直隶江西不及二亩福建及江苏之苏州等属不及一亩浙江及江苏之江宁等属不及三亩陕西不及五亩安徽湖南湖北贵州水田不及一亩旱田不及二亩下地不论顷亩山东中地以上不及一亩下地不论顷亩山西下地不及十亩广东中则以上水田不及一亩旱田不及三亩下则水田不及五亩旱田不及十亩四川上田中田不及五分下田上地中地不及一亩下地不论顷亩云南及广东之高雷廉三属不计顷亩奉天之山冈土阜河滨漥下之处不成邱段者不计顷亩俱免升科是年总计天下土田七百四十一万四千四百九十五顷有奇三十二年淮太仆寺牧厂空地招民开垦三十四年丰镇宁远二厅报垦一千五百五十五顷七十余亩又募垦吴县金山无锡丹阳宝山等县荒田二十七年募垦黄州府黄州卫荒地三十八年户部疏请招民佃垦定限起租谕曰前以荒芜地亩及低洼之处每易滋生蝻孽曾令裘曰修亲往履勘并令英廉等酌量可垦者令业主佃户垦种成熟其实系沮淤之区即为开掘水泡以杜虫孽而资潴蓄数年以来尚未办及此事于畿辅农田最有关系者着周元理专派明干妥员逐加踏勘将实可施工民间乐于认垦者听从其便其荒芜低洼之区即酌开水泡以期日久利赖三十九年定广东三水新安等县报垦荒地照旱田例起科四十五年开垦广西镇安府属水田四十九年开垦山西浑源州荒地五十年直隶查勘可垦荒地八百余顷请按八年升科之例部请以盐鹻沙压难垦之地再限二年其实难施工之地仍令各州县随时踏勘俟其地脉转移即行招垦从之上谕所有各州县历年报荒官旗各项地亩经此次派员履勘即查出可垦之地八百余顷分年招垦于旗民均有裨益足见从前荒弃皆因地方官不实力所致但恐此后地方官因循日久又复视为具文日渐废弛着督抚董率所属认真办理至地利转移无定并着随时察看续有可垦及续行报荒之处年终汇奏以专责成

　　皇朝通典卷一

　　●皇朝通典卷二

　　食货二

　　○食货二

　　田制二

　　△田制二

　　官庄

　　?田制【官庄】

