<!-- { "loadSidebar": true } -->
　　顺治元年论曰前明厉政莫如加派辽饷以致民穷盗起而复加剿饷再为各边抽练又如练饷惟此三饷数倍正供更有召买粮科始犹官给以银继则按粮摊派官吏短价克扣书役勒索追比名为当官平市实则计亩加征民无控告殊可悯恤财兹以后凡正额之外一切加派尽行豁除如有官吏朦混倍征者杀无赦定各欵钱粮汇解例 【时解京钱粮头绪纷杂有正额止三千余两而条分四十余项者故设此例】 严加征火耗之禁八年苏松巡抚秦世桢疏言八事一田地令业主自丈 【 见田制篇】一额定钱粮俱填易知单设有增减分给小单以防侵蚀一由单详开总散数目花户名姓以便磨对一催科不许滥差衙役设立滚单以次追比一收粮听里户自纳簿柜俱加司府印封以防抽换一解放先急后缓勒限掣销毋许存留胥役之手一民差按田均派与排门册对验无使不均一备用银两不得预支从之令广东屯粮本折各半征收十年令江南秣陵广武英武三卫屯粮准其折色十一年钦定赋役全书 【谨按赋役全书顺治三年纂凡在京各衙门钱粮项欵原额及见在收支销算数目在外直省钱粮见在熟田应征起存数目均载入颁行每年令布政司将开垦荒田及增减户丁实数订入至是复行订正】十三年命户部侍郎王宏祚将直省额征起存总散实数编撰成帙凡有参差遗漏者悉行驳正其明季加派陋规豁免未尽者概行蠲除至漕白杂项或改折或本色俱细加清核编勒成书颁示天下于是赋役全书外又有会计册赤历丈量册黄册诸书 【会计册备载州县正项本折钱粮及起解交部日期解户姓名以杜侵欺并清积欠赤历载户口钱粮数目每年颁发二扇一备誊真一备百姓自登纳数令布政司岁终磨对丈量册载天下田土凡原隰坟壤下湿沃瘠沙卤咸具焉黄册则准于户口详其旧管新收开除实数条为四柱与赋役全书相为表里】 行一条鞭法颁易知由单 【一条鞭法以府州县一岁中夏税收粮存留起运之额通为一条总征而均支之至运输等事皆官为支拨而民不与由单之式以每州县土中下地正杂本折钱粮开列总数刊成定式于开征之前绐花户使民通晓此外又有截票印簿循环簿粮册奏销册截票之法开列实征地丁钱粮数目分为十限每月限完一分截票其票用印钤葢就印字中分为两半给纳户执凭半留库柜存验即所谓串票也印簿由布政司颁发令纳户亲填入簿季冬徼司报部粮册载各区纳户花名细数务与一甲总额相符易于摘比循环簿照赋役全书款项急者居先缓者居后按月循环征收奏销册以各省钱粮支解完欠按年分款汇造清册岁终送府由府送部据以考核】严征收加派之禁十五年御史许之潮疏言财赋之害莫大于蠹役官以参罚去而蠹役历久尚存前无所惩后无所戒故所侵蚀每至盈千累万而不知止请将从前侵蠹姓名数目清查籍其家业多者坐以大辟少者流配以清蠹源从之十六年令州县设征收柜凡征收时各置木柜排列署门令纳户眼同投柜以免扣克工科给事中阴应节疏言钱粮四弊一州县挪移一绅士包揽一土豪晒名绅士一隔县寄庄抗粮请严查惩禁从之
　　康熙二年工科给事中吴龙疏言直省解京各项钱粮国初原总归户部自顺治七年令各部寺分管催收以致款项繁多易滋奸弊请以一应杂项俱称地丁钱粮作十分考成除扣拨兵饷外其余通解户部各造简明赋役册其易知由单颁给民闲者尽除别项名色各部寺应用钱粮即向户部支给从之四年革来年预征之例凡钱粮均以夏秋分征申加潻火耗之禁六年上以由单款项繁多小民难以通晓令嗣后只开上中下等应征银米实数其湖广陕西二省粮石派征本折数目向未开载令照例填注七年谕户部收租直省起运钱粮督抚不得纵容司道书吏勒索苦累解官 【 谨按州县经征钱粮运解布政使司候部拨日起运】
　　直隶起运银百九十一万三千四百九十一两四钱八分九厘有奇
　　盛京起运银二万六千三十一两六钱一分七厘七毫有奇
　　山东起运银二百七十八万一千六百四十七两六钱二分八毫有奇
　　山西起运银二百五十九万三千五百十有七两六钱五分八厘有奇
　　河南起运银二百七十三万八千一百五十两三钱六分有奇
　　江苏起运银百八十九万八千九百九十一两有奇
　　安徽起运银百三十七万九千五百十有二两有奇
　　江西起运银百五十七万一千三百二十两一钱九分有奇
　　福建起运银百有三万七千六百十有八两五钱二分有奇
　　浙江起运银二百十有四万五千八十三两二钱八分有奇
　　湖北起运银八十二万三千百有二两七钱有奇
　　湖南起运银九十万二千五百十有七两六钱六分有奇
　　陕西起运银百三十五万六千三百五两一钱五分有奇
　　甘肃起运银十有九万一千五百九十三两四钱二分有奇
　　四川起运银四十九万三百六十四两一钱八分有奇
　　广东起运银八十四万一千三百七十二两有奇
　　广西起运银二十九万六千三十五两七钱三分有奇
　　云南起运银十有六万六千二百一两六钱五分有奇
　　贵州起运银七万五千四百八十九两五钱九分有奇 【 以上起运银数均谨按会典则例载入】
　　二十八年申定截票之法 【截票始于顺治十三年一票而中分之一给纳户一存库柜每逢比较察验有票者免催未截者追比行之既久奸胥或藉磨对为名将纳户所缴之票强不给遂有已完作未完多征作少征者今定三印票一存州县一付差役应比一付花户执照征收数目每票填写如州县勒令不许填写及无票付执者许小民告发以尽守自盗律科罪】 停岁造赤历册 【黄册会计册俱于十年停止】 令各州县日收钱粮流水簿于岁底同奏销文册赍司磨对三十年令直省各州县卫所署门均勒赋役全书科则于石使民悉知三十九年设立滚单【滚单之法或五户或十户用一单于纳户名下注明田亩若干该银米若干春应还若干秋应还若干分作十限每限应完若干给甲内首名挨次滚催令民自行投柜不许里长银匠柜役称收一限若完二限挨次滚催如有一户沈单不完不缴察出究处】四十二年令截票分别注明漕项地丁数目毋许朦混征比五十二年谕嗣后止将见在钱粮册内有名丁数垂为定额其滋生人丁另造清册永不加赋 【寻定新增者谓之盛世滋生册】
　　雍正元年定凡州县开征之始令该府委员同封银柜或十日二十日别委员拆封即解其存贮谷石按季盘察出结转报隐徇同坐二年谕民间输纳钱粮用自封投柜法亦属更民之道但偶有短少之处令其增补每致多索其数浮于所少之外理应将原银发还仍于原封内照数补足交纳庶可免多索之弊此虽细事督抚大吏亦不可不留心体察严饬有司以除民累三年更刊四联截票一送府一存串根 【 截票一名串票】一给花户一于完粮柜旁别设一柜令花户完银时自投柜中每夜州县官取出对流水簿勾销欠册又定零星钱粮纳钱之例凡一钱以下小户每银一分准交制钱十文其大户尾欠一钱以下者亦如之又定附纳之例凡小户钱粮数在一两以下者附大户投柜于截票载明山西巡抚诺敏布政司高成龄疏请提解火耗上以州县火耗原非应有之项因通省公费及各官养廉有不得不取给于民者今非不愿天下州县丝毫不取于民而其势有所不能若各属火耗酌定分数则将来竟为成额必至有增无减又以奏称提解火耗将州县应得之项听其如数扣存不必解而复拨等语势必额外加征私行巧取浮于应得之数累及小民况解交督抚则显然有据扣存州县则难保贪廉未准议行十三年皇上御极之初谕向来征收钱粮因银色有倾销之耗折解送有路途之盘费故于正项外征收耗羡原无定额廉洁者尚知自爱不肖者任意征求经诺敏等倡为提解归公之法各该督抚就本省情形酌定分数外丝毫不许滥征葢以耗羡原属额外之项与其听地方官私行征取不如明定分数使有节制不敢违越也然在未提解以前尚有私项既提解以后或恐不肖官员视同正课又得以耗羡之外巧取殃民从前皇考洞见流弊屡降谕旨欲俟将来亏空全清府库充裕之日渐减渐革圣心廑念未或忘之朕绍承大统切念民依孜孜轸恤日与王大臣等悉心筹划期使我民于正项之外丝毫无扰而一时势有未能尚须从容计议惟是提解耗羡之法行之已十有余年恐日久弊生奸吏夤缘朘削耗外加耗重困闾阎不可不为深虑各该督抚其咸体朕意知耗羡一项可减而决不可增可于格外从宽而断不可于额外多索再各省耗羡分数率在加一上下然江南赋重之区如苏松常镇四府额赋较之他省几及数倍雍正六年以前每两加耗仅止五分雍正六年以后增至加一且有司又复巧取民何以堪令量减分数征收不得仍前重耗
　　乾隆元年谕朕闻永平府属州县凡征收钱粮皆以钱作银每银一两连加耗羡银一钱五分共折制钱千一百五十文今该处钱价昂贵民间纳钱比之纳银为费较重朕思民间完纳钱粮银数在一钱以下者向例银钱听其并用原以便民若数在一钱以上又值钱价昂贵之时之令交钱转致多费是便民而适以累民殊未妥协嗣后在一钱以上者不必勒令交钱二年谕外省荒辟赋银向例在于知府等官以下俸工内扣除抵补朕念佐杂微员力量单薄不应在扣除之内已于乾隆元年降旨谕令在督抚司道大员及府县正印官俸工内均摊抵阙今思官有崇卑役无大小征员俸工既经免其摊扣其各衙门人役工食藉以养赡其家若因荒辟扣除则餬口无资情有可悯此项共计十二万余着准地丁项下全支免其扣荒定浙江杭嘉湖三府属南米随同漕米十月起征例 【谨按南米向系春征四分于冬季办漕之后复令催输今以漕南二米分款交仓多形跋涉故改归十月随漕米分别免运】减湖南湘乡浏阳二县赋准长沙县适中定额又减湘阴县折色银又谕湖北所属忠峝等土司田地应征粮银奉照原额秋粮银数按田均输作为定额毋庸别立科则十二年禁民人置买湖广永顺等处土苗赋轻田地 【 永顺土苗田地较之内地粮额轻减嗣因改土归流已入版图民人利其粮轻产贱故有是禁】

　　?丁银附

　　顺天府十五万四千百七十三两有奇
　　直隶二百三十三万四千四百七十五两有奇
　　盛京三万八千七百八两有奇
　　江苏三百十一万六千八百二十六两有奇
　　安徽百七十一万八千八百二十四两有奇
　　江西日八十七万八千六百八十二两有奇
　　浙江二百九十一万四千九百四十六两有奇
　　福建百七万四千四百八十九两有奇
　　湖北百十七万四千一百十两有奇
　　湖南八十八万二千七百四十五两有奇
　　河南三百十六万四千七百五十八两有奇
　　山东三百三十七万言百六十五两有奇
　　山西二百九十九万六百七十五两有奇
　　陕西百六十五万八千七百两有奇
　　甘肃二十八万六百五十二两有奇
　　四川六十三万一千九十四两有奇
　　广东百二十六万四千三百四两有奇
　　广西四十一万六千三百九十九两有奇
　　云南二十万九千五百八十二两有奇
　　贵州十万千六百二十八两有奇 【 右谨据乾隆二十九年奏销册开载】
