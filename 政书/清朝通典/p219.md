<!-- { "loadSidebar": true } -->

　　△囚系

　　（臣）等谨按系囚之繁减关治道之盛衰我朝肇基东土俗厚风淳为牢以画地而巳于后有内外监女监之设规制具备而有司稽察未周致病犯不无情弊嗣经列祖暨我皇上厘剔奸欺严逾限之禁而案犯鲜有监毙设记犯之簿而滥禁不及平人其悬案待质之犯按时开释而囹圄为之一空然于劫监夺犯疏防贿纵则严治之法俾无漏网宽严得中稽核以实不慕纵囚泣罪之虚文而犴狴之肃清实前古所未有也
　　天聪三年五月以遣追土默特部落逃人诸臣中有不给马匹及未会集公署者命画地为牢禁饮食三日
　　顺治三年二月定死囚禁内监军流以下禁外监妇人犯罪应禁者别置一室曰女监十二年八月定地方官擅取监犯病呈致死者依谋杀人律拟斩狱官禁卒听从指使下手者依从而加功律拟绞十月谕每年六月内审定立决重犯俟七月具题正法永着为例
　　康熙二年五月御史姚延启奏江浙等省有狱卒苛索不遂创为木笼上下分数层纳囚其中不能屈伸天时炎暑秽气熏蒸转成疫疠多致监毙请敕部严禁从之九年六月谕刑部监犯踰限不行速结以致毙狱者甚多各犯自有应得之罪未死于法先死于狱殊非慎刑之意其作何严加议处详议定例具奏寻议凡承问官将正犯俱审取口供限内监毙者免议虽在限内并不审理取供迟延一案之内监毙一二人至三四人者罚俸有差五六人者降一级留任七八人者降二级调用九人以上革职将牵连无干之人监毙一二人者罚俸一年三人者降一级留任四人者降二级调用五人者革职若上司不据实题奏者降二级调用至于取录口供逾限不结致正犯监毙者照限内不取口供致死之例处分将牵连无干之人监毙一人者降一级调用二人者降二级调用三人以上革职上司不据实题奏者降二级调用若限内不能完结再行展限仍照限内监毙例处分如在展限外死者亦照逾限例处分从之二十八年十一月谕流徒人犯遇有势力者每羁禁不严及至发遣又展转迁延其颁苦无力营求者即肆行凌虐濒于死亡着户刑二部堂官稽察如有前项情弊从重治罪
　　雍正五年闰三月部议监犯病毙向例不分本犯情罪轻重司狱官一例处分诚为未协嗣后应将死罪军流及杖徒以下分为三等按监毙人数分别议处从之七年九月定行劫监囚不论曾否得囚有无伤人将为首之人拟斩立决有伤人者将伙犯亦拟斩立决如有杀人者将杀人伙犯及首犯俱拟以斩枭其余为从未经杀伤人者依律拟斩监候在中途势夺人犯因而杀人者将为首者拟斩立决下手致命者拟绞立决余仍照律分别坐罪
