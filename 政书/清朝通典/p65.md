<!-- { "loadSidebar": true } -->
　　钦天监监正满洲一人西洋一人　监副满洲汉人各一人　左右副监各西洋一人掌测候推步之法观察星辰稽定节序占天象以授人时所属有时宪天文漏刻三科顺治元年设钦天监监正等官皆以汉人除授康熙四年定置满洲汉人监正各一员满洲汉人左右监副各二员八年以西洋人充汉监正员额寻又增置西洋监副一员雍正三年以西洋人实授监正乾隆十八年省监副满洲汉人员额各一增置西洋左右监副各二员其总理监务王大臣自乾隆十年以来始置皆由特简无定员　时宪科五官正满洲二人蒙古二人春夏中秋冬五官正汉人各一人　秋官正汉军一人　五官司书汉人一人　博士满洲三人汉军二人汉人十有六人掌推天行之度验岁差以均节气凡时宪书之以国书蒙古文译布者满洲蒙古五官正司之推算日月交食七政相距冲退留仗交宫同度等事汉人五官正司之推验日用五星相距等事汉军秋官正司之校刊时宪书以颁四方五官司书司之博士岁以汉人二人直谯楼视更鼓之节余各从其长以分典厥事 【五官正满洲蒙古汉人员额俱康熙四年定又初沿有制设有回回科顺治初裁革以其职改隶汉军秋官正五官司书初置二人康熙十四年省一人博士初置满洲六人汉军三人汉人三十六人康熙四年省汉人博士十有四人五年复增设汉人博士二人分隶三科如今额焉】　天文科五官灵台郎满洲三人汉军一人汉人四人　五官监候汉人一人　博士满洲三人汉人二人掌视天象之垂书云物以协岁占每日以满洲汉人官各一人率天文生十有五人登观象台考仪器以窥干象每时以四人分观四方昼夜轮值凡八节风占及云气流星诸象当奏者送监密题以闻 【五官灵台郎五官监候各员额俱康熙四年定又原设有汉人五官保章正二人康熙十四年省】漏刻科五官挈壶正满洲汉人各二人　五官司晨汉军一人　博士汉人六人掌调壶漏测中星审纬度相阴阳以诹时日而卜营建焉 【五官挈壶正员额康熙四年定五官司晨初置汉军汉人各一人康熙十四年省汉人员缺】 　主簿厅主簿满洲汉人各一人掌章奏文移 【 主簿员额康熙四年定】食俸天文生满洲十人蒙古六人汉军八人汉人二十四人　食粮天文生汉人五十六人　食粮阴阳生汉人十人满洲蒙古汉军天文生俱以算学生充补视笔帖式食俸汉人天文生阴阳生以算学生暨肄业生选充食俸者视从九品食粮者亦以九器顶带给之均与世业子弟分班补用天文生分隶三科各司推算观候之事阴阳生隶漏刻科主谯楼直更监官以时考其术业而进退之　笔帖式满洲十有一人蒙古四人汉军二人 【 笔帖式员额俱康熙四年定】

　　△太医院【院使　院判　御医　吏目　医士　医员】

　　太医院院使汉人一人　左右院判汉人各一人掌医之政令率其属以供医事　御医十有五人吏目三十人 【 八品十五人九品十五人】　医士四十人　医员三十人以上俱汉人员额掌九科之法以治疾曰大方脉小方脉伤寒科妇人科疮疡科针灸科眼科口齿科正骨科自院使至医士皆以所业专科分班侍直曰宫直曰六直其道次曰外班房曰东药房各以其次更代供使令焉又有效力医生无定员掌炮制之法院使考其术而进退之又设教习厅简御医吏目之能者二人为教习以课医人自顺治元年初设御医十人吏目三十人豫授吏目十人医士二十人十八年省吏目二十人并省豫授吏目员额康熙九年复设吏目豫授吏目各十人十四年省吏目十人三十一年又省豫授吏目六十一年增置医士二十人雍正元年复增置吏四十人改豫授吏目为吏目七年增置御医五人八年吏目改为八品九品者各十五人增置食粮医员三十人凡医员闲有蒙特旨加衔者不得过三品

　　皇朝通典卷之二十八

　　●皇朝通典卷之二十九

　　职官七

　　○职官七

　　内务府

　　△内务府【总管大臣　堂郎中　主事　广储司郎中　员外郎　主事　织造监督　会计司郎中　员外郎　主事　内总管　副内总管　掌仪司郎中　员外郎　主事　御茶膳房总管大臣　尚茶尚膳正副侍卫　主事　御药房主事　内管领　都虞司郎中　员外郎主事　行宫总管　苑副　千总　养鹰狗处统领头目　慎刑司郎中　员外郎　主事　营造司郎中　员外郎　主事　养心殿造办处郎中　员外郎　主事　庆丰司郎中　员外郎　主事　各司库掌催掌　各司笔帖式　上驷院　奉宸苑　武备院　盛京内务府官属　太监职制附】

　　内务府总管大臣无定员以王公大臣兼摄或以侍卫府属郎中内三院卿简用掌理内府之政令凡职员选除财用出入宴飨祭祀膳羞服御赏赉赐予刑罚工作教习训导之事皆综理而受其成凡直宿日派总管大臣一人如因事不能入直以郎中等官代之所属广储会计掌仪部虞慎刑营造庆丰七司及储衙门上驷院奉宸苑武备院并隶焉
