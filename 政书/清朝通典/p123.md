<!-- { "loadSidebar": true } -->
　　御定盛京尊藏宝谱
　　大清受命之宝碧玉方四寸八分厚一寸九分蹲龙纽高二寸四分
　　皇帝之宝青玉方四寸八分厚一寸九分交龙纽高二寸七分
　　皇帝之宝碧玉方五寸厚一寸八分盘龙纽高三寸
　　皇帝之宝栴檀香木方三寸八分厚六分素纽高五分
　　奉天之宝金方三寸七分厚九分交龙纽高二寸
　　天子之宝金方三寸七分厚九分交龙纽高二寸
　　奉天法祖亲贤爱民碧玉方四寸九分厚一寸五分交龙纽高二寸
　　丹符出验四方青玉方四寸七分厚二寸交龙纽高二寸二分
　　敕命之宝青玉方三寸七分厚一寸八分交龙纽高二寸五分
　　广运之宝金方二寸四分厚八分交龙纽高一寸五分
　　御制盛京尊藏宝谱序曰乾隆十一年春阅交泰殿所贮诸宝既详定位置为文记之其应别贮者分别收贮至其文或复见及国初行用者为数凡十虽不同于见用之宝而未可与古玩并列因念盛京为国家发祥地祖宗神爽实所式凭朕既重缮列祖实录尊藏凤凰楼上觐扬光烈传示无疆想当开天之始凝受帝命宝符焕发六服承式璠玙孚尹手泽存焉记不云乎陈其宗器弘璧琬琰陈之西序崇世守也爰奉此十宝赍送盛京鐍而藏之而着其缘起如此十三年九月改镌御宝始用清篆文左为清篆右为汉篆御题交泰殿宝谱序后曰宝谱成于乾隆十一年丙寅越三年戊辰始指授儒臣为清文各篆体书因思向之国宝官印汉文用篆书而清文则用本字者以国书篆体未备也今既定为篆法当施之宝印以昭画一按谱内青玉皇帝之宝本清字篆文传自太宗文皇帝时自是而上四宝均先代相承传为世守者不敢轻易其檀香皇帝之宝以下二十有一则朝仪纶綍所常用宜从新制因敕所司一律改镌与汉篆文相配并记之宝谱序后云是年内翻书房奏言谨将内阁颁发诰敕内制诰之宝四字遵照钦定玉筯篆体拟篆清文恭呈御定后交该衙门选择吉期于大内祗领应镌二十一御宝敬谨改镌从之四十五年八月御制古稀说曰余以今年登七袠因用杜甫句刻古稀天子之宝其次章即继之曰犹日孜孜葢予宿志有年至八旬有六即归政而颐志于宁寿宫其未归政以前不敢弛干惕犹日孜孜所以答天庥而励己躬也正寿之辰羣臣例当进献辞赋于是彭元瑞有古稀之九颂既以文房等件赐之以旌其用意新而遣辞雅顾一再翻阅颇有不得不为之说以申予意者其辞曰古人有言颂不忘规兹元瑞之九颂徒见其颂而未见其规在元瑞为得半而失半然使予观其颂洋洋自满遂以为诚若此则不但失半又且失全予何肯如是夫由斯不自满歉然若有所不足之意充之以是为敬天之本必益凛旦明毋敢或渝也以是为法祖之规必思继前烈而慎聪听也以是勤民庶无始终之变耳以是典学为实学以是奋武非黩武以是筹边非凿空以是制作非虚饰若夫用人行政旰食宵衣孰不以是为慎修思永之枢机乎如是而观元瑞之九颂方且益深予临深履薄之戒则其颂也即规也更惓思之三代以上弗论矣三代以下为天子而寿登古稀者纔得六人巳见之近作矣 【自三代以下帝王年逾七十者汉武帝梁高祖唐明皇宋高宗元世祖明太祖凡六帝昨七旬庆典诗有七旬屈指数今古六帝因心验法惩之句】至夫得国之正扩土之广臣服之普民庶之安虽非大当可谓小康且前代所以亡国者曰强藩曰外患曰权臣曰外戚曰女谒曰宦寺曰奸臣曰佞幸今皆无一彷佛者即所谓得古稀之六帝元明二祖为创业之君礼乐刑政有未遑焉其余四帝予所不足为法而其时其政亦岂有若今日者哉是诚古稀而巳矣夫值此古稀者非上天所赐乎天赐古稀于予而予设弗以敬承之弗励慎终如始之志以竭力敬天法祖勤政爱民古云适百里者半九十里栗栗危惧诚恐耄荒而有所陨越将孤天恩予又何敢如是然则元瑞九颂有裨于予者大焉故为之说如右羣臣献辞赋者甚伙大约不出于元瑞之九颂予将以是说概之则所谓有颂而鲜规者亦毕视之为进规而非啻颂矣四十六年正月皇上用乾隆宫西暖阁贮敬天勤民宝之例贮古稀天子之宝于东暖阁既刻古稀说于宝端并系以御制诗曰祖宗贻玉宝敬天及勤民兹予逮古稀爰始刻贞珉敬勤传家法奕世当永遵设我子孙中年或古稀臻此宝亦宜用弆之檀匣陈斯则待干贶未敢预卜频西清者恒守 【 谓西暖阁之敬天勤民宝】 左个者偶循 【 谓东暖阁之古稀天子宝】 嗣服祈承命巩谦勖最寅
　　太皇太后宝
　　（臣）等谨按康熙四年制
　　太皇太后金宝玉宝敬详宝制于皇太后宝之前太皇太后金宝玉筯篆盘龙纽平台方四寸四分厚一寸二分玉宝台高一寸八分余皆与金宝同
　　皇太后宝
　　皇太后金宝清文玉筯篆盘龙纽平四寸四分厚一寸二分玉宝同
　　（臣）等谨按乾隆三十六年十一月皇太后八旬万寿恭加上徽号所奉册宝敬用刻玉之制详见上徽号门
　　皇后宝
　　皇后金宝清汉文玉筯篆交龙纽余与皇太后宝同
　　皇贵妃贵妃宝
　　皇贵妃金宝清汉文玉筯篆蹲龙纽平台方四寸厚一寸二分贵妃宝同
　　妃印
　　妃金印清汉文玉筯篆龟纽平台方三寸六分厚一寸

　　亲王宝郡王以下官员印信

　　（臣）等谨按国朝初制亲王以下内外文职印信皆尚方大篆内外武职印信皆柳叶篆各关防条记亦如之至钦定国书篆体印文始兼用清汉篆并以品秩为序文职首尚方大篆次小篆次锂鼎篆次垂露篆武职首柳叶篆次殳篆次悬针篆尊卑有差秩然不紊制度葢尽善矣兹谨次第纂纪凡印制方长厚薄分寸大小皆从数定之例条列于篇其序次亦遵篆体等差而以京官为先外官次之京官先文职次武职外官先驻防将军副都统办事大臣等次文职次武职至喇嘛僧道等则附见于后焉
　　顺治元年置礼部铸印局掌造印信满文左汉文右字样由内院撰发又定每岁封印开印先期礼部札钦天监择吉具题行知内外各衙门八年铸行在六部都察院銮仪卫印各衙门官员扈从令携以行十六年铸行在通政使司大理寺翰林院太常寺太仆寺光禄寺鸿胪寺钦天监太医院各印
　　康熙二十九年谕凡差遣审事官员不必铸给印信事完日其本章即缮明启奏日期用地方督抚印信如事关督抚即用藩臬印信事关督抚藩臬则用提镇印信
　　雍正元年谕印信乃一应事件凭据不惟藩臬印信即州县印信亦属紧要着礼部竢有数印一同交与钦天监选择吉日铸给寻礼部奏言凡铸印信关防令钦天监择吉日专委礼部官监造务期铸刻精工字画端楷铸成礼部堂官验明将监造官姓名书于册如有银色不足铜质不精及字画模糊者将监造官参处并令加倍赔补从之三年以各处巡盐御史旧例有二印新任布一印前往旧任带一印回缴新旧官各有一印恐滋弊端定例嗣后止给一印令新旧官交代
