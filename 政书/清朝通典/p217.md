<!-- { "loadSidebar": true } -->

　　皇朝通典卷八十六

　　●皇朝通典卷八十七

　　刑八

　　○皇朝通典卷八十七

　　宽恕
　　囚系

　　△宽恕

　　（臣）等谨按国有常宪罪疑惟轻宽恕者随时随案法外施仁者也我朝自列祖以来仁育义正大德涵濡暨我皇上体上天好生之心以为心奉列圣弼教之治以为治尚德缓刑百余年如一日矣要而论之不贵屈法以狥情贵在原情以定法情有可原虽抢盗以饥寒而释罪逆犯缘坐以不知情而免诛况罪之不至于死者更可酌为末减惟在悉心检核必得其情故恩旨之颁有为身被者梦想所不到而酌理准情实慎刑所应尔以视屈法市恩者矜恤本无不周令典又堪为式所谓如天之德普万物而不言者也至于热审停刑缓决减等与留养自首各条行之既久所全实多而又有衣煤药饵等格外之仁故冤抑无闻牵连绝少民游化宇式措祥刑猗欤休哉盛德之至也
　　天聪元年六月时以岁饥盗贼势杀所在多有诸臣请按律严惩上恻然曰彼皆不得已而为盗耳缉获者鞭而释之可也遂命是岁谳狱姑从宽典
　　顺治八年三月谕曰天时向热连日风霾不雨前代常有热审之例刑部可通察刑狱五城司坊顺天府京县各察监犯之无干牵连者即日释放笞杖徒流次第减免其有情罪可矜疑者请旨定夺十年十月朝审罪犯张学伤人应抵伊子玉儿泣请代死法司以闻上矜其情特免死遣戍辽阳仍谕后不为例十二年七月定审录罪囚有死罪可矜疑及事无证佐可结者具奏处置流徒以下减等发落充军人犯除已经发解外其余不分曾否详允及虽经定卫尚未起解者逐一关送审录内有应释应减者会同巡抚酌量发落又军罪有不用全律摘引例文及不分首从滥坐者如未发遣即附人矜疑疏内题请开释杂犯恐罪准徒五年者并已徒而又犯徒总徒四年者各减一半例应枷号就近释放其余流徒等罪各减等发落笞罪放免其赃犯除侵盗官银五十两粮一百石以上者照旧监追如应还官银不及五十两并入官给主百两以上各赃监追至五年或正犯身故逮及子孙勘无家产者奏请豁免其各处盘查坐赃追赔银两草束亦听查勘正犯存亡家产有无且奏裁夺十七年七月定正月系万物发生之初停止行刑
　　康熙七年五月以天旱敕内外刑官除重囚外其余轻罪即行保释八年六月谕各省热审时有非实犯死罪者量予减等如在京法司例夷年二月定军流以下已经具题未奉旨发落者皆准减等至十年又定直省罪犯在热审之先具题到部之案遇热审仍行减等其热审时具题之案虽过热审之期到部者亦仍减等发落十一年定免死流犯有祖父母父母老疾家无次丁者照旗人例折枷存留养亲之例十四年九月复正月停刑之例先是顺治十七年定正月停刑康熙元年此例停止至是给事中彭之凤复有是请从之十一月敕刑部速行审结罪囚上以时值严冬不忍罪人久系故有是命十七年七月停秋审重提质对之例旧例直省秋审必重提犯人家属及失事牵连之人对质至是停止二十年五月定交六月停刑之例部议立决人犯请交六月节停刑得旨六月节若在五月内即以交节日起停刑若六月方交节即以六月初一日起至立秋在六月内必俟七月初一日方令行刑二十一年四月上谒陵有尚阳堡流犯王廷试子王德麟叩阍称伊父以窝逃充发今年老恳发回原籍愿以身代督捕议不准行上以情实可悯着一并发回原籍仍谕后不为例二十五年五月谕枉法得赃行贿与受人员免拟重辟照例追赃其未经发觉者悉予宽免三十六年五月给事中郑昱条奏平定噶尔丹庆贺大礼颁诏款项奉谕凡颁赦诏皆人主之事非人臣所宜言自古不以颁赦为善政者以其便于恶人而无益于善人也郑昱妄以诏款陈奏念系言官特从宽宥着大学士严行申饬三十七年七月部议山西宁乡山贼安守荣等聚众五百余名劫掠村庄安守荣等十四名应立斩枭示余犯一百九十四名应照例立斩未获各犯二百十二名严缉另结得旨安守荣等于该抚兵到即率众迎降俱从宽免死发往奉天安插贺之荣等一百九十四名俱从宽免死李雾等二百十二名俱免缉三十九年九月部议广东巡抚萧永藻题强盗杨三等不分首从尽行处斩应准行上曰此案同谋者六十余人尽诛之则人命甚多可将为首者即行正法为从者俱从宽免死发往黑龙江四十一年正月谕罪犯一经缓决即皆冀望生全而长困桁杨淹留岁月自新无路朕甚悯之今方春始和用沛矜释之仁现在刑部及直隶各省监禁人犯凡经康熙四十年秋审奉旨缓决者通行减等四十五年十二月部议凡经恩赐祭葬之子孙难荫出身之人不可使宗祀断绝如审拟大辟家无次丁者令其妻妾入监相聚生有子息再行正法五十年五月部议福建海贼郑尽心等俱拟即行正法上以正法人犯五十余名多迫于饥寒抢夺财物并未与官兵相抗且俱熟谙水性特旨从宽免死发往黑龙江宁古塔等处充水手当差五十三年六月上驻跸避署山庄轸念在京狱囚恐盛暑致疫命加宽恤多置冰水以解郁暑其九门锁禁人犯亦宽其锁条枷号人犯暂行释放 【 谨按五十四年五十五年六月并有是命】十二月御史周祚显疏言近京畿辅之地旗民杂处一切鬬殴赌博田产细事不妼令其解部交理事同知审理详报巡抚完结以免拖累得旨允行
　　雍正四年五月谕一家兄弟二人弟殴兄死而父母尚在则有家无次丁存留养亲之请倘父母已故而弟杀其兄已无留养之例一死一抵必致绝其祖宗禋祀此处甚宜留意若因争夺财产及另有情由又当别论嗣后如何定例着九卿确议寻议除争夺财产谋杀故杀按律正法外倘系一时角争互殴致死胞兄而父母已故别无兄弟又无承祀之人应令地方官据实查明取结疏内声明如恩准其承祀将该犯免死减等从之六年七月谕凡各省盗贼未经缉获者其中为首造意及伤人之犯若自行陈首朕酌其情稍可原者量从宽减若被人诱胁跟随为盗之犯自行出首则将伊应得之罪予以宽宥俾得改除旧恶永为良民若此旨既到之后盗贼不行自首其已经自首免罪而复为盗贼者加重治罪倘官员因盗案不结贿买无赖冒认为盗自首者将贿买之官及代认之人俱即正法又奉旨各省监生每于考职之时托在京之亲戚朋友代为应考而本人安坐原籍滥叨职衔陋习相沿已久今准其自行出首代考之人酌量宽免托人代考者但革监生不治其罪隐匿不首者一经发觉即行正法七年三月奉旨凡拟罪潜逃之犯应绞者改为立绞应斩者改为立斩必该犯本案情罪可恶秋审时无可宽缓而又有脱逃之罪方改为即行正法若所犯情罪尚有可原或因愚昧无知或因不知新定之例一时起意惧罪潜逃仍照本罪拟为监候九年六月时以久旱命法司将监禁枷号轻犯暂行保释其拟绞监候贼犯已经三年者酌量释放减等并谕将外省轻罪人犯已经到部有问拟徒杖而准其折赎者悉行宽免十二月定流犯年逾六十者准入养济院给与口粮十年二月谕侵蚀钱粮之官吏应加重治罪今施恩法外分年带征若有不拘年限先行完纳者准其开复依限完纳者宽免其罪胥吏中有先期及依限完纳者亦加恩免罪又以天旱命法司省释轻罪监犯六月安徽巡抚程元章奏殴死陈小厮之石兆林应绞监候声明石兆林系孀妇独子陈小厮并非独子应请留养经部议驳上以石兆林之母青年守寡苦节抚孤而尸亲亦呈请免抵特加恩准其存留养亲仍追埋葬银两给付死者之家十一年五月法司核拟听从母命致死胞兄之黄二照例声请情有可原奉谕黄鲁山酗酒费产顽梗不孝又欲盗卖伊母余氏膳田曾经余氏具禀有案是黄鲁山忤逆之罪无可逃矣黄二迫于母命将黄鲁山致死情有可原从宽免其治罪不必发遣其协助下手之何友爵涂介文亦着从宽免其流杖此案乃朕原情办理将来不肖之徒或知有从宽之例假造捏饰以图卸罪亦未可定此次宽免之处后不为例
