<!-- { "loadSidebar": true } -->
　　协办大学士满汉各一人掌宣纶綍赞理庶政内外诸司题疏到票拟进呈得报转下部科凡上徽号进册宝册印俱由内阁撰拟文篆至皇子皇孙及王公公主名号俱承旨拟奏凡纂修实录史志诸书充监修总裁官经筵领讲官会试充考试官殿试充读卷官凡擢任大学士膺简命后奏请殿阁名及各部兼衔其协办大学士以六部尚书简充满汉各一人均为赞理机务表率百僚朝位班次俱列六部尚书之上自国初置文馆设八大臣及十六大臣凡事与诸贝勒会议天聪十年改设内三院曰内国史院曰内秘书院曰内弘文院各设大学士一人内国史院掌记注诏令编辑实录史书撰拟郊祀祝文庆贺表文诰命印文册文内秘书院掌撰外国往来书状及敕谕祭文之属内弘文院掌注释历代行事善恶进讲侍讲并教诸亲王德行制度之属顺治元年二月增设内三院学士各一员二年以翰林官分隶之增侍读学士侍读等官九年设典籍十五年改内三院为内阁其大学士俱加殿阁衔殿名四曰中和曰保和曰文华曰武英阁名二曰文渊曰东阁仍分设翰林院十六年裁学士侍读学士等官定内阁与翰林院各分职等十八年复改内阁为内国史院内秘书院内弘文院裁翰林院康熙九年十月内院仍为内阁复翰林院官如旧以图海巴泰为中和殿大学士兼吏部尚书索额图李霨为保和殿大学士兼户部尚书魏裔介杜立德为保和殿大学士兼礼部尚书对哈纳为文华殿大学士管刑部尚书事折尔肯哈占为中和殿学士塞赫达都为保和殿学士马朗古张凤仪为文华殿学士靳辅为武英殿学士田种玉为文渊阁学士陈敳永为东阁学士折库纳熊赐履为翰林院掌院学士俱兼礼部侍郎此为复内阁之始十年仍补授学士以下等官乾隆十三年十二月定殿阁大学士额缺奉谕大清会典开载内阁满汉大学士员缺无定出自简在等语本朝由内三院改设内阁大学士未有定数自是官不必备惟其人之意而康熙年闲满汉大学士率用四员至雍正年闲以来多用至六员更或增置一二人协办朕思内阁居六卿之首满汉大学士应有定员方合体制嗣后着定为满汉各二员其协办满汉或一员或二员因人酌派又大学士官衔仍兼殿阁会典所载四殿二阁未为画一其中和殿名从未有用者即不必开载着增入体仁阁名则三殿三阁较为整齐再大学士出缺定例请旨开列亦有迟至一月后始行请旨者朕思大学士职司襄赞如其宣力有年遇有病休病故不忍遽行开列应俟至一月以后乃国家眷念旧臣加恩辅粥之意若缘事降革则机务重地未容久旷自应即行开列不必请旨将此载入会典永着为令遂定今制凡用御宝顺治初内三院大学士学士公同验用十年设尚宝监官承收十二年又设尚宝司卿满汉各一人少卿各一人丞一人十三年裁尚宝司十八年裁尚宝监专令内监承收康熙九年题准内阁同内务府大臣在干清门验用凡每年封印日洗御宝前期大学士启奏是日典籍随学士赴干清门内监捧出洗净入匣如遇行幸驻跸以内务府总管一人监视之　学士兼礼部侍郎衔满洲六人汉人四人掌敷奏本章传宣纶綍初制置汉学士三员汉军三员自顺治元年以后增减不一康熙九年定满学士二员十年增四员又定汉军二员汉人二员十二年以汉军并于汉缺共四员今定满六人汉四人兼礼部侍郎衔　侍读学士满洲四人蒙古二人汉人二人掌收发本章总稽翻译顺治二年置初兼太常寺衔后停兼衔八年设满侍读学士三员汉军侍读学士三员十八年增满侍读学士三员蒙古侍读学士三员康熙九年定制满侍读学士满文二员汉文二员共四员蒙古侍读学士二员汉军侍读学士二员乾隆十四年改定满四人蒙古二人汉二人汉军侍读学士缺出以汉军汉人通行铨补　侍读满洲十人蒙古汉军汉人各二人掌勘对本章检校签票顺治二年置初兼太常寺少卿光禄寺少卿寻停兼衔满侍读初设满文五员满汉文六员共十一员康熙三十八年省满文一员满汉文二员共八员旋复增二员为十员雍正四年置汉侍读二员今定满十人蒙古汉军汉人各一人　典籍满洲汉军汉人各二人掌收贮图籍出纳文移 【 内阁为典掌丝纶之地自大学士以下皆不置印惟典籍给印以钤往来文牒】顺治九年置初设满洲汉军汉人各三员康熙九年定各设二员今定满洲汉军汉人各二人俱以中书舍人掌理　中书满洲七十人蒙古十有六人汉军八人汉人三十人贴写中书满洲四十人蒙古六人掌撰拟纪载翻译缮写之事顺治十六年置满中书初设满文撰文二十员办事二十员满汉文撰文十七员办事十八员共七十五员康熙三十八年省清文撰文办事各一员清汉文撰文一员办事二员共七十员蒙古中书初设撰文九员办事十员共十九员康熙三十八年省撰文一员办事二员共十六员汉军中书初设撰文五员办事八员共十三员康熙三十八年省撰文一员办事四员共八员汉中书初设撰文六员办事三十员共三十六员康熙三十八年省四员乾隆十三年又省二员共三十员今定满七十人蒙古十有六人汉军八人汉三十人贴写中书满四十人蒙古六人　中书科中书满洲二人汉人四人掌缮写诰敕初设满中书舍人一员汉中书舍人八员乾隆十三年省汉中书舍人四员十四年增满中书舍人一员今定满二人汉四人内阁自侍读学士以下办理本章分为五所曰满本房专司缮写清字校正清文曰汉本房专司翻译清汉文曰蒙古本房专司翻译外藩奏章及缮写颁行西番属国诏敕曰满票签处曰汉票签处专司缮写清汉票签记载谕旨及撰文之事俱以侍读学士侍读司其事中书分任之其内廷批发红本曰红本房以内阁翰林等官司其事凡内外本章阁臣票旨进呈恭请裁定后即付批本处批清字于翼日下阁付内阁学士批汉字六科给事中受而行之凡所奉谕旨票签处恭录于丝纶簿若上谕由内阁颁发者则别录为上谕档中外奏折下阁付外者存其底汇录之曰外记档俱以中书掌之而侍读会其成焉又有稽察房稽察各部院迟延事件月终汇奏大学士酌委侍读学士侍读中书兼司之又稽察钦奉上谕事件处雍正八年置以满汉大学士各部院堂官兼领其文移俱钤以典籍印 【 按以上所列虽非设有专管而职守所存均关　纶扉典则谨识】军机大臣无定员由满汉大学士及尚书侍郎奉特旨召入自雍正十年三月大学士等遵旨议奏办理军机处密行事件所需钤封印信谨拟用办理军机印信字样移咨礼部铸造贮办理军机处派员管理并行知各省及西北两路军营至乾隆初年停止改设总理乾隆二年十一月奉谕庄亲王等奏辞总理事务朕勉从所请但目前两路军务尚未全竣且朕日理万几亦闲有特旨交出之事皇考当日原设有办理军机大臣今仍着大学士鄂尔泰张廷玉公讷亲尚书海望侍郎纳延泰班第办理嗣后永以为制至军机章京以内阁满汉侍读中书及各部郎中员外郎主事简其贤能者奏充无定额 【 谨按军机为机务要地不设专署即附载内阁之后】

　　△翰林院【掌院学士　读讲学士　侍读　侍讲　修撰　编修　检讨　庶常馆教习　庶吉士　典簿　孔目　待诏　笔帖式　经筵讲官　日讲起居注官　起居注主事　笔帖式　文渊阁领阁事　提举阁事　直阁事　校理　检阅　内务府办事司员】

