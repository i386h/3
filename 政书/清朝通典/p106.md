<!-- { "loadSidebar": true } -->
　　乾隆九年封玉泉山龙神为惠济慈佑龙神庙建于静明园内玉泉山十六年奉谕旨京师玉泉灵源浚发为德水之枢纽畿甸众流环汇皆从此潆注朕历品名泉实为天下第一其泽流润广惠济者博而远矣上有龙神祠已命所司鸠工崇饰宜列之祀典其品式一视黑龙潭该部具议以闻寻议奏谨案玉泉出西山东流环注京师抵通州合白潞以达于海灵源浚发流泽布惠利赖于畿辅实多允宜列之祀典俟庙工完竣照例遣官往祭并请敕赐鸿文勒石祠左以昭神功从之二十五年二月谕岁祭玉泉山龙神遣内务府圆明园大臣行礼
　　康熙二十八年定祀炮神之礼每岁九月初一日陈炮位于卢沟桥沙锅村由太常寺奏请遣汉军都统将事八旗按翼排列承祭都统于镶黄旗炮位前行礼七旗都统各于本旗炮位前随承祭官上香行礼副都统以下咸陪祀三十五年圣祖仁皇帝亲征噶尔丹遣官致祭火炮之神读祝行礼如仪三十六年凯旋遣祭如初
　　雍正三年定每三年一次遣官致祭
　　乾隆十四年定满洲火器营祭八旗子母炮神每年请旨举行以火器营总统一人承祭祭品礼仪均与汉军祭炮仪同十八年定八旗汉军都统致祭炮神各遣一人承祭祝文内书皇帝遣某官某等 【 书镶黄旗都统名如有故则书次旗都统名由太常寺临时开列具奏】 三十年定致祭炮神用祝版并制祭器八旗汉军都统并满洲火器营皆同
　　顺治初定制遇大兴作随其营造所在各建采棚致祭后土司工之神又凡大工迎吻祭琉璃窑神并经由一路门神各遣官一人将事礼仪与祭司工之神同
　　顺治十六年织造局设机祭告司机之神遣官行礼
　　雍正七年以国家漕运之利远轶前代储积盈溢分建各仓以贮之仓中或旧有神祠未列祀典司事者以奏请下礼部议通州三仓惟大西仓旧有仓神祠在京城内七仓惟右翼兴平仓旧有太仓神祠俱应重加修葺左翼择于海运仓城外五仓择于新建之储济仓各建庙宇每岁春秋致祭敕封通州仓为均调显佑司仓之神左翼仓为丰储裕饷司仓之神右翼仓为佑农广惠司仓之神新建二仓为凝禧阜众司仓之神各赐书匾额载入祀典
　　（臣）等谨按以上所列均为羣祀或由太常寺请旨遣官致祭或令所司以时专祭载在会典至如昭忠祠以上皆奉特旨建祠京师春秋致祀谨各条列于后

　　昭忠祠
　　贤良祠
　　双忠祠
　　旌勇祠
　　功臣专祠
　　盛京贤王祠
　　兰州忠勇祠
　　直省所在神祠

　　昭忠祠

　　雍正二年十月谕朕惟周礼有司勋之官凡有功者书名太常祭于大丞祭法曰以死勤事则祀之凡以崇德报功风励忠节也我太祖高皇帝肇造鸿图太宗文皇帝式廓区夏世祖章皇帝奄有万邦自创业以至定鼎将帅之臣致命立功者不少圣祖仁皇帝临御六十一年中间歼灭三逆永清朔漠以及平定西藏台湾虽天戈所指如疾风振槁而师旅之臣捐躯马革及守土之官见危授命者所在多有迩者青海荡平西域效顺然自用兵以来将士奋勇前驱亦有没于行阵者此皆尽忠报国之臣朕甚嘉之亦甚悯之当于京师建立祠庙春秋妥侑世世血食其偏裨士卒力战敌忾舍生取义者亦附列左右用褒崇大节扬表芳徽俾远近观听勃然生忠义之心于治道亦有裨益仍令翰林官纂其籍贯事迹各为立传汇成一编垂诸永久九卿詹事科道悉心详议具奏寻议覆凡文武诸臣临阵捐躯守土授命及偏裨士卒赤心报国奋不顾身者令兵部查案行文八旗直省将籍贯事迹缮册具奏交工部于京城内度地立祠制牌位恭请钦定匾额文武诸臣牌位设正祠偏裨士卒牌位设两庑入祠日遣官祭每岁春秋二祭太常寺司其事仍令翰林院详考史册立传从之六年工竣祠立崇文门内钦定曰昭忠御赐表奖忠勋匾额七年诹吉将议定王公大臣官员兵丁牌位入祠安设前室正中和硕敬谨庄亲王尼堪英诚武勋王场古利定南武壮王孔有德追赠忠勇王黄芳度武襄公巴尔堪五人东次龛赠太傅一等公安北将军谥忠勇佟国纲等三十人西次龛续顺公沈瑞等二十四人东又次龛前锋统领骑都尉刘哈等十八人西又次龛福建提督段应举等十八人东末龛赠左都督太子少保总兵官谥忠愍吴万福等十八人西末龛赠云骑尉护军参领署护军统领郭色等十七人后正室备御尼马禅等一百十五人左次龛赠云骑尉护军参领倭赫等七十人右次龛一等轻车都尉季普哈达等八十人左又次龛参将刘衍等四十五人右又次龛二等轻车都尉莽仪禄等四十人东配楼赠云骑尉七品官觉罗星德等七十四人左次龛赠云骑尉护军校德赫得等六十九人右次龛赠云骑尉骁骑校花色等七十二人左又次龛赠云骑尉护军校艾塔等一百八人右又次龛赠云骑尉五品官萨郭等一百十三人西配楼赠云骑尉护军校雅思哈等一百十九人左次龛护军校胡纽等七十一人右次龛赠七品官护军觉和托等九十四人左又次龛干总李龙等七十三人右又次龛典史赠主簿诸士英等一百一人东庑三等轻车都尉赫尔德等五十六人左次龛骑都尉赠云骑尉汪腾高等七十七人右次龛骑都尉吴鲁礼等五十五人西庑守备刘泽久等五十六人左次龛云骑尉赠骑都尉牛默淳等六十九人祔祀兵丁分别东西房共一万三百有七人八年二月春祭遣官奉旨嗣后着将各部满尚书八旗都统开列请旨后祠两庑着太常寺派官分献十一年令入祠满汉诸臣子孙在京居官及有顶带者均于祭日随班行礼
　　乾隆元年谕昭忠祠崇祀忠节诸臣原属酬勋之旷典其子孙内或有寖至衰替不克振其家声者情殊可悯着将崇祀昭忠祠各员之子孙除见在出仕者无庸具奏外其子孙内如并无出仕之人而贫乏不给才尚有可用者各该旗简选引见候旨以示朕崇奖忠勋之至意十三年七月谕经略大学士等奏称署总兵任举统兵攻昔领石城亲身督战奋往直前多所斩获乘胜追杀致被枪伤阵亡等语考之典礼以死勤事者祀之本朝特建昭忠祠用享疆埸効命之臣任举着入祠从祀又礼部遵旨议奏四川军营三等侍卫丹泰奋勇攻击杀死贼番三人矢尽力战枪伤阵亡应入祀昭忠祠仍交翰林院立传从之是年定八旗世爵官员有年久绝嗣将原立官之人入昭忠祠设立牌位一体飨祀以昭劳绩十四年正月谕金川逆囚穷蹙乞命朕已网开三面允准纳降现在振旅班师但念自用兵以来已逾二载将弁兵丁有攻碉夺卡奋不顾身以致阵亡者深堪悯恻着四川总督等详察报明经略核定具奏交部从优议恤寻议覆阵亡伤亡官员兵丁等均入祀昭忠祠交翰林院立传从之十五年以驻藏都统加赠一等伯傅清左都御史加赠一等伯拉布敦入祀昭忠祠十八年定昭忠祠前殿正龛内武襄公巴尔堪西第一龛内辅国公巴赛皆追封简亲王应改题封号移巴尔堪位于英诚武勋王扬古利之上移巴赛位于定南武壮王孔有德之上前室左右各三龛祀公侯以上至二三品官向皆以爵秩尊卑为序不论时代先后遂至淆杂无伦应将入祠大臣官员自天命年以来按代序官同代同官则序年月再前室内见设神牌内有赠袭公侯伯子男世爵而官兼尚书都统侍郎副都统者有任尚书都统等官而世爵不及五等者亦有赠袭世爵而别无兼衔者更有官爵本小以子孙贵显追封加大者位次最难允协应照贤良祠按代序官之例公侯伯居首大学士内大臣次之尚书都统将军总督一品子爵前锋统领护军统领侍郎巡抚副都统二品男爵三品京卿提督总兵官及武职加赠至正从一品等官皆依次序列于前室四品卿翰林院学士藩臬一等侍卫参领轻车都尉及武职二品之副将等官皆列后正室五品少卿二等侍卫道府佐领骑都尉及武职三品之参将游击等官皆列后左室讲读御史部员三等侍卫云骑尉及武职四品之都司等官皆列后右室同知知州通判骁骑等校及武职五品之守备等官皆列前东配室知县笔帖式州同县丞以上及武职六七品之千把总等官皆列前西配室以上均按时代官爵为序庶位次秩然而忠义之灵益昭妥侑至祠内兵丁设位计前后庑共八处应将各龛皆以横板隔别次第安设春秋配食可垂永久又奏定昭忠祠改用报功制帛二十年平定准噶尔以出师阵亡伤亡官员兵丁等入祀昭忠祠交翰林院立传二十一年以死事义烈公班第刚烈伯鄂容安入祀昭忠祠二十四年平定回部以出师阵亡伤亡官员兵丁等入祀昭忠祠交翰林院立传三十二年以将军公明瑞都统扎拉丰阿护军统领观音保总兵李全王玉廷副都统尹柱入祀昭忠祠四十一年平定两金川以出师阵亡伤亡官员兵丁等入祀昭忠祠交翰林院立传凡昭忠祠祭仪具大清通礼

　　贤良祠

