<!-- { "loadSidebar": true } -->
　　雍正元年世宗宪皇帝谕自古用兵之道首以申明号令为务周易日师出以律周书日不愆于六步七步不愆于四伐五伐乃止齐焉可知进退步骤之间尺寸不可违越方为节制之师必须平日申明号令使三军之士无不熟知深晓倘其中或有不遵者则按军律置之于法是其获罪乃本人之自取无所归咎虽领兵将帅不能以已意一毫轻重于其间此大公之道也我国家武备精强超越往古从来军行之际纪律严明信赏必罚是以天戈所指迅奏肤功此中外臣民所其知者今承平日久新进少壮之人未曾亲履戎行则于从前规制未必一一谙练若不详细申明宣谕以致官弁兵丁等或因陷于不知而遽罹罪谴朕心实为不忍今特令大臣等酌议军令条约经朕亲加览定凡大端细务莫不备载其中者葢以军机关系至重必使事事合于纪律人人祇奉章程勿犯重罚而妄冀从轻勿因事小而不遵成法将来荷天眷佑奏凯言旋凡我弁兵等数十万人有大功而无小过此则朕心所厚望者也着即刊刻交与两路大将军通行颁布咸使凛遵旋议准凡战阵之际听掌号击鼓鸣金为进止闻鼓不进闻金不止者斩遇敌进战有回顾畏缩交头接额私语者斩专司掌号击鼓鸣金之人闻令即掌号击鼓鸣金令止即止违者八旗兵鞭责四十绿旗兵棍责三十临阵违令者斩大将军密传军令转传之人增减要言者斩大将军授紧密军令私告他人以致宣扬误事者斩官兵杀伤良人冒功者斩掠取他人战功及诡称功绩以无为有以轻报重者斩沿途欺压民番恃强买卖掠财物毁房屋奸妇女者皆斩指称梦见鬼怪造言惑众者斩兵丁中途染病该管委署护军校领催红旗管队即同护军校骁骑校千总把总一同验确禀明该管官令医调治如不验看医治该管委署护军校领催鞭五十红旗管队棍责四十护军校骁骑校千总把总插箭如兵丁诈病偷安者斩大将军与同官密议军情有私行窃听者斩差往探听贼人形势畏缩不往诡称已去妄报虚实及探听不实贻悞军机者斩获逸马隐匿私乘不给马主者八旗兵鞭五十绿旗兵棍责四十仍插箭游营有获马私宰或售与别人者皆斩临阵窃马潜逃者斩传首示众如在札营地方犯者八旗兵鞭一百绿旗兵棍责八十札营地方轮班守卡严肃访察夜遇警急即密禀申报设备以竢有惊怖喧哗扰动散走以致乱营者斩私语嗟怨长嘘短叹者八旗兵鞭七十绿旗兵棍责六十责后复犯并临阵时故违者斩黑夜无故惊呼疾走致乱营伍者斩白昼犯者八旗兵鞭五十绿旗兵棍责四十面承该管官谕令辞色傲慢者八旗兵鞭五十绿旗兵棍责四十有意抗违致误军机者斩疏防失火烧毁草厂八旗兵鞭一百绿旗兵棍责八十若临敌境失火致烧草厂者斩失火致烧衣服器械八旗兵鞭五十绿旗兵棍责四十如在存贮火药地方失火者八旗兵鞭一百绿旗兵棍责八十该管护军校骁骑校委署护军校领催千总把总红旗管队皆插箭游营临阵时军营失火致误大事者兵丁及该管委署护军校领催红旗管队悉斩以徇兵丁夤夜梦魇旁人即行唤醒如有随声应和扰及营伍者八旗兵鞭七十绿旗兵棍责六十该管委署护军校领催红旗管队插箭游营临敌营犯者皆斩管守营门纵人擅入者八旗兵鞭七十绿旗兵棍责六十对敌时犯者斩差往侦探之人遇贼投诚不禀报者八旗兵鞭七十绿旗兵棍责六十如有投诚之人不即解送以致逃散者八旗兵鞭一百绿旗兵棍责八十因而泄漏军中虚实者照泄漏军机例治罪大兵进剿败贼后不奉大将军令擅夺车马辎重者插箭游营因而扰乱营伍者斩倚强欺弱酗酒为非不遵约束轻者鞭责重者插箭污秽水泉饮不以次者八旗兵鞭一百绿旗兵棍责八十支领口粮肆行抛弃狼籍者八旗兵鞭一百绿旗兵棍责八十该管委署护军校领催红旗管队等不即呈报者插箭兵行不按队伍践踏草地者八旗兵鞭一百绿旗兵棍责八十札营时牧放马驼牛羊纵令蹂躏者八旗兵鞭一百绿旗兵棍责八十仍插箭游营该管官插箭兵丁押运军粮在途私窃升合或窃同行兵丁口粮及损伤盛米囊橐致多亏折者八旗兵鞭一百绿旗兵棍责八十弓箭撒袋腰刀皮索一切军器不加收管致有遗失并应携器械擅自离身八旗兵鞭一百绿旗兵棍责八十该管委署护军校领催鞭四十红旗管队棍责三十护军校骁骑校千总把总等插箭在途见遗失刀箭等物拾取不禀报给还者八旗兵鞭四十绿旗兵棍责三十均插箭游营无紧急事私行驰马者八旗兵鞭五十绿旗兵棍责四十追夺马匹令其步行兵行各按队伍以次而前无论道路险夷宽窄有先后离队搀越者八旗兵鞭五十绿旗兵棍责四十均插箭游营结营之后各账房出一人见蓝旗则取柴见黑旗则取水有便溺者守门官兵验明照牌准其出入起更后不准出营违者八旗兵鞭四十绿旗兵棍责三十该管委署护军校领催红旗管队等不严行约束者插箭夜传军令怠慢不遵巡察坐堆偷安寝睡误更旷班者八旗兵鞭一百绿旗兵棍责八十该管红旗管队不察报者八旗兵鞭五十绿旗兵棍责四十临阵时犯者斩妄行动作傲慢官长者插箭游营各营马步兵所携枪炮火药不加谨收贮以致潮湿不能着火及玩忽抛弃或用药任意狼籍者八旗兵鞭五十绿旗兵棍责四十该管红旗管队插箭游营如有遗失火药者八旗兵鞭一百绿旗兵棍责八十该管委署护军校领催红旗管队插箭游营铅弹务按枪口之大小如式制造如铅弹不合枪口系平日演放八旗兵鞭五十绿旗兵棍责四十皆插箭游营该管委署护军校领催红旗管队插箭游营护军校骁骑校千总把总插箭临阵时兵丁用不合枪口之铅弹施放者斩该管委署护军校领催鞭一百红旗管队棍责一百护军校骁骑校千总把总插箭游营营总参领参将守备记大过一次马驼牲畜不遵照传檄如法牧养者八旗兵鞭一百绿旗兵棍责八十该管护军校骁骑校委署护军校领催守备千总把总插箭沿途所遇井泉饮马之时以次而前不得争先拥挤有故意争夺纵马践踏污秽泉水者八旗兵鞭一百绿旗兵棍责八十
　　乾隆十三年上谕军旅乃国家第一要务军法从事定例綦严今刑律内玩寇老师有心贻误竟无正条非所以重军务儆戒失律也夫科场作弊尚即正典刑若以行军相较孰为轻重自应稽察旧案明着刑章俾众知畏法方能鼓勇用命此非朕欲用重典实以昭示武臣肃纪律而励勇敢辟以止辟之义也见在纂修会典着军机大臣会同该部详酌定议具奏旋议定重臣膺阃外之寄自当戮力疆场绥宁边徼至于玩愒偷安甘心养寇倾险妬功忍心误国实属情罪重大今按中枢政考军令一篇均为所属弁兵约法不及统兵之人诚于责成专阃申严军纪之意有所未备嗣后凡统兵将帅玩视军务茍图安逸故意迁延不将实在情形具奏贻误国事者又凡将帅因私忿媢嫉推诿牵制以致糜饷老师贻误军机者又凡身为主帅不能克敌转布流言摇惑众心藉以倾陷他人致误军机者均属有心贻悞应拟斩立决庶军律严明而身任元戒者亦知儆惧奋励矣十四年谕国家设立营伍领以将并所以禁暴止奸折冲御侮责綦重也兵法失律有诛书称不用命戮于社立法之严如此近来法司衙门于官犯相蒙多入缓决因而武并亦邀宽典大非立法之本意夫军旅之事国家不能保其百年不用必当申明纪律信赏必罚方足以振宪纲而作士气诚使为将并者在平时则勤训练严拔补谨巡防以故疆圉设有缓急统帅则详审机宜熟筹胜算其偏裨士卒则奋勇争先摧锋陷阵不避矢石效臂指之使自能克敌制胜若平时不能拊循而流于废弛或苛急而激为忿怨偶遇小丑窃发则号令不明指挥不定畏葸退缩纵寇老师或临阵之时望风委靡甚至欺蔽容隐负恩偾事国家所倚以为干城腹心者何在此而不诛何以示惩乃使久系囹圄累岁经年虚拟罪名获全首领是骫法也后之任事者何由知戒朕以仁治天下慎重民命罔敢弗钦而天讨所在朕勿敢赦如讷亲张广泗之误国负思屡颁谕旨已立正典刑庆复之欺蒙纵寇亦已赐令自尽而详阅秋朝审册内除李质粹宋宗璋尚须待质袁士弼情非退缩应该缓决此外如许应虎之失误军机临阵退缩沈瑞龙之私回任所托病偷安胡璘刘种之恇怯退避离汛失守又如张通杨文富之弃地不守阻回援师皆法之断不容贷而情之毫无可原者即其中有先经缓决之犯皆令改拟子勾正法以为炯戒凡在披坚执锐之徒当思临阵争先赴蹈危险死于锋镝或所不免而国家加恩赠恤荫及子孙如有退缩偷安挫衄失事纵一时苟免终于身伏斧锧等死耳死敌者荣死法者辱虽至愚亦当审择而知所处矣若专事姑息积玩成疲于军务大有关系讷亲张广泗庆复之敢于贻误未必非向来失律幸免人心无所震悚有以启之也今于勾到后特颁此谕详悉开导令武臣咸知偾事者必无轶罚罹罪者断难幸生与其伏法于误事之后不如捐躯于临事之时大义昭然将必致身効命以战则克以守则固不致茍且偷身蹈于显戮正辟以止辟之义也此谕着刊刻颁发令内外武职衙门入于交盘册内永远传示各宜凛遵四十九年颁发行军简明纪律谕前因甘省剿捕逆回时绿营官兵于马家堡打仗因军装火器被雨潮湿俟烘烤完妥再为前进并有懦怯退缩者当经降旨通饰各督抚务宜随时加意整顿今逆回之事虽完但思整肃营伍固在督抚提镇之实心督饰而平时操演讲习更在将并之面为指导兵丁之明晓军律国家累洽重熙承平无事兵可百年不用不可一日无备与其临时告诫不若先事讲求着军机大臣会同该部将行军纪律择其紧要数条务须简切明当使兵丁人人知晓尽成劲旅以示朕整饰戎行之至意
　　一兵丁随征剿贼俱应奋勇直前其见贼退走者不过各惜身命心怀畏怯试思临阵退走律应斩首示众若能杀贼立功必蒙升赏即或阵亡国家自有恤典子孙俱得邀恩兵丁等与其临阵畏葸难逃国法何如争先杀贼奋不顾身况勇往向前未必即死一经退后断不得生此理甚明该管将备等平时将此谆切告诫务令兵丁等咸知大义临阵时自必勇气百倍可期杀贼立功
　　一鸟枪弓箭最为行军利器若兵丁等临阵时尚未见贼远将枪箭施放及至交战火药箭枝俱已用完无以御敌即同束手待毙关系甚重凡领兵将备平日务须时加讲习令兵丁于临阵遇贼枪箭可及之处不先不后一齐施放庶枪箭随声应手皆获实用
　　一行军携带军装火药俱应在账房收贮毋令潮湿即或途中遇雨亦须严密遮护庶遇贼缓急可用凡带兵将备等须严加晓谕勿致潮湿或需烘烤以致临时贻误至弓箭枪刀等项平时尤须修整坚利不得废弛
　　一临阵对敌倘遇将领受伤随从兵丁更当奋勇直前竭力救护若兵不顾将各惜身命观望退阻最为恶习亟应申明军纪俾众知悉凡有将领受伤兵丁不实时救护竟至溃散脱逃者立即查明按各处斩其能奋勇保护者立即议功优赏以示鼓励该管将备等平日尤当爱恤士卒临阵赏罚公平庶兵将同心合力所向无敌
　　一兵丁对敌乘胜追赶刻不容迟若兵丁等有贪抢贼人遗弃财物以致贼众逃遁贻误不小该将备等于领兵临阵时务须通行晓谕违者立即依律治罪庶兵丁等各知儆畏
