<!-- { "loadSidebar": true } -->
　　康熙元年停蒙古汉军关差定六部各咨送满汉官笔帖式各一人轮掣例又定张家口杀虎口专差满洲蒙古官例二年定外国人携带货物入崇文门免税例申定满汉关差例 【满官差郎中员外郎汉官专差郎中】 又更定两翼张家口杀虎口准六部司官轮差例 【 向例止差满洲蒙古】三年复题准各关差令六部满洲蒙古汉军旗人各司官及笔帖式同掣其两翼张家口杀虎口仍差户部官定送差按回部久暂例凡出差一次者以回部月日久之员送户部轮掣【 凡六月撤回者即作一差不及六月者仍补差】 二十一年定凤阳关差六部满官一人收税例 【 向例凤阳仓征收】移九江关驻湖口二十三年设福建广东海税监督 【 满汉各一人笔帖式一人】又准福建广东载五百石以下船出海贸易登载人数钤烙火印给发印票验放其进海口内桥津地方贸易舟车等物免税 【 江浙二省亦同此例】 定各衙门轮差例 【向例止六部送差是年并张家口杀虎口二处亦停止专差户部例令各部院官掣差】又议准福建沿海无篷桅捕鱼船税仍听地方官征收其有篷桅船归监督征收梁头税课沿海要口均拨哨船兵役巡察设江南江海税监督 【 满汉各一人笔帖式一人】设西新龙江课税专官二十五年定州县官隐匿海口船处分 【 五船至十船者罚俸十五船至三十船者分别降调三十船以上者革职仍治以隐匿之罪】二十八年谕采捕鱼虾船及民间日用之物并餬口贸易悉免其收税嗣后海关着各差一人又以朦胧归海关轧东归淮关管理沙沟免税 【沙沟为朦胧轧东总汇海关有税故沙沟不设而以二处分隶之】三十三年设立山海关差官管税三十四年设浙海关署于宁波府拨沿海巡哨船二十于各口巡察又设海关署于定海县并设红毛馆令监督往来巡视严差官自京私带年满旧役谋占总科库头名色之禁四十六年议准山海关外金州牛庄等处交与监督巡察越关漏税所得赢余作为定额五十四年议准九官台清河松岭子等处交山海关监督巡察收税增课银三千两五十五年北新凤阳天津三关监督题报阙额谕该监督任满交巡抚监收 【 临清关亦如此例】停瓜税课裁税课大使五十八年议准淮关税务于两河同知内差一人管理又议准福建糖船至厦门者赴本关纳税其往浙江江南贸易者免税五十九年以江海关归江宁巡抚浙江关归浙江巡抚管理又令横城口税归山海关兼管增税千两作为定额
　　雍正元年议准九江关仍自湖口移归九江其不由九江经过之江南江西商船于大孤塘别设口岸征收令江西巡抚委官二一驻九江一驻大孤塘湖广往江西船若在九江纳税至大孤塘即验票放行江西至湖广船在大孤塘纳税者亦如之裁淮安北新凤阳天津临清江海浙海荆州各关加增赢余银二年谕嗣后税务交与地方官监收于钱粮地方均有裨益 【至是各关差官俱停止惟崇文门无地方官可交仍差内务府官山海关左右两翼古北口潘桃口杀虎口呼纳呼河差仍照例差遣部员】又谕凡商贾贸易之人往来关津宜加恩恤故将关差归之巡抚以巡抚为封疆大吏必能仰承德意加惠商旅也但各关皆有远处口岸所委看管家人难免额外苛求及索取饭钱等弊嗣级着将应上税课之货物遵照条例刊刻详单均给各货店其关上条例木榜务竖立街市使人共见申禁关役报单不实之弊严放关迟滞之禁又覆准淮安关仍差部员浒墅关交苏州织造管理又更定凤凰城中江税务在盛京五部司内遴选派往例 【 向系城守尉管官管理】
　　乾隆元年谕闻外洋红毛夹板船到广时泊于黄埔地方起其所带炮位然后交易俟事竣给还至输税之法每船按梁头征银二千两左右再照例征其货物之税此向来之例也乃近来夷人所带之炮听其安放船中而于额税外将所携置货见银别征加一之税名曰缴送亦与旧例不符因思从前洋船到广既有起炮之例此时仍当遵行何得改易至于加增缴送税银尤非加惠远人之意着察照旧例按数裁减又定江西九江赣州关钞课三联单例凡商人纳银入柜后发给一联一存税署一交巡抚衙门又准张家口居庸关照崇文门例车驮货物过税收取饭钱以资养赡 【 二关向无火耗】二年定米谷税例倘地方偶遇旱涝米谷船到准其放行俟成熟再如旧例征收 【嗣又议准验明实系贩往歉收地方者免税放行仍给印照至歉收处关口验明填注到日月钤印发票回关再验如回船载有他货止征货税仍免船料】四年谕上年江安两省岁旱歉收朕蠲赈兼施多方筹划并令豁免米粮赋税俾商贩流通源源接济于地方甚有裨益续经该督奏请尃淮安扬州浒墅凤阳等关免征米税俟乾隆四年麦熟时停止朕允其请今届麦熟之期闻各属雨泽尚有未曾沾足之处且上岁歉收之后米价一时未能平减若商贩稀至仍恐民食艰难着将上下江各关口米税照旧免征俟本年九月米谷盛行之时再行征收六年议准各关赢余银如与上年悬殊者令将地方情形察核据实申明又定黄豆非麦秫可比虽遇歉年不准免税例又定出海樵采船每船准带食锅一每名止许携斧一人数不得过十例五年立讨关之禁凡奸牙假捏京官名帖或京官子弟执持父兄名帖讨关希图免税者皆罪之六年定凡领帑及采办铜锡铅经过关口察验文批数目相符者立即放行例 【 应纳船料关口仍征船料】 七年复设德州魏家湾尖冢樊厂等口岸 【 临清关所属】九年定福建如遇歉收之年委官购买海运接济不得招商运贩例十年定台湾商鱼船搬运米石例每船止许带食米六十石于出鹿耳门之先查验多者分别责惩十一年定各关任满具题其银册到部日期例如题本已到而银册至二十日以外未到者将该管官参处又定各关征收赢余较上年短少有俟督抚察核覆奏者以奉旨之日为始扣限四月覆奏又崇文门左右两翼张家口山海关等处限任满三月后将册籍送部移科磨对十二年移福建诏安县溪雅税馆改设悬钟地方谕昨工部具奏芜湖关较去年短少行令察核今日户部议称芜湖户关赢余较去年有余毋庸置议等语此案工关赢余虽较上届不足其户关较上年赢余之数足敷抵补工部再行察核之处不必行嗣后如一人而兼两关其比较上年赢余之处均有不足再令该督抚据实察核十四年定赢余短少处分例凡一分以上至三分者罚俸有差四分五分者分别降级调用二十二年增定闽海关税则 【向以外洋番船俱由广东收税其至宁波者不过十之一二故闽海税则较轻于粤海市舶易于规避至是更定】二十五年两广总督李侍尧疏请革除粤海关规礼银悉归公造报从之二十七年江苏巡抚陈宏谋疏言芜湖关四弊奏请革除一禁铺户代客完税包揽居奇仍令商人按簿亲填一货船抵关签验纳税给票后始准过关以杜偷透一关员遴选佐杂照例半年更替不得再留一督抚与监督本相助为理每月所征数目监督按月先行知会督抚再于年满奏报时统行知会从之

　　?杂税附【茶矿　鱼课　税契　行帖　落地税】

　　茶课凡商贩入山制茶不论精粗每担给一引每引额征纸价银三厘三毫其征收茶课例于经过各关时按照则例验引征收汇入关税项中解部 【 间亦有汇归地丁款项内奏报者】
　　江苏行万五千引以八千引发江宁茶引所大使以七千引发产茶之吴县荆溪县
　　安征行六万九千九百八十引 【 旧行万五千复增二万四千九百八十】发产茶之潜山太湖歙县休宁县黟县宣城宁国太平贵也青阳铜陵建德芜湖六安霍山广德建平十七州县 【雍正十年增设休宁黟宁国建德霍山各县万八千三百八十引又加增六安霍山黟建德宁国五州县万五千五百引开除怀宁桐城宿松望江南陵泾旌德石埭东流当涂等地不产茶之十县八千九百引十三年又以六安歙休宁霍山四州县原引不敷行运复于额引外预发万引】
　　江西行二千四百三十八引额征银三百六十五两七钱 【 雍正九年增宁州武宁二县百五十引增课三十二两五钱开除南昌等地不产茶之三十二县七百十二引豁除课百有六两八钱】
　　浙江行十四万引北新关每引征税二分九厘三毫八丝
　　湖北行二百三十引额征银二百三十两 【谨按湖北茶引系咸宁嘉鱼蒲圻崇阳通城兴国通山七州县请领各州县产茶无几不足本地日用所有茶引无商可给向种茶园户经纪中按每引纸价银三厘三毫征税银一两又均州荆门州锺祥县本地铺户肩贩小篓粗茶每引报税一厘八毫尽收尽解乾隆八年四川建始县改隶湖北施南府旧行茶十八引随带湖北每引征银一钱五分课银一钱二分五厘】
　　湖南行二百四十引额征银二百四十两 【 向例茶商皆自陕西带引胡南采买本省所颁之引并无客领给发产茶之善化湘阴浏阳等十七州县行户以为一年护帖每引征纸价三厘三毫纳税银一两】
　　甘肃行二万八千七百六十六引额征银六千二百六十六两三钱二分六厘本色茶十三万六千四百八十篦 【榆林府千引神木同知二百引宁府二百七十引三路共千四百七十引每引征银三两九钱共征银五千七百三十三两】 又西商大引二万七千九十六引 【于西宁庄浪洮岷河州甘州各处地方营销内小引百三十二在西安凤翔汉中同州四府州县售卖每引行茶百斤内交五十斤余五十斤即为商茶令其售卖作本每茶百斤作为十篦每篦二封每封五斤共征茶十三万六千四百八十篦】又汉中府属西乡兴安汉阴紫阳石泉等州县所产之茶向不设引止许本地营销每年征税银五百三十三两三钱二分有奇归入地丁奏销案内 【顺治初年定易马例每茶一篦重十斤上马给十二篦中马九篦下马七篦十年定延宁二处商税每引茶百斤入官茶三十斤每斤折银一钱三分十三年准新茶中马即足陈茶变价充饷如新茶不足陈茶两篦折一中马康熙三十三年准西宁五司收贮茶篦每斤变价六钱三十六年停发陕西黄甫堡茶引百三十四引又准甘州司积贮茶篦在五镇奉饷之内搭放三钱值茶一封四十四年停止西宁等处易马将茶篦变价充饷六十年增陕西西宁庄浪岷州河州引四千雍正三年定甘肃四司茶篦自康熙六十一年为始五年内总收本色五年后即将五年前之茶变价例乾隆元年定甘肃应征新茶准每篦折银五钱又以新茶虽经改折陈茶销售犹难再减陈茶价每封二钱二年令商茶入陕后榆林茶令绥德州察验神木茶令府谷县察验七年仍征本色十三年定二成征收本色八成征收折色】
