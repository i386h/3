<!-- { "loadSidebar": true } -->
　　△兵部【尚书　侍郎　四司郎中　员外郎　主事　堂主事　司务　馆所监督　笔帖式】

　　兵部尚书满洲汉人各一人掌中外武职铨选简核军实以赞邦治其属有武选车驾职方武库四清吏司　左右侍郎满人汉人各一人掌厘治戎政以贰尚书初制增减不一顺治时更定满汉左右各一人　武选清吏司郎中满洲三人蒙古一人汉人一人　员外郎满洲四人汉人二人　主事满洲汉人各一人掌武职除选封荫及征伐训诰颁其政令　车驾清吏司郎中满洲三人汉人一人　员外郎满洲二人蒙古一人　主事满洲汉人各一人掌驿传邮符及中外牧马之令　职方清吏司郎中满洲四人汉人二人　员外郎满洲三人蒙古一人汉人一人　主事满洲蒙古各一人汉人二人掌天下舆图以周知险要叙功核过以待赏罚黜陟　武库清吏司郎中满洲三人汉人一人　员外郎满洲蒙古各一人　主事满洲汉人各一人掌兵籍戎器乡会武科及编发戍军之事　堂主事掌文案者满洲二人掌章奏者满洲二人汉军一人兵部初设满洲郎中员外郎各八人蒙古郎中员外郎各四人汉军郎中二人员外郎六人顺治十二年增设满洲郎中三人员外郎五人康熙三十八年裁满洲员外郎三人蒙古郎中员外郎及汉军员外郎各四人五十七年复设蒙古郎中一人员外郎一人雍正五年裁汉军郎中员外郎员额至四司主事初设满洲四人康熙五十七年增设蒙古一人汉人主事共五人堂主事满洲四人汉军一人　司务厅司务满洲汉人各一人　馆所监督满洲汉人各一人掌驿马传车之政令以待使命及急遽之用顺治八年设满洲监督一人乾隆十八年增设汉人监督一人俱于本部司员内遴选引见岁周而代　笔帖式满洲六十有二人蒙古八人汉军八人 【按兵部初设督捕侍郎满洲汉人各一人以掌旗人逃亡之事有左右理事官满洲汉人各一人郎中满洲汉人各一人员外郎满洲十五人汉军八人汉人一人主事满洲三人汉军一人汉人六人司务满洲汉人各一人笔帖式满洲三十四人汉军十六人司狱汉人二人康熙三十八年俱省其职事并入刑部为督捕清吏司又初设有会同馆大使一人亦系康熙三十八年省又京城九门步军及巡捕营初制以兵部职方司主事总司之后归入步军统领衙门谨识于此】又国家凡有征讨之事特命大将军经略辅以参赞大臣领队大臣皆由王公大臣大学士尚书侍郎并八旗武职大臣选贤能而任之系临期暂设平解职 【按此条有关军务其　　命将出师凯旋献俘等典礼兵部堂司皆襄其事故附载兵部之后】

　　△刑部【尚书　侍郎　十八司郎中　员外郎　主事　堂主事　司务　笔帖式　提牢主事　司狱　赃罚库司库　库使　律例馆总　裁　提调　纂修　收掌　翻译　誊录】

　　刑部尚书满洲汉人各一人掌折狱审刑简核法律受天下奏谳咸阅实而上其辞以肃邦宪所属有直隶奉天江苏安徽江西福建浙江湖广河南山东山西陕西四川广东广西云南贵州督捕十有八司 【初置刑部设江南等十四司康熙三十八年省兵部督捕衙门以督捕前司后司及督捕厅改隶刑部为十六司雍正元年增置左右二现审司凡囚系之待谳者则主其鞫讯之事十二年析江南司为江苏安徽二司罢督捕前司及督捕厅并其事于后司仍省后字但曰督捕司乾隆二年改右现审司为直隶司七年复改左现审司为奉天司始定为十八司】　左右侍郎满洲汉人各一人掌迪播祥刑以贰尚书初制增减不一顺治时更定满汉左右各一人　直隶清吏司郎中满洲汉人各二人　员外郎满洲一人蒙古一人汉人二人　主事满洲汉人各一人掌顺天直隶及八旗游牧察哈尔左翼 【 正黄东半旗镶黄正白镶白正蓝四旗】所属刑名　奉天清吏司郎中蒙古一人汉人一人　员外郎满洲汉人各一人　主事满洲汉人各一人掌盛京黑龙江吉林将军及奉天府所属刑名兼宗人府理藩院文移关白之事　江苏清吏司郎中满洲汉人各一人　员外郎满洲二人汉人一人　主事满洲汉人各一人掌江苏所属刑名凡奉德音肆眚则审定其条格而颁之于四方　安徽清吏司郎中满洲汉人各一人　员外郎满洲汉人各一人　主事满洲汉人各一人掌安徽所属刑名兼镶红旗文移关白之事　江西清吏司郎中满洲汉人各一人　员外郎满洲汉人各一人　主事满洲汉人各一人掌江西所属刑名兼正黄旗中城御史文移关白之事　福建清吏司郎中满洲汉人各一人　员外郎满洲汉人各一人　主事满洲汉人各一人掌福建所属刑名兼户部户科仓场衙门左右两翼镶蓝旗文移关白之事　浙江清吏司郎中满洲汉人各一人　员外郎满洲一人汉人二人　主事满洲汉人各一人掌浙江所属刑名及都察院刑科南城御史文移关白之事兼司本部条奏汇题及各司爰书驳正者会其成比年一奏　湖广清吏司郎中满洲一人汉人二人　员外郎满洲二人汉人一人　主事满洲汉人各一人掌湖北湖南所属刑名　河南清吏司郎中满洲汉人各一人　员外郎满洲二人汉人一人　主事满洲汉人各一人掌湖南所属刑名兼礼部礼科太常寺光禄寺鸿胪寺国子监钦天监太医院东城御史正红旗文移关白之事凡夏令热审则布告各司颁行天下钦恤如制　山东清吏司郎中满洲汉人各一人　员外郎满洲二人汉人一人　主事满洲汉人各一人掌山东所属刑名兼兵部兵科太仆寺文移关白之事凡步军营捕获盗窝岁登其数请叙　山西清吏司郎中满洲汉人各一人　员外郎满洲汉人各一人　主事蒙古一人汉人一人掌山西及八旗游牧察哈尔右翼 【 正黄西半旗正红镶红镶蓝三旗】定边左副将军绥远城将军归化城副都统科布多大臣库抡大臣所属刑名兼军机处内阁翰林院詹事府起居注馆内务府上驷院武备院镶白旗北城御史文移关白之事　陕西清吏司郎中满洲一人汉人二人　员外郎满洲二人汉人一人　主事满洲汉人各一人掌陕西甘肃及伊犁乌噜木齐塔尔巴哈台叶尔羌喀什噶尔乌什阿克苏库车吐鲁番哈喇沙尔和阗哈密所属刑名兼大理寺西城御史文移关白之事兼稽核囚粮出纳俾无侵冒　四川清吏司郎中满洲汉人各一人　员外郎满洲汉人各一人　主事满洲汉人各一人掌四川所属刑名兼工部工科文移关白之事秋审则会九卿詹事科道于朝房以定爰书　广东清吏司郎中满洲汉人各一人　员外郎满洲二人汉人一人　主事满洲汉人各一人掌广东所属刑名兼銮仪卫正白旗文移关白之事　广西清吏司郎中满洲汉人各一人　员外郎满洲汉人各一人　主事满洲汉人各一人掌广西所属刑名兼通政使司文移关白之事及以时散给囚衣朝审则会九卿詹事科道于朝房以定爰书　云南清吏司郎中满洲汉人各一人　员外郎满洲汉人各一人　主事满洲汉人各一人掌云南所属刑名兼镶黄旗文移关白之事　贵州清吏司郎中满洲汉人各一人　员外郎满洲汉人各一人　主事满洲汉人各一人掌贵州所属刑名兼吏部吏科正蓝旗文移关白之事　督捕清吏司郎中满洲汉人各一人　员外郎满洲一人　主事满洲汉人各一人掌八旗及各省驻防逃人之事　堂主事掌文案者满洲二人掌章奏者满洲三人汉军一人刑部初设满洲郎中六人员外郎八人汉军郎中四人员外郎十有二人顺治五年增设满洲郎中八人员外郎十人十八年增设蒙古员外郎八人康熙元年裁雍正五年裁汉军郎中员外郎员额至十八司主事初设满洲十四人汉人每司各一人顺治十五年裁汉主事四人康熙三十九年增设督捕司主事满汉各一人五十七年又增设蒙古主事一人雍正三年又增设汉主事四人十一年增设江苏司满汉主事各一人安徽司满汉主事各一人乾隆二年增设直隶司满汉主事各一人六年增设奉天司满汉主事各一人堂主事满洲五人汉军一人　司务厅司务满洲汉人各一人　笔帖式满洲百有五人蒙古四人汉军十有五人刑部满洲初设九十有六人后增九人汉军初设十有九人后省四人　提牢主事满洲汉人各一人掌稽核罪囚于额外及试俸主事内抡选引见补充岁周更代咨吏部议叙　北所司狱满洲二人汉军汉人各一人　南所司狱满洲二人汉军汉人各一人分掌南北监禁督禁卒更夫昼夜巡警凌虐需索者问如法【 顺治元年置汉军汉人司狱四人康熙五十一年增置满洲司狱四人三年而代咨吏部叙升又置官医二人分隶南北所以疗囚之疾病】赃罚库司库满洲一人　库使满洲二人掌收见审赃罚银钱会其数以送户部律例馆总裁无定员 【 以本部尚书侍郎兼之】 　提调官一人　纂修官四人 【以本部司员充】 　收掌官四人　翻译官四人　誊录官六人 【 以本部笔帖式充】掌修明法令刊定条式随时审订以诏有司设馆西长安门外凡岁五周则汇辑而排比之谓之小修比十年乃重编新格增损删定勒为宪典颁行天下谓之大修皆月给餐钱期年而毕初顺治二年特置律例馆敕修律官撰定律书四年书成名曰大清律集解附例其后次第刊修皆特简王大臣为总裁以各部院通习法律者为提调纂修等官凡额设十有八人乾隆七年始以其馆并隶刑部复改定员额如今制焉
　　（臣）等谨按定制录直省狱囚曰秋审录刑部狱囚曰朝审岁以八月刑部会九卿詹事科道于天安门外金水桥西公阅其爰书而核定之初以四川广西两司分掌案牍雍正十二年始别选司属满洲汉人各二员主其事曰总办秋审处寻佐以协办者四员岁满则交替乾隆十九年以后凡核直省审册辨实缓矜疑之当否以白于长官皆以总办司员任之先后增至十六人学习者无定员其职虽出堂官抡派而专司秋谳所系綦重至如三法司会议凡刑部重辟囚先以御史大理左右寺官会刑曹察其辞辨其死刑之罪而要之曰会小三法司及致辞于长官都御史大理卿乃诣刑部与尚书侍郎会听之各丽其法以议狱曰会大三法司迨三司合议而后上之我皇上矜慎庶狱犹必推勘至当以期合乎辟以止辟刑期无刑之意惟明惟允洵远轶三代盛轨矣

　　△工部【尚书　侍郎　四司郎中　员外郎　主事　节慎库郎中　员外郎　司库　库使制造库郎中　司匠　司库　库使　料估所　琉璃厂监督　木仓监督　皇木厂监督　管理钱法侍郎　宝源局监督　大使】

