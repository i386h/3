<!-- { "loadSidebar": true } -->
　　（臣）等又按我国家统一函夏式廓丕基薄海内外罔不款服皇上圣武丕昭戡定西域天山南北坐归绥定其北路为乌噜木齐雅尔伊犁等全部地东至喀尔喀界西至藩部哈萨克界南至天山回部界北至俄罗斯界延袤万余里其南路为回部之哈密城辟展城吐鲁番城哈喇沙尔城库车城沙雅尔城赛哩木城拜城阿克苏城乌什城喀什噶尔城叶尔羌城和阗六城等属地东至甘肃省安西州界西至葱岭南至西藏界北至伊犁界亦万余里度地兴屯因方筑堡举从古狉榛唯盱之地一变而为桑麻庐井之区兹以此编非奥地专书未及编载谨撮其大略于此

　　皇朝通典卷九十六

《清朝通典》　边防典（097～100）一百卷　（清）高宗 敕撰

　　●皇朝通典卷九十七

　　边防一

　　○边防一

　　（臣）等谨按杜佑叙列历代以来荒外之国享王背服兴废沿革与其山川风气习俗性尚殊方异族之迹而统目之以边防诚以四边辽远声教莫通经纬控制之宜有不可不大为之防者其体例唯载荒外诸国朝贡征伐而不及内地沿边控御屯戍之政名曰边防实即列史之四裔传也自唐以来四裔之国分并迁徙纷纭不一已见于五朝续典洪惟我圣朝应天开基焘覆九宇重熙累洽畅垓溯埏举凡前代之所为劳师设备长驾远驭兢兢防制之不暇者莫不备职方而凛藩服东瀛西蒙环集辐凑固已无边之可言而亦岂列代防御之术所可比论哉故以杜典及续通典所载诸国参较于今日舆图如挹娄靺鞨三韩为今黑龙江宁古塔诸处早为内地乌桓鲜卑蠕蠕库莫奚突厥鞑靼为今蒙古四十九部及喀尔喀诸部地邛都筰都冉■〈马龙〉为今两金川地鸡笼山为今台湾府地南诏为今大理府地吐蕃朵甘乌斯藏为今西藏地臼兰吐谷浑党项为今青海部地赤斤蒙古罕东安定阿端哈玛里为今安西州哈密地盖自太宗文皇帝抚有蒙古全部圣祖仁皇帝三莅朔漠奠定喀尔喀诸部西藏归化世宗宪皇帝征服青海编旗分理逮我皇上普天徧覆西师之役拓地二万余里于是天山以北准噶尔部古之所称乌孙突厥回鹘卫喇特诸部及天山以南回部古之所称土鲁番火州柳城车师乌耆龟兹姑墨疏勒莎车于阗诸国以至美诺阿尔古诸厅莫不尽入版图归于疆理凡此皆汉唐以来所谓极边之地而在今日则皆休养生息渐仁摩义之众也既已特恩驻札驻防办事诸大臣统辖而燮理之矣外此有朝献之列国互市之羣番革心面内之部落喁喁向化环四海而达重洋盖可得而畧纪焉在东则为朝鲜日本琉球在南则为安南暹罗南掌港口东埔寨宋腒朥缅甸整欠景海广南葫芦国柔佛亚齐吕宋莽均达老文莱马辰苏禄噶喇巴旧港曼加萨英吉利干丝腊荷兰法兰西瑞国连国在西则为东西布鲁特安集延塔午罕拔达克山博洛尔爱乌罕意达里亚博尔都噶尔亚在北则为俄罗斯左右哈萨克启齐玉苏乌尔根齐咸奉正朔勤职贡沐浴于皇仁燀赫于圣武输诚被化万世无极谨差次诸边诸国之事迹仍杜佑四边之例分为四卷以着我圣朝一道同风之盛防御控制之周洵有超轶万古者焉其它国名见于前典而今无闻者盖疆域递并名号互易如百济新罗濊貊之已并于朝鲜赤土之改为暹罗林邑之改为环玉为占城又为广南干陀利之改为旧港皆以今名著录余不复述云

　　东序畧

　　△东序畧

　　（臣）等谨按杜氏边防典东方凡二十国五朝续典分东及东南亦二十国今考濊貊新罗诸国既并于朝鲜其东南之鸡笼山即今台湾府地久为郡县他如吕宋法兰西荷兰等国地处南洋宜入边防南部其在东者惟朝鲜日本琉球考朝鲜于我朝归命最先其世受我朝德泽亦为最渥天聪崇德间两伸天讨特沛鸿恩存已亡之宗社自此称藩奉朔勤慎効职至于发海运以赈饥黎赉空青以疗王疾殊恩异数有非他藩服所得滥邀者日本在前明时沿海备御防禁非不严厉而控制失道寇警不绝我朝声灵震迭重亹帖然洋铜市易琛赆偕来盖圣化之覃被者远矣琉球输诚慕化迭遣正副使瑜海册封奕世恭顺国中山形本南北向国王殿门特易西向以表面内之诚洵圣泽渐涵无远不届者哉至于东海中羣岛环峙各有居族皆日本琉球之所附属可弗具述又按盛京东北滨海之境有赫哲费雅路库伦鄂伦绰奇楞库野恰喀拉诸部各沿海岛居住诸部每岁进貂皮设姓长乡长子弟以统之鄂伦春有使鹿使马二部各设佐领骁骑校等官并设额兵供调遣皆隶宁古塔黑龙江将军所辖地虽极边人皆内属故卷内不复叙列

　　东

　　?东

　　朝鲜
　　日本
　　琉球

　　朝鲜

　　朝鲜古营州外域箕子始封其地汉末改称高丽明洪武二十五年从其国王李成桂请复今名其全境三面距海并有高句骊濊貊新罗百济沃沮诸国有两京分八道统郡四十一府三十三州三十八县七十其建置沿革备详前典
　　我太祖高皇帝肇兴东土附近诸部落以次服属朝鲜犹纳贡干明
　　天命四年三月征明朝鲜以兵助明我师与战大破之降其将姜功烈是时国王李珲成桂十世孙也珲废侄李倧代立
　　天聪元年正月太宗文皇帝命大贝勒阿敏率师征朝鲜克义州定州汉山诸城次于平壤其国之西京也李倧遣使求成不许二月逼王京倧挈妻子遁江华岛固请求成许之大军振旅而还二年开市中江通贸易春秋入贡皆有定额后违约反复屡赐谕书不奉命
　　崇德元年十二月太宗文皇帝亲统大军声罪致讨屡克其城至临津江先是江水冰泮不可渡车驾未至前三日天骤寒冰坚合大军安驱渡江众兵莫不惊异先遣兵抵王京倧兵迎战大破之歼其众倧挈长子■〈氵〈山上王下〉〉弃京城遁入南汉山城遣兵围之屡击败其外道援兵上次王京城由城外径渡汉江益军围倧二年正月倧请成不许降敕切责倧奏书称臣复降敕令其出城归命缚送败盟三四臣正国法以儆国人倧犹豫未决倧之走南汉城也先遣其妻子及其大臣家口遁居江华岛岛在开州南海中意谓大军不能飞渡上命睿亲王多尔衮造小船八十出渡口岛中出大船三十余艘迎战大破之遂入岛城获王妃一王子二家属七十六人阁臣一侍郎一羣臣家口百六十六人置之别室禁护无侵犯仍降敕谕倧于是倧以孤城穷蹙妻子被俘八道离散宗社垂绝乃顿首受命率其羣臣献上明国所给敕印出城来降筑坛设黄幄于汉江东岸之三田渡受其降接以优礼与定约束命倧及其羣臣各与其妻子相见皆相抱恸哭感戴无极留其长子■〈氵〈山上王下〉〉次子淏为质二月上班师以朝鲜凋疲许丁丑戊寅两年准免贡物倡议败盟之洪汉翼诸臣皆伏诛自是朝鲜抒诚归化朝贡不绝十月上命英俄尔岱马福岱达云等赍制诰印往封李倧为朝鲜国王十一月倧遣陪臣表贺万寿冬至贡方物十二月遣陪臣表贺元旦贡方物并宴赉遣归嗣凡元旦冬至万寿圣节皆专遣陪臣表贺岁为常不悉书四年六月遣使往封倧继室赵氏为朝鲜王妃并封长子■〈氵〈山上王下〉〉为朝鲜国王世子东方库尔喀叛入熊岛恃其险远抗不服上命朝鲜以兵讨之倧遣将由庆兴之西水罗前浦出口讨平之七月执叛首来献赐倧银二百两倧以破残垂灭之国得复守宗社感上殊恩于三田渡树碑称颂功德传示万世及是以其事闻六年六月倧遣陪臣献新罗瑞金优旨还之八年九月朝鲜擒获明国天津侦探兵船一解至降敕嘉奖
　　顺治元年五月以破流贼李自成底定燕京捷音宣示朝鲜七月倧遣陪臣表贺贡方物奉敕减朝鲜岁贡额内纻布四百匹苏木二百斤茶十包棉绸千匹各色细布五千匹布四百匹麤布二千匹顺刀十把刀十把其元旦冬至万寿庆贺贡物以道远俱于朝正时附进着为令二年十一月以朝鲜世子■〈氵〈山上王下〉〉卒遣使赍敕诰往封倧次子淏为世子三年二月恩免朝鲜贡米六年正月以朝鲜一年一朝原定阁臣一员尚书一员书状官一员代觐念阁臣尚书等年老不堪远涉此后或阁臣尚书一员侍郎一员代觐书状官仍旧六月朝鲜国王李倧薨八月遣礼部启心郎渥赫等往喻祭赐谥庄穆又遣户部启心郎布丹侍卫撒尔岱充正副使赍诰敕往封世子淏为国王妻张氏为王妃十年三月以朝鲜国王印篆止有清文无汉篆命礼部改铸兼清汉字赐给十一年十二月封淏子棩为世子赐诰命十六年五月李淏薨九月遣工部尚书郭科等往谕祭赐谥忠宣又遣大学士蒋赫德吏部侍郎觉罗硕博会充正副使往封世子棩为国王妻金氏为王妃
　　康熙十三年王母妃张氏卒遣使谕祭是年李棩薨谕礼部李棩袭封以来克尽藩职可从优给与恤典于常例外加祭一次赐谥庄恪遣内大臣寿西特侍卫桑厄恩克往谕祭兼封王嗣李焞为国王妻金氏为王妃二十年正月王妃金氏故遣官致祭二十一年五月遣使册封焞继室闵氏为王妃是年圣祖仁皇帝恭谒祖陵朝鲜国王遣陪臣至盛京迎接进贡方物二十四年六月焞奏国内牛多疫死民失耕种请暂停互市礼部议焞托言妄奏不合应令回奏到日再议上谕抚驭外国之道不可太严亦不可太宽倘如所请后此死生玩忽因令礼部另议议上焞应罚银万两得旨外藩小国姑宥一次仍令照常贸易二十五年二月朝鲜民韩得完等违禁越江采参擅伤官役遣使会同国王焞审拟谳成奉旨韩得完等为首六人立斩余二十二人从宽免死减等发落焞奉表谢罪附页方物得旨朝鲜国王因谢罪进贡理宜不收但恐发还则人役劳苦且驿递骚扰可准作年贡嗣后谢罪贡物着停止三十二年正月奉旨朝鲜国王世笃悃忱嗣后年贡内黄金百两及蓝青红木棉永着停止三十六年七月封焞子李昀为世子十一月焞奏请仍于中江贸易部议不准行奉旨着照该国王所请于中江地方贸易三十七年正月遣侍郎陶岱运米四万石至中江平粜又特发米万石赈给有御制海运赈济朝鲜记是年国王进谢恩礼物奉旨为平粜贡物发回为赏给米谷贡物准收又三十九年谕朝鲜国王因送回漂溺人民赏赐谢恩其礼物不必收嗣后此等奏谢着停其进贡四十年十二月王妃闵氏故遣官致祭四十二年二月遣使封焞继室金氏为王妃四十五年十月谕大学士等曰观朝鲜国王凡事极其敬慎其国人亦皆感戴闻其国有八道北道与瓦尔喀地方土门江接界东道接倭子国西道接我凤凰城南接海犹有数小岛太宗文皇帝定朝鲜之役我兵无处不到以已破之国我朝之重加营建俾安堵如故其国人于太宗文皇帝驻军之地树立石碑备书更生之德累世感戴以至于今且彼更有可取者明之末年彼始终未尝叛之犹为重礼义之邦也五十一年十月谕礼部朝鲜国王例贡物内有白金一千两红豹皮一百四十二张嗣后永停贡献朝鲜国使沿途馆舍令地方官修葺完固用副朕加惠远人至意五十六年九月焞以目疾来求空青遣官以空青往赐焞奉表谢恩附进方物得旨所进仪物留作下次正贡嗣后凡有附贡方物者皆准作正贡五十九年十月李焞薨遣散秩大臣查克亶礼部右侍郎罗瞻往谕祭赐谥僖顺兼册封世子昀为国王继妻鱼氏为王妃六十一年二月昀疏言臣萎弱无嗣请以弟李昑为世弟以续宗祧得旨允行遣使往封昑为朝鲜国王世弟
