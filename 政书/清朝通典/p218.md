<!-- { "loadSidebar": true } -->
　　乾隆元年七月定军流人犯之妻老病不能随行者听免其同遣又定军流身故妻子愿回籍者计程远近每名日给米一升二年七月部议一应杖责之犯时遇热审于减等之中仍照旧八折发落三年九月以奉天所属旗民交涉案件送部审拟道路往返不无牵连滋累谕令就近旗民官会同承审定拟止将罪犯解部覆讯定案其余一切牵连对质之人于审明之日即行省释四年十一月定奉天狱囚编衣煤炭药饵棺木等项应于赃罚各项银内给发其解审人犯亦一体给发口粮五年六月谕向来九卿办理秋审朝审人犯分别情实缓决可矜三等而惟缓决之内情罪轻重不一其果系所犯重大实无可原因系久缓不复处决者虽终毙囹圄本无足恤其有一线可原尚在矜疑之例者九卿承审时附入缓决之内年复一年陈案日积以致此等人犯久淹狱底亦属可悯今秋审在即九卿于秋审朝审招册内详加分别凡缓决之案果系情有可原者俱入于可矜条内以招示罪疑惟轻法外施仁之至意七年四月谕谳狱必依乎律而其中情节不一又当参酌核拟期归平允朕于刑部所奏重犯其中稍有一线可原者或降旨从宽末减或交九卿定议皆于法外原情以示矜恤但日理万几恐披阅一时未周照签批发虽论法不枉而原情较疏矣嗣后刑部进呈本章及秋审各案着大学士详阅其中有应加复核者即拟写双签并将情节声明进呈待朕酌量则周密慎重益可副朕哀矜庶狱之意八年七月定孀妇孤子有犯戏杀误杀等案如伊母守节已逾二十年该督抚查明被杀之人并非孤子取结声明具题法司核请留养其鬬殴杀人者审无谋故别情该犯之母守节二十年而又年逾五十者亦准其照例声明法司夹签入本恭候钦定至军流徒罪即照例分别减等发落十四年十月广东斩犯曾士标因鸭走入缌麻服叔曾会昌田内被曾会昌次子曾朝芳打死因与曾会昌争论曾士标以木挑抵格致伤曾会昌身死曾士标依律拟斩监候嗣曾会昌之子曾朝宗在山砍柴遇曾士标之子曾亚二触起前恨用刀连歌曾亚二殒命曾朝宗亦依律斩候俱入情实奉谕朕详阅招册曾士标服制攸关法无可贷而曾朝宗则因报复父仇情似可原然凶犯已经拟抵国法既彰则私恨可泄即使遇不共戴天之曾士标亦祗应听其服法就刑不得擅肆杀害何况其子并非下手又未加功是无罪之人也杀无罪之人则但当治其故杀之罪而不当原其复仇之心果使有心复仇亦但当于曾士标未拟罪之先而不当于既拟结之后若因此遽从宽典则曾士标父子二命抵曾会昌一命于法不得其平且启仇杀之端殊非辟以止辟之道曾朝宗亦无可贷但曾朝宗情因痛父曾士标子死非辜各有情节着俱改绞罪处决又谕向来办理秋朝审案每遇官犯辄事宽纵但于一次混入缓决即为成案断不复改谓之老缓决至办理矜减如赦诏及一线可原五次缓决之类又断不能邀恩年复一年不过令老死囹圄而已果尔则国法所行惟在闾里小民以及盗贼之辈而宫犯仅止虚受罪名幸全首领是岂国家制刑之意哉但此等人犯经历年久或曾经大赦未便复改为情实着大学士会同该部将所查各案再行详悉斟酌应可矜者即入可矜应缓决者仍入缓决近年以来所定之案有应改为情实者即改为情实其在乾隆八年以前者既经漏网亦不复加以显戮着改发黑龙江交该将军严加管朿充当苦差十五年正月谕国家定有独子留养之例凡属情轻俱已邀免惟是愚民无知轻身鬬狠不知留养为格外之仁或转恃此为幸免之路以致罹于法纪因于案情稍重或理曲寻衅金刃重伤虽经督抚声请仍以原罪定拟不准留养固属该犯罪所应得但声请之案不过寻常鬬殴等类断不致入于情实徒使淹禁囹圄不得侍养而穷老孤孀无所倚赖深可轸恻朕思此等罪犯并非有谋故重情为常赦所不原既经定拟拘系逾时已足驯其桀骜之气应量为末减俾得自新上年秋审经九卿定议矜减者止有二起余仍监候者该部查明各犯祖父母父母现存果无次丁俱以可矜减等请旨发落嗣后独子犯罪未邀宽减者该督抚于秋审朝审册内声明九卿复核时照此办理以昭轸恤无告之意十七年七月上以天气炎蒸热审减等着展至处署为止越旬日雨泽尚未沾足复谕刑部仍行减等俟雨足后照旧办理十九年正月谕从前各省鬬殴情罪梢重之案经部定议不准留养嗣因此等人犯秋审时原不至入情实乾隆十五年特颁谕旨令各省督抚秋审时另册办理但十五年以前此等亲老丁单之犯间有原题内未经声叙者遂不得一例邀恩情亦可悯着各该督抚将从前未附声明确有成招原案可凭者准其一体入册量予末减以示钦恤二十五年八月酌定斩绞监候妇女业经解勘一次情罪显然无可改拟者下次即停其解审其外省定拟可矜具题经九卿会核绞决者次年秋审核其无异亦即停其解审以昭矜恤三十年三月福清令程廷栻误拏云和县民刘年学为天台县逃匪丁钦显蒲城令夏秉衡误拏山西民人张机为江西逆犯胡中藻之子胡得玉业经审系误拿分别结案督抚苏昌明德等请将该县交部议处上以州县官能不分畛域缉拿邻省逃犯例得擢用议叙若以偶尔错误即因此获咎必皆自畏处分概置邻封于不问特降旨宽免复谕曰历来所办盘获案犯皆未尝一就拘执即置重典是惟在各督抚遇此等案件详悉根究务得确情使实者不致幸逃法网虚者亦不至误罹刑书而有司随时实心体访奋勉有为毋或稍怀瞻顾庶吏治民生均有裨益设有不肖州县以毫无影响之事罗织平民妄希进取一经审实自取罪戾又不得以闽陕二省之案借口也三十四年十月奉上谕本日勾到河南省情实招册内有徐庚一犯因伊子徐国泰兴立邪教照大逆缘坐律问拟斩决改为监候核之原案该犯本不知情特缘伊子坐罪是以停其予勾但思向来办理逆案内凡缘坐各犯秋审时经九卿三法司均照例列入情实而朕悉准罪人不孥之义并不从宽免勾固属法外施仁然其中酌理准情亦当有所区别如逆犯家属内所有弟兄妻子自当按律缘坐至本犯之父则更较别项亲属不同设使于伊子肆行悖逆之事原系知情是该犯之父教子不轨即属逆案正犯不得谓之缘坐倘伊子所犯平时实不知情后并未同居无从觉察者事发之日遽行因子及亲一概坐以大辟于情既觉可悯于义尤属未协嗣后遇有此等逆案家属应照大逆缘坐律治罪而该犯之父实不知情者应如何酌量定拟明着为令俾可永远遵循着大学士九卿会同该部悉心详议具奏寻议查律载谋反及大逆但共谋者不分首从已行未行皆凌迟处死祖父父子兄弟及同居之人不分异姓及伯叔父兄弟之子不限籍之同异男十六以上皆斩又母女妻妾姊妹等俱给付功臣之家为奴又律载谋叛但共谋者不分首从皆斩父母祖孙兄弟皆流二千里安置各处等语是反逆正犯造谋非一时号召非一人该犯亲属无论籍之同异不得谓无从觉察故律内亦无知情与不知情之分坐以骈首尽法究治以快人心而昭常宪此缘坐之条准情酌理法无可贷至于比照反逆之案其正犯亦实系狂悖不法为风俗人心之害不得不严加惩治以警凶顽而问刑衙门既用比照反逆定律遂于该犯亲属亦照例缘坐此相沿办理之由也兹蒙皇上天恩谕及大逆缘坐之案如该犯之父平日实不知情并不同居无从觉察者事发之日遽行因子及亲坐以大辟于情既觉可悯于义尤属未协仰见我皇上好生之德于法无可逭之中寓格外矜全之意伏查反逆正案罪大恶极故于本犯寸磔之外定有缘坐之条如前经办过谋反之黄教大逆之李怀林其亲属仍应照律缘坐母庸另议外其有人本愚妄或希图诓骗财物兴立邪教名目或因挟仇恨编造邪说煽惑人心种种不法情罪可恶律以凌迟实为不枉但究系比照反逆定罪与实犯者有间若该犯之父实不知情并不同居无从觉察审有实据者应请照谋叛之犯父母流二千里之律酌改为流三千里安置至本犯之父母既得蒙恩减等则比照叛逆缘坐之祖父及伯叔父似应确审分晰亦一体减流以示矜全如蒙俞允所有徐庚一案即照此例办理并载入例册通行各督抚一体遵行至现在已结案人犯内有似此蒙恩未勾者悉令该督抚遵照分别办理奉旨依议三十七年二月奉谕据徐绩奏军犯李作良自配逃回利津原籍经该犯之父李海赴县首禀例应如罪人自首免罪但该犯屡犯窃案在配又不能安分殊属玩法仍拟斩决等语此等军犯逃回原籍自属怙过不悛之徒本无足惜但现经伊父首禀于律既有如罪人自首之条自可量从末减李作良着从宽免死仍发原配地方嗣后有如此者俱照例行但因首告而贷死己属法外之仁祇可一次若到配后仍不知惩艾复敢脱逃虽有父兄首告亦不准其宽减于情法更为允协着为今四十年七月奉谕民间私藏鸟鎗虽例有明禁日久己属相沿具文昨岁大学士舒赫德奏请查禁鸟鎗意在戢暴安良是以准其通行各省然亦不过内地为然若口外蒙古地方本不当在禁止之例昨据福隆安具奏曾降旨将口外查禁鸟鎗之事概行停止今思内地鸟鎗亦不必查办即如深山防虎村庄防盗民间置鎗备用亦不可无若一旦概行收禁则闾阎顿失自卫之资转多未便且地方官奉行原亦不过有名无实恐办理不善胥吏因缘为奸需索滋扰弊且百出是欲安民而适以累民更何足取乎况去岁山东逆犯王伦聚众不法并未挟有鸟鎗是小民之守分与否更不在鸟鎗之有无又何必因此而施之厉禁乎所有内地查禁鸟鎗之事并着无庸办理四十一年七月奉谕前据刑部议覆文绶奏审拟投首逃兵彭士仁汪国才照例即行斩决一案朕以此等逃兵如在军务未竣以前闻拏投首其人尚知畏法若系大功告竣以后明知不复用兵始行投首不可不申明军律俾营伍共知儆戒因谕令文绶查明该二犯投到日期据实奏闻今据覆称查明彭士仁系于上年十月十二日在桐梁县投到汪国才于上年十一月初十日在巴县投到等语此等兵丁在军营潜行脱逃原属法无可逭但既查明该二犯军务未竣以前自行投首尚属心存畏法较之撤兵以后妄冀幸免始行投到者究属有间尚可格外施恩于万无可贷之中宥其一死着交刑部照从前例减等发落其大功告成以后投首者不得复援此例四十三年九月奉谕刑部会同九卿秋谳已毕当以次缮册具题闻今年各省情实人犯较上年多至一百八十余人其因金刃伤人拟入者较多是否各督抚均未能深体朕意朕上年明降谕旨以彼此鬬殴之案若死者仅用手足而凶犯辄持金刃杀伤此等好勇鬬狠之徒不可不严示惩儆自当入于秋审情实但不教而杀朕尚不忍因令各督抚遍行出示咸使闻知俾各畏法悛改并予限一年俟下届秋审时始行分别办理若教而不从则是自取其死情理俱无可恕矣因思今年秋审案件俱在未奉谕旨以前愚民尚未周知若即行予勾何以副朕前旨辟以止辟之意所有今年秋审情实金刃伤人之案着刑部于黄册内夹签声明其已经具题者于进到时交行在刑部夹签呈进原可扣除不勾但此等案犯情节加重即不予勾亦止应照情实未勾之犯办理不得援寻常缓决人犯之例三年后即予减等是于从宽之中已寓戒好勇鬬狠之意矣恐僻壤穷乡遽难家谕户晓着再予以五年之限令各督抚将朕旨明白晓谕实力劝导务使人尽儆凛以化其桀骜不驯之习勿使轻罹刑网若五年后仍然怙终不悛复有用金刃伤毙徒手之人者则杀人者死律合抵偿且屡训不悛法难更宥即当概行予勾无稍矜恤各宜感悔省悟母负朕谆切教戒化民厉俗之至意将此通谕中外知之四十四年六月奉谕据刑部奏杀死一家四命之凶犯余膺拟凌迟处死其子余世聪余世华余世闰余世荣俱照新例拟斩决前降谕旨将杀死一家多人之犯加重定律者原以此等凶恶之徒将人全家杀害实戾气所锺不应复留余孽且恐凶徒明知法止其身自■〈扌弃〉一死逞其残忍杀害过多以绝人之嗣其妻子仍得幸免于情理实未允协自应改用重典以期辟以止辟今此案余膺杀害熊士顺一家四命而余膺及其子余世聪等分别凌迟斩决者共有五犯拟抵之人浮于所杀之数亦觉稍过所有余膺之子余世聪余世华余世闰仍着照原拟斩决其幼子余世荣着从宽免死同凶犯之妻丁氏发伊犁给厄鲁特为奴并着刑部嗣后如有杀一家四命以上之案悉按其所杀人数将凶犯父子照数定罪俾多寡相当其有浮于所杀之数或一人或二人均以其幼者照此办理并令内外各问刑衙门知之着为令四十六年二月奉谕从前进剿金川所调各省绿营官兵曾在军前潜逃者即经降旨饬令各省督抚严拏奏请正法所以重军法警将来也现经文绶奏到川省未获逃兵尚有七百二十一名之多但事隔多年一经拿获即予骈诛朕心亦有不忍兹特网开一面嗣后此等未获逃兵如有自行投首者着加恩免其死罪发遣伊犁等处此实朕法外之仁如尚有潜行窜匿不肯投首者若经地方官盘获仍当即行正法断不能稍从末减各该督抚等务俱仰体朕意明晰晓谕查照道里远近分立限期务使穷乡僻壤家谕户晓副朕仁义兼尽之至意五十年六月奉谕向来刑部定律凡有私自净身人犯俱问拟斩候因念此等人犯大抵因贫所致是以加恩释放发在热河当差现有太监王成一名朕面加询问伊系直隶安肃县民原报今年十六岁实年方十三岁前年因家中贫苦父母为之凈身问拟斩罪在县监禁一年上年始发热河当差初次报县时该县胥役因向伊父王二格需索不遂曾将伊父一并收监四十余日后因穷不能给始将王二格释放遂捏填王成年十五岁定拟详报等语此事经朕亲向询明且看其身躯幼小并应对明白实无虚语知县为亲民之官虽不至昧良舞弊贪图微利若此此必胥役乡约人等因私自凈身有干例禁希图讹诈又因索诈不遂为之加增年岁以入其罪并将伊父无辜久羁闻之殊觉恻然而该县竟漫无觉察在凭胥役等勒索捏报种种弊混亦难辞咎现因各处当差太监乏人尚在晓谕召充且向例太监于投进当差时祗赏给银五两其每月所得分例亦不过一二两若未经投进之先吏胥亦向其需索则是得不偿失谁复肯将其子弟充当太监者近日进宫太监短少之故必由于此况王成凈身年不过十一自必系伊父母穷苦无聊遂尔将伊阉割与伊何涉乃拟以大辟而复滋胥役索诈捏饰之端乎此案着刘峨详查参奏因思私自凈身人犯律拟斩候者虽为慎重伤身起见然一经阉割便成废人若非实在穷苦孰肯甘心出此今因有此律而转致胥吏借端勒索甚至加增年岁故入其罪况此辈供奔走扫除之役自古皆然是宫闱在所必需而反治之以罪从前定例本未允协所有私自凈身问拟斩候一条竟应删除并着直隶总督顺天府尹严饬各属州县嗣后如有并无他故自行凈身者准其投内务府派拨当差照例验看如有他故内务府大臣再行文问之地方官不得竟拘其家属致滋扰累倘有从前需索滋扰者即将该州县等据实参奏其现私自凈身问拟斩候巳未招解及在监羁禁查明释放解送内务府分别当差
