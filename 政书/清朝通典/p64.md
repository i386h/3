<!-- { "loadSidebar": true } -->
　　光禄寺卿满洲汉人各一人　少卿满洲汉人各一人掌大内膳羞及祭祀朝会燕飨酒醴饔饩之需辨其物品厘其法式以待供馈凡大祀则视刲牲祭之日以卿二人进福酒福胙而颁其膰肉于百执事之人凡蕃国贡使廪于馆者则序其等而为之庀具焉所属有大官珍羞良酝掌醢四署顺治元年置光禄寺卿满洲汉人各一人少卿满洲一人汉人二人寺丞汉人一人康熙三十八年省寺丞员额少卿亦省汉人一人乾隆十三年以来以大臣总理寺事皆由特简无常员　大官署署正满洲汉人各一人　署丞满洲二人掌肉修蔬茹之属辨其物而共之祭祀燕飨则陈其几席焉 【初顺治元年定四署置署正满洲汉人各一人署丞各满洲二人汉人一人又汉人监事各一人十三年省汉人监事员额十五年又省汉人署丞四人】珍羞署署正满洲汉人各一人　署丞满洲二人掌及时献其禽鱻以荐新于庙祭祀则共兔醢若燕飨之品物各准其度数以差次之　良酝署署正满洲汉人各一人　署丞满洲二人掌共祭祀燕飨之酒醴酒库于西安门内授之灋式而颁其政令焉　掌醢署署正满洲汉人各一人　署丞满洲二人掌共百事之盐及果实饴蜜酰酱之属咸以时按式而告备焉　典簿厅典簿满洲汉人各一人掌章疏文移 【 顺治元年又置司牲汉大使一人十五年省】 　司库满洲二人　库使满洲八人掌库帑出纳　笔帖式满洲十有八人 【顺治元年置满洲笔帖式二十有一人汉军二人康熙三十八年省汉军员额省满洲笔帖式三人】
　　（臣）等谨按周礼膳夫有惟王不会之文说经者或以为疑不知当时九式掌于冢宰人主自不得恣其费用所以用皆合式不必以有司之法会之并非荡然无节也三代以后侈汰渐萌至明嘉隆闲岁用逾四十万厨役多至四千一百余名奸蠹丛生实为弊薮我朝自康熙初定制钱粮皆归户部光禄以时支取储用历加撙节岁祗支银二万两月要其数以奏务使品式有定出入有经冗费尽除成规共守信足永昭俭德矣

　　△太仆寺【卿　少卿　左右司员外郎　主事　主簿　笔帖式　统辖总管　两翼总管翼长　护军校　办理牧场主事　笔帖式】

　　太仆寺卿满洲汉人各一人　少卿满洲汉人各一人掌两翼牧马场之政令凡遇车驾行幸以卿少卿一人随跸司幔城网城驮载櫜驼每岁夏季则以卿少卿一人率属赴牧场稽其孳生毙损之数分注于册三年乃均齐之以定赏罚焉国初太仆寺附于兵部武库司设卿满洲汉人各二人少卿满洲二人汉人一人寺丞满洲汉人各一人顺治元年省太仆寺九年复置十五年省寺丞员额十六年复置康熙二年仍省雍正三年始建衙署于正阳门之东乾隆十三年省满洲少卿一人又初设各牧监监正康熙二年省近岁以来以大臣兼管寺事皆由特简无常员 【 按　国初别设宛马寺置卿及主簿监正等官康熙二年裁谨附议】　左司员外郎满洲蒙古各一人　主事满洲蒙古各一人掌驮载幔城网城之驼只以备巡幸之用 【初制不分司设满洲员外郎八人雍正三年省二人改设蒙古员外郎二人乾隆六年始置左右二司各分职掌给以印信十三年定原设员外郎八人改为满洲员外郎二人蒙古员外郎二人满洲主事二人蒙古主事二人】 　右司员外郎满洲蒙古各一人　主事满洲蒙古各一人掌察验牧场马匹盈亏以时印烙　主事满洲一人掌章奏文移 【初置汉人主簿一人康熙二年省雍正二年复置满洲主簿一人】 　笔帖式满洲八人蒙古八人 【初制满洲笔帖式十有一人蒙古四人汉军二人康熙二年省满洲笔帖式三人雍正三年省汉军员额乾隆三年增置蒙古笔帖式四人　谨按太仆寺初置常盈库以直隶山东河南额征马价银六十余万解寺贮库岁终核销设汉大使一人掌之寻以马价银归并户部省常盈库大使员额谨识】 　统辖两翼牧场总管一人 【 以察哈尔副都统兼管】　两翼总管各一人　翼长各一人　护军校各四人 【 以上皆蒙古员额】　驻札张家口办理牧场事务主事一人　笔帖式一人牧场置于张家口外左翼四旗在哈喇尼敦井东西百五十里南北百三十里右翼四旗在齐齐尔汉河东西百五十里南北三十二里马羣百九十二每羣牧长牧副各一人牝马羣百六十每羣牧丁八人牡马羣三十二每羣牧丁十有四人护军三百十有四人总管翼长居适中之地综治牧政护军校协领等各巡牧所禁盗马及垦耕者统辖总管乾隆十三年置以察哈尔副都统兼理总管康熙四十四年置护军校等员雍正元年置又原置有副管二人防御二人翼领四人骁骑校三人今俱省凡总管员阙于察哈尔佐领世爵及牧场翼长等官内选用翼长以下员阙于护军校等官次第选用皆由寺引见除授张家口办理牧场事务官于本寺主事笔帖式内各拣选一员五年轮请更换

　　△鸿胪寺【卿　少卿　鸣赞　序班　主簿　笔帖式】

　　鸿胪寺卿满洲汉人各一人　少卿满洲汉人各一人掌朝会宾客祭祀燕飨之仪诏之着位而赞其升降拜跪之节有失朝及不如仪者纠之顺治元年置鸿胪寺设满洲汉人卿各一人满洲少卿一人汉人左右少卿各一人左右寺丞各一人十五年省汉人少卿一人寺丞一人康熙五十二年罢寺丞官不设乾隆十四年定以礼部满洲尚书兼管鸿胪寺事永为恒式　鸣赞满洲十有四人汉人二人掌傧导及行礼唱赞之事满洲鸣赞顺治初置十六人乾隆三十七年以二人改属銮仪卫司赞鸣鞭其留寺者实十有四人汉人鸣赞初置八人自顺治二年至十三年先后省四人乾隆七年又省二人　序班汉人四人掌序百官之班位初置二十二人顺治十五年省十人康熙三十八年省六人乾隆七年省二人又有学习序班以直隶山东山西河南儒学生内考取初置十有二人乾隆十七年改定专用直隶诸生以八人为额序班缺以学习者选授鸣赞缺以序班递升咨送吏部题补　主簿厅主簿满洲汉人各一人掌行遣文移缮写章牍顺治元年置额初又设有各馆主簿后俱省　笔帖式满洲四人 【 满洲初置十人后省四人又有汉人二人后俱省】

　　△国子监【祭酒　司业　监丞　博士　典簿典籍　教　学正　学录　算法馆助教　笔帖式】

　　国子监祭酒满洲汉人各一人　司业满洲蒙古汉人各一人掌成均之法以教国子及俊选之士八旗官学亦隶属焉分经书文艺以课诸生月有试季有考以辨其诣力之勤惰学业之优劣而董劝之国初设国子监祭酒满洲蒙古汉人各一人司业满洲二人蒙古汉人各一人顺治十七年省蒙古祭酒司业员额雍正五年复置蒙古司业一人乾隆十三年省满洲司业一人其总理监事大臣自雍正三年始置皆由特简无定员　监丞满洲汉人各一人掌学规以督教课察勤惰均廪饩核支销有不如规者纠治之　博士满洲汉人各一人掌阐明经说以助教迪与六堂助教学政学录并司学舍经义事宜 【 初置满洲博士一人汉人博士三人顺治十五年省汉人一人康熙五十二年又省一人】　典簿厅典簿满洲汉人各一人掌簿书以稽文移之出入典籍厅典籍汉人一人掌藏弆经史以备诸生诵习凡书籍之刻板于者则主其摹印之事以备流传　率性堂汉人助教一人学彳一人修道堂汉人助教一人学正一人诚心堂汉人助教一人学正一人正义堂汉人助教一人学正一人崇志堂汉人助教一人学录一人广业堂汉人助教一人学录一人八旗官学助教满洲十有六人蒙古八人六堂助教掌教八旗直省俊选之士学正学录为之贰凡诸生之学于黉舍者百五十六人在外讲肄而以时赴学考核者百二十人其持州县牒赴监考到分堂学习者无员数每旬以制艺策论试所习业三年期满视其等第移吏部注籍而录用之八旗官学助教掌分教八旗子弟旗各有学选满洲六十人蒙古汉军各二十人以充学生清文国语满洲助教诏立蒙古语言文字及骑射蒙古助教诏之经书文艺汉人教习诏之三年学成升其尤者于太学汉人助教初设十有二人顺治十二年省六人学正初设十有二人康熙三十八年省六人五十二年又省二人学录初设六人顺治十五年省四人满洲助教顺治元年始设二人于太学寻立八旗官学令六堂分教十五年八旗各建学舍乃省太学员额而别置官学助教十有六人康熙五十七年省四人雍正三年复置蒙古助教六人亦顺治元年置十八年省四人雍正二年复置　算法馆助教一人掌分教算学诸生初康熙九年始选八旗官学生习算法雍正十二年增置教习十有六人乾隆三年罢八旗官学算法教习别立算学设肄业生满洲汉人各十有二人蒙古汉军各六人附学生二十四人以汉人教习二人佐训课助教综司之凡线面体三部各限一年业成七政共限二年满五岁乃甄录之视出身有差以钦天监博士天文生叙用　俄罗斯馆助教满洲汉人各一人掌教俄罗斯所遣入学子弟于官学及六堂助教内抡选二员兼司之不为额阙又琉球等国有遣子弟入学者选贡生一人教习而以博士一人董率之　笔帖式满洲四人蒙古二人汉军二人 【满洲汉军员额顺治元年置蒙古员额顺治十八年置】

　　△钦天监【监正　监副　时宪科五官正　五官司书　天文科五官灵台郎　五官监候漏刻科五官挈壶正　五官司展　博士　主簿　天文生　阴阳生　笔帖式】

