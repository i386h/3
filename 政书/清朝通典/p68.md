<!-- { "loadSidebar": true } -->
　　銮仪卫掌卫事大臣一人无定员 【 以王公满洲蒙古武大臣管理】 銮仪使三人 【 内二人以满洲蒙古兼授一人以汉人汉军兼授】掌供奉乘舆秩序卤簿辨其名数与其班列凡祭祀朝会时巡大阅则率所司而敬供之既事复进而藏之所属有左右中前后五所分銮舆驯马擎葢弓矢旌旛幢扇手斧钺班剑戈戟十司驯象一所分东西二司旗手一卫分左右二司　左所掌所印冠军使满洲一人 【 凡满洲员额皆以蒙古兼授各所卫同】掌銮舆司驯马司司印云麾使满洲二人闲散云麾使满洲一人云麾使汉军二人治仪正满洲四人汉军五人整仪尉满洲二人汉军八人掌乘舆辇辂之事 【凡各所卫官制员额皆顺治十一年定】　右所掌所印冠军使满洲一人掌擎葢司弓矢司司印云麾使满洲二人闲散云麾使满洲一人云麾使汉军一人治仪正满洲三人汉军二人整仪尉满洲三人掌伞葢仪刀弓矢枪戟之事　中所掌所印冠军使满洲一人掌旌节司旛幢司司印云麾使满洲二人闲散云麾使满洲一人云麾使汉军一人治仪正满洲三人汉军二人整仪尉满洲二人汉军一人掌麾氅旛幢纛帜节钺仗马之事　前所掌所印冠军使满洲一人掌扇手司斧钺司司印云麾使满洲二人闲散云麾使满洲一人云麾使汉军一人治仪正满洲三人汉军三人整仪尉满洲二人汉军二人掌扇炉瓶盂杌椅星拂御仗椶荐静鞭及品级山之事　后所掌所印冠军使满洲一人掌班剑司戈戟司司印云麾使满洲二人闲散云麾使满洲一人云麾使汉军一人治仪正满洲三人汉军三人整仪尉满洲二人掌旗帜立瓜卧瓜吾仗之事　驯象所掌所印冠军使满洲一人掌东司西司司印云麾使满洲二人闲散云麾使满洲一人云麾使汉军一人治仪正满洲二人汉军二人整仪尉满洲二人掌仪象骑驾卤簿铙歌前部大乐　旗手卫掌卫印冠军使满洲一人掌卫事冠军使汉军一人掌左司右司司印云麾使满洲二人治仪正满洲二人汉军二人整仪尉满洲三人掌金钲鼓角铙歌大乐及午门司钟神武门钟鼓楼直更之事乾隆七年以鼓手旗尉八十人并头尉八人隶乐部改名署史学习音律又民尉六十人旧以内府匠役闲散人借补者亦改用旗人并隶乐部焉　陪祀冠军使汉军二人驾仪管理云麾使汉军一人治仪正汉军三人驾库管理整仪尉汉军二人各以其事隶属于尉无专领职掌品秩与各所卫同 【 谨案以上八员虽定制额缺而与七所之各有司存者不同今据现在员数另为一条次于各所卫之后】　主事满洲一人经历汉人一人掌章奏文移 【 员额俱康熙十六年定】 　笔帖式满洲七人汉军三人 【 员额康熙十六年定】　鸣赞官四人掌赞鸣鞭初制以本卫官八人兼之乾隆三十七年改定于太常寺鸿胪寺赞礼郎鸣赞官内送卫选择补用　汉人侍卫无定员乾隆十三年定制每科以武进士简拔侍卫者派拨数员在卫行走以备差委不为额缺其升转仍依侍卫之例初制自顺治元年置锦衣卫指挥使等官二年改为銮仪卫四年罢指挥使置銮仪使及副使等官五年罢銮仪副使定銮仪使满洲汉人员额各二九年始以内大臣掌卫事康熙三十年省汉人銮仪使一人所隶有军尉旗尉民尉凡陈设卤簿仪仗弓矢殳戟用亲军豹尾枪仗马用护军蒙古画角用蒙古画角军奉请乘舆用旗尉擎执各项仪仗用民尉 【 由内府选充者为旗尉五城选充者为民尉】奉辇旗尉百六十八人民尉六十人各执事旗尉二百四十六人民尉一千八百五十六人皆分隶各所 【乾隆四十四年定凡民尉籍隶大兴宛平者有缺仍以两县人充补其籍隶外州县者有缺则以包衣闲散人等改补】 三旗蒙古布勒器三十人汉军更夫四十人

　　皇朝通典卷之三十

　　●皇朝通典卷三十一

　　职官九

　　○职官九

　　八旗都统
　　领侍卫内大臣
　　前锋统领
　　护军统领
　　步军统领
　　火器健锐虎鎗各营

　　△八旗都统【副都统　参领　副参领　佐领　骁骑校　笔帖式】

　　八旗都统满洲蒙古汉军旗各一人　副都统旗各二人分掌满洲蒙古汉军二十四旗之政令以宣布教养整诘戎兵厘治土田稽核户口　八旗骁骑参领满洲旗各五人蒙古旗各二人汉军旗各五人　副骁骑参领各如参领之数掌受都统副都统之政令以颁于佐领而行之　八旗佐领满洲六百八十人蒙古二百有四人汉军二百六十六人　骁骑校每佐领下一人掌稽所治人户田宅兵籍以时颁其职掌　印务参领满洲旗各二人蒙古旗各一人汉军旗各二人 【 于本旗参领内选充】印务章京满洲旗人各八人蒙古旗各四人汉军旗各六人 【 于佐领骁骑校世职内选充】 　印务笔帖式满洲旗各八人蒙古旗各四人汉军旗各六人 【于生监甲兵内选充】 随印外郎汉军旗各一人蒙古旗各一人 【 于汉军官学生内考充】 掌章疏文移案牍及翻译行遣之事 【雍正七年每旗设左右司掌关防参领章京及司务等员十三年俱省改设印务参领章京笔帖式员额乾隆元年定】圣朝定龙兴东土诸部以次削平归附日众太祖高皇帝辛丑年始编三百人为一牛彔每牛彔设额真一先是我国出兵校猎不论人数众寡各随族党屯寨而行每人各取一矢十人设长一领之其长称为牛彔额真至是遂以名官寻复定户籍分为四旗曰黄旗曰白旗曰红旗曰蓝旗以纯色为辨乙卯年以初设四旗为正黄正白正红正蓝增设镶黄镶白镶红镶蓝四旗黄白蓝均镶以红红镶以白合为八旗每三百人设一牛彔额真五牛彔设一甲喇额真五甲喇设一固山额真每固山额真设左右梅勒额真二人以佐之天聪八年改梅勒额真以下为章京惟固山额真如故其随固山额真行营马兵定为阿礼哈超哈 【 此为骁骑营之始】九年分设蒙古八旗旗色官制与满洲八旗同崇德二年始立汉军二旗四年以汉军二旗分为四旗七年定设汉军八旗旗色官制与满洲蒙古八旗同顺治十六年铸给八旗都统二十四印十七年定制固山额真汉字称为都统梅勒章京汉字称为副都统雍正元年改八旗都统印满文固山额真字为固山按班汉字如旧凡八旗序次以镶黄正黄正白为上三旗正红镶白镶红正蓝镶蓝为下五旗行军搜狩以镶黄正白镶白正蓝四旗居左为左翼正黄正红镶红镶蓝四旗居右为右翼至除授官职公差践更以上下旗为辨朝祭班列旗籍界址以左右翼为辨京城八旗方位左翼自北而东自东而南镶黄旗在安定门内正白旗在东直门内镶白旗在朝阳门内正蓝旗在崇文门内右翼自北而西自西而南正黄旗在德胜门内正红旗在西直门内镶红旗在阜城门内镶蓝旗在宣武门内四周星拱以环卫宸居焉以下管甲喇者即为甲喇章京顺治八年定甲喇章京汉字称为参领满字如旧康熙三十四年每甲喇增置委署参领各一人于世爵佐领等员内选用雍正元年改为副参领七年又增置左右司掌关防参领旗各二人十三年省至满洲牛彔天命元年始编置八年增编蒙古牛彔天聪四年增编汉军牛彔八年制管牛彔者即为牛彔章京顺治十七年定牛彔章京汉字称为佐领分得拨什库汉字称为骁骑校满字如旧佐领所治以三百人为率丁口滋生则递有增设今以现数计之满洲佐领镶黄旗八十六人正黄旗九十三人 【 内一人半个佐领一人兼办番子事务】正白旗八十六人正红旗七十四人镶白旗八十四人镶红旗八十六人正蓝旗八十四人镶蓝旗八十八人 【 内一人半个佐领】蒙古佐领镶黄旗二十八人正黄旗二十四人正白旗二十九人正红旗二十二人镶白旗二十四人镶红旗二十二人正蓝旗三十人镶蓝旗二十五人汉军佐领镶黄旗四十一人正黄正白二旗各四十人正红旗二十八人镶白旗三十人镶红正蓝镶蓝三旗各二十九人佐领之制有世袭有公中世袭佐领有四等国初各部落长率其属来归授之佐领以统其众爰及苗裔者曰勋旧佐领其率众归诚功在旗常得赐户口者曰优异世管佐领其仅同弟兄族里来归因授之以职奕叶相承者曰世管佐领其户少丁稀合编佐领两姓三姓迭为是官者曰互管佐领皆以应袭者引见除授公中佐领则以八旗户口蕃衍于康熙十三年以各佐领拨出余丁增编佐领使旗员统之有缺则以本旗不兼部务之大臣世爵及五品以上文武官内简选除授焉满洲蒙古每佐领下领催五人骁骑二十人弓匠一人鞍匠或铁匠一人汉军每佐领下亦领催一人鸟鎗骁骑四十一人抬鹿角兵八人每旗藤牌兵一百人炮手四十人又定制八旗有值年公署岁列都统副都统衔名奏请简派掌八旗会理之事选左右翼官校之贤能者分治之领催骁骑掌书钞各举职以从其长课事考成岁终则会已结未结之事汇疏以闻所属之称职者于每岁更代日咨本旗以应升注册立法最为详备云

　　△领侍卫内大臣【内大臣　散秩大臣　御前干清门侍卫　一等侍卫　二等侍卫　三等侍卫　蓝翎侍卫　亲军校　侍卫处主　笔帖式】

