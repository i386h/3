<!-- { "loadSidebar": true } -->
　　康熙十五年察罕汗又遣陪臣进贡方物奏言俄罗斯僻处远方从古未通上国不谙中华文义及疏奏礼仪两次抒诚致多缺失今特敬谨遣使奉贡仰祈矜宥得旨准其通贡初顺治闲俄罗斯部落曰罗剎者窃据黑龙江筑城雅克萨地侵扰索伦达虎尔等及是谕察罕汗严禁罗剎毋扰边陲而罗剎仍复潜侵净理溪等处迁延不返故巢二十一年八月遣副都统郎谈公彭春率兵往达虎尔索伦觇视情形十二月郎谈等回奏攻取罗剎甚易上谕兵非善事宜暂停攻取于黑龙江呼玛尔二处建木城遣宁古塔将军巴海副都统萨布素以乌喇宁古塔兵千五百戍之相机集事二十二年于黑龙江建城以萨布素为将军领之设斥堠于呼玛尔罗剎之众有过黑龙江者降其兵目三十余人上赦不诛并安插之时罗剎属人多来归者令编为一佐领使彼此相依有资二十四年正月命都统公彭春都督何佑等率福建藤牌兵五百人代黑龙江兵守城种地五月都统公彭春等率师抵雅克萨城下遵旨宣谕促令归巢罗剎迁延不还乃分水陆兵为两翼急进攻城中大惊头目额里克舍等穷迫乞降遂迁归雅库彭春等收复雅克萨城并以逃人还七月释罗剎宜番等四人归国二十五年正月罗剎复来城雅克萨地上命将军萨布素等率所部兵二千往剿九月察罕汗上疏言皇帝所赐之书下国无通解者及前使尼果赉归始悉情节以下国边民构衅请察明作乱之人收回正法除遣使议定边界外谨先赍书以献并乞撤雅克萨之围上许之二十七年三月察罕汗遣费岳多罗等至上遣领侍卫内大臣索额图都统公佟国纲尚书阿喇尼左都御史马齐护军统领马喇等往二十八年十二月会议于尼布楚归我雅克萨尼布楚诸城定议边界以北流入黑龙江之绰尔结即阿伦穆河相近格必尔齐河为界循河上流以至于海凡山南一带流入黑龙江之溪河尽属中国山北属俄罗斯凡猎户人等不许越界犯则擒治行旅有往来文票者许贸易勿禁不留逃人议定乃盟立碑界上释兵而还自后遣使通贡互市不绝三十二年俄罗斯送回逃人二名理藩院行文奖之三十九年遣使赉奏至圣祖谕曰俄罗斯僻处海隅甚为诚敬噶尔丹求救于彼曾拒而不答曩遣人分画疆界即献尼布楚地以东为界即此允当轸念也五十一年兵部职方司郎中图理琛使土尔扈特国时土尔扈特寄居俄罗斯之西境假道俄罗斯以往该国王饬属迎护供顿礼节备至图理琛还悉其山川风俗为异域录以献初通市诸物有噶噶林印记者准市余则否五十六年七月俄罗斯边城头目以文来请于将军托留欲私行贸易上命托留移文切责之
　　雍正五年三月察罕汗遣使表贡八月遣郡王额驸策凌伯四格侍郎图理琛等与俄罗斯使臣萨瓦定议边界自额尔古纳河岸至阿鲁哈当苏阿鲁奇都勒齐克达奇林俱为我斥堠应以相对之楚库河为界自此以西沿布尔古特山等处以博木沙毕鼐岭为界立石以志不许越境滋事及容留逃盗人等犯者互相查拏并以恰克图口为常互市所人数不得过二百定例遣理藩院司官一员照料修京城俄罗斯馆来京读书幼童及教习等官给养赡愿回者听随召见萨瓦等赏赐有差并优赐察罕汗遣萨瓦归国是年议准俄罗斯人所居近山河者以山河为界无山河之空地设立鄂博为界自东边之额尔古纳河至阨白尔哈党苏喀伦外空地从中平分以齐边界
　　乾隆二年监督俄罗斯馆御史赫庆奏言俄罗斯互市止宜在于边境其住居京城者请禁贸易在京读书子弟禁其擅行出入从之二十二年准噶尔平侍卫顺德讷穷追阿睦尔撒纳至额尔图拉与俄罗斯喀比潭相见于额尔齐斯河上索阿睦尔撒纳未得将军兆惠以闻上命理藩院移咨令遵不纳逃人之例擒献二十三年正月俄罗斯遵奉行移不敢讳匿述阿睦尔撒纳罪阑入彼界旋以痘死且出其尸于边界之恰克图城乃遣亲王齐巴克雅兰品尔等验而归之俄罗斯西北境有数小部落曰西费耶斯科曰图耶斯科曰博尔托噶里牙曰付兰楚斯曰雅尔马尼牙曰宜大里牙曰宜斯巴尼牙曰狄音曰和尔斯提音曰布鲁斯奇曰博尔斯奇曰别穆斯奇曰赛萨林水斯奇曰昂假尔斯奇曰贺兰斯奇曰博玻林木斯奇皆俄罗斯附属之国先是土尔扈特汗阿玉奇者本准噶尔四卫拉特之一以与策妄阿拉布坦构衅不相安率其全部徙居俄罗斯西境内其驻牧之地曰额济勒曰马努托海康熙闲每假道于俄罗斯来贡乾隆十九年二十一年并来朝贡京师三十六年其汗渥巴锡与合族台吉挈全部三万余众由俄罗斯境展转万余里来归顺入觐于伊绵峪并于万树园赐宴观灯火封爵赏赉有差其来归之众并给以廪饩授之牧地于伊犁东境之库尔喀喇乌苏北境之塔尔巴噶台诸地分境游牧各安生理其寄居旧壤仍入俄罗斯境云

　　左哈萨克

　　左哈萨克在准噶尔部西北西为右哈萨克北为俄罗斯东去塔尔巴噶台南去伊犁皆千里其部曰鄂尔图玉斯驻伊什尔河旁无城郭东西千余里南北六百里环境皆山源泉经络其西北为伊什尔河地苦寒其西南境外二千里平时逐水草事游牧地广人稠甲于他部其头目戴高顶冠用毡一幅嵌以黄皮衣锦衣宽而长民人首戴毡帽衣褐束布带风俗物产文字与准噶尔略同言语稍异境西北隅有独树五干盘拏荫广可容二百骑名鄂埒引噶克叉莫朵年代莫纪为西域神物哈萨克过其下者必膜拜供献而不敢称其名其地为汉康居国以汗族而为首领者名苏尔统
　　乾隆二十年二月准噶尔平诏遣使往谕其汗阿布赉请归顺夷月遣使达伊犁适阿睦尔撒纳由伊犁煽乱明年遁走哈萨克阿布赉纳之诏遣将军达尔党阿由西路哈达哈由北路先后以大军进阿布赉遣和集博尔根以兵从阿逆走努拉自率千骑西行会于毫哈萨拉克山下以待我师七月将军达尔党阿分兵奋击大破之斩首五百七十级我兵进攻努拉擒其大头目楚鲁克是时和集博尔根引二千骑西行我军逼之出入鏖战获其纛炮斩三百余级贼乃遁初侍卫顺德讷归自哈萨克以阿布赉恭顺状闻诏遣赍敕书赐蟒服七月至博尔喀尔绰阔以哈萨克佐贼不得达时将军哈达哈方击阿布赉于毫哈萨拉克山下夺其马匹辎重无算阿布赉遁走师从之获大头目昭华午由是三战三捷师至于伊什尔伊什尔者哈萨克巢穴也楚鲁克昭华什既获极陈阿布赉悔惧欲乞降顺将军等遣往宣谕令擒讨逆贼于时阿逆慑我军威已潜窃哈萨克马逃回博罗塔拉等处二十二年将军兆惠副将军富德复将兵西征阿逆仓皇北走我师急蹑之适阿布赉以兵来会遣其弟阿布勒比斯等为前队与我军遇陈情谢罪愿受约束于是将军等复遣使往谕阿布赉乃遣使奉良马四表请内附诏受之秋阿布赉使臣来朝赐宴热河之万树园观灯火及回銮皇上较射于圆明园大西门外俾与观焉阿布赉既臣顺遣兵助讨贼以计擒阿睦尔撒纳于阿尔察图不获旋奔俄罗斯伏宴诛执其从贼阿布济齐巴罕来献和集博尔根初以残兵遁及是率其属三万户来降左部咸服十二月定哈萨克贸易之地于乌鲁木齐二十三年五月哈萨克拜济格特部落之拜布拉克巴图鲁等获布库查罕六月哈萨克哈尔津等获厄鲁特和硕齐皆献于军械送京师二十四年阿布赉偕其兄阿布勒巴木比特弟阿布勒比斯遣使来朝贡方物赐宴并赐敕书及文绮等物自是朝正入贡岁以为常

　　右哈萨克

　　右哈萨克东南与准噶尔接南与安集延那木千布鲁特诸部接西南踰塔什罕西六百余里山峦稠迭长河经灌其北有大泽名腾吉斯葢小海也右部之汗曰阿比里斯其巴图尔三曰图里拜曰辉格尔德曰萨萨克拜而图里拜实专国政阿比里斯驻塔什罕城不事事受成而已其俗大抵与左部同但左部无城郭事游牧右部则列城以居为少异耳在古为康居西境汉康居五小王所治之地大宛之西北鄙也
　　乾隆二十一年左部降其汗阿布赉请与右哈萨克布偕来会阿布赉复以兵佐逆不果其后参赞大臣富德以兵索逆贼哈萨克沙喇至右部遣使往抚谕次军于莽格特城外以待是时图里拜等方与塔什罕回人图尔占战使至宣谕令解雠释兵即顿首听命图里拜等并诣军门纳欵奉马进表以降时左部已归顺两哈萨克并向化面内二十三年图里拜遣其子卓兰及辉格尔德之弟博索尔满朝行在赐宴避暑山庄与观大阅及灯火自是朝贡岁以为常

　　启齐玉苏

　　启齐玉苏为右哈萨克之别部在伊犁之西北二千余里其头目名努喇丽以游牧为生业大兵平定回部后时以羊马至伊犁贸易
　　乾隆二十七年努喇丽遣使入贡赏赉如例其男子褐衣皮帽妇女花帛缠头亦有戴小白帽者风俗与左哈萨克畧同

　　乌尔根齐

　　乌尔根齐亦右哈萨克之别部其游牧与启齐玉苏相近时与邻部回人同至伊犁贸易
　　乾隆二十七年头目哈雅布遣使入贡赏赉如例其风俗服饰悉与启齐玉苏同

　　皇朝通典卷一百

　　清朝通典 一百卷 （清）高宗敕撰
