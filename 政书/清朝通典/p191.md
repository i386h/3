<!-- { "loadSidebar": true } -->
　　一营卡最关紧要凡领兵将备等务须严饰坐卡兵丁轮班防守留心侦探毋得怠惰偷安即探察有事只须选派明干一二人密行飞禀余仍严整坐守毋诈轻动无事时不许高声呌喊致乱营规违者俱照军法处治
　　一兵丁遇有调拨自当恪守军令实时遄行如敢骚扰地方欺压良民蹂躏田禾抢掠财物等事即应按律从重治罪该管将备等平日加意教诫临时又当严行约束无许违犯
　　一兵丁奋勇杀贼应予奖赏但恐兵丁等希图冒功任意朦混不可不预为防范凡军法将他人战功冒为已功及谎称实在效力将无作有以轻报重者斩该管将备等应随时晓谕亲自稽查俾立功者得赏冒功者治罪以期核实
　　一行军马驼最宜爱惜凡兵丁等牧放须拣择水草吊臕须按照时候遇有疲乏加意调养夜间尤宜小心看守偶有遗失须立时寻获至所挖井泉不许污秽饮马各挨次序毋许争先以致壅塞如有违法立即重惩不贷
　　一札营后巡逻防守毋得疏懈夜间不许无故行走账房内更要小心火烛遇有警报静听将令不得轻举妄动若奉有密令须各自遵守毋得私相漏泄该领兵将备等尤宜申明号令随时晓谕不得疏懈

　　皇朝通典卷七十五

　　●皇朝通典卷七十六

　　兵九

　　○兵九

　　军政【巡防附】

　　△军政【巡防附】

　　凡军政五年一举考察中外武职以定黜陟注上考者荐举卓异注下考者纠劾该管官兵疏以闻不入举劾者以中平注考汇送兵部部会都察院兵科京畿道察核题覆奉旨以卓异加一级注册候升其以军政纠劾贪酷革职提问罢　不谨革职老病休致才力不及降二级浮躁降一级皆调用前有卓异应升及加级纪录均不准抵销如遇考察八旗武职在京管旗大臣及各省将军都统副都统等俱开列事实清册在京于九月内送部在外于十月内送部兵部汇齐缮具履历清单进呈至在京文员兼旗下武职者仍于京察时听该部院衙门考察不在军政之列銮仪卫满洲各官八旗世职人员俱不行考察此外各衙门所属武职各该管官详核填注考语定以四格曰操守曰才能曰骑射曰年岁纠以八法曰食曰酷曰罢软无为曰不谨曰年老曰有疾曰浮躁曰才力不及并将各该员履历及有无在军前行走受伤得功之处注明分别应去应留造册送部其堪膺荐举官员必须行止端方弓马娴熟管辖严肃当差勤慎不扰该属给饷无虚考语并历俸已满三年任内并无事故兼试问国语方准荐举届期兵部将管旗王贝勒等满洲蒙古都统前锋统领护军统领满洲蒙古副都统满洲补授汉军都统副都统兵部满洲堂官职名开列请旨派出考察具奏其前锋营护军营官员军政卓异由领侍卫内大臣会同前锋护军统领等拣选荐举至各省驻防官员俱照在京官员之例该将军都统副都统等考察河南太原二处驻防官员该巡抚考察其良乡宝坻固安东安霸州采育里保定府雄县沧州九处驻防官员三年一次派有护军统领或副都统前往巡察管辖即令会同护管官考察具奏内外考选军政册限于本年十月具题乾隆二十四年二月谕向来内外文武三品以上大员遇京察军政之年援例自陈文具相沿无裨实政曾经降旨停罢第念伊等洊陟崇阶并由特简其人贤否优劣虽已均在洞鉴然其间亦不乏旅进旅退茍图持禄恋栈之人若以平时既无大过足千吏议又不按例甄核任其回翔日久必致职业不扬甚非澄叙官联之道嗣后兵部于军政时将在京之都统副都统在外之驻防将军都统副都统各省之提督总兵官分列为三本缮具简明履历清单进呈候朕鉴裁以重考绩大典着为令四十二年十月谕据伊勒图奏称本年系应军政之年将伊犁二号满洲锡伯官员等照例考试分别定议保题等语向来定例伊犁官员等遇军政之年保举卓异后不令特行送京引见者原因伊犁为极边地方往来拮据是以停其特送引见但此等卓异人员军政大典攸关未经引见而将军大臣等阅看即作为卓异亦不合宜嗣后伊犁等处官员遇军政之年将指为卓异者临时奏闻注册俟伊等应升之缺保送引见时将卓异之处一并声明具奏俟引见之日朕允准后再准其卓异其协领等内指称为卓异者亦俟伊等年满送京引见之时一并声明具奏引见之日朕允准后再准其卓异旋议定驻防旗员视地之大小官之多寡以定额黑龙江荐举七人盛京六人吉林察哈尔各五人西安伊犁各四人江宁杭州荆州乌鲁木齐各三人绥远城宁夏广州成都热河密云各二人山海关凉州青州福州河南太原巴里坤各一人余无定额举非其人者论如法纠劾官千六法者 【 谓不谨以下六条】五品以下应否引见由部疏请其应革职官罢任候旨曾出征効力以老疾休致者审其资格核其军功量子恩俸有差如有原兼世职及世袭佐领者分别降留考察绿营武职銮仪卫汉冠军使至整仪尉由本营官注考达部京营千总以上直省营守备以上以次听察于其长册注考语定以四格曰才技曰年力曰驭兵曰给饷纠以八法 【 与八旗考察同】京营由步军统领核实达部直省绿营由总督巡抚提督核实具疏卫所千总由司道注考督抚核疏荐举官必以才技优长年力强壮驭兵有术给饷无虚又核其阅俸三年任内并无参罚乃为合格其因公降罚而廉能过人者除盗案处分外亦准卓异合格之游击以上引见未满三年者具奏请旨已满三年及都司以下均檄令送部引见奉旨准卓异注册候升其既膺荐举后至下次军政时或因较俸尚未升用如以考核列入平等者即将上次荐举卓异加级注销入于计典官如曾出征受伤着有劳绩除犯贪酷外应革职休致者仍给原品其年老而精力未甚衰惫尚可办事者或仍留原任或调补简缺该督抚提镇酌量办理请旨遵行如果不堪录用或予守粮一分或令子弟入伍以养余年又以二年半为期甄别绿旗将备由督抚提镇各简其所管副将及守备等官贤能合格者陜甘举五人直隶江南福建浙江湖广四川广东各四人山东山西江西广西云南贵州各三人河南二人及应劾之将备均具疏请旨荐举者予纪录纠劾者准八法议处如值军政之年停其甄别
　　乾隆三十七年八月谕旗员补用绿营原以满州风俗淳朴技艺优娴将伊等录用自能为绿营表率以挽汉人习气而外任所得养廉较多伊等所得既多亦于生计有益此朕教养满州奴仆之至意也伊等到任后理应谨守满州旧习以技艺为要多方教导毋染汉人习气不行縻费守分安常即至回京时尽可度日乃竟有在外全忘满州旧习反染汉人习气凡事尚华不知撙节任意浮靡又甚至买妾置婢彼此效尤若年老无嗣置妾尚可无故为身体安逸仿效而行此何理耶殊不知朕爱养满州奴仆之意着交八旗大臣通行晓谕所管应升外省之侍卫章京官员等嗣后凡补放绿营人等到任后须谨守满州淳朴之旧习操演技艺毋效浮华糜费之恶习以作绿营人等之表率如不知悛改仍有似此者一经查出定行从重治罪着交各省总督提督巡抚等除严行晓谕各员外留心细查如有故违者即据实参奏毋得姑息三十九年十一月谕据周元理奏查阅营伍情形折内称遵化州游击佛尔清额墙子路都司福英马箭均欠纯熟勒限半年学习再行考验所办非是旗员简用外任原因绿营弓马平常令其表率俾有所观法咸成劲旅该员等自当感激朕恩益加奋勉身先倡率训练兵丁学习弓马方为无添委任若徒虚糜廉俸贪逸养安其于满州体面尽失尚足为绿营标准乎今佛尔清额福英马箭均未纯熟致被周元理看出则其生疏不堪可知即不称将领之任至绿营勒限半年学习旧例在庸懦汉员偶一引用其知耻者尚当赧颜况满洲弓马本所娴习初用时皆经朕引见发往何以甫至外任即尽行荒废转欲援绿营汉员之例学习稍有人心者尚不知羞恶若此耶昨因直隶副将玛尔清阿游击武灵阿赴东省协剿贼匪颇能奋勉出力不愧满洲勇敢之风当即加恩升擢用为总兵参将若佛尔清额福英之弓马生疏岂可复为姑息佛尔清额福英俱着即解任回京引见再降谕旨嗣后各省绿营旗员如有弓马生疏废弛营伍者均着照此例办理巡防
　　凡巡防之制外海巡防盛京以协领为总巡佐领防御骁骑校为分巡直省以总兵官为总巡副将以下为分巡各于所治界内率舟师沿海上下更番往来以诘奸禁暴两界相交之所戒期会哨同时并集联名申报将军总督提督察核委官稽查若因风汛阻滞或先或后各以到界之日申报其期约以二四五月为始至九月事竣回营其有引避不巡及巡有不周者论如军律内河巡防长江自四川巫山而东出三江口至湖广界过岳州武昌兴国至江西界下九江南昌至江南界经安庆江宁京口狼山东至于海由将军督抚提镇分委旗标弁兵沿泝江流上下游巡及交界之处会巡申报互相考核与外海巡防同若巡海遭风受伤者在外洋官准军功加级兵准一等伤给赏在内洋官准军功纪录兵准二等伤给赏身故者在外洋官兵皆照阵亡之例在内洋官照阵亡例减一等兵减半各给恤典若在黄河大江及洞庭洪泽等湖遭风者视外洋赏恤各处墩台营房国初定边境设立墩台营房以司侦瞭遇有紧急举烟为号寇至百人者挂席一领放炮一声至三百人者挂席二领放炮二声至五百人者挂席三领放炮三声至千人者挂席五领放炮五声至万余人者挂席七领连放炮声接递传达
　　康熙七年题准各省孔道均设墩台营房拨兵看守如有紧急军机接递传报
　　乾隆三年奉旨各省水陆孔道之旁设立墩台驻宿兵丁所以护卫行人稽察匪类朕闻外省情形种种不一其间兵卒成行器械成列于行李往来之时留心防护者有之防汛至二三人而不成行列器械不整者有之营房虽设而闲其无人一任偷窃潜行漫无知觉者亦有之大抵与督抚提镇等驻札大营相近者尚觉整齐其远者即多废弛夫防汛兵丁既无差操之劳专司稽察之事而乃怠惰纵逸至此则国家设立汛兵之意安在皆该管官弁约束不严董率不力有以致之其如何增设惩警之法令督抚提镇等转饰所属将弁实心奉行俾各勤于职业不似从前之耽逸偷安任意旷误着兵部定议具奏旋议定各省督抚提镇将所属地方详细筹划除汛兵已经足额者毋庸再行拨补外其有汛兵阙少之处各按地方冲僻情形即行拨补所有器械务须整齐仍令该管官不时察验倘有离汛偷安旷误汛防者将兵丁责革别补该管官稽察不力者照约束不严例议处

　　皇朝通典之七十六

　　●皇朝通典卷七十七

　　兵十

　　○兵十

　　教阅【兵籍附】

　　△教阅【兵籍附】

　　京营
　　直省
　　兵籍

　　?京营

　　领侍卫府三旗亲军教阅之制镶黄旗每月于初二十六两日习骑射二次于初六十一二十一二十六等日习步射四次正黄旗每月于初三十七两日习骑射二次于初七十二二十二二十七等日习步射四次正白旗每月于初四十八两日习骑射二次于初八十三二十三二十八等日习步射四次
