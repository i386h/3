<!-- { "loadSidebar": true } -->

　　皇朝通典卷八十二

　　●皇朝通典卷八十三

　　刑四

　　○刑四

　　详谳一

　　△详谳一

　　（臣）等谨按我朝纪纲整肃刑谳最详律法例条既己屡经修定至内外刑官审拟各案俱于年终覆奏时恭候睿裁无非矜慎用刑惟平惟允所谓辟以止辟而刑期无刑者至详且尽矣然犹虑有司奉行未当弗克深体圣怀言明察或失之严务矜恤又失之宽于上心之鉴空衡平而轻重视人自取者未有得也故自列圣以来训饬谆谆往覆详尽我皇上教戒庶司随时随案示之以大中至正之榘不下数千万言用能诘奸慝除暴乱雪冤抑释矜疑刑罚清而民服详谳之效也谨依次编辑于左至于内外问刑官有能批驳覆审及委审接办而究出实情以成平反信谳者多蒙特恩奖擢风示百世并列在刑章以昭国家祥刑之至意焉
　　天命元年十一月置理政听讼大臣五人扎尔固齐十人凡有听断之事先经扎尔固齐十人审问然后言于五臣五臣再加审问然后言于诸贝勒众议既定奏明三覆审之恐尚有冤抑令讼者跪上前更详问之二年七月禁止私行听断九月敕诸贝勒详审罪犯
　　天聪五年七月故审事先取见证口供六年八月喻八固山额真悉心审断罪犯崇德五年闰正月分遣固山额真往各处审理冤狱
　　顺治二年二月饬内外刑官察审滞狱闰六月敕刑官研审监候罪犯囚年定重犯临决称冤之例凡犯人反异原招或家属代诉称冤即再与推鞫事果屈枉即同原审官改正如囚犯明称冤抑不为伸理者分别失入故入论罪十年四月以天旱命内外各衙门清理狱案六月谕朕于政事最重刑狱奏谳本章必再三覆阅每有改正但虑日有万几或一时不及致详死者不可复生误者不可复改此悔此怨咎将谁归朕志存爱育于饥寒为盗之民尚许自首遐方未服之众广示招徕况于有职朝臣无如黎庶岂肯陷以刻深致滋冤滥以后问刑衙门议事大臣问拟人罪务期详审真情引用本律一切钩案罗织悉宜痛革又不得借口故出以致漏网务平心守法使人不冤以几刑措之治又复秋决朝审例八月定直隶秋审遣刑部司官会同督抚审决之例三法司定审拟死罪议同者合具勘语不同者各具勘语之例十一年七月敕各省详勘见审重囚以可矜可疑者奏闻定夺八月令各省刑官将已结未结大狱岁终造册进呈十月谕凡重囚经三法司定议后议政王贝勒大臣再行详议十二年六月谕朕览法司奏章议决重囚日五六人或十余人念兹愚氓兵戈灾祲之后复罗法网深可悯恻尔等刑名衙门将现监未结重案悉心清理原情准法务求平允但不得故纵市恩仍传谕各省督抚申戒所属不得罗织刻核负朕好生至意十一月谕三法司核拟死罪必面同研审不得但用文移往复定凡遇恤刑之年未经差官审录者督抚不得竟自审决十三年十月谕上年暂停秋决今年朝审应决人犯甚众但其中情罪轻重不同或仍有可矜可疑者当行减等着多罗安郡王岳乐同索厄费扬古额巴黑蒋赫德科尔坤车克图海胡兆龙再加详审分别确议十五年十月定各省秋审分别应决缓决并可矜可疑三项于霜降前奏请定夺之例十七年十二月定严冬盛暑清理刑狱之例
　　（臣）等谨按刑者所以恤民也我世祖章皇帝矜恤羣黎首重庶狱爰书所定反复再三开自新之途广招徕之路吏无罗织狱鲜系累刑措之风臻于上理书所称好生之德洽于民心者于斯见矣
　　康熙元年三月定录供不全引律不确之禁四年十月刑部议霜降后冬至前续到案件该督抚即陆续审明具题照例办理如已过冬至该督抚题明仍行监候俟明年秋审七年十月定朝审狱册法司人各一册查阅九年正月命刑部详勘盗案三月以天旱谕问刑衙门一切狱讼务期平允得情速审速结勿得株累无辜久淹羁禁十一年六月
　　雍正元年正月谕直省大小狱讼民命所关国家各设按察使以专掌之一切州县申详至尔司而狱成凡督抚达部题奏事件皆由尔司定案任岂不重与国家定律所以弼教非以厉民是故严立刑书防其或罹于法及至断狱又条分缕晰思以曲全其生今或情例相违牵合文法以纳民于网或有两例并见辄上下其手以自遂其私安得无冤狱哉夫折狱凭口供而平反凭案卷今法吏不求得情惟求完结州县案卷之申详于尔司者多锻炼口供附于律例冀免尔司之驳查尔司之详督抚督抚之揭部院者又加文致冀免三法司之驳查口供案卷如是冤抑何从平反咎在听断之初心原非欲必得其情也今既厘剔宿弊归于明允毋得因循故事自堕奸欺至纳贿出入人罪于法尤重尔司其正已率下使法无枉挠庶几刑措之风六月复热审旧例二年三月敕部臣详慎刑狱四月定各省秋审具题法司照朝审之例三覆具奏六月刑部等衙门奏准两广总督孔毓珣奏生员陈为翰打死何壮深拟绞监候秋后处决奉上谕此事尚未审得实情何壮深系陈为翰种地交租之人断无先动手打陈为翰之理陈为翰定系劣衿倚仗威势将何壮深踢死此事着交与巡抚李绂务必审出实情页奏若不审出实情朕必另行遣官往审再将陈为翰考取增生之学道与现管之教官一并查奏从前朕因僧人系皈依佛教行善之流岂可殴人致死曾特降谕旨着定治罪之例夫皈依佛教之人尚不可任其殴人致死况在圣门读书之人乎既读书而欺凌百姓殴人致死实大有玷于斯文不可照常人例论嗣后有生员欺凌百姓殴人致死者作何加等治罪之处该部会同九卿定议具奏旋经三法司奏此案该抚仍照鬬殴杀人例拟绞监候具题应改为斩监候奉旨朕驳审陈为翰一案该抚审出实情仍照前拟具题而该部又欲驳重朕筹之再四若依部驳恐将来督抚等俱有意迎合而事情委曲有所未尽若仍照该抚所拟又恐将来督抚等坚执前见不肯改易朦胧结案二者皆于法不得其平朕慎重谳狱期于尽善无弊此案着九卿等会同详议寻议照鬬殴杀人律拟绞监候七月谕嘺后具题案内有一人而两案犯罪前案罪轻后案审明从重归结者至后案题结之日仍将前案轻罪叙入然后就本案重罪按律定拟如前已拟重罪后案罪轻亦必将前案重罪声明仍归前案定拟如有数案犯罪者亦必将各案所拟俱简明叙入最后题结本章内三年正月命刑部清理狱囚十月命法司详阅缓决招册又谕刑部今年情实人犯招册朕细加阅看将其中情罪有一线可原者已降旨分别发落缓决人犯招册昨亦逐一阅看见九卿所定尚有未协着将原册细心酌量于数日内候旨十一月谕嗣后遇有盗案务将案内之悍恶实在为盗及被人诱胁或迫于饥寒要非素行为盗之处一一分注明白于疏内声明候定五年六月河南巡抚田文镜题胡大保强行鸡奸致死人命拟斩立决法司改拟监候奉旨不肖恶徒因鸡奸不从勒死人命有何可矜疑而反从未减若以其未成奸而改为监候则视鸡奸为重而转视人命为轻矣有是理乎田文镜具题之案经朕御览者尚敢意为轻重若此则凡外省咨文由部自行定夺者其轻重任意又可知矣嗣后督抚咨文到部而各部驳诘非理者准该督抚密折奏闻八月谕刑部李茂卿打死胡君彩一案若非尔部驳令覆审则凶犯李茂卿脱然无罪而尸亲胡君星反坐以诬告拟流不为是非失实亦且冤抑莫伸矣今驳回覆审该抚将一切实情审出李茂卿拟绞监候方成信谳似此定稿司官若不量加奖励则将来办事实心之员何由鼓励嗣后此等事件司官能细心究核驳令覆审改正者应量加议叙若有妄行苛驳者亦当加以惩戒六年正月敕审拟罪案毋得律例两引九月命大学士三法司九卿会同详查各省缓决人犯确议分别具奏其特旨治罪之案亦令详查妥议七年五月谕朕慎重刑狱秋审朝审悉命三覆奏闻今思每日所进本内有拟以极典及斩绞立决之犯其情罪俱属重大律无可宽然朕犹欲慎审而后置之于法此后如此等本章已阅过票签交与本房者着批本官照三覆奏之例进呈三次候朕再加详阅然后批发八年十月谕各省命案其应轻应重朕确有所见者即降旨定夺若其情罪在疑似之闲而拟罪在可轻可重之际朕心不能即定者方交与九卿定议以期平允乃往往见九卿定议概以减等发落覆奏如此则朕何不即令减等而必多此曲折乎向后务期权衡允当宽严适中以副朕明罚敕法之至意十一年二月以天旱谕刑部大小事件应完结者完结应改正者改正种种獘端彻底厘剔务期正本清源毋再因循玩忽六月定法司亲赴会审及朝审秋审之例九月谕刑部曰诸臣所进招册俱经细加斟酌拟定情实但此内有一线可生之机尔等亦当陈奏在前日定拟情实自是执法在此刻勾到商酌倘有可宽又当原情断不可因已定情实欲符前奏难于更改遂隐默不复再奏执法原情总归于大公至正而已十月谕各省秋审有不应缓决之案经九卿改情实者甚多如各省督抚臬司执法科罪而九卿核情平反或九卿据法定议而朕酌夺从宽如此方合政体岂有执法之官而任意于法外狥纵者乎今九卿虽行改正然不明白晓谕督抚臬司或谓九卿定拟务从苛刻稍存迎合之意遂以可矜可疑之案概以情实奏谳其流獘尤不可言着将改正各案遂一查明通行申饬俾后悉心定拟称朕明刑钦恤之至意十二年九月谕嗣后秋审案件有应改而不改及不应改而妄改者从重议处若意见或有不同准两议陈奏请旨定夺即众人皆同而一人独异者亦准陈奏十三年闰四月禁革各省秋审陋习
　　（臣）等谨按五刑之制合理准情一成不易我世宗宪皇帝明罚敕法惟允惟平于淫凶之徒则立致典刑而其中有一线可原者则必至再至三以期无枉不以众恶而不察不以独异而见非整饬宪章扫除宿獘其要总归于天理人情之至而已矣
　　九月皇上御极十月敕法司详察直省狱词拟罪未妥者另议奏闻
