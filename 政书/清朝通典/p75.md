<!-- { "loadSidebar": true } -->
　　知州顺天府五人奉天府四人直隶十二人江苏安徽湖南各三人山东九人山西陕西各五人河南六人甘肃湖北广东各七人浙江江西各一人广西二十六人四川十一人云南二十七人贵州四人掌一州之政治以县之地大而事繁者升而置之所统辖一如县制国初每州置知州一人嗣后随地制宜或由特设或由县升或以属州升为直隶州其员额亦因时而增减焉　州同顺天府一人江苏安徽各三人山东六人河南甘肃江西湖南四川云南各一人陕西贵州各二人湖北四人广西十人　州判顺天府三人直隶七人江苏甘肃湖南四川各二人山东河南广西各五人陕西浙江江西各一人湖北广东云南各四人贵州三人分掌各州粮马巡捕之事　州吏目顺天府五人奉天府四人直隶十三人江苏安徽湖南各三人山东九人山西陕西各五人河南六人甘肃七人浙江江西各一人湖北广东各七人广西二十一人四川十一人云南二十七人贵州十四人掌辅理各州之刑禁　各州巡检顺天府一人奉天府一人直隶四川各五人江苏广西云南各七人安徽六人山东四人山西江西各二人河南浙江各一人湖北广东各十三人湖南贵州各三人　各州驿丞顺天府一人河南陕西贵州各一人四川一人　各州库大使顺天府一人　各州闸官顺天府一人江苏二人山东三人各因所属分地而掌其职事国初每州置州同州判各官因事之繁简无定员惟吏目每州一人嗣后因时裁设凡县之升为州者并置各属员如今制焉各县知县顺天府十九人奉天府八人 【 顺天府奉天府京县知县已见前卷】直隶一百五人江苏六十二人安徽五十人山东九十五人山西八十八人河南九十四人陕西七十三人甘肃五十二人浙江七十六人福建六十二人江西七十五人湖北六十人湖南六十四人广东八十一人广西四十九人四川一百十一人云南三十九人贵州三十四人掌一县之政令平赋役听治讼兴教化厉风俗凡养老祀神贡士读法皆躬亲厥职而勤理之国初每县置知县一人嗣后因地增设或属于府或属于直隶州繁要则升为州其州之简者亦改为县各因时裁置而定其员额焉　各县县丞顺天府三人直隶十八人江苏五十九人安徽十七人山东三十五人山西五人河南三十三人陕西十五人甘肃广西各六人浙江四十六人福建二十九人江西五十五人湖北二十三人湖南十三人广东二十人四川二十一人云南四人贵州七人　各县主簿顺天府二人直隶五人江苏三十七人安徽陕西甘肃省各三人山东河南各十三人山西福建湖北湖南广东广西各一人浙江十一人江西二人分掌粮马征税户籍巡捕之事以佐其县　各县巡检顺天府四人奉天府六人直隶四十一人江苏八十五人安徽五十三人山东二十人山西三十三人河南十五人陕西十三人甘肃七人浙江四十人福建六十六人江西八十八人湖北六十八人湖南六十五人广东一百二十九人广西六十人四川九十五人云南十六人贵州四人掌缉捕盗贼盘诘奸伪凡州县关津要害并设之　典史顺天府十五人奉天府七人各直省员数与知县同掌监察狱囚如无丞簿则兼领之　各县驿丞顺天府一人直隶九人山西河南陕西各六人甘肃江西二人四川一人浙江四人典邮传迎送　各县闸官江苏十一人山东十四人掌潴泄启闭事　各县税课大使江苏二人浙江三人典商税之事　各县河泊所官广东二人掌收鱼税　各省仓官奉天府九人国初每县置县丞各官因事多寡无定员惟典史每县一人嗣后县丞因时裁设并因各县之升改分并而定其员额焉

　　皇朝通典卷三十四

　　●皇朝通典卷三十五

　　职官十三

　　○职官十三

　　学政
　　盐政
　　关税各差

　　△学政【府学教授　州学学正　县学教谕　府州县学训导】

　　提督学政顺天山东山西河南江苏安徽江西福建浙江湖北湖南四川广东广西云南贵州各一人陕西甘肃一人 【以侍郎京堂翰林科道部属等官由进士出身者充各带原衔品级】 奉天府一人 【 以奉天府府丞充】 福建台湾府一人 【 以台湾道充】掌直省学校生徒考课黜陟之事以岁科二试巡历所属府州进诸生而论文艺程品行升其贤者能者斥其不率教者凡兴革事宜皆会督抚以行之三年而代国初各省并设督学道带按察司佥事衔以各部郎中由进士出身者循资擢用康熙二十三年御史张集疏请慎学政之选诏下九卿詹事科道等会议停论俸补授之例凡顺天学政缺以侍读侍讲谕德洗马等官简用江南浙江学政以侍读侍讲谕德洗马中允赞善等官简用其余各省学道将应升之五部郎中及参议道知府等官选择开列请用嗣后不拘省分凡由翰林科道出身者即为学院由部属等官者则为学道雍正四年定制各省督学皆改为学院其以部属简任者依出身甲第各加翰林院编修检讨衔各府厅等儒学教授直隶十人奉天二人山东十人山西十人河南九人江苏八人安徽八人江西十有三人福建十人浙江十有一人湖北九人湖南九人陕甘十有六人四川十有二人广东十人广西十有一人云南十有五人贵州十有三人各州儒学学正直隶二十有二人奉天四人山东十有一人山西十有六人河南十人江苏六人安徽九人江西二人福建二人浙江一人湖北七人湖南七人陕甘二十有三人四川十有八人广东十人广西十有六人云南三十人贵州十有四人各厅县儒学教谕直隶一百十有五人奉天一人山东九十有一人山西六十有一人河南九十有八人江苏四十有六人安徽四十有八人江西七十有五人福建五十有八人浙江七十有六人湖北五十有四人湖南五十有七人陕甘六十有四人四川八十有六人广东七十有三人广西四十有二人云南三十有二人贵州三十有三人各府厅州县等儒学训导直隶一百四十人奉天五人山东一百十人山西九十有五人河南一百五人江苏五十有九人安徽六十有四人江西九十有一人福建七十有二人浙江八十有八人湖北七十人湖南七十有七人陕甘一百三十有四人四川一百二十人广东九十有四人广西六十有三人云南七十有三人贵州六十人各掌其学校生徒训迪之事凡儒学官除江苏安徽两省通用外其余例用本省人惟同府州者避不用 【初康熙三年裁各府州训导又大县裁训导小县裁教谕十五年均复设其后县有析置者则训导每移置所析县而裁省之县亦间存乡学校谕或训导焉又初设有各卫武学训导康熙三十二年裁都司儒学教授雍正三年裁】

　　△盐政【都转运盐使司运使　盐法道　运同　运副　运判　盐课使提举　盐课司大使批验所大使　库大使经历　知事　巡检】

　　盐政长芦两淮各一人 【 由　　特旨简用或都察院奏差各带原衔品级】福建甘肃四川两广以总督兼理两浙云南贵州均以巡抚管理河东以山西巡抚管理掌理盐政而纠其属吏征收督催之不如法者以时审其价而酌剂之凡盐赋之奏课与盐法之宜更者以闻总督巡抚兼盐政者亦如之国初各省置巡盐御史后定为盐政由特旨简充其由都察院奉差者亦以盐政名之由内务府官员简充者仍带御史衔各省以督抚兼管者皆因地制宜永为恒式焉　都转运盐使司运使长芦山东河东两淮两广各一人　盐道两浙福建陕西四川云南各一人其余各直省营销地方盐法多由驻札省城守巡道兼理掌督察场民之生计与商之行息而平其盐价水陆挽运必计其道里时其往来平其贵贱俾商无滞引民免澹食以听于盐政及监理盐政之督抚焉国初定两浙福建运使各一人康熙四十九年改两浙运使为驿盐道雍正四年改福建运使为盐法道　分司运同长芦山东河东两广各一人运副两浙一人运判长芦二人山东两浙各一人两淮三人掌分司产盐之地而纠察之辅运使盐道以分治其事长芦分司天津运同蓟永运判各治场四沧州运判治场二山东分司滨乐运同胶莱运判各治场五两淮分司泰州运判治场十有一通州运判治场九海州运判治场三河东运同治山西解州安邑县盐池一场三两浙分司宁绍运副治场二十嘉松运判治场十有二广东分司惠潮汀赣运同治场十有三国初定两淮两浙长芦河东山东两广运同各一人副使一人两淮运判四人两浙长芦山东河东运判各一人康熙十六年裁各盐运同副使十七年复设长芦山东两浙福建盐运同知各一人两浙副使一人三十八年裁两淮运判一人四十三年裁两浙福建运同雍正二年增设河东两广运同各一人　监掣同知两淮二人掌掣盐之政令　盐课提举司提举云南三人分辖盐井之政职掌与运使所属分司同国初定云南提举司三人广东提举司一人云南广东吏目各一人康熙三十二年裁广东提举一人吏目并裁　盐课司大使长芦山东各十人河东三人两淮二十三人两浙三十二人陕西一人广东十三人福建十八人四川七人云南九人 【 初设副使康熙五十年裁】掌盐场及池井之务凡直省有沿海及有池之地听民辟地为场置灶开畦为盐而授之商或官出帑收盐授之商而行之以盐课大使掌其池场之政令与场地之征收其有井者分掌其政令皆治其交易审其权衡而平准之日稽其所出之数以杜私贩之源 【 按　设有卫税课司大使雍正二年裁谨附识】国初设大使之职酌场地池井之多寡而为之额嗣后因时分并增设如今额焉　盐引批验所大使长芦山东两淮各二人两浙四人两广一人掌批验盐引之出入　库大使长芦山东两淮两浙福建两广四川云南各一人掌盐课之收纳而监理其库贮　经历长芦山东两淮两浙两广各一人知事长芦河东两淮两浙各一人掌稽核文书　巡检两淮二人掌巡察盐场以上员额康熙以来陆续定设因其事之繁简而置员其缺者则以运副运判及课大使兼理其事焉 【 按　国初别设有市舶提举其属有吏目康熙五年裁谨附识】

　　△关税各差 【 崇文门监督　左右翼监督　各直省关税　各直省委道府州县监收】

