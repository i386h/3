<!-- { "loadSidebar": true } -->
　　乾隆十五年其王莽达喇制金银二鈚篆刻表文并奉涂金宝塔驯象缅布等物抒诚入贡奉谕嘉奖其使臣筵宴赏赉俱照各国王贡使之例并颁敕谕御书瑞辑西琛四字匾额赐之令使臣赍捧归国嗣为木梳酋长瓮藉牙所篡子惜恼懵驳相继占踞三十二年贼匪不靖跳梁犯边滇省督臣因循贻悞上命将军公明瑞统率诸兵讨之三十三年大兵至木邦贼于三日前闻风窜逸我军临江造桥径渡贼以万众据守蛮结将军公明瑞及领队诸大臣奋勇攻击连破其十六砦贼据天生桥以拒我师我师绕道夹击歼二千余众获粮械无算寻进兵宋赛直趋猛密深入二千余里军威大震时别令参赞额尔登额统兵自旱塔路接应额尔登额逗遛不进致老官屯匪孽尾随大军伺隙将军公明瑞自大山移驻猛腊连胜歼贼以绿营兵疲病者多不忍弃去令将士护行身自殿后遇贼死之时贼酋奉蒲叶书求撤兵因获夷送至上以彼未专使诚心乞降不许三十四年特命大学士公傅恒往滇经畧军务选派黑龙江索伦兵三千同吉林水师盛京新满洲兵各一千并拣厄鲁特三百余鄂伦春三百次第赴滇进剿初缅匪恃有老官屯之险必得舟师夹击攻拔其栅始可沿江顺流直捣贼巢经略大学士公傅桓始至即于铜壁关外野牛坝地鸠工造船七月二十日由腾越启行进兵时猛拱土司浑觉遣其头目脱猛乌猛至腾越投诚愿备舟济师八月二十四日大兵至南底河猛拱城长来迎遣将抚定其城猛拱为缅甸门户感化服从则全势己得九月初十日大兵至蛮暮会兵大江上游要地尽为我有于是分拨舟师水陆并进贼众潜聚新街于江滩结寨一其右及西岸各结大寨一以拒我师我师进击大破之炮碎其舟射毙红衣贼首数人夺得贼纛一破其西岸大寨获贼无数贼大震慑捷音至上以将弁奋勇老官屯计日可取惟是其地水土恶劣我军士多有病者传谕傅恒等攻得老官屯后即速撤兵毋庸尽杀会贼酋懵驳畏威震惧奉有致将军蒲叶书遣其大头目至老官屯频诣军门吁请免其声讨于是经畧大学士公傅恒等移檄使受约束责其奉表纳欵暂许解围奏至奉谕撤兵善后事宜令傅恒熟筹妥办猛拱土司浑觉既率属内附应询彼所愿于边内择善地处之俾得乐业安居三十五年振旅还京师自是缅酋震我天威感戴恩德慎保土疆南荒帖息焉

　　整欠

　　整欠居九龙江边外距普洱府约千余里所属大猛养等十数寨统大头目十六其一曰先迈岩第
　　乾隆三十四年抒诚内附请修职贡上念其地在僻远命六年一贡四十年十月其头目赉象牙犀角来献令预朝正班末宴赏如例其头目被红褐锦衣革鞮不冠以红帕抹首妇女衣饰与摆夷相似

　　景海

　　景海亦居九龙江边外距整欠又数百里所统大小头目二十余其头目曰先纲洪
　　乾隆三十四年抒诚内附请修职贡四十年十月来贡与整欠同其物产服饰亦与整欠相类

　　广南

　　广南古南交地王阮姓本中国人历代未通职贡其地东接安南西邻占城南滨海东北至缅甸西北距暹罗境有大山海包其外形如半月名曰广南湾人善泅红毛国人夹板船最大风帆不利漂入广南湾者国人即遣小舟数百云集其处人负一竹筒纳长缕没水而钉缕于船下还棹小舟远曳以行于是夺其货而焚之故红毛人以不见广南山为幸他国商船人广南者税物加倍以为常
　　康熙八年广东都司刘世虎等遇风飘泊国境广南国王遣其臣赵文炳送归并带货物船只来粤部议赵文炳等虽奉广南国印文遣来实系中国之人或留或遣请旨定夺其带来之物现奉海禁不便贸易应入户部得旨广南国王送刘世虎等回粤殊为可嘉着给以照验遣归广南船货不必入官仍给来使嗣后凡往来商船由厦门至广南过安南界历七洲洋取广南外之占毕罗山即入其境国无城郭周裁莿竹以自固云

　　葫芦国

　　葫芦国一名卡瓦在永昌府东南徼外从古不通中国亦不属缅甸地方二千里北接耿马宣抚司西木邦南生卡瓦东孟定土府距永昌府十八程
　　乾隆十一年三月其酋蚌筑愿以其地茂隆山银厂抽课报解作贡解课三千七百九两零赴云南省投诚且称境内茂隆厂自中华人吴尚贤开采以来矿砂大旺厂地人民各守天朝法度路不拾遗等语王大臣议令云南督臣晓谕却之仍令将吴尚贤等违例出境查明具奏报可六月葫芦国夷目仍请仍恳天恩俯顺夷情收受厂课云督张允随请减半收纳仍以所收课银之半给赏该酋长以慰远人归顺之意上从之十六年总督硕巴等以茂隆课长吴尚贤将历年恩赏酋长课银侵肥入己参奏治罪下部知之其地山多田少刀耕火种以木为城索绹为屋牲畜繁孳人多造炭为业山居穴处氅衣短袴以布缠头妇女曳裙衣短衣以红藤束腰分地而治者皆其族姓惟传国世次不可考

　　柔佛【丁机奴单呾彭亨附】

　　柔佛在西南海中背山而国前临大海历海洋九千里达广东界国中无城郭宫室民皆环山而居支以竹木盖以茅叶天时虽秋冬亦暖相见以合掌拱上为礼土产有降香乌木西国米冰片海参胡椒燕窝之属
　　康熙五十七年五月柔佛国番人利哈等五十三名遭风漂至广东船坏官给赀粮并给内地船遣归
　　雍正七年弛南洋商贩之禁自后通市不绝柔佛属国有丁机奴单呾彭亨丁机奴在西南海中风俗畧同柔佛土产有胡椒沙金沙藤速香等物国人终身不出境无航海而来中国者各岁冬春间粤东商人以茶叶磁器色纸诸物往其国互市
　　乾隆二十九年以两广总督苏昌奏准带土丝及二蚕湖丝浙闽人亦间有往者及夏乎乃归单呾在西南海中距厦门水程一百三十更风俗物产与柔佛同彭亨国与柔佛连山相接内地商民往柔佛者每转附番舶至其国贸易

　　亚齐

　　亚齐在西南海中相传即苏门答剌国明万历时易今称其王严防卫拓宫殿建六门虽勋贵不得带刀上殿出乘象象驾亭而帷其外如是者百余俾人莫测王所在云男女穿长衣头缠白布土产有西洋布丁香肉果水安息苏合油之属无麦有禾一岁二稔市道称平内地商船每附番舶至其地贸易

　　吕宋

　　吕宋居南海中在台湾凤山沙马崎东南至厦门水程七十二更闽人以其地富饶多往商贩或久居不返至长子孙俗醇朴无争讼出入以刀自卫明万历中法兰西袭杀其王据其国名仍吕宋
　　我朝顺治三年番使至四年六月上赐以服物并颁赐敕谕遣归本国
　　康熙五十六年以吕宋等国口岸多聚汉人死寖成寇盗奉谕禁止南洋贸易雍正七年复通市如故十三年正月吕宋载米及银至厦门请易麦三千石得旨许之吕宋隔海对峙有五岛曰班爱曰垩党曰速巫曰猫务曰烟岛各有王其东南又有万老高岛人物土产与吕宋相类莽均达老莽均达老在东南海中其种类曰巫来由男女服短衣丝幔跣足以手团食土产有海参黄蜡乌木槟榔之属
　　雍正七年后通市不绝其国距厦门水程一百五十更

　　文莱

　　文莱在东南海中息力大山之西北古婆罗国也相传有东西二王王系闽人明永乐间随郑和往留主其地民风柔顺以伐乌木采萪藤为业贸易以布代银饮食不用匙箸土产有乌木黄蜡氷片丁香之属
　　雍正七年后通市不绝其国距厦门水程一百八十更

　　马辰

　　马辰在东南海中息力大山之南以木为城水多地少惟部领得陆处人民都架筏水中盖屋以居相传汉马援遣兵留寓彼中号马留人者即其苗裔俗尚佛教工织席土产有胡椒番锡丁香萪藤燕窝豆蔻之属
　　雍正七年后通市不绝其国距厦门水程三百二十更

　　苏禄

　　苏禄在南海中距吕宋水程一百一十更贡道由福建达京师其国气候常热地瘠寡粟麦城据山险器皿皆铜为之煮海为盐酿蔗为酒织竹为布土产有珍珠玳瑁金头牙萨描金花布白洋幼布苏山竹布龙头花刀满花番刀夹花标鎗及燕窝藤席之属
　　雍正四年十月苏禄国王毋汉未毋拉律林遣使奉表贡方物得旨嘉奖并奉旨苏禄国进贡沿途护送从厚支给五年六月贡使至赐宴赉赏颁敕谕一道令使臣赍捧还国定例五年一贡十一年六月国王奉表谢恩并奏伊祖东王于明永乐间入朝归至德州病故所有坟墓及其子孙存留赒恤之处经隔三百余年恳请修理给复经礼部议覆苏禄国东王巴都噶叭哈答殁谥恭定长子都马含归国袭封次子安都禄三子温哈喇留居守茔其子孙以祖名分为安温二姓今该国陈词恳切应如所请饬查王墓所有神道享亭牌坊修理整饬于安温二姓中各遴一人奉祀给顶带永为例疏入报可
　　乾隆五年八月国王麻喊末呵禀朥宁遣番丁护送遭风商人回内地得旨嘉奖八年五月贡使马明光等至奏请三年后复修朝贡得旨仍遵雍正五年所颁敕谕酌俟五年外一修岁献之旨行二十七年十一月国王苏老丹麻末案柔噒遣使入贡苏禄之西为吉里问又西过文莱为朱葛噍喇皆在息力山之北息力山广大不可测山中人迹多不到产野兽多异状

　　噶喇巴

　　噶喇巴本瓜哇故地巫来由种也后属荷兰国在南海中距福建厦门水程二百八十更计一万六千八百里明世诸番互市未尝至
　　本朝初年始与吕宋苏禄等通商闽海闽海商人多留居不返
　　康熙五十六年禁南洋商人往来
　　雍正五年开洋禁嗣后通市不绝初噶喇巴为荷兰人所占委夷目镇守更代皆听荷兰之命汉人居者甚众生长其地者曰土生仔司汉人贸易者曰甲必丹人有罪则徙之西陇西陇在西洋中距噶喇巴远甚荷兰旧国所属也
　　乾隆十五年福建龙溪县民陈怡老久居噶喇巴贸易贿通夷目谋充甲必丹于十四年五月潜回厦门为地方官访获以闻照例远遣二十四年禁丝斤出洋二十七年开禁惟南洋噶喇巴饬禁如故二十九年仍许立限酌带以嘉惠番夷云

　　旧港【马六甲附】

　　旧港即三佛齐国在西南海中旧为巫来由种类噶喇巴属国也地方袤广数千里国无城池随民居之所聚为村落傍山建王府以砖瓦为之地气多暖土产有胡椒沙藤锡棉花之属王姓名世系不可考
　　雍正七年粤省商船载磁器红瓦色纸京菓诸物往彼互市
　　乾隆二十九年准加市丝斤至广东计程一万一千余里旧港西南有马六甲人性灵巧善经商风俗亚于噶喇巴惟不燔炙土产锡萪藤胡椒雍正七年后通市不绝东北距厦门水程一百八十五更

　　曼加萨【池闷万丹思吉港附】

　　曼加萨在东南港中旧为武谕种类近属噶喇巴产海参海菜黄蜡之属西北距厦门水程三百六十七更曼加萨西有国曰池闷巫来由种也风俗与曼加萨同产海参乌木胡椒黄蜡之属相近有万丹国思吉港国风俗土产略同内地商民往噶喇巴者多转附番舶至彼贸易

　　英吉利

　　英吉利一名英圭黎红毛番种也距广东计程五万余里王姓名世系远者不可考其近者名弗氏京也治传子昔斤京也治又传子非立京也治
　　康熙间英吉利始来通市后数年不复来
　　雍正七年后互市不绝
