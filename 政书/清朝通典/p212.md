<!-- { "loadSidebar": true } -->

　　皇朝通典卷八十四

　　●皇朝通典卷八十五

　　刑六

　　○刑六

　　杂议一

　　△杂议一

　　（臣）等谨案狱情万变持议易滋列祖以来圣明天断我皇上指授所及惟一准诸情法之平此议刑议罚之至当者也至于臣工之识解不一所处之时地亦殊其势不能无异议圣心惟虚己采酌而用之故有拘泥律文以为得当而实非有改易成例按之事理而实确凡有准驳一奉睿裁衷于一是而已惟固执己见争辨不已者则教戒最严以杜议论攻击之渐诸臣迭奉训词讲明律意近复命定议罪出入处分议者益知谨凛仰遵皇上明刑弼教至意审慎周详以期无枉无纵故刑宪归于平允而持议罕有异同谨择众议之有裨于谳狱与部议进呈而得旨允行者着于篇
　　顺治四年七月申定赦例凡犯十恶杀人盗官财物及强盗窃盗放火发冢受赃诈伪犯奸略人略卖和诱人口奸党谗言左使杀人故出入人罪知情故纵听行藏匿说事过钱之类虽遇赦不原其过误犯罪及因人连累官吏有犯公罪并从赦宥赦书临时钦定其特免及降减从轻者不在此限徒流人在道遇赦计程无故过限者不得以赦放若会赦在逃虽在程限内亦不放免其逃者身死所随家口愿还者听迁徙安置人准此其徒流迁徙安置人已至配所及谋反叛逆造畜蛊毒采生折割人杀一家三人缘坐应流者不在此限十年八月定朝审事例每年于霜降后十日三法司会同九卿科道官将刑部现监重囚逐一详录分矜疑缓决情实三项具题命下之日矜疑者照例减等缓决者仍行监禁其情实者刑部三覆奏闻临刑之时另本开列花名得旨予勾之案方行处决 【谨按三覆奏之法是年以刑科给事中刘余谟言于　朝行之至外省各情实重犯秋审后法司具题即咨行各省无覆奏之例迨雍正二年特奉　　　谕旬凡外省重囚经秋审情实应决者亦照朝审之例法司三覆具奏诚慎重民命之意也我　　皇上矜恤庶狱每岁刑部进　呈秋审情实招册必将逐案事由一一　　披览使狱情毫无遗漏而各案适轻适重又详为称量比拟有迹虽涉疑似而情尚一线可原者既于册内折角存记即情罪重大法无可贷不得已　　予勾之案亦必反覆推勘于犯事实款随其节目次第折角及勾到前一日与临勾之时必再三检核务俾情罪悉符犹以各省讼牍繁多迫于时日　　披览虑未周详法司虚行故事乾隆十四年　　特命朝审照例三覆秋审减去二覆以从务实复　　谕勾后将原本进呈覆阅再行批发葢明慎用刑之意有合　　　先圣而同揆者矣】十五年五月大理寺卿杜立德疏言热审事宜每岁于小满前具题始通行各省但路有远近不同候部文到日方行审理必不能依限齐结以后外省热审应免具题令各该抚按于小满后十日举行在京者仍题请审理十七年十二月给事中杨鼐疏言臣伏读上谕凡秋决各犯俱令减等第按律减死一等皆为流罪而迩来则例不同法曹聚讼或主内流或主远徙未有定谕若概遵新例悉流边远非所以仰体皇上矜宥生全之意请敕法司各照定例减等部议从之
　　康熙二年十一月刑部题覆山东总督祖泽溥审鞫原任按察使宋琬等通同于七谋反一案两议上请一拟极典一拟流徙将原任总督祖泽溥议处上曰据审宋琬等原无通贼情节干证唐进夏吴八等亦坚称乌有叛逆重罪理应详审情实即行正法如虚即应免罪尔部将无确据之事悬揣定拟两拟俱属不合宋琬等着免罪总督祖泽溥亦免议处三年十二月兵部督捕左侍郎玛希纳等奏请嗣后首告逃人之人带有逃人之主同赴具告者准咨该督抚严查解部若并无逃人取地方官保结咨报免提案内牵连之人质审上曰不将被告干证提来质审则逃人获者稀少若提来质审不但牵连人多且往来提解甚苦以后有首告逃人在某处某家者将首告之人拏送地方官照发去口供止将窝隐之人令出质问若无逃人而挟雠控告或牵引妄扳将谎告之人加等治罪二十年六月直隶巡抚于成龙题直隶地方旗民杂处失事甚多道厅正印等官为盗案干连沈滞深为可悯祈宽限缉获上曰朕亲巡几辅自山海关以西永平以东一面傍海一面临边盗贼无地潜藏故剽劫犹少至玉田丰润遵化蓟州霸州保定诸处居民稠密盗贼所以繁也今处分之例太严恐官民俱累着九卿详议以闻二十八年六月湖广道监察御史李时谦条奏弭盗事宜上谕大学士等曰李时谦以盗案令文官举报而缉拏责之武官则盗贼可弭朕就根本处言之若果家给人足孰肯为盗然亦托之空言则易行之实事则难朕自听政以来早夜孜孜惟以吏治民生为务凡事之可行与否俱加详审文官管民凡巡察乡村严缉奸宄是其专责今若置之不论独责之武官则州县兵少不但不足以缉盗即使业已缉获文官审讯时又谓其诬良为盗此岂可行者耶朕即欲降旨申饬恐言官畏惧不言此事该部如常议覆三十年二月上谕大学士等曰京师为辇毂重地人民商贾四方辐辏京城内外统辖必有专责俾稽察奸宄消弭盗贼然后商民得以安堵今城内地方既属步军统领管理城外巡捕三营又属兵部督捕衙门管辖内外责任各殊不相统摄遇有盗案反难查缉嗣后巡捕三营亦令步军统领管理京城内外一体巡察责任既专则于芟除盗贼安辑商民庶有裨益其三营事务着确议归并管理三十三年四月刑部等衙门议覆民人高宏握殴死伊兄高宏先应正法上谕大学士等曰此案原供内有高宏擢之父高升因伊子高宏先暴恶先行砍害之语今悉删去但苟且定议人命关系重大即使旨意未当亦宜据理执奏况议此案者止满洲官一员汉军官一员似此关系人命事情不多令司官详察会议苟且结案可乎刑部严加申饬嗣后倘仍蹈前辙决不轻恕三十九年九月刑部奏口外偷盗马匹之范崧拟立斩上曰用兵之际严盗马之禁故行即斩今海宇升平兵革不试仍照前例即斩殊属可悯范崧着从宽免死照例减等发黑龙江给披甲伊彻满洲为奴四十年十一月上谕大学士等曰岁内秋审重案朕皆一一详阅其字句错误处甚多此皆人命案件关系最重即一字一句不可错误乃九卿等自七月至今阅视数月其字句错误处并未看出一二何也此属伊等专任似此怠忽不加详慎可乎刑部刊此档案先不详审殊属不合着交都察院严察议奏近看部院事件亦多错误朕凡事详阅即一字之讹亦为改正嗣后尔等宜加敬慎毋忽四十五年十一月大学士等以秋审情实罪犯七十人请旨上将招册逐一详阅反复审定勾决者二十五人谕大学士等曰四辅臣时每年勾决动至百余人朕亲政后数十年来每遇勾决凡有一线可原未尝不从宽宥直至万无可疑始予勾决至于光棍及有关主仆之分者其罪断不可宽也五十一年十二月上谕大学士等曰朕办事有年凡人命审拟事件要期悉当乎理今陈汝咸条陈应照宋时洗冤录较定致命伤痕处所画一除鎗刀弓箭铜铁等器械外木棍等俱不作凶器夫人命事件将拳殴脚踢木棍殴打致死者酌量凶器轻重以定罪之轻重则事必致舛错如针乃最微之物将针刺人致死岂可谓针非凶器而免其罪乎孟子云可使制梃以挞秦楚之坚甲利兵由此观之木棍亦凶器也
