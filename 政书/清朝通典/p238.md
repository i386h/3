<!-- { "loadSidebar": true } -->
　　爱乌罕在拔达克山西为葱岭以西回部之极西境自拔达克山西南行三月程乃至其地有三大城曰喀奔曰堪达哈尔曰莫沙特喀奔城南北西俱临山东面地平旷堪达哈尔城四面皆山其汗名爱哈摩特沙莫沙特城旧属伊兰国爱哈摩特沙征取之并兼有痕都斯坦地遂统治三城俗事耕种无游牧人兵广稠胜兵十有五万
　　乾隆二十四年大兵追逐霍集占将入爱乌罕境为拔达克山擒献爱哈摩特沙闻之因拔达克山通使投诚二十七年十二月遣使来朝进金纸表文凡重四译乃至诏赐宴赉如例二十八年三月爱乌罕贡马四匹马皆高七尺长八尺自后贡献不绝爱乌罕境地辽阔由喀奔至堪达哈尔二十八日程由堪达哈尔至莫沙特二十日程其北境接布哈尔西有莫克孔志尔等数部落过此即西海

　　西洋意达里亚

　　西洋去中国水程八万里其道由地中海西出大洋南行过福岛东南行汛利未亚海过大浪山折而东行过西南海东北行过小西洋又东行至吕宋入广南境其地名欧逻巴州意达里亚在欧逻巴州南境周一万五千里三面环地中海一面临高山土田饶沃州郡繁多其最大者凡六城曰罗玛曰勿搦祭亚曰弥朗曰纳波里曰热孥亚曰福楞察其俗尊奉天主自国都至闾井咸设天主堂有掌教者专主教事称为神父其堂一切供亿皆国王大臣民庶转输不绝每七日瞻礼一次名曰弥撒出五金以金银铜铸钱为币衣服有天鹅绒织金缎毯罽之属有利诺草可为布质细而滑敝可捣为纸极坚韧食用金银玻璃及磁器用桌椅如中国工作制造备极精巧尝造一浑天仪十二重层层相闲七政各有本动日月五行列宿运行迟速与天无异以玻璃为之重重可以透视尚文学设学校分为四科一曰医科主疗疾病一曰治科主习政事一曰教科主守教法一曰道科主兴教化别有度数之学曰玛得玛第加皆设学立师使其人习之其国人来者自述其风俗之概如此明万历闲有利玛窦者始泛海抵广州后入京师中官马堂以其方物进献嗣后来者益众皆祖述其说明末历法疏舛礼臣请以其国新法相参校书成以上
　　本朝建元始采取其说先后命西洋人汤若望南怀仁等为钦天监官并许自行其教余凡直隶各省开堂设教者严行禁止
　　康熙九年六月国王阿丰肃遣部臣奉表进贡得旨西洋地居极边初次进贡具见慕义之诚可从优赏赉寻遣归国十七年八月贡狮子上召见使臣于太和殿宴赉如例五十六年广东总兵官陈昂疏称天主一教开堂聚众在广州城内外者尤多乞循康熙八年例再行严禁从之
　　雍正元年浙闽总督觉罗满保疏言西洋人于内地行教闻见渐淆请除送京效力人员外俱安置澳门其天主堂改为公廨从之二年两广总督孔毓珣疏言西洋人先后来广东者甚众澳门地窄难容请令暂居广州城天主堂内惟不许妄自行走衍倡教说其外府之天主堂悉撤为公廨内地人民入其教者严行禁止从之三年八月意达里亚国教化王伯纳第多遣使页方物宴赉如例赐敕谕令赍捧归国
　　乾隆二十五年广东南海县民林六因缘入教至于变易服饰娶妻生子经两广督臣奏准比照左道惑众为从例治罪因奉旨严禁勿使滋蔓葢所以杜异教重边制焉传闻意达里亚旁有八九国西洋人艾儒为职方外纪畧言由意达里亚东行为厄勒祭亚当欧逻巴极南境地分四道凡制度文字皆为西士之宗东北有罗玛尼亚生齿极众由尼勒祭亚东北行为翁加里亚物产丰盛牛羊可供欧逻巴一州之用由翁加里亚东北行为波罗亚国分四区地甚寒冷由波罗尼亚东行为莫斯哥未亚东西经五千里南北经八千里中分十六道兵力甚强夜长昼短冬至日止二时气候极寒右五国皆在意达里亚东境其在西北境者有四大国曰大尼亚沿海多鱼及牲畜曰诺而勿惹亚人牲驯厚喜接远方宾旅曰雪际亚地分七道多五谷五金财货曰鄂底亚在雪际亚南亦繁庶此四国与热尔玛尼亚相隔一海套葢北际冰海云

　　西洋博尔都噶尔亚

　　博尔都噶尔亚在欧逻巴极西境周七百里西滨大洋地分五道四方商船皆聚都城通海大市凡六水泉二万五千国有二学曰阨物■〈羊束〉曰哥应拔欧逻巴高士多出此学土产果实丝绵极美多水旅善酿蒲萄酒即过海至中国不坏明以前宋通中国人本朝西洋诸部面内向化
　　雍正五年四月其国王名若望者遣陪臣贡方物上嘉其诚悃优加宴赉并赐敕书于国王及文绮诸物使赍捧归国
　　乾隆十八年三月遣使页方物命钦天监监正刘松龄前途导引至京召见使臣赐宴观舟嬉并赐敕书于国王及蟒缎文绮玉磁纸墨诸物优渥有加其国东境为伊西巴泥亚又东北为佛朗察又东北为法兰得斯又东北为热尔玛尼亚博厄美亚彼国中纪载称伊西巴泥亚有二大城曰西未利亚城近地中海曰多勒多城在山巅有巧工制一水器能盘水至山城昼夜转动不须人力有共学二所古有名贤曰多斯达笃者著书最多尽属奥理又有王名亚丰肃者好天文历法撰历学全书制图象为今西法之宗初博尔都噶尔亚国君乏嗣伊西巴泥亚之君为其昆仲权署其国事后复立君长不相统云热尔玛尼亚在博尔都噶尔亚东北五千里其土人散处各国为兵极忠实至死不贰工作精巧能于戒指内纳一自鸣钟所属有法兰哥地人质直易信多蒲萄善造酒博厄美亚地生金掘井恒得金块佛朗察地周一万一千二百里分十六道属五十余国其都城名巴里斯其国王能以手愈人疮疬每岁择一曰疗人疾法兰得斯地不甚广人居稠密右皆彼土纪载之所称道

　　皇朝通典卷九十九

　　●皇朝通典卷一百

　　边防四

　　○边防四

　　北序畧

　　△北序畧

　　（臣）等谨按杜氏边防典北方四十一部五朝续典分北及正北凡十八部葢以北方事游牧数移徙所居不常唐以后皆属于辽元则起自沙漠诸地皆归统摄明代北方之地尽为元裔所据故史载北方唯鞑靼一传而已以今舆图考之元裔诸境即今喀尔喀八十二旗及科尔沁等四十九部及察哈尔诸部地自本朝龙兴之初漠南诸部久为臣仆圣祖仁皇帝平定朔漠喀尔喀受职归化与内札萨克同皆不得以边目之其远处北陲者惟俄罗斯一国境地颇为辽阔顺治闲即遣使来朝康熙闲遣使刻石定界朝贡通市累年不绝乾隆二十三年复能遵奉行移呈献逆贼阿睦尔撒纳尸身以仰沐天朝之抚辑葢怀仁慕德匪朝伊夕矣自黑龙江之格必尔齐河及喀尔喀部之西北境伊犁之塔尔巴噶台路皆与俄罗斯接壤恪守成约无相越界其子弟来学者复特设俄罗斯馆以处之嘉惠无己洵怀柔无外之规模也左哈萨克部初怀慕义之忱继有佐贼之举迨怵我天威稽首归命偕右哈萨克部竭诚效职无有二心其别部启齐玉苏乌尔根齐皆踵接来归翕然从化帝泽之所涵濡无闲于遥陬僻壤而敕书文绮赐宴锡赉备荷优渥所为八极从风尊亲感戴配天而无极也左右哈萨克地非正北以其在伊犁北境与俄罗斯国壤地相邻兹列于边防北卷

　　北

　　?北

　　俄罗斯
　　左哈萨克
　　右哈萨克
　　启齐玉苏
　　乌尔根齐

　　俄罗斯

　　俄罗斯国东北至海南接喀尔喀及伊犁北路之塔尔巴哈台及哈萨克境西接西洋诸国东南至格必尔齐河东岸自大兴安岭之阴以东至海与黑龙江分界秦时为浑庾屈射丁灵【 即可零见史记一作丁令】诸国匈奴冒顿单于始北服之汉时到支单于北降丁令并有其地北魏为乌洛侯国唐为骨利干戛黠斯国元时为阿罗思吉利吉思昂可新地元史称吉利吉思南去大都万有余里有谦河西北流注于昂可剌河北入于海即其地也相传其国旧无汗号处西北近海计由之地其酋名依番瓦什里鱼赤者因族姓扰乱求助于西费耶斯科国假其兵力服属诸族自立为汗部落遂大厯二十余代三百八十余年其酋皆称察罕汗云其地寒多阴少晴幅■〈巾员〉广袤二万里分八道曰莫斯科洼斯科为其国都曰西毕尔斯科自托波儿河东至尼布楚与中国分界曰喀山斯科曰佛罗尼使斯科曰计由斯科曰司马连斯科曰三皮提里普尔斯科曰郭罗多阿尔哈连斯科一斯科所属城堡名栢兴多者至百余蒙古语谓民居为拜甡俄罗斯与蒙古接葢即拜甡之转音也官制汗左右近侍官四得专政每期科设总管官一彼中名噶噶林每栢兴设头目俗尚天主教不知朔望每岁按四季大斋四次以冬季大斋完日为岁首俗尚贸易务农者少佑种而不知耘不以牛耕居河滨者善泅所产有驼马牛熊狼堪达汉野猪鹿狍黄羊狐兔貂鼠银鼠灰鼠鼷鼠之属鼷鼠行地中遇阳气即死身大有重万斤者骨色白润类象齿性最寒食之可除烦热骨可成器彼中名麻门橐洼明时阻于朔漠未通中国
　　我朝顺治十二年其国察罕汗始遣使来贡上嘉其诚欵降敕诰及恩赐令来使赍捧回国十三年遣使奉表来贡以来使不谙朝仪却其贡而遣还之十四年又遣使来贡途经三载至十七年五月至表称俄罗斯一千一百六十五年廷臣谓其不遵正朔宜逐之奉旨察罕汗虽恃为酋长表文不合体制然外邦从化宜加涵容以示怀柔着该部与宴量加恩赏但不必遣使报书可即以表文矜诩不令陛见之故谕而遣之
