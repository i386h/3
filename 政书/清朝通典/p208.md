<!-- { "loadSidebar": true } -->
　　乾隆元年四月定委验尸伤州县官实能往验辄委佐贰等官者议处例三年三月以天旱命刑部将拘禁枷号人犯分别详审四月命王大臣会同刑部详审不赦罪囚及屡经缓决人犯四年八月禁州县讼词不得混行批委乡地查覆十月谕河南秋审各案九卿从该抚所拟情实内改入缓决者十六起可矜内改入缓决者十五起夫谳狱贵得其平必合乎人心之同方不愧明允之义虽其闲所犯情罪不一彼此轻重之闲亦有介于疑似者内外大臣意见不能一辙然一省改轻改重者至三十余起则非人心之大同可见疾可传谕尹会一向后办理刑名必揆情度理务期允当以成信谳五年三月定承审官失出失入经上司驳回按律改正免其纠参若固执原拟另委别员审出或已经回题完结后复查出照例议处如委员逢迎迁就后经发觉亦照例议处九月谕盗贼中狡猾者多平日窝伙不肯实供每诬扳素封之家及向有嫌隙之人以图陷害而捕役索诈弊端百出纵审出诬扳实情准予省释而被拘候审已不胜扰累矣各省臬司为刑名总汇当檄行所属凡盗贼供扳窝伙必先讯有确据方可拘拏随到随审如系诬扳立即省释并将诬良之盗贼先行重惩以免再有诬扳七年九月谕节烈之妇祀于其乡所以旌善端化树之风声也其致死本妇之犯法无可贷是以乾隆五年福建秋审萧充一案该抚拟情实九卿改为缓决朕曾降旨申饬葢以烈妇之恐由于该犯之调戏若轻入缓决非所以重名教而端民俗也今值九卿秋审之时其在萧充以前定为缓决之案此番无庸改为情实其在乾隆五年以后此等案件各省多入情实九卿执法自不得轻拟但强奸未成本妇因调戏而羞忿自尽其中情形不一朕办理勾到之时自有权衡如果有一线可宽仍当免勾既经一次勾到之后下年即可改为缓决如系停止勾决之年入情实者下年不得即改缓决十一月谕今年朝审秋审情实案件因两年停刑是以勾决者较往时为多此皆九卿公同议定之成谳朕于刑部进招册之后逐加详阅及勾到时又与大学士刑部堂官等再三推究凡有一线可生者姑且从缓必求其生而不得然后置之于法在朕心惟期至当至平并非有意从严但恐外省督抚见今年勾决之人稍多遂妄臆朕意在严承办刑狱相率而趋于苛核则大违朕之本怀若见此谕或见以朕意在宽相率而流于姑息则更非明允之道特颁此旨谕各省督抚知之八年七月定热审人犯临期称冤即改正具题令法司再行确勘之例十二年八月谕贪婪侵盗之员上侵国帑下朘民脂实属法所难宥是以国家定制拟以斩绞重罪使其知儆惕因律内载有分年减等逾限不完仍照原拟监追之语至秋审时概入缓决外而督抚内而法司习为当然初不计二限已满既入秋审自当拟以本罪在本犯亦恃其断不拟入情实以致心无顾忌不知立限减等原属法外之仁至限满不完则是明知不死更欲保其身家此等藐法无耻之徒即应照原拟明正其罪嗣后此等二限已满照原拟监追之犯九卿于秋审时核其情罪应入情实者即入于情实案内以彰国法朕于勾到日再为酌夺十四年十月改定秋审三覆奏之例又定审职官罪案另册进呈之例十六年十月九卿会核湖广秋审本内斩犯滕有伯原拟情实以其救母情切改入缓决奉谕滕有伯棍格致毙大功服兄从前三法司按律拟斩立决经朕降旨改为监候是该犯救母情切之处已邀格外宽典矣若于秋审时复拟缓决仅虚予以重辟罪名久且入于轻减之列是乃轻视伦纪岂明刑弼教之意此端一开将使挟雠干犯者转以父母为起衅之由得肆其毒手愚民益无畏惧嗣后由立决改拟监候人犯俱应入于情实勾到时即或原情免勾下次亦应仍入情实或情节果轻免勾数次之后遇特旨宽减则可耳十七年二月广东巡抚苏昌审题苗江县民陈茂昌戳伤小功服叔陈丙林身死拟斩立决声明该犯救母情切致伤服叔刑部照倒夹签请旨奉谕陈茂昌着即处斩此案陈丙林与陈氏互殴已受多伤该犯势非危急托言救护辄将服叔戳毙前经降旨以父殴叔而子助父以毙叔不得谓救父此正母殴叔而子助母以毙叔不得谓之救母也苏昌率请声叙着交部察议又刑部查奏命盗等案因赃迹未明监候待质者共五十七案奉谕嗣后内外问刑衙门各宜迅速办理应缉拏者上紧缉拏应定拟者即行定拟勿致尘案日积若本非难结之案承审各官不能审出实情惟以监候待质为迁延时日之计且冀得邀免处分希冀录叙该堂官督抚察出即严行参处九月谕各省由立决改监候人犯均系服制攸关其改拟监候已属原情酌减若秋审时入于缓决则减之又减殊非慎重伦常明刑弼教之意是以上年降旨令概入情实此其中情节多端但散在各省招册中有勾决者有未勾决者或未悉朕轻重权衡反滋疑议着该部将此等案犯汇为一册先期进呈候勾其有应宥者亦可即予减等发落十八年五月敕法司谳狱迹涉两是者不妨各抒所见候朕酌夺九月命大学士会同刑部覆勘历次秋审情实未勾案情十月谕向来外省办理刑名每存姑息之见即有关伦常亦多迁就率谓衅由死者或作凶徒以无心架格或两相凑合用力过猛此妇寺之仁究之展转达部仍归按律定拟即如山西省陆三杰因受分田宅荡卖无余乘父病垂危仍索分田地伊叔陆应唐忿责用小刀扎伤陆三杰额颅陆三杰夺刀回扎致毙胞叔陆应唐悖伦灭理莫此为甚乃该抚本内所叙案情则云陆三杰用刀恐吓陆应唐抢刀势猛以致扎杀等语是陆应唐反为应死之人矣承办之府县臬司及该抚岂不知陆三杰罪在不宥而习惯自然以书吏取供故套为当然不知改正则实有可矜情节者将致鱼目不明矣着严饬行嗣后如仍有似此者从重议处
　　（臣）等谨按刑所以弼教况人伦之至大者乎若托以救母情急之说即得邀末减诚有如圣谕所云此端一开将使挟犁干犯者转以父母为起衅之由得以肆其毒手愚民益无畏惧矣我皇上维持风化凡有关于伦常之案若藉词巧饰如十七年陈丙林一案则立正典刑有亦涉于情急救护如十六年滕有伯一案则改为缓决而入于秋审情实又以此中情节多端散见各省招册中或子勾或停勾恐未悉轻重权衡反滋疑惑特谕部臣于秋审时将各省似此类者汇为一册先期进呈候勾其有可宥者即减等发落至是复敕示中外严逼就回护处分书吏取供故套于人心风俗之源弼教明刑之意至详且备矣
