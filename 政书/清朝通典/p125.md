<!-- { "loadSidebar": true } -->
　　御制印谱序曰国家膺图御宇神圣代兴赫濯挞伐光启鸿业时则有推毂命将之典及功成奏凯还上元戎佩印载在册府藏之史宬葢法物留贻不啻如曩籍所称玉节牙璋尚方齐斧者比乾隆十七年厘考国书篆字成因详加酌定交泰殿所遵奉世传御宝仍依本文不敢更易其常行诰敕所钤用以及部院司寺巳下外而督抚提镇已下咸改铸篆文以崇典章昭法守而大将军经略及诸将军之印或存旧或兼篆一依交泰殿诸宝之例各以时代为次兹西陲武功将竣爰谱图系说如左书曰其克诘尔戎兵以陟禹之迹方行天下至于海表罔有不服信大兵可百年不用不可一日不备披斯谱也必将曰是印也是我朝某年殄某寇定某地所用也又将曰是印也铸自某年某官既奉以集事传至某年某官复奉以策励者也想见一时受成庙算元老壮猷丰纽重台焜耀耳目继自今觐扬光烈思所以宏此远谟弼我亿万世丕丕基将于是乎在以视铭绩鼎钟图形台阁者不尤深切着明也欤然则观于宝谱而一人守器之重可知观于印谱而羣才翊运之殷又可知诗曰王之荩臣无念尔祖记曰君子听鼓鼙则思将帅之臣一再披阅其何能置大风猛士之怀哉装潢蒇事并令守者什袭尊藏为部凡四一皇史宬一大内一内阁一盛京也

　　皇朝通典卷五十四

　　●皇朝通典卷五十五

　　礼十五

　　○礼十五

　　嘉五

　　△嘉五

　　车舆
　　皇帝卤簿
　　皇太后　皇后仪驾
　　皇贵妃　贵妃仪仗
　　妃　嫔采仗
　　亲王以下仪卫
　　固伦额附以上仪卫
　　民公以下仪卫
　　京官仪从
　　直省文官仪从
　　直省武职仪从
　　王福晋公主以下仪卫
　　颁詺
　　颁朔
　　进实录
　　进玉牒
　　经筵

　　?车舆

　　（臣）等谨案杜甫车舆篇先叙天子五辂次详车制并自皇太后车以至主妃命妇等车一一载入而辇舆之制乃具于后今变通其例谨据皇朝礼器图式首载皇帝五辂辇舆次皇太后辇舆次皇后及皇贵妃贵妃妃嫔车舆其余公主以下等轿车之制并见仪卫篇兹不复载云

　　皇帝五辂
　　皇太后辇舆
　　皇后车舆
　　皇贵妃车舆
　　贵妃　妃　嫔车舆

　　皇帝五辂

　　国朝初制玉辂大辂大马辇小马辇香步辇并称五辇大朝日设于太和门东乾隆八年改大辂为金辂大马辇为象辂小马辇为革辂香步辇为木辂玉辂仍旧并为五辂十三年钦定五辂之制玉辂木质髤朱圆盖方轸饰以青衔玉圆版四冠金圆顶镂金垂云承之檐帖镂金云版三层青缎垂幨亦三层绣金云龙及羽文相间系绣金青缎带四属于轸四柱绘以金华门垂朱帘四面各三环座以朱阑饰间金彩阑内周布花毯中设金云龙宝座两轮各有十八辐镂花饰金贯以轴辕二两端饰金龙首尾后建太常十有二斿青缎为之縿绣日月五星斿绣二十八宿里俱绣金龙下垂五彩流苏杆攒竹髤朱左加闟戟右饰龙首并缀朱旄五垂青緌外用纳陛五级左右阑皆髤朱饰金彩驾象一靷以朱绒紃陈设时行马二承辕亦髤朱直竿两端钻以铜金辂圆葢方轸饰以黄衔金圆版四黄缎垂幨三层系黄缎带四属于轸后建大旗十有二斿各绣交龙木辂圆盖方轸饰以黑衔花梨圆版四黑缎垂幨三层系黑缎带四属于轸后建大麾十有二斿各绣神武服马二骖马四设游环和铃象辂圆盖方轸饰以红衔象牙圆版四红缎垂幨三层系红缎带四属于轸后建大赤十有二斿各绣金凤服马二骖马六设游环和钤革辂圆盖方轸饰以泥银衔圆黄革四白缎垂幨三层系白缎带四属于轸后建大白十有二斿各绣金虎服马一骖马三设游环和铃余具如玉辂大驾卤簿法驾卤簿用之遇大朝会则设于午门外皇帝辇舆国朝初制祀天地并乘凉步辇升殿之日陈于太和门东乾隆七年定大祀亲诣行礼均乘礼舆出宫至太和门乘辇又奉旨凡遇祀毕还宫均备礼舆永为定例十三年始造玉辇改凉步辇为金辇大祀南郊乘玉辇北郊太庙社稷坛乘金辇其余朝日夕月耕耤以下等祀均乘礼舆遇朝会则并设于太和门外驾出入御步舆行幸御轻步舆是年钦定辇舆之制玉辇木质髤朱圆盖方座饰以青衔玉版四冠金圆顶镂金垂云承之曲梁四垂端为金云叶青缎重幨周为襞积绣金云龙系黄绒紃四属于座隅柱绘云龙冬垂青毡门帏夏易以朱帘黑缎缘四面各三座缀版二层上绘彩云下绘金云环以朱阑饰间金彩阑内周布花毯中设金云龙宝座左列铜鼎右植服剑内列四辕两端衔金龙首尾外用纳陛五级左右阑皆髤朱亦饰金彩舁以三十六人大驾用之金辇圆盖方轸饰以泥金衔金圆版四冠金圆顶黄缎垂幨冬垂黄毡门帏夏以朱帘黑缎缘四面各三座环以朱阑内外四辕舁以二十八人法驾用之礼舆称质上为穹盖二层上层八角饰金行龙下四角饰亦如之冠金圆顶镂金云承之衔以杂宝明黄缎垂幨绣金云龙四柱饰蟠龙门端及左右阑饰云龙皆镂金内为金龙宝座帏用明黄云缎纱毡各惟其时左右启棂夏用蓝纱冬以玻瓈直辕二大横杆二小横杆四肩杆八皆髤朱绘以金云龙横钻以铜纵加金云龙首尾舁十六人法驾用之步舆木质涂金不施幰盖中为蟠龙座冬施紫貂坐具夏以明黄妆缎四足为螭首虎爪承以圆珠用绘云龙踏几宠以黄缎直辕二大横杆二中为双龙首相对小横杆四舁以十六人銮驾用之轻步舆木质髤朱不施幰盖象牙为之座踏几髤以金直辕二加铜龙首尾大横杆二小横杆四肩杆八皆钴以铜余俱如步舆骑驾用之

　　皇太后辇舆

　　乾隆十四年钦定皇太后仪驾龙凤舆木质髤以明黄穹葢二重上为八角各饰金凤下正方四隅饰亦如之冠金圆顶镂云文衔以杂宝明黄缎垂幨上下皆销金龙凤四柱皆绘金龙凤棂四启青细网之前为双扉启扉则举棂悬之内髤浅红中置朱座坐具明黄缎彩绣龙凤前加抚式亦髤明黄绘金龙凤直辕二大横杆二中为铁鋄金双凤相向小横杆四肩杆八皆髤明黄横钻以铜纵加铜鋄金龙凤首尾舁以十六人龙凤车木质髤以明黄穹盖二重上绘八宝各饰金凤下绘云文四隅饰亦如之冠金圆顶镂云文衔以杂宝明黄缎垂幨盖明黄络四隅系明黄绒紃属于轸四柱左右及后皆绘金龙凤中各启棂青紃网之门上镂金龙凤相向明黄缎帏黄里坐具明黄缎彩绣龙凤两轮各十有八幅辕二钻以铁鋄金驾马一仪舆木质髤以明黄上为穹盖冠金圆顶涂金檐四隅系黄绒紃属于直辕明黄缎华幨明黄缎帏黄里中置朱座坐具明黄缎绣龙凤直辕二横杆四中为铁鋄金双凤相向肩杆四俱髤明黄两端钻以铜鋄舁以八人仪车木质髤以明黄穹盖上圆下方冠银圆顶涂金檐四隅系明黄绒紃属于轸明黄缎垂幨四柱不加绘饰里髤浅红明黄缎帏黄里坐具明黄缎彩绣龙凤轮各十有八辐辕二钻以铁鋄银驾马一十六年皇太后六旬万寿皇上尊养祝厘鸿仪备举预涓吉日自畅春园躬奉慈驾入宫皇太后御金辇明黄缎帏绣寿字篆文奉辇以二十八人二十六年三十六年皇太后七旬八旬圣寿并御万寿辇自畅春园回宫

　　皇后车舆

　　乾隆十四年钦定皇后仪驾凤舆木质髤以明黄穹盖二重上为八角各饰金凤下方四隅饰亦如之冠金圆顶镂云衔以杂宝明黄缎垂幨上下皆销金凤四柱皆绘金凤棂四启青紃网之苛为双扉启扉则举棂悬之内髤浅红中置朱座倚髤明黄绘金凤坐具明黄缎绣彩凤前加抚式亦髤明黄绘金凤直辕二大横杆二中为铁鋄金双凤相向小横杆四肩杆八皆髤明黄横钻以铜纵加铜鋄金凤首尾舁以十六人亲蚕御之凤车木质髤以明黄穹盖二层上绘八宝八角各饰金凤下绘云文四隅饰亦如之冠金圆顶镂云衔以杂宝明黄缎垂幨盖明黄络四隅系明黄绒紃属于轸四柱左右及后皆绘金凤中各启棂青紃网之门上镂金凤相向明黄缎帏黄里坐具明黄缎绣彩凤轮各十有八辐辕二两端钻以铁鋄金驾马一仪舆木质髤以明黄上为穹盖冠银圆顶涂金檐四隅系黄绒紃属于直辕明黄缎垂幨明黄缎门帏红里中置朱座倚髤明黄绘金龙凤坐具明黄缎绣彩凤直辕二横杆二中为铁鋄金双凤相向肩杆四两端钻以铜鋄金舁以八人仪车木质髤以明黄穹盖上圆下方冠银圆顶涂金檐四隅系明黄绒紃属于轸明黄缎垂幨四柱不加绘饰里髤浅红明黄缎帏黄里坐具明黄缎绣彩凤轮各十有八辐辕二钻以铁鋄银驾马一

　　皇贵妃车舆

　　乾隆十四年钦定皇贵妃翟舆木质髤明黄缎绘饰彩绣皆金翟横杆中为铁鋄银双翟相向翟首鋄金凡杆皆纵加铜鋄金翟首尾肩杆四舁以八人余俱如皇后凤舆之制翟车木质髤明黄盖饰金翟左右及后绘金翟门上镂金翟相向坐具绣彩翟辕钻以铁鋄银余俱如皇后凤车之制仪舆木质髤以明黄倚绘金翟坐具绣彩翟横杆中为铁鋄银双翟相向翟首鋄金余俱如皇后仪舆之制仪车坐具绣彩翟余俱如皇后仪车之制

　　贵妃　妃　嫔车舆

　　乾隆十四年钦定贵妃翟舆木质髤以金黄盖幨坐具皆金黄缎绘饰彩绣皆金翟横杆中为铁鋄银双翟相向翟首鋄金凡杆皆纵加金翟首尾肩杆四舁以八人余俱如皇贵妃翟舆之制仪舆木质髤金黄幨帏坐具皆金黄缎绘饰彩绣皆金翟横杆中为铁鋄银双翟相向翟首鋄金余俱即皇贵妃仪舆之制仪车木质髤金黄幨帏坐具皆金黄缎绣彩翟余俱如皇贵妃仪车之制
　　妃翟舆木质髤金黄冠铜圆顶涂金盖幨坐具皆金黄缎绘饰彩绣皆金翟直杆加铜髤金翟首尾肩杆镂翟首尾髤以金舁以八人余俱如贵妃翟舆之制仪舆木质髤金黄冠铜圆顶涂金肩杆二舁以四人余俱如贵妃仪舆之制仪车木质髤金黄冠铜圆顶涂金余俱如贵妃仪车之制
　　嫔翟舆仪舆仪车同

　　?皇帝卤簿

　　（臣）等谨按杜典分旌旗卤簿为两门然旌旗即在卤簿之内自不必分门别载以免互复惟前代定制凡后妃仪仗通名卤簿至臣下仪从亦同卤簿之称更非所以辨等威而昭物采也伏考国朝定制皇帝大驾法驾銮驾骑驾卤簿凡有四等皇太后皇后前陈设者曰仪驾皇贵妃贵妃陈设者曰仪仗妃嫔陈设者曰采仗至亲王以上及品官公主福晋以下及命妇俱称仪卫谨据皇朝礼器图式以次详载如左

　　大驾卤簿
　　法驾卤簿
　　銮驾卤簿
　　骑驾卤簿

　　大驾卤簿

