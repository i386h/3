<!-- { "loadSidebar": true } -->
　　翰林院掌院学士满洲汉人各一人　侍讲学士满洲二人汉人三人　侍讲学士满洲二人汉人三人　侍读满洲二人汉人三人　侍讲满洲二人汉人三人　修撰编修检讨无定员凡翰林官掌国史图籍制诰文章之事南书房侍直尚书房教习自读讲学士以下咸得与选凡遇祭告郊庙神祗则拟上祝文恭上徽号册立册封则拟上册文宝文内外文武官碑文祭文皆撰词以进而行之修辑诸书则以掌院学士充总裁官读讲学士以下充纂修官其直省考官及提督学政磨勘乡会试卷皆预焉庶常馆教习大臣满洲汉人各一人　小教习翰林官六人庶吉士无定员凡每科殿试传胪后集诸进士于保和殿而试之录其佳卷进御掌院学士乃以诸进士引见凡入选者改为庶吉士入馆分清汉书肄业不任以事吏部疏请简用大臣二人掌教习事月考其学业而成就之以侍读侍讲以下学优品端者分司训课比三年期满教习疏请散馆试以诗赋上亲定甲乙越日引见留馆者授职余以主事知县用有差自国初设文馆于盛京天聪十年改建内三院顺治元年设翰林院置汉人掌院学士一人侍读字士侍讲学士各一人二年省并内三院十五年复设如元年制增置满洲掌院学士一人汉人侍读侍讲学士各二人十八年仍省入内三院康熙九年始定设翰林院增置满洲侍读侍讲学士各三人二十八年五月以大学士徐元文兼管翰林院掌院学士事始用重臣兼领自乾隆元年以来大学士及尚书侍郎特简兼摄以重其任其学士员缺不别加除授焉侍读侍讲顺治元年置汉人侍读侍讲各二人十五年各增一人康熙九年增置满洲侍读侍讲各三人乾隆五十年二月裁满洲侍读学士侍讲学士侍读侍讲各一人修撰以授第一甲第一名进士编修以授第一甲第二第三名及二甲进士检讨以授三甲进士皆以庶吉士散馆者充之其试博学鸿词科入式及奉特旨改馆职者亦闲得除授不为定额国初教习多以内院学士为之侍读等亦闲有预者自康熙九年后皆以掌院学士领其事而内阁学士时参用焉六十一年辛丑科始以工部尚书陈元龙领教习事嗣后尚书侍郎之不兼院事者均得为之皆由特简无常制小教习始置于康熙三十三年雍正八年停罢乾隆十年复置如庚戌以前定例皆教习大臣会同掌院学士抡选奏充焉至翰林侍从禁近自康熙十六年命侍讲学士张英等入直南书房始嗣后供奉者率由词臣抡选即擢至卿贰亦称内廷翰林实为西清专职云 【谨按翰林院不设司属凡有陈奏及往来文牒旧例以典簿笔帖式具稿呈堂雍正元年以官轻滋弊令掌院学士于俸浅编修检讨内择才守优长者满洲汉人各二人充作司官名曰办院事后复增置协办院事二人由掌院学士抡充有缺递补以非院官正额谨附识】　典簿厅典簿满洲汉人各一人掌出纳文移　孔目满洲汉人各一人掌收贮图籍　待诏厅待诏满洲汉人各一人掌校对章疏文史 【顺治元年增置汉人典簿孔目省待诏员额十五年复设待诏员额】 　笔帖式满洲四十人汉军四人掌翻译清汉章奏文籍 【初制满洲四十八人汉军八人康熙三十四年省满洲八人汉军四人凡笔帖式职事并同后不悉载】经筵讲官满洲汉人各六人掌进读讲章敷陈典训以奉侍经幄敬襄巨典岁二月八月两举经筵讲书满洲汉人各一人讲经满洲汉人各一人由翰林院先期请旨简派满洲讲官以内阁学士掌院学士读讲学士詹事少詹事及尚书侍郎左都御史副都御史通政使大理寺卿之由内阁翰林升任者列名汉人讲官以内阁学士掌院学士读讲学士詹事少詹事祭酒及尚书侍郎左都御史等官之由翰林升任者列名以原衔兼充日讲起居注官满洲八人汉人十有二人掌侍直起居记言记动均翰林詹事坊局官以原衔兼充惟满汉掌院学士例各兼一缺凡皇上御门听政朝会宴飨大典礼大祭祀及每岁勾决重囚皆以日讲官满洲汉人各二人近前侍班谒陵校猎巡狩方岳则请旨扈从凡侍直敬聆纶音退而谨书之具年月日及当直官姓名于籍月成满汉文各二帙至次年按月编排封鐍于匮送内阁尊藏焉起居注馆主事满洲二人汉人一人掌出纳文移校对典籍 【初制满洲主事三人汉军主事一人康熙三十八年省满洲汉军主事各一人五十七年俱省雍正元年复设满洲主事二人十二年增设汉人主事一人】　笔帖式满洲十有四人汉军八人 【 顺治初制满洲八人汉军四人康熙五十七年俱省雍正元年复设如今额】经筵讲官员额顺治十四年定置又设日讲官十人康熙九年置起居注馆于太和门西廊设满洲记注官四人汉人记注官八人俱以日讲官兼摄十二年增设满洲记注官一人汉人记注官二人十六年又增设满洲记注官一人二十年增汉人记注官至十八人三十一年定设汉人记注官十二人五十七年三月省记注官令翰林官五员于理事日侍班记注之事并归内阁雍正元年诏复设日讲起居注官如康熙五十六年以前故事乾隆元年增设满洲记注官二人凡满汉记注官均兼日讲系衔文渊阁领阁事满洲汉人各一人以大学士协办大学士掌院学士兼充掌总领秘书典司册府文渊阁提举阁事一人以内务府大臣兼充掌率内务府官属综理阁务焉文渊阁直阁事六人以科甲出身之满洲汉人内阁学士内班出身之满洲詹事少詹事读讲学士汉人詹事少詹事读讲学士兼充典司厘辑之事以时与校理轮番入直凡春秋曝书则董率而经理之文渊阁校理十有六人以内班出身之满洲庶子侍读侍讲洗马中允赞善编修检讨汉人庶子侍读侍讲洗马中允赞善修撰编修检讨及科甲出身之内阁侍读等官兼充分掌注册点验之事文渊阁检阅八人以由科甲出身之内阁中书兼充掌排次清厘之事文渊阁办理事务内务府司员四人笔帖式四人由提举阁事大臣抡选奏充掌一切收发启闭扫除及稽查宿直之事自国初定制大学士以文渊阁系衔而阁制未建我皇上右文稽古修明典籍乾隆三十七年特诏直省守吏购访海内遗书以广石渠藏弆逸文坠简奇秘响臻复允廷臣议采古书之散见永乐大典者重加厘订成编爰敕馆臣排校缮录汇为四库全书凡三万六千册而赢命于文华殿后鼎建文渊阁以贮之四十一年上以宋程俱麟台故事所载秘书官品颇详诏大学士等集议参仿其制剙置阁职定额有差用资典守兰台东观永昭美备矣

　　△詹事府【詹事　少詹事　左右春坊庶子　中允　赞善　司经局洗马　主簿　笔帖式】

　　詹事府詹事满洲汉人各一人 【 汉人詹事兼翰林院侍读学士衔】 　少詹事满洲汉人各一人 【 汉人少詹兼翰林院侍讲学士衔】掌经史文章之事凡充日讲官纂修耆籍典试提学皆与翰林官同凡遇秋审朝审及奉旨下九卿翰林詹事科道会议之事咸入班预议焉顺治元年初设少詹事一人掌詹事府事其年十一月省归内三院九年置汉人詹事一人少詹事二人以内三院官兼之专设满洲詹事一人以掌府印十五年复省康熙十四年奉旨复设詹事府置满洲汉人詹事各一人少詹事各二人三十七年省满洲少詹事一人乾隆十三年省汉人少詹事一人又国初设左右春坊各庶子一人谕德一人中允二人赞善二人皆汉人员缺以内三院官兼摄顺治十五年省康熙十四年复置左右春坊官兼设庶子各一人谕德各二人中允赞善各四人三十七年省满洲右谕德左右中允左右赞善各一人三十六年省汉人右中允右赞善各一人五十二年省汉人右谕德左中允左赞善各一人乾隆十三年省满洲汉人左谕德各一人又初置司经局洗马汉人一人康熙十四年置满洲汉人各一人所属有正字初置满洲汉人各二人康熙三十七年省满洲二人三十八年又省汉人一人所存一缺例以应选内阁中书者除授遂为中书兼衔至乾隆三十六年亦从部议裁省又初置有通事舍人顺治十五年裁录事康熙五十二年裁我朝家法相承具载储贰金鉴书中而豫建至为严慎皇子皆在尚书房读书各选翰林官分侍讲读日有课程择大臣二三人为总师傅以综领之凡詹事坊局之旧称宫僚者但以备叙进之阶云　左春坊左庶子满洲汉人各一人 【 汉人左庶子兼翰林院侍读衔】 　左中允满洲汉人各一人 【 汉人中允兼翰林院编修衔右春坊同】　左赞善满洲汉人各一人 【 汉人赞善兼翰林院检讨衔右春坊同】 　右春坊右庶子满洲汉人各一人 【 汉人右庶子兼翰林院侍讲衔】　右中允满洲汉人各一人　右赞善满洲汉人各一人掌记注纂修之事所职与翰林院讲读编检同　司经局洗马满洲汉人各一人 【 汉人洗马兼翰林院修撰衔】掌经籍图书之事　主簿满洲汉人各一人掌文移案牍 【 员额康熙十四年定又初置有录事满洲二人汉人三人康熙三十七年以后次第裁省】 　笔帖式满洲六人 【康熙十四年初置十人三十八年省四人】

　　皇朝通典卷之二十三

　　●皇朝通典卷之二十四

　　职官二

　　○职官二

　　吏部
　　户部

　　△吏部【尚书　侍郎　文选司郎中　员外郎　主事　考功司郎中　员外郎　主事　稽勋司郎中　员外郎　主事　验封司郎中　员外郎　主事　堂主事　司务　笔帖式】

