<!-- { "loadSidebar": true } -->
　　本朝顺治初祇设后库十三年分为三库银库在部署内即后库故地縀疋库在东华门外即旧里新库颜料库在西安门内即旧甲字库而承运库分贮纸张乙字库分贮布麻诸物以及供用库之承造香蜡者并属焉故附于户部之后户部督理京省钱法右侍郎满洲汉人各一人凡京师鼓铸统设二局隶户部者曰宝泉局岁铸钱六十一卯 【以万二千四百八十缗为卯】 遇闰则加增四卯满汉右侍郎掌其局之政令 【初止汉人右侍郎一人康熙十八年令满洲右侍郎一人公同督理十九年以给事中御史稽察钱局雍正二年停遣乾隆二十六年户部钱法堂置掌稿司官满洲汉人各一人于各司属中选委】　户部宝泉局监督满洲汉人各一人　大使满洲五人掌铸造缗钱收纳铜课以裕国储以利民用其监督无专员由六部司员遴选保举引见简用二年而代大使由笔帖式选委咨吏部注册五年而代称职者以应升官用 【 大使初设汉人一人雍正四年以宝泉局分设四厂增置汉人大使四人七年改汉大使俱为满大使】 各省钱局监铸官十有八人【凡天下鼓铸缗钱者十有四省新疆则开炉伊犁如各之制皆随其地之宜作之泉布以交易流通前民利用以布政使总其成而受□式于户部各置监铸官以判局事直隶宝直局一人以保定府同知充山西宝晋局一人陕西宝陕局一人江苏宝苏局二人俱以佐贰官选充浙江宝浙局二人以同知通判选充福建宝福局一人亦以佐贰官选充江西宝昌局一人以南昌府同知充湖南宝南局一人以长沙府同知充湖北宝武局一人以武昌府同知充广东宝广局一人四川宝川局一人俱以同知通判选充广西宝桂局一人布政使于所属官内任便选充云南宝云局一人以云南府知府充东川局一人以东川府知府充贵州宝黔局一人以贵阳府知府贵筑县知县或通判县丞选充伊犁宝伊局一人以伊犁同知充】总督仓场户部右侍郎满洲汉人各一人掌总稽岁漕之入以均廪禄以储军饷凡南北漕艘京通仓庾悉隶焉 【顺治元年初设汉仓场侍郎一人九年设满洲汉军仓场侍郎各一人寻裁汉军员额康熙七年复裁汉人员额止设满洲侍郎一人八年定制设满洲汉人侍郎各一人又有总理满洲侍郎一人顺治四年置与总漕同理漕务八年裁十二年复置十八年仍裁】　坐粮厅满洲汉人各一人以给事中御史各部郎中员外郎抡选简充二年而代掌北河浚浅修筑堤岸闸坝催趱漕艘抵坝回空督令经纪车户转运输仓兼司通济库银出纳及抽收通州税课之事所属有通济库大使一人通流庆闸官各一人 【顺治元年通州坐粮厅止差户部汉人司官一人康熙二年添差户部满洲司官一人二十六年定制依各关差例以各部院官员通行差遣又初制有坐粮厅笔帖式一人寻裁】　大通桥监督满洲汉人各一人以各仓监督抡选调充凡石坝运到漕白二粮抽验斛面督催车户分运京仓及随粮松板收支之事属焉 【初差户部汉人司官一人康熙二年改设满洲汉人监督各一人寻省四十七年以通州大通桥会清河相隔甚远事难兼办仍设满洲汉人监督各一人管理】京通各仓监督满洲汉人各一人在京仓十有三曰禄米仓曰南新仓曰旧太仓曰富新仓曰兴平仓曰海运仓曰北新仓曰太平仓 【 以上八仓均国初建】 曰本裕仓 【康熙四十五年建】 曰万安仓 【 雍正七年建】 曰储济仓曰裕丰仓 【 俱雍正六年建】 曰丰益仓 【 雍正七年建】凡八旗三营兵食官军牧马豆贮焉通州仓二曰西仓曰中仓 【 均国初因明制建旧有南仓乾隆十八年省】凡王公百官俸廪米贮焉其十五仓监督以内阁中书部院监寺属官抡选引见注其名于册籍有阙员则户部掣签以授三年而代掌漕白二粮交纳上仓及收贮支放之事 【初制差户部满洲汉人司官管理诸仓或一人或二人增损不一康熙五十年始定每仓置满洲汉人监督二人五十七年令九卿各举其属以待　　简用雍正元年选部曹之候补者充其任二年置副监督以预监督选者于应代先一年为之称职则如期交替不及者罢免四年复以满洲各部笔帖式及汉人之候补道府同知知州者抡选充补勤职者擢用之寻改定如今制又各仓原设笔帖式一人后俱省】 　仓场笔帖式满洲四人掌受遣文书之事
　　（臣）等谨案今定制稽察仓储京仓以都统副都统通仓以通永道通州副将专司其事若仓有渗漏米有盗窃者移仓场之满汉御史则每仓岁差一人通稽一岁内收漕发米厘剔弊端以重天庾储备葢即唐监仓明巡仓之职而立法周详视前代益昭严慎云

　　皇朝通典卷之二十四

　　●皇朝通典卷之二十五

　　职官三

　　○职官三

　　礼部
　　兵部
　　刑部
　　工部

　　△礼部【尚书　侍郎　仪制司郎中　员外郎　主事　祠祭司郎中　员外郎　主事　主客司郎中　员外郎　主事　精膳司郎中　员外郎　主事　铸印局员外郎　署主事　大使堂主事　司务　笔帖式　总理乐部大臣　神乐署署正　署丞　协律郎　司乐　和声署署正　署丞　供用　銮仪卫掌乐官　提督　会同四译馆郎中　大使　序班　通事官】

　　礼部尚书满洲汉人各一人掌吉嘉军宾凶之秩序学校贡举之法以赞邦礼所属有仪制祠祭主客精膳四清吏司乾隆十四年定制礼部满洲尚书以兼管乐部太常寺鸿胪寺入衔永为定式左右侍郎满洲汉人各一人掌祇若彝典以贰尚书初制增减不一顺治时更定满汉左右各一人汉人左右侍郎初俱兼翰林院学士衔其非翰林出身者不兼寻罢兼衔　仪制清吏司郎中满洲二人汉人一人　员外郎满洲三人汉人一人　主事满洲汉人各一人掌嘉礼军礼凡朝廷典礼具上其仪而辨其名数以颁式于诸司三岁大比天下士则掌其名籍焉　祠祭清吏司郎中满洲二人汉人一人　员外郎满洲三人蒙古汉人各一人　主事满洲汉人各一人掌吉礼凶礼凡大祀中祀羣祀以岁时辨其序事与其用等以诏执事者而共其职丧祭之式拯恤之礼皆视其数而为之制天下术数医卜僧道则司其禁令焉　主客清吏司郎中满洲蒙古汉人各一人　员外郎满洲二人　主事满洲汉人各一人掌宾礼凡四夷朝贡之仪封册之命馆饩赐予之数高下之等悉隶焉　精膳清吏司郎中满洲汉人各一人　员外郎满洲二人　主事满洲蒙古汉人各一人掌五礼燕飨之仪与其牲牷　铸印局员外郎汉人一人　笔帖式署主事满洲一人　大使汉人一人堂铸造金宝金印及内外百司之印信 【顺治元年设铸印局满洲员外郎一人寻省雍正十三年定于礼部司属内遴选一人以司局事一年而代乾隆二年复设汉员外郎一人以笔帖式行主事事二年称职者擢之大使由儒士选充五年称职以应升官用】　堂主事满洲三人汉军一人分掌章奏文案礼部初设满洲郎中四人员外郎六人蒙古章京四人汉军郎中八人员外郎五人顺治十二年增设满洲员外郎四人十八年增设满洲郎中二人康熙九年裁蒙古章京二人以一人改为郎中一人改为员外郎又裁汉军郎中七人三十八年裁蒙古郎中员外郎汉军员外郎各二人五十七年复设蒙古郎中一人员外郎一人雍正五年裁汉军郎中员外郎至四司主事顺治七年设满洲四人康熙五十七年增设蒙古二人汉人主事每司各一人以科甲出身注授堂主事满洲三人汉军一人　司务厅司务满洲汉人各一人　笔帖式满洲三十四人蒙古二人汉军四人 【按礼部初设马馆二于宣武广渠门储峙牧刍以待外藩朝觐置正监督一人以本部司官充副监督一人以理藩院司官充均一年更代乾隆二十七年省监督官以马馆归理藩院经理又礼部初设满宣表官四人后裁二人今亦省并太常寺又初设有行人司司正一人司副一人俱乾隆三年裁行人四十九人顺治五年裁一人十五年裁六人康熙三十八年裁四人五十二年裁四人乾隆三年悉裁谨附录】总理乐部事务礼部满洲尚书一人各部院内务府大臣无定员乾隆七年直乐部凡郊庙祠祭之乐神乐署司之殿廷朝会燕响之乐和声署司之宫中庆贺燕飨之乐掌仪司司之铙歌鼓吹前部大乐 【 即大罕波】銮仪卫司之均隶于乐部特简典乐大臣以治乐政考五音六律以合阴阳之声应天地之和凡大祭祀大朝会则立于宫悬之次岁春秋仲月大合乐于掌仪司则率所属莅视而协其律吕焉　神乐署署正汉人一人　署丞汉人一人　协律郎汉人五人　司乐汉人二十有五人掌祠祭乐章佾舞之数习其声容辨其条理以诏乐工凡乐生一百八十人舞生三百人咸隶焉 【顺治元年设太常寺协律郎五人司乐二十六人神乐观提点一人左右知观各一人康熙三十八年省协律郎一人司乐二人雍正二年复置如初额乾隆二年增设司乐三人八年改神乐观为神乐所知观改为知所九年省司乐六人二十年改神乐所为神乐署提点改为署正知观改为署丞】 　和声署署正满洲汉人各一人　署丞满洲汉人各一人 【以礼部内务府司官充】 　供奉供用无定员 【 以太常寺鸿胪寺内务府司官充】 掌朝会乐律及诸队舞仪节 【顺治元年沿明制设教坊局以掌宫悬大乐置奉銮一人左右韶舞各一人左右司乐各一人协同官十五人俳长二十人色长十七人歌工九十八人寻省协同官五人俳长无定员雍正元年始除乐户籍更选精通音乐之人充教坊乐工七年改教坊司为和声署除奉銮韶武等官名干隆七年定设署正署丞侍从待诏供奉供用官均以礼部内务府太常寺鸿胪寺官兼摄其侍从待诏无正员以为署正署丞之加衔所属署吏百二十八】提督会同四译馆礼部郎中兼鸿胪寺少卿衔二人掌四夷朝贡之国设广厦以待贡使之至置象译以通言语习番夷书凡贡使就馆率大使庀治屋宇稽其出入五市之事视其脯资饩牵毋有不给若朝见及赐燕颁赏皆馆卿率使臣以行礼焉初制会同四译分设两馆会同馆自顺治初置即隶礼部以主客司满洲汉人各一人提督馆事十四年设员外郎品级通事一人掌会同馆印寻省雍正十年改定会同馆监督由部抡选改见简用一人四译馆则国初沿明制置隶于翰林院设太常寺汉少卿一人提督馆事立回回缅甸百夷西番高昌西天八百暹罗八馆以译远方朝贡文字乾隆十三年以四译馆闲冗无事诏下大学士礼部定议省提督馆事太常寺少卿员额并入礼部为会同四译馆改八馆为二曰西域馆百夷馆以礼部郎中一人兼鸿胪寺少卿衔兼摄之于满汉郎中内抡选引见请旨简任三年而代　会同四译馆大使汉人一人　序班汉人二人　朝鲜通事官满洲十有二人掌治馆舍委积以接待人使通外国语言翻习文字 【大使员额顺治元年定序班初设二十人十五年定设正教序班八人协教序班八人康熙三十八年五十二年又先后省至九人仍以一员管典务厅典务事乾隆十三年省典务一人序班六人定设序班二人朝鲜通事官初置六人后增至十六人凡六品十人七品六人二十三年省六品四人七品二人增设八品二人朝鲜译学置译生二十人于下五旗朝鲜子弟内选充西域馆置译生四人百夷馆置译生四人均于顺天府属儒童内选充凡大使员缺咨吏部以序班序补通事官及序班员缺均以译生选补咨吏部注册】

