<!-- { "loadSidebar": true } -->
　　至元六年六月毁文宗庙主削文宗后太皇后之号雅克特古斯文宗子也放之髙丽御史崔敬上书言文皇获不轨之愆已撤庙祀叔母有阶祸之罪亦削洪名尽孝正名斯亦足矣惟念皇弟雅克特古斯太子年方在幼罹此播迁天理人情有所不忍明皇当上宾之日太子在襁褓之间尚未有知义当矜悯盖武宗视明文二帝皆亲子也陛下与太子皆嫡孙也以武皇之心为心则皆子孙固无亲疎以陛下之心为心未免有彼此之论臣请以世俗喻之常人有百金之产尚置义田宗族困阨者为之教养不使失所况皇上贵为天子富有四海子育黎元当使一夫一妇无不得其所今乃以同气之人置之度外适足贻笑边邦取辱外国况蛮夷之性不可测度倘生他变关系匪轻兴言至此良为寒心臣愿杀身以赎太子之罪望陛下遣近臣迎归太后太子以全母子之情尽骨肉之义天意回人心悦则宗社幸甚

　　秩满考核

　　至元六年集贤直学士兼秘书少监程巨夫奏国朝建御史台虽有考课之目而莫得其要莫可致诘乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏联衔结状保明书其歴任月日在任功过于后秩满有司详视而差其殿最则人之贤否一览而知考核得实庶无徼幸命即举行

　　考满升等之规

　　至元六年制凡随朝职官一考升一等两考通升二等止六部侍郎正四品依旧例通理八十月升三品左右司郎中员外郎都事考满升二等六部郎中员外郎主事三十月考满升一等两考通升二等

　　宣文阁崇文监

　　至元六年以文宗设太禧宗禋等院及奎章阁艺文监増置官属有差至是大臣议悉革罢库库曰民有千金之产尚设家塾以延馆客堂堂天朝一学房乃不能容耶帝然之改奎章阁为宣文阁艺文监为崇文监余悉罢之
　　上制宣文阁记曰大统既正海内定一乃稽古右文崇德乐道以天厯二年三月作奎章之阁备燕闲之居将以渊潜遐思缉熙典学乃置学士员俾颂乎祖宗之成训母忘乎创业之艰难而守成之不易也又俾陈夫内圣外王之道兴亡得失之故而以自儆焉其为阁也因便殿之西庑择髙明而有容不加饰乎采斵不重劳于土木不过启户牖以顺清燠树庋阁以栖图书而已至于器玩之陈非古制作中法度者不得在列其为处也跬步户庭之间而清严邃密非有朝会祠享时巡之事几无一日而不御于斯于是宰辅有所奏请宥密有所图回争臣有所绳紏侍从有所献替以次入对从容密勿盖终日焉而声色狗马不轨不物者无因而至前矣自古圣明睿知善于怡心养神培本浚源泛应万变而不穷者未有易乎此者也盖闻天有恒运日月之行不息矣地有恒势水土之载不匮矣人君有恒居则天地民物有所系属而不易矣居是阁也静焉而天为一动焉而天弗违庶乎有道之福以保我子孙黎民于无穷哉至顺辛未孟春二日记按顺帝有宣文至正二宝又有明仁殿及洪禧小玺皆杨瑀篆极精工
　　既改宣文阁库库请置检讨等官十六员以备进讲达官有不欲者库库曰昔先皇以儒道致治命裕宗学于赞善王恂今经书所藏仿书当时裕宗于学生之下新署御名习书谨呈其敬重若此世祖尝募召我先人陈说四书及古史治乱至丙夜不寐喜曰朕令卿从许平仲学正欲以嘉言入告朕耳其向学又如此今汝不好儒寜不念圣祖神宗笃好之意乎且儒者之道君仁臣忠父慈子孝从之则人伦咸得国家咸治违之则乱尔欲乱而家吾不汝禁慎勿以斯言乱吾国也达官有惭色

　　赐处士谥

　　至正元年赐兰溪处士金履祥谥文安履祥少从学同郡王柏及何基之门二人盖得朱熹之传者宋将亡遂絶意进取屏居金华山中尝以刘恕外纪记司马氏通鉴以前事不本于经舛谬不可信乃断自尚书旁采子史损益之作通鉴前编他于论孟大学诸经传及礼乐书各有注疏授其门人许谦以传当时以为基之清介纯实似尹和靖柏之髙明刚正似谢上蔡履祥则亲得之二氏而并克于已者也居仁山之下学者因称仁山先生及殁有司以闻赐谥文安

　　开古金口河

　　至正二年正月中书叅议博啰特穆尔都水傅佐建言起自通州南髙丽庄直至西山石峡铁板开水古金口一百二十余里创开新河一道深五丈广十五丈放西山金口水东流至髙丽庄合御河接引海运至大都城内输纳是时托克托为中书右丞相以其言奏而行之廷臣多言其不可而左丞许有壬言尤力托克托排羣议不纳终于必行有壬因条陈其利害畧曰大德二年浑河水发为民害大都路都水监将金口下闭闸版五年间浑河水势浩大郭太史恐冲没田薛二村南北二城又将金口已上河身用砂石杂土尽行堵闭至顺元年因行都水监郭道寿言金口引水过京城至通州其利无穷工部官并河道提举司大都路及合属官员耆老等相视议拟水由二城中间窒碍又芦沟河自桥至合流处自来未尝有渔舟上下此乃不可行船之明验也且通州去京城四十里而卢沟止二十里此时若可行船当时何不于卢沟立马头百事近便却于四十里外通州为之又西山水势髙峻亡金时在都城之北流入郊野纵有冲决为害亦轻今则在都城西南与昔不同此水性本湍急若加以夏秋霖潦涨溢则不敢必其无虞宗庙社稷之所在岂容徼幸于万一若一时成功亦不能保其永无冲决之患且亡金时此河未必通行今所有河道遗迹安知非作而复辍之地乎又地形髙下不同若不作闸必致走水浅涩若作闸以节之则沙泥浑浊必致淤塞每年每月专人挑洗盖无穷尽之时也且郭太史初作通惠河时何不用此水而逺取白浮之水引入都城以供闸埧之用盖白浮之水澄清而此水浑浊不可用也此议方兴传闻于外万口一词以为不可若以为成大功者不谋于众人言不足听则是商鞅王安石之法当今不宜有此议既上丞相终不从遂以正月兴工至四月工毕起闸放金口水流湍势急沙泥壅塞船不可行而开挑之际毁民庐舍坟茔夫丁死伤甚众又费用不赀卒以无功继而御史紏劾建言者博啰特穆尔傅佐俱伏诛

　　立登闻鼔院

　　立登闻鼓院于阙外俾有寃抑及下情不上通者击之

　　榷茶之害

　　至正二年李宏陈言榷茶之制古所未有自唐以来其法始备国朝既于江州设立榷茶都转运使仍于各路出茶之地设立提举司七处专任散据卖引规办国课莫敢谁何每至十二月初差人勾集各处提举司官吏关领次年据引及其到司旬月之间司官不能偕聚吏贴需求各满所欲方能给付据引此时春月已过及还本司方欲点对给散又有分司官吏到各处验户散据卖引每引十张除正纳官课一百二十五两外又要取中统钞二十五两名为搭头事例钱以为分司官吏馈赆之资提举司虽以榷茶为名其实不能专散据卖引之任不过为运司官吏营办资财而已上行下效势所必然提举司既见分司官吏所为若是亦复仿效迁延及茶户得据还家已及五六月矣中间又存留茶引二三千本以茶户消乏为名转卖与新兴之户每据又多取中统钞二十五两上下分派各为已私不知此等之钱自何而出其为茶戸之苦有不可言至于得据在手碾磨方兴吏卒踵门催并初限不知茶未发卖何从得钱间有充裕之家必须别行措办其力薄例被拘监无非典鬻家私以应官限及终限不能足备上司紧并重复勾追非法苦楚此皆由运司给引之迟分司苛取之过茶戸本图求利反受其害日见消乏情实堪悯今若中明旧制每岁正月须要运司尽将给引给付提举司随时派散无得停留在库多收分例妨误造茶时月如有过期别行定罪仍不许运司似前分司自行散卖据引违者从肃政亷访司依例紏治如此庶茶司少革贪黩之风茶戸免损乏之害命如所言行之

　　国从礼制

　　至正三年中书左丞乌克逊良桢以国仍旧习不遵礼制上言曰纲常皆出于天而不可变议法之吏乃言国人不拘此例诸国人各从本俗是汉南人当守纲常国人诸国人不必守纲常也名曰优之实则陷之外若尊之内实侮之推其本心所以待国人者不若汉南人之厚也请下礼官有司及右科进士在朝者会议自天子至于庶人皆从礼制以成列圣未遑之典明万世不易之道上是之命会官议定

　　修三朝史

　　至正三年三月修辽金宋三史初世祖立国史院首命王鹗修辽金二史宋亡又命史臣通修三史延佑天厯之间屡诏修之以义例未定竟不能成至是命托克托为都总裁特穆尔达实张起岩欧阳玄吕思诚揭傒斯为总裁官修之或欲如晋书例以宋为世纪而辽金为载纪或又谓辽立国先于宋五十年宋南渡后尝称臣于金以为不可待制王理者祖修端之说着三史正綂论欲以辽金为北史太祖至靖康为宋史建炎以后为南宋史一时士论非不知宋为正綂然终以元承金金承辽之故疑之各持论不决诏辽金宋各为史凡再阅岁书成
