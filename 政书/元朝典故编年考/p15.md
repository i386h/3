<!-- { "loadSidebar": true } -->
　　至大三年冬至以三成不足以容从祀版位以青绳代一成绳二百各长二十五尺以足四成之制燎坛在外壝内丙巳之位髙一丈二尺四方各一丈周围亦护以甓东西南三出陛开上南出户上方六尺深可容柴香殿三间在外壝南门之外少西南向馔幕殿五间在外壝南门之外少东南向省馔殿一间在外壝东门之外少北南向外壝之东南为别院内神厨五间南向祠祭局三间北向酒库三间西向献官斋房二十间在神厨南垣之外西向外壝南门之外为中神门五间诸执事斋房六十间以翼之皆北向两翼端皆有垣以抵东西周垣各为门以便出入齐班厅五间在献官斋房之前西向仪銮局三间法物库三间都监库五间在外垣内之西北隅皆西向雅乐库十间在外垣西门之内少南东向演乐堂七间在外垣内之西南隅东向献官厨三间在外垣内之东南隅西向涤养牺牲所在外垣南门之外少东西向内牺牲房三间南向

　　贡举人才

　　元贞二年学士王恽奏言贡举人材肇自唐虞而法备于周汉兴用孝廉秀才等科策以经术时务以州郡大小限其岁贡之数以赏罚责长吏极其人材之精犹古贡士法也歴魏至于后周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对策中者虽鲜号称得人至有龙虎将相之目其明经立法敷浅易于取中当时不甚重又别设制科以待天下非常之士故前宋易明经为经义其试义法度严备考较公当至亡金极矣后世有不可废者然论程文者谓学出剽窃不根经史又士子投牒自售行谊蔑闻亷耻道丧甚非三代贡士之法伏遇圣天子临御之初继体守文以设科取士为切若止用先皇帝已定格法与时适宜可举而行如迈隆前代创为新制可不详思揣其本末酌古今而行之惟古贡士率从学而出莫若取唐杨绾宋朱熹等议而行之绾之法曰令州郡察其孝友信义而通经学者州府试通所习经业贡于礼部问经义十条对时务策三道皆通为上第其经义通八策通二为中第其孝经论语孟子兼为一经熹之议曰分诸经史如易诗书周礼二戴礼经春秋三传各为一科将大学中庸论孟分为四科并附已上大经逐年通试及廷试对策兼用经史断以已意以明时务得失愚谓为今之计宜先选教官定所明经史为所习科目以州郡大小限其生徒拣俊秀无玷污者充员数以生徒人数限岁贡人数期以岁月使尽修习之道然后州郡官察行考学极其精当贡于礼部经试经义作一场史试议论作一场廷试策兼用经史断以已意以明时务如是则士无不通之经不习之史进退用舍一出于学既复古道且革累世虚文妄举之弊必收实学适用之效岂不伟哉外据诗赋立科既久亦不宜骤停经史实学既盛彼自绌矣上是之

　　封缅王

　　大徳元年二月封的立哇拿阿廸提牙为缅国王且诏之曰我国家自祖宗肇造以来万邦黎献莫不畏威懐徳向先朝临御之日尔国使人禀命入觐诏允其请尔乃遽食前言是以我帅阃之臣加兵于彼比者尔遣子信合八的奉表来朝宜示含弘特加恩渥今封尔为缅国王子信合八的为缅国世子仍戒饬云南等处边将毋敢擅发兵甲尔国官民各宜安业

　　保举职官

　　大徳二年制各亷访司所按治城邑内有亷慎干济者岁举二人九年诏台院部五品以上官各举亷能识治体者三人行省台宣慰司亷访司各举五人

　　争罢詹事

　　二年以裕宗崩朝议欲罢詹事院张九思时为詹事丞抗言曰皇孙宗社人心所属詹事正所以辅成道德奈何罢之遂止

　　重翰林国子师

　　大徳七年诏文翰师儒难同常调翰林院宜选通经史能文辞者国子学宜选年髙徳劭能文辞者须求相应之人布衣之士若果才徳素着必合不次超擢者别行具闻又谕大学士阿鲁军撤里曰集贤翰林乃养老之地自今诸老满秩者升之勿令辄去或有去者罪将及汝

　　岁计之数

　　大徳二年上谕每岁天下金银钞币所入几何诸王驸马赐与及一切营建所出几何其会计以闻右丞相旺扎勒奏岁入之数金一万九千两银六万两钞三百六十万锭然犹不足于用又于至元钞本中借二十万锭自今敢以节用为请上嘉纳罢中外土木之役

　　太史官不致仕

　　时诏内外官七十者并听致仕独太史官郭守敬以先朝旧德所司厯法水利累请谢事不许自是凡翰林太史官不许致仕着为令

　　论井田

　　大徳二年御史郑介夫疏言隆古无豪覇之名自秦废井田而兼并起于是强者日富弱者日贫豪覇日兴殆不可遏葢强必陵弱富必欺贫贫弱不能与竞遂归心服命于富强之家理势然耳圣朝开国以来轸恤民忧禁治豪覇制令甚严终莫能少戢其风今上而府县下而乡都随处有之小大不侔而蠧民则一蜂起水涌诛之不可胜诛虽有智者莫如之何愚尝日夜思之不究其源徒窒其流未易以制也制之之道惟有井田一法今不可得而行矣葢自古天下之田无不属官民不得而私有之但强者力多能兼众人之利以为富而无力者不能自耕其所有之田至于转徙流荡先王授田使贫富强弱无以相过各有其田得以自耕故天下无甚富甚贫之民至成周时其法大备画地为井八鸠五规二牧九夫以等其髙下沟洫畎浍川涂畛径以立其堤防疆井既定无得侵夺虽欲贪并不可得也商鞅用秦规则寝弛已不复有井田之旧于是开阡陌阡陌既开乃有豪强兼并之患富者田连阡陌而贫者无置锥之地然犹不明说田在民也官不得治而民得自占为业耳迄于汉亡三国并立兵火之余人稀土旷当时天下之田既不在官亦终不在民以为在官则官无人收管以为在民则又无簿籍契劵但随其力之所能至而耕之元魏行均田稍亦近古唐因元魏而损益之为法虽善然令民得卖其口分永业始有契约文劵日渐一日公田尽变为私田先王之法由是大坏天下纷纷互相吞并而井田永不可复矣民得自有其田而公卖之官安得而禁制之田既属民乃欲夺富者之田以与无田之民祸乱羣兴必然之理也董仲舒在武帝朝此时去古未逺井田之法尚可追也乃曰井田虽难卒行宜少近古限民名田以赡不足言甚善而未克行至哀帝时孔光何武曰吏民名田无过三十顷期尽三年而犯者没入官时丁传用事董贤隆贵不便于已遂寝其行夫三十顷之田周民三十夫之田也以一人而兼三十夫之田亦已过矣而期之三年似太廹蹙为今之计豪强卒难禁止惟有限田之法可以制之酌古凖今宜为定制毎一家无论门阀贵贱人口多寡并以田十顷为则有十顷以上至于千顷者听令分析或与兄弟子侄姻党或立契典卖外人但存十顷而止或贩亡而所存不及十顷者亦听十顷以下至于一畆者许令增买亦至十顷而止寛以五年为限如过限不依制而田富如故者除十顷外并没入官然官不归于公仍将没官田召卖与贫民所得田价一半输官一半给主彼富者亦甘心而无辞不出十数年而豪强不治而自无矣此法不惊民不动众不用井田之制而获井田之利使周公复生亦何以易此哉然寺观布满天下田业过于巨室卒未能如会昌之并省废毁而僧道恃无差发因而广置田宅侵夺民役为祸不小亦宜立限分为三等大寺观不得过十顷中止五顷下存二顷有过制者依上没官亦足以少抑僧道僭踰也良法美意无加于此以数千年未全之规一旦复见于今日岂非超古之事业太平之盛观欤惟虑左右之臣如丁传等恐妨于已百端阻当有不得行马必须断以决之不间于谗执而守之克底于终而后有所成也惟圣朝其嘉纳焉

　　日食不应

　　大徳三年八月己酉朔太史言是日已时当日食二分有竒至期不食众惧保章正齐履谦曰当食不食在古有之矧已时近午阳盛阴微故当食不食遂考唐开元以来当食不食者凡十事以闻

　　马政

　　大德二年御史郑介夫疏言状曰古今立国未尝怠于马政葢以边庭守战之备马不可缺而车辇出入百官拥从及檄书交驰邮传迭发尤不可一日无也国朝开基以来牧放为俗羊马之羣遍满谷野水草至便不假喂饲之劳随意所用如取廐中是以出兵行师所向无前皆资马之力也近年偃武之余用马日少故于马政不复介心古者给价换马已非长策今乃刷马民间尤为弊政且南北之风土不同生长于南者则不禁其冷生长于北者则不禁其热随其土产之宜而用之可也若刷东南之马以供西北之用则立见其死亡耳又兼牧于野者安于水草习于驰骤以之临敌易于鞭策畜于私家者饱以刍豆勤于剪拂一旦置之荒郊便已瘦弱无力况当矢石之冲何济于用朝廷失于计划茍且目前不循广马之成规而行刷马之下策虽曰和买何异白夺且刷马之政出于亡金其时邻敌交攻疆土滋削未免刷之民间以应一时之急耳堂堂天朝不宜蹈袭亡国之遗辙也兼刷至之马实无所用而民间之怨皆归于国甚非经久之计今民间皆畏惮不敢养马延以岁月民马已稀万一国家急欲用马何从而得宜及闲暇早为之谋可也唐初得牝马三千匹徙之陇右命张万岁掌之蕃息至七十万匹分为八坊四十八监各置使以领之是时天下以一缣易一马及玄宗以王毛仲为内外闲廏使东封之日有马四十三万匹牛羊称是此已然之明效也今国家之地数倍于唐水草美处尽在版图之中择宜牧之地各设牧马监官给牝马选用能吏使专牧马之权重之以职任优之以俸禄责之以成效不十数年马不可胜用矣向来家自为牧衣食之资皆仰于此取其余而用之犹且不竭况今以全盛之国又助之以官府之力因其旧俗而行之亦甚易事何必以刷马为政徒结怨于民间也

　　僧道

