<!-- { "loadSidebar": true } -->
　　中统三年五月勅上都重建孔子庙曲阜孔子庙歴代给民百戸以供洒扫复其家至是尚书省以括戸之故尽収为民翰林学士王盘言林庙戸百家歳赋钞不过六百贯仅比一六品官终年俸耳圣朝疆域万里财赋歳亿万计岂爱一六品官俸不以待孔子哉且于帑库所益无多其损国体甚大时论韪之

　　水利六事

　　中统三年郭守敬陈水利六事其一中都旧漕河东至通州权以玉泉水引入行舟歳可省僦车钱六万缗其二顺德逹泉引入城中分为三渠灌城东地其三顺德澧河东至古任城失其故道没民田千三百余顷此水开修成河其田卽可耕种其四磁相东北滏漳二水合流处引水由滏阳邯郓洺州永年下鸡泽合入澧河可灌田二千余顷其五懐孟沁河虽浇灌犹有漏堰余水东与丹河余水相合引东流至武渉县北合入御河灌田二千余顷其六黄河自孟州西开引少分一渠经由新旧孟州中间顺河右岸下至温县南复入大河其间亦可灌田二千余顷毎奏事上輙曰当务若此人眞不为素餐矣
　　守敬又言金时自燕京之西麻峪村分引卢沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按故迹使水得通流上可以致西山之利下可以广京畿之漕又当于金口西预开减水口西南还大河令其深广以防涨水突入之患
　　都水监郭守敬奉诏兴举水利因建言疏凿通州至都河改引浑水漑田

　　议建太庙

　　中统四年三月议建太庙于燕京十四年博士言同堂异室非礼命太常寺重议庙制一曰都宫别殿七庙九庙之制祭法曰天子立七庙三昭三穆与太祖之庙而七诸侯大夫士降杀以两晋博士孙毓以谓外为都宫内各有寝庙别有门垣太祖在北左昭右穆以次而南是也前庙后寝者以象人君之居前有朝而后有寝也庙以藏主以四时祭寝有衣冠几杖象生之具以荐新物天子太祖百世不迁宗亦百世不迁髙宗以上亲尽则逓迁昭常为昭穆常为穆七世同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊必祫享而会于太祖之庙然后序其尊卑之次葢父子异宫祖祢异庙所以尽事亡如事存之义然汉儒论七庙九庙之数其说有二韦玄成等以谓周之所以七庙者以后稷始封文王武王受命而王是以三庙不毁与亲四而七也如刘歆之说则周自武王克商以后稷为太祖即増立髙圉亚圉二庙于公刘太王王季文王二昭二穆之上已为七庙矣至懿王时始立文世室于三穆之上至孝王时复始立武世室于三昭之上是为九庙矣然先儒多是刘歆之说二曰同堂异室之制后汉明帝遵俭自抑遗诏无起寝庙但藏其主于光武庙中更衣别室其后章帝又复如之后遂不敢加而公私之庙皆用同堂异室之制先儒朱熹以谓至使太祖之位下同孙子而更僻处一隅无以见为七庙之尊羣庙之神则又上压祖考不得自为一庙之主以人情论之生居九重穷极壮丽而设祭一室不过寻丈甚或无地以容鼎爼而阴损其数子孙之心于此宜亦有所不安矣且如命士以上其父子妇姑犹且异处谨尊卑之序不相亵渎况天子贵为一人富有四海而祖宗神位数世同处一堂有失人子事亡如事存之意矣
　　博士李时衍等议歴代庙制俱各不同欲尊祖宗当从都宫别殿之制欲从俭约当从同堂异室之制三月十一日尚书叚诺海及太常礼官奏曰始议七庙除正殿寝殿正门东西门已建外东西六庙不须更造余依太常寺新图建之遂为前庙后寝庙分七室

　　太庙之制

　　中统四年三月癸卯诏建太庙于燕京至元元年十月奉安神主于太庙二年十月己卯享于太庙三年九月始作八室神主设祏室十月丁丑太庙成十一月戊申奉安神主于祏室六年十二月己丑命国师僧荐佛事于太庙七昼夜八年八月太庙柱朽从张易言告于列室而后修奉迁栗主金牌位与旧神主于馔幕殿工毕安奉自是修庙皆如之十四年八月乙丑诏建太庙十七年十二月甲申告迁于太庙癸巳承旨和尔郭斯太常卿太出秃忽思等以祏室内栗主八位并日月山板位圣安寺木主俱迁甲午和尔郭斯太常卿色勒敏率百官奉太祖睿宗二室金玉于新庙安奉遂大享焉乙未毁旧庙二十一年三月丁夘太庙正殿成奉安神主英宗以四时躬祀太庙至治元年正月乙酉始命于太庙垣西北建大次殿五月中书省臣言世祖所建太庙前庙后寝徃歳寝殿灾请以今殿为寝别作前庙十五间中三间通为一室以奉太祖神主余以次为室制曰善十二月作太庙正殿三年七月辛卯太庙成
　　庙制至元十七年修新庙前庙后寝正殿东西七间南北五间内分七室殿陛二成三阶中曰泰阶西曰西阶东曰阼阶寝殿东西五间南北三间环以宫城四隅重屋号角楼正南正东正西宫门三门各五门皆号神门殿下道直东西神门曰横街直南门曰通街甓之通街两旁井二皆覆以亭宫城外缭以崇垣馔幕殿七间在宫城南门之东南向齐班厅五门在宫城之东南西向省馔殿殿一间在东城东门少北南向初献斋室在宫城之东东垣门内少北西向其南为亚终献司徒大礼使助奠七祝献官等斋室皆西向雅乐库在宫城西南东向法物库仪鸾库在宫城之东北皆南向都监局在其东少南西向东垣之内环筑墙垣为别院内神厨局五间在北南向井在神厨之东北有亭酒库三间在井亭南西向祠祭局三间对神厨局北向院门西向百官厨五间在神厨院南西向宫城之南复为门与中神门相値左右连屋六十余间东掩齐班厅西値雅乐库为诸执事斋房筑崇墉以环其外东西南开棂星门三门外驰道抵齐化门之通衢至治元年诏议増广庙制三年别建大殿一十五间用今庙为寝殿中三间通为一室余十间各为一室东西两旁际墙各留一间以为夹室室皆东西横阔二丈南北入深六间每门二丈宫城南展后凿新井二于殿南作亭东南隅西南隅角楼南神门东西神门馔幕殿省馔殿献官百执事斋室中南门齐班厅雅乐库神厨祠祭等局皆南徙建大次殿三间于宫城之西北东西棂星门亦南徙东西棂星门之内卤簿房四所通五十间

　　爰立名相

　　中统四年以亷希宪为中书平章政事希宪立朝谠正有内侍入朝堂传旨言某事当尔希宪曰此阉宦预政之渐不可启也入奏杖之蒙古主尝令希宪受帝师戒希宪对曰臣已受孔子戒矣蒙古主曰汝孔子亦有戒邪对曰为臣当忠为子当孝孔子之戒如是而已按希宪畏吾人其父为亷宪遂以官为氏

　　创始治道

　　中统四年中书左丞姚枢言自中统至今五六年间外侮内叛继继不絶然能官离债负民安赋役国用粗足政事更新皆陛下信用先王之法所致今创始治道正宜上答天心下结民心睦亲族以固本定大臣以当国开经筵以格心立学校以育才则可以光先烈遗子孙迩者伏闻聪听日烦朝廷政令日改月异逺近臣民不胜战惧惟恐大本未兴逺业难成为陛下之后忧耳上然之

　　作大成乐

　　中统五年作大成乐太常寺言自古帝王功成作乐乐各有名盛德形容于是乎在伏覩皇上践阼以来留心至治声名文物思复承平之旧首勅有司修完登歌宫县八佾乐舞以备郊庙之用若稽古典冝有徽称谨按歴代乐名黄帝曰咸池龙门大卷少昊大渊颛顼六茎髙辛五英唐尧大咸大章虞舜大韶夏禹大夏商汤大濩周武大武降及近代咸有厥名宋总名曰大晟金总名曰大和今采舆论权以数名伏乞详定曰大成按尚书箫韶九成凤凰来仪乐记曰王者功成作乐诗曰展也大成曰大明按白虎通言如唐尧之徳能大明天人之道曰大顺易曰天之所助者顺又曰顺乎天而应乎人曰大同乐记曰乐者为同礼者为异礼运曰大道之行也故人不独亲其亲不独子其子是之谓大同曰大豫易曰豫顺以动故天地如之象曰雷出地奋豫先王以作乐崇德殷荐之上帝以配祖考中书省定名曰大成之乐乃上表称贺

　　因灾肆赦

　　中统五年八月诏应天者惟以至诚拯民者莫如实惠朕以菲德获承庆基内难未戡外兵未戢夫岂一日于今五年赖天地之畀赋曁祖宗之垂裕凡我同气会于上都虽此日之小康敢尽心之少肆比者星芒示儆雨泽愆常皆阙政之所繇顾斯民之何罪宜布维新之令溥施在宥之仁于戏否徃泰来迓续亨嘉之会鼎新革故正资辅弼之良咨尔臣民体予至意

　　赐髙丽厯日

　　中统五年谕髙丽国王李植献歳发春式遘三阳之会对时育物宜同一视之仁睠尔外邦忠于内附肇因正旦庸展贺仪方使介之旋归须筴书之播告今赐卿中统五年厯日一道卿其若稽古典敬授民时劝彼东嵎之民勤于南亩之事茂迎和气迄用康年时乃之休惟朕以怿

　　马歩弓手

　　中统五年置马歩弓手验郡邑民众寡置马歩弓手夜游逻禁人出违者有罪皆以防盗也而京师南北两兵马司各至千人郡邑相距逺村落有邸舍可居停者亦置之每百户取中产者一人以充盗发期一月获不获期两月三月一不获则笞之至再至三则笞加多官有纲运若流徙者至则执兵仗导从以转授受外此则不敢役示专其捕盗职

　　限田

　　中统五年布衣赵天麟上策言臣尝计方千里之地提封百万井山川城市等除百分提封之三十六外定六十四万井为私田五万一千二百万亩又乘除粟稻等子粟之多寡每亩歳只率一石五斗而计之则私田子粒可得七万六千八百万石公田子粒可得七千六百八十万石其鳏寡孤独无告者须先赈惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地回思古道邈矣哀哉越至于今王公大人之家或占民田近于千顷不耕不稼谓之草场专放孳畜又江南豪民广占农地驱役佃戸无爵邑而有封君之贵无印节而有官府之权恣纵妄为靡所不至此而弗治化寔难行又贫家乐歳终身苦凶年不免于死亡荆楚之域至有雇妻鬻子者虽土风之常然亦衣食不足之所致也衣食不足由豪富之兼并故也方今之务莫如复井田尚恐骤然骚动天下豪富之家宜限田以渐复之凡宗室王公之家限田几百顷凡巨族官民之家限田几十顷凡限外退田者赐其家长以空名告身毎田几顷官阶一级不使之居实职也凡限田之外蔽欺田畆者坐以重罪凡限外之田有佃户者就令佃戸为主凡未尝垦辟者令无田之民占而辟之且全免第一年租税次年减半第三年依例科征凡占田不可过限凡无田之民不欲占田者听凡以后有卖田者买田亦不可过限也私田旣定乃定公田公田之法凡九等一品者二十顷二品者十六顷三品者十五顷四品者十二顷以下俱以二顷为差至九品但二顷而已庻乎民获恒产官足养亷如是而行之五十年之后井田可以复兴矣下中书省议

　　元朝典故编年考卷一

　　●钦定四库全书

　　元朝典故编年考卷二

　　吏部侍郎孙承泽 撰

　　宪典

　　至元初作宪典其篇二十有二曰名例曰卫禁曰职制曰祭令曰学规曰军律曰戸婚曰食货曰大恶曰奸非曰盗贼曰诈伪曰诉讼曰斗殴曰杀伤曰禁令曰杂犯曰捕亡次之曰恤刑曰平反曰赦宥而终之以狱空则辟以止辟之效成刑期无刑之徳可见矣
