<!-- { "loadSidebar": true } -->
　　诸役功力有所采取而不任用者计所欠庸坐赃论减一等
　　疏义曰谓官役功力若采药或取材之类而不任用者若全不任用须计全庸若少不任用凖其欠庸并倍坐赃论减一等
　　若有所造作及有所毁壊备虑不谨而误杀人者徒一年半工匠主司各以所由为罪
　　疏义曰谓有所缮造营作及有所毁壊崩撤之类不先备虑谨慎而误杀人者徒一年半工匠主司各以所由为罪或由工匠指防或是主司处分各以所由为罪明无连坐之法律既但称杀人即明伤者无罪丁夫差遣不平
　　诸应差丁夫而差遣不平及欠剰者一人笞四十五人加一等罪止徒一年即丁夫在役日满不放者一日笞四十一日加一等罪止杖一百【各坐其所由】
　　疏义曰差遣之法谓先富强后贫弱先多丁后少丁凡丁分畨上役者家有兼丁要月家贫单身闲月之类违此不平及令人数欠剰者一人笞四十五人加一等罪止徒一年即丁夫在役谓在役之人日满不放者一日笞四十一日加一等罪止杖一百注云各坐其所由谓止坐不放者所由之人明无连坐之法丁夫杂匠稽留
　　诸被差充丁夫杂匠而稽留不赴者一日笞三十三日加一等罪止杖一百将领主司加一等防人稽留者各加三等即由将领者将领者独坐【余条将领稽留者凖此】
　　疏义曰丁夫杂匠被官差遣不依程限而稽留不赴者一日笞三十三日加一等罪止杖一百将领主司加一等主司谓亲领监当者一日笞四十三日加一等罪止徒一年其防人稽留者各加三等一日杖六十三日加一等罪止徒二年其将领主司亦加一等若由将领主司稽留丁夫杂匠防人不合得罪唯罪将领之人故云将领者独坐注云余条将领主司准此余条谓征人等但是差行有主司将领本条无将领罪名事由将领者皆将领者独坐
　　私使丁夫杂匠
　　诸丁夫杂匠在役而监当官司私使及主司于职掌之所私使兵防者各计庸准盗论即私使兵防出城镇者加一等
　　疏义曰丁夫杂匠见在官役役限之内而监当官司私役使及主司谓应判署及亲监当兵防之人于职掌之所私使各计庸凖盗论谓从丁夫以下各计私使之庸凖盗论即杂使计庸不满尺者从盗不得财笞五十兵防并据城隍内使者若私使出城镇加罪一等谓计庸加凖盗论罪一等即强使者依职制律强者加二等余条强者凖此若强使兵防出城者即亦于本罪加一等上累加虽称丁夫杂匠及兵防非在役限内而使者丁夫杂匠依上条日满不放笞四十一日加一等罪止杖一百兵防从代到不放一日杖九十三日加一等罪止徒一年半计庸重者若见是监临官依役使监临之罪其非本部官者依不应得为从轻笞四十庸多得罪重者依职制律去官而受旧官属士庶馈与若乞取借贷之属各减在官时三等非监临官私使亦于凖盗论上减三等








　　唐律疏义卷十六
　　钦定四库全书
　　唐律疏义卷十七
　　唐　长孙无忌等　撰
　　贼盗一【凢一十三条】
　　疏义曰贼盗律者魏文侯时李悝首制法经有盗法贼法以为法之篇目自秦汉逮至后魏皆名贼律盗律北齐合为贼盗律后周为刼盗律复有贼叛律隋开皇合为贼盗律至今不改前禁擅发兵马此须防止贼盗故次擅兴之下
　　谋反大逆【问答一】
　　诸谋反及大逆者皆斩父子年十六以上皆绞十五以下及母女妻妾【子妻妾亦同】祖孙兄弟姊妹若部曲资财田宅并没官男夫年八十及笃疾妇人年六十及废疾者并免【余条妇人应缘坐者准此】伯叔父兄弟之子皆流三千里不限籍之同异
　　疏义曰人君者与天地合徳与日月齐明上只寳命下临率土而有狡竖凶徒谋危社稷始兴狂计其事未行将而必诛即同真反名例称谋者二人以上若事已彰明虽一人同二人之法大逆者谓谋毁宗庙山陵及宫阙反则止据始谋大逆者谓其行讫故谋反及大逆者皆斩父子年十六以上皆绞言皆者罪无首从十五以下及母女妻妾注云子妻妾亦同祖孙兄弟姊妹若部曲资财田宅并没官部曲不同资财故特言之部曲妻及客女并与部曲同奴婢同资财故不别言男夫年八十及笃疾妇人年六十及废疾并免缘坐注云余条妇人应缘坐者凖此谓谋叛以上道及杀一家非死罪三人并告贼消息此等之罪缘坐各及妇人其年六十及废疾亦云故云妇人应缘坐者凖此伯叔父兄弟之子皆流三千里不限籍之同异虽与反逆人别籍得罪皆同若出继同堂【以外即不合缘坐　释曰出继谓伯叔父及兄弟之己之子内】有出继同宗者同堂谓伯叔父之子今俗呼为亲堂兄弟者
　　即虽谋反词理不能动众威力不足率人者亦皆斩【谓结谋真实而不能为害者若自述休征假托灵异妄称兵马虗论反由传惑众人而无真状可验者自从祅法】父子母女妻妾并流三千里资财不在没限其谋大逆者绞
　　疏义曰即虽谋反者虽谓构乱常之词不足动众人之意虽骋凶威若力不能驱率得人虽有反谋无能为害者亦皆斩父子母女妻妾并流三千里资财不在没限注云谓结谋真实而不能为害者若自述休征言身有善应或假托灵异妄称兵马或虚论反状妄説反由如此传惑众人而无真状可验者自从祅法谓一身合绞妻子不合缘坐谋大逆者绞上文大逆即据逆事已行此为谋而未行唯得绞罪律不称皆自依首从之法
　　问曰反逆人应缘坐其妻妾据本法虽防赦犹离之正之其继养子孙依本法虽防赦合正之凖离之正之即不在缘坐之限反逆事彰之后始诉离之正之如此之类并合放免以否
　　答曰刑法慎于开塞一律不可两科执意履绳务从折中违法之辈已汨朝章虽经大恩法须离正离正之色即是凢人离正不可为亲领从本宗缘坐缘坐非同居【问答二】
　　诸缘坐非同居者资财田宅不在没限虽同居非缘坐及缘坐人子孙应免流者各凖分法留还【老疾得免者各凖一子分法】疏义曰缘坐非同居者谓谋反大逆人亲伯叔兄弟已分讫田宅资财不在没限虽见同居凖律非缘坐谓非期以上亲及子孙其祖母及伯叔母姑兄弟妻各谓无夫者律文不载并非缘坐其缘坐人子孙谓伯叔子及兄弟孙据律亦不缘坐各凖分法留还谓未经分异犯罪之后并凖户令分法及孙妇虽非缘坐夫没即合归宗凖法不入分限注云老疾得免者男夫年八十及笃疾妇人年六十及废疾各凖户内应分人多少人别得凖一子分法留还
　　问曰老疾得免者各凖一子分法假有一人年八十有三男十孙或一孙反逆或一男见在或三男俱死唯有十孙老者若为留分
　　答曰男但一人见在依令作三男分法添老者一人即为四分若三男死尽依令诸子均分老人共十孙为十一分留一分与老者是为各准一子分法
　　若女许嫁已定归其夫出养入道及娉妻未成者不追坐【出养者从所养坐】道士及妇人若部曲奴婢犯反逆者止坐其身
　　疏义曰女许嫁已定谓有许婚之书及私约或已纳娉财虽未成皆归其夫出养谓男女为人所养入道谓为道士女冠若僧尼娉妻未成者虽克吉日男女未相见并不追坐出养者从所养家缘坐不涉本生道士及妇人称道士僧尼亦同妇人不限在室及出嫁入道若部曲奴婢者奴婢不限官私犯反逆者止坐其身自道士以下若犯谋反大逆并无缘坐故云止坐其身
　　问曰杂户及太常音声人犯反逆有缘坐否
　　答曰杂戸及太常音声人各附县贯受田进丁老免与百姓同其有反逆及应缘坐亦与百姓无别若工乐官戸不附州县贯者与部曲例同止坐其身更无缘坐
　　口陈欲反之言
　　诸口陈欲反之言心无真实之计而无状可寻者流二千里
　　疏义曰有人实无谋危之计口出欲反之言勘无实状可寻妄为狂悖之语者流二千里若有口陈欲逆叛之言勘无真实之状律令既无条制各从不应为重
　　谋叛
　　诸谋叛者绞已上道者皆斩【谓协同谋计乃坐被驱率者非余条被驱率者凖此】疏义曰谋叛者谓欲背国投伪始谋未行事发者首处绞从者流已上道者不限首从皆斩注云谓协同谋计乃坐协者和也谓本情和同共作谋计此等各依谋叛之法被驱率者非谓元本不共同情临时而被驱率者不坐余条被驱率者凖此余条谓谋叛谋大逆或亡命山泽不从追唤既肆凶悖堪擅杀人并刼囚之类被驱率之人不合得罪
　　妻子流二千里若率部众百人以上父母妻子流三千里所率虽不满百人以故为害者以百人以上论【害谓有所攻击掳掠者】
　　疏义曰叛者身得斩罪妻子仍流二千里若唯有妻及子年十五以下合赎妇人不可独流须依留住之法加杖居作若子年十六以上依式流配其母至配所免居作在室之女不在配限名例律缘坐者女不同故也若率部众百人以上罪状尤重故父母及妻子流三千里所率虽不满百人以故为害者以百人以上论注云害谓有所攻击虏掠者或攻击城隍或虏掠百姓依百人以上论各身处斩父母妻子流三千里其攻击城隍因即拒守自依反法
　　即亡命山泽不从追唤者以谋叛论其抗拒将吏者以已上道论
　　疏义曰谓背诞之人亡命山泽不从追唤者以谋叛论首得绞刑从者流三千里抗拒将吏者谓有将吏追讨仍相抗拒者以已上道论并身处斩妻子配流抗拒有害者父母妻子流三千里并准上文率部众百人以上不须有害若不满百人要须有害得罪乃与百人以上同
　　谋杀府主等官
　　诸谋杀制使若本属府主刺史县令及吏卒谋杀本部五品以上官长者流二千里【工乐及公廨戸奴婢与吏卒同余条凖此】已伤者绞已杀者皆斩
　　疏义曰制使本属府主国官邑官已从名例解讫刺史都督县令并据本部者吏卒谋杀都水使者或折冲府卫士谋杀本府折冲果毅如此之类并流二千里工乐谓不属县贯唯本司并公廨戸奴婢谋杀本司五品以上官长罪与吏卒同若司农官户奴婢谋杀司农卿者理与工乐谋杀太常卿少府监无别余条谓工乐官户奴婢殴詈本部五品以上官长当条无罪名者并与吏卒同已伤者绞仍依首从法已杀者皆斩
　　谋杀期亲尊长
　　诸谋杀期亲尊长外祖父母夫夫之祖父母父母者皆斩【犯奸而奸人杀其夫所奸妻妾虽不知情与同罪】
　　疏义曰期亲尊长外祖父母夫夫之祖父母父母并于名例解讫若妻妾同谋亦无首从注云犯奸而奸人杀其夫谓妻妾与人奸通而奸人杀其夫谋而已杀故杀鬬杀者所奸妻妾虽不知情与杀者同罪谓所奸妻妾亦合绞
　　谋杀缌麻以上尊长者流二千里已伤者绞已杀者皆斩
　　疏义曰谋杀缌麻以上尊长则大功以下皆是外姻有服尊长亦同俱流二千里已伤者首处绞从者流谋而杀讫者皆斩罪无首从
　　即尊长谋杀卑幼者各依故杀罪减二等已伤者减一等已杀者依故杀法
　　疏义曰谓上文尊长谋杀卑幼当条无罪名者各依故杀罪减二等已伤者减一等假如有所规求谋杀期亲卑幼合徒三年已伤者流三千里已杀者依故杀法合绞之类言故杀法者谓罪依故杀法其首各依本谋论造意者虽不行仍为首从者不行减行者一等假有伯叔数人谋杀犹子讫即首合流二千里从而加功合徒三年从者不加功徒二年半从者不行减行者一等徒二年之类略举杀期亲卑幼余者不复备文其应减者各依本罪上减
　　部曲奴婢杀主
