<!-- { "loadSidebar": true } -->
　　诸奸从祖祖母姑从祖伯叔母姑从父姊妹从母及兄弟妻兄弟子妻者流二千里强者绞
　　防义曰从祖祖母姑谓祖之兄弟妻若祖之姊妹从祖伯叔母姑谓父之堂兄弟妻及父之堂姊妹从父姊妹谓己之堂姊妹从母谓母之姊妹及兄弟之妻兄弟子妻与之奸者并流二千里强者绞
　　奸父母祖妾
　　诸奸父祖妾【谓曽经有父祖子者】伯叔母姑姊妹子孙之妇兄弟之女者绞即奸父祖所幸婢减二等
　　防义曰奸父祖妾即曽髙妾亦同
　　注云谓曽经有父祖子者其无子者即凖上文妾减一等奸伯叔母姑姊妹子孙妇曽孙妇亦同兄弟之女者绞即奸父祖所幸婢减二等合徒三年不限有子无子得罪并同
　　问曰父祖之妾曽经有子父祖亡殁改嫁他人而子孙奸之得同凢奸以否
　　答曰妇人尊卑縁夫立制子孙于父祖之妾在礼全无服纪父祖亡殁改适他人子孙奸者理同凢奸之法律有曽为祖免亲妻妾而嫁娶者别立罪名至于和奸律无加罪
　　奴奸良人
　　诸奴奸良人者徒二年半强者流折伤者绞
　　防义曰奴奸良人妇女徒二年半强者流折伤者绞虽有夫亦同折伤谓因奸折伤者
　　其部曲及奴奸主及主之期亲若期亲之妻者绞妇女减一等强者斩即奸主之缌麻以上亲及缌麻以上亲之妻者流强者绞
　　防义曰其部曲及奴和奸主及奸主之期亲若期亲之妻部曲及奴合绞妇女减一等强者斩谓奴等合斩妇女不坐即奸主之缌麻以上亲及缌麻以上亲之妻者流妇女合流二千里强者奴等绞若奸妾者自主以下凖上例并减妻一等即妾子见为家主其母亦与子不殊虽出亦同
　　和奸无妇女罪名
　　诸和奸本条无妇女罪名者与男子同强者妇女不坐其媒合奸通减奸者罪一等【罪名不同者从重减】
　　防义曰和奸谓彼此和同者本条无妇女罪名与男子同谓上条奴奸良人者徒二年半此即和奸不立妇女罪名良人妇女亦徒二年半之类并与男子同强者妇女不坐谓上条奸主期亲强者斩既无妇女罪名其妇女不坐但是强奸者妇女皆悉无罪其媒合奸通之人减奸罪一等假如和奸者徒一年半媒合者徒一年之类
　　注云罪名不同从重减假有俗人媒合奸女冠男子徒一年半女冠徒二年半媒合奸通者犹徒二年之类是为从重减
　　监主于监守内奸
　　诸监临主守于所监守内奸者【谓犯良人】加奸罪一等即居父母及夫丧若道士女冠奸者各又加一等妇女以凢奸论
　　防义曰监临主守之人于所监守内奸良人加凢奸一等故注云谓犯良人若奸无夫妇女徒二年奸有夫妇女徒二年半即居父母丧男女同夫丧者妻妾同若道士女冠僧尼同奸者各又加监临奸一等即加凢奸罪二等故云各又加一等假有监临主守若道士及僧并男子在父母丧奸者妇女以凢奸论即女居父母丧妇人居夫丧及女冠尼奸者并加奸罪二等男子亦以凢奸论其有尊卑及贵贱者各从本法
　　校斛斗秤度
　　诸校斛斗秤度不平杖七十监校者不觉减一等知情与同罪
　　防义曰校斛斗秤度依闗市令每年八月诣太府寺平校不在京者诣所在州县官校并印署然后听用其校法杂令量以北方秬黍中者容一千二百为钥十钥为合十合为升十升为斗三斗为大斗一斗十斗为斛秤权衡以秬黍中者百黍之重为铢二十四铢为两三两为大两一两十六两为斤度以秬黍中者一黍之广为分十分为寸十寸为尺一尺二寸为大尺一尺十尺为丈有校勘不平者杖七十监校官司不觉减校者罪一等合杖六十知情与同罪器用绢布行滥
　　诸造器用之物及绢布之属有行滥短狭而卖者各杖六十【不牢谓之行不真谓之滥即造横刀及箭镞用柔鉄者亦为滥】
　　防义曰凢造器用之物谓供公私用及绢布绫绮之属行滥谓器用之物不牢不真短狭谓绢疋不充四十尺布端不满五十尺幅濶不充一尺八寸之属而卖各杖六十故礼云物勒工名以考其诚功有不当必行其罪其行滥之物没官短狭之物还主
　　得利赃重者计利凖盗论贩卖者亦如之市及州县官司知情各与同罪不觉者减二等
　　防义曰得利赃重者谓卖行滥短狭等物计本之外剰得利者计赃重于杖六十者凖盗论谓凖盗罪一尺杖六十一疋加一等计得利一疋一尺以上即从重科计赃累而倍并贩卖者亦如之谓不自造作转买而卖求利得罪并同自造之者市及州县官司知行滥情各与造卖者同罪检察不觉者减二等官司知情及不觉物主既别各须累而倍论其州县官不管市不坐
　　市司评物价
　　诸市司评物价不平者计所贵贱坐赃论入己者以盗论其为罪人评赃不实致罪有出入者以出入人罪论防义曰谓公私市易若官司遣评物价或贵或贱令价不平计所加减之价坐赃论入己者谓因评物价令有贵贱而得财物入己者以盗论并依真盗除免倍赃之法其为罪人评赃不实亦谓増减其价致罪有出入者假有评盗赃应直上绢五疋乃加作十疋应直十疋减作五疋是出入半年徒罪市司还得半年徒坐故云以出入人罪论若应直五疋评作九疋或直九疋评作五疋于罪既无加减止从贵贱不实坐赃之法
　　私作斛斗秤度
　　诸私作斛斗秤度不平而在市执用者笞五十因有増减者计所増减凖盗论
　　防义曰依令斛斗秤度等所司每年量校印署充用其有私家自作致有不平而在市执用者笞五十因有増减赃重者计所増减凖盗论
　　即用斛斗秤度出入官物而不平令有増减者坐赃论入己者以盗论其在市用斛斗秤度虽平而不经官司印者笞四十
　　防义曰即用斛斗秤度出入官物増减不平计所増减坐赃论入己者以盗论因其増减得物入己以盗论除免倍赃依上例其在市用斛斗秤度虽平谓校勘讫而不经官司印者笞四十
　　卖买不和较固
　　诸卖买不和而较固取者【较谓専畧其利固谓障固其市】及更出开闭共限一价【谓卖物以贱为贵买物以贵为贱】
　　防义曰卖物及买物人两不和同而较固取者谓强执其市不许外人买故注云较谓専略其利固谓障固其市及更出开闭谓贩鬻之徒共为奸计自卖物者以贱为贵买人物者以贵为贱更出开闭之言其物共限一价望使前人迷谬以将入己
　　若参市【谓人有所卖买在傍髙下其价以相惑乱】而规自入者杖八十已得赃重者计利凖盗论
　　防义曰叅市谓负贩之徒共相表里防合贵贱惑乱外人故注云谓人有所卖买在傍髙下其价以相惑乱而规卖买之利入己者并杖八十已得利物计赃重于杖八十者计利凖盗论谓得三疋一尺以上合杖九十是名赃重其赃既凖盗科即合徴还本主买奴婢牛马立劵
　　诸买奴婢牛马駞骡驴已过价不立市劵过三日笞三十卖者减一等立劵之后有旧病者三日内听悔无病欺者市如法违者笞四十
　　防义曰买奴婢牛马駞骡驴等依令并市劵两和市卖已过价讫若不立劵过三日买者笞四十卖者减一等若立劵之后有旧病而买时不知立劵后始知者三日后听悔三日外无疾病故相欺罔而欲悔者市如法违者笞四十若有疾欺不受悔者亦笞四十令无私契之文不凖私劵之限
　　即卖买已讫而市司不时过劵者一日笞三十一日加一等罪止杖一百
　　防义曰卖买奴婢及牛马之类过价已讫市司当时不即出劵者一日笞三十所由官司依公坐节级得罪其挟私者以首从论一日加一等罪止杖一百









　　唐律疏义卷二十六
<史部,政书类,法令之属,唐律疏义>
　　钦定四库全书
　　唐律防义卷二十七
　　唐　长孙无忌等　撰
　　杂律下【凢二十八条】
　　在市人众中惊动
　　诸在市及人众中故相惊动令扰乱者杖八十以故杀伤人者减故杀伤一等因失财物者坐赃论其误惊杀伤人者从过失法
　　防义曰有人在市内及众聚之处故相惊动谓诳言有猛兽之类令扰乱者杖八十若因扰乱之际而失财物坐赃论如是众人之法累并倍论并倍不加重于一人失财物者即从重论因其扰乱而杀伤人者减故杀伤一等惊人致死减一等流三千里折一支减一等徒三年之类其有误惊因而杀伤人者从过失法收赎铜入被伤杀之家
　　失时不修隄防
　　诸不修隄防及修而失时者主司杖七十毁害人家漂失财物者坐赃论减五等以故杀伤人者减闘杀伤罪三等【谓水流漂害于人即人自涉而死者非】即水雨过常非人力所防者勿论
　　防义曰依营缮令近河及大水有隄防之处刺史县令以时检校若须修理每秋收讫量功多少差人夫修理若暴水泛溢损壊隄防交为人患者先即修营不拘时限若损壊当时不即修补或修而失时者主司杖七十毁害人家谓因不修补及修而失时为水毁害人家漂失财物者坐赃论减五等谓失十疋杖六十罪止杖一百若失众人之物亦合倍论以故杀伤人者减闘杀伤罪三等谓杀人者徒二年半折一支者徒一年半之类
　　注云谓水漂流害于人谓由不修理隄防而损害人家及行旅被水漂流而致死伤者即人自渉而死者非所司不坐即水雨过常非人力所防者无罪
　　其津济之处应造桥航及应置船栰而不造置及擅移桥济者杖七十停废行人者杖一百
　　防义曰津济之处应造桥航谓河津济渡之处应造桥及航者编舟作栰及应置舟船及须以竹木为栰以渡行人而不造置及擅移桥梁济渡之所者各杖七十停废行人谓不造桥船及不置船栰并擅移桥济停废行人者杖一百
　　盗决隄防
　　诸盗决隄防者杖一百【谓盗水以供私用若为官检校虽供官用亦是】若毁害人家及漂失财物者赃重者坐赃论以故杀伤人者减闘杀伤罪一等若通水入人家致毁害者亦如之防义曰有人盗决隄防取水供用无问公私各杖一百故注云谓盗水以供私用若为官检校虽供官用亦同水若为官即是公坐若毁害人家谓因盗水泛滥以害人家漂失财物计赃罪重于杖一百者即计所失财物坐赃论谓十疋徒一年十疋加一等以故杀伤人谓以决水之故杀伤者减杀伤罪一等若通水入人家致毁害杀伤者一同盗决之罪故云亦如之
　　其故决隄防者徒三年漂失赃重者凖盗论以故杀伤人者以故杀伤论
　　防义曰上文盗水因有杀伤此云故决隄防者谓非因盗水或挟嫌隙或恐水漂流自损之类而故决之者徒三年漂失之赃重于徒三年谓漂失人三十疋赃者凖盗论合流二千里若失众人之物亦合倍论以决隄防之故而杀伤人者以故杀伤论谓杀人者合斩折人一支流二千里之类上条杀伤人减闘杀伤罪一等有杀伤畜产偿减价余条凖此今以故杀伤论其杀伤畜产明偿减价下条水火损败故犯者徴偿
　　乘官船衣粮
　　诸应乘官船者听载衣粮二百斤违限私载若受寄及寄之者五十斤及一人各笞五十一百斤及二人各杖一百【但载即坐若家人随从者勿论】每一百斤及二人各加一等罪止徒二年
　　防义曰应乗官船之人听载随身衣粮二百斤若二百斤外更载若受人寄物及寄物之人物满五十斤及一人者各笞五十一百斤及二人各杖一百称各者谓人之与物得罪各等亦不限所载逺近故云但载即坐若将家人随从者皆不坐每一百斤及二人各加一等罪止徒二年
　　从军征讨者各加二等监当主司知而听之与同罪空船者不用此律
