<!-- { "loadSidebar": true } -->
　　诸妻妾詈夫之祖父母父母者徒三年【须舅姑告乃坐】殴者绞伤者皆斩过失杀者徒三年伤者徒二年半
　　疏义曰妻妾有詈夫之祖父母父母者徒三年注云须舅姑告乃坐殴者绞伤者皆斩罪无首从过失杀者徒三年伤者徒二年半
　　即殴子孙之妇令废疾者杖一百笃疾者加一等死者徒三年故杀者流二千里妾各减二等过失杀者各勿论
　　疏义曰祖父母父母殴子孙之妇令废疾者依戸令腰脊折一支废为废疾合杖一百笃疾者两目盲二支废加一等合徒一年死者徒二年故杀者谓不因殴詈无罪而辄杀者流二千里若殴妾令废疾杖八十笃疾杖九十至死者徒二年故杀者徒二年半过失杀者各勿论
　　妻妾殴詈故夫父母【问答一】
　　诸妻妾殴詈故夫之祖父母父母者各减殴詈舅姑二等折伤者加役流死者斩过失杀伤者依凡论
　　疏义曰故夫谓夫亡改嫁者其被出及和离者非各减殴詈舅姑罪二等谓殴者徒三年詈者徒二年折齿以上者加役流死者斩文无皆字即有首从过失杀伤者依凢论谓杀者依凢人法赎铜一百二十斤伤者各依凢人伤法征赎其铜入被伤杀之家
　　其旧舅姑殴子孙旧妻妾折伤以上各减凢人三等死者绞过失杀者勿论
　　疏义曰其旧舅姑殴子孙旧妻妾折伤以上各减凢人三等谓折指者合杖八十折一支者徒一年半之类死者绞既不言故杀者斩即是故杀者亦绞过失杀者勿论
　　问曰子孙之妇夫亡守志其姑少寡改醮他人或被弃放此姑妇相犯者合得何罪
　　答曰子孙身亡妻妾改嫁舅姑现在此为旧舅姑今者姑虽被弃或已改醮他人子孙之妻孀居守志虽于夫家义絶母子终无絶道子既如母其妇理亦如姑姑虽适人妇仍在室理依亲姑之法不得同于旧姑若夫之嫡继慈养不入此条
　　殴兄妻夫弟妹
　　诸殴兄之妻及殴夫之弟妹各加凢人一等若妾犯者又加一等
　　疏义曰嫂叔不许通问所以远别嫌疑殴兄之妻及殴夫之弟妹者礼敬顿乖故各加凢人一等若妾犯者又加一等谓妾殴夫之弟妹加妻一等总加凢人二等夫之弟妹殴兄妾以凢人论
　　即妾殴夫之妾子减凢人二等殴妻之子以凢人论若妻之子殴伤父妾加凢人一等妾子殴伤父妾又加二等【至死者各依凢人法】
　　疏义曰即妾殴夫之妾子减凢人二等为匹敌之故得罪稍轻殴妻之子以凢人论为女君尊重故同凢鬬若妻之子殴伤父妾加凢人一等妾子殴伤父妾又加二等称又加者总加三等若殴折一齿徒二年半之类注云至死者各依凢人法当条虽有加减至死者并与凢人同
　　唐律疏义卷二十二
　　钦定四库全书
　　唐律疏义卷二十三
　　唐　长孙无忌等　撰
　　鬬讼三【凢一十三条】
　　殴妻前夫子【问答一】
　　诸殴伤妻前夫之子者减凢人一等同居者又减一等死者绞
　　疏义曰殴伤妻前夫之子者谓改醮之妇携子适人后夫殴伤者减凢人一等同居者谓与继父同居立庙服期又减一等谓减凢人二等若殴之令至笃疾及防舌毁败阴阳如此之类得徒二年半不同居徒三年因殴致死者同居不同居俱得绞罪
　　殴伤继父者【谓曾经同居今异者】与缌麻尊同同居者加一等【余条继父准此】
　　疏义曰继父者谓母后嫁之夫注云谓曾经同居今异者依礼继父同居服期谓妻少子幼子无大功之亲与之适人所适者亦无大功之亲而所适者以其资财为之筑家庙于家门之外岁时使之祀焉是谓同居继子之妻虽不从服若有犯夫之继父者从下条减夫一等其不同居者谓先尝同居今异者继父若自有子及有大功之亲虽复同住亦为异居若未尝同居则不为异居即同凢人之例其先同居今异者殴之同缌麻尊合徒一年伤重者各加凢鬬二等死者斩同居者虽着期服终非本亲犯者不同正服止加缌麻尊一等谓殴者合徒一年半伤重者加凢人三等注云余条继父准此谓诸条凖服尊卑相犯得罪并准此例虽于继父下注即称妻前夫之子并与继父义同律称与缌麻尊同其有谋杀及卖理当不睦于前夫之子不言与缌麻卑幼同殴之准凢人减罪不入缌麻年幼之例
　　即殴伤见受业师加凢人二等死者各斩【谓服膺儒业而非私学者】疏义曰礼云凢敎学之道严师为难师严道尊方知敬学如有亲承儒敎服膺函丈而殴师者加凢人二等死者各斩称各者并殴继父至死俱得斩刑注云谓服膺儒业而非私学者儒业谓经业非私学者谓文国子州县等学私学者即礼云家有塾遂有序之类如有相犯并同凢人
　　问曰殴见受业师加凢人二等其博士若有髙品累加与否
　　答曰殴见受业师加凢人二等先有官品亦从品上累加若鬬殴无品博士加凢人二等合杖六十九品以上合杖八十若殴五品博士亦于本品上累加之殴詈夫期亲尊长
　　诸妻殴詈夫之期亲以下缌麻以上尊长各减夫犯一等【减罪轻者加凢鬬伤一等】妾犯者不减死者各斩
　　疏义曰依丧服夫之所为兄姊服妻降一等今妻殴夫缌麻以上尊长减夫一等以从夫为服罪亦降夫注云减罪轻者加凢鬬伤一等谓故殴缌麻兄姊折一支合流二千五百里妻若减夫一等徒三年故殴凢人折一支既合流二千里即是减罪轻加凢人一等流二千五百里是减罪轻者加凢鬬伤一等妾犯者不减妾犯尊长即与夫同死者各斩谓殴尊长致死妻妾并合斩刑虽云减夫一等若本制服重即从重论假如殴夫之伯叔父母折肋当大功尊加凢人四等合流二千五百里若准夫减一等即徒三年名例律云当条虽有罪名所为重者自从重须准服加四等流二千五百里之类
　　殴伤卑属与夫殴同死者绞即殴杀夫之兄弟子流三千里故杀者绞妾犯者各从凢鬬之法若尊长殴伤卑幼之妇减凢人一等妾又减一等死者绞
　　疏义曰殴伤卑属谓是夫家卑属与夫殴同谓殴夫之从父兄弟子孙之有服者折伤以上缌麻减凢人一等诸如此类并与夫同死者绞即殴杀夫之兄弟子流三千里故杀者绞妾犯者各同凢鬬法谓并依凢人鬬法科罪若尊长殴伤卑幼之妇谓夫之期亲以下缌麻以上尊长殴伤卑幼之妇减凢人一等妾减凢人二等死者绞
　　祖父母为人殴击【问答一】
　　诸祖父母父母为人所殴击子孙即殴击之非折伤者勿论折伤者减凢鬬折伤三等至死者依常律【谓子孙原非随从者】
　　疏义曰祖父母父母为人所殴击子孙理合救之当即殴击虽有损伤非折伤者无罪折伤者减凢鬬折伤三等谓折一齿令杖八十之类至死者谓殴前人致死合绞以刃杀者合斩故云依常律注云谓子孙原非随从者若原随从即依凢鬬首从论律文但称祖父母父母为人所殴击不论亲疎尊卑其有祖父母父母之尊长殴击祖父母父母依律殴之无罪者止可解救不得殴之輙即殴者自依鬬殴常法若夫之祖父母父母共妻之祖父母父母相殴子孙之妇亦不合即殴夫之祖父母父母如当殴者即依常律问曰主为人所殴击部曲奴婢即殴击之得同子孙之例与否
　　答曰部曲奴婢非亲不同子孙之例唯得解救不得殴击
　　鬬殴误杀伤人【问答三】
　　诸鬬殴而误杀伤傍人者以鬬杀伤论至死者减一等疏义曰鬬殴而误杀伤傍人者假如甲共乙鬬甲用刃杖欲击乙误中于丙或死或伤者以鬬杀伤论不从过失者以其原有害心故各依鬬法至死者减一等流三千里
　　若以故僵仆而致死伤者以戏杀论即误杀伤助己者各减二等
　　疏义曰仰之谓僵伏之谓仆谓共人鬬殴失手足跌而致僵仆误杀伤傍人者以戏杀论别条戏杀伤人者减鬬杀伤人二等谓杀者徒三年折一支者徒二年之类即误杀伤助己者各减二等假如甲与乙共殴丙其甲误殴乙致死减二等伤减二等或僵仆压乙杀伤减戏杀伤二等杀乙从戏杀减二等总减四等合徒二年若压折一支亦减四等徒一年是名各减二等
　　问曰甲共子乙同谋殴丙而乙误中其父因而致死得从误杀伤助己减二等与否
　　答曰律云鬬殴而误杀伤傍人以鬬杀伤论但杀伤傍人坐当过失行者本为缘鬬故从鬬杀伤论若父来助己而误杀者聼减二等便即轻于过失依例当条虽有罪名所为重者自从重论合从过失之坐处流三千里
　　又问以鬬僵仆误杀助己父母或虽非僵仆因鬬误杀期亲尊长各合何罪
　　答曰以鬬僵仆误杀父母或期亲尊长若减罪轻于过失者并从过失之法
　　又问假有数人同谋杀甲夜中怱遽乃误杀乙合得何罪
　　答曰此既本是谋杀与鬬殴不同鬬殴彼此相持谋杀潜行屠害殴甲误中于丙尚以鬬杀伤论以其原无杀心至死聼减一等况复本谋害甲原作杀心虽误杀乙原情非鬬者若其杀甲是谋杀人今既误杀乙合科故杀罪
　　部曲奴婢詈旧主【问答一】
　　诸部曲奴婢詈旧主者徒二年殴者流二千里伤者绞杀者皆斩过失杀伤者依凢论
　　疏义曰部曲奴婢詈旧主者徒二年殴者流二千里伤者绞有首从杀者皆斩罪无首从过失杀伤者并凖凢人收赎铜入伤杀之家
　　即殴旧部曲奴婢折伤以上部曲减凢人二等奴婢又减二等过失杀者各勿论
　　疏义曰主殴旧部曲奴婢折伤以上部曲减凢人二等谓折齿合杖九十奴婢又减二等合杖七十之类过失杀者勿论
　　问曰部曲奴婢殴詈旧主期以下亲或旧主亲属殴伤所亲旧部曲奴婢得减凢人与否
　　答曰五服尊卑各有血属故殴尊长即绞加之至如奴婢部曲唯系于主为经主放顾有宿恩其有殴詈所以加罪非主之外虽是亲姻所有相犯并依凢人之法
　　又问有人谋杀旧部曲奴婢或于旧部曲奴婢家强盗有绞伤者合减罪与否
　　答曰殴旧部曲奴婢得减凢人爰至于死亦依减例明谋杀及诸杂犯合依减法唯盗财物特异常犯止依凢人之法不合减科
　　戏杀伤人
　　诸戏杀伤人者减鬬杀伤二等【谓以力共戏至死和同者】虽和以刃若乘髙履危入水中以故相杀伤者唯减一等即无官应赎而犯者依过失法收赎【余条非故犯无官应赎者并准此】
　　疏义曰戏杀伤人者谓以力共戏因而杀伤人减鬬罪二等若有贵贱尊卑长幼各依本鬬杀伤罪上减二等虽则以力共戏终须至死和同不相瞠恨而致死者虽和以刃礼云死而不吊者三谓畏压溺况乎嬉戏或以金刃或乘髙处险或临危履薄或入水中既在险危之所自须共相警戒因此共戏遂致杀伤虽即和同原情不合致有杀伤者唯减本杀伤罪一等即无官应赎谓有荫及老小废疾之类而犯应赎罪者依过失法收赎假有过失杀人赎铜一百二十斤戏杀得减二等赎铜六十斤即是轻重不类故依过失赎罪不从减法注云余条非故犯谓一部律内诸条非故犯罪无官应得收赎者并准此假有甲为人合药误不如本方杀人合徒二年半若白丁则从真役若是官品之人合赎者不可征铜五十斤亦征一百二十斤则是余条之类
　　其不和同及于期亲尊长外祖父母夫夫之祖父母虽和并不得为戏各从鬬杀伤法
　　疏义曰谓戏者原不和同及于期亲尊长外祖父母夫夫之祖父母此等尊长非应共戯纵虽和同并不得为戏各从鬬杀伤之法假有共期亲尊长戏折一支者仍处绞之类
　　过失杀伤人
　　诸过失杀伤人者各依其状以赎论【谓耳目所不及思虑所不到共举重物力所不制若乘髙履危足跌及因击禽兽以致杀伤之属皆是】
