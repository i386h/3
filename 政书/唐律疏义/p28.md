<!-- { "loadSidebar": true } -->
　　其畜产欲觗齧人而杀伤者不坐不偿【亦谓登时杀伤者即絶时皆为故杀伤】
　　疏义曰其畜产有觗齧人者若其欲来觗齧人当即杀伤不坐不偿故注云亦谓登时杀伤者其事絶之后然始杀伤者皆依故杀伤之法仍偿减价畜主亦依法得罪
　　杀缌麻亲马牛【问答一】
　　诸杀缌麻以上亲马牛者与主自杀同杀余畜者坐赃论罪止杖一百各偿其减价
　　疏义曰缌麻以上谓内外有服者相杀马牛得罪与主自杀同合徒一年杀余畜者凖减价坐赃论罪止杖一百凖此律文缌麻以上杀畜产者不合得罪若因伤重五日内致死依上条亦同杀法并偿所减价问曰误杀及故伤缌麻以上亲畜产律无罪名未知合偿减价以否
　　答曰律云杀缌麻以上亲马牛者与主自杀同主伤马牛及以误杀律条无罪诸亲与主同明各不坐不坐即无备偿凖例可知况律条无文即非偿限马牛犹故不偿余畜不偿可知
　　犬伤杀畜产
　　诸犬自杀伤他人畜产者犬主偿其减价余畜自相杀伤者偿减价之半即故放令杀伤他人畜产者各以故杀伤论
　　疏义曰犬性噬齧或自杀伤他人畜产犬主偿其减价以犬能噬齧主须制之为主不制故令偿减价余畜除犬之外皆是自相杀伤者谓牛相觗杀马相蹹死之类假有甲家牛觗杀乙家马马本直绢十疋为觗杀估皮肉直绢两疋即是减八疋绢甲偿乙绢四疋是名偿减价之半即故放令杀伤他人畜产者或犬性好噬猪羊其牛马能相觗蹹而故放者责其故放各与故杀伤罪同谓同上条杀官私马牛者徒一年半计赃应重若伤及杀余畜产者计减价凖盗论各偿所减价价不减者笞三十两主放畜产而鬭有杀伤者从不应为重杖八十各偿所减价
　　畜产觗蹹齧人
　　诸畜产及噬犬有觗蹹齧人而标帜羁绊不如法若狂犬不杀者笞四十以故杀伤人者以过失论若故放令杀伤人者减鬭杀伤一等
　　疏义曰依杂令畜产觗人者截两角蹹人者绊足齧人者截两耳此为标帜羁绊之法若不如法并狂犬本主不杀之者各笞四十以不施标帜羁绊及狂犬不杀之故致杀伤人者以过失论过失者各依其罪从赎法律无异文总依凡法不限尊贵其赎一也若本应轻者聴从本其故放令杀伤人者谓知犬及杂畜性能觗蹹及噬齧而故放者减鬭杀伤一等其犯贵贱尊卑长幼亲属等各依本犯应加减为罪其畜产杀伤人仍作他物伤人保辜二十日辜内死者减鬭杀一等辜外及他故死者自依以他物伤人法假令故放杂畜产觝蹹及齧杀子孙于徒一年半上减一等合徒一年余亲卑幼各依本服于鬭杀伤上减一等
　　即被雇疗畜产【被倩者同过失法】及无故触之而被杀伤者畜主不坐
　　疏义曰有人被雇疗畜产及无故触人畜产而被杀伤者畜主不坐被雇本是规财无故谓故自犯触如此被杀伤者畜主不坐若被倩疗畜产被杀伤依赎法
　　监主借官奴畜
　　诸监临主守以官奴婢及畜产私自借若借人及借之者笞五十计庸重者以受所监临财物论驿驴加一等疏义曰监临主守之官以所监主官奴婢及畜产私自借谓身自借用若转借他人及借之者或一人一畜但借即笞五十或借数少而日多或借数多而日少计庸重于借罪者以受所监临财物论累赃为坐骡驴加一等谓借即得杖六十计庸重以受所监临财物论加一等其车船碾硙邸店之类有私自借若借人及借之者亦计庸赁各与借奴婢畜产同律虽无文所犯相类职制律监临之官借所监临及牛马駞骡驴车船邸店碾硙各计庸赁以受所监临财物论计借车船碾硙之类理与借畜产不殊故附此条凖例为坐
　　即借驿马及借之者杖一百五日徒一年计庸重者从上法即驿长私借人马驴者各减一等罪止杖一百疏义曰即私借驿马及官司借之者各杖一百五日徒一年计庸重者从上法谓计驿马之庸当上绢八疋合加一等徒一年半即驿长私借人马驴者减一等凖令驿马驴一给以后死即驿长陪顷是故驿长借人驴马得罪稍轻各减一等谓上文借驿马驴加受所监临财物一等今驿长借人驴马各减一等与受所监临财物罪同罪止杖一百
　　官私畜损食物
　　诸放官私畜产损食官私物者笞三十赃重者坐赃论失者减二等各偿所损若官畜损食官物者坐而不偿疏义曰谓放官私畜产损食官私之物损食虽少即笞三十若凖赃得二疋一尺合笞四十是名计赃重者坐赃论失者减二等谓非故放因亡逸而损食者减罪二等各偿所损既云损食官私之物或损或食各令畜主备偿若官畜损食官物坐而不偿公廨畜产损食当司公廨既不同私物亦坐而不偿若损食余司公廨并得罪仍备一凖上文
　　库藏主司搜检
　　诸有人从库藏出防卫主司应搜检而不搜检笞二十以故致盗不觉者减盗者罪二等若夜持时不觉盗减三等
　　疏义曰从库藏出依式五品以上皆不合搜检其应搜检而不搜检者防卫主司笞二十以不搜检故而致盗物将出计所盗之赃主司减盗者罪二等若夜持时谓库藏之所持更之人不觉人盗物者减盗者罪三等持时谓当时専持更者假有不觉盗五疋绢减三等得杖八十之类
　　主守不觉盗者五疋笞二十十疋加一等过杖一百二十疋加一等罪止徒二年若守掌不如法以故致盗者各加一等故縦者各与同罪
　　疏义曰主守不限有品无品谓亲主当库藏者不觉有人盗物凖绢五疋笞二十不满五疋未合得罪十疋加一等八十五疋杖一百过杖一百二十疋加一等一百四十五疋罪止徒二年若守掌不如法谓防守持更鏁闭封印乖违不如法而致盗者各加一等谓防卫不如法有人从库藏出又不搜检致盗不觉上加一等谓止减盗者一等夜持时不如法不觉盗亦加一等止减盗者二等主守之司不如法不觉盗亦加一等五疋笞三十罪止徒二年半此是各加一等故纵者各与同罪谓防卫主司并夜持时之人及主守之司故纵盗者并各与盗者同罪称同罪者不在除免倍赃监主加罪之例
　　即故纵赃满五十疋加役流一百疋绞若被强盗者各勿论
　　疏义曰国家库藏本委主司若主司知情容盗得罪重于盗者名例律与同罪者不在加役流之例故于库藏条中特生此例故纵赃四十九疋以下与盗者罪同不合除免满五十疋加役流除名配流如法一百疋绞此谓故纵一人之罪若故纵频盗及众人盗者各依累倍之法若被强盗者各勿论谓被威力盗之非能拒得者勿论
　　假借官物不还
　　诸假请官物事讫过十日不还者笞三十十日加一等罪止杖一百私服用者加一等
　　疏义曰假请官物谓有吉凶应给威仪卤簿或借帐幕氊褥之类事讫十日内皆合还官若过十日不还者笞三十十日加一等停留总过八十日罪止杖一百因而私服用者谓吉凶事过以后别私服用者每加一等过八十日徒一年
　　若亡失所假者自言所司备偿如法不自言者以亡失论
　　疏义曰假请官物有亡失者若于请物所司自言失者免罪备偿如法不自言失被人举者以亡失论依杂律亡失官物者凖盗论减三等又条亡失官私器物各备偿故得亡失之罪又备偿之
　　监主贷官物
　　诸监临主守以官物私自贷若贷人及贷之者无文记以盗论有文记凖盗论【文记谓取抄署之类】立判案减二等疏义曰监临主司谓所在之处官物有官司执当者以此官物私自贷若将贷人及贷之者此三事无文记以盗论有文记凖盗论文记谓取抄署之类谓虽无文案或有名簿或取抄及署领之类皆同无文记以盗论者与真盗同若监临主守自贷亦加凡盗二等有文记者凖盗论并五疋徒一年五疋加一等立判案减二等谓五疋杖九十之类
　　即充公廨及用公廨物若出付市易而私用者各减一等坐之【虽贷亦同余条公廨凖此即主守私贷无文记者依盗法】
　　疏义曰即充公廨谓以官物回充公廨及私用公廨之物无文记有文记立判案若官物从库藏积聚之中出付人将市易其市易人私用者各凖前官物应坐之罪皆减一等坐之称私用者虽贷亦同余条公廨凖此谓一部律内但称公廨私用及贷皆凖此减盗罪坐之即主守私贷无文记者依盗法即与真盗同加常盗二等征倍赃有官者除名故云依盗法
　　所贷之人不能备偿者征判署之官【下条私借亦凖此】
　　疏义曰监临主守以官物贷人所贷之人不能备偿谓无物可征者征判署之官判案者为判官署案者为主典及监事之类注云下条私借亦凖此谓下条监临主守之官以官物借人若所借人不能备偿亦征判署之官故云凖此
　　监主以官物借人
　　诸监临主守之官以官物私自借若借人及借之者笞五十过十日坐赃论减二等
　　疏义曰监临主守之官以所监临主守之物谓衣服氊褥帷帐器玩之类但是官物私自借若将借人及借之者各笞五十过十日计所借之物凖坐赃论减二等罪止徒二年
　　损败仓库积聚物
　　诸仓库及积聚财物安置不如法若曝凉不以时致有损败者计所损败坐赃论州县以长官为首监署等亦准此
　　疏义曰仓谓贮粟麦之属库谓贮器仗绵绢之类积聚谓贮柴草杂物之所皆须高燥之处安置其应曝凉之物又须曝凉以时若安置不如法曝凉不以时而致损败者计所损败多少坐赃论州县以长官为首以下节级为从监署等有所损壊亦长官为首以次为从故云亦凖此
　　财物应入官私
　　诸财物应入官私而不入不应入官私而入者坐赃论疏义曰凡是公私论竞割断财物应入官乃入私应入私乃入官应入甲而入乙应入私而入公廨各计所不应入而入坐赃论
　　放散官物
　　诸放散官物者坐赃论【谓出用官物有所市作及供祠祀宴防剰多之类】物在还官已散用者勿征【谓营造剰多为物在祀毕食讫为散用】
　　疏义曰放散官物谓出用官物有所市作并谓官物还充官用者假有营造屋宅及供祠祀宴防料度剰多各计所剰坐赃论若物在未用各凖所剰还官若祠祀礼毕宴防食尽及营造事讫皆勿征
　　应输课税
　　诸应输课税及入官之物而回避诈匿不输或巧伪湿恶者计所阙准盗论主司知情与同罪不知情减四等疏义曰应输课税谓租调地税之类及应入官之物而回避诈匿假作逗留遂致废阙及巧伪湿恶欺妄官司皆总计所阙入官物数准盗科罪依法陪填主司知其回避诈匿巧伪湿恶知情而许行者各与同罪不知情者减罪四等县官应连坐者亦节级科之州官不觉各递减县官罪一等州县纲典不觉各同本司下从科罪若州县发遣依法而纲典在路或至输纳之所事有欺妄者州县无罪
　　监临官僦运租税
　　诸监临主守之官皆不得于所部僦运租税课物违者计所利坐赃论其在官非监临减一等主司知情各减一等
　　疏义曰凡是课税之物监临主守皆不得于所部内僦勾客运其有违者计所利坐赃论除人畜粮外并为利物在官非监临减一等谓从坐赃减一等主司知情者各减一等谓知监临僦运坐赃止减一等若非监临僦运坐赃上减二等所利之钱一非彼此俱罪二非乞索之赃既用功程而得不合没官还主输给给受留难
