<!-- { "loadSidebar": true } -->
　　疏义曰凢捉得逃亡奴婢依令五日内合送官司其有不送而私卖者以和诱论计贜依盗法即私藏隐者减盗罪一等坐之即私从奴婢买子孙及乞取者或买或乞各平所乞买奴婢之价计赃凖盗论并不在除免倍贜监临加罪加役流之例乞卖者与同罪谓奴婢将子孙乞人及卖与人并与买乞者同罪故注云虽以为良亦同谓乞买者虽将为良人亦与充贱罪同
　　略卖期亲卑幼【问答二】
　　诸略卖期亲以下卑幼为奴婢者并同鬭殴杀法【无服之卑幼亦同】即和卖者各减一等其卖余亲者各从凢人和略法
　　疏义曰期亲以下卑幼者谓弟妹子孙及兄弟之子孙外孙子孙之妇及从父弟妹并谓本条杀不至死者假如鬬杀弟妹徒三年杀子孙徒一年半若略卖弟妹为奴婢同鬬杀法徒三年卖子孙为奴婢徒一年半之类故云各同鬬殴杀法如本条杀合至死者自入余亲例无服之卑幼者谓己妾无子及子孙之妾亦同卖期亲以下卑幼从本杀科之故云亦同假如杀妾徒三年若略卖亦徒三年之类即和卖者各减一等谓减上文略卖之罪一等和卖弟妹徒二年半和卖子孙徒一年之类其卖余亲各从凢人和略法者但是五服之内本条杀罪名至死者并名余亲故云从凢人和略法
　　问曰卖妻为婢得同期亲卑幼以否
　　答曰妻服虽是期亲不可同之卑幼故诸条之内每别称夫为百代之始敦两族之好本犯非应义絶或凖期幼之亲若其卖妻为婢原情即合离异夫自嫁者依律两离卖之充贱何宜更合此条卖期亲卑幼妻固不在其中只可同彼余亲从凢人和略之法其于殴杀还同凢人之罪故知卖妻为婢不入期幼之科
　　又问名例律云家人共犯止坐尊长未知此文和同相卖亦同家人共犯以否
　　答曰依例本条别有制与例不同依本条此文卖期亲卑幼及兄弟子孙外孙之妇卖子孙及己妾子孙之妾各有正条被卖之人不合加罪为其卑幼合受处分故也其卖余亲各从凢人和畧法既同凢人为法不合止坐家长
　　知略和诱和同相卖【问答一】
　　诸知略和诱和同相卖及略和诱部曲奴婢而买之者各减卖者罪一等
　　疏义曰谓知略和诱和同相卖等情而故买之者各减卖者罪一等谓各依其色凖前条减卖人罪一等假有人知畧卖良人为奴婢而买之者从绞上减一等合流三千里之类
　　知祖父母父母卖子孙及卖子孙之妾若己妾而买者各加卖者罪一等【展转知情而买各与初买者冋虽买时不知买后知而不言者亦以知情论】
　　疏义曰若略和诱他人而卖得罪已重故买者减卖者罪一等若知祖父母卖子孙以下得罪稍轻故买者加卖者罪一等假有父祖卖子孙为奴婢依鬬杀法合徒一年半知而买者加罪一等徒二年之类注云辗转知情而买假有甲知他人祖父卖子孙而买复与乙乙又卖与丙辗转皆知卖子孙之情而买者各与初买者同谓甲乙丙俱合徒二年若初买之时不知略诱和同相卖之情买得之后访知即须首告不首告者亦以知情论各同初买之罪
　　问曰知略和诱充贱而娶为妻妾合得何罪
　　答曰知略和诱和同相卖而买之者各减卖者罪一等其略为部曲客女减为贱罪一等为妻妾子孙又减一等即是从贱为妻妾减罪二等通初买减三等假有知略良为婢合绞买为婢者减一等买为客女减二等娶为妻妾减三等举斯一节即买余色减罪可知
　　知略和诱强窃盗
　　诸知略和诱又强盗窃盗而受分者各计所受贜凖窃窃论减一等知盗贜而故买者坐贜论减一等知而为藏者又减一等
　　疏义曰知略和诱人及略和诱奴婢或强盗窃盗若知情而受分者为其初不同谋故计所受之贜凖窃盗论减一等假有知人强盗受绢五疋者减窃盗一等合杖一百之类其知盗贜而故买坐贜论减一等谓知强盗盗贜故买十疋合杖一百知而故藏又减一等合杖九十其余犯贜故买及藏者律无罪名从不应为流以上从重徒以下从轻
　　共盗并贜论【问答一】
　　诸共盗者并贜论造意及从行而不受分即受分而不行各依本首从法
　　疏义曰共行盗者并贜论假有十人同盗得十疋人别分得一疋亦各得十疋之罪若造意之人或行而不受分或受分而不行从者亦有行而不受分或受分而不行虽行受有殊各依本首从为法止用一人为首余为从坐假有甲造意不行受分乙为从行而不受分仍以甲为首乙为从之类
　　若造意者不行又不受分即以行人专进止者为首造意者为从至死者减一等从者不行又不受分笞四十强盗杖八十
　　疏义曰假有甲造意行盗而不行所盗得财义不受分乙丙丁等同行乙为处分方略即行人专进止者乙合为首甲不行为从其强盗应至死者减死一等流三千里虽有从名流罪以下仍不得减其同谋窃盗从者不行又不受分笞四十若谋强盗从者不行又不受分杖八十
　　若本不同谋相遇共盗以临时专进止者为首余为从坐【共强盗者罪无首从】
　　疏义曰行盗本不同谋相遇共盗者即以临盗之时专进止者为首余皆为从注云共强盗者罪无首从谓强盗虽本不同谋但是同行并无首从
　　主遣部曲奴婢盗者虽不取物仍为首若行盗之后知情受财强盗窃盗并为窃盗从
　　疏义曰主遣当家部曲奴婢行盗虽不取所盗之物主仍为行盗首部曲奴婢为从若部曲奴婢私自行盗主后知情受财凖所受多少不限强之与窃并为窃盗从假有部曲等先强盗窃盗得财主从知情受绢五疋合杖一百之类
　　问曰有人行盗其主先不同谋乃遣部曲奴婢随他人为盗为遣行人元谋作首欲令部曲奴婢主作首答曰盗者首出元谋若元谋不行即以临时专进止为首令奴婢之主既不元谋又非行色但以处分奴婢随盗求财奴婢之此行由主处分今所问者乃是他人元谋主虽驱使家人不可同于盗者先谋既自有首其主即为从论计入奴婢之贜凖为从坐假有奴婢逐他人总盗五十疋绢奴婢分得十疋奴婢为五十疋从徒三年主为十疋从合徒一年之类共谋强盗不行
　　谋共谋强盗临时不行而行者窃盗共谋者受分造意者为窃盗首余并为窃盗从若不受分造意者为窃盗从余并笞五十
　　疏义曰假有甲乙丙丁同谋强盗甲为首临时不行而行者窃盗甲虽不行共谋受分甲既造意为窃盗首余行者并为窃盗从甲若不受分复不行为窃盗从从者不行又不受分笞五十前条窃盗从不行又不受分笞四十此条笞五十者为元谋强盗故也
　　若共谋窃盗临时不行而行者强盗其不行者造意受分知情不知情并为窃盗首造意者不受分及从者受分俱为窃盗从
　　疏义曰同谋行窃盗临时有不行之人而行人自为强盗其不行者是元谋造意受强盗贜分不限知情不知情并为窃盗首其造意者不受分及从者受分俱为窃盗从
　　盗经防后三犯【问答一】
　　诸盗经防后仍更行盗前后三犯徒者流二千里三犯流者绞【三盗止数赦后为坐】其于亲属相盗者不用此律
　　疏义曰行盗之人实为巨蠧屡犯明宪罔有悛心前后三入刑科便是怙终其事峻之以法用惩其罪故有强盗窃盗经防更为三犯徒者流二千里三犯流者绞亦谓防后又为者其未防经降虑者不入三犯之限注云三盗皆据赦后为坐谓据赦后三犯者不论赦前犯状为数亲属相盗者不同此律谓自依亲属本条不用此三犯之律案职制律亲属谓缌麻以上及大功以上婚姻之家假有于堂兄弟妇家及堂兄弟男女婚姻之家犯盗徒流以上并不入三犯之例
　　问曰有三犯死罪会降皆至流徒或一两度止犯流徒或一两度从死会降总计三犯亦同三犯流徒以否
　　答曰律有赦后之文不言降前之犯死罪会降止免极刑流徒之科本法仍在然其所犯本坐重于正犯徒流凖律而论总当三犯之例
　　公取窃取皆为盗
　　诸盗公取窃取皆为盗【器物之属须移徙间国系闭之属须絶离常处放逸飞走之属须专制乃成盗若畜产伴类随之不并计即将入己及盗其母而子随者皆并计之】
　　疏义曰公取谓行盗之人公然而取窃取谓方便私窃其财皆名为盗注云器物之属须移徙者谓器物钱帛之类须移徙离于本处珠玉寳货之类据入于隐藏纵未将行亦是其木石重器非人力所胜应须防载者虽移本处未防载间犹未成盗但物有巨细难以备论略举纲目各凖临时取防阑圈系闭之处放逸飞走之属谓鹰犬之类须专制在已不得自由乃成为盗若畜产伴类随之假有盗马一疋别有马随不合并计为罪即因逐伴而来遂将入己及盗其母而子随之者皆并计为罪
　　部内容止盗者
　　诸部内有一人为盗及容止盗者里正笞五十【坊正村正亦同】三人加一等县内一人笞三十四人加一等【部界内有盗发及杀人者一处以一人论杀人者仍同强盗之法】
　　疏义曰部内诸州县乡里所管之内百姓有一人为盗及容止盗者谓外盗入境所部容止所管里正笞五十注云坊正村正亦同谓得罪亦同里正三人加一等四人行盗合杖六十县内一人笞三十谓县内一人行盗县令笞三十四人加一等有五人行盗即笞四十之类注云部界内有盗发谓里正等以上部界之内有盗发及杀人者一处以一人论谓一处盗发同部内一人行盗一处杀人同一人行强盗故云一处以一人论杀人者仍从强盗之法下文强盗者加一等杀人者亦加一等与强盗同即是部内有一人强盗者里正等杖六十虽非部内人但当境内强盗发亦准此容止杀人贼者亦依强盗之法
　　州随所管县多少通计为罪各罪止徒二年强盗者各加一等【皆以长官为首佐职为从】
　　疏义曰州随所管县多少通计为罪各罪止徒二年谓州县里正坊正村正等并罪止徒二年强盗者各加一等罪止徒二年半上注云杀人同强盗之法故知杀人及发处若容止各凖强盗加之其通计之法已于戸婚律解讫注云以长官为首佐职为从但宣风导俗肃清所部长官之事故以长官为首即刺史县令阙者以次官当之既云佐职为从即罪不及主典
　　即盗及窃发杀人后三十日捕获【他人自捕等】主司各勿论限外能捕获追减三等若军役有所犯队正以上折冲以下各凖部内征人冐名之法同州县为罪
　　疏义曰谓部内有人行盗及当境盗发及部内人杀他人及境内人被他杀事发后三十日自捕获并他人捕获主司各勿论并得免罪若三十日限外能捕获者追减三等称追减者虽结正讫仍得减之若已经奏决者依捕亡律不在追减之例其军役有犯谓行军及领军人徭役之所有犯盗及杀人事发若容止盗者队正队副以上折冲以下得罪并凖部内征人冒名之法同州县为罪谓队正队副团内一人为盗及容止盗者若有盗发之所窃盗者各笞五十若是强盗及杀人若被杀之处每事各加一等校尉旅帅减队正队副一等折冲果毅凖所管校尉多少通计为罪假如部内一人为盗及容止盗者里正笞五十三人加一等计队正同里正亦一人笞五十三人加一等计二十五人罪止徒二年旅帅校尉一人笞四十二十五人罪止徒一年半折冲果毅如管三校尉三人笞四十七十五人徒一年半管四校尉者四人笞四十一百人罪止徒一年半同州县为罪长官为首佐职为从
　　唐律疏义卷二十
　　钦定四库全书
　　唐律疏义卷二十一
　　唐　长孙无忌等　撰
　　鬬讼一【凢一千五条】
