<!-- { "loadSidebar": true } -->
　　防义曰未断之间谓漏露之罪未经断定能自捕得罪人者除其失囚之罪相容隐者为捕得谓同居及大功以上亲外祖父母外孙若孙之妇夫之兄弟及兄弟妻奴婢部曲为主捕得并同身自捕获皆除其罪注云余条相容隐为捕得凖此假如上条将吏受使追捕罪人致失者相容隐捕得亦与自捕得同故云亦凖此即他人捕得若罪人已死谓自死及被他人杀者皆同及自首又各于罪人上更减一等总减罪人罪二等
　　隣里被强盗
　　诸隣里被强盗及杀人告而不救助者杖一百闻而不救助者减一等力势不能赴救者速告随近官司若不告者亦以不救助论其官司不即救助者徒一年窃盗者各减二等
　　防义曰依礼五家为隣五隣为里既同邑落隣居接续而被强盗及杀人者皆须逓告即救助之若告而不救助者杖一百虽不承告声响相闻而不救助者减一等杖九十力势不能赴救者谓贼强人少或老小羸弱不能赴救者速告随近官司若不告者亦以不救助罪科之其官司不即救助者依捕亡令有盗贼及杀伤者即告随近官司村坊屯驿闻告之处率随近军人及夫从发处追捕若其所在官司知而不即救助者徒一年窃盗各减二等谓隣里被窃盗承告而不救助者从杖一百上减闻而不救助者从杖九十上减官司承告不即救助者从徒一年上减从军征讨亡
　　诸征名已定及从军征讨而亡者一日徒一年一日加一等十五日绞临对冦贼而亡者斩主司故纵与同罪【下条凖此】
　　防义曰征名已定谓卫士及募人征名已定讫及从军征讨而亡者一日徒一年一日加一等八日流三千里十五日绞若临对冦贼谓壁垒相对矢石将交而亡者斩亦据应战之人主司故纵与同罪谓主司知情容其亡避各与亡者罪同亡者合斩主司合绞注云下条凖此谓下条向防及在防未满而亡者主司故纵亦各同罪其临对防贼而有亡者但亡即坐不计日数及行逺近其有从军征讨而亡未满十五日军还者未还以前依征亡之法征还之后从军还亡罪而断将未还之日并满军还之日累科
　　军还而先归者各减五等其逃亡者同在家逃亡法防义曰军虽凯还须依部伍若不随团队而輙先归者各减军亡罪五等其逃亡者同在家逃亡法谓一日笞四十十日加一等罪止流二千里若军还先归一日徒一年上减五等合杖六十罪止徒一年半日若少从先归日科日若多从有军名亡法
　　防人向防
　　诸防人向防及在防未满而亡者【镇人亦同】一日杖八十三日加一等
　　防义曰防人向防谓上道讫逃走及在防年限未满而亡者镇人亦同一日杖八十三日加一等既无罪止之文加至流三千里亡日未到罪止镇防日已满者计应还之日同在家亡法累并为罪
　　流徒囚役限内亡
　　诸流徒囚役限内而亡者【犯流徒应配及移乡人未到配所而亡者亦同】一日笞四十三日加一等过杖一百五日加一等
　　防义曰流徒囚谓或流或徒者各其在役限内而亡者注云犯流徒应配及移乡人未到配所而逃亡者各与流徒囚役限内而亡罪同一日笞四十三日加一等十九日合杖一百过杖一百五日加一等五十九日流三千里
　　主守不觉失囚减囚罪三等即不满半年徒者一人笞三十三人加一等罪止杖一百监当官司又减三等故纵者各与同罪
　　防义曰主守谓主守囚徒之人及部领流移人等不觉囚亡减囚罪三等谓从囚本罪上减三等不从逃坐减之即不满半年徒者谓徒役将满余日不满半年徒而有逃亡者不计逃日而科唯据亡人之数为罪一人笞三十三人加一等谓四人亡合笞四十不觉二十二人亡即至罪止合杖一百监当官司又减三等谓减主守罪三等不觉二十二人亡者罪止杖七十故纵者各与同罪称各者谓监当官司及主守各与亡囚本犯罪同
　　宿卫人亡【问荅一】
　　诸宿卫人在直而亡者一日杖一百二日加一等即从驾行而亡者加一等
　　防义曰宿卫人谓诸卫大将军以下当畨卫士以上在直畨限内而有逃亡者一日杖一百二日加一等计一十七日流三千里直满以后即同在家亡法即从驾行者以其陪从事重故加宿卫一等之坐亡者一日徒一年二日加一等十五日流三千里
　　问曰卫士于宫城外守卫或于京城诸司守当或被配于王府上畨如此之徒而有逃亡者合科何罪答曰宫城之外兼及皇城京城若有逃亡罪亦与宿卫不别若有凖减三等之例即太轻于在家而亡是知守当杂犯有减三等之科逃亡之辜得罪与宿卫不异
　　丁夫杂匠亡【问荅一】
　　诸丁夫杂匠在役及工乐杂戸亡者【太常音声人亦同】一日笞三十十日加一等罪止徒三年主司不觉亡者一人笞二十五人加一等罪止杖一百故纵者各与同罪防义曰丁谓正役夫谓杂徭及杂色工匠诸司工乐杂户注云太常音声人亦同丁夫杂匠并据在役逃亡工乐以下在家亡者亦是一日笞三十十日加一等罪止徒三年主司谓监当主司不觉逃亡者计人数坐之一人笞二十五人加一等四十一人逃亡即至罪止杖一百主司故纵者各与逃亡者同罪
　　即人有课役全户亡者亦如之若有军名而亡者加一等其人无课役及非全戸亡者减二等即女户亡者又减三等其里正及监临主司故纵户口亡者各与同罪不知情者不坐
　　防义曰人有课役谓或有课无役或有役无课而全户亡者亦如丁夫在役逃罪一日笞三十十日加一等罪止徒三年若有军名而亡谓卫士掌闲驾士幕士之类名属军府者总是有军名其幕士属卫尉驾士属太仆之类不军府者即不同军名之例有军名而亡者虽非全户加一等合流二千里其人无课役谓全户亡者其有课役谓非全户亡者各减有课役全户亡罪二等罪止徒二年若其人无课役又非全戸亡者又减二等罪止徒一年即女戸亡亦谓全戸而亡者又减三等縂减有课役亡者五等罪止杖一百妇女非全户亡又减二等合杖八十其里正及监临主司折冲府于军人亦同监临之例故纵户口军人亡者各与亡者罪同不知情者不坐
　　问曰有军名而亡于他处附贯课役如法唯无军名合当何罪
　　答曰逃亡之罪多据阙课无课之軰责其浮逰亦既编户见在课役如法凖式仍徴赋役附处复有课输于官课役无违唯免军名合罪依例逃亡自首减罪二等坐之仍勒还本所
　　浮浪他所
　　诸非亡而浮浪他所者十日笞十二十日加一等罪止杖一百即有官事在他所事了留住不还者亦如之若营求资财及学宦者各勿论阙赋役者各依亡法防义曰非亡谓非避事逃亡而流宕他所者十日笞十二十日加一等一百九十日罪止杖一百即有官事已了留住不归者亦同浮浪之罪若营求资财者谓贸迁有无逺求利润及学宦者或负笈从师或弃繻求仕各遂其业故并勿论阙赋役者各依亡法谓因此不归致阙赋役各凖逃亡之法依状科罪若全户者罪止徒三年非全户者减二等
　　官戸奴婢亡
　　诸官户官奴婢亡者一日杖六十三日加一等【部曲私奴婢亦同】主司不觉亡者一口笞三十五口加一等罪止杖一百故纵官戸亡者与同罪奴婢凖盗论即诱官私奴婢亡者凖盗论仍令备偿
　　防义曰官戸及官奴婢逃亡者一日杖六十三日加一等注云部曲私奴婢亦同部曲虽取良人之女其妻若逃亡罪同部曲主司不觉谓不觉官户官奴婢亡者一口笞三十五口加一等三十六口罪止杖一百故纵官户亡者同官户逃亡之罪罪止流凖加杖二百之法故纵官奴婢亡者凖盗论谓计赃五疋徒一年五疋加一等即诱导官私奴婢亡者谓不将入己导引令亡者并凖盗论五疋徒一年五疋加一等仍令备偿故纵亡者得罪不偿若诱导官户部曲亡者律无正文当不应得为从重杖八十与同行者同过致资给之罪
　　在官无故亡
　　诸在官无故亡者一日笞五十三日加一等过杖一百五日加一等邉要之官加一等
　　防义曰在官谓在令式有贠见在官者无故私逃者一日笞五十三日加一等过杖一百五日加一等五十六日流三千里邉要之官户部式灵胜等五十九州为邉州此乃居邉为要亡者加罪一等谓品官以上一日杖六十三日加一等
　　被囚禁拒捍走【问荅一】
　　诸被囚禁拒捍官司而走者流二千里伤人者加役流杀人者斩从者绞若私窃逃亡以徒亡论【事发未囚而亡者亦同】防义曰被囚禁不限有罪无罪但据状应禁者散禁亦同拒捍官司而强走者流二千里伤人者谓因拒捍伤主司及捕捉之人者加役流杀人者斩从者绞不至死者依首从法若私窃逃亡谓被囚禁而私逃者从上条流徒囚役限内而亡一日笞四十三日加一等过杖一百五日加一等此是事发更为合重其坐注云事发未囚谓罪人事发被追拒捍官司逃走及私窃逃亡亦与在禁逃亡罪同
　　问曰有人据状不合禁身被官人枉禁拒捍官司逃走合得何罪
　　答曰本罪不合囚禁枉被官人禁留虽即逃亡不合与囚亡之罪若有拒捍杀伤止同故杀伤法私窃逃亡同在家逃亡之罪若判案禁者虽本无罪亦同囚例
　　主守不觉失囚
　　诸主守不觉失囚者减囚罪二等若因拒捍而走者又减二等皆听一百日追捕限内能自捕得及他人捕得若囚已死及自首除其罪即限外捕得及囚已死若自首者各又追减一等
　　防义曰主守者谓専当守囚之人典狱之类不觉失囚者减囚罪二等假失死囚合徒三年之类若囚拒捍强走力不能制又减二等皆听一百日追捕限内能自捕得及他人捕得者不限亲踈若囚已死及自归首并除失囚之罪即百日限外捕得及囚已死若囚自首各又追减失囚本罪一等称追减者谓失囚之罪已经断讫者仍更追减若已奏决者不在追减之例
　　监当之官各减主守三等故纵者不给捕限即以其罪罪之未断决间能自捕得及他人捕得若囚已死及自首各减一等【谓此篇内监临主司应坐当条不立捕访限及不觉故纵者并凖此法】防义曰当监之官谓检校専知囚者即当直官人在直时其判官凖令合还而失囚者罪在当直之官各减主守三等谓减囚罪五等囚若拒捍而走得减囚罪七等之类故纵者不给捕限谓主守及监当之官故纵囚逃亡者并不给限捕访即以其罪罪之者谓纵死囚得死罪纵流徒囚得流徒罪之类未断决间谓官当收赎者未断死及笞杖者未决能自捕得及他人捕得若囚已死及自首各减一等
　　注谓此篇内监临主司应坐当条不立捕访限及不觉故纵者并凖此法
　　防义曰上条征人逃亡者主司故纵与同罪及流徒囚限内而亡监当官司不立捕限及不觉故纵如此之类并凖此条为法
　　容止他界逃亡
