<!-- { "loadSidebar": true } -->
　　诸部曲奴婢告主非谋反逆叛者皆绞【被告者同首法】告主之期亲及外祖父母者流大功以下亲徒一年诬告重者缌麻加凢人一等小功大功递加一等即奴婢诉良妄称主压者徒三年部曲减一等
　　疏义曰日月所照莫非王臣奴婢部曲虽属于主其主若犯谋反逆叛即是不臣之人故许论告非此三事而告之者皆绞罪无首从注云被首者同首法谓其主杂犯死罪以下部曲奴婢告之俱同为首之法奴婢获罪主得免科奴婢为主隐虽告凖名例律相容隐告言自合同首今律文重言同首法者以相隐条无相隐字故告主之期亲及外祖父母者流不言里数者为同加杖二百大功以下亲徒一年称大功以下小功缌麻亦同此等并谓告得实诬告重者谓所诬之罪重于徒一年缌麻加凢人一等若诬告主缌麻亲徒一年加一等合徒一年半小功徒二年大功徒二年半之类大功以下诸亲犯有轻重应计等级加者但重于徒一年皆准此加法即奴婢诉良妄称主压者谓奴婢本无良状而妄诉良云主压充贱者合徒三年不同诬告主者开其自理之路部曲减一等其主诬告部曲奴婢者即同诬告子孙之例其主不在坐限
　　诬告府主刺史县令
　　诸诬告本属府主刺史县令者加所诬罪二等
　　疏义曰诬告本属府主等加所诬罪二等者谓诬告一年徒罪合徒二年之类若告除名免官免所居官等事虚亦准此徒法加罪其有缌麻以上亲任本属府主刺史县令者自依告亲法若告尊长各从重论投匿名书告人罪【问答一】
　　诸投匿名书告人罪者流二千里【谓絶匿姓名及假人姓名以避己作者弃置悬之俱是】
　　疏义曰有人隐匿己名或假人姓字潜投犯状以告人罪无问轻重投告者即得流坐故注云谓絶匿姓名及假人姓名以避己作者弃置悬之俱是谓或弃之于街衢或置之于衙府或悬之于旌表之类皆为投匿之坐假人姓名经官司判入言告人罪从违令科非是投匿所以科违令投匿告祖父母科绞告期亲卑幼减凢人二等大功减一等小功以下以凢人论匿名书告他人部曲奴依凢人法是大功相犯不合减一等二等他皆仿此告缌麻以上亲部曲奴即依减法
　　得书者皆即焚之若将送官司者徒一年官司受而为理者加二等被告者不坐輙上闻者徒三年
　　疏义曰匿名之书不合检校得者即须焚之以絶欺诡之路得书不焚以送官府者合徒一年官司既不合理受而为理者加二等处徒二年被告者假令事实亦不合坐若是首不原事以后别有人论告还合得罪輙上闻者合徒三年若得告反逆之书或不测理须闻奏不合烧除
　　问曰投匿名书告人谋反大逆或虚或实捉获所投之人未知若为科罪
　　答曰隐匿姓字投书告罪投书者既合流坐送官者法处徒用塞诬告之源以杜奸欺之路但反逆之徒衅深夷族知而不告即合死刑得书不可焚之故许送官闻奏状既是实便须上请听裁告若是虚理依诬告之法
　　因不得告举他事【问答一】
　　诸被囚禁不得告举他事其为狱官酷巳者听之疏义曰人有犯罪身在囚禁唯为狱官酷巳者得告自余他罪并不得告发即流囚在道徒囚在役身婴枷锁或有援人亦同被囚禁之色不得告举他事又准狱官令囚告宻者禁身领送即明知谋叛以上听告余凖律不得告举
　　即年八十以上十岁以下及笃疾者听告谋反逆叛子孙不孝及同居之内为人侵犯者余并不得告官司受而为理者各减所理罪三等
　　疏义曰老小及笃疾之辈犯法既得勿论唯知谋反大逆谋叛子孙不孝及阙供养及同居之内为人侵犯如此等事并听告举自余他事不得告言如有告发不合为受官司受而为理者从被囚禁以下减所推罪三等假有告人徒一年官司受而为理合杖八十之类
　　问曰有人被囚禁更有别事其事与余人连坐官司合受与否
　　答曰律云诸被囚禁不得告举他事此既首论身事非闗别告他人纵连傍人官司亦合为受被首之者仍依法推科
　　犯罪经所在官司首
　　诸犯罪欲自陈首者皆经所在官司申牒军府之官不得輙受其谋叛以上及盗者听受即送随近官司若受经一日不送及越览余事者各减本罪三等其谋叛以上有须掩捕者仍依前条承告之法
　　疏义曰犯罪未发皆许自新其有犯罪欲自陈首者皆经所在官司申牒但非军府此外曹局并是所在官司军府之官谓诸卫以下折冲府以上并是领兵曹司不许輙受首事其谋叛以上事是重害及盗贼之辈并即须追掩故听于军府陈首军府受得即送随近官司其受首谋反逆叛者若有支党必须追掩不得过半日及首盗者受经一日不送随近州县及越览余事者减本罪三等假有告人脱戸合徒三年军府受而为推者合徒一年半之类其谋反逆叛为有支党事须掩捕仍依前条承告之法谓若满半日不掩还同知而不告之罪谋反大逆不告合死谋大逆谋叛不告者流
　　以赦前事相告言【问答一】
　　诸以赦前事相告言者以其罪罪之官司受而为理者以故入人罪论至死者各加役流
　　疏义曰以赦前事相告言者谓事应防赦始是赦前之事不合告言若常赦所不免仍得依旧言告假有防赦监主自盗得免有人輙告以其所告之罪罪之谓告徒一年赃罪者监主自盗即合除名告者还依比徒之法科罪官司违法受而为理者以故入人罪论谓若告赦前死罪前人虽复未决告者免死处加役流官司受而为理至死者亦得此罪故称各加役流若官司以赦前合免之事弹举者亦同受而为理之坐
　　若事须追究者不用此律【追究谓婚姻良贱赦限外蔽匿与改正徴收及追见赃之类】
　　疏义曰事须追究者备在注文不用此律者谓不用入罪之律注云追究谓婚姻良贱赦限外蔽匿谓违律为婚养奴为子之类虽防赦须离之正之赦限外蔽匿谓防赦应首及改正征收过限不首若经责簿帐不首不改正征收及应征见赃谓盗诈之赃虽赦前未发赦后捉获正赃者是谓见赃之类合为追征问曰准诬告条至死而前人未决听减一等流罪以下前人未加拷掠而告人引虗得减一等又准官司入人罪若未决放听减一等有诬告赦前死罪官司受而为推得依此条减罪与否
　　答曰依律以赦前事相告言者以其罪罪之官司为理者以故入人罪论此是赦前之罪并不许言告论实尚无减例诬告岂得减之不至死者俱无减法至死者处加役流
　　告人罪须明注年月
　　诸告人罪皆须明注年月指陈实事不得称疑违者笞五十官司受而为理者减告罪一等即被杀被盗及水火损败者亦不得称疑虽虗皆不反坐其军府之官不得輙受告事辞牒若告谋叛以上及盗者依上条疏义曰告人罪皆注前人犯罪年月指陈所犯实状不得称疑违者笞五十但违一事即笞五十谓牒未入司即得此罪官司若受疑辞为推并准所告之状减罪一等即以受辞者为首若告死罪流三千里告流处徒三年之类即被杀被盗为害特甚或被人决水纵火漂焚财物盗即不限强窃漂焚不问多少告者皆须明注日月不合称疑推问虽虗皆不反坐若称疑者官合亦不合受理即虽受理官司亦得免科其军府之官亦谓诸衞及折冲府等不得輙受告事辞牒告谋叛以上及盗者依上条为受即送官司之法
　　为人作辞牒加状
　　诸为人作辞牒加増其状不如所告者笞五十若加增罪重减诬告一等
　　疏义曰为人雇倩作辞牒加增告状者笞五十若加増其状得罪重于笞五十者减诬告罪一等假有前人合徒一年为人作辞牒增状至徒一年半便是剰诬半年减诬告一等合杖九十之类若因雇倩受财得赃重者同非监临主司因事受财坐赃之罪如赃重从赃科赃轻者从减诬告一等法
　　即受雇诬告人罪者与自诬告同赃重者坐赃论加二等雇者从敎令法若告得实坐赃论雇者不坐
　　疏义曰上文为人作辞牒虽复得物不雇诬告因有加增得减诬告一等此文即受雇诬告人罪者谓彼此同谋本共诬搆情规陷害故与自诬告罪同赃重者坐赃论加二等假有得绢十疋受雇诬告人一年半徒坐赃论十疋合徒一年加二等即徒二年之类雇者从敎令法依下条敎令为从减受雇者一等仍得一年徒若告得实坐贜论谓受绢十疋告得实事合徒一年之类雇者不坐以其得实故得无罪敎令人告事虗【问答一】
　　诸敎令人告事虗应反坐得实应赏者皆以告者为首敎令为从
　　疏义曰敎令人告事虗应反坐谓诬告人者各反坐得实应赏谓告赍禁物度关及博戏盗贼之类令有赏文或有反逆临时有加赏者皆以告者为首敎令者为从
　　问曰律云得实应赏皆以告者为首敎令为从未知告得赏物若为作首从分财
　　答曰应赏在令有文分赏原无等级既无首从之法须准律条论之又不可徒杖别作节文约从杖一百之例假如敎人告杖一百罪虗即告者为首合杖一百教令为从合杖九十即从者十分减一应赏义亦准此假有轻重不同并准十分为例
　　即敎令人告缌麻以上亲及部曲奴婢告主者各减告者罪一等被敎者论如律若敎人告子孙者各减所告罪一等【虽诬亦同】
　　疏义曰其有敎令人自告缌麻以上亲或敎人部曲奴婢告主者告实及诬各减告者罪一等其告缌麻以上亲即尊者坐重卑者坐轻部曲奴婢告主皆绞故云各减告者罪一等被敎者论如律谓被敎告缌麻以上亲及告主各得本罪若敎人告子孙者告子孙本既无罪各减所告罪一等虽是死罪亦减死处流注云虽诬亦同谓虽敎诬告亦减罪一等既上条祖父母父母诬告子孙外孙子孙之妇妾及己之妾各勿论此条但云敎人告子孙各减所告罪一等既外孙以下亦准敎令告子孙法减所告罪一等敎人部曲奴婢告主期亲以下虽无别理亦合有罪敎告主期亲及外祖父母者科不应为重敎告主大功以下缌麻以上科不应为轻虽无正文比例为允邀车驾挝鼓诉事
　　诸邀车驾及挝登闻鼓若上表以身事自理诉而不实者杖八十【即故增减情状有所隐避诈妄者从上书诈不实论】
　　疏义曰车驾行幸在路邀驾申诉及于衞阙之下挝鼓以求上闻及上表披陈身事此三等如有不实者各合杖八十注云即故增减情状有所隐避诈妄者从上书诈不以实论谓上文以理诉不实得杖八十若其不实之中有故增减情状有所隐避诈妄者即从上书诈不实论处徒二年
　　自毁伤者杖一百虽得实而自毁伤者笞五十即亲属相为诉者与自诉同
　　疏义曰邀车驾以下诉人所诉非实輙自毁伤者皆杖一百若所诉虽是实而自毁伤者笞五十即亲属相为诉者亲属谓缌麻以上及大功以上婚姻之家为诉者与自诉同自邀车驾以下虚实得罪各与自诉罪同
　　越诉【问答一】
　　诸越诉及受者各笞四十若应合为受推抑而不受者笞五十三条加一等十条杖九十
　　疏义曰凢诸辞诉皆从下始从下至上令有明文谓应经县而越向州府省之类其越诉及官司受者各笞四十若有司不受即诉者亦无罪若应合为受谓非越诉依令听理者即为受推抑而不受者笞五十三条加一等谓不受四条杖六十十条罪止杖九十若越过州诉受词官人判付县勘当者不坐请状上诉不给状科违令笞五十
