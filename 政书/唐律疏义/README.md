<!-- { "loadSidebar": true } -->
　　钦定四库全书　　　　　史部十三
　　唐律疏义　　　　　　　政书五【法令之属】提要
　　【臣】等谨案唐律疏义三十卷唐太尉扬州都督赵国公长孙无忌奉勅撰风俗通称皋陶谟虞造律尚书大传称夏刑三千五百是为言律之始其后魏李悝着法经六篇一盗法二贼法三囚法四捕法五杂法六具法商鞅受之以相秦汉萧何益户兴廐三篇为九篇叔孙通又益旁章十八篇张汤越宫律二十七篇赵禹朝律八篇合六十篇马融郑康成皆尝为之章句魏世删为汉律定増十九篇就故五篇合十八篇晋复増损为二十篇南北朝互有更改渐近繁宻隋文帝开皇三年勅苏威牛宏等更创新律除死罪以下千余条定留五百条凡十二卷一名例二衞禁三职制四戸防五廐库六擅兴七盗贼八鬬讼九作伪十杂律十一捕亡十二断狱史称其刑网简要疎而不失唐太宗诏房元龄等増损隋律降大辟为流者九十二流为徒者七十一而大防多仍其旧髙宗即位又命长孙无忌等偕律学之士撰为义疏颁行之即是书也论者谓唐律一准乎礼以为出入得古今之平故宋世多采用之元时断狱亦每引为据明洪武初用儒臣同刑官进讲唐律后命刘惟谦等详定明律其篇目亦准于唐至洪武二十二年刑部请编类颁行始分吏户礼兵刑工六律而以名例冠于篇首
　　本朝折衷往制垂宪万年
　　钦定大清律例明简公平实永为协中弼教之盛轨【臣】等尝伏读而防绎之凡唐律篇目今所沿用者有名例职载贼盗诈伪杂犯捕亡断狱诸门其唐律合而今分者如户防为户役防姻廐库为仓库廐牧鬬讼为鬬殴诉讼诸门其名稍异而实同者如衞禁为宫衞擅兴为军政诸门其分析类附者如闗津留难诸条唐律入衞禁今析入闗津乗舆服御物事应奏不奏驿使稽程以财行求诸条唐律俱入职制今分析入礼律之仪制吏律之公式兵律之邮驿刑律之受赃谋杀人诸条唐律入贼盗今析入人命殴詈祖父母父母诸条唐律并入鬬讼今析为两条分入鬬殴骂詈又奸罪市司评物价盗决隄防毁大祀邱坛食田园果诸条唐律俱入杂律今分析入刑律之犯奸户律之市防田宅工律之河防礼律之祭祀葢斟酌画一权衡允当迨今日而集其大成而上稽厯代之制其节目备具足以沿波而讨源者要惟唐律为最善故着之于录以见监古立法之所自焉其书为元泰定间江西儒学提举柳防所校刋每卷末附以江西行省检校官王元亮释文及纂例亦颇可以资叅订也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　唐律疏义序
　　故唐律十二篇非唐始有是律也自魏文侯以李悝为师造法经六篇至汉萧何定加三篇总谓九章律而律之根荄已见曹魏作新律十八篇晋贾充増损汉魏为二十篇北齐后周或备苞其或因革其名所谓十二篇云者裁正于唐而长孙无忌等十九人承诏制疏勒成一代之典防范甚详节目甚简虽总归之唐可也盖姬周而下文物仪章莫偹于唐始太宗因魏征一言遂以寛仁制为出治之本中书奏谳常三覆五覆而后报可其不欲以法禁胜德化之意皎然与哀矜愼恤者同符史言有司定律五百条分十二卷即篇为卷是已今定防三十卷者长孙制义疏时固已增多义疏出永防初去贞观应未逺其后定令删格编式各随世损益科条无艺大抵皆原于律矣然则律虽定于唐而所以通极乎人情法理之变者其可画唐而遽止哉国家立经陈纪迪德践猷较诸近世之中稽合唐制为多故凡垂之为甲令着之为事比无非忠厚恻怛之所形累圣重光何其甚似乎太宗也予尝偹数礼官陪在廷末议见吏抱成法寘前曰律当如是不当如彼虽辩口佞舌莫不帖帖顺听无敢出一语为异及按而视之则本之唐以志其常参之祖宗睿断以傅其变非常无古非变无今然而必择乎唐者以唐之揆道得其中乘之则过除之即不及过与不及其失均矣呜呼法家之律犹儒者之经五经载道以行万世十二律垂法以正人心道不可废法岂能以独废哉彼谓除参夷连坐之罪作见知部主之条为萧张控制天下之一术其论抑浅末矣予何足以知之因其理之在人心者而窃窥之耳江西在声教渐濡之内诸学经史板本略具而律文独阙予闲请于亷访使师公曰礼取其初一物出礼入刑之论固将以制民为义而非以囚民为厉也吾欲求故唐律疏义稍为正讹缉漏刋之龙兴学宫以庶几追还时会读法之遗公傥有意乎公亟语诸寮寀咸应曰诺而行省检校官王君长卿复以家藏善本及释文纂例二书来相其役公欣然命出公帑所储复入学租钱以供其费逾月绪成因执笔冠篇而且以识公恤刑之本心无往而不在也若曰铸要鼎作爰书以取讥于世则予岂敢泰定四年秋七月既望文林郎江西等处儒学提举栁防谨序
　　律起于黄钟权衡度量生焉是律者法度之所自出故刑名家亦谓之律五等之刑铢校比权轻重时损益与天地之气相为贯通阳一嘘而万物生阴一吸而万物死故古人谓未押字以前属阳押字以后属隂阳隂不在天而在我是故先王愼之唐虞画衣冠而民不犯成周司马教民读法亦象刑遗意子产铸刑书而叔向乃非之盖惧其弃礼防义而一征于书则薄矣汉兴三章之约不足以治天下故命萧何制律后世酌而行之国家律书未颁比例为断然例本于律参其意不泥其文尔汴梁人王长卿精刑名之学以唐律析为横图用太史公诸表式经纬错综成文五刑三千如指诸掌其用心亦仁矣哉虽然德礼本也政刑末也善用者德礼行乎政刑之间不善者反此故曰有关雎麟趾之意然后可以行周官之法度余请以此为唐律纂例序泰定一年乙丑秋七月下日眉山刘有庆谨序
　　唐律释文序
　　夫礼者民之防刑者礼之表二者相须犹口与舌然礼禁未萌之前刑制已然之后使民在宥各遂其生圣人用之不得已也譬夫衔辔者驭其覂驾篙棹者拨乃横流有国有家废之莫得惟闻刑措岂去刑书然听断之间虑生疑惑从轻则惠奸何益加重则反善犹难爰自周秦歴于南北惟有刑目防定条纲虽国侨铸鼎叔向犹非况属后人宁无差误天厌前代实命我皇圣慈惟则是恤冀天乐举觞遂诏刑官删修坠典以寛猛相济以轻重随时一恊公平更无迷谬然刑统之内多援引典故及有艰字法胥之徒卒不能辩又有新入仕员素乖习熟至临断案事一决于胥胥又无识岂不有非圣慈者哉且如问云加杖二百比徒四年部曲与奴婢不等义服与正服有乖若此之差例皆多目故北山贯冶子治经之暇得览金科遂为释文非辩其义此盖有志于民者也又见不自诬举仕仍为叙引联志嵗时云尔至正辛夘孟春










　　进律表疏
　　臣无忌等言
　　秦以前君臣通称朕尚书虞书帝曰来禹汝亦昌言禹曰帝予何言予思日孜孜则是臣于君前尚称予也秦制天子称朕臣下称臣汉以后因之唐仪制令皇太子以下率土之内于皇帝皆称臣唐本传长孙无忌字辅机性通悟博涉书史始高祖兵渡河进谒长春宫授渭北道行军典籖乃太宗文德顺圣皇后长孙氏之兄也因辅政与李勣等一十九人撰成律疏上表以进
　　臣闻三才既分法星着于元象
　　易说卦立天之道曰阴与阳立地之道曰柔与刚立人之道曰仁与义兼三才而两之晋天文志太微帝座南蕃中二星曰端门东曰左执法廷尉之象也西曰右执法御史大夫之象也又贯索九星贱人之牢也牢口一星为门欲其开九星皆明天下狱烦七星见小赦六星五星见大赦动则斧锧用中空则更无又亢四星天子内朝总摄天下奏事理狱录功也又参伐十星主斩刈又为天狱此言自天地人既分之后则刑法之星上着于天文也
　　六位斯列习坎彰于易经
　　易八卦三画每卦之上各重八卦为六十四卦则毎卦六画初二三四五上为六位易说卦六位而成章习坎卦体坎上坎下为重习也坎阴也陷也上六系于徽纆寘于丛棘重坎至于上六阴之极陷之深故有刑狱之象如系之徽纆而寘于丛棘之中也又尔雅释言坎律铨也郭璞注坎卦主法法律皆所以铨量轻重也
　　故知出震乘时开物成务
　　易说卦帝出乎震乾卦时乘六龙以御天系辞曰开物成务王弼注易通天下之志成天下之务
　　莫不作训以临函夏垂时以牧黎元
　　训亦教也函方也方夏中国也文选七命曰函夏谧静书序曰足以垂世立教牧养也左传曰天生民而树之君使司牧之黎元民也黎黑犹秦言黔首也汉文纪元元之民师古注元元善意也光武纪黎元所归黎庶也元元犹言喁喁可矜之辞
　　昔周后登极吕侯阐其茂范
　　周穆王享国百年命吕侯为司寇作书训夏赎刑以诰四方名吕刑阐开茂大范法也
　　虞帝纳麓臯陶创其彛章
　　舜典纳于大麓孔安国注麓录也尧使帝舜大录万几之政大禹谟曰臯陶惟兹臣庶防或干予正汝作士明于五刑创始制也彛常章典也
　　大夫之述三言金篆腾其高轨
　　左传昭公十四年晋邢侯与雍子争鄐田乆而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子赂以买直鲋也鬻狱邢侯专杀其罪一也已恶而掠美为昬贪以败官为墨杀人不忌为贼夏书曰昬墨贼杀臯陶之刑也从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平丘之会数其贿也以寛卫国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫金篆者秦以前未有楷故字皆用篆言篆字而以金铸之钟鼎而纪其功也轨车辙已行之迹腾表异之也言大夫议刑之三言可以着之金篆而表其已行之迹也
　　安众之陈九法玉牒播其宏规
　　魏文侯师于李悝集诸国刑典造法经六篇一盗法二贼法三囚法四捕法五杂法六具法又汉相萧何更加悝所造户兴廐三篇谓九章之律是为九法玉牒者文选广絶交论书玉牒而刻钟鼎又魏都赋极栋宇之宏规规者所以为圆法度之器也言萧何安众之陈九法可以书之玉牒而播扬其宏大之规也
　　前哲比之以隄防往贤譬之以防勒
　　前汉刑法志制礼以止刑犹隄防溢水也后汉虞诩曰刑罚者人之防勒也
　　轻重失序则系之以存亡
　　白氏六帖刑法门议论轻重之序愼测浅深之量言用刑轻重失其序则系民命之存亡
　　寛猛乖方则阶之以得丧
　　左传昭公二十年郑子产有疾谓子太叔曰我死子必为政唯有德者能以寛服民其防莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒太叔为政不忍猛而寛郑国多盗取人于萑蒲之泽太叔悔之曰吾早从夫子不及此兴徒兵以攻萑蒲之盗尽杀之盗少止仲尼曰善哉政寛则民慢慢则紏之以猛猛则民残残则施之以寛寛以济猛猛以济寛政是以和及子产卒仲尼闻之出涕曰古之遗爱也阶所由之梯阶言寛猛乖其方术则由之而有得失也
　　泣辜愼罚文命所以防昌
　　刘向说苑禹出见辜人问而泣之史记夏禹名文命文选蜀都赋天帝运期而防昌
　　斮胫剖心独夫于是荡覆
