<!-- { "loadSidebar": true } -->
　　疏义曰盗制书徒二年勑及奏抄亦同勑防无御书奏抄即有御书不可以御书奏抄轻于勑防各与盗制书罪同官文书谓在司寻常施行文书有印无印等重害文书加一等合徒一年注云亦谓贪利之亦如上条盗印借为财用无所施行重害谓徒罪以上狱案及婚姻良贱勲赏黜陟授官除免之类者之类者谓仓粮财物行军文簿帐及户籍手实之属盗者各徒一年若欲动事盗者自从増减之律
　　即盗应除文案者依凢盗法
　　疏义曰即盗应除文案者依令文案不须常留者每三年一拣除既是年久应除即非见行文案故依凢盗之法计贜科罪
　　盗宫殿门符
　　诸盗宫殿门符发兵符传符者流二千里使节及皇城京城门符徒三年余符徒一年门钥各减三等盗州镇及仓厨廐库闗门等钥杖一百县戍等诸门钥杖六十疏义曰开闭殿门皆用铜鱼合符用符钥法式已于擅兴律解讫发兵符以铜为之左者进内右者付州府监及提兵镇守之所并留守应执符官人其符虽通余用为发兵事重故以发兵为目传符谓给将乘驿者依公式令下诸方传符两京及北都留守为麟符东方青龙西方白虎南方朱雀北方武两京留守二十左十九右一余皆四左三右一左者进内右者付外州府监应执符人其两京及北都留守符并进内须遣使向四方皆给所诣处左符书于骨帖上内着符里用泥封以门下省印印之所至之处以右符勘合然后承用盗者合流二千里节者皇华出使黜陟幽明輶轩奉制宣威殊俗皆执旌节取信天下及皇城门谓朱雀等门京城门谓明徳等门盗此门符及使节者各徒三年余符徒一年余符谓禁苑及交廵等符案擅兴律凢言余符者契亦同即契应发兵者同发兵符法然则盗发兵契各同余符之罪门钥各减三等谓各减所开闭之门鱼符三等假有盗宫殿门符合流二千里门钥减三等得徒二年余钥应减门符并凖此若是禁苑门钥不可轻于州镇闗门等钥盗州镇及官仓厨廐库及闗门等钥各杖一百县戍等诸门钥称诸门钥者谓内外百司及坊市门官有门禁盗其钥者各杖六十
　　盗禁兵器
　　诸盗禁兵器者徒二年甲弩者流二千里若盗罪轻同私有法盗余兵器及旌旗幡帜者杖九十若盗守卫宫殿兵器者各加一等即在军及宿衞相盗还充官用者各减二等
　　疏义曰盗禁兵器者徒二年谓非弓箭刀楯短矛私家不合有者皆为禁兵器甲弩者流二千里盗罪轻者同私有法即是盗弩一张流二千里盗甲一领亦流二千里案擅兴律私有甲一领及弩三张流二千里　甲三领及弩五张绞　盗甲三领或盗弩五张并得绞罪是名盗罪轻同私有法其盗余兵器谓虽是官兵器私家合有者及旌旗幡帜者杖九十并据盗官物计贜重加凢盗一等若盗守卫宫殿兵器者又各加一等谓见用守卫宫殿加凢盗二等即在军谓在行军之所若宿卫相盗还充官用者各减二等若入私者各同上文盗法
　　盗毁天尊佛像
　　诸盗毁天尊像佛像者徒三年即道士女冠盗毁天尊像僧尼盗毁佛像者加役流真人菩萨各减一等盗而供养者杖一百【盗毁不相须】
　　疏义曰凢人或盗或毁天尊若佛像各徒三年道士女冠盗毁天尊像僧尼盗毁佛像者各加役流为其盗毁所事先圣形像故加役流不同俗人之法真人菩萨各减一等凢人盗毁徒二年半道士女冠盗毁真人僧尼盗毁菩萨各徒三年盗而供养者杖一百谓非贪利将用供养者但盗之与毁各得徒流之坐故注云盗毁不相须其非真人菩萨之像盗毁余像者若化生神王之类当不应为从重有贜入己者即依凢盗法若毁损功庸多者计庸坐贜论各令修立其道士等盗毁佛像及菩萨僧尼盗毁天尊若真人各依凢人之法
　　发冢【问答一】
　　诸发冢者加役流【发彻即坐招防而亦是】已开棺椁者绞发而未彻者徒三年
　　疏义曰礼云葬者藏也欲人不得见古之者厚衣之以薪后代圣人易之以棺椁有发冢者加役流注云发彻即坐招魂而亦是谓开至棺椁即为发彻先无尸柩招魂而但使发彻者并合加役流已开棺椁者绞谓有棺有椁者必须棺椁两开不待取物触尸俱得绞罪其不用棺椁者若发而见尸亦同已开棺椁之坐发而未彻者谓虽发冢而未至棺椁者徒三年
　　其冢先穿及未殡而盗尸柩者徒二年半盗衣服者减一等器物甑版者以凢盗论
　　疏义曰其先穿谓先自穿陷旧有隙宂者未殡谓尸犹在外未殡埋而盗尸柩者徒二年半谓盗者原无恶心或欲诈代人尸或欲别处改之类盗衣服者减一等得徒二年计贜重者以凢盗论加一等此文既称未殡明上文发冡殡讫而发者亦是若盗器物甎版者谓冡先穿取其明器等物或甎若版以凢盗论
　　问曰发冢者加役流律既不言尊卑贵贱未知发子孙冢得罪同凢人否
　　答曰五刑之属条有三千犯状既多故通比附然尊卑贵贱等数不同刑名轻重粲然有别尊长发卑幼之坟不可重于杀罪若发尊长之冢据法止同凢人律云发冢者加役流在于凢人便减杀罪一等若发卑幼之冢须减本杀一等而科之已开棺椁者绞即同已杀之坐发而未彻者徒三年计凢人之罪减死二等卑幼之色亦于本杀上减二等而科若盗尸柩者依减三等之例其于尊长并同凢人
　　盗园陵内草木
　　诸盗园陵内草木者徒二年半若盗他人墓茔内树者杖一百
　　疏义曰园陵者三秦记云帝王陵有园因谓之园陵三辅黄图云谓陵四防门通四园然园陵草木而合芟刈而有盗者徒二年半若盗他人墓茔内树者杖一百若贜重者凖下条以凢盗论加一等若其非盗唯止斫伐者凖杂律毁伐树木稼穑各凖盗论园陵内徒二年半他人墓茔内树杖一百
　　盗官私牛马杀
　　诸盗官私牛马而杀者徒二年半
　　疏义曰马牛军国所用故与余畜不同若盗而杀者徒二年半若凖贜重于徒二年半者以凢盗论加一等其有盗杀牛之类乡俗不用耕驾者计贜以凢盗论
　　盗不计贜罪名
　　诸盗不计贜而立罪名及言减罪而轻于凢盗者计贜重以凢盗论加一等
　　疏义曰从盗大祀神御之物以下不计贜科唯立罪名亦有减处并谓得罪应重故别立罪名若减罪轻于凢盗者各须计贜以凢盗论加一等假有盗他人马牛而杀评马牛贜直绢二十疋若计凢盗合徒二年半以盗杀马牛故加凢盗一等处徒三年及言减罪轻于凢盗者上条盗尸柩者徒二年半盗衣服者减一等假有盗尸柩上衣服　绢二十疋依凢盗法徒二年半文称减一等只徒二年故　凢盗加一等亦徒三年是名以凢盗论加一等若盗皇太子服用及盗中小祀等物虽得减罪亦是盗不计贜
　　强盗【问答一】
　　诸强盗【谓以威若力而取其财先强后盗先盗后强等若与人药酒及食使狂乱取财亦是即得阑遗之物殴击财主而不还及窃盗发觉弃财逃走财主追捕因相拒捍如此之类事有因缘者非强盗】疏义曰强盗取人财注云谓以威若力假有以威胁人不加凶力或有直用凶力不作威胁而刼掠取财者先强后盗谓先加迫胁然后取财先盗后强谓先窃其财事觉之后始加威力如此之例俱为强盗若饮人药酒或食中加药令其迷谬而取其财者亦从强盗之法即得阑遗之物财主来认因即殴击不肯还物及窃盗取人财财主知觉遂弃财逃走财主逐之因相拒捍如此之类是事有因缘并非强盗自从鬬殴及拒捍追捕之法
　　问曰据捕亡律被盗虽傍人皆得捕系未审盗者将财逃走傍人追捕因即格伤或絶时不絶时得罪同强盗否
　　答曰依律盗者虽是傍人皆得捕系以送官司盗者既将财逃走傍人依律合捕其人乃拒伤捕者即是先盗后强絶时以后捕者既无财主寻逐便是不知盗由因相拒格唯有拒捕之罪不成强盗
　　不得财徒二年一尺徒三年二疋加一等十疋及伤人者绞杀人者斩【杀伤奴婢亦同虽非财主但因盗杀伤皆是】其持仗者虽不得财流三千里五疋绞伤人者斩
　　疏义曰盗虽不得财徒二年若得一尺即徒三年每二疋加一等贜满十疋虽不满十疋及不得财但伤人者并绞杀人者并斩谓因盗而杀伤人者注云杀伤奴婢亦同诸条奴婢多悉不同良人于此杀伤奴婢亦同良人之坐虽非财主但因盗杀伤皆是无问良贱皆如财主之法盗人若持仗虽不得财犹流三千里贜满五疋合绞持仗者虽不得财伤人者斩罪无首从
　　窃盗
　　诸窃盗不得财笞五十一尺杖六十一疋加一等五疋徒一年五疋加一等五十疋加役流
　　疏义曰窃盗人财谓潜形隐面而取盗而未得者笞五十得财一尺杖六十一疋加一等即是一疋一尺杖七十以次而加至贜满五疋不更论尺即徒一年每五疋加一等四十疋流三千里五十疋加役流其有于一家频盗及一时而盗数家者并累而倍论倍谓二尺为一尺若有一处贜多累倍不加重者止从一重而防其倍贜依例总征
　　监临主守自盗
　　诸监临主守自盗及盗所监临财物者【若亲王财物而监守自盗亦同】加凢盗二等三十疋绞【本条已有如者亦累加之】
　　疏义曰假如左藏库物则太府卿丞为监临左藏令丞为监事见守库者为主守而自盗库物者为监临主守自盗又如州县官人盗部内人财物是为盗所监临注云若亲王财物依令皇兄弟皇子为亲王监守自盗王家财物亦同官物之罪加凢盗二等一尺杖八十一疋加一等一疋一尺杖九十五疋徒二年五疋加一等是名加凢盗二等三十疋绞注云本条已有加者亦累加之谓监临主守自盗所监主不计【阙】之物计贜重者以凢盗论加一等即是本条已有加于此又加二等假有武库令自盗禁兵器计贜直绢二十疋凢人盗者二十疋合徒二年半以盗不计贜而立罪名计贜重者加凢盗一等徒三年监主又加二等流二千五百里如此之类是本条已有加者亦累加之
　　故烧人房屋【问荅一】
　　诸故烧人舍屋及积聚之物而盗者计所烧减价并贜以强盗论
　　疏义曰贼人奸诈千端万绪滥窃穿窬触途诡谲或有烧人舍屋及积聚之物因即盗取其财计所烧之物减价并于所盗之物计贜以强盗论十疋绞问曰有人持仗烧人舍宅因即盗取其财或烧伤物主合得何罪
　　答曰依杂律故烧人舍屋徒三年不限强之与窃然则持仗烧人舍宅止徒三年因即盗取财物便是原非盗意虽复持仗而行事同先强后盗计贜以强盗科罪火若伤人者同强盗伤人法
　　恐喝取人财物【问答二】
　　诸恐喝取人财物者【口恐喝亦是】凖盗论加一等虽不足畏忌财主惧而自与亦同【辗转传言而受财者皆为从坐若为人所侵损恐喝以求备偿事有因缘之类者非】
　　疏义曰恐喝者谓知人有犯欲相告诉恐喝以取财物者注云口恐喝亦是虽口恐喝亦与文牒同计贜凖盗论加一等谓一尺杖七十一疋加一等五疋徒一年半五疋加一等三十五疋流三千里虽不足畏忌但财主惧而自与财者亦同恐喝之罪注云辗转传言假若甲遣乙丙传言于丁恐喝取物五疋甲合徒一年半乙丙并各徒一年是名展转传言受财者皆为从坐若为人所侵损恐喝以求备偿假有甲为乙践损田苗遂恐喝于乙得倍苗之外更取财者为有损苗之由不当恐喝之坐苗外余物即当非监临主司因事受财坐贜论科防此是事有因缘之类者非恐喝
　　问曰恐喝取财五疋首不行又不受分传言者二人一人受财一人不受财各合何罪
