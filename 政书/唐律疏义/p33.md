<!-- { "loadSidebar": true } -->
　　脯肉有毒曾经病人有余者速焚之违者杖九十若故与人食并出卖令人病者徒一年以故致死者绞即人自食致死者从过失杀人法【盗而食者不坐】
　　疏义曰脯肉有毒谓曽经人食为脯肉所病者有余速即焚之恐人更食须絶根本违者杖九十其知前人食已得病故将更与人食或将出卖以故令人病者合徒一年因而致死者绞即人自食致死者谓有余不速焚之虽不与人其人自食因即致死者从过失杀人法征铜入死家注云盗而食者不坐谓人窃盗而食之以致死伤者脯肉主不坐仍科不速焚之罪其有害心故与尊长食欲令死者亦凖谋杀条论施于卑贱至死依故杀法
　　憎恶造厌魅【问答一】
　　诸有所憎恶而造厌魅及造符书咒诅欲以杀人者各以谋杀论减二等【于期亲尊长及外祖父母夫夫之祖父母父母各不减】
　　疏义曰有所憎嫌前人而造厌魅厌事多方罕能详悉或图畵形像或刻作人身刺心钉眼系手缚足如此厌胜事非一绪魅者或假托鬼神或妄行左道之类或咒或诅欲以杀人者各以谋杀论减二等若于期亲尊长及外祖父母夫夫之祖父母父母各不减依上条皆合斩罪
　　以故死者各依本杀法欲以疾苦人者又减二等【子孙于祖父母父母部曲奴婢于主者各不减】
　　疏义曰以故致死者谓以厌魅符书呪诅之故但因一事致死者不依减二等各从本杀法欲以疾苦人者谓厌魅符书咒诅不欲令死唯欲前人疾病苦痛者又减二等称又减者谓大功以下亲及凢人非外祖父母谋杀得减二等者谓从谋杀上总减四等注云子孙于祖父母父母部曲奴婢于主者各不减即是期亲尊长外祖父母夫夫之祖父母唯减二等其祖父母父母以下虽经欲令疾苦亦同谋杀之法皆斩不同减例
　　问曰呪诅大功以上尊长小功尊属欲令疾苦未知合入十恶以否
　　答曰疾苦之法同于殴伤谋殴大功以上尊长小功尊属不入十恶如其已疾苦理同殴法便当不睦之条
　　即于祖父母父母及主直求爱媚而厌呪者流二千里若涉乘舆者皆斩
　　疏义曰子孙于祖父母父母及部曲奴婢于主造厌呪符书求直爱媚者流二千里若涉乘舆者罪无首从皆合处斩直求爱媚便得极刑重于盗服御之物凖例亦入十恶
　　杀人移乡
　　诸杀人应死防赦免者移乡千里外其工乐杂户及官户奴并太常音声人虽移乡各从本色【部曲及奴出卖及转配事千里外人】
　　疏义曰杀人应死防赦免罪而死家有期以上亲者移乡千里外为户其有特勑免死者亦依防赦例移乡工乐及官户奴并谓不属县贯其杂户太常音声人有县贯仍各于本司上下不从州县赋役者此等杀人防赦虽合移乡各从本色谓移乡避雠并从本色驱去注云部曲及奴出卖谓私奴出卖部曲将转事人于千里之外
　　若羣党共杀止移下手者及头首之人若死家无期以上亲或先相去千里外即习天文业已成若妇人有犯及杀他人部曲奴婢并不在移限【部曲奴婢自相杀者亦同】违者徒二年
　　疏义曰羣党共杀谓谋杀造意合斩从而加功者绞同谋共鬭各以下手重者为重罪亦合处绞律故云止移下手及头首之人谓虽不下手发意元谋或以威力使人杀者并合移乡虽有从而加功凖律合死既不下手共杀者即不移乡若死家无期以上亲或先相去千里外即习天文谓天文观生天文生以上业已成者若妇人有犯谓无常居随夫所在及杀他人部曲奴婢此等并不在移乡避雠之限注云部曲奴婢自相杀者亦同谓亦不在移乡之例此以上应移而不移不应移而移违者各徒二年
　　残害死尸
　　诸残害死尸【谓焚烧支解之类】及弃尸水中者各减鬭杀罪一等【缌麻以上尊长不减】
　　疏义曰残害死尸谓支解形骸割絶骨体及焚烧之类及弃尸水中者各减鬬杀罪一等谓合死者死上减一等应流者流上减一等之类注云缌麻以上尊长不减谓残害及弃尸水中各依鬭杀合斩不在减例
　　弃而不失及髠发若伤者又各减一等即子孙于祖父母父母部曲奴婢于主者各不减【皆谓意在于恶者】
　　疏义曰弃尸水中还得不失髠发谓髠去其发伤谓故伤其尸伤无大小但非支解之类各又减一等谓凢人各减鬬杀罪二等缌麻以上尊长唯减一等大功以上尊长及小功尊属仍入不睦即子孙于祖父母父母部曲奴婢于主者各不减并同鬬杀之罪子孙合入恶逆决不待时注云皆谓意在自于恶者谓从残害以下并谓意在于恶如无恶心谓若愿焚尸或遗言水及逺道尸柩将骨还乡之类并不坐穿地得死人【问答一】
　　诸穿地得死人不更埋及于冢墓熏狐狸而烧棺椁者徒二年烧尸者徒三年缌麻以上尊长各递加一等卑幼各依凢人递减一等
　　疏义曰因穿地而得死人其尸不限新旧不即埋掩令其暴露或于他人墓而熏狐狸之类因烧棺椁者各徒二年谓唯烧棺椁火不到尸其烧棺椁者缌麻以上尊长从徒二年上逓加一等至期亲尊长流二千五百里其卑幼各依凢人逓减一等缌麻于二年上减一等徒一年半小功徒一年大功杖一百期亲杖九十若穿地得死人可识知是缌麻以上尊长而不更埋亦从徒二年上逓加一等卑幼亦从徒二年上逓减一等各凖烧棺椁之法其烧尸者徒三年缌麻以上尊长各逓加一等谓从徒三年上逓加一等烧大功尊长尸流三千里虽期亲尊长罪亦不加其卑幼各逓减一等谓缌麻卑幼减凢人一等徒二年半逓减至期亲卑幼犹徒一年
　　问曰下条发者加役流注云招魂而亦是此文烧尸者徒三年未知招魂而亦同以否
　　答曰凖律招魂而发冢者与有尸同罪律有烧棺椁之文复着烧尸之罪招魂而棺内无尸止得从烧棺椁之法不可同烧尸之罪
　　若子孙于祖父母父母部曲奴婢于主冡墓熏狐狸者徒二年烧棺椁者流三千里烧尸者绞
　　疏义曰称子孙于祖父母父母者曾髙亦同部曲奴婢者随身客女亦同子孙于祖父母父母部曲奴婢于主冢墓熏狐狸者徒二年若烧棺椁者流三千里烧尸者绞
　　造祅书祅言
　　诸造祅书及祅言者绞【造谓自造休咎及鬼神之言妄説吉凶涉于不顺者】疏义曰造祅书及祅言者谓搆成怪力之书诈为鬼神之语休谓妄説他人及己身有休徴咎谓妄言国家有咎恶观天画地诡説灾祥妄陈吉防并涉于不顺者绞
　　传用以惑众者亦如之【传谓传言用谓用书】其不满众者流三千里言理无害者杖一百即私有祅书虽不行用徒二年言理无害者杖六十
　　疏义曰传用以惑众者谓非自造传用祅言祅书以惑三人以上亦得绞罪注云传谓传言用谓用书其不满众者谓被传惑者不满三人若是同居不入众人之限此外一人以上虽不满众合流三千里其言理无害者谓祅书祅言虽説变异无损于时谓若豫言水旱之类合杖一百即私有祅书谓前人旧作衷私相传非已所制虽不行用仍徒二年其祅书言理无害于时者杖六十
　　夜无故入人家【问答一】
　　诸夜无故入人家者笞四十主人登时杀者勿论若知非侵犯而杀伤者减鬬杀伤二等
　　疏义曰夜无故入人家依刻漏法昼漏尽为夜夜漏尽为昼谓夜无事故辄入人家笞四十家者谓当家宅院之内登于入时被主人格杀之者勿论若知非侵犯谓知其迷误或因醉乱又老小疾患并及妇人不能侵犯而杀伤者减鬬杀伤二等若杀他人奴婢合徒三年得减二等徒二年之类
　　问曰外人来奸主人旧已知委夜入而杀亦得勿论以否
　　答曰律开聼杀之文本防侵犯之辈设令旧知奸秽终是法所不容但夜入人家理或难辩纵令知犯亦为罪人若其杀即加罪便恐长其侵暴登时许杀理用无疑况文称知非侵犯而杀伤者减鬬杀伤二等即明知是侵犯而杀自然依律勿论
　　其已就拘执而杀伤者各以鬭杀伤论至死者加役流疏义曰已就拘执谓夜入人家已被擒获拘留执缚无能相拒本罪虽重不合杀伤主人若有杀伤各依鬬法科罪至死者加役流













　　唐律疏义卷十八
　　钦定四库全书
　　唐律疏义卷十九
　　唐　长孙无忌等　撰
　　贼盗三【凡一十七条】
　　盗大祀神御物
　　诸盗大祀神御之物者流二千五百里【谓供神御者惟帐几杖亦同】其拟供神御【谓营造未成者】
　　疏义曰盗大祀神御之物公取窃取皆为盗大祀谓天地宗庙神州等其供神御所用之物而盗之者流二千五百里注云谓供神御者帷帐几杖亦同谓见供神御者虽帷帐几杖亦得流罪故云亦同其拟供神御谓上文神御之物及帷帐几杖营造未成拟欲供进者故注云谓营造未成者
　　及供而废阕若享荐之具已馔呈者徒二年【享荐谓玉帛牲牢之属馔呈谓已入祀所经祀官省视者】未馔呈者徒一年半已阕者杖一百【已阕谓接神礼毕】若盗釡甑刀匕之属并从常盗之法
　　疏义曰供而废阕谓神御之物供祭已讫退还所司者故云废阕若享荐之具已馔呈者谓牲牢枣栗脯脩之属已入神所呈阅祀官讫而盗者合徒二年故注云飨荐谓玉币牲牢之属未馔呈者徒一年半谓以上玉币牲牢馔具之属未馔呈祀官而盗者徒一年半已阕者谓神前饮食荐享已了退而盗者得杖一百若盗釡甑刀匕之属谓并不用供神故从常盗之法一尺杖六十一疋加一等五疋徒一年五疋加一等罪止加役流言之属谓盘盂杂器之类
　　盗御寳
　　诸盗御寳者绞乘舆服御物者流二千五百里【谓供奉乘舆之物服通衾茵之属真副等皆须监当之官部分拟进乃为御物】其拟供服御及供而废阕若食将御者徒二年【将御谓已呈监当之官】拟供食御及非服而御者徒一年半
　　疏义曰称御者太皇太后皇太后皇后亦同皇太子减一等皇帝八寳皆以玉为之有神寳受命寳皇帝行寳皇帝之寳皇帝信寳天子行寳天子之寳天子信寳此等八寳皇帝所用之物并为御寳其三后寳以金为之并不行用盗者俱得绞刑其盗皇太子寳凖例合减一等流三千里若盗皇太子妃寳亦流三千里后寳既与御寳不殊妃寳明与太子无别乘与服御物谓供奉乘舆服用之物三后服御之物亦同盗者流二千五百里若盗皇太子及妃所服用物凖例减一等合徒三年计贜重者即凖贜同常盗之法加一等注云谓供奉乘舆之物服通衾茵之属称之属者氊褥之类真副等真谓见供服用之衣副谓副二之服皆须监当之官部分拟进者乃为御物其拟供服御谓营造未成及供而废阕谓已供用事毕是名废阕若食将御者谓御食已呈监当之官拟进而盗及食者从拟供服御以下各徒二年故注云将御谓已呈监当之官拟供食御谓未呈监当之官及非服而御之物者若食及盗各徒一年半贜重者各计贜以常盗论加一等
　　盗官文书印
　　诸盗官文书印者徒二年余印杖一百【谓贪利之而非行用者余印谓印物及畜产者】
　　疏义曰印者信也谓印文书施行通达上下所在信受故曰官文书印盗此印者徒二年余印杖一百余印谓给诸州封函及畜产之印在令式印应官给但非官文书之印盗者皆杖一百注云谓贪利之而非行用者皆谓籍以为财不宜行用若将行用即从伪造伪冩封用规避之罪科之
　　盗制书
　　诸盗制书者徒二年官文书杖一百重害文书加一等纸券又加一等【亦谓贪利之无所施用者重害谓徒罪以上狱案及婚姻良贱勲赏黜陟授官除免之类】
