<!-- { "loadSidebar": true } -->
　　疏义曰鬭讼律者首论鬬讼之科次言告讼之事从秦汉至晋未有此篇至后魏太和年分击讯律为鬭律至北齐以讼事附之名为鬬讼律后周为鬭竞律隋开皇依齐鬬讼名至今不改贼盗之后须防鬬讼故次于贼盗之下
　　鬬殴手足他物伤【问答一】
　　诸鬭殴人者笞四十【谓以手足击人者】伤及以他物殴人者杖六十【见血为伤非手足者其余皆为他物即兵不用刃亦是】
　　疏义曰相争为鬬相击为殴若以手足殴人者笞四十注云谓以手足击人者举手足为例用头击之类亦是伤谓手足殴伤及以他物殴而不伤者各杖六十注云见血为伤谓因殴而见血者非手足者即兵不用刃亦是谓手足之外虽是兵器但不用刃者皆因他物之例
　　问曰殴人者谓以手足击人其有撮挽头发或擒其衣领亦同殴击以否
　　答曰条云鬭殴谓以手足击人明是虽未损伤下手即便获罪至如挽鬓撮发擒领扼喉既是伤杀于人状则不轻于殴例同殴法理用无惑
　　伤及拔发方寸以上杖八十若血从耳目出及内损吐血者各加二等
　　疏义曰谓他物殴人伤及拔发方寸以上各杖八十方寸者谓量拔发无毛之所纵横径各满方寸者若方斜不等围绕四方为方寸若殴人头面其血或从耳或从目而出及殴人身体内损而吐血者各加手足及他物殴伤罪二等其拔发不满方寸者止从殴法其有拔鬓亦凖发为坐若殴鼻头血出止同伤科殴人痢血同吐血例
　　鬬殴折齿毁耳鼻
　　诸鬭殴人折齿毁缺耳鼻眇一目及折手足指【眇谓亏损其明而犹见物】若破骨及汤火伤人者徒一年折二齿二指以上及髠发者徒一年半
　　疏义曰因鬬殴人而折其齿或毁破及缺宂人耳鼻即毁缺人口眼亦同眇一目谓殴眇其目亏损其明而犹见物者及折手足指若因打破骨而非折者及以汤若火烧荡伤人者各徒一年若汤火不伤从他物殴法若折二齿二指以上称以上者虽折更多亦不加罪及髠截人发者各徒一年半其髠发不尽仍堪为髻者止当拔发方寸以上杖八十若因鬬髠发遂将入已者依贼盗本以他故殴击人因而夺其财物计贜以强盗论以铜鐡汁伤人比汤火伤人如其以虵蜂蝎螫人同他物殴伤法若殴人十指并折不堪执物即二支废从笃疾科流三千里
　　兵刃斫射人
　　诸鬬以兵刃斫射人不着者杖一百【兵刃谓弓箭矟矛踬之属即殴罪重者从殴法】
　　疏义曰因鬬遂以兵刃斫射人不着者杖一百注云兵刃谓弓箭刀矟矛踬之属称之属者虽用殳防等皆是即殴罪重者谓本条殴罪得徒一年以上者斫射人不着即从殴法假如因鬬斫射小功兄姊而不着者即依本条殴罪科徒一年即不从斫射之罪如此之类即从殴法
　　若刃伤【刃谓金鐡无大小之限堪以杀人者】及折人肋眇其两目堕人胎徒二年【堕胎者谓辜内子死乃坐若辜外死者从本殴伤论】
　　疏义曰若刃伤谓以金刃伤人注云刃谓金鐡无大小之限堪以杀人者及折人肋谓鬬殴人折肋眇其两目亦谓亏损其明而犹见物堕人胎谓在孕未生因打而落者各徒二年注云堕胎者谓在辜内子死乃坐谓在母辜限之内而子死者子虽伤而在母辜限外死者虽或在辜内胎落而子未成形者各从本损伤法无堕胎之罪其有殴亲属贵贱等胎落者各从徒二年上为加减之法皆须以母定罪不据子作尊卑若依胎制刑或致欺绐故保辜止保其母不因子立辜为无害子之心也若殴母罪重同折伤科之假有殴姊胎落依下文殴兄姊徒二年半折伤者流三千里又条折伤谓折齿以上堕胎合徒二年重于折齿之坐即殴姊落胎合流三千里之类
　　殴人折跌支体瞎目【问答一】
　　诸鬬殴折跌人支体及瞎其一目者徒三年【折支者折骨跌体者骨差跌失其常处】辜内平复者各减二等【余条折跌平复凖此】
　　疏义曰因鬬殴折跌人支体支体谓手足或折其手足或跌其骨体及瞎一目谓一目丧明全不见物者各徒三年注云折支者谓折四支之骨跌体者谓骨节差跌失于常处辜内平复者谓折跌人支体及瞎一目于下文立辜限内骨节平复及目得见物并于本罪上减二等各徒二年注云余条折跌平复凖此谓于诸条尊卑贵贱等鬬殴及故殴折跌辜内平复并减二等虽非支体于余骨节平复亦同若支先挛是废疾被折故此殴挛支止依殴折一支流二千里有荫合同减赎何者例云故殴人至废疾流不合减赎今先废疾不因殴令废疾所以聼其减赎
　　即损二事于上及因旧患令至笃疾若防舌及毁败人阴阳者流三千里
　　疏义曰即损二事以上者谓殴人一目瞎及折一支之类及因旧患令至笃疾假有旧瞎一目为残疾更瞎一目成笃疾或先折一脚为废疾更折一脚为笃疾若防舌谓全不得语毁败阴阳谓孕嗣废絶者各流三千里防舌语犹可解毁败阴阳不絶孕嗣者并从伤科
　　问曰人目先盲重殴睛坏口或先痖更防其舌如此之类各合何罪
　　答曰人貌肖天地禀形父母莫不爱其所受乐天委命虽复宿遭痼疾然亦痛此重伤至于被人毁损在法岂宜异制如人旧痖或先丧明更坏其睛或防其舌止得守文还科防舌瞎目之罪
　　鬬故杀用兵刃【问答一】
　　诸鬭殴杀人者绞以刃及故杀人者斩虽因鬬而用兵刃杀者与故杀同【为人以兵刃逼己因用兵刃拒而伤杀者依鬬法余条用兵刃凖此】疏义曰鬬殴者原无杀心因相鬬殴而杀人者绞以刃及故杀者谓鬬而用刃即有害心及非因鬬争无事而杀是名故杀各合斩罪虽因鬬而用兵刃杀者本虽是鬬乃用兵刃杀人者与故杀同亦得斩罪并同故杀之法注云为人以兵刃逼己因用兵刃拒而伤杀逼己之人虽用兵刃亦依鬬杀之法余条用兵刃凖此谓余亲戚良贱以兵刃逼人人以兵刃拒杀者并凖此鬭法又律云以兵刃杀者与故杀同既无伤文即是伤依鬬法注云因用兵刃拒而伤杀者为以兵刃伤人因而致死故连言之
　　问曰故杀人合斩用刃鬬杀亦合斩刑得罪既是不殊凖文更无异理何须云用兵刃杀者与故杀同答曰名例犯十恶及故杀人者虽会赦犹除名兵刃杀人者其情重文同故杀之法会赦犹遣除名
　　不因鬬故殴伤人者加鬬殴伤罪一等虽因鬭但絶时而杀伤者从故杀伤法
　　疏义曰不因鬭竞故殴伤人者加鬬殴伤一等若拳殴不伤笞四十上加一等合笞五十之类虽因鬭但絶时而杀伤者谓忿竞之后各已分散声不相接去而又来杀伤者是名絶时从杀伤法
　　保辜
　　诸保辜者手足殴伤人限十日以他物殴伤人者二十日以刃及汤火伤人者三十日折跌支体及破骨者五十日【殴伤不相须余条殴伤及杀伤各凖此】
　　疏义曰凢是殴人皆立辜限手足殴人伤与不伤限十日若以他物殴伤者限二十日以刄刄谓金铁无大小之限及汤火伤人谓灼烂皮肤限三十日若折骨跌体及破骨无问手足他物皆限五十日注云殴伤不相须谓殴及伤各保辜十日然伤人皆须因殴今言不相须者为下有僵仆或恐迫而伤此则不因殴而有伤损故律云殴伤不相须余条殴伤折足杀伤各凖此谓诸条殴人或伤人故鬭谋杀强盗应有罪者保辜并准此
　　限内死者各依杀人论其在限外及虽在限内以他故死者各依本殴伤法【他故谓别増余患而死者】
　　疏义曰限内死者各依杀人论谓辜限内死者不限尊卑良贱及罪轻重各依本条杀罪科防其在限外假有拳殴人保辜十日计累千刻之外是名限外及虽在限内谓辜限未满以他故死者他故谓别增余患而死假殴人头伤风从头疮而入因风致死之类仍依杀人论若不因头疮得风别因他病而死是为他故各依本殴伤法故注云他故谓别增余患而死其有堕胎瞎目毁败阴阳折齿等皆约手足他物以刃汤火为辜限
　　同谋不同谋殴伤人【问答一】
　　诸同谋共殴伤人者各以下手重者为重罪元谋减一等从者又减一等若元谋下手重者余各减二等至死者随所因为重罪
　　疏义曰同谋共殴伤人者谓二人以上同心计谋共殴伤人者假有甲乙丙丁谋殴伤人甲为元谋乙下手最重殴人一支折以下手重为重罪乙合徒三年甲是元谋减一等合徒二年半丙丁等为从又减一等合徒二年若不因鬬乙为故殴之首合流二千里甲是元谋减一等合徒三年丙丁徒二年半若是元谋下手重者假甲为元谋下手最重即甲合徒三年乙丙丁各减二等并徒二年若故殴即甲合流二千里余各减二等各徒二年半之类至死谓被殴人致死随所因为重罪谓甲殴头乙殴手丙殴足若由头疮致死者即甲为重罪由手伤致死即乙为重罪由足伤致死者即丙为重罪重罪者偿死余各减二等徒三年甲是元谋止减一等流二千里
　　其不同谋者各依所殴伤杀论其事不可分者以后下手为重罪
　　疏义曰其不同谋者假有甲乙丙丁不同谋因鬭共殴伤一人甲殴头伤乙打脚折丙打指折丁殴不伤若因头疮致死甲得杀人之罪偿死乙为折支合徒三年丙为指折合徒一年丁殴不伤合笞四十是为各依所殴伤杀论其事不可分者谓此四人共殴一人其疮不可分别被殴致死以后下手者为重罪谓丁下手最后即以丁为重罪余各徒三年元谋减一等流三千里
　　若乱殴伤不知先后轻重者以谋首及初鬭者为重罪余各减二等
　　疏义曰假有人羣党共殴乱殴伤人被伤杀者不知下手人名又不知先后轻重若同谋殴之即以谋首为重罪其不同谋乱殴伤者以初鬭者为重罪自余非谋首及非初鬭各减二等徒三年若不至死唯折二支若谋鬬者谋首流三千里余各徒二年半其不同谋初鬬者流三千里余亦减二等
　　问曰甲乙丙三人同谋殴人各拳殴一下合作首从以否
　　答曰律云同谋共殴人者各以下手重者为重罪此据辜内致死故有节级减文下又云不同谋者各依所殴伤杀论即明殴者得殴罪伤者得伤罪杀者得杀罪拳殴人者笞四十不同谋者各从殴科同谋殴人岂得减罪是知各笞四十不为首从若更有丁亦与甲乙丙同谋丁不下手又非元谋即减二等笞二十之类
　　又问甲乙二人同谋殴人甲是元谋又先下手殴一支折乙为从后下手殴一目瞎各合何罪
　　答曰据上条折跌人支体及瞎其一目者徒二年即损二事以上及因旧患令至笃疾者流三千里此即同谋共殴人伤损二事甲虽谋首合徒三年由乙损二事合流三千里若不同谋各损一事俱得本罪并徒三年
　　威力制缚人
　　诸以威力制缚人者各以鬬殴论因而殴伤者各加鬬殴伤二等
　　疏义曰以威若力而能制缚于人者各以鬬殴论依上条手足之外皆为他物缚人皆用徽纆明同他物之限缚人不伤合杖六十若伤杖八十因而殴伤者谓因缚即殴者伤与不伤各加鬬殴伤二等谓因缚用他物殴不伤者杖八十伤者杖一百之类是名各加鬬殴伤二等
　　即威力使人殴击而致死伤者虽不下手犹以威力为重罪下手者减一等
　　疏义曰威力使人者谓或以官威或恃势力之类而使人殴击他人致死伤者威力之人虽不下手犹以威力为重罪下手者减一等假有甲恃威力而使乙殴杀丙丁虽不下手犹得死罪乙减一等流三千里若折一指甲虽不下手合徒一年乙减一等杖一百之类甲是监临官百姓无罪唤问事以杖依法决罚致死官人得杀人罪问事不坐若遣用他物手足打杀官人得威力杀人罪问事下手者减一等科两相殴伤论如律【问答一】
