<!-- { "loadSidebar": true } -->
　　疏义曰监临之官于所部内受猪羊供馈者即是杀讫始送故注云谓非生者举猪羊为例自余禽兽之类皆是各计其所直坐赃论强取者依强取监临财物法计赃凖枉法论其有酒食果之类而受者亦同供馈之例见在物征还主若以畜产及米麺之属馈饷者自从受所监临财物法其赃没官
　　率敛监临财物
　　诸率敛所监临财物馈遗人者虽不入已以受所监临财物论
　　疏义曰率敛者谓率人敛物或以身率人以取财物馈遗人者虽不入已并倍以受所监临财物论若自入者同乞取法既是率敛之物与者不合有罪其物还主
　　监临家人乞借【问答一】
　　诸监临之官家人于所部有受乞借贷役使卖买有剩利之属各减官人罪二等官人知情与同罪不知情者各减家人罪五等
　　疏义曰临统案验为监临注云谓州县镇戍折冲府等判官以上搃为监临自余唯据临统本司及有所案验者此等之官家人于其部内有受财乞物借贷役使卖买有剩利之属者各减官人身犯二等若官人知情者并与家人同罪其不知情者各减家人罪五等谓凖身自犯得减七等
　　其在官非监临及家人有犯者各减监临及监临家人一等
　　疏义曰在官非监临者谓非州县镇戍折冲府判官以上其诸州叅军事及小录事于所部不得常为监临此为在官非监临若有事在手便为有所案验即是监临主司无所案验者有所受乞借贷役使卖买及假赁有剩利之属知情不知情各减监临之官罪一等家人有犯亦减监临家人罪一等
　　问曰州县镇戌折冲府判官以上于所部緫为监临自余唯据临统本司及有所案验者里正坊正既无官品于所部内有犯得作监临之官以否
　　答曰有所请求及枉法不枉法律文皆称监临主司明为监统案验之人不限有品无品但职掌其事即名监临主司其里正坊正职在驱催既无官品并不同监临之例止从在官非监临各减监临之官罪一等
　　去官受旧官属
　　诸去官而受旧官属士庻馈与若乞取借贷之属各减在官时三等【谓家口未离本任所者】
　　疏义曰旧官属谓前任所僚佐士庻谓旧所管部人受其馈送财物若乞取借贷之属谓卖买假赁有剩利役使之类各减在官时三等并谓家人未离本任所者其家口去讫受馈饷者律无罪名若其乞索者从因官挟势乞索之法
　　挟势乞索
　　诸因官挟势及豪强之人乞索者坐赃论减一等将送者为从坐【亲故相与者勿论】
　　疏义曰或有因官人之威挟恃形势及乡闾首望豪右之人乞索财物者累倍所乞之财坐赃论减一等将送者为从坐谓领豪右人等乞索者虽不将领而敛财送者并为从坐若强乞索者加二等注云亲故相与者勿论亲谓本服缌麻以上及大功以上婚姻之家故谓素是通家或钦风若旧车马不吝缟纻相贻之类者皆勿论
　　称律令式
　　诸称律令式不便于事者皆须申尚书省议定奏闻若不申议輙奏改行者徒二年即诣阙上表者不坐疏义曰称律令及式条内有事不便于时者皆须辩明不便之状具申尚书省集京官七品以上于都座议定以应改张之议奏闻若不申尚书省议輙即奏请改行者徒二年谓直述所见但奏改者即诣阙上表论律令及式不便于时者不坐若先违令式而后奏改者亦徒二年若违重者自从重断













　　唐律疏义卷十一
<史部,政书类,法令之属,唐律疏义>
　　钦定四库全书
　　唐律疏义卷十二
　　唐　长孙无忌等　撰
　　户婚上【凡一十四条】
　　疏义曰户婚律者汉相萧何承秦六篇律后加廐兴户三篇为九章之律迄至后周皆名户律北斋以婚事附之名为婚户律隋开皇以户在婚前改为户婚律既论职司事讫即户口婚姻故次职制之下脱户
　　诸脱户者家长徒三年无课役者减二等女户又减一二等【谓一户俱不附贯若不由家长罪其所由即见在没任者虽脱户及计口多者各从漏口法】疏义曰率土黔庶皆有籍书若一户之内尽脱漏不附籍者所由家长合徒三年身及户内并无课役者减二等徒二年若户内并无男夫直以女人为户而脱者又减一二等合杖一百注云谓一户俱不附贯此文不计人数唯据脱户纵一身亦为一户不附即依脱户合徒三年纵有百口但一口附户自外不附止从漏口之法若不由家长谓家长不知脱户之情罪其所由家长不坐即见在役任者谓身见在官驱使而户籍无名虽脱户从漏口法既见在役任即无课调若一身脱户合杖六十及计口多者从漏口法漏有课口罪止徒三年漏无课口罪止徒一年半
　　脱口及増减年状【谓疾老中小之类】以免课役者一口徒一年二口加一等罪止徒三年
　　疏义曰谓脱口及増年入老减年入中小及増状入疾其从残疾入废疾从废疾入笃疾废疾虽免课役若入笃疾即得侍人杖云之类罪止徒三年
　　其増减非免课役及漏无课役口者四口为一口罪止徒一年半即不满四口杖六十【部曲奴婢亦同】
　　疏义曰口虽有所増减非免课役者谓増减其年不动课役其漏无课役口者谓身虽是丁见无课役及疾老中小若妇女四口为一口罪止徒一年半漏四口徒一年十二口徒一年半不满四口杖六十并谓无课役者若其户内漏口或有课役无课役罪名不等者从并满之法以课口累不课口科之若课口自一口至罪止或累并不加重者止从一重课之奴婢部曲亦同不课之口律称以免课役课役理不相须一事得免即从脱漏之法
　　里正不觉脱漏
　　诸里正不觉脱漏増减者一口笞四十三口加一等过杖一百十口加一等罪止徒三年【不觉脱户者聴从漏口法州县脱户亦凖此】若知情者各同家长法
　　疏义曰里正之任掌按比户口収手实造籍书不觉脱漏户口者脱谓脱户漏谓漏口及増减年状一口笞四十三口加一等过杖一百十口加一等罪止徒三年里正不觉脱户者聴从漏口法不限户内口之多少皆计口科之州县脱户亦凖此计口科罪不依脱户为法若知脱漏増减之情者总计里内脱漏増减之口同家长罪法州县计口罪亦凖此其脱漏户口之中若有知情不知情者亦依并满之法为罪州县不觉脱漏
　　诸州县不觉脱漏増减者县内十口笞三十三十口加一等过杖一百五十口加一等州随所管县多少通计为罪【通计谓管二县者二十口笞三十管三县者三十口笞三十之类计加亦凖此若脱漏増减并在一县者得以请县通之若止管一县者减县罪一等余条通计准此】各罪止徒三年知情者各从里正法【不觉脱漏増减无文簿者官长为首有文簿者主典为首佐职以下节级连坐】疏义曰州县不觉脱漏増减者与上条里正不觉脱漏増减义同十口笞三十三十口加一等即是二百二十口杖一百过杖一百五十口加一等州随所管县多少通计为罪若管二县以上即须通计谓管二县者二十口笞三十管三县者三十口笞三十之类计加亦凖此谓一县三十口加一等即州管二县者六十口加一等管三县者九十口加一等若管十县三百口加一等若脱漏増减并在一县谓管三县一县内脱漏三十口州始笞三十若管四县一县内脱漏四十口州亦笞三十故云得以诸县通之若止管一县者减县罪一等谓县脱三十口州得笞二十之类余条通计凖此谓一部律内州管县监管牧折冲府管校尉应通计者得罪亦凖此各罪止徒三年知情者各同里正法其州县知情得罪同里正法里正又同家长之法共前条家长脱漏罪同
　　注不觉脱漏増减无文簿者官长为首有文簿者主典为首佐职以下节级连坐
　　疏义曰不觉脱漏増减无簿帐及不附籍书宣导既是长官事由检察违失故以长官为首皆同不觉脱漏増减之坐次通判官为第二从判官为第三从典为第四从见有文簿致使脱漏増减者勘检既由案主即用典为首判官为第二从通判官为第三从长官为第四从其间有知情之官并同家长之罪即从私犯首从科之不知情者自依公坐之法
　　里正官司妄脱漏
　　诸里正及官司妄脱漏増减以出入课役一口徒一年二口加一等赃重入已者以枉法论至死者加役流入官者坐赃论
　　疏义曰里正及州县官司各于所部之内妄为脱漏户口或増减年状以出入课役一口徒一年二口加一等十五口流三千里若有因脱漏増减取其课调入已计赃得罪重于脱漏増减口罪者即凖赃以枉法论计赃至死者加役流其赃入官者坐赃论其品官受赃虽轻以枉法论一疋以上即除名不必要须赃重众人之物亦累倍而论之
　　私入道
　　诸私入道及度之者杖一百【若由家长家长当罪】已除贯者徒一年本贯主司及观寺三纲知情者与同罪若犯法合出观寺经断不还俗者从私度法即监临之官私辄度人者一人杖一百二人加一等
　　疏义曰私入道谓为道士女冠僧尼等非是官度而私入道及度之者各杖一百注云若由家长家长当罪既罪家长即私入道者不坐已除贯者徒一年及度之者亦徒一年本贯主司谓私入道人所属州县官司所住观寺三纲知情者各与入道人及家长同罪若犯法还俗合出观寺官人断讫牒观寺知仍不还俗者从私度法断后陈诉须着俗衣仍披法服者从私度法科杖一百即监临之官不依官法辄度人者一人杖一百二人加一等罪止流三千里若州县官司所度人免课役多者当条虽有罪名所为重者自从重论并依上条妄増减出入课役科之其官司私度人被度者知私度情而受度者为从坐若不知私度情者而受度人无罪
　　子孙不得别籍
　　诸祖父母父母在而子孙别籍异财者徒三年【别籍异财不相须下条凖此】
　　疏义曰称祖父母父母在则曽高在亦同若子孙别生户籍财产不同者子孙各徒三年
　　注云别籍异财不相须或籍别财同或户同财异者各徒三年故云不相须下条凖此谓父母丧中别籍异财亦同此义
　　若祖父母父母令别籍及以子孙妄继人后者徒二年子孙不坐
　　疏义曰若祖父母父母处分令子孙别籍及以子孙妄继人后者得徒二年子孙不坐但云别籍不云令其异财令异财者明其无罪
　　居父母丧生子
　　诸居父母丧生子及兄弟别籍异财者徒一年
　　疏义曰居父母丧生子已于名例免所居官章中解讫皆谓在二十七月内而姙娠生子者及兄弟别籍异财各徒一年别籍异财不相须其服内生子事若未发自首亦原
　　养子舍去
　　诸养子所养父母无子而舍去者徒二年若自生子及本生无子欲还者聴之
　　疏义曰依户令无子者聴养同宗于昭穆相当者既収养而輙舍去徒二年若所养父母自生子及本生父母无子欲还本生者并聴即两家并皆无子去往亦任其情若养处自生子及虽无子不愿留养欲遣还本生者任其所养父母
　　即养异姓男者徒一年与者笞五十其遗弃小儿年三嵗以下虽异姓聴収养即从其姓
　　疏义曰异姓之男本非族类违法収养故徒一年违法与者得笞五十养女者不坐其小儿年三嵗以下本生父母遗弃若不聴収养即性命将絶故虽异姓仍聴収养即从其姓如是父母遗失于后来识认合还本生失儿之家量酬乳哺之直
　　立嫡违法
　　诸立嫡违法者徒一年即嫡妻年五十以上无子者得立庶以长不以长者亦如之
