<!-- { "loadSidebar": true } -->
　　诸鬭两相殴伤者各随轻重两论如律后下手理直者减二等【至死者不减】
　　疏义曰鬬两相殴伤者假有甲乙二人因鬬两相殴伤甲殴乙不伤合笞四十乙殴甲伤合杖六十之类或甲是良人乙是贱甲殴乙伤减凢人二等合笞四十乙殴甲不伤加凢人二等合杖六十之类其间尊卑贵贱应有加减各凖此例后下手理直者减二等假甲殴乙不伤合笞四十乙不犯甲无辜被打遂拒殴之乙是理直减本殴罪二等合笞二十乙若因殴而杀甲本罪纵不至死即不合减故注云至死者不减
　　问曰尊卑相殴后下手理直得减未知伯叔先下手殴侄兄姊先下手殴弟妹其弟侄等后下手理直得减以否答曰凢人相殴条式分明五服尊卑轻重颇异只如殴缌麻兄姊杖一百小功大功逓加一等若殴缌麻以下卑幼折伤减凢人一等小功大功逓减一等据服虽是尊卑相殴两俱有罪理直则减法亦无疑若其殴亲侄弟妹至死然始获罪伤重律则无辜罪既不合两论理直岂宜许减举伯叔兄姊但殴伤卑幼无罪者并不入此条
　　宫内忿争
　　诸于宫内忿争者笞五十声彻御所及相殴者徒一年以刃相向者徒三年
　　疏义曰宫殿之内致敬之所忽敢忿争情乖恭肃故宫内忿争者笞五十嘉徳等门以内为宫内衞禁律宫城有犯与宫门同即顺天等门内亦是若忿竞之声彻于御所及有相殴击者各徒一年以刃相向者徒二年既不论兵刃即是刃无大小之限
　　殿内逓加一等伤重者又加鬬殴伤二等【计加重于本罪即须加余条称加者凖此】
　　疏义曰殿内忿争逓加一等者谓太极等门为殿内忿争杖六十声彻御所及相殴者徒一年半以刃相向徒二年半若上阁内忿争杖七十声彻御所及相殴者徒二年以刃相向者徒三年伤重者各加鬬伤二等假有凢鬬以他物殴伤人内损吐血合杖一百宫内加二等徒一年半即重于宫内相殴徒一年凢鬬殴人折齿合徒一年若于殿内是伤重加二等合徒二年是重于殿内相殴徒一年半此为各加鬬伤二等注云计加重于本罪即须加谓殿内凢鬬相殴不伤合徒一年半假有甲于殿内殴缌麻尊长本罪合徒一年由在殿内故加罪二等合徒二年是名计加重于本罪不加本罪者假如殴缌麻兄姊合杖一百以在殿内故加二等合徒一年半即与殿内凢鬬罪同此是计加不重于本罪止依本徒一年半为坐余条称加者凖此谓一部律内称加得重于本罪者即须加加不重者从本法
　　殴制使府主县令
　　诸殴制使本属府主刺史县令及吏卒殴本部五品以上官长徒三年伤者流二千里折伤者绞【折伤谓折齿以上】疏义曰有因忿而殴制使本属府主刺史县令及吏卒殴本部五品以上官长其吏卒等并于名例解讫殴者合徒三年伤者流二千里折伤者绞注云折伤谓折齿以上依上条鬬殴人折齿毁缺耳鼻眇一目及折手足指若破骨及汤火伤人者各徒一年此云折伤者折齿以上得徒一年以上皆是
　　若殴六品以下官长各减三等减罪轻者加凢鬬一等死者斩詈者各减殴罪三等【须亲自闻之乃成詈】
　　疏义曰六品以下官长谓下镇将及戍主若诸陵署在外诸监署六品以下虽寺监当监署有印别起正案行事皆为当处官长所管吏卒而殴者各减殴五品以上官长罪三等合徒一年半若伤者流上减三等合徒二年折伤者死上减三等徒二年半减罪轻者加凢鬬一等假有凢人故殴六品官长折肋合徒二年半从死减三等亦徒二年半据上条讣加重于本罪即须加既云加凢鬬一等从徒二年半上加一等处徒三年下条流外官殴九品以上各又加二等合流二千五百里如此等各减罪轻者加凢鬬一等因殴致死者斩詈者减殴罪三等谓詈制使以下本部官长以上从徒三年上减三等合徒一年半若詈六品以下官长又减三等合杖九十此名詈者各减殴罪三等注云须亲自闻之乃成詈谓皆须被詈者亲自闻之乃为詈
　　即殴佐职者徒一年伤重者加凢鬬伤一等死者斩疏义曰殴佐职者谓除长官之外当司九品以上之官皆为佐职所部吏卒殴者徒一年伤重者假如他物故殴伤佐职凢鬬合杖九十九品以上加二等合徒一年为佐职又加一等徒一年半之类是名伤重者加凢鬬一等至死者斩
　　佐职统属殴长官
　　诸佐职及所统属官殴伤官长者各减吏卒殴伤官长二等减罪轻者加凢鬬一等死者斩
　　疏义曰佐职谓当司九品以上及所统属官者若省寺监管局署州管县镇管戍卫管诸府之类是所统属殴伤官长者官长谓尚书省诸司尚书寺监少卿少监国子司业以上少尹诸卫将军以上千牛府中郎将以上诸率府副率以上诸府果毅以上王府司马并诸州别驾虽是次官并同官长或唯有长官一人佐职殴者各减吏卒殴伤官长罪二等即吏卒殴官长折伤者绞若佐职及所统属官殴五品以上官长折伤减吏卒二等合徒三年若殴六品以下官长折伤者减三等徒一年半减罪轻者加凢鬬一等假如佐职殴六品以下官长折二齿从死上减五等合徒一年半凢鬬折二齿亦徒一年半上条计加重于本罪即须加更加一等处徒二年余罪计加得重并凖此若佐职及所统属官殴伤五品以上官长者各减吏卒二等假有吏卒殴五品以上官长折肋合死今为佐职殴减吏卒二等合徒三年折肋本罪合徒二年别条六品殴伤五品加二等合徒三年既云减罪轻者加凢鬬一等合流二千里死者斩
　　殴府主县令父母
　　诸殴本属府主刺史县令之祖父母父母及妻子者徒一年伤重者加凢鬬伤一等
　　疏义曰殴本属府主刺史县令之祖父母父母及妻子者徒一年伤重者加凢鬬伤一等谓折一指或折一齿凢殴亦徒一年伤重者加凢鬬伤一等一等合徒一年半之类府主等祖父母父母若是议贵凢殴得徒二年为是本属府主之祖父母父母加一等得徒二年半伤重以上并凖例加一等
　　皇家袒免以上亲【问答二】
　　诸皇家袒免亲而殴之者徒一年伤者徒二年伤重者加凢鬬二等缌麻以上各逓加一等死者斩
　　疏义曰礼云五世袒免之亲四世缌麻之属皇家戚属理尊敬袒免之亲其有殴者合徒一年伤者徒二年故鬬及用他物不伤者其罪一也其于诸条相殴唯立罪名不言鬬殴又不言以鬬论者故殴鬬殴及手足他物得罪悉同并无差降伤重者加凢鬬二等假有殴折二齿凢鬬合徒一年半加二等合徒二年半之类缌麻以上各逓加一等假有殴缌麻折二齿徒三年小功流二千里大功流二千五百里期亲流三千里殴不伤从徒一年上逓加殴伤者从徒二年上逓加不加入死故云各逓加一等死者斩问曰皇家袒免亲或为佐职官或为本属府主刺史县令之祖父母父母妻子或是己之所亲若有犯者合逓加以否
　　答曰皇家亲属为尊主之敬故异余人长官佐职为敬所部尊敬之处理各不同律无逓加之文法止各从重防若己之亲各凖尊卑服数为罪不在皇亲及本属加例
　　又问皇家袒免之亲若有官品而殴之者合累加以否
　　答曰律注殴袒免之亲防皇家亲属立罪此由缘敬为重官髙亦合累加
　　流外官殴议贵【问答一】
　　诸流外官以下殴议贵者徒二年伤者徒三年折伤者流二千里
　　疏义曰流外官谓勲品以下爰及庶人殴议贵者徒二年议贵谓文武职事官三品以上散官二品以上及爵一品者伤者徒三年折伤者流二千里谓折齿以上若殴折一支凖凢人合徒三年依下文加凢鬬二等流二千五百里若殴折二支流三千里本条虽云加凢鬬伤二等律无加入死之文止依凢人之法
　　殴伤五品以上减二等若减罪轻及殴伤九品以上各加凢鬬伤二等
　　疏义曰流外官以下殴伤五品以上减二等谓减议贵二等殴者徒一年伤者徒二年折伤者徒二年半若减罪轻假有殴五品以上折一支从流二千五百里减二等徒二年半即是减罪轻于凢鬬徒三年加二等处流二千五百里之类及殴伤九品以上各加凢鬬伤二等谓殴九品以上六品以下之官不伤杖六十伤即杖八十他物不伤杖八十伤即杖一百之类若殴至死者各依凢人法
　　问曰律称流外官以下殴议贵徒二年若奴婢部曲殴议贵者为共凢人罪同为依本法加罪以否答曰依下条部曲殴伤良人加凢人一等奴婢又加一等此是良人与奴婢部曲凢鬬之罪其部曲奴婢殴凢人尚各加罪况于贵族及官品贵者理依加法唯据本条加至死者始合处死假如有部曲殴良人折二支加凢鬬一等注云加者加入于死既于凢鬬流三千里上加一等合至绞刑别条虽加不入于死设有部曲故殴良人九品以上一支折凢鬬折一支徒三年九品以上加凢鬬二等流二千五百里故殴又加一等流三千里部曲殴又加一等即不合入死亦止流三千里此名余条不加入死之类



　　唐律疏义卷二十一
<史部,政书类,法令之属,唐律疏义>
　　钦定四库全书
　　唐律疏义卷二十二
　　唐　长孙无忌等　撰
　　鬬讼二【凢一十六条】
　　九品以上殴议贵
　　诸流内九品以上殴议贵者徒一年伤重及殴伤五品以上若五品以上殴伤议贵各加凢鬬伤二等
　　疏义曰流内九品以上六品以下殴议贵者徒一年伤重谓他物殴凢人内损吐血合杖一百殴议贵合加二等徒一年半此名伤重其六品以下殴伤五品以上若五品以上殴伤议贵或殴不伤亦各加凢鬬殴二等
　　监临官司殴统属【问答一】
　　诸监临官司于所统属官及所部之人有髙官而殴之及官品同自相殴者并同凢鬬法
　　疏义曰监临官司于所统属佐官以下及所管部属之人有髙官而监临官司殴之者同凢鬬法不计阶品为其所管故也及官品同谓六品以下九品以上或五品以上非议贵者议贵谓三品以上一品以下并为官品同并谓不相管自相殴者并同凢鬬之罪假有勲官骑都尉而殴上柱国其上柱国既非议贵罪与凢鬬同其统属下司殴上司者长官以外皆据品科其有府及镇戍州者亦为统属之限问曰州参军事殴州内县令带五品以上勲官得为统属同凢鬬与否
　　答曰县令是州内统属之官假令品髙州官殴之凖上文各同凢鬬之法
　　拒殴州县使
　　诸拒州县以上使者杖六十殴者加二等伤重者加鬬伤一等【谓有所徴摄权时拒捍不从者】即被禁掌而拒捍及殴者各加一等
　　疏义曰拒州县以上使称以上者省台寺监及在京诸司等并是遣使追摄拒捍不从者杖六十殴者加二等杖八十伤重者谓他物殴内损吐血凡鬬合杖一百加鬬伤一等徒一年注云谓有所征摄权时拒捍不从者即被禁掌拒捍及殴者各加一等谓有司禁録或复散留而輙拒捍合杖七十殴所司者合杖九十伤重者谓重一百杖以上加凢鬬二等若使人官品髙者各依本品加是名各加一等
　　部曲奴婢良人相殴
　　诸部曲殴良人者【官户与部曲同】加凢人一等【加者加入于死】奴婢又加一等若奴婢殴良人折跌支体及瞎其一目者绞死者各斩
