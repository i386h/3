<!-- { "loadSidebar": true } -->
　　疏义曰过失之事注文论之备矣杀伤人者各准杀伤本状依收赎之法注云谓耳目所不及假有投甎瓦及弹射耳不闻人声目不见人出而致杀伤其思虑所不到者谓本是幽僻之所其处不应有人投瓦及石误有杀伤或共举重物而力所不制或共升髙险而足蹉跌或因击禽兽而误杀伤人者如此之类皆为过失称之属者谓若共捕盗贼误杀伤旁人之类皆是其本应居作官当者自从本法
　　宻告谋反大逆
　　诸知谋反及大逆者宻告随近官司不告者绞知谋大逆谋叛不告者流二千里知指斥乘舆及妖言不告者各减本罪五等官司承告不即掩捕经半日者各与不告罪同若事须经畧而违时限者不坐
　　疏义曰谋反者谓知人潜谋欲危社稷大逆者谓知人于宗庙及山陵宫阙已有毁损并须宻告随近官司知而不即告者绞若知谋大逆谓知始谋欲毁宗庙山陵等谋叛者谓知谋欲背国从伪亦须宻告官司不告者流二千里若知指斥乘舆谓情理切害及妖言者谓妄説休咎之言不告者各减本罪五等本应死者从死上减五等妖言惑不满众者流上减五等是名各减五等官司承告谋反以下不即掩捕若经半日者谓经五十刻不即掩捕各与不告罪同若事须经畧谓人众既多须得人兵器仗如此经畧以故违时限而失罪人者不坐其知谋反以下虽不宻告随近官司能自捕送者亦与宻告同因其自捕惊失罪人或已就拘执而失者并同失囚之法
　　诬告谋反大逆
　　诸诬告谋反及大逆者斩从者绞若事容不审原情非诬者上请若告谋大逆谋叛不审者亦如之
　　疏义曰诬告谋反及大逆者谓知非反逆故欲诬之首合斩从合绞若事容不审者谓或奉别勑阅兵或欲修葺家庙见阅兵疑是欲反见修宗庙疑为大逆之类本情初非诬告者具状上请聼勑若告谋大逆谋叛不审亦合上请故云亦如之
　　诬告反坐【问答一】
　　诸诬告人者各反坐即纠弹之官挟私弹事不实者亦如之【反坐致罪准前人入罪法至死而前人未决者聼减一等其本应加杖及赎者止依杖赎法即诬官人及有荫者依常律】
　　疏义曰凢人有嫌遂相诬告者准诬罪轻重反坐告人即纠弹之官谓据令应合纠弹者若有憎恶前人或朋党亲戚挟私饰诈妄作纠弹者并同诬告之律反坐其罪准前人入罪之法至死而前人虽防讫未决者反坐之人聼减一等若诬人反逆虽复未决引虚不合减罪本应加杖者谓诬告部曲奴婢流罪若实部曲奴婢止加杖二百既虗诬告者不流亦准杖法反坐单丁应加杖者亦依决杖反坐及赎者谓诬告老小废疾若实即前人合赎虗即反坐者亦依赎论即诬官人及有荫者假有白丁诬七品官流罪若实官人即合例减官当如虗反坐还得流罪诬告有荫之人事合减赎反坐之者不得准前人减赎法并真配徒流是名依常律
　　若告二罪以上重事实及数事等但一事实除其罪重事虗反其所剰即罪至所止者所诬虽多不反坐疏义曰若告二罪以上重事实假有甲告乙殴人折一支合徒一年又告人盗绢五疋亦合徒一年或故杀他人马一匹合徒一年半推杀马是实殴盗是虗是名告二罪以上重事实又有丙告丁三事各徒一年此名数事等但一事实除其罪重事虗反其所剰者假如甲告乙盗绢五疋合徒一年又告故杀官私马牛合徒一年半若其盗是实杀马牛是虗即是剰告半年之罪反坐半年故云反其所剰即罪至所止者所诬虽多不反坐假有告人非监临主司因事受财百疋勘当五十疋实坐贜五十疋罪止徒三年剰告五十疋为罪至所止不反坐之类
　　其告二人以上虽实者多犹以虗者反坐【谓告二人以上但一人不实罪虽轻犹反其坐】若上表告人已经闻奏事有不实反坐轻罪者从上书诈不实论
　　疏义曰告二人以上罪虽实者多犹以虗者反坐以其人事各别故得罪不同注云谓告二人以上但一人不实罪虽轻犹反其坐假有人告甲乙丙丁四人之罪三人徒罪以上并实一人笞罪事虚不得以实多放免仍从笞罪反坐若上表告人已经闻奏事有不实反坐罪轻于上书不实凖从上书诈不实处徒二年不应反坐者无罪假如甲上表告乙两个徒一年一实一虚准律既免反坐于甲无上书不实之罪告小事虗【问答一】
　　诸告小事虗而狱官因其告检得重事及事等者若类其事则除其罪离其事则依诬论
　　疏义曰告小事虗而狱官因其告检得重事者假有告人盗驴检得盗马其价又贵是为得重事及事等者假如告盗甲家马检得盗乙家骡其价相似是为事等若类其事谓骡马驴等色目相类所告虽虗除其妄罪离其事者谓告人盗马检得铸钱之属是离其事则依本诬论仍得诬告盗马之罪此条为依告状检贜生文不同狱官状外求罪之例
　　问曰告人私有弩狱官因告乃检得甲是类事与否答曰称类者谓其形状难辨原情非诬所以得除其罪然弩之与甲虽同禁兵论其形様色类全别事非疑似原状是诬如此之流不可为类
　　诬告人流罪引虗【问答一】
　　诸诬告人流罪以下前人未加拷掠而告人引虚者减一等若前人已拷者不减即拷证人亦是【诬告期亲尊长外祖父母夫夫之祖父母及奴婢部曲诬告主之期亲外祖父母者虽引虗各不减】
　　疏义曰诬告死罪自有别制唯诬告人流罪以下前人未加拷掠而告人自引虚者得减反坐之罪一等若前人已拷者无问杖数多少然后引虗即不合减即拷证人亦是谓虽不拷被告之人拷傍证之者虽自引虗亦同已拷不减其诬告期亲尊长以下及奴婢部曲诬告主之外祖父母以上虽即引虗各不合减
　　问曰律云前人未加拷掠而告人引虗减一等未知前人已经防讫然后引虗合减与否
　　答曰律文但言已加拷掠不言事经防讫拷讫已伤律有成制防讫未损理合减科若事经奏讫不合追减及已役已配亦是已损已伤前人计与拷掠义同不在减科之例
　　告祖父母父母绞【问答二】
　　诸告祖父母父母者绞【谓非缘坐之罪及谋叛以上而故告者下条准此】疏义曰父为子天有隐无犯如有违失理须谏诤起敬起孝无令陷罪若有忘情弃礼而故告者绞注云谓非缘坐之罪缘坐谓谋反大逆及谋叛以上皆为不臣故子孙告亦无罪缘坐同首法故虽父祖听捕告若故告余罪者父祖得同首例子孙处以绞刑下条准此者谓告期亲尊长情在于恶欲令入罪而故告之故云准此若因推劾事不获免随辨注引不当告坐
　　即嫡继慈母杀其父及所养者杀其本生并聼告疏义曰嫡继慈母者名例并已释讫此等三母杀其父及所养父母杀其所生父母并聼告若嫡继母杀其所生庶母亦不得告故律文但云杀其父者听告问曰所生之母被出其父更娶继妻其继母乃杀所出之母出母之子合告与否
　　答曰所养父母本是他人杀其所生故律听告今言出母即是所生名例称犯夫及义絶者得以子荫即子之于母孝爱情深顾复之思终无絶道继母杀其亲母准例亦合听告
　　又问嫡继慈母有所规求故杀子孙合得何罪又子孙得自理诉与否此母或被出或父卒后行若为科防
　　答曰子孙之于祖父母父母皆有祖父子孙之名其有相犯之文多不据服而防贼盗律有所规求而故杀期以下卑幼者绞论服相犯例准傍期在于子孙不入期服然嫡继慈养依例虽同亲母被出改嫁礼制便与亲母不同其改嫁者唯止服期依令不合解官据礼又无心丧虽曰子孙唯凖期亲卑幼若犯此母亦同期亲尊长被出者礼既无服并同凡人其应理诉亦依此法













　　唐律疏义卷二十三
　　钦定四库全书
　　唐律疏义卷二十四
　　唐　长孙无忌等　撰
　　鬬讼四【凢一十六条】
　　告期亲尊长【问答一】
　　诸告期亲尊长外祖父母夫夫之祖父母虽得实徒二年其告事重者减所告罪一等【所告虽不合论告之者犹坐】即诬告重者加所诬罪三等告大功尊长各减一等小功缌麻减二等诬告重者各加所诬罪一等
　　疏义曰告期亲尊长外祖父母夫夫之祖父母依名例律并相容隐被告之者与自首同告者各徒二年告事重于徒二年者减所告罪一等假有告期亲尊长盗上绢二十五疋合徒三年尊长同首法免罪卑幼减所告罪一等合徒二年半之类注云所犯虽不合论谓期亲以下或年八十以上十岁以下若笃疾犯罪虽不合论而卑幼告之依法犹坐即诬告期亲尊长得罪重于二年徒者加所诬罪三等假有诬告期亲尊长一年半徒罪加所诬罪三等合徒三年此亦是计加得重于本罪即须加告大功尊长各减一等谓告得实徒一年半重于徒一年半者即减期亲罪一等假有告大功尊长三年徒减期亲一等处徒二年若告小功缌麻尊长虽得实亦减期亲二等合徒一年告事重者亦减期亲尊长二等假有告三年徒虽实徒一年半之类诬告重者谓诬告大功小功缌麻重者各加所诬罪一等假有诬告大功尊长一年半徒加所诬罪一等合徒二年诬告小功缌麻尊长徒一年罪亦加所诬罪一等徒一年半之类
　　即非相容隠被告者论如律若告谋反逆叛者各不坐其相侵犯自理诉者听【下条准此】
　　疏义曰小功缌麻非相容隐被告之者不得同于首原各依律科防故云被告者论如律若告谋反逆叛者谓期亲尊长以下犯谋反逆叛三事以其不臣故虽论告不科其罪其相侵犯谓期亲以下缌麻以上或侵夺财物或殴打其身之类得自理诉非缘侵犯不得别告余事注云下条准此谓下条告缌麻以上卑幼虽有罪名相侵犯亦得自理
　　问曰告期亲尊长窃盗三十疋依检二十五疋实五疋虚合得何罪
　　答曰律云一事分为二罪罪法若等则累论罪法不等即以重法并满轻法按寻此状正当累并之条将重并轻总为三十疋减所告罪一等合处徒三年告缌麻卑幼【问答一】
　　诸告缌麻小功卑幼虽得实杖八十大功以上递减一等诬告重者期亲减所诬罪二等大功减一等小功以下以凢人论
　　疏义曰称缌麻小功即外姻有服者亦是其相隐既得减罪有过不合告言故虽得实合杖八十告大功卑幼减小功一等期亲卑幼又减一等诬告重者谓诬告期亲重于杖六十者减所诬罪二等犹如诬告弟侄九十杖罪合减所诬二等合杖七十若告大功罪减一等合杖八十若告小功以下以凢人论仍得杖九十
　　问曰女君于妾依礼无服其有诬告得减罪与否答曰律云殴伤妻者减凢人二等死者以凢人论若妻殴伤杀妾与夫殴伤杀妻同又条诬告期亲卑幼减所诬罪二等其妻虽非卑幼义与期亲卑幼同夫若诬告妻须减所诬罪二等妻诬告妾亦与夫诬告妻同
　　即诬告子孙外孙子孙之妇妾及己之妾者各勿论疏义曰诬告子孙外孙子孙之妇妾者曾妇妾亦同及己之妾者各勿论其有告得实者亦不坐被告得相容隐者俱同自首之法
　　子孙违犯敎令
　　诸子孙违犯敎令及供养有阙者徒二年【谓可从而违堪供而阙者须祖父母父母告乃坐】
　　疏义曰祖父母父母有所敎令于事合宜即须奉以周旋子孙不得违犯及供养有阙者礼云七十贰膳八十常珍之类家道堪供而故有阙者合徒二年故注云谓可从而违堪供而阙者若敎令违犯行即有愆家实贫窭无由取给如此之类不合有罪皆须祖父母父母告乃坐
　　部曲奴婢告主
