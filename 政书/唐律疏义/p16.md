<!-- { "loadSidebar": true } -->
　　疏义曰观有上座观主监斋寺有上座寺主都维那是为三纲其观寺部曲奴婢于三纲有犯与俗人期亲部曲奴婢同依鬬讼律主殴杀部曲徒一年又条奴婢有犯其主不请官司而杀者杖一百注云期亲杀者与主同下条部曲准此又条部曲奴婢殴主之期亲者绞詈者徒二年若三纲殴杀观寺部曲合徒一年奴婢有罪不请官司而杀者杖一百其部曲奴婢殴三纲者绞詈者徒二年
　　余道士与主之缌麻同【犯奸盗者同凡人】
　　疏义曰鬬讼律部曲奴婢殴主之缌麻亲徒一年伤重者各加凡人一等又条殴缌麻部曲奴婢折伤以上各减杀伤凡人部曲奴婢二等又条殴伤杀他人部曲减凡人一等奴婢又减一等即是观寺部曲殴当观寺余道士女冠僧尼等各合徒一年伤重各加凡人一等若殴道士等折一齿即徒二年奴婢殴又加一等徒二年半是名于余道士与主之缌麻同注犯奸盗者同凡人
　　疏义曰道士女冠僧尼犯奸盗于法最重故虽犯当观寺部曲奴婢奸盗即同凡人谓三纲以下犯奸盗得罪无别其奴婢奸盗一准凡人得罪弟子若盗师主物及师主盗弟子物等亦同凡盗之法其有同财弟子私取用者即同同居卑幼私輙用财者十疋笞十十疋加一等罪止杖一百若不满十疋者不坐

　　唐律疏义卷六
　　钦定四库全书
　　唐律疏义卷七
　　唐　长孙无忌等　撰
　　卫禁上【凡一十八条】
　　疏义曰卫禁律者秦汉及魏未有此篇晋太宰贾充等酌汉魏之律随事増损创制此篇名为宫卫律自宋洎于后周此名并无所改至于北齐将闗禁附之更名禁卫律隋开皇改为卫禁律卫者言警卫之法禁者以关禁为名但敬上防非于事尤重故次名例之下居诸篇之首
　　防入太庙门
　　诸阑入太庙及山陵兆域门者徒二年【阑谓不应入而入者】疏义曰太者大也庙者貌也言皇祖神主在于中故名太庙山陵者三秦记云秦谓天子坟云山汉云陵亦通言山陵言髙大如山如陵兆域门者孝经云卜其宅兆既得吉兆周兆以为茔域皆置宿卫防守应入出者悉有名籍不应入而入为防入各得二年徒坐其入太庙室即条无罪名依下文庙减宫一等之例减御在所一等流三千里若无故登山陵亦同太室之坐
　　越垣者徒三年太社各减一等守卫不觉减二等【守卫谓持时専当者】
　　疏义曰不从门为越垣者墙也越太庙山陵垣者各徒三年越太社垣及防入门皆减太庙一等守卫谓军人于太庙山陵太社防守宿卫者若不觉越垣及防入各减罪人罪二等守卫谓防守卫士昼夜分时専当者非持时者不坐
　　主帅又减一等【主帅谓阑监当者】
　　疏义曰主帅谓领兵宿卫太庙山陵太社三所者但当检校即坐不限官之髙下又减守卫人罪一等唯坐亲监当者
　　故纵者各与同罪【余条守卫及监门各凖此】
　　疏义曰故纵者谓知其不合入而聴入或知越垣而不禁并与犯法者同罪余条守卫宫殿及诸防禁之处皆有监门及守卫故纵不觉得罪各凖此
　　防入宫门
　　诸防入宫门徒二年【阑入宫城门亦同余条应坐者亦凖此】
　　疏义曰宫门皆有籍禁不应入而入者得徒二年嘉徳等门为宫门顺天等门为宫城门防入得罪并同余条应坐者亦凖此宫门得罪谓越垣及防禁违式冒代之类
　　殿门徒二年半持杖者各加二等【仗谓兵器杵棒之属余条称仗凖此】疏义曰太极等门为殿门防入者徒二年半持仗各加二等谓将兵器杵棒等防入宫门得徒三年防入殿门得流二千里兵器谓弓箭刀矟之类杵棒或铁或木为之皆是故云之属余条谓下文持仗及至御在所者并持仗强盗者并凖此
　　入上阁内者绞【若有仗卫同阑入殿门法其宫内诸门不立籍禁而得通内者亦准此】疏义曰上阁之内谓太极殿东为左上阁殿西为右上阁其门无籍应入者凖勑引入防入者绞若有仗卫者上阁之中不立仗卫内坐唤仗始有仗入其有不应入而入者同防入殿门徒二年半持仗者流二千里其宫内诸门不立籍禁谓肃章防化等门而得通内而輙阑入者并得绞罪若有仗卫亦同殿门法
　　若持仗及至御在所者斩【迷误者上请】
　　疏义曰谓持仗入上阁及通内诸门并不持仗而至御在所者各斩迷误谓非故阑入者上请聴勑
　　即应入上阁内但仗不入而持寸刃入者亦以阑入论疏义曰应入上阁内者谓奉勑唤仗随仗引入者得带刀子之属若仗不在内而持寸刃入者即以阑入论若非兵器杵棒之属止得绞刑持仗者斩
　　仗虽入不应带横刀而带入者减二等
　　疏义曰仗虽入上阁内不应带横刀而輙带入者减罪二等合徒三年
　　即防入御膳所者流三千里入禁苑者徒一年
　　疏义曰御膳所谓供御造食之处其门亦禁不应入而入者流三千里防入禁苑者徒一年禁苑谓御苑其门有籍禁御膳以下阑入虽即持仗及越垣罪亦不加
　　防入逾阈为限
　　诸防入者以逾阈为限至阈未逾者宫门杖八十殿门以内逓加一等
　　疏义曰阈者谓内门限阑入之人行至门限未逾过若至宫门得杖八十宫内人不应入殿门至殿门阈未逾者杖九十殿内宿卫人至上阁阈未逾者杖一百
　　其越殿垣者绞宫垣流三千里皇城减宫垣一等京城又减一等
　　疏义曰越过殿垣者无问出入俱至绞刑宫垣流三千里皇城谓朱雀等门之垣合徒三年京城谓明徳等门之垣又减一等合徒二年半
　　宫殿门无籍
　　诸于宫殿门无籍及冐承人名而入者以阑入论疏义曰应入宫殿在京诸司皆有籍其无籍应入者皆引入其无籍不得人引而诈言有籍及冒承人名而入者宫门徒二年殿门徒二年半持仗者各加二等
　　守卫不知冒名情宫门杖八十殿门以内逓加一等疏义曰守卫谓持时専当亲主籍者应入者唱名始过不知冒名情者不识其人无心私许宫门杖八十殿门以内逓加一等但云不知冒情不云不知无籍而入者但冒承人名有所凭据人难识尽是故罪轻无籍而入者凖防入不觉故纵法
　　非应宿卫自代
　　诸宿卫者以非应宿卫人名名自代及代之者入宫内流三千里殿内绞
　　疏义曰宿卫者谓大将军以下卫士以上以次当上宿卫宫殿上畨之日皆据籍书若以非应宿卫人谓非诸卫大将军军人以外冐名自代及代之者入宫内并流三千里殿内并绞
　　若以应宿卫人【谓已下直者】自代及代之者各以防入论疏义曰应宿卫人谓诸卫所管应入宫殿上畨者注云谓已下直者未当上畨人之色自代及代之者彼此各以防入罪论阑入之罪一准上法
　　主司不觉减二等知而聴行与同罪【主司谓应判遣及亲监当之官余条主司准此】
　　疏义曰主司谓折冲府及诸卫判兵之官不觉人冒名自代及代之者减所犯人罪二等若知相代之情而聴行者各与同罪若冒代之事从府而来即以府官所由为首余官节级为从坐卫官不觉逓减府官一等如相冒之罪由卫即以卫官所由为首余官节级为罪府司不坐及亲监当之官者诸卫当上人兵各有本部主帅虽从别配隶亦是监当之限余条主司准此者谓一部律内但言主司并不觉减二等知而聴行与同罪
　　因事入宫輙宿【问答一】
　　诸因事得入宫殿而輙宿及容止者各减阑入二等疏义曰因事得入宫殿者谓朝叅辞见迎输造作之类不合宿者而輙宿及宿止所宿之人各减阑入罪二等在宫内徒一年殿内徒一年半
　　即将领人入宫殿内有所迎输造作门司未受文牒而聴入及人数有剰者各以阑入论至死者加役流疏义曰将领人入宫殿有所迎出有所输送造作谓宫内营造门司皆须得牒然后聴入若未受文牒而輙聴入及所入人数有剰者门司各以阑入论若入上阁内及御在所应至死者门司各加役流
　　将领主司知者各减防入罪一等入者知又减五等不知者不坐
　　疏义曰将领主司谓领人迎输造作知门司未受文牒及人数有剰而领入者各减防入罪一等宫内徒一年半殿内徒二年入上阁内及至御在所流三千里入者知又减五等称又者谓减将领者罪五等不知情入者不坐
　　问曰将领主司知者减防入罪一等不言不知若有不知而领入者合得何罪
　　答曰上条冒名相代各以防入罪论主司不觉减二等注云余条主司凖此明将领主司不知得减知情二等上既有例故不生文
　　无着籍入宫殿
　　诸应入宫殿未着门籍而入虽有长籍但当下直而輙入者各减防入五等
　　疏义曰应入宫殿在京诸司入宫殿者皆着门籍若未着门籍而輙入或虽有长籍谓宿卫长上人虽一日上两日下皆有长籍当下之日未合入宫殿但当下直而輙入各减防入罪五等
　　即宿次未到而輙宿及籍在东门而从西门入者又减二等
　　疏义曰即宿次未到者谓应供奉之官及内官当直各有宿次其宿次未到而輙宿及籍在东门而从西门入者依令非应从正门入者各从便门着籍假如西门有籍而从东门入或侧门有籍而从正门入各又减罪二等谓减防入罪七等
　　宫殿作罢不出
　　诸在宫殿内作罢而不出者宫内徒一年殿内徒二年御在所者绞【辟仗应出而不出者亦同】
　　疏义曰在宫殿内作罢者丁夫杂匠之徒作了其有应出不出者宫内徒一年殿内徒二年御在所者绞若有辟仗应出者并即须出有不出者得罪与御在所同
　　问曰在宫殿内及御在所作罢不出律有正文若在上閤内不出律既无文若为处断
　　答曰上閤之内例与辟仗所同应出不出此条无文者为上文注云辟仗应出不出与御在所同上閤内有宫人同御在所合绞御不在又无宫人减二等
　　不觉及迷误者上请
　　疏义曰营作之所院宇或别不觉众出或迷误失道错向别门非故不出皆得上请
　　将领主司知者与同罪不知者各减一等【辟仗主司搜人不尽者各准此】
　　疏义曰将领主司谓领人入者若知有人不出不即言者与不出人同罪其不知有人不出者各减一等谓御所宫殿内各得减一等辟仗主司谓领人搜索辟仗者其辟仗内有人不出各凖将领主司之罪故云各凖此
　　若于辟仗内误遗兵仗者杖一百【弓箭相须乃坐】
　　疏义曰辟仗之内人皆出尽所有兵器亦不合留或有误遗兵仗者合杖一百兵仗之法应须堪用或遗弓无箭或遗箭无弓俱不得罪故云弓箭相须乃坐问曰误遗弩弓无箭或遗箭无弩或有楯而无矛各得何罪
　　答曰弓箭相须乃坐弩箭无弓与常箭不别有弩弓无箭亦非兵仗之限楯则独得无用亦与有弓无箭义同
　　登髙临宫中
　　诸登髙临宫中者徒一年殿中加二等
　　疏义曰宫殿之所皆不得登髙临视若视宫中徒一年视殿中徒二年
　　若于宫殿中行御道者徒一年【有横道及门仗外越过者非】
　　疏义曰宫殿中当正门为御道人臣并不得行其在宫殿中及宫城中而行御道者各徒一年若有横道殿前即有横堦殿内亦有横道殿门宫门内外立仗之处仗外虽无横道越过者无罪
　　宫门外者笞五十误者各减二等
　　疏义曰嘉徳等门为宫门顺天等门为宫城门凖例宫城门有犯与宫门同今云宫门外者即顺天门外行御道者得笞五十误者各减二等谓从殿中至宫门外误行御道者各得减二等其登髙临宫殿中有误者亦减罪二等
　　宿卫被奏劾
