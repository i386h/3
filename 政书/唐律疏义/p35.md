<!-- { "loadSidebar": true } -->
　　答曰律称凖盗须依盗法案下条共盗者并贜论造意及从行而不受分即受分而不行各依本首从法若造意不行又不受分即以行人专进止者为首造意为从至死减一等从者不行又不受分笞四十其首不行又不受分即以传言取物者为首五疋合徒一年半造意者为从合徒一年又一人不受分亦合为从笞五十
　　问曰监临恐喝所部取财合得何罪
　　答曰凢人恐喝取财准盗论加一等监临之官不同凢人之法名例当条虽有罪名所为重者自从重理从强乞之律合凖枉法而科若知有罪不虗恐喝取财物者合从真枉法而防
　　若财未入者杖六十即缌麻以上自相恐喝者犯尊长以凢人论【强盗亦凖此】犯卑幼各依本法
　　疏义曰恐喝取财无限多少财未入者杖六十即缌麻以上自相恐喝者犯尊长以凢人准盗论加一等强盗亦准此者谓别居期亲以下卑幼于尊长家行强盗者虽同于凢人家强盗得罪若有杀伤应入十恶者仍入十恶犯卑幼各依本法谓恐喝缌麻小功卑幼取财者减凢人一等五疋徒一年大功卑幼减二等五疋杖一百期亲卑幼减三等五疋杖九十之类
　　本以他故殴人夺物【问答二】
　　诸本以他故殴击人因而夺其财物者计贜以强盗论至死者加役流
　　疏义曰谓本无规财之心乃为别事殴打因见财物遂即夺之事类先强后盗故计贜以强盗论一尺徒三年二疋加一等以先无盗心之故贜满十疋应死者加役流若夺财物不得者止从故鬬殴法文称计贜以强盗论夺物贜不满尺同强盗不得财徒二年既原无盗心虽持仗亦不加其罪
　　因而窃取者以窃盗论加一等若有杀伤者各从故鬬法
　　疏义曰先因他故殴击而輙窃取其财以窃盗论加一等一尺杖七十一疋加一等若有杀伤者谓本因殴击杀伤原非盗财损害各从故鬬法谓因鬬致死者绞故杀者斩称各者从强夺及窃取各以故鬬论问曰监临官司本以他故殴击部内之人因而夺其财物或窃取三十疋者合得何罪
　　答曰律称本因他故殴击人原即无心盗物殴讫始夺事与强盗相类凖贜虽依强盗罪止加役流故知其贜虽多法不至死因而窃取以窃盗论加一等者为监临主司殴击部内因而窃物以窃盗论加凢盗三等上文强盗既不至死下文窃盗不可引入绞刑三十疋者罪止加役流
　　又问名例云称以盗论者与真犯同此条因而窃取以窃盗论加一等既云加一等即重于窃之法监临窃三十疋者绞今答不死理有未通
　　答曰本条别有制与例不同者依本条文称夺其财物者以强盗论至死者加役流又云加者不得加至于死是明本以他故殴人因而夺物纵至百疋罪止加役流况于窃取人财岂得加入于死监临虽有加罪加法不至死刑况下条略奴婢及和诱各依强盗等法罪止流三千里注云虽监临守守亦同即此条虽无监临之文亦不加入于死




　　唐律疏义卷十九
<史部,政书类,法令之属,唐律疏义>
　　钦定四库全书
　　唐律疏义卷二十
　　唐　长孙无忌等　撰
　　贼盗四【凢一十五条】
　　盗缌麻小功财物
　　诸盗缌麻小功亲财物者减凢人一等大功减二等期亲减三等杀伤者各依本杀伤论【此谓因盗而误杀者若有所规求而故杀期以下卑幼者绞余条凖此】
　　疏义曰缌麻以上相盗皆据别居卑幼于尊长家强盗已经恐喝条释讫其尊长于卑幼家窃盗若强盗及卑幼于尊长家行窃盗者缌麻小功减凢人一等大功减二等期亲减三等杀伤者各依本杀伤论谓因盗误杀伤人若杀伤尊卑长幼各依本杀伤法注云此谓因盗而误杀者谓本心只欲规财因盗而误杀人者亦同因盗过失杀人依鬬杀之罪不言伤者为伤罪稍轻聼从误伤之法但杀人坐重虽误同鬬杀论若实故杀自依故杀伤法若有所规求故杀期以下卑幼者绞即此条因盗自为有所规求故杀期以下卑幼者绞误杀者自依本鬬杀伤论余条谓诸条奸及畧和诱但是争竞有所规求而故杀期以下卑幼本条不至死者并绞故云余条凖
　　此
　　卑幼将人盗己家财【问答一】
　　诸同居卑幼将人盗己家财物者以私輙用财物论加二等他人减常盗罪一等若有杀伤者各依本法【他人杀伤纵卑幼不知情仍从本杀伤法坐之】
　　疏义曰同居卑幼谓共居子孙弟侄之类将外人共盗己家财物者以私輙用财物论加二等按户婚律同居卑幼私輙用财者十疋笞十十疋加一等罪止杖一百他人减凢盗一等谓卑幼将人盗物虽多罪止徒一年半他人减常盗罪一等其于首从自依常例若有杀伤者各依本杀伤法谓依故杀伤尊长卑幼法纵不知情他人亦依强盗杀伤法注云他人杀伤纵卑幼不知情仍从本杀伤法坐之谓卑幼不知他人杀伤之情仍从故杀伤法称坐之者不在除免加役流之例若他人误杀伤尊长卑幼不知情亦依误法其被杀伤人非尊长者卑幼不知杀伤情惟得盗罪无杀伤之坐其有知情并自杀伤者各依本杀伤之法
　　问曰卑幼将人盗己家财物以私輙用财物论加二等他人减常盗一等若卑幼共他人强盗者律无加罪之文未知更加罪以否
　　答曰强之与窃罪状不同案职制律贷所监临财物强者加二等余条强者凖此诸亲相盗罪有等差将人盗己家财物者加私輙用财物二等更无强盗之文止明杀伤之坐若杀伤罪重从杀伤法科如杀伤坐轻即凖强者加二等此是一部通例故条不别生文
　　因盗过失杀伤人
　　诸因盗而过失杀伤人者以鬬杀伤论至死者加役流【得财不得财等财主寻逐遇他死者非】
　　疏义曰因行窃盗而过失杀伤人者以其本有盗意不从过失收赎故以鬭杀伤论其杀伤之罪至死者加役流注云得财不得财等谓得财与不得财并从鬬杀伤科财主寻遂遇他死者非谓财主寻逐盗物之贼或坠马或落坑致死之类是遇他故而死盗者惟得盗罪而无杀伤之坐
　　其共盗临时有杀伤者以强盗论同行人不知杀伤情者止依窃盗法
　　疏义曰谓共行窃盗不谋强盗临时乃有杀伤人者以强盗论同行人而不知杀伤情者止依窃盗法谓同行元谋窃盗不知杀伤之情止依窃盗为首从杀伤者依强盗法
　　私财奴婢贸易官物
　　诸以私财物奴婢畜产之类【余条不别言奴婢者与畜产财物同】贸易官物者计其等准盗论【其贸易奴婢计职重于和诱者同和诱法】
　　疏义曰以私家财物奴婢畜产之类或有碾硙邸店荘宅车船等色故云之类注云余条不别言奴婢者与畜产财物同谓反逆条中称资财并没官不言奴婢畜产即是总同财物又廐库律验畜产不以实者一笞四十三加一等罪止杖一百若以故价有増减贜重者计所増减坐贜论即无验奴婢之文若验奴婢不实者亦同验畜产之法故云余条不别言奴婢者与畜产财物同贸易官物者谓以私物贸易官物计其等凖盗论假将私奴贸易官奴其奴各直绢五疋其价虽等仍凖盗论各徒一年注云官物贱亦如之谓私奴直绢十疋愽官奴直绢五疋亦徒一年计所利以盗论谓以私物直绢一疋贸易官物直绢两疋即一疋是等合凖盗论凢人之与凢人并杖六十一疋是利以盗论凢人亦杖六十有倍贜若是监临主掌加罪加等合杖八十应累并者皆将以盗累于凖盗加罪之类除免赔贜各尽本法注云其贸易奴婢计贜重于和诱同和诱法假有监临之官以私奴婢直绢三十疋贸易官奴婢直绢六十疋即是计利三十疋临临自盗合绞凢人贸易奴婢计利五十疋即合加役流以本条和畧奴婢罪止流三千里虽监临主守亦同即于此条贸易不可更重故云同和诱法并流三千里
　　山野物已加功力
　　诸山野之物已加功力刈伐积聚而輙取者各以盗论疏义曰山野之物谓草木药石之类有人已加功力或刈伐或积聚而輙取者各以盗论谓各凖积聚之处时价计贜依盗法科罪
　　略人略卖人【问答二】
　　诸略人略卖人【不和为略七歳以下虽和亦同略法】为奴婢者绞为部曲者流三千里为妻妾子孙者徒三年【因而杀伤人者同强盗法】疏义曰略人者谓设方略而取之略卖人者或为经略而卖之注云不和为畧十岁以下虽和亦同畧法为奴婢者不共和同即是被畧十岁以下未有所知易为诳诱虽共安和亦同畧法畧人畧卖人为奴婢者并绞畧人为部曲者或有状验可凭勘诘知实不以为奴者流三千里为妻妾子孙者徒三年为弟侄之类亦同注云因而杀伤人者同强盗法谓因略人拒鬬或杀若伤同强盗法既同强盗之法因畧杀伤傍人亦同因畧伤人虽畧人不得亦合绞罪其畧人亦为奴婢不得又不伤人以强盗不得财徒二年拟为部曲徒一年半拟为妻妾子孙者徒一年在律虽无正文解者须尽犯状消息轻重以类防之为奴婢者即与强盗十疋相似故略人不得唯徒二年为部曲者本条减死一等故略未得徒一年半为妻妾子孙者减二等故亦减强盗不得财二等合徒一年
　　和诱者各减一等若和同相卖为奴婢者皆流二千里卖未售者减一等【下条凖此】即略和诱及和同相卖他人部曲者各减良人一等
　　疏义曰和诱谓和同相诱减略一等为奴婢者流三千里为部曲者徒三年为妻妾子孙者徒二年半若和同相卖谓元谋两和相卖为奴婢者卖人及被卖人罪无首从皆流二千里其数人共卖他人自依首从之法卖未售者减一等谓和同相卖未售事发各徒二年注云下条凖此谓下条得逃亡奴婢而卖未售及卖期亲卑幼及子孙之妇等为奴婢未售者亦减一等故云凖此即略和诱和同相卖他人部曲者谓略他人部曲为奴婢者流三千里略部曲还为部曲者合徒三年略为妻妾子孙徒二年半和诱者各减一等和诱部曲为奴婢徒三年还为部曲徒二年半为妻妾子孙徒二年若共他人部曲和相相卖为奴婢减流一等徒三年为部曲者徒二年半故云各减良人一等其略和诱缌麻以上亲部曲客女者律虽无文令有转事量酬衣食之直不可同于凢人亦须依盗法而减缌麻小功部曲减凢人部曲一等大功减二等期亲减三等
　　问曰部曲客女被人所诱将为妻妾子孙而和同遂去诱者已有罪名合得何罪
　　答曰名例律共犯罪以造意为首随从者减一等背主受诱即当此条凖其罪坐减诱者罪一等自余受诱律无正文者并合从坐科罪若逃亡之罪重者依例当条虽有罪名所为重者自从重
　　略和诱奴婢
　　诸略奴婢者以强盗论和诱者以窃盗论各罪止流三千里【虽监临主守亦同】即奴婢别赍财物者自从强窃法不得累而科之
　　疏义曰略奴婢者亦谓不和经略而取计贜以强盗论和诱者谓两共和同以窃盗论各依强窃为罪其贜并合倍备各罪止流三千里注云虽监临主守亦同谓虽是监临主守应加亦同罪止流三千里即奴婢别赍财物者谓除奴婢身所着衣服外剰有财物自从强窃法因略者一尺徒三年二疋加一等和诱者一尺杖六十一疋加一等各从一重科之并不得将奴婢之身累并财物同防故云自从强窃法不得累而科之其奴婢身别赍物略诱者不知有物止得略诱本罪贜不合科如其知者财虽奴婢将行各同强窃法其略诱良人或部曲客女衣服外有财者亦同强窃盗法不取入己者良人部曲合有资财不在坐限
　　若得逃亡奴婢不送官而卖者以和诱论藏隐者减一等坐之即私从奴婢买子孙及乞取者凖盗论乞卖者与同罪【虽以为良亦同】
