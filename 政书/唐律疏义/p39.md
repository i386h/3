<!-- { "loadSidebar": true } -->
　　疏义曰名例律称部曲者妻亦同此即部曲妻不限良人及客女殴伤良人者注云官戸与部曲同加凢人一等谓加凢鬬殴伤一等注云加者加入于死谓部曲殴良人损二事以上及因旧患令至笃疾防舌及毁败阴阳凢殴流三千里者部曲加一等合死此名加入于死奴婢又加一等谓加凢鬬二等若奴婢殴良人折跌支体及瞎其一目者绞跌体瞎目各罪止徒三年即明殴良人准凢人相殴罪合流者各入死罪因殴致死各斩
　　其良人殴伤杀他人部曲者减凢人一等奴婢又减一等若故杀部曲者绞奴婢流三千里
　　疏义曰良人殴伤或杀他人部曲者减凢人一等谓殴杀者流三千里折一支者徒二年半之类奴婢又减一等殴杀者徒三年折一支徒二年之类若不因鬬故杀部曲者合绞若谋而杀讫亦同其故杀奴婢者流三千里
　　即部曲奴婢相殴伤杀者各依部曲与良人相殴伤杀法【余条良人部曲奴婢私相犯本条无正文者并准此】相侵财物者不用此律疏义曰部曲鬬殴杀奴婢流三千里折一支徒二年半折一齿杖一百奴婢殴部曲损伤二事以上及因旧患令至笃疾及防舌毁败阴阳者绞折一支者流二千里折一齿者徒一年半若部曲故杀奴婢亦绞是名各依部曲与良人相殴伤杀法余条良人部曲奴婢私相犯谓谋杀人穿地得尸不更埋之类私相犯本条无正文者并准此条加减之法相侵财物者各依凢人相侵盗之法故云不用此律
　　主杀有罪奴婢
　　诸奴婢有罪其主不请官司而杀者杖一百无罪而杀者徒一年【期亲及外祖父母杀者与主同下条部曲准此】
　　疏义曰奴婢贱虽各有主至于杀戮宜有禀承奴婢有罪不请官司而輙杀者杖一百无罪杀者谓全无罪失而故杀者徒一年注云期亲及外祖父母杀者与主同谓有罪杀者杖一百无罪杀者徒一年故云与主同下条部曲者下条无期亲及外祖父母伤杀部曲罪名若有伤杀亦同于主故云准此
　　殴部曲死决罚【问答一】
　　诸主殴部曲至死者徒一年故杀者加一等其有愆犯决罚致死及过失杀者各勿论
　　疏义曰主殴部曲至死者徒一年不限罪之轻重故杀者加一等谓非因殴打本心故杀者加一等合徒一年半其有愆犯而因决罚致死及过失杀之者并无罪
　　问曰妾有子或无子殴杀夫家部曲奴婢合当何罪或有客女及婢主幸而生子息自余部曲奴婢而殴得同主期亲与否
　　答曰妾殴夫家部曲奴婢在律虽无罪名轻重相明须从减例下条云妾殴夫之妾子减凢人二等妾子殴伤父妾加凢人三等则部曲与主之妾相殴比之妾子与父妾相殴法即妾殴夫家部曲亦减凢人二等部曲殴主之妾加凢人三等若妾殴夫家奴婢减部曲一等奴婢殴主之妾加部曲一等至死者各依凢人法其有子者若子为家主母法不降于儿并依主例若子不为家主于奴婢止同主之期亲余条妾子为家主及不为家主各准此客女及婢虽有子息仍同贱不合别加其罪
　　部曲奴婢过失杀主
　　诸部曲奴婢过失杀主者绞伤及詈者流
　　疏义曰部曲奴婢是为家仆事主须存谨敬又亦防其二心故虽过失杀主者绞若过失伤主及詈者流不言里数者为止合加杖二百故也
　　即殴主之期亲及外祖父母者绞已伤者皆斩詈者徒二年过失杀者减殴罪二等伤者义减一等
　　疏义曰部曲奴婢殴主之期亲谓异财者及殴主之外祖父母者绞伤者皆斩罪无首从詈者徒二年过失杀者减殴罪二等合徒三年加杖二百过失伤者又减一等合徒二年半加杖一百八十
　　殴主之缌麻亲徒一年伤重者各加凢人一等小功大功逓加一等【加者加入于死】死者皆斩
　　疏义曰部曲奴婢殴主之缌麻亲者无问正服义服并徒一年伤重者谓殴罪重于徒一年各加凢鬬一等假有部曲用他物殴主缌麻亲内损吐血依凢人合杖一百犯良人加一等缌麻加凢人一等合徒一年半若奴婢以他物故殴主之缌麻亲伤准凢人合杖九十奴婢犯良人加二等此条伤重又加一等合徒一年半故云伤重各加凢人一等小功大功递加一等谓奴婢用他物殴伤小功亲徒二年大功徒二年半是名递加一等注云加者加入于死假如部曲殴主大功亲折支准凢人徒三年部曲加一等合流二千里其大功亲加三等合绞即是加者加入于死其缌麻小功部曲有犯各从本罪准此加例加应入死者处绞死者皆斩谓奴婢部曲殴主缌麻以上亲至死者皆斩罪无首从
　　殴缌麻亲部曲奴婢
　　诸殴缌麻小功亲部曲奴婢折伤以上各减杀伤凢人部曲奴婢二等大功又减一等过失杀者各勿论疏义曰殴缌麻小功亲部曲谓殴身之缌麻小功亲部曲减凢人部曲二等谓总减三等假如殴折肋者凢人合徒二年减三等合杖一百若殴奴婢折齿凢人合徒一年奴婢减二等缌麻小功亲奴婢又减二等总减四等合杖七十故云折伤以上各减凢人部曲奴婢二等大功又减一等谓殴大功部曲折齿总减四等合杖七十若殴大功奴婢合杖六十其外殴折伤以上各准此例为减法其有过失杀缌麻以上部曲奴婢者各无罪
　　殴伤妻妾
　　诸殴伤妻者减凢人二等死者以凢人论殴妾折伤以上减妻二等
　　疏义曰妻之言齐与夫齐体义同于幼故得减凢人二等死者以凢人论合绞以刃及故杀者斩殴妾非折伤无罪折伤以上减妻罪二等即是减凢人四等若杀妾者止减凢人二等
　　若妻殴伤杀妾与夫殴伤杀妻同【皆须妻妾告乃坐即至死者聼余人告杀妻仍为不睦】过失杀者各勿论
　　疏义曰若妻殴伤杀妾谓殴者减凢人二等死者以凢人论注云皆须妻妾告乃坐即外人告者无罪至死者聼余人告余人不限亲疎皆得论告杀妻仍为不睦妻即是缌麻以上亲准例自当不睦为称以凢人论故重明此例过失杀者各勿论为无恶心故得无罪
　　媵妾殴詈夫
　　诸妻殴夫徒一年若殴伤重者加凢鬬伤三等【须夫告乃坐】死者斩
　　疏义曰妻殴夫徒一年若殴伤重者加凢鬬伤三等假如凢人以他物殴伤人内损吐血合杖一百加凢鬬三等处徒三年此是计加之法须夫告乃坐谓要须夫告然后可论罪因殴致死者斩
　　媵及妾犯者各加一等【加者加入于死】过失杀伤者各减二等疏义曰依令五品以上有媵庶人以上有妾故媵及妾犯夫者各加妻犯夫一等谓殴夫者徒一年半殴伤重者加凢鬬伤四等加者加入于死若殴夫折一支或瞎一目凢鬬徒三年加四等合绞是名加入于死过失杀者各减二等谓妻妾媵过失杀者并徒三年假如妻折夫一支加凢人三等流三千里过失减二等合徒二年半若媵及妾折夫一支合绞过失减二等合徒三年自余折伤各随轻重准此加减之例
　　即媵及妾詈夫者杖八十若妾犯妻者与夫同媵犯妻者减妾一等妾犯媵者加凢人一等杀者各斩【余条媵无文者与妾同】
　　疏义曰媵及妾詈夫者杖八十若妾犯妻者与犯夫同谓殴者徒一年半死者斩媵犯妻者减妾一等殴者徒一年伤重者从重上减妾一等妾犯媵者加凢人一等谓殴者笞五十折一齿者徒一年半之类死者各斩谓媵及妾犯夫及妻若妾犯媵殴杀者各斩注云余条媵无文者谓上条殴妾折伤以上减妻二等之类妻妾相犯及犯夫当条无文者各与妾同殴缌麻兄姊
　　诸殴缌麻兄姊杖一百小功大功各递加一等尊属者又各加一等伤重者各递加凢鬬伤一等死者斩即殴从父兄姊准凢鬬应流三千里者绞
　　疏义曰殴缌麻兄姊谓本宗及外姻有缌麻服者并同殴此兄姊杖一百小功徒一年大功徒一年半尊属者又各加一等谓殴缌麻尊属徒一年小功尊属徒一年半大功尊属依礼唯夫之祖父母及夫之伯叔父母此并各有本条自从殴夫之祖父母绞夫之伯叔父母减夫犯一等徒二年半即此大功无尊属加法伤重者各递加凢鬬伤一等谓他物殴缌麻兄姊内损吐血准凢人杖一百上加一等合徒一年小功徒一年半大功徒二年尊属又加一等即缌麻徒一年半小功徒二年之类因殴致死者各斩假有殴小功尊属折二支加凢人三等不云加入于死罪止逺流即殴从父兄姊准凢鬬应流三千里者谓损二事以上或因旧患令至笃疾防舌及毁败阴阳此是凢鬬应流三千里于从父兄姊犯此流者合绞
　　若尊长殴卑幼折伤者缌麻减凢人一等小功大功递减一等死者绞即殴杀从父弟妹及从父兄弟之子孙者流三千里若以刃及故杀者绞
　　疏义曰若尊长殴卑幼折伤者谓折齿以上既云折伤即明非折伤不坐因殴折伤缌麻卑幼减凢人一等小功减二等大功减三等假有殴缌麻卑幼折一指凢鬬合徒一年减一等杖一百小功减二等杖九十大功减三等杖八十其殴伤重者递减各准此因殴致死者尊长各绞即殴杀从父弟妹谓堂弟妹及从父兄弟之子孙谓堂侄及侄孙者流三千里若以刃杀及不因鬬而故杀者俱合绞刑
　　殴兄姊
　　诸殴兄姊者徒二年半伤者徒三年折伤者流三千里刃伤及折支若瞎其一目者绞死者皆斩詈者杖一百伯叔父母姑外祖父母各加一等即过失杀伤者各减本杀伤罪二等
　　疏义曰兄姊至亲更相急难弯弧垂泣义切匪他輙有殴者徒二年半殴伤者徒三年折伤者或折齿或折手足指但折一事即合处流若用刃伤及折支或跌其支体若瞎其一目或全失其明者各得绞罪因殴致死者首从皆斩詈者合杖一百其伯叔父母姑外祖父母各加一等谓加犯兄姊一等殴者徒三年伤者流二千里文无加入死折伤亦止流坐詈者徒一年过失杀若伤各减本杀伤二等谓过失杀者各减死罪二等合徒三年过失折齿者从流减二等之类其过失之罪兄姊以下并同减二等
　　若殴杀弟妹及兄弟之子孙【曽孙者各依本服论】外孙者徒三年以刃及故杀者流二千里过失杀者各勿论
　　疏义曰殴杀弟妹及兄弟之子孙者兄弟子期服孙即小功注云曾孙者各依本服论兄弟曾孙为缌麻孙当袒免服纪既疎恩情转杀【去声】故云各依本服论谓殴杀曾孙合绞孙既当袒免自依凢人法此条殴兄弟曾孙既依本服即明上条殴杀从父兄弟曾孙降服已尽亦同凢人其殴杀弟妹及兄弟之子孙外孙者各徒三年以刃及故杀者流二千里过失杀者各勿论
　　殴詈祖父母父母
　　诸詈祖父母父母者绞殴者斩过失杀者流三千里伤者徒三年若子孙违犯敎令而祖父母父母殴杀者徒一年半以刃杀者徒二年故杀者各加一等即嫡继慈养杀者又加一等过失杀者各勿论
　　疏义曰子孙于祖父母父母情有不顺而輙詈者合绞殴者斩律无皆字案文可知子孙虽共殴击原情俱是自殴虽无皆字各合斩刑下条妻妾殴夫之祖父母父母伤者皆斩举轻明重皎然不惑过失杀者流三千里伤者徒三年见血为伤伤无大小之限若子孙违犯敎令谓有所敎令不限事之大小可从而故违者而祖父母父母即殴杀之者徒一年半以刃杀者徒二年故杀者各加一等谓非违犯敎令而故杀者手足他物杀徒二年用刃杀徒二年半即嫡继慈养杀者为情疎易违故又加一等律文既云又加即以刃故杀者徒二年半上加一等徒三年违犯敎令以刃杀者二年上加一等徒二年半殴杀者一年半上加一等徒二年过失杀者各勿论即有违犯敎令依法决罚邂逅致死者亦无罪
　　妻妾殴詈夫父母
