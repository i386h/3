<!-- { "loadSidebar": true } -->
　　疏义曰奉使有所部送谓差为纲典部送官物及囚徒畜产之属而使者不行乃顾人寄人而领送者使人合杖一百阙事者谓于前事有所废阙合徒一年其受寄及受顾者不阙事杖九十阙事杖一百故云减一等
　　即纲典自相放代者笞五十取财者坐赃论阙事者依寄顾阙事法仍以纲为首典为从
　　疏义曰或纲独部送而放典不行或典自领行而留纲不去此为自相放代笞五十受财者坐赃论其阙事及不阙事并受财输财者皆以纲为首典为从假有两纲两典一纲一典取财代行一纲一典与财得住与财者坐赃论减五等纵典发意亦以纲为首典为从取财者坐赃论其赃既足彼此俱罪仍合没官其受顾者已减使罪一等不合计赃科罪其赃不征若监临官司将所部典行放取物者并同监临受财之法不同纲典之罪即虽监临元止一典放住代行者亦同纲典之例
　　长吏輙立碑
　　诸在官长吏实无政迹輙立碑者徒一年若遣人妄称已善申请于上者杖一百有赃重者坐赃论受遣者各减一等【虽有政迹而自遣者亦同】
　　疏义曰在官长吏谓内外百司长官以下临统所部者未能导徳齐礼移风易俗实无政迹妄述已功崇饰虚辞讽谕所部輙立碑颂者徒一年所部为其立碑颂者为从坐若遣人妄称已善申请于上者杖一百若虚状上表者从上书诈不实徒二年有赃重者坐赃论谓计赃重于本罪者从赃而断受遣者各减一等各谓立碑者徒一年上减申请于上者杖一百上减若官人不遣立碑百姓自立及妄申请者从不应为重科杖八十其碑除毁
　　注虽有政迹而自遣者亦同
　　疏义曰官人虽有政迹而自遣所部立碑或遣申请者官人亦依前科罪若所部自立及自申上不知不遣者不坐
　　有所请求
　　诸有所请求者笞五十【谓从主司求曲法之事即为人请者与自请同】主司许者与同罪【主司不许及请求者皆不坐】已施行者各杖一百
　　疏义曰凡是公事各依正理輙有请求规为曲法者笞五十即为人请求虽非已事与自请同亦笞五十主司许者谓然其所请亦笞五十故云与同罪若主司不许及请求之人皆不坐已施行谓曲法之事已行主司及诸求之者各杖一百本罪仍坐
　　所枉罪重者主司以出入人罪论他人及亲属为请求者减主司罪三等自请求者加本罪一等
　　疏义曰所枉重者谓所司得嘱请枉曲断事重于一百杖者主司得出入人罪论假如先是一年徒罪嘱请免徒主司得出入徒罪还得一年徒坐他人及亲属为请求者减主司罪三等唯合杖八十此则减罪轻于已施行杖一百如此之类皆依杖一百科之若他人亲属等嘱请徒二年半罪主司曲为断免者他人等减三等仍合徒一年如此之类减罪重于杖一百者皆从减科若身自请求而得枉法者各加所请求罪一等科之
　　即监临势要【势要者虽官卑亦同】为人嘱请者杖一百所枉重者罪与主司同至死者减一等
　　疏义曰监临者谓统摄案验之官势要者谓除监临以外但是官人不限阶品髙下唯据主司畏惧不敢乖违者虽官卑亦同为人嘱请曲法者无问行与不行许与不许但嘱即合杖一百主司许者笞五十所枉重于杖一百与主司出入坐同主司据法合死者监临势要合减死一等
　　受人财请求
　　诸受人财而为请求者坐赃论加二等监临势要凖枉法论与财者坐赃论减三等
　　疏义曰受人财而为请求者谓非监临之官坐赃论加二等即一尺以上笞四十一疋加一等罪止流二千五百里监临势要凖枉法论即一尺以上杖一百一疋加一等罪止流三千里无禄者减一等与财者坐赃论减三等罪止徒一年半若受他人之财许为嘱请未嘱事发者止从坐赃之罪若无心嘱请诡妄受财自依诈欺科断取者虽是诈欺与人终是求请其赃亦合追没其受所监临之财为他司嘱请律无别文止从坐赃加二等罪止流二千五百里即重于受所监临若未嘱事发止同受所监临财物法
　　若官人以所受之财分求余官元受者并赃论余各依已分法
　　疏义曰谓有官之人初受有事家财物后减所受之物转求余官初受者并赃论余官各依已分法假有判官受得枉法赃十疋更有两官连判各分二疋与之判官得十疋之罪余官各得二疋之坐二人仍并为二疋之从其有共谋受财分赃入已者亦各依已分为首从之法其中虽有造意及以预谋不受财者事若枉法止依曲法首从论不合据赃为罪如曲法罪轻从知所部有犯法不举劾减罪人罪三等科之有事以财行求
　　诸有事以财行求得枉法者坐赃论不枉法者减二等即同事共与者首则并赃论从者各依已分法
　　疏义曰有事之人用财行求而得枉法者坐赃论不枉法者谓虽以财行求官人不为曲判者减坐赃二等即同事共与者谓数人同犯一事敛财共与元谋敛者并赃为首仍倍论其从而出财者各依已分为从
　　监主受财枉法
　　诸监临主司受财而枉法者一尺杖一百一疋加一等十五疋绞
　　疏义曰监临主司谓统摄案验及行案主典之类受有事人财而曲法处断者一尺杖一百一疋加一等十五疋绞
　　不枉法者一尺杖九十二疋加一等三十疋加役流疏义曰虽受有事人财判断不为曲法一尺杖九十二疋加一等三十疋加役流
　　无禄者各减一等枉法者二十疋绞不枉法者四十疋加役流
　　疏义曰应食禄者具在禄令若令文不载者并是无禄之官受财者各减有禄一等枉法者二十疋绞不枉法者四十疋加役流
　　有事先不许财
　　诸有事先不许财事过之后而受财者事若枉凖枉法论事不枉者以受所监临财物论
　　疏义曰官司推劾之时有事者先不许物事了之后而受财者事若曲法凖前条枉法科罪既称凖枉法不在除免加役流之例若当时处断不违正理事过之后而与之财者即以受所监临财物论
　　受所监临财物
　　诸监临之官受所监临财物者一尺笞四十一疋加一等八疋徒一年八疋加一等五十疋流二千里与者减五等罪止杖一百
　　疏义曰监临之官不因公事而受监临内财物者计赃一尺以上笞四十一疋加一等八疋徒一年八疋加一等五十疋流二千里与财之人减监临罪五等罪止杖一百
　　乞取者加一等强乞取者凖枉法论
　　疏义曰乞取者加一等谓非财主自与而官人从乞者加受所监临罪一等以威若力强乞取者凖枉法论有禄无禄各依本法其因得相送而更强乞取者既是一事分为二罪以重法并满轻法若是频犯及二人以上之物仍合累并倍论
　　因使受送馈
　　诸官人因使于使所受送馈及乞取者与监临同经过处取者减一等【紏弹之官不减】即强乞取者各与监临罪同疏义曰官人因使于所使之处受送馈财物或自乞取者计赃凖罪与监临官同经过处取者谓非所诣之处因使经厯之所而取财者减一等紏弹之官不减者谓职合紏弹之官人所畏惧虽经过之处受送遗乞取及强乞取者各与监临罪同
　　贷所监临财物【问答一】
　　诸贷所监临财物者坐赃论【后讫未上亦同余条取受及相犯并凖此】若百日不还以受所监临财物论强者各加二等【余条强者凖此】疏义曰监临之官于所部贷财物者坐赃论注云授讫未上者若五品以上据制出日六品以下据昼讫并同已上之法余条取受及相犯谓受所监临及殴詈之类故言凖此若百日不还为其淹日不偿以受所监临财物论若以威力而强贷者各加二等谓百日内坐赃论加二等满百日外从受所监临财物上加二等注云余条强者凖此谓如下条私役使及借駞骡驴马之类强者各加二等但一部律内本条无强取罪名并加二等故于此立例所贷之物元非拟将入已虽经恩免罪物尚征还纵不经恩偿讫事发亦不合罪为贷时本许酬偿不同悔过还主故也若取受之赃悔过还主仍减三等恩前费用凖法不征贷者赦后仍征偿讫故聴免罪
　　若卖买有剰利者计利以乞取监临财物论强市者笞五十有剰利者计利凖枉法论
　　疏义曰官人于所部卖物及买物计时估有剰利者计利以乞取监临财物论强市者笞五十谓以威若力强买物虽当价犹笞五十有剰利者计利凖枉法论
　　问曰官人遣人或市司而为市易所遣之人及市司为官人卖买有剰利官人不知情及知情各有何罪答曰依律犯时不知依凢论官人不知剰利之情据律不合得罪所为市者虽不入已既有剰利或强卖买不得无罪从不应为凖官人应坐之罪百杖以下所市之人从不应为轻笞四十徒罪以上从不应为重杖八十仍不得重于官人应得之罪若市易已讫官人知情凖家人所犯知情之法
　　即断契有数违负不还过五十日者以受所监临财物论即借衣服器翫之属经三十日不还者坐赃论罪止徒一年
　　疏义曰官人于所部市易断契有数仍有欠物违负不还五十日以下依杂律科负债违契不偿之罪满五十一日以受所监临财物论即借衣服器翫之属者但衣服器物品类至多不可具举故云之属借经三十日不还者坐赃论罪止徒一年所借之物各还主
　　役使所监临
　　诸监临之官私役使所监临及借奴婢牛马駞骡驴车船碾硙邸店之类各计庸赁以受所监临财物论疏义曰监临之官私役使所部之人及从所部借奴婢牛马駞骡驴车船碾硙邸店之类称奴婢者部曲客女亦同各计庸赁之价人畜车计庸船以下凖赁以受所监临财物论强者加二等其借使人功计庸一日绢三尺人有强弱力役不同若年十六以上六十九以下犯罪徒役其身庸依丁例其十五以下七十以上及废疾既不任徒役庸力合减正丁宜凖当乡庸作之价若凖价不充绢三尺即依减价计赃科罪其价不减者还依丁例
　　即役使非供已者【非供已谓流外官及杂任应供官事者】计庸坐赃论罪止杖一百其应供已驱使而收庸直者罪亦如之【供已求输庸直者不坐】
　　疏义曰非供已谓流外官者谓诸司令史以下有流外告身者杂任谓在官供事无流外品为其合在公家驱使故得罪轻于凢人不合供官人之身计庸坐赃致罪一尺笞二十一疋加一等罪止杖一百其应供已驱使者谓执衣白直之类止合供身驱使据法不合收庸而收庸直亦坐赃论罪止杖一百故云亦如之注云供已求输庸直谓有公案者不坐别格聴收庸直者不拘此例
　　若有吉凶借使所监临者不得过二十人人不得过五日其于亲属虽过限及受馈乞贷皆勿论【亲属谓缌麻以上及大功以上婚姻之家余条亲属皆凖此】
　　疏义曰吉谓冠婚或祭享家庙凶谓防葬或举哀及殡殓之类聴许借使监临部内所使搃数不得过二十人毎人不得过五日其于亲属虽过限谓亲属别于数限外驱使及受馈饷财物饮食或有乞贷皆勿论亲属谓本服缌麻以上亲及大功以上亲共为婚姻之家并通受馈饷借贷役使依法无罪余条亲属凖此者谓一部律内称亲属处悉防本服内外缌麻以上及大功以上共为婚姻之家故云凖此
　　营公廨借使者计庸赁坐赃论减二等即因市易剩利及悬欠者亦如之
　　疏义曰借使所监临奴婢牛马车船碾硙邸店之类为营公廨使者各计庸赁坐赃论减二等即为公廨市易剩利及悬欠其价不还者亦计所剰及悬欠坐赃论减二等故云亦如之
　　监临受供馈
　　诸监临之官受猪羊供馈【谓非生者】坐赃论强者依强取监临财物法
