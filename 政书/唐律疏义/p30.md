<!-- { "loadSidebar": true } -->
　　疏义曰谓随身七事及火幕行具细小之物临军征讨有所阙乏一事不充即杖一百注云谓临军征讨亦据临战不及别求若未从军尚容求覔即从违式法
　　征人稽留
　　诸征人稽留者一日杖一百二日加一等二十日绞即临军征讨而稽期者流三千里三日斩
　　疏义曰谓名已从军兵马并发不即进路而致稽留者一日杖一百二日加一等二十日绞谓从军人上道日计满二十日即临军征讨者谓钲鼓相闻指期交战而稽期者流三千里经三日者斩
　　若用舍从权不拘此律【或应期赴难违期即斩或舍罪求功虽怠不戮如此之类各随临时处防故不拘常律】
　　疏义曰推毂寄重义资英略阃外之事见可即为军中号令理贵机速用舍从权务在成济故注云或应期赴难违期即斩舍罪求功虽怠不戮者谓或违于军令别求异功或虽即愆期拟収后效或戮或舍随事处防如此之类不拘此律
　　征讨告消息
　　诸宻有征讨而告贼消息者斩妻子流二千里其非征讨而作间谍若化外人来为间谍或传书信与化内人并受及知情容止者并绞
　　疏义曰或伺贼间隙宻期征讨乃有奸人告贼消息者斩妻子流二千里其非征讨而作间谍者间谓往来谍谓觇候传通国家消息以报贼徒化外人来为间谍者谓声教之外四夷之人私入国内往来觇候者或传书信与化内人并受化外书信知情容止停藏者并绞
　　主将守城
　　诸主将守城为贼所攻不固守而弃去及守备不设为贼所掩覆者斩若连接防贼被遣斥候不觉贼来者徒三年以故致有覆败者亦斩
　　疏义曰主将者谓主领人兵亲为主将者或镇将戍主或留守邉城州县城主之类守城为贼所攻击不能固守弃城而去及守备不设谓预偹有阙巡警不严被贼所掩袭覆败者斩若连接防贼谓军垒连接旗旄相望被遣斥候谓指斥候望不觉贼来入境者徒三年以故致有覆败者以其不觉贼来为贼掩袭致城及人兵有覆败者亦斩
　　主将临阵先退
　　诸主将以下临阵先退若防贼对阵舍仗投军及弃贼来降而辄杀者斩
　　疏义曰主将以下谓战士以上临阵交兵而有先退若寇贼对阵而舍仗投军谓背彼凶徒舍仗归命及虽非对阵弃贼来降而辄杀之者斩谓先退以下皆从此坐
　　即违犯军令军还以后在律有条者依律断无条者勿论
　　疏义曰若违犯军中号令者军还以后其所违之罪在律有条者仍依律断直违将军教令在律无条军还之后不合论罪故云无条者勿论
　　镇所放征人还
　　诸在军所及在镇戍私放征防人还者各以征镇人逃亡罪论即私放辄离军镇者各减二等
　　疏义曰在军所者谓在行军之所镇戍者谓在镇戍之处私放征防人还者谓征防之人未合还家辄私放者各以征镇人逃亡罪论依捕亡律从军征讨而亡者一日徒一年一日加一等十五日绞临对防贼而亡者斩主司故纵与同罪若放征人令还各得此罪又条防人向防及在防未满而亡者镇人亦同一日杖八十三日加一等放防人还者各得此罪是名各以征镇人逃亡罪论即私放辄离军镇者谓放军人去军防人离镇既非即放还家征防二色各减本罪二等
　　若放人多者一人凖一日放日多者一日凖一人【谓放三人各五日放五人各三日累成十五日之类并经宿乃坐】临军征讨而放者斩被放者各减一等
　　疏义曰依捕亡律从军征讨而亡一日徒一年一日加一等十五日绞若放十五人一日亦合绞其放镇戍人而还一人一日杖八十三日加一等三十一日流三千里若放三十一人一日亦流三千里即私放辄离军镇者各减二等谓放征人去军一日杖九十一日加一等十五日徒三年若放防人离镇一日杖六十三日加一等罪止徒二年半是为放人多者一人凖一日放日多者一日凖一人注云谓放三人各五日放五人各三日俱累成十五日各合绞称之类者或放七人各二日又放一人经一日亦为十五日合绞人之与日并得相累或人或日累成十五日皆至死刑故云之类并经宿乃坐不经宿者无罪虽经宿不满日者一人从不应为之坐征人从重镇戍从轻注云经宿乃坐者以人日相率恐放十人经半日即为五人之罪故云经宿乃坐还与百刻义同临军征讨而放者斩谓临阵对防辄放征人不待终日即合处斩被放者流三千里被放征人防人各减主司罪一等故云各减一等
　　征人巧诈避役
　　诸临军征讨而巧诈以避征役【巧诈百端谓若诬告人故犯轻罪之类】疏义曰临对寇贼即欲追讨乃巧诈方便推避征役注云巧诈百端或有诬告人罪以求推对或故犯轻法意在留连或故自伤残或诈为疾患奸诈不一故云百端不可备陈故云之类
　　若有校试以能为不能以故有所稽乏者以乏军兴论未废事者减一等主司不加穷覈而承诈者减罪二等知情者与同罪至死者加役流
　　疏义曰有所校试谓临军之时一艺以上应供军用军中校试故以能为不能以巧诈不能之故于军有所稽违及致阙乏废事者以乏军兴论故失俱合斩若于事未废减死一等主司不加穷覈主司谓应检勘校试之人不加穷研覈实而承诈依信者减罪人罪二等知情者谓知巧诈之情并与犯者同罪至死者加役流未阙事者流三千里
　　镇戍有犯
　　诸镇戍有犯本条无罪名者各减征人二等
　　疏义曰镇戍有所犯法本条无罪名者谓镇戍防人冒名相代及主司知情不知情若镇戍拒贼而有巧诈避役若有校试以能为不能并在镇戍中无有罪名者各减征人二等
　　非公文不给戎仗
　　诸戎仗非公文出给而辄出给者主司徒二年虽有符牒合给未判而出给者杖一百仪仗各减三等
　　疏义曰出给戎仗兵器非得公文而辄出给者主司徒二年主司谓当判署者虽有符牒合给未判而出给谓有符牒到司仍未行判即准符牒出给者杖一百其于留守所及诸州府差发或应用鱼符勅书而不用者亦徒二年仪仗各减三等仪仗谓吉凶卤簿诸门防矟之类无文牒出给者杖一百未判出给者杖七十故云各减三等
　　遣畨代违限
　　诸镇戍应遣畨代而违限不遣者一日杖一百三日加一等罪止徒二年即代到而不放者减一等
　　疏义曰依军防令防人畨代皆十月一日交代如官司违限不遣若准程稽违不早遣者一日杖一百三日加一等罪止徒二年即代到不放谓防人十月一日替到不放者减一等谓一日杖九十三日加一等罪止徒一年半
　　若镇戍官司役使防人不以理致令逃走者一人杖六十五人加一等罪止徒一年半
　　疏义曰依军防令防人在防守固之外唯得脩理军器城隍公廨屋宇各量防人多少于当处侧近给空闲地逐水陆所宜斟酌营种并杂蔬菜以充粮贮及充防人等食此非正役不责全功自须苦乐均平量力驱使镇戍官司使不以理致令逃走者一人杖六十五人加一等罪止徒一年半若使不以理而防人虽不逃走当从违令科断
　　兴造言上
　　诸有所兴造应言上而不言上应待报而不待报各计庸坐赃论减一等
　　疏义曰修城郭筑隄防兴起人功有所营造依营缮令计人功多少申中书省聴报始合役功或不言上及不待报各计所役人庸坐赃论减一等其庸倍论罪止徒二年半
　　即料请财物及人功多少违实者笞五十若事已损费各并计所违赃庸重者坐赃论减一等【本料不实料者坐请者不实请者坐】
　　疏义曰即料请财物及人功多少违实者谓官有营造应须市买料请所须财物及料用人功多少故不以实者笞五十若事已损费或已损财物或已费人功各并计所费功庸凖赃重者坐赃论减一等重者谓重于笞五十即五疋一尺以上坐赃论减一等合杖六十者为赃重本料不实止坐元料之人若由请人不实即请者合坐失者各减三等依名例律以赃致罪频犯者各倍论此既因赃获罪功庸出众人之上并通官物即合累而倍论若直费官财物不损庸直止据所费财料不在倍限虽费人功倍并不重官物止从官物科断即是累并不加重者止从重论非法兴造
　　诸非法兴造及杂徭役十庸以上坐赃论【谓为公事役使而非法令所聴者】
　　疏义曰非法兴造谓法令无文虽则有文非时兴造亦是若作池亭宾馆之属及杂徭役谓非时科唤丁夫驱使十庸以上坐赃论既凖众人为庸亦须累而倍折故注云谓为公事役使而非法令所聴者因而率敛财物者亦并计坐赃论仍亦倍折以其非法赋敛不自入已得罪故轻
　　工作不如法
　　诸工作有不如法者笞四十不任用及应更作者并计所不任赃庸坐赃论减一等其供奉作者加二等工匠各以所由为罪监当官司各减三等
　　疏义曰工作谓在官司造作辄违様式有不如法者笞四十不任用谓造作不任时用及应更作者并计所不任赃庸累倍坐赃论减一等十疋杖一百十疋加一等罪止徒二年半其供奉作加二等者供奉之义已于职制解讫若不如法杖六十不任用及应更作坐赃论加一等罪止流二千里其并倍讫不重费官物者并直计官物科之其赃不倍工匠各以所由为罪监当官司各减三等者谓亲监当造作若有不如法减工匠三等笞十不任用及应更作减坐赃四等罪止徒一年供奉作罪止徒二年之类
　　私有禁兵器【问答一】
　　诸私有禁兵器者徒一年半【谓非弓箭刀楯短矛者】
　　疏义曰私有禁兵器谓甲弩矛矟具装等依令私家不合有若有矛矟者各徒一年半注云谓非弓箭刀楯短矛者此上五事私家聴有其旌旗幡帜及仪仗并私家不得辄有违者从不应为重杖八十
　　弩一张加二等甲一领及弩三张流二千里甲三领及弩五张绞私造者各加一等【甲谓皮铁等具装与甲同即得阑遗过三十日不送官者同私有法】
　　疏义曰弩一张加二等谓加私有禁兵器罪二等合徒二年半甲一领及弩三张流二千里有甲有弩各得此罪甲三领及弩五张绞亦甲弩凖数各得绞罪私造者各加一等谓私造甲弩及禁兵器各加私有罪一等
　　问曰私有甲三领及弩五张凖依律文各合处绞有人私有甲二领并弩四张欲处何罪
　　答曰畜甲畜弩各立罪名既非一事不合并满依名例律其应入罪者举轻以明重有甲罪重有弩坐轻既有弩四张已合流罪加一满五即至死刑况加甲二领明合处绞私有弩四张加甲一领者亦合死刑注甲谓皮铁等具装与甲同即得防遗过三十日不送官者同私有法
　　疏义曰铁甲皮甲得罪皆同私有具装与甲无别有一具装流二千里有三领者亦合绞即得防遗过三十日不送官谓得防遗禁兵器以下三十一日不送官者同私有法既称过三十日即三十日内不合此罪又依军防令防得甲仗皆即输官不送输者从违令笞五十满五日者依杂律各以亡失罪论其亡失之罪从本条解释其甲非皮铁者依库部式亦有聴畜之处其限外剰畜及不应畜而有者亦凖禁兵器论但甲有禁文非私家合有为非皮铁量罪稍轻坐同禁兵器理为适中
　　造未成者减二等即私有甲弩非全成者杖一百余非全成者勿论
　　疏义曰造未成者谓从上禁兵器以下未成者各减私造罪二等谓甲三领弩五张以上纵更多有各止处徒三年即私有甲弩非全成者谓不堪着用又非私造杖一百余非全成者勿论谓甲弩之外所有禁兵器非全成者皆不坐既是禁兵器虽不合罪亦须送官
　　功力采取不任用
