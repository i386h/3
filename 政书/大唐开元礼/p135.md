<!-- { "loadSidebar": true } -->
　　乡饮酒之礼刺史为主人【此为贡人之中有明经进士身兼徳行孝弟灼然显著旌表门闾及秀才者皆刺史为主人若无此色皆判司摄行事】先召乡之致仕有徳者谋之贤者为賔其次为介又其次为众賔与之行礼而賔举之【介以下无其人则阙】主人戒賔立于賔大门外之西东面賔立于东阶下西面将命者立于賔之左北面受命出于门外之东西面曰敢请事主人曰某日行乡饮酒之礼请某子临之将命者入告賔出立于门东西面北向拜辱【以白造缁曰辱】主人答拜主人曰吾子学优行髙应兹观国某日展礼请吾子临之賔曰某固陋恐辱命敢辞主人曰谋于父师少师莫若吾子贤敢固以请賔曰夫子申命之某敢不敬须主人再拜賔答拜主人退賔拜送主人戒介亦如之【介辞曰某日行乡饮酒之礼请吾子贰之】其日质明设賔席于楹间近北南向设主人席于阼阶上西向设介席于西阶上东向设众賔席于三賔席之西各南向皆不属焉又设堂下众賔席于西阶西南东面北上设两壶于賔席东少北酒在西加勺羃置篚于壶南东肆实以爵觯设賛者位于东阶东西面北上賔介及众賔至立于防事大门外之右东向北上执事者俱就位主人迎賔于门外之左西面拜賔賔答拜又西南向拜介介答拜又西南揖众賔众賔揖主人又揖賔賔报揖主人先入门而右西面賔入门而左东面介及众賔序入立于賔西南东面北上众賔非三賔者皆北面东上【凡賔主拜揖周旋皆有賛相也】主人将进揖当阶揖賔皆报揖至阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升自阼阶賔升自西阶当榻北面立执樽者彻羃主人适篚跪取爵兴适樽实之进賔席前西北面献賔賔西阶上北面拜主人少退賔进席前受爵退复西阶上北面立主人退于阼阶上北面拜送爵賔少退賛者荐脯醢于賔席前賔自西方升席南面立賛者设折俎賔跪左执爵右取脯擩于醢祭于笾豆之间遂祭酒啐酒【啐尝也】兴降席东适西阶北面跪卒爵执爵兴适樽实之进主人席前东南面酢主人主人于阼阶上北面拜賔少退主人进席前受爵退复阼阶上北面立賔退复西阶上北面拜送爵賛者荐脯醢于主人席前主人由席东自北方升賛者设折俎主人跪左执爵右祭脯醢遂祭酒啐酒兴自南方降席复阼阶上北面跪卒爵执爵兴跪奠爵于东序端兴退适篚跪取觯实之以酬賔复阼阶上北面跪奠觯遂拜执觯兴賔西阶上答拜主人跪祭遂饮卒觯执觯兴适樽实之进賔席前北面賔西阶上拜主人少退賔既拜主人跪奠觯于荐西兴复阼阶上位賔遂进席前北面跪取觯兴复西阶上位主人北面拜送賔进席前北面跪奠觯于荐东兴复西阶上位【酬酒不举者君子不尽人之欢以全交也】主人北面揖遂降立于阼阶下西面賔降立于西阶西当西席东面【主人将与介为礼故賔不居堂上位】主人进延介主人揖介介报揖至阶一让主人升阼阶介升西阶当榻賔北面主人诣东序端跪取爵兴适樽实之进于介席前西南面献介介西阶上北面拜主人少退介进席前北面受爵退复位主人于介右北面拜送爵介少退主人立于西阶之东賛者荐脯醢于介席前介由席西自北方升席賛者设折俎介跪左执爵右祭脯醢遂祭酒执爵兴自南方降席复西阶上北面跪卒爵执爵兴介授主人爵主人适樽实之以酢于西阶上立于介右北面跪奠爵遂拜执爵兴介答拜主人跪祭遂饮卒爵执爵兴退跪奠爵于西楹南还阼阶上揖降介降立于賔南主人于阼阶前西南面揖众賔賔揖遂升主人适西楹南跪取爵兴适樽实之于西阶上南面献众賔之长升西阶上北面拜受爵主人于众賔长之右北面拜送賛者荐脯醢于其席前众賔之长升席跪左执爵右祭脯醢祭酒执爵兴退于西阶上立饮讫授主人爵降复位主人又适樽实之进于西阶上南面献众賔之次者如献众賔长之礼又次一人升饮亦如之主人适樽实之进于西阶上南面献堂下众賔众賔每一人升受爵跪祭立饮賛者遍荐脯醢于其位讫主人受爵奠于篚主人降与賔一揖一让升賔介众賔序升即席设工人席于堂亷西阶之东北面东上工四人入先二瑟后二歌工持瑟升自西阶就位坐工歌鹿鸣卒歌笙入立于堂下北面奏南陔讫乃间歌南有嘉鱼笙崇丘【间代也谓一歌则一吹也】乃合乐周南关雎召南鹊巢【合谓歌与乐众声俱作也乐无工人则阙无得作淫声不雅之曲】乐正告賔曰正歌备告讫司正升自西阶【司正谓主人之賛礼者礼乐之正既成将留賔为有懈惰立司正以监之】跪取觯于篚兴适樽实之降自西阶诣阶间右还北面跪奠觯兴拱手少立跪取觯扬觯讫遂饮卒觯跪奠觯兴拜退复西阶西賔降席跪取觯于篚适樽实之诣阼阶上北面酬主人主人降席进立于賔东【初起旅酬也凡旅酬者少长以齿也】賔跪奠觯遂拜执觯兴主人答拜賔立饮卒觯賔适樽实之进阼阶上东南面授主人主人再拜賔少退主人受觯賔于主人之西北面拜送【旅酬同阶礼杀】賔揖复席主人进西阶上北面酬介介降席自南方进立于主人之西北面主人跪奠觯遂拜执觯兴介荅拜主人立饮卒觯适樽实之退西阶上西南面立介拜主人少进介受觯主人立于介东北面拜送主人揖复席司正升自西阶近西北面立相旅曰某子受酬受酬者降席自西方进北面立于介右【旅序也于是介酬众賔又以次序相酬也某者众賔姓也同姓则以伯仲别之又同则以其字别之受酬者由介东尊介使不失故位也】司正退立于西序端东面【避受酬者又便其賛上賛下也】介跪奠觯遂拜执觯兴某子答拜介立饮执觯适樽实之进西阶上西南面授某子某子受觯介立于某子之左北面揖复席司正曰某子受酬受酬者降席自西方立于某子之左北面某子跪奠觯遂拜执觯兴受酬者拜某子答拜某子立饮卒觯适樽实之进西阶上西南面授之受酬者受觯某子立受酬者之右揖复席次一人及堂下众賔受酬亦如之卒受酬者以觯跪奠于篚兴复阶下位司正适阼阶上东面受命于主人主人曰请坐于賔司正逥北面告于賔曰请賔坐賔曰唯命【賔主之辞皆司正传请也】賔主各就席坐【若賔主俱公服者则皆降脱履主人先左賔先右礼毕降纳如常】司正降复位乃羞【羞进也所进肉胾醢之类是也】无算爵【算数也賔主燕饮爵行无数醉而止三賔以上賛者二人行爵以下取足】主人之賛者皆与焉燕讫賔主俱兴賔以下降自西阶主人降自东阶賔以下出立于门外之西东面北上主人送于门外之东西面再拜宾介逡巡而退









　　大唐开元礼卷一百二十七
　　钦定四库全书
　　大唐开元礼卷一百二十八　唐　萧嵩等　撰
　　嘉礼
　　正齿位
