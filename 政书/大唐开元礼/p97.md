<!-- { "loadSidebar": true } -->
　　先一日尚舍奉御设御冠席于太极殿中楹之间南向莞筵纷纯加藻席缋纯加次席黼纯守宫设羣官次于朝堂太乐令展宫悬于殿庭并如常仪设协律郎举麾位于殿上西阶之西东向一位于乐悬东南西向皷吹令分置十二案于建皷之外乗黄令陈车辂尚辇奉御陈舆辇如常仪典仪设文官一品以下五品以上位于悬东六品以下于横街之南皆重行西面北上设武官一品以下五品以上位于悬西六品以下于横街之南当文官皆重行东面北上设朝集使位分方于文武官当品之下设诸亲位于四品五品之下【皇宗亲在东异姓亲在西】设蕃客位各分方于朝集使六品之南诸州使人分方于朝集使九品之后又设太师太尉位于横街之南道东北向西上又设典仪位于悬之东北賛者二人在南少退俱西向奉礼设门外位于西朝堂皆如元日之仪其日诸卫勒所部屯门列黄麾仗如常羣官依时刻集朝堂俱就次各服其服通事舍人引就朝堂前位侍中版奏请中严太乐令皷吹令帅工人入就位奉礼即设罍洗于阼阶东南罍在洗东加勺羃篚在洗西南肆实巾加羃尚舍奉御设席于东房内近西又张帷于东序外殿中监陈衮服于东房内席上东领衣纁裳十二章【八章在衣日月星辰山龙华虫火宗彛四章在裳藻粉米黼黻】白纱中单黼领青褾襈裾革玉钩防大带【青带朱里纰其外上以朱下以绿钩用组之】朱黻三章【山龙火】鹿卢玉具剑火珠镖首白玉双佩组大双绶六防黄赤白缥縁纯质长二丈四尺五寸首广一尺【小双绶长二尺六寸色同大绶而首半之间施三玉环】朱韈赤舄金饰缋纚【用白罗巾方六寸属带于前两幅】玉簮及栉三物同箱在服北尚舍奉御设莞筵一纷纯加藻席缋纯加次席黼纯又在南尚食奉御实醴樽扵东序外惟内坫在樽北实角觯柶各一加羃馔陈扵樽西笾豆各十二俎三在笾豆之北设罍洗于樽东罍在洗西加勺羃篚在洗东北肆实巾加羃执樽罍笾豆及在庭罍篚者并绛公服立于其所衮冕垂白珠十有二旒以组为缨色如其绶黈纩充耳玉导置于箱太常博士一人立于西阶下近西东面诸侍卫之官各服其器服俱诣閤奉迎典仪帅賛者先入就位通事舍人各引群官入就陪列位太常博士引太常卿升西阶立于西房外当户北向侍中版奏外办皇帝着空顶黒介帻双童髻双玉导绛纱袍以出侍卫警跸如常仪皇帝将出仗动太乐令令撞黄钟之钟右五钟皆应协律郎举麾鼔柷奏太和之乐【凡乐皆协律郎举麾工鼔柷而后作麾戛敔而后止】皇帝出自西房太常博士引太常卿太常卿引皇帝【每太常卿前导皆博士先引】皇帝即御坐南向立乐止【太常卿与博士退立于皇帝之左】通事舍人引太师太尉入就位【凡太师太尉进退皆舍人导引】太师初入门舒和之乐作至位乐止典仪曰再拜賛者承传群官在位者皆再拜太师升自西阶太师初行乐作至阶乐止太师升立于西阶上东面太尉诣阼阶下罍洗盥手升自东阶诣东房内取纚栉箱进跪奠于御坐西端太师诣御坐前跪奏称请坐退复位皇帝坐太尉进当御坐前少左跪脱空顶帻置于栉箱栉毕设纚兴少西东面立太师降盥初降乐作盥讫诣西阶下乐止太师受冕左执顶右执前升自西阶进当皇帝前少左乐作太师祝曰令月吉日始加元服寿考惟祺以介景福乃跪冠兴复西阶上位太尉进皇帝前少左跪设簮结缨兴复位皇帝兴太常卿引皇帝适东房殿中监进彻栉纚箱以退皇帝着衮服太常卿引皇帝出即席南向坐乐止太尉诣序外帷内盥手洗觯酌醴加柶覆之面叶立扵序内南面太师进受醴面柄进御坐前北面祝曰甘醴唯厚嘉荐令芳承天之休寿考不忘讫跪进觯兴降立于西阶下东面于将祝殿中监帅进馔者奉馔设于御坐前皇帝左执觯右取脯擩于醢祭于笾豆之间太尉取胏一以进皇帝皇帝奠觯于荐西受肺却左手执本右手絶末以祭上左手哜之授太尉太尉加于俎降立于太师之南皇帝帨手【侍中一人进帨巾】取觯以柶祭醴啐醴建柶奠觯于荐东皇帝初受觯伏和之乐作奠觯讫乐止太师太尉俱复横街南位太师初行乐作至位乐止典仪唱再拜賛者承传在位者皆再拜太师太尉出初行乐作出门乐止侍中前跪奏礼毕皇帝兴太乐令令撞賔之钟左五钟皆应太和之乐作太常卿引皇帝皇帝入自东房侍卫警跸如来仪入讫乐止通事舍人引东西面位者以次出
　　谒见太后
　　其日冠讫着通天冠服诣太后所御殿如常朝见之式尚宫引就殿前北面再拜讫尚宫引出还宫如常

　　大唐开元礼卷九十一
　　钦定四库全书
　　大唐开元礼卷九十二　　唐　萧嵩等　撰嘉礼
　　皇帝加元服下　　　谒太庙
　　防羣臣　　　　　　羣臣上礼
　　谒太庙
　　将谒太庙有司卜日如别仪前一日皇帝清斋于太极殿太尉以下清斋于庙所近侍之官应从入庙者各于本司清斋一宿诸卫令其属晡后一刻各以其方器服守卫庙门与太乐工人俱清斋一宿前三日尚舍直长设大次于太庙南门之外道西东向尚舍奉御铺御坐守宫设文武侍臣次于大次之后文官在左武官在右俱东向设太尉以下次于斋坊之内设三师次于侍臣次之东西向前二日太乐令设宫悬之乐于庙庭东方西方磬起北钟次之南方北方磬起西钟次之设十二镈钟于编悬之间各依辰位树路鼓于北悬之内道之左右植建皷于四隅置柷敔于悬内柷在左敔在右设歌钟歌磬于庙堂之上前楹之间北向磬在西钟在东其匏竹者立于阶间重行北向相对为首【凡悬皆展而编之】诸工人各于悬后东方西方以北为上南方北方以西为上右校清扫内外前一日奉礼设御位于乐悬之南道西北向设太尉以下及御史等位于内外并如常仪设酒樽之位于庙堂上前楹间各于室户之左北向每室鸡彛一鸟彛一牺樽二山罍二皆加勺羃皆西上各有坫焉【以置瓉爵】设洗于东阶东南北向罍水在洗东篚在洗西南肆【篚实以珪瓉巾爵也】执樽罍篚羃者各位于樽罍篚羃之后太庙令整拂神幄又帅府史斋郎以樽坫罍洗篚羃入设于位其日未明十五刻太官令帅宰人以鸾刀割牲于厨谒日未明三刻太尉以下各服其服太官令良醖令各帅其属实樽罍【鸡彛牺樽之上樽皆实以明水山罍之上樽实以酒鸟彛实以欝鬯牺樽实以醴齐山罍实以清酒】太官令帅进馔者实诸笾豆簠簋等未明二刻奉礼帅賛者先入就位賛引引御史以下入行扫除如常仪讫各就位未明一刻賛引引太庙令太祝宫闱令入自东门当阶间重行北面以西为上立定奉礼曰再拜賛者承传【凡奉礼有词賛者皆承传】太庙令以下皆再拜升自东阶入开塪室奉出献祖以下神主各置于坐如常仪讫各就位质明谒者引太尉以下俱就门外位太乐令帅工人次就位【其升堂者皆脱屦于阶下降纳如常】谒者引太尉以下賛引引执事者次入就位立定奉礼曰再拜太尉以下皆再拜【其先拜者不拜】谒者进太尉之左白有司谨具请行事退复位协律郎跪俛伏举麾兴【凡取物者皆跪俛伏而取以兴奠物则奠讫跪俛伏而兴】皷柷奏永和之乐乃以黄钟为宫大吕为角太蔟为征应钟为羽乐九成【黄钟三奏大吕太蔟应钟各再奏】偃麾戛敔乐止【凡乐皆协律举麾工皷柷而后作偃麾戛敔而后止】奉礼曰再拜众官在位者皆再拜谒者引太尉诣罍洗太尉盥手洗瓉升自阼阶诣献祖尊彛所执樽者举羃太尉酌欝鬯讫登歌作肃和之乐乃以圜钟之均【自后登歌皆歌圜钟】诣者引太尉入诣献祖坐前北向跪以鬯祼地奠之俛伏兴谒者引出户北向再拜讫谒者引太尉诣懿祖樽彛所执樽者举羃太尉取瓉于坫醴欝鬯谒者引太尉入诣懿祖神坐前北面跪以鬯祼地奠之如常仪俛伏兴谒者引太尉出户北向再拜谒者引太尉次祼太祖次祼代祖次祼髙祖次祼太宗次祼髙宗次祼中宗次祼睿宗皆如上仪讫登歌止谒者引太尉降复位初太尉既升祼太官令帅进馔者奉馔陈于东门之外谒者引司徒出诣馔所司徒奉献祖之俎初太尉既至位太官令引馔入自正门爼初入门雍和之乐作【自后酌献皆作雍和】以无射之均【自后接神之乐堂下皆奏无射】馔至阶乐止馔升诸太祝迎引于阶上各设于神坐前【笾豆盖羃彻之如式】设讫谒者引司徒以下降复位诸祝各还樽所谒者引太尉诣罍洗盥手洗爵讫升自阼阶诣献祖酒樽所执樽者举羃太尉酌醴齐讫乐作谒者引太尉入诣献祖神坐前北面跪奠爵俛伏兴出户北向立乐止太祝持版进于室户外之右东向跪读祝文曰维某年歳次月朔日子孝曽孙皇帝某【太祖以下称臣某】谨遣太尉封臣名敢昭告于献祖宣皇帝祖妣某氏敬遵恒典礼加元服以今吉辰祗见谨以一元大武明粢芗合芗萁嘉蔬嘉荐醴齐尚飨讫兴太尉再拜初读祝文讫乐作太祝进跪奠版于神坐俛伏兴还樽所太尉拜讫乐止谒者引太尉以次献皆如献祖之仪【唯不盥洗】遍献讫谒者引太尉诣东序西向立诸祝各以爵酌罍福酒合置一爵一太祝持爵进太尉之左北向太尉再拜受爵跪祭酒啐酒奠爵兴诸祝各帅斋郎进俎减神前胙肉加于俎上又以笾取稷黍饭兴以胙肉共置一爼以饭共置一笾先以饭授太尉太尉受以授斋郎又以胙肉授太尉太尉受以授斋郎太尉跪取爵遂饮卒爵太祝进受爵复于坫太尉兴再拜讫谒者引太尉降复位賛引引御史太祝及执樽罍篚羃者俱就执事位重行西面立以俟皇帝既谒庙出门太祝等升复位讫登歌作雍和之乐诸祝各进入室彻豆还樽所【彻者笾豆各一少移于故处】登歌止奉礼曰赐胙賛者唱再拜在位者皆再拜【太尉不拜】乐作奉礼又曰再拜在位者皆再拜乐一成止谒者进太尉之左白礼毕遂引太尉出賛引引执事者以次出賛引引御史太祝以下俱复执事位立定奉礼曰再拜御史以下皆再拜賛引引出工人以次出其祝版燔于斋坊太尉令太祝宫闱令纳神主如常仪
　　亲谒
