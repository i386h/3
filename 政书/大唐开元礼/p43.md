<!-- { "loadSidebar": true } -->
　　前祭三日守宫设祭官公卿以下次于斋坊之内前祭二日太乐令设大悬之乐于坛北东方西方磬簴【起南钟】次之南方北方磬簴起东钟次之设十二镈钟于编悬之间各依辰位树灵鼔于南悬之内道之左右植建鼔于四隅置柷敔于悬内【祝在左敔在右】设歌钟歌磬各于坛上近北南向皆磬簴在东钟簴在西其匏竹者各立于坛下重行南向相对为首【凡悬皆展而编之】诸工人各位于悬后东方西方以南为上南方北方以西为上右校清扫内外又为埋坎于乐悬之北方深取足容物北出陛前祭一日奉礼设祭官公卿位于西门之内道北执事位于其后少北每等异位俱重行东面南上设御史位于太社坛东北西向一位于太社坛西北东向令史各陪其后设奉礼位于乐悬西北賛者二人在北差退俱东面设协律郎位各于坛上之东北隅俱西面设太乐令位于南悬之间设祭官公卿以下门外位道南每等异位重行北向以东为上设酒樽之位太社太尊二着樽二山罍一在坛上西北隅南向后土氏象樽二着樽二山罍一在太社酒樽之西俱南向东上【尊皆加勺羃有坫以置酒】设太稷后稷酒樽于其坛上如太社后土之仪设洗于太社坛北陛西北南向罍水在洗西篚在洗东北肆【篚实以巾爵】又设洗于稷坛西北亦如之执樽罍篚羃者各位于樽罍篚羃之后各设玉帛之篚扵樽坫之所晡后郊社令帅斋郎以樽坫洗篚羃入设于位【升坛者各自西陛】谒者引光禄卿诣厨视濯溉【凡导引者每曲一逡廵】賛引引御史诣厨省馔具【司宰以下每事讫还斋所】祭日未明十五刻太官令率宰人以鸾刀割牲斋郎以豆取毛血置于馔所遂烹牲【三牲用黝色】未明五刻大史令郊社令各服其服升设太社太稷神座各于坛上近南北向设后土氏神座于太社神座之左后稷氏神座于太稷神座之左俱东向席以莞设神位各于座首
　　奠玉帛
　　祭日未明三刻诸祭官各服其服郊社令良醖令各帅其属入实樽罍玉币【太尊为上实以醴齐着樽次之实以盎齐山罍为下实以清酒配坐之尊亦如之齐加明水酒加酒各实于上尊祭神之玉太社太稷俱以雨珪有邸帛以】太官令帅进馔者实诸笾豆簠簋皆设于神厨未明二刻奉礼帅賛者先入就位賛引引御史诸太祝与执樽罍篚羃者入自西门当太社坛北重行南面东上立定奉礼曰再拜賛者承传【凡奉礼有词赞者皆承传】御史以下皆再拜讫执樽罍篚羃者各就位賛引引御史诸太祝诣太社坛西陛升行扫除于上令史祝史行扫除于下降又诣太稷坛行扫除如太社之仪讫引就位未明一刻谒者賛引各引祭官俱就门外位太乐令帅工人二舞次入就位文舞入陈于悬内武舞立于悬北道东【其升坛者皆脱履于下降纳如常】谒者引司空入就位立定奉礼曰再拜司空再拜讫谒者引司空诣坛西陛升行扫除于上升稷坛亦如之降行乐悬于下讫引复位谒者賛引各引祭官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位恊律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼔柷奏顺和之乐以函钟之均【自后坛下之乐皆奏太蔟】作文舞之舞乐舞八成偃麾戛敔乐止【凡乐皆协律郎举麾工鼔柷而后作偃麾戛敔而后止也】奉礼曰众官再拜众官在位者皆再拜诸太祝取玉币于篚各立于樽所谒者引太尉诣太社坛升自北陛南向立太祝以玉币西向授太尉太尉受玉币登歌作肃和之乐以应钟之均谒者引太尉进南向跪奠于太祖神座俛伏兴谒者引太尉少退南向再拜讫太祝以币授太尉太尉受币东向跪奠于后土氏神座前谒者引太尉少退东向再拜讫登歌止谒者引太尉降自北陛诣太稷坛升奠玉币如太社后土之仪谒者引太尉降还本位初众官拜讫祝史各奉毛血之豆立于门外于登歌止祝史奉毛血入各由其陛升诸太祝迎取于坛上俱进奠于神座前诸太祝与祝史退立于樽所
　　进熟
　　太尉既升奠玉帛太官令出帅进馔者奉馔陈于西门神座还樽所太尉拜讫乐止谒者引太尉诣后土氏酒樽所取爵于坫执樽者举羃太尉酌醴齐乐作谒者引太尉进后土氏神座前西向跪奠爵兴谒者引太尉少退西向立乐止太祝持版进于神座之左南面跪读祝文曰维某年嵗次月朔日子嗣开元神武皇帝某谨遣太尉封名敢昭告于后土氏爰兹仲春【仲秋】厥日惟戊敬修恒事荐于太社惟神功着水土平易九州昭配之义实惟通典谨以牺齐粢盛庶品式陈明荐作主侑神尚飨讫兴太尉再拜初读祝文讫乐作太祝进奠版于神座还樽所太尉拜讫乐止谒者引太尉进太社神座前南向立太祝各以爵酌罍福酒合置一爵一太祝持爵进太尉之右东向立太尉再拜受爵跪祭酒啐酒奠爵兴太祝帅斋郎进俎太祝减太社前三牲胙肉【皆取前脚第二骨】各置一俎上太祝持俎以次授太尉太尉每受以授斋郎太尉跪取爵遂饮卒爵太祝进受爵复于坫太尉再拜谒者引太尉降自北陛诣罍洗盥手洗爵谒者引太尉诣太稷坛升自北陛诣太稷酒樽所执樽者举羃大尉酌醴齐讫乐作谒者引太尉进太稷神坐前南向跪奠爵兴谒者引太尉少退南向立乐止太祝持版进于神座之右西向跪读祝文曰维某年嵗次月朔日子嗣天子某谨遣太尉封名敢昭告于太稷惟神播生百谷首兹八政用而不匮功济萌黎敬以玉帛牺齐粢盛庶品祗奉旧章备修瘗礼以后稷契配神作主尚飨讫兴太尉再拜初读祝文讫乐作太祝进奠版于神座还樽所太尉拜讫乐止谒者引太尉诣后稷氏酒樽所取爵于坫执樽者举羃太尉酌醴齐讫乐作谒者引太尉进后稷氏神座前西向跪奠爵兴谒者引太尉少退西向立乐止太祝持版进于神座之左南面跪读祝文曰维某年嵗次月朔日子嗣天子某谨遣太尉封名敢昭告于后稷氏爰以仲春【仲秋】式拣吉辰敬修恒礼荐于太稷惟神功叶稼穑阐修农政允兹从祀用率旧章谨以牺齐粢盛庶品式陈明荐作主配神尚飨讫兴太尉再拜初读祝文讫乐作太祝进奠版于神座还樽所太尉拜讫乐止谒者引太尉进太稷神座前南向立饮福受胙如太社之仪讫谒者引太尉降还本位文舞出鼓柷作舒和之乐出讫戛敔乐止武舞入鼓柷作舒和之乐立定戛敔乐止太尉将复位谒者引太常卿诣罍洗盥手洗爵讫谒者引太常卿自西陛升坛诣太社酒樽所执樽者举羃太常卿酌盎齐武舞作谒者引太常卿进太社神座前南向跪奠爵兴谒者引太常卿少退南向再拜讫谒者引太常卿诣后土氏酒樽所取爵于坫执樽者举羃太常卿酌盎齐讫谒者引太常卿进后土氏神座前西向跪奠爵兴谒者引太常卿少退西向再拜讫谒者引太常卿进太社神座近北南向立太祝各以爵酌罍福酒合置一爵一太祝持爵进太常卿之右东向立太常卿再拜受爵祭酒遂饮卒爵太祝进受爵复于坫太常卿兴再拜谒者引太常卿降自西陛诣罍洗盥手洗爵诣太禝坛升献如太社之仪讫谒者引太常卿降复位初太常卿献后土将毕谒者引光禄卿盥洗升酌盎齐终献如亚献之仪讫谒者引光禄卿降复位武舞止诸太祝各进彻豆还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】顺和之乐作奉礼曰众官再拜众官在位者皆再拜乐一成止谒者进太尉之右白请就望瘗位谒者引太尉就望瘗位南向立于众官将拜太祝执篚进神座前取玉币斋郎以俎载牲体稷黍饭酒爵各由其陛降坛南行当瘗埳西行诸太祝以玉币馔物置于埳讫奉礼曰可瘗埳东西各以四人寘土半埳谒者进太尉之左白礼毕遂引太尉出谒者赞引各引祭官以次出賛引引御史太祝以下俱复执事位立定奉礼曰再拜御史以下皆再拜賛引引出工人二舞以次出其祝版燔于斋坊季冬蜡太社皆如春秋时祭之仪太社祝文曰维某年嵗次月朔日子嗣天子某谨遣太尉封名敢昭告于太社惟神降祐百谷时登谨以玉币牺齐粢盛庶品敬荐于太社以后土勾龙氏配神作主尚飨后土氏祝文曰维某年嵗次月朔日子嗣开元神武皇帝某谨遣太尉封名敢昭告于后土氏今时和年登敬荐蜡祀于太社惟神功恊水土作主配神谨以牺齐粢盛庶品荐于后土氏尚飨太稷祝文曰维某年嵗次月朔日子嗣天子某谨遣大尉封名敢昭告于太稷惟神主兹百谷粒此黎元谨率恒礼敬以玉币牺齐粢盛庶品明荐于太稷以后稷弃配神作主尚飨后稷氏祝文曰维某年嵗次月朔日子嗣开元神武皇帝某谨遣太尉封名敢昭告于后稷氏今时和年登敬荐蜡祀于太稷惟神功恊稼穑作主配神谨以牺齐粢盛庶品敬荐于后稷氏尚飨




　　大唐开元礼卷三十四
　　钦定四库全书
　　大唐开元礼卷三十五　　唐　萧嵩等　撰吉礼
　　祭五岳四镇
