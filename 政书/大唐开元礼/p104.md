<!-- { "loadSidebar": true } -->
　　朝讫尚寝率其属铺外命妇等之座于殿上大长公主以下于御座东南重行西向太夫人以下于御座西南重行东向设不升殿者坐席于东西廊下皆北上又量设脱屦席于东西阶下尚食设夀樽于殿上东序之端西向有坫加爵一于樽下设升殿者酒樽于东西廊下近北设廊下者酒樽各于其座之南皆有坫羃俱障以帷设讫司乐帅诸乐人就位内典引引外命妇俱诣肃章门外位尚仪奏外办皇后首饰袆衣出警跸侍卫如常仪皇后出自西房典乐举麾正和之乐作即御座南向坐司寳奉琮寳置于御座如常仪偃麾乐止【凡乐皆典乐举麾工鼓柷而后作偃麾戛敔而后止】司宾承引外命妇以次入就位为首者初入门乐作至至位乐止外命妇立定【若期防别日赞者如朝礼】司言前承令降诣命妇西北东向称令防夫人等升席坐司赞曰再拜掌赞承传外命妇等皆拜讫司宾引外命妇应升殿者诣东西阶乐作为首者至阶乐止俱就席脱舄于阶下升司宾引为首一人升阶近东西面立以下各就席后立典宾引不升殿者诣东西廊下席后立上下立定司宾引为首者诣酒尊所北面立尚食酌酒一爵以授爲首司宾引为首者至御坐前北向授尚食尚食受爵进置御坐前司賔引为首者跪奏称妾姓等言元正首祚【冬至贺云天正长至】妾等不胜大庆谨上千万嵗夀兴再拜外命妇等皆再拜讫司言前承令宣令云令防夫人等同纳景福外命妇等又再拜尚食取爵奉进皇后举酒乐作外命妇等皆三称万嵗皇后举酒讫尚食受虚爵复于坫乐止司賛曰再拜掌賛承传外命妇等皆再拜司賔引为首者就席后立司賛曰就坐掌賛承传外命妇等俱就坐尚食进酒至阶司賛曰酒至兴掌賛承传外命妇等俱兴立席后尚仪至阶省酒尚食奉酒进皇后举酒作乐如常又行外命妇酒酒至司賛曰再拜掌賛承传外命妇等俱再拜受觯司賛曰就坐掌賛承传外命妇等俱就坐饮皇后举酒讫尚食受虚觯复于坫乐止觞行三周尚食进御食食升阶司賛曰食至兴掌賛承传外命妇等皆起立席后尚仪至阶省案尚食品尝讫以次进置御前又行命妇案【御若不食外命妇案先上讫不须兴】设食讫司賛曰就坐掌賛承传外命妇等皆就席坐皇后乃饭乐作外命妇等俱饭御食毕乐止仍行酒设庶羞诸伎以次作若赐酒司言前承令诣东阶上西向称赐酒阶下掌賛承传外命妇等皆起再拜立受觯坐饮讫起立授虚觯又再拜就席坐酒行十二遍会毕司賛曰可起掌賛承传命妇等皆起立席后司賔引降各纳舄乐作俱引复阶下位乐止其廊下者仍立于席后立定司賛曰再拜掌賛承传外命妇等在位者皆再拜若有束帛则尚功帅其属以束帛预立于东西厢司言前承令降自西阶诣命妇西北东面称令防外命妇等皆再拜宣令讫外命妇等又再拜尚功帅其属以次授束帛外命妇等又再拜司賔引外命妇等以次出乐作出门乐止内典引承引次出尚仪前奏礼毕还侍位皇后降座乐作入自东房警跸侍衞如来仪乐止


　　大唐开元礼卷九十八
　　钦定四库全书
　　大唐开元礼卷九十九　　　　唐　萧嵩等　撰嘉礼
　　皇帝于明堂读孟春令
　　皇帝于明堂读仲春令
　　皇帝于明堂读季春令
　　皇帝于明堂读孟春令
　　陈设
　　礼部尚书先读令三日奏读月令承以宣告前三日尚舍直长施大次于东门外道北南向尚舍奉御设御座守宫设文武侍臣次于大次之后文官在左武官在右俱南向设羣官次于壁水东门之外文官在北武官在南俱西上前一日尚舍奉御设御幄座于青阳左个近西东向守宫设三品以上及诸司长官坐于青阳堂上文官于御座东北南向武官于御座东南北向俱重行西上【无长官者次官一人升判官不合】设刑部郎中读令坐于御座东南北向有案设文官解劔席于丑陛之左设武官解劔席于卯阶之右皆内向太乐令展宫悬于青阳左个之庭设举麾位于堂上寅陛之南北向一位于乐悬东北南向典仪设三品以上及应升坐者位于悬东文左武右俱重行西向相对为首设非升坐者位文官四品五品于悬北六品以下于其东絶位俱南向武官四品五品于悬南六品以下于其东当文官俱北向皆重行西上设典仪位于悬之西北赞者二人在东差退俱南向奉礼设门外位各于次前俱每等异位重行相向西上
　　銮驾出宫
　　前出宫三日本司宣摄内外各供其职守宫设从驾之官五品以上次于承天门外东西朝堂如常前二日太乐令设宫悬之乐于殿庭如常仪其日未明七刻捶一鼓为一严【三严时节前一日侍中奏裁】侍中奏开宫殿门及城门未明五刻捶二鼓为再严侍中版奏请中严奉礼设从驾羣官五品以上位文官于东朝堂之前西向武官于西朝堂之前东向俱重行北上从驾羣官五品以上俱集朝堂次各服其服【其六品以下并驾发之前预赴明堂所俱就次各服其服】所司陈小驾卤簿未明二刻捶三皷为三严诸衞之属各督其队与钑防以次入陈于殿庭谒者引从驾群官各就朝堂前位诸衞之官各服其器服侍中中书令以下俱诣西閤奉迎【侍中负玺如式】乘黄令进金辂于西閤外南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝服通天冠青纱袍佩苍玉御辇以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏兴举麾鼓柷奏太和之乐千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进当銮驾前跪奏称具官某言俛伏兴】銮驾动又称警跸黄门侍郎与賛者夹引以出千牛将军夹辂而趍驾至太极门偃麾戛敔乐止出太极门鼔柷奏采茨之乐出嘉德门戛敔乐止【凡乐皆协律郎举麾工鼓柷而后作偃麾戛敔而后止】至承天门外侍臣上马所黄门侍郎奏请銮驾权停勅侍臣上马侍中前承诏退称制曰可黄门侍郎退称侍臣上马賛者承传文武侍臣皆上马诸侍卫之官各督其属左右翊驾在黄麾内符寳郎奉六寳与殿中监后部从侍中中书令以下夹侍于辂前賛者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸皷传音如常皷吹振作而行其従驾之官在武队后如常仪
　　读令
　　其日依时刻诸卫勒所部屯门列仗及青阳左个之庭如常先至羣官俱集次各服其服驾将至典谒各引先至羣官俱就门外位驾至大次门外回辂南向千牛军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂御舆之大次繖扇华盖侍卫警跸如常仪通事舎人引文武五品以上従驾之官皆就门外位太乐令帅工人入就位协律郎入就举麾位典仪帅賛者先入就位又通事舍人引羣官非升坐者入就位刑部郎中以月令置于案履以帊令史二人俱绛公服对举案立于武官五品以上东南郎中立于案后北面侍中版奏外办皇帝御舆出次曲直华盖侍衞警跸如常仪入自青龙门皇帝初入门太乐令令撞賔之钟左五钟皆应鼔柷奏太和之乐皇帝升自寅陛入即御坐东向坐符寳郎奉寳置于御坐侍中夹侍如常仪戛敔乐止典仪一人升立于左个东北南向通事舍人引王公以下就西面位立上公初入门舒和之乐作【凡公行皆作舒和之乐】公至位乐止羣官立定典仪曰再拜賛者承传【凡典仪有词賛者皆承传】在位者皆再拜侍中前跪奏称侍中臣某言请延公王等升俛伏兴又侍中称制曰可侍中诣左个东北南面称诏延公王等升堂上典仪承传堂下賛者又承传在位者皆再拜通事舍人以次引西面位者各诣其陛公初行乐作至觧劔席乐止公王以下俱升席位觧劔俛伏兴脱舄通事舍人各引立于坐后刑部郎中以案进立于夘陛下侍中跪奏请读月令俛伏兴又侍中称制曰可侍中退复位刑部郎中再拜就解剑席跪解剑俛伏兴脱舄取令持案者仍立于下通事舎人引刑部郎中奉令升自夘陛诣席南北向位跪置令于案俛伏兴立于席后堂上典仪唱就坐公王以下及刑部郎中并就坐俛伏兴坐刑部郎中读令每句一絶使言声可了读令讫堂上典仪唱可起公王以下皆起通事舎人引公王以下及刑部郎中俱降刑部郎中以令置于案兴羣臣俱跪佩剑俛伏兴纳舄通事舎人引还本位公初行乐作至位乐止立定典仪曰再拜在位者皆再拜又通事舎人引西面位者出公初行乐作出门乐止侍中跪奏称侍中臣某言礼毕俛伏兴还侍位皇帝兴太乐令令撞黄钟之钟右五钟皆应太和之乐作皇帝降坐御舆以出之便次警跸侍卫如来仪出门乐止舎人引南北面位者以次出
　　孟春令
　　孟春之月日在营室昏参中旦尾中其日甲乙其帝太皥其神勾芒其虫鳞其音角律中太蔟其数八其味酸其臭羶其祀户东风解冻蛰虫始振鱼上负氷獭祭鱼鸿雁来食麦与羊其器疏以达是月也以立春先立春七日礼部奏曰某日立春盛德在木皇帝乃斋立春之日皇帝亲帅百官迎春于东郊还赏百官于朝命有司布徳和令行庆施惠下及黎元庆赐遂行毋有不当乃命太师守典奉法司天日月星辰之行宿离不贷无失经纪以初为常是月也皇帝乃以元日祈谷于上帝乃择元辰皇帝亲载耒耜帅百官躬耕帝籍反乃执爵于太寝命曰劳酒是月也天气下降地气上腾天地和同草木萌动命布农事修封疆善相丘陵阪险原隰土地所宜五谷所殖以教导人是月也修祭典禁止伐木毋覆巢毋杀孩虫胎夭飞鸟毋麛毋卵毋聚大众毋置城郭掩骼埋胔是月也不可以称兵称兵必天殃兵戎不起不可从我始毋变天之道毋絶地之理毋乱人之纪孟春行夏令则风雨不时草木早落国时有恐行秋令则黎元大疫飘风暴雨总至藜莠蓬蒿并兴行冬令则水潦为败雪霜大至首种不入
　　銮驾还宫
　　皇帝既还大次侍中版奏请解严【将士不得辄离部位】皇帝停大次一刻顷捶一鼓为一严转仗卫于还如来仪三刻顷捶二鼔为再严将士布队仗侍中版奏请中严五刻顷捶三鼔为三严谒者賛引各引羣官序立于次前文武侍臣诣大次奉迎乗黄令进金辂于大次门外南向千牛将军立于辂右侍中版奏外办太仆卿执防皇帝御舆出次繖扇侍卫警跸如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如常仪黄门侍郎赞者夹引千牛将军夹辂而趋至侍臣上马所黄门侍郎奏称请銮驾权停勅侍臣上马侍中承制退称制曰可黄门侍郎退称侍臣上马赞者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏请銮驾发引退复位皷传音銮驾动皷吹振作而还文武群官从如来仪驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趍驾入嘉德门太乐令令撞賔之钟左五钟皆应鼔柷奏采茨之乐至太极门戛敔乐止入太极门鼔柷奏太和之乐驾至横街北当东上閤回辂南向侍中进当銮驾前跪奏称侍中臣某言请降辂跪俛伏兴还侍位皇帝降辂御舆以入繖扇侍衞警跸如常仪侍中臣从至閤戛敔乐止初文武羣官至东朝堂通事舍人承防勅羣官并还皇帝既入侍中版奏请觧严叩钲将士各还其所
