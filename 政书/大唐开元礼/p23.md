<!-- { "loadSidebar": true } -->
　　前祀七日平明太尉誓百官于尚书省曰某月某日祀赤帝于南郊各其职不供其事国有常刑凡预祀之官散斋四日致斋三日【散斋各于正寝致斋二日于本司一日于祀所其无本司者皆于祀所】散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官已斋而阙者通摄行事光禄卿监取明水火【太官令取水于隂鉴取火于阳燧火以供爨水以实樽】前祀一日诸卫令其属未后一刻各以其方器仗守卫壝门与太乐工人俱清斋一宿
　　陈设
　　前祀三日诸卫设祀官公卿以下次于东壝之外道南北向西上设陈馔幔于内壝东门之外道南北向前祀二日太乐令设宫悬之乐于坛南内壝之内东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树雷鼓于北悬之内道之左右植建鼔于四隅置柷敔于悬内【柷在左敔在右】设歌钟歌磬于坛上近南北向磬簴在西钟簴在东其匏竹者立于坛下重行北向相对为首【凡悬皆展而编之】工人各位于悬后东方西方以北为上南方北方以西为上右校扫除坛之内外郊社令积柴于燎坛【其坛于神坛之左内壝之外】方一丈髙一丈二尺开上南出戸方六尺前祀一日奉礼郎设祀官公卿位于内壝东门之内道北执事位于道南毎等异位俱重行西向北上设望燎位当柴坛之北南向设御史位于坛上正位于东南隅西向副位于西南隅东向令史各陪其后于坛下设奉礼位于乐悬东北賛者二人在南差退俱西向又设奉礼賛者位于燎坛东北西向皆北上设协律郎位于坛上南陛之东西向设太乐令位于北悬之间当坛北向设祀官公卿已下门外位皆于东壝之外道南毎等异位重行北向西上设牲牓于东壝之外当门西向配帝牲牓少退南上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常省牲位于牲前近北南向设赤帝酒樽于坛之上下太樽二着樽二牺樽二山罍二在坛上于东南隅北向象樽二壶樽二山罍二在坛下南陛之东北向俱西上设配帝着樽二牺樽二象樽二罍二在坛上于赤帝酒樽之东北向西上荧惑星三辰祝融氏俱象樽二各设于神坐之左皆右向七宿壶樽二设于神坐之右而左向【赤帝配帝之樽置于坫星辰以下之樽俱借以席皆加勺羃设爵于樽下】设洗于坛南陛东南北向罍水在洗东篚在洗西南肆【篚实以巾爵】设星辰以下罍洗篚羃各于其方陛道之左俱内向执樽罍篚幂者各于樽罍篚幂之后又设玉币之篚于坛上下樽坫之所祀日未明五刻太史令郊社令升设赤帝赤熛怒神坐于坛北方南向席以藁秸设帝神农氏神坐于东方西向席以莞设荧惑星三辰之坐于坛之东北七宿之坐于坛之西北各于其坛下南向相对为首设祝融氏之坐于坛之东南西向席皆以莞设神位各于坐首
　　省牲器
　　省牲之日午后十刻去坛二百步所诸卫之属禁断行人晡后二刻诸行事之官各服其服郊社令帅府史二人及斋郎以樽坫罍洗篚羃入设于位晡后三刻诸太祝与廪牺令以牲就牓位谒者引太常卿賛引引御史诣坛东陛升视涤濯于上【于视濯执樽者举幂告洁】讫引太常卿降复位谒者进太尉之左白请就门外位谒者賛引各引祀官以下就门外位谒者引太常卿就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝循牲一匝西面举手曰充俱还本位诸太祝与廪牺令以次牵牲诣厨授太官令谒者引光禄卿诣厨省鼎镬申视涤濯谒者賛引各引祀官御史就厨省馔具讫俱还斋所祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　奠玉帛
　　祀日未明三刻诸祀官各服其服郊社令良醖令帅其属入实樽罍玉币【凡六樽之次太樽为上实以泛齐着樽次之实以醴齐犠樽次之实以盎齐象樽次之实以醍齐壶樽次之实以沈齐山罍爲下实以清酒配帝着樽爲上实以泛齐牺樽次之实以醴齐象樽次之实以盎齐山罍爲下实以清酒其荧惑三星祝融氏之象樽俱实以醍齐七宿之壶樽实以沈齐酒各实于五齐之上樽礼神之玉以赤璋币用赤色】太官令帅进馔者实诸笾豆簠簋入设于内壝东门之外馔幔内未明二刻奉礼帅賛者先入就位賛引引御史博士诸太祝及令史与执樽罍篚羃者入自东门当坛南重行北面西上立定奉礼曰再拜賛者承传【凡奉礼有辞賛者皆承传】御史以下皆再拜讫执樽罍篚羃者各就位賛引引御史诸太祝诣坛东陛升行扫除于上令史祝史行扫除于下讫各引就位未明一刻太乐令帅工人二舞以次入就位文舞入陈于悬内武舞立于悬南道西谒者引司空入行扫除如常仪初司空入谒者引祀官賛引引执事者俱就门外位司空行扫除讫谒者赞引各引祀官次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位协律郎跪俛伏举麾【凡取物者皆跪俛伏而取兴奠物既奠讫俛伏而后兴】鼓柷奏徴音乃以黄钟之均文舞之舞乐舞六成偃麾戞敔乐止【凡乐皆协律郎举麾工鼓柷而后作偃麾戛敔而后止也】奉礼曰众官再拜众官在位者皆再拜上下诸太祝俱取玉币于篚各立于樽所谒者引太尉诣南陛升坛北向立太祝加玉于币东向授太尉太尉受玉币登歌作肃和之乐乃以大吕之均谒者引太尉进北面跪奠于赤帝赤熛怒神坐前兴谒者引太尉少退北向再拜讫谒者引太尉立于西方东向又太祝奉币北向授太尉太尉受币谒者引太尉进东向跪奠于帝神农氏神坐兴谒者引太尉少退东向再拜讫登歌止谒者引太尉降自南陛还本位初太尉奠配帝之币星辰以下诸祝各以币进奠于神坐还樽所初众官拜讫祝史各奉毛血之豆立于门外于登歌止祝史奉毛血之豆入各由其陛升诸太祝迎取于坛上俱进奠于神坐前诸太祝与祝史退立于樽所
　　进熟
　　太尉既升奠玉币太官令出帅进馔者奉馔陈于内壝门外谒者引司徒出诣馔所司徒奉赤帝之俎诸太祝既奠毛血太官令引馔入俎初入门雍和之乐作馔至阶乐止祝史俱进彻毛血之豆降自东陛诸太祝迎引于坛上各设于神坐前【笾豆盖羃先彻乃升簋簠既奠却其盖于下】设讫谒者引司徒太官令帅进馔者俱降自东陛以出司徒复位诸太祝各还樽所又进设星辰以下之馔相次而毕谒者引太尉诣罍洗盥手洗匏爵讫谒者引太尉升自南陛诣赤帝酒樽所执樽者举羃太尉酌泛齐讫乐作谒者引太尉进赤帝赤熛怒神坐前北向跪奠爵兴谒者引太尉少退北向立乐止太祝持版进于神坐之右东面跪读祝文曰维某年歳次月朔日子嗣天子臣某谨遣太尉封臣名敢昭告于赤帝赤熛怒朱明戒序长赢驭莭庶品蕃硕用遵恒典敬以玉帛牺齐粢盛庶品恭备禋祀肃昭养徳帝神农氏配神作主尚飨讫兴太尉再拜讫乐止谒者引太尉诣配帝酒樽所取爵于坫执樽者举羃太尉酌泛齐讫乐作谒者引太尉进帝神农氏神坐前东向跪奠爵兴谒者引太尉少退东向立乐止太祝持版进于神坐之右北面跪读祝文曰维某年嵗次月朔日子嗣天子开元神武皇帝臣某谨遣太尉封臣名敢昭告于帝神农氏惟时孟夏火徳方融用致明禋于赤帝赤熛怒惟帝表功协徳允斯作对谨以制币牺齐粢盛庶品式陈明荐作主配神尚飨讫兴太尉再拜初读祝文讫乐作太祝进跪奠版于神坐兴还樽所太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒啐酒奠爵兴太祝各帅斋郎进俎太祝减神前胙肉加于俎以胙肉共置一俎上太祝持俎东向授太尉太尉受以授斋郎太尉跪取爵遂饮卒爵太祝进受爵复于坫太尉兴再拜谒者引太尉降复位文舞出鼓柷作舒和之乐出讫戛敔乐止武舞入鼔柷作舒和之乐立定戞敔乐止初太尉献将毕谒者引太常卿诣罍洗盥手洗匏爵讫谒者引太常卿自东陛升坛诣赤帝着樽所执樽者举羃太常卿酌醴齐讫武舞作谒者引太常卿进赤帝赤熛怒神坐前北面跪奠爵兴谒者引太常卿少退北面再拜讫谒者引太常卿诣配帝牺樽所取爵于坫执樽者举幂太常卿酌醴齐讫谒者引太常卿进帝神农氏神坐前东向跪奠爵兴谒者引太常卿少退东向再拜讫谒者引太常卿进赤帝赤熛怒神坐前北向立太祝各以爵酌罍福酒合置一爵一太祝持爵进太常卿之右西向立太常卿再拜受爵跪祭酒遂饮卒爵太祝进受爵复于坫太常卿再拜谒者引太常卿降复位初太常卿献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿降复位初太常卿将升献賛引三人各引献官以次诣罍洗盥手洗爵一献荧惑三辰一献祝融氏一献七宿各诣酒樽所俱酌酒进奠于坐首余坐皆祝史助奠相次而毕賛引各引献官还本位武舞六成乐止舞献俱毕上下诸祝各进彻豆还樽所【彻者笾豆各一少移于故处】奉礼曰赐胙賛者唱众官再拜众官皆再拜【已饮福受胙者不拜】乐作奉礼曰众官再拜众官在位者皆再拜乐作一成止谒者进太尉之左白请就望燎位谒者引太尉就望燎位南向立于众官将拜上下诸祝各执篚进神坐前取玉帛祝版斋郎以俎载牲体黍稷饭及爵酒各由其陛降坛南行经悬内当柴坛南东行自南陆登柴坛以玉币祝版馔物置于柴上户内诸祝又以星辰以下之礼币皆从燎奉礼曰可燎东西面各六人以炬燎火半柴谒者进太尉之左白礼毕谒者引太尉出谒者賛引各引祀官以次出賛引引御史以下俱复执事位立定奉礼曰再拜御史以下皆再拜賛引引出工人二舞以次出











　　大唐开元礼卷十五
　　钦定四库全书
　　大唐开元礼卷十六　　　唐　萧嵩等　撰吉礼
　　皇帝季夏土王日祀黄帝于南郊
　　斋戒　　　　　　　陈设
　　省牲器　　　　　　銮驾出宫
　　奠玉帛　　　　　　进熟
　　銮驾还宫
　　斋戒
　　前祀七日平明太尉誓百官于尚书省曰某月某日祀黄帝于南郊各扬其职不供其事国有常刑皇帝散斋四日致斋三日如圜丘之仪凡预祀之官散斋四日致斋三日【散斋皆于正寝致斋二日于本司一日于祀所若无本司皆于祀所】近侍之官应从升者及从祀羣官诸方客使各于本司及公馆清斋一宿凡散斋理事如旧唯不吊丧问疾不作乐不判署刑杀文书不行刑罚不预秽恶致斋唯祀事得行其余悉断其祀官已斋而阙者通摄行事诸祀官致斋之日给酒食及明衣各习礼于斋所光禄卿监取明水火【太官令取水于隂鍳取火于阳燧火以供爨水以实樽】前祀一日诸卫令其属未后一刻各以其方器守卫壝门与太乐工人俱清斋一宿
　　陈设
