<!-- { "loadSidebar": true } -->
　　前享三日尚舎直长施大次于庙东门之外道北南向尚舎奉御铺御坐守宫设文武侍臣次于大次之后文官在左武官在右俱南向设诸享官次于斋坊之内九庙子孙于斋坊内近南西向北上文官九品以上于斋坊之南东方南方朝集使又于其南东方南方蕃客又于其南俱每等异位重行西向北上酅公介公于庙西门之外近南武官九品以上于介公酅公之南西方北方朝集使于武官之南西方北方蕃客又于其南俱每等异位重行东向北上【其褒圣侯于文官三品以下诸州使人分方各于朝集使之后】前享二日太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼓于北悬之内道之左右植建鼓于四隅置柷敔于悬内柷在左敔在右设歌钟歌磬于庙堂之上前楹间北向磬簴在西钟簴在东其匏竹者立在陛间重行北向相对为首【凡悬皆展而编之】诸工人各位于悬后东方西方以北为上南方北方以西为上右校清扫内外前享一日奉礼设御位于庙东陛东南西向设享官公卿位于东门之内道南执事者位于其后毎等异位俱重行西面以北为上设御史位于庙堂之下一位于东南西向一位于西南东向令史各陪其后设奉礼位于乐悬东北赞者二人在南差退俱西向设协律郎位于庙堂之上前楹之间近西东向设太乐令位于北悬之间北向设从享之官位九庙子孙于享官公卿之南昭穆异位【虽有贵者以齿】文官九品以上位于子孙之南东方南方朝集使于文官之南东方南方蕃客又于其南俱每等异位重行西面北上介公酅公位于西门之内道南武官九品以上于介公酅公之南少西当文官西方北方朝集使于武官之南西方北方蕃客又于其南俱每等异位重行东面北上【其褒圣侯于文官三品之下诸州使人分方各位于朝集使后】设门外位享官公卿以下皆于东门之外道南每等异位重行北面西上子孙之位于享官公卿之东少南文官九品以上于子孙之东东方南方朝集使于文官之东东方南方蕃客又于其东俱每等异位重行北面西上设介公酅公位于西门之外道南武官九品以上于介公酅公之西少南西方北方朝集使于武官之西西方北方蕃客又于其西俱每等异位重行北面东上【其褒圣侯于文官三品之下诸州使人分方位于朝集使之后】设牲牓于东门之外当门西向以南为上设廪犠令位于牲西南祝史陪其后俱北向设诸太祝位于牲东各当牲后祝史各陪其后俱西面设太常卿省牲位于牲前近北又设御史位于太常卿之西俱南向设尊彛之位于庙堂上前楹间各于室户之左北向春夏每室鸡彛一鸟彛一牺尊二象尊二山罍二秋冬每室斚彛一黄彛一着尊二壶尊二山罍二皆加勺羃【凡宗庙羃皆以黼】皆西上各有坫焉【以置瓉爵】设簋簠钘笾豆之位于庙堂之上俱东侧阶之北每座四簋居前四簠次之次以六登次以六钘笾豆为后每坐异之皆以南为上屈陈而下设御洗于东陛东南亚献之洗又于东南俱北向罍水在洗东篚在洗西南肆【篚实以圭瓉巾爵】执尊罍篚羃者各位于尊罍篚羃之后
　　省牲器
　　省牲之日午后十刻庙所诸卫之属禁断行人太庙令整拂神坐幄晡后二刻太庙令帅府史二人及斋郎以尊坫罍洗篚羃及笾豆簋钘入设于位加以巾盖【诸器物皆濯而陈之其升堂者自东阶】晡后三刻诸太祝与廪牺令以牲就牓位谒者引太常卿賛引引御史入诣东阶升遍视涤濯于上【凡导引者毎曲一逡廵于视涤濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉賛引引御史就厨省馔具【太常卿以下毎事讫各还斋次】进馔者入彻笾豆簋钘以出享日未明十五刻太官令帅宰人以鸾刀割牲祝史各取毛血毎坐共实一豆遂烹牲祝史洗肝于郁鬯又取膟膋毎坐共实一豆俱置于馔所
　　銮驾出宫
　　前出宫三日本司宣摄内外各供其职守宫设从享羣官五品以上次于承天门东西朝堂如常仪前二日太乐令设宫悬之乐于殿庭如常仪【驾出悬而不作】享日未明七刻捶一鼔为一严【三严时节前一日侍中奏裁】侍中奏开宫殿门及城门未明五刻捶二鼓为再严侍中版奏请中严奉礼设从享羣官五品以上位文官于东朝堂之前西向武官于西朝堂之前东向俱重行北上从享羣官五品以上俱集朝堂次各服其服【其六品以下及介公酅公褒圣侯朝集使九庙之子孙诸方客使等】【并驾发之前预赴享所俱就次各服其服】所司陈大驾卤簿如别仪未明二刻捶三鼔为三严诸卫之属各督其队与钑戟以次入陈于殿庭通事舍人引从享羣官各就朝堂前位诸侍卫之官各服其服侍中中书令以下俱诣西阶奉迎【侍中负寳如式】乗黄令进至辂于太极殿西阶之前南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝衮冕乗舆以出降自西阶称警跸如常仪千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾进发俛伏兴退复位【凡黄门侍郎奏请皆进当銮驾前跪奏称具官臣某言讫俛伏兴】銮驾动又称警跸黄门侍郎与賛者夹引以出千牛将军夹路而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸侍卫之官各督其属左右翌驾在黄麾内符寳郎奉六寳与殿中监后部从在黄钺内侍中中书令以下夹侍于辂前賛者在供奉官内侍臣上马毕黄门侍郎奏称请勅车右升侍中前承制制退称制曰可黄门侍郎退复位千牛将军升讫黄门侍郎奏称请銮驾进发退复位銮驾动称警跸鼔传音如常不鸣鼓吹不得諠哗其従享之官在武队后如常仪
　　晨祼
　　享日未明四刻诸享官各服其服太庙令良醖令各帅其属入实尊罍【鸡彛斚彛及牺尊着尊壶尊之上尊皆实以明水山罍之上尊实以酒乌彜黄彜实以郁鬯牺尊着尊实以醴齐象尊壶尊实以盎齐山罍实以清酒】太官令帅馔者实诸笾豆簋簠未明三刻奉礼帅賛者引御史博士太庙令太祝宫闱令及令史祝史与执尊罍篚羃者入自东门当阶间重行北面西上立定奉礼曰再拜賛者承传【凡奉礼有司賛者皆承传】御史以下皆再拜讫执尊罍篚羃者各就位賛引引御史诸太祝诣东陛升堂行扫除于上令史祝史行扫除于下讫引就位未明一刻賛引引太庙令太祝宫闱令诣东陛升堂诣献祖室入开塪室太祝宫闱令奉出神主置于坐讫引太庙令以下次奉出懿祖次奉出太祖次奉出代祖次奉出髙祖次奉出太宗次奉出髙宗次奉出中宗次奉出睿宗神主置于坐如献祖之仪【皇祖妣以下神主皆宫闱令奉出俱并而处右】讫引太庙令以下降还本位驾将至谒者賛引引享官通事舎人分别九庙子孙从享羣官诸方客使先至者俱就门外位驾至大次门外回辂南向将毕降立于辂右侍中进当銮驾前跪奏称侍中臣某言请降辂俛伏兴还侍位皇帝降辂乗舆之大次繖扇华盖侍卫如常仪太庙令以祝版奏御署讫近臣奉出太庙令受各奠于坫通事舎人引文武五品以上从享之官皆就门外位太乐令帅工人二舞入就位文舞入陈于悬内武舞立于悬南道西【其升堂者皆脱屦于下降纳如常】谒者引司空入就位立定奉礼曰再拜司空再拜讫谒者引司空诣东陛升堂行扫除于上降行乐悬于下讫引复位初司空行乐悬通事舎人谒者賛引各引享官及九庙子孙从享羣官诸方客使次入就位皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪【侍中负寳陪従如式】博士引太常卿太常卿引皇帝【凡太常卿前导皆博士先引】至庙门外殿中监进镇珪皇帝执镇珪华盖仗卫停于门外近侍者从入如常皇帝至版位西向立【每立定太常卿与博士退立于左】太常卿前奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位恊律跪俛伏举麾【凡取物者皆跪俛伏而取以兴奠物则奠讫俛防而后兴】鼔柷奏永和之乐乃以黄钟为宫大吕为角太蔟为徴应钟为羽作文舞之舞乐舞九成【黄钟三奏大吕太蔟应钟各再奏】偃麾戛敔乐止【凡乐皆恊律郎举麾工皷柷而后作偃麾戞敔而后止】太常卿前奏称请再拜退复位皇帝再拜奉礼曰众官再拜众官在位者皆再拜太常卿引皇帝至罍洗所太和之乐作【皇帝每行皆作太和之乐】皇帝至罍洗乐止侍中跪取匜兴沃水又侍中跪取盘兴承水皇帝搢镇珪【凡受物则搢珪奠讫则执珪俛伏兴】皇帝盥手黄门侍郎跪取巾于篚兴进皇帝手讫黄门侍郎受巾奠于篚黄门侍郎又取瓉于篚兴进皇帝受瓉侍中酌罍水又侍中奉盘皇帝洗瓉黄门侍郎又授巾皆如初皇帝拭瓉讫侍中奠盘匜黄门侍郎受巾奠于篚皆如常太常卿引皇帝乐作皇帝升自阼阶乐止侍中中书令以下及左右侍卫量人从升【以下皆如之】太常卿引皇帝诣献祖尊彛所执尊者举羃侍中賛酌郁酒讫登歌作肃和之乐以圜钟之均【自后登歌皆歌圜钟】太常卿引皇帝入诣献祖神坐前北向跪以鬯祼地奠之俛伏兴太常卿引皇帝出户北向再拜讫太常卿引皇帝次祼懿祖次祼太祖次祼代祖次祼髙祖次祼太宗次祼髙宗次祼中宗次祼睿宗并如上仪讫登歌止太常卿引皇帝乐作皇帝降自阼阶还版位西向立乐止初羣官拜讫祝史各奉毛血及肝膋之豆立于东门外斋郎奉炉炭萧稷黍各立于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶诸太祝各迎取毛血肝膋于阶上俱入奠于神坐前祝史退立于尊所斋郎奉炉炭皆置于室户外之左其萧稷黍各置于炉炭下降自阼阶以出诸太祝俱取肝膋出户燔于炉炭还尊所
　　馈食
