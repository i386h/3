<!-- { "loadSidebar": true } -->
　　前祀三日尚舍直长施大次于外壝东门之内道北南向尚舎奉御铺御坐卫尉陈馔防于内壝东门之外道南北向设文武侍臣次又设祀官及从祀羣官诸州使人蕃客等次前祀二日太乐令设宫悬之乐于坛南内壝之内设歌钟歌磬于坛上各如圜丘之仪右校扫除坛之内外郊社令积柴于燎坛【其坛于乐悬之南外壝之内】方一丈髙一丈二尺开上南出户六尺前祀一日奉礼设御位于坛之东西向设望燎位于柴坛之北南向设祀官公卿位于内壝东门之外道南分献之官于公卿之南执事者位于其后毎等异位重行西向北上设御史位于坛下一位在东南西向一位在西南东向令史各陪其后设奉礼位于乐悬东北賛者二人在南差退俱西向设协律郎位于坛上南陛之西东向设太乐令位于北悬之间北向设从祀之官文官九品已上于执事之南东方南方蕃客又于其南俱每等异位重行西向北上酅公介公位于内壝西门之外道南武官九品已上于酅公介公之后西方北方蕃客位于其南俱每等异位重行东向北上【其褒圣侯于文官三品之下诸州使人分方各位于其后】又设祀官及从祀羣官等门外位于东西壝门之外道南皆如设次之式设牲牓于东壝之外当门西向配帝牲牓少退南上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设黄帝酒樽于坛之上下太樽二着樽二牺樽二山罍二在坛上于东南隅北向象樽二壶樽二山罍二在坛下皆于南陛之东北向西上设配帝着樽二牺樽二象樽二山罍二在坛上于黄帝之酒樽东北向西上镇星后土氏俱象樽二各设于神坐之左皆右向【黄帝配帝之樽置于坫星辰以下樽借以席皆加勺幂设爵于樽下】设御洗于坛南陛东南亚献之洗又于东南俱北向罍水在洗东篚在洗西南肆【篚实以巾爵】设星辰以下罍洗篚幂各于其方陛道之左俱内向执樽罍篚幂者各位于其后又设玉币之篚于坛之上下樽罍之所祀日未明五刻太史令郊社令升设黄帝含枢纽神坐于坛上北方南向席以藁秸设帝轩辕氏神坐于东方西向席以莞设镇星三辰之坐于东北设后土氏之坐于坛之东南西向席皆以莞设神位各于坐首
　　省牲器
　　省牲之日午后十刻去坛二百步所诸卫之属禁断行人晡后二刻郊社令帅府史二人及斋郎以樽坫罍洗篚幂入设于位晡后三刻诸太祝与廪牺令以牲就牓位谒者引太常卿賛引引御史诣坛东陛升视涤濯于上【于视濯执樽者皆举羃告洁】讫引太常卿降复位谒者进太尉之左白请就门外位谒者賛引各引祀官以下就门外位谒者引太常卿就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西向举手曰充俱还本位诸太祝与廪牺令以次牵牲诣厨授太官令谒者引光禄卿诣厨省鼎镬申视濯溉谒者賛引各引祀官御史就厨省馔具讫还斋所祀日未明十五刻太官令帅宰人以鸾刀割牲祝史以豆取毛血各置于馔所遂烹牲
　　銮驾出宫如圜丘之仪
　　奠玉帛
　　祀日未明三刻诸祀官各服其服郊社令良醖令各率其属入实樽罍玉币【凡六樽之次太樽为上实以泛齐着樽次之实以醴齐牺樽次之实以盎齐象樽次之实以醍齐壶樽次之实以沈齐山罍为下实以清酒配帝着樽为上实以泛齐牺樽次之实以醴齐象樽次之实以盎齐山罍为下实以清酒其镇星后土氏之象樽俱实以醍齐酒各实于五齐之上樽礼神之玉以黄琮其币各以黄】太官令帅进馔者实诸笾豆簠簋入设于内壝东门之外馔幔内未明二刻奉礼帅賛者先入就位賛引引御史博士诸太祝及令史祝史与执樽罍篚幂者入自东门当坛南重行北面西上立定奉礼曰再拜賛者承传【凡奉礼有辞賛者皆承传】御史以下皆再拜讫执樽罍篚幂者各就位賛引引御史诸太祝诣坛东陛升行扫除于上令史祝史行扫除于下讫各引就位驾将至谒者賛引各引祀官通事舍人分引从祀诸官诸方客使先至者就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次通事舍人各引文武五品以上从祀之官皆就壝外位太乐令帅工人二舞次入就位文舞入陈于悬内武舞立于悬南道西谒者引司空入行扫除讫出复位皇帝停大次半刻顷通事舍人賛引各引从祀羣官介公酅公诸方客使先入就位太常博士引太常卿立于大次门当门北向侍中版奏外办皇帝服大裘而冕出次华盖侍卫如常仪博士引太常卿太常卿引皇帝【凡太常卿前导皆博士先引】至内壝门外殿中监进大珪尚衣奉御又以镇珪授殿中监殿中监受进皇帝搢大珪执镇珪华盖仗卫停于门外近侍者从入如常谒者引礼部尚书太常少卿陪从如常皇帝至版位西向立【毎立定太常卿博士即退立于左】谒者賛引各引祀官次入就位立定太常卿前奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位协律郎跪俛伏兴举麾【凡取物者皆跪俛伏而取以兴奠物则奠讫俛伏而后兴】鼓柷奏宫音乃以黄钟之均文舞之舞乐六成偃麾戞敔乐止太常卿前奏再拜退复位皇帝再拜奉礼曰众官再拜众官在位者皆再拜上下诸太祝俱取玉币于篚各立于樽所太常卿引皇帝太和之乐作皇帝诣坛升自南陛侍中中书令以下左右卫量人从升坛皇帝升坛北向立乐止太祝加玉于币以授侍中侍中奉玉帛东向进皇帝搢镇圭受玉帛登歌作肃和之乐以大吕之均太常卿引皇帝进北面跪奠于黄帝枢纽神坐前俛伏兴太常卿引皇帝少退北向再拜讫太常卿引皇帝立于西方东向又太祝以币授侍中侍中奉币北面进皇帝受币太常卿引皇帝进东面跪奠于帝轩辕氏神坐俛伏兴太常卿引皇帝少退东向再拜讫登歌止太常卿引皇帝乐作皇帝降自南陛还版位西向立乐止皇帝初奠配帝之币星辰以下诸祝各以币进奠于神坐还樽所初羣官拜讫祝史各奉毛血之豆立于门外于登歌止祝史奉毛血入各由其陛升诸太祝迎取于坛上俱进奠于神坐前诸太祝与祝史退立于樽所
　　进熟
　　皇帝既升奠玉帛太官令出帅进馔者奉馔陈于内壝门外谒者引司徒出诣馔所司徒奉黄帝之俎初皇帝既至位乐止太官令引馔入俎初入门雍和之乐作以黄钟之均馔至阶乐止祝史俱进跪彻毛血之豆降自东陛以出黄帝之馔升自南陛配帝之馔升自东陛诸太祝迎引于坛上各设于神坐前【笾豆盖羃先彻乃升簠簋既奠却盖于下】设讫谒者引司徒太官令帅进馔者俱降自东陛以出司徒复位诸太祝各还樽所又进设星辰以下之馔相次而毕太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水进皇帝盥手黄门侍郎跪取巾于篚兴进皇帝帨手讫黄门侍郎受巾跪奠于篚遂取匏爵于篚兴皇帝受爵侍中酌罍水侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛乐止谒者引司徒升自东陛立于樽所斋郎奉俎从升立于司徒之后太常卿引皇帝诣黄帝酒樽所执樽者举羃侍中賛酌泛齐讫夀和之乐作太常卿引皇帝进黄帝含枢纽神坐前北向跪奠爵俛伏兴太常卿引皇帝少退北向立乐止太祝持版进于神坐之右东向跪读祝文曰维某年嵗次月朔日子嗣天子臣某敢昭告于黄帝含枢纽爰兹溽暑实惟土润戊巳统位黄钟在宫敬以玉帛牺齐粢盛庶品恭备燔祀式防厚徳帝轩辕氏配神作主尚飨讫兴皇帝再拜初读祝文讫乐作太祝进跪奠版于神坐前兴还樽所皇帝拜讫乐止太常卿引皇帝诣配帝酒樽所执樽者举羃侍中取爵于坫进皇帝受爵侍中賛酌泛齐讫乐作太常卿引皇帝进帝轩辕氏神坐前东向跪奠爵俛伏兴太常卿引皇帝少退东向立乐止太祝持版进神坐之右北面跪读祝文曰维某年嵗次月朔日子嗣开元神武皇帝臣讳敢昭告于帝轩辕氏时维季夏位膺土徳式奉明禋于黄帝含枢纽惟帝功施厚地道合上谨以制币牺齐粢盛庶品肃陈明荐作主配神尚飨讫兴皇帝再拜初读祝文讫乐作太祝进跪奠版于神坐兴还樽所皇帝拜讫乐止太常卿引皇帝进黄帝神坐前北向立乐作太祝各以爵酌上樽福酒合置一爵一太祝持爵授侍中侍中受爵西向进皇帝再拜受爵跪祭酒啐酒奠爵俛伏兴太祝各帅斋郎进俎太祝减神前胙肉加于俎以胙肉共置一俎上太祝持俎以授司徒司徒奉俎面向进皇帝受以授左右谒者引司徒降复位皇帝跪取爵遂饮卒爵侍中受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止文舞出鼓柷作舒和之乐出讫戛敔乐止武舞入鼓祝作舒和之乐立定戛敔乐止皇帝献将毕谒者引太尉诣罍洗盥手洗匏爵讫谒者引太尉自东陛升坛诣黄帝着樽所执樽者举羃太尉酌醴武舞作谒者引太尉进黄帝神坐前北向跪奠爵兴谒者引太尉少退北向再拜谒者引太尉诣配帝牺樽所取爵于坫执樽者举羃太尉酌醴齐谒者引太尉进帝轩辕氏神坐前东向跪奠爵兴谒者引太尉少退东向再拜谒者引太尉进黄帝神坐前北面立太祝各以爵酌罍福酒合置一爵一太祝持爵进太尉之右西向立太尉再拜受爵跪祭酒遂饮卒爵太祝进受爵复于坫太尉兴再拜谒者引太尉复位初太尉献将毕谒者引光禄卿诣罍洗盥手洗匏爵升酌盎齐终献如亚献之仪讫谒者引光禄卿复位初太尉将升献賛引二人各引献官以次诣罍洗盥手洗爵一献镇星一献后土氏各诣酒樽所俱酌进跪奠于坐首兴余坐皆祝史助奠相次而毕賛引各引献官还本位武舞六成乐止舞献俱毕上下诸祝史各进跪彻豆兴还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福受胙者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜上下诸祝各执篚进神坐前跪取玊帛祝版斋郎以爼载牲体黍稷饭及酒爵兴各自其陛降坛南行经悬内当柴坛南东行自南陛登柴坛以玊帛祝版馔物置于柴上户内诸祝又以星辰以下之礼币皆从燎奉礼曰可燎东西面各六人以炬燎火半柴太常卿前奏礼毕太常卿引皇帝还大次乐作皇帝出内壝门殿中盐前受镇珪以授尚衣奉御殿中盐前受大珪华盖侍卫如常仪皇帝入次乐止谒者賛引引祀官通事舍人引从祀羣官诸方客使以次出賛引引御史以下俱复执事位立定奉礼曰再拜御史以下皆再拜賛引引出工人二舞以次皆出
　　銮驾还宫如圜丘之仪











　　大唐开元礼卷十六
<史部,政书类,仪制之属,大唐开元礼>
　　钦定四库全书
　　大唐开元礼卷十七　　　唐　萧嵩等　撰吉礼
　　季夏土旺日祀黄帝于南郊有司摄事
　　斋戒　　　　　　　陈设
　　省牲器　　　　　　奠玊帛
　　进熟
　　斋戒
