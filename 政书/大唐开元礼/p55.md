<!-- { "loadSidebar": true } -->
　　前享三日守宫设享官公卿以下次于斋坊之内前享二日太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼔于北悬之内道之左右植建鼓于四隅置柷敔于悬内柷在左敔在右设歌钟歌磬于庙堂之上前楹间北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上右校清扫内外前享一日奉礼设享官公卿位于东门之内道北执事位于道南每等异位俱重行西面以北为上设御史位于庙堂之下一在东南西向一在西南东向令史各陪其后设奉礼位于乐悬东北赞者二人在南差退俱西面设恊律郎位于庙堂之上前楹近西东向设太乐令位于北悬之间北向设门外位享官公卿以下皆于东门之外道南毎等异位重行北面西上设牲牓于东门之外当门西向以南为上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北又设御史位于太常卿之西俱南向设樽彛之位于庙堂之上下每座鸡彛一乌彛一牺樽二着樽二壶樽二在堂上皆于神座之左【各有坫马以置瓒爵】其太樽二山罍四皆在堂下阶间北面西上设簋簠钘登笾豆之位于庙堂之上俱东侧阶之北每座四簋居前四簠次之次以六登次以六钘笾豆为后每座异之皆以南为上屈陈而下设洗于东南北向罍水在洗东篚在洗西南肆【篚实以珪瓒巾爵】执樽罍篚羃者各位在樽罍篚羃之后享日未明五刻太庙令服其服布昭穆之座于户外自西序以东献祖太祖髙祖髙宗座皆北厢南向懿祖代祖太宗中宗睿宗座皆南厢北向每座皆黼扆莞席纷纯藻席画纯次席黼纯左右几
　　省牲器
　　省牲之日午后十刻庙所诸卫之属禁断行人晡后二刻太庙令丞帅府史三人及斋郎以樽坫罍洗篚羃及笾豆簋簠钘登入设于位加以巾盖【诸器物皆濯而陈之其升者自东阶】晡后三刻诸太祝与廪牺令以牲就牓位谒者引太常卿赞引引御史入诣东阶升遍视涤濯于上【凡导引者每曲一逡巡于视濯执樽者举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各巡牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿省鼎镬申视濯溉赞引引御史就厨省馔具【太常卿以下每事讫各还斋所】进馔者入彻笾豆簋簠钘登以出享日未明十五刻太官令帅宰人以鸾刀割牲祝史各取毛血每座共实一豆遂烹牲祝史洗肝于郁鬯又取膟膋每座共实一豆俱置于馔所【膟膋肠间脂】
　　晨祼
　　享日未明四刻诸享官各服其服太庙令良醖令各帅其属入实樽罍【鸡彜及诸齐之上尊皆实以眀水山罍之上尊实以酒鸟尊实以鬰鬯牺尊实以泛齐象尊实以醴齐着樽实以盎齐壶樽实以醍齐太尊实以沈齐山罍实以清酒】大官令帅进馔者实诸笾豆簋簠未明三刻奉礼帅赞引者先入就位赞引引御史太祝愽士宫闱令及令史祝史与执樽罍篚羃者入自东门当阶间重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执樽罍篚羃者各就位赞引引御史诸太祝诣东陛升堂行扫除于上令史祝史行扫除于下讫引降复位太庙令帅其属陈瑞物于庙庭泰阶之西上瑞为前列次瑞次之下瑞为后列又陈伐国所得寳器上次先后亦如之皆北向西上俱借以席【所司各守之】未眀二刻陈腰舆于东陛之东每室各二皆西向北上立定赞引引太庙令太祝宫闱令师内外执事者以腰舆自东陛升堂诣献祖室入开埳室太祝宫闱令奉出神主置于舆诣座前奉神主置于座讫引太庙令以下次奉出懿祖次奉出太祖次奉出代祖次奉出髙祖次奉出太宗次奉出中宗次奉出睿宗神主置于座皆如献祖之仪【以下皇祖妣神主皆宫闱令奉出俱并防俱在右】讫引太庙令以下降复位未明一刻谒者赞引各引享官俱就东门外位太乐令率工人二舞次入就位文舞入陈于悬内武舞立于悬南道西【其升堂座者皆脱屦于下降纳如掌仪】谒者引司空入就位立定奉礼曰再拜司空再拜谒者引司空诣东陛升堂行扫除于上降行乐悬于下讫引复位初司空行乐悬谒者赞引各引献享官以下次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位恊律郎跪俯伏举麾【凡取物者皆跪俯伏而取以兴奠物则奠讫俯伏而后　兴】鼓柷奏永和之乐乃以黄钟为宫大吕为角太蔟为徴应钟为羽作文舞之舞乐舞九成【黄钟三奏大吕太蔟应钟各再奏】偃麾戛敔乐止【凡乐皆恊律郎举麾工鼓柷而后作偃麾戛敔而后止】奉礼曰众官再拜众官在位者皆再拜谒者引太尉诣罍洗盥手洗瓒讫谒者引太尉升自东陛诣献祖樽彛所执樽者举羃太尉酌郁酒讫登歌作肃和之乐以圜钟之均【自后登歌皆歌圜钟】谒者引太尉诣献祖神座前北向跪以鬯祼地奠之兴谒者引太尉北向再拜讫谒者引太尉诣懿祖樽彛所取瓒于坫执樽者举羃太尉酌郁酒讫谒者引太尉诣懿祖神座前南向跪以鬯祼地奠之兴谒者引太尉南向再拜讫谒者引太尉次祼太祖次祼代祖次祼髙祖次祼太宗次祼髙宗次祼中宗次祼睿宗并如上仪讫登歌止谒者引太尉降复位初众官拜讫祝史各奉毛血及肝膋之豆立于东门外斋郎奉炉炭萧稷泰各立于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶诸太祝各迎取毛血肝膋于阶上俱入奠于神座前祝史退立于樽所斋郎奉炉炭皆置于室户外之左其萧稷黍各置于炉炭下降自阼阶以出诸太祝俱取肝膋出户燔于炉炭还樽所
　　馈食
