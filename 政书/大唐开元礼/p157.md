<!-- { "loadSidebar": true } -->
　　将祔筮日如常仪前三日主人及亚献终献及诸执事者俱散齐二日致齐一日前一日掌事者清扫正寝之内外其日未明掌事者设曽祖之座于正寝室内之奥东向又设祖之座于曽祖之座东南北面又设考之座于祖之南北面皆右几【妣则设曽祖姑座及祖妣之祔座亦如之言曽祖及曽祖姑者皆据孝子之言于亡者祖及祖姑也祔于曽祖则曽祖妣配有事于尊可以及卑者】设主人位于东阶东南西向设子孙位于庭北面西上设亚献终献位于主人东南俱西面北上【亚献终献以亲宾充之也】设赞唱者位于主人西南西面设酒樽于堂上室内之东南北向西上设洗于阼阶东南北向东西当东荣南北以堂深罍水在洗东篚在洗西南肆篚实爵三巾二加羃【其爵数毎庙二】祔日内外夙兴掌馔者预具特牲之馔二座各俎一簋二簠二钘二酒樽二其樽皆一实酒为上一实清酒次之【上樽加酒者重古】四笾四豆主人及行事者各服祭服执樽罍篚者入就位主人以下皆入就位【诸妇人位于西阶西南障以行惟】立定赞唱者曰再拜在位者皆再拜掌馔者引馔入升自东阶入于室各设于神座前施设讫掌馔者以下降出相者引主人诣罍洗盥手洗爵升自东阶诣酒樽所执樽者举羃主人酌酒相者引主人入室进西面跪奠爵于曽祖神座前俛伏兴相者引主人出诣酒樽所取爵酌酒入室进北面跪奠于祖座前俛伏兴相者又引主人出诣酒樽所取爵酌入室南面跪奠于考前俛伏兴退当曽祖座前近东西面立祝持版进于曽祖神座之右北向跪读祝文曰维某年某月朔日子孝曽孙某官封某敢昭告于曽祖某官封諡【若无官封者但云曽祖之灵若祔母但云曽祖妣某氏不告曽祖】祖某官封諡【若祔母云祖妣某氏以下无官封者但云考妣之灵】考某官封諡【若祔母云妣某氏如父在不可递迁祖妣宜先于庙东北别立一室藏其主侍考同祔】某罪积不灭嵗及免丧宗庙上迁昭穆继序先王制礼不敢不至是用适于皇考封諡以迁主考封諡隮附孙某封諡【无官封者但云以适于祖隮祔孙某若母同祔则云适于祖姑夫人某氏以隮祔孙妇夫人某氏各随其称无官封者但云以适于祖姑某氏以隮祔孙妇某氏】谨以洁牲刚鬛嘉荐普淖明齐溲酒祗荐于曽祖某官封諡曽祖妣某氏配祖某官封諡祖妣某氏配考某官封諡【若祔母则云妣某氏配】尚飨祝兴主人再拜祝奠版于曽祖神座兴还樽所相者引主人当祖座前北面再拜考亦如之相者引主人出降还本位主人初献将毕相者引亚献诣罍洗盥手洗爵升诣酒樽所酌酒入进西面跪奠于曽祖座前俛伏兴相者引亚献诣酒樽所取爵酌酒入进北面跪奠于祖神座前俛伏兴考亦如之当曽祖座前西面再拜讫又当祖座前北面再拜考座前南面再拜相者引出降复位亚献将毕相者引终献诣罍洗盥手升酌终献如亚献之仪讫相者引终献复降位祝入彻豆还樽所赞唱曰再拜在位者皆再拜相者引主人出相者又引在位子孙以下出掌馔者入彻馔掌事者彻几筵以出齐衰三年其虞卒哭祥禫变降之节与斩衰同父在为母为妻当二祥及禫日月之期虽异其仪节则同周服以下变除依其月算各以其日之晨备衰服升就位哭尽哀降诣别室释衰服着素服又就位哭尽哀出就别室终日异门者至夕各还其家











　　大唐开元礼卷一百四十八
　　钦定四库全书
　　大唐开元礼卷一百四十九　唐　萧嵩等　撰凶礼
　　六品以下丧之四
　　改
　　卜宅　　　　　　　启请
　　开坟　　　　　　　举柩
　　奠　　　　　　　　升柩车
　　敛　　　　　　　　奠
　　设灵筵　　　　　　进引
　　告迁　　　　　　　哭柩车位
　　设遣奠　　　　　　轜车发
　　宿止　　　　　　　到墓
　　虞祭
　　改葬
　　卜宅
　　将改者吉服筮宅兆其余如筮宅兆之仪
　　启请
　　预于所随地之宜张白布帷羃南向开户其日内外诸亲应集者皆至墓所各就便次主人众主人妻妾女子子俱缌服余周亲以下皆素服丈夫于墓东西向妇人于墓西东向北上妇人障以行帷俱立哭尽哀卑者再拜
　　开坟
　　祝立于羡道南北向内外皆哭止祝三声噫嘻启以改葬之故【其意叙葬之故不可预定】内外又哭尽哀权就别所
　　举柩
　　掌事者开坟讫内外又就位哭如初掌事者设席于幕下举柩出置于席上内外俱从柩哭于幕所主人以下柩东西面主妇以下柩西东面俱南上丈夫周亲以下于主人东北南面西上妇人周亲以下于主妇西北南面东上外姻丈夫于主人东南北面西上妇人于主妇西南北面东上【尊者坐】
　　奠
　　祝以功布拭棺改加新楮设洗于幕西南隅罍水在洗西加勺羃篚在洗东南肆实巾二爵一于篚加羃设席于柩东设启奠于席上设醴酒之樽于馔南主人诣洗盥手洗爵进酌酒于席前兴少退西面再拜内外卑者俱再拜少顷彻奠
　　升柩车
　　既奠进柩车于帷门外南向掌事者升柩于柩车遂诣施设所内外俱哭从掌事者预设牀于羃下有枕席周设帷柩车至帷门外丈夫于柩东妇人于柩西俱立哭掌事者举柩入设于牀东【若于墓所即敛初奠讫不进柩车设牀于柩东而加枕席遂举尸以敛之】举尸出设置于牀南首柩初入定内外就位哭如墓所之仪
　　敛
　　陈敛衣于羃之东帷内明衣裳及上服各一称西领南上弁若冠各具导簮缨在北内丧则花钗衾一【衾以黄为表素为里】具馔于幕东两甒醴酒柩初至幕下举尸于牀主人众主人稍退仍西向妻妾女子子稍退仍东向遂敛丈夫加弁若冠妇人以花钗又覆以衾主人众主人妻妾女子子凭哭敛将讫掌事者以棺入设于西厢借以席初棺入内外皆止哭置棺定乃哭举者四人入举牀男女从奉之举尸敛于棺乃加葢覆以衾设帷于棺东内外就位哭如初
　　奠
　　既敛祝执几席入设于柩东右几加以巾掌事者设罍洗于幕西南隅如初祝以馔升设于席前施设讫执馔者降出相者引主人盥手酌酒进奠于席前兴少退西面再拜内外卑者皆再拜讫主人以下各退就位俱坐哭
　　设灵筵
　　既敛设灵筵于吉帷内羃下西厢东向施床帷屏几服饰以时上膳羞及汤沐皆如平常
　　进引
　　前一日之夕掌事者进柩车于凶帷之外当门南向【其下帷明器及苞牲等俱陈于柩车前少西东向】其日发引前量时刻陈灵车仪仗如常【在陈车篇】少顷侍灵车者俱诣灵所腰舆威仪入陈如常进灵车于帷外南向少顷掌事者入彻馔以出内外皆兴立哭于位掌事者彻帷持翣者以翣障柩执铎者各入夹于柩前东西相向执铭旌者立于柩前近南北面【诸执披绋铎旌者皆布深衣介帻】
　　告迁
　　祝帅腰舆入诣灵座前西面告曰以今吉辰奉即宅兆少顷舆出诣灵车后少顷退【若内丧女祝迎】将举柩执铎者皆振铎毎振铎先揺之揺讫三振之其持翣者恒以翣障柩及柩动执铎者夹左右毎曲及进止皆振铎内外俱从柩出到柩车后执绋者如常设帷幛于柩之后掌事者升柩
　　哭柩车位
　　丈夫俱立哭于柩车东重行西面妇人哭于柩车西重行东面俱南上外姻丈夫哭于柩车东南重行北面以西为上妇人哭于柩车西南重行北面以东为上立定
　　设遣奠
　　设遣奠之馔于柩车东置设讫相者引主人酌酒进奠于席前兴少退西面哭再拜内外皆哭卑者再拜若食顷彻之以蒲苇苞牲体下节二苞载于舆以之墓
　　轜车发
　　既彻奠吉凶威仪依式进引主人众主人以下皆以次步从哭于柩车后妻妾女子子以下皆步从哭于丈夫之后障以行帷柩车去停所三百步亲宾有还者吊哭如别仪辞讫进引尊者乘车马从柩者更哭不絶声
　　宿止
　　掌事者预于宿所张吉凶帷幕吉帷在左凶帷在右将至宿所尊者俱下车马步哭灵车到帷门外回南向祝帅腰舆诣车之后少顷舆入诣坐前少顷舆出进常食于灵座若食顷彻之柩至于凶帷内外哭于柩车所其位如初掌馔者进酒脯之奠于灵柩东席上既设奠内外各还次更哭不絶声及墓内外俱就位哭进夕奠如初讫内外皆还次迭哭终夜及明内外又就位哭进朝奠于柩东进常食于灵座若食顷彻之迎灵发引尊者乗车马哭従如上仪
　　到墓
　　到墓尊者俱下车马灵车到帷门外回南向祝帅腰舆诣车后少顷舆入诣灵座前少顷舆退设酒脯之奠柩车至圹前回南向内外哭位如遣奠之仪掌事者张帷布席于柩车后下柩于席上主人以下妻妾女子子各前抚柩哭尽哀退复位周亲以下又前抚哭尽哀退复位俱再拜辞掌事者下柩于圹柩既入圹亲宾先还者吊哭如别仪掌事者奉纁束帛授主人主人受以授祝主人稽颡再拜祝奉以入奠于柩东持翣者入倚翣于圹内两厢执事者以下帐明器苞牲酒米等物入置于圹内皆借以版施铭旌志石于圹户内置设讫掌事者掩圹户加关钥覆土既覆土内外俱就灵所哭墓左祭后土如始之仪
　　虞祭
　　初下柩于墓掌事者具虞祭之馔设洗罍篚于灵羃西南如常内外既就灵所哭掌馔者进虞祭之馔于灵座相者引主人盥洗酌酒进奠于席前兴少退西面立内外皆止哭祝持版进立于灵座之右北面跪读祝文曰维年月朔日子孝子某敢昭告于考某官封諡【妣云某氏】改迁幽宅礼极终虞攀号永逺无所逮及谨以洁牲刚鬛嘉荐普淖明齐溲酒荐虞事于考某官封諡尚飨主人哭再拜内外皆哭卑者再拜尽哀相者引主人以下出就别所释衰服着素服而还掌馔者彻馔掌事者彻灵座


　　大唐开元礼卷一百四十九
　　钦定四库全书
　　大唐开元礼卷一百五十　唐　萧嵩等　撰凶礼
　　王公以下丧通仪
　　闻哀
　　举哀　　　　　　　奔丧
　　三殇
　　殇丧
　　诸居丧节制
　　初丧聚主　　　　　食饮节
　　哭节　　　　　　　居常节
　　不及期葬　　　　　外丧
　　讳名　　　　　　　追服
　　丧冠嫁娶　　　　　乐禁
　　主诸丧　　　　　　婚遇丧
　　室次节　　　　　　居重闻轻
　　闻哀
　　举哀
　　闻诸丧举哀者于闻丧所哭尽哀问故又哭尽哀改着素服子妻妾女子子俱披髪周亲以下妇人去首饰子于堂上东壁下西面以南为上周亲以下北壁下南面以西为上妻妾女子子于西壁下东面以南为上周亲以下妇人于北壁下南面以东为上内外之际障以帷若妇人在别室堂举哀则周亲以下妇人在北壁下南面西上【周亲以下举哀哭位亦然】三日成服庐垩室则苫凷荐席变除之节皆如在家之礼唯不设奠祭【以其精神不在于此】若除丧而后归则之墓诸子以下素服待于墓东西面妇人待于墓西东向俱北上奔丧者素服至于南北面哭尽哀再拜又哭尽哀再拜于家不哭
　　奔丧
