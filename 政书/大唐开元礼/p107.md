<!-- { "loadSidebar": true } -->
　　其日诸衞列仗于总章太庙之庭皇帝升自酉陛典仪一人升立于总章太庙西南侍中诣总章太庙西南称诏刑部郎中升戌陛并如孟秋读令之仪
　　仲秋令
　　仲秋之月日在角昏牵牛中旦觜中其日庚辛其帝少皥其神蓐收其虫毛其音商律中南吕其数九其味辛其臭腥其祀门盲风至鸿雁来鸟归羣鸟养羞食麻与犬其器廉以深是月也养衰老授杖几行糜粥饮食乃命司服具饬衣裳文绣有恒制有小大度有短长衣服有量必修其故冠带有常命有司申严百刑斩杀必当毋或枉桡柱桡不当反受其殃是月也乃命有司循行牺牲视全具案刍豢瞻肥瘠察物色必比类量大小视长短皆中度五者偹当上帝其飨皇帝以犬尝麻先荐宗庙是月也可以筑城郭建都邑穿窦窖修囷仓趣人收敛务畜菜多积聚乃劝种麦毋或失时其有失时行罪无疑是月也日夜分雷始收声蛰虫坯户杀气浸盛阳气日衰日夜分则同度量平权衡正钧石角斗甬凡举事毋逆大数必顺其时慎因其类仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木早死
　　銮驾还宫
　　右并如孟秋还宫之仪
　　皇帝于明堂读季秋令
　　陈设
　　尚舍奉御设御幄坐于总章右个设文官解劔席于酉陛之左设武官解劔席于亥陛之右太乐令展宫悬于总章右个之庭设举麾位于堂上戌陛之北余并如仲秋陈设之仪
　　銮驾出宫
　　右并如孟秋出宫之仪
　　读令
　　其日诸卫列仗于总章右个之庭皇帝升自戌陛典仪一人升立于总章右个西南侍中诣总章右个西南称诏刑部郎中升自亥陛余并如仲秋读令之仪
　　季秋令
　　季秋之月日在房昏虚中旦栁中其日庚辛其帝少皥其神蓐收其虫毛其音商律中无射其数九其味辛其臭腥其祀门鸿雁来宾爵入大水为蛤菊有黄华豺乃祭兽戮禽食麻与犬其器廉以深是月也申严号令命百官贵贱无不务内以防天地之藏毋有宣出乃命有司农事备收举五谷之要藏帝借之收于神仓祗敬必饬霜始降百工休是月也大飨上帝于明堂草木黄落乃伐薪为炭蛰虫咸俯在内皆墐其户乃趣决狱刑毋留有罪收禄秩之不当供养之不宜者是月也皇帝乃以犬尝稻先荐宗庙季秋行夏令则其国大水冬藏殃败人多鼽嚏行冬令则国多盗贼边境不宁土地分裂行春令则暖风来至人气解惰师兴不居
　　銮驾还宫
　　右并如仲秋还宫之仪













　　大唐开元礼卷一百一
　　钦定四库全书
　　大唐开元礼巻一百二　　　　唐　萧嵩等　撰嘉礼
　　皇帝于明堂读孟冬令
　　皇帝于明堂读仲冬令
　　皇帝于明堂读季冬令
　　皇帝于明堂读孟冬令
　　陈设
　　礼部尚书先读令三日奏读月令承以宣告前三日尚舍直长施大次于武门外道西东向尚舍奉御设御坐守宫设文武侍臣于大次之后文官在左武官在右俱东向设羣官次于壁水北门之外文官在东武官在西俱南上前一日尚舍奉御设御幄坐于堂左个近南北向守宫设三品以上及诸司长官坐于堂上文官于御坐西北东向武官于御坐东北西向俱重行南上【无长官者次官一人升判官不合】设刑部郎中读令坐于御坐东北西向有案设文官解劔席于戍陛之左设武官解劔席于子陛之右皆内向太乐令展宫悬于堂左个之庭设举麾位于堂上亥陛之东西向一位于乐悬西北东向典仪设三品以上应升坐者位于悬北文左武右俱重行南向相对为首设非升坐者位文官四品五品位于悬西六品以下于其北絶位俱东向武官四品五品于悬东六品以下于其北当文官俱西向皆重行南上设典仪位于悬之西南賛者二人在北差退俱东向奉礼设门外位各于次前俱每等异位重行相向南上
　　銮驾出宫
　　前出宫三日本司宣摄内外各供其职守宫设从驾之官五品以上次于承天门外东西朝堂如常前二日太乐令设宫悬之乐于殿庭如常仪其日未明七刻捶一鼔为一严【三严时节前一日侍中奏裁】侍中奏开宫殿门及城门未明五刻捶二鼔为再严侍中版奏请中严奉礼设从驾羣官五品以上位文官于东朝堂之前西向武官于西朝堂之前东向俱重行北上从驾羣官五品以上俱集朝堂次各服其服【其六品以下并驾发之前预赴明堂所俱就次各服其服也】所司陈小驾卤簿未明二刻捶三皷为三严诸衞之属各督其队与钑防以次入陈于殿庭谒者引从驾群官各就朝堂位诸侍衞之官各服其器服侍中中书令以下俱诣西閤奉迎【侍中负寳如式】乘黄令进金辂于西閤外南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝服通天冠黒纱袍佩玉御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾鼔柷奏太和之乐千牛将军前执辔皇帝升辂太仆卿立授绥侍中中书令以下夹侍如常仪黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进当銮驾前跪奏称具官臣某言讫俛伏兴】銮驾动又称警跸黄门侍郎与賛者夹引以出千牛将军夹辂而趍驾至太极门偃麾戛敔乐止出太极门鼓柷奏采茨之乐出嘉徳门戛敔乐止【凡乐皆协律郎举麾工鼓柷而后作偃麾戛敔而后止】至承天门外侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸侍衞之官各督其属左右翊驾在黄麾内符寳郎奉六寳与殿中监后部从侍中中书令以下夹侍于辂前賛者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸皷传音如常皷吹振作而行其从驾之官在武队后如常仪
　　读令
　　其日依时刻诸衞勒所部屯门列仗及堂左个之庭如常先至羣官俱集次各服其服驾将至通事舎人各引先至羣官俱就门外位驾至大次门外廻辂东向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降路御舆之大次繖扇华盖侍衞警跸如常仪通事舍人引文武五品以上从驾之官皆就门外位太乐令帅工人入就位协律郎入就举麾位典仪帅賛者先入就位通事舍人引羣官非升坐者入就位刑部郎中以月令置于案覆以帕令史二人俱绛公服对举案立于武官五品东北郎中立于案后西面侍中版奏外办皇帝御舆出次直曲华盖侍衞警跸如常仪入自武门皇帝初入门太乐令令撞賔之钟左五钟皆应鼓柷奏太和之乐皇帝升自亥陛入即御坐北向坐符寳郎奉寳置于御坐侍臣夹侍如常仪戛敔乐止典仪一人升立于左个西向东面通事舍人引公王以下入就南面位公初入门舒和之乐作【凡公行皆作舒和之乐】公至位乐止羣官立定典仪曰再拜賛者承传【凡典仪有词賛者皆承传】在位者皆再拜侍中前跪奏称侍中臣某言请延公王等升俛伏兴又侍中称制曰可侍中诣左个西北东面称制延公王等升堂上典仪承传堂下賛者又承传在位者皆再拜通事舍人以次引南面位者各诣其陛公初行乐作至觧劔席乐止公以下俱升席跪觧劔俛伏兴脱舄通事舍人各引升立于坐后刑部郎中引案进立于子陛下侍中跪奏请读月令俛伏兴又侍中称制曰可侍中退复位刑部郎中再拜就觧劔席跪觧劔俛伏兴脱舄取令持案者仍立于下通事舍人引刑部郎中奉令升自子陛诣席东西向跪置令于案俛伏兴立于席后堂上典仪唱就坐公王以下及刑部郎中并就坐俛伏兴坐刑部郎中读令每句一絶使言声可了读令讫堂上典仪唱可起公王以下皆起通事舍人引公王以下及刑部郎中俱降刑部郎中以令置于案与羣官俱跪佩劔俛伏兴纳舄通事舍人引各还本位公初行乐作至位乐止立定典仪曰再拜在位者皆再拜通事舍人引南面位者出公初行乐作出门乐止侍中跪奏称侍中某臣言礼毕俛伏兴还侍位皇帝兴太乐令令撞黄钟之钟右五钟皆应太和之乐作皇帝降坐御舆以出之便次警跸侍卫如来仪出门乐止通事舍人引东西面位者以次出
　　孟冬令
　　孟冬之月日在尾昏危中旦七星中其日壬癸其帝颛顼其神冥其虫介其音羽律中应钟其数六其味咸其臭朽其祀行水始氷地始冻雉入大水为蜃虹藏不见食黍与彘其器闳以奄是月也以立冬先立冬七日礼部奏曰某日立冬盛徳在水皇帝乃斋立冬之日皇帝亲帅百官迎冬于北郊还赏死事恤孤寡是月也察阿党则罪无有掩蔽天气上腾地气下降天地不通闭塞而成冬命百官谨盖藏命有司循行积聚毋有不敛坯城郭戒门闾修键闭慎管籥固封疆备边境完要塞谨闗梁塞蹊径饬防纪辩衣裳审棺椁之厚薄茔丘垄之大小高卑薄厚之度贵贱之等级是月也命工师效功陈祭器案度程毋或作为巧以荡上心物勒工名以考其诚功有不当必行其罪以穷其情是月也乃命虞司收水泉池泽之赋毋或敢侵削众庶其有若此者行罪毋赦孟冬行春令则冻闭不宻地气上泄人多流亡行夏令则国多暴风方冬不寒蛰虫复出行秋令则霜雪不时小兵时起土地侵削
　　銮驾还宫
　　皇帝既还大次侍中版奏请觧严【将士不得辄离部伍】皇帝停大次一刻顷捶一皷为一严转仗衞于还如来仪三刻顷捶二皷为再严将士布队仗侍中版奏请中严五刻顷捶三皷为三严谒者賛引各引群官序立于次前文武侍臣诣大次奉迎乘黄令进金辂于大次门外东向千牛将军立于辂右侍中版奏外办太仆卿升执辔皇帝御舆出次繖扇侍衞警跸如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如常仪黄门侍郎賛者夹引千牛将军夹辂而趍至侍臣上马所黄门侍郎奏称请銮驾权停勅侍臣上马侍中前承诏退称制曰可黄门侍郎退称侍臣上马賛者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾发引退复位鼔传音銮驾动鼓吹振作而还文武羣官皆从如来仪驾至承天门外侍臣下马所銮驾权停文武侍臣皆下马千牛将军降立于路右讫銮驾动千牛将军夹辂而趋驾入嘉德门太乐令令撞防宾之钟左五钟皆应鼓柷奏采茨之乐至太极门戛敔乐止入太极门鼓柷奏太和之乐驾至横街北当东上閤廻辂南向侍中进当銮驾前跪奏称侍中臣某言请降辂俛伏兴还侍位皇帝降辂御舆以入繖扇侍卫警跸如常仪侍臣从至閤戛敔乐止初文武羣官至东朝堂通事舍人承防勅羣官并还皇帝既入侍中版奏请解严叩钲将士各还其所
　　皇帝于明堂读仲冬令
　　陈设
　　尚舍奉御设御幄坐于堂太庙设文官解劔席于亥陛之左武官解劔席于丑陛之右太乐令展宫悬于堂太庙之庭设举麾位于堂上子陛之东余并如孟冬陈设之仪
　　銮驾出宫
　　右并如孟冬出宫之仪
　　读令
　　其日诸卫列仗于堂太庙之庭皇帝升自子陛典仪一人升立于堂太庙西北侍中诣堂太庙西北称制刑部郎中升自丑陛余并如孟冬读令之仪
　　仲冬令
