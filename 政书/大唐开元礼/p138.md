<!-- { "loadSidebar": true } -->
　　皇帝遣使劳问外祖母疾苦本司散下其礼所司随职供办内给事一人为使者所司先于受劳问者第大门外之右设使者便次南向又于内寝庭少北设使者位南向又于使者位之南三丈所设受劳问者位北向使者至受劳问者大门外掌次者延入次使者公服摄迎者亦公服使者出次立于门西东面给使二人奉制书案立于使者之南差退赞礼者引摄迎者出立于门东西面摄迎者再拜讫赞礼者引摄迎者先入立于门内之右西面内典引引使者入就内寝庭位立持案者立于使者之右受劳问者服朝服女侍者引就庭中位立持案者以案进使者前使者取制书持案者退复位使者称有制受劳问者再拜女侍者进诣使者前受制书退授受劳问者受劳问者又再拜内典引引使者以下出女侍者引受劳问者退赞礼者引摄迎者随出各就门外位摄迎者再拜内典引引使者退即便次赞礼者引摄迎者入若受劳问者疾未间不堪受制则摄迎者于外堂之庭拜受制书如上礼其异者受制书诣閤授女侍者女侍者受奉入授受劳问者
　　劳问大臣疾苦
　　右遣使劳问与劳问诸王疾苦礼同
　　劳问都督刺史疾苦
　　右遣使劳问与劳问大臣疾苦礼同其异者诸引导之官以所使劳问州府有司充之【其使于京师者则谒者引导】
　　劳问蕃国主疾苦
　　右遣使劳问与劳问都督刺史疾苦礼同
　　凡有劳问无正篇者皆临时约准上礼而为仪注
　　中宫劳问外祖父疾苦
　　太皇太后皇太后皇后遣使劳问外祖父疾苦本司散下其礼所司随职供办内给事一人为使者所司先于受劳问者第大门外之右设使者次南向又于使者之位南三丈所设受劳问者位北向使者至受劳问者第大门外掌次者引入次使者及受劳问者皆公服内典引引使者出次立于门西东向给使二人奉令书案立于使者之南差退赞礼者引受劳问者出立于门东西向受劳问者再拜赞礼者引受劳问者先入立于门内之右西面内典引引使者入就庭中位立持案者立于其右赞礼者引受劳问者就庭中位立持案者以案进使者前使者取令书持案者退复位使者称太皇太后【若皇太后皇后】有令受劳问者再拜赞礼者引受劳问者进诣使者前受令书退复位又再拜内典引引使者以下出赞礼者引受劳问者从出各即门外位受劳问者再拜讫内典引引使者以下退就次赞礼者引受劳问者入若受劳问者疾未间不堪受命则子弟代受如上仪
　　劳问诸王疾苦
　　右一条与问外祖父疾苦礼同
　　劳问外祖母疾苦
　　太皇太后皇太后皇后遣使劳问外祖母疾苦本司散下其礼所司随职供办内给事一人为使者所司先于受劳问者第大门外之右设使者便次南向又于内寝庭少北设使者位南向又于使者位南三丈所设受劳问者位北向使者至受劳问者大门外掌次者引入次使者服公服摄迎者亦公服使者出次立于门西东向给使二人奉令书案立于使者之南差退赞礼者引摄迎者出立于门东西向摄迎者再拜赞礼者引摄迎者先入立于门内之右西靣内典引引使者入就内寝庭位持案者立于使者之右受劳问者服朝服女侍者引就庭中位立持案者以案进使者前使者取令书持案者退复位使者称太皇太后【若皇太后皇后】有令受劳问者再拜女侍者进诣使者前受令书退授受劳问者又再拜内典引引使者以下出女侍者引受劳问者退赞礼者引摄迎者随出各即门外位摄迎者再拜内典引引使者即便次赞礼者引摄迎者入若受劳问者疾未间不堪受令则摄迎者于外堂之庭拜受令书如上仪其异者受令书诣閤授女侍者女侍者受奉入授受劳问者
　　劳问诸妃主疾苦　劳问宗戚妇女疾苦
　　右两条同劳问外祖母疾苦
　　凡内侍之属充使则内侍内常侍以下准所慰劳者之尊卑临时约准
　　东宫劳问诸王疾苦
　　皇太子遣使劳问诸王疾苦本司散下其礼所司随职供办所司先于受劳问者第大门外之右设使者次南向又于庭中设使者位东向又于使者位之东三丈所设受劳问者位西向使者至受劳问者第大门外掌次者引之次使者及受劳问者皆公服赞礼者引使者出次立于门西东向史二人奉令书案立于使者之南差退赞礼者引受劳问者出立于门东西向受劳问者再拜赞礼者引受劳问者先入立于门内之右西面赞礼者引使者入就庭中位立持案者立于其右赞礼者引受劳问者进就庭中位立持案者以案进使者前使者取令书持案者退复位使者称有令受劳问者再拜赞礼者引受劳问者进诣使者前受令书退复位又再拜讫赞礼者引使者以下出又赞礼者引受劳问者随出各即门外位受劳问者再拜讫赞礼者引使者以下退就便次又赞礼者引受劳问者入若受劳问者疾未愈不堪受令则子弟代受如上仪
　　劳问外祖父疾苦　劳问妃父疾苦
　　右与劳问诸王礼同
　　劳问外祖母疾苦
　　皇太子遣使劳问外祖母疾苦本司散下其礼所司随职供办阉宦一人爲使者所司先于受劳问者第大门外设使者次南向又于内寝庭西阶前设使者位东向又于使者位东三丈所设受劳问者位西向使者至受劳问者大门外掌次者引之次使者服公服摄迎者亦公服使者出次立于门东西面给使二人奉令书案立于使者之南差退赞礼者引摄迎者出立于门东西面摄迎者再拜赞礼者引摄迎者先入立于门内之右西面内典引引使者入就内寝庭位东面立给使奉令书案随入立于使者之南差退受劳问者服公服女侍者引就内寝庭位立于使者之右持案者以案进使者前使者取令书持案者退复位使者称有令受劳问者再拜女侍者进诣使者前受令书退授受劳问者受劳问者又再拜内典引引使者以下出女侍者引受劳问者退赞礼者引摄迎者随出各就门外位摄迎者再拜内典引引使者退即便次赞礼者引摄迎者入若受劳问者疾未间不堪受令书则摄迎者于外堂之庭拜受令书如上仪其异者受令书诣閤传付女侍者女侍者受之奉入授受劳问者
　　劳问妃主疾苦　　劳问妃母疾苦
　　右两条同劳问外祖母疾苦
　　劳问师傅保疾苦　劳问宗戚疾苦
　　劳问上台贵臣疾苦
　　右三条同劳问诸王疾苦
　　皇太子于诸王妃主以下疾苦具存家人亲属之礼率尔遣近侍劳问则主人受劳问者待之亦如家人亲属之式不拜迎拜送及不为授受之礼









　　大唐开元礼卷一百三十一
　　钦定四库全书
　　大唐开元礼卷一百三十二　唐　萧嵩等　撰凶礼
　　五服制度
　　斩衰【三年】
　　齐衰【三年　杖周　不杖周　五月　三月】大功　【长殇九月　中殇七月　成人九月】小功【五月　殇　　成人】
　　缌麻【三月　殇　　成人】
　　斩衰三年
　　正服
　　子为父
　　女子子在室为父【女子子重称子者别于男子言在室则闗许嫁】女子子嫁反在父之室为父【遭丧后而出者始服齐衰周出而虞则受以三年之服既虞而出则小祥亦如之既除丧而出则已】
　　加服
　　嫡孙为祖【谓承重者为曾祖髙祖后亦如之】
　　父为长子【重其当先祖之正体又将代已为宗庙主故庶子不得为长子三年不继祖与祢也于庶子之嫡孙乃为其嫡子三年】
　　义服
　　为人后者为所后父【受重故三年为所后祖亦如之凡为人后者不以嫡子】妻为夫【夫尊而亲】
　　妾为君【妾谓夫为君】
　　国官为国君【布带绳屦既除之】
　　衰冠
　　右正服加服衰裳三升义服三升半冠同六升右缝通屈一条绳为武垂下为缨冠外縪【凡服上曰衰下曰裳布八十缕为升外绎者冠前后屈而出于武外厌缝之也】妇人之衰连裳以六升布为总【总束发也】童子亦连裳
　　绖带
　　苴麻绖带首绖大九寸左本在下绳缨五分首绖去一以为腰绖大七寸二分绞垂两结相去四寸妇人绖如男子男子又有绞带【苴恶色也首绖象缁冠之頍腰绖象大带绞带象革带五分腰绖去一为之齐衰以下用布】
　　屦
　　菅屦外纳【外纳纳其余于外】妇人屦亦如男子
　　杖
　　右苴竹杖其大如腰绖长齐其心本在下主妇亦杖诸妇则不杖童子不杖其当室者则絻而杖【童子及妇人不杖者以其不能病也然而童子当室杖者尊为丧主】
　　絻
　　右状象冠广一寸无辟积童子当室亦服之
　　总论节制
　　三公以下皆三月而而虞三虞而卒哭十三月小祥除首绖练八升布为冠缨武亦如之妇人练总除腰绖至二十五月大祥除灵座【自后有祭设几席】除衰裳去绖杖十五升布深衣布纯缟冠素纰缨革带素履妇人除衰裳去绖缟总衣履如男子二十七月禫祭冠皂缨仍布深衣革带吉履妇人缁总衣屦如男子逾月复平常
　　齐衰三年
　　正服
　　子为母【旧礼父卒为母周今改与父在同】
　　为祖后者祖卒则为祖母【为曽祖髙祖后者为曽髙祖母亦如之】母为长子
　　加服
　　继母如母【继母之配父与亲母同】
　　慈母如母【妾之无子者妾子之无母者父命为子生则养之如母死则丧之如母】
　　义服
　　继母为长子
　　妾为君之长子【与嫡妻同不敢轻服夫之正统】
　　衰冠
　　右正服加服衰裳四升义服五升其缕四升半成布四升冠七升合缝布缨武冠内縪【前后缝于武内厌缝之】
　　绖带
　　牡麻绖带首绖大七寸二分左本在上绳缨五分首绖去一以为腰绖大五寸七分半布带代绞带
　　屦
　　屦内纳
　　杖
　　桐杖其大如腰绖通圎之长齐其心其本在下
　　总论节制
　　十三月小祥除首绖练九升为冠缨武亦如之其他祥禫变除与斩衰同逾月复平常
　　齐衰杖周
　　正服
　　父卒母嫁及出妻之子为母皆报【父卒为父后者为嫁母无服母犹服之不为出母党服则为继母之党服】
　　为祖后者祖在为祖母【为曾祖髙祖后者亦如之】
　　义服
　　父卒继母嫁从为之服报【若继母出则不服若继母出嫁子从而继育则服不育则不服】
　　夫为妻
　　齐衰不杖周
　　正服
　　为祖父母【父所生庶母亦同唯为祖后者乃不服】
　　为伯叔父
　　为兄弟
　　为众子【众子者长子之弟及妾子凡父母于子舅姑于妇并传重于嫡所传重非嫡及养子为后者服之皆如众子妇服】
　　为兄弟之子【女在室报之亦然】
　　为嫡孙【有嫡子无嫡孙凡为后承嫡者虽曽孙孙与孙同】
　　为姑姊妹女子子在室及适人无主者姑姊妹报【无主无祭主谓无夫与子人之所哀不忍降之】
　　女子子为祖父母【虽出嫁犹不敢降其祖】
　　妾为其子
　　加服
　　女子子适人者为兄弟之为父后者【出嫁犹不降为父后者妇人有归宗之义故不自絶其族类】
　　降服
　　妾为其父母【凡妾为私亲如众人】
　　为人后者为其父母报【凡为人后者本亲降一等其妻又降夫一等】女子子适人者为其父母
　　义服
　　为伯叔母【服与伯叔同】
　　为继父同居者【子无大功之亲与之适人所适者亦无大功之亲是谓继父同居继父之子不从服为继父不报】
　　妾为嫡妻【嫡妻不为妾服】
　　妾为君之庶子
