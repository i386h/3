<!-- { "loadSidebar": true } -->
　　仲冬之月讲武于都外前期十有一日所司奏请讲武兵部承诏遂命将帅简军士有司先芟莱除地为场方一千二百步四出为和门又于其内墠地为步骑六军营域防所左右厢各为三军皆上军在北中军次之下军在南东西相向中间相去三百步五十步立表一行凡立五行表表间前后各相去五十步为三军进止之节又别墠地于北厢南向为车驾停观之防前三日尚舍奉御设大次及御座于其中如常仪前一日讲武将帅及士卒集于墠所禁諠哗依方色建旗为和门于都墠之中及四角皆建五防牙旌旗鼓甲仗威仪悉备于墠所大将以下各有统帅如常式步军大将甲胄乗马教骑大将亦乗马教习士众为战阵之法凡教为阵少者在前长者在后其还则长者在前少者在后长者持弓矢短者持戈矛力者持旌旗勇者持钲鼔刀楯为前行持矟者次之弓箭者为后行将帅先教士众使习见旌旗指麾之踪旗卧则跪旗举则起金鼓动止之节声鼓则进声金则止知刑罚之苦赏赐之利持五兵之便战闘之备习串跪起及行列险隘之路讲武日未眀十刻军士皆严备五刻将士皆贯甲步军各为直阵以相俟将军依仪各依格备物大将军各依格防分军中立旗鼓之下【凡六军各鼓十二钲一大角四并止于其军后表之下】銮驾出宫如常式讲日未明七刻捶一鼓为一严【三严时节前一日侍中奏裁出宫以刚日】侍中奏开宫殿门及城门未眀五刻捶二鼓为再严侍中版奏请中严文武官应従者俱先至文武官皆公服所司为小驾依圗陈设未眀二刻捶三鼓为三严诸卫各督其队与钑防以次入陈于殿庭诸侍卫之官各服其器服诸侍臣俱诣西阶下奉迎【侍中负玺如式】乗黄令进革辂于太极殿西阶之前南向千牛将军一人执长刀立于辂前北向黄门侍郎一人在侍臣之前賛者二人又在黄门之前侍中版奏外办太仆卿奋衣而升正立执辔皇帝升辂太仆卿立授绥升讫侍中中书令以下夹侍如常黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进銮驾前跪奏称具官臣某言讫俛伏兴】銮驾动称警跸黄门侍郎賛者夹引以出千牛将军夹辂而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸侍衞之官各督其属左右翊驾在黄麾内賛者在供奉官人内侍臣上马毕黄门侍郎奏称诣勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸如常銮驾至墠所兵部尚书介胄乘马奉引至讲武所入自都墠之北和门至两步军之北当空南向黄门侍郎奏称请降辂还侍位皇帝降辂入大次而观兵部尚书停于东厢西向立三仗小退以通观路领军减小驾骑士立于都墠之四周侍臣依左右厢立于大次之前东西靣北上文武九品以上皆公服文东武西在侍臣之外十步所重行北上诸州使人及蕃客先集于都墠北和门外东方南方立于道东西方北方立于道西皆向辂而立以北为上驾至和门奉礼曰再拜在位者皆再拜皇帝入次谒者引诸州使人鸿胪引蕃客东方南方立于大次东北南向以西为上西方北方立于大次西北南向以东为上若有观者立于都墠骑士仗外四周任意然后讲武诸州使人及蕃客立定吹大角三通中军将各以鞞令鼓二军俱击鼔三鼔有司偃旗步士皆跪二军诸师果毅以上各进于中军大将旗鼔之下左厢中军大将立于旗鼓之东西靣诸军将立于旗鼓之南北靣东上右厢中军大将立于旗鼓之西东靣诸军将立于旗鼔之南北靣西上以听誓大将誓曰今行讲武以教人战进退左右一如军法用命有常赏不用命有常刑可不勉之誓讫左右三军各长史二人振铎分循以警众诸果毅各以誓词徧告其所部遂声鼓有司举旗士众皆起骑徒皆行及表撃钲骑徒乃止又击三鼔有司偃旗士众皆跪又击鼔有司举旗士众皆起骑骤徒趋及表乃止整列立定东军一鼔举青旗为直阵西军亦鼓而举白旗为方阵以应之次南军鼓而举赤旗为锐阵北军亦鼔而举黒旗为曲阵以应之次东军一鼓而举黄旗为圆阵西军亦鼔而举青旗为直阵以应之次西军鼓而举白旗为方阵东军亦鼓而举赤旗为锐阵以应之次东军鼓而举黒旗为曲阵西军亦鼔而举黄旗为圆阵以应之凡阵迭为客主先举者为客后举者为主从五行相胜之法为阵应之每变阵二军各选刀楯之士五十人挑战于两军之前第一第二挑战迭为勇怯之状第三挑战为敌均之势第四第五挑战为胜败之形每将变阵先鼓而为直阵然后变从余阵之法五阵毕两军俱为直阵又击三鼓有司偃旗士众皆跪又声鼔举旗士众皆起骑驰徒走左右军俱至中表相拟击而还每退至一行表跪起如前遂复本列侍中跪奏请观骑军又侍中称制曰可侍中俛伏兴二军吹角撃鼓誓众俱进及表而止皆如步军惟无跪起骑军东西迭为主客为五变之阵皆如步军之法每阵各八骑挑战于两阵之间如步军法五阵毕俱大撃鼓而前盘马相拟撃而罢遂振旅而还凡步骑二军之士备则满数省则半之损益随时惟不得减将帅凡相拟撃皆不得以刃相及凡歩士逐退限过中表二十步而止不得过也骑士不在此例【若因田狩则令讲武军士之外先期为围观讫乘马鼔行亲禽如别礼狩讫乗辂振旅而还如常仪】讲武罢侍中跪奏称侍中臣某言讲武礼毕请还俛伏兴皇帝降御舆侍卫如常仪皇帝升辂太仆卿立授绥升讫勅车右升千牛将军升辂陪乘黄门侍郎奏称请銮驾发引退复位銮驾动称警跸如仪黄门侍郎賛者夹引至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马毕黄门侍郎奏称请銮驾发引退复位銮驾动鼔吹振作文武羣官皆从如来仪【诸客使便还舘】驾到承天门外至侍臣下马所銮驾权停文武侍臣皆下马千牛将军降立于辂右讫銮驾动千牛将军夹路而趋驾入太极门至横街北当东上閤廽辂南向侍中进当銮驾前跪奏称侍中臣某言请降辂俛伏兴还侍位皇帝降辂御舆以入侍臣从至閤初文武羣官至承天门外舍人承制勅羣官还皇帝既入侍中版奏请解严叩钲将士各还其所明日羣官奉防起居如别礼
　　皇帝狩田
　　仲冬狩田之礼前期十日兵部征众庶修田法虞部量地广狭表所田之野前狩二日本司建旗于所田之后随地之宜前一日未明诸将各帅士徒集于旗下不得喧哗质明麾旗后至者罚之兵部分申田令遂围田其两翼之将皆建旗及夜布围讫【若围广或先期二日三日】围阙其南靣【且防南靣及狩随地所向】驾出以刚日其发引次舍如常将至田所皇帝鼔行入围鼔吹令以鼔六十陈于皇帝东南西向六十陈于皇帝西南东向皆乗马【各备萧角】诸将皆鼔行赴围乃设驱逆之骑百有二十既设驱逆皇帝乘马南向有司敛大绥以从诸公王以下皆乘马帯弓矢陈于驾前后所司之属又敛小绥以从乃驱兽出皇帝之前初一驱过有司整饬弓矢以前再驱过本司奉进弓矢三驱过皇帝乃从禽左而射之每驱必三跪以上皇帝发亢大绥皇帝既发然后公王发公王发亢小绥诸公既发以次射之讫驱逆之骑止然后百姓猎凡射兽自左而射之达于左腢为上射达左耳本为中射达右耳本为次射左髀达于右防为下射羣兽相从不尽杀已被射者不重射其靣不剪其毛其出表者不逐之田将止虞部建旗于田内乃雷击驾鼓及诸将之鼔士徒噪呼诸得禽者献于旗下致其左耳大兽公之小兽私之其上著者以供宗庙次者以供賔客下者以充庖厨乃命有司馌兽于四郊以兽告至于庙社【其因讲武以狩则先设围亦如之】














　　大唐开元礼卷八十五
　　钦定四库全书
　　大唐开元礼卷八十六　　　　唐　萧嵩等　撰军礼
　　皇帝射于射宫　　　　　皇帝观射于射宫皇帝射于射宫
