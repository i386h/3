<!-- { "loadSidebar": true } -->
　　前二日本司埽除坛之内外又为瘗塪于坛北如常仪设县丞以下次于社坛西门之外道北随地之宜前一日诸祈官皆于祭所清斋一日掌事者馔酒脯醢设县丞位于稷坛西北掌事以下位于西门之内道北俱重行东向以南为上设賛唱者位于县丞东北东靣南上设望瘗位于塪北南向设县丞以下门外位于西门之外道南俱重行北靣以东为上其日夙兴本司帅其属守社坛四门去壝七十歩所禁断行人掌事入设神席樽坫罍洗篚羃如常祭之仪【每坐各笾一豆一篚实巾二爵二配坐皆爵一置于坫】质明县丞以下各服其服本司帅掌事者入实樽罍祝以祝版各置于坫又以币各置于篚设于馔所【其币各长一丈八尺】賛礼者引县丞以下俱就门外位賛唱者先入就位祝与执樽罍篚者入当社坛北重行南向以东为上立定賛唱者曰拜祝以下皆拜执樽者各升自西陛立于樽所执罍篚者各就位诸祝诣社坛升自西陛行埽除降又诣稷坛升行埽除讫诸祝奉币篚入就瘗塪北位賛礼者引县丞以下入就位立定賛唱者曰拜县丞以下皆拜賛礼者进县丞之左白请行事还本位祝升诣酒樽所立賛唱者曰拜县丞以下皆拜初白请行事掌馔者帅执馔者奉馔陈于西门之外祝以币北向授祈官祈官奉币自北陛登社坛南向跪奠于社神前讫兴少退拜讫复位又祝以币授祈官祈官受币升稷坛跪奠如社坛之仪讫掌馔者引馔入社稷之馔升自北陛配坐之馔升自西陛诸祝迎引于坛上各设于神坐前讫掌馔者降自西陛复位诸祝各还樽所賛礼者引县丞诣罍洗盥手洗爵自社坛北陛升诣社神酒樽所执樽者举羃县丞酌酒进诣社神坐前南向跪奠爵兴少退南向立祝持版进神坐之左西向跪读祝文曰维某年歳次月朔日子县令姓名谨遣具位姓名敢昭告于社神久阙时雨黎元惟惧惟神哀此苍生邀降灵液谨以制币清酌脯醢明荐于社神以后土勾龙氏配神作主尚飨讫县丞拜祝进跪奠版于神坐兴还樽所县丞拜讫賛礼者引县丞诣配坐酒樽所取爵于坫执樽者举羃县丞酌酒进诣后土氏神坐前西向跪奠爵兴少退西向立祝持版进于神坐之左南靣跪读祝文曰维某年歳次月朔日子县令姓名谨遣具位姓名敢昭告于后土氏久阙时雨黎元惟惧惟神哀此苍生邀降灵液谨以制币清酌脯醢明荐于后土氏尚飨讫兴县丞拜祝进跪奠版于神坐兴还樽所县丞拜讫賛礼者引县丞诣罍洗盥手洗爵诣稷坛北陛升献如社坛之仪【稷神及后稷氏祝文与上同】献讫賛礼者引县丞降复位诸祝各进神坐前跪彻豆兴还樽所賛唱者曰再拜县丞以下皆再拜赞礼者进县丞之左白请就望瘗位賛礼者引县丞就望瘗位南向立祝取币及血寘于埳东西面各二人寘土半埳赞礼者进县丞之左白礼毕遂引出诸执事者以次出诸祝与执樽罍篚者降复执事位賛唱者曰拜祝以下俱拜以出其祝版燔于斋所得雨报祠以羊豕其祭器之数及饮福受胙瘗币血皆与正祭同祝文曰维某年歳次月朔日子县令姓名谨遣具位姓名敢昭告于社神往以久阙时雨式陈情祷惟神鍳佑降兹嘉液品物霑洽苍生咸赖谨以制币牺齐粢盛庶品明荐于社神以后土勾龙氏配神作主尚飨维某年歳次月朔日子县令姓名谨遣具位姓名敢昭告于后土氏往以久阙时雨式陈诚祷惟神鍳佑降兹嘉液品物霑洽苍生咸赖谨以制币牺齐粢盛庶品明荐于后土氏尚飨【稷神后稷祝文同】
　　诸县祈诸神
　　前一日本司设县丞以下次于祈所随地之宜又为瘗塪于神坐之南方深取足容物诸祈官皆于祈所清斋一日掌事者馔酒脯醢【每坐笾豆各一】祈日质明去祈所五十歩禁止行人县丞以下各服其服祝帅掌事者入设神坐于北厢南向【若更有诣坐则以西为上】賛礼者帅执樽者设尊于神坐之左北向设洗于酒樽东南北向罍水在洗东篚在洗西南肆【篚实以巾爵】执樽罍篚者各位于樽罍篚之后设县丞以下位于神坐东南重行西向以北为上设賛唱者位于县丞西南向设望瘗位于瘗塪之南北向设县丞以下门外位于东门之外道南北向西上掌事者入实樽罍祝以版置于坫又以币置于馔所【其币各长一丈八尺】賛礼者引县丞以下俱就门外位賛唱者先入就位祝与执樽罍篚者入当神坐前重行北面西上立定賛唱者曰拜祝以下皆拜执樽罍篚者各就位祝进神坐前行埽除讫賛礼者引县丞以下入就位立定賛唱者曰拜县丞以下皆拜賛礼者进县丞之左白请行事还本位祝升诣酒樽所立定賛唱者曰拜县丞以下皆拜初白请行事掌馔者帅执馔者奉馔陈于西门之外祝以币授县丞县丞奉币跪奠于神坐讫兴少退拜掌馔者引馔入祝迎引于坐首各设于神坐前讫执馔者退复位祝还樽所賛礼者引县丞诣罍洗盥手洗爵讫诣酒樽所执樽者举羃县丞酌酒賛礼者引县丞诣神坐前北向跪奠爵兴少退北向立祝持版进于神坐之右东向跪读祝文曰维某年歳次月朔日子县令姓名谨遣具位姓名敢昭告于某神爰以久阙时雨黎元惟惧惟神哀此苍生敷降灵液谨以制币清酌脯醢明荐于某神尚飨讫兴县丞拜祝进跪奠版于神坐兴还樽所【若更有诸坐祈官酌献皆如上仪惟不盥洗其祝文并同】賛礼者引县丞还本位祝进神坐前跪彻豆兴还樽所賛唱者曰拜县丞以下皆拜賛礼者进县丞之左白请就望瘗位县丞就望瘗位祝以币血寘诸塪东西靣各二人寘土半塪賛礼者进县丞之左白礼毕遂引县丞以下出祝与执樽罍篚者俱复执事位賛唱者曰拜祝以下皆拜以出其祝版燔于斋所若祈海渎等其币沉之设奉币位各向所祈之水沉之仪节一与祠同若祈先代帝王其瘗币如正祭之礼得雨报祠牢馔饮福受胙【若非岳镇海渎及先代帝王惟饮福不受胙】瘗币血皆同祭社之礼【其瘗塪之位仍依祈礼若海渎等沉币又并沉血其奉币血位及沉之仪节皆准祈沉之礼若报祠先代帝王其币与祈同】余皆与祈礼同祝文曰维某年歳次月朔日子县令姓名谨遣具位姓名敢昭告于某神往以久阙时雨式陈诚祷惟神鍳佑降兹嘉液庶品霑洽苍生咸赖谨以制币牺齐粢盛庶品明荐于某神尚飨
　　诸县禜城门【报祠礼同】
　　若霖雨不止禜祭城门设神坐皆内向设瓢齐之樽各于神坐之左设罍洗及篚于其后皆于酒樽之左俱内向设县尉位于罍洗之左而右向执事者位于其后皆以近神为上賛礼者賛拜无币不为瘗塪余与祈诸神同祝文曰维某年歳次月朔日子县令姓名谨遣具位姓名敢昭告于城门霖雨淹久害于百谷惟灵降福应时开霁谨以清酌嘉荐明告于城门尚飨若雨止报祠用特牲饮福余与禜礼同祝文曰维某年歳次月朔日子县令姓名谨遣具位姓名敢昭告于城门前以霖雨式陈诚祷惟灵降祉应时开霁谨以清酌特牲粢盛庶品明荐于城门尚飨










　　大唐开元礼卷七十三
　　钦定四库全书
　　大唐开元礼卷七十四　　唐　萧嵩等　撰吉礼
　　诸太子庙时享
　　斋戒　　　　　　　陈设
　　晨祼　　　　　　　馈食
　　斋戒
　　将享有司卜日如别仪凡与享之官散斋二日致斋一日【散斋皆于正寝致斋于享所】散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉断其享官以下已斋而阙者通摄行事诸享官致斋之日给酒食及明衣各习礼于斋所前享一日诸卫令其属未后一刻各以其方器服守卫庙门【每门一人】与太乐工人俱清斋一宿
　　陈设
　　前享二日右校清扫内外守宫设享官以下次于斋坊之内前享二日太乐令设轩悬之乐于庙庭东方西方磬簴起北钟簴次之南方北方磬簴起西钟簴次之设三镈钟于编悬之间各依辰位树路鼔于北悬之间植建鼔于三隅置柷敔于悬内【柷在左敔在右】设歌钟歌磬于庙堂之上前楹间北向磬簴在西钟簴在东其匏竹者立于堂下阶间重行北向相对为首【凡悬皆展而编之】诸工人各位于悬后前享一日奉礼设享官以下位于东门之内道北执事位于道南每等异位俱重行西向以北为上设奉礼位于乐悬东北賛者一人在南差退俱西向设协律郎位于庙堂之上前楹间近西东向设太乐令位于乐悬之间北向设门外位享官以下于东门外道南每等异位北向西上前享一日晡前三刻庙令帅府史斋即以樽坫罍洗篚羃入设于位其笾豆铏登陈于庙堂之东加以巾盖【笾豆各十登四爼二玉瓉一簠簋各二萧蒿坫盘各一罍洗各一设器物者皆濯而陈之】晡后三刻赞引引博士诣省视濯溉还樽所享日未明十五刻太官令帅宰人以鸾刀割牲取膟膋共实一豆置于馔所【膟膋肠间脂】
　　晨祼
　　享日未明四刻诸享官各服其服庙令良醖令各率其属入实樽罍【牺尊实以醴齐象尊实以盎齐山罍实以清酒其三尊之上尊实以酒爵七勺二篚一并设洗于堂下其噐乌漆为】太官令帅进馔者实诸笾豆簠簋未明三刻奉礼帅賛者先入就位赞引引博士宫闱令及执樽罍篚羃者入自东门当阶重行北靣西上立定奉礼曰拜讫賛引引博士升堂上各就位宫闱令开塪室出神主置于坐位讫还执事位未明二刻谒者引享官俱就门外位太乐令引工人入讫賛引引亚献先入就位拜讫行埽除复位谒者引享官入就位立定奉礼曰拜享官等拜讫谒者进初献之左白有司谨具请行事退复位协律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼓柷奏肃和之乐三成偃麾戛敔乐止【凡乐皆协律郎举麾工鼔柷而后作偃麾戛敔而后止】奉礼曰众官拜众官在位者皆拜谒者引初献诣罍洗盥手洗爵讫谒者引初献升自东阶诣取爵酌以授斋郎奠爵俛伏兴拜讫賛引引复位賛引引亚献诣罍洗盥手洗爵升堂诣樽所酌酒入奠于神坐前兴退戸外拜讫少退立斋郎酌福酒两爵合置一爵亚献拜跪受爵啐酒饮卒爵以爵授斋郎俛伏兴拜讫引复位次引终献如亚献之仪引复位讫奉礼曰赐胙賛者曰拜【饮福酒者不拜】奏肃和之乐一成止賛者曰拜在位者皆拜讫賛引进初献之左白礼毕賛引各引享官以次出賛引引博士以下俱就执事位奉礼曰拜博士以下皆拜引出宫闱令纳神主如常仪其祝版燔于斋坊





　　大唐开元礼卷七十四
　　钦定四库全书
　　大唐开元礼卷七十五　　唐　萧嵩等　撰吉礼
　　三品以上时享其庙
