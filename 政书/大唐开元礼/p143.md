<!-- { "loadSidebar": true } -->
　　本司散下其礼所司随职供办斋师先于东宫别殿北壁下设素下牀席为皇太子举哀成服位南向有司先制皇太子小功五月之服其为妃父母则制缌麻三月之服所司先于重明门外之左右量设宫臣以下次其日举哀前三刻左庶子版奏请中严举哀前二刻诸卫屯门列仗如常掌仪于举哀殿前设宫臣五品以上哭位文东武西重行北面相对为首又设一品以下九品以上哭位于举哀殿门外亦如之又于阶下当举哀位北向设奉慰位宫臣应陪临者并赴集便次改服素服斋师以箧奉衰服升立于殿东间北面立典谒引一品以下九品以上俱就门外位文武侍卫之官诣阁奉迎举哀前一刻左庶子版奏外办至时皇太子服素服升舆出升别殿降舆即哭位侍卫如常仪左庶子跪奏请为故某官【若某郡君】举哀俛伏兴皇太子哭十五举声左庶子跪奏请哭止成服俛伏兴皇太子止哭斋师以箧奉服进跪授兴仍賛变服焉【扵变服则权设步障已而去之】成服已左庶子又跪奏请哭俛伏兴皇太子哭通事舍人引宫臣五品以上入就殿前位舍人賛拜宫臣在位者皆再拜舍人賛哭宫臣在位者皆哭十五举声舍人賛止宫臣在位者皆止舍人引宫臣行首一人进诣奉慰位跪奉慰俛伏兴舍人引退还本位舍人賛拜在位者皆再拜舍人引五品以上退出其六品以下位于门外者典谒賛拜賛哭賛止引退如门内之仪左庶子跪奏请哭止俛伏兴还本位皇太子止升腰舆还侍衞従至阁如初其日晡哭则晡前二刻奏严一刻奏办皇太子服衰服出即位次哭如初【宫官不集】自后朝晡凡三日而止为外祖父母除服【为妃父母除服礼同】
　　皇太子除外祖父母丧服之制本司散下其礼所司随职供办守宫先于重明门外之左右设宫臣次如初于除服前之夕有司于别殿设下牀席焉其日平明而除服【外祖父母则五月妃父母则三月并先于下旬之吉也其从朝制公除则外祖父母五日妃父母三日而除之】于除服前三刻左庶子版奏请中严诸衞率屯门列仗如常掌仪于别殿前设宫臣位如初又设奉慰位如初又设一品以下九品以上位于别殿门外如初宫官文武应陪临者并赴集便次各改服素服掌仪引就门外位斋师以箧奉素服吉履升殿东间北面立腰舆诣寝庭侍卫之官诣阁奉迎如常式除服前一刻左庶子版奏外办皇太子仍衰服御舆出升堂降舆即位其近侍之官从升侍卫夹引如常仪左庶子跪奏请哭俛伏兴皇太子哭十五举声左庶子跪奏请哭止除服俛伏兴皇太子止斋师奉衣履进跪受兴仍賛变服焉【于变服权设步障已而去之也】变服已左庶子跪奏请哭俛伏兴还本位皇太子哭通事舍人引宫臣五品以上入各即班位舍人賛拜宫臣在位者皆再拜舍人赞哭宫臣在位者皆哭十五举声舍人赞止宫臣在位者皆止舍人引宫臣文武行首一人进诣奉慰位跪奉慰俛伏兴引退还本位舍人赞拜宫臣在位者皆再拜舍人引宫臣等出其六品以下位于门外者典谒賛拜赞哭赞止引退如门内之仪左庶子跪奏请哭止还俛伏兴皇太子止御舆降还近侍诣阁侍衞従至阁如常仪皇太子于师傅保奉慰再拜则左庶子奏兴受答再拜乃坐哭皇太子为外祖父母除服则皇子等位于太子之下差退即位次哭变服素服又哭引退如皇太子之仪其皇孙等服素服侍者引即庭拜引升位于东间之南北面与皇太子俱哭于皇太子变服已重哭则引进皇太子前跪奉慰俛伏兴再拜复位哭于宫官等退赞哭止引复阶下位拜退
　　为师傅保举哀
　　右与为诸王举哀礼同其异者一举哀而止
　　为宗戚举哀
　　右与为妃主举哀礼同其异者一举哀而止
　　为宫臣举哀
　　右与为诸王举哀礼同其异者一举哀而止【举哀通三品以上余随恩赐之深浅】
　　临防
　　临诸王妃主防
　　皇太子临诸王妃主之防本司散下其礼所司随职供办守宫先扵重明门外之左设三师等次又扵主人第大门外之右设皇太子便次南向又扵大门外之左右随便设诸陪従之官次其所临者五属之亲先入列于主人之第其执事预扵寝北设障幰为主人五属妇女拜哭次其日出宫前四刻左庶子版奏请中严出宫前三刻捶一鼓为一严【三严时莭前一日左庶子奏裁】二衞率等备列常行仗衞卤簿扵所出宫门外内如常仪出宫前二刻又捶二鼓为再严奉礼于重明门外之左右设宫官従者位文东武西重行相对皆以北为上斋师于主人第大门外次内设皇太子座南向又于主人堂上中间近北设素下牀席为皇太子哭位南向掌仪于主人庭中设从官之位文东武西北面重行相对为首又于皇太子座前阶下设奉慰位主人执事于堂下设五属之亲位于东阶之东重行西面北上【以服精粗为序而尊者差前】又设五属妇女位于堂北幔下主女位于东厢西向南上妻妾位于西厢东面南上众妇人位于北厢南面诸妇在西诸亲在东相对为首【俱以服精粗为序而尊者差前五属内外并陪临于此所】其陪从宫官以下皆常服赴集其位有司整列皇太子四望车及副车仗卫之属应列卤簿者于外内如常仪出宫前一刻又捶三皷为三严诸侍卫之官俱诣阁奉迎左庶子版奏外办皇太子服常服升舆以出扇盖及侍从如常仪皇太子降舆升车中允进跪奏称中允臣某言请车发俛伏兴退复位【凡中允奏请皆进跪奏称某官臣某言讫俛伏兴】车动中允与赞者夹引以出至侍臣上马所中允奏称请车权停令侍臣上马左庶子承令退称令曰诺中允退称侍臣上马赞者承传文武侍臣皆上马毕中允奏称请车发退复位皇太子车动皷吹不作三师乘车训导三少乘车训从宫官文武应陪者皆乘马以従如常至主人门外次前左庶子进跪奏请降车俛伏兴还侍立皇太子降车升舆入次前其车舆以下卤簿仗卫之属列于次前之左右皇太子变服素服其陪从之官各就次变服素服侍臣武官不变服相者引主人内外五属之亲各衰服就堂下次位掌仪一人立于堂下东阶东南赞者二人立于其南差退俱西面皇太子变服讫升舆出侍卫左右如初主人免绖去杖相者引出门外望见舆止哭再拜迎引主人先入门右西面立不哭【其未殡则通拜迎拜送于大门内】相者赞众主人以下皆止哭皇太子至堂左庶子跪奏请降舆升俛伏兴【于所陪之丧非尊者则仍舆升堂】皇太子降舆升自东阶即哭位【应拜者则奉引拜灵乃哭】侍臣夹引列于户内外及阶下之左右其仗卫卤簿止列于门外内之左右并如常仪司仪引主人进中庭北面掌仪称拜主人以下应拜者皆再拜令引主人升司仪引主人升立于户内之东西面左庶子跪奏请哭俛伏兴皇太子哭掌仪称哭赞者承传唱可哭【凡掌仪有词赞者皆承传】主人以下及在位者皆哭通事舍人引诸从官应陪位者即班位立定掌仪称拜从官在位者皆再拜掌仪称哭从官在位者皆哭十五举声掌仪称止从官在位者皆止通事舍人引从官行首一人进诣奉慰位跪奉慰俛伏兴引退还本位掌仪称拜从官在位者皆再拜讫舍人引从官出左庶子跪奏请哭止抚慰主人俛伏兴皇太子止兴就主人前执手讫主人再拜皇太子复位哭又尽一哀【凡所临非本服五属之亲则一哀而止】左庶子跪奏请哭止俛伏兴皇太子止掌仪称止主人以下在位者皆止司仪引主人降立于庭中之东北面掌仪称拜主人以下在位者皆再拜左庶子奏请还皇太子降升舆出侍卫如初司仪引主人先出俟于大门外奉拜皇太子至次降舆即位常服司仪引主人哭以还庐次皇太子停大次未发前三刻左庶子版奏请严有司依式预奏三严每严捶皷如初二卫率等整列仗卫卤簿还涂如来仪奉礼设宫官陪从者位于皇太子次前道左文武皆重行向道陪从之官各于次变服讫谒者各引就班位三严已左庶子又奏外办皇太子升舆出升车还宫左庶子奏请及宫官陪从不鸣皷吹皆如来仪到重明门外宫官文武皆下马三师三少各还皇太子至殿前回车南向左庶子跪奏请降车俛伏兴皇太子降车乘舆入侍臣从至阁庶子奏请解严将士各还其所宫官皆退
　　临外祖父母丧　　临妃父母丧
　　临师傅保丧　　　临宗戚丧
　　临宫臣丧
　　右与临诸王妃主丧礼同
　　其临诸妃主以下内丧则并于前寝次【其尊亲应就丧殡寝者则临殡寝可】凡所临诸王妃主以下丧若未殡若已殡或启引或临练皆以本服亲疎及恩赐浅深而为疎数之异其亲临之仪及主人迎待之式其礼如初其所临者若隣宫阙率尔往还则容不备常行仗卫与严皷皆禀当时防而为仪注其宫臣陪从文武之官亦准临时备畧【备之言警卫备也畧之言不偹】皇太子每过太庙则左庶子奏式过乃复常
　　遣使吊
　　遣使吊诸王妃主丧
　　本司散下其礼所司随职供办守宫先于主人第大门外之右设使者次南面其日使者至掌次者引之次内外衰服司仪引主人以下俱立哭于东阶下妇人立哭于殡所如常仪使者素服出次司仪引使者立于大门外之西东面史二人以案奉令书随立于使者之南差退俱东面司仪入告主人去杖免绖司仪引主人出门止哭迎于大门外见宾先入立于门右北面立司仪引使者以下入内外止哭使者入门而左立于阶间南面持案者立于使者西南东面司仪引主人进当使者前北面史以案进诣使者前使者取吊书持案者退复位使者称有令吊主人哭拜稽颡内外皆哭司仪引主人进受吊书退立于东阶下西面哭司仪引使者以下出就门外位主人以吊书授左右司仪引主人出内外止哭拜送于大门外使者还主人杖哭而入取吊书于阶下升奠于柩东使人若须私吊则通名引吊如常礼引出遣使吊外祖父母丧　遣使吊妃父母丧遣使吊师傅保丧　　　遣使吊宗戚丧
　　遣使吊宫臣丧　　　　遣使吊上台贵臣丧
　　右礼与吊诸王妃主丧同
　　赙赠
　　其所吊宫臣丧若有赙赠之礼与吊使俱行则有司预备物数其日使者至主人第大门外便次物陈于使者幕南东西为列使者以下入即庭中位物随入陈于使者位南亦东西为列于使者出主人有司受而以东其特行也亦准吊礼
　　致奠
　　遣使致奠外祖父母丧
　　本司散下其礼所司随职供办守宫于主人大门外量设便次使者至掌次者引之次内外衰服司仪引主人以下俱就东阶下位妇人就堂上位皆立哭使者公服出次谒者绛公服引立于门西东面执事者陈牢馔于使者东南当门北向西上司仪入告主人去杖司仪引主人出内门止哭迎于大门外见宾先入立于门右北面谒者引使者入内外止哭使者升自东阶立于柩东少北南面执事者以牢馔入升设于柩东西向南上司仪引主人升自西阶立于阶上当使者北面执事者酌酒西向奠于席退复位使者曰某封【若某郡君】将归幽宅令使某奠主人降诣阶间北面哭拜稽颡内外俱哭谒者引使者及从者出复门外位初主人拜稽颡讫司仪引主人退哭于东阶下使者出司仪引主人出内门止哭拜送于大门外使者还主人杖哭而入
　　遣使致奠妃父母丧
　　遣使致奠师傅保丧
　　遣使致奠宫贵臣丧
　　右与致奠外祖父母丧同











　　大唐开元礼卷一百三十六
　　钦定四库全书
　　大唐开元礼卷一百三十七　唐　萧嵩等　撰凶礼
　　东宫妃
　　闻丧
　　闻父母祖父母丧　　闻外祖父母丧
