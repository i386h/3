<!-- { "loadSidebar": true } -->
　　其日大昕壻之父女之父各服其服告于祢庙【以酒脯告之一献无庙者告于正寝】将行父醮子于正寝賛者布席于东序西向又设席于户牖之间南向父公服坐于东序西向子服其上服【四品綉冕五品冕】升自西阶进立于席西南向賛者酌酒进北面以授子子再拜受爵賛者荐脯醢于席前【脯醢出自房】子升席跪左执爵右取脯擩于醢祭于笾豆之间右祭酒执爵兴降席西南面跪卒爵奠爵再拜执爵兴賛者受虗爵还樽所子进立于父席前东面父命之曰徃迎尔相承我宗事朂率以敬先妣之嗣若则有常【庻子但云徃迎尔相朂率以敬】子再拜曰不敢忘命又再拜降出初昏设洗于阼阶东南东西当东霤南北以堂深罍水在洗东加勺羃篚在洗西南肆实爵二巾二加羃设妇洗于东房近北罍水在洗西加勺羃篚在洗东北肆实以巾加羃陈馔于东房内西墉下【牲用少牢及腊三俎二簠二簋二豋其豆数四品十五品八】壻及妇共牢妇之簋簠豆豋之数各视其夫【牲体皆节折簋实稷黍簠实稻粱豋实以羮二豆实醢酱虀葅之类】簠簋豆豋加盖爼加羃樽于室中北墉下酒在西加勺羃南柄又设樽于房外之东加勺羃无酒篚在南实四爵二巹加羃【天妇酌于内樽四爵两巹几六夫妇各三酳】主人乘木辂备仪仗【主人谓壻五品非京官职事者乘青通幰犊车】从者公服乗车妇车及従车各准其夫至于妇氏大门外掌次者延入次賛者布席于室户外之西西上右几又布席于房户内南向设醴樽于房内东壁下加勺羃篚在北实觯一角柶一于篚加羃笾一豆一又在篚北女各准其夫服花钗翟衣【四品花钗六树翟六等五品花钗五树翟五等】入于房即席南向立姆服礼衣在其右女从者在其后父公服升自东阶立于房内之东西面内賛者以觯酌醴加柶覆之面柄进女席前北面女降席西南面再拜受觯内賛者荐脯醢于席前女升席跪左执觯右取脯擩于醢祭于笾豆之间遂以柶祭醴三始扱一祭又极再祭兴筵末跪啐醴建柶奠觯于豆东降席西再拜讫升席南面立内賛者彻荐觯主人降立于东阶南面賔出次立于门西东面【賔壻也】傧者进受命出立于门东西面曰敢请事賔曰吾子有命以兹初婚某父使某将请承命傧者入告主人曰某固敬具以须主人迎賔于大门外之东西面再拜賔答拜主人揖賔賔报揖主人入賔执鴈从入至于寝门主人又揖入至内霤将曲揖当阶揖至阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升自阼阶西面立賔升自西阶进当房户北面跪奠鴈兴再拜降出主人不降送于賔入门母出立于房户之西南面于賔拜讫姆导女于母左父少进西面戒之必有正焉若衣若笲命之曰戒之敬之夙夜无违命母戒于西阶上施衿结帨戒之曰勉之敬之夙夜无违【帨佩巾】庻母及门内施鞶申之以父母之命命之曰敬恭聼宗父母之言夙夜无愆视诸衿鞶【鞶鞶囊妇人鞶丝所以盛帨巾之属】女出至车壻授绥姆辞曰未教不足与为礼妇乘以几加幜壻驭轮三周驭者代之主人使其属送之壻出乘车先妇车从而行至于门外下车以俟妇至降车北面立壻南面揖妇以入及寝门又揖以入賛者彻樽羃酌酒三注于樽女从者布席于奥东向【西南隅谓之奥若室内窄则席于堂上楹间东向设樽于室户东也】主人导妇升自西阶入室即席东面立妇入立于樽西南面壻盥于南洗女从者沃之妇盥于北洗婿从者沷之賛者以馔入设酱于席前葅醢在其北俎三入设于豆东腊特于俎北賛者设黍于酱东稷稻粱在东设湇于酱南设对酱于东【对酱妇酱也设之当特俎】葅醢在其南北上设黍于腊北其西稷稻粱设湇于酱北賛啓防郄于簠簋南对簠簋于北【啓发也】皆加匕箸壻从者布对席于馔东賛者西面告馔具主人揖妇妇即对席西面皆坐賛授匕箸各以葅擩于醢皆祭于豆间又皆祭黍賛者各取肺絶末以授皆祭賛者以肺加于俎【凡祭与食皆賛者賛之】賛者皆移黍置于席上授肺脊皆食以湆酱三饭卒食賛者二人俱洗爵于房酌于内室之樽诣户西北面以酳主人及妇皆兴拜受爵賛者北面答拜主人及妇皆坐祭酒賛者以肝从皆奠爵取肝振祭哜之賛者皆受实于且豆各取爵饮讫执爵兴賛者受爵主人及妇皆再拜賛者以爵复于篚又以爵酌酒再酳主人及妇仍立受爵坐饮卒爵皆兴賛者受爵复于篚三酳用巹如再酳主人及妇立于席后賛者皆降东阶洗爵升酌于户外樽入戸西北面俱奠爵兴再拜皆坐取爵遂饮祭卒爵遂拜执爵兴夫妇答拜降奠爵于篚主人出脱服于房退立樽西南面位賛者彻馔设于东房如初妇脱服于室袵于奥北趾【袵卧席】主人入烛出妇从者馂夫之余夫従者馂妇之余賛者酌户外樽酳之女従者侍于户外呼则闻
　　见舅姑
　　质明賛者见妇于舅姑立于寝门外賛者布舅席于东序西向布姑席于房户外之西南向舅姑俱即席坐妇执笲枣栗【笲竹噐表纁里】自门外入升自西阶东面再拜进跪奠于席前舅抚之賛者彻以东妇退复东面位又再拜降自西阶受笲腶脩【腶脩妇从者执俟于阶下】升进北面再拜进跪奠于姑席前姑举之内賛者受以东妇退复北面位又再拜賛设妇席于室户西南面【在姑席之西少北】侧樽甒醴于房内东壁下加勺羃笾豆各一实以脯醢在樽北设洗于东房近北罍水在洗西篚在洗东北肆【篚实以巾觯角柶各一加羃】妇立于席西南面内賛者盥手洗觯酌醴加柶面柄出房诣妇席前北面立妇进东面拜受退复位内賛者西阶上北面拜送内賛者荐脯醢于席前妇升席坐左执觯右取脯擩于醢祭于笾豆之间以柶祭醴三始扱一祭又极再祭加柶于觯面叶兴降席西面坐啐醴建柶兴拜内賛者答拜妇进升席跪奠觯于豆东取脯降以出授妇氏从人于寝门外
　　盥馈
　　舅姑入于室妇盥馈賛者布席于室之奥舅姑于席坐俱东面南上賛者设樽于室内北墉下馔于房内西墉下其馔如同牢【牲体皆节折左载之于舅俎右载之于姑俎也】妇入升自西阶入房以酱进设于舅姑席前其他馔从者设之皆加匕箸俱以南为上俎入各设于豆东讫賛者各授箸舅姑各以韭葅擩于酱祭于笾豆之间又祭饭讫乃食三饭卒食妇入于房盥手洗爵入室酌酒酳舅进奠爵于舅席前少东西面再拜舅取爵祭酒饮之妇受爵出户入房奠于篚又盥手洗爵酌酒酳姑如酳舅之礼设妇席于室内北墉下樽东南面妇彻馔设于席前如初西上【妇亲彻酱设之其他从者设之】妇进西面再拜退升席南向坐将馂舅命易酱内賛者易之妇乃馂姑馔妇祭内賛者助之既祭乃食三饭卒食内賛者洗爵酌酒酳妇妇降席西面再拜受爵升席坐祭酒饮讫执爵兴降席东南面立内賛者受爵奠于篚妇进西面再拜舅姑先降自西阶妇降自阼阶【凡庶子妇舅姑不降而妇降自西阶以出】
　　婚防
　　其日主人至于賔大门外之西东面立賔立于阼阶下西面傧者进于賔之左北面受命出立于大门外之东西面曰敢请事主人曰某有嘉礼请吾子有顾傧者入告遂引賔出大门外之东西面再拜主人答拜主人曰某有嘉礼请吾子有顾賔曰敢辞主人曰敢固请賔曰辞不得命敢不从主人拜賔答拜主人还賔遂与诸亲从之賛者预铺賔席于堂上楹间近北南向设賔之宗室席位于賔席西南賔之异姓席位于宗室之南又于西阶下设异姓之席位皆重行东向以北为上设主人席位于阼阶上西面设主人宗室席位于主人东北设异姓席位于宗室之北皆重行西面以南为上又设主人异姓席位于东阶下重行西向以北为上賔至立于主人大门外之西东面賔之宗室立于賔西南异姓立于宗室之南俱重行东面以北为上傧者引主人出立于大门外之西东面主人诸亲立于大门内之东重行西面以南为上立定主人西面再拜賔东面答拜主人揖賔賔报揖傧引主人又傧者引賔以入诸亲以次从入至内门主人诸亲以次从入如常至阶主人揖賔賔报揖賔主及诸亲以次升各如常立于席后庭前者亦如之立定賔主及诸亲俱坐执爵者酌酒升自东阶酒升堂賔主及诸亲皆起执爵者以酒授主人賔者引主人进诣賔席前西北面立賔自席西进东南向受爵傧者引主人退复位賔还席后賔主及诸亲俱坐执爵者又以酒授主人及賔主诸亲賔主俱祭而饮诸亲不祭而饮爵行一周食升堂賔主及诸亲皆起掌食者以醢酱豆授主人进席设于賔席前賔曰请吾子无辱主人曰不敢忘礼傧者引主人复位执馔者以笾豆簠簋俎钘设于賔主席前又加以匕箸执馔者以次设食讫賔主皆祭而食诸亲不祭而食于賔祭主人辞曰疏食不足祭賔食三饭而止主人曰请吾子食賔更饭食毕遂进庻羞觞行如常防毕賔主及诸亲俱兴傧者各引賔主以下降出賔主及賔之诸亲皆复门外位主人诸亲复门内位主人再拜送賔退傧者引主人入
　　妇人礼防
　　女賔乘车入至下车所内賛者引入主人迎送于阁内相称之辞各准其夫余如丈夫之礼
　　飨丈夫送者
　　其日掌事者铺賔席于堂上楹间近北南面又铺主人席于阼阶上西向又设众賔之席于賔西南设从者席位于西阶下重行东向北上傧者引賔以下立于主人门外之西俱重行东面以北为上立定傧者引主人立于门东西面主人揖賔賔报揖傧者各引賔主以下入至阶主人揖賔賔报揖賔主以下俱升立于席后立定賔主以下俱坐遂进酒设食如婚防仪防毕賔主以下俱兴傧者引賔立于西阶上东面主人掌事者奉束帛之篚升以授主人主人执篚西面立賔西阶上北面再拜主人进立于楹间南面賔进立于主人之西俱南面主人以篚币授賔賔受退立于西阶上东面主人还东阶上北面再拜送傧者引賔以下降自西阶从者迓受币在庭者以次出复门外位傧者引主人降自东阶出门东西面拜送賔退主人入
　　飨妇人送者
　　内傧者引賔升主人迎送于阁内相称之辞各准其夫酬以束帛如丈夫之礼















　　大唐开元礼卷一百二十四
　　钦定四库全书
　　大唐开元礼卷一百二十五　唐　萧嵩等　撰嘉礼
　　六品以下婚
　　纳采　　　　　　　问名
　　纳吉　　　　　　　纳征
　　请期　　　　　　　亲迎
　　见舅姑　　　　　　盥馈
　　婚防　　　　　　　妇人礼防
　　飨丈夫送者　　　　飨妇人送者
　　纳采
