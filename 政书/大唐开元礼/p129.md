<!-- { "loadSidebar": true } -->
　　将冠筮日賔如嫡子之仪前二日主人戒賔及賛冠者前一日掌事者设次于大门外之右南向其日夙兴賛者设洗于正寝阼阶东南东西当东荣南北以堂深罍水在洗东加勺羃篚在洗西南肆篚实巾一爵一加羃席于东房内西牖下【无房者张帷为之】陈服于席东领北上爵弁服青衣纁裳白纱中单青领褾襈裾革帯钩防大【练帯纰其垂内外以缁纫约用青组】爵韠白韈赤履【庶人黑介帻服绛公服方心革带纫防假带韈履】进贤冠服绛纱单衣白纱中单皂领褾襈裾白裙襦【赤裙衫】革帯钩防假曲领方心綘纱蔽膝【八品九品去中单曲领蔽膝】白韈黑舄【八品以下黑履庻人黑介帻白裾襦青领革帯韈履】缁布冠服青衣素裳素韠【中单革帯缁与爵弁服同韈履与进贤冠服同庻人帯韈履与介帻服同去韠】缁纚栉簮同箱在服南【纚今用皂巾方六寸属带于前两隅】蒲筵三缁布纯又在南樽于房户外之西甒醴酒在西加勺羃设篚樽东置二爵于篚加羃馔特牲一俎二笾二豆在服北【牲体节折加离肺笾实脯枣豆实葅醢之类】质明賔賛至于主人大门外掌次者引之次賔賛公服诸行事者各服其服【无公服者常服】执樽罍篚者皆就位爵弁缨导【庻人则介帻】进贤冠一梁缨青緌导【庻人则黑介帻】缁布冠青组缨冠弁各箱各一人执之待于西阶之西东面北上设主人之席于阼阶上西面賔席于西阶上东面冠者席于房户外之西南面【房外谓尊东】主人公服立于阼阶下当东序西面诸亲公服非公服者常服立于罍洗东南西面北上【尊者停别室】傧者公服立于门内道东北面将冠者双童髻空顶帻导防袴褶锦绅乌皮履立于房内户东南面主人賛冠者公服立于房内户东西面賔及賛冠者出次立于门西賛冠者少退俱东面北上傧者进于主人之左北面受命出立于门东西面曰敢请事賔曰某子有嘉礼命某执事傧者入告主人迎賔于大门外之东西面再拜賔答拜【凡賔主拜揖入出皆賛礼者相导】主人揖賛冠者賛冠者报揖【主人又揖賔賔报揖】主人入賔及賛冠者次入及内门主人揖賔賔报揖主人与賔入賛冠者从之至内霤将曲揖賔报揖至阶主人立于阶东西面賔立于阶西东面主人曰请吾子升賔曰某备将事敢辞主人曰固请吾子升賔曰某敢固辞主人曰终请吾子升賔曰某敢终辞主人升自阼阶立于席东西向賔升自西阶立于席西东向賛冠者及庭盥于洗升自西阶入于东房立于主人賛冠者之南俱西面賔之賛冠者取纚栉簮箱跪奠于冠者筵东端兴席东少北南面立賔揖将冠者賔主俱即席坐将冠者进升席南面坐賔之賛冠者进筵前北面跪脱防童髻置于箱栉毕设纚兴复位賔主俱兴賔降盥主人从降賔东面辞曰请吾子不降主人曰吾子降辱敢不从賔降至罍洗盥手讫诣西阶賔主一揖一让升主人立于席后西面賔立于西阶上东面执缁布冠者升賔降一等受之右执顶左执前进将冠者筵前北向跪冠兴复西阶上席后东面立賔之賛冠者进筵前北面跪结缨兴复位冠者兴賔揖冠者冠者适房賔主俱坐冠者着青衣素裳之服出房立于户西南面賔主俱兴賔揖冠者冠者进立于席后南面賔降盥主人从降辞对如初賔盥手跪取爵于篚兴洗讫诣西阶賔主一揖一让升主人立于席后西面賔诣酒樽所酌酒进冠者筵前北向立祝曰防酒既清嘉荐亶时始加元服兄弟具来孝友时格永乃保之冠者筵西拜受爵賔复西阶上东面答拜执馔者荐笾豆于冠者筵前冠者升筵坐左执爵右取脯擩于醢祭于笾豆之间祭酒兴筵末坐啐酒执爵兴降筵西跪奠爵再拜执爵兴賔答拜冠者升筵跪奠爵于荐东兴立于筵西南面执馔者彻荐爵賔揖冠者冠者进升筵南向坐賔之賛冠者跪脱缁布冠置于箱栉毕设纚兴复位賔降二等受进贤冠【庻人则黑介帻】右执顶左执前进冠者筵前北向跪冠兴复位賔之賛冠者坐设簮结缨复位冠者兴賔揖冠者冠者适房賔主俱坐冠者着綘纱服【庻人则白裙襦服】出房立于户西南面賔诣酒樽所取爵酌酒进冠者筵前北向立祝曰防酒既湑嘉荐伊脯乃申尔服礼仪有序祭此嘉爵承天之祜冠者筵西拜受爵賔复西阶上东面答拜执馔者荐豆冠者升筵坐左执爵右祭脯醢祭酒兴筵末坐啐酒执爵兴降筵西跪奠爵于荐东兴立于筵西南面执馔者彻荐爵賔揖冠者冠者进升席南面坐賔之賛冠者跪脱进贤冠【庻人则脱黑介帻】置于箱栉毕设纚兴复位賔降三等受爵弁【庻人则黑介帻】右执顶左执前进冠者筵前北向跪冠兴复位賔之賛冠者坐设簮结纚兴复位冠者兴賔揖冠者冠者适房賔主俱坐主人賛冠者彻栉箱入于房冠者着爵弁之服【庻人则綘公服】出房立于户西南面賔主俱兴賔揖冠者冠者进立于席后南面賔诣樽所取爵酌酒进冠者筵前北向立祝曰防酒令芳笾豆有楚咸加尔服肴升折俎承天之庆受福无疆冠者筵西拜受爵賔复位东面答拜执馔者荐笾豆设爼笾豆之南冠者升筵坐左执爵右祭脯醢賛冠者取肺一以授冠者冠者奠爵于荐西兴受防左手执本坐右絶末以祭上左手哜之兴加于俎冠者坐帨手执爵祭酒兴筵末坐啐酒兴降筵西南面坐奠爵再拜执爵兴賔答拜冠者升筵坐奠爵于荐东兴降席北面跪取脯降自西阶入见母进奠脯于席前退再拜以出冠者母不在则使人受脯于西阶下初冠者入见母賔主俱兴賔降当西序东面立主人降当东序西面立冠者既见母出立于西阶之东南面賔少进字之曰礼仪既备令月吉日昭告尔字爰字孔嘉髦士攸宜宜之于嘏永受保之曰孟某甫仲叔季唯其所当冠者曰某虽不敏夙夜祗奉賔出主人送于内门外主人西面请賔曰吾子辱执事请礼从者賔曰某既得将事敢辞主人曰敢固以请賔曰某辞不得命敢不从賔就次主人入初賔出冠者东面见诸亲诸亲拜之冠者答拜冠者西南面拜賔之賛冠者賛冠者答拜讫见诸尊于别室賔主既释服改席讫賔与众賔俱出次立于门西东面主人出门东西面主人揖賔賔报揖主人先入賔及众賔从之至阶一让升各就坐后立定俱坐防讫賔主俱兴賔立于西阶上东向主人立于东阶上西向众賔降立于西阶下东面掌事者以币篚升授主人于序端賔北面再拜主人进立于楹间南面賔进立于主人之右俱南面賔受篚退复东面位主人还阼阶上北面拜送賔降自西阶从者迓受币賔出主人送賔于大门外之东西面再拜賔退主人入孤子则诸父诸兄戒賔冠之日主人髻而迎賔拜揖让如冠主冠醮礼賔拜送皆如上仪明日见祖祢于正寝冠者公服【庻人则常服】质明设几筵于正寝賛礼者引入至庭北面再拜讫引出【有庙者见于庙】五品以上孙九品以上子冠假用出身品服其三品以上大功以上亲五品以上朞以上亲冠同八品九品服

　　大唐开元礼卷一百二十二
　　钦定四库全书
　　大唐开元礼卷一百二十三　唐　萧嵩等　撰嘉礼
　　三品以上婚
　　纳采　　　　　　　问名
　　纳吉　　　　　　　纳征
　　请期　　　　　　　亲迎
　　见舅姑　　　　　　盥馈
　　婚防　　　　　　　妇人礼防
　　飨丈夫送者　　　　飨妇人送者
　　纳采
　　婚礼先使媒氏通书女氏许之乃致纳采之礼前一日主人设賔次于大门外道右南向其后纳吉纳征请期亲迎设次皆如之其日大昕使者至女氏大门外掌次者延入次主人公服受其礼于庙【无庙者于正寝】掌事者布神席于室户外之西右几使者公服出次立于大门外之西东面主人立于东阶下西面傧者立于主人之左北面受命出立于门东西面曰敢请事賔曰吾子有命贶室某也【吾子女父某婿名】某有先人之礼使某也请纳采【上某壻父名下某使者称】傧者入告主人曰某之子蠢愚又弗教吾子命之某不敢辞傧者出告掌畜者以鴈授賔退立于后賔左手执之主人迎于大门外之东西面再拜賔不答拜主人揖賔以入賔从入主人入门而右賔入门而左至于次门主人又揖入至内霤将曲揖当阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升东阶当阿【阿楝也】西面賔升西阶当阿东面賔曰敢纳采主人阼阶上北面再拜进立于楹间南面賔进立于主人之西俱南面賔授鴈降自西阶以出
　　问名
　　纳采礼毕賔既降立于内门外之西东面初賔降主人还阼阶东左右受鴈于序端主人降立于阼阶下西面傧者进受命出请事賔曰某既受命请加诸卜敢请女为谁氏傧者入告主人曰吾子有命且以备数而择之某不敢辞傧者出告掌畜者以鴈授賔退立于后主人迎于内门外之东西面揖賔以入主人入门而右賔入门而左二揖至阶三让如初主人升阼阶当阿西面賔升西阶当阿东面曰敢问名主人于阼阶上北面再拜进立于楹间南面賔进立于主人之西俱南面賔授雁还立西阶上东面主人还阼阶上西面曰某第某女某氏出賔出立于内门外之西东面主人退立于阼阶东左右受雁于序端主人降立于阼阶下西面傧者进受命出请事賔曰礼毕傧者入告主人曰吾子为事故至于某之室某有先人之礼请礼从者傧者出告賔曰某既得将事敢辞傧者入告主人曰先人之礼敢固以请傧者出告賔曰某辞不得命敢不从傧者入告主人升立于序端掌事者彻几改筵【莞筵纷纯加藻席缋纯一品二品雕几三品彤几主人设神席亦准此】设甒醴于东房内西牖下加勺羃坫在樽北实觯一角柶一加羃笾豆在坫北实脯醢设洗于东房近北罍水在洗西篚在洗东北肆设讫主人降迎賔于内门外之东西面主人揖賔报揖主人入賔从入二揖至阶三让如初升主人于阼阶上北面再拜賔于西阶上北面荅拜主人受几于序端掌事者内拂几三奉两端西北向进主人东南向外拂几三振袂内执之进西北向使者迎受于筵前东南向以俟主人还阼阶上北面拜送賔以几避北面坐设于坐左兴退于西阶上北面答拜立于西阶东面賛者盥手洗觯酌醴加柶于觯覆之面叶出房南面立主人受醴面柄进筵前北面立賔西阶上北面一拜进筵前东南面受醴复西阶上位主人还阼阶上北面一拜送賛者荐脯醢于筵前賔进升筵坐左执觯右取脯擩于醢祭于笾豆之间以柶祭醴三始扱一祭又极再祭兴以柶兼诸觯上躐降筵于西阶上北面坐啐醴建柶奠觯遂拜执觯兴主人答拜賔进升筵坐奠觯于笾之东賔退立于西阶上东面掌事者奉篚币升自东阶主人受于序端进西面立賔西阶北面再拜主人进楹间南面立賔进立于主人之西俱南面主人以币篚授賔賔受退立于西阶上东面主人还东阶上北面拜送賔降自西阶从者迓受币賔出大门外之西东面立主人降出门东西面拜送賔退主人入立于东阶下西面傧者告于主人曰賔不顾矣主人乃还于寝于使者归主人【壻之父】公服立于阼阶下西面使者入告立于主人之左北面曰某既得将事敢告主人曰闻命使者退主人入【以下复命准此】
　　纳吉
