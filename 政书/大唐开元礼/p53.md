<!-- { "loadSidebar": true } -->
　　前享三日上舎直长施大次于庙东门之外道北南向尚舎奉御铺御座守宫设文武侍臣次于大次之后文官在左武官在右俱南向设诸享官次于斋坊之内九庙子孙于斋坊内近南西向北上文官九品以上于斋坊之内东方南方蕃客又于其南俱每等异位重行西向北上介公酅公于庙西门之外近南武官九品以上于介公酅公之南西方北方蕃客又于其南俱每等异位重行东向北上【其褒圣侯于文官三品之下若有诸州使人分方位于文武官之后】前享二日太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二鏄钟于编悬之间各依辰位树路鼓于北悬之内道之左右植建鼓于四隅置柷敔于悬内【柷在左敔在右】设歌钟歌磬于庙堂之上前楹间北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上右校清扫内外前享一日奉礼设御位于庙堂东阶东南西向设享官公卿位于东门之内道南执事者位于其后每等异位俱重行西向以北为上设御史位于庙堂之下一位于东南西向一位于西南东向令史各陪其后设奉礼位于乐悬东北赞者二人在南差退俱西面设恊律郎位于庙堂之上前楹之间近西东向设太乐令位于北悬之间北向设从享之官位九庙之子孙于享官公卿之南昭穆异位【虽有贵者以齿】文官九品以上位于子孙之南东方南方蕃客又于其南俱每等异位重行西面北上介公酅公位西门之内道南武官九品以上于介公酅公之南少西当文官西方北方藩客又于其南俱每等异位重行东面北上【其褒圣侯位于文官三品之下若有诸州使人分方位于文武官之后】设门外位享官公卿以下皆于东门之外道南每等异位重行北面西上子孙之位于享官公卿之东少南文官九品以上于子孙之东东方南方蕃客又于其东俱每等异位重行北面西上设介公酅公位于西门之外道南武官九品以上于介公酅公之西少南西方北方蕃客又于其西俱每等异位重行北面东上【其褒圣侯位于文官三品之下若有诸州使人分方位于文武官之后】设牲牓于东门之外当门西向以南为上设廪牺令位于牲牓西南史陪其后俱北向设诸太祝位于牲东各当牲后祝史各陪其后俱西向设太常卿省牲位于牲前近北又设御史位于太常卿之西俱南向设樽彛之位于庙堂之上下每座鸡彛一鸟彛一牺樽二象樽二着樽二壶樽二山罍二在堂上皆于神座之左献祖太祖髙祖髙宗樽彛在前楹间北向懿祖代祖太宗中宗睿宗樽彛在户外南向各有坫焉【以置瓒爵】其壶樽二太樽二山罍四皆在堂下阶间北向西上设簋簠钘登笾豆之位于堂上俱东侧阶之北每座四簋居前四簠次之次以六登次以六钘笾豆为后每座异之皆以南为上屈陈而下设御洗于东陛东南亚献之洗又于东南俱北向罍水在洗东篚在洗西南肆【篚实以珪瓉巾爵】执樽罍篚羃各位于樽罍篚羃之后享日未明五刻太庙令服其服布昭穆之座于户外自西序以东献祖太祖髙祖髙宗座皆在北厢南面懿祖代祖太宗中宗睿宗座皆南厢北面每座皆设黼扆莞席纷纯藻席画纯次席黼纯左右几
　　省牲器
　　省牲之日午后十刻庙所诸卫之属禁断行人太庙令整拂神幄座晡后二刻太庙令丞帅府史三人及斋郎以樽坫罍洗篚羃及笾豆簋簠钘入设于位加以巾盖【诸器物皆濯而陈之其升堂者自东阶】晡后三刻诸太祝与廪牺令以牲就牓位谒者引太常卿赞引引御史诣东陛升遍视涤濯于上【凡导引者每曲一逡巡于视濯执尊者皆举羃告洁】讫引降就省牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝巡牲一匝西面举手曰充俱还本位诸太祝与廪牺令以次牵牲就厨授太官谒者引光禄卿诣厨省鼎镬申视濯溉赞引引御史就厨省馔具【太常卿以下每事讫各还斋所】进馔者入彻笾豆簋钘以出享日未明十五刻太官令帅宰人以鸾刀割牲祝史各取毛血每座共实一豆遂烹牲祝史洗肝于郁鬯又取膟膋每坐共实一豆俱置于馔所【膟膋肠间脂也】
　　銮驾出宫
　　前出宫三日本司宣摄内外各供其职守宫设从享羣官五品以上次于承天门外东西朝堂如常前二日太乐令设宫悬之乐于殿庭如常仪【驾出悬而不作】享日未明七刻捶一鼓为一严【三严时节前一日侍中奏裁】侍中奏开宫殿门及城门未明五刻捶二鼓为再严侍中版奏请中严奉礼设従享羣官五品以上位文官于东朝堂之前西向武官于西朝堂之前东向俱重行北上从享官五品以上俱集朝堂次各服其服【其六品以下及介公酅公九庙子孙褒圣侯诸方客使等并驾发之前预赴享所俱就次各服其服】所司陈大驾卤簿如别仪未明二刻捶三鼓为三严诸卫之属各督其队与钑戟以次入陈于殿庭谒者引从享羣官各就朝堂前位诸侍卫之官各服其器服侍中中书令以下俱诣西阶奉迎【侍中负玺如式】乗黄令进玉辂于太极殿西阶之前南向千牛将军一人执长刀立于辂前北向黄门侍郎一人在宫臣之前赞者二人又在黄门侍郎之前侍中版奏外办太仆卿奋衣而升正立执辔皇帝衮冕乗舆以出降自西阶称警跸如常仪千牛将军前执辔皇帝升路太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾发引俯伏兴退复位【黄门侍郎奏请皆进当銮驾前跪奏称某官臣某言讫俯伏兴】銮驾动称警跸黄门侍郎与赞者夹引以出千牛将军夹辂而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马赞者承传文武侍臣皆上马诸侍卫之官各督其属左右翊驾在黄麾内符寳郎奉六寳与殿中监后部从在黄钺内侍中中书令以下夹侍于辂前赞者在供奉官人内侍臣上马毕黄门侍郎奏称请勒车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸鼓传音如常不鸣鼓吹不得諠哗其从享之官在武队后如常仪
　　晨祼
　　享日未明四刻诸享官各服其服太庙令良醖令各帅其属入实樽罍【鸡彜及诸齐之上樽皆实以明水山罍之上樽实以酒鸟彝实以鬰鬯牺樽实以泛齐象樽实以醴齐着樽实以盎齐壶樽实以醍齐太樽实以沈齐山罍实以清酒也】太官令帅进馔者实诸笾豆簋簠未眀三刻奉礼帅賛者先入就位賛引引御史博士太庙令太祝宫闱令及令史祝史与执樽罍篚羃者入自东门当阶间重行北面西上立定奉礼曰再拜赞者承传【凡奉礼有词赞者皆承传】御史以下皆再拜讫执樽罍篚幂者各就位赞引引御史诸太祝诣东阶各就位太庙令帅其属陈瑞物于庙庭太阶之西上瑞为前列次瑞次之下瑞为后列又陈伐国所得寳器上次先后亦如之皆北面西上俱借以席【所司皆各守之】未明二刻陈腰舆于东阶之东毎室各二皆西向北上立定赞引引御史太庙令太祝宫闱令帅内外执事者以腰舆自东陛升诣献祖室入开埳室太祝宫闱令奉出神主各置于舆出诣座前奉神主置于位讫引太庙令以下次奉出懿祖次奉出太祖次奉出代祖次奉出髙祖次奉出太宗次奉出髙宗次奉出中宗次奉出睿宗神主置于座如献祖之仪【皇祖妣以下神主皆宫闱令奉出俱并座处右】讫引太庙令以下降复位驾将至谒者赞引各引享官通事舎人分别九庙子孙及从祀羣官诸方客使先至者俱就门外位驾至大次门外回辂南向将军降立于辂右侍中进当銮驾前跪奏称侍中臣某言请降辂俯伏兴还侍位皇帝降辂乗舆之大次繖扇华盖侍卫如常仪太祝令以祝版进御署讫近臣奉出太庙令受各奠于坫谒者引文武五品以上従享之官皆就门外位太乐令帅工人二舞入就位文舞入陈于悬内武舞立于悬南道西【其升堂者脱屦于下降纳如常】谒者引司空入就位立定奉礼曰再拜司空再拜讫谒者引诣东陛升堂行扫除于上降行乐悬于下讫引复位初司空行乐悬谒者赞引各引享官及九庙子孙从享羣官诸方客使次入就位皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪【侍中负玺陪从如式】博士引太常卿太常卿引皇帝【凡太常卿前导皆博士先引】至庙门外殿中监进镇珪皇帝执镇珪华盖仗卫停于门外近侍者从入如常皇帝至版位西向立【每立定太常卿与博士退立于左】太常卿前奏称请再拜退复位皇帝再拜奉礼曰众官再拜众官在位者皆再拜【其先拜者不拜】太常卿前奏有司谨具请行事退复位恊律郎跪俯伏举麾【凡取物者皆跪俯伏而取以兴奠物则奠讫而后兴】鼓柷奏永和之乐乃以黄钟为宫大吕为角太蔟为徴应钟为羽作文徳之舞乐舞九成【黄钟三奏大吕太蔟应钟各再奏】偃麾戛敔乐止【凡乐皆协律郎举麾工鼓柷而后作偃麾戛敔而后止】太常卿前奏称请再拜退复位皇帝再拜奉礼曰众官再拜众官在位者皆再拜太常卿引皇帝诣罍洗太和之乐作【皇帝每行皆作太和之乐】皇帝至罍洗乐止侍中跪取兴沃水又侍中跪取盘承水皇帝搢镇珪【凡受物则搢镇珪奠讫执珪俯伏兴】皇帝盥手黄门侍郎跪取巾于篚兴进皇帝手讫黄门侍郎受巾跪奠于篚黄门侍郎又取瓒于篚兴进皇帝受瓒侍中酌罍水又侍中奉盘皇帝洗拭瓒讫侍中奠盘黄门侍郎受巾奠于篚皆如常太常卿引皇帝乐作皇帝升自阼阶乐止侍中中书令以下及左右侍卫量人从升【以下皆如之】太常卿引皇帝诣献祖樽彛所执樽者举羃侍中赞酌郁鬯酒讫登歌作肃和之乐以圜钟之均【自后登歌皆歌圜钟】太常卿引皇帝诣献祖神坐前北面跪以鬯祼地奠之俯伏兴太常卿引皇帝少退北面再拜讫太常卿引皇帝诣懿祖樽彛所执樽者举羃侍中取瓒于坫进皇帝受瓒侍中赞酌郁鬯酒讫太常卿引皇帝诣懿祖神座前南向跪以鬯祼地奠之俯伏兴太常卿引皇帝少退南向再拜讫太常卿引皇帝次祼太祖次祼代祖次祼髙祖次祼太宗次祼髙宗次祼中宗次祼睿宗皆如上仪登歌止太常卿引皇帝乐作皇帝降自阼阶还版位西向立乐止初羣官再拜讫祝史各奉毛血之豆及肝膋之豆立于东门外斋郎奉炉炭萧稷黍各立于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶诸太祝各迎取毛血肝膋于阶上俱入奠于神座前祝史太祝立于樽所斋郎奉炉炭皆置于室户外之左其萧稷黍各置于炉炭下降自阼阶以出诸太祝俱取肝出户燔于炉炭还樽所
　　馈食
