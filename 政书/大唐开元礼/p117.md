<!-- { "loadSidebar": true } -->
　　前一日侍卫设皇太子次于妃氏大门之外道西南向设侍卫羣官次于皇太子次西南东向北上皇太子既受命遂适妃第执烛前马鼓吹振作如式侍从如常皇太子车至妃氏大门外次前回辂南向左庶子进当路前跪奏左庶子臣某言请降辂俛伏兴还侍位皇太子降辂之次车将至主人设几筵如常礼女如别仪妃服防翟花钗立于东房侍从如常主妇衣礼衣钿钗出立于房戸外之西南向主人公服出立于大门之内西靣【在庙则主人以下着祭服】傧者公服立于主人之左北靣左庻子前跪奏称左庻子臣某言请就位俛伏兴还侍位皇太子出次立于门西东靣侍卫如常仪傧者进受命出门东西靣曰敢请事左庻子承传进跪奏如常皇太子曰以兹初婚某奉制承命左庶子俛伏兴传于傧者入告主人曰某谨敬具以须傧者出传于左庻子左庻子进奏如初傧者入引主人迎于门外之东西面再拜左庻子前跪奏称左庻子臣某言请答拜俛伏兴还侍位皇太子答拜主人揖皇太子先入掌畜者以鴈授左庻子左庻子进东南向奉授皇太子既执鴈进入侍卫者量入侍从及内门主人让曰请皇太子入皇太子曰某弗敢先主人又曰固请皇太子入皇太子又曰某固勿敢先主人揖入皇太子从入皇太子入门而左主人入门而右及内门主人揖入及内霤将曲揖当阶揖皇太子皆报揖至于阶主人曰请皇太子升皇太子曰某敢辞主人曰固请皇太子升皇太子又曰某敢固辞主人又曰终请皇太子升皇太子又曰某敢终辞主人揖皇太子报揖主人升立于阼阶上西靣皇太子升进当房戸前北靣跪奠鴈俛伏兴再拜降出主人不降送内厩尉进厌翟于内门外姆导妃司则前引出于母左师姆在右保姆在左【执烛及侍从如式】父少进西靣戒之必有正焉若衣若笄命之曰戒之敬之夙夜无违命母戒之西阶上施衿结帨命之曰勉之敬之夙夜无违命庻母及门内施鞶申之以父母之命命之曰敬恭聼宗父母之言夙夜无愆视诸衿鞶妃既出内门至辂后皇太子授绥姆辞不受曰未教不足与为礼妃升辂乘以几姆加幜皇太子乃驭轮三周驭者代之皇太子出大门乘辂还宫侍卫如来仪妃仪仗次于后主人使其属送妃以次族从
　　同牢
　　其日司闺设妃次于东閤内道东南向掌筵铺褥席将夕司闺设皇太子御幄于殿室内西厢东向铺地席重裀施屏障设同牢之席于室内皇太子之席西厢东向妃东厢西向【席皆莞筵纷纯加藻席缋纯】席间量容牢馔典膳监设洗于东阶东南东西当东霤南北以堂深罍水在洗东篚在洗西【篚实以二巾二爵】设妃洗于东房近北罍水在洗西南肆篚在洗东北肆皆加勺巾羃典膳监预馔于东房西牖下豆各二十簋簠各二钘各三瓦登一皆加巾盖俎三尊在室内北牖下酒在西皆加羃勺南柄【羃夏用絺冬用组】又设尊于房户外之东无酒篚在南实四爵合巹【其器皆乌漆惟防以陶巹以瓢】皇太子车至侍臣下马所车权停文武侍臣皆下马车右降立于辂左车动车右夹辂而趋车至左閤回辂南向左庻子进当辂前奏称左庻子臣某言请降辂俛伏兴还侍位皇太子降辂入俟于内殿门外之东西靣侍卫如常仪庶子以下皆退妃至宫门卤簿仗卫停于门外近侍者从如常入至左閤外回辂南向司则进当路前啓请妃降辂掌筵依式执扇前后执烛并如常仪妃降辂就次整饰司闺引妃诣内殿门西东靣皇太子揖妃以入又司闺前引升自西阶姆从升执扇烛者陈于东西阶内皇太子即席东向立妃即席西向立司馔进诣阶间北靣跪奏称司馔妾姓言请具牢馔兴司则承令曰诺司馔帅其属升奉馔入设于皇太子及妃坐前酱在席前爼醢在其北俎三入设于豆东豕俎特于俎北【豆在俎醢之东】司馔设黍于酱东稷在东设湇于醤南【馔要方也】设对醤于东【对醤妇醤也设之当特俎】葅醢在其南北上设黍于豕爼北其西稷稻粱设湇于醤北司馔启防却于簠簋之南对簠簋于北【启发也豆盖彻于房内】各加匕箸施设讫司馔北靣跪奏馔具兴皇太子及妃俱坐司馔跪取脯擩于醢取韭葅擩醢授皇太子又司馔跪取脯擩于醢取韭葅擩醢授妃皇太子及妃俱受祭于上豆之间司馔兴跪取黍实于左手遍取稷反于右手授皇太子又司馔取黍实于左手遍取稷反于右手授妃皇太子及妃各受祭于葅醢之间司馔俱兴各立取肺皆絶未跪授皇太子及妃俱受又祭于葅醢之间司馔俱以肺加于俎掌严授皇太子巾又掌严授妃巾皇太子及妃俱手以柶扱上钘遍擩之祭于上豆之间司馔品尝太子馔又司馔品尝妃馔司馔各移黍置于席上以次跪授肺脊皇太子及妃皆食以湇醤三饭卒食司馔北靣跪奏称司馔妾姓言请进酒司则承令曰依奏兴司馔二人俱盥手洗爵于房入室诣酒尊所酌酒进北靣立皇太子及妃俱兴再拜一人进授爵皇太子一人以爵授妃皇太子及妃俱受爵司馔俱退北靣答再拜皇太子及妃俱坐皇太子及妃俱祭酒举酒司馔各以肝从司则俱进受虚爵奠于篚司馔又俱洗爵酌酒再酳皇太子及妃受爵俱饮司则进受虚爵奠于篚三酳用巹如礼再拜皇太子及妃立于席后司则俱降东阶洗爵升酌于户外尊进北靣俱奠爵兴再拜皇太子及妃俱答拜司则俱坐取爵祭饮遂饮卒爵奠遂拜执爵兴降奠爵于篚还侍位司馔北靣奏称司馔妾姓言牢礼毕司则承令曰诺司馔彻馔设于房司则前跪奏称司则妾姓言请殿下入俛伏兴还侍位皇太子入于东房释冕服着袴褶司则启妃入帏幄皇太子及妃乃入室媵馂皇太子之馔御馂妃之馔
　　妃朝见
　　其日昼漏上水一刻所司设皇帝御坐于所御殿阼阶上西靣【其席莞筵纷纯加藻席画纯次席黻纯左右玉几】所司设皇后御坐于室户外之西近北南向尚食帅司馔设酒樽于房内东壁下有坫加勺羃【尊用瓦甒实以醴齐】笾一豆一实以脯醢设于尊北又设洗于东房近北罍水在洗西篚在洗东北肆【篚实以巾羃觯一角柶一】其日夙兴妃沐浴司则启请妃内严质明诸卫帅其属陈布仪仗如常仪近仗入陈于寝门外内厩尉进厌翟于正寝西阶之前南向司则启外办妃服防翟加首饰以出降自四阶升辂侍卫如常至降车所司则賛妃降辂司言引妃入仗卫停于閤外障扇侍从如常妃至寝门之外立于西厢东面诸卫勒所部屯门布仗近仗入陈于所御殿閤外如常侍中奏内严尚仪又奏请皇后内严妃既至寝门侍中版奏外办皇帝服通天冠綘纱袍以出升自阼阶即御坐西向坐侍卫如常仪尚仪又奏皇后外办皇后祎衣首饰司言引尚宫尚宫引皇后出即御坐向南侍从如常妃奉笲枣栗司馔又执奉笲腶脩以从司言引妃入立于庭北靣再拜司賔引妃升自西阶进东靣跪奠笲于御坐前皇帝抚之尚食进彻以东司言引妃自西阶降复北靣位奉笲腶脩再拜司言引妃升进北靣跪奠笲于皇后坐前皇后抚之尚食进彻以东司言引妃退立于西序东靣又再拜司设设妃席于户牖之间近北南靣司言引妃立于席西南向尚食入东房盥手洗觯酌醴齐加柶面柄出进诣妃席前向北立妃进东靣拜受醴尚食荐脯醢于席前妃升席坐左执觯右取脯擩于醢祭于笾豆之间以柶祭醴三始扱一祭又扱再祭降席进东面跪啐醴建柶奠觯兴东靣再拜跪取觯兴即席坐奠觯于荐东兴降席司賔引妃降自西阶出閤外既出閤乘车还宫障扇侍从如来仪
　　防羣臣
　　皇帝防羣臣于太极殿如正至之仪惟上夀辞云皇太子嘉聘礼成克崇景祚臣某等不胜庆忭谨上千万嵗夀








　　大唐开元礼卷一百十一
<史部,政书类,仪制之属,大唐开元礼>
　　钦定四库全书
　　大唐开元礼卷一百十二　　　唐　萧嵩等　撰嘉礼
　　皇太子元正冬至受羣臣贺【幷防】
