<!-- { "loadSidebar": true } -->
　　其日未明二刻诸告官各服其服郊社令良醖令各帅其属入实樽罍及玉【天帝太樽二实以泛齐明水实于上樽山罍二一实酒为上一实清酒次之玉币以苍】太祝以玉帛置于篚太官令帅进馔者实笾豆簠簋等皆设于馔幔内未明一刻奉礼帅賛者先入就位賛引引御史博士太祝以下及执事者入行扫除如常仪讫各就位驾将至谒者賛引各引告官以下及从告羣官客使先至者俱就门外位驾至大次门外廽辂南向千牛将军降立辂右侍中进当銮驾前跪奏称侍中臣某言请降辂俛伏兴还侍位皇帝降辂之大次郊社令以祝版进署如常谒者賛引各引从驾羣官就门外位太乐令帅工人以次入就位【其升坛者皆脱履于下降纳如常】谒者賛引各引告官及従告羣官客使诸将军次入就位皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍衞如常仪【侍中负寳陪从如式】博士引太常卿太常卿引皇帝【凡太常卿前导皆博士先引】至内壝门外殿中监进镇珪华盖仗衞停于门近侍者从入如常皇帝至版位西向立【每立定太常卿与博士退立于左】太常卿前奏请再拜退复位皇帝再拜奉礼曰众官再拜賛者承传【凡奉礼有词賛者皆承传】众官在位者皆再拜太常卿前奏有司谨具请行事退复位协律郎跪俛伏举麾【凡取物皆跪俛伏而取以兴奠物则奠讫俛伏而后兴】鼔柷奏豫和之乐以圜钟为角太蔟为征姑洗为羽乐六成偃麾戛敔乐止【凡乐皆协律郎举麾工鼔柷而后作偃麾戛敔而后止】太常卿前奏请再拜退复位皇帝再拜奉礼曰众官再拜众官在位者皆再拜太祝取玉币于篚立于樽所太常卿引皇帝太和之乐作【皇帝每行皆作太和之乐】皇帝诣坛升自南陛近侍者从升如常仪皇帝升坛北向立乐止太祝以玉授侍中奉玉东向进皇帝搢镇珪【凡授物则搢镇珪奠讫执珪俛伏兴受】受玉币登歌作肃和之乐以大吕之均太常卿引皇帝北面跪奠于昊天上帝神坐俛伏兴太常卿引皇帝少退北向立再拜讫登歌止太常卿引皇帝乐作皇帝降自南陛还版位西向立乐止
　　进熟
　　皇帝既升奠玉帛太官令出帅进馔者奉馔陈于内壝东门之外谒者引司徒出诣馔所司徒奉天帝之俎初皇帝既至位乐止太官令引馔入俎初入门奏雍和之乐以黄钟之均【自后接神之乐皆奏黄钟之均】至陛乐止馔升自午陛太祝迎引于坛上各设于神坐前【笾豆葢羃彻之如式】谒者引司徒以下降自东陛复位诸执事各还樽所太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎跪取巾于篚兴皇帝帨手讫黄门侍郎受巾跪奠于篚黄门侍郎又取匏爵于篚兴进皇帝受爵侍中酌罍水又侍中奉盘承水皇帝洗爵黄门侍郎又授巾如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛讫乐止谒者引司徒升自东陛立于樽所斋郎奉俎从升立于司徒之后太常卿引皇帝诣天帝酒樽所执樽者举羃侍中赞酌泛齐讫寿和之乐作【皇帝毎酌献两饮福酒皆作寿和之乐】太常卿引皇帝进天帝神坐前北面跪奠爵俛伏兴太常卿引皇帝少退北向立乐止太祝持版进于神坐之右东面跪读祝文【祝文临时撰】讫兴皇帝再拜初读祝文讫乐作太祝进跪奠版于神坐兴还樽所皇帝拜讫乐止太常卿引皇帝进天帝神坐前北面立乐作太祝以爵酌上樽福酒合置一爵一太祝持爵以授侍中侍中受爵西向进皇帝再拜受爵跪祭酒啐酒奠爵俛伏兴诸祝各帅斋郎进俎太祝减神前胙肉如常太祝以俎授司徒奉俎西向进皇帝受以授左右皇帝跪取爵遂饮卒爵侍中进受爵以授太祝太祝受爵复于坫太常卿引皇帝乐作皇帝降自南陛还版位西向立乐止谒者引司徒降复位皇帝既降坛谒者引诸军将诣坛东陛升立于天帝神坐前北向西上初军将升太祝帅斋郎以爵酌罍福酒进立于军将之西东面北上军将俱再拜受爵跪祭酒啐酒奠爵兴太祝各帅斋郎进俎减神前胙肉以次授军将受以授斋郎军将俱跪取爵遂饮卒爵太祝帅斋郎受爵复于坫军将俱兴再拜谒者引军将降复位诸祝各进跪彻豆兴还樽所【彻者笾豆各一少移于故处】奉礼曰赐胙賛者唱众官再拜众官在位者皆再拜【已饮福者不拜】豫和之乐作太常卿前奏称请再拜退复位皇帝再拜奉礼曰众官再拜众官在位者皆再拜乐一成止太常卿前奏请就望燎位太常卿引皇帝乐作皇帝就望燎位南向立乐止于羣官将拜太祝各执篚进神坐前取玉币祝版斋郎以爼载牲体稷黍饭及酒爵各由陛登坛南行经悬内当柴坛南东行自南陛登柴坛以玉币祝版馔物置于柴上户内讫奉礼曰可燎东西面各六人以炬火燎半柴太常卿前奏礼毕太常卿引皇帝还大次乐作皇帝出内壝门殿中监前受镇珪华盖侍衞如常仪皇帝入次乐止谒者引告官及从驾羣官客使等与诸军将以次出賛引引御史太祝以下俱复执事位立定奉礼曰再拜御史以下皆再拜賛引出工人二舞以次出其祝版燔于斋所
　　銮驾还宫如郊社之仪
　　大唐开元礼卷八十一
　　钦定四库全书
　　大唐开元礼卷八十二　　唐　萧嵩等　撰军礼
　　皇帝亲征冝于太社　斋戒
　　陈设　　　　　　　銮驾出宫
　　荐玉帛　　　　　　进熟
　　銮驾还宫
　　斋戒
　　将告有司卜日如前仪前一日皇帝清斋于太极殿凡预告之官清斋于庙所近侍之官应从升者及羣官各使等各于本司及公馆诸军将各于正寝清斋一宿【若在营者斋于军幕】诸衞令其属晡后一刻各以其方器服守衞社宫门与太乐工人俱清斋一宿
　　陈设
　　前告三日尚舍直长施大次于社宫西门之外道北南向尚舍奉御铺御坐守宫设文武侍臣次于大次之后文官在左武官在右俱南向设告官及从驾羣官次各如常仪设军将次于社宫北门之外道西东向以北为上前二日太乐令设宫悬之乐于坛北又设登歌及举麾位于坛上并如常仪右校清扫内外又为瘗埳二于乐悬之北如常前一日奉礼设御位北门之内当社坛南向设太祝等奉币血位于埳北如常设告官及从驾羣官版位于内外如常仪郊社令帅府史一人及斋郎以樽坫罍洗篚羃入设皆如常仪执樽罍篚羃者各位于樽罍篚羃之后告日未明十五刻太官令帅宰人烹牲于厨【牲用黑牛二斋郎以豆取牲血如常】未明四刻太史令郊社令各服其服升设神席位如常
　　銮驾出宫
　　皇帝服武弁乗革辂陈大驾卤簿其严鼓时刻奏请进发内外器服皆如常仪前后备六军
　　奠玉币
　　其日未明二刻诸告官各服其服郊社令良醖令各率其属入实樽罍及玉【太樽实以醴齐配坐之象尊实亦如之其明水各实于上尊玉俱以两珪有邸】太祝各以币置于篚【币随牲色各长一丈八尺】太官令帅进馔者实诸笾豆簠簋等皆设于神厨未明三刻奉礼帅賛者先入就位賛引引御史博士太祝诸执事者入行扫除如常仪讫各就位銮驾将至谒者賛引各引从驾羣官就门下位太乐令帅工人次入就位【其升坛者皆脱履于下降纳如常】谒者賛引告官及从告羣官客使入就位皇帝停大次半刻顷太常博士引太常卿立于大次门外当门北向侍中版奏外办皇帝出次华盖侍卫如常仪博士引太常卿太常卿引皇帝【凡太常卿前导皆博士先引】社宫北门外殿中监进镇珪华盖仗卫停于门外近侍者従入如常皇帝至版位南面立【每立太常卿博士退立于左】太常卿前奏请再拜退复位皇帝再拜奉礼曰众官再拜賛者承传【凡奉礼有词賛者皆承传】众官在位者皆再拜太常卿前奏有司谨具请行事退复位协律郎跪俛伏举麾【凡取物者皆跪俛伏而取以兴奠讫则俛伏兴】鼓柷奏顺和之乐以函钟之均乐舞八成偃麾戛敔乐止【凡乐皆协律郎举麾工鼓柷而后作偃麾戛敔而后止】太常卿前奏请再拜退复位皇帝再拜奉礼曰众官再拜众官皆再拜诸祝俱取玉币于篚各立于樽所太常卿引皇帝太和之乐作【皇帝每行皆作太和之乐】皇帝诣太社坛升自北陛近侍者従升如常仪皇帝升坛南向立乐止太祝加玉于币以授侍中侍中奉玉币西向进皇帝受玉币登歌作肃和之乐以应钟之均太常卿引皇帝进南面跪奠于太社神坐俛伏兴太常卿引皇帝少退南面再拜太常卿引皇帝立于东方西向又太祝以币授侍中侍中奉币南面进皇帝受币太常卿引皇帝进西向跪奠于后土氏神坐前俛伏兴太常卿引皇帝少退西向再拜讫登歌止太常卿引皇帝降自北陛乐作太常卿引皇帝诣太稷坛升奠玉币于太稷氏后稷氏升降皆如太社坛仪太常卿引皇帝降自北陛乐止皇帝还版位南向立乐止
　　进熟
