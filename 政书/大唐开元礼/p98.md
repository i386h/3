<!-- { "loadSidebar": true } -->
　　前出宫三日本司宣摄内外各共其职前一日守宫设羣臣五品以上次于东西朝堂如常谒日昼漏上水三刻銮驾出宫发引前七刻捶一皷为一严【三严时节前一日左相奏裁】发引前五刻捶二皷为再严侍中版奏请中严奉礼设羣官五品以上位于东西朝堂如常文武官五品以上俱集朝堂就次各服其服所司依图陈小驾卤簿发引前二刻捶三皷为三严诸卫之属各督其队与钑防以次入陈于殿庭谒者引文武羣官各就位诸侍卫之官各服其器服侍中中书令以下俱诣閤奉迎【侍中奉寳如式】乗黄令进金辂于西閤外南向千牛将军一人执长刀立于辂前北向黄门侍郎一人在侍臣之前賛者二人又在黄门侍郎之前侍中版奏外办太仆令奋衣而升正立执辔皇帝服衮乘舆以出警跸侍卫如常仪千牛将军前执辔皇帝升辂太仆卿立授绥侍中中书令以下夹侍如常黄门侍郎进当銮驾前跪奏称黄门侍郎臣某言请銮驾引发俛伏兴退复位【凡黄门侍郎奏请皆进銮驾前跪奏称具官臣某言讫俛伏兴】銮驾动又称警跸黄门侍郎与賛者夹引以出千牛将军夹路而趋驾出承天门至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马诸侍卫之官各督其属左右翊驾在黄麾内符寳郎奉六寳与殿中监后从侍中中书令以下夹侍于路前賛者在供奉官人内侍臣上马毕黄门侍郎奏称请勅车右升侍中前承制退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸皷传音如常不鸣皷吹不得諠哗驾过通事舍人引文武羣官不从者退就次以俟谒庙驾至大次逥辂东向千牛将军降立扵辂右侍中进当銮驾前跪奏称侍中臣某言请降辂俛伏兴还侍位皇帝降路乘舆之大次繖扇华盖侍卫如常仪通事舍人引三师各就便坐各服其服出立于大次门外太常博士引太常卿立于大次门外当门西向侍中版奏外办皇帝出次华盖侍卫如常仪【侍中负寳陪从如式】博士引太常卿太常卿引皇帝【凢太常卿前导皆博士先引也】至庙门外殿中监进镇珪皇帝执镇珪华盖仗卫停于门外三师迎侍者从入如常皇帝初入太和之乐作至版位北向立乐止太常卿与博士退立于左太常卿前奏称请再拜皇帝再拜少顷太常卿又奏称请再拜皇帝又再拜讫太常博士引太常卿太常卿引皇帝出还大次初行乐作出门乐止皇帝出门殿中监前受镇珪华盖侍卫如常仪皇帝还大次侍中版奏请解严【将士不得辄离部伍】皇帝停大次一刻顷捶一皷为一严转仗卫于还涂如来仪三刻顷捶二皷为再严将士布队仗侍中版奏请中严皇帝改着通天冠绛纱袍五刻顷捶三皷为三严文武侍臣诣大次奉迎乘黄令进金辂于大次门外东向千牛将军立于辂右侍中版奏外办太仆卿升执辔皇帝乘舆出次警跸侍卫如常仪皇帝升辂太仆卿立授绥黄门侍郎奏称请銮驾发引俛伏兴退复位銮驾动警跸如常仪黄门侍郎賛引夹引千牛将军夹辂而趋至侍臣上马所黄门侍郎奏称请銮驾权停勅侍臣上马侍中前承制退称制曰可黄门侍郎退称侍臣上马賛者承传文武侍臣皆上马毕黄门侍郎奏称请勅车右升侍中承前制退称制曰可黄门侍郎退复位千牛将军升讫黄门侍郎奏称请銮驾发引俛伏兴退复位皷传音銮驾动皷吹振作而还文武群官导从如来仪驾将至通事舍人引文武群官进就位以近驾为上驾至侍臣下马所銮驾权停文武侍臣皆下马千牛将军降立于辂右侍臣下马讫銮驾动千牛将军夹辂而趋驾至横街北当东上閤路南向侍中进当銮驾前跪奏称侍中臣某言请降路俛伏兴还侍位皇帝降辂乘舆以入侍臣从至閤初皇帝入承天门舍人承防勅羣官还皇帝既入閤侍中版奏请解严叩钲将士各还本所
　　防羣臣
　　皇帝见庙之明日防羣臣如元防之仪其上寿词云具官臣某言伏惟皇帝陛下吉辰元服礼偹乐和臣等不胜大庆谨上千万嵗寿
　　羣臣上礼
　　前一日守宫量设次于东朝堂如常仪其日应上礼之官依时刻各集于次服朝服奉礼先设上礼之官位于东朝堂之前近南文东武西重行北面相对为首又设中书人位于吏部官之北南向设奉礼位于文官东北賛者二人在南差退俱西向通事舍人引应上礼之官就位立定令史二人对举表案礼部郎中引就中书舍人前取表授舍人讫引案退奉礼唱再拜赞者承传在位者皆再拜中书舍人奉表入进通事舍人引在位者退












　　大唐开元礼卷九十二
　　钦定四库全书
　　大唐开元礼卷九十三　　唐　萧嵩等　撰嘉礼
　　纳后上　　　　　　卜日
　　告圜丘　　　　　　告方泽
　　临轩命使　　　　　纳采
　　问名　　　　　　　纳吉
　　纳征　　　　　　　告期
　　告庙　　　　　　　册后
　　卜日
　　将纳后有司卜日如别仪
　　告圜丘告方泽
　　与加元服之仪同【祝文临时撰】
　　临轩命使
　　将行纳采制命太尉为使者宗正卿为副使吏部承以戒之【问名纳吉纳征告期奉迎并同使】前一日尚舍奉御设御幄于太极殿如常守宫设群官客使等诸应陪位者次于东西朝堂太乐令展宫悬于殿庭设举麾位于殿上一位于悬下皷吹令设十二案乘黄令陈车辂尚辇奉御陈舆辇皆如元日之仪典仪设文官一品以下五品以上位于悬东六品以下于横街之南皆重行西面北上设武官一品以下五品以上位于悬西六品以下于横街之南当文官皆重行东面北上设朝集使位各分方于文武官当品之下设诸亲位于四品五品之下【皇宗亲在东异姓亲在西】设蕃客位各分方于朝集使六品之南诸州使人分方位于朝集使九品之后设典仪位于悬之东北賛者二人在南少退西向设使者受命位于横街南道东副使又于其东少退俱北面奉礼设门外位于东西朝堂如元日之仪其日诸卫勒所部列黄麾仗如常仪群官依时刻集朝堂俱就次各服其服通事舍人引就朝堂前位侍中量时刻版奏请中严钑防近仗入陈于殿庭太乐令帅工人入就位协律郎入就举麾位诸侍卫之官各服其器服符寳郎奉寳俱诣阁奉迎典仪帅賛者先入就位通事舍人引群官入就位又引使者及副使立于太极门外道东西面黄门侍郎引主节执幡节中书侍郎引制书案立于左延明门内道北面西北上侍中版奏外办皇帝服衮冕御舆以出曲直华盖警跸侍卫如常仪皇帝将出仗动皇帝出自西房即御坐南向坐符寳郎奉寳置于御坐如常通事舍人引使主副入就位立定典仪曰再拜賛者承传羣官在位者皆再拜侍中前承制降诣使者东北西面称有制使主副俱再拜侍中宣制曰纳某官某氏女为皇后命公等持节行纳采等礼宣讫使主副又再拜侍中还侍位黄门侍郎引主节立于使者东北西面主节以节授黄门侍郎黄门侍郎执节西面授使者使者受付主节立于使者后黄门侍郎退中书侍郎引制书案立于使者东北西面中书侍郎取制书【持案者退自使后立于使者之左】西面授使者使者受制书置于案持案者退立于使后中书侍郎退典仪曰再拜賛者承传羣官在位者皆再拜舍人引使主副出持节者前导持案者次之侍中前跪奏称侍中臣某言礼毕俛伏兴还侍位皇帝降御舆入自东房侍卫警跸如来仪舍人引羣官在位者以次出初使主副乘辂备仪仗而行皷吹备而不作从者乘车以从其制书以油络网犊车载而行自后皆如之
　　纳采
　　前一日守宫设使者次于后氏大门外道右南向其日大昕使主副至于后氏大门外掌次者延入次【凡賔主及行事者皆公服】主人受于庙【无庙者受于正寝】掌事者布神席于室户外之西莞筵纷纯加藻席画纯南向右雕几使主副出次谒者引立于大门外之西东面北上持幡节者立于使者之北少退东面令史二人对举制案立于使主副之南执雁者又在其南俱东面主人立于大门内西向傧者立于主人之左北面受命出立于门东西面曰敢请事使者曰某奉制纳采傧者入告主人曰臣某之女若如人既制访臣某不敢辞傧者出告入引主人出迎使者于大门外之南北面主人再拜使者不答拜主人揖使先入至于阶使者及宗正卿入幡节前导其持案及执雁者从入幡节立西阶之西东面【自后幡节皆如之】使者由西阶升立于两楹间南面使副在使者西南持案及执雁者在使副西南俱东面主人升阼阶诣使者前北面立持案者以案进使副前使副取制书持案者退复位使副奉制书进授使者退复位持节者脱节衣使者曰有制主人再拜宣制毕主人降诣阶间北面再拜稽首讫升进北面受制书退以授左右仍北面立使副取雁以授使者退复位使者受雁主人再拜进受雁退以授左右仍北面立傧者引二人对举答表案进立于主人后少西傧者取表以授主人主人受进授使者讫退复位再拜持节者加节衣谒者引使者及使副等降自西阶以出
　　制文【凢六礼皆以版长一尺二寸博四寸厚八分后家答版亦如之】
　　皇帝曰咨具官封姓浑元资始肇经人伦爰及夫妇以奉天地宗庙社稷谋于公卿咸以为宜率由旧典今使使持节太尉封某宗正卿封某以礼纳采
　　答文
　　皇帝嘉命访婚陋族偹数采择臣之女【姑姊妹则云先臣某官之遗女】未闲教训衣履若而人钦承旧章肃奉典训某官封臣姓名稽首顿首再拜承制诏
　　问名
