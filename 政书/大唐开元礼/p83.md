<!-- { "loadSidebar": true } -->
　　前一日社正及诸社人与祭者各清斋一宿于家之正寝【正寝者谓家之前堂待賔之所】应设馔之家预修理神树之下又为瘗塪于神树之北方深取足容物掌事者设社正位于稷坐西北十歩所东靣诸社人位于其后东靣南上设祝奉血豆位于瘗塪之北南向祭器之数酒樽二并勺一以巾覆之俎一笾二豆二爵二簠二簋二【无礼器量以余器兖之】祭日未明烹牲于厨【惟以特豕祝以豆取牲血置于馔所】夙兴掌馔者实祭器【牲体载右胖前脚三节节一叚肩臂臑皆载之后脚三节节一叚去下节载上肫胳二节又取正脊横脊短胁正胁代胁各二骨以并分载之二俎余皆不设其樽一实酒为上一实清酒次之笾实枣栗豆实葅醢簠实黍稷簋实稻粱】掌事者以席入社神之席设于神树下稷神之席设于神树西俱北向质明社正以下各常服掌事者以盥水器入设于神树北十歩所加勺一巾二爵于其下盛以箱又以酒樽入设于神树北近西社神之樽在东稷神之樽在西俱东上南向【置爵二及祝版于尊下】执樽者立于樽后掌事者实樽酒讫祝及执樽者【其祝以社人有学识者充】入当社神北南向以东为上皆拜讫执酒樽者各就樽后立其执盥者就器后立賛礼者引社正以下俱就位立定賛礼者賛拜社正以下皆拜祝诣樽所賛礼者賛拜社正以下皆拜掌事者以馔入各设于神坐前【葅醢居前左右厢黍稷在其间俎居其外】讫掌事者出賛礼者引社正诣盥器所执盥器者酌水社正洗手取巾拭手讫洗爵讫賛礼者引社正诣社神酒樽所酌酒讫賛礼者引社正诣社神坐前跪奠爵于馔右兴少退南向立祝持版进社神坐东西向跪读祝文曰维某年歳次月朔日子某坊【村即云某村以下准此】社正姓名合社若干人敢昭告于社神惟神载育黎元长兹庶物爰以仲春【仲秋】日惟吉戊谨率恒礼敬以特牲清酌粢盛庶品祗荐于社神尚飨祝兴社正以下及社人等俱拜賛礼者引社正诣稷神酒樽所取爵酌酒讫賛礼者引社正诣稷神馔前南向跪奠酒于馔右兴少退南向立祝持版进于稷神馔西东向跪读祝文曰维某年歳次月朔日子某坊社正姓名合社若干人等敢昭告于稷神惟神主兹百谷粒此羣黎今当仲春吉戊【秋云仲秋】谨率恒礼敬以特牲清酌粢盛庶品祗荐于稷神尚飨祝兴社正以下及社人俱拜賛礼者引社正立于社神坐前南向祝以爵酌社神及稷神福酒合置一爵进社正之右社正拜受酒讫跪祭酒遂饮卒爵祝受爵还樽所社正兴丹拜賛礼者引社正还本位立定賛礼者賛拜社正及社人俱拜讫祝以血寘于塪塪东西各一人寘土半坎賛礼者少前白礼毕引社人等出祝与执樽者复社神位拜讫出其余馔社人等俱于此馂如常防之仪其祝版燔于祭所














　　大唐开元礼巻七十一
　　钦定四库全书
　　大唐开元礼巻七十二　　　唐　萧嵩等　撰吉礼
　　诸县释奠于孔宣父　　县学生束修
　　诸县释奠于孔宣父
　　前享三日县令散斋于别寝二日致斋于防事一日亚献以下与祭之官散斋二日各于正寝致斋一日于享所【丞为亚献主簿及尉通为终献若县令以下有故并以次差摄县官不足以州官判佐以下及比县官充】散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉断其享官已斋而阙者通摄行事学官及诸学生皆清斋于学馆一宿前享二日本司埽除内外又为瘗塪于院内堂之壬地方深取足容物南出陛本司设县令以下次于门外随地之宜前享一日晡后本司帅其属守门本司设三献位于东阶东南每等异位俱西向设掌事者位于三献东南西向北上设望瘗位于堂之东北当瘗埳西南设学官位于西阶西南当掌事位学生位于学官之后俱东向北上设賛礼者位于三献西南西向北上又设賛唱者位于瘗塪东北南向东上设三献门外位于道东每等异位俱西向掌事位于终献之后北上祭器之数每坐樽二笾八豆八簋二簠二俎三【羊豕及腊各一俎】掌事者以樽坫升设于堂上前楹间北向先圣之樽在西先师之樽在东俱西上皆加勺羃先圣爵一配坐爵四各置于坫设币篚于樽所设洗置东荣南北以堂深罍水在洗东加勺羃篚在洗西南肆实爵三巾二于篚加羃执樽罍洗篚者各于樽罍洗篚之后享日未明烹牲于厨【祝以豆二取毛血】夙兴掌馔者实祭器【牲体羊豕皆载右胖前脚肩臂臑节一叚皆载之后脚三节节一叚去下一节载上肫胳二节又取正脊脡脊横脊短胁正胁代胁各二骨以并余皆不设簋实黍稷簠实稻粱笾实石塩干鱼枣栗榛菱芡鹿脯豆实虀葅醯醢菁葅鹿醢芹葅兎醢笋葅鱼醢若土无者各以其类充之】本司帅掌事者设先圣神席于西楹间东向设先师神席于先圣神坐东北南向席皆以莞质明诸享官各服祭服学官儒服学生青衿服本司帅掌事者入实樽罍及币【每坐尊二一实酒为上一实醴齐次之礼神之币用白各长一丈八尺】祝版各置于坫賛唱者先入就位祝二人与执樽罍篚者入立于庭以西为上立定賛唱者賛拜祝以下皆拜执樽罍篚者各就位祝升自东阶行埽除讫降自东陛以出还斋所县令将至賛礼者引享官以下俱就门外位学官学生并入就门内位县令至賛礼者引之次賛唱者先入就位祝升自东阶各立于樽后县令停于次少顷服祭服出次賛礼者引县令入就位西向立賛礼退立于左賛唱者引享官以下次入就位【凡引导者每曲一逡廵】立定賛唱者曰拜县令以下皆拜賛礼者少进县令之左白请行事退复位祝俱跪取币于篚兴各立于樽所【凡取物者皆跪俛伏而取以兴奠物则奠讫俛伏而后兴】本司帅执馔者奉馔陈于门外賛礼者引县令升自东阶进先圣神坐前西向立祝以币北向授县令受币賛礼者引县令西向跪奠于先圣神坐兴少退西向拜讫賛礼者引县令当先师神坐前北向立祝又以币西向授县令受币賛礼者引县令北向跪奠于先师神坐兴少退北向拜賛礼者引县令降复位本司引馔入升自东阶祝迎引于阶上各设于神坐前【笾豆盖羃先彻乃升簋簠既奠却其盖于下笾右豆左簋簠居其间羊豕二俎横而重于右腊特于左】设讫本司与执馔者降出祝还樽所賛礼者引县令诣罍洗执罍者酌水执洗者跪取盘兴承水县令盥手执篚者跪取巾于篚兴进县令帨手讫执篚者受巾跪奠于篚遂取爵兴以进县令受爵执罍者酌水县令洗爵执篚者跪取巾于篚兴进县令拭爵讫受巾跪奠于篚奉盘者跪奠盘兴賛礼者引县令升自东阶诣先圣酒樽所执樽者举羃县令酌醴齐賛礼者引县令诣先圣神坐前西向跪奠爵兴少退西向立祝持版进于神坐之右北靣跪读祝文曰维某年歳次月朔日子县令具官姓名敢昭告于先圣孔宣父惟夫子固天攸纵诞降生知经纬礼乐阐扬文教余烈遗风千载是仰俾兹末学依仁游艺谨以制币牺齐粢盛庶品祗奉旧章式陈明荐以先师顔子配尚飨祝兴县令拜祝进跪奠版于神坐还樽所县令拜讫賛礼者引县令诣先师酒樽所取爵于坫执樽者举羃县令酌醴齐賛礼者引县令诣先师神坐前北靣跪奠爵兴少退北向立祝持版进于神坐之右西向跪读祝文曰维某年歳次月朔日子县令具官姓名敢昭告于先师顔子爰以仲春【仲秋】率遵故实敬修释典于先圣孔宣父惟夫子庶几具体徳冠四科服道圣门实臻壸奥谨以制币牺齐粢盛庶品式陈明献従祀配神尚飨祝兴县令拜祝进跪奠版于神坐兴还樽所县令拜讫賛礼者引县令诣东序西向立祝各以爵酌福酒合置一爵一祝持爵进县令之左北向立县令拜受爵跪奠酒啐酒奠爵俛伏兴祝各帅执馔者进俎跪减先圣神前胙肉【各取前脚第二骨】共置一俎上又以笾取稷黍饭共置一笾祝先以饭进县令受以授执馔者又以俎进县令受以授执馔者县令跪取爵遂饮卒爵祝进受爵复于坫县令兴拜賛礼者引县令降复位初县令献将毕賛礼者引亚献诣罍洗盥手洗爵升献饮福如县令之仪【惟不读祝版不受胙】讫降复位初亚献将毕賛礼者引终献诣罍洗盥手洗爵升献饮福如亚献之仪讫降复位祝各进神坐前跪彻豆还尊所【彻者笾豆各一少移于故处】賛唱者曰赐胙拜非饮福受胙者皆拜賛唱者又曰拜县令以下皆拜賛礼者少进白请就望瘗位賛礼者引县令就望瘗位西向立賛唱者转就瘗塪东北位初在位者将拜祝各以篚进神坐前跪取币降自西阶诣瘗塪以币置于塪讫賛唱者曰可瘗塪东西厢各二人寘土半塪【瘗讫寘土者以篚出】赞礼者进县令之左北面白礼毕遂引县令出赞礼者各引享官以次出初白礼毕賛唱者还本位祝与执樽罍洗篚者俱复掌事位立定賛唱者曰拜祝以下俱拜以出其祝版燔于斋所
　　县学生行束修礼
　　束帛一篚【一疋】酒一壶【二斗】脯一案【五脡】
　　其日平明学生青衿服至学门博士公服若儒服立于学堂东阶上西靣賛礼者引学生立于门东西靣【不自同于宾客】陈束帛篚酒壶脯案于学生西南当门北向重行西上将命者出立于门西东靣曰敢请事学生少进曰某方受业于先生敢请见将命者入告博士曰某也不徳请子无辱将命者出告学生曰某不敢为仪敢固以请将命者入告博士曰请子就位某敢见将命者出告学生曰某不敢以视宾客请终赐见将命者入告博士曰某辞不得命敢不从将命者出告执篚者以篚东面授学生博士降俟于东阶下西靣賛礼者引学生执酒脯者从之学生入门而左立于西阶之南东靣执脯者立于学生西南东靣北上学生跪奠篚拜博士荅拜学生还辟遂跪取篚賛礼者引学生进博士前东靣授币賛礼者取酒脯币以东执酒脯者出賛礼者引学生立于阶间近南北靣拜讫引出

　　大唐开元礼卷七十二
<史部,政书类,仪制之属,大唐开元礼>
　　钦定四库全书
　　大唐开元礼卷七十三　　唐　萧嵩等　撰吉礼
　　诸县祈社稷　　　诸县祈诸神
　　诸县禜城门
　　诸县祈社稷
