<!-- { "loadSidebar": true } -->
　　若守令遣使吊其吏人使者至内外俱缞服主人以下就阶下位妇人就堂上位内外俱哭使者素服执书相者引入门内外俱哭使者素服而左立于阶间东面使者致辞主人再拜稽颡相者引主人进诣使者前西面受书退复位左右进受书主人拜送于位相者引使者出使人若自入吊如上仪客出少顷内外止哭各就次
　　筮宅兆
　　既度宅兆掘四隅外其壤掘内南其壤【宅居也兆域也南其壤者为将北首故也】既朝哭主人还哭出乘垩车诣宅兆所出郭门止哭将到主人又哭至宅兆所祝及筮师凡行事者皆素服掌事布筮席于宅兆南西上相者引祝立于席西南东面南上筮师立于祝南东面北上相者引主人诣席南十五步许当内壤北向立相者立于主人之左少南俱北向诸亲宾立从者立于筮席东南重行西向亲北上诸宾南上立定相者少进东面称事具退复位主人免首绖左拥之相者进立于主人东北西面筮师开韇出筮兼执之【韇藏筮器】进立于相者前东面相者命曰哀子姓名【今仪父祖父称孤子孤孙母祖母称哀子哀孙以下准此】为某甫度兹幽宅无有后艰【某甫父字也为其父筮今谋此地以为幽冥之居得无有后艰难乎若内丧云为某母某氏也】筮师曰诺右旋就席北面右执韇以击筮述命曰假尔太巫有常坐指内卦遂筮讫兴以卦东面称占曰从还本位立主人绖哭从者哭尽哀止相者进主人之左东面称礼毕相者遂引主人退立于东南隅西面又相者引亲宾及筮者立于主人之后重行西向俱北上掌事者即彻筮席当安墓处立一标又四隅当两厢各立一标祝史帅掌事者入铺后土氏神席于墓左南向设酒樽于神座东南加勺羃设洗于酒樽东南罍水在洗东篚在洗西南肆【篚实以巾爵加幂】相者引告者及祝与执尊篚羃者俱立于洗东南重行北面以北爲上【亲宾及主人告之主人告去绖杖】立定俱再拜祝与执樽篚者先立于樽篚之后执馔者以脯醢跪设于神座前兴还本位相者引告者诣洗盥手洗爵诣尊所酌酒进跪奠于神座前兴少退北面立祝持版进于神座之右东面跪读祝文曰维年月朔日子某姓名【有官称官若主人自告父称孤子母称哀子姓名】敢昭告于后土之神今为姓某甫【父母云父某母某祖母云某氏】营建宅兆神其保佑俾无后艰谨以清酌脯醢祗荐于后土之神尚飨祝兴告者再拜相者引告者还本位西面再拜相者引出掌事以下俱复位再拜遂彻馔席樽罍以出主人哭还一里许哭止及郭外又哭内外升哭于位主人升诣殡前北面哭尽哀止哭西面再拜降就次若不従筮择地如初仪
　　筮日
　　既朝哭主人及诸子出立于殡门之外东壁下西面北上亲宾之长莅筮行事者俱吉服于门西东面南上筮人执韇【韇藏筮器】在其南东面主妇阖门东扇立于其内掌事者设筮席于阈外闑西莅筮者诣主人前东面告事具遂引主人立于门南北面免首绖左拥之莅筮者进立于主人东北西面筮人开韇出筮兼执之少退莅筮位前东面受命莅筮命曰孤子某【母云哀子】来日卜其父某官某甫【母云为某母某氏也】考降无有近悔【考登也降下也言卜此日惟神上下得无近于咎悔也】筮人曰诺右旋进就席西面坐右执韇击筮述命曰假尔太筮有常遂筮讫兴以卦东面称占曰从【从顺占也】主人绖哭皆哭尽哀止遂使人告于亲宾【其筮日不来者】筮人以韇退掌事彻筮席莅筮称礼毕主人兴诸子以下入升殡前北面立哭内外俱尽哀讫各还次若不从筮择如初仪
　　启殡
　　有期前一日之夕掌事者除苇帐备启奠【具馔如大敛】内外哭如常仪启之日内外夙兴缞服主人及诸子皆去冠绖以袤巾帕头内外皆升就位哭【尊行者坐】祝素服执功布【长三尺】升自东阶诣殡南北向内外皆止哭祝三声噫嘻乃曰谨以吉辰启殡既告皆哭尽哀各还次祝降与执馔者升彻宿奠如式祝移铭旌重北建之掌事者升彻殡涂讫设席于塪南升柩于席上又设席于柩东祝执功布升以拂柩覆用夷衾降出周设帷东面开户【若不为坎以殡者则彻殡涂讫席柩东】相者引主人以下升哭于帷东西向妻妾女子子以下哭于帷东北壁下南向西上诸祖母以下哭于帷西北壁下南面东上外姻丈夫帷东北面西上妇人帷西北面东上内外俱哭祝与进馔者以启奠升设于柩东席上祝酌酒奠之内外俱坐哭于位如未成服礼亲宾致奠如别仪代哭者以亲疎为之昼夜不絶声



　　大唐开元礼卷一百四十六
　　钦定四库全书
　　大唐开元礼卷一百四十七　唐　萧嵩等　撰凶礼
　　六品以下丧之二
　　将葬
　　陈车位　　　　　　陈器用
　　进引　　　　　　　举柩
　　柩在庭位　　　　　祖奠
　　柩出升车　　　　　遣奠
　　遣车　　　　　　　器行序
　　诸孝从柩序　　　　郭外亲賔归
　　诸孝乗车　　　　　宿止
　　宿处哭位　　　　　行次奠
　　亲宾致赗
　　墓上进止
　　茔次　　　　　　　到墓
　　陈明器　　　　　　　下柩哭序
　　入墓　　　　　　　　墓中置器序
　　掩圹　　　　　　　　祭后土
　　反哭　　　　　　　　虞祭
　　将葬
　　陈车位
　　将启之日纳柩车于大门之内当门南向进灵车于柩车之右内外所乘之车陈于大门外丈夫之车门西妇人之车门东俱服重者在上【以近门外北方为上】女子子妻妾之车以木爲之不漆饰无者以籧篨衣车以蒲纒辕毂若白土垩之以布为防【布如服布】周大功之车以白土垩之或衣籧篨皆以布为防【其布如服】掌事者预于宿所张吉凶帷幕凶帷在西吉帷在东俱南向设灵座于吉帷下如常式
　　陈器用
　　启之夕发引前五刻陈布吉凶仪式魌头志石大棺车【八品以下设魌头之车魌头两】及明器以下陈于柩车之前引二披二铎二画翣二【引者引柩车索也披者系于柩车四周在傍执之以备倾覆铎者以铜为之所以节挽者翣者以木为筐广二尺髙二尺四寸其形方两角髙衣以白布柄长五尺画翣者内及四縁皆画云气庶人无引披铎翣也】
　　进引
　　二刻顷掌事者彻启奠以出初彻奠内外俱兴立哭于位执绋者皆入掌事者彻帷持翣者升即以翣障柩执铎者入夹西阶立掌事者取重出倚于门外之东执旌者立于西阶南北面【诸执绋铎旌翣者皆布深衣介帻】陈布将讫进灵车于内门外南向祝以腰舆诣灵座前【内丧则妇人执腰舆】祝于舆右西向跪昭告曰孤子某【母云哀子】谨用吉辰奉归先兆【若新卜茔域宜曰奉迁幽兆】灵车就引神道纡回惟以荒寥无任哽絶兴立少顷腰舆出降自西阶威仪从者如平生诣灵车后少顷舆退
　　举柩
　　将举柩执铎者俱振铎柩降就阶间南向初柩动及进止执铎者皆振铎毎振先摇之摇讫三振之其持翣者恒以翣障柩柩降阶执旌者渐而南柩止则回北向立主人以下以次从柩而降主妇又次其后降
　　柩在庭位
　　柩在庭【庭内先施席以置柩】主人及诸子以下立哭于柩东西向南上祖父以下立哭于柩东北南向北上异姓之丈夫立哭于主人东南西面北上妇人以次后降妻妾女子子以下立哭于柩西东向南上祖母以下立哭于柩西北南向东上异姓之妇人立哭于主妇西南东面北上内外之际障以行帷【帷用如服布】
　　祖奠
　　庭位既定祝帅执馔者设祖奠于柩东如大敛之仪祝酌讫进奠南北面跪曰永迁之礼灵神不留谨奉柩车式遵祖道尚飨兴少顷彻之
　　柩出升车
　　柩动旌先主人以下从哭于柩后妇人次哭于后柩出中门外到轜车设帷障于柩后执绋执披者如常遂升柩于车内外哭位如在庭之仪
　　遣奠
　　既升柩祝与执馔者设遣奠于柩东如祖奠之仪祝酌奠于馔前少顷彻之
　　遣车
　　既遣奠掌事者以遣蒲苇苞牲体下节二苞以绳束之盛以盘载以车列于旌前
　　器行序
　　彻遣奠灵车动从者如常先灵车后次魌头车次志石车次大棺车【志石与大棺若先设者不入陈布次】次明器舆次下帐舆次米舆【五谷米实以五筲各斗二升羃用疏布】次酒脯醢舆【酒实二壶各五斗羃用功布醢实于二瓮各三斗羃用疏布】次苞牲舆次食舆【食舆盘椀具足】次铭旌次铎【铎分爲左右也】次柩车
　　诸孝从柩车序
　　主人及诸子缞服绖杖徒跣哭【秃者袤巾加绖】徒跣哭从诸丈夫妇人各以服之精麤爲序从哭出门内外尊行者皆乘车马哭不絶声
　　郭外亲賔归
　　出郭亲賔还权停车马内外尊行者皆下柩车依服之亲疎为序立哭如式相者引亲宾以次就柩车之左向柩立哭尽哀卑者再拜而退妇人亦如之
　　诸孝乘车
　　亲宾还内外乘车马【若墓逺及病不堪步者虽无亲宾还主人及诸子亦乘垩车去茔三百步皆下】
　　宿止
　　灵车到帷门外回南向进腰舆于灵车后威仪从者如常礼少顷舆入诣灵座前少顷降出遂进常食于灵座若食顷彻之【每至停宿之所于室设灵座进食皆如初】柩车到入凶帷停西厢南辕祝设几席于柩车东
　　宿处哭位
　　初至宿处内外皆就柩车所主人及诸子以下于柩车之东西面南上妻妾女子子妇人于柩车之西东面南上祖父以下于柩车东北南面西上异姓有服者于柩车东南西面北上祖母以下于柩车西北南向东上异族妇人又于柩车西南东向北上俱立哭
　　行次奠
　　凡停宿进酒脯之奠于柩东如朝奠之仪既设奠内外各还次迭哭不絶声及夕内外就柩车所哭进夕奠如朝奠之仪讫迭哭如常厥明又就位哭进朝奠亦如之若食顷彻之吉凶威仪依式发引内外从哭如初仪
　　亲宾致赗
　　宾有赠礼在主人设祖奠之时宾立于大门外西厢东西从者以篚奉纁立于宾西南俱东面牵马者以马陈于宾东南北首西上相者入告遂诣主人之左北面受命出到宾前西面曰敢请事宾曰某敢赠相者入告出曰孤某须矣宾之从者坐奠篚取币兴诣宾前西面以授宾退复位相者引宾入牵马者先以马入陈于柩南北首西上宾入由马西当柩车南北面立内外权止哭宾曰某諡封若某位将归幽宅敢赠辞毕而哭内外皆哭主人拜稽颡宾止哭相者引宾进柩东西面奠币相者引宾又由柩前以西而出初宾出掌事者由主人右诣柩东西面举币以东【东藏之也】受马者由前旋牵者后适其右受之牵者由前以西而出宾将出主人稽颡再拜送之
　　墓上进止
　　茔次
　　前一日之夕掌事者豫于墓门道西张帷幕设灵如初
　　到墓
　　乘车者卑行望坟而下尊行及茔而下序哭尽哀灵车至帷门外回车南向祝以腰舆诣灵车后少顷入诣灵座前少顷以舆降出遂设酒脯之奠如初柩车至圹前回南向丈夫妇人之位如遣奠之仪
　　陈明器
　　掌事者陈明器于圹东南西向北上
　　下柩哭序
　　布席于柩车之后张帷下柩丈夫柩东妇人柩西以次进凭柩哭尽哀各退复位内外卑者再拜辞诀相者又引主人以下哭于羡道东西面北上妻及女子子以下妇人障以行帷哭于羡道西东面北上
　　入墓
　　施席于圹户内之西遂下柩于圹户内席上北首覆以夷衾
　　墓中置器序
