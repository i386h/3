<!-- { "loadSidebar": true } -->
　　婚礼先使媒氏通书女氏许之乃致纳采之礼前一日主人设賔次于大门外道右南向以后纳吉纳征请期亲迎设次皆如之其日大昕使者至女氏大门外掌次者延入次主人公服受其礼于正寝【有庙者于庙】掌事者布神席于室户外之西右几使者公服【不合公服者并常服】出次立于大门外之西东面主人立于东阶下西面傧者立于主人之左北面受命出立于门东西面曰敢请事賔曰吾子有命贶室某也【吾子女父某壻名】某有先人之礼使某也请纳采【上某壻父名下某使者称也】傧者入告主人曰某之子蠢愚又弗能教吾子命之某不敢辞傧者出告掌畜者以鴈授賔退立于后左手执之主人迎于大门外之东西面再拜賔不答拜主人揖賔以入賔从入主人入门而右賔入门而左至于次门主人又揖入至内霤将曲揖至阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升东阶当阿【阿栋也】西面賔升西阶当阿东面賔曰敢纳采主人阼阶上北面再拜进立楹间南面賔进立于主人之西俱南面賔授鴈降自西阶以出
　　问名
　　纳采礼毕賔既降立于内门外之西东面初賔降主人还阼阶东左右受鴈于序端主人降立于阼阶下西面傧者进受命出请事賔曰某既受命将加诸卜敢请女为谁氏傧者入告主人曰吾子有命且以备数而择之某不敢辞傧者出告掌畜者以鴈授賔退立于后主人迎于内门外之东西面揖賔以入主人入门而右賔入门而左二揖至阶三让如初主人升阼阶当阿西面賔升西阶当阿东面曰敢问名主人于阼阶上北面再拜进立于楹间南面賔进立于主人之西俱南面賔授鴈还立西阶上东面主人还阼阶上西面曰某第某女某氏出賔立于内门外之西东面主人退立于阼阶东左右受鴈于序端主人降立于阼阶下西面傧者进受命出请事賔曰礼毕賔者入告主人曰吾子为事故至于某之室某有先人之礼请礼从者傧者出告賔曰某既得将事敢辞傧者入告主人曰先人之礼敢固以请傧者出告賔曰某辞不得命敢不从傧者入告主人升立于序端掌事者彻几改筵东上【蒲筵缁布纯漆几主人设神席亦准此】设甒醴于东房内西墉下加勺羃篚在樽北实觯一角柶一加羃笾豆在篚北实脯醢设席于东房近北罍水在洗西篚在洗东北肆设讫主人降迎賔于内门外之东西面主人揖賔賔报揖主人入賔从入二揖至阶三让如初升主人于阼阶上北面再拜賔于西阶上北面答拜主人受几于序端掌事者内拂几三奉两端西北向进主人东南向外拂几三振袂内执之进西北向使者迎受于筵前东南向以俟主人还阼阶上北面拜送賔以几避北面坐设于坐左兴退于西阶上北面答拜立于阶西东面賛者盥手洗觯酌醴加柶于觯覆之面叶出房南面立主人受醴面柄进筵前西北面立賔于西阶上一拜进筵前东南面受醴复西阶位主人还阼阶上北面一拜送賛者荐脯醢于筵前賔进筵坐左执觯右取脯擩于醢祭于笾豆之间以柶祭醴三始扱一祭又扱再祭兴以柶兼诸觯上躐降筵于西阶北面坐啐醴建柶奠觯遂拜执觯兴主人答拜賔进升筵坐奠觯于笾豆之东賔退立于西阶上东面掌事者奉篚币升自东阶主人受于序端进西面立賔西阶上北面再拜主人进楹间南面立賔进立于主人之西俱南面主人以币篚授賔賔受退立于西阶东面主人还东阶上北面拜送賔降自西阶从者迓受币賔出大门外西东面立主人降出门东西面拜送賔退主人入立于东阶下西面傧者告于主人曰賔不顾矣主人乃还于寝于使者归主人【壻之父】公服立于阼阶下西面使者入告立于主人之左北面曰某既得将事敢告主人曰闻命使者退主人入【以下复命准此】
　　纳吉
　　其日大昕使者至女氏大门外掌事者延入次掌事者设几筵如初使者出次立于主人大门外之西东面主人立于阼阶下西面傧者进受命出请事賔曰吾子有命既命某加诸卜占吉使某也敢告【某壻父名也使某使者名也】傧者入告主人曰某之子不能教唯恐弗堪吾子有吉某预在焉某不敢辞傧者告掌畜者以鴈授使者退立于后主人迎拜如常主人揖賔以入賔従入主人入门而右賔入门而左至于次门主人揖入二揖至阶三让如初主人升阼阶上西面賔升西阶上东面曰敢纳吉主人北面再拜进立于楹间南面賔进立于主人之西俱南面賔授鴈降自西阶出立于次门之西阶东面初使出主人还阼阶东左右受鴈于序端主人降立于阼阶下西面傧者进受命出请事使者曰礼毕其礼賔如问名之仪
　　纳征
　　其日大昕賔至女氏大门外掌事者延就次賔之掌事者入布羃于主人次门之外纁束陈于羃上鹿皮二内摄之【毛在内】立于羃南北面西上主人掌事者设几筵如初【其纁束三疋纁二疋合束之其执皮内摄之手相向左手并执前足右手并执后足】陈设讫使者出次立于主人大门外之西东面主人立于阼阶下西面賔进受命出请事賔曰吾子有嘉命贶室某也某有先人之礼束帛俪皮使某也请纳征傧者入告主人曰吾子顺先典贶某以重礼某敢不承命傧者入告主人迎拜如常主人揖賔以入賔从入主人入门而右賔入门而左至次门主人立于门东西面賔立接西塾东面掌事者坐取纁兴授賔賔执主人揖賔以入执束帛皮者从入陈于庭三分庭一在南北面西上主人二揖至阶三让如初主人升阼阶当阿西面賔升西阶当阿东面曰敢纳征【执皮者释外足见文】主人于阼阶上北面再拜进立于楹间南面賔进立于主人之西俱南面授束帛受皮者自右受之以东賔之执皮者自前西而出賔初授束帛降出次门外之西东面主人还阼阶东左右受束帛于序端主人降立于阶下西面傧者进受命出请事賔曰礼毕其礼賔如问名之仪
　　请期
　　其日大昕使者至于女氏大门外掌事者延入次又掌事者设几筵如初使者出次立于主人大门外之西东面主人立于阼阶下西面傧者进受命出请事賔曰吾子有赐某既申受命惟是三族之不虞使某也请吉日傧者入告主人曰既前受命矣唯命是聼傧者出告賔曰某聼命于吾子【某壻父名】傧者入告主人曰某固唯命是聼傧者出告賔曰某使某受命于吾子吾子不许某敢不告期日曰某【某吉日之甲乙】傧者入告主人曰某敢不敬须傧者出告掌畜者以鴈授使者退立于后主人迎拜如常主人揖賔以入賔从入主人入门而右賔入门而左二揖至阶三让如初主人升阼阶当阿西面賔升西阶当阿东面曰敢告期主人阼阶上北面再拜进立于楹间南面賔进立于主人之西俱南面賔授鴈降出次门外之西东面主人还阼阶东左右受鴈于序端主人降立于阼阶下西面傧者进受命出请事賔曰礼毕其礼賔如纳征之仪
　　亲迎
　　其日大昕壻之父女之父各服其服告于祢正寝【以酒脯告之一献有庙者告于庙】将行父醮子于正寝賛者布席于东序西向又设席于戸牖之间南向父公服【庻人常服以下准此】坐于东序西向子服爵弁【庻人绛公服】升自西阶进立于席西南向賛者酌酒进北面以授子子再拜受賛者荐脯醢于席前【脯醢出自房】子升席跪左执爵右取脯擩于醢祭于笾豆之间右祭酒执爵兴降席西南面跪卒爵奠爵再拜执爵兴賛者受虚爵还樽所子进立于父席前东面父命之曰徃迎尔相承我宗事朂率以敬先妣之嗣若则有常【庶子但云徃迎尔相朂率以敬】子再拜曰不敢忘命又再拜出初昏设洗于阼阶东东西当东荣南北以堂深罍水在洗东加勺羃篚在洗西南肆实爵二巾二加羃设妇洗于东房近北罍水在洗西加勺羃篚在洗东北肆实以巾加羃陈馔于东房内西牖下【馔用特牲鱼腊三俎四簋一豋六豆】壻及妇共牢妇之簋及豆豋之数各视其夫【牲体皆节折簋实以黍稷豋实以羮豆实醢酱韲葅之类】簋豆豋皆加葢俎加羃樽于室中北牖下酒在西加勺羃南柄又设樽于户外之东加勺羃无酒篚在南实四爵二卺加羃【夫妇酌于内樽四爵两巹凡六夫妇各三酳】主人乘青通幰犊车【主人谓壻也】从者公服乘车以从妇车及从车各准其夫至于妇氏大门外掌次者延入次賛者布席于室戸外之西西上右几又布席于户外东壁下加勺羃篚在北实觯一角柶一于篚加羃笾豆一又在篚北女服花钗大袖之服【庻人服花钗连裳】入于房即席南向立姆在其右女从者在其后父公服升自阼阶立于房户外之东西面内賛者以觯酌醴加柶覆之面柄进女席前北面女降席西南面再拜受觯内賛者荐脯醢于席前女升席跪左执觯右取脯擩于醢祭于笾豆之间遂以柶祭醴三始扱一祭又扱再祭兴筵末跪啐醴建柶奠觯于豆东降席西再拜讫升席南向立内賛者彻荐觯主人降立于东阶南面賔出次立于门西东面【賔壻也】傧者进受命出立于门东西面曰敢请事賔曰吾子有命以兹初婚某父使某将请承命傧者入告主人曰某固敬具以须主人迎賔于大门外之东西面再拜賔答拜主人揖賔賔报揖执鴈从入至于寝门主人又揖入至内霤将曲揖当阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升自阼阶西面立賔升自西阶进当房户北面跪奠鴈兴再拜降出主人不降送于賔入门母出立于房户外之西南面于賔拜讫姆导女出于母左父少进西面戒之必有正焉若衣若笲命之曰戒之敬之夙夜无违命母戒于西阶上施衿结帨戒之曰勉之敬之夙夜无违【帨佩巾】庶母及门内施鞶申之以父母之命之曰敬恭聼宗父母之言夙夜无愆视诸衿鞶【鞶鞶囊妇人鞶丝所以盛帨巾之属】女出至车壻授绥姆辞曰未教不足与为礼妇乘以几加景壻驭轮三周驭者代之主人使其属送之壻出乘车先妇车从而行至于门外下车以俟妇至降车北面立壻南面揖妇以入及寝门又揖以入賛者彻樽羃酌酒三注樽女从者布席于奥东面【西南隅谓之奥若室内窄则席于堂上楹间东向设樽于室户东】主人导妇升自西阶入于室即席东面妇入立于樽西南壻盥于南洗女从者沃之妇盥于北洗壻従者沃之賛者以馔入设酱于席前葅醢在其北俎三设于豆东腊特于俎北賛者设黍于酱东设湇于酱南设对酱于东【对酱妇酱设之当特俎】葅醢在其南北上设黍于腊北其西稷设湇于酱北賛啓防防于簋簠南对簋簠于北【啓发也】皆加匙箸壻从者布对席于馔东賛者西面告馔具主人揖妇即对席西面皆坐賛者授匕箸各以葅擩于醢皆祭于豆间又皆祭黍賛者各取肺絶末以授皆祭賛者以肺加于俎【凡祭与食皆賛者賛之】賛者皆移黍置于席上授肺脊皆食以湇酱三饭卒食賛者二人俱洗盏于房酌于室内之樽诣戸西北面以酳主人及妇皆兴再拜受爵賛者北面答拜主人及妇皆坐祭酒賛者以肝从皆奠爵取肝振祭哜之賛者皆受实于且豆各取爵皆饮讫賛者受爵主人及妇皆拜賛者以爵复于篚又以爵酌酒再酳主人及妇仍立受爵坐饮卒爵皆兴賛者受爵复于篚三酳用巹如再酳主人及妇立于席后賛者皆降东阶洗爵升酌于户外樽入户西北面俱奠爵兴再拜皆坐取爵遂祭饮卒爵奠爵遂拜执爵兴夫妇答拜降奠爵于篚主人出脱服于房妇退立樽西南面位賛者彻馔设于东房如初妇脱服于室衽于奥北趾【衽卧席】主人入烛出妇从者馂夫之余夫从者馂妇之余賛者酌户外樽酳之女从者待于户外呼则闻
