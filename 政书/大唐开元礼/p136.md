<!-- { "loadSidebar": true } -->
　　每年季冬之月县令为主人乡之老人年六十以上有徳望者一人为賔次一人为介又其次为三賔又其次为众賔其日质明设賔席于楹间近北南向设主人席于阼阶上西向设介席于西阶上东向设三賔席三于賔席之西各南向皆不属焉又设众賔席于楹间近南北面东上设两壶于賔席之东北少退酒在西加勺羃置篚于壶南东肆实以爵觯设賛者位于阶东南西向北上賔介及三賔至立于防事大门外之右众賔立于賔之后俱东向北上执事者俱就于位主人迎賔于大门外之左西面拜賔賔荅拜又西南面拜介介荅拜又西南面揖众賔众賔报揖主人又揖賔賔报揖主人先入门而右西面賔入门而左东面介及三賔序入立于賔西南众賔立于三賔之后俱北面东上【凡賔主拜揖周旋皆有賛相】主人将进揖当阶又揖宾皆报揖至阶主人曰请吾子升賔曰某敢辞主人曰固请吾子升賔曰某敢固辞主人曰终请吾子升賔曰某敢终辞主人升自阼阶賔升自西阶当楣北面立执樽者彻羃主人适篚跪取爵兴适樽实之进賔席前西北面献賔賔西阶上北面立主人少退賔进于席前受爵退复西阶上北面立主人退于阼阶上北面拜送爵賔少退賛者荐葅醢于賔席前【賔以下年六十者三豆七十者四豆八十者五豆九十者及主人皆六豆】賔自西方升席南面跪左执爵右取葅擩于醢祭于豆间遂祭酒啐酒【啐尝也】兴降席东适西阶北面跪卒爵执爵兴适樽实之进主人席前东南面酢主人主人于阼阶上北面立賔退复西阶上北面拜送爵賛者荐脯醢于主人席主人由席东自北方升席跪左执爵右执脯醢遂祭酒啐酒兴自南方降席复阼阶上北面跪卒爵执爵兴跪奠爵于东序端兴适篚跪取觯实之以酬賔复阼阶上北面跪奠觯遂拜执爵兴賔西阶上答拜跪祭饮卒觯兴适樽实之进賔前北面賔拜主人少退賔既拜主人跪奠觯于荐西兴复阼阶上位賔遂进席前北面跪取觯兴复西阶上位主人北面拜送賔賔进席前北面跪奠觯于荐东兴复西阶上位【酬酒不举者君子不尽人之欢以全交也】主人北面揖遂降立于阼阶下西面賔降立于西阶当西序东面【主人将与介为礼故賔不居堂上位】主人进延介主人揖介介报揖至阶一让升主人升阼阶介升西阶当楣北面立主人诣东序端跪取爵兴适樽实之进于介席前西南面献于介介西阶上北面拜主人少退介进北面受爵退复位主人于介之右北面拜送爵介少退主人立于西阶之东賛者荐爼醢于介席前介进自北方升席跪左执爵右祭爼醢遂祭酒执爵兴自南方降席北面跪卒爵执爵兴介授主人爵主人适樽实之以酢于西阶上立于介右北面跪奠爵遂拜执爵兴介答拜主人跪祭遂饮卒爵执爵兴进跪奠爵于西楹南还阼阶上揖降介降立于賔南主人于阼阶前西南揖众賔遂升适西楹南跪取爵兴适樽实之进于西阶南面献众賔三賔之长升西阶上北面拜受爵主人于三賔长之右北面拜送賛者荐爼醢于其席前三賔之长升席跪左执爵右祭爼醢祭酒执爵兴退于西阶上立饮讫授主人爵降复位主人又适樽实之进于西阶南面献三賔之次者如献三賔之礼又次一人升饮亦如之主人适樽实酒进于西阶上南面献众賔众賔每一人升受爵跪祭立饮賛者遍荐爼醢于其位讫主人受爵奠于篚主人兴賔一揖一让升賔介众賔序升即席设工席于堂亷西阶之东北面东上【侧边曰亷】工四人入先二瑟后二歌工持瑟升自西阶就位坐工歌鹿鸣卒歌笙入立于堂下北面奏南陔讫乃间歌南有嘉鱼笙崇丘【间代也谓一歌则一吹也】乃合乐周南闗雎召南鹊巢【合谓歌与众声俱作也乐无工人则阙毋得作淫声不雅之曲】乐正告賔曰正歌备告讫司正升自西阶【司正谓主人之賛礼者礼乐之正既成将留賔为有懈惰立司正以监之】跪取觯于篚兴适樽实之降自西阶诣阶间右还北面跪奠觯拱手少立跪取觯遂饮卒觯奠觯再拜賔降席跪取觯于篚适樽实之诣阼阶上北面酬主人主人降席进于賔东【初起旅酬也凡旅酬者少长以齿】賔跪奠觯遂拜执觯兴主人答拜賔立饮卒觯适樽实之进阼阶上东南面授主人主人再拜賔少退主人受觯賔于主人之西北面拜送【旅酬同阶礼杀】賔揖复席主人进西阶上北面酬介介降席自南方进立于主人之西北面主人跪奠觯遂拜执觯兴介答拜主人立饮卒觯适樽实之进西阶上西南面立介拜主人少退介受觯主人于介东北面拜送主人揖复席司正升自西阶近西北面立相旅曰某子受酬受酬者降席自西方进北面立于介右【旅序也于是介酬众賔众賔又以次序相酬也某者众賔姓也同姓则以伯仲别之又同则以其字别之受酬者由介东尊介使不失故位也】司正退立于序端东面【避受酬者又便其賛上賛下】介跪奠觯遂升执觯兴某子答拜介立饮卒觯适樽实之进西阶上西南面授某子某子受觯介立于某子之左北面揖复席司正曰某子受酬受酬者降席自西方立于某子之左北面某子跪奠觯遂拜执觯兴受酬者答拜某子立饮卒觯适樽实之进西阶上南面授之受酬者受觯某子立于受酬者之右揖复席次一人及众賔受酬亦如之卒受酬者以觯跪奠于篚兴复位司正适阼阶上东面受命于主人曰请坐于賔司正逥北面告于賔曰请賔坐賔曰唯命【賔主之辞皆司正传请】賔主各就席坐【若賔主俱公服者则皆降脱履阶下主人先左賔先右礼毕降纳如常】司正适篚跪取觯兴进立于楹间北面乃扬觯而言曰朝廷率由旧章敦行礼教凡我长防各相劝朂忠于国孝于亲内睦于闺门外比于乡党无或愆惰以忝所生賔主以下皆再拜司正跪奠觯再拜跪取觯饮卒觯兴賔主以下皆坐司正适篚跪奠觯兴降复位无筭爵【筭数也賔主燕饮爵行无数醉而止三賔以上賛者二人行爵以下取足而已也】无筭乐【燕乐亦无数或间或合尽欢而止也】主人之賛者皆与焉燕讫賔主俱兴賔以下降自西阶主人降自东阶賔以下出立于门外之西东北上主人送于门外之东西面再拜賔介逡巡而退

　　大唐开元礼卷一百二十八
　　钦定四库全书
　　大唐开元礼卷一百二十九　唐　萧嵩等　撰嘉礼
　　宣赦书　　　　　　羣臣诣阙上表
　　羣臣奉叅起居　　　遣使诣蕃宣劳
　　宣赦书
　　其日质明本司承诏宣告内外随职供办守宫设文武羣官次于朝堂如常仪羣官依时刻皆集朝堂俱就次各服其服奉礼设文武羣官版位于顺天门外东西当朝堂之南文东武西重行北面相对为首设中书令位于羣官之北南向刑部侍郎率其属先陈金鸡于西朝堂之东南向置皷板于金鸡之南遂击每一皷投一杖刑部侍郎録京师见囚集于羣官之南北面西上囚集讫鼓止通事舎人引羣官各就位中书令受诏讫遂以诏书置于案令史二人对举案通事舎人引中书令持幡节者前导持案者次之诣门外位立持节者立于中书令之南少西令史举案者立于中书令之西北俱东面立定持节者脱节衣持案者进诣中书令前中书令取诏书持案退复位中书令称有诏书羣官皆再拜宣讫羣官又再拜舞蹈又再拜刑部释囚刑部尚书前受诏书退复位持节者加节衣通事舍人引中书令幡节前导而入又通事舍人引羣官还次
　　羣臣诣阙上表
　　前一日守宫设文武羣官次于朝堂如常仪其日量时刻文武羣官集俱就次各服朝服奉礼设文武羣官位于东朝堂之前近南文东武西重行北面相对为首设中书令位于羣官之北南向设奉礼位于羣官东北賛者二人在南少退俱西向奉礼帅賛者先就位礼部令史二人绛公服对举表案立于奉礼之北南面立定典谒引中书令出就南面位礼部郎中引表案诣中书令前郎中取表以授中书令中书令受表郎中举案退复位奉礼曰再拜賛者承传羣官在位者皆再拜通事舎人引中书令以表入奏出复南面位称有诏羣官再拜宣诏讫又再拜谒者引为首一人进北面受表退复位舍人引中书令入谒者引羣官还次
　　羣官奉叅起居
　　前一日守宫设文武羣官次于朝堂如常仪其日依时刻文武羣官九品以上俱集朝堂次奉礼设文武羣官位于东朝堂之前文左武右重行北面相对为首又设奉礼位于文武官东北賛者二人在南少退俱西向又设通事舍人位于文官为首者之北少东西向并如常奉礼帅賛者先就位舍人各引文武羣官俱就位立定舍人引为首者少进通起居讫退复位奉礼唱再拜賛者承传羣官在位者皆再拜舍人入奏讫舍人承防出复位西面称勅防羣官在位者皆再拜宣勅讫又再拜舍人及羣官俱退
　　皇帝遣使诣蕃宣劳
　　前一日执事者设使者次于大门外道东南向其日使者至执事者引就次使者以下俱公服蕃主朝服立于东阶东南西面使者出次执事者引使者立于大门外之西东面使副立于使者西南持节者立于使者之北少退令史二人对举诏书案立于使副西南俱东向执事者引蕃主迎使者于大门外之南北面再拜使者不荅拜执事者引使者入持节者前导持案者次之入门而左使者诣阶间南面立持节者立于使者之东少南西面使副立于使者西南持案者立于使副西南俱东面执事者引蕃主入立于使者之南北面持节者脱节衣持案者进使者前使副取诏书持案者退复位使副进授使者退复位使者称有诏蕃主再拜使者宣诏讫蕃主又再拜执事者引蕃主进使者前北面受诏书退立于东阶东南西面持节者加节衣执事者引使者持节者前导持案者次之出复门外位执事者引蕃主拜送于大门外使者还于次执事者引蕃主入

　　大唐开元礼卷一百二十九
　　钦定四库全书
　　大唐开元礼卷一百三十　　唐　萧嵩等　撰嘉礼
　　皇帝遣使诸州宣抚
　　皇帝遣使诣诸州宣制劳防
　　皇帝遣使诣诸州宣赦书
　　诸州上表
　　皇帝遣使诸州宣抚
