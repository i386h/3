<!-- { "loadSidebar": true } -->
　　前一日皇后清斋于别殿内官应从入庙者俱斋一日于庙所诸卫令其属晡后一刻各以其方器服守卫庙门与太乐工人俱清斋一宿前二日舎尚直长设皇后大次于太庙北门内之西东向周以行帷尚舎奉御铺御坐尚舎直长又量设内官以下次于大次之后守宫设外命妇妃主以下次于庙北门外之西道南北向东上周以行帷又设行事太尉以下次于斋坊之内太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路皷于北悬之内道之左右植建皷于四隅置柷敔于悬内柷在左敔在右设歌钟歌磬于庙堂之上前楹之间北向磬簴在西钟簴在东其匏竹者立于阶间重行北面相对为首【凡悬皆展而编之】诸工人各位于悬后东方西方以北为上南方北方以西为上前一日右校清扫内外内谒者监设皇后版位于乐悬之北道西北向设外命妇位于其次前北面东上奉礼设太尉以下及御史等位于内外并如常仪设酒樽之位扵庙堂上前楹间各于室户之左北向每室彞二樽二【春秋用鸡彛鸟彛牺尊秋冬用斚彛黄彛着尊】山罍二皆加勺羃皆西上各有坫焉【以置瓉爵】设洗于东阶东南北向罍水在洗东篚在洗西南肆【篚实以珪瓉巾爵】执樽罍篚羃者各位于樽篚之后太庙令整拂神幄又帅府史斋郎以樽坫罍洗篚羃入设扵位其日未明十五刻太官令帅宰人以鸾刀割牲于厨谒日未明三刻太尉以下各服其服太庙令良醖令各帅其属入实樽罍如式太官令帅进馔者实诸笾豆簠簋等未明二刻奉礼帅賛者先入就位賛引引御史以下行扫除如常仪讫引还斋所奉礼以下次还斋所未明一刻奉礼帅賛者先入就位賛引引太庙令太祝宫闱令入自东门当阶间重行北面以西为上立定奉礼曰再拜賛者承传【凡奉礼有词賛者皆承传】太庙令以下皆再拜升自东阶入开埳室奉出献祖以下神主各置于坐如常仪讫引还斋所质明谒者引太庙令以下俱就门外位奉礼帅赞者先入就位赞引引御史以下入就位太乐令帅工人次入就位【其升堂内者皆脱履于阶下降纳如式】谒者引太尉赞引引执事者次入就位立定奉礼曰再拜太尉以下皆再拜【其先拜者不拜】谒者进太尉之左白有司谨具请行事退复位协律郎跪俛伏举麾兴【凡取物者皆跪俛伏而取以兴奠物则奠讫俛伏而后兴】鼔柷奏永和之乐乃以黄钟为宫大吕为角太蔟为徴应钟为羽乐九成【黄钟三奏大吕太蔟应钟各再奏】偃麾戛敔乐止【凡乐皆协律郎举麾工鼔柷而后作偃麾戛敔而后止也】奉礼曰再拜太尉以下皆再拜谒者引太尉诣罍洗太尉盥手洗瓒升自阼阶诣献祖樽彛所执樽者举羃太尉酌爵鬯登歌作肃和之乐乃以圜钟之均【自后登歌皆作圜钟】谒者引太尉入诣献祖坐前北面跪以鬯祼地奠之俛伏兴谒者引太尉出户北向再拜讫谒者引太尉诣懿祖樽彛所执樽者举羃太尉取瓒于坫酌欝鬯谒者引太尉入诣懿祖神坐前北面跪以鬯祼地奠之俛伏兴谒者引太尉出户北面再拜讫谒者引太尉次祼太祖次祼代祖次祼髙祖次祼太宗次祼髙宗次祼中宗次祼睿宗皆如上仪讫登歌止谒者引太尉还斋所初太尉既升祼太官令帅进馔者奉馔陈于东门之外谒者引司徒出诣馔所司徒奉献祖之俎太官令引馔入自正门俎初入门雍和之乐作【自后酌献皆歌雍和】以无射之均【自后接神之乐堂下皆奏无射】馔至阶乐止馔升诸太祝迎引于阶上各设于神座前【笾豆葢羃彻之如式】设讫谒者引司徒以下还斋所诸祝各还樽所谒者引太尉诣罍洗盥手洗爵讫升自阼阶诣献祖樽彛所执樽者举羃太尉酌醴齐讫乐作谒者引太尉入诣献祖神座前北面跪奠爵俯伏兴出户北向立乐止太祝持版进于室户外之右东向跪读祝文曰维某年岁次月朔日子孝曽孙开元神武皇帝某【太祖以下称臣某】谨遣太尉封臣名敢昭告于皇祖某諡皇后某氏【太祖以下庙则称妾某氏】将伸祗见谨以一元大武明粢芗合芗萁嘉蔬嘉荐醴齐敬荐尚飨讫兴太尉再拜初读祝文讫乐作太祝进跪奠版于神座前俛伏兴还樽所太尉拜讫乐止谒者引太尉以次献皆如献祖之仪【惟不盥洗】遍献讫谒者引太尉诣东序西向立诸祝各以爵酌罍福酒合置一爵一太祝持爵进太尉之左北向太尉再拜受爵跪祭酒啐酒奠爵兴诸祝各帅斋郎进俎跪减神前胙肉加于俎上又以笾取稷黍饭兴以俎肉共置一俎以饭共置一笾先以饭授太尉太尉受以授斋郎又以胙肉授太尉太尉受以授斋郎太尉跪取爵遂饮卒爵太祝进受爵复于坫太尉兴再拜讫谒者引太尉还斋所赞引引御史太祝及执樽罍篚羃者俱还斋所以俟皇后既谒庙出门谒者引太尉以下诸执事及工人等各入复位登歌作雍和之乐诸祝各进入室彻豆出还樽所【彻者笾豆各一少移于故处】登歌止奉礼曰赐胙赞者唱再拜在位者皆再拜【太尉不拜】乐作奉礼又曰再拜在位者皆再拜乐一成止谒者进太尉之左白礼毕遂引太尉出赞引引执事者以次出御史太尉以下俱复执事位立定奉礼曰再拜御史以下皆再拜赞引引出工人以次出其祝版燔于斋坊太庙令太祝宫闱令纳神主如常仪
　　车驾出宫
　　前出宫三日本司宣摄内外各共其职其日昼漏上水四刻车驾出宫发引前七刻捶一鼔为一严【三严时节前一日内侍奏裁】发引前五刻捶二鼔为再严尚仪版奏请中严司赞设内命妇版位于皇后所御殿閤外道东重行西向北上内命妇各服其服所司陈小驾卤簿发引前二刻捶三鼔为三严司宾引内命妇各服其服就位六尚以下各服其服俱诣室奉迎【尚服负玺如式】内仆进重翟于閤外尚仪版奏外办驭者执辔皇后首饰袆衣乗舆以出警跸侍卫如常仪皇后升车仗卫如常六尚等乗车陪从如式司宾引内命妇退随近以俟诸翊驾之官皆乗马驾动称警跸如常不鸣鼓角诸卫前后督摄如常外命妇三品以上及公主县主皆先至各就次俱服其器服车驾将出内侍之属守庙四门内谒者赞引命妇妃主等出次内典引引就位立驾过引还次初驾将至内侍之属守庙四门驾至庙北门回车北向尚仪进当车驾前跪奏称尚仪妾姓言请降车兴还侍位皇后降车升舆入大次繖扇华葢侍卫如常仪卤簿停于庙外皇后停大次半刻顷司言引尚宫立于大次门外当西向尚仪版奏外办皇后出次侍卫如常【尚服负玺陪从如式】司言引尚宫尚宫引皇后【凡尚宫前导皆司言先引】至版位北向立尚宫与司言退立于左皇后定立尚宫前奏称请再拜皇后再拜少顷尚宫又奏称再拜皇后又再拜讫司言引尚宫尚宫引皇后还大次内侍版奏请解严【将士不得辄离部伍】皇后停大次一刻顷捶一鼓为一严转仗卫于还如来仪三刻顷捶二鼓为再严尚仪版奏请中严皇后改着钿礼衣五刻顷捶三鼔为三严六尚以下诣大次奉迎内仆进重翟于庙北门之外尚仪版奏外办驭者执辔皇后乗舆出次华葢侍卫如常皇后升车鼓吹振作而还六尚等升车陪从如来仪皇后将出门内谒者赞引外命妇等出次内典引引就位驾至位所内侍奏请驾权停外命妇还外命妇再拜讫内侍承令令外命妇又再拜车驾过内典引引外命妇退各还第驾至所御殿閤外廽车南向尚仪进当车驾前跪奏称尚仪妾姓言请降车兴还侍位皇后降车乗舆以入侍卫如常于车驾将至司賔引内命妇俱就位皇后既入司賔引内命妇退内侍版奏请解严将士各还其所









　　大唐开元礼卷九十四
　　钦定四库全书
　　大唐开元礼卷九十五　　　唐　萧嵩等　撰嘉礼
　　皇帝元正冬至受皇太子朝贺
　　皇后元正冬至受皇太子朝贺
　　皇帝元正冬至受皇太子朝贺
　　前二日本司宣摄内外各供其职前一日尚舍奉御设御幄于太极殿北壁南向守宫设皇太子次于承天门外东朝堂之北西向又于东宫朝堂设宫臣次如常式太乐令展宫悬于殿庭设麾于殿上西阶之西东向一位于乐悬东南西向皷吹令设十二案乘黄令陈车辂尚辇奉御陈舆辇并如常仪设皇太子位于横街南道东北面设典仪位于悬之东北賛者二人在南差退俱西面奉礼设宫臣版位于东宫朝堂如常其日依时刻宫官俱集于次各服其服诸衞率各勒所部陈设如常左庶子版奏请中严典谒引宫臣各就位侍衞之官各服其器服【左庶子负寳如式】俱诣閤奉迎仆进金辂于西閤外南向内率一人执刀立于辂前北向中允一人在侍臣之前賛者二人又在中允之前左庶子版奏外办仆奋衣而升正立执辔皇太子具服逺逰冠【若未冠则双童髻】绛纱袍升舆以出左右侍衞如常仪内率前执辔皇太子升辂仆立授绥左庶子以下夹侍如常仪中允进当辂前跪奏称中允臣某言请发引俛伏兴退复位【凡中允奏请皆进当辂前跪奏称具官臣某言讫俛伏兴】辂动中允与賛者夹引以出内率夹辂而趋出重明门至侍臣上马所中允奏称请辂权停令侍臣上马左庶子前承令退称令曰诺中允退称侍臣上马賛者承传文武侍臣皆上马左庶子以下夹侍于辂前賛者在供奉官人内侍臣上马毕中允奏称请令车右升左庶子前承令退称令曰诺中允退复位内率升讫中允奏称请发引退复位皇太子辂动三师乘车训导王少乗车训从鸣铙而行文武宫臣皆乗马以从至长乐门铙吹止至次前回辂西向内率降立于辂右左庶子进当辂前跪奏称左庶子臣某言请降辂俛伏兴还侍位皇太子降辂舍人引皇太子就次坐侍衞如常仪其日依时刻将士填街诸衞勒所部列黄麾大仗屯门及陈于殿庭如常仪皇太子既就次侍中版奏请中严近仗就陈于门外太乐令帅工人入就位协律郎入就举麾位侍卫之官各服其器服符寳郎奉寳俱诣閤奉迎典仪帅賛者先入就位通事舍人引群官属以下次入就位皇太子出次舎人引皇太子三师三少导从如式入立于太极殿门外之东西面【诸衞率左右庶子舎人及近侍者量人从入】侍中版奏外办皇帝服衮冕之服乘舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛防举麾鼔柷奏太和之乐皷吹振作皇帝出自西房即御坐南向坐符寳郎奉寳置御坐如常协律郎偃麾戛敔乐止【凢乐皆协律郎举麾工鼔柷而后作偃麾戛敔而后止也】舍人引皇太子就位【诸卫率左右庶子以下従入者立于皇太子东南西面北上】皇太子初入门舒和之乐作至位乐止立定典仪曰再拜賛者承传皇太子再拜舍人引皇太子诣西阶皇太子初行乐作至阶乐止舍人引皇太子升进当御坐前北面跪贺称元正首祚景福惟新伏惟陛下与天同体【冬至贺云天正长至伏惟陛下如日之升】俛伏兴舍人引降乐作复位乐止皇太子再拜侍中前承制降诣皇太子东面西向称有制皇太子再拜宣制讫皇太子又再拜典仪唱再拜皇太子又再拜舍人引皇太子出初行乐作出门乐止皇太子既出公主入朝朝贺如别礼
　　皇后元正冬至受皇太子朝贺
