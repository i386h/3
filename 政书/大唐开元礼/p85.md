<!-- { "loadSidebar": true } -->
　　前享五日筮于庙门之外主人公服立于门东西靣掌事者各服其服立于门西东靣北上设筮席于闑西阈外筮者开韇出防兼执之东靣受命于主人曰孝曽孙某来日丁亥祗享于庙尚飨【丁亥必亥则直举一日以言之己亥辛亥茍有亥焉可也】筮者曰诺进就筮席西向以韇击筮遂述曰假尔太筮有常曽孙某来日丁亥祗享于庙尚飨乃释韇坐筮讫兴降席东靣称占曰従筮者退若不吉即筮逺日如初仪賛礼者进主人之左告礼毕掌事者彻筮席先享三日主人及亚献终献并执事者各散斋二日于正寝致斋一日于庙所【同官寮佐之长为亚献其次为终献无则以亲宾为之】子孙及凡入庙者各于其家清斋一宿凡散斋不吊防问疾不作乐不行刑罚不预秽恶致斋惟享事得行其余悉断其享官已斋而阙者通摄行事前一日之夕清扫内外掌庙者整拂神幄賛礼者设主人之位于东阶东南西向亚献终献位于主人东南掌事者位于终献东南俱重行西向北上设子孙之位于庭重行北向西上设赞唱者位于终献西南西向又设亚献以下门外位于东门之东执事者在南差退俱西向设牲牓于南门之外当门北向以西为上掌牲者位于牲西北东向诸祝位于牲后俱北向设亚献省牲位于牲前近东西向设祭噐之数每室尊二簋二簠二登二铏二俎二笾豆一品二品各十三品八掌事者以樽入设于前楹下各于室户之东北向西上皆加勺羃【首坐爵一余坐皆爵四置于坫】设祭器于序东西向每坐簋在前簠次之登次之铏次之笾次之豆次之爼在后每坐异之皆以南为上屈陈而下设洗于东阶东南东西当东霤南北以堂深罍在洗东加勺羃篚在洗西南肆实爵三巾二于篚加羃【凡器物皆濯而陈之】执樽罍洗篚者各立于樽罍洗篚之后掌牲者以牲就牓位賛礼引亚献入诣东阶升堂徧视濯溉【于视濯执尊者皆举羃告洁】讫引降就省牲位亚献省牲掌牲者前东面举手曰腯还本位诸祝循牲一匝北面举手曰充俱还本位诸祝引掌牲者以次牵牲付厨赞礼者引终献诣厨省鼎镬视濯溉【亚献以下毎事讫各还斋所】执馔者入彻簠簋笾豆俎铏以出享日未明烹牲于厨夙兴掌馔者实祭品【牲体皆载右胖前脚三节节一叚肩臂臑皆载之后脚三节节一段去下一节载上肫胳二节又取正脊脡脊横脊短胁代胁正胁各二骨以并余皆不设簋实黍稷簠实稻梁笾实石防干脯枣栗之属豆实醢酱韲葅之类】主人以下各服其服掌事者入实樽罍【毎室二尊一实酒为上一实醴齐次之】祝版各置于坫诸祝与奄人入立于庭北面西上立定皆再拜讫升自东阶以次出神主各置于坐【夫人之主奄人奉出俱并而处右】质明賛礼者引亚献以下及子孙俱就门外位赞唱者先入就位诸祝与执樽罍者入立于庭北面西上立定赞唱者曰再拜祝以下皆再拜各就位掌馔者奉馔陈于门外赞礼者引主人入就位又赞礼者引亚献以下及子孙以次入就位立定赞唱者曰再拜主人以下皆再拜赞礼者进主人之左白请行事退复位掌馔者引馔入升自东阶诸祝迎引于神坐前【笾居右豆居左簠簋登铏居其间羊豕二俎横陈重于右腊爼特于其左】执炉炭萧稷膟膋者各従其俎升置于室户外之左其萧稷各置于炉炭下施设讫掌馔以下降出诸祝各取萧稷擩于脂燔于炉炭还樽所賛礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执罍者酌水主人洗爵执篚者又跪取巾于篚兴进主人拭爵讫受巾跪奠于篚奉盘者跪奠盘兴【凡取物者跪俛伏而取以兴奠物则奠讫俛伏而兴】賛礼者引主人自东阶升堂诣某祖酒樽所执樽者举羃主人酌酒賛礼者引主人进诣某祖神坐前北向跪奠爵兴出戸北向立祝持版进于室户外之右东靣跪读祝文曰维某年歳次月朔日子孝曾孙某官敢昭告于某祖考某谥祖妣某邑夫人某氏时惟仲春【夏云仲夏秋云仲秋冬云仲冬】伏増逺感谨以柔毛刚鬛明粢芗合芗萁嘉蔬嘉荐醴齐敬荐祠享尚飨【春言祠夏言礿秋言尝冬言烝】讫兴主人拜祝进跪奠版于神坐兴还樽所賛礼者引主人以次酌献如上仪【唯不盥洗】讫賛礼者引主人诣东序西向立诸祝各以爵酌福酒合置一爵祝持爵进主人之左北向立主人拜受爵跪祭酒啐酒奠爵兴诸祝各帅执馔者以爼入减神前胙肉各置一爼上又以笾遍取稷黍饭共置一笾祝先以饭笾进主人受以授左右祝又以爼授主人每受以授左右讫主人跪取爵遂饮卒爵祝进受爵复于坫主人兴拜賛礼者引主人降自东阶还本位西向立主人献将毕賛礼者引亚献诣罍洗盥手洗爵升自东阶诣某祖酒樽所执樽者举羃亚献酌酒賛礼者引亚献进诣某祖神坐前北靣跪奠爵兴出户北向拜賛礼者引亚献以次酌献如上仪讫賛礼者引亚献诣东序西向立诸祝各以爵酌福酒合置一爵一祝持爵进亚献之左北向立亚献拜受爵跪祭酒遂饮卒爵祝进受爵复于坫亚献兴拜賛礼者引亚献降复位又賛礼者引终献诣罍洗盥手升献如亚献之仪讫降复位诸祝皆进神坐前跪彻豆兴还樽所【彻者笾豆各一少移于故处】賛唱者曰拜非饮福受胙者皆拜賛唱者又曰拜主人以下皆拜賛礼者进主人之左白礼毕遂引主人出賛礼者引亚献以下出子孙以次出诸祝与执樽罍篚者俱复执事位立定賛礼者曰拜诸祝以下皆拜执樽罍篚者出诸祝与阉人匵神主纳于塪室如常仪祝版燔于斋所
　　褒圣侯祀孔宣父庙及王公以下皆此礼惟祝文别







　　大唐开元礼卷七十五
　　钦定四库全书
　　大唐开元礼卷七十六　　　唐　萧嵩等　撰吉礼
　　三品以上祫享其庙　　三品以下禘享其庙三品以上祫享其庙
　　前享五日筮于庙门之外斋及设位牲牓祭器省牲皆如时享之仪掌事者以樽坫入设于庙堂之上皆于神坐之左昭坐之樽在前楹北向始祖及穆坐之尊在户外南向俱以近神为上皆加勺羃【若始祖在曾祖以下则设尊依亲庙之式其坐首爵一余皆爵四各置于坫】设祭器于东序西向每坐簋在前簠次之登次之铏次之笾次之豆次之爼在后每坐异之皆以南为上屈陈而下设洗于东阶东南东西当东霤南北以堂深罍水在洗东加勺羃篚在洗西南肆实爵三巾二于篚加羃【凡器皆濯而陈之】执尊罍篚羃者各位于尊罍篚羃之后享日未明烹牲于厨夙兴掌馔者实祭器【牲体皆载右胖前三节节一叚肩臂臑皆载之后三节节一段下去一节载上肫胳二节又取正脊脡脊横脊短胁正胁代胁各二骨以并余皆不设簋实稷黍簠实　稻粱笾实石盐干脯枣栗之属豆实醢酱虀葅之类】掌庙者设祫坐于庙堂之上自西序以东始祖坐于西序东向昭坐于始祖东北南向穆坐于东南北向俱西上【若始封者仍在曽祖之下则空东靣之坐依昭穆南北设之毎坐皆有屏几礼席设趺匵如式】主人以下各服其服掌事者入实尊罍【每室四尊一实醴齐为上一实盎齐次之酒各实于上尊酒者重古陈而不酌】祝版各置于坫诸祝与奄者入立于庭北靣西上掌事者持舆従入立于东阶下西靣北上立定祝与奄者皆再拜讫帅腰舆升自东阶诣始祖庙入开塪室出神主置于舆出诣坐以主置于座以次出神主如上仪【夫人之主奄人奉出俱并而处右】质明賛礼者引亚献以下及子孙俱就门外位賛唱者先入就位诸祝与执尊罍者入就于庭北靣西上立定賛唱者曰拜祝以下皆拜各就位掌事者帅执馔者奉馔陈于门外賛礼者引主人入就位又賛者引亚献以下及子孙以次入就位立定賛唱者曰拜主人以下皆拜賛礼者进主人之左白请行事退复位掌馔者引馔入升自东阶祝迎引于阶上各设于神坐前【笾居右豆居左钘登簋簠居其间羊豕二俎横陈重于右腊俎于左】执炉炭萧稷黍膟膋者従其俎特并设于神坐之左少后其萧稷各置于炉炭下于施设讫掌馔以下降出诸祝各取萧稷擩于脂燔于炉炭还樽所賛礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执罍者酌水主人洗爵执篚者又跪取巾于篚兴进主人拭爵讫受巾跪奠于篚奉盘者跪奠盘兴【凡取物者皆跪俛伏而取以兴奠物则奠讫俛伏而后兴】賛礼者引主人自东阶升堂诣始祖酒樽所执樽者举羃主人酌醴齐賛礼者引主人进诣始祖神坐前西向跪奠爵兴少退西向立祝持版进于神坐之右北靣跪读祝文曰维某年歳次月朔日子孝曽孙封某官敢昭告于祖考某諡封歳序推移伏増逺念谨以柔毛刚鬛明粢芗合芗萁嘉蔬嘉荐醴齐敬荐祫事于始祖考某谥封始祖妣夫人某氏配尚飨【祖考及子孙依尊卑称号其祝文同】讫兴主人拜祝进跪奠版于神坐兴还尊所賛礼者引主人依昭穆酌献如上仪【唯不盥洗】讫賛礼者引主人诣东序西向立诸祝各以爵酌福酒合置一爵一祝持爵进主人之左北向立主人拜受爵祭酒啐酒奠爵兴诸祝各帅执馔者以爼进减神前胙肉各置一爼上又以笾遍取稷黍饭共置一笾祝先以饭笾进主人受以授左右祝又以俎以次进主人每受以授左右讫主人跪取爵遂饮卒爵祝进受爵复于坫主人兴拜賛礼者引主人降自东阶还本位西向立主人献将毕賛礼者引亚献诣罍洗盥手洗爵升自东阶诣始祖酒尊所执尊者举羃亚献酌盎齐賛礼者引亚献进诣始祖神坐前西靣跪奠爵少退西向拜賛礼者引亚献以次酌献如上仪讫賛礼者引亚献诣东序西向立诸祝各以爵酌福酒合置一爵一祝持爵进亚献之左北向立亚献拜受爵跪祭酒遂引卒爵祝进受爵复于坫亚献兴拜賛礼者引亚献降复位又賛礼引终献诣罍洗盥洗升献如亚献之仪讫降复位诸祝皆进神坐前跪彻豆兴还樽所【彻者笾豆各一少移于故处】賛唱者曰拜非饮福受胙者皆拜賛唱者又曰拜主人以下皆拜賛礼者进主人之左白礼毕遂引主人出賛礼者引亚献以下及子孙以次出诸祝与执樽罍篚者俱复执事位立定賛唱者曰拜诸祝以下皆拜执尊罍篚者出诸祝与奄者匵神主置于舆纳于塪室如常仪
　　三品以下禘享其庙
