<!-- { "loadSidebar": true } -->
　　前一日本司设上佐以下次于祈所随地之宜又为瘗塪于神坐之南方深取足容物诸祈官皆于祈所清斋一日掌事者馔酒脯醢【每坐笾豆各一】祈日质明去祭所七十歩禁止行人上佐以下各服其服祝帅掌事者奉席入设神坐于北厢南向【若更有诸坐则以西为上】賛礼者帅执樽者设樽于神坐之左北向设洗于酒樽东南北向罍水在洗西南肆篚在樽左【篚实巾爵】执樽罍篚者各位于樽罍篚之后设上佐以下位于神坐东南重行西向以北为上设賛唱者位于上佐西南西向设望瘗位于瘗塪之南北向设上佐以下门外位于东门之外道南北向西上掌事者入实樽罍祝以祝版置于坫又以币置于篚设于馔所【其币长一丈八尺】賛礼者引上佐以下俱就门外位賛唱者先入就位祝与执樽罍篚者入当神坐前北靣重行北向西上立定賛唱者曰拜祝以下皆拜执樽罍篚者各就位祝进神坐前行埽除讫賛唱者曰拜上佐以下皆拜賛礼者进上佐之左白请行事退复位賛唱者曰拜上佐以下皆拜初白请行事掌馔者帅执馔者奉馔陈于西门之外祝以币授上佐上佐奉币跪奠于神坐前讫兴少退拜讫复位掌馔者引馔入祝迎引于坐首各设于神坐前执馔者退复位祝还樽所賛礼者引上佐诣罍洗盥手洗爵讫诣酒樽所执樽者举羃上佐酌酒賛礼者引上佐诣神坐前北向跪奠爵兴少退北向立祝持版进于神坐之右东向跪读祝文曰维某年歳次月朔日子刺史姓名谨遣具位姓名敢昭告于某神爰以农要久阙时雨惟神哀此苍生敷降灵液谨以制币清酌脯醢明荐于某神尚飨祝兴上佐拜祝进跪奠版于神坐兴还樽所【若更有诸坐祈官酌献皆如上仪唯不盥手其祝文与上同】賛礼者引上佐还本位祝进神坐前跪彻豆兴还樽所賛唱者曰拜上佐以下皆拜賛礼者进上佐之左白请就望瘗位上佐就望瘗位北向立祝以币寘于坎东西各二人寘土半坎賛者进上佐之左白礼毕遂引上佐以下出讫祝与执樽罍篚者俱复执事位賛唱者曰拜祝以下皆拜以出其祝版燔于斋所【若祈海渎等币沈之设奉币位各向所祈之水沉之仪节一与瘗同若祈先代帝王其瘗正祭】得雨报祠【币如正祭之礼】牢馔饮福受胙【若非岳镇海渎及先代帝王唯饮福不受胙】瘗币血皆同祭社之礼【其瘗塪之位仍依祈礼若海渎等沉币又并沉血其奉币血位及沉之仪节皆凖祈沉之礼若报祠先代帝王其币仍与祈同】余皆与祈礼同祝文曰维某年歳次月朔日子刺史姓名谨遣具位姓名敢昭告于某神往以久阙时雨式陈诚祷惟神鍳祐降兹嘉液品物霑洽苍生咸頼谨以制币牺齐粢盛庶品明荐于神尚飨
　　诸州禜城门
　　若霖雨不止禜祭城门设神坐皆内向设瓢齐之樽于神坐之左设罍洗及篚于酒樽之左俱内向设司功位于罍洗之左而右向执事者位于其后皆以近神为上賛礼者賛拜无币不为瘗坎余与祈诸神同祝文曰维某年歳次月朔日子刺史姓名谨遣具位姓名敢昭告于城门霖雨久淹害于百谷惟灵降福应时开霁谨以清酌嘉献明告于城门尚飨若雨止报祠用特牲饮福余与禜同祝文曰维某年歳次月朔日子刺史姓名谨遣具位姓名敢昭告于城门前以霖雨式陈诚祷惟灵降祉应时开霁谨以清酌牲齐粢盛庶品明荐于城门尚飨










　　大唐开元礼卷七十
　　钦定四库全书
　　大唐开元礼卷七十一　　　唐　萧嵩等　撰吉礼
　　诸县祭社稷　　　　诸里祭社稷
　　诸县祭社稷
　　前三日县令散斋于别寝二日致斋于防事一日亚献以下与祭之官散斋二日各于正寝致斋一日皆于坛所【丞为亚献主簿及尉通为终献若县令以下有故以次差摄县官不足以州佐及比县官充】散斋理事如旧唯不吊防问疾不作乐不判署刑杀文书不行刑罚不预秽恶致斋惟祭事得行其余悉断诸从祭之官各清斋于公馆一宿【从祭之官于县令未出之前预赴于祭所】前二日本司预修除坛之内外【其坛方二丈五尺高三尺四出陛三等】为瘗塪二于坛北方深取足容物南出陛设县令次于社坛西门之外道北南向设祭官以下次于县令次西北俱南向以东为上前一日晡后本司帅其属守社坛四门去壝七十歩所禁止行人本司设县令位于北门之内道西南向【若县令有故摄祭初献位于亚献之前东向】设亚献终献位于稷坛西北设掌事者位于西门之内道北俱每等异位东向南上设赞唱者位于终献东北东向南上设从祭之官位于掌事之北俱重行东向以南为上设望瘗位于埳北南向东上设门外位祭官以下于西门之外道南县官于祭官之南俱重行北向以东为上祭器之数每坐樽二笾八豆八簠二簋二俎三【羊豕及腊各一俎】掌事者以樽坫升自西陛各设于坛上西北隅配坐之樽在西俱南向东上皆加勺羃社稷皆爵一配坐皆爵四各置于坫设洗于社稷北陛之西去坛三歩所南向罍水在洗西加勺羃篚在洗东北肆实爵六巾二于篚加羃执樽罍洗篚者各于樽罍洗篚之后祭日未明烹牲于厨【祝以豆二取牲血】夙兴掌馔者实祭器【牲体羊豕皆载右胖前脚三节臂臑节一叚皆载之后脚三节一叚去下一节载上肫胳二节　又取正脊脡脊横脊短胁正胁代胁各二骨以并余皆不设簠实黍稷簋实稻粱笾实石塩干鱼枣栗榛菱芡鹿脯豆实虀葅醯醢菁爼鹿醢芹爼兎醢笋爼鱼醢其土无者各以类充】本司帅掌事者以席入自西门诣坛西陛升设社稷神坐各于坛上近南北向又设后土氏神坐于社神之左后稷氏神坐于稷神之左俱东向席皆以莞质明诸祭官及从祭之官各服其服【祭官服祭服从祭之官应公服者公服非公服者常服】本司帅掌事者入实樽罍【每坐二尊一实酒为上一实醴齐次之】祝版各置于坫祝以币各置于篚与血豆俱设于樽所【社稷之币皆用黒各长一丈八尺】賛唱者先入就位诸祝与执樽罍者入自西门当社稷北重行南向以东为上立定賛唱者曰拜祝以下皆拜执樽者各升自西陛立于樽所执罍篚者各就位诸祝诣社坛升自西陛行埽除讫降诣稷坛升行埽除如社坛之仪降行埽除于下讫出还斋所賛唱者次还斋所县令将至賛礼者引祭官及从祭之官与掌事俱就门外位县令至賛礼者引之次賛唱者先入就位县令停于次少顷服祭服出次賛礼者引县令入自西门就位南向立賛礼者立于县令之东少退南向賛礼者引祭官以下及从祭之官以次入就位【凡导引者每曲一逡廵】立定賛唱者曰拜县令以下皆拜賛礼者少进县令之左西靣白请行事退复位賛唱者曰拜县令以下皆拜初賛礼白请行事本司帅执馔者奉馔陈于西门之外祝以币授县令賛者引县令自北陛升社坛南向跪奠于社神前讫兴少退拜祝又以币授县令县令升稷坛如社坛之仪讫賛者引县令降复位本司引馔入社稷之馔升自北陛配坐之馔升自西陛诸祝迎引于坛上各设于神坐前【笾豆盖羃先彻乃升簋簠既奠却其盖于下笾在左豆在右簠簋居其中羊豕二俎横而重于右腊俎特于左】本司与执馔者降自西陛复位诸祝各还樽所賛礼者引县令诣罍洗执罍者酌水执洗者跪取盘兴承水县令盥手执篚者跪取巾于篚兴进县令帨手讫执篚者受巾跪奠于篚遂取爵兴进县令受爵执罍者酌水县令洗爵执篚者又跪取巾于篚兴进县令拭爵讫受巾奠于篚奉盘者跪奠盘兴賛礼者引县令自社坛北陛升诣社神酒樽所执樽者举羃县令酌醴齐賛礼者引县令诣社神坐前南向跪奠爵兴少退南向立祝持版进于神坐之右西靣跪读祝文曰维某年歳次月朔日子具位姓名敢昭告于社神惟神徳兼博厚道着直方载生品物含飬庶类谨因仲春【仲秋】祗率常礼敬以制币牺齐粢盛庶品备兹明荐用申报本以后土氏勾龙配神作主尚飨祝兴县令拜祝进跪奠版于神坐兴还樽所县令拜讫賛礼者引县令诣配坐酒樽所县令取爵于坫执樽者举羃县令酌醴齐賛礼者引诣后土氏神坐前西靣跪奠爵兴少退西向立祝持版进于神坐之左南向跪读祝文曰维某年歳次月朔日子具位姓名敢昭告于后土氏爰兹仲春【仲秋】厥日惟戊敬修恒礼荐于社神惟神功着水土平易九州昭配之仪实通祀典谨以牺齐粢盛庶品式陈明荐作主侑神尚飨祝兴县令拜祝进跪奠版于神坐兴还樽所县令拜讫賛礼者引县令进当社神坐前南向立祝各以爵酌福酒合置一爵一祝持爵进于县令之右东向立县令拜受爵跪祭酒啐酒奠爵兴祝帅执馔者以俎进跪减社神前胙肉【各取前脚二骨】共置一俎上兴祝持俎东向进县令受以授左右县令跪取爵遂饮卒爵祝进受爵复于坫县令兴拜賛礼者引县令降自北陛诣罍洗盥手洗爵自稷坛北陛升诣稷神酒樽所执樽者举羃县令酌醴齐賛礼者引县令诣稷神坐前南向跪奠爵兴少退南向立祝持版进于神坐之右西向跪读祝文曰维某年歳次月朔日子具位姓名敢昭告于稷神惟神播生百谷首兹八政用而不匮功济氓黎敬以制币牺齐粢盛庶品祗奉旧章备兹瘗礼以后稷氏配神作主尚飨祝兴县令拜祝进跪奠版于神坐兴还樽所县令拜讫賛礼者引县令诣配坐酒樽所县令取爵于坫执樽者举羃县令酌醴齐賛礼者引县令诣后稷氏神坐前西向跪奠爵兴少退西向立祝持版进于神坐之左南靣跪读祝文曰维某年歳次月朔日子具位姓名敢昭告于后稷氏爰以仲春【仲秋】敬修恒礼荐于稷神惟神功叶稼穑阐修农政允兹从祀敬率旧章谨以牺齐粢盛庶品式陈明荐作主配神尚飨祝兴县令拜祝进跪奠版于神坐兴还樽所县令拜讫賛礼者引县令诣稷神坐前南向立饮福受胙如社坛之仪讫賛礼者引县令降自北陛还本位初县令献将毕賛礼者引亚献诣社坛西陛升诣社神酒樽所执樽者举羃亚献酌醴齐賛礼者引亚献诣社神坐前南向跪奠爵兴少退南向拜賛礼者引亚献诣后土氏酒樽所取爵于坫执樽者举羃亚献酌醴齐賛礼者引亚献诣后土氏神坐前西向跪奠爵兴少退西向拜賛礼者引亚献诣当社神坐前南向立祝各以爵酌福酒合置一爵祝持爵进于亚献之右东向立亚献拜受爵跪祭酒遂饮卒爵祝进受爵复于坫亚献兴拜賛礼者引亚献降自西陛诣罍洗盥手洗爵诣稷坛升献饮福如社坛之仪讫降复位初亚献将毕賛礼者引终献诣罍洗盥洗升酌终献如亚献之仪讫降复位诸祝各进神坐前跪彻豆兴还樽所【彻者笾豆各一少移于故处】賛唱者曰赐胙拜非饮福受胙者皆拜賛唱者又曰拜县令以下皆拜賛礼者少进县今之左西面白请就望瘗位賛礼者引县令就望瘗位南向立柷于神前取币及血寘于埳赞礼者曰可瘗埳东西面各二人寘土半坎赞礼者少进县令之左白礼毕遂引县令出还次赞礼者引祭官以下以次出诸祝及执樽罍篚者降复位赞唱者曰再拜祝以下皆再拜以次出其祝版燔于斋所
　　诸里祭社稷
