<!-- { "loadSidebar": true } -->
　　使者既出立于门外之西东面初使者降左右受鴈于序端主人降立于内门东厢西靣傧者进受命出请事使者曰某将加卜筮奉制问名傧者入告主人曰制以某之子备数于储宫臣某不敢辞傧者出告掌畜者以鴈授使副使副进授使者退复位傧者引主人迎于内门外之南北靣再拜使者升自西阶立于楹间俱南靣西上主人升自东阶进使者前北靣使者曰某奉制问名将加诸卜筮主人降诣阶间北靣再拜稽首升进北靣受鴈少退仍北靣曰臣某第几女某氏出使者降自西阶出立于门内外之西东面初使者降主人退立于阼阶东左右受鴈于序端主人降立于内门东厢西靣傧者进受命出请事使者曰礼毕傧者入告主人曰某公为事故至于某之室某有先人之礼请礼从者傧者入告使者曰某既得将事敢辞傧者入告主人曰先人之礼敢固以请傧者出告使者曰某辞不得命敢不从傧者入告遂引主人升立于序端掌事者彻几设二筵东上【各用莞筵缋纯加藻席纷纯】设甒醴于东房西墉下加勺设羃篚在樽南实觯二角柶二各笾一豆一实以脯醢在篚南又设洗于东阶东南如常施设讫傧者引主人降迎使者于内门外之东西面揖使者先入使者入门而左主人入门而右三揖使者皆不报至阶主人曰请某位升使者曰某敢辞主人又曰固请某位升使者揖主人使者升自西阶北面东上主人升自东阶北靣再拜使者西阶上北面答拜主人受几于序端掌事者内拂几三奉两端西北向以进主人东南向外拂几三振袂内执之掌事者一人又执几以従主人进西北向使者序进迎受于筵前东南向以俟主人还东阶上北面拜送西南立使者以几进北面跪各设于坐差退于西阶上北面东上各拜送答再拜立于阶西东面南上賛者二人俱升取觯降盥手洗觯升实醴加柶于觯覆之面叶出房南靣主人受醴靣柄进使者筵前西北面主人賛者执觯以从使者西阶上北靣各一拜序进筵前东南面主人又以次授醴使者受俱复西阶上位主人退复东阶上北面一拜送掌事者以次进脯醢于筵前使者各进升延皆坐左执觯右取脯擩于醢祭于笾豆之间各以柶祭醴三始扱一祭又扱再祭兴各以柶兼诸觯上腊降延于西阶上北面坐俱啐醴建柶各奠觯遂拜执觯兴主人答拜使者进升筵坐各奠觯于荐东降筵序立于西阶上东面南上掌事者牵乘马入陈于门内三分庭一在南北首西上又掌事者奉币篚升自东阶以授主人主人受于序端进西位掌事者一人又奉币篚立于主人之后使者西阶上俱再拜主人进诣楹间南面立使者序进立于主人之西俱南面主人以币授使者使者受退立于西阶上东面执币者又以币篚授主人主人受以授使副使副受之退立于使者之北俱东面主人还东阶上北面拜送使者降自西阶从者迓受币使者当庭实揖马以出牵马者从出使者出大门外之西东面立从者迓受马主人出门东西靣再拜送使者退主人入立于东阶下西面傧者告于主人曰賔不顾矣主人反于寝
　　纳吉
　　前一日主人设使者次如常其日大昕使者至妃氏大门外掌次者延入次掌事者设几筵如常使者出次谒者引立于大门之西东面主人于大门内西面傧者进受命出请事使者曰加诸卜筮占曰恊从制使某也纳吉傧者入告主人曰臣某之女弗教唯恐不堪筮曰吉臣预在焉臣某谨奉典制傧者出告掌畜者以鴈授使副使副进授使者退复位使者左手执之傧者引主人迎于门外之南北靣再拜使者不答拜谒者引使者入门而左主人入门而右使者升自西阶立于楹间南靣西上主人升自东阶进使者前北靣使者曰某奉制纳吉主人降阶北靣再拜稽首升进北靣受鴈使者降自西阶以出立于大门外之西东靣初使者降主人还阼阶东左右受鴈于序端主人降立于内门内西靣傧者进受命出请事使者曰礼毕其賔使者如问名之仪
　　纳徴
　　前一日主人设使者次如常仪其日大昕使者至妃氏大门外掌次者延入次执事者设布羃于内门之外纁束帛陈于羃上乘马陈于羃南北首西上执事者奉谷圭以匵俟于羃东西靣主人掌事者设几筵如常使者出次谒者引立于大门外之西东靣主人立于大门内西靣傧者进受命出请事使者曰制使某以玉帛乘马纳徴傧者入告主人曰奉制赐臣以重礼臣某祗奉典制傧者出告又傧者引主人迎于门外之南北靣再拜使者不答拜谒者引使者入门而左主人入门而右至于内门使者立于门西东面北上主人立于门东西面执事者坐啓匵取珪加于纁上兴以授使副使副进授使者退复位使者受玉帛谒者引使者入门而左主人入门而右牵乘马者从入三分庭一在南北首西上使者升自西阶立于楹间俱南靣西上主人升自东阶进使者前北靣使者曰某奉制纳徴主人降诣阶间北靣再拜稽首升进北靣受玉帛使者降自西阶出立于内门外之西东靣初使者降主人还阼阶东左右受玉帛于序端主人降立于内门内西靣于主人受玉帛受马者自左受之以东牵马者既授马自前西靣出傧者进受命出请事使者曰礼毕其賔使者如纳吉之仪
　　告期
　　前一日主人设使者次如常其日大昕使者至于妃氏大门外掌次者延入次掌事者设几筵如常使者出次谒者引立于大门外之西东靣主人立于门内西靣傧者进受命出请事使者曰询于筮于某月某日吉制使某告期傧者入告主人曰臣某谨奉制傧者出告掌畜者以鴈授使副使副进授使者退复位使者左手执之傧者引主人迎于门外之南北靣再拜使者不答拜谒者引使者入门而左主人入门而右使者升自西阶立于楹间俱南面西上主人升自东阶进使者前北面使者曰某奉制告期主人降诣阶间北靣再拜稽首升进北靣受鴈退位于东阶上西面使者降自西阶以出立于内门外之西东面初使者降主人还阼阶东左右受鴈于序端主人降立于内门内西面傧者进受命出请事使者曰礼毕其賔使者如纳征之仪
　　告庙
　　有司以特牲告如常礼【祝文临时撰】
　　册妃
　　前一日主人设使者次如常设宫人次于使者靣南俱东靣障以行帷其日奉礼设使者位于大门外之西东向使副及内侍位于使者之南举册案及玺绶命服者在南差退俱东向设主人位于门南北靣设使者以下及主人位于内门外又如之设典内位于内门外主人南西面设宫人位于门外于使者之后俱重行东向以北为上障以行帷设賛者二人位于东阶东南西向典内预设一案于閤外近限使者主副朝服乘辂持节备仪仗鼔吹备而不作至妃氏大门外使者降辂掌次者延入次宫人等各之次掌严奉防翟衣及首饰内廐尉进厌翟车于大门之外道西东向以北为上诸卫率其属布妃仪仗如常使者出次典谒引使者以下持节者前导及宫人典内各就位持节者立于使者之北少退俱东向主人朝服出迎于大门外之东西靣立定少顷北靣再拜使者不答拜典谒引使者持节者前导入门而左持案以下从之主人入门而右至内门外各就位立定奉册寳奉案者进当使副前使副受册寳案者退复位使副以册寳进授使者退复位内侍进使者前西面受册寳东面授典内退复位典内持册寳入立于閤外之西东靣跪置册寳于案典内俛伏兴奉衣服及侍卫者从入皆立于典内之南俱东靣北上傅姆賛妃出引立于庭中北靣掌书进跪取玉寳兴进立于妃前南向掌严奉首饰及防翟与诸宫官侍卫者以次入侍卫如常典内还复位司则前賛妃再拜还侍位妃再拜司则进掌书前北靣受册寳进妃前南向授妃妃受以授司闺司则又前賛妃再拜还侍位妃又再拜讫司则前请妃升坐还侍位司闺引妃升坐南向坐宫官以下俱降立于庭重行北靣以西为上立定賛唱者曰再拜宫官以下皆再拜讫诸应侍卫者各升立于侍位司则前啓礼毕妃降坐司闺引妃入于室主人賔使者如礼賔之仪使者乘辂而还
　　临轩醮戒
　　前三日本司宣摄内外各供其职前一日卫尉设次于东朝堂之北西向又设宫官次于重明门外如常仪其日前三刻宫官俱集于次各之次皆服其服诸卫各勒其所部依圗陈设左庻子奏请中严内仆进金辂于西閤外南向内率一人执刀立于辂前北向前二刻诸卫之官各服其器服以次诣阁奉迎右庻子负玺如式宫官应从者各出次立于门外文东武西重行相向北上左庶子奏外办太仆奋衣而升执辔皇太子着衮冕之服以出左右侍卫如常仪皇太子乃升仆立授绥车驱左庻子以下夹侍如常出门车权停令车右升辂陪乘宫臣上马毕皇太子车动鼔吹振作如式文武官皆乘马以从如常至承天门下车所回辂南向左庶子进当路前跪奏称左庻子臣某言请降辂俯伏兴还侍位皇太子降辂典谒引舎人舎人引皇太子就次侍卫如常仪前一日尚舎奉御整设御坐于太极殿阼阶上西向卫尉设羣官次于朝堂太乐令展宫悬于殿庭乘黄令陈车辂并如常仪其日尚舎直长铺皇太子席位于戸牖间南向【其席莞筵纷纯加藻席缋纯】尚食奉御设酒尊于东序下有坫加勺设羃实爵一又陈笾脯一豆醢一在尊西晡前三刻典仪设羣官版位于内奉礼设版位于外如朝礼诸卫勒所部屯门布仗立仗入陈于殿庭羣官依时刻集朝堂俱就次各服其服侍中版奏请中严钑戟近仗就陈于閤外太乐令帅工人入就位晡前一刻诸侍卫之官各服其器服侍中中书令以下俱诣閤奉迎典仪帅賛者先入就位吏部兵部賛羣官俱出次通事舎人各引就门外位侍中版奏外办皇帝服通天冠綘纱袍乘舆以出曲直华盖警跸侍卫如常仪皇帝出自西房即御坐西向坐符寳郎奉寳置于御坐如常仪通事舎人引羣官以次入就位羣官立定典仪曰再拜賛者承传羣官在位者皆再拜初羣官入讫典谒引舎人舎人引皇太子入【侍从如常式皇太子每行事左庻子执仪賛相】至悬南北靣立典仪曰再拜賛者承传皇太子再拜典仪引舎人舎人引皇太子诣西阶皇太子脱舄舎人引升就席西南靣立尚食奉御酌酒于序进诣皇太子西南东靣立皇太子再拜受爵尚食直长又荐脯醢于席前皇太子升荐坐左执爵右执脯擩于醢祭于笾豆之间右祭酒兴降席西南靣坐啐酒奠爵再拜执爵兴奉御受虚爵直长彻荐还于房舎人引皇太子进当御坐前东靣立皇帝命之曰徃哉尔相承我宗事朂率以敬皇太子曰臣谨奉制防遂再拜舍人引皇太子降自西阶纳舄讫典谒引舍人舍人引皇太子出门典仪曰再拜賛者承传羣官在位者皆再拜通事舍人引羣官以次出侍中前跪奏称侍中臣某言礼毕俛伏兴还位皇帝降坐入自东房警跸侍卫如来仪侍臣从至閤
　　亲迎
