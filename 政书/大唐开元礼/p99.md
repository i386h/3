<!-- { "loadSidebar": true } -->
　　使者既出遂立于内门外之西东面并如纳采位初使者降主人降立于内门内东厢西面傧者进受命出请事使者曰将加卜筮奉制问名傧者入告主人曰臣某之子若如人既制访臣某不敢辞傧者出告入引主人出迎使者于内门外之南北面揖使者先入就位至于阶使者及使副入幡节前导持案及执雁者从入使者由西阶升立于两楹间南面使副在使者西南持案及执雁者在使副西南俱东面主人升阼阶诣使者前北面立持案者以案进使副前使副取制书持案者退复位使副奉制书进授使者退复位持节者脱节衣使者曰有制主人再拜使者宣制毕主人降诣阶间北面再拜稽首讫升进北面受制书退以授左右仍北面立使副取雁以授使者使者受雁主人再拜进受雁以授左右仍北面立傧者引二人对举答表案于主人后少西傧者取表以授主人主人受进授使者讫退复位再拜持节者加节衣谒者引使者及使副等降自西阶以出立于内门外之西使副在南少退俱东面初使者降主人降立于东阶下西面傧者进受命出请事使者曰礼毕傧者入告主人曰某公奉制至于某室某有先人之礼请礼从者傧者出告使者曰某既得将事敢辞傧者入告主人曰先人之礼敢固以请傧者出告使者曰某辞不得命敢不从傧者入告遂引主人升立于序端掌事者彻几改设二筵东上【各用莞筵纷纯加藻席缋纯】设甒醴于东房西牖下加勺羃坫在樽北实觯二角柶二各一笾一豆实以脯醢在坫北又设洗于东阶东南如常施设讫傧者引主人降迎使者于内门外之东西面揖使者先入使者入门而左使副从之主人入门而右至阶主人曰请某位升使者曰某敢辞主人又曰固请某位升使者曰某敢固辞主人又曰终请某位升使者曰某终敢辞主人升自阼阶使者升自西阶使副从升俱北面主人阼阶上北面再拜使者及副使西阶上北面答再拜主人受几于序端掌事者内拂几三奉两端西北面以进主人东南向外拂几三振袂内执之掌事者一人又执几以从主人主人进西北向使者序进迎受于筵前东南向以俟主人还东阶上北面再拜送使者以几进北靣跪各设于坐差退于西阶上北靣东上俱答再拜立于阶西东面南上賛者二人俱升取觯降盥手洗觯升实醴加柶于觯覆之面叶出房南面主人受醴面柄进使者于筵前西北向立又賛者执觯以从使者西阶上北面各一拜序进筵前东南面主人以次授醴使者受俱复西阶位上主人退复东阶上北面一拜送掌事者以次荐脯醢于筵前使者各进升筵皆坐左执觯右取脯擩于醢祭于笾豆之间各以柶祭醴三始扱一祭又扱再祭兴各以柶兼诸觯上腊降筵于西阶上俱北面坐啐醴建柶各奠觯遂拜执觯兴主人答拜使者进升筵坐各奠觯于荐东降筵序立于西阶上东面南上掌事者牵马入陈于门内三分庭一在南北首西上又掌事者奉币篚升自东阶以授主人主人授于序端进西面位掌事者一人又奉币篚立于主人之后使者西阶上俱北面再拜主人进诣楹间面南立使者序进立于主人之西俱南面主人以币篚授使者使者受退立于西阶上东面执币者又以币篚授主人主人受以授使副使副受之退立于使者位北俱东面主人还东阶上北面拜送使者降自西阶従者迓受币使者当庭实揖马以出牵马者従出使者出大门外之西东面立従者迓受马主人出门东西面再拜送使者退主人入立于东阶下西面傧者告于主人曰賔不顾矣主人反于寝使者奉答表诣阙进
　　制文
　　皇帝曰咨某官封姓两仪配合承天统物正位于内必俟令族重章旧典今使使持节太尉封某宗正卿封某以礼问名
　　荅文
　　皇帝嘉命使者某重宣中制问臣名族臣女夫妇所生先臣故某官之遗孙先臣故某官之遗曽孙先臣故某官之遗孙先臣故某官之外孙女年若干钦承旧章肃奉典制某官臣姓某稽首首再拜承制诏【若女祖以上在则直云某官臣之孙女等语】
　　纳吉
　　前一日守宫设使者次于后氏大门外如初其日大昕使主副至于后氏大门外掌次者延入次掌事者设几筵如初使主副出次谒者引立于大门外之西东面北上持幡节者立于使者之北少退东面令史二人举对制案立于使主副之南执雁者又在其南俱东面主人立大门内西面傧者进受命出请事使者曰加卜筮占曰从制使某也纳吉傧者入告主人曰臣某之女若而人筮云吉臣预在焉臣某谨奉典制傧者出告入引主人出迎使者于大门外之南北面主人再拜使者不答拜主人揖使者先入至于阶使者及使副入幡节前导持案及执雁者从入幡节立西阶之西东面使者由西阶升立于楹阶南面使副在使者西南持案及执雁者在使副西南俱东面主人升阼阶诣使者前北面立持案者以桉进使副前使副取制书持案者退复位使副奉制书进授使者退复位持节者脱节衣使者曰有制主人再拜使者宣制毕主人降诣阶间北面再拜稽首讫升进北面受制书退以授左右仍北面立使副取鴈授使者退复位使者受鴈主人再拜进受鴈退授左右仍北面立傧者引二人对举答表案进立于主人后少西傧者取表以授主人主人受以进授使者讫退复位再拜持节者加节衣谒者引使者及使副等降自西阶以出立于内门外之西面使副在南少退俱东面初使者降主人降立于东阶下西面傧者进受命出请事使者曰礼毕其傧使者如问名之仪
　　制文
　　皇帝曰咨某官姓人谋从佥曰贞吉敬顺典礼今使使持节太尉封臣某宗正卿臣某以礼纳吉
　　答文
　　皇帝嘉命使者某重宣中制太卜元吉臣陋族卑鄙惧不堪钦承旧章肃奉典制某官臣姓某稽首顿首再拜承制诏
　　纳徴
　　前一日守宫设使者次如初其日大昕使主副至后氏大门外掌次者延入次执事者入布羃于内门之外纁束帛陈于幕上六马陈于羃南北首西上执事者奉糓珪以匮俟于幕东西面掌事者设几筵如初使主副出次谒者引立于大门外西东面北上持幡节者立于使者之北少退东面令史二人对举制案于使副之南东面主人立于大门内西面傧者进受命出请事使者曰某奉制纳徴傧者入告主人曰奉制赐臣以重礼臣某只奉典制傧者出告入引主人出迎使者于大门外之南北面主人再拜使者不答拜谒者引使者及使副入幡节前导持案者从入使者入门而左主人入门而右至于内门使主副立于门西东面北上主人立于门东西面傧者引主人揖使者先入门至于阶使副从入由西阶升立于楹间南面使副在使者西南持案者在使副西南俱东面主人由阼阶诣使者前北面立于主人揖入门执事者坐启匮取珪加于纁上及牵马者从入三分庭一在南北首西上执珪者在马西俱北面持案者以案进使副前使副取制书持案者退复位使副奉制书进授使者退复位持节者脱节衣使者曰有制主人再拜讫使者宣制毕主人降诣阶间北面再拜稽首讫升进北面受制书退以授左右仍北面立傧者引二人对举答表案进主人后少西傧者取表以授主人主人受以授使者讫退复位再拜谒者引使者及使副等降自西阶以出立于内门外之西使副在南少退俱东面初主人受制书讫左右受玉帛于庭受马者自左授之以东牵马者既授马自前面而出主人降立于东阶下西面傧者进受命出请事使者曰礼毕其傧使者如纳吉之仪
　　制文
　　皇帝曰咨某官姓之女有母仪之德窈窕之姿如山如河宜奉宗庙永承天祚纁珪马以章典礼今使使持节太尉封某宗正卿封某以礼纳征
　　答文
　　皇帝嘉命使者某重宣中制降婚卑陋崇以上公宠以丰礼偹物典防钦承旧章肃奉典制某官臣姓名稽首顿首再拜承制诏
　　告期
　　前一日守宫设使者次如初其日大昕使主副至后氏大门外掌次者延入次掌事者设几筵如初使主副出次谒者引立于大门外之西东面北上持幡节者立于使者之北少退东面令史二人对举制书案立于使副之南执雁者又在其南俱东面主人立于大门内西面傧者进受命出请事使者曰制使某告期傧者入告主人曰臣某谨奉制傧者出告入引主人出迎使者于大门外之南北面主人再拜使者不答拜主人揖使者先入至于阶使者及使副入幡节前导持案及执雁者从入使者由西阶升立于两楹间南面使副在使者西南持案及执雁者在使副西南俱东面主人升阼阶诣使者前北面持案者以案进使副前使副取制书进授使者退复位持节者脱节衣使者曰有制主人再拜使者宣制毕主人降诣阶间北面再拜稽首讫升进北面受制书退授左右仍北面立使副取雁授使者退复位使者受雁主人再拜进受雁退以授左右仍北面立傧者引二人对举荅表案进立于主人后少西傧者进取表以授主人主人受以进授使者讫复位再拜持节者加节衣谒者引使者及使副等降自西阶以出立于内门外之西使副在南少进俱东面初使者降主人降立于东阶下西面傧者进受命出请事使者曰礼毕其傧使者如纳征之仪
　　制文
　　皇帝曰咨某官姓谋于公卿太筮元防有不臧率遵典礼今使使持节太尉封某宗正卿封某以礼告期
　　答文
　　皇帝嘉命使者某重宣中制告曰惟某年某月日可迎臣钦承旧章肃奉制典某官臣姓某稽首顿首再拜承制诏
　　告庙
　　有司以特牲告如常告礼【祝文临时撰】
　　册后
　　前一日守宫设使者次于后氏第大门外之西如常尚舍设尚宫以下次于后氏閤外道西东向障以行帷其日临轩命使如纳采命使之仪【太尉为正使司徒为副使】奉礼设使者位于大门外之西东向使副及内侍位于使者之南举册案及寳绶者在南差退持节者在使者之北少退俱东向设主人位于大门外之南北面设使者以下及主人位于内门外亦如之设内谒者监位于内门外主人之南西面内谒者监设司賛位于东阶东南掌賛者二人在南差退俱西向谒者监又预置一案于閤外近限使主副乗辂持节备仪仗鼓吹备而不作至后氏大门外使者降辂掌次者延入次尚宫以下至閤之次内仆进重翟以下于大门之外道西东向以北为上诸衞令其属布后仪仗如常使者出次谒者引使者以下就门外位主人朝服出立于东阶下西面傧者进受命出门东西面曰敢请事使者曰某奉制授皇后备物典册傧者入告遂引主人出迎于大门外北面再拜使者不答拜谒者引使者入门而左持节者前导持案者次之主人入门而右至内门外各就位立定奉册寳案者进当使副前使副受册寳持案者退复位使副以册寳进受使者退复位内侍进使者前西面受册寳东面授内谒者监退复位内谒者监持册寳入立于閤外之西东面跪置册寳于案俛伏兴尚宫以下入閤奉后首饰祎衣【其衣服所司预进】傅姆賛出尚宫引降立于庭中北面尚宫跪取册尚服跪取寳绶兴进立于后之右少前西向司言司寳各一人进于后左少前东向尚宫称有制尚仪賛皇后再拜皇后再拜宣册讫尚仪又賛皇后再拜皇后再拜尚宫奉册进授皇后皇后受以授司言尚服又奉寳绶次授皇后皇后受以授司寳讫尚仪賛皇后升坐尚宫引皇后升坐南向坐内官以下俱降立于庭重行北向以西为上立定司賛曰再拜掌賛承传内官以下皆再拜讫诸应侍卫者各升立于侍位尚仪前跪奏称礼毕皇后降坐尚宫引皇后入于宫主人傧使者如告期之仪使者乘辂而还诣阙复命
　　册文
