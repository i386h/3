<!-- { "loadSidebar": true } -->
　　前享三日守卫设献官以下次于斋坊前享二日太乐令设轩悬之乐于庙庭东方西方磬簴起北钟簴次之南方北方磬簴起西钟簴次之设三鏄钟于编悬之间各依辰位树路鼓于北悬之间道之左右植建鼓于三隅置柷敔于悬内【柷在左敔在右】设歌钟歌磬于庙堂之上前楹间北向磬簴在西钟簴在东其匏竹者立于堂下阶间重行北向相对为首【凡悬皆展而编之】诸工人各位于悬后右校扫除内外又为瘗塪于院内堂之壬地方深取足容物南出陛前享一日奉礼设三献位于东门之内道北执事位于道南每等异位俱西向北上设望瘗位于堂之东北当瘗塪之东西向设御史位于庙堂之下西南东向令陪其后设奉礼位于乐悬东北赞者二人在南差退俱西面又设奉礼赞者位于瘗塪东北南面东上设协律郎位于庙堂上前楹之间近西东向设太乐令位于北悬之间北向设馆官位于悬东当执事西向设学官位于悬西当馆官东向设学生位于学官馆官之后俱重行北上若有观者设位于南门之内道左右重行北面相对为首【金吾监检不得喧哗杂乱】设三献门外位于东门之外道南执事位于其后每等异位俱北向西上馆官学官位于三献东南俱重行北向以西为上设酒樽之位于堂先圣牺尊二象尊二山罍二在前楹间北面先师牺尊二象尊二山罍二在先圣酒尊之东俱西向【尊皆加勺羃有坫以置爵其先师之爵同置于一坫】设洗于东阶东南北向罍水在洗东篚在洗西南肆【篚实以巾爵】执樽罍篚羃者各位于樽罍篚羃之后设币篚二于樽坫之所晡后二刻郊社令帅斋郎以樽坫罍洗篚羃入设于位【升堂者自东阶】谒者引祭酒司业诣厨视濯溉【凡导引者每曲一逡巡】赞引引御史诣厨省馔具【祭酒司业以下毎事讫各还斋所】享日未明十五刻太官令帅宰人以鸾刀割牲祝史以豆二取毛血置于馔所遂烹牲【其牲用太牢二正坐及先师首坐俎皆升右胖十一軆左丘明以下析分余体升之】未明五刻郊社令帅其属及庙司各服其服升设先圣神坐于庙室内西楹间东向设先师神坐于先圣东北南向其余弟子冉伯牛仲弓宰我子贡冉有子路子防子夏闵子骞曾参髙柴宓子贱公西赤林放樊须有若孔忠琴牢梁鳣叔仲防冉孺曽陈亢漆雕开商瞿司马耕子张巫马施秦非商泽郑国公冶长澹防灭明原宪蘧伯玉公伯寮燕伋秦祖冉季左人郢公孙龙任不齐南宫縚秦商亷梁步叔乘施常顔之仆狄黑漆雕哆县成顔路顔哙公祖句兹伯防荣旂顔髙秦冉申枨顔辛申党公晳哀后处曹防奚容葴石作蜀壤驷赤漆雕徒父乐欬等坐及二十一贤左丘明公羊髙谷梁赤伏胜髙堂生戴圣毛苌孔安国刘向郑众杜子春马融卢植郑服防贾逵何休王肃王弼杜预范甯等坐以次东陈皆南向西上【若东陈不容则又于东壁屈陈而南西向】席皆以莞设神位各于坐首
　　馈享
　　享日未明三刻诸享官服其祭服诸陪祭之官皆公服学生青衿服郊社令良醖令各帅其属入实樽罍及币【牺尊实以醴齐象尊实以盎齐山罍实以清酒齐加明水酒加酒各实于上尊其币以白长一丈八尺】太官令帅其属实诸笾豆簋簠等未明二刻奉礼帅赞者先入就位赞引引御史太祝及令史祝史与执樽罍篚羃者入自东门当阶间重行北面西上立定奉礼曰再拜赞者承传【凡奉礼有辞赞者皆承传】御史以下皆再拜讫执樽罍篚幂者各就位赞引引御史太祝诣东阶升堂行扫除于上令史祝史行扫除于下讫引就位谒者引享官以下俱就门外位其学生并入就门内位未明一刻太乐令帅工人二舞次入就位文舞入陈于悬内武舞立于悬南道西【其升堂者皆脱履于下降纳如常】谒者引司业入就位立定奉礼曰再拜司业再拜谒者引司业诣东阶升堂行扫除于上降行乐悬于下讫引还本位初司业行扫除讫谒者赞引各引享官以下学官以上次入就位立定奉礼曰众官再拜众官及学生皆再拜【其先拜者不拜】谒者进祭酒之左白有司谨具请行事退复位协律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼔柷奏永和之乐以姑洗之均【自后堂下之乐皆奏姑洗】作文舞之舞乐舞三成偃麾戛敔乐止【凡乐皆协律郎举麾工鼔柷而后作偃麾戛敔而后止】奉礼曰众官再拜众官在位者皆再拜太祝俱跪取币于篚兴各立于尊所谒者引祭酒升自东阶进先圣神坐前西向立太祝以币授祭酒受币登歌作肃和之乐以南吕之均谒者引祭酒进西向跪奠于先圣神坐兴少退西向再拜谒者引祭酒当先师首坐前北向立又太祝以币西向授祭酒谒者引祭酒进北向跪奠于先师首坐前少退北向再拜登歌止谒者引祭酒降复位初羣官拜讫祝史各奉毛血之豆立东门外登歌止祝史奉毛血升自东阶太祝迎取于阶上进奠于先圣及先师首坐前太祝与祝史退立于樽所初祭酒既升奠币太官令出帅进馔者奉馔陈于东门之外祭酒降复位太官令引馔入俎初入门雍和之乐作【自后酌献皆作雍和】馔至阶乐止祝史各进跪彻毛血之豆降自东阶以出馔升太祝迎引于阶上各设于神坐前【笾豆盖羃先彻乃升簋簠既奠却其盖于下】设讫太官令以下降复位太祝还樽所谒者引祭酒诣罍洗盥手洗爵讫引升诣先圣酒樽所执樽者举羃乐作引祭酒诣先圣神坐前跪奠爵俛伏兴少退西向立乐止太祝持进于神坐之右北面跪读祝文曰维某年岁次月朔日皇帝谨遣祭酒某封姓名敢昭告于先圣孔宣父惟夫子固天攸纵诞降生知经纬礼乐阐扬文教余烈遗风千载是仰俾兹末学依仁游艺谨以制币牺齐粢盛庶品祗奉旧章式陈明荐以先师顔子等配尚飨太祝兴祭酒再拜初读祝文讫乐作又太祝进跪奠版于神坐还樽所祭酒拜讫乐止谒者引祭酒诣先师酒樽所取爵于坫执樽者举羃祭酒酌醴齐乐作谒者引祭酒进先师首坐前北向跪奠爵兴少退北面立乐止【祭酒既奠首坐爵余坐皆斋郎助奠相次而下其亚献终献斋郎助奠亦如之】太祝持版进于先师神坐之左西向跪读祝文曰维某年岁次月朔日子嗣开元神武皇帝谨遣祭官某姓名敢昭告于先师顔子等七十二贤爰以仲春【仲秋】率遵故实敬修释奠于先圣孔宣父惟子等或服膺圣教德冠四科或光阐儒风贻范千载谨以制币牺齐粢盛庶品式陈明荐从祀配神尚飨太祝兴祭酒再拜初读祝文讫乐作太祝进奠版于神坐还樽所祭酒拜讫乐止谒者引祭酒诣东序西向立太祝各以爵酌罍福酒合置一爵一太祝持爵进祭酒之左北向立祭酒再拜受爵啐酒奠爵俛伏兴太祝帅斋郎进俎跪减先圣及先师首坐前三牲胙肉【皆取前脚第二节】加于俎又以笾取稷黍饭兴以胙肉各共置一俎又以饭共置一笾太祝先以饭笾授祭酒祭酒受以授斋郎又以俎授祭酒祭酒每受以授斋郎祭酒跪取爵遂饮卒爵太祝受爵复于坫祭酒俛伏兴再拜谒者引祭酒降复位文舞出鼓柷作舒和之乐出讫戛敔乐止武舞入皷柷作舒和之乐立定戛敔乐止初祭酒献将毕谒者引司业诣罍洗盥手洗爵讫谒者引升自东阶诣先师酒樽所执樽者举羃司业酌盎齐讫武舞作谒者引司业进先圣神坐前西向跪奠爵兴谒者引少退西向再拜讫谒者引司业诣先师酒樽所取爵于坫执樽者举羃司业酌盎齐谒者引司业进先师首坐前北向跪奠爵兴少退司业再拜谒者引司业诣东序西向立太祝各以爵酌罍福酒合置一爵一太祝持爵进司业之左司业再拜受爵跪祭酒遂饮卒爵太祝进受爵复于坫司业兴再拜谒者引降复位初司业献将毕谒者引博士诣罍洗盥手洗爵讫升酌盎齐终献如亚献之仪讫引降复位武舞止太祝等各进跪彻豆兴还樽所奉礼曰赐胙赞者唱众官再拜众官在位者及学生皆再拜【已饮福受胙者不拜】奏永和之乐奉礼曰众官再拜众官在位者及学生皆再拜乐一成止谒者进祭酒之左白请就望瘗位谒者引祭酒就望瘗位西向立奉礼赞者就瘗塪东北位初在位者将拜诸太祝各执篚进神坐前跪取币兴降自西阶诣瘗塪以币置于塪讫奉礼曰可瘗塪东西厢各四人寘土半塪谒者进祭酒之左白礼毕遂引祭酒出谒者赞引各引享官以下以次出初白礼毕奉礼帅赞者还本位赞引引御史太祝以下俱复执事位立定奉礼曰再拜御史太祝以下皆再拜赞引引出诸学生以次出其祝版燔于斋所
　　皇子束脩
　　束帛一篚【五疋】酒一壶【五防】脩一案【五脡】
　　其日平明皇太子服学生之服【其服青衿】至学门外博士公服执事者引立于学堂东阶下西面相者引皇太子立于门外东西向【不自同于賔客】陈束帛篚壶酒脯案于皇太子南当门北向重行西上将命者出立门西东面曰敢请事皇子少进曰某方受业于先生敢请见将命者入告博士曰某也不徳请皇子无辱【若已封王则云请王无辱】命出告皇子曰某不敢为仪敢固请将命者入告博士曰请皇子就位某敢见将命者出告皇子曰某不敢以视賔客请终赐见将命者入告博士曰某辞不得命敢不从将命者出告执篚者以篚东面授皇子皇子执篚博士防俟于东阶下西面相者引皇子执事者奉壶酒脯脩案以从皇子入门而左诣西阶之南东面奉酒脯者立于皇子西南东面北上皇子跪奠篚再拜博士答拜皇子还避遂进跪取篚相者引皇子进博士前东面授币奉壶酒脩案者从奠博士前博士受币执事者取酒脩币以东相者引皇子立于阶间近南北面奉酒修者出皇子拜讫相者引皇子出
　　学生束脩
　　束帛一篚【准令】酒一壶【二防】脩一案【五脡】
　　其日平明学生青衿服至学门博士公服立于学堂东阶上西面赞者引学生立于门东西面【不自同于賔客】陈束帛篚壶脯案于学生西南当门北向重行西上将命者出立于门西东面曰敢请事学生少进曰某方受业于先生敢请见将命者入告博士曰某也不徳请子无辱将命者出告学生曰某不敢为仪敢固请将命者入告博士曰请子就位某敢见将命者出学生曰某不敢以视宾客请终赐见将命者入告博士曰某辞不得命敢不从将命者出告执篚者以篚东面授学生博士防俟于东阶下西面赞礼者引学生执酒脯者从之学生入门而左立于西阶之南东面执酒脯者立于学生之南东面北上学生跪奠篚再拜博士答拜学生还避遂进跪取篚赞礼者引学生进博士前东面授币执酒脯者从奠博士前博士受币赞者取酒脯币以东执酒脯者出赞礼者引学生立当阶间近南北面再拜赞礼者引出











　　大唐开元礼卷五十四
　　钦定四库全书
　　大唐开元礼卷五十五　　唐　萧嵩等　撰吉礼
　　仲春仲秋释奠于齐太公
　　斋戒
　　将享所司随职供办凡预享之官散斋三日致斋二日【散斋皆于正寝致斋二日于本司一日于祭所其无本司者皆于祭所】散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉防其享官已斋而阙者通摄行事诸享官散斋之日给酒食及明衣各习礼于斋所太官令监取明水火【取水于隂鍳取火于阳燧火以供爨水以寔尊】前享一日诸卫令其属未后一刻各以其方器服守卫庙门及太乐工人俱清斋一宿
　　陈设
