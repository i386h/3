<!-- { "loadSidebar": true } -->
　　銮驾还宫
　　皇帝既还大次侍中版奏请觧严【将士不得离部位】皇帝停大次一刻顷捶一鼓为一严转仗卫于还途如来仪三刻顷捶二鼓为再严将士布队仗侍中版奏请中严皇帝服通天冠绛纱袍诸享官服朝服五刻顷捶三鼓为三严通事舎人各引羣官客使序立于大次前近南文武侍臣诣大次奉迎乗黄令进金辂于大次门外南向千牛将军立于辂右侍中版奏外办太仆卿升执辔皇帝乗舆出次繖扇侍卫警跸如常仪皇帝升辂太仆卿立授绥黄门侍郎奏称请銮驾发引退复位銮驾动称警跸如常仪黄门侍郎賛者夹引千牛将军夹辂而趋至侍臣上马所黄门侍郎奏称请銮驾权停敇侍臣上马侍中前承制退称制曰可黄门侍郎退称侍臣上马賛者承传文武侍臣皆上马毕黄门侍郎奏称请勅车右升侍中称制曰可黄门侍郎退复位千牛将军升讫黄门侍郎奏称请銮驾发引退复位鼓传音銮驾动鼔吹振作而还文武等羣官皆従如来仪诸方客使还馆驾至承天门外侍臣下马所銮驾权停文武侍臣皆下马千牛将军降立于辂右讫銮驾动千牛将军夹辂而趋驾入嘉徳门太乐令令撞防賔之钟在五钟皆应鼓柷奏采茨之乐至太极门戛敔乐止入太极门鼓柷奏太和之乐驾至横街北当上閤门回辂南向侍中进当銮驾前跪奏称侍中臣某言请降辂俛伏兴还侍位皇帝降辂乗舆以入繖扇侍卫警跸如常仪侍臣从至閤戞敔乐止初文武羣官至东朝堂通事舎人承防敕羣官并还皇帝既入侍中版奏请觧严叩钲将士各还其所










　　大唐开元礼卷三十七
　　钦定四库全书
　　大唐开元礼卷三十八　　唐　萧嵩等　撰吉礼
　　时享于太庙有司摄事
　　斋戒　　　　　　　陈设
　　省牲器　　　　　　晨祼
　　馈食　　　　　　　祭七祀
　　斋戒
　　凡一嵗五享于太庙【四时孟月及腊】将享有司卜日如别仪前享七日平明太尉誓百官于尚书省曰某月某日时享于太庙各扬其职不供其事国有常刑凡预享之官散斋四日致斋三日【散斋皆于正寝致斋二日于本司一日于享所其无本司者皆于享所】散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉防其享官已斋而阙者通摄行事诸享官致斋之日官给酒食及明衣各习礼于斋坊所光禄卿监取明水火【太官令取水于隂鉴取火于阳燧火以供防水以实尊】前享一日诸卫令其属未后一刻各以其方器服守卫庙门【毎门二人毎隅一人】与太乐工人俱清斋一宿
　　陈设
　　前享三日右校清扫内外守宫设享官公卿以下次于斋坊之内前享二日太乐令设宫悬之乐于庙庭东方西方磬簴起北钟簴次之南方北方磬簴起西钟簴次之设十二镈钟于编悬之间各依辰位树路鼓于北悬之内道之左右植建鼓于四隅置柷敔于悬内柷在左敔在右设歌钟歌磬于庙堂之上前楹间北向磬簴在西钟簴在东其匏竹者立于阶间重行北向相对为首【凡悬皆展而编之】诸工人各位于悬后东方西方以北为上南方北方以西为上前享一日奉礼设享官公卿位于东门之内道北执事位于道南每等异位俱重行西面以北为上设御史位于庙堂之下一位于东南西向一位于西南东向令史各于其后设奉礼位于乐悬东北賛者二人在南差退俱西面设恊律郎位于庙堂之上前楹间近西东向设太乐令位于北悬之间北向设门外位享官公卿以下皆于东门之外道南每等异位重行北面西上设牲牓于东门之外当门西向以南为上设廪牺令位于牲西南史陪其后俱北向设诸太祝位于牲东各当牲后祝史各陪其后俱西向设太常卿省牲位于牲前近北又设御史位于太常卿之西俱南向设尊彛之位于庙堂上前楹间各于室戸之左北向春夏每室鸡彛一鸟彛一牺尊二象尊二山罍二秋冬每室斚彛一黄彛一着尊二壶尊二山罍二皆加勺羃【凡宗庙羃皆以黼】皆西上各有坫【以置瓉爵】设簋钘登笾豆之位于庙堂之上俱东侧阶之北每坐四簋居前四簠次之次以六登次以六钘笾豆为后每坐异之皆以南为上屈陈而下设洗于东阶东南北向罍水在洗东篚在洗西南肆【篚实以珪瓉巾爵】执尊罍篚羃者位于尊罍篚羃之后
　　省牲器
　　省牲之日午后十刻庙所诸卫之属禁断行人太庙令整拂神座幄晡后二刻太庙令帅府史二人及斋郎以尊坫罍洗篚羃及笾豆钘豋入设于位加以巾盖【诸器物皆濯而陈之】晡后三刻诸太祝与廪牺令以牲就牓位谒者引太常卿賛引引御史入诣东阶升遍视涤濯于上【凡导引者毎曲一逡巡于视涤濯执尊者皆举羃】讫引降就省牲位南向立廪牺令少前请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉賛引引御史就厨省馔【太常卿已下每事讫各还斋所】进馔者入彻笾豆簠簋钘豋以出享日未明十五刻太官令帅宰人以銮刀割牲祝史各取毛血洗肝于郁鬯又取膟膋毎座共实一豆俱置于馔所【膟膋肠间脂】
　　晨祼
　　享日未明四刻诸享官各服其服太庙令良醖令各帅其属入实尊罍【鸡彛斚彛及牺尊象尊壶尊上尊皆实以明水山罍之上尊实以酒鸟彛黄彛实以郁鬯牺尊实以醴齐象尊壶尊实以盎齐山罍实以清酒】太官令帅进馔者实诸笾豆享日未明三刻奉礼帅賛者先入就位賛引引御史博士太庙令宫闱令诸太祝及令史祝史与执尊罍篚羃者入自东门当阶间重行北面西上立定奉礼曰再拜賛者承传【凡奉礼有词賛者皆承传】御史以下皆再拜讫执尊罍篚羃者各就位賛引引御史诸太祝诣东陛升堂行扫除于上令史祝史行扫除于下讫引就位未眀二刻賛引引太庙令太祝宫闱令自东陛升堂诣献祖室入开塪室太祝宫闱令奉出神主置于座讫引太庙令太祝以下次奉出懿祖次奉出太祖次奉出代祖次奉出髙祖次奉出太宗次奉出髙宗次奉出中宗次奉出睿宗神主置于座如献祖之仪【皇祖妣以下神主皆宫闱令奉出俱同坐并列而处右】讫引太庙令以下降复位未明一刻谒者賛引各引享官俱就东门外位太乐令帅工人二舞次入就位文舞入陈于悬内武舞立于悬南道西【其升堂者皆脱履于下降纳如常】谒者引司空入就位立定奉礼曰再拜司空再拜讫谒者引司空诣东陛升堂行扫除于上降行乐悬于下讫引复位初司空行乐悬谒者賛引各引享官以下次入就位立定奉礼曰众官再拜众官在位者皆再拜【其先拜者不拜】谒者进太尉之左白称有司谨具请行事退复位恊律郎跪俛伏举麾【凡取物者皆跪俛伏而取以兴奠物则奠讫俛伏而后兴】鼓柷奏永和之乐乃以黄钟之均作文舞之舞乐舞九成【黄钟三奏大吕太蔟应钟各再奏】偃麾戛敔乐止【凡乐皆恊律郎举麾工鼓柷而后作偃麾戛敔而后止】奉礼曰众官再拜众官皆再拜谒者引太尉诣罍洗盥手洗瓉讫谒者引太尉升自东陛诣献祖尊彛所执尊者举羃太尉酌郁酒讫登歌作肃和之乐以圜钟之均【自后登歌皆歌圜钟】谒者引太尉入诣献祖神座前北向跪以鬯祼地奠讫兴谒者引太尉出戸北向再拜讫谒者引太尉以次祼懿祖次祼太祖次祼代祖次祼髙祖次祼太宗次祼髙宗次祼中宗次祼睿宗并依上仪讫登歌止谒者引太尉降复位初众官拜讫祝史各奉毛血及肝膋之豆立于东门外斋郎奉炉炭萧稷黍各位于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶诸太祝各迎毛血肝膋于陛上俱入奠于神座前祝史退立于尊所斋郎奉炉炭皆置于室戸外之左其萧稷黍各置于炉炭下降自阼阶以出诸太祝俱取肝膋出戸燔于炉炭还尊所
　　馈食
