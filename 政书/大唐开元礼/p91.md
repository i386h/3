<!-- { "loadSidebar": true } -->
　　未解严前一日本司各随职供办尚舍奉御铺御幄坐于太极殿中楹之间南向如常守宫设文武百官次于东西朝堂奉礼于东西朝堂设文武百官版位如初典仪设位于殿庭文东武西皆重行北向相对为首设典仪位于东阶东南賛者二人在南差退乘黄令陈革辂旌旗之属于殿庭其日平明诸衞各勒所部屯门列仗百官服袴褶督将服戎服皆集朝堂次昼漏上水五刻侍中版奏请中严钑防以次列于殿庭上水七刻典谒引羣官以次入就位上水十刻应迎奉之官诣西阁奉迎侍中版奏外办皇帝服通天冠绛纱袍御舆以出曲直华盖警跸如常仪皇帝出自西方即御座侍臣夹侍如常仪典仪称再拜賛者承传羣官皆再拜通事舍人以次引羣官出侍中跪奏礼毕俛伏兴还侍位皇帝降坐御舆入自东房侍臣从至閤如常







　　大唐开元礼卷八十三
<史部,政书类,仪制之属,大唐开元礼>
　　钦定四库全书
　　大唐开元礼卷八十四　唐　　萧嵩等　撰军礼
　　皇帝亲征祃于所至之地
　　亲征及廵狩郊祀有司軷于国门
　　亲征及廵狩登所过山川
　　平荡冦贼宣露布　　遣使劳军将
　　皇帝亲征祃于所至之地
　　将祭有司卜日如别仪前祭一日皇帝清斋于行宫凡预祭之官清斋于祭所近侍之官与从祭羣官及诸军将皆于军幕清斋一宿诸衞令其属各以其方器服守衞壝门亦清斋一宿尚舍直长施大次于外壝东门之内道北南向尚舍奉御铺御坐守宫设文武侍臣次于大次之后文官在左武官在右俱南向设羣官次于东门之外道南北向西上设诸军将次于南壝之外道东西向北上右校修除祭所又为瘗塪于神坐西北内壝之外方深取足容物前一日奉礼设御位于神坐东南西向设望瘗位于神座西南当瘗埳北向设祭官位于御位东南执事者位于其后俱重行西向北上设御史位一位于神座西南东向一位于神坐东南西向设奉礼位于祭官西南賛者二人在南差退俱西向北上又设奉礼賛者位于瘗塪西南设从祭羣官位于祭官之南俱重行西向北上设军将位于南厢重行北靣西上设门外位祭官以下皆于东壝之外道南从祭羣官位于祭官之南俱重行北向西上军将位于南壝之外道东重行西向北上兵部侍郎建二旗于南门之外【去门三十歩】郊社令帅府史及斋郎以樽坫罍洗篚羃入设于位牺樽二象樽二山罍二皆于神坐东南俱北向西上【尊皆加勺羃有坫以置爵】又设御洗于酒樽东南诸将罍洗又于东南皆北向罍水在洗东篚在洗西南肆【篚实以巾爵】执樽罍篚羃者各于樽罍篚羃之后设币篚于酒樽之所祭日未明十五刻太官令预备特牲之馔【牲以犊】未明四刻郊社令奉熊席入设黄帝轩辕氏神坐于壝内近北南向兵部侍郎置甲胄弓矢于坐侧建稍于坐后未明二刻郊社令良醖令各帅其属入实樽罍及币【牺尊实以醴齐象尊实以盎齐山罍实以清酒齐皆加明水酒加酒各实于上尊】太官令帅进馔者先入就位賛者引御史太祝与执樽罍篚羃者入当神座前重行北向西上立定奉礼曰再拜賛者承传【凡奉礼有词賛者皆承传】御史以下皆再拜执樽罍者各就位賛引引御史太祝行扫除讫引就位皇帝服武弁之服诣祭所诸将与从祭之官皆戎服陪从如常驾将至谒者引行事之官皆就东门外位驾至大次门外下马之大次太祝令以祝版进御署如常谒者賛引各引从驾羣官及诸军将俱就门外位谒者賛引各引祭官及从祭羣官诸军将等次入就位皇帝停大次半刻顷太常博士引太常卿立于大次门外当门北向侍中版奏外办皇帝入门仗衞停于门外近侍者从入如常皇帝至版位西向立【毎立定太常卿与博士退立于左】太常卿前奏请再拜退复位皇帝再拜奉礼曰众官再拜众官皆再拜太常卿前奏有司谨具请行事退复位太祝跪取币于篚兴立于樽所【凡取物者皆跪俛伏而取以兴奠物则奠讫俛伏而后兴】太常卿引皇帝进神坐前北向立太祝以币授侍中侍中秦币东向进皇帝受币太常卿引皇帝进北靣跪奠于神坐俛伏兴太常卿引皇帝少退北向再拜讫太常卿引皇帝还版位西向立于众官拜讫太官令出帅进馔者奉馔陈于东门之外谒者引司徒出诣馔所司徒奉爼皇帝既复位太官令引馔入太祝迎引设于神坐前施设讫谒者引司徒以下还本位太祝还尊所太常卿引皇帝诣罍洗侍中黄门侍郎賛洗授巾爵并如常仪谒者引司徒进立于樽所斋郎奉爼立于司徒之后皇帝洗爵讫太常卿引皇帝诣樽所执樽者举羃侍中賛酌醴齐讫太常卿引皇帝进帝轩辕氏神坐前北向跪奠爵俛伏兴太常卿引皇帝少退北向立太祝持版进于神坐之右东靣跪读祝文【祝文临时随事撰】讫兴皇帝再拜太祝进奠版于神坐还樽所太祝以爵酌上樽福酒以授侍中侍中受爵西向进皇帝再拜受爵跪祭酒啐酒奠爵俛伏兴太祝帅斋郎进爼太祝以俎减神前胙肉如常太祝以爼授司徒司徒奉爼西向进皇帝受以授左右皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜讫太常卿引皇帝还版位西向立谒者引司徒还本位谒者引上将诣罍洗盥手洗爵诣酒樽所执樽者举羃上将酌盎齐讫引诣神坐前北向跪奠爵兴少退北向再拜太祝以爵酌罍福酒进上将之右西向立上将再拜受爵跪祭酒遂饮卒爵太祝受爵还樽所上将兴又再拜讫引还本位谒者又引次将诣罍洗盥手洗爵终献如亚献之仪讫引次将还本位太祝进彻豆还樽所【彻者笾豆各一少移于故处】太常卿前奏称请再拜退复位皇帝再拜奉礼曰众官再拜众官在位者皆再拜太常卿前奏请就望瘗位太常卿引皇帝就望瘗位北向立奉礼賛者转就瘗塪位于众官将拜太祝执篚进神坐前取币北行当瘗塪西行至瘗塪太祝以币置于塪讫奉礼曰可瘗塪东西向各四人寘土半塪太常卿前奏礼毕太常卿引皇帝还大次侍卫如式谒者賛引各引祭官及从祭羣官与诸军将以次出奉礼賛者退复位御史太祝以下俱复执事位立定奉礼曰再拜御史以下皆再拜賛引引出其祝版燔于祭所皇帝还行宫如来仪若备六军及严鼔作止如类告之礼
　　亲征及廵狩郊祭有司軷于国门
　　车驾出日右校预于国门外委土为軷【軷谓为山象也】又为瘗塪于神坐西北方深取足容物太祝布神坐于軷前南向太官令帅宰人刳羊郊社令之属设尊罍篚羃于神坐之左俱右向置币于尊所驾将至太祝立于罍洗东南西向祝史与执尊罍篚羃者俱就尊罍所立太祝再拜诣樽所取币进跪奠于神坐兴还本位进馔者荐脯醢于神坐前加羊于軷西首太祝诣罍洗盥手洗爵诣尊所酌酒进跪奠于神坐兴少退北向立读祝文讫【祝文临时撰】太祝再拜还本位少顷太祝帅斋郎奉币酌酒馔物宰人举羊肆解之太祝并载埋于瘗寘之执尊者彻罍篚席驾至权停太祝以爵酌酒授太仆卿太仆卿左执辔右受酒祭两轵及軏前【轵毂末軏轼前】乃饮授爵轹軷而行
　　亲征及巡狩告所过山川
　　前一日诸告官俱清斋于告所执事者预脩除告所又为埋塪当神坐之南如常方深取足容物太官令备牢馔【山镇海渎用太牢中山川用少牢小山川用特牲若行速即用酒脯】告日郊社丞布神席于告所近北南向设酒尊于神坐之左而右向设洗于酒尊东南北向罍水在洗东篚在洗西南肆【篚实以巾爵】执尊罍篚羃者各立于尊罍篚羃之后奉礼设告官位于罍洗东南西向执事者位于其后北上设奉礼位于告官西南东向賛者二人在南少退所司实尊罍爼豆太祝实币篚斋郎取豆血【币长一丈八尺随牲色用】奉礼帅賛者先入就位执尊罍篚羃者次入就位谒者引告官以下次入就位立定奉礼曰再拜賛者承传告官以下皆再拜谒者进告官之左白有司谨具请行事退复位奉礼曰再拜告官以下皆再拜太祝以币授告官告官受币谒者引告官诣神坐前北面跪奠币俛伏兴少退再拜告官复位太官丞引馔入太祝迎引设于神坐前太官丞以下还本位谒者引告官诣罍洗盥手洗爵讫谒者引告官诣酒樽所执尊者举羃告官酌酒讫跪进奠于神坐俛伏兴少退北靣立太祝持版进于神坐之右东向跪读祝文【祝文临时撰】讫兴告官再拜太祝进跪奠版于神坐俛伏兴还樽所太祝以爵酌福酒进告官之右西向立告官再拜受爵跪祭酒啐酒奠爵俛伏兴太祝帅斋郎进爼太祝减胙如常太祝以爼授告官告官受以授斋郎告官跪取爵遂饮卒爵太祝受爵还樽所告官俛伏兴再拜讫引还本位太祝进跪彻豆俛伏兴还樽所奉礼曰再拜在位者皆再拜【告官则不拜】奉礼又曰再拜告官以下皆再拜谒者进告官之左白请就望瘗位谒者引告官就望瘗位北向立于告官将拜太祝以篚进神前取币斋郎取豆血并寘诸塪塪东西各二人寘土半塪谒者进告官之右白礼毕遂引各官以出太祝与执尊罍者俱复执事位立定奉礼曰再拜太祝以下皆再拜讫以次出其祝版则燔于告所
　　平荡冦贼宣露布
　　其日守宫量设羣官次露布至兵部侍郎奉以奏闻仍承制集文武羣官客使于东朝堂羣官客使至俱就次各服其服奉礼设羣官版位于东朝堂之前近南文东武西重行北向相对为首又设客使之位如常仪设中书令位于羣官之北南靣量时刻吏部兵部賛羣官客使出次谒者賛引各引就位立定中书令受露布置于案令史二人绛公服对举之典谒引中书令举案者从之出就南靣位持案者立于中书令西南东靣立定持案者进中书令前中书令取露布持案者退复位中书令称有制羣官客使皆再拜中书令宣露布讫羣官客使又再拜皆舞蹈讫又再拜谒者引兵部尚书进中书令前受露布退复位兵部侍郎前受之典谒引中书令入谒者引羣官客使各还次
　　遣使劳军将
　　前一日执事者预设使者次于营南门之外道右南向使者至谒者引之次使者将到兵部预集大将以下于南门之外列左右厢俱重行北靣相对为首使者出次谒者引立于门西东靣持节者立于使者之北史二人持制书案立于使者西南俱东靣立定大将北靣再拜谒者引使者持节者前导入门而左持案者从之使者立于羃前南靣持节者立于使者之东少南西向持案者立于使者西南东靣又谒者引大将以下入立于使者之南依左右厢俱重行北靣相对为首立定持节者脱节衣持案者进使者前使者取制书持案者退复位使者称有制大将以下俱再拜宣诏讫大将以下又再拜谒者引大将进使者前北靣受制书退复位持节者加节衣谒者引使者持节者前导以出持案者从之俱复门外位大将以制书授左右拜送使者于门外使者还大将入初使者出诸将以下以次出若赐衣物使者出次立于门外立定执事者以衣物立于案南俱东面北上使者入衣物随入初大将受制书复位执事以衣物遍授之大将以下受讫又再拜











　　大唐开元礼卷八十四
　　钦定四库全书
　　大唐开元礼卷八十五　　唐　萧嵩等　撰军礼
　　皇帝讲武　　　　　皇帝田狩
　　皇帝讲武
