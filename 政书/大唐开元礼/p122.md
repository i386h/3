<!-- { "loadSidebar": true } -->
　　前一日尚舎守宫计防设使者及册案使次于光范门及长乐门外皆道右东向司賛设公主位于长乐门内殿前近南当阶北面西上又分设内命妇应陪位者于公主东北及西北嫔御等在东宫官等在西皆重行相对北上又于内命妇之前设尚仪位二皆东向以北为上又于尚仪位南少退设司賛位掌賛二人陪其后其日典仪设册使位于长乐门外之西东向北上又设举册案者位二在南差退俱东向内谒者监预取公主册案置于长乐门外近限内命妇已下及应在位者并服礼衣先就位公主花钗翟衣司言引就位持节者立于使者之北少退持册案者立于册使副使西南俱东向持节者去节衣持册案者并以案进册使之右北向相次而立内侍二人引使诣门内谒者举案少前使取公主册跪置册于内案俛伏兴通事舎人引册使副使等俱退就次以俟尚仪帅女史诣门舁册案入各就尚仪之前对举册案皆东向司賛曰再拜【凡司賛有辞掌賛皆承传】司言赞公主再拜在位者皆再拜尚仪取公主册于案【凡尚仪取册讫持案者以案退】少前北面称有制司言赞公主再拜尚仪执册跪读讫退复位以册进授公主公主受册以授司言讫司赞曰再拜公主再拜在位者皆再拜司賛少前称礼毕司言賛公主退在位者以次退掌賛报内谒者监礼毕内谒者监传报册使等册使等诣太极殿前南横街南北面西上立中书令立于册使等东北西面册使等再拜复命曰奉制册命某公主礼毕又再拜中书令奏闻册使等退幡节各还夲司
　　纳采
　　前一日主人设使者次于大门之外道右南向其日大昕使者至于主人大门外賛礼者延入次【凡賔主及行事者皆公服】使者出次賛礼者引至大门外之西东面主人立于东阶下西面傧者立于主人之左北面受命出立于门东西面曰敢请事使者曰朝恩贶室于某公之子某某公有先人之礼使某也请纳采【某公称父名某也使者名】傧者入告主人曰寡人敢不敬从傧者出告掌畜者以鴈授使者退立于后使者左手执之賛礼者引主人迎于大门外东西面再拜使者不答拜主人揖入使者从入主人入门而右使者入门而左至内门主人又揖入至内霤将曲揖当阶揖使者皆不答至阶主人曰请吾子升使者曰某敢辞主人曰固请吾子升使者曰某敢固辞主人曰终请吾子升使者曰某敢终辞主人升东阶当阿西面使者升西阶当阿东面使者曰敢纳采主人阼阶上北面再拜进立于楹间南面使者进立于主人之西俱南面使者授鴈降自西阶以出
　　问名
　　使者既出遂立于内门外之西东面主人还阼阶东左右受鴈于序端主人降立于阼阶下西面傧者进受命出请事使者曰某既受命将加诸卜敢以礼问名傧者入告主人曰寡人不敢辞傧者出告掌畜者以鴈授使者退立于后賛礼者引主人迎于内门外之东西面揖使者以入使者入再拜揖至阶三让如初主人升阼阶当阿西面使者升西阶当阿东面使者曰敢问名主人阼阶上北面再拜进立于楹间南面使者进立于主人之西俱南面使者授鴈还立于西阶上东面主人还阼阶上西面曰皇帝第某女某封公主使者降出立于内门外之西东面主人还阼阶东左右受鴈于序端主人降立于阼阶下西面傧进受命出请事使者曰礼毕傧者入告主人曰吾子为事故至于寡人之室寡人有先皇之礼请礼从者使者曰某既得将事敢辞傧者入告主人曰先皇之礼敢固以请傧者出告使者曰某辞不得命敢不从傧者又告賛礼者引主人立于序端賛礼者于户牖之间铺莞筵粉纯加藻席缁纯设甒醴于东房西牖下加勺羃设篚在樽北实觯一角柶一加羃笾豆在篚北实以脯醢设洗于东房近北罍水在洗西篚在洗东北肆篚实以巾加勺羃施设讫賛礼者引主人降迎使于内门外之东西面主人揖使报揖主人与使者俱入至阶一让升主人于阼阶上北面再拜賔西阶上北面答拜主人受几于序端掌事者内拂几三奉两端西北向进主人东面向外拂几以三振袂内执之进西北向拜使者迎受于筵前东南向以俟主人还东阶上北面送西面立使者以几避进北面坐设于坐左兴退于西阶上北面答拜立于阼阶西东面賛者盥手洗觯酌醴加柶覆之面叶出房南面主人受醴面柄进筵前西北面立使者西阶上北面一拜送賛者荐脯醢于筵前使者进升筵坐左执觯右取脯擩于醢祭于笾豆之间以柶祭醴三始扱一祭又极再祭兴以柶兼诸觯上腊降筵于西阶上北面坐啐醴建柶奠觯遂拜执觯兴主人答拜使者进升筵坐奠觯于荐东降筵立于西阶上东靣掌事者牵两马入陈于门内三分庭一在南北首西上掌事者奉篚币升自东阶主人受于序端进西面立使者西阶上北面再拜主人进楹间南面立使者进立于主人之西俱南靣主人以篚币授使者使者受退立于西阶上东面主人还阼阶上北面拜送使者降自西阶从者迓受币使者揖马以出牵马者从之使者出大门外之西东靣立从者迓受马主人出门东西面拜送使者退主人入立于东阶下西面傧者告于主人曰賔不顾矣主人乃还于寝
　　纳吉
　　前一日主人设使者次如常仪其日大昕使者至主人大门外賛礼者延入次使者出次賛礼者引立于大门外之西东面主人立于阼阶下西面傧者进受命出请事使者曰加诸卜占曰吉使其也敢告傧者入告主人曰某公有吉寡人预在焉寡人不敢辞傧者出告掌畜者以鴈授使者退立于后賛礼者引主人迎于大门外之东西面再拜使者不答主人揖入使者从入主人入门而右使者入门而左至内门主人又揖入再揖至阶三让如初主人升阼阶当阿西面使者升西阶当阿东面使者曰敢纳吉主人阼阶上北面再拜进北面受防使者防自西阶出立于内门外之西东面立主人还阼阶东左右受鴈于序端主人降立于阼阶下西面傧者进受命出请事使者曰礼毕其礼賔如问名之仪
　　纳征
　　前一日主人设使者次如常仪其日大昕使者至主人大门外賛礼者延入次掌事者入布幕于内门之外纁束陈于幕上乘马在幕南北首西上掌事者奉璋以匵俟于幕东西面使者出次賛礼者引立于大门外之西东面主人立于东阶下西面傧者进受命出请事使者曰朝恩贶室于某公之子某某公有先人之礼使某也以束帛乘马请纳征傧者入告主人曰某公顺先典贶以重礼寡人敢不承命傧者出告賛礼者引主人迎于大门外之东西面再拜使者不答拜主人揖入使者从入主人入门而右使者入门而左至内门主人立于门东西面使者立于门西东面掌事者坐啓匵取璋加于纁上与以授使者退复位使者奉玉帛主人揖兴使者俱入牵乘马者从入三分庭一在南北首西上主人入再揖至阶三让如初主人升阼阶当阿西面使者升西阶当阿东面使者曰敢纳征主人阼阶上北面再拜进立于楹间南面使者进立于主人之西俱南面使者授玉帛降自西阶出立于门内外之西东面主人还阼阶东左右受玉帛于序端受马者自左受之以东牵马者既授马自门西出傧者进受命出请事使者曰礼毕其礼賔如纳吉之仪
　　请期
　　前一日主人设使者次如常仪其日大昕使者至主人大门外賛礼者延入次使者出次賛礼者引立于大门外之西东面主人立于东阶下西面傧者进受命出请事使者曰某公有赐既申受命某公使某请吉日傧者入告主人曰寡人既前受命惟命是听傧者出告使者曰某公命某听命于王傧者入告主人曰寡人固惟命是听傧者出告使者曰某公使某受命于王王不许某敢不告期曰某日傧者入告主人曰寡人敢不敬须傧者出告掌畜者以鴈授使者退立于后賛礼者引主人迎于大门外之东西面再拜使者不答拜主人揖入使者从入主人入门而右使者入门而左至内门主人又揖入再揖至阶三让如初主人升阼阶当阿西面使者升西阶当阿东面使者曰敢告期主人阼阶上北面再拜进立于楹间南面使者进立于主人之西俱南面使者授鴈降自西阶出立于内门之西东面主人还阼阶东左右受鴈于序端主人降立于阼阶下西面傧者受命出请事使者曰礼毕其礼賔如纳征之仪
　　亲迎
　　前一日主人设賔次如常仪其日大昕壻之父服其服告于襧庙【以酒脯告之一献无庙者告于正寝】将行父醮子于正寝赞者布席于东序西向又设席于户牖之间南向父公服坐于东序西向子服其上服升自西阶进立于席西南向赞者酌酒进北面以授子再拜受赞者荐脯醢于席前【脯醢出自房】子升席跪左执爵右取脯擩于醢祭于笾豆之间右祭酒执爵兴降席西面跪饮卒爵奠爵再拜执爵兴赞者受虚爵还于尊所子进立于父前东面父命之曰徃迎尔相承我宗事勗率以敬先妣之嗣若则有常【庶子但云徃迎尔相勗率以敬】子再拜曰不敢忘命又再拜防出乗辂备威仪诣主人之第賔将至内赞者布席于东房当户西向设樽甒醴于东房东北隅加勺羃篚在樽南实觯一角柶一加羃脯醢在篚南賔至主人大门外降辂赞礼者引停于次公主着花钗服褕翟纁入于房即席南向立姆服礼衣立于右从者陪其从主人升自阼阶立于户外之东西面赞者以觯酌醴加柶覆之面柄进筵前北面公主降席西南面再拜受觯内赞者荐脯醢于筵前公主升席跪左执觯右取脯擩于醢祭于笾豆之间遂以柶祭醴三始扱一祭又扱再祭兴筵末坐啐醴建柶执觯兴奠觯于荐东降筵西南面再拜就席立内赞者彻荐觯主人降立于东阶东南西向面赞礼者引賔出次立于门西东面傧者进受命出门东西面曰敢请事賔曰某王命某之父以兹初昏某将请承命傧者入告主人曰寡人固敬具以须傧者出告賛礼者引主人迎于大门外之东西面再拜賔答拜主人揖賔报揖主人入掌畜者以鴈进賔受鴈左手执之以入及寝门主人曰请賔入賔曰某弗敢以先主人曰固请賔入賔曰某固弗敢以先主人揖賔报揖主人与賔俱入及内霤将曲揖当阶揖賔皆报揖至阶主人曰请升賔曰某敢辞主人曰固请賔升賔曰某敢固辞主人曰终请賔升曰某敢终辞主人升阼阶东西面立賔升西阶进当房户北面跪奠雁兴再拜降出主人不降送初賔入门主妇出立于房户外之西南面于賔拜讫姆导公主出主人少进西面戒之必有正焉若衣若筓命之曰戒之敬之夙夜无违命主妇戒于西阶上施衿结帨戒之曰勉之敬之夙夜无违公主至车后賔揖授绥姆辞不受曰未教不足与为礼公主乘以几从者二人坐相对持之姆加景賔乃驭轮三周驭者代之賔出大门乘辂还第如来仪公主卤簿次后而行
　　同牢
