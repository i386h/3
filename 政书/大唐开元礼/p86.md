<!-- { "loadSidebar": true } -->
　　前享五日筮于庙门之外斋及设位牲牓祭器皆如时享之仪掌事者以樽坫入设于庙堂皆于神坐之左昭坐之尊在前楹间北向始祖及穆坐之尊在戸外南向俱以近神为上未毁庙之尊坫于前楹下各于室内之东北向西上皆加勺羃【其首坐爵一余坐皆爵四各置于坫】设祭器于东序西向每坐簋在前簠次之登次之铏次之笾次之豆次之俎在后每坐异之皆以南为上屈陈而下设洗于东阶东南东西当东霤南北以堂深罍水在洗东加勺羃篚在洗西南肆实爵三巾二篚加羃【凡器皆濯面陈之】执尊罍篚羃者各位于樽罍篚羃之后享日未明烹牲于厨夙兴掌馔者实祭器【牲体皆载右胖前脚三节节一叚肩臂臑皆载之后脚三节节一叚去下一节载上肫胳二节又取正脊脡脊横脊短胁正胁代胁各二骨以并余皆不设簋实黍稷簠实稻粱笾实塩脯枣栗之属豆实醢醤韲菹之类】掌庙者设神坐于庙堂之上自西序以东始祖坐于西序东向昭坐于始祖东北南向穆坐于始祖东南北向俱西上其未毁庙之主各于其室如时享【若始封者仍在即各于其室如时享】主人以下各服其服掌事者入实尊罍【毎室四尊一实醴齐为上一实盎齐次之酒各实于上尊设酒者重古设而不酌者也】祝版各置于坫诸祝与奄者入立于庭北靣西上掌事者持舆従入立于东阶下西靣立定祝与奄者皆拜讫帅舆升自东阶诣始祖庙入开塪室出神主置于舆出诣坐前以主置于坐以次出毁庙神主如常仪未毁庙主出置于室内之坐如时享【夫人之主奄人奉出俱并而处右】讫出还斋所质明賛礼者引亚献以下及子孙俱就门外位賛唱者先入就位诸祝与执樽罍者入立于庭北靣西上立定賛唱者曰拜祝以下皆拜各就位掌馔者奉馔陈于门外賛礼者引主人就位又賛礼者引亚献以下及子孙以次入就位立定賛唱者曰拜主人以下皆拜賛礼者进主人之左白请行事退复位掌馔者引馔入升自东阶诸祝迎引于阶上各设于神坐前【笾居左豆居右簋簠登铏居其间羊豕二爼横陈重于右腊俎特于左】执炉炭萧稷黍膟膋者従其爼升设于神坐之左少后其萧稷各置于炉炭下施设讫掌馔以下降出诸祝各取萧稷擩于脂燔于炉炭还樽所賛礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执罍者酌水主人洗爵执篚者又跪取巾于篚兴进主人拭爵讫受巾跪奠于篚奉盘者跪奠盘兴【凡取物者跪俛伏而取以兴奠物则奠讫俛伏而后兴】賛礼者引主人自东阶升堂诣始祖酒尊所执尊者举羃主人酌醴齐賛礼者引主人诣始祖神坐前西向跪奠爵兴少退西向立祝持版进于神坐之右北靣跪读祝文曰维某年歳次月朔日子孝曽孙某官封敢昭告于始祖考某谥祖妣夫人某氏歳序推移伏増逺感谨以柔毛刚鬛明粢芗合芗萁嘉蔬嘉荐醴齐祗荐禘享于始祖考某谥尚享【祖考及子孙各依尊卑称号祝文同】讫兴主人拜祝进跪奠版于神坐兴还樽所賛礼者引主人依昭穆入室酌献如上仪【惟不盥洗】賛礼者引主人诣东序西向立诸祝各以爵酌福酒合置一爵一祝持爵进主人之左北向立主人拜受爵跪祭酒啐酒奠爵兴诸祝各帅执馔者以俎进减神前胙肉各共置一俎上又以笾遍取稷黍饭共置一笾祝先以饭笾进主人受以授左右祝又以俎以次进主人每受以授左右讫主人跪取爵遂饮卒爵祝进受爵复于坫主人兴拜賛礼者引主人降自东阶还本位西向立初主人献将毕賛礼者引亚献诣罍洗爵升自东阶诣始祖酒尊所执尊者举羃亚献酌盎齐賛礼者引亚献进诣始祖神坐前西向跪奠爵兴少退西向拜賛礼者引亚献以次酌献如上仪讫賛礼者引亚献诣东序西向立诸祝各以爵酌福酒合置一爵一祝持爵进亚献之左北向立亚献拜受爵跪祭酒遂饮卒爵祝进受爵复于坫亚献兴拜賛礼者引亚献降复位又賛礼者引终献诣罍洗盥洗升献如亚献之仪讫降复位诸祝皆进神坐前跪彻豆兴还尊所【彻者笾豆各一少移于故处】賛唱者曰拜非饮福受胙者皆拜賛唱者又曰拜主人以下皆拜賛礼者进主人之左白礼毕遂引主人出賛礼者引亚献以下及子孙以次出诸祝与执樽罍篚者俱复执事位立定賛唱者曰拜诸祝以下皆拜执樽罍篚者出诸祝与奄者匵神主置于舆纳于塪室如常仪



　　大唐开元礼卷七十六
　　钦定四库全书
　　大唐开元礼卷七十七　　唐　萧嵩等　撰吉礼
　　四品五品时享其庙
　　前享五日筮于庙门之外主人公服立于门东西面掌事者各服其服立于门西东面北上设筮席于闑西阈外西面筮者开韇出防兼执之东面受命于主人主人曰孝曽孙某来日丁亥祗享于庙尚飨【非必丁亥也直举一日以言之己亥辛亥茍有亥焉可也】筮者曰诺进就筮席西面以韇击筮遂述曰假尔太筮有常孝曽孙某来日丁亥祗享于庙尚飨乃释韇坐筮讫兴降席东面称占曰従筮者退若不吉则筮逺日如初仪賛礼者进主人之左告礼毕掌事者彻筮席先享三日主人及亚献终献并执事者各散斋二日于正寝致斋一日于庙所【同官僚佐之长为亚献其次为终献无则亲宾为之】子孙及凡入庙者各于家清斋一宿散斋不吊防问疾不作乐不行刑罚不预秽恶致斋惟祭事得行其余悉断其享官已斋而阙者通摄行事前一日之夕清扫内外掌庙者整拂神幄賛礼者设主人之位于东阶东南西向亚献终献位于主人东南掌事者位于终献东南俱重行西向北上设子孙之位于庭重行北面西上设賛唱者位于终献西南西向设亚献以下门外位于门外之东执事者在南差退俱西向设牲牓于南门北向以西为上掌牲者位于牲西北东向诸祝位于牲后俱北向设亚献省牲位于牲前近东西向祭器之数每室尊二簋二簠二登二铏二爼二笾六豆六掌事者以尊入设于前楹下各于室户之东北向西上皆加勺羃【首坐爵一余坐爵四置于尊下】设祭器于东序西向毎坐簋在前簠次之登次之铏次之笾次之豆次之爼在后每坐异之皆以南为上屈陈而下设洗于东阶东南东西当东霤南北以堂深罍水在洗东篚在洗西南肆实爵三巾二于篚加羃【凡器皆濯而陈之】执樽罍洗篚者各位于樽罍洗篚之后掌事者以牲就牓位賛礼者引亚献入诣东阶升堂遍视涤濯【于视濯执尊者皆举羃告洁】讫引降就省牲位亚献省牲掌牲者前东面举手曰腯还本位诸祝各循牲一匝北向举手曰充还本位诸祝与掌牲者以次牵牲付厨賛礼引终献诣厨省鼎镬视濯溉【亚献以下毎事讫各还斋所】执馔者入彻簋簠笾豆豆铏以出享日未明烹牲于厨夙兴掌馔者实祭器【牲体皆载右胖前脚三节节一叚肩臂臑皆载之后脚三节节一叚去下一节载上肫胳二节又取正脊脡脊横脊短胁正胁代胁各二骨以并余皆不设簋实黍稷簠实稻粱笾实塩脯枣栗之属豆实醢醤虀菹之类】主人以下各服其服掌事者入实尊罍【每尊二一实酒为上一实醴齐次之】祝版各置于尊所诸祝入立于庭北面西上立定皆再拜讫升自东阶整拂几筵讫出还斋所质明賛礼者引亚献以下及子孙俱就门外位賛礼者先入就位诸祝与执尊者入立于庭北面西上立定賛唱者曰再拜祝以下皆再拜各就位掌馔者奉馔陈于门外賛礼者引主人入就位又賛礼者引亚献以下及子孙以次入就位立定賛唱者曰再拜主人以下皆再拜賛礼者进主人之左白请行事退复位掌馔者引馔入升自东阶诸祝迎引于阶上各设于神坐前【笾居左豆居右簋簠登铏居其间羊豕二爼横陈重于右腊爼特于左】执炉炭萧稷膟膋者各従其爼升置于堂户外之左其萧稷各置于炉炭下施设讫掌馔以下降出诸祝各取萧稷擩于脂燔于炉炭还尊所賛礼者引主人诣罍洗执罍者酌水执洗者跪取盘兴承水主人盥手执篚者跪取巾于篚兴进主人拭手执篚者受巾跪奠于篚遂取爵兴以进主人受爵执罍者酌水主人洗爵执篚者又跪取巾于篚兴进主人拭爵讫受巾跪奠于篚奉盘者跪奠盘兴【凡取物者跪俛伏而取以兴奠物则奠讫俛伏而后兴】賛礼者引主人自东阶升堂诣某祖酒尊所执尊者举羃主人酌酒賛礼者引主人进诣某祖神坐前北面跪奠爵兴出戸北向立祝持版进户外之右东面跪读祝文曰维某年岁次月朔日子孝曽孙某封官【无封者但称官】敢昭告于某祖考某諡封时惟仲春【夏云仲夏秋云仲秋冬云仲冬】伏増逺感谨以柔毛刚鬛嘉荐普淖醴齐敬荐祠【其礿尝蒸各随时言】于某祖考某諡封某祖妣夫人某氏配尚飨【祖考及子孙各依尊卑称号祝文同】讫兴主人再拜祝进跪奠版于神坐兴还尊所賛礼者引主人以次酌献如上仪【惟不盥洗】讫賛礼者引主人诣东序西向立诸祝各以爵酌福酒合置一爵一祝持爵进主人之左北向立主人再拜受爵跪祭酒啐酒奠爵兴诸祝各帅执馔者以爼入减神前胙肉各共置一爼上又以笾遍取稷黍饭共置一笾祝先以饭笾进主人受以授左右又以爼授主人每受以授左右讫主人跪取爵遂饮卒爵祝进受爵复尊所主人兴再拜賛礼者引主人降自东阶还本位西向立初主人献将毕賛礼者引亚献诣罍洗盥手洗爵升自东阶诣某祖酒尊所执尊者举羃亚献酌酒賛礼者引亚献进某祖神坐前北向跪奠爵兴出戸北向再拜賛礼者引亚献以次酌献如上仪讫賛礼者引亚献诣东序西向立诸祝各以爵酌福酒合置一爵一祝持爵进亚献之左北向立亚献再拜受爵跪祭酒遂饮卒爵祝进受爵复于尊所亚献兴再拜賛礼者引亚献降复位又賛礼者引终献诣罍洗盥手升献如亚献之仪讫降复位诸祝皆进神坐前跪彻豆兴还尊所【彻者笾豆各一少移于故处】賛唱者曰再拜非饮福受胙者皆再拜賛唱者又曰再拜主人以下皆再拜賛礼者进主人之左白礼毕遂引主人出賛礼者引亚献以下及子孙以次出诸祝与执尊罍篚者俱复执事位立定賛唱者曰再拜诸祝以下皆再拜与执尊罍篚者出








　　大唐开元礼卷七十七
　　钦定四库全书
　　大唐开元礼卷七十八　　　唐　萧嵩等　撰吉礼
　　六品以下时祠　　　　王公以下拜扫【寒食拜扫附】六品以下时祠
