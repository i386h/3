<!-- { "loadSidebar": true } -->
　　前一日尚舍奉御设御幄坐于太极殿北壁下南向守宫设皇太子次于东朝堂之北西向设羣官次于东西朝堂太乐令展宫悬于殿庭又设举麾位于殿上皷吹令设十二案于建皷之外乘黄令陈车辂尚辇奉御陈舆辇并如常仪典仪设皇太子版位于大横街之南道东北向又设羣臣版位文官一品以下五品以上于悬东六品以下于横街之南俱西面武官一品以下五品以上于悬西六品以下于横街之南俱东面诸亲于五品以上之南【皇宗亲在东异姓亲在西】蕃客分方于六品以下之南皆以北为上并如常仪【若有朝集使分方于文武官当品之下诸州使人分方于朝集使九品之后】设典仪位于悬之东北賛者二人在南少退俱西向奉礼设门外位皆如元日之仪其日皇太子日未出前二刻宫官应从者俱服其服诸衞勒所部陈设如常左庶子版奏请中严诸侍衞之官各服其服诣閤奉迎仆进金辂于閤外南向左内率一人执刀立于辂前北向賛善一人在侍臣之前賛者二人又在中允之前左庶子版奏外办仆奋衣而升正立执辔皇太子具服逺游冠【若未冠则双童髻】绛纱袍升舆以出左右侍衞如常左内率前执辔皇太子升辂仆立授绥左庶子以下夹侍賛善进当辂前跪奏称賛善臣某言请发引俛伏兴退复位【凡賛善奏请皆进当辂前跪奏称具官臣某言讫俛伏兴】辂动賛善与賛者夹引以出左内率夹辂而趋至侍臣上马所賛善奏称请辂权停令侍臣上马左庶子前承令退称令曰诺賛善退称侍臣上马賛者承传文武侍臣皆上马左庶子以下夹侍于辂前賛者在供奉官人内侍臣上马毕賛善奏称请令车右升左庶子前承令退称令曰诺賛善退复位左内率升讫賛善奏称请发引退复位皇太子辂动三师乘车训导三少乘车训从鸣铙而行文武宫臣皆乘马以从至下车所铙吹止至次前回辂西向内率降立于辂右左庶子进当辂前跪奏称左庶子臣某言请降辂俛伏兴还侍位皇太子降辂舍人引皇太子就便坐侍衞如常仪其日依时刻诸衞勒所部列黄麾大仗屯门及陈殿庭如常仪羣官诸亲客使等依时刻俱集朝堂次各服其服侍中版奏请中严钑戟近仗入陈于殿庭太乐令帅工人入就位协律郎入就举麾位诸侍衞之官各服其器服符寳郎奉寳俱诣閤奉迎通事舍人引羣官客使就朝堂前位典仪帅賛者先入施位舍人各引羣官客使次入就位皇太子出次舍人引皇太子三师三少导从如式入立于殿外之东西面【诸衞帅左右舍人及近侍量人从入】黄门侍郎以册及寳绶各置于案上令史二人绛公服对举案立于门内道北西面册案在北中书侍郎立于案后侍中版奏外办皇帝服衮冕之服御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾鼔柷奏太和之乐皷吹振作皇帝出自西房即御坐南向坐符寳郎奉寳置于御坐如常协律郎偃麾戛敔乐止【凡乐皆协律郎举麾工鼓柷而后作偃麾戛敔而止】舍人引皇太子入就位【三师三少以下従入者立于皇太子东南西面北上】皇太子初入门舒和之乐作至位乐止典仪曰再拜賛者承传皇太子再拜典仪曰再拜羣官在位者皆再拜中书令降立于皇太子东北西面中书侍郎一人引册案又中书侍郎一人引玺绶案进立于中书令之南少退俱西面中书侍郎取册进授中书令退复位中书令称有制皇太子再拜读册讫皇太子再拜进受册退授左庶子中书侍郎取玺绶进授中书令皇太子又进受玺绶退授左庶子中书令以下还侍位持案者以案退典仪曰再拜皇太子再拜典仪又曰再拜羣官在位者皆再拜舍人引皇太子出初行乐作出门乐止侍中前跪奏称侍中臣某言礼毕俛伏兴还侍位皇帝兴太乐令令撞防賔之钟左五钟皆应鼔柷奏太和之乐皷吹振作皇帝降坐御舆入自东房侍衞警跸如常仪侍臣从至閤乐止通事舍人引群官在位者以次出蕃客先出
　　朝皇后
　　前一日所司设皇太子次于永安门外之西东向周以行帷铺坐如式又设三师三少等便坐于西南东向北上其日诸衞各勒所部屯门列仗及陈布于皇后正殿南门之外皇太子将至尚仪版奏请中严皇太子受册讫舎人引皇太子三师三少导从及余侍衞皆如常仪诣皇后所御之殿閤外道东西面立六尚以下各服其服俱诣皇后内閤奉迎尚仪版奏外办皇后首饰袆衣御舆以出即御坐南向坐侍衞如式内谒者监引皇太子至肃章门【其侍衞之官并立于肃章门之外】司賔承引皇太子入立于庭北面立定皇太子再拜讫司賔引皇太子至閤内谒者监承引以出舍人引之次侍衞如式三师三少以下各之次
　　谒太庙
　　前一日右校扫除庙之内外守宫设皇太子次于庙西南东向又设三师以下及文武侍臣次于皇太子次之后少近西俱东向奉礼设皇太子版位于庙庭道东北向其日皇太子入受册所司转卤簿仗衞于永安门西以俟皇太子朝皇后出讫舍人引之次侍衞如常仆进金辂于次前左庶子版奏外办皇太子出次乘辂奏请发引及侍臣陪从铙吹声作皆如初仪至安上门街当庙西铙吹止至次前回辂东向内率降立于辂右左庶子进当辂前跪称左庶子臣某言请降辂俛伏兴还侍位皇太子降辂乘舆入次侍衞如常仪皇太子入次一刻顷率更令立于次门之外左庶子版奏外办皇太子出次侍衞如常率更令引皇太子入自南门三师三少导从如式庶子二人一人賛左一人賛右舍人二人从近仗量人从入皇太子至位立定率更令奏请殿下再拜皇太子再拜少刻率更令奏殿下辞皇太子再拜辞率更令前奏礼毕率更令引皇太子出自南门入次侍衞如常皇太子既入便次有司转仗衞于还涂如来仪仆进金辂于次前如常左庶子版奏外办皇太子乘舆出次升辂侍衞如常侍臣上马陪从如来仪辂动过庙鸣铙而行至重明门宫官文武俱下马皇太子乘辂入三师三少还皇太子至东閤前回辂南向左庶子跪奏请降辂俛伏兴皇太子降辂乘舆以入侍臣从至閤左庶子版奏请将士各还本所
　　皇帝防羣臣
　　右皆如元防之仪其上夀辞云具官臣某等稽首言皇太子岐嶷夙着令月吉日光践承华臣等不胜大庆谨上千万嵗夀
　　羣臣上礼
　　前一日守宫量设次于东西朝堂如常其日应上礼之官依时刻各集于次皆服朝服奉礼先设上礼之官位于东朝堂之前近南文东武西重行北面相对为首又设中书舍人位于文武官为首者之北南向设奉礼位于文官东北賛者二人在南差退俱西向谒者各引上礼之官就位立定令史二人对举表案礼部郎中引中书舍人前取表授舍人讫引案退奉礼唱再拜賛者承传在位者皆再拜中书舍人奉表入进谒者引在位者退
　　皇后受羣臣贺
　　右皆如元日奉贺之仪其贺云皇太子岐嶷夙着令月吉日光践承华臣等不胜大庆谨奉贺以闻内给事宣令答云知
　　皇后防命妇
　　右皆如元日之仪其上夀辞云具位妾姓等言皇太子岐嶷夙着令月吉日光践承华妾等不胜大庆谨上

　　皇太子防羣官
　　右皆如元防之仪其贺云伏惟殿下固天攸纵德业日新式光震宫普天同庆某等情百恒品不胜欣悦左庶子宣令答云某以不敏夙承礼训祗奉朝命慙惧惟深
　　皇太子防宫臣
　　右皆如元防之仪其上夀辞云具官臣某等言伏惟殿下固天攸纵徳业日新式光震宫普天忭跃臣等不胜大庆谨上千万嵗夀
　　宫臣上礼
　　前一日守宫量设次于东宫朝堂如常其日应上礼之官依时刻各集于次皆服朝服奉礼先设上礼之官位于朝堂前文东武西重行北面相对为首设太子舍人位于文官为首者之北南向设奉礼位于文官东北賛者二人在其南差退俱西向通事舍人各引上礼之官皆就位立定令史二人对举表案詹事承引就太子舍人前取表授舍人讫引案退奉礼唱再拜賛者承传在位者皆再拜舍人以表入谒者引在位者退








　　大唐开元礼卷一百六
　　钦定四库全书
　　大唐开元礼卷一百七　　唐　萧嵩等　撰嘉礼
　　内册皇太子　　　　卜日
　　告圜丘　　　　　　告方泽
　　告太庙　　　　　　临轩命使
　　皇太子受册　　　　朝见
　　谒太庙　　　　　　防羣臣
　　羣臣上礼　　　　　皇后受羣臣贺
　　皇后防外命妇　　　皇太子防羣臣
　　皇太子防宫臣　　　宫臣上礼
　　卜日
　　册皇太子有司卜日如别仪
　　告圜丘　告方泽　告太庙
　　右有司行事如常告之仪
　　临轩命使
　　将行册礼所司奏请太尉为使司徒为副前一日尚舍奉御设御幄于太极殿北壁下南向铺御坐如常守宫设群官次于东西朝堂太乐令展宫悬于殿庭设举麾位于殿上西阶之西东向一位于乐悬东南西向皷吹令展十二案于建皷之外乘黄令陈车辂尚辇奉御陈舆辇并如常仪典仪设羣官版位文官一品以下五品以上于悬东六品以下于横街之南俱重行西面北上武官一品以下五品以上于悬西六品以下于横街之南俱东面诸亲于五品以上之南【皇宗亲在东异姓亲在西】蕃客各分方于六品以下之南皆以北为上并如常仪【若有朝集使分方于文武官当品以下诸州使人分方于朝集使九品之后】设典仪位于悬之东北賛者二人在南少退俱西向设册使主副受命位于大横街南道东俱北面西上奉礼设门外位皆如元日之仪其日诸衞勒所部列黄麾大仗如常仪羣官等依时刻集朝堂俱就次各服朝服通事舍人各引就朝堂前位侍中量时刻版奏请中严钑戟近仗各入陈于殿庭太乐令鼔吹令等帅工人入就位协律郎入就举麾位典仪帅賛者先入就位诸侍衞之官各服其器服符寳郎奉寳俱诣閤奉迎通事舍人引羣官入就位又引册使入立于太极门外道东西面黄门侍郎帅主节奉节立于左延明门内道北中书侍郎帅令使奉册案及玺绶案立于节南俱西面【每案各令史二人绛公服对举仍覆以帕】侍中版奏外办皇帝服衮冕御舆以出曲直华盖警跸侍衞如常仪皇帝将出仗动太乐令令撞黄钟之钟右五钟皆应协律郎跪俛伏举麾【凡乐皆协律郎举麾工鼔柷而后作偃麾戛敔而后止】鼓柷奏太和之乐鼔吹振作皇帝出自西房即御坐南向坐符寳郎奉寳置于御坐如常乐止通事舍人引册使主副入就位太尉初入门舒和之乐作至位乐止立定典仪曰再拜賛者承传羣官在位者皆再拜侍中前承制降诣使者东北西面称有制册使俱再拜侍中宣制曰册某为皇太子命公等持节展礼宣制讫又俱再拜侍中还侍位黄门侍郎引主节立于使者东北西面主节以节授黄门侍郎黄门侍郎执节西面授太尉太尉受付主节主节立于使后黄门侍郎退中书侍郎引册案及玺绶案立于册使东北西面中书侍郎取册【持案者退自使后立于太尉之左】西面授太尉太尉受册置于案持案者退立于使后中书侍郎又取玺绶以授太尉太尉受置于案皆如受册之仪中书侍郎退典仪曰再拜賛者承传羣官在位者皆再拜通事舍人引册使出持节者前导持案者从之太尉初行乐作出门乐止侍中前跪奏称侍中臣某言礼毕俛伏兴还侍位皇帝兴太乐令令撞防賔之钟左五钟皆应鼓柷奏太和之乐皇帝降坐侍衞警跸如来仪入自东房乐止通事舍人引羣官在位者以次出蕃客先出
　　皇太子受册
