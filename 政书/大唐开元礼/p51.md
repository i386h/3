<!-- { "loadSidebar": true } -->
　　宗庙三年一祫以孟冬将享有司卜日如别仪前享七日平明太尉誓百官于尚书省曰某月某日祫享于太庙各扬其职不供其事国有常刑凡预享之官散斋四日致斋三日【散斋于正寝致斋二日于本司一日于斋坊具无本司者皆于斋坊】散斋理事如旧惟不吊防问疾不作乐不判署刑杀文书不行刑罚不预秽恶致斋惟享事得行其余悉防其享官已斋而阙者通摄行事诸享官致斋之日给酒食及明衣各习礼于斋所光禄卿监取明水火【太官令取水于阴鉴取火于阳燧火以供防水以实尊也】前祭一日诸卫令其属未后一刻各以其方器服守衞庙门【每门二人每隅一人】与太乐工人俱清斋一宿
　　陈设
　　前享三日守宫设享官公卿以下次于斋坊之内前享二日太乐令设宫悬之乐于庙庭东方西方磬簴起北钟簴次之南方北方磬簴起西钟次之设十二鏄钟于编悬之间各依辰位树路皷于北悬之内道之左右植建皷于四隅置柷敔于悬内【柷在左敔在右】设歌钟歌磬于堂上前楹间北向磬在西钟在东其匏竹者立于阶间重行北面相对为首【凡悬皆展而编之】诸工人位于悬后东方西方以北为上南方北方以西为上右校清扫内外前享一日奉礼设享官公卿位于东门之内道北执事位于道南每等异位俱重行西向以北为上设御史位于堂下一位于东南西向一位于西南东向令史各陪其后设奉礼位于乐悬东北赞者二人在南差退俱西面设恊律郎位于堂上前楹间近西东向设太乐令位于北悬之间北向设门外位享官公卿以下皆于东门之外道南每等异位重行北面西上设牲牓于东门之外当门西向以南为上设廪牺令位于牲西南史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北又设御史位于太常卿之西俱南向设尊彛之位于堂上每坐斚彛一黄彛一牺樽二象樽二着樽二山罍二在堂上皆于神座之左献祖太祖髙祖髙宗樽彛在前楹间北向懿祖代祖太宗中宗睿宗樽彛在户外南向各有坫焉【以置瓒爵】其壶樽二太樽二山罍四皆于堂下阶间北向西上设簋钘笾豆之位于堂上俱东侧阶之北每坐二簋居前二簠次之次以三豋次以三钘笾豆为后每坐异之皆以南为上屈陈而下设洗于东陛东南北向罍水在洗东篚在洗西南肆【篚实以珪瓒巾爵】执樽罍篚羃者各位于樽罍篚羃之后享日未明五刻太庙令服其服布昭穆之座于户外自西序以东献祖太祖髙祖髙宗皆北厢南向懿祖代祖太宗中宗睿宗之坐皆南厢北向每坐皆设黼扆莞席纷纯藻席缋纯次席黼纯左右
　　省牲器
　　省牲之日午后十刻庙所诸衞之属禁断行人晡后二刻太庙令丞帅府史三人及斋郎以樽坫罍洗篚羃及笾豆簋钘入设于位加以巾盖【诸器物皆濯而陈之升堂者自东阶】晡后三刻诸太祝与廪牺令以牲就牓位谒者引太常卿赞引引御史入诣东阶升遍视涤濯于上【凡导引者每曲一逡巡于视濯执樽者举羃告洁】讫引降就牲位南向立廪牺令少前曰请省牲退复位太常卿省牲廪牺令又前北面举手曰腯还本位诸太祝各循牲一匝西面举手曰充俱还本位诸太祝与廪牺令以次牵牲诣厨授太官谒者引光禄卿诣厨省鼎镬申视濯溉赞引引御史就厨省馔具【太常卿以下每事讫各还斋坊】进馔者入彻笾豆簋钘以出享日未明十五刻太官令帅宰人以鸾刀割牲祝史各取毛血每座共实一豆遂烹牲祝史洗肝于郁鬯又取膟膋每座共实一豆遂置于馔所
　　晨祼
　　享日未明四刻诸享官各服其服太庙令良醖令各率其属入实樽罍【斚彛及五齐之上樽实以明水山罍之上樽皆实以酒黄彛实以郁鬯牺樽实以泛齐象樽实以醴齐着樽实以盎齐壶樽实以醍齐太尊实以沈齐山罍实以清酒】太官令帅进馔者实诸笾豆簋簠未明三刻奉礼率赞者先入就位赞引引御史博士太庙令太祝宫闱令及令史祝史与执樽罍篚羃者入自东门当阶间重行北面西上立定奉礼曰再拜赞者承传【凡奉礼有词皆赞者承传】御史以下皆再拜执樽罍篚幂者各就位赞引引御史诸太祝诣东陛升坛行扫除于上令史祝史行扫除于下讫引就位太庙令帅其属陈瑞物于庙庭泰阶之西上瑞为前上列次瑞次之下瑞为后列又陈伐国所得寳器上次先后亦如之皆北面西上俱借以席【所司各守之】未明二刻陈腰舆于东陛之东每室各二俱西面北上立定赞引引太庙令太祝宫闱令帅内外执事者以腰舆自东陛升堂诣献祖室入开埳室太祝宫闱令奉出神主各置于舆出诣座前奉神主置于座讫引太庙令以下次奉出懿祖光皇帝次奉出太祖景皇帝次奉出代祖元皇帝次奉出髙祖神尧皇帝次奉出太宗文武圣皇帝次奉出髙宗天皇大帝次奉出中宗孝和皇帝次奉出睿宗大圣真皇帝神主皆如献祖之仪【皇祖妣以下神主皆宫闱令奉出俱并而处右】讫引太庙令以下各复位未明一刻谒者引各享官俱就东门外位太乐令帅工人二舞次入就位文舞入陈于悬内武舞立于悬南道西【其升堂皆脱屦于下降纳如常】谒者引司空入就位立定奉礼曰再拜司空再拜讫谒者引司空诣东陛升堂行扫除于上降行乐悬于下讫引复位初司空行乐悬谒者赞引各引享官以下次入就位立定奉礼曰众官再拜众官在位者皆再拜【其先拜者不拜】谒者进太尉之左白有司谨具请行事退复位协律郎跪俯伏举麾【凡取物皆跪俯伏而取以兴奠物则奠讫俯伏而后兴】鼓柷奏永和之乐乃以黄钟为宫大吕为角太蔟为徴应钟为羽作文舞之舞乐舞九成【黄钟三奏大吕太簇应钟各再奏】奉礼曰众官再拜众官在位者皆再拜谒者引太尉诣罍洗瓒讫谒者引太尉升自东陛诣献祖樽彛所执樽者举羃太尉酌郁酒讫登歌作肃和之乐以圜钟之均【自后登歌皆用圜钟】谒者引太尉进献祖神座前北向跪以鬯祼地奠讫兴谒者引太尉少退北向再拜讫谒者引太尉诣懿祖樽彛所取瓒于坫执樽者举羃太尉酌郁酒讫谒者引太尉诣懿祖神座前南向跪以鬯祼地奠讫兴谒者引太尉少退南向再拜讫谒者引太尉次祼太祖次祼代祖次祼髙祖次祼太宗次祼髙宗次祼中宗次祼睿宗并如上仪讫登歌止谒者引太尉降复位初众官拜讫祝史各奉毛血及肝膋之豆立于东门外斋郎奉炉炭萧稷黍各立于肝膋之后于登歌止祝史奉毛血肝膋与奉炉炭萧稷黍者以次入自正门升自泰阶诸太祝各迎取毛血肝膋于陛上俱进奠于神坐前祝史退立于樽所斋郎奉炉炭皆置于神座之左直神座间其萧稷黍各置于炉炭下降自阼阶以出诸太祝俱取肝膋燔于炉炭还樽
　　馈食
