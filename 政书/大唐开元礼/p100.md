<!-- { "loadSidebar": true } -->
　　维年月日皇帝使使持节太尉封某司徒封某册命某官女某氏为皇后咨尔易基乾坤诗首关雎王化之本实由内辅是故皇英嫔虞帝道以光任姒妃周嗣克昌皇后其祗朂厥徳以肃承宗庙防恭中馈尽敬妇道帅导六宫作范仪于四海皇天无亲惟徳是依可不慎欤










　　大唐开元礼卷九十三
<史部,政书类,仪制之属,大唐开元礼>
　　钦定四库全书
　　大唐开元礼卷九十四　　唐　萧嵩等　撰嘉礼
　　纳后下　　　　　　命使奉迎
　　同牢　　　　　　　皇后谢表
　　朝太后　　　　　　皇后受羣臣贺
　　防羣臣　　　　　　外命妇朝防
　　羣臣上礼　　　　　皇后庙见
　　车驾出宫
　　命使奉迎
　　其日晡后侍中量时刻版奏请中严晡后三刻皇帝服衮冕出升所御殿宫人侍卫如常仪文武之官五品以上立于东西朝堂如常仪奉迎前一日守宫设使者次于大门之外道右设使副及内侍次于使者次西俱南向尚舍设宫人次于閤外道西奉礼设使者位于大门外之西东向使副位于使者之南持案及执雁者又在南差退持节者在使者之北少退俱东向奉礼位于使副西南賛者二人在南差退俱东面又设内侍位于大门外道左西面其日司賛又设宫人以下位于堂前使主副朝服发朝堂乘辂持节偹仪仗至大门外使者降辂掌次者延入次宫人等各之次奉迎文武官至宿卫及列卤簿如常奏请皇后中严量时刻姆傅导皇后尚宫前引出升堂宫人等侍卫如常仪皇后将出主妇出于房外之西南向文武奉迎者皆陪立于大门之外文官在东武官在西皆以北为上立定讫谒者引使者诣大门外位立使副内侍等各就位主人立于内门外堂前东阶下西向傧者受命出请事使者曰某奉制今以吉辰率职奉迎傧者入告主人曰臣谨奉典制傧者出告入引主人出门南北面再拜使者不答拜谒者引使者入门而左持节者前导使副及持案执雁者次之主人入门而右至内门外堂西阶间使者先升立于两楹间南面使副在使者西南持案及执雁者在使副西南俱东面主人升东阶诣使者前北面立持案者以案进使副前使副取制书持案者退复位使者曰有制主人再拜使者宣制毕主人降诣阶间北面再拜稽首讫升进北面受制书退以授左右讫主人再拜仍北面立使副取雁授使者讫主人再拜进受雁退授左右仍北面立傧者引二人对举答表案进立于主人后少西傧者取表以授主人主人受以授使者讫退复位再拜谒者引使副降自西阶以出复门外位立定奉礼曰再拜賛者承传使主副俱再拜使者曰令月吉日臣某等承制率职奉迎内侍受以入传于司言司言受以奏闻尚仪奏请皇后再拜皇后再拜讫主人入升自东阶进西面诫之曰戒之敬之夙夜无违命主人退立于东阶上西面母诫于西阶上施衿结帨曰勉之敬之夙夜无违命讫腰舆进皇后升舆以降尚宫前导六尚以下侍卫如常皇后升重翟以几姆加憬内宫侍从及内侍导引应乘车从者如卤簿常仪迎使及百官当引从者退随便立皇后车出大门外以次乘车马引从如常
　　制文
　　皇帝曰咨某官姓嵗吉令月吉日惟某率由典礼今遣使持节太尉封某宗正卿封某以礼迎
　　答文
　　皇帝嘉命使者某重宣中诏令月吉辰偹礼以迎蝼蚁之族猥承大礼忧惧战悸钦承旧章肃奉典制某官臣某稽首顿首再拜承制诏
　　同牢
　　其日内侍之属设皇后大次于皇帝所御殿门外之东南向铺坐如常将夕尚寝设皇帝御幄于所御之殿室内之奥东向铺地席重茵施屏障初昏尚食设洗于东阶东西当东灵南北以堂深罍水在洗东篚在洗西南肆【篚实以巾二爵二】设讫后洗于东房近北罍水在洗西篚在洗东北肆皆加勺羃馔于东房西牖下设豆各二十四簠簋各二豋各三皆加巾盖俎三樽于室内北牖下酒在西加羃勺南柄【羃夏用絺冬用组】又樽于房户外之东庑酒坫在南加四爵合【其器皆乌漆唯登以陶以匏】皇后重翟入门鸣钟皷【其钟皷所司预陈设鸣钟皷者所以声告内外】卤簿止于外近侍应从者如常皇后从永巷至大次前回车南向施步障毕尚仪进当车前跪奏称请降车兴退复位皇后降车御舆司舆率繖扇等司灯率执烛者俱布列前后皇后入就大次严整讫尚宫引皇后诣所御殿门外之东西向立尚仪跪奏外办请降坐礼迎皇帝降坐尚宫前引诣门内之西东面揖后以入尚食彻樽羃酌酒三注于樽尚寝设席于室内之西东向【莞筵纷纯加藻席缋纯次席黼纯对席亦准此】皇帝导后升自西阶入室即席东向立皇后入立于樽西南面皇帝盥于南洗后盥于北洗尚食帅其属以馔入设醤于席前葅醢在其北俎三入设于豆东豕俎特于俎北【豆东葅醢之东】尚食设黍于酱稷稻粱又在东设湇于醤东南【馔要方】设对酱于东【对酱后醤也设之当俎特】葅醢在其南北上设黍于豕俎北其西稷稻粱设湇于酱北尚食启防却于簠簋之南对簠簋于北【启发也豆盖彻于房内】各加匕箸尚寝设对席于馔东尚食西面跪奏馔具兴皇帝揖皇后对席西面皆坐尚食跪取韭葅擩醢授皇帝又尚食跪取韭葅擩醢授皇后皇帝及皇后俱受祭于豆间尚食又取黍实于左手遍取稷稻粱反于右手授皇帝又尚食取黍实于左手遍取稷稲粱反于右手授皇后皇帝及皇后俱受祭于豆间又各取胏皆絶末授皇帝及皇后皇帝及皇后俱受又祭于豆间讫尚食各以胏加于俎司饰二人以巾授皇帝及皇后俱帨手讫尚食各跪品尝馔讫各移黍置于席上以次授肺脊皇帝及皇后皆食三饭卒食尚食二人俱盥手洗爵于房入室诣酒樽所酌酒进授皇帝及皇后俱受爵祭酒尚食各以肝从皆奠爵振祭哜之尚食皆受实于俎豆各取爵皆饮讫尚仪俱进授虚爵奠于坫再酳如初三酳用如再酳尚食俱降东阶洗爵升酌于户外樽进北面俱奠爵兴再拜跪取爵祭酒遂饮卒爵奠爵遂拜执爵兴奠于篚还侍位尚仪北面跪奏称礼毕兴皇帝皇后俱兴尚宫引皇帝入东房释冕服御常服又尚宫引皇后入幄脱服尚宫引皇帝入尚食帅其属彻馔设于东房如初皇后从者馂皇帝之馔皇帝侍者馂皇后之馔
　　皇后谢表
　　皇后至宫之明日服展衣出司言引尚宫尚宫前导及左右侍从如常升正殿两楹间北面立又尚仪以谢表授皇后尚仪以案俟于前皇后置表案上尚宫賛拜皇后再拜讫尚仪以表降殿授内侍内侍因中书以闻初内侍出门皇后降殿还寝如常
　　朝皇太后
　　其日大昕所司设皇太后御坐地席于所御之殿南向尚食帅司膳设侧樽甒醴于东房内东壁下加勺羃笾一豆一实以脯醢设于樽北又设洗于樽西近北罍水在洗西篚在洗东北肆【篚实以巾幂角觯一角柶一】其日皇后夙兴沐浴尚仪版请皇后中严质明六尚及诸侍卫官人俱诣寝殿奉迎尚仪版奏外办皇后服袆衣加首饰御舆尚宫前导降自西阶以出侍卫如常至太后閤外皇后降舆障扇侍从如常立于西厢东面皇后将至尚仪奏请皇太后中严皇后既至閤外尚仪奏皇太后外办皇太后服袆衣加首饰司言引尚宫尚宫引皇太后出即御坐南向坐侍从如常皇后执笲枣栗腵脩司言引尚宫尚宫引皇后入升自西阶北面再拜进跪奠笲于皇太后坐前皇太后抚之尚食进彻以东司言引尚宫尚宫引皇后退北面又再拜司设设皇后席于牖户之间近北南向司言引尚宫尚宫引皇后立于席西南向尚食入东房盥手洗觯酌醴加柶面柄出进诣皇后席前北面立皇后进北面再拜受醴尚食荐脯醢于席前皇后升席坐左执觯右取脯擩于醢祭于笾豆之间以柶祭醴三始扱一祭又扱再祭加柶于觯面叶兴降席北面跪啐醴建柶兴北面再拜进升席跪奠于荐东兴降席司言引尚宫尚宫引皇后降自西阶以出御舆而还侍从如来仪皇后出閤尚仪跪奏称礼毕俛伏兴还侍位皇太后降坐入室如常
　　皇后受羣臣贺
　　右如正冬贺仪唯贺辞云具官臣某等言伏惟殿下徽猷昭备至徳应期凡厥黔黎不胜庆跃
　　皇帝防羣臣
　　右如正冬防仪唯乐偹而不作上夀辞云具官某等言皇后坤仪配天徳昭厚载克崇万叶显嗣徽音凢厥兆庶载懐鳬藻臣等不胜庆忭谨上千万嵗夀
　　外命妇朝防
　　右如正冬朝防之仪唯贺辞云某位妾姓等言伏惟殿下坤象配天徳昭厚载率土含识不胜忭舞防辞唯加谨上千万嵗夀
　　羣臣上礼
　　右如加元服上礼之仪
　　皇后庙见
