<!-- { "loadSidebar": true } -->
　　持翣者入倚翣于圹内两厢遂以下帐张于柩东南向米酒脯于下帐东北食盘设于下帐前苞牲置于四隅醯醢陈于食盘之南借以版明器设于圹内之左右
　　掩圹
　　掌事者以纁授主人主人授祝祝奉以入奠于灵座主人拜稽颡施铭志石于圹门之内置设讫掩户设关钥遂覆土三主人以下稽颡哭尽哀退俱就灵所哭掌仪者设后土祭于墓左如后仪
　　祭后土
　　预于墓左除地为祭所柩车到祝吉服铺后土氏神席北方南向设酒樽于神座东南北向设洗于酒樽东南北向罍水在洗东篚在洗西南肆以巾爵实于篚既覆土告者吉服【告者亲宾充之】相者引告者与祝及执樽罍篚者俱立于罍洗东南重行西面以北为上立定俱再拜祝与执樽罍篚者俱就樽罍篚之后相者进告者之左北面曰请行事掌馔者以馔入祝迎引设于神座前置设讫掌馔者出相者又引告者诣罍洗爵相者引告者诣酒樽所执樽者举羃告者酌酒进跪奠于神座前俛伏兴少退北向立祝持版进于神座之右东面跪读祝文曰维年月朔日子某官姓名敢昭告于后土之神某官封諡窆兹幽宅神其保佑俾无后艰谨以牺齐粢盛庶品明荐于后土之神尚飨祝兴告者再拜祝进跪奠版于灵座还尊所相者引告者退复位再拜相者引告者出祝以下俱复位再拜彻馔席以出
　　反哭
　　既掩墓内外就灵所哭彻酒脯之奠进灵车于帷外陈布仪式如来仪又进腰舆入诣灵座前少顷出诣灵车后少顷舆退灵车行内外从哭如初仪出墓门尊行乗车马去墓百步卑者乘车马以哭从灵车到第内外皆下车马灵车入西阶前回南向祝以腰舆诣灵车后少顷升入诣灵座前主人以下从升立于灵座东西面南上少顷腰舆降出内外俱升诸祖父以下哭于帷东北壁下南面西上妻及女子子以下妇人哭于灵西东面南上诸祖母以下哭于帷西北壁下南面东上外姻哭于南厢丈夫于帷东北面西上妇人于帷西北面东上有亲宾吊者升堂西面向灵哭如常其吊于庭者称痛当奈何余如常仪哭尽一哀相者引主人以下降各还次沐浴以俟虞【斩衰者沐而不栉齐衰者俱栉】
　　虞祭
　　柩既入圹祝先归修虞事牢馔则如殷奠器用乌漆具馔于堂东灵车将至掌事者预施灵座于寝堂室户内西东向于灵车之南北设帷东出户【若室内窄则设灵座于堂】掌事者设洗于西阶西南北向东西当西荣南北以堂深罍水在洗西篚在洗东南肆篚实爵一巾一加羃设瓦甒二于灵座之左北墉下醴酒在东羃用絺加勺南柄既沐浴主人及诸子诸妻妾女子子内外诣灵所主人及诸子倚杖于室户外应拜者哭于灵东西如初内外皆哭祝与执樽罍篚者各就樽罍篚所立执馔者以馔入俱升自东阶陈设如殷奠之仪讫掌馔者出相者引主人降自西阶诣罍洗主人止哭执罍洗者酌水主人盥手执篚者取巾于篚兴授主人拭手讫受巾奠于篚又取爵兴以授主人执罍洗者又酌水主人洗废爵【爵无足者】执篚者又授巾主人拭爵讫受巾奠于篚相者引主人升自西阶诣酒樽所执樽者举羃主人酌醴相者引主人进诣灵座前西面跪奠于馔前俛伏兴少退西面立祝以祝版进立于神座之右北面内外皆止哭祝跪读祝文曰维某年月朔日子哀子某【孙称哀孙此爲母及祖母所称父祖则称孤子孤孙也】敢昭告于考某官封諡【妣则云妣夫人某氏孙爲丧主则称祖妣】日月遄速奄及反虞叩地号天五情縻溃谨以洁牲刚鬛嘉荐普淖明齐溲酒哀荐祫事于考某官封諡尚飨祝兴主人哭再拜内外应拜者皆哭再拜祝进跪奠版于灵座兴出复位尽哀相者引主人以下出杖降自西阶各就次妻妾女子子以下各还别室祝阖户与执樽罍者降出少顷祝与掌馔者入开户彻馔阖户以出掌事者埋重于门外道左间日再虞后日三虞礼皆与初虞同又间日爲卒哭祭其虞祝辞再虞云哀荐虞事三虞云哀荐成事




　　大唐开元礼卷一百四十七
　　钦定四库全书
　　大唐开元礼卷一百四十八　唐　萧嵩等　撰凶礼
　　六品以下丧之三
　　卒哭祭　　　　　　　小祥祭
　　大祥祭　　　　　　　禫祭
　　祔祭
　　卒哭祭
　　前一日之夕掌事者翦屏柱楣涂庐不涂见面【涂庐里不涂庐外】翦蒲为席不縁以木为枕牢馔如虞祭其日夙兴祝入烛先升自阼阶入于室祝整拂几筵以出掌事者设洗于西阶西南北向东西当西荣南北以堂深罍水在洗西篚在洗东南肆篚实爵一巾一加羃设瓦甒二于灵座之左北墉下醴酒在东幕用絺加勺南柄掌事者具馔于堂东祝与执樽篚者先入立于樽罍篚之后内外衰服俱升主人及诸子倚杖室户外俱立于灵座之东西面南上妻妾女子子立于灵西东面南上内外各就位坐哭【应拜者立】掌馔者以馔升入设于灵座前相者引主人降自西阶诣罍洗主人止哭盥手洗爵相者引主人升自西阶入诣酒樽所主人酌醴相者引主人进跪奠于灵座前俛伏兴少退西面立应拜者陪于后祝持版入立于灵座之南北面内外止哭祝跪读祝文曰维年月朔日子哀子【今仪为父称孤子】某敢昭告于考某官封諡【妣则云妣某氏】日月不居奄及卒哭追慕永往攀号无逮谨以洁牲刚鬛嘉荐普淖明齐溲酒哀荐成事于考某官封諡尚飨主人以下哭再拜内外应拜者皆再拜哭祝兴进跪奠版于灵座兴还樽所【读祝文讫起跪奠版与主人哭拜同时也】相者引主人退复位哭尽哀内外各还次祝阖户与执樽罍者降出少顷祝与掌馔者入开户彻馔祝阖户以降自卒哭之后朝一哭夕一哭疏食饮水周而小祥
　　小祥祭
　　前一日之夕毁庐为垩室设蒲苇席周丧垩室者除之设地席陈练冠于次主人及诸子俱沐浴栉爪翦牢馔及器如卒哭之礼其日夙兴祝入烛先升自阼阶入于室整拂几筵以出设瓦甒二于灵座之左北墉下醴酒在东羃用絺加勺南柄具馔于堂东祝与执樽罍篚者先入立于樽罍篚之后内外衰服主人倚杖于阶东俱升就位【应拜者立】哭尽哀相者引降主人杖就次主妇以下各就次主人及诸子降首绖着练冠妻妾女子子除腰绖周服者皆除之丈夫素服吉冠履妇人素服吉履相者引主人及诸子倚杖如初内外俱升就位哭掌馔者以馔升自东阶入设于灵座前设讫掌馔者降自西阶以出相者引主人降自西阶诣罍洗主人止哭盥手洗爵相者引主人升自西阶入诣酒樽所酌醴进跪奠于灵座前俛伏兴少退西面立祝持版进立于灵座之右北面内外皆止哭祝跪读祝文曰维年月朔日子哀子某敢昭告于考某官封諡【妣云妣某氏】嵗月警迫奄及小祥攀慕永往重増屠裂谨以洁牲刚鬛嘉荐普淖明齐溲酒只荐祥事于考某官封諡尚飨主人哭再拜内外应拜者再拜哭祝兴进跪奠版于灵座兴还樽所【主人哭拜与祝兴奠版同时也】相者引主人就位哭尽哀内外各还次【主人杖如式】祝阖户与执樽罍者降出少顷祝与进馔者入开户彻馔祝阖户以降自小祥之后止朝夕之哭哭无时【哀至则哭】始食菜菓饭素食饮水浆无盐酪不能食食盐酪可又周而大祥
　　大祥祭
　　前一日之夕除垩室张帷又备内外受服【大祥之服】各于其次主人及诸子俱沐浴栉爪翦牢馔及器如小祥之礼其日夙兴内外各服其衰服并于次哭尽哀应除服者除服讫又哭尽哀止夙兴祝入烛先升自阼阶入于室祝整拂几筵以出掌事者设罍洗篚于西阶西南如初篚实爵一巾一加羃设瓦甒二于灵座之左北墉下醴酒在东羃用絺加勺南柄具馔于堂东祝与执樽罍者先入立于樽罍之后内外俱升就位哭掌馔者以馔升自东阶入设于座前置设讫掌馔者降自西阶以出相者引主人降自西阶诣罍洗主人止哭盥手洗爵相者引主人升自西阶诣酒樽所酌醴进跪奠于灵前俛伏兴少退西面立祝持祝版进立于座之右北面内外皆止哭祝跪读祝文曰维年月朔日子哀子【父丧称孤子】某敢昭告于考某官封諡【妣云妣某氏】日月逾迈奄及大祥攀慕永逺无任荒踣谨以洁牲刚鬛嘉荐普淖明齐溲酒只荐祥事于考某官封諡尚飨主人哭再拜应拜者再拜哭祝兴进跪奠版于座兴还樽所相者引主人就位哭尽哀主人以下各还外寝妻妾女子子以下还于寝祝阖户与执樽罍者降出少顷掌馔者入开户彻馔掌事者除灵座祝阖户以降间月而禫自大祥之后外无哭者食有醢酱
　　禫祭
　　前一日掌事者预备内外禫服各陈于别所主人及诸子俱沐浴栉爪翦仍宿于外寝牢馔及器如大祥之礼其日夙兴祝入烛先升设几席于奠掌事者设罍洗篚于东阶东南如常篚实爵一巾一加羃又设瓦甒二于座之左北墉下醴酒在东羃用絺加勺南柄具馔于堂东祝与执樽篚者先入立于樽篚之后主人及诸子妻妾女子子仍祥服【为长子三年者亦祥服】内外俱升就位哭尽哀降释祥服应禫服者着禫服相者引主人以下俱升就位哭掌馔者以馔入升设于座前讫执馔者出相者引主人降自东阶诣洗盥手洗爵相者引主人升自东阶诣酒樽所酌醴进跪奠于座前俛伏兴少退西面立祝持祝版进立于座之右北面内外皆止哭祝跪读祝文曰维年月朔日子孤子某敢昭告于考某官封諡【妣云妣某氏】禫祭有期追逺无及谨以洁牲刚鬛嘉荐普淖明齐溲酒祗荐禫事于考某官封諡尚飨祝兴主人哭再拜应拜者皆再拜内外皆哭祝兴跪进奠版于座还樽所相者引主人以下出降自东阶还寝内相者引妻妾女子子以下降自西阶侧还于寝祝阖戸与执樽罍者降出少顷掌馔者入开户彻馔祝收几筵以出自禫之后内无哭者始饮醴酒食干肉
　　祔祭
