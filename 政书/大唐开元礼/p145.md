<!-- { "loadSidebar": true } -->
　　有疾丈夫妇人各斋于正寝北墉下东首【墉墙也东首顺生气也】飬者男子妇人皆朝服斋亲饮药子先甞之疾困去故衣加新衣【为人来秽恶也】彻乐清扫内外【为宾客来问】分祷所祀【尽孝子之情也五祀及所封境内名山大川之类】侍者四人坐持手足【为不能自屈伸内防则妇人持之】遗言则书之属纩以候气【纩新绵置于口鼻也】气絶废牀寝于地【人始生在地庶其生气反也】主人啼余皆哭男子易以白布衣被髪徒跣妇人青缣衣被发不徒跣女子子亦然【父为长子为人后者为其本生父母皆素冠不徒跣女子子嫁者髽】齐衰以下丈夫素冠妇人去首饰【谓齐衰妇人】内外皆素服【素服谓有服者白布十五升无服者不服列防服常服素衣】主人坐于牀东啼踊无数众主人在主人之后兄弟之子以下又在其后俱西面南上哭妻坐于牀西妾及女子子在妻之后哭踊无数兄弟之女以下又在其后俱东面南上籍藁坐哭内外之际隔以行帷祖父以下于帷东北壁下南面西上祖母以下于帷西北壁下南面东上皆舒席坐哭外姻丈夫于户外之东北面西上妇人于主妇西南北面东上皆舒席坐哭【若舍窄则宗亲丈夫在户外之东北面西上外姻丈夫在户外之西北面东上】诸内丧则尊行大夫及外亲丈夫席位于前堂若户外之左右俱南面宗亲尸东西上外亲户西东上凡丧皆以服精粗为序国官位于门内之东重行北面以西为上俱袤巾帕头舒席坐叅佐位于门内之西重行北面以东为上俱素服舒席坐哭斩衰三日不食齐衰二日不食大功一日不食小功缌麻再不食
　　复【始死则复】
　　复于正寝复者三人皆常服【复为招魂复魄】以死者之上服左荷之升自前东霤当屋履危北面西上【危栋也】左执领右执腰招以左每招长声呼某复【男子女子称字及伯仲妇人称姓妇人依其夫】三呼而止以衣投于前承之以箧升自阼阶入以覆尸【若得魂魄返然】复者彻舍西北扉降自后西霤【不自前降不以虚返因彻西北扉若云此室凶不可居然自是行死事取彻扉之薪以充煮沐】复衣不以袭敛【浴则去之】乃设牀
　　设牀
　　设床于室户内之西去脚舒簟设枕施幄去裙迁尸于床南首覆用敛衾去死衣【敛衾大敛所用之衾黄表素里也死衣病时所加新衣也】楔齿用角柶【为将含也】缀足以燕几校在南【缀犹拘也校几胫也尸南首几胫在南以拘足则不使辟戾也】侍者坐持之其内外哭位如始死之仪乃奠
　　奠
　　奠以脯醢酒用吉器无巾柶升自阼阶奠于尸东当腢【鬼神无象故设奠以凭依之】内丧内赞者皆受于户外而设之【凡内丧皆内賛者行事也】既奠賛者降出设帷堂【初气絶室内随事设帷至此事小讫故设帷堂】乃赴于阙【若有赴者遣赴赴礼合在此下含篇后为与勒使吊篇宜相近故列在后也】
　　沐浴【自沐浴下至设重其事皆可同时而兴】
　　掌事者掘塪于阶间近西南其广尺长二尺深三尺南其壤为块灶于西墙下东向以俟煮沐新盆槃瓶六防皆濯之陈于西阶下【新此器者重死事块灶累土为灶盆以盛水槃以盛濡濯瓶以汲也防瓦罂受二升有盖濯谓涤溉】沐巾一浴巾二用絺若实于笲【巾所以拭也浴巾二者上体下体异絺细葛也粗葛也笲竹器也】栉实于箱若箪浴衣实于箧【浴衣已浴所衣之衣其制如今之眠帕】皆具于西序下南上水淅稷米取潘煮之又汲为汤以俟浴以盆盛潘及沐盘升自西阶授沐者执潘及槃入主人皆出户外【象平生沐浴子孙不在旁主人出　而袒箦谓去席居牀箦也】主人以下户东北面西上主妇以下皆于户西北面东上俱立哭其尊行者丈夫于主人之东北面西上妇人于主妇之西北面东上俱坐哭妇人权障以帷主人以下既出乃沐栉【栉梳】束髪用组挋用巾【挋晞也】浴则四人抗衾二人浴拭用巾挋用浴衣设牀于尸东袵下莞上簟【袵卧席也】浴者举尸易牀设枕翦须断爪如平常须发爪盛以小囊大敛内于棺浴巾皆埋于塪寘之着明衣裳以方巾覆面仍以大敛之衾覆之讫内外入就位哭乃袭
　　袭
　　是时陈袭事扵房内袭衣三称西领南上【朝服一称常服二称凡陈衣者实之以箱箧承以席】明衣裳【今用生绢裩衫】舄一帛巾一方尺八寸充耳用白纩面衣用方尺纁里组繋握手用纁里长尺二寸广五寸削约扵内旁寸着以绵组繋【握手手所握者面衣及手衣皆通用余色】庶襚继陈不用【庶众也不用不袭也多陈之为荣少纳之为贵】将袭具牀席扵西阶西内外皆出哭扵户外其位如沐时袭者以牀席升入设扵尸东布枕席如初执服者陈袭衣扵席祝去巾加面衣设充耳着握手纳舄若履【凡衣死者左袵不纽将袭辟奠既袭则设之】既袭乃覆以大敛之衾内外俱入复位坐哭【诸尊者扵卑幼之防及嫂叔兄弟娣侄相哭朝晡之间非有事则休于别室】乃含
　　含
　　含賛者奉盘水及笲【笲竹器】饭用粱含用璧升堂含者盥手扵户外賛者沃盥含者洗粱璧实扵笲执以入祝従入北面彻枕去楔受笲奠于尸东含者坐于床东西面凿巾【巾先覆面将含当口凿之】纳饭含于尸口既含主人复位楔齿之柶与浴巾同埋于坎
　　赴阙
　　遣使赴于阙使者进立于西阶东面南上主人诣使者前北面曰某之父某官臣某薨【若母若妻各随其称】谨遣某官臣姓某奏闻再拜使者出主人哭入复位
　　勅使吊
　　勅使吊使者公服入立于寝门外之西东面相者入告主人入素冠降自西阶迎于寝门外见賔不哭先入立于门右北面内外皆止哭开帷【帷堂之帷事毕下之】使入立西阶东面进主人于阶下北面使者称有勅主人再拜使者宣勅云某封位薨【无封者称姓】情以恻然如何不淑主人哭拜稽颡内外皆哭使者出主人拜送于大门外亲故为使吊者既出易服入向尸立哭十数声止降出主人候勅使出升降自西阶【主人升降自西阶者亲始死未忍当主位】
　　铭【铭明旌也】
　　铭帛以绛充广幅长九尺韬杠【杠明旌竿也杠之长准其绛也公以上杠为龙首也】书曰某官封之柩【在棺曰柩妇人之夫有官封云某官封夫人姓之柩子有官封者云太夫人之柩郡县君各随其称】置于宇西阶上
　　重
　　重木刋凿之长八尺横者半之置于庭三分庭一在南【刋凿之为悬防孔也】以沐之米为粥实于防既实以踈布盖其口系以竹防悬于重木覆用苇席北向屈两端交于后西端在上缀以竹防祝取铭置于重殡堂前楹下夹以苇席门以布又设苇障于庭
　　陈小敛衣
　　小敛之礼以防之明日各陈其敛衣一十九称【若无各随所办】朝服一称其余皆常服陈于东序西领北上笏一凡敛非正色不入絺不入乃奠【将小敛又奠】
　　奠
　　馔于东堂下【凡奠器皆素也】瓦甒二实醴及酒觯二角柶一少牢及腊三俎笾豆各八【笾实盐脯枣粟之属也豆实醢酱韮葅之类】设盆盥于馔东布巾【为奠者设盥防事畧故无洗】赞者辟脯醢之奠于尸牀西南乃敛
　　小敛
　　将小敛具牀席于堂西又设盆盥于西阶之西如东方【为举尸者设盥】敛者盥讫兴执服者以敛衣入主人以下少退西面主妇以下少退东面内外俱哭敛者敛讫覆以夷衾设牀于堂上两楹间衽下莞上簟有枕【衽尸卧之席】卒敛开帷主人以下西面凭哭主妇以下东面凭哭俱南上【凡凭尸父母先妻子后】讫退乃敛髪
　　敛髪
　　男子敛髪袤巾帕头女子子敛髪而髽主人以下立哭于尸东西面南上主妇以下坐哭于尸西东面南上祖父母以下仍哭于位各如初外姻丈夫妇人哭于位各如初敛者举尸男女从奉之迁于堂仍覆以夷衾【棺衣】哭位皆如室内乃奠
　　奠
　　賛者盥手奉馔至阶豆去盖笾俎去巾羃升奠于尸东醴酒于馔南西上讫其俎祝受巾巾之奠者彻袭奠自西阶降出下帷内外俱坐有国官僚佐者以官代哭无者以亲疎为之夜则为燎于庭厥明灭燎乃大敛
　　陈大敛衣
　　大敛之礼以小敛之明日夙兴陈衣于序东三十称【无者各随所办】各具上服一称西领南上其余皆常服冕具导簪缨在北内丧花钗衾一【衾以黄为表素为里】乃奠
　　奠
　　奠于堂东阶下两甒醴及酒醴在南各加勺篚在东南肆实角觯二木柶一豆在甒北笾次之牢馔如小敛笾豆俎皆羃以功布有簟素几功布巾在馔北掘殡塪于西阶之上【丧从外来者殡于两楹之间】乃敛
　　大敛
　　将大敛棺入内外皆止哭升棺于殡所棺中之具灰炭枕席之类皆先设于棺内置棺讫内外皆哭熬谷八筐黍稷稻粱各二皆加鱼腊【熬谷所以惑蚍蜉令不至于棺傍】烛俟于馔东设盆盥于东阶东南祝盥讫升自阼阶彻巾授执巾者执巾者降待于阼阶下祝与賛者彻小敛之馔降自西阶设于序西南当西阶霤如设于堂上【堂上谓尸东凡奠设于序西者事毕而去之】乃适于东阶下新馔所帷堂内外皆少退立哭御者敛丈夫加冠妇人加花钗覆以衾敛讫开帷主人以下西面凭哭主妇以下东面凭哭退复位次诸亲凭哭讫敛者四人举牀男女从奉之奉尸敛于棺乃加盖覆以夷衾内外皆复位如初设熬谷首足各一筐旁各二筐以木覆棺上乃涂之设帟于殡上【帟柩上承尘】祝取铭置于殡乃奠
　　奠
　　将奠执巾几席者升自阼阶入设于室之西南隅东面右几加以巾赞者以馔升入室西面设于席前祝受巾巾俎奠者降自西阶以出下帷内外皆就位哭如初既殡设灵座于下室西间东向施床几案屏帐服饰以时上饍羞及汤沐皆如平生当殷奠之日不馈于下室【下室谓燕寝无下室者则设灵座于殡东朝夕进常食之具于灵前如平常也】
　　庐次
　　将成服掌事者预为庐于殡堂东廊下近南北户设苫凷于庐内【诸子各一庐凡庐五品以上营之】齐衰于庐南累堑为垩室俱北户翦蒲为席不縁【父兄不次于殡所各在其正寝之东为庐次垩室祖为嫡孙居垩室寝有牀皆南面西出户】父不为众子次于外【于庶子畧自若居寝】大功于垩室之南张帷席以蒲小功缌麻于大功之南设床席以蒲妇人次于西房若殡后施下牀殡堂无房者次于后若别室
　　成服
