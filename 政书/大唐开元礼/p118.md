<!-- { "loadSidebar": true } -->
　　前二日本司宣摄内外各供其职前一日典设设皇太子幄坐于正殿东序西向守宫设羣官等次于东宫朝堂伶官帅展轩悬于殿庭以姑洗之均又设三镈钟姑洗夷则大吕各依其位设登歌以南吕之均又设麾于殿上并如常仪典设郎铺羣官牀坐于殿上文官三品以上于皇太子西南重行北向武官三品以上于皇太子西北重行南向俱以东为上朝集使三品以上及都督刺史各分于文武官之下设不升殿者坐席于殿庭东西厢文官四品五品于悬东六品以下于横街之南每等异位俱重行西向北上武官四品五品于悬西六品以下于横街之南当文官每等异位俱重行东向北上朝集使非升殿者分方各于文武官当品之下诸州使人分方各于集朝使之下亦如之诸亲于四品五品之下【宗亲在东异姓亲在西掌仪仍各设版位】奉礼设门外位于东宫朝堂之前文官在东武官在西俱每等异位重行相向北上诸亲位于文武四品五品之下【宗亲在东异姓亲在西】设诸州朝集使位东方南方于宗亲之南每等异位重行西靣西方北方于异姓亲之南每等异位重行东靣俱以北为上典膳郎设尊于西廊下近北设不升殿者酒尊各于其坐之南皆有坫羃俱障以帷其日质明诸卫率各勒所部屯门列仗文武羣官依时刻集朝堂次各服公服左庻子量时刻版奏请中严近仗就陈于閤外诸侍卫之官各服其器服俱诣閤奉迎伶官帅工人二舞入就位又伶官率一人升就举麾位掌设賛者入就位吏部兵部户部賛羣官俱出次通事舎人各引就门外位又舎人引羣官等非升殿者先入就位左庻子版奏外办皇太子着从省服【未冠则双童髻】以出侍卫如常伶官帅举麾奏永和之乐皇太子即坐西向坐偃麾乐止【凡乐皆伶官帅举麾鼔柷而后作偃麾戛敔而后止】掌仪一人升就西阶上东面立賛者二人立于阶下通事舎人引羣官以次入就位公初入门舒和之乐作左庻子前跪奏称左庻子臣某言请殿下为公至兴俛伏兴还侍位皇太子降立于坐后【若有三公诸伯叔则降立于东阶下西靣公至阶则升立于坐后皇太子升降伶官帅举麾乐作止如式】公至阶乐止公以下升坐者俱脱履于阶下【所司预设脱履席】通事舎人接引羣官升就位立定掌仪唱再拜賛者承传羣官上下皆再拜讫通事舎人引羣官为首一人进皇太子前东靣立贺称元正首祚景福惟新伏惟皇太子殿下与时同休【冬至贺云天正长至仗惟殿下与时同休】贺讫退复位皇太子答再拜左庶子前承令进宣令讫羣官上下皆再拜左庶子前跪奏称左庶子臣某言请坐俛伏兴还侍位皇太子坐掌仪唱就坐賛者承传羣官上下皆就坐俛伏坐伶官帅引歌者及琴瑟至阶脱履于下升就位坐其笙管者诣阶间北靣立典膳郎进酒至阶掌仪唱酒至兴賛者承传羣官上下皆俛伏兴立席后左庻子到阶省酒典膳郎奉酒进皇太子举酒食官令又行羣官酒酒至掌仪唱再拜賛者承传羣官上下皆再拜【若皇太子遣停拜则止】羣官皆搢笏受觯掌仪唱就位賛者承传上下皆就位俛伏兴坐饮皇太子初举酒登歌作昭和之乐典膳郎进受虚觯复于坫豋歌讫降复位觞行三周典膳郎进食食升阶左庻子到阶省案掌仪唱食至兴賛者承传羣官上下俛伏兴立坐后典膳郎品尝食讫以次进置皇太子前食官令又行羣官案【皇太子若不食及宫臣案先下讫不须兴】设食讫掌仪唱就坐賛者承传羣官上下皆就坐俛伏坐皇太子乃饭奏休和之乐羣官上下俱饭皇太子食毕乐止仍行酒遂设庻羞伶官帅二舞以次入作酒行九遍防毕掌仪唱可起賛者承传羣官上下皆俛伏起立席后左庻子前跪奏称左庻子臣某言请殿下降坐俛伏兴还侍位皇太子降立于坐后掌仪唱再拜賛者承传羣官上下皆再拜皇太子答再拜通事舎人引羣官降纳履以出公初降乐作【若有三公诸伯叔皇太子升降伶官帅举麾乐作止如式】公出门乐止左庶子前跪奏称左庶子臣某言请殿下升坐俛伏兴还侍位乐作皇太子升坐乐止羣官出毕【非升殿者仍立于殿庭】左庶子前跪奏称左庻子臣某言礼毕俛伏兴还侍位皇太子兴乐作皇太子降坐以入侍卫如来仪侍臣从至閤乐止又通事舍人引侍殿庭者以次出皇太子若服袴褶羣官及宫臣皆袴褶朝集使公服【升坐者脱履如式】若设四部乐则去乐悬无警跸伶官帅四部伎立于左右嘉善门外羣官初坐伶官帅四部伎声作而入各就坐以次作如式







　　大唐开元礼卷一百十二
　　钦定四库全书
　　大唐开元礼卷一百十三　唐　萧嵩等　撰嘉礼
　　皇太子元正冬至受宫臣朝贺
　　皇太子与师傅保相见
　　皇太子受朝集使叅辞
　　皇太子正至受宫臣朝贺
　　前二日本司宣摄内外各供其职前一日典设郎设皇太子幄坐于正殿东序西向卫尉设宫臣次于重明门外伶官帅展轩悬之乐于殿庭以姑洗之均设麾于殿上西阶之西又设为首者解劔席于悬西横街之南并如常仪典仪设宫臣版位于悬南文东武西俱重行北靣相对为首设典仪位于东阶东南赞者二人在南差退俱西向北上设宫臣门外位文官道东武官道西重行相向以北为上
　　受朝
　　其日未明三刻开诸宫殿门诸卫率各勒所部屯门列仗如常宫臣依时刻集重明门外皆就次各服其器服左庻子奏请中严近仗就陈于门外伶官帅工人入就位又伶官一人升就位诸侍卫之官各服其器服俱诣阁奉迎典仪帅賛者先入就位通事舎人引宫臣俱就门外位又舎人引六品以下先入就位左庻子版奏外办皇太子服逺游冠綘纱袍以出左右侍卫如常仪皇太子将出仗动伶官帅跪俛伏举麾鼔柷奏永和之乐皇太子升自阼阶即坐西向坐偃麾戛敔乐止【凡乐皆伶官帅举麾工鼓柷而后作偃麾戛敔而后止】通事舎人引宫臣五品以上次入就位宫臣初入门奏舒和之乐至位乐止宫臣立定典仪曰再拜賛者承传宫臣在位者皆再拜讫通事舎人引为首者一人诣西阶为首者初行乐作至解劔席后乐止为首者就席跪解剑置于席俛伏兴通事舎人引升阶进当皇太子坐前东靣跪贺称元正首祚景福惟新伏惟皇太子殿下与时同休【冬至云天正长至伏惟殿下与时同休】俛伏兴通事舍人引降诣席后为首者跪着剑俛伏兴乐作复悬南位乐止宫臣俱再拜左庶子前承令降诣诸宫臣西北东面称令防宫臣俱再拜宣令讫宫臣又再拜左庶子还侍位典仪曰再拜賛者承传宫臣在位者皆再拜通事舍人以次引出还次为首者初行乐作出门乐止左庶子跪奏称左庶子臣某言礼毕俛伏兴还侍位皇太子兴乐作皇太子降坐以入侍卫如来仪侍臣従至閤乐止
　　防
　　伶官设登歌于殿上以南吕之均典设郎铺设宫臣牀座于皇太子幄坐西南重行北向武官于皇太子幄坐西北重行南向俱以东为上设不升殿者坐席于西廊下设解剑席于悬西横街之南俱以北为上典膳郎设夀樽于殿上西序之端东向有坫加爵一于樽下又设升殿者酒尊于西廊下近北设廊下者酒尊各于其坐之南皆有坫羃障以帷施设讫通事舎人引宫臣出次俱就门外位左庶子奏外办皇太子逺游冠绛纱袍以出侍衞如常皇太子将出仗动乐作皇太子升自阼阶即坐西向坐乐止典仪一人升就东阶上西靣立通事舎人引文武宫臣以次入就位宫臣以次入就位宫臣初入门乐作为首者至位乐止宫臣立定【若朝防别日设防賛拜如朝礼】左庻子前承令降命宫官升坐在位者皆再拜通事舎人引应升殿者诣西阶为首者初行乐作至解剑席乐止宫臣各脱舄履跪解剑置于席上俛伏兴通事舍人引升阶宫臣为首者一人升立于阶西东向以下各就坐后立其位于廊下者又通事舎人引就坐后上下立定典膳郎进诣阶间北靣跪奏称典膳郎臣某言请赐宫臣上夀俛伏兴左庻子称令曰诺典膳郎退升诣酒尊所东南立通事舎人引为首者诣尊所北靣立典膳郎酌酒一爵授为首者搢笏受爵通事舎人引为首者诣皇太子坐前东靣授左庻子左庶子受爵进置皇太子前为首者执笏通事舎人引为首者退东靣跪称某官臣某等稽首言元正首祚【冬至云天正长至】臣等不胜大庆谨上千万嵗夀俛伏兴再拜宫臣上下皆再拜立于席后左庻子前承令少退宣令讫宫臣上下又再拜左庻子取爵奉进皇太子举酒奏休和之乐宫臣上下皆舞蹈三称万嵗皇太子举酒讫左庻子进受虚爵以授典膳郎典膳郎受爵复于坫乐止初左庶子受虚爵殿上典仪唱再拜阶下賛者承传宫臣上下皆再拜通事舍人引为首者就坐后立殿上典仪唱就坐阶下賛者承传宫臣上下俱就坐俛伏坐伶官帅引歌者及琴瑟至阶下脱履于下升就位坐又引笙歌进诣阶间北靣立典膳郎进酒至阶殿上典仪唱酒至兴阶下賛者承传宫臣上下皆俛伏起立席后左庻子到阶省酒典膳郎奉酒进皇太子举酒食官令又行宫臣酒酒至殿上典仪唱再拜阶下賛者承传宫臣上下皆再拜搢笏受觯殿上典仪唱就坐阶下賛者承传宫臣上下皆就坐俛伏坐饮皇太子初举酒登歌作昭和之乐三终典膳郎进受虚觯复于坫登歌讫降复位觞行三周典膳郎进食升阶殿上典仪唱食至兴阶下賛者承传宫臣上下皆执笏俛伏起立席后典膳品尝食讫以次进置皇太子前食官令又行宫臣案设食讫殿上典仪唱就坐阶下賛者承传宫臣上下皆就坐俛伏坐皇太子乃饭奏休和之乐宫臣上下俱饭食毕乐止仍行酒遂设庶羞伶官帅引诸伎以次入作若赐酒左庻子前承令诣东阶上西靣称赐酒殿上典仪承传阶下賛者又承传宫臣上下皆执笏俛伏起再拜搢笏立受觯就坐俛伏坐饮讫俛伏起立授虚觯执笏又再拜就坐俛伏坐酒行九遍防毕殿上典仪唱可起阶下賛者承传宫臣上下皆俛伏起立席后通事舍人引宫臣降诣解剑席后跪着剑俛伏兴纳舄履乐作复悬南位乐止防于东西廊下者仍立于席后立定典仪曰再拜賛者承传宫臣在位者皆再拜【廊下者拜于席后】诸伎俱作通事舎人引宫臣以次出为首者初行乐作出门乐止左庻子前跪奏称左庻子臣某言礼毕俛伏兴还侍位皇太子兴奏休和之乐皇太子降坐以入侍卫如来仪侍臣从至门乐止
　　皇太子与师傅保相见
　　前一日卫尉设师傅保次于宫门外道西南向伶官帅展悬轩于殿庭以姑洗之均其日质明诸卫率各勒所部屯门列仗典谒设师傅保位于西阶之西东向三少位于傅保之南少退东向北上太师太保太傅及三少至宫门通事舍人引就次左庻子奏请中严伶官帅工人入就位又通事舎人引师傅保及三少立于正殿门西差退俱东向左庻子奏外办诸侍卫之官各服其器服俱诣閤奉迎皇太子着从省服以出左右侍卫如常仪休和之乐作至东阶下西靣立乐止通事舎人引师傅保及三少入就位乐作止如常师傅保立定皇太子再拜师傅保答再拜【若三少特见则三少先拜】通事舎人引师傅保出乐作止如常师傅保出门左庻子前跪奏称左庻子臣某言礼毕皇太子入左右侍卫及乐奏如来仪
　　皇太子受朝集使叅辞
