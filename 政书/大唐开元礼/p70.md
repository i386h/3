<!-- { "loadSidebar": true } -->
　　其日未明三刻诸告官各服其服郊社令良醖令各帅其属入实樽罍玉币【太尊寔以泛齐凡尊皆二其酒各寔于上尊礼神之玉以苍璧其币亦苍】太官令帅进馔者寔笾豆簠簋入设于内壝之东门外馔幔内未明二刻奉礼率赞者先入就位赞引引御史太祝以下入行扫除如常仪讫各引就位驾将至谒者赞引各引告官以下及从告羣臣客使先至者俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次协律郎太乐令帅工人各入就位【凡升坛者皆脱履于下降纳如常】皇帝停大次半刻谒者赞引各引从驾羣官入就位太常博士引太常卿立于大次门外当门北向侍中版奏外办皇帝服大裘而冕出次华盖侍卫如常仪【侍中负寳陪从如常】博士引太常卿太常卿引皇帝【凡太常卿前导皆博士先引】至内壝门外殿中监进镇珪华盖仗卫停于大门外近侍者从入如常谒者引礼部尚书太常少卿陪从如常皇帝至版位西向立通事舍人各引从告官及诸王介公酅公诸方客使以次入就位立定太常卿前奏称请再拜退复位皇帝再拜奉礼曰众官再拜赞者承传【凡奉礼有词賛者皆承传】众官在位者皆再拜太常卿前奏有司谨具请行事退复位协律郎跪俛伏兴举麾鼓柷奏豫和之乐乃以圜钟之均奏文舞之舞六成偃麾戛敔乐止【凡乐皆协律郎举麾工鼔柷而后作偃麾戛敔而后止】太常卿前奏称请再拜退复位皇帝再拜奉礼曰众官再拜众官皆再拜诸太祝俱取玉币于篚各立于尊所太常卿引皇帝太和之乐作皇帝诣坛升自南陛近侍者从升如常仪皇帝升坛北向立乐止太祝加玉于币以授侍中侍中奉玉币东向进皇帝受玉帛登歌作肃和之乐太常卿引皇帝进北向跪奠于天帝神坐俛伏兴太常卿引皇帝稍退北向再拜讫登歌止乐作皇帝降自南陛还版位西向立乐止初羣官拜讫谒者引司徒太官令出帅进馔者奉馔陈于内壝东门之外司徒奉天帝之俎皇帝既至位乐止太官令引馔入俎初入门雍和之乐作馔至阶乐止馔升于南陛太祝迎引于坛上各设于神坐前设讫谒者引司徒以下降自东陛复位诸太祝各还尊所太常卿引皇帝诣罍洗乐作皇帝至罍洗乐止侍中跪取匜兴沃水又侍中跪取盘兴承水皇帝盥手黄门侍郎取巾于篚兴进皇帝帨手讫受巾跪奠于篚遂取匏爵于篚兴进皇帝受爵侍中酌罍水又侍中奉盘皇帝洗爵黄门侍郎又授巾皆如初皇帝拭爵讫侍中奠盘匜黄门侍郎受巾奠于篚皆如常太常卿引皇帝乐作皇帝诣坛升自南陛乐止近侍者从升如常谒者引司徒升自东陛立于樽所斋郎奉俎从升立于司徒之后太常卿引皇帝诣天帝酒樽所执樽者举羃侍中赞酌泛齐讫夀和之乐作【皇帝毎酌献及饮福酒皆作夀和之乐】皇帝进天帝神坐前北向跪奠爵俛伏兴太常卿引皇帝少退北向立乐止太祝持版进于神坐之右东向跪读祝文【祝文临时撰】讫兴皇帝再拜初读祝文讫乐作太祝进奠版于神坐还樽所太常卿引皇帝进天帝座前北向立乐作太祝以爵酌罍福酒合置一爵一太祝持爵以授侍中侍中受爵西向进皇帝再拜受爵跪祭酒奠爵俛伏兴诸太祝各帅斋郎进俎太祝减神前胙肉加于俎兴以胙肉共置一俎上授司徒司徒奉俎西向进皇帝受以授左右皇帝跪取爵遂饮卒爵侍中进受爵以授太祝太祝受爵复于坫皇帝俛伏兴再拜乐止太常卿引皇帝乐作皇帝降自南陛还版位西向立乐止谒者引司徒降复位太祝各进彻豆还樽所奉礼曰赐胙赞者唱众官再拜众官在位者皆再拜乐作太常卿前奏称再拜退复位皇帝再拜奉礼曰众官再拜众官皆再拜乐一成止太常卿前奏请就望燎位太常卿引皇帝乐作皇帝至望燎位南向立乐止于羣官将拜诸太祝各以篚进神坐前取玉帛祝版斋郎以俎载牲体稷黍饭爵酒兴各自其陛降坛南行当柴坛南东行自南陛登柴坛以玊币馔物置于柴上讫奉礼曰可燎东西面各四人炬燎火半柴太常卿前奏礼毕太常卿引皇帝出内壝门殿中监前受镇珪华盖侍卫如常仪皇帝入次乐止谒者赞引各引从告官及从驾群官诸方客使以次出賛引引御史以下俱复执事位立定奉礼曰再拜御史以下皆再拜赞引引出工人以下以次出
　　銮驾还宫
　　皇帝既还大次侍中版奏请解严【将士不得辄离部伍】皇帝改服通天冠绛纱袍乗金辂鼓吹振作奏请还宫如常仪













　　大唐开元礼卷五十六
　　钦定四库全书
　　大唐开元礼卷五十七　　　唐　萧嵩等　撰吉礼
　　巡狩告圜丘有司摄事
　　将告有司卜日如别仪前二日守宫设告官以下次各依常所设陈馔幔于内壝东门之外道北南向右校扫除坛之内外郊社令积柴于燎坛前一日诸告官清斋于告所诸卫令其属晡后一刻各以其方噐服守卫壝门奉礼设版位内外并如常仪郊社令帅其属以樽坫罍洗篚羃入设皆如常仪执樽罍篚羃者各位于樽罍篚羃之后太官令预馔酒脯醢告日未明四刻太史令郊社令各服其服升设神位席如常未明三刻诸告官各服其服郊社令良醖令之属入实樽罍及玉币【天帝太尊二着尊二一实以明水为上一实以醴齐次之山罍各二一实以酒为上一实清酒次之玉以苍璧币以苍】太祝以玉帛置于篚设于馔所未明二刻奉礼帅赞者先入就位赞引引御史太祝以下入行扫除如常仪讫各就位未明一刻谒者引告官以下俱就门外位立定又谒者引告官赞引引执事者次入就位立定奉礼曰再拜赞者承传【凡奉礼有词赞者皆承传】告官以下皆再拜谒者进告官之左白有司谨具请行事奉礼曰再拜在位者皆再拜初谒者白请行事太官令出帅馔者奉馔陈于东门之外初太官令出太祝跪取玉于篚兴立于樽所谒者引告官升自午陛北向立太祝以玉东向授告官受玉进北面跪奠于天帝神座俛伏兴少退北向再拜谒者降还本位太祝还樽所太官令引馔入自午陛太祝迎引于坛上设于神坐前【笾豆盖羃彻之如式】设讫太官令以下降自东陛复位诸太祝各还樽所谒者引告官诣罍洗盥手洗爵讫升自南陛诣天帝酒樽所执樽者举幂告官酌醴齐谒者引告官诣天帝神坐前北向跪奠爵俛伏兴少退北向立太祝持版进于神坐之右东向跪读祝文【祝文临时撰】讫兴告官再拜太祝进跪奠版于神坐兴还樽所告官拜讫谒者引告官进天帝神坐前北向立太祝以爵酌罍福酒合置一爵一太祝持爵进告官之右西向立告官再拜受爵跪祭酒遂饮卒爵太祝进受爵复于坫告官俛伏兴再拜讫谒者引告官降复位太祝各进跪彻豆俛伏兴还樽所奉礼曰再拜告官及再位者皆再拜谒者进告官之左白请就望燎位谒者引告官就望燎位南向立初众官将拜太祝取玊币及祝版置于柴上户内柴东西各四人以炬燎火半柴谒者进告官之左白礼毕谒者引告官赞引引执事者以次出御史以下俱复执事位立定奉礼曰再拜御史以下皆再拜赞引引出






　　大唐开元礼卷五十七
　　钦定四库全书
　　大唐开元礼卷五十八　　唐　萧嵩等　撰吉礼
　　皇帝巡狩告于太社
　　斋戒　　　　　　　陈设
　　銮驾出宫　　　　　荐玉帛
　　进熟　　　　　　　銮驾还宫
　　斋戒
　　将告有司卜日如别仪前一日皇帝清斋于太极殿诸预告之官清斋于太社署近侍之官应从升者及羣官客使等各于本司及公馆清斋一宿诸卫令其属晡后一刻各以其方器服守卫社宫门与乐工人俱清斋一宿
　　陈设
　　前告三日尚舍直长设大次于社宫西门之外道北南向尚舍奉御铺御坐守宫设文武侍臣及从驾羣官次各于常所前二日太乐令设宫悬之乐于坛北各设登歌及举麾位各于坛上并如常仪右校清扫内外又为瘗埳二于乐悬之北如常前一日奉礼设御位于北门之内当社坛南向设告官及从驾羣官版位于内外如常仪郊社令帅府史二人及斋郎以樽坫洗篚羃入设皆如常仪执樽罍篚羃者各位于樽罍篚羃之后告日未明十五刻太官令帅宰人烹牲于厨【牲用黑牛二斋郎以豆取牲血如常】未明四刻太社令郊社令各服其服升设神坐席位如常
　　銮驾出宫
　　皇帝服衮冕乗玊辂陈大驾卤簿其严鼓时刻奏请进发内外器服皆如常仪
　　荐玉帛
　　其日未明三刻诸告官各服其服郊社令良醖令各帅其属入实樽罍玉币【太尊实以醴齐配坐之象尊其实亦如之其明水各实于上尊玊俱以两珪有邸】太祝各以币置于篚【币随牲色各长一丈八尺】太官令帅进馔者实诸笾豆簋簠等皆设于神厨未明二刻奉礼帅賛者先入就位赞引引御史太祝以下行扫除如常仪讫各引就位车驾将至谒者赞引各引告官以下及从升羣官客使先至者俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降辂俛伏兴还侍位皇帝降辂之大次郊社令以祝版进署如常谒者赞引各引从驾羣官俱就门外位奉礼帅賛者先入就位赞引引御史及诸太祝与执樽罍篚羃者亦就位太乐令帅工人次入就位【升堂者皆脱履于下降纳如式】通事舍人各引告官及从告羣官客使次入就位皇帝停大次半刻顷太常博士引太常卿立于大次门外北向侍中版奏外办皇帝出次华盖侍卫如常仪博士引太常卿太常卿引皇帝【凡太常卿前导皆博士先引】至社宫北门外殿中监进镇珪华盖仗卫停于门外近侍者从入如常皇帝至版位南向立【毎立定太常卿与博士退立于左】太常卿前奏请再拜退复位皇帝再拜奉礼曰众官再拜赞者承传【凡奉礼有词赞者皆承传】众官在位者皆再拜太常卿奏有司谨具请行事退复位协律郎跪俛伏兴举麾鼔祝奏顺和之乐以函钟之均乐八成偃麾戛敔乐止【凡乐皆协律郎举麾工鼓柷而后作偃麾戞敔而后止】太常卿前奏再拜退复位皇帝再拜奉礼曰众官再拜众官在位者皆再拜诸祝俱取玉币于篚各立于樽所太常卿引皇帝太和之乐作【皇帝毎行皆作太和之乐】皇帝诣太社坛升自北陛近侍者从升如常仪皇帝升坛南向立乐止太祝加币玉以授侍中侍中奉玉币西向进皇帝受玉币登歌作肃和之乐以应钟之均太常卿引皇帝进南面跪奠于太社神前俛伏兴太常卿引皇帝少退南向再拜太常卿引皇帝立于东方西向又太祝以币授侍中侍中奉币南面进皇帝受币太常卿引皇帝进西向跪奠于后土氏神坐俛伏兴太常卿引皇帝少退西向再拜讫登歌止太常卿引皇帝降自北陛乐作太常卿引皇帝诣太稷坛升奠玉币于太稷氏后稷氏升降皆如太社坛讫太常卿引皇帝降自北陛乐作皇帝还版位南向立乐止
　　进熟
