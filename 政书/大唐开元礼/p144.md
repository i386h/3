<!-- { "loadSidebar": true } -->
　　为诸王妃主举哀　　为良娣以下举哀为宗戚举哀
　　奔丧
　　奔父母祖父母丧
　　临丧
　　临外祖父母丧　　　临良娣以下丧
　　除丧
　　除父母祖父母丧　　除外祖父母丧
　　闻防
　　闻父母祖父母丧
　　皇太子妃为父母祖父母举哀其日赴丧者至本司散下其礼所司随职供办讫举哀前三刻司则版启请中严掌筵先于别殿东壁下设荐为妃举哀位西向为祖父母则北壁下南向别殿前设幔幔下北面设良娣以下位西上前二刻女侍临者集列于阁外便次司则一人升立于殿上东楹之南女史二人立于阶下并西面前一刻司则版启外办至时妃出升殿侍卫如常典版启赴闻司则传启称某官【若某夫人】某日月辰薨妃啼若哭【父母啼祖父母哭】尽一哀问故又哭尽哀女侍者【以司闺下女史充之】引良娣以下入各就位司则称拜女史承传【凡司则有词女史皆承传】良娣以下在位者皆再拜司则称哭良娣以下在位者皆哭举十五声司则称止良娣以下皆止司则称拜良娣以下在位者皆再拜司则称下女侍者引良娣以下退司则跪启请哭止妃止从临者皆止妃退舍别次侍从者侍卫如常于閤哭临如常礼其日晡临前二刻启严良娣以下赴集一刻启办至时引各复位司则跪奏请哭妃哭临如初良娣以下皆哭十五举声司则称止皆止但无拜其他如前仪妃为父母之丧举哀其妃女亦素服引升位于户内之东北面与妃俱哭于良娣以下之退也赞止引退自后奔赴如别礼其有疾故未及奔则自后朝晡赴集启引即位哭临如初以至成服右若曽祖髙祖父母薨举哀与为祖父母同
　　成服
　　三日成服本司散下其礼所司随职供办掌筵先于妃举哀别殿东壁设素下牀席为妃成服位西向为祖父母则北壁南面所司先制妃齐衰周之服又制良娣以下服亦如之其日成服前三刻司则版启中严女侍临者升列于别殿上哭不絶声前二刻司则于别殿前幔下整设良娣以下丧位如初又于殿上妃位前设席为奉慰位良娣以下仍初服集列于阁外次女侍者各以箧奉其衰服进授仍赞变服焉司则一人升立于殿上东楹之南女史二人立于阶下并西面掌严以箧奉衰服升东间北面立成服前一刻司则版启妃外办妃仍初服即位侍卫如初司则跪启请哭妃哭从临者皆哭十五举声司则跪奏请止哭成服妃止掌严以箧奉衰服进跪授兴乃赞变服焉【于变服则权设步障已而去之】变服已司则又跪启请哭妃女侍者引良娣以下入即位司则称拜良娣以下在位者皆再拜司则称哭良娣以下在位者皆哭十五举声司则称止良娣以下在位者皆止女侍者引良娣行首一人升诣妃前席位跪奉慰兴侍者引降还本位司则称拜良娣以下在位者皆再拜女侍者引良娣以下退司则跪启哭止妃止従临者皆止妃退舍别室如常礼侍从者侍卫如初其日晡临晡前二刻启严良娣以下赴集一刻启办引即位哭临如初其有妃女应成服者则制小功五月之服引升即位如初与妃俱成服哭临先拜慰如良娣之仪于良娣之退賛止引退自后朝晡哭临以至卒哭【若公除则加别礼】其为曽祖髙祖父母则与良娣以下俱成齐衰三月之服如常礼
　　闻外祖父母丧
　　右与闻祖父母丧礼同其异者于别宫次其日晡临后三朝哭临而止
　　为外祖父母成服
　　右与为祖父母成服礼同其异者与良娣以下俱成小功五月之服
　　为诸王妃主举哀
　　右与为祖父母举哀礼同本服大功者其日晡临而止小功以下一举哀而止
　　为良娣以下举哀
　　右与为诸王妃主举哀礼同其良媛以下则一举哀而止
　　为宗戚举哀
　　右与为诸王妃主举哀礼同
　　其日内外应奉慰者赴集启引即上下位次哭临抚慰及拜哭奉慰如常礼【自后皆然】其日官等应奉慰者赴集宫官门奉慰如常礼【自后皆然】
　　奔丧
　　奔父母祖父母丧
　　本司散下其礼所司随职供办守宫先设行宫便次于主人大门内之右南向又于便殿之后及左右厢量设良娣以下及陪从者便次如式丧寝前设障幔为良娣以下拜哭次主人五属之亲于妃未至之前列于主人第其日出宫前四刻司则版奏请中严出宫前三刻诸率等备列常行仗卫卤簿于所出宫门外内如常仪出宫前二刻导客舍人于主人第丧寝尸西【若殡西】设荐席为妃哭位东向【其奔祖父母丧则户内西南厢北面】导客舍人又于丧寝庭幔下北面重行设良娣以下拜哭位次北面西上其良娣以下陪从者各服素服集列以俟陪从如常【已成服则服衰服】内廏尉进垩车其仗卫卤簿并以次整列于所出宫门外内如常仪出宫前一刻司闺以下应陪从者并以次进迎如常小舆进于内庭至时司则入殿启外办妃仍举哀之服升舆出【已成服则服衰服】三面周以白布帷至阁外妃降舆升垩车内廏尉执御典内以下前导夹引与司闺以下乘车陪从如常仪以下应从者乘车以次序从如常仗卫夹引妃哭从临者随哭不絶声于妃未到之前司仪赞主人内外五服之亲并出就前堂哭其位如殡堂之仪导客舍人一人升立于丧寝东楹之南内给使二人立于阶下并西面妃至主人第降车所司则启请降入妃降车仍哭入自闱门三面周以行帷従临者仍哭従不絶声司闺以下哭従如初侍者夹扶主人降诣东阶之南仍立哭【其奔祖父母防则主人仍立哭以侍】众主人并立于主人之后西面北上立哭【以服精粗为序】妃至丧寝庭主人哭止再拜仍立哭女侍者扶引妃哭升自西阶进尸西跪凭尸抚心哭从临者仍哭于妃之升也导客舍人引良娣以下从奔者各权舍于便次其仗卫卤簿屯于外内如常主人以下应升者升各即位哭妃哭尽一哀仍扶引即位哭临从者仍哭【若已殡则先进灵前跪慿灵哭尽哀启引退西面拜仍即位哭】导客舍人引良娣以下入即班位导客舍人称拜给使承传唱可拜【凡舍人有词给使皆承传】良娣以下在位者皆再拜导客舍人称哭良娣以下在位者皆哭十五举声导客舍人称止良娣以下在位者皆止【若已成服则引行首升慰皆如常礼】导客舍人称拜良娣以下在位者皆再拜讫导客舍人引良娣以下退还便次司则跪启妃哭止妃止従临者皆止妃退降即便次典内版启解严【将士仍不得辄离部列】其成服已则宫官等应奉慰者并赴奉慰如常礼自后妃依时哭临如常礼【其为父若祖父防则自后启引哭于后寝次】其未成服而奔则至成服日即与主人俱成服其奔父母之丧则成服而还宫其有别勅令还宫则随防期其未即还宫也其良娣以下及卤簿仗卫应还者先还留者与妃依时哭临及成服则如妃之礼于妃还宫日之朝也诸应奉迎之官及仗卫卤簿等并赴主人第奉迎如式于妃还宫车发前三刻司则版启请中严诸率等整列仗卫卤簿于还涂如来仪至时司则版启外办妃哭拜讫主人以下各列本次拜哭如初【其尊及长则不降拜】司闺扶引妃降出侍从如初妃至中门启哭止升车从临者皆止三面周以行帷良娣以下乘车序从如初妃至閤外司则跪启请降入妃降车升舆入典内以下部从至閤如初典内版启请解严诸列卤簿者各还其所自后赴及练祥则出入如初礼　皇太子妃于祖父母若父母之不赴则于启日之朝也与良娣以下服衰服启引各即上下位次哭临拜慰如初　若父在若祖父在为母若祖母之丧十一月而小祥则与良娣以下于位次行变除之礼易以练总除腰绖哭临受慰如常礼其禀防行公除之礼则十三日而除其行除礼如别条
　　临丧
　　临外祖父母丧
　　右与奔祖父母丧礼同其异者乘常行之车其仗卫羽仪之属则如平常而位于丧寝中之西北壁下南面即位乃哭其主人内外五属之亲并哭于丧寝前后庭应升者如太子临外祖父母丧主人以下待之礼皇太子妃毎出临若须严皷并须准所临逺近及仗卫备畧【备如常畧不备也】禀防在于当时
　　临良娣以下丧
　　妃临良娣以下之丧本司散下其礼所司随职供办降临前二刻司则版启请中严掌严先于丧寝中间北厢设素下牀席为妃哭位南向腰舆进于内庭降临前一刻司则版启外办妃素服升舆出常侍从者侍卫如常至防所降舆升防寝即位坐哭侍従者侍衞如常妃之将至也女侍者启引亾者之子降东阶之南西面再拜【已成服则去杖】又女侍者启引亾者之女出北户降寝北面再拜引并升复位哭如初司则跪启请哭妃哭从临者皆哭十五举声跪启止抚慰妃止女侍者引亡者之子诣前跪哭妃抚慰之子兴再拜引退复位又引亡者之女如上礼司则跪启兴还妃升舆引降还侍卫如初于妃之降也启引亡者之子降拜引升复位哭女侍者启引亡者之女降拜引升复位哭并如初
　　除丧
　　除父母祖父母丧
　　妃除父母祖父母丧服之制本司散下其礼所司随职供办所司先制妃及良娣以下素服导客舍人先于别殿閤外整设良娣以下便次如初又于别殿前整障幔为良娣以下拜哭次以十三月而除服于除服前之夕晡临已有司除其故位次而设新下牀席焉其日平明后而除服前三刻司则版启中严女侍临者升于别殿上哭临如初除服前三刻司则于别殿前幔下整设良娣以下位次又于殿上妃位前设席为跪奉慰位良娣以下仍衰服集列于閤外便次女侍者以箧奉其素服进授仍赞变除焉司则一人升立于堂上东楹之南女史二人立于堂下并西面掌严以箧奉素服升东间北面立前一刻司则版启外办妃仍服衰服引出升即位次常侍从者侍卫如初妃哭从临者皆哭十五举声司则跪启哭止从礼制除服妃止掌严者以箧奉素服进跪授兴仍赞变除焉【于变服则权设步障已而去之其侍临者亦从变除】变除已司则又称拜女史承传唱可拜【凡司则有词女史皆承传】良娣以下在位者皆再拜司则称哭良娣以下在位者皆哭十五举声司则称止女侍者引良娣行首一人升进跪前席位跪奉慰兴女侍者引降还本位司则称拜良娣以下在位者皆再拜女侍者引良娣以下各出还宫寝如常礼司则跪启请哭止还妃哭止从临者皆止妃降还内寝侍卫如初
　　除外祖父母丧服
　　右与除祖父母丧服礼同其异者行公除之礼则五日而除



　　大唐开元礼卷一百三十七
　　钦定四库全书
　　大唐开元礼卷一百三十八　唐　萧嵩等　撰凶礼
　　三品以上丧之一
　　初终　　　　　　　复
　　设床　　　　　　　奠
　　沐浴　　　　　　　袭
　　唅　　　　　　　　赴阙
　　勅使吊　　　　　　奠
　　铭　　　　　　　　重
　　陈小敛衣　　　　　奠
　　小敛　　　　　　　敛髪
　　奠　　　　　　　　陈大敛衣
　　奠　　　　　　　　大敛
　　奠　　　　　　　　庐次
　　成服　　　　　　　朝夕哭奠
　　賔吊【亲故同】　　　　　　亲故哭
　　州县官长吊　　　　　刺史遣使吊
　　亲故遣使致赙　　　　殷奠
　　卜宅兆　　　　　　　卜日
　　启殡　　　　　　　　赠諡
　　亲宾致奠
　　初终
