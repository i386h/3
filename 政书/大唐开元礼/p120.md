<!-- { "loadSidebar": true } -->
　　使者既出立于庙门外之西东靣主人还阼阶东左右受鴈于序端主人降立于阼阶下西靣傧者进受命出请事使者曰某既受命将加诸卜敢请女为谁氏傧者入告主人曰某王有命再以备数而择之某不敢辞傧者出告掌畜者以鴈授使者退立于后傧者引主人迎于庙门外之东西靣揖使者以入主人入门而右使者入门而左二揖至阶三让如初主人升阼阶当阿西靣使者升西阶当阿东靣使者曰敢问名主人阼阶上北靣再拜进立于楹间南靣使者进入于主人之西俱南靣使者授鴈还立于西阶上东靣主人还阼阶上西靣立曰某第某女某氏出使者降出立于大门外之西东靣主人还阼阶东左右受鴈于序端主人降立于阼阶下西南傧者进受命出请事使者曰礼毕傧者入告主人曰吾子为事乃至于某室某有先人之礼请礼从者傧者出告使者曰某既得将事敢辞傧者入告主人曰先人之礼敢固以请傧者出告使者曰某辞不得命敢不从傧者入告遂引主人升立于序端掌事者彻几改筵东上【筦筵纷纯加藻席缋纯雕几】设罇甒醴于东房西墉下加勺羃坫在樽北实觯一角柶一加羃笾豆在坫北实以脯醴设洗于东房近北罍水在洗西篚在洗东北肆篚实以巾加勺羃施设讫傧者引主人降迎使者于庙门外之东西靣主人揖使者使者报揖主人入使者从入至阶一让升主人于阼阶上北靣再拜旋立于阶东西靣賔于西阶上北靣答拜旋立于阶西东靣主人受几于序端掌事者内拂几三奉两端西北向进主人东南向外拂几三振袂内执进之北向使者迎受于筵前东南向以俟主人还阼阶上北靣再拜送西靣立使者以几避进北靣坐设于坐左兴退于西阶上北靣答拜旋立于阶东西靣賛者盥手洗觯酌醴加柶于觯覆之靣叶出房南靣立主人受醴靣柄进筵前北靣立使者西阶上北靣一拜进筵前东南靣受醴复西阶上位主人复阼阶上北靣一拜送賛者荐脯醢于筵前使者进升筵坐左执觯右取脯擩于醢祭于笾豆之间以柶祭醴三始扱一祭又扱再祭兴以柶兼诸觯上猎筵于西阶上北靣坐啐醴建柶奠觯遂拜执觯兴主人答拜使者进升筵坐奠觯于荐东降筵立于西阶上东靣掌事者牵两马入于陈门内三分庭一在南北首西上又掌事者奉篚币升自东阶主人受于序端进西靣立使者西阶上北靣再拜主人进楹间南靣立使者立于主人之西俱南靣主人以篚币授使者使者退立于西阶上东靣主人还阼阶上北靣拜送使者降自西阶从者迓受币使者揖马以出牵马者从之使者出大门之西东靣立从者迓受马主人出门东西靣拜送使者退主人入立于阼阼下西靣傧者告于主人曰賔不顾矣主人乃还于寝
　　纳吉
　　前一日主人设使者次如常其日大昕使者至妃氏大门外賛礼者延入次掌事者设几筵如初使者出次谒者引立于主人大门外西东靣主人立于阼阶下西靣傧者进受命出请事使者曰某公有贶命加诸卜占曰吉某王使某也敢告【某王主婚者】傧者入告主人曰某之子弗教唯恐弗堪某王有吉某与在焉某不敢辞傧者出告掌畜者以鴈授使者退立于后傧者引主人迎于大门外之东西靣再拜使者不答拜主人揖入使者从入主人入门而右使者入门而左至于内门主人揖入二揖至阶三让如初主人升于阼阶当阿西靣使者升自西阶当阿东靣使者曰敢纳吉主人阼阶上北靣再拜进立于楹间南靣使者进立于主人之西俱南靣使者授鴈降自西阶以出立于庙门外之西东靣主人还阼阶东左右受鴈于序端主人降立于阼阶下西靣傧者进受命出请事使者曰礼毕其礼賔如问名之仪
　　纳徴
　　前一日主人设使者次如常其日大昕使者至妃氏大门外掌次者延入次掌事者入布羃于庙门之外纁束陈于羃上乘马在羃南北靣西上掌事者奉璋以匵俟于羃东西靣主人掌事者设几筵如初使者出次谒者引立于大门外之西东面主人立于东阶下西靣傧者进受命出请事使者曰某公有嘉命贶室某王率由先典使某也以玉帛乘马请纳徴傧者入告主人曰某王顺先典贶某以重礼某敢不承命傧者出告又傧者引主人出迎立于大门外之东西靣再拜使者不答拜主人揖入使者从入主人入门而右使者入门而左至于内门主人立于门东西面使者立于门西东面掌事者坐啓匮取璋加于纁上兴以授使者退复位使者奉玉帛主人揖与使者俱入牵乘马者从入陈于庭三分庭一在南北首西上主人揖入二揖至阶三让如初主人升阼阶当阿西面使者升西阶当阿东面使者曰敢纳征主人阼阶上北面再拜进立于楹间南面使者进立于主人之西俱南面使者授玉帛降自西阶出立于内门外之西东面主人还阼阶东左右受玉帛于序端主人降立于阼阶下西面主人受玉帛受马者自左受之以东牵马者既授马自门西而出傧者进受命出请事使者曰礼毕其礼賔如问名之仪
　　请期
　　前一日主人设使者次如常其日大昕使者至妃氏大门外賛礼者延入次掌事者设几筵如初使者出次谒者引立于大门外之西东面主人立于东阶下西面傧者进受命出请事使者曰某公有赐既申受命矣某王使某也请吉日傧者入告主人曰既前受命矣惟命是聴傧者出告使者曰某王命听命于某公傧者入告主人曰某惟命是听傧者出告使者曰某王使某受命于某公公不许某敢不告期曰某日傧者入告主人曰某敢不敬须傧者出告掌畜者以鴈授使者退立于后傧者引主人迎于门外之东西面再拜使者不答拜主人揖入使者从入主人入门而右使者入门而左至于内门主人又揖入二揖至阶三让如初主人升阼阶当阿西面使者升西阶当阿东面使者曰敢告期主人阼阶上北面再拜进立于楹间南面使者进立于主人之西俱南面使者授鴈降自西阶出立内门外之西东面主人还阼阶东左右受鴈于序端主人降立于阼阶下西靣傧者进受命出请事使者曰礼毕其礼賔如纳征之仪
　　册妃
　　前一日主人设使者次如常其日大昕妃氏亲属咸集使者公服乘辂备仪仗至妃氏大门之外賛礼者延入次使主副以下俱公服使者出次典谒引使者持节者前导立于门西东面持节者立于使者之北少退使副立于使者西南史二人对举册案立于使副之南少退俱东靣主人公服以出賛礼者引立于东阶东南诸宗人立于主人东南俱西面外姻立于西方东面皆北上妃严于别室以俟姆服礼衣立于其右【保傅各一人】女相者防礼衣帅女賛者二人防礼衣立于内寝东阶东南西面北上賛礼者公服引主人出门东西面再拜使者不答典谒引使者持节者前导入门而左使副以下从之主人立于閤外之东西面典谒引使者入閤立于内寝阶间南面持节者立于使者之东少南西面使副立于使者西南持册案者又立于使副之南少退俱东面女相者引妃出障以行帷其侍从提絜如式姆左右以相进当使者南北面立持节者脱节衣又女相者引宗人外姻之妇人序位于东西厢俱北上【宗人在东外姻在西】立定史举案诣使副前使副受册史以案退复位使副奉册进授使者退复位使者称有制女相者曰再拜女賛者承传妃再拜使者读册讫女相者再拜女賛者承传妃再拜讫女相者引妃少前傅姆进受册以退其羽仪依式俱进持节者加节衣典谒引使者持节者前导以出俱复门外位主人拜送于门外使者还主人入初使者出女相者引妃入
　　亲迎
　　前一日主人设賔次如常其日大昕妃父服其服告于祢庙【以酒脯告之一献无庙者告于寝】初昏王着衮冕之服乘辂备仪仗从者乘车后部从诣妃第王将至主人布席于室戸外之西西上右几又席于戸内南向设樽甒醴于东房东北隅加勺羃篚在樽南实觯一角柶一脯醢在篚南王至妃氏大门外降辂賛礼者引王停次妃着花钗防衣纁入于房即席南向立姆礼衣立于右从者陪于后主人升自阼阶立于房户外之东西内賛者诣醴尊所以觯勺醴加柶覆之面柄进妃筵前北靣妃降席西南靣再拜受觯内賛者荐脯醢于席前妃升席跪左执觯右取脯擩于醢祭于笾豆之间遂以柶祭醴三始扱一祭又扱再祭兴筵末跪啐祭醴建柶奠觯于荐东降筵西南靣再拜就席坐内賛者彻荐觯主人降立于东阶东南西面賛礼者賛王出次立于门西东面左右羽仪及执烛者如常傧者进受命出于门东西面曰敢请事王曰以兹初昏使某将请承命傧者入告主人曰某固敬具以须傧者出告又傧者引主人迎于大门外之东西面拜王答拜主人逡巡主人揖王报揖主人入掌畜者以鴈进王受鴈左手执之以入及内门主人曰请王入王曰某弗敢以先主人又曰固请王入王曰某固弗敢以先主人揖王报揖王与主人俱入左右従者如常主人揖入及内霤将曲揖当阶揖王皆报至阶主人曰请王升王曰某敢辞主人曰固请王升王曰某敢固辞主人曰终请王升王曰某敢终辞主人升阼阶西面立王升西阶进当房户前北面跪奠鴈兴再拜降出主人不降送初王入门母出立于房户外之西南面于王拜讫姆导妃出于母左父少进西面戒之必有正焉若衣若筓命之曰戒之敬之夙夜无违命母戒于西阶上施衿结帨戒之曰勉之敬之夙夜无违命庻母及门内施鞶申之以父母之命命之曰敬恭听父母之言夙夜无愆视诸衿鞶【鞶囊也妇人鞶丝所以盛帨巾之属】妃出至车后王授绥姆辞不受曰未教不足与为礼妃乘以几从者二人坐相对持之姆加幜王乃驭轮三周驭者代之王出大门乘辂还第如来仪妃卤簿次从而行
　　同牢
