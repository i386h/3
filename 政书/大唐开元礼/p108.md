<!-- { "loadSidebar": true } -->
　　仲冬之月日在斗昏东壁中旦轸中其日壬癸其帝颛顼其神冥其虫介其音羽律中黄钟其数六其味咸其臭朽其祀行氷益壮地始坼鹖旦不鸣食黍与彘其器闳以奄饬死事命有司土事毋作毋发室屋及起大众以固而闭地气沮泄是谓发天地之房诸蛰则死人必疾疫是月也命内侍申宫令审门闾谨房室必重闭省妇事毋得淫巧虽有贵贱近习无有不禁乃命良醖秫稻必齐麴蘖必时湛炽必洁水泉必香淘器必良火齐必得兼用六物毋有差贷是月也日短至隂阳争诸生荡君子斋戒处必掩身身欲宁去声色禁嗜欲安形性事欲静以待隂阳之所定芸始生荔挺出蚯蚓结麋角解水泉动日短至则伐木取竹箭是月也可以罢官之无事去器之无用者涂阙庭门闾筑囹圄以助天地之闭藏是月也皇帝亲讲武以习五戎仲冬行夏令则其国乃旱氛雾冥冥雷乃发声行秋令则天时雨汁瓠不成国有大兵行春令则蝗虫为败水泉咸竭人多疥疠
　　銮驾还宫
　　右并如孟冬还宫之仪
　　皇帝于明堂读季冬令
　　陈设
　　尚舍奉御设御幄坐于堂右个设文官解劔席于子陛之左设武官解劔席于寅陛之右太乐令展宫悬于堂右个之庭设举麾位于堂上丑陛之东余并如仲冬陈设之仪
　　銮驾出宫
　　右并如孟冬出宫之仪
　　读令
　　其日诸卫列仗于悬堂右个之庭皇帝升自丑陛典仪一人升立于堂右个西北侍中诣堂右个西北称制刑部郎中升自寅陛余并如仲冬读令之仪
　　季冬令
　　季冬之月日在婺女昏娄中旦氐中其日壬癸其帝颛顼其神冥其虫介其音羽律中大吕其数六其味咸其臭朽其祀行雁北乡鹊始巢雉呴鸡乳食黍与彘其器闳以奄命有司大傩征鸟厉疾是月也命渔师始渔皇帝乃尝鱼先荐宗庙氷方盛水泽腹坚命取氷命众庶出五种计耦事修耒耜具田器命太常大合吹习众乐命有司收秩薪柴以供郊庙及百祀之薪燎是月也日穷于次月穷于纪星回于天数将几终嵗且更始专而农人毋有所使皇帝乃与有司共饬国典论时令以待来岁之宜季冬行秋令则白露早降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降氷冻消释
　　銮驾还宫
　　右并如孟冬还宫之仪











　　大唐开元礼卷一百二
　　钦定四库全书
　　大唐开元礼卷一百三　　唐　萧嵩等　撰嘉礼
　　皇帝于明堂及太极殿读五时令
　　陈设　　　　　　　銮驾出宫
　　读令　　　　　　　　銮驾还宫
　　陈设
　　礼部尚书先读令三日奏读月令承以宣告前三日尚舍直长施大次于青龙门外道北南向【仲春于青阳太庙季春于青阳右个孟夏于朱雀门外道东西向仲夏于明堂太庙季夏于明堂右个孟秋于白虎门外道北南向仲秋于总章太庙季秋于总章右个孟冬于武门外道西东向仲冬于堂太庙季冬于堂右个】尚舍奉御设御坐守宫设文武臣次于大次之后文官在左武官在右俱南向【夏俱西向秋俱北向冬俱东向】设羣官次于壁水东门之外【夏南门之外秋西门之外冬北门之外】文官在北【夏在东秋在南冬在西】武官在南【夏在西秋在北冬在东】俱西上【夏北上秋东上冬南上】前一日尚舍奉御设御幄坐于青阳左个【仲春于青阳太庙季春于青阳右个孟夏于明堂左个仲夏于明堂太庙季夏于明堂右个季夏土王之日读土令于太庙太室孟秋于总章左个仲秋于总章太庙季秋于总章右个孟冬于堂左个仲冬于堂太庙季冬于堂右个】近西东向【夏近北南向秋近西东向冬近南北向】守宫设三品以上及诸司长官坐于堂上文官于御坐东北南向【夏东南西向秋西南北向冬西北东向】武官于御座东南北向【夏西南东向秋西北南向冬东北西向】俱重行西上【夏北上秋东上冬南上无长官者次官一人升判官不合】设刑部郎中读令坐于御坐东南北向【夏西南东向秋西北南向冬东北西向】有案设文官解劔席于丑陛之左【仲春于寅陛之左季春于夘陛之左孟夏于辰陛之左仲夏于巳陛之左季夏于午陛之左孟秋于未陛之左仲秋于申陛之左季秋于酉陛之左孟冬于戌陛之左仲冬于亥陛之左季冬于子陛之左】设武官解劔席于卯陛之右【仲春于辰陛之右季春于巳陛之右仲夏于未陛之右季夏于申陛之右孟秋于酉陛之右仲秋于亥陛之右孟冬于子陛之右仲冬于丑陛之右季冬于寅陛之右】皆内向太乐令展宫悬于青阳左个之庭【仲春于青阳太庙之庭季春于青阳右个之庭孟夏于明堂左个之庭仲夏于明堂太庙之庭季夏于明堂右个之庭季夏土王之日读土令于太庙太室孟秋于总章左个之庭仲秋于总章太庙之庭季秋于总章右个之庭孟冬于堂左个之庭仲冬于堂太庙之庭季冬于堂右个之庭】设举麾位于堂上寅陛之南北向【仲春于堂上夘陛之南季春于堂上辰陛之南孟夏于堂上巳陛之西东向仲夏于堂上未陛之西孟秋于堂上申陛之北南向仲秋于堂上酉陛之北季秋于堂上戌陛之北孟冬于堂上亥陛之东西向仲冬于堂上子陛之东季冬于堂上丑陛之东】一位于乐悬东北南向夏于乐悬东南西向秋于乐悬西南北向冬于乐悬西北东向典仪设三品以上及应升坐者位于悬东【夏于悬南秋于悬西冬于悬北】文左武右俱重行西向【夏北向秋东向冬南向】相对为首设非升坐者位文官四品五品于悬北【夏于悬东秋于悬南冬于悬西】六品以下于其东【夏于其南秋于其西冬于其北】絶位俱南向【夏俱西向秋俱北向冬俱东向】武官四品五品于悬南【夏于悬西秋于悬北冬于悬东】六品以下于其东【夏于其南秋于其西冬于其北】当文官俱北向【夏东向秋南向冬西向】皆重行西上【夏北上秋东上冬南上】设典仪位于悬之西北【夏于悬之东北秋于悬之东南冬于悬之西南】賛者二人在东差退俱南向【夏俱西向秋俱北向冬俱东向】奉礼设门外位各于次前俱每等异位重行相向西上【夏北上秋东上冬南上】
　　銮驾出宫
　　前出宫三日本司宣摄内外各供其职守官设从驾之官五品以上次于承天门外东西朝堂如常前二日太乐令设宫悬之乐于殿庭如常仪其日未明七刻捶一皷为一严【三严时节前一日侍中奏裁】侍中奏开宫殿门及城门未明五刻捶二皷为再严侍中版奏请中严奉礼设从驾群官五品以上位文官于东朝堂之前西向武官于西朝堂之前东向俱重行北上从驾群官五品以上俱集朝堂次各服其服【其六品以下并驾发之前预赴明堂所俱就次各服其服】所司陈小驾卤簿未明二刻捶三皷为三严诸衞之属各督其队与钑防以次入陈于殿庭谒者引从驾群官各就朝堂前位诸侍衞之官各服其器服侍中中书令以下俱诣西閤奉迎【侍中负寳如式】乗黄令进金辂于西閤外南向千牛将军一人执长刀立于路前北向黄门侍郎一人在侍臣之前侍中版奏外办太仆卿奋衣而升正立执辔皇帝服通天冠青纱袍【夏绛纱季夏土王之日黄纱秋白纱冬黑纱】佩苍玉【夏佩赤玉季夏土王之日佩黄玉秋佩白玉冬佩玉】御舆以出曲直华盖警跸侍衞如常仪皇帝将出仗动太乐令令撞防賔之钟右五钟皆应协律郎跪俛伏举麾鼓柷奏太和之乐千牛将军前执辔皇帝升辂太仆卿立授绥侍中中书令以次侍如常仪黄门侍郎进当銮驾前跪奏称黄门侍郎臣某言请銮驾发引俛伏兴退复位【凡黄门侍郎奏请皆进当銮驾前跪奏称某官臣某言讫俛伏兴】銮驾动又称警跸黄门侍郎与賛者夹引以出千牛将军夹辂而趋驾至太极门偃麾戛敔乐止出太极门鼓柷奏采茨之乐出嘉徳门戛敔乐止【凡乐皆协律郎举麾工鼓柷而后作偃麾戛敔而后止】至承天门外侍臣上马所黄门侍郎奏称请銮驾权停勅侍臣上马侍中前承诏退称制曰可黄门侍郎退称侍臣上马賛者承传文武侍臣皆上马诸侍衞之官各督其属左右翊驾在黄麾内符寳郎奉六寳与殿中监后部从侍中中书令以下夹侍于辂前賛者在供奉官人内侍臣上马毕黄门侍郎奏称请勅车右升侍中前承诏退称制曰可黄门侍郎退复位千牛将军升讫黄门侍郎奏称请銮驾发引退复位銮驾动称警跸皷传音如常皷吹振作而行其从驾之官在武队后如常仪
　　读令
　　其日依时刻诸衞勒所部屯门列仗及青阳左个之庭如常先至羣官俱集次各服其服驾将至典谒各引先置羣官俱就门外位驾至大次门外回辂南向千牛将军降立于辂右侍中进当銮驾前跪奏称侍中臣某言请降路俛伏兴还侍位皇帝降辂御舆之大次繖扇华盖侍衞警跸如常仪典谒引文武五品以上从驾之官皆就门外位太乐令帅工人入就位协律郎入就举麾位典仪帅賛者先入就位典谒引羣官非升坐者入就位刑部郎中以月令置于案覆以帕令史二人俱绛公服对举案立于武官五品东南郎中立于案后北面侍中版奏外办皇帝御舆出次曲直华盖侍衞警跸如常仪入自青龙门【夏入自朱雀门秋入自白虎门冬入自武门】皇帝初入门太乐令令撞防賔之钟左五钟皆应鼓柷奏太和之乐皇帝升自寅陛【夏升自巳陛秋升自申陛冬升自亥陛】入即御坐东向坐【夏南向坐秋西向坐冬北向坐】符寳郎奉寳置于御坐侍臣夹侍如常仪戞敔乐止典仪一人升立于左个东北南向【夏东南西向秋西南北向冬西北东向】典谒引公王以下入就西面位【夏北面位秋东面位冬南面位】公初入门舒和之乐作【凡公行皆作舒和之乐】公至位乐止羣官立定典仪曰再拜賛者承传【凡典仪有词賛者皆承传】在位者皆再拜侍中前跪奏称臣某言请延王公等升俛伏兴又侍中称制曰可侍中诣左个东北南面称【夏东南西面称秋西南北面称冬西北东面称】制延公王等升堂上典仪承传堂下賛者又承传在位者皆再拜典谒以次引西面位者【夏典谒引北面位者秋引东面位者冬引南面位者】各诣其陛公初行乐作至解剑席乐止公王以下俱升席跪解剑俛伏兴脱舄通事舎人各引升立于坐后刑部郎中引案进立于夘陛下侍中跪奏请读月令俛伏兴又侍中称制曰可侍中退复位刑部郎中再拜就解劔席跪觧劔俛伏兴脱舄取令持案者仍立于下通事舍人引刑部郎中奉令升自卯陛【夏升自午陛秋升自酉陛冬升自子陛】诣席南北靣跪【夏席西东向跪秋席北南向跪冬席东西向跪】置令于案俛伏兴立于席后堂上典仪唱就坐公王以下及刑部郎中并就位俛伏兴坐刑部郎中读令每句一絶使言声可了读令讫堂上典仪唱可起公王以下皆起通事舍人引公王以下及刑部郎中俱降刑部郎中以令置于案与羣官俱跪佩劔俛伏兴纳舄典谒各引还本位公初行乐作至位乐止立定典仪曰再拜在位者皆再拜典谒引西面【夏北面秋东面冬南面】位者出公初行乐作出门乐止侍中跪奏称侍中臣某言礼毕俛伏兴还侍位皇帝兴太乐令令撞黄钟之钟右五钟皆应太和之乐作皇帝降坐御舆以出之便次警跸侍衞如来仪出门乐止典谒引南北面【夏引东西面秋引南北面冬引东西面】位者以次出
　　春令
