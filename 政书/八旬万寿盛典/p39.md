<!-- { "loadSidebar": true } -->
　　昨记平定台湾生擒二凶之事亦既举平伊犂定回部收金川为三大事専文勒太学其次三为诛王伦翦苏四十三洗田五以在内地懐惭弗芗其事而平定台湾介其间固弗称勒太学然较之内地之次三则以孤悬海外事经一年命重臣发劲兵三月之间擒二凶定全郡斯事体大讫不可以不纪因思热河
　　文庙虽承徳府学耶而余每至山庄必先瞻拜庙貌秋仲丁祭常遣大学士行礼则亦天子之庠序矣且予去嵗筹画台湾之事日于斯
　　天祐予衷命福康安海兰察率百巴圗鲁以行及简精兵近万亦发于斯而诸臣涉重洋冒艰险屡战屡胜不数月而生擒二凶且无一人受伤者是非
　　上苍黙佑
　　海神助顺曷克臻斯则予感谢之诚兢业之凛亦实有不能已于言者筹于斯发于斯臻于斯
　　文庙咫尺我
　　先师所以鉴而呵防者亦必在于斯记所谓受成告成正合于是地也则平定台湾告成热河
　　文庙所谓礼以义起非创实因且予更有深幸于衷而滋惧于怀者予以古稀望八之嵗五十三年之间举武功者凡六七胥善成其一惟征缅之事以其地卑湿瘴疠我军染病者多因其谢罪求罢兵遂以振旅是其事究未成也近据云南总督富纲奏报缅甸谢罪称臣奉贡之事命送其使至热河将以赐宴施恵是则此事又以善成于斯矣夫奉
　　天治民百王谁不为天子而予以凉薄仰赖
　　祖宗徳施受
　　天地恩眷独厚近八旬之天子蒇八事之武成于古诚稀示后有述使一事尚留阙欠予之怀惭终不释也自今以后益惟虔巩持盈与民休息敢更怀佳兵之念哉夫
　　天地天子之父母也子于父母之恩不可言报中心感激弗知所云系之辞曰
　　瀛壖外郡闽峤南区厥名台湾古不八圗神禹所畧章亥所无本非扼要弃之海隅朱明之世始闻中国红毛初据郑氏旋得恃其险逺难穷兵力每为闽患讫无宁息
　　皇祖一怒遂荒南东郡之县之辟我提封一年三熟蔗薯收丰渐兴学校颇晋生童始之畏途今之乐土大吏忽之恣其贪取【台湾逺隔重洋风涛冒涉其始陞调之员原以为畏途既以该郡物产丰饶颇获厚利调任之员不以涉险为虑转且视为乐土如近日福康安等防奏文职自道员以至防县武职自总兵以至守备千总巡查口岸出入船只于定例收取办公饭食之外婪索陋规每年竟至盈千累万而督抚大吏辄委之耳目难周不能详查于是益无忌惮兹据防奏不可以不分别严加惩治以儆官邪而申国宪】既嬉其文复恬其武匪今伊昔叛乱屡覩向辛丑年昨丙午嵗一贵爽文其乱为最【地方文武既皆习于恬嬉则文员只知傥欲壑岂复以抚字为心武员甚至纵兵离营牟利自总兵以下各衙门设立四项听差名目多者三百人少亦三十余人存营之兵防无又岂复以操练为事以致奸民既得借口更无畏心煽诱愚民屡形叛乱其甚者如康熈辛丑年之朱一贵及昨丙午嵗之林爽文纠众戕官据城僣号更为罪大恶极】水陆提督发兵于外奈相观望贼势张大【林爽文滋事之始水师提督黄仕简陆路提督任承恩一同带兵渡海谓可即时扑灭不意南北互相观望遂致贼势日益披猖】
　　天啓予衷更遣重臣百巴圗鲁勇皆絶伦川湖黔粤精兵万人水陆并进至海之濵【上年正月虽烛于防先命李侍尧代常青为总督而以常青为将军専司征勦常青究未经行阵只能保守府城不能奋加勦杀幸　　天牖予衷六月内即谕令福康安入觐热河继而常青亦请防令简重臣来闽随于八月初命福康安为将军海兰察为防賛带巴圗鲁侍卫章京等百人并预调四川屯练二千广东兵三千湖南兵二千贵州兵二千水陆并进以待福康安至彼领勦】至海之濵崇武畧驻后兵到齐恬波径渡一日千里以
　　迟为速【叶】百舟齐至
　　神佑之故【福康安等至厦门于十月十一日自大担门开舟连次遇风阻囘复在崇武澳守逾旬适四川屯练与广西之兵踵至而风亦转利遂于二十八日申刻放洋至二十九日申刻兵船共百余只齐抵鹿仔港千里洋面一日而达其始似觉迟滞而既渡之后所向无前转得迅蒇大功信非　神灵佑助何以至是】驰救诸罗郡贼蜂拥列阵以待不值贾勇如虎兔案角陇种顷刻解围义民欢动【维时贼匪久围诸罗闻大兵既至亦蜂拥迎拒福康安海兰察及巴圗鲁等即日统兵前进勦杀无算立即解围义民等无不欢忻踊跃出城迎师】斗六之门贼为锁钥大里之杙更无巢落长驱扫荡如风卷萚夜携眷属内山逃托【斗六门为贼门户最为险要官兵乗鋭立防随即捣其大里杙巢穴林爽文胆落连夜携其家属逃至埔里社一带遂成釡底防魂矣】生畨化外然亦人类怵之以威赉之以恵彼知畏怀贼窜无地遂以成擒爽文首系【先闻林爽文计穷即欲逃入内山而生畨狙犷未必能喻利害或将逆首藏匿则难速蒇预命福康安既怵以威复赉以恵生畨等果即倾心効命协同官兵社丁人等竟于正月初四日在老衢﨑地方将林爽文生擒解京俾元恶不致漏网可知凡有血气无不各知自为顾所以经理者得当否耳】狼狈为奸留一弗可自北而南如上临下【叶】海口遮罗山涂闗锁遂缚大田畧无遗者【叶　林爽文逃入内山势已成擒荘大田在鳯山一路窥伺府城虑其事急遁海而逸乃福康安悉心筹画预令乌什哈达带水师兵丁絶其去路而分巴圗鲁等为六队各自山梁挨次排下四面合围适值顺风乌什哈达水师兵丁连樯而至沿海宻布荘大田逃窜无路立即就擒并其头目四十余人无一脱者又杀贼众二千余名又有逃入柴城琅峤各畨社者三百余人被生畨等立即擒献伏诛于是贼匪一时殱戮殆尽合郡顿称平定】二人同心其利断金曰福康安智超谋深曰海兰察勇敢独任三月成功勲扬古今既靖妖孽当安民庶善后事宜康安并付定十六条诸弊袪故永奠海疆光我王度【此次台湾用兵其始不能灭贼非尽由士卒怯懦之故亦由领兵者不得其人遂至稽延时日若福康安之智谋算无遗防海兰察之勇敢所向披靡可谓一时无两而又同心共济以此士卒用命势如破竹未及三月而大功告成洵能不负任使至于平定之后不可不亟筹善后之方以为永靖之计嗣据福康安奏定袪除积弊十六条俱能悉心筹酌切中肯綮已令大学士九卿议行以后地方文武实力遵守海疆庶可永庆安怙矣】凡八武成防佑自
　　天虽今耄耋敢弛惕干如曰七徳实无一焉惟是敬勤励以永年
　　命以纪事语及平定台湾功臣像賛序告成热河文庙碑记勒石台湾及厦门
　　乾隆五十三年三月十一日奉
　　上谕此次勦捕台湾逆匪军书筹笔宵旰焦劳一切要机宜朕思虑所及随时指示福康安等禀承方略擘画周妥仰赖
　　上苍眷佑于三月之间生擒二逆首全郡贼氛扫荡无遗现届大功告蒇所有办理此事颠末曾亲制纪事语二篇及平定台湾功臣像賛序一篇备述用兵机要及赏功罚罪诸大端而一本于敬
　　天勤民孜孜不怠之心宜勒之贞珉以昭彰瘅着将御制文三篇用清汉字书冩发交福康安李侍尧于台湾府城及厦门二处建碑碣三座照依尺丈慎选石工妥为镌刻俾岩疆海徼咸喻朕勤政爱民明慎用兵之意
　　六月初三日奉
　　上谕从前平定伊犂囘部大小金川皆于太学立碑以示武功台湾不过乱民聚众海岛一隅虽不值刋碑太学而此次办理迅速首伙生擒亦不可无纪实之
　　作朕现在驻跸热河欲将此次平定台湾事迹御制记文于热河
　　文庙大成门庑内嵌石刋刻俾振武敷文盛轨永昭上塞俟记文制就后当一并发与福康安等在台湾厦门等处配建碑亭勒石所有前次发去之御制文三篇着福康安等暂缓镌刻俟此次记文发徃后一同敬谨摹勒庶规模丈尺咸归画一足以壮观瞻而垂久逺
　　命刻台湾战圗
　　制诗纪绩
　　御制台湾战圗补咏四首【有序　己酉】
　　丙戌年曾为西师战圗补咏六首序而行之葢其事厯五嵗地逾万里部为两类故久稽博访而后圗成兹台湾之役虽越重洋至内山抚生畨然成功未至三月全师凯旋前席亲询厯厯明明故前已咏而后兹补隔嵗而蒇以全虽然余更有深惧于斯者焉二逆偝理倡乱
　　天鉴昭然其取灭亡固不待数计而龟卜也然而林爽文既入内山欲南赴荘大田忽自疑而北返是一竒也【林爽文当大里杙既破之后向南逃至集集埔小半天山等处当欲直赴南路与荘大田合并因福康安于南路阿里山等处派兵预防窜逸并屡次拿获林爽文荘大田通信之人贼人彼此既不知去向而林爽文似又不甘投奔荘大田处且其始本欲以内山为遁迹之所以为官兵必不能穷追至此于是迟疑向北复至生畨狮头屋鼇等社不知福康安先已厚赏谆谕各社协力同缉追奔数百里剿杀万余人遂于老衢﨑地方将林爽文擒获】荘大田实近海而弗逃海以入内山又一竒也【荘大田闻福康安带领巴圗鲁及各省劲兵过海亦知畏惧惟不能得北路林爽文信息是以尚复窥伺府城但当大兵南下之时荘大田在鳯山一带距海甚近意其必即赴海逃遁以圗幸免乃又被官兵追杀至极南琅峤山内而各社生畨俱受福康安预饬非惟不敢容留并且一同堵截于是官兵分队四面合围将荘大田及其大头目四十余人一并生获即此足騐　　上苍佑助也】幸而福康安预谕内山生畨厚与赏项故内山之畨皆为我用二逆皆为畨所遮以就我兵之擒是岂人力哉
　　天也
　　上天佑予并佑予所用之臣所发之兵不有圗形纪勣以
　　旌其劳亦非所以答
　　明赐而示后昆也且福康安者故大学士傅恒之子而孝贤皇后之侄也使不能成此功朕必重罪之今幸成此大功惬予之望不重赏以表忠则予为矫情其何以励众臣哉故予之惬愿在兹惧怀亦在兹观斯文者其庶防有以谅予乎亦庶防有以知予乎大埔林之战
　　诸罗围解即进攻斗六门贼匪万余分据大埔林各荘阻截道路福康安令普吉保等进攻大埔林鄂辉等进攻大埔尾海兰察等率兵驰射克其中林于是大埔林大埔尾同时并溃追奔二十余里杀贼六七百名鎗毙贼目十余人贼气遂夺
　　诸罗围解迤南通【福康安等于上年十一月初八日既解诸罗围后自山麓以至濒海村荘为贼所占据者即日奋勇剿杀全行收复而普尔普亦即将迤南至府城道路打通于是大兵得以専力直攻斗六门夺贼要隘】斗六门当所必攻不与暇因操胜计破其坚
　　乃易成功路经三埔皆酣战贼拥千羣尚肆讧大膊大鞣消顷刻雄风何异卷飞蓬
　　集集埔之战
　　贼巢既破林爽文同贼伙徃来水沙连之水里社等处预为退守地步而集集埔为入山要路地形斜夹南北两山中横大溪名浊水溪沿溪数万畆田借此灌溉贼匪壅遏溪水既为迫胁良民之计并垒石陡墈上阻溪自固及官兵至溪贼约万余人蔽墙发火器官兵排鎗前进兼用大礟毙贼甚众海兰察等乗马浮过福康安等督催官兵齐进人人泅水径渡直摧贼垒自入内山战功此为第一
　　攻开大里逆潜逃领众进踪布置牢齐率健兵涉溪险别差精骑据峰髙【贼匪固守集集埔并于北山草岭设卡自防福康安派令普尔普许世亨等由山路进攻及官兵过溪普尔普等亦攻克草岭前来防合痛加勦洗】有奔无路贼投水【官兵既克集集埔虽将溪水当时开放而一时不能尽泻其老防妇女不及奔避投水死者不可胜数】恩并威行士饮醪此是内山第一战首凶将待釡其膏
