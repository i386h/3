<!-- { "loadSidebar": true } -->
　　前祭三日仪鸾司设行事执事官次于坛东壝门之外及斋宫之内随地之宜设馔幔于内壝东门外道北南向前二日光禄牵牲诣祠所前一日郊社令帅其属扫除坛之上下太常设正配神位席太史设正配神位版于坛上【凡设神位版皆郊社令监视】太常设祭器【凡设祭器皆借以席笾豆又加巾盖】以俟告洁【既毕权彻】光禄陈牲于卯阶之东南内壝之外西向祝史各位于牲后太常设省牲位于牲西三献官礼官在南北向分献官在其后户部尚书大司乐光禄卿大乐令光禄丞奉礼协律郎太祝郊社太官令在北南向俱西上【凡设大乐令光禄丞以下位皆稍却】监察御史于户部尚书之西少絶光禄陈礼馔于坛之东南内壝之外南向太常设省馔位版于礼馔之南三献官礼官在南北向西上分献官在其后监察御史在西东向户部尚书大司乐光禄卿大乐令光禄丞奉礼协律郎太祝郊社太官令在东西向北上大晟设登歌之乐于坛上稍南北向西上设宫架于坛南内壝之外立舞表于酂缀之间祭日丑时五刻礼直官赞者诸司职掌各服其服太常设神位席太史设神位版于坛之上下皇地祗位于坛上北方南向席以槀秸太祖皇帝位于坛上东方西向席以蒲木神句芒东岳于坛第一龛东镇海渎于第二龛东山林川泽于坛下东丘陵坟衍原隰于内壝之内皆在夘阶之北以南为上神州地祗火神祝融南岳于坛第一龛南镇海渎于第二龛南山林川泽于坛下南丘陵坟衍原隰于内壝之内皆在午阶之东以西为上土神后土中岳于坛第一龛中镇于第二龛中山林川泽于坛下中丘陵坟衍原隰于内壝之内皆在午阶之西以西为上金神蓐收西岳于坛第一龛西镇海渎于第二龛昆仑西山林川泽于坛下西丘陵坟衍原隰于大壝之内皆在酉阶之南以北为上水神冥北岳于坛第一龛北镇海渎于第二龛北山林川泽于坛下北丘陵坟衍原隰于内壝之内皆在子堦之西以东为上神州地祗席以槀秸余以莞席皆内向太常陈玉于神位之左【玉以黄琮盛以匣瘗玉用珉】礼神之玉奠于神前瘗玉加于币【配位不用玉】陈币篚各于神位之左【币以黄】祝版各于神位之右置于坫【若冬祀大礼年上公摄事则用行册置于案】太常设祭器光禄实之正配位各左十有二笾为三行以右为上【第一行形塩在前鱼鱐糗饵粉餈次之第二行榛实在前干桃干防干枣次之第三行菱在前茨防鹿脯次之】右十有二豆为三行以左为上【第一行芹菹在前笋防葵菹菁菹次之第二行韮菹在前食鱼醢兔醢次之第三行豚拍在前鹿　臡醓醢糁食次之】俎三一在笾前【实以牛腥七体两髀两肩两胁次之在中】二在豆右为二重以北为上【第一重实以牛腥肠胃肺离肺一在上端刌肺三次之肠三胃三又次之第二行寔以牛熟肠胃肺其载如腥若配位即以东为上】豋一在笾豆间【寔以大羮】盘一在豋前【实以毛血】簠二簋二在笾豆外簠在左簋在右【簠实以稻粱粱在稻前簋实以黍稷稷在黍前】设泰尊五山尊五为二重在坛上东南隅北向西上【配位即设于正位酒尊之东】泰尊在前皆有坫加勺幂为酌尊【泰尊一实明水为上尊余皆实以泛齐代以供内法酒初献酌之山尊一实明水为上尊余实以醴齐代以祠祭法酒亚献酌之】又设泰尊二山尊二在神前【泰尊一实泛齐山尊一实醴齐各以一尊实明水】着尊二牺尊二在午阶之西第一龛【着尊一实盎齐牺尊一实醴齐各以一尊实明水若配位即设于酉阶之北第一龛】象尊二壶尊六在坛下午阶之西【象尊一实明水一实沈齐壶尊三实酒三实三酒明水酒皆在上若配位即设于坛下酉阶之北】俱北向西上【若配位即东向北上】皆加幂五齐三酒设而不酌第一龛神州地祗五行五官五岳中镇等每神位前左四笾为二行以右为上【第一行干枣在前形盐次之第二行栗在前鹿脯次之】右四豆为二行以右为上【第一行芹菹在前菁菹次之第二行兔醢在前鹿臡次之】爼一在笾豆外【实以羊豕腥肉】簠一簋一在爼前簠在左簋在右【簠实以稷簋实以黍】登一在笾豆外【实以大羮】盘一在登后【实以毛血惟神州地祗五官位用之】爵一在爼前加坫【实以祠祭法酒】第二龛及坛下内壝之内各左二笾【防在前鹿脯次之】右二豆【菁菹在前鹿臡次之】爼一在笾豆外【实以羊豕腥肉】爵一次之【实以祠祭法酒】簠一簋一在爵之前簠在左簋在右【簠实以稷簋实以黍】神州地祗五行五官五岳每方各设牺尊二象尊二五方镇及海渎每方各设山尊二山林川泽每方各设蜃尊二丘陵坟衍原隰每方各设散尊二皆加勺幂【皆一实明水一实祠祭法酒】太常设烛于神位前又设爼二于馔幔内洗二于卯阶之东北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】礼官分献官盥洗各于陛道之左俱内向执罍篚者位于其后又设揖位于卯阶之东内壝之外如省牲之位【惟不设光禄卿丞位】开瘗坎于坛下子阶之北壬地方深取足容物南出陛设望瘗位于卯阶之东南内壝之内如省馔之位【唯不设光禄卿丞太官令位】又设三献官礼官席位于卯阶之东北西向南上分献官位其后户部尚书席位于卯阶之东南西向设监察御史席位于午阶之南北向【若冬祀大礼年上公摄事増读册官位在监察御史之西】奉礼郎太祝郊社太官令位于其后大司乐大乐令席位于监察御史之东协律郎位于其后光禄卿席位于大司乐之东俱北向西上又设监察御史位于坛上乐簴之北在西东向奉礼郎太祝郊社令在东西向北上【若冬祀大礼年上公摄事増读册举册官位在奉礼郎之上】大乐令于乐簴之北大官令于酌尊所俱北向协律郎二一位于坛上乐簴之西一位于宫架之西北俱东向大司乐位于宫架之北北向
　　省牲器
　　前祀一日行事执事官集初献斋所肄仪太祝习读祝文视玉币及神位版讫并赴坛所各就次礼直官賛者分引行事执事官诣坛东省牲位【凡初献行事礼直官引余官皆賛者引】立定礼直官賛揖次引大司乐入行乐架次引监察御史升自夘阶【凡行事执事官升降皆自卯阶】视涤濯执事者举幂曰防降复位礼直官稍前曰告防毕请省牲太祝出班廵牲一匝诣初献前西向躬曰充退复位光禄丞出班廵牲一匝诣初献前西向躬曰循退复位礼直官賛省牲毕请就省馔位揖讫引行事执事官各就位立定礼直官賛揖所司省馔具毕礼直官賛省馔讫俱还斋所光禄丞太祝以次牵牲诣厨授太官令次引监察御史诣厨省鼎镬视祭器涤溉协律郎展视乐器乃还斋所未后一刻太官令帅宰人以鸾刀割牲祝史以盘取毛血各置于馔所遂烹牲晡后郊社令帅其属扫除坛之上下讫还斋所
　　奠玉币
　　祭日丑时五刻【行事用丑时七刻】初献以下并赴坛所就次郊社令先入视设神位版讫退乐正帅工人二舞入就位【登歌工人候监察御史防阅讫升阶各就位】次太官令帅其属寔馔具毕次引光禄卿入诣午阶之南席位北向立賛者曰再拜光禄卿再拜升坛防视礼馔毕次因监察御史升坛防阅陈设纠察不如仪者【凡防视及防阅皆先诣正位】光禄卿还斋所余官各服祭服次引行事执事官皆诣卯阶东内壝外揖位立定礼直官賛揖次引大司乐大乐令协律郎先入就午阶南席位北向立賛者曰再拜大司乐以下皆再拜各就位次引监察御史奉礼郎太祝郊社令太官令入就午阶南席位北向立【若冬祀大礼年上公摄事则又引读册举册官】次引初献户部尚书亚终献礼直分献官各入就卯阶东席位西向立礼直官稍前赞有司谨具请行事协律郎跪俛伏举麾兴工鼓柷宫架作宁安之乐诸灵锡庆之舞八成偃麾戞敔乐止【凡乐皆协律跪俛伏举麾兴工鼔柷而后作麾戞敔而后止】光禄瘗血讫赞者曰再拜在位者皆再拜次引监察御史奉礼郎太祝郊社太官令升坛各就位立定【太官令就正位酌尊所】次引初献诣盥洗位宫架正安之乐作【凡初献升降行止皆作正安之乐】至洗位北向立搢笏盥手帨手执笏升坛乐止登歌乐作至皇地祗神位前北向立乐止登歌嘉安之乐作搢笏跪次引奉礼郎搢笏西向跪执事者以玉币授奉礼郎奉礼郎奉玉币授初献讫执笏兴先诣太祖皇帝神位前北向立初献受玉币奠讫执笏俛伏兴再拜乐止次引初献至太祖皇帝神位前东向立【酌献诣配位凖此】奠玉币如上仪【惟登歌作恭安之乐】乐止奉礼郎复位初献将降坛登歌乐作降阶乐止宫架乐作复位乐止
　　进熟
　　祭日有司设鼎二于神厨各在镬右光禄帅进馔者诣厨以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一皆二骨以并正配位各设一鼎】皆设扄幂祝史对举入设于馔幔内俟初献既升奠玉币入陈于卯阶下西向南上祝史抽扄委于鼎右除幂初鼎序入有司执及爼以从至卯阶下各设于鼎西加于鼎光禄以升牛载于一爼【肩臂臑肫胳在下端脊胁在中正配位各设爼】鼎先退次引户部尚书诣卯阶下搢笏奉爼升坛宫架丰安之乐作诣皇地祗神位前北向跪奠执笏俛伏兴有司设于豆前次诣太祖皇帝神位前奉爼如上仪乐止俱降复位初奠爼讫引太祝取菹擩于醢祭于豆间三又取黍稷肺祭如初俱借以茅退复位次引初献再诣盥洗位宫架乐作至洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升坛乐止登歌乐作诣正位酌尊所西向立乐止登歌嘉安之乐作执事者以爵授初献初献搢笏执爵执尊者举幂太官令酌太尊之泛齐讫先诣配位酌尊所北向立初献以爵授执事者执笏诣皇地祗神位前北向立搢笏跪执事者以爵授初献初献执爵祭酒三祭于茅苴奠爵执笏俛伏兴少立乐止次引太祝于神位前东向立搢笏跪读祝文读讫执笏兴先诣太祖皇帝神位前南向立【若冬祀大礼年上公摄事则次引读册官诣神位之右举册官搢笏跪读册官东向搢笏跪读册文读讫各执笏兴先诣配帝神位前南向立】初献再拜次诣太祖皇帝神位前酌献并如上仪【惟登歌作英安之乐】太官令复诣正位酌尊所太祝复位初献将降坛登歌乐作降阶乐止宫架乐作复位乐止文舞退武舞进宫架威安之乐作舞者立定乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事执笏升坛诣正位酌尊所西向立宫架作乂安之乐严恭将事之舞执事者以爵授亚献亚献搢笏执爵执尊者举幂太官令酌山尊之醴齐讫先诣配位酌尊所北向立亚献以爵授执事执笏诣皇地祗神位前北向立搢笏跪执事者以爵授亚献亚献执爵祭酒三祭于茅苴奠爵执笏俛伏兴再拜次诣太祖皇帝神位前行礼并如上仪讫乐止降复位次引终献诣洗及升坛行礼并如亚献之仪降复位初亚献将献升分引礼官及分献官各诣盥洗位搢笏盥手帨手执笏诣诸从祀神位前搢笏跪奠币执爵三祭酒奠爵【神位无币者但祭酒】执笏俛伏兴再拜复位次引太祝诣正配神位前彻笾豆【笾豆各一少移故处】登歌和安之乐作卒彻乐止次引郊社令束茅讫俱复位礼直官曰赐胙赞者承传曰赐胙再拜送神宫架宁安之乐作一成止
　　望瘗
