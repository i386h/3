<!-- { "loadSidebar": true } -->
　　前期太史择日太常寺以时日散告诸司前告二日仪鸾司设告官以下次于常设所设大将次于设宫北门之外道西东向前一日质明告官以下赴祠所清斋行事执事官并集告官斋所肄仪太祝习读祝文眡礼馔香玉币次賛者引监察御史视礼馔视牲充腯【凡告将行事礼直官引余官賛者引】斋所未后一刻太常令帅宰人以鸾刀割牲遂烹牲脯后有司帅其属扫除坛之上下告日前三刻礼直官賛者诸司职掌各服其服太常设神位席太史设神位版于坛上南方北向太常陈币篚于神位之左【礼神之玉奠于神前玉加于币玉以两圭有邸币以黑】祝版于神位之右置于坫香炉并合置于案上【以御封香】次设祭器借以席光禄实之每位各左十有二笾为三行以右为上【第一行彩塩在前鱼鱐糗饵粉餐次之第二行榛实在前干桃干干枣次之第三行菱在前芡栗鹿脯次之】右十有二豆为三行以左为上【第一行芹菹在前笋菹菁菹次之第二行韭菹在前配食鱼醢兎醢次之第三行豚拍在前鹿臡醓醢糁食次之】爼二一在笾前【实以羊腥七体两脾两肩两胁并脊两脾在两端两肩两胁次之脊在中】一在豆前【实以豕腥七体其载如羊】又爼六在豆右为三重以北为上【第一重一实以羊腥膓胃肺离肺二在其上端离肺三次之膓三胃三又次之一实以豕腥肤九横载第二重一实以羊熟膓胃肺一实以豕熟肤其载如腥第三重一实以羊熟十一体肩臂臑肫胳正一直一横一长胁一短胁一代胁一皆二骨以并肩臂臑在上端肫胳在下端胁在中一寔以豕熟十一体其载如羊皆羊在左豕在右】槃一在神前【实以血】铏三在槃之前笾豆之间【实以羮加芼滑】簠簋各二在笾豆外二爼间簠在左簋在右【簠实以稻粱粱在稻南簋实以黍稷稷在黍南】设牺尊一置于坫加勺幂在坛上西北隅南向【实以供内法酒】太常设烛于神位前洗二于印阶之东【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】执罍篚者位于其后又设虚揖位于坛东告官大将在南北向监察御史奉礼郎太祝太官令在北南向西上开瘗坎于子阶之西北南向方深取足容物设望瘗位于瘗坎之南告官大将在南北向监察御史在东西向奉礼郎太祝在西东向南上又设告官位于墉下南向监察御史位于两坛之间南向奉礼郎太祝太官令在其后东上光禄卿在其西南向又设监察御史位于社坛上之东西向奉礼郎太祝位于稷坛上之西东向南上太官令于酒尊所南向告日未明太官令帅其属实馔具毕引光禄卿入就位賛者曰再拜光禄卿再拜升自印阶【凡行事执事官升降凖此】眡礼馔毕次引监察御史升坛阅陈设纠察不如仪者光禄卿还斋所余官各服祭服次引监察御史奉礼郎太祝大官令先入就位次引告官并大将就位立定礼直官稍前賛有司谨具请行事賛者曰再拜在位者皆再拜次引监察御史奉礼郎太祝大官令升坛各就位【大官令就酌尊所】立定次引告官诣盥洗位南向立搢笏盥手帨手执笏升诣太社神位前搢笏跪三上香次引奉礼郎搢笏东向跪执事者以玉币授奉礼郎奉礼郎以玉币授告官讫执笏兴诣太稷坛以俟告官受玉币奉奠讫执笏俯伏兴再拜次引告官诣太稷坛奉奠如上仪降复位少顷引告官再诣盥洗位南向立搢笏盥手帨手执笏诣爵洗位南向立搢笏洗爵拭爵以爵授执事者执笏升诣太社酒尊所东向立执事者以爵授告官告官搢笏执爵执尊者举幂大官令酌酒告官以爵授执事者执笏诣太社神位前搢笏跪执事者以爵授告官告官执爵三祭酒奠爵执笏俯伏兴少立引太祝诣神位前西向搢笏跪读祝文讫【祝文随事撰述】执笏兴诣太稷坛以俟告官再拜讫引告官以次诣太稷酒尊所酌献如上仪降复位礼直官曰赐胙賛者曰再拜告官大将以下皆再拜受赐引告官诣望瘗位有司各诣神位前取玉币祝版置于瘗坎次引监察御史奉礼郎太祝降诣望瘗位立定礼直官曰可瘗寘土半坎引告官以下复诣虚揖位对立礼直官賛礼毕揖讫退太官令帅其属彻礼馔引监察御史升坛监视收彻讫退若凯旋祭告唯陈俘馘及军实于北门之外南面西上其告礼并如上仪













　　政和五礼新仪卷一百五十八
　　钦定四库全书
　　政和五礼新仪卷一百五十九
　　军礼
　　命将出征仪下
　　告武成王庙
　　前期太史择日太常寺具时日散告诸司前告二日仪鸾司设告官以下次于祠所又设大将次于庙南门之外道东西向前一日质明告官以下赴祠所清斋执事官并集告官斋所肄仪太祝习读祝文眡礼馔香币退告曰前三刻礼直官賛者诸司职掌各服其服太常陈币篚于神位之左【币用白】祝版于神位之右置于坫香炉并合置于案上【以御封香】次设祭器借以席光禄实之每位各左一笾【实以鹿脯】右一豆【实以鹿臡】牺尊一置于坫加勺幕在于殿堂上前楹间北向实以供内法酒太常设烛于神位前置二洗于东阶之东盥洗在东爵洗在西罍在洗东加勺篚在洗西南肆实以巾【若爵洗之篚则又实以爵加坫】执罍篚者位于其后开瘗坎于殿后之西北壬地方深取足容物设望瘗位于瘗坎之南告官北向大将位于西东向奉礼郎太祝太官令位于东西向南上设告官位于东阶之东西向又设大将位于告官之南西向奉礼郎太祝太官令位于殿庭之南北向西上又设奉礼郎太祝位于殿上之东西向北上太官令于酒尊所北向告日未明大官令帅其属实馔具毕告官以下各服祭服賛者引奉礼郎太祝太官令先入就位【告官大将礼直官引余官賛者引】次礼直官引告官并大将入就位立定礼直官稍前賛有司谨具请行事賛者曰再拜在位者皆再拜次引奉礼郎太祝太官令升自东阶【凡行事执事官升降皆准此】就位次引告官诣盥洗位北向立搢笏盥手帨手执笏升诣神位前搢笏跪三上香次引奉礼郎搢笏西向跪执事者以币授奉礼郎奉礼郎奉币授告官讫执笏兴复位告官受币奉奠讫执笏俯伏兴再拜降复位少顷引告官再诣盥洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣尊所西向立执事者以爵授告官告官搢笏执爵执尊者举幂太官令酌酒告官以爵授执事者执笏诣神位前北向立搢笏跪执事者以酒授告官告官执爵三祭酒奠爵执笏俯伏兴少立次引太祝诣神位前东搢笏跪读祝文讫【祝文随时事撰述】执笏兴复位告官再拜讫降复位次引告官诣望瘗位有司诣神位前取祝币置于瘗次引奉礼郎太祝降诣望瘗位立定礼直告曰可瘗窴土半坎礼直官曰礼毕引告官以下退
　　祃祭
　　前祭一日所司预于祭所设壝量地之宜建二旗于四门之外各以地色又设黄帝神位于壝内近北南向【奉以熊席】置甲胄弓矢于神位之右建矟于其后祭日前三刻礼直官賛者各服其服所司陈币于神位之左【币以白】祝版于神位之右置于坫香炉并合置于案上又设祭器借以席笾一在左【实以鹿脯】豆一在右【实以鹿臡】牺尊一置于坫加勺幂在壝内之东南【实以法酒】设烛于神位前洗二位于东阶之东【盥洗在东爵洗在西】罍在洗东加勺篚在洗西南肆实以巾【若爵洗之篚则实以爵加坫】执罍篚者位于其后开瘗坎于神位之北壬地方深取足容物设望瘗位于瘗坎之南设献官位于壝之东门内西向奉礼郎太祝太官令位于壝门内北向西上【献官将充奉礼郎太祝大官令以上以本处曹官充摄】又设奉礼郎太祝位于神位前之东西向北上太官令位于酒尊所北向质明太官令帅其属实馔具毕献官具戎服余官常服賛者引奉礼郎太祝太官令先入就位【献官礼直官引余官賛者引】礼直官引献官就位礼直官稍前賛有司谨具请行事賛者曰再拜引奉礼郎太祝太官令各就位次引献官诣盥洗位北向立盥手帨手诣神位前跪三上香次引奉礼郎搢笏西向跪执事者以币授奉礼郎奉礼郎奉币授献官讫执笏兴复位献官受币奉奠讫俯伏兴再拜退复位少顷引献官再诣盥洗位北向立盥手帨手诣爵洗位北向立洗爵拭爵以爵授执事者诣酒尊所西向立以爵授献官献官执爵执尊者举羃太官令酌酒献官以爵授执事者诣神位前北向立执事者以爵授献官献官跪执爵三祭酒奠酒俯伏兴少立次引太祝诣神位前东向搢笏跪读祝文讫【祝文随时事撰述】执笏兴复位献官再拜讫退复位次引献官以下诣望瘗位有司诣神位前取祝币置于瘗坎次引奉礼郎太祝诣望瘗位立定礼直官曰可瘗窴土半坎礼直官賛礼毕引献官以下退
　　师旋奏凯
　　某日大将勒所部兵卫执俘陈于都门外鼓吹令丞押凯乐分前后二部并其次第陈列将入都门鼓吹振作迭奏乐歌【其词随时事撰述】行至太庙及太社门工人下马陈列于门外奏歌曲俟告献礼毕复导引奏曲至宣德门楼前兵仗外二十歩乐工皆下马徐行前进兵部尚书于中路前导至楼下次协律郎二人公服执麾分导鼓吹令引乐工等至献俘位之南面重行立定大司乐于乐工之前俯伏跪奏具官臣某言请奏凯乐协律郎举麾鼓吹大作徧奏乐曲协律郎偃麾乐止大司乐又跪奏臣某言奏凯乐毕兵部尚书大司乐进协律郎导鼓吹令引乐工等并于兵仗外序立次引复入献如别仪
　　御楼献俘宣露布
