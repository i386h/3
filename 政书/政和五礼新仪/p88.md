<!-- { "loadSidebar": true } -->
　　前祭一日陪祠文武官先诣祠所其日导驾官以下就次各服其服尚辇奉御进舆于斋殿乗黄令进御辂于宣德门内南向设千牛将军一员位于辂前北向门下侍郎一员位于左辅之前赞者二人位又于其前少顷东上閤门御史台太常寺分引左辅门下侍郎太仆卿乘黄令诣大庆殿西阶下立北向东上【乗黄令位其后】次引导驾官在其后分东西相向立以俟奉迎前导次管军臣僚次行宫使御营廵检等又在其后礼直官通事舎人引礼部侍郎奏请中严【凡左辅门下侍郎礼部侍郎奏请皆礼直官通事舎人引】少顷又奏外办皇帝服通天冠绛纱袍乘舆以出降自西阶称警跸如常仪宣赞舎人赞左辅以下常起居次导驾官常起居【已起居者止奏圣躬万福】次管军臣僚次行宫使御营廵检等常起居【该宣者即宣名】太仆等出诣玉辂所摄衣而升正位执辔导驾官前导皇帝出大庆殿门外至玉辂所千牛将军前跪执辔左辅进当舆前俛伏跪奏左辅具官臣某言请皇帝降舆升辂奏讫俛伏兴退复位【凡左辅奏请准此】乗黄令稍前东向进玉辂皇帝降舆升辂太仆卿立设绥导驾官分左右步导门下侍郎进当辂前俛伏跪奏门下侍郎具官臣某言请车驾进发奏讫俛伏兴退复位【凡门下侍奏请准此】车驾动称警跸左辅先诣宣徳门内以俟门下侍郎及赞者夹侍以出千牛将军夹辂而趋车驾将及宣德门至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传勅侍臣上马诸侍衞之官各督其属左右翊驾在黄麾内符寳郎奉八宝前导殿中监后部从导驾官夹侍于前赞者在左辅门下侍郎之前侍臣上马毕次大内留守于宣徳门外再拜奉辞门下侍郎奏请车驾进发车驾动称警跸不鸣鼓吹大驾卤簿前导赴青城车驾将至青城东上閤门御史台分引陪祠文武官宗室客使礼直官赞者引行事执事官俱诣斋殿门下立班再拜奉迎讫退【内有已起居者止奏圣躬万福】车驾及门少驻文武侍臣皆下马导驾官步导入门车驾动千牛将军夹辂而趋至斋殿前廻辂南向千牛将军立于辂右左辅奏请皇帝降辂乗舆尚辇奉御进舆于辂后皇帝降辂乗舆入斋殿侍卫如常仪导驾官步导至殿门皇帝降舆归殿后閤帘降通事舎人承防勅羣官各还次学士院以祝册授通政司进御书讫付尚书礼部【如朝献朝享即并如夏祭大礼车驾自太庙诣青城仪】
　　省牲器
　　省牲之日午后十刻去坛三百步禁行者未后二刻郊社令帅其属扫除坛之上下司尊彛帅其属府史及执事者以祭器入设于位【凡设祭器皆借以席笾豆又加巾盖】太府卿少府监入陈玉币于篚【告洁毕权彻】未后三刻礼直官赞者分引大礼使以下诣东壝门外省牲位立定光禄卿丞与执事者牵牲就位礼直官赞揖赞者引大司乐入行乐架【凡亚献终献行事皆礼直官太常博士引大礼使太宰左丞行事皆礼直官引余官皆赞者引】次引礼部尚书升自卯阶【凡行事执事官升降皆自卯阶】视涤濯次引太宰申眡濯溉执事者举幂曰洁俱复位礼直官稍前曰告洁毕请省牲次引礼部尚书侍郎稍前省牲讫退复位次引光禄卿出班廵牲一匝西向躬曰充曰备次引光禄丞出班廵牲一匝西向躬曰腯俱复位礼直官稍前曰省牲毕请就省馔位赞揖讫引大礼使以下各就位立定礼直官赞揖所司省馔具毕礼直官赞省馔毕揖讫俱还斋所光禄卿丞及执事者以次牵牲诣厨授太官令次引礼部尚书诣厨省鼎镬视濯溉协律郎展视乐噐乃还斋所晡后一刻太官令帅宰人以鸾刀割牲祝史各取毛血实于盘俱置馔所遂烹牲郊社令帅其属扫除坛之上下
　　奠玉币
　　祭日丑前五刻【行事用丑时七刻】诸与祭及陪祠之官各服其服郊社令与太史官属入设神位版太府卿少府监入陈玉币光禄卿入实笾豆簠簋太官令入实俎良醖令入实尊乐正帅工人二舞以次入与执尊罍篚幂者各就位次通事舎人等分引陪祠文武官及宗室客使各入就位次礼直官赞者分引大礼使以下行事执事官就卯阶内壝门外揖位立定礼直官赞揖次监察御史次引大礼使以下入就位次引监察御史按视坛之上下纠察不如仪者退复位尚辇奉御进舆于斋殿皇帝服通天冠绛纱袍乗舆以出近侍及扈从之官导从至大次门外皇帝降舆入次帘降礼仪使枢宻院官太常卿东上閤门官太常博士礼直官分立于大次外之左右次引礼部侍郎诣前奏请中严少顷又奏外办符寳郎奉宝陈于宫架之北礼仪使当次前俛伏跪奏礼仪使臣某言请皇帝行事奏讫俛伏兴还侍位【礼仪使奏请礼毕准此】帘卷皇帝服裘被衮以出侍衞如常仪礼仪使以下前导至中壝门外殿中监跪进大圭殿中少监副之【凡殿中监进圭受圭皆少监副之】礼仪使奏请执大圭前导皇帝入自正门【侍衞不应入者止于门外】协律郎跪俛伏举麾兴【凡行礼执事者取物奠物皆跪俛伏兴】工鼓柷宫架仪安之乐作【皇帝升降行止皆作仪安之乐】至午阶版位西向立麾戞敔乐止【凡行礼皆礼仪使枢宻院官太常卿东上閤门官太常博士礼直官前导至位则分引分左右】礼仪使前奏有司谨具请行事宫架作宁安之乐广生储祐之舞八成止光禄瘗血礼仪使奏再拜皇帝再拜赞者曰再拜在位官皆再拜内侍取玉币于篚立于尊所次引太宰吏部尚书侍郎升诣神州地祗神位前立太宰吏部尚书俱西向北上侍郎东向礼仪使以下前导皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍受巾跪奠于篚礼仪使奏请执大圭前导皇帝升坛大礼使从【皇帝升降大礼使皆从左右侍衞量人数升】宫架乐作至坛下乐止升自午阶登歌乐作至坛上乐止登歌禧安之乐作殿中监跪进镇圭礼仪使奏请搢大圭执镇圭前导至神州地祗神位前北向立内侍前设缫借于地礼仪使奏请奠镇圭于缫借执大圭俛伏兴又奏请搢大圭跪内侍加玉于币以授吏部尚书吏部尚书以授太宰太宰西向跪以进礼仪使奏请授玉币皇帝受奠讫吏部侍郎东向跪受以兴进奠于神州地祗神位前太宰吏部尚书侍郎俱诣太宗皇帝神位前以俟礼仪使奏请执大圭俛伏兴内侍取镇圭缫借诣太宗皇帝神位前先设缫借于地礼仪使奏请再拜皇帝再拜讫乐止礼仪使前导皇帝诣太宗皇帝神位前东向奠币并如上仪【惟登歌作化安之乐】太宰以下俱复位礼仪使前导皇帝还版位登歌乐作内侍举镇圭缫借以镇圭授殿中监以还有司皇帝降阶乐止宫架乐作至版位西向立乐止祝史奉毛血盘立于壝门外由其阶升太祝迎于坛上俱进奠于神位前祝史太祝退立于奠所
　　政和五礼新仪卷八十六
　　钦定四库全书
　　政和五礼新仪卷八十七
　　吉礼
　　皇帝祭神州地祗仪下
　　进熟
