<!-- { "loadSidebar": true } -->
　　前期殿中监帅其属尚舍张设宣徳门之内外又设御座于前楹当中南向又设御幄于后东上閤门设捧赦书仪物于御座之东稍南仪鸾司设文武百僚次于楼前随地之宜八作司设鸡竿于御街之东稍北大晟府设钲皷一于宫架之西稍北东向其日刑部大理寺开封府以囚徒集于仗后东上閤门御史台太常寺设文武百官位于楼下皇帝御紫宸殿受贺毕少顷乘辇升宣徳门至御阁东降辇归御阁帘降内侍进呈赦书东上閤门官于楼下侍立【二员于楼上祗应】礼直官通事舎人分引三公亲王以下诣楼前分班立定左辅枢宻升诣御座之东翰林学士承旨一员升诣御座之西俱南向立【翰林学士承防阙即翰林学士】次引礼部侍郎奏请中严少顷又奏外办降复本班卷大乐正令撞黄钟之钟右五钟皆应干安之乐作内侍索扇扇合皇帝出御阁临轩即御座楼下鸣鞭卷内侍賛扇退乐止侍衞如常仪礼直官通事舎人分引王公亲王以下横行北向立定【学士侍制两省官将毕仍旧相向立】典仪曰再拜在位官皆再拜分班东西相向立定楼下舎人诣楼前北向立左辅诣御座前承防退稍前西向曰奉勅立金鸡退复位楼下舎人应诺趋诣文武班南北向揖讫东向宣曰奉勅立金鸡宣付所司退复位金鸡初立大晟府击鼓投一杖囚集鼓声止【初宣立金鸡即击鼓立金鸡讫即止更不投杖】楼上降赦书閤门受以置于案承受二人举案于东偏门之西南舎人二员对捧东上閤门官揖引至班心北向揖称宣付门下省退诣案西东向立引门下侍郎诣案南北向搢笏跪閤门捧赦书以授门下侍郎门下侍郎受讫执笏俛伏兴舎人捧案退置于楼下近于北讫归本班东上閤门官还侍立位次引门下侍郎捧赦书诣班前北向俛伏跪奉制书请付施行【制书权付礼直官】奏讫俛伏兴躬身北向次引左辅诣御座前承防退西向宣曰制可退复位门下侍郎称宣付班首稍西东向立次班首相向各俛伏跪门下侍郎搢笏捧制书以授班首受讫执笏俛伏兴捧归位以付舎人舎人跪受付提防承受启封讫复授舎人舎人捧制书折方行至班心近南西向又折方北向东上閤门官一员并捧制书舎人于左省班复诣宣制位【起居郎舎人一员防句】舎人宣曰有制典仪曰再拜在位官皆再拜舎人宣制至咸赦除之狱吏诣班南北向躬称脱枷讫奏圣躬万福三称万嵗以罪人过宣制讫楼上舎人賛枢宻院官左辅翰林学士承防兴贺再拜【楼上閤门官不拜】东上閤门官归侍立舎人捧制书诣前东向立搢笏跪以制书授班首班首受讫舎人执笏退复侍立位礼直官次引刑部尚书诣班首前东向搢笏跪班首搢笏以制书授刑部尚书刑部尚书受讫执笏以制书加于笏上以授所司归本班礼直官通事舎人引三公亲王以下及应横行官就北向位立定典仪曰再拜在位官皆再拜礼直官通事舎人引班首稍前俛伏跪致词讫俛伏兴典仪曰再拜在位者皆再拜搢笏舞蹈三称万嵗又再拜东上閤门官诣楼前承防退于班首前西向称有制典仪曰再拜在位者皆再拜东上閤门官宣荅讫归侍立位典仪曰再拜在位者皆再拜舞蹈三称万嵗又再拜礼直官通事舎人引三公亲王以下分东西班序立礼直官引左辅诣御座前奏礼毕退复位内侍索扇扇合大乐正令撞防賔之钟左五钟皆应干安之乐作帘降皇帝降座还御幄乐止楼下鸣鞭舎人诣楼前北向承防四色官应喏舎人北向称奉勅放仗四色官趋至班南宣曰奉勅放仗百僚再拜退宣词令舎人于楼下宣劳将士讫退【赐茶酒按马队如仪】


　　政和五礼新仪卷三十三
　　钦定四库全书
　　政和五礼新仪卷三十四
　　吉礼
　　宗祀上帝仪【有司行事】
　　时日
　　斋戒
　　奏告
　　陈设
　　省牲器
　　奠玉币
　　进熟
　　望燎
　　时日
　　太常寺预于隔季以季秋择日祀上帝于端诚殿关太史局太史局择日报太常寺参酌讫具时日散告
　　斋戒
　　前祀十日受誓戒于尚书省其日五鼓賛者设位版于公相防下初献在左刑部尚书在右并南向亚终献位于其南稍东北向西上监察御史位于其西稍北东向戸部兵部工部尚书大司乐光禄卿大乐令光禄丞位于其南稍西北向东上【大乐令光禄丞位皆稍却】奉礼恊律郎太祝郊社太官令位于其东西上北向质明賛者引行事执事者就位立定礼直官引初献降阶就位礼直官賛揖在位者对揖讫初献搢笏读誓文云某月某日季秋大享明堂祀上帝各其职不共其事国有常刑读讫执笏礼直官賛奉礼恊律郎太祝郊社太官令先退余官对拜乃退散斋七日治事如故宿于正寝不吊丧问疾作乐判书刑杀文书决罚罪人及与秽恶致斋三日【光禄卿丞太官令斋三日】二日于本司【无本司者于太常斋舎质明至斋所】准祀事得行其余悉禁前祀一日质明俱赴祠所斋宫官给酒馔与祀之官已斋而阙者通摄行事
　　奏告
　　前祀二日奏告神宗皇帝室如常告之仪
　　陈设
　　前祀三日仪鸾司设行执事官次于端诚殿之东偏门外随地之宜设馔幔于端诚殿门外前二日光禄牵牲诣祠所前一日郊社令帅其属扫除殿之内外太常设神位席太史设神位版于殿上【凡设神位版皆郊社令监视】太常设祭器【凡设祭器皆借以席笾豆又加巾盖】以俟告洁【既毕权彻】光禄陈牲于东偏门外之北西向祝史各位于牲后太常设省牲位于牲北三献官在西东向戸部兵部工部尚书大司乐光禄卿大乐令光禄丞奉礼恊律郎太祝郊社太官令在东西向俱北上【凡设大乐令以下位皆稍却】监察御史于戸部尚书之北少絶光禄陈礼馔于东偏门外南向太常设省馔位版于礼馔之南三献官在南北向西上监察御史在西东向戸部兵部工部尚书大司乐光禄卿大乐令光禄丞奉礼恊律郎太祝郊社太官令在东西向北上大晟设登歌之乐于殿上稍南北向又设官架于殿廷内立舞表于鄼缀之间祀日丑前三刻礼直官賛者诸司职掌各服其服太常设神位席太史设神位版上帝位于端诚殿上北方南向神宗皇帝位于端诚殿上东方西向俱席以莞太常陈玉于神位之右【玉以苍璧盛以匣燔玉用珉】礼神之玉奠于神前燔玉加于币【配位不用玉】陈币篚各于神位之左【币以苍】祝版各于神位之右置于坫次设祭器光禄实之每位各左十有二笾为三行以右为上【第一行形盐在前鱼鱐糗饵粉餈次之第二行榛寔在前干枣干桃干防次之第三行菱在前芡栗鹿脯次之】右十有二豆为三行以左为上【第一行芹菹在前笋菹葵菹菁菹次之第二行韮菹在前酏食鱼醢醯醢次之第三行豚拍兔醢在前鹿臡酏食次之】俎三二于笾前为二重以北为上【第一重实以牛腥七体两髀两肩两胁并脊两髀在两端两肩两胁次之脊在中第二重实以羊腥七体其载如牛若配位即以东为上】一在豆前【实以豕腥七体其载如羊】又爼六在豆右为二重以北为上【第一重一实以牛腥肠胃肺离肺一在上端刌肺三次之肠三胃三又次之一实以羊腥肠胃肺其载如牛一实以豚腥肤九皆横载第二重一实以牛熟肠胃肺一实以豕熟肤其载如腥皆牛在左羊在中豕在右若配位即以东为上】豋一在笾豆间【实以大羮】槃一在豋前【实以毛血】簠二簋二在笾豆外簠在左簋在右【簠实以稻粱粱在稻前簋实以黍稷稷在黍前】设太尊五山尊五为二重在殿上东南隅北向西上【配位设于正位酒尊之东】太尊在前皆有坫加勺幂为酌尊【太尊一实明水为上尊一实以泛齐代以供内法酒初献官酌之山尊一实明水为上尊余实以醴齐代以祠祭法酒亚献酌之】又设太尊二山尊二于神位前【太尊一实泛齐山尊一实醴齐各以一尊实明水】着尊二牺尊二象尊二壶尊六在下【着尊一实盎齐牺尊一实醍齐象尊一实沉齐各以一尊实明水壶尊三实酒三实三酒明水酒皆在上】俱北向西上加幂五齐三酒皆设而不酌太常设烛于神位前又设俎六于馔幔内洗二于殿庭东堦之东南北向南直东霤【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加玷】执罍篚者各位于其后又设揖位于东偏门之外如省牲位【唯不设光禄卿丞位】积柴于燎坛设望燎位于殿庭东阶下三献官在北南向西上监察御史在西东向戸部兵部工部尚书大司乐奉礼协律郎太祝郊社令在东西向北上又设三献官席位于殿下东阶之稍南西向南上戸部兵部工部尚书又于其南少絶西向北上监察御史席位于殿庭之南奉礼郎太祝郊社太官令位于其后大司乐大乐令席位于监察御史之东恊律郎位于其后光禄卿席位于大司乐之东俱北向西上又设监察御史位于殿上前楹之西东向奉礼郎太祝郊社令在东西向北上大乐令在乐虡北太官令于酌尊所俱北向恊律郎位二一于殿上前楹间稍西一于宫架之西北俱东向大司乐位于宫架北北向
　　省牲器
　　前祀一日行事执事官集初献斋所肄仪太祝习读祝文视玉币及神位版讫并赴端诚殿东偏门外次礼直官賛者分引行事执事官诣偏门外省牲器位【凡初献行事礼直官引余官皆賛者引】立定礼直官賛揖次引大司乐入行乐架次引监察御史升自西阶【凡行事执事官升降皆自西阶】视涤濯执事官举幂曰防降复位礼直官稍前曰告防毕请省牲太祝出班廵牲一匝诣初献前北向躬曰充退复位光禄丞出班廵牲一匝诣初献前北向躬曰腯退复位礼直官賛者省牲毕请诣省馔位揖讫引行事执事官各就位立定礼直官賛揖所司省馔毕礼直官賛省馔毕揖讫俱还斋所光禄丞太祝以次牵牲诣厨授太官令次引监察御史诣厨省鼎镬视祭器涤溉恊律郎展视乐器乃还斋所未后一刻太官令帅宰人以鸾刀割牲祝史以槃取毛血各置于馔所遂烹牲晡后郊社令帅其属扫除坛之内外讫还斋所
　　奠玉币
