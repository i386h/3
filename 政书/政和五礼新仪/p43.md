<!-- { "loadSidebar": true } -->
　　祀日丑前五刻【行事用丑时七刻】诸与祀及陪祠之官各服其服郊社令与太史官入设神位版太府卿少府监入陈玉币光禄卿入实笾豆簠簋太官令入实爼良醖令入实尊乐工帅工人二舞以次入与执事罍篚幂者各就位次通事舍人等分引陪祠文武官及宗室客使各人就位次礼直官賛者分引大礼使以下行事执事官诣明堂东偏门外揖位立定礼直官賛揖次引监察御史次引大礼使以下入就位次引监察御史按视堂之上下纠察不如仪者退复位尚辇奉御进舆于斋殿皇帝服通天冠绛纱袍乘舆以出近侍及扈从之官导从至大次门外皇帝降舆入次降礼仪使枢宻院官太常卿东上閤门官太常博士礼直官分立于大次外之左右引礼部侍郎诣前奏请中严少顷又奏外办符寳郎奉寳陈于宫架之北礼仪使当次前俛伏兴跪奏礼仪使具官臣某言请皇帝行事奏讫俛伏兴还侍位【礼仪使奏礼毕准此】卷皇帝服衮冕以出侍卫如常仪礼仪使以下前导至明堂东门外殿中监跪进大圭殿中少监副之【凡殿中监进圭受圭皆少监副之】礼仪使奏请执大圭前导皇帝入自正门【侍卫不应入者止于门外】恊律郎跪俛伏举麾兴【凡行礼直事者取物奠物皆跪俛伏兴】工鼓柷宫架仪安之乐作【皇帝升降行止皆奏仪安之乐】至阶下偃麾戞敔乐止【凡乐皆恊律郎跪俛伏举麾兴工鼓柷而后作偃麾戞敔而后止】升自阼阶登歌乐作【左右侍卫之官量人数从升】至版西向立乐止礼仪使以下分左右侍位【凡行礼皆礼仪使枢宻院官太常卿东上閤门官太常愽士礼直官前导至位则分立于左右】礼仪使前奏有司谨具请行事宫架作诚安之乐右文化俗之舞六成止太常升烟燔牲首礼仪使奏请再拜皇帝再拜賛者曰再拜在位官皆再拜太宰吏部尚书侍郎由西阶升堂诣上帝神位前立定太宰吏部尚书俱西向北上侍郎东向礼仪使以下前导皇帝诣盥洗位登歌乐作降自阼阶乐止宫架乐作至洗位北向立乐止内侍酌水以进礼仪使奏请搢大圭盥手内侍跪取巾以篚兴以进皇帝帨手内侍受巾跪奠于篚礼仪使奏请执大圭前导皇帝升堂大礼使从【皇帝升降大礼使皆从】宫架乐作至阼阶下乐止升自阼阶登歌乐作至堂上乐止登歌镇安之乐作殿中监视进镇圭礼仪使奏请搢大圭执镇圭前导皇帝诣上帝神位前北向立内侍先设缫借于地礼仪使奏请跪奠镇圭于缫借执大圭俛伏兴又奏请搢大圭跪内侍加玉于币以授吏部尚书吏部尚书以授太宰太宰西向跪以进礼仪使奏请受玉币皇帝受奠讫吏部侍郎东向跪受以兴进奠于上帝神位前太宰吏部尚书侍郎俱诣神宗皇帝神位前以俟礼仪使奏请执大圭俛伏兴内侍取镇圭缫借诣神宗皇帝神位前先设缫借于地礼仪使奏请再拜乐作皇帝再拜讫乐止礼仪使前导皇帝诣神宗皇帝神位前先设东向奠币并如上仪【惟登歌作信安之乐】太宰以下俱复位礼仪使前导皇帝还版位登歌乐作内侍举镇圭缫借以镇圭授殿中监以还有司皇帝至版位西向立乐止祝史奉毛血槃立于横街之南升自西阶太祝迎于堂上俱进奠于神位前太祝祝史退位于奠所

　　政和五礼新仪卷三十一
<史部,政书类,仪制之属,政和五礼新仪>
　　钦定四库全书
　　政和五礼新仪卷三十二
　　吉礼
　　皇帝宗祀上帝仪三
　　进熟
　　祀日有司陈鼎六于神厨各在镬右太官令帅进馔者诣厨以匕升牛于镬实于一鼎【肩臂臑肫胳正眷一直脊一横一长眷一短胁一代胁一皆二胁以并】次升羊如牛实于一鼎次升豕如羊实于一鼎【毎位牛羊豕各一鼎】皆设扃幂祝史对举入陈于馔幔内重行以北为上光禄实笾豆簠簋于馔幔内【笾实以粉食豆实以糁食簠实以粱簋实以稷】次引礼部侍郎诣馔所视腥熟之节俟皇帝升奠玉币讫还位乐止引礼部尚书诣馔所执笾豆簠簋以入户部兵部工部尚书诣馔所奉爼以入【戸部奉牛兵部奉羊工部奉豕】太官令引入正门宫架僖安之乐作陈于西阶下北向北上奉牲者在南祝史抽扃委于鼎右陈幂初鼎序入有司执及爼以从至西阶下各设于鼎北加于鼎太官令以升牛载于一爼【肩臂臑在上端肫胳在下端脊胁在中】次升羊及豕各于一爼其载如牛【毎位牛羊豕各一爼】鼎先退祝史进彻毛血槃以次出引礼部尚书搢笏执笾豆簠簋户部兵部工部尚书奉爼以升执事者各迎于堂上礼部尚书奉笾豆簠簋诣上帝神位前北向跪奠啓葢于下执笏俛伏兴有司设于豆右肠胃肤之前【皆牛在左羊在中豕在右】次诣神宗皇帝神位前东向跪奠并如上仪乐止俱降复位太祝取菹擩于醢祭于豆间三又取黍稷肺祭如初皆借用茅各还退尊所次引太宰左丞诣上帝神位前西向立以北为上次引吏部侍郎诣爵洗位东向立礼仪使前导皇帝升堂宫架乐作至阼阶下乐止升自阼阶登歌乐作至堂上乐止登歌庆安之乐作吏部侍郎奉爵诣正位酌尊所西向立执尊者举幂良醖令酌大尊之泛齐讫先诣配位酌尊所北向立礼仪使前导皇帝诣上帝神位前北向立礼仪使奏请搢大圭跪吏部侍郎以爵授左丞左丞授太宰西向跪以进礼仪使奏请执爵祭酒【三祭于茅苴】奠爵执大圭俛伏兴又奏请皇帝少立乐止太宰左丞俱诣神宗皇帝神位前北向立以俟举册官举祝册进于上帝神位之右读册官搢笏东向跪读祝文读讫执笏兴先诣神宗皇帝神位前南向立礼仪使奏请再拜皇帝再拜有司奠册于上帝神位前礼仪使前导皇帝诣神宗皇帝神位前酌献并如上仪【惟登歌作孝安之乐】太宰以下俱复位礼仪使前导皇帝还版位登歌乐作至版位西向立乐止文舞退武舞进宫架穆安之乐作舞者立定乐止礼直官太常博士引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升堂诣正位酌尊所西向立宫架作穆安之乐成功盛徳之舞执事者以爵授亚献亚献搢笏执爵执尊者举幂太官令酌山尊之醴齐酌讫先诣配位酌尊所北向立亚献以爵授执事者执笏诣上帝神位前北向搢笏跪执事以爵授亚献亚献执爵祭酒三祭于茅苴奠爵执笏俛伏兴少退北向再拜次诣神宗皇帝神位前酌献并如上仪乐止降复位初亚献行礼将毕次礼直官太常寺博士引终献诣洗及升堂酌献并如亚献之仪降复位初皇帝既奠玉币光禄以牛左臂一骨及长胁短胁俱二骨以并载于胙爼升设于堂上俟终献既升献次引戸部尚书搏黍太祝太官令升诣饮福位东向立奉爼豆爵酒者各位于其后礼仪使奏请诣饮福位前导皇帝诣饮福位登歌乐作将至位乐止登歌胙安之乐作皇帝至饮福位北向立尚醖典御执尊诣酌尊所良醖令酌上尊福酒合置一尊典御奉尊诣饮福位以授殿中少监尚醖奉御执爵殿中少监酌之奉御以爵酒授殿中监殿中监西向捧以立礼仪使奏请再拜皇帝再拜殿中监跪以爵酒进礼仪使奏请搢大圭跪受爵祭酒三祭于地啐酒奠爵殿中监跪受爵以兴诸太祝帅执事者持胙进减神位前正脊二骨横脊二骨加于爼上内侍受爼以授户部尚书户部尚书西向跪以进皇帝受爼奠之户部尚书仍受以兴降复位太官令取黍于簋抟以授太祝太祝受以豆东向跪以进皇帝受讫奠之太祝受豆以兴降复位次殿中监再跪以爵酒进礼仪使奏请受爵饮福酒奠爵殿中监受虚爵兴以授典御奉御执事者俱降复位礼仪使奏请执大圭俛伏兴又奏请再拜皇帝再拜乐止礼仪使前导皇帝还版位登歌乐作至位西向立乐止次引礼部尚书升堂彻笾豆户部兵部工部尚书升堂彻爼【笾豆及牛羊豕各一俱少移故处】登歌歆安之乐作卒彻乐止礼部户部兵部工部尚书降复位礼直官曰赐胙行事陪祠官拜賛者承曰赐胙再拜在位者皆再拜送神宫架诚安之乐作一成止
　　望燎
　　诚安之乐毕礼仪使奏请诣望燎位前导皇帝降阼阶登歌乐作至堂下乐止宫架乐作至位南向立乐止初赐胙再拜讫郊社令以黍稷肺祭借以白茅束之吏部侍郎帅太祝执篚进诣神位取玉币祝册借以茅又以爼载牲体黍稷饭爵酒俱降自西阶南行诣柴坛自南陛升以玉币祝册牲体馔物置于燎柴礼直官曰可燎东向各以炬燎半柴礼仪使奏礼毕前导皇帝还大次宫架憇安之乐作出明堂东门外礼仪使奏请释大圭殿中监跪受大圭以还有司侍卫如常仪皇帝至大次乐止礼部郎中奏解严引大礼使以下诣东偏门外揖位立礼直官賛礼毕揖讫退通事舍人引陪祠文武官及宗室客使以次出将士不得輙离部伍







　　政和五礼新仪卷三十二
　　钦定四库全书
　　政和五礼新仪卷三十三
　　吉礼
　　皇帝宗祀上帝仪四
　　紫宸殿受贺
　　前期殿中监帅其属尚舎设御座于紫宸殿当中南向又于殿后设御门如仪仪鸾司设文武百僚次于殿阁之外随地之宜其日祀事礼毕管军臣僚东上閤门官引驾诣紫宸殿后阁文武百僚并常服入就次少顷东上閤门御史台分引诣殿廷立班东上閤门附内侍进班齐牌皇帝常服出升御座鸣鞭禁卫奏圣躬万福次舎人揖管军臣僚等并行门躬賛再拜管军臣僚以下皆再拜班首奏圣躬万福舎人引班首出班俛伏兴跪致词讫俛伏兴退复位舎人揖躬賛再拜管军臣僚以下皆再拜三称万嵗内侍诣御座前承防退降阶西向宣荅讫舎人賛再拜管军臣僚以下皆再拜三称万嵗舎人賛各祗候管军臣僚诣殿下侍立行门分左右立次太史局官诣当殿北向立舎人揖躬賛再拜太史局官再拜奏圣躬万福出班躬身奏祥瑞讫退复位舎人揖躬賛再拜太史局官再拜讫賛祗候太史局官东出次舎人揖枢宻以下躬舎人当殿通某官姓名以下起居称贺讫转身于班前西向立舎人賛再拜枢宻以下皆再拜搢笏舞蹈三称万岁又再拜班首不离位奏圣躬万福又再拜舎人引班首出班俛伏跪致词讫俛伏兴退复位舎人揖躬賛再拜枢宻以下皆再拜搢笏舞蹈三称万岁又再拜东上閤门官当殿北向承防退西向称有制枢宻以下皆再拜宣荅讫复位舎人曰再拜枢宻以下皆再拜搢笏舞蹈三称万岁又再拜枢宻直学士升殿侍立【并皆西升】知客省事以下殿廷东侍立余官分班出舎人礼直官揖宰臣以下躬舎人当殿通文武百僚宰臣姓名以下起居称贺【三公通某官】舎人揖班首以下横行北向立【学士侍制两省官将军仍旧向立】称贺如上仪【唯典仪賛者退诣折槛枢宻诣御座前承槛东西向称有制宣荅】贺讫宰相执政官升殿东西相向立【宰臣执政官升东中书侍郎升西阶】枢宻直学士下殿余官以次退皇帝降座鸣鞭上侍立官以次退
　　宣徳门肆赦
