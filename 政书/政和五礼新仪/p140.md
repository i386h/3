<!-- { "loadSidebar": true } -->
　　其日质明辟文德殿门文武朝参官及掌冠赞冠应行礼官王府官就次服朝服大乐正帅乐工先入就位协律郎入就举麾位大司乐入就押乐位典仪帅赞者先入就位又引掌冠赞冠者入立于文德殿门外道东西向王府官以下自本阁导从皇子至殿门外礼直官通事舎人太常博士引皇子诣文德朶殿东房讫皇帝降出宫东上閤门引知枢密院事以下诣垂拱殿立班如常仪东上閤门附内侍进班齐牌垂拱殿降皇帝乘辇至殿上少驻辇官迎驾自赞常起居讫宣辇官上殿卷鸣鞭行门禁卫诸班亲从迎驾自赞常起居次舎人先赞知内侍省官以下起居次枢密以下通班常起居赞只候引驾枢密知客省事以下至签书东上閤门官分左右立六尚应奉官只应武功大夫以下并先退管军臣僚窄衣执杖子宣名常起居赞只候引驾并分左右前导辇降东阶垂拱殿门外禁衞诸班亲从自赞常起居讫至文德殿后管军臣僚易公服执杖于殿阶下分东西侍立皇帝降辇入西阁前导官易朝服诣御座前分东西侍立知枢密院签书枢密知客省事以下知签书东上閤门官在东同知枢密院在西閤门舎人以下各诣两朶殿上不当祗应舎人并殿下西向立诸军将校先入分立殿门内左右内外符宝郎俱诣阁奉迎御史台引殿中侍御史先入就位次东上閤门御史台太常寺分引三公以下文武臣僚入诣文徳殿立班东西相向如月朔视朝之仪礼直官通事舎人引左辅版奏中严内外符宝郎奉宝先出少顷又引左辅版奏外办皇帝服通天冠绛纱卷大乐正令撞黄钟之钟左五钟皆应殿上鸣鞭禁衞诸班亲从自赞常起居皇帝出西阁门乘辇协律郎跪俛伏举麾兴【凡乐皆协律郎举麾工鼔柷而后作偃麾戛敔而后止】工鼓柷奏干安之乐礼直官太常博引礼仪使前导皇帝出自西房内侍承防索扇扇合皇帝降辇即御座卷内侍赞扇扇开殿下鸣鞭戛敔乐止炉烟升礼直官太常博士礼仪使立于御座前稍东西向符宝郎奉八宝陈于御座之左右分立如仪礼直官通事舎人太常博士引掌冠赞冠者入就位掌冠者初入门扺安之乐作至位乐止立定典仪曰再拜赞者承传在位官皆再拜左辅诣御座前承制降自东阶诣掌冠者前稍东西向称有制典仪曰再拜赞者承传在位官皆再拜讫左辅宣制曰皇子冠命卿等行礼宣制讫掌冠赞冠者再拜左辅复位文臣侍从官宗室武臣节度使以上升殿东西侍立礼直官通事舎人太常博士引掌冠赞冠者及应行礼官以次诣东阶下位立定王府官入诣皇子东房引皇子内侍二人夹侍王府官后从【自后准此】皇子初行恭安之乐作即席南向坐乐止礼直官通事舎人太常博士引掌冠赞冠者以次诣罍洗乐作搢笏盥手帨手讫执笏升乐止执折上巾者升掌冠者降一等受之右执项左执前进皇子席前北向跪冠修好之乐作掌冠者兴席南北面立赞冠者进席前北向跪正冠立于掌冠之后皇子兴内侍跪进服讫乐止掌冠者揖皇子复坐赞冠者跪取爵内侍以酒注于爵跪进皇子席前北向立祝曰酒醴和防笾豆静嘉授尔服兄弟具来永言保之降福孔皆皇子搢笏跪受爵翼安之乐作饮讫奠爵执笏太官令奉馔设于皇子席前皇子搢笏食讫乐止执笏太官令彻馔礼直官通事舎人太常博士引掌冠赞冠者降诣罍洗乐作搢笏盥手帨手讫执笏升乐止赞冠者进席前北向跪脱折上巾置于箧兴内侍跪受服兴置于席执七梁冠者升掌冠者降二等受之右执项左执前进皇子席前北向跪冠进安之乐作掌冠者兴席南北面立赞冠者进席前北面跪簮结纮兴立于掌冠者之后皇子兴内侍跪进服服讫乐止掌冠者揖皇子复坐赞冠者跪取爵内侍以酒注于爵掌冠者受爵跪进皇子席前北向立祝曰宾赞既戒殽核维旅申加厥服礼仪有序允观尔成承天之祐皇子搢笏跪受爵辅安之乐作饮讫奠爵执笏太官令奉馔设于皇子席前皇子搢笏食讫乐止执笏太官令彻馔礼直官通事舎人太常博士引掌冠赞冠者降诣罍洗乐作搢笏盥手帨手讫执笏升乐止赞冠者进席前北向跪脱七梁冠置于箧兴内侍跪受服兴置于席执九旒冕者升掌冠者降三等受之右执项左执前进皇子席前北向跪冠庆安之乐作掌冠者兴席南北面立赞冠者进席前北面跪簮结纮兴立于掌冠之后皇子兴内侍跪进服服讫乐止掌冠者揖皇子复位赞冠者跪取爵内侍以酒注于爵掌冠者受爵跪进皇子席前北向立祝曰防酒嘉栗甘荐令芳三加尔服睂寿无彊永承天休俾炽而昌皇子搢笏跪受爵贤安之乐作饮讫奠爵执笏太官令奉馔设于皇子席前皇子搢笏食讫乐止执笏兴太官令彻馔礼直官通事舍人太常博士降引皇子降自东阶诣朶殿东房易朝服皇子初行乐作至次乐止礼直官通事舎人太常博士引皇子降立于横街南北向位王府官复东阶下西向位皇子初行乐作至位立定乐止礼直官通事舎人太常博士引掌冠赞冠者诣皇子位前稍东西向掌冠者少进字之曰歳日云吉威仪孔时昭吿厥字君子攸宜顺尔成德永受保之奉勅字某太常博士请再拜皇子再拜讫搢笏舞蹈再拜奏圣躬万福又再拜讫掌冠者复东阶下位立左辅诣御座前承防降自东阶诣皇子前稍东西向宣曰有勅太常博士请再拜皇子再拜左辅宣勅戒曰好礼乐善服儒讲艺蕃我王室交于兄弟不溢不骄惟以守之宣讫左辅退复位太常博士请再拜皇子再拜讫礼直官通事舎人太常博士引皇子进前俛伏跪奏称臣虽不敏敢不只奉奏讫俛伏兴复位太常博士请再拜皇子再拜讫礼直官通事舎人太常博士前引皇子出殿门皇子初行乐作出门乐止文臣侍从官以上武臣节度使以上及侍立官并降复位立定典仪曰再拜赞者承传在位官皆再拜讫礼直官太常博士引礼仪使诣御座前俛伏跪奏礼仪使具官臣某言礼毕俛伏兴复位内侍承防索扇扇合帘降鸣鞭大乐正令撞蕤宾之钟右五钟皆应干安之乐作皇帝降座入东房内侍又赞扇扇开乐止礼直官通事舎人引左辅版奏解严所司承防俛伏应在位官俱再拜讫以次出次日文武百僚诣阁门拜表称贺如常仪
　　朝见皇后
　　皇子朝见皇帝讫入内朝见皇后如宫中之仪

　　政和五礼新仪卷一百八十二
　　钦定四库全书
　　政和五礼新仪卷一百八十三
　　嘉礼
　　品官嫡子冠仪
　　吿庙
　　戒宾
　　宿宾
　　行事
　　礼宾
　　吿庙
　　将冠主人诹日择宾吿于祢庙无庙者为位于防事两楹之间南面主人公服再拜乃吿曰某子某年若干矣卜某甲子冠吉宾某官某赞某官某不冺先君之嗣徽福于我先君实辱临之以始卒冠事谨吿【凡行事如非南向并各因所向陈设以后准此】
　　戒宾
　　前三日主人戒宾宾如主人服出门立西面肃而入宾入门而左主人入门而右宾升东阶主人升西阶主人再拜宾答拜主人曰某之子某将以某日加冠于其首愿吾子终敎之宾曰某不敏恐不能共事以病吾子敢辞主人曰某犹愿吾子终教之也宾曰吾子重有命某敢不从主人再拜宾答拜主人退宾退于门外
　　宿宾
　　前一日主人择宾可使冠子者一人而宿之如戒宾之仪宿曰某将加冠于子某之首愿吾子将莅之敢宿宾对曰某敢不宿兴宿赞冠者亦如之【宾赞善主人有故以书戒宿】
　　行事
　　质明执事者设洗于东阶东南水在洗东箱实巾一在洗西陈服于房中东领北上【无房者张帷为之】平冕金镀鍮石棱角簮青罗素裙蔽膝白绶中单绯白罗大带金镀铜华革带绯罗履袜【五品以上五旒冕青生色大袍绯罗绣裙蔽膝皂绫铜环余同平冕服】三梁冠朝服金镀银棱角簮银立笔绯罗大袖裙白纱中单皁白罗方心曲领绯罗蔽膝绯白罗大带银褐绶勒帛金镀铜束带佩方胜练鹊锦绶青丝纲鍮石环【五品以上四梁罗金镀银棱犀簮束带银佩蔟四盘赐锦绶余同二梁冠】折上巾公服巾总二梁冠平冕笄组纮实于箧平冕二梁冠折上巾各一箱执以待于西隅南面东上宾升则东面设洗于房中之东水在洗东箱实巾一在洗西质明主人公服立于东阶下西面兄弟各服其服立于洗东西面北上将冠者立于房中南面宾赞如主人服立于外门之外主人出迎揖先入三揖至于阶三逊设主人位于东阶上西面宾赞位于西阶上东面主人以宾升就位赞冠者盥于洗西升立于房中西面设冠位于主人东北西面将冠者出房南面赞冠者奠巾总于席南端賔揖将冠者即席坐赞冠者坐设巾总賔降主人从降賔辞请勿降主人曰吾子防辱敢不从降賔既盥一揖一逊升主人复初位宾即将冠者席前跪正巾兴降西阶一等执折上巾者升东面授宾宾右手执项左手执前进揖冠者席前东向立祝曰粤惟初冠考礼之称正尔容体顺尔辞令尽革童心永膺天庆乃跪冠兴复位赞冠者跪正折上巾冠者兴宾揖冠者适房服【折上中服】出房南面立宾主俱兴宾揖冠者即席坐赞冠者跪脱折上巾设笄宾降主人从降辞对如初宾既盥揖逊升宾即冠者席前跪正巾兴降西阶二等执二梁冠者升东面授宾宾右手执项左手执前进冠者席前东向立祝曰载契我载加尔服尔既顺遂母曰欲速自天申之申以百福乃跪冠兴复位赞冠者卒纮冠者兴宾揖冠者适房服【二梁冠服】出房南面立宾主俱兴宾揖冠者即席坐赞冠者跪脱二梁冠设笄宾降主人从降辞对如初宾既盥揖逊升宾即冠者席前跪正巾兴降西阶三等执平冕者升东西授宾宾右手执项左手执前进冠者席前东向立祝曰授时之吉迎天之休抗以高明掖其进修三加弥尊百禄是遒乃跪冠兴复位赞冠者卒纮冠者兴宾揖冠者适房服【平冕服】出房南面立宾主俱兴执事者彻折上巾二梁冠席入于房执事者布席于西阶上南面设酒馔如常仪执事者盥手洗爵于房中赞冠者以酒注于爵宾揖冠者即席西南面立宾受爵进席前北向立祝曰防酒既载嘉肴斯阜既曰克家亦惟继祖孝友慈祥受天之祐冠者席西拜受爵宾东面答拜赞冠者荐馔赞冠者即座坐饮食讫降席再拜宾答拜易服拜父父为起入拜母母为起宾降当西序东面主人降当东序西面立冠者出立于西阶东南面宾少进字之曰卜筮云吉礼仪孔明爰字尔德嘉尔有成其成伊何曰伯某甫【仲叔季唯其所当】冠者曰某虽不敏敢不只奉宾出主人西面诣宾曰吾子辱执事请礼从者宾曰某既得将事敢辞主人曰敢固以请宾曰某辞不得命敢不从宾就次如别仪冠者庙见及见诸父诸兄姑姊如常仪【若以巾帽折上中为三加者聴】
　　礼宾
　　冠讫主人释服改席宾与赞冠者如主人服出次立于门西东面主人出门东西面主人揖宾先入宾及赞冠者从之至阶揖逊升各即席众宾皆与执事者奉币酬宾会讫宾主俱兴主人再拜宾答拜宾出主人送于门外【孤子冠即诸父诸兄为主如上仪品官子孙三舎生冠依品官仪】











　　政和五礼新仪卷一百八十三
　　钦定四库全书
　　政和五礼新仪卷一百八十四
　　嘉礼
　　品官庶子冠仪
　　吿庙
　　戒宾
　　宿宾
　　行事
　　礼宾
　　吿庙
　　如嫡子之仪
　　戒宾
　　如嫡子之仪
　　宿宾
　　如嫡子之仪
　　行事
