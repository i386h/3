<!-- { "loadSidebar": true } -->
　　隋皇太子冠则太尉以制币告七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东面皇太子受诏讫入室盥栉出南面使者进揖诣冠席西面坐光禄卿盥讫诣太子前栉梳使者又盥奉进贤三梁冠至太子前东面祝脱空顶帻加冠太子兴入室更衣出又南面就席光禄卿盥栉使者又盥祝脱三梁冠加逺游冠太子入室更衣设席中楹之西使者揖就席南面光禄卿洗爵酌醴使者诣席前北面祝太子拜受醴即席坐祭之啐之奠爵降阶复本位西面三师三少及在位羣官拜事讫又择日防宫臣又择日谒庙将冠前一日皇帝斋于太兴殿皇太子与賔赞及预从官斋于正寝其日质明有司告庙各设筵于阼阶皇帝衮冕即御座乃入拜賔揖皇太子进升筵西向坐赞冠者坐栉设纚賔盥进加缁布冠进设頍缨賔揖皇太子适东序衣素裳以出赞冠者又坐栉賔进加逺游冠设服讫賔又受冕太子适东序改服以出賔揖皇太子南面立賔进受醴进筵前北面立祝皇太子拜受觯賔复位东面答拜赞冠者奉馔于筵前皇太子祭奠礼毕降筵进当御东面拜纳言承诏诣太子戒讫太子拜赞冠者引太子降自西阶賔少进字之赞冠者引皇太子进立于庭东面诸亲拜讫赞冠者拜太子皆答拜与賔赞俱复位纳言承诏降命令有司致礼賔赞又拜皇帝降复阼阶拜皇太子以下皆拜皇帝出更衣还宫皇太子从至阙因入见皇后拜而还又五礼精义云据隋礼太子冠皇帝衮冕亲临冠事
　　唐
　　开元礼皇太子将冠先告太庙如常告之仪
　　临轩命賔赞冠所司预奏请司徒一人为賔卿一人为赞冠吏部承以戒之前一日尚舍奉御整饰御幄座于太极殿卫尉设羣官朝集使诸蕃客次于左右朝堂太乐令展宫悬于殿庭设举麾住于殿上一位于乐悬下鼓吹令设十二案乗黄令陈车辂尚辇奉御陈舆辇典仪设文官一品以下五品以上位于横街之北西面北上诸州使五品以上合班六品以下位于横街之南诸州使六品以下及诸蕃客又在其南皆西面北上设武官五品以上位于横街之北东面北上诸州使五品以上合班诸亲位于其南六品以下于横街之南诸州使六品以下及蕃客等又在其南皆东面北上设典仪位于悬之东北赞者二人在南少退俱西向设賔受命位于横街南道东北面赞者位又于其后少退东北面奉礼设外门位文官一品以下位于顺天门外道东每等异位重行西面武官三品以下位于门西每等异位重行东面以北为上其日诸卫勒所部引黄麾仗如常仪羣官依时刻集朝堂俱就次各服其服侍中量时版奏请中严恊律郎太乐令帅工人入就位诸侍卫之官各服其服奉迎典仪帅赞者先入就位通事舍人引先置羣官入立定又引賔赞入立于太极门外道东西面黄门侍郎引主节持幡节中书侍郎引制书案立乐悬东南西面北上侍中版奏外办皇帝服通天冠绛纱袍以出曲直华盖警跸侍卫如常仪皇帝将出仗动太乐令令撞黄钟之钟左五钟皆应恊律郎举麾【凡乐皆恊律郎举麾工鼓柷而后作偃麾戞敔而后止也】鼓柷奏太和之乐皇帝乗舆出自西房即御座南向坐符宝郎奉宝置于御座乐止通事舍人引賔賛入就位賔賛初行入门舒和之乐作至位乐止立定典仪曰再拜侍中及舍人前承制侍中降至賔赞前称有制命公等将加冠于某之首公其将事公少进北面再拜稽首辞曰臣不敏恐不能供事敢辞侍中拜奏又承制降称制防公其将事无辞公再拜退复位侍中退舍人至卿前称勅防命卿将加冠于某之首卿宜赞冠卿再拜舍人退黄门侍郎引主节至賔所主节以节授黄门侍郎黄门侍郎执节立于賔东北面賔再拜受节付主节讫又再拜至节立于賔后黄门侍郎退中书侍郎引制书案至賔所中书侍郎取制书于賔东北西面立賔再拜受制书执立又再拜持案人退立于賔后中书持节退典仪曰再拜赞者承传羣官在位者皆再拜舍人引賔赞出賔赞初行乐作出门乐止侍中前跪奏称侍中臣某言礼毕俛伏兴还侍立皇帝兴太乐令令撞蕤賔之钟左五钟皆应鼔祝奏太和之乐皇帝降座侍卫警跸如常仪入自东房乐止舍人引一品以下次出初賔赞出门賔以制书置于案幡节引制书案升车从辂而行威仪铙吹诣东宫降辂入次賔赞具服其一品以下以次出蕃客各还馆九品以上诣东宫朝堂次从者服就位







　　政和御制冠礼卷五
　　钦定四库全书
　　政和御制冠礼卷六
　　冠仪
　　太子
　　唐
　　加冠仪冠前一日卫尉设賔次于重明门外道西南向赞冠次之于其西南向并铺牀席又于重明门内道西设一次拟会賔赞设文武羣官九品以上及诸亲并宫臣外如常仪奉礼设文武羣官九品以上诸亲在五品之下及宫臣门外位如常仪典仪设殿庭位文武羣官乐官臣合班诸亲在五品下文官在东西面武官在西东面皆以北为上又设皇太子位于閤外道东西向设三师位于閤外道西三少位于三师之南少退俱东向典仪又设皇太子受制位于乐悬北北面所司设轩悬之乐于殿庭又设举麾位于殿上一位于乐悬下有司设皇太子羽仪车舆于殿庭如常式典设郎帅其属铺解劔席于乐悬之东北冠日平明宫臣皆朝服非宫臣者公服三师三少公服并集于重明门外次宗正卿公殿乗犊车侍从诣左春坊权停左右二率各勒所部屯门列仗左庶子版奉请中严工人及诸行事之官各入就位奉礼郎设罍洗于东阶篚在洗西南肆【篚实以罍加勺巾幂】典设郎铺皇太子冠席于殿上东壁下少近南西向设賔席于西阶上东向设主人席于皇太子席西南向设三师席于冠席北三少席于冠席南典设郎张帷于东序内设褥席于帷中又张帷于序外拟置馔物等内直郎陈服于帷内东领北上衮冕服衣纁裳九章白纱中单黼领褾襈裾革带金钩防大带朱黻二章玉具劔火珠镖首瑜玉双佩朱组双大绶四防赤白缥绀纯朱质长一丈八尺三百二十首广九寸【小双绶长二尺六寸色同大绶而首半之间施二玉环】白袜赤舄金饰象笏逺游冠服绛纱袍白纱中单皂领褾襈裾白方心曲领假带绛纱蔽膝白练裙襦白袜黒舄其革带劔佩绶笏与衮冕服同缁布冠服衣素裳素韠白纱中单青领褾襈裾履袜革带大带笏缁纚【用皂罗巾方六寸属带于前两隅】犀簮二物同箱在服南栉实铺于箱又在南筦筵四纷纯藻席四缋纯又在南良醖令实侧樽甒醴加勺幂于序外帷内设罍洗于樽东罍在北篚在浣洗东南肆实巾一角觯柶各一加幂太官令实馔豆九笾九于樽西俎三在豆北执在庭罍洗者绛公服立于罍洗之南北向执帷内樽罍笾豆并绛公服立于樽罍笾豆之所衮冕白珠九旒犀组缨青纩充耳逺游三梁冠金蚹九首施朱翠黑介帻犀发缨翠缕缁布冠青组缨属于冠冠冕各一箱盛奉礼郎二人各执立于西阶之西东面北上主人赞冠者【庶子为之】升诣东序帷内少北户东西面立典谒引羣官以次入就位初賔赞入次左庶子版奏外办通事舍人引三师等入就閤外道西位东面立皇太子着空顶黒介帻双童髻玉宝饰防衣【紫褶緑袴织成褾领锦袖乌皮履】乗舆以出洗马迎于閤门外左庶子跪奏称左庶子臣某言请殿下降舆俛伏兴还侍位皇太子降于舆洗马引之道东位西向立左庶子又前跪奏称左庶子臣某言请殿下再拜皇太子再拜三师三少答再拜洗马引就阶东南面三师训在前三少训从于后千牛仗二人夹左右其余仗卫到于师保之外通事舍人引宗正卿入见皇太子讫通事舍人引出迎賔洗马引皇太子初行乐作至阼阶东西面立偃麾乐止【凡乐皆伶官师举麾工鼔　柷而后作偃麾戛敔而后止】宗正卿迎賔于门东西面賔立于门西东面宗正卿再拜賔不答拜賔入门乐作主人后入立于乐悬东北西面賔入赞冠者从入舍人引賔诣殿阶间南面乐止赞冠者立于賔西南东面节在賔东少南西面制案在赞冠西南面賔就案取制执洗马引皇太子诣制位北面立皇太子再拜宣诏曰制皇太子某吉日元服率由旧章命太尉就宫展礼讫皇太子又再拜少傅进诣賔前受制书退授皇太子皇太子受制书付庶子案退洗马引皇太子师保等如式升东阶【量人从升】初行乐作上阶乐止入东序帷内近北南面立师保等各就席位讫賔升西阶宗正卿升东阶各立席后初賔升舍人引赞冠者诣罍洗盥手升自东阶诣东序帷内于主人赞冠之南俱西面赞冠者引皇太子出立于席东西面賔之赞冠者取纚栉二箱坐奠于皇太子筵南端兴席北少东西面立賔揖皇太子进升筵西向坐賔之赞冠者进筵前东面坐脱空顶黑介帻置于箱栉毕设纚兴少北南面立賔降盥主人从降乐作賔升乐止主人从升执缁布冠者升賔降一等受之又执顶左执前进皇太子筵前东向立祝曰令月吉日始加元服弃厥防志慎其成徳夀考维祺以介景福乃跪冠兴复位东面立賔之赞冠进筵前东面跪结缨兴复位皇太子兴賔揖皇太子赞冠者引皇太子适东序帷内着衣素裳之服以出立于席东西面賔揖皇太子进升筵西向坐賔之赞冠者进筵前东面跪脱缁布冠置于黒介帻之箱栉纚依旧不觧兴复位賔降二等受逺游冠右执顶左执前进皇太子筵前东向左祝曰吉月令辰乃申嘉服克恭威仪式昭厥徳眉夀万年永受胡福乃跪冠兴复位賔之赞冠者引皇太子适东序帷内着朝服以出立于席东西面賔揖皇太子皇太子进升筵西向坐賔之赞冠者进筵前东向跪脱逺游冠置于纚箱栉纚依旧不解兴复位賔降三等受冕右执顶左执前进皇太子筵前东向立祝曰以歳之正以月之令咸加其服以成厥徳万夀无彊承天之庆乃跪冠兴复位賔之赞冠者跪受簮结缨兴复位皇太子兴賔揖皇太子赞冠者引皇太子适东序着衮冕之服以出立于席东西面赞冠者彻纚栉二箱入于帷内又取筵入于帷内主人赞冠者又设醴皇太子席于室户西南向下筦上藻賔之赞冠者于东序帷内盥手洗觯典膳郎酌醴加柶覆之面柄賔之赞冠者受面叶立于序内南面立賔揖皇太子赞冠者引皇太子就筵西南面立賔进受醴加柶面柄进皇太子筵前北面立祝曰甘醴惟厚嘉荐令芳拜受祭之以定厥祥承天之休夀考不忘皇太子筵西拜受觯賔复位东面答拜赞冠者兴进馔者奉馔陈于皇太子筵前皇太子升筵坐左执觯右执脯擩于醢祭于笾豆之间赞冠者取韭菹徧擩于豆以授皇太子又祭于笾豆之间取肺一以授皇太子奠觯于荐西兴受肺却左手执本坐缭右手絶末以祭上左手哜之兴以授赞冠者加于俎皇太子帨手兴取觯以柶祭醴三始扱一祭又扱再祭加柶于觯面叶兴筵末坐啐醴逮柶兴降筵西南面坐奠觯兴賔答拜皇太子升筵坐奠觯于荐东兴降筵赞冠者引皇太子降自西阶之东南面賔初答拜讫降立于西阶之西近南东面引賔之賛冠者随降立于賔西南东面皇太子立定賔少进字之曰礼义既备令月吉日昭告厥字君子攸宜宜之于嘏永受保之奉勑字某皇太子再拜曰某虽不敏敢不祗奉又再拜洗马引皇太子降初行乐作至阼阶下位乐止三师在南北面三少在北南面立定皇太子西面再拜三师等答再拜以出于三师拜讫典仪曰再拜赞者承传羣官在位者皆再拜左庶子前称礼毕皇太子乗舆以入侍臣从至閤如常仪初皇太子降通事舍人引賔赞及宗正卿出就会所












　　政和御制冠礼卷六
　　钦定四库全书
　　政和御制冠礼卷七
　　冠仪
　　太子
　　唐
