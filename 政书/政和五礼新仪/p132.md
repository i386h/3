<!-- { "loadSidebar": true } -->
　　前一日所司预设皇后大次二一于大庆殿门外之西南向一于内殿庭之南北向尚寝设皇后栉幄于所御殿之室中设御榻于室中之西又设皇后对榻于御榻之东司设设巾洗各二一于东阶南一于室之北水在洗东司醖设御酒尊于室中实四爵两卺于篚【爵卺以阙酒器代之】至日晡后皇后入宣德门至大庆殿门外次前回车南向施步障繖扇等毕内侍进当车前跪奏请皇后降车舆退复位皇后降车入次肩舆进皇后升舆至内东门降舆执扇烛者布列前后尚宫导皇后诣内殿庭之大次以俟内侍以版奏请中严皇帝服通天冠绛纱袍以出即御座南向左右侍衞如常仪皇后入次少顷尚宫前引皇后出诣殿庭之东西向内侍版奏外办又奏皇帝降座礼迎皇帝降座内侍前引诣殿庭西东向揖皇后以入皇后从入升自西阶皇帝盥于南洗皇后盥于北洗入室各就榻前立尚食跪奏请皇帝皇后皆坐尚食以馔进皇帝皇后皆食司醖以酒进皇帝皇后俱受醆以饮尚食以馔从再饮三饮如初仪尚仪跪奏礼毕皇帝皇后俱兴尚宫奏请皇帝更礼服尚寝请皇后服常服次日以礼朝见并如宫中之仪
　　皇后表谢
　　皇后至宫之明日质明具服以出司言引尚宫尚宫引皇后降自西阶立于庭北向左右侍从如常仪内侍赞再拜皇后再拜内侍以谢表授皇后又内侍以案少前皇后以表置于案上内侍赞再拜皇后再拜内侍奉表以闻内侍诣皇后前跪奏礼毕俛伏兴皇后还閤














　　政和五礼新仪卷一百六十九
　　钦定四库全书
　　政和五礼新仪卷一百七十
　　嘉礼
　　纳皇后仪五
　　皇后朝谒景灵宫
　　前一日有司于景灵宫东张次于明福殿上【西宫即于洁成殿】又于天兴殿之东廊设幄次稍南西向又于殿东阶之东稍南设皇后褥位西向又于殿上设皇后褥位西向又于殿上设皇后褥位于香案之南北向及供奉之物如常仪又设内命妇妃嫔以下陪列位于殿庭之东外命妇陪列位于殿庭之西皆重行北向保宁閤天元太始皇武俪极太定煇德熙文衍庆美成继仁治隆徽音景灵西宫大明坤元重光殿并如上仪讫又设内命妇妃嫔以下及外命妇并应奉官次于斋殿门内外量殿之宜太仆寺陈重翟车于宣德门偏东南向其日未明前二刻有司设小驾卤簿仪仗于重翟车左右以次排列外命妇先自景灵殿后门入就次皇后未出宫前一刻内侍引内命妇妃嫔以下俱诣殿庭起居讫内侍奏请中严少顷又奏外办皇后首饰袆衣乘龙饰肩舆如常仪障以行帏出内东门【由宣祐门左银台门左嘉肃门左长庆门入左升龙门】内侍诣皇后肩舆前俛伏跪奏具官臣某言请皇后降肩舆升重翟车奏讫俛伏兴少退【凡内侍奏请之仪准此】皇后升重翟车内侍诣车前奏请重翟车进发车进行出宣德东偏门内命妇妃嫔以下自内东门各升所乘车由左掖门至宣德门外从皇后车至景灵东宫昌福门【西宫即于昭德门】小驾卤簿止于门外车入门回车南向内侍诣车前奏请皇后降车升肩舆皇后降车升肩舆入大次内命妇妃嫔以下并降车以入内侍引外命妇诣皇后大次前起居讫并先赴殿庭陪位少顷内侍前导皇后至天兴殿幄次降帘又内侍诣幄次前奏请皇后行朝谒之礼帘卷内侍前导皇后诣殿阶下西面褥位立内侍奏请再拜皇后再拜内命妇妃嫔以下及外命妇皆再拜内侍前导皇后升殿东阶诣圣祖天尊大帝香案前褥位北向立内侍奏请皇后上香再上香三上香又奏请再拜皇后再拜内命妇妃嫔以下及外命妇皆再拜内侍前导皇后还幄次帘降内侍诣幄次前奏言礼毕次诣保宁閤天元太始皇武俪极太定辉德殿朝谒如天兴殿仪讫归大次内侍诣大次前奏解严内外命妇皆还次少顷小驾卤簿转仗衞于还途如来仪外命妇先退太仆进重翟车于昌福门内南向内侍奏请中严少顷又奏外办皇后乘肩舆以出至车前内侍诣肩舆前奏诣皇后降肩舆升重翟车皇后升车驭者执绥内侍诣车前奏请重翟车进发内命妇妃嫔以下皆升所乘车重翟车进行鼔吹振作前导车至宣德东偏门内回车南向内侍诣车前奏皇后降升肩舆皇后乘肩舆障以行幄由内东门还内内命妇妃嫔以下从人内侍奏请解严将士等各还其所次日又朝谒熙文衍庆美成继仁治隆徽音殿并如天元殿之仪又次日诣西宫朝谒大明坤元重光殿并如熙文殿之仪














　　政和五礼新仪卷一百七十
<史部,政书类,仪制之属,政和五礼新仪>
　　钦定四库全书
　　政和五礼新仪卷一百七十一
　　嘉礼
　　皇太子纳妃仪上
　　陈设
　　临轩命使
　　采择
　　问名
　　吿吉
　　吿成
　　吿期
　　奏告
　　册妃
　　醮戒
　　亲迎
　　同牢
　　妃朝见
　　盥馈
　　陈设
　　前期殿中监帅其属尚舎张设垂拱文德殿门之内设御座于文德殿门当中南向东西房于御座之左右稍北东西閤于殿后之左右殿上前槛施设香案于殿下螭陛间大晟展宫架之乐于殿庭横街之南协律郎举麾位于宫架西南北东向大司乐押乐位于宫架之北北向仪鸾司设文武朔参官应行事官东宫官次于朝堂之内外又设使副次于右升龙门内东南其日尚辇陈大辇于殿西阶下东向陈御马于殿门外东厢西向尚书兵部帅其属列黄麾细仗于殿庭典仪设使副受制位于横街南北向东上设在朝承制位于御座之东又设左辅宣制位于使副之东北并西向又设应行事官位于近北西向以北为上设典仪位于宫架东北赞者二人在南少退俱西向
　　临轩命使
　　其日质明辟文德殿门文武朔参官及应行事官入就次各服其服大乐正帅乐工先入就位协律郎入就举麾位大司乐入就押乐位备而不作典赞者先入就位礼直官引使副入立于文德殿门外道东西向皇帝将出宫东上閤门引知枢密事以下诣垂拱殿立班如常仪东上閤门附内侍进班齐牌垂拱殿降皇帝乘辇出至殿上少驻辇官迎驾自赞常起居讫宣辇官上殿卷鸣鞭行门禁衞诸班亲从迎驾自赞常起居次舎人先赞知内侍省事以下常起居次枢密以下通班常起居赞只候引驾枢密知客省事以下至签书东上閤门官分左右六尚局应奉官只应武功大夫以下并先退管军臣僚窄衣执杖子宣名常起居赞只候引驾并分左右前导辇降东阶垂拱殿门外禁衞诸班亲从自赞常起居讫至文德殿后管军臣僚易公服执杖子殿阶下分东西侍立皇帝降辇入西閤前导官易朝服诣御座前分左右侍立知枢密院签书枢密院知密省事以下至签书东上閤门官在东同知枢密院在西閤门舎人以下各诣两朶殿上不当只应舎人并殿下西向立诸军将校先入分立殿门内左右内外符宝郎俱诣閤奉迎御史台引殿中侍御史一员先入就位次东上閤门御史台太常寺分引三公以下文武百僚入诣文德殿庭立班东西相向如月朔视朝之仪礼直官通事舎人引左辅版奏中严内外符宝郎奉宝先出少顷又引左辅版奏外办皇帝服通天冠绛纱卷殿上鸣鞭禁衞诸班亲从自赞常起居皇帝出西閤乘辇礼直官太常博士引礼仪使前导皇帝出自西房内侍承防索扇扇合皇帝降辇即御座卷内侍又赞扇扇开殿下鸣鞭炉烟升礼直官太常博士礼仪使立于御座前稍东西向符宝郎奉八宝陈于御座之左右分立如仪礼直官通事舎人太常博士引使副入就位立定典仪曰再拜赞者承传使副以下在位官皆再拜左辅诣御座前承防降自东阶诣使副前稍东西向称有制典仪曰再拜赞者承传使副以下应在位官皆再拜左辅宣制讫使副又再拜左辅升复位礼直官通事舍人太常博士引使副出由文德殿门出右掖门乘车备仪仗而行初使副出礼直官太常博士引礼仪使进当御座前俛伏跪奏礼仪使具官臣某言礼毕俛伏兴复位内侍承防索扇扇合降鸣鞭皇帝降座乘辇入自东房内侍又赞扇扇开礼直官通事舎人引左辅版奏解严所司承防放仗应在位官俱再拜讫以次出






　　政和五礼新仪卷一百七十一
　　钦定四库全书
　　政和五礼新仪卷一百七十二
　　嘉礼
　　皇太子纳妃仪
　　采择
　　前一日主人设使副次于大门之外道右南向其日大昕使副至妃氏大门外掌次者延入次【主人及行事者皆公服】主人受于庙【无庙者于防事中间设神位】使副出次谒者引立于大门外之西东面主人立于东阶下西面傧者立于主人之左北面受命出立于东门西面曰敢请事使者曰奉制储宫纳配属于令德邦有典常使某行采择之礼傧入吿主人曰臣某之子昧于阃仪未足以备采择之礼傧者恭承制命臣某不敢辞傧者入吿讫入引主人迎于大门外之南北面再拜使副不答拜谒者引使副入门而左主人入门而右执鴈者从而入以鴈陈于庭三分庭一在南北向使副升自西阶立于两槛间南面主人升自东阶进使副前北向使者曰某奉制采择主人降阶间北面再拜退立于东阶上谒者引使副降自西阶以出
　　问名
　　使副既出立于中门之西东向主人降诣阶间立于东阶下西面傧者进受命出请事使者曰储宫之配采择既谐将谋卜筮承制命问名傧者入吿主人曰制以臣某之子可以奉侍储宫臣某不敢辞傧者出吿入引主人迎于中门外之南北面再拜使副不答拜谒者引使副入门而左主人入门而右执鴈者从入以鴈陈于庭三分庭一在南北向使副升自西阶立于两楹间俱南面主人升自东阶进使副前北面使者曰某奉制问名将谋卜筮主人降自阶间北面再拜升阶仍北面曰臣某第几女某氏出使副降自西阶出立于中门之外东面主人降立于中门之内面西傧者进受命出请事使者曰礼毕傧者入吿主人曰某公奉制命至于某之室请礼从者傧者出吿使者曰某既得将吿事敢辞傧者入吿主人曰敢固以请傧者出吿使者曰某辞不获命敢不从傧者入告遂引主人升立于序端掌事者彻神位设礼宾席傧者引入主人降迎使副报揖主人入使副从入升阶即座行饮食之礼防毕宾主俱兴掌事者奉币以授主人主人以授使副使副降自西阶从者受币使副退主人送于门外
　　吿吉
　　前一日主人设使副次如常仪其日大昕使副至妃氏大门外掌次者延入次主人受礼如采择之仪使副出次谒者引立于大门外之西东面主人立于东阶下西面傧者进受命出请事使者曰某谋诸卜筮其吉协从制使某吿吉傧者入吿主人曰臣某之子惷愚惧弗克堪卜筮之吉惟臣之幸臣某谨奉制典傧者出吿讫入引主人迎于大门外之南北面再拜使副不答拜谒者引使副入门而左主人入门而右执鴈者从入以鴈陈于庭三分庭一在南北向使副升自西阶立于两楹间俱南面主人升自东阶进使副前北面使者曰奉制吿吉主人降诣阶间北面再拜使副降自西阶出立于中门外之西东面主人退之南北面再拜使副不答拜谒者引使副入门而左主人入门而右执鴈者以鴈入陈于庭三分庭一在南北向使副升自西阶立于两楹间俱南面主人升自东阶进使副前北面使者曰某奉制吿期主人降诣阶间北面再拜使副降自西阶出立于中门外之西东向主人退立于中门内西面傧者进受命出请事使者曰礼毕其礼使副如问名之仪
　　告成
