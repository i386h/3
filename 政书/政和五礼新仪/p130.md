<!-- { "loadSidebar": true } -->
　　前一日有司设使副次于皇后第大门外道右南向东上又设使副次于中门外之西东面北上其日使副乘车持节备仪仗鼔吹备而不作至皇后第大门外降车掌次者延入次主朝服受于庙【无庙者于防事中门外设神位】执事者皆公服礼直官引使副出次执事者取制书降车置于案礼直官引使副立于大门外之西东向北上持幡节者立于使副之北少退令使二人对举置案立于使副之南执鴈者又在其南俱东面主人立于大门内之东西面傧者立于主人之左北面进受命出曰敢请事使者曰某奉制采择傧者入吿主人曰臣某之女未知壸仪方饬姆训既防制访臣某不敢辞傧者出吿讫入引主人出迎使副立于大门外之南北面再拜使副不答拜主人揖使副先入室于阶西面立使副入幡节前导其持案及执鴈者从入幡节立于西阶之西东面持节者脱节衣使者自西阶升立于两楹间南向副使在使者西南持案及执鴈者又在副使南少退俱东面主人升东阶诣使者前北面立持案者以案进副使取制书持案者退复位副使奉制书进授使者还复位使者曰有制执鴈者以鴈陈于庭三分庭一在南北向主人降诣阶间北面再拜使者宣制毕主人又再拜稽首讫升进复诣使者前使者以制书授主人各俛伏跪主人受制书讫各俛伏兴主人少退以授掌事者仍北面立傧者引二人对举答表案进立于主人后少西傧者取表以授主人主人受表进授使者如上仪讫退复位主人再拜持节者加节衣礼直官引使副降自西阶以出制文【凡大礼制书皆以版长一尺二寸博四寸厚八分后家答表亦如之】
　　皇帝曰咨某官姓名肇经天人爰始夫妇正位基化敦叙天伦敷求贤明是推令族率由盛典式举徽章今遣使持节上公封某宗正卿封某以礼采择
　　答文
　　皇帝嘉命举大婚之礼下逮微陋备数采择臣之女方只保傅式严谆诲恭承令典肃荷徽章某官臣姓名稽首再拜承制诏
　　问名
　　使副既出中门外就次主人降立于中门内西向礼直官引使副出次立于中门外之西东面北上持节者立于使副之北少退令史二人对举制案立于使副之南执鴈者又在其南俱东向傧者进受命出曰敢请事使者曰将加卜筮奉制问名傧者入吿主人曰臣某之女被预询择闻命只惧既防制问臣某不敢辞傧者出吿讫入引主人迎使副立于中门外之南北面再拜使副不答拜主人揖使副先入至于阶西面立使副入幡节前导其持案及执鴈者从入幡节立于西阶西东面持节者脱节衣使者自西阶升立于两楹间南面副使在西南持案及执鴈者又在副使南少退俱东面主人升东阶诣使者前北面立持案者以案进副使前副使取制书持案者退复位副使奉制书进授使者退复位使者曰有制执鴈者以鴈陈于庭三分庭一在南北向主人降诣阶间北面再拜使者宣制毕主人又再拜稽首讫升进复诣使者前使者以制书授主人各俛伏跪主人受制书讫各俛伏兴主人少退以授掌事者仍北向立傧者引二人对举答表案进立于主人后少西傧者取表以授主人主人受表进授使者如上仪讫退复位主人再拜持节者加节衣礼直官引使副降自西阶出立于中门外之西副使在南少退俱东面主人降立于中门内西面傧者进受命出曰敢请事使者曰礼毕傧者入吿主人曰某公奉制命至于某之室某有先人之礼请礼从者傧者出吿使者曰某既得将事敢辞傧者入吿主人曰先人之礼敢固以请傧者出吿使者曰某辞既不获敢不从傧者入吿遂引主人升立于序端掌事者彻神位设礼宾席傧者引主人降迎使副报揖主人入使副从入阶即座行饮食之礼会毕宾主俱兴掌事者奉币以授主人主人以授使副使副降自西阶从者受币使副退主人反于寝使副奉答表升车仪仗导从至左掖门外降车仪仗退使副乘马至合下马门外诣内东门以表附内侍进入讫退
　　制文
　　皇帝曰咨某官姓名自昔受命之君必择建厥配以奉天地以承宗庙以御于家邦德至茂也肆朕稽古永惟大猷谋于公卿咸以只若率由旧典式举徽章今遣使持节上公封某宗正卿封某以礼问名
　　答文
　　皇帝嘉命使者某重宣中制问臣名族臣女先臣某官之遗元孙先臣某官之遗曽孙先臣某官之遗孙先臣某姓某之外孙女年若干恭承令典肃荷徽章某官臣姓名稽首顿首再拜承制【若女祖以上在直云某官臣之孙女】
　　吿吉
　　前一日有司设使副次如常仪其日使副至皇后第大门外降车掌次者延入次主人受礼并如采择之仪执事者皆公服礼直引使副出次执事者取制书降车置于案礼直官引使副立于大门外之西东面北上持幡节者立于使副之北少退东面令史二人对举制案立于使副之南执鴈者又在其南俱东面主人立于大门内之东西面傧立于主人之左北面进受命出曰敢请事使者曰加诸卜筮占曰从制使某吿吉傧者入吿主人曰臣某之女只严女功未烛妇道卜筮协吉臣与有荣臣某谨奉典制傧者出吿讫入引主人出迎使副立于大门外之南北面再拜使副不答拜主人揖使副先入至于阶西面立使副入幡节前导其持案及执鴈者从入幡节立于西阶之西东面持节者脱节衣使者由西阶升立于两楹间南面副使在使者西南其持案及执鴈者又在副使南少退俱东面主人升东阶诣使者前北面立持案者以案进副使取制书持案者退复位副使奉制书进授使者退复位使者曰有制执鴈者以鴈陈于庭三分庭一在南北向主人降诣阶间北面再拜使者宣制毕主人又再拜稽首讫升进复诣使者前使者以制授主人各俛伏跪主人受制书讫各俛伏兴主人少退以授掌事者仍北面立傧者引二人对举答表案进立于主人后少西傧者取表以授主人主人受表进授使者如上仪讫退复位主人再拜持节者加节衣礼直官引使副降自西阶出立于中门外之西副使在南少退俱东面主人降立于中门内西面傧者进受命出曰敢请事使者曰礼毕其礼使副使副复命并如问名之仪
　　制文
　　皇帝曰咨某官姓名稽谋所自燕及神民濬发祥占从以元吉六合之庆是为大同今遣使持节上公封某宗正卿封某以礼吿吉
　　答文
　　皇帝嘉命使者某重宣中制太卜元吉微陋之族惧不克堪恭承徽章肃奉典制某官臣姓名稽首顿首再拜承制诏
　　吿成
　　前一日有司设使副次如常仪其日使副至皇后第大门外降车掌次者延入次主人受礼并如吿吉之仪执事者入设幂于中门之外元纁束帛陈于幂上北向奉谷珪以匮俟于幂东西向礼直官引使副出次执事者取制书降车置于案礼直官引使副立于大门外之西东面北上持幡节者立于使副之北少退令史二人对举制案立于使副之南俱东面主人立于大门内之东西面傧者立于主人之左北面进受命出曰敢请事使者曰某奉制吿成傧者入吿主人曰奉制使赐臣以重礼臣某只奉典制傧者出吿讫入引主人出迎使副立于大门外之南北面再拜使副不答拜主人揖使副先入至于阶西面立使副入幡节前导持案及奉谷珪者从入举束帛者次之执事者坐啓匮取圭加于元纁上三分庭一在南北面西上幡节立于西阶之西东面持节者脱节衣使者由西阶升立于两楹间南向副使在使者西南持案者又在副使之南少退俱东面主人升东阶诣使者前北面立持案者以案进副使前副使取制书持案者退复位副使奉制书进授使者退复位使者曰有制主人降诣阶间北面再拜使者宣制毕主人再拜稽首讫升进复诣使者前使者以制书授主人各俛伏跪主人受制书讫各俛伏兴主人少退以授掌事者仍北面立掌事者授玉币于庭自左受之以东奉玉币者自西南出傧者引二人对举答表案进立于主人后少西傧者取表以授主人主人受进表以授使者如上仪讫退复位主人再拜持节者加节衣礼直官引使副降自西阶出立于中门外之西副使在南少退俱东面主人降立于中门内西面傧者进受命出曰敢请事使者曰礼毕其礼使副使副复命如吿吉之仪
　　制文
　　皇帝曰咨某官姓名之女毓秀中闺膺华高胄咏葛覃之本尊严师傅崇卷耳之志夙念恭勤将延登于太微永迓承于介福以元纁谷珪式章典礼今遣使持节上公封某宗正卿封某以礼告成
　　答文
　　皇帝嘉命使者某重宣中制降婚卑陋崇以上公宠以盛礼备物典册恭承天奬肃荷徽章某官臣姓名稽首顿首再拜承制诏
　　吿期
　　前一日有司设使副次如常仪其日使副至皇后第大门外降车掌次者延入次主人受礼并如吿成之仪执事者皆公服礼直官引使副出次执事者取制书降车置于案礼直官引使副【阙】立于大门外之西东面北上持幡节者立于使副之北少退令史二人对举制案立于使副之南执鴈者又在其南俱东面主人立于大门内之东西面傧者立于主人之左北面进受命出曰敢请事使者曰制使某告期傧者入吿主人曰臣谨奉制诏傧者出吿讫入引主人出迎使副立于大门之南北面再拜使副不答拜主人揖使副先入至于西阶东面立使副入幡节前导其持案及执鴈者从入幡节立于西阶之西东面持节者脱节衣使者由西阶升立于两楹间南面副使在使者西南持案及执鴈者又在使副南少退俱东面主人升东阶诣使者前北面立持节者以案进副使前副使取制书持案者退复位副使奉制书进授使者退复位使者曰有制执鴈者以鴈陈于庭三分庭一在南北向主人降诣阶间北面再拜使者宣制毕主人又再拜稽首讫升进复诣使者前使者以制书授主人各俛伏跪主人受制书讫各俛伏兴主人少退以授掌事者仍北面立傧者引二人对举答表案进立于主人后少西傧者取表以授主人主人受表进授使者如上仪讫退复位主人再拜持节者加节衣礼直官引使副降自西阶出立于中门外之西副使在南少退俱东面主人降立于中门内西面傧者进受命出曰敢请事使者曰礼毕其礼使副使副复命并如吿成之仪
　　制文
　　皇帝曰咨某官姓名今月吉日备序来傧爰定厥祥率遵典礼今遣使持节上公封某宗正卿封某以礼吿期
　　答文
　　皇帝嘉命使者某重宣中制吿曰某月某日可迎臣恭承令典肃荷徽章某官姓名稽首顿首再拜承制诏



　　政和五礼新仪卷一百六十七
　　钦定四库全书
　　政和五礼新仪卷一百六十八
　　嘉礼
　　纳皇后仪三
　　奏告太庙景灵宫诸陵
　　前期太史局择日差官奏告太庙景灵东宫景灵西宫永安陵永昌陵永熙陵永定陵永昭陵永厚陵永裕陵永泰陵并如常吿之仪
　　临轩命使册后及奉迎
