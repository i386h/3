<!-- { "loadSidebar": true } -->
　　祀日丑前五刻【行事用丑时七刻】初献以下并赴坛所就次郊社令先入视设神位版讫退乐正帅工二舞入就位【登歌工人俟监察御史阅讫升邜阶各就位】次太常令帅其属实馔具毕次引光禄卿入诣午阶之南席位北向立赞者曰再拜光禄卿再拜升坛视礼馔毕次引监察御史升坛阅陈设纠察不如仪者【凡防视防阅皆先诣正位】光禄卿还斋所余官各服祭服次引行事执事官各就邜阶东内壝外揖位立定礼直官赞揖次引大司乐大乐令协律郎先入就午阶南席位北向立赞者曰再拜各就位次引监察御史奉礼郎太祝郊社太官令入就午阶南席位北向立【若夏祭大礼年上公摄事则又引读册举册官】次引初献户部尚书亚献终献礼官分献官各入就邜阶东席位西向北立礼直官稍前赞有司谨具请行事协律郎跪俛伏举麾兴工鼓柷宫架作景安之乐帝临嘉至之舞六成偃麾戞敔乐止【凡乐皆协律郎跪俛伏举麾兴工鼔柷而后作偃麾戞敔而后止】太常升烟燔牲首赞者皆曰再拜在位者皆再拜次引监察御史奉礼郎太祝郊社太官令升坛各就位立定【大官令就正位酌尊所】次引初献诣盥洗位宫架正安之乐作【凡初献升降行止皆作正安之乐】至洗位北向立搢笏盥手帨手执笏升坛乐止登歌乐作诣昊天上帝神位前北向立乐止登歌嘉安之乐作搢笏跪次引奉礼郎搢笏西向跪执笏者以玉币授奉礼郎奉礼郎捧玉币授初献讫执笏兴先诣太祖皇帝神位前北向立初献受玉币奠讫执笏俯伏兴再拜讫乐止次引初献诣太祖皇帝神位前东向立【酌献诣配位准此】奠币如上仪【惟登歌作定安之乐】乐止奉礼郎复位初献将降坛登歌乐作降阶乐止宫架乐作复位乐止
　　进熟
　　祀日有司设鼎二于神厨各在镬右光禄帅进馔者诣厨以升牛于镬实于一鼎【肩臂臑肫胳正脊一横脊一直脊一长胁一短胁一代胁一皆二骨以并正配位各实一鼎】皆设扃幂祝史对举入设于馔幔内俟初献既升奠玉币入陈于邜阶下西向南上祝史抽扃委于鼎内除幔初鼎序入有司执匕及俎以从至邜阶下俎各设于鼎西加于鼎光禄以升牛各载于一俎【肩臂臑在上端肫胳在下端脊胁在中正配位各设一俎】鼎先退次引户部尚书诣邜阶下搢笏捧俎升坛宫架丰安之乐作诣昊天上帝神位前北向跪奠执笏俯伏兴有司设于豆前次诣太祖皇帝神位前东向奉俎如上仪讫乐止降复位初献俎讫引太祝取菹擩于醢登于豆间三又取黍稷胏祭如初俱借以茅退复位次引初献再诣盥洗位宫架乐作至洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升坛乐止登歌乐作诣正位酌尊所西向立乐止登歌嘉安之乐作执事者以爵授初献搢笏执爵执尊者举幂太官令酌太尊之泛齐讫先诣配位酌尊所北向立初献以爵授执事者执笏诣昊天上帝神位前北向立搢笏跪执事者以爵初献执爵祭酒三祭于茅苴奠爵执笏俯伏兴少立乐正次引太祝于神位前东向搢笏跪读祝文读讫执笏兴先诣太祖皇帝神位前南向立【若夏祭大礼年上公摄事则次引读册举册官诣神位之右举册官搢笏对捧册跪读册官东向搢笏跪读册文读讫各执笏兴先诣配帝神位前南向立】初献再拜次诣太祖皇帝神位前酌献并如上仪【惟登歌作来安之乐】太官令复诣正位酌尊所太祝复位初献将降坛登歌乐作降阶乐止宫架乐作复位乐止文舞退武舞进宫架正安之乐作舞者立定乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升坛诣正位酌尊所西向立宫架作文安之乐神保锡羡之舞执事者以爵授亚献官亚献搢笏执爵执尊者举幂太官令酌山尊之醴齐讫先诣配位酌尊所北向立亚献以爵授执事者执笏诣昊天上帝神位前北向立搢笏跪执事者以爵授亚献亚献执爵祭酒三祭于茅苴奠爵执笏俛伏兴再拜次诣太祖皇帝神位前行礼并如上仪讫乐止降复位次引终献诣洗及升坛行礼并如亚献之仪降复位初亚献将升献分引礼官及分献官各诣盥洗位搢笏盥手帨手执笏诣从祀神前搢笏跪奠币执爵三祭酒奠爵【神位无币者俱祭酒】执笏俛伏兴再拜复位次引太祝诣正配神位前彻笾豆登歌肃安之乐作卒彻乐止次引郊社令束茅讫俱复位礼直官曰赐胙赞者承曰赐胙再拜在位者皆再拜送神宫架景安之乐作一成止
　　望燎
　　初景安之乐毕引三献官户部尚书礼官分献官诣望燎位宫架乐作至位乐止有司各诣神位前取玉币祝版馔物及牲之左髀求茅置主燎坛【至夏祭大礼年上公摄事则又取祝册置于燎坛】次引监察御史大司乐大乐令奉礼协律郎太祝郊社令诣望燎位立定礼直官曰可燎火燎半柴次引初献以下诣东壝门外揖位立定礼直官赞礼毕揖讫退太官令帅其属彻礼馔次引监察御史诣坛监视收彻讫还斋所光禄以胙奉进监察御史就位展视光禄卿望阙再拜乃退















　　政和五礼新仪卷二十九
　　钦定四库全书
　　政和五礼新仪卷三十
　　吉礼
　　皇帝宗祀上帝仪一
　　时日
　　斋戒
　　奏告
　　陈设
　　车驾自太庙诣文徳殿
　　省牲器
　　奠玉币
　　进熟
　　望燎
　　紫宸殿受贺
　　宣徳门肆赦
　　时日
　　前期降御札以今年季秋宗祀于明堂太常寺帖太史局择日报太常寺参酌讫申奏具时日散告
　　斋戒
　　前祀十日质明有司设行事及陪祠文武官位于朝堂太宰刑部尚书在北南向太常在左刑部尚书在右【刑部尚书稍却】行事太宰左丞在东南吏部尚书户部礼部兵部工部尚书吏部礼部侍郎大司乐光禄卿大乐令光禄丞功臣献官在其南【凡设大乐令下位皆稍却】执事官又在其南俱北向西上监察御史位二在东西向北上读册举册官奉礼恊律郎太祝郊社太官令在东西向北上【奉礼以下位皆稍却】设陪祠文武百官位于行事官之南又设行事执事及陪祠亲王宗室位于太庙斋坊少宰刑部侍郎在北南向少宰在左刑部侍郎在右【刑部侍郎稍却】亚终献在南北向西上亲王及行事执事陪祠宗室在东西向北上东上閤门御史台太常寺自下分引羣官各就位【凡将引行事执事文武陪祠官立班即御史台司殿中侍御史一员先入就位】太宰读誓于朝堂刑部尚书涖之少宰读誓于太庙斋坊刑部侍郎涖之誓文曰今年九月某日皇帝宗祀于明堂前二日朝献景灵宫前一日朝享太庙各其职其或不恭国有常刑读讫【内朝堂执事官奉礼以下文官宣徳郎以下武官从义郎以下先退】余官并对拜讫退皇帝散斋七日于别殿致斋三日【一日于文徳殿一日于太庙一日再拜赴文徳殿】凡散斋不吊防问疾作乐有司不判刑杀文书致斋日前后殿不视事惟行祀事前致斋一日殿中监帅其属舍铺御座于文徳殿当中南向设东西房于御座之左右稍北又设西閤及斋室于殿后之左右殿上前楹施帘致斋之日质明有司陈法驾卤簿于宣徳门外尚辇陈平辇于垂拱殿庭文武百官俱就次各服其服东上閤门奏请皇帝未后诣斋室通事舍人等自下分引知枢宻院事以下诣垂拱殿庭立班东上閤门附内侍进班斋牌垂拱殿帘降皇帝乗辇出至殿上少驻辇官迎驾自賛常起居宣辇官上殿帘卷鸣鞭行门禁卫诸班亲从迎驾自賛常起居次舍人先賛内侍省官以下常起居次枢宻下通班起居賛祗候引驾枢宻知客省事以下至佥书东上閤门官分左右立六尚局应奉官祗应通侍大夫以下武功大夫以下并先退次管军臣僚宣名常起居賛只候引驾并分左右前辇降东阶垂拱殿门外禁卫诸班亲从自賛常起居次行宫使御营廵检一班常起居【如通侍大夫以下知客省事以下武功大夫以下知内事两省带御营器械官充营宫使御营廵检各归本班】至文徳殿后閤降辇入西閤文德殿降前导官并就次易朝服诣御榻前分左右侍立【知枢宻院事佥书枢宻院事在东西向北上同知枢宻院事在东西向左辅一员在枢宻事院之北賛拜东上閤门官一员又在北并西向知客省事以下在佥书枢宻院之南稍东西向北上佥书知客省事以下又在其南稍却】通事舍人等分引行事执事陪祠文武官各綪结佩入诣文徳殿庭次引立班礼部侍郎奏请中严侍臣诣幄奉迎内外符寳即奉寳先出陈诣御榻之左右少顷引礼部侍郎奏外办皇帝服通天冠绛纱袍綪结佩出西閤乘舆称警跸侍卫如常仪由西房至御榻西降舆皇帝即御座南向侍臣夹侍賛拜东上閤门官于榻前賛枢宻以下拜殿之上下应在官皆再拜【东上閤门官賛拜讫转身北向随拜毕面西賛各只候】次礼直官引左辅诣御座前俛伏跪奏称左辅具官臣某言请皇帝降座就斋室奏讫俛伏兴还侍立【凡左辅奏请准此】皇帝降座乘舆由东房入斋室侍各还所司直卫如常仪通事舍人分引行事执事陪祠文武官以次出【都堂侍从官并尚书侍郎分宿于秘书省中书后省余官内庭有所司者各宿于其司诸方客使许赴陪位者各宿于其次】凡散斋治事如故惟不吊防问疾作乐判书刑杀文书决罚罪人及与秽恶致斋之日官给酒馔惟视祀事得行其余悉禁与祀之官已斋而阙者通摄行事
　　奏告
　　前祀二日奏告神宗皇帝室如常告之仪
　　陈设
