<!-- { "loadSidebar": true } -->
　　祀日陪祠文武官先诣夕月坛斋宫其日导驾官以下就位次各服其服尚辇奉御进舆于大庆殿乘黄令进玉辂于宣徳门内南向设千牛将军一员位于辂前北向门下侍郎一员位于左辅之前赞者二人位又于其前少顷东上閤门御史台太常寺分引左辅门下侍郎太仆卿乘黄令诣大庆殿西阶下立北向东上乘黄令位其后次引导驾官在其后分东西相向立以俟奉迎前导次管军臣僚次行宫使御营廵检等又在其后礼直官通事舍人引礼部侍郎奏请中严【凡左辅门下侍郎礼部侍郎奏请皆礼直官通事舍人引】少顷又奏外办皇帝服通天冠绛纱袍乘舆以出降自西阶称警跸如常仪宣赞舍人赞左辅以下常起居次导驾官常起居【已起居者止奏圣躬万福】次管军臣僚次行宫使御营廵检等常起居【该宣名者即宣名】太仆卿出诣玉辂所摄衣而升正立执辔导驾官前导皇帝出大庆门外至玉辂所千牛将军前跪执辔左辅进当舆前俯伏跪奏左辅具官臣某言请皇帝降舆升辂奏讫俯伏兴复位【凡左辅奏请准此】乘黄令稍前东向进玉辂皇帝降舆升辂太仆卿立授绥导驾官分左右歩导门下侍郎进当辂前俯伏跪奏门下侍郎具官臣某言请车驾进发奏讫俯伏兴退复位【凡门下侍郎奏请准此】车驾动称警跸左辅先诣宣徳门以俟门下侍郎及赞者夹侍以出千牛将军夹辂而趋车驾将及宣徳门至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马赞者承传勅侍臣上马诸侍卫之官各督其属左右翊驾在黄麾内符寳郎奉八寳前导殿中监后部从导驾官夹侍于前赞者在左辅门下侍郎之前侍臣上马毕次大内留守于宣徳门下再拜奏辞门下侍郎奏请车驾进发车驾动称警跸不鸣鼓吹大驾卤簿前导诣青城车驾将至青城东上閤门御史台分引陪祠文武官宗室客使礼直官赞者引行事执事官俱诣行宫门外立班再拜奉迎讫退【内已起居者止奏圣躬万福】车驾及门少驻文武侍臣皆下马导驾官歩导入门车驾动千牛将军夹辂而趋至行宫斋殿前回辂南向千牛将军立于辂右左辅奏请皇帝降辂乘舆尚辇奉御进舆于辂后皇帝降辂乘舆入斋殿侍卫如常仪导驾官歩导至殿门皇帝降舆归殿后阁降通事舍人承防勅羣官各还次学士院以祝册授通进司进御书讫付尚书礼部【如朝献朝享即并如冬祀大礼车驾自太庙诣青城仪】
　　奠玉币
　　祀日酉前三刻【行事用酉后三刻】诸祀官及陪祠官各服其服郊社令与太史官属入设神位版太府卿少府监陈玉币光禄卿入实笾豆簠簋太官令入实俎豆良醖令入实尊乐正帅工人二舞以次入与执尊罍篚幂者各就位次通事舍人等分引陪祠文武官及宗室客使各入就位次礼直官赞者分引大礼使以下行事执事官就卯阶内壝门外揖位立定礼直官赞揖次引监察御史次引大礼使以下入就位次引监察御史按视坛之上下纠察不如仪者退复位尚辇奉御进舆于斋殿皇帝服通天冠绛纱袍乘舆以出近侍及扈从之官导从至大次门外皇帝降舆入次帘降礼仪使枢密院官太常卿东上閤门官太常博士礼直官分立于大次外之左右次引礼部侍郎诣前奏请中严少顷又奏外办符寳郎奉寳陈于宫架之北礼仪使当次前俯伏跪奏礼仪使具官臣某言请皇帝行事奏讫俯伏兴还侍位【礼仪使奏礼毕准此】卷皇帝服衮冕以出侍卫如常仪礼仪使以下前导至中壝门外殿中监跪进大圭殿中少监副之【凡殿中监进圭受圭皆少监副之】礼仪使奏请执大圭前导皇帝入自正门【侍卫不应入者止于门外】协律郎跪俯伏举麾兴【凡行事执事者取物奠物皆跪俯伏兴】工鼓祝宫架仪安之乐作【皇帝升降行止皆作仪安之乐】至午阶版位西向立偃麾戞敔乐止【五乐皆协律郎跪俯伏举麾兴工鼔柷而后作偃麾戞敔而后止】礼仪使以下分左右侍立【凡行礼皆礼仪使枢密院官太常卿东上閤门官太常博士礼直官前导至位则分立于左】礼仪使前奏有司谨具请行事宫架作景安之乐帝临降康之舞六成止太常升烟燔牲首礼仪使奏请再拜皇帝再拜赞者曰再拜在位官皆再拜内侍取玉币于篚立于尊所次引太宰吏部尚书侍郎升诣夜明神位前立太宰吏部尚书俱西向北上侍郎东向礼仪使前导皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍受巾跪奠于篚礼仪使奏请执大圭前导皇帝升坛大礼使从【皇帝升降大礼使皆从左右侍卫量人数升】宫架乐作至坛下乐止升自午阶登歌乐作至坛上乐止登歌嘉安之乐作殿中监跪进鎭圭礼仪使奏请搢大圭执鎭圭前导皇帝诣夜明神位前北向立内侍先设缫借于地礼仪使奏请跪奠鎭圭于缫籍执大圭俯伏兴又奏请搢大圭跪内侍加玉于币以授吏部尚书吏部尚书以授太宰太宰西向跪以进礼仪使奏请受玉币皇帝受奠讫吏部侍郎东向跪受以兴进奠于夜明神位前礼仪使奏请执大圭俯伏兴又奏请再拜皇帝再拜乐止太宰以下俱复位礼仪使前导皇帝还版位登歌乐作内侍举鎭圭缫借以鎭圭授殿中监以还有司皇帝降阶乐止宫架乐作至版位西向立乐止祝史奉毛血槃出立于壝门外由其陛升太祝迎于坛上进奠于神位前太祝与执事者退立于尊所

　　政和五礼新仪卷六十
　　钦定四库全书
　　政和五礼新仪卷六十一
　　吉礼
　　皇帝夕月仪下
　　进熟
　　祀日有司陈鼎一于神厨在镬之右太官令帅进馔者诣厨以匕升牛于镬实于鼎【肩臂臑肫胳正脊一直脊一横脊一长胁一短胁一代胁一皆二骨以并】乃设扄幂祝史对举陈于馔幔内光禄实笾豆簠簋于馔幔【笾实以粉餈豆实以糁食簠实以粱簋实以稷】次引礼部侍郎诣馔所视腥熟之节俟皇帝升奠玉币讫还位乐止引礼部尚书诣馔所执笾豆簠簋以入户部尚书诣馔所奉俎以入太官令引入正门宫架丰安之乐作设于卯阶之下北向奉牲者在东祝史抽扄委于鼎右除幂初鼎将入有司执匕及俎以从至卯阶下设于鼎西匕加于鼎太官令以匕升牛于俎【肩臂臑在上端肫胳在下端脊胁在中】鼎先退俟祝史进彻毛血槃以次出次引礼部尚书搢笏执笾豆簠簋户部尚书搢笏奉俎以升执事者各迎于坛上礼部尚书奉笾豆簠簋诣夜明神位前北向跪奠啓盖于下执笏俯伏兴有司设笾于糗饵前豆于醓醢前簠于稻前簋于黍前次引户部尚书奉俎诣夜明神位前北向跪奠执笏俯伏兴有司设于豆前乐止俱降复位太祝取菹擩于醢祭于豆间三又取黍稷肺祭如初皆借用茅各还尊所引太宰左丞诣夜明神位前西向立以北爲上吏部侍郎诣爵洗位东向立礼仪使前导皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍受巾跪奠于篚礼仪使奏请执大圭前导皇帝诣爵洗位宫架乐作至洗位北向立乐止吏部侍郎跪取爵于篚兴以进礼仪使奏请搢大圭受爵内侍酌水以进礼仪使奏请洗爵内侍跪取巾于篚兴以进皇帝拭爵内侍受巾跪奠于篚吏部侍郎受爵升自午阶礼仪使奏请执大圭前导皇帝升坛宫架乐作至午阶乐止升自午阶登歌乐作至坛上乐止登歌凝安之乐作吏部侍郎奉爵诣酌尊所西向立执尊者举幂良醖令酌太尊之泛齐讫礼仪使前导皇帝诣夜明神位前北向立礼仪使奏请搢大圭跪吏部侍郎以爵授左丞左丞授太宰太宰西向跪以进礼仪使奏请执爵祭酒【三祭于茅苴】奠爵执大圭俯伏兴又奏请少立乐止太宰左丞俱复位举册官举册进于夜明神位之右读册官搢笏东向跪读册文读讫执笏兴退复位礼仪使奏请再拜皇帝再拜有司奠册于夜明神位前礼仪使前导皇帝还版位登歌乐作降阶乐止宫架乐作至版位西向立乐止礼仪使奏请还小次宫架乐作将至小次礼仪使奏请释大圭殿中监跪受大圭皇帝入小次帘降乐止文舞退武舞进宫架容安之乐作舞者立定乐止初皇帝将诣小次礼直官太常博士引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以授执事者执笏升诣酌尊所西向立宫架作隆安之乐神保锡羡之舞执事者以爵授亚献搢笏执爵执尊者举幂太官令酌山尊之醴齐亚献以爵授职事者执笏诣夜明神位前北向搢笏跪执事者以爵授亚献亚献执爵祭酒三祭于茅苴奠爵执笏俯伏兴少退北向再拜乐止降复位初亚献行礼将毕次礼直官太常博士引终献诣洗及升坛酌献并如亚献之仪降复位初皇帝既奠玉币光禄以牛左臂一骨及长胁短胁俱二骨以并载于胙俎设于坛下饮福位之西俟终献既升献引户部尚书搏黍太祝官令诣饮福位东向立奉俎豆爵酒者各位于其后礼仪使奏请诣饮福位卷出次宫架乐作殿中监跪进大圭礼仪使奏请执大圭前导皇帝诣饮福位将至乐止宫架僖安之乐作皇帝至饮福位北向立尚醖典御执尊升诣酌尊所良醖令酌上尊福酒合置一尊典御奉尊降诣饮福位以授殿中少监尚醖奉御执爵殿中少监酌之奉御以爵酒授殿中监殿中监西向捧以礼仪使奏请再拜皇帝再拜殿中监跪以爵酒进礼仪使奏请搢大圭跪授爵祭酒【三祭于地】啐酒奠爵殿中监跪受以兴诸太祝帅执事者持胙俎进减神位前正脊二骨横脊二骨加于俎上内侍受俎以授户部尚书户部尚书西向跪以进皇帝受俎奠之户部尚书受俎以兴退复位太官令取黍于簋搏以授太祝太祝受以豆东向跪进皇帝受讫奠之太祝受豆以兴退复位礼仪使奏请执大圭俯伏兴又奏请再拜皇帝再拜乐止礼仪使前导皇帝还版位宫架乐作至版位西向立乐止次引礼部尚书升坛彻笾豆户部尚书升坛彻俎【笾豆俎各一俱少移故处】登歌成安之乐作卒彻乐止礼部户部尚书降复位礼直官曰赐胙行事陪祠官拜赞者承传曰赐胙再拜在位官皆再拜送神宫架景安之乐作一成止
　　望燎
　　景安之乐作礼仪使奏请诣望燎位前导皇帝诣望燎位宫架乐作至位南向立乐止初赐胙再拜讫郊社令以黍稷肺祭籍以白茅束之吏部侍郎帅太祝执篚进诣神位前取玉币祝册借以茅以俎载牲体黍稷饭爵酒降坛南行诣柴坛自南阶升以玉币祝册馔物置于燎柴礼直官曰可燎举爟火东西各以炬燎半柴礼仪使奏礼毕前导皇帝还大次宫架乐作出中壝门外礼仪使奏请释大圭殿中监跪受大圭以还有司侍卫如常仪皇帝至大次乐止礼部郎中奏觧严引大礼使以下诣卯阶之东内壝外揖位立礼直官赞礼毕揖讫退通事舍人引陪祠文武官及宗室客使以次出将士不得輙离部伍【行宫斋殿受贺并如冬祀大礼御端诚殿受贺之仪】
　　车驾还内
