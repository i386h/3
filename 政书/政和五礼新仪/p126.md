<!-- { "loadSidebar": true } -->
　　前期殿中监帅其属尚舎设御座于宣德门楼上前楹当中南向又设御幄于御座之右北仪鸾司分设文武百僚及献俘将校次于楼下之左右随地之宜其日未明尚书兵部率其属陈列黄麾大仗于楼前东上閤门御史台太常寺设文武百僚等班位并如受降之仪又设献俘位于楼前少南又设献俘将校位于献俘位之北刑部尚书奏请献俘位又于其北并北向门下侍郎受露布于楼下之东兵部尚书位于其南并西向文武百僚诸方客使各赴楼前就位次皇帝常服出内东门先知客省事以下六尚局应奉官只应武功大夫至保义郎知内侍省事以下带御器械官鬪班立定屏门开先禁卫诸班亲从等迎驾自賛常起居次知客省事以下知内侍省事以下常起居次楼上侍立知枢宻院官翰林学士承防宣名常起居贮廊南管军臣僚宣名常起居讫【管军臣僚导从驾至僚门导赴楼下侍立】皇帝乗舆升宣德门楼降舆归御幄礼直官舎人分引文武百僚就位立定楼下东上閤门进班齐牌以红绦袋引升楼上东上閤门附内侍进讫内侍承防索扇扇合皇帝即御座帘卷内侍又賛扇扇开侍卫如常仪诸班亲从并里围人等迎驾自賛常起居次舎人賛执仪将士常起居次礼直官舎人分引文武百僚横行北向賛曰拜在位官皆再拜搢笏舞蹈三称万嵗又再拜班首奏圣躬万福又再拜讫礼直官舎人分引各就东西序立次楼上侍臣承防进诣楼前宣引献俘宣讫将校执俘就北面位立定东上閤门官引露布案于楼前北向称宣附讫附门下省东上閤门官案西东向立引门下侍郎于案南北向搢笏跪提承受【阙即行首承受】于案上捧露布躬授门下侍郎俯伏兴置案于近北东上閤门官随案退门下侍郎以露布传授通事舎人折方南行诰文武班南宣宣讫通事舎人捧露布跪授门下侍郎转授兵部尚书次礼直官引刑部尚书进当楼前俯伏跪进奏具官臣某言某使某官某以某处所俘执献请付所司奏讫复位以俟防合就刑者立于西厢东向礼直官引大理卿受之诣法塲准式若上命释罪者通事舎人诣楼前南向宣有勅释缚释缚讫俟命又东上閤门官宣制释放【其词学士院随事撰述】宣讫通事舎人賛谢恩拜再拜随拜三称万嵗讫于东厢西向序立【如有赐物即临时承防宣赐賛谢恩如受降之仪】賛楼上侍立官称贺再拜礼直官舎人分引文武百僚横行北向立定賛者曰拜在位官皆再拜班首少前俯伏跪称贺讫【其词中书省随事撰述】俯伏兴退复位賛曰拜在位官皆拜搢笏舞蹈三称万嵗又再拜东上閤门官进诣楼前承防就班者宣曰有制賛者曰拜在位官皆再拜宣答讫【其词学士院随事撰述】賛者曰拜在位官皆再拜搢笏舞蹈三称万嵗又再拜分班楼上枢宻院少进前俯伏跪奏称具官臣某言礼毕俯伏兴退复位内侍承防索扇扇合皇帝降座降内侍省賛扇扇开所司承防放仗楼下鸣鞭賛文武百僚再拜讫退皇帝乗舆还内如常仪











　　政和五礼新仪卷一百五十九
　　钦定四库全书
　　政和五礼新仪卷一百六十
　　军礼
　　皇帝田猎仪上
　　时日
　　祭告
　　陈设
　　车驾诣田猎所
　　田猎
　　赐射余获
　　车驾还内
　　时日
　　仲冬之月太史择日皇帝田猎于近郊【猎以刚日】
　　祭告
　　皇帝将猎遣官告于宗庙社稷如常告之仪有司祃祭于田所设黄帝神位南向建矟于神位之后置甲胄弓矢于神位之侧设制币笾豆尊坫篚羃并如命将出征祃祭之仪
　　陈设
　　前期户部尚书治徒庶侍郎会卒伍虞部莱所田之野量地之广狭以旌为和门殿中监帅其属尚舎设御幄殿于近北南向设东西閤于殿后之左右殿上前楹施帘仪鸾司文武羣官次于幄殿门外之左右量地之宜典仪设侍猎羣臣位于和门内之左右又设王公以下从猎位于和门内之东南与侍猎羣臣班稍却重行异位西向北上又设百姓位于王公从猎位之南少东随地之宜前猎一日未明兵部尚书建旗于所田之后诸将以鼓铎镯铙帅士徒集于旗下毋得諠哗质明币旗罚后至者兵部侍郎分申田令禁麛卵者与毒驾卤簿仗自宣德门外以次排列如式
　　车驾诣田猎所
　　前期殿中监帅其属尚舎设御幄于大庆殿后殿上前楹施帘仪鸾司设导驾等官次于殿门之外大晟设宫架于宣德门外稍南北向如式其日未明二刻诸侍卫之官各服其器服乗黄令进木辂于宣德门内南向设千牛将军一员位于辂前北向门下侍郎一员位于左辅之前賛者二人位又在其前通事舎人分引枢宻院事以下诣垂拱殿立班如常仪东上閤门附内侍进班齐牌垂拱殿帘降皇帝乗辇出殿上少驻辇官迎驾自殿常起居宣賛官上殿帘鸣鞭行门禁卫诸班亲从迎驾自賛常起居次舎人先賛知内侍省官以下常起居次枢宻以下通班常起居賛只候引驾枢宻知客省事以下至签书东上閤门官分左右立六部尚书局应奉官只应通事大夫以下武功大夫以上并先退次管军臣僚宣名常起居賛只候引驾分左右前导辇降东阶垂拱殿门外禁卫诸班亲从自賛常起居皇帝至大庆殿后閤降舆入西閤导驾官以下就次各易其服少顷东上閤门御史台太常寺分引左辅门下侍郎太仆卿乗黄令诣大庆殿西阶下立东向乗黄令位其后次引导驾官在其后分东西相向立定以俟命奉迎前导礼直官通事舎人引左辅奏请中严【凡左辅门下侍郎奏请皆礼直官通事舎人引】少顷又奏外办皇帝服武弁之服乗舆以出降自西阶称警跸如常仪宣賛舎人賛左辅以下常起居次导驾官常起居【已起居者止奏圣躬万福】太仆卿出诣木辂所摄衣而升正立执辔导驾官前导帝出大庆殿门外至木辂所千牛将军前跪执辔左辅进诣舆前俯伏兴跪奏左辅具官臣某言请皇帝降舆升辂奏讫俯伏兴退复位【凡左辅奏请准此】乗黄令稍前东向进木辂皇帝降舆升辂太仆卿立授绥导驾官分左右前导门下侍郎进当辂前俯伏跪奏门下侍郎具官臣某言请车驾进发奏讫俯伏兴退复位【凡门下侍郎奏请准此】协律郎跪俯伏举麾兴工鼓柷奏采茨之乐【凡乐皆协律郎举麾兴工鼓柷而后作偃麾戞敔而后止】车驾动称警跸左辅先诣宣德门内以俟门下侍郎及賛者夹以出千牛将军夹辂而趋车驾将及宣德门至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马賛者承传勅侍臣上马诸侍卫之官各督其属左右翊驾在黄麾内行寳郎奉八寳前导殿中监后部从导驾官夹侍侍臣上马率门下侍郎奏请车驾进发车驾动称警跸乐止鼓吹振作小驾卤簿前导诣田所车驾将至田所北和门兵部尚书戎服乗马奉引东上閤门御史台分引文武侍猎官诸方客使礼直官賛者引从猎官俱诣门外立班再拜奉迎讫退【内已起居者止奏圣躬万福】车驾入门少驻文武侍臣皆下马导驾官歩导入门车驾动千牛将军夹辂而趋至幄殿西阶回辂南向导驾官分左右立千牛将军立于辂左左辅奏请皇帝降辂乗舆尚辇奉御进舆于舆后皇帝降辂乗舆入幄殿侍卫如常仪皇帝降舆归后西閤帘降通事舎人承防勅羣臣各还次以俟田猎
　　政和五礼新仪卷一百六十
　　钦定四库全书
　　政和五礼新仪卷一百六十一
　　军礼
　　皇帝田猎仪下
　　田猎
　　皇帝将猎御史台先引殿中侍御史入就位次礼直官通事舎人等分引侍猎羣官就位内侍传宣王公以下从猎官并赐旋襴鞾子次引王公以下服所赐俱入幄殿门内分班立定太仆进田马于御幄之西阶尚辇奉舆于殿后西阁近东南向左辅奏中严少顷又奏外办帘卷皇帝乗舆以出警跸侍卫如常仪至殿上少驻通事舎人賛随驾从猎官奏圣躬万福讫又賛谢恩拜王公以下再拜讫左辅诣舆前俯伏跪奏请皇帝降舆乗马太仆卿授绥兵部尚书戎服歩导将至幄殿门门下侍郎诣驾前俯伏跪奏请皇帝少驻勅从猎官上马左辅前承防退称曰制可门下侍郎传制从猎官上马賛者承传勅从猎官上马王公以下从猎官俱乗马从后兵部尚书乗马奉引至围前皇帝鼓行赴围鼓吹令以鼓六十陈于驾前东南西向六十于西南东向皆乗马各备箫角次将士皆驰入围乃设驱逐之百有二十分左右相向皇帝乗马南向太仆卿敛大绥以从王公以下皆带弓矢陈于驾左右所司之属又敛小绥以从遂驱兽出于驾前近侍整饬弓矢以进皇帝受弓矢从禽左而射之【每射中狐兎王公以下并下马再拜贺】门下侍郎诣驾前俯伏跪奏请皇帝观猎奏讫皇帝乗马南向王公以下各以序射【若射中狐兎即下马再拜谢】射讫乃止驱逐之骑驱逐之骑止然后百姓猎田虞部建旗于围内从驾之鼓及诸军之鼓俱振卒徒噪呼得禽者献于旗下以备宗庙賔客庖厨之实其余还以馈田家
　　赐射余获
　　前期殿中监帅其属尚舎设御幄殿于射所南面又设东西阁于殿后有司设王公以下射席位于幄殿前之东又设释弓矢席位于殿门外之左右俱北上田将毕张兽皮于御幄殿之南【量地逺近】陈所获之禽于幄殿下已南少东田既毕门下侍郎奏请皇帝观射奏讫皇帝至自田所王公以下并持弓矢分左右前导皇帝升幄侍卫警跸如常仪王公以下至幄殿门皆跪释弓矢于位礼直官舎人入以序列于庭门下侍郎奏请王公以下射左辅前承防退称曰制可賛王公以下再拜讫出诣门外位跪取弓矢入就射而中者立于东阶西面依踈宻为序不中者立于西阶其序依品并北上立定賛者曰拜在位者皆再拜讫所司以次授于中者授讫俱复位賛者曰拜在位者皆再拜左辅诣御座前跪奏礼毕退皇帝乗舆归殿后东阁帘降左辅奏解严礼直官舎人引王公以下次出
　　车驾还内
　　前期殿中监帅其属尚舎设御幄于大庆殿门外之东南向其日皇帝观射讫还幄殿后东阁所司转仗卫卤簿于还涂如来仪文武百官客使等并先诣宣德门外就次以俟立班奉迎乗黄令进木辂于幄殿门外南向千牛将军一员执长刀立于辂前尚辇奉御进舆于殿后阁导驾官俱诣幄殿下奉迎左辅奏请中严少顷又奏外办帘卷皇帝服武弁服乗舆以出应导驾官等并迎驾奏圣躬万福讫歩导出门外太仆卿先诣木辂所摄衣而升正立执辔皇帝乗舆降自西阶至木辂所左辅奏请皇帝降舆升辂【有司仍具文辇若乗辇即奏云降舆乗辇】太仆卿正立授绥千牛将军驭驾如来仪门下侍郎奏请车驾进发车驾动警跸侍卫如常仪将至侍臣上马所门下侍郎奏请车驾少驻勅侍臣上马左辅前承防退称曰制可门下侍郎传制称侍臣上马賛者承传勅侍臣上马门下侍郎奏请车驾进发车驾动警跸鼓吹诸军乐振作车驾将至宣德门外文武百官立班再拜奉迎车驾至宣德门外少驻文武侍臣皆下马歩导千牛将军降立于辂右车驾动千牛将军夹辂而趋大乐正令奏采茨之曲入门乐止车驾至御幄前左辅奏请皇帝降辂乗舆【若乗辇即奏云降辇】皇帝降辂乗舆以入至大庆殿后阁左辅奏解严通事舎人承防勅羣官还次将士各还其所












　　政和五礼新仪卷一百六十一
　　钦定四库全书
　　政和五礼新仪卷一百六十二
　　军礼
　　册命诸王大臣仪
　　陈设
　　临轩册命
　　陈设
