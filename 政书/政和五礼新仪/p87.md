<!-- { "loadSidebar": true } -->
　　初宁安之乐毕引三献官户部尚书礼官分献官诣望位宫架乐作至位乐止有司各诣神位前取玉币祝版馔物及牲之左髀束茅寘于坎【若冬祀大礼年上公摄事则又取祝册置于坎】次引监察御史大司乐大乐令奉礼协律郎太祝郊社令诣望瘗位【若冬祀大礼年上公摄事则又引读册举册官】立定礼直官曰瘗寘土半坎【凡皆先省视讫乃】次引初献以下诣东壝门外揖位立礼直官赞礼毕揖讫退太官令帅其属彻礼馔次引监察御史诣坛监视收彻讫还斋所光禄以胙奉进监察御史就位展视讫光禄卿望阙再拜乃退












　　政和五礼新仪卷八十四
　　钦定四库全书
　　政和五礼新仪卷八十五
　　吉礼
　　皇帝祭神州地祗仪上
　　时日
　　斋戒
　　奏告
　　陈设
　　车驾自大庆殿诣青城
　　省牲器
　　奠玉币
　　进熟
　　望燎
　　车驾还内
　　时日
　　前期降御札以今年立冬后祭神州地祗太常寺帖太史局择日太史局得日报太常寺叅酌讫中奏具时日散告
　　斋戒
　　前祭十日貭明有司设行事及陪祠文武官位于朝堂太宰刑部尚书在北南向太宰在左刑部尚书在右【刑部尚书稍却】行事太宰左丞在南吏部户部礼部尚书吏部礼部侍郎大司乐光禄卿大乐令光禄丞在其南【凡设大乐令以下位皆稍却如朝献朝享即初亚献官在光禄丞下】执事官又于其南俱北向西上监察御史位二在西东向北上读册举册官奉礼协律郎太祝郊社太官令在东西向俱北上【奉礼郎以下位皆稍却】设陪祠文武百官位于行事官之南又设行事及陪祠亲王宗室位于太庙斋坊少宰刑部侍郎在北南向少宰在左刑部侍郎在右【刑部侍郎稍却】亚终献在南北向西上亲王及行事执事陪祠宗室位在东稍北西向北上东上閤门御史台太常寺以下分引羣官各就位【凡将引行事执事陪祠文武官立班即御史台引殿中侍御史一员先入就位】太宰读誓于明堂刑部尚书涖之少宰读誓于太庙斋坊刑部侍郎涖之誓文曰今年某月某日皇帝祭神州地祗【如朝献朝享即云前二日朝献景灵宫前一日朝享太庙】各其职其或不恭国有常刑读讫【内朝堂执事官奉礼郎以下文官宣德郎以下武官从义郎以下先退】余官并对拜讫退皇帝散斋七日于别殿致斋三日【三日于大庆殿一日于初所斋殿若朝献朝享即一日于大庆殿一日于太庙一日于斋殿】凡散斋不吊防问疾作乐有司不奏刑杀文书致斋之日前后殿不视事惟行祭事前致斋一日殿中监帅其属尚舎铺御座于大庆殿当中南向设东西房于御座之左右稍北又设西阁及斋室于殿后之左右殿上前楹施帘致斋之日质明有司陈大驾卤簿于宣德门外尚辇陈平辇于垂拱殿庭文武百官俱就次各服其服东上閤门奏请皇帝未后诣斋室通事舎人等自下分引知枢宻院事以下诣垂拱殿庭立班东上閤门附内侍进班齐牌垂拱殿帘降皇帝乘辇出至殿上少驻辇官迎驾自赞常起居次舎人上殿帘卷鸣鞭行门禁卫诸班亲从迎驾自赞常起居次舎人先赞知内侍省官以下常起居次枢宻以下通班常起居赞祗候引驾枢宻知客省以下至签书东上閤门官分左右立六尚局应奉官只应武功大夫以下并先退次管军臣僚宣名常起居赞只候引驾并分左右前导辇降东阶垂拱殿门外禁卫诸班亲从自赞常起居次行宫使御营廵检一班常起居【如通侍大夫以下知客省事以下武功大夫以下知内侍省帯御器械官充行宫使御营廵检各归本班】至大庆殿后阁降辇入西阁大庆殿帘降前导官并就次易朝服诣御榻前分左右侍立【知枢宻院事签书枢宻院事在东西向左辅一员在知枢宻院事之北赞拜东上閤门官一员又在其北并西向知客省事以下在签书枢宻院事之南稍东西向北上签书客省事以下又在其南稍却】通事舎人等分引行事执事陪祠文武官各綪结佩入诣大庆殿庭立班次引礼部侍郎奏请中严侍臣诣幄奉迎内外符寳郎奉宝先出陈于御榻之左右少顷引礼部侍郎奏外办皇帝服通天冠绛纱袍綪结佩出西阁乗舆称警跸侍卫如常仪由西房至御榻西降舆皇帝即御座南向侍臣夹侍赞拜东上閤门官于御榻前赞拜枢宻以下拜殿之上下应在位官皆再拜【东上閤门官赞拜讫转身北向随拜讫面西赞各只候】次礼直官引左辅诣御座前俛伏跪奏称左辅具官臣某言请皇帝降座诣斋室奏讫俛伏兴还侍立【凡左辅奏请准此】皇帝降座乗舆由东房入斋室侍臣各还所司直衞者如常仪通事舎人分引行事执事陪祠文武官以次出【三省亲王枢宻宗室起居问圣体并如仪】应行事执事陪祠官及从升者并散斋七日宿于正寝致斋三日各宿于其次【三省枢宻院官各宿于其本防及都堂待从官并尚书侍郎分宿于秘书省中书省后余官内室有所司者各宿于其司诸方客使许赴陪位者各宿于其次】凡散斋治事如故惟不吊防问疾作乐判书刑杀文书决罚罪人及与秽恶致斋之日官给酒馔唯祭事得行其余悉禁与祭之官已斋而阙者通摄行事
　　奏告
　　前祭二日奏告太宗皇帝室如常告之仪
　　陈设
　　前祭三日殿中监帅其属尚舎设大次于外壝东门之内道北南向小次于午阶之东西向仪鸾司设文武侍臣次于大次之前随地之宜行事陪祠官宗室及有司次于东壝东门之外设东方南方客使次于文官之后西方北方客使次于武官之后又设馔慢于内壝东门之外道北南向前祭二日郊社令帅其属扫除坛之上下开瘗坎于坛子阶之北壬地方深取足容物南出陛光禄牵牲诣祠所大晟陈豋歌之乐于坛上稍南北向设宫乐于坛南内壝之外立舞表于鄼缀之间前祭一日太常设神位席太史设神位版神州地祗位于坛上北方南向席以槀秸太宗皇帝位于坛上东方西向席以蒲越奉礼郎礼直官设皇帝位版于坛下小次前西向饮福位于坛下午阶之西北向望瘗位于瘗坎之南北向设爟火于望瘗位之西北向【东西各六人】赞者设亚终献位于小次之南稍东西向大礼使太宰左丞又于其南行事吏部户部礼部尚书吏部礼部侍郎光禄卿读册举册官光禄丞位于大礼使之后【光禄丞稍却】奉礼郎黍太祝郊社大官令位于小次之东北俱西向北上监察御史位二一于坛下午阶西南一于子阶西北俱东向协律郎位二一于坛上乐簴之西北一于宫架之西俱东向大乐令位于登歌乐簴之北大司乐位于宫架之北良醖令位于酌尊所俱北向又设陪祠文武官位于执事官之南诸方客使在文官之南随其方国光禄陈牲于东壝门外西向祝史各位于牲后太常设省牲位于牲西大礼使太宰左丞在南北向西上行事吏部户部礼部尚书吏部礼部侍郎大司乐光禄卿读册举册官大乐令光禄丞奉礼协律郎抟黍太祝郊社太官令在北南向西上【凡设大乐令以下位皆稍却】监察御史在吏部尚书之西异位稍却光禄陈礼馔于东壝门外道南北向太常设省馔位版于礼馔之南大礼使太宰左丞在南北向西上监察御史位二俱在西东向行事吏部户部礼部尚书吏部礼部侍郎大司乐光禄卿读册举册官大乐令光禄丞奉礼协律郎搏黍太祝郊社太官令在东西向俱北上礼部帅其属设册祝案于神位之右司尊彛帅其属设玉币篚于酌尊所次设笾豆簠簋之位正配位皆左十有一笾右十有一豆俱为三行俎三一在笾前二在豆右为二重登一在笾豆间簠一簋一在笾豆之外簠在左簋在右又设尊坫之位正配位皆太尊五山尊五为二重在坛上东西隅北向西上【配位设于正位酒尊之东】太尊在前皆有坫架勺幂为酌尊又太尊二山尊二在神位前着尊二犠尊二在午阶之西【配位设于酉阶之北】象尊二壶尊六在坛下午阶之西俱北向西上【配位即设于酉阶之北东向】皆加幂设而不酌又设正配位笾豆簠簋盘俎各一于馔幔内设御洗二于坛下午阶之南北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】设皇帝洗位于洗南北向内侍酌水位于洗东执巾位于酌水内侍之北俱西向吏部侍郎位于爵洗之西东向又设亚终献盥洗于本位之南罍篚各设于左右皆西向执罍篚者位其后祭日丑前五刻郊社令与太史官属各服其服升坛设神州地祗太宗皇帝位版于坛上太府卿少府监帅其属陈玉币于篚【玉以两圭有邸盛以匣配位不用玉币皆以黒】礼神之玉各置于神位前瘗玉加于币光禄卿帅其属入实正配位笾豆簠簋【笾三行以右为上第一行形塩在前鱼鱐糗饵次之第二行榛实在前干桃干防干枣次之第三行菱在前芡防鹿脯次之豆三行以左为上第一行芹菹在前笋菹葵菹菁菹次之第二行韮菹在前酏食鱼醢兎醢次之第三行豚拍在前鹿臡醓醢次之簠实以稲簋实以黍登实以大羮盘实以毛血】太官令帅其属入实爼【笾前之爼一实以牛腥七体两髀两肩两胁并脊两髀在两端两肩两胁次之脊在中豆右之爼二为二皇以北为上第一重实以牛腥肠胃肺离肝一在上端刌肺三次之肠三胃三又次之第二重实以牛熟肠胃肺其载如腥】良醖令帅其属入实尊【大尊实以泛齐山尊实以醴齐着尊实以盎齐牺尊实以醍齐象尊实以沉齐各以一尊实明水壶尊三实酒三实三酒明水酒皆在上】太常设烛于神位前又设大礼使以下行事执事官摄位于夘阶之东内壝内如省牲位所司陈异寳嘉瑞及伐国之寳于宫架之南东西相向


　　政和五礼新仪卷八十五
　　钦定四库全书
　　政和五礼新仪卷八十六
　　吉礼
　　皇帝祭神州地祗仪中
　　车驾自大庆殿诣青城
