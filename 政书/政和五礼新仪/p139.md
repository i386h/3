<!-- { "loadSidebar": true } -->
　　前期太常寺下太史局择日谒庙前一日宫闱令帅其属清扫庙之内外有司于庙东神门外道北南向设皇太子幄次又于殿庭东阶下近东西向及逐室户内各设皇太子褥位又于幄次之南道东西并南极星门内外设东宫官及应从官等次各量地之宜皇太子宿斋于本宫东宫官及应从官各宿于本寺【内执事官宿于奉庙】其日质明东宫官应从官各服其服所司陈卤簿于东宫门外礼直官引左庶子请内严右庻子负宝如式俱诣閤奏迎仆进金辂于阁外南向左内率执刀立于辂前北向中允一员在侍官之前赞者二人又在中允之前礼直官引左庶子言外备仆摄衣而升正立执辔皇太子服远游冠朱明衣升舆以出左右侍衞如常仪左庶子进诣舆前俛伏跪称左庶子姓某言请皇太子降舆升辂言讫俛伏【凡庶子有请并准此】皇太子降舆升辂仆立授绥左庶子以下夹侍赞善进当辂前俛伏跪称赞善姓某言请进辂言讫俛伏兴【凡赞善有请并准此】辂动赞善兴赞者夹引以出至侍官上马所赞善请辂权驻令侍官上马左庶子前承令退称曰令诸赞善退称侍官上马赞善承传文武侍官皆上马左庶子以下夹侍于辂前侍官上马毕赞善请进辂辂动东宫官以下皆乘马以从至太庙西櫺星门外回辂南向礼直官引左庶子进当辂前请降辂皇太子降辂入幄次一刻顷礼直官引左庶子言外备皇太子服衮冕出次中允进圭皇太子执圭东宫导从如仪入诣殿庭东阶之东西向位立定东宫官分立于左右礼直官引率更令请再拜皇太子再拜讫礼直官引率更令前导皇太子升自西阶诣僖祖室神位前北向立率更令请再拜皇太子再拜讫次请翼祖宣祖太祖太宗真宗仁宗英宗神宗哲宗室行礼如上仪讫降西阶复西向立位礼直官引率更令诣皇太子前跪称率更令姓某言礼毕言讫俛伏兴前导皇太子出东神门外中允少前受圭前引皇太子归幄次更朝服有司转仗衞于还途如来仪仆进金辂于西棂星门外南向礼直官引左庶子言外备皇太子出次至西櫺星门外升辂侍官上马如来仪辂动至东宫所外俱下马入至閤前回辂南向左庶子请降辂皇太子降辂升舆入侍官从至閤左庶子请将士各还本司
　　谒别庙
　　并如太庙之仪
　　皇帝受羣臣贺
　　其日质明文武百僚并常服早入就次皇帝将出宫读奏目官在殿庭之南宣赞引班对立舎人在其南簿书官在舎人之西少絶觉察失仪提使臣在其南并向北【舎人以西为上簿书官以下东为上】宣赞舎人立班前西向东上阁门附内侍进班齐牌皇帝出宫守踏道行门禁衞诸班亲从迎驾自赞常起居讫又自赞贺再拜讫皇帝服鞾坐鸣鞭读奏目官以下起居讫【读奏目官升降自东阶】班首出班致辞称贺归位再拜【如宣答又再拜】次知内侍省事以下管军臣僚各逐班先面西立俟班到横行北向赞起居称贺并如上仪次行门起居称贺再拜讫俟舎人南阶下直身奏班絶皇帝降座鸣鞭诣紫宸殿后幄排立诸班亲从迎驾自赞常起居初垂拱殿起居称贺立班将毕枢密以下大班入就位并如贺祥瑞立班之仪东上閤门附内侍进班齐牌皇帝御紫宸殿坐鸣鞭舍人赞枢密以下躬赴当殿通某官姓名以下起居称贺复位赞枢密以下再拜搢笏舞蹈又再拜班首奏圣躬万福又再拜讫班首出班致辞称贺复位再拜搢笏舞蹈又再拜知东上閤门官当殿北向承防讫西向称有制枢密以下再拜宣答讫再拜搢笏舞蹈又再拜讫鸣鞭枢密直学士自西阶升殿侍立知东上閤门官以下殿庭东西侍立余官分班出【宣赞舎人退近南当庭中立对立舎人西出】文武百僚及诸军将校殿门外序班立定知东上閤门官以下退立东阶下次殿中侍御史一员先入就位次上将军以下分班入舎人分引文武班入诣殿庭东西相向立【将校排立不尽者止殿门外立班】舎人揖班首以下躬宣赞舍人当殿通文武百僚宰臣【三公通某官】姓名以下起居称贺舎人揖班首以下横行北向【西省上将军以下依旧位】并如贺祥瑞立班之仪宣赞舎人揖左班进前舎人自班后诣东阶下立知东上閤门官至通唱位舎人揖班首以下躬知东上閤门赞拜班首出班致辞称贺复位枢密诣御座前承防退诣折槛东西向宣答班首以下再拜并如上仪讫知东上閤门官揖宰相执政官升殿【并自东阶内中书侍郎升自西阶枢密直学士下殿出】赞拜知东上阁门官还位引右班舎人由右班前出余官分出知引进司东上閤门官还侍立位宣赞舎人复位次引进奉入如别仪
　　羣臣上礼
　　其日引进司先以所进马陈列于殿门外北向东上俟羣臣称贺礼毕宣赞对立舎人稍南相向立天武自西牵马陈于殿庭三分庭一在南北首东上立定赞天武常起居讫【牵马者不拜】门下侍郎于折槛东西西向对舍人当殿躬奏某官姓名以下进奉讫复对立位门下侍郎曰进奉出还侍立位天武应喏员僚引应奉从事侧门出宣赞对立舎人复位合班躬奏閤门无事卷班西出皇帝降座鸣鞭还幄次知引进司官以下并卷班出三省枢密院官并退舎人引应退奉官殿门外谢如常仪
　　皇帝会羣臣
　　前期殿中监帅其属尚舎张设紫宸殿门之内设御座于殿上当中南向尚醖设御酒尊酒器于御座之东尚食设御荼牀于御座之西俱稍北有司设羣官酒尊酒器于殿下又设羣官座并如宴百官坐次之仪其日羣臣上礼毕俟诸司排当备御史台分引三公以下文武官以次入诣殿庭东西相向立东上閤门附内侍进班齐牌皇帝出幄次鸣鞭先行门禁衞诸班亲从迎驾奏圣躬万福讫皇帝即御座鸣鞭殿中监以下知同知入内内侍省事知客省事以下知内侍省事以下带御器械官六尚局应奉官只应武功大夫以下祗应诸司文臣鬭班各奏圣躬万福次管军臣僚奏圣躬万福各复侍内祗应位次舎人引班首以下横行北向并如宴百官立班之仪班首奏圣躬万福讫舎人赞各就坐再拜舎人分班升殿席前相向立朶殿两廊官立于席后教坊使以下通班大起居看醆人谢升殿再拜讫内侍进御茶牀殿侍酹酒讫知东上閤门官诣御座前躬奏班首姓名以下进酒舎人分引殿上臣僚横行北向赞再拜舍人引班首稍前知东上閤门官接引诣御座东北向搢笏殿中少监以酒注于醆班首奉酒诣御座前躬进讫少退虚跪兴以盘授殿中监出笏知东上閤门官引退舎人接引复位赞再拜舎人引班首少前殿上臣僚席前相向立知东上閤门官接引班首诣御座东北向搢笏殿中监受盘捧诣御座前西向立乐作皇帝饮讫舎人分引殿上臣僚横行北向知东上閤门官引班首接盏讫少退虚跪兴授殿中监出笏引退舎人接引复位赞再拜舎人赞各赐酒羣官俱再拜赞就位羣官俱立席后复赞就座羣官俱坐酒初行羣官搢笏受酒先宰臣次百官皆作乐尚食典御奉御进御食大官设羣官食【后准此】皇帝再举酒【自此并殿中监少监进酒】羣官俱立席后乐作饮讫舎人赞就座复行羣官酒皇帝三举酒次行羣官酒并如第二之仪若宣示醆即随所向东上閤门官以下揖称宣示醆躬赞就座若宣劝即立席后躬饮讫赞再拜内侍举御茶牀舎人引班首以下俱降阶横行北向再拜搢笏舞蹈又再拜分班出次教坊使以下谢只应再拜讫如赐只应臣僚茶酒并舎人逐班赞再拜知东上閤门官侧奏无事皇帝降座鸣鞭
　　政和五礼新仪卷一百八十一
　　钦定四库全书
　　政和五礼新仪卷一百八十二
　　嘉礼
　　皇子冠仪
　　奏吿
　　陈设
　　皇帝御文德殿行礼
　　朝见皇后
　　奏告
　　前期太史局择日差官奏吿景灵东宫景灵西宫如常吿之仪
　　陈设
　　前期殿中监帅其属尚舎张设垂拱殿文德殿门之内设御座于文德殿当中南向东西房于御座之左右稍北东西閤于殿后之左右殿上前楹施帘设香于殿下螭陛间又为房于东朶殿大晟展宫架之乐于殿庭横街之南设协律郎举麾位于宫架西北东向大司乐押乐位于宫架之前北向仪鸾司设文武朝叅官及掌冠赞冠【掌冠以太常卿赞冠以閤门官】应行礼官王府官次朝堂之内外其日尚辇陈大辇于殿西阶下东向列御马于殿门升东厢西向尚书兵部帅其属列黄麾细仗于殿庭次典仪设皇子朝见位于横街南北向设掌冠赞冠者受制位于皇子稍北东上设左辅承制位于御座之东设左辅宣制位于皇子位之东并西向又设掌冠赞冠者及应行礼官位于东阶下王府官又位于后并西向北上太常设皇子冠席于东阶上稍北南向设褥席陈服于席南东领北上九旒冕【旒以青琪为之】犀簮导青纩充耳青衣朱裳九章白罗中单青褾革带钩防大带蔽膝玉佩晕锦绶间施二玉环朱韈朱履七梁冠金镀银梁貂蝉笼巾犀簮银立笔排罗大袖裙白罗中单皂白罗方心曲领绯罗蔽膝绯白罗大带银褐绫勒帛间金镀银束带间金镀银装玉佩锦绫青丝纲玉环白绫韈马皮履折上巾公服七梁冠赞导九旒冕簮导同箱在服南设罍洗于阼阶东罍在洗东篚在洗西实巾一加勺羃光禄实侧尊在席南馔设于席加羃执事者并公服立于罍洗酒馔之所九旒冕七梁冠折上巾各一□奉礼郎三人执以侍于东阶之东西向北上设典仪位于乐架东北赞者二人在南少退俱西向
　　皇帝御文德殿行礼
