<!-- { "loadSidebar": true } -->
　　前二日仪鸾司设行事执事官次于祠所告日前三刻礼直官賛者诸司职掌各服其服太常设神位席太史设神位版于坛上南方北向太常陈币篚于神位之左礼神之玉奠于神前瘗玉加于辇【玉以两圭有邸币以黑】设祝版于神位之右置于坫香炉并合置于案上【以御封香】次设祭器借以席光禄实之每位各左一笾【实以鹿脯】右一豆【实以鹿臡】牺尊一置于坫加勺幂在坛上西北隅南向【实以供内法酒】太常设烛于神位前洗二于夘阶之东北向罍在洗东加勺篚在洗西南肆实以巾【若爵洗之篚则又实以爵加坫】执罍篚者位于其后开瘗坎于子阶之西北设望瘗位于瘗坎之南告官在南北向监察御史在东西向奉礼郎太祝太官令在西东向南上设告官席位于北墉下光禄卿位于坛之北监察御史位于告官之西奉礼郎太祝太官令位于其后俱南向东上又设监察御史位于坛上之东西向奉礼郎太祝位在西东向南上太官令于尊所南向社之四门并坛下近北各置鼓一并植以麾旒四门各依方色坛下以黄【麾杠长一丈旒长八尺】
　　祭告
　　其日时前太官令帅其属实馔具毕賛者引光禄卿入诣坛下位南向【凡告官行事礼直官引余官賛者引】賛者曰再拜光禄卿再拜升自夘阶【凡行事执事官升降凖此】眂礼馔毕退余官各服祭服次引监察御史奉礼郎太祝太官令先入就位次引告官入就位礼直官稍前賛有司谨具请行事賛者曰再拜在位者皆再拜次引监察御史奉礼郎太祝太官令升就位【太官令就酌尊所】立定次引告官诣盥洗位南向立搢笏盥手帨手执笏升诣太社神位前搢笏跪三上香次引奉礼郎搢笏西向跪执事者以玉币授奉礼郎奉礼郎以玉币授告官讫执笏兴复位告官受玉币奠讫执笏俯伏兴再拜降复位少顷引告官再诣盥洗位南向立搢笏盥手帨手诣爵洗位南向立搢笏洗爵拭爵以爵授执事者执笏升诣酒尊所东向立执事者以爵授告官搢笏执爵执事者举幂太官令酌酒告官以爵授执事者执笏诣太社神位前搢笏跪执事者以爵授告官告官执爵三祭酒奠爵执笏俯伏兴少立引太祝诣神位前西向搢笏跪读祝文讫执笏兴复位告官再拜降复位次引告官诣望瘗位有司诣神位前取玉币祝版置于瘗坎次引监察御史奉礼郎太祝诣望瘗位立定礼直官曰可瘗窴土半坎礼直官賛礼毕引告官以下退
　　伐鼓
　　其日时前太史局官一员立于坛下眂日鼓吹令帅工人二十人依色服分置于鼓之左右以俟日有变太史曰祥有变工人齐伐鼓明复太史称北工人即罢其日废物百司守职







　　政和五礼新仪卷一百六十四
<史部,政书类,仪制之属,政和五礼新仪>
　　钦定四库全书
　　政和五礼新仪卷一百六十五
　　嘉礼
　　天宁节上寿仪
　　陈设
　　垂拱殿上寿
　　紫宸殿上寿
　　陈设
　　前期殿中监帅其属尚舍陈设紫宸殿门之内设御座于殿上当中南向尚醖设御酒尊酒器于御座之东尚食设御茶牀于御座之西俱稍北有司设羣官酒尊酒器于殿下又设羣官座三公三少左辅右弼太宰少宰在御座之东稍南门下中书侍郎尚书左右丞在其东次特进观文殿大学士三少观文殿学士资政殿大学士六曹尚书金紫银青光禄大夫翰林学士承防翰林学士资政端明殿学士阁学士左右散骑常侍【三少以下稍却尚书以下又稍却】次开封尹六曹侍郎直学士次宣奉正奉正议通奉大夫大司成太子宾客詹事给事中中书舍人通议大夫左右谏议大夫待制太中大夫太常卿大司乐宗正卿次厢都指挥使又在其东太子三师在左右丞之南御史大夫在常侍之南中丞在直学士之南【各少空】并西向北上亲王使相在御座之西稍南【使相稍却】枢密在其西次节度使次节度观察留后观察使次厢都指挥使又在其西太尉在枢密之南左右金吾衞左右衞诸衞上将军之南【视节度使稍却副使又稍却】防御团练使刺史在厢都指挥使之南【各少空】并东向北上秘书监以下在东朶殿都虞候在其东夏国进奉使副在其南【少空】并西向北上外官大将军以下在西朶殿都虞候在其西高丽交州进奉使副在其南并东向北上余并在西廊下隔门之南
　　垂拱殿上寿
　　前期殿中监帅其属尚舍陈设垂拱殿设御座当中南向尚醖设御酒尊酒器于御座之东尚食设御茶牀于御座之西俱稍北其日读奏目官知引进司官知东上閤门官赞喝引班对立舍人簿书官并觉察失仪提防使臣于殿庭稍南北向鬬班立六尚局应奉官于东上閤门官东立【公服系鞵捧尊捧醆尚醖典奉御鞾笏】知内侍省事以下【鞾笏】带御器械官窄衣并西向立东上閤门附内侍进班齐牌皇帝出守踏道禁衞诸班亲从迎驾自赞常起居皇帝御垂拱殿坐鸣鞭读奏目知引进司官知东上閤门官以下一班常起居讫复位知东上閤门官升诣御座前读奏目【内药局官一员对展上寿图】次知内侍省事以下一班常起居次舍人赞行门常起居班首奏圣躬万福复位立次舍人引枢密以下入就位知同知签书枢密院事在仪石之南北向东上知客省事至知西上閤门事在知枢密院事之东南次签书客省事至签书西上閤门事在其南次閤门通事舍人次閤门只候次看班只候又在其南管勾六尚书官在知西上閤门事之东稍前典御在其南奉御又在其南通侍中侍中衞左武大夫在知枢密院事之南稍东武功大夫在其南次武功郎次敦武郎次从义郎次翰林医官医学又在其南中亮拱衞左武郎在武功大夫之东稍却和安大夫至翰林良医在左武大夫之东和安郎至翰林医正在其南每等重行异位并北向西上正侍中亮拱衞右武大夫在签书枢密院事之南稍西武德大夫在其南次武德郎以下至武翼郎次修武郎次秉义忠翊保义郎次翰林待诏艺学又在其南中衞右武郎在右武大夫之西稍却枢密都承防在枢密之西南承防在其南次副承防诸房逐房副承防又在其南每等重行异位并北向东上立定通班起居讫分班枢密以下西向立武功大夫以下管勾六尚局以下分东西相向立从义郎以下医官待诏等先退知引进司官一员读奏目知东上閤门官一员奏进寿酒并由东阶升殿舍人通敎坊使以下赞再拜奏圣躬万福又再拜各复只应位立次看醆人稍前舍人赞仪拜赞上殿只候【各分东西诣西阶立候进酒升殿】次舍人引亲王入殿庭北向立赞再拜班首奏圣躬万福舍人引进奉西入列于亲王后酒器担牀置马前揖天武躬奏圣躬万福进奉马先出内侍进御茶牀殿侍酹酒讫知东上閤门官殿上北向躬奏亲王某以下进寿酒舍人揖亲王以下躬奏再拜舍人引亲王二员由东阶升殿知东上閤门官殿上接引【舍人东阶下西向立后准此】诣御座东北向立尚醖典御奉盘醆讫出笏少立首搢笏授西向立奉御启醆亲王一员搢笏以酒注于醆讫出笏少立班首捧诣御座东躬进讫少退虚跪兴以盘授典御退知东上閤门官引降诣舍人接引当殿北向立东上赞再拜兴搢笏跪执进奉表舍人接表【一员在东余诣亲王西各搢笏接表讫出笏置表笏上以表授引进】知引进司官殿上读奏目讫退亲王以下俛伏兴躬舍人赞再拜舍人引班首升东阶余殿下分立知东上閤门官接引诣御座东北向搢笏尚醖典御授盘醆班首搢笏捧诣御座东西向立奏乐皇帝饮讫班首躬接醆少退虚跪兴以盘醆授典御出笏阶下亲王北向立知东上閤门官引亲王降阶舍人接引复位北向立赞再拜躬知引进司官诣折槛东西向宣曰进奉收赞再拜舞蹈又再拜讫西出【亲王以下赴紫宸殿立班】知引进司官宣进奉出天武进奉以出【知东上閤门官退复殿上侍立位后准此】敎坊使赞送御酒又再拜敎坊致语讫赞再拜退次舍人引知枢密院以下横行引进奉西入列于班后酒后担牀置马前舍人揖天武躬奏圣躬万福进奉马先出东上閤门官殿上北向躬奏知枢密院姓名以下进寿酒舍人揖枢密以下躬赞再拜舍人引班首由东阶升殿知东上閤门官殿上接引诣御座东北向立尚醖典御授盘醆班首搢笏捧受西向立奉御啓醆奉御以酒注于醆班首捧诣御座东躬进讫少退虚跪兴以盘授典御退知东上閤门官引降阶舍人接引复位赞再拜余官分东西序立枢院官搢笏跪执进奉表舍人接表如上仪知引进司官殿上读奏目讫退知枢密院以下俛伏兴躬舍人赞再拜舍人引班首升东阶余官殿下分立知东上閤门官引诣御座东北向搢笏尚醖典御授盘捧诣御座东西向立奏乐皇帝饮讫班首躬接醆少退虚跪兴以盘醆授典御出笏殿下立班官横行北向立知东上閤门官引班首降阶舍人接引复位北向立赞再拜舞蹈再拜【非进奉官先退】知引进司官以下复侍立位舍人揖枢密躬知引进司官诣折槛东西向宣曰进奉收赞再拜舞蹈又再拜知枢密院官升东阶北上西向侍立知引进司官宣进奉出天武举进奉以出教坊使赞送御酒人再拜教坊致语讫赞再拜退次舍人引管军观察使以上常起居引进奉西入列于后酒器担牀置马前舍人揖天武躬奏圣躬万福进奉马先出知东上閤门殿上北向躬奏班首姓名以下进寿酒舍人揖管军臣僚躬赞再拜舍人引班首由东阶升殿知东上阁门官殿上接引诣御座东北向立尚醖典御授盘醆班首搢笏捧受西向立奉御启醆奉御以酒注于醆班首捧诣御座东躬进讫少退虚跪兴以盘授典御退知东上閤门官引降阶舍人接引复位赞再拜兴各搢笏跪执表舍人接受表如上仪知引进司官殿上读奏目讫退班首以下俛伏兴躬舍人赞再拜舍人引班首升东阶殿下分立【枢密降阶东出赴紫宸殿侍立】知东上閤门官接引诣御座东北向搢笏尚醖典御接授盘醆捧诣御座东西向立奏乐皇帝饮讫班首躬接醆少退虚跪兴以盘醆受典御出笏殿下官合班知东上閤官引班首降阶舍人接引复位北面立赞再拜躬知引进司官诣折槛东西向宣曰进奉收赞再拜舞蹈又再拜揖西出知引进司官又宣进奉出天武举进奉以出教坊使赞送御酒人再拜内侍举御茶牀舍人赞教坊使以下谢只应再拜讫知东上阁门官侧奏无事皇帝降座鸣鞭赴紫宸殿后阁以俟受羣臣上寿如别仪
　　紫宸殿上寿
