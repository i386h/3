<!-- { "loadSidebar": true } -->
　　冬至日祀昊天上帝前二日奏告太祖皇帝室正月上辛祈糓祀上帝前二日奏告太宗皇帝室同日祀感生帝前二日奏告僖祖皇帝室孟夏雩祀上帝前二日奏告太宗皇帝室夏日至祭皇地祗前二日奏告太祖皇帝室季秋大享明堂祀上帝前二日奏告神宗皇帝室孟冬祭神州地祗前二日奏告太宗皇帝室奏告前二日仪鸾司设行事执事官次扵斋宫前一日质明告官以下赴斋宫致斋【内行事执事官以差正祭并斋戒如别仪】集告官斋所肄仪太祝习读祝文及眡礼馔香币讫俱还斋所告日前三刻礼直官赞者诸司职掌各服其服宫闱令入殿开室帅其属埽除扵神幄内铺筵南向设几筵上如常仪太常陈币篚扵神位之左【币以白】祝版扵神位之右置扵坫香炉并合置扵案上【以御香封】次设酒器皆籍以席光禄实之毎室各左一笾【实以鹿脯】右一豆【实以鹿臡】牺尊一置扵坫加勺幂在殿上前楹间室户之左北向【实以供内法酒】太常设烛于神位前盥洗扵东阶下直东霤【盥洗在东爵洗在西】罍在洗东加勺篚在洗西角肆实以巾【若爵洗之篚用巾实以爵加坫】执罍篚者位扵其后设揖位扵斋宫内南向告官在南北向监察御史奉礼郎太祝太官令在北南向西上又设揖位于东神门外如斋宫内位开瘗坎于殿西阶之东方深取足容物南出阶设望瘗位扵其南告官在南北向监察御史在西东向奉礼郎太祝在东西向北上设告官席位扵殿下东南西向监察御史扵殿庭之南北向奉礼郎太祝太官令位扵其后俱西上光禄卿席位扵监察御史之南北向又设监察御史位扵殿上之西东向奉礼郎太祝在西东向北上太官令位扵酒尊所北向告日未明祠祭官引宫闱令入诣殿庭北向立【凡宫闱令行事皆祠祭官引】祠祭官曰再拜宫闱令再拜升殿开室帅其属埽除邪秽拂神位退就执事位太官令帅其属实馔具毕赞者引光禄卿入诣殿下席位北向【凡告官行事礼直官引余官皆赞者引】赞者曰再拜光禄卿再拜升自西阶【凡行事执事官升降皆自西阶】视礼馔毕次引监察御史升殿阅陈设纠察不如仪者光禄卿还斋所余官各服祭服次引行事执事官各就斋宫内揖位立定礼直官赞揖引诣东神门外揖位赞揖次引监察御史奉礼郎太祝太官令先入就席位次引告官入就位祠礼官扵殿上赞奉神主宫闱令入室执笏扵祏室内奉神主殿设扵座【奉神主诣神幄内扵几后启匮以白罗巾覆之】执笏退复执事位祠祭官扵殿上赞奉神主讫礼直官稍前赞有司谨具请行事赞者曰再拜在位者皆再拜次引监察御史奉礼郎太祝太官令升殿各就位立定以次告官诣盥洗位北向立搢笏盥手帨手执笏升殿诣神位前搢笏跪三上香次引奉礼郎搢笏西向跪执事者以币授奉礼郎奉礼郎以币授告官讫执笏兴复位【若正月上辛奏告僖祖皇帝室奉币讫引奉礼郎先诣太宗皇帝室神位前西向立告官奠币讫诣太宗皇帝室行礼并如上仪】告官受币奠讫执笏俛伏兴再拜降复位少顷引告官再诣盥洗位北向立搢笏盥手帨手诣爵洗位北向立洗爵拭爵以授执事者执笏升殿诣尊所西向立执事者以爵授告官告官搢笏执爵执尊者举幂太官令酌酒告官以爵授执事者执笏诣神位前搢笏跪执事以爵授告官告官执爵三祭酒奠爵执笏俛伏兴出户外北向少立引太祝扵堂户外东向搢笏跪读祝文读祝讫执笏兴复位【若正月上辛奉礼郎诣僖祖皇帝室读祝文讫引太祝先诣太宗皇帝室户外东向立告官再拜讫诣太宗皇帝室行礼如上仪】祭官扵殿上赞奉神主入祏室次引宫闱令搢笏奉入室内讫【宫闱令先捧匮置神主扵匮捧入祏室】搢笏退复位次引告官诣望位有司诣室取币置扵瘗坎引监察御史奉礼郎太祝望瘗位礼直官曰可置土半坎引告官以下诣斋官揖位立礼直官赞礼毕揖退太官令帅其属彻礼馔引监察御史监视収彻讫还斋所宫闱令阖户以降太常藏祝版于匮















　　政和五礼新仪卷九
　　钦定四库全书
　　政和五礼新仪卷十
　　序例
　　奏告诸陵上宫
　　斋戒
　　告官以下沿路宿扵驿舎【有坊即官廨或观寺】不吊丧问疾作乐刑罚罪人及与秽恶至陵宿扵斋所惟奏告事得行其余悉禁前一日质明应行事执事陪位官并斋扵陵所本陵设酒馔告官已斋而阙者通摄行事
　　陈设
　　前一日都监常服帅其属诣陵阙宫殿门升殿行扫除扵上降行埽除扵下设神御座扵殿上当中南向惟永安陵则设宣祖皇帝座稍西又设昭宪皇后座扵宣祖皇帝之东俱南向陈香案及供奉之物扵座前讫阖宫殿门永昌陵则先诣太祖皇帝陵陈设毕次诣孝惠皇后孝明皇后孝章皇后章怀皇后陵永熙陵则先诣太宗皇帝陵陈设毕次诣淑惠皇后懿徳皇后明徳皇后元徳皇后章穆皇后陵永定陵则先诣真宗皇帝陵陈设毕次诣章献明肃皇后章懿皇后章惠皇后陵永昭陵则先诣仁宗皇帝陵陈设毕次诣慈圣光献皇后陵永厚陵则先诣英宗皇帝陵陈设毕次诣宣仁圣烈皇后陵永裕陵则先诣神宗皇帝陵陈设毕次诣钦圣宪肃皇后钦成皇后钦慈皇后惠恭皇后陵陈设并如上仪又设告官以下次扵门外告日行事前陈表于案上在右【惠恭皇后位陈祝文】置燎柴扵炉内设望瘗位扵其北告官陪位官在北南向太祝位扵其后又设告官席位扵阶东陪位席位又扵其南俱西向北上设太祝位扵庭南北向又设告官位扵香案之前北上设太祝位扵香案之西东向
　　省馔
　　前一日告官以下常服并集告官斋所肄仪太祝习读表及祝文讫告官诣厨阅馔物省镬视涤既晡陵监帅其属临造神馔
　　行事
　　告日质明告官以下常服并诣陵南门外就次奉馔者各陈扵外都监帅其属辟宫殿门进馔者设馔俱毕都监还以告官先入升殿阅陈设乃还次礼生引太祝次引陪位官次引告官各入就位礼生赞有司谨具请行事次赞者曰再拜在位者再拜礼生引太祝升殿位次引告官诣神御香案前执事官奉香告官搢笏三上香执事者奉茶酒告官跪执醆酬茶三祭酒皆以虚醆授执事者执笏俛伏兴少退立太祝搢笏取表侍扵神座右东向跪读讫执笏兴置表扵案【惠恭皇后陵即读祝文】告官再拜俱降阶复位【惟永安陵诣宣祖皇帝神御香案前行礼毕次诣昭宪皇后神御香案前行礼并如上仪】礼生曰再拜在位皆再拜次引告官以下就望燎位执事者取表置扵燎柴【惠恭皇后陵即取祝文置扵燎柴】次引太祝就望燎位礼生曰可燎火燎半柴告官以下退阖宫殿门【永昌陵则先诣太祖皇帝陵行礼毕次诣孝惠皇后孝明皇后孝章皇后章怀皇后陵永熙陵先诣太宗皇帝陵行礼毕次诣淑徳皇后懿徳皇后明徳皇后元徳皇后章穆皇后陵永定陵先诣真宗皇帝陵行礼毕次诣章献明肃皇后章懿皇后章惠皇后陵永昭陵先诣仁宗皇帝陵行礼毕次诣慈圣光献皇后陵永厚陵先诣英宗皇帝陵行礼毕次诣宣仁圣烈皇后陵永裕陵先诣神宗皇帝陵行礼毕次诣钦圣宪肃皇后钦成皇后钦慈皇后恵恭皇后陵行礼并如上仪】
　　奏告诸陵下宫
　　斋戒
　　如奏告上宫之仪
　　陈设
　　前一日都监常服帅其属辟寝宫门设神御座南向【永安陵设宣祖皇帝座当寝殿又设昭宪皇后座扵其西永昌陵设太祖皇帝座当寝殿又设孝惠皇后座扵其西孝明皇后座扵其东孝章皇后座扵孝惠皇后之西永熙陵设太宗皇帝座当寝室又设淑徳皇后座扵其西懿徳皇后座扵其东明徳皇后座扵淑徳皇后之西元徳皇后座扵懿徳皇后之东永定陵设真宗皇帝座当寝殿又设章怀皇后座扵其西章穆皇后座扵其东章献明肃皇后座扵章怀皇后之西章懿皇后座扵章穆皇后之东永昭陵设仁宗皇帝座当寝殿又设慈圣光献皇后座扵其西永厚陵设英宗皇帝座当寝殿又设宣仁圣烈皇后座扵其西永裕陵设神宗皇帝座当寝殿又设钦圣宪肃皇后座扵其西钦成皇后座扵其东钦慈皇后座扵钦圣宪肃皇后之西永泰陵设哲宗皇帝座当寝殿俱南向】陈供奉之物扵座前讫阖寝宫门又设告官以下次扵门外告日行事前陈表扵案上在右【惠防皇后位陈祝文】置燎柴扵炉内设望燎位扵其北献官陪位官在北南向太祝位扵其后又设告官席位扵阶东陪位官席位又扵其南并西向北上设太祝位扵庭中之南北向又设告官位扵香案之前北向太祝位扵香案之西东向【永裕陵下宫惠恭皇后位陈设并如上仪】
　　省馔
　　前一日告官以下常服并集告官斋所肄仪太祝习读表及祝文讫告官诣厨阅馔物省镬视涤既晡陵监帅其属临造神馔
　　行事
　　告日辟寝宫门告官以下常服并诣南门外就次奉馔者各陈于外以俟进馔者设扵神御座前讫降以出引告官先入殿阅陈设乃还次礼生引太祝次引陪位官各入就位礼生赞有司谨具请行事次赞曰再拜在位者皆再拜礼生引太祝升就位次引告官升自东阶由殿后诣神位室【不卷帘不褰帐惟泰陵卷帘褰帐】告官诣神御香案前执事者奉香告官搢笏三上香执事者奉茶酒告官跪执醆酬茶三祭酒皆以虚醆授执事者执笏俛伏兴少退立太祝搢笏取表侍扵神座右东向跪读讫执笏兴置表扵案【惠恭皇后位即读祝文】告官再拜【永泰陵告官再拜讫降复位】次诣逐位神御前行礼如上仪【永安陵诣宣祖髙皇帝次诣昭宪皇后永昌陵诣太祖皇帝次诣孝惠皇后孝明皇后孝章皇后永熙陵诣太宗皇帝次诣淑徳皇后懿徳皇后明徳皇后元徳皇后永定陵诣真宗皇帝次诣章怀皇后章穆皇后章献明肃皇后章懿皇后章惠皇后永昭陵诣仁宗皇帝次诣慈圣光献皇后永厚陵诣英宗皇帝次诣钦圣宪肃皇后钦成皇后钦慈皇后惠恭皇后】俱降阶复位执笏礼生曰再拜在位皆再拜次引告官以下就望燎位执事者取表置扵燎柴【惠恭皇后位即取祝文置扵燎柴】次引太祝就望燎位礼生曰可燎火燎半柴告官以下退阖宫殿门


　　政和五礼新仪卷十
　　钦定四库全书
　　政和五礼新仪卷十一
　　序例
　　车辂
　　皇帝车辂【卤簿内车辇附】
