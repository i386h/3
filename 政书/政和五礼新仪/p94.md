<!-- { "loadSidebar": true } -->
　　前享十日质明有司设行事及助祭文武官位于庙堂太宰刑部尚书在北南向太宰在左刑部尚书在右【刑部尚书稍却】行事太宰左丞在南吏部戸部礼部兵部工部尚书吏部礼部侍郎大司乐光禄卿大乐令光禄丞功臣献官在其南【凡设大乐令以下位皆稍却】执事官又在其南俱北向西上监察御史位二在西东向读册举册官奉礼协律郎太祝郊社太官令在东西向俱北上【奉礼郎以下位皆稍却】设助祭文武百官位于行事官之南又设行事执事及助祭亲王宗室位于太庙斋坊少宰刑部侍郎在北南向少宰在左刑部侍郎在右【刑部侍郎稍却】亚终献在南北向西上亲王及行事执事助祭宗室在东西向北上东上閤门御史台太常寺以下分引羣官各就位【凡将引行事执事助祭文武官立班即御史台引殿中侍御史一员先入就位】太宰读誓于庙堂刑部尚书涖之少宰读誓于太庙斋坊刑部侍郎涖之誓文曰今年某月某日孟冬皇帝祫祀享太庙前一日朝献景灵宫各其职其或不恭国有常刑读讫【内朝堂职事官奉礼郎以下文官宣德郎以下武官从义郎以下先退】余官并对拜讫退皇帝散斋七日于别殿致斋三日【二日于大庆殿一日于太庙】凡散斋不吊丧问疾作乐有司不奏刑杀文书致斋日前后殿不视事唯行享事前致斋一日殿中监帅其属尚舍铺御座于大庆殿当中南向设东西房于御座之左右稍北又设西閤及斋室于殿后之左右殿上前楹施帘致斋之日质明有司陈法驾卤簿于宣德门外尚辇陈平辇于垂拱殿庭文武百官俱就次各服其服东上閤门奏请皇帝未后诣斋室通事舍人等自下分引知枢宻院事以下诣垂拱殿庭立班东上閤门附内侍进班齐牌垂拱殿降皇帝乗辇出至殿上少驻辇官迎驾自赞常起居宣辇官上殿卷鸣鞭行门禁卫诸班亲从迎驾自賛常起居次舍人先赞知内侍省官以下常起居次枢宻以下通班常起居赞祗候引驾枢宻知客省事以下至签书东上閤门官分左右立尚局应奉官祗应通事大夫以下武功大夫以下并先退次管军臣僚宣名常起居赞祗候引驾并分左右前导辇降东阶垂拱殿门外禁卫诸班亲从自赞常起居次行宫使御营廵检一班常起居【如通侍大夫以下知客省事以下武功大夫以下知内侍两省带御器械官充行官使御营廵检各归本班】至大庆殿后阁降辇入西阁大庆殿降前导官并就次易朝服诣御榻前分左右侍立【知枢宻院事签书枢宻院事在东西向北上同知枢宻院事在西东向左辅一员在知枢宻院事之北赞拜东上閤门官一员又在其北并西向知客省事以下签书枢宻院事之南稍东西向北上签书客省事以下又在其南稍却】通事舍人等分引行事执事文武助祭官各綪结佩入诣大庆殿庭立班次引礼部侍郎奏请中严侍臣诣幄奉迎内外符寳郎奉寳先出陈于御榻之左右少顷引礼部侍郎奏外办皇帝服通天冠绛纱袍綪结佩出西阁乘舆称警跸侍卫如常仪由西房至御榻西降舆皇帝即御座南向侍臣夹侍赞拜东上閤门官于榻前赞枢宻以下拜殿之上下应在位官皆再拜【东上閤门官赞礼讫转身北向随拜讫靣西赞各祗候】次礼直官引左辅诣御座前俛伏跪奏左辅具官臣某言请皇帝降座就斋室奏讫俛伏兴还侍位【凡左辅奏请准此】皇帝降座乘舆由东房入斋室侍臣各还所司直卫者如常仪通事舍人分引行事执事文武助祭官以次出【三省亲王枢宻宗室起居问圣体并如仪】应行事执事助祭官及从陞者并散斋七日宿于正寝致斋三日各宿于其次【三省枢宻院官各宿于本防及都堂侍卫官并尚书侍郎分宿于秘书省中书后省余官内庭有所司者各宿于其司诸方客使许赴倍位者各宿于其次】凡散斋治事如故唯不吊丧问疾作乐判书刑杀文书决罚罪人及与秽恶致斋之日官给酒馔唯享事得行其余悉禁与享之官已斋而阙者通摄行事
　　陈设
　　前享三日殿中监帅其属尚舍设大次于太庙东门外道北南向小次于阼阶东稍南西向鸾仪司设文武侍臣次于大次之前随地之宜行事助祭官宗室及有司次于庙之内外设东方南方客使次于文官之后西方北方客使次于武官之后设馔幔于庙南门之外东西相向【每室馔幔各一】设权奉安别庙神主幄次于南神门外东向又设七祀次一于殿下横街之北道西东向配享功臣次于殿下横街之南道之东西相向【每室配享功臣各为一次】前享二日宫闱令帅其属扫除庙之内外开瘗坎于殿西阶之东南方深足容物南出陛太常设七祀燎柴于斋宫内光禄牵牲诣祠所太常帅其属设堂上位每位并设幄帐铺筵设几大晟陈登歌之乐于殿上前楹间稍南北向设宫架于庭中立舞表于酂缀之间户部陈诸州歳贡于宫架南为前列金次之玉帛又次之余为后东西相向前享一日奉礼郎礼直官设皇帝位版于阼阶上饮福位于东序皇子受爵位于饮福位之北稍东俱西向赞者设亚终献位于小次南稍东助祭亲王宗室使相在其南进币爵酒官受爵酒官奉币官荐牛爼官荐笾豆官荐羊爼豕爼鱼爼官受币官罍洗奉爵官奉瓒槃官进搏黍官举册官七祀献官在助祭宗室使相之南并西向北上大礼使位于西阶之西稍南【与亚终献相对】行事光禄卿读册官光禄丞功臣献官在其西助祭宰相使相位在大礼使之南执政官在其西又设监察御史位二于西阶下俱东向北上奉礼郎太祝太官令于东阶下俱西向北上协律郎位二一于殿上前楹间一于宫架西北俱东向大乐令于登歌乐虡之北大司乐于宫架北良醖令于酌尊所俱北向又设助祭文武羣官宗室位于横街之南诸方客使位于庙门之外随其方国光禄陈牲于东神门外当门西向以南为上祝史各位于牲后太常设省牲位于西大礼使进币爵酒官受爵酒官奉币官受币官罍洗奉爵官奉瓒盘官位于道南北向西上七祀配享功臣献官在其后荐牛爼官荐笾豆官大司乐光禄卿进搏黍官读册举册官大乐令光禄丞奉礼协律郎太祝太官宫闱令位于道北南向西上【大乐令以下位皆稍却】监察御史在荐爼官之右异位稍却光禄设礼馔于东神门外道北南向太常设省馔位版于礼馔之南大礼使进币爵酒官受爵酒官奉币官受币官罍洗奉爵官奉瓒槃官位在南北向西上七祀配享功臣献官在其后监察御史位西东向荐牛爼官荐笾豆官大司乐光禄卿进搏黍官读册举册官大乐令光禄丞奉礼协律郎太祝太官宫闱令位在西东向北上礼部帅其属设祝册案于幄次外之右司尊彛帅其属设币篚于酌尊所次设笾豆簠簋之位每位左十有一笾右十有一豆俱有四行加豆二于豆前豋一在笾豆间铏三在豋前簠一簋一在笾豆外簠在左簋在右设炉炭于幄外稍前设尊彛之位每位太尊五为二重太尊在前皆有坫在神位之左虎彛一在太尊之右蜼彛一在山尊之右皆有舟俱加勺幂为酌尊又设太尊二山尊二在神位前着尊二牺尊二在殿上象尊二壶尊六在下俱北向西上加幂皆设而不酌太常设七祀位于殿下横街之北次内【司命戸灶中霤门厉行】又设配享功臣位于横街之南次内【韩王赵普周王曹彬位于横街之南道西东向太师薛居正太师石熈载郑王潘美位在其西太师李沆太师王旦太师李继隆位又在其西又设太师王曾太师吕夷简侍中曹玮位于横街之南道东西向司徒韩琦太师曾公亮位在其东次舒王王安石位次太师蔡确又在其东俱北上】皆设神位席太庙位版于座首司尊彛设祭器每位左二笾右二豆爼一在神位前爵一次之簠一簋一在爵之前簠在左簋在右象尊一在笾前加勺幂又设爼四豆二笾一簠一簋一盘一篚一于南神门外每室馔幔内设御洗二于阼阶下直东霤北向【盥洗在东爵洗在西】罍在洗东加勺篚在洗西南肆实以巾【若爵洗之篚则又实以瓒及爵加坫】设皇帝位于洗南北向内侍酌水位于洗东执巾位于酌水内侍之北俱西向奉瓒爵官位于爵洗西东向又设亚终献盥洗于本位之南太官令盥洗于西阶下七祀配享功臣献官盥洗于从享神位之前【七祀及配享功臣位前盥洗各一】罍篚各设于左右执罍篚者位其后享日丑前五刻宫闱令开室帅其属扫除太府卿帅其属入陈币于篚【篚以白】光禄卿帅其属入实笾豆簠簋【笾四行以右为上第一行鱼鱐在前糗饵次之第二行干防在前干枣形盐次之第三行鹿脯在前榛实干桃次之第四行菱在前芡栗次之豆四行以左为上第一行芹菹在前笋菹葵菹次之第二行菁菹在前韭菹酏食次之第三行鱼醢在前兔醢豚拍次之第四行鹿臡在前醓醢次之加豆二实以稻雁稻左雁右簠实以稻簋实以黍登实以太羮铏实以羮加芼滑】良醖令帅其属入实尊彛【蜼彛实以明水虎彛实以欝鬯太尊实以泛齐山尊实以醴齐着尊实以盎齐牺尊实以醴齐象尊实沉齐各以一尊实明水壶尊三实酒三实三酒明水酒皆在上】又实七祀配享功臣位礼馔【每位左二笾防在前鹿脯次之右二豆菁菹在前鹿臡次之菹实以羊豕腥肉簠实以稷簋实以黍爵一象尊一实以祠祭法酒】太常设烛于神位前又设大礼使以下行事执事官揖位于东神门外如省牲之位设望燎位于瘗坎之南如省馔之位所司陈异寳嘉瑞及伐国之寳于宫架之南东西相向


　　政和五礼新仪卷九十七
<史部,政书类,仪制之属,政和五礼新仪>
　　钦定四库全书
　　政和五礼新仪卷九十八
　　吉礼
　　皇帝祫享太庙仪二
　　车驾自景灵宫诣太庙
