<!-- { "loadSidebar": true } -->
　　省牲之日午后十刻去坛三百歩禁行者未后二刻郊社令帅其属扫除坛之上下司尊彛帅府史及执事者以祭器入设于位【凡设祭器皆借以席笾豆又加巾盖】太府卿少府监陈玉币于篚【告防毕权彻】未后二刻礼直官赞者分引大礼使以下诣东壝门外省牲位立定光禄卿与执事者牵牲就位礼直官赞揖赞者引大司乐入行乐架【凡亚终献行事皆礼直官太常博士引大礼使太宰左丞行事皆礼直官引余官皆赞者引】次引礼部尚书陞自夘阶视涤濯【凡行事执事者升降皆自夘堦】次引太宰申视涤濯执事者举幂曰洁俱复位礼直官稍前曰告洁毕请省牲次引礼部尚书侍郎稍前省牲讫退复位次引光禄卿出班廵牲一匝西向躬曰充曰偹次引光禄丞出班循牲一匝西向躬曰腯俱复位礼直官稍前曰省牲毕请就省馔位赞者揖讫引大礼使以下各就位立定礼直官赞揖所司省馔具毕礼直官赞省馔毕赞揖讫俱还斋所光禄卿及执事者以次牵牲诣厨省鼎镬视涤溉协律郎展视乐器乃还斋所晡后一刻太官令帅宰人以鸾刀割牲祝史各取毛血实于槃俱置馔所遂烹牲郊社令帅其属扫除坛之上下
　　奠玉币
　　祀日丑前五刻【行事用丑时七刻】诸祀官及陪祠之官各服其服郊社令与太史官属入设神位版太府卿少府监入陈玉币光禄卿入实笾豆簠簋太官令入实尊乐正帅工人二舞以次入与执尊罍篚幂者各就位次通事舍人等分引文武陪祠官及宗室客使各人就位次礼直官赞者分引大礼使以下行事执事官就夘堦内壝门外揖位立定礼直官赞揖次引监察御史次引大礼使以下入就位次引监察御史按视坛之上下纠察不如仪者退伏位尚辇奉御进舆于斋殿皇帝服通天冠绛纱袍乗舆以出迎侍及扈从之官导从至大次门外皇帝降舆入次降礼仪使枢宻院官太常卿东上閤门官太常博士礼直官分立于大次外之左右次引礼部侍郎诣前奏请中严少顷又奏外办符寳郎奉寳陈玉于宫架之北礼仪使当次前俛伏跪奏礼仪使具官臣某言请皇帝行事奏讫俛伏兴还侍位【礼仪使奏礼毕准此】卷皇帝服衮冕以出侍卫如常仪礼仪使以下前导至中壝门外殿中监跪进大圭殿中少监副之【凡殿中监进圭受圭皆少监副之】礼仪使奏请执大圭前皇帝入自正门【侍卫不应入者止于门外】协律郎跪俛伏举麾兴【凡行礼执事者取物奠物皆跪俛伏兴】工皷柷宫架仪安之乐作【皇帝升降行止皆作仪安之乐】至午阶版位西向立偃麾戞敔乐止【凡乐皆恊律郎跪俛伏举麾兴工皷柷而后作偃麾戞敔而后止】礼仪使以下分左右侍立【凡行九皆礼仪使枢宻院官太常卿东上闾门官太常博士礼直官前至位则分立于左右】礼仪使前奏有司谨具请行事宫架作景安之乐帝临降康之舞六成止太常升烟燔牲首礼仪使奏请再拜皇帝再拜賛者曰再拜在位官皆再拜内侍取玉币于篚立于尊所次引太宰吏部尚书侍郎升诣上帝神位前立太宰吏部尚书俱西向北上侍郎东向礼仪使以下前皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾于篚兴以进皇帝帨手内侍受巾跪奠于篚礼仪使奏请执大圭前皇帝升坛大礼使从【皇帝升降大礼使皆从左右侍卫量人数升】宫架乐作至坛下乐止升自午阶登歌乐作至坛上乐止登歌嘉安之乐作殿中监跪进镇圭礼仪使奏请搢大圭执镇圭前导皇帝诣上帝神位前北向立内侍先设缫借于地礼仪使奏请跪奠镇圭于缫借执大圭俛伏兴又奏请搢大圭跪内侍加玉于币以授吏部尚书吏部尚书以授太宰太宰西向跪以进礼仪使奏请受玉币皇帝受奠讫吏部侍郎东向跪受以进兴奠于上帝神位前太宰吏部尚书侍郎俱诣太宗皇帝神位前以俟礼仪使奏请执大圭俛伏兴内侍取镇圭缫借诣太宗皇帝神位前先设缫借于地礼仪使奏请再拜皇帝再拜讫乐止礼仪使前导皇帝诣太宗皇帝神位前东向奠币并如上仪【惟登歌作献安之乐】太宰以下俱复位礼仪使前导皇帝还版位登歌乐作内侍举镇圭缫借以镇圭授殿中监以还有司皇帝降阶乐止宫架乐作至版位西向立乐止祝史奉毛血槃立扵壝门外由其阶陞大祝迎扵坛上俱进奠于神位前太祝与执事者退立于尊所
　　政和五礼新仪卷四十
　　钦定四库全书
　　政和五礼新仪卷四十一
　　吉礼
　　皇帝雩祀上帝仪下
　　进熟
　　祀日有司陈鼎二于神厨各在镬右太官令帅进馔者诣厨以匕升牛于镬实于一鼎【肩臂臑肫胳正脊一直脊一横脊一长胁一短胁一代胁一皆二骨以并正配位各一鼎】设扃幂祝史对举陈扵馔幔内重行西向以南为上光禄丞实笾豆簠簋于馔幔前【笾实以粉餈豆实以糁食簠实以粱簋实以稷】次引礼部侍郎诣馔所视腥熟之节俟皇帝升奠玉币讫还位乐止引礼部尚书诣馔所执笾豆簠簋以入户部尚书诣馔所奉俎以入太官令引入正门宫架丰安之乐作设扵外堦之下北向西上奉牲者在东祝史抽扄委扵鼎右除幂初鼎序入有司执匕及俎以从至夘堦下各设于鼎西匕加扵鼎太官令以匕陞牛各载一俎【肩臂臑在上端肫胳在下端脊胁在中正配位各一俎】鼎先退祝史进彻毛血槃以次出次引礼部尚书搢笏执笾豆簠簋户部尚书搢笏奉俎以陞执事者各迎扵坛上礼部尚书奉笾豆簠簋诣上帝神位前北向跪奠启盖扵下执笏俛伏兴有司设笾于糗饵前豆于醯醢前簠于稻前簋于黍前次引户部尚书奉俎诣上帝神位前北向跪奠执笏俛伏兴有司设于豆前次诣太宗皇帝神位前东向跪奠并如上仪乐止俱降复位太祝取菹擩于醢祭扵豆间三又取黍稷肺祭如初皆借用茅各还尊所引太宰左丞诣上帝神位前西向立以北为上次引吏部侍郎诣爵洗位东向立礼仪使导皇帝诣盥洗位宫架乐作至洗位北向立乐止内侍酌水以进礼仪使奏请搢大圭盥手内侍跪取巾扵篚兴以进皇帝帨手内侍受巾跪奠扵篚内礼仪使奏请执大圭前导皇帝诣爵洗位宫架乐作至洗位北向立乐止吏部侍郎跪取爵扵篚兴以进礼仪使奏请搢大圭受爵内侍酌水以进礼仪使奏请洗爵内侍跪取巾扵篚兴以进皇帝拭爵内侍受巾跪奠扵篚吏部侍郎受爵升自午阶礼仪使奏请执大圭前导皇帝升坛宫架乐作至午阶乐止升自午阶登歌乐作至坛上乐止登歌歆安之乐作吏部侍郎奉爵诣正位酌尊所西向立执尊者举幂良醖令酌大尊之泛齐讫先诣配位酌尊所北向立礼仪使前导皇帝诣上帝神位前北向立礼仪使奏请搢大圭跪吏部侍郎以爵授左丞左丞授太宰西向跪以进礼仪使奏请执爵祭酒【三祭于茅苴】奠爵执大圭俛伏兴奏请少立乐止太宰左丞俱诣太宗皇帝神位前北向立以俟举册官举祝册进于上帝神位之右读册官搢笏东向跪读册文读讫执笏兴先诣太宗皇帝神位前南向立礼仪使奏请再拜皇帝再拜有司奠册扵上帝神位前礼仪使前导皇帝诣太宗皇帝神位前酌献并如上仪【惟登歌作咸安之乐】太宰以下俱复位礼仪使前导皇帝还版位登歌乐作降阶乐止宫架乐作至版位西向立乐止礼仪使奏请还小次宫架乐作将至小次礼仪使奏请释大圭殿中监跪受大圭皇帝入小次降乐止文舞退武舞进宫架容安之乐作舞者立定乐止初皇帝将诣小次礼直宫太常博士引亚献诣洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣正位酌尊所西向立宫架作隆安之乐神保钖羡之舞执事者以爵授亚献亚献搢笏执爵执事者举幂太官令酌山尊之醴齐讫先诣配位酌尊所北向立亚献以爵授执事者执笏诣上帝神位前北向搢笏跪执事者以爵授亚献亚献执爵祭酒三祭于茅苴奠爵执笏俛伏兴少退北向再拜次诣太宗皇帝神位前酌献并如上仪乐止降复位初亚献行礼将毕次礼直官太常博士引终献诣洗及升坛酌献并如亚献之仪降复位初皇帝既奠玉币光禄以牛左臂一骨及长胁短胁俱二骨以并载于胙爼设于坛下饮福位之西俟终献既升献引户部尚书搏黍太祝太官令诣饮福位东向立奉爼豆爵酒者各位扵其后礼仪使奏请诣饮福位帘卷出次宫架乐作殿中监跪进大圭礼仪使奏请执大圭导皇帝诣饮福位将至位乐止宫架禧安之乐作皇帝至饮福位北向立良醖令典御执尊升诣酌尊所良醖令酌上尊福酒合置一尊典御奉尊降诣饮位以授殿中少监尚醖奉御执爵殿中少监酌之奉御以爵酒授殿中监殿中监西向捧以立礼仪使奏请再拜皇帝再拜殿中监跪以爵酒进礼仪使奏请搢大圭跪受爵祭酒【三祭于地】啐酒奠爵殿中监跪受爵以兴太祝帅执事者持胙俎进减神位前正脊二骨横脊二骨加扵俎上内侍受俎以授户部尚书户部尚书西向跪以进皇帝受俎奠之户部尚书受俎以兴退复位太官令取黍扵簋搏以授太祝太祝受以豆东向跪进皇帝受讫奠之太祝受豆以兴退复位次殿中监再跪以爵酒进礼仪使奏请受爵饮福酒奠爵殿中监受虚爵兴以授典御奉御执事者俱退复位礼仪使奏请执大圭俛伏兴又奏请再拜皇帝再拜止礼仪使前导皇帝还版位宫架乐作至版位西向立乐止次引礼部尚书升坛彻笾豆户部尚书升坛彻俎【笾豆各一皆少移故处】登歌成安之乐作卒彻乐止礼部户部尚书降复位礼直官曰赐胙行事陪祠官拜賛者承传曰赐胙再拜在位官皆再拜送神宫架景安之乐作一成止
　　望燎
　　景安之乐毕礼仪使奏请诣望燎位前导皇帝诣望燎位宫架乐作至位南向立乐止初赐胙再拜讫郊社令以黍稷肺祭借以白茅束之吏部侍郎帅太祝执篚进诣神位前取玉币祝册借以茅以俎载牲体黍稷饭爵酒降坛南行诣柴坛自南陛升以玉币祝册馔物置扵燎柴礼直官曰可燎举爟火东西各以炬燎半柴礼仪使奏请礼毕前导皇帝还大次宫架乐作出自中壝门外礼仪使奏请释大圭殿中监跪受大圭以还有司侍衞如常仪皇帝至大次乐止礼部侍郎奏解严次引大礼使以下诣阶之东内壝外揖位立礼直官賛礼毕揖讫退通事舎人等引陪祠文武官及宗室客使以次出将士不得辄离部位【端成殿受贺并如冬祀大礼仪】
　　车驾还内
