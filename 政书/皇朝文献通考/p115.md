<!-- { "loadSidebar": true } -->
　　又令四川买谷分贮川省秋收丰稔米价平减议令动藩库杂税银三万两地赋银十二万两委官于成都等六府州县附近水次出产米谷最多处分行采买交该地方官于沿江州县空出仓厫内加谨收贮其采买不拘额数限期但遇价增即行停止
　　又设立浙江福建四川各属营仓浙江温州镇所辖乐清等九营于公粮银内动支买谷分贮以济兵食每兵一名备谷二石共买谷万三千三十八石令都司各官盘收监管遇青黄不接每兵按月借谷六斗分作六月扣存共建仓二十三间每间贮谷六百石又温州镇标三营及城守营建仓十间共贮谷五千九百二十八石福建海坛金门澎湖闽安烽火铜山六镇协营共买谷二万石分贮遇青黄不接酌借兵丁免其加息秋收散饷扣除买补共建仓四十三间四川成都驻防兵米向例俱系折色每遇价昻艰于采买亦令将司库现存生息余剰银饬发附近州县及时采买遇青黄不接支给各兵在饷银内扣还有浮冐尅扣者劾之议定陜甘社谷分别经理陜西甘肃所属社谷有二一系百姓公捐自行议定仓正仓副经理出入报官存案不入官之交代仍聴民料理一系加二耗粮内留五分为社粮责成地方官经理
　　五年准河营设立仓厫先是元年准于河标四营建设营仓以资兵丁接济至是河东河道总督白钟山言黄河南北两岸河兵堡夫终年力作昼夜在工较之标营兵丁尤为劳苦而向来未经设有仓储当粮少价昻之时不免称贷贵籴上年地方偶被歉收兵夫更觉拮据臣再四熟筹必得如标营一例设仓积贮庶可通融接济于兵夫有益而春借秋还年年出易亦可垂之久逺请动河营生息银六千余两乗此麦多易买之时在附近沿河地方照依时价公平籴买麦石收贮为数无多采买自易设或市价稍昻亦即行停买将余剰银两俟秋收后再行买谷此项仓储交兰阳县知县经管出入管河河北两道公同按季盘查稽察该道等于每年春间粮价昻贵之时具详借给兵夫秋收催令照数归还免其加息从之
　　又准山东省买豆补贮巡抚朱定元言上年东省被水防
　　恩赈恤及厯年春粜并碾运直动用过各项仓谷共一百余万石均未买补现严饬各属及早照额买补但东省今年虽号丰收闾阎尚少葢藏是以谷价均未平减唯黄黒二豆因秋后雨水调匀较他种多获其价较上年豆价减半止青州一郡因有满兵驻防其价稍昻然豆之为利甚溥不惟马可壮臕人亦充腹且质性坚实又可耐久是以漕米尚许改徴若得通融买补贮仓不惟仓储易于充实帑项得以节省而豆谷分买谷价不致顿昻于灾后民生甚属有益请令地方官将原存谷价不拘谷豆兼买一并实贮归仓俟来年平价再行粜豆易谷酌盈济虗庶缓急有资而公私咸頼矣再豆谷兼买则出借之谷亦仰请
　　圣恩许民间即以豆还谷则小民既免粜豆易谷之消耗而此时有豆之家亦可及时清完欠项不致糜费难追更为便民从之
　　六年奉
　　谕防地方积谷不厌其多赈恤加恩亦所时有正未易言仓储充盈州县有司往往虑及霉变赔补以多积谷石为忧其如何酌量定例俾其从容不致赔补之处该部议奏寻议除地髙燥不致霉变及仓谷减少每年可按数出易者外其有地本潮湿积谷最多不便经年久贮者令各该督抚查照厫座新旧年分逺近照京仓气头厫底数目酌减开报估成粜卖题明办理从之
　　十二月奉
　　谕防国家设立平粜乃惠济贫民第一要务但恐发卖官谷之处与乡村相隔遥逺则小民搬运为难是以乾隆二年因直山东平粜济民曽降谕防如离府县城郭路逺乡村有司当设法运至倘脚价无出或动存公银两或开销正项钱粮皆所不惜今年江浙地方有被灾之州县明年麦秋以前非平粜不能接济民食该抚务饬有司查明道路之逺近将食米四路分粜以就民便着该督抚妥协办理至于胥役有克减升斗之弊家丁有得钱私粜之奸民有冐滥贩卖之均当严行查察有一于此法在必惩毋得姑纵
　　又免台湾买运还粤谷石本年夏间台湾米价昻贵曽令借拨潮州仓谷六万石接济平粜俟秋成买谷还粤至是以台地谷价尚昻奉
　　谕防着将借拨潮州仓谷六万石免其买运还粤其平粜谷价即留闽买谷以备仓储至潮属因借拨所缺谷数着将该处收捐之项照数补足
　　七年奉
　　谕防从前廷臣议准张渠买补仓谷一事以本邑之赢余为本邑之拨补其他州县不得通融如嵗歉谷价昻贵不敷采买准其展限朕思地方积谷原以备民间缓急之需必及时买足方于储蓄有益若一概不许通融而无赢余之州县或又值嵗歉价昻咨部展限则仓储必至久悬非济民利用之道也嗣后如州县当秋成之时谷价髙昻不能买补而该处存仓谷石尚可接济者照例展限于次年买补倘谷价既属不敷而贮仓谷石又系不足准其详明上司以别州县谷价之赢余添补采买为酌盈剂虗挹彼注兹之计该管督抚一面办理一面奏闻又从前张渠奏请减价粜谷于成熟之年每一石照市价核减五分米贵之年每一石照市价核减一钱此葢欲杜奸民贱籴贵粜之也但思寻常出陈易新之际自应遵此例行假若荒歉之嵗谷价甚昻止照例减价一钱则穷民得米仍属艰难不能大霑恩泽嗣后着该督抚临时酌量情形将应减若干之处预行奏闻请防如有奸民贱籴贵粜之严拿究治
　　又
　　命各省遇歉嵗平粜毋拘成例奉
　　谕防各省常平仓谷每年存七粜三原为出陈易新亦使青黄不接之时民间得以接济当寻常无事之际自然循例办理若遭值荒歉谷价昻贵小民难于谋食而仍存七粜三则闾阎得谷几何大非国家发谷平粜之本意也嗣后凡遇嵗歉米贵之年着该督抚即饬地方官交出仓储减价平粜务期有济民食毋得拘泥成例
　　又令直磁州永年等州县将存仓谷石减价平粜先是四月令直总督髙斌遣官赴河南采买麦石至是奉
　　谕防据髙斌奏磁州永年曲周邯郸成安肥乡广平鸡泽等八州县麦收甚为歉薄着将现存仓谷减价平粜倘有不敷即于隣近仓储赢余州县拨运济用仍俟赴豫采麦到日多拨平粜着该部速行文该督实力奉行
　　又奉
　　谕防各省地方每遇歉收米价昻贵国家动拨仓储减价平粜乃养民之切务然有司经理不善即滋端是以本年二月间特降谕防令该督抚等于平粜时酌量情形应减若干之处预行奏闻请防今朕再四思维地方当饥馑之时黎民乏食朝廷百计区画方且开仓发粟急圗救济一赈再赈以安全之岂有于平粜一节预防奸民之贱籴贵粜不为多减价值而使嗷嗷待哺之穷民仍复艰于糊口乎况赴官籴买官米与赴店籴买市米其难易判然又可厯数银色有髙低之不等等头有轻重之不同道里有逺近之各殊守候有久暂之莫定此在平时且然何况年荒乏米之日若官价较市价畧为减少所差几何是国家徒有平粜之恩而闾阎未受平粜之益也朕痌瘝在抱言念及此再行明白宣谕凡各省大小官员皆朕设立以牧养斯民者倘于此等要事视为具文茍且塞责则罪不可逭嗣后务将该地方实在情形必须减价若干方于百姓有益之处确切奏闻请防至于奸民当歉收之年圗利囤积将官谷贱籴贵粜则惟在州县官严行查拿倘或疎漏隠匿该督抚即严叅从重治罪是亦并行而不悖也
　　是月复申
　　谕湖南有司奉
　　谕防各省常平仓谷遇地方米少价贵之时当多粜以济民食毋得拘泥成例从前已屡经降防今许容奏称青黄不接粮价增长各州县详报市米稀少平粜仓谷已符额数等语此言甚属不经是湖南有司并未领防朕旨也国家储蓄仓粮専为接济百姓而设若民间米谷充裕即三七之数亦可不需如粟少价昻则安得以存七粜三目为额数今许容所辖一省如此错误或他省有似此者亦未可定可即通行传谕知之
　　又申
　　谕古北口采买米石之法先是古北口地方收成丰稔
　　令将河南山东所有应供
　　陵寝官兵米石运往江南接济令古北口于本地购买以
　　补原额至是复奉
　　防此外再广为收买以备将来拨用其采买之道视收成丰稔之处照依时价不可勒派亦不可急于多籴使民间反致价昻此不过恐谷贱伤农之意耳又准山东行销票盐商人输谷建仓分贮山东行销票盐地方共十有三万七千五百有七票分上中下三等照票输谷章邱济阳莱芜淄川新泰徳平邹平商河临邑惠民十县列为上等每票输谷二石共谷八万九千八百五十八石陵齐东阳信长山博山乐陵青城临淄乐隂临朐益都髙苑沂水费十四县列为中等每票输谷一石五斗共谷七万六百二十六石莒新城博兴滨兰山海丰乐安蒲台日照霑化利津夀光昌乐潍郯城十五州县列为下等每票输谷一石共谷四万五千四百九十四石通计输谷二十万五千九百七十八石分限二年交仓倘遇本处歉收仍准展限于下年买足分发章邱等三十九州县每年照社仓例于春夏之交察明实在乏食穷民借给照例加一收息应建仓厫在于城内及钜乡大镇搆造每处立社长社副并按米石多寡设立斗级社长社副每年各拨给息谷二十四石斗级每年各十二石以资养赡每年出借收领责成地方官稽察又奉
　　谕防天时有雨旸地土有髙下而年嵗之丰歉因之以天下之大疆域之殊歉于此者或丰于彼全頼有无相通缓急共济在朝廷之采买拨协固自有变通之权宜断无有以米谷短少之处而强人之粜卖者若有收之地商贾辐辏聚集既多价值自减则穷黎易于得食此隣省之相周与国家赈恤之典相济为用者也我
　　皇考与朕俱曽屡颁遏籴之禁惟是地方官民识见未广偏私未化未免以米粮出境稍多价值渐贵虽不敢显行遏籴靡不隠圗自便羣相禁约有司又从而偏袒之遂视隣省为秦越矣用是再颁谕防着各省督抚各行劝导所属官民毋执畛域之见务敦拯恤之情俾商贩流通裒多益寡以救一时之困厄将来本地或值歉收又何尝不于邻省是頼并将此晓谕官民共知之
　　【臣】等谨按平籴之道有二谷贱増价而籴使不伤农谷贵减价而粜使不伤民此官籴于民也丰熟之乡商贾交籴以起太贱之价灾歉之区舟车辐辏以压太贵之直此民籴于民也官籴于民则马端临考所已载如常平仓是也民籴于民则马端临考所未载如禁遏籴开米禁戒囤积兴贩各条是也葢
　　圣天子因民所利而斟酌调剂虑无弗周法无弗备是以利泽溥遍烝民率育惠民之政与导民之方交资并济而籴之义始尽矣
　　八年以米价増长发京仓官米平粜黑豆亦如之嗣复奉
　　谕防今年直所属河间等处偶被偏灾彼地贫民赴京觅食者俱已加恩赈济但其间尚有不在赈济之数者或手艺营生或佣工度日适值米价暂昻当此嵗暮天寒情殊可悯着户部将京仓米石酌量给发各旗局及五城米厰照依时价核减平粜卖与零星肩贩之人俾得沿途籴买皆霑实惠
　　九年以停止采买
　　谕各省督抚斟酌办理奉
