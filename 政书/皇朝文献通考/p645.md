<!-- { "loadSidebar": true } -->
　　钦定曲谱十四卷
　　康熙五十四年詹事王奕清等奉
　　敕撰
　　【臣】等谨按是谱与词谱相辅而行首载及九宫谱定论一卷次北曲谱四卷次南曲谱八卷次以失宫犯调诸曲别为一卷附于末
　　澹秋容轩词一卷
　　范青撰青见诗集类
　　炊闻词二卷
　　王士禄撰士禄见史类
　　士禄自序曰兀兀圜扉不殊邯郸一枕故取杜陵
　　诗语断章而命之其文无谓其绪无端故系之以巵【臣】等谨按是集本名炊闻巵语且因科场磨勘事系狱时作故自序云然
　　珂雪词二卷
　　曹贞吉撰贞吉见诗集类
　　【臣】等谨按贞吉词芊眠清丽寄托遥深王士祯彭孙遹张潮李良年曹勲陈维崧等皆所推挹实为近代词家之卓卓者不必模周范栁要自成为雅制耳
　　蓼花词一卷
　　余光耿撰光耿见诗集类
　　玉山词【无卷数】
　　陆次云撰次云见史类
　　南耕词六卷嵗寒词一卷
　　曹亮武撰亮武见诗集类
　　【臣】等谨按亮武与陈维崧当时防欲齐名虽纵横跌宕之处才气稍逊其情韵婉挚实不减于维崧也
　　情田词三卷
　　邵璸撰璸初名宏魁字柯亭大兴人康熙己夘举人官新河县教谕迁昌邑县知县
　　四香楼词钞【无卷数】
　　范缵撰缵见诗集类
　　词律二十卷
　　万树撰树见诗集类
　　树自序曰维阳张氏据词而为图钱塘谢氏广之吴江徐氏去图而存谱新安程氏辑之于是啸余谱一书通行天壤近复有塡词图谱图则葫芦张本谱则矉捧啸余葢歴来造谱之意原欲有便于人但疑抝句难塡试易平词易叶至今日而词风愈盛词学愈衰矣树据花庵草堂尊前花间万选汲古刻诸家沈氏四集啸余谱词统词滙词综选声数种攷其调之异同酌其句之分合辨其字之平仄序其篇之短长有调同名别者则删而合之有调别名同者则分而疏之复者厘之缺者补之计调六百六十为体千一百八十有奇
　　【臣】等谨按是谱纠正啸余谱及填词图谱之误并推求诸家词集之舛异俱一一有据精确不刋虽间有攷证偶疏之处然其剪除榛楛之功寔不可没自唐宋以来以词律名家如树者固不可多得也
　　词韵二卷
　　仲恒撰恒字道久号雪亭钱塘人
　　【臣】等谨按词韵旧无成书盖因雅俗通歌唯求谐于声律不以韵拘故虽填词之盛莫过于宋而二百余载絶无撰韵之人自沈谦强作解事恒又因谦书而订之所分之韵不俗不雅不古不今踵谬沿讹难更枚举固不足为倚声家范围耳
　　词学全书十四卷
　　查继超编继超字随庵海宁人
　　填词图谱六卷续集二卷
　　頼以邠撰以邠字损庵仁和人











　　皇朝文献通考卷二百三十六
　　钦定四库全书
　　皇朝文献通考卷二百三十七
　　经籍考【二十七】
　　集【总集】
　　【臣】等谨按总集一门为类至伙葢以网罗放佚荟萃菁英诚为著作之渊薮前考于一代总集中复以诏令奏疏诗文等分次前后于是有一人而屡见者于例究为未协今恭载
　　圣祖仁皇帝暨我
　　皇上选定各集弁冕于前凡诗文词赋统以选定之年月为次而臣下选注诸集亦悉视其人之后先不复以所选所注之集更为析类至文史旧附总集之后今仍其例而以臣下所注一家之集间杂评防于义不当入总集者亦附隶焉
　　御选古文渊鉴六十四卷
　　康熙二十四年
　　圣祖仁皇帝御选内阁学士徐干学等奉
　　勅编注
　　圣祖仁皇帝御制序曰夫经纬天地之谓文文者载道之器所以弥纶宇宙统括古今化裁民物者也是以干苞坤络非文不宣圣作贤述非文不着其为用也大矣书契以后作者代兴载籍充盈体制不一约而论之靡不根柢于羣经权舆于六籍如论説之类以疏解为主始于易者也奏启之类以宣述为义始于书者也赋颂之类以讽喻为指始于诗者也传叙之类以纪载为事始于春秋者也引而伸之触类而通之虽流别各殊而镕裁有体于是能言之士抒写性情贲饰词理同工异曲以求合乎先程皆足以立名当时垂声来叶彬彬郁郁称极盛焉然而代不乏人人不一制著作既富篇什遂繁不有所裒辑虑无以观其备也不有所诠择虑无以得其精也古来采获之家载在四部名目滋多类皆散佚其流布人区者自萧统文选而外唐有姚铉之文粹宋有吕祖谦之文鉴皆限断年代各为一编夫典章法度粲然一王之制前不必相师后不必相袭此可限以年代者也至于文章之事则源流深长今古错综盛衰或通于千载损益无闗于一朝此不可限以年代者也诸家之选虽足鸣一代之盛岂所以穷文章之正变乎朕留心典籍因取古今之文自春秋以迄于宋择其辞义精纯可以鼓吹六经者彚为正集即间有瑰丽之篇要皆归于古雅其绮章秀制弗能尽载者则列之别集傍采诸子録其要论以为外集煌煌乎洵秉文之玉律抽牍之金科矣夫帝王之道质文互用而大化以成圣贤之业博约并施而性功以备是书也虽未足以尽文章之胜于圣人防艺之旨亦庶乎其有当也夫【臣】等谨按是编所録上起左传下迄宋人俱有闗风教有禆世用之文仰承
　　睿藻亲挥品题甲乙凡百家之工拙具着
　　御评洞鉴之中洵乎玉律金桴为万世摛文之矩矱矣御定列代赋彚一百四十卷外集二十卷逸句二卷补遗二十二卷
　　康熙四十五年詹事陈元龙等奉
　　勅编
　　圣祖仁皇帝御制序曰赋者六义之一也风雅颂兴赋比六者而赋居兴比之中葢其敷陈事理抒写物情兴比不得并焉故赋之于诗功尤为独多由是以来兴比不能单行而赋遂继诗之后卓然自见于世故曰赋者古诗之流也班固又谓登高能赋可以为大夫言感物造端材智深美可以与国政事故可以为列大夫也是则赋之于诗具其一体及其闳肆漫衍与诗并行而其事可通于用人书曰敷奏以言夫敷奏者有近乎赋之义使尧舜而在今日亦所不废则岂非文章之可贵者哉朕尝于几务之暇博观典籍见古者诸侯卿大夫交接邻国时称诗以喻志不必其所自作皆谓之赋如晋公子重耳赋六月鲁文公赋菁菁者莪郑穆公赋鸿雁鲁
　　穆叔赋祈父之类皆取古诗歌之以喻其志即咏吟之遗音得心意之所存使闻之者足以感发兴起而因以明其如相告语之情犹之敷布其义而直陈之故谓之赋也春秋之后聘问咏歌不行于列国于是羁臣志士自言其情而赋乃作焉其始创自荀况宦逰于楚作为五赋楚臣屈原乃作离骚后人尊之为经而班固以为屈原作赋以讽谕则已明其为赋矣其后宋玉唐勒皆竞为之汉兴贾谊枚乗司马相如扬雄张衡之流制作尤盛三国两晋以逮六朝变而为排至于唐宋变而为律又变而为文而唐宋则用以取士其时名臣伟人往往多出其中迨及元而始不列于科目朕以其不可尽废也间尝以是求天下之才故命词臣考稽古昔搜采缺逸都为一集亲加鉴定令校刋焉为叙其源流兴罢之故以示天下使凡为学者知朕意云
　　【臣】等谨按正集凡三十类皆有闗于经济学问之大者区分类别以次毕登其他縁情抒感之作别为外集八类通三千四百六十五首至于碎璧零玑搜罗殆尽则裒为逸句二卷杂书僻典采録靡遗又续为补遗三百余篇正变兼陈洪纎毕具洋洋乎极千古赋苑之大观矣
　　御定佩文斋咏物诗选四百八十二卷
　　康熙四十五年大学士张玉书陈廷敬等奉
　　勅校
　　圣祖仁皇帝御制序曰昔者子夏序诗谓正得失动天地感神莫近于诗先王以是经夫妇成孝敬厚人伦美教化移风俗若是乎诗之道大矣哉而周公纉述唐虞宗翼文武制礼以导天下着尔雅一篇后之序之者谓尔雅所以通诂训之指归叙诗人之兴咏疏之者曰尔雅所释徧解六经而独云叙诗人之兴咏者以尔雅之作多为释诗是则一物多名片言殊训凡以虫鱼草木之防发挥天地万物之理而六义四始之道由是以明焉故夫诗者极其至足以通天地类万物而不越乎虫
　　鱼草木之微诗之咏物自三百篇而已然矣孔子曰迩之事父逺之事君多识于鸟兽草木之名夫事父事君忠孝大节也鸟兽草木至防也吾夫子并举而极言之然则诗之道其称名也小其取类也大即一物之情而闗乎忠孝之旨继自骚赋以来未之有易也此昔人咏物之诗所由作也欤朕自经帷进御覃精六籍至于燕暇未尝废书于诗之道时尽心焉爰自古昔逸诗汉魏六朝洎夫有唐讫于宋元明之作博观耽味搴其萧稂掇其菁英命大学士陈廷敬尚书王鸿绪校理之翰林蔡升元杨瑄陈元龙查升陈壮履励廷仪张廷玉钱名世汪灏查慎行蒋廷锡编録之名曰佩文斋咏物诗选盖搜采既多义类咸备又不仅如向者所云虫鱼鸟兽草木之属而已也若天经地志人事之可以物名者罔弗列焉于是镂板行世与天下学文之士共之将使之由名物度数之中求合乎温柔敦厚之指充诗之量如卜商氏之所言而不负古圣谆复诂训之心其于诗教
　　有禆益也夫
　　编修高舆进表校刻畧曰上自古初下迄胜国诗成物类若五色之相宣选以体分犹四时之成序大则观文察理取象高深细则喙息跂行肖形毫末其间包罗众品荟蕞羣材服食器用之需皆归逸响律吕权衡之事并入妍词农牧樵渔恍见野人之趣图书药物足抒大雅之襟以及仙释之遐踪将帅之行阵异卉名花之悦性纎鳞弱羽之遂生莫不次第胪陈后先区别既潄芳而倾液复按部而就班羣服
　　宸衷藻鉴之精亦见作者经营之善乃者荷
　　九重之纶綍畀全部以雕镌拜
　　命悚惶捧函戒谨订鲁鱼之异字尚惧承讹正朋鳯之同文惟求无舛谨校定六十四册为类四百八十有六古今各体诗一万四千五百九十首
　　御定全唐诗九百卷
　　康熙四十二年翰林院侍讲彭定求等奉
　　勅校
