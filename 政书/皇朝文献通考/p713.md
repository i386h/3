<!-- { "loadSidebar": true } -->
　　四定表全圆仪以铜为之通径一尺全周三百六十度中施指南针圆线十层以斜线相交成十格分四象限通径线两端各施立耳为定表中心设旋圆盘其通径线两端施立耳为游表表两端直边对立耳中线以指度数以定表游表相距度分为所测之角平测立测惟所宜
　　矩度全圆仪以铜为之通径六寸全周三百六十度分半周通径线两端各施立耳为定表中心施游表表中线两端加立耳立耳中线与游表中线对上施指南针前施坠线表端锐处指度数以两表相距度分为所测之角圆内下半周矩度纵横各六十分为勾股比例之用平测立测惟所宜小花全圆仪以铜为之通径二寸施定表游表指南针与矩度全圆仪同以中圆花隙锐处对游表立耳指度数平测立测惟所宜
　　双半圆仪以铜为之平置直尺长一尺内开空槽束以铜如带铤施轮轴使游动两半圆通径皆三寸一加尺端一绾槽内半周一百八十度内画半方矩纵横皆十二分圆心各有立耳又施游表长与直尺等表端各有立耳圆心立耳旋之与直尺对则为定表之用与游表立耳对则为游表之用后施坠线测量法以定表游表之距度为所测之角量算法以所知一边与直尺为比例两半圆进退施之按度分以定所测之二角两游表相交成三角形承以直柱三足能升降平测立测惟所宜双游表半圆仪以铜为之通径四寸八分半周一百八十度圆心施游表二其长皆为一百五十分其端各有立耳开中线与游表中线对圆心亦有立耳旋之与游表中线参直游表上各带掐表一中心与游表中线对共绾一直表长与二游表共度等一端当掐表中心一端随游表开阖中施指南针后施坠线测量法以两游表相距度分为所测之角量算法两边夹一角者以所知之边角按度分安定成三角形承以直柱三足能升降平测立测惟所宜
　　测太阳高度象限仪以铜为之半径一尺二分象限之周九十度圆线十重以斜线相交成十格平半径两端各有立耳上立耳中线穿小孔下立耳中线为空圈内交十字半径旁施指南针午正日光从小孔透十字心与表耳参直圆心施坠线于方铜管内以防风由管末玻璃中视坠线距日光线知太阳距天顶之度以时刻仪騐凖对太阳测之知太阳随时高度易坠线为游表两立耳皆如定表法与所测参直以二表距度为所测之角承以直柱三足能升降平测立测惟所宜
　　测高弧象限仪以铜为之半径一尺七分象限之周九十度圆线十五层以斜线相交成十五格两半径线末各施立耳为定表中圆柱四面穿直孔旋之使孔中线与立耳中线相对以受日光圆心施铜坠线表穿长孔有比例分以指分数座中施指南针以坠线距定表为太阳距天顶度承以直柱有轮能升降
　　测礟象限仪以铜为之用两象限周皆九十度中为初度左右各四十五度圆心皆施坠线当初度以取平座上为横方柱一加柱端一倚柱旁用时置礟上以柱旁坠线所指合礟末所起之度柱中空左右各四十五度中施游表穿小孔对礟末所起之度于孔内视礟之星斗
　　地平方位仪木质螺钿饰径二寸三分中施指南针周列十二辰八方列八卦内周施游盘盘面分十二宫对立直表其长两相等先定子午线转铜环令表与所测之处防直距正午东西若干度为地平偏度以分界知其所属方位
　　双千里镜象限仪以铜为之半径一尺四寸五分象限之周九十度圆线十重以斜线相交成十格平半径千里镜为定表平中心千里镜为游表下为半圆纵横设两轮低昂之测量法以两表相距度分为所测之角承以直柱三足平测立测惟所宜
　　四游千里镜半圆仪以铜为之通径一尺三寸五分半周一百八十度外圆线三重内层十二重毎度末斜线与圆线相交成十二格通径线两端立耳为定表其半圆心施游表表两端有立耳表端中线以指外重度分立耳方孔中线以指内重度分立耳内施坠线表心施指南针圆盘外两柱承千里镜以两轴左右上下之以游表定表相距度为所测之角座三足能升降平测立测惟所宜摄光千里镜筩长一尺三分接铜管二寸六分镜凡四重管端小孔内施显微镜相接处施玻璃镜皆凸向外筩中施大铜镜凹向外以摄影镜心有小圆孔近筩端施小铜镜凹向内周隙通光注之大镜而纳其影筩外为钢铤螺旋贯入进退之以为视逺之用承以直柱三足髙一尺一寸五分日影表木质立表髙八寸上施坠线平表长二尺七寸中衔铜尺三角施螺柱以指南针盘九十度对表影正时自立表下量之视影之长短以定节气时刻
　　时辰表以金为之形圆盘径一寸五分二厘均分时刻以针指之内施轮齿盛以金合当盘面处空之合径一寸五分二厘通厚八分周饰杂宝金索三行三就间镂花文
　　自鸣钟以金为之中承以柱下为方匵面设表盘均十二分上起子午正右旋一日再周以短针指时长针指刻起丑未初钟一鸣尽子午正十二鸣其初正自一鸣至四鸣各四刻匵内藏钢轮三重中为大轮四轴上间小轮三聨之以旋时刻针左为大轮三轴上间小轮二聨之旁大轮一绾击具以击钟知时右亦如之以击钟知刻三重皆施坠线击具皆有铜片为作止之限表盘径二尺一寸五分羃以玻璃匵木质髤漆绘金花文四隅皆有柱中为周防髤以金纵距四尺七寸横五尺七寸五分通髙一丈六尺六寸











　　皇朝文献通考巻二百五十八
<史部,政书类,通制之属,皇朝文献通考>
　　钦定四库全书
　　皇朝文献通考卷二百五十九
　　象纬考【四】
　　三垣二十八宿
　　【臣】等谨按汉书仿史记天官书之体作天文志后代史家咸袭其名然三垣列宿独分晰于晋隋宋三史而他史皆从畧焉岂不以次舍有常无复详求欤马端临通考肇上古迄宋嘉定而其详三垣列宿也据丹元子步天歌郑樵通志宋两朝中兴诸志盖又以测验之密后胜于前也我
　　圣朝玑衡精审数理周详康熙十三年监臣南怀仁撰恒星经纬度表以十二宫胪一千八百七十余星
　　皇上御极之九年
　　命监臣戴进贤等据新测以证旧经名同步天歌者一千三百十九星增列一千六百十四星并近南极一百五十星积数三千有八十三星凡黄赤经纬去极入宿之度厘然可考视昔益密矣马氏谓古今志天文者名义大略相同但能言其去极入宿度为异兹依马氏之例纪去极入宿度并详黄赤道十二宫俾稽天者通其条贯云
　　紫微垣
　　北极五星一曰太子二曰帝三曰庶子增星三四曰后宫五曰天枢黄道在鹑火鹑首宫赤道在大火寿星宫太子星去极十四度四十七分入柳宿十一度十一分帝星去极十七度二分入栁宿二度五十六分庶子星去极十八度三十五分入鬼宿二度三十六分后宫星去极十九度三十分入井宿二十七度二十五分天枢星去极二十二度五十七分入井宿十一度二十六分
　　四辅四星增星一黄道在鹑首宫赤道在鹑尾鹑火宫距西星去极二十五度九分入井宿三度十七分
　　勾陈六星增星十黄道在鹑首实沈宫赤道在星纪析木大火实沈降娄娵訾宫距大星去极二十三度五十六分入参宿三度五十三分
　　天皇大帝一星黄道在实沈宫赤道在娵訾宫去极二十一度五十八分入毕宿十二度十六分天柱五星增星六黄道在实沈大梁宫赤道在元枵星纪宫距南星去极十八度二十六分入毕宿五度五十八分
　　御女四星增星一黄道在鹑首实沈大梁宫赤道在星纪析木宫距西星去极九度二十分入胃宿八度八分
　　女史一星增星一黄道在鹑首宫赤道在析木宫去极五度三十分入参宿八度五十九分
　　柱史一星增星二黄道在实沈大梁宫赤道在星纪宫去极五度九分入毕宿二度四十八分尚书五星增星二黄道在寿星鹑尾鹑火宫赤道在析木宫距西北星去极三度九分入栁宿十六度一分
　　天牀六星增星二黄道在鹑尾鹑火宫赤道在析木大火宫距西南星去极二十度四十八分入栁宿十五度二十一分
　　大理二星增星一黄道在鹑火鹑首宫赤道在寿星鹑尾宫距西星去极二十五度四十八分入井宿二十四度十分
　　隂徳二星增星一黄道在鹑首宫赤道在鹑尾宫距西星去极三十一度四十九分入井宿二十一度十二分
　　六甲六星增星一黄道赤道在鹑首实沈宫距中星去极三十三度四十二分入参宿九度
　　五帝内座五星增星二黄道在实沈宫赤道在大梁降娄宫距中星去极三十二度十三分入毕宿七度十一分
　　华葢七星黄道在大梁宫赤道在降娄宫距东北星去极三十四度三十五分入昴宿二度二十二分
　　杠九星增星一黄道在实沈大梁宫赤道在大梁降娄宫距东南星去极四十度二十六分入毕宿六度九分
　　右垣墙七星一曰右枢二曰少尉增星二三曰上辅增星二四曰少辅增星一五曰上卫增星三六曰少卫增星一七曰上丞增星三黄道在鹑尾鹑火鹑首实沈宫赤道在寿星鹑尾鹑火鹑首实沈大梁宫右枢星去极二十三度三十九分入张宿一度三十九分少尉星去极二十八度十七分入栁宿五度五十三分上辅星去极三十二度四十七分入鬼宿四度三十四分少辅星去极三十八度四十六分入井宿二十一度四分上卫星去极四十四度入井宿一度五十二分少卫星去极四十六度四十分入毕宿十二度二十七分上丞星去极四十四度四十九分入昴宿八度二十七分左垣墙八星一曰左枢二曰上宰三曰少宰四曰上弼五曰少弼六曰上卫增星三七曰少卫增星八八曰少丞增星一黄道在寿星鹑尾大梁宫赤道在元枵星纪析木大火降娄娵訾宫左枢星去极十八度五十六分入翼宿十一度六分上宰星去极十五度三十四分入轸宿五度五十八分少宰星去极十一度三十三分入轸宿三度二十八分上弼星去极五度十三分入翼宿九度十二分少弼星去极六度四十八分入胃宿三度三十二分上卫星去极十四度四十一分入胃宿四度二分少卫星去极二十四度二十七分入胃宿六度三十九分少丞星去极三十度十九分入昴宿十分
　　天乙一星黄道在鹑尾宫赤道在寿星宫去极二十四度三十八分入星宿七度三十三分
　　太乙一星黄道在鹑火宫赤道在寿星宫去极二十五度四十七分入星宿一度五十三分
　　内厨二星增星二黄道在鹑火宫赤道在寿星宫距西星去极二十八度五十六分入栁宿十二度三十三分
　　北斗七星一曰天枢增星三二曰天璇增星八三曰天玑四曰天权增星三五曰玉衡六曰开阳增星二七曰揺光黄道在鹑尾鹑火宫赤道在寿星鹑尾鹑火宫天枢星去极四十度二十分入栁宿四度五十一分天璇星去极四十四度五十四分入栁宿九度五分天玑星去极四十二度五十三分入星宿三度五分天权星去极三十八度二十分入星宿三度四十三分玉衡星去极三十五度四十分入张宿三度九分开阳星去极三十三度三十七分入张宿九度五十四分揺光星去极三十五度三十五分入翼宿三度七分
　　辅一星增星三黄道在鹑尾宫赤道在寿星宫去极三十二度十九分入张宿十一度二十三分天枪三星增星四黄道在寿星鹑尾宫赤道在太火寿星宫距西星去极三十一度五分入翼宿六度十分
