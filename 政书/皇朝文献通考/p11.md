<!-- { "loadSidebar": true } -->
　　谕曰从来野无旷土则民食益裕即使地属竒零亦物产所资民间多辟尺寸之地即多收升斗之储乃往往任其闲旷不肯致力者或因报垦则必陞科或因承粮易致争讼以致愚民退缩不前前有臣工条奏及此者部臣以国家惟正之供无不赋之土不得概免陞科未议准行朕思则壤成赋固有常经但各省生齿日繁地不加广穷民资生无策亦当筹画变通之计向闻山多田少之区其山头地角闲土尚多或宜禾稼或宜襍植即使科粮纳赋亦属甚微而民夷随所得之多寡皆足以资口食即内地各省似此未耕之土不成邱段者亦颇有之皆聴其闲弃殊为可惜嗣后凡边省内地零星地土可以开垦者悉聴本地民夷垦种并严禁豪强首告争夺俾民有鼓舞之心而野无荒芜之壤其在何等以上仍令照例升科何等以下永免升科之处各省督抚悉心定议具奏续经各省遵
　　防议奏下户部覆准直隷零星地土数在二亩以下不
　　成邱段者悉聴民间垦种免其升科
　　山东所属山头地角以及河濵溪畔地亩在中则以上不足一亩及下则以下一亩以外者均免升科
　　山西所属膏腴上地中地无论开垦亩数均照水田旱地之例升科其瘠薄下地开垦至十亩以上者亦照例分别水旱按则升科如仅止十亩以下为数竒零不成邱段者永免升科
　　河南所属凡系村头隰畔髙阜平原人力便宜即稍遇涝旱亦有收获是为上等其数在一亩以上已成邱段者各依水旱田之例照本地中则输赋其山坡上岭土薄力微人力既倍收获无多是为中等有成邱段在五亩以上者各依水旱之例照本地下则输赋其上地不足一亩中地不足五亩者均免升科至南冈砂碛之地雨多之年尚有薄收稍旱即至失望下隰低洼之地干旱之年畧有收成稍涝即至荒歉此等地亩实属下等毋论邱段亩数均免升科
　　江南江苏所属山头地角硗瘠荒土未经开辟者聴民耕植其沟畔地塍竒零隙地不成邱段者亦聴附近居民随宜垦种并给执照免其升科安徽所属凡民间开垦山头地角竒零不成邱段之水田不及一亩旱田不成二亩者概免其升科江西所属山头地角开垦地亩数在二亩以下及山巅水涯髙低不齐砂石间襍坍涨不一者均免其升科
　　福建所属竒零田地不及一亩者免其升科如虽及一亩或地角山头不相毗连者亦免升科其有经界聨络一亩以上者仍照例分别水旱年限升科
　　浙江所属临溪傍崕零星不成邱段者硗瘠荒地聴民开垦免其升科
　　湖广湖北所属山头地角硗瘠之地止堪种树髙阜之区止种襍粮及旱地不足二亩水田不足一亩者均免升科
　　湖南所属竒零土地可以开垦及溪涧之旁髙滩阪隰零星种植禾稻不及一亩种植襍粮不及二亩者均免升科其余峯岭湖泽之隙尚有不成邱段之处亦聴民栽树种蔬并免升科
　　陜西甘肃所属地处边陲山多田少凡山头地角欹斜逼窄砂碛居多聴民试种永免升科至平原空地如开垦未及起科之年地或鹻卤许其据实呈报地方官察勘取结停种免科
　　四川所属地处边徼山多田少田赋向分上中下三等如上田中田不足五分下田与上地中地不足一亩以及山头地角间石襍砂之瘠地不论顷亩悉聴开垦均免升科
　　广东所属如山梁冈陁地势偏斜砂砾夹襍雨过水消听民试垦者槩免升科
　　广西所属如地属平原田成片段系上则中则水田在一亩以上旱田在三亩以上者仍按则升科在一亩三亩以下者永免升科其下则田地及桑麻花米等项田地开垦水田在三亩以上旱田在十亩以上者照例升科其在三亩十亩以下者亦永免升科
　　云南所属山头地角尚无砂石夹襍可以垦种稍成片段在三亩以上者照旱田例十年之后以下则升科砂石硗角不成片段水耕火耨更易无定瘠薄地土虽成片段不能引水灌溉者均永免升科其水濵河尾田土淹涸不常与成熟旧田相连人力可以种植在二亩以上者亦照水田例六年之后以下则起科如不成片段竒零地土以及虽成片段地处低洼淹涸不常不能定其收成者永免升科
　　贵州所属凡山头地角竒零土地可以开垦者悉聴民夷垦种免其升科山石搀襍工多获少依山傍岭虽成片段而土浅力薄者亦聴民夷垦种永免升科如有水源可引力能垦种者一亩以上照水田例以六年升科不及一亩者亦免升科至无水可引地稍平衍可垦为旱田二亩以上亦照旱田例以十年升科不及二亩者亦免升科
　　清查江南钱粮杂办项内缺额实数
　　谕曰朕闻江省嵗额钱粮地丁漕项芦课杂税之外又有名为杂办者不在地丁项下编徴仍入于地丁彚作分数奏销其款目甚多沿自前明迄今赋役全书止编应解之款未开出办原委即有开载出办之处亦未编定如何徴收则例于是有缺额累官者有徴收累民者有累在官而因以及民者有累在民而因以及官者种种不一朕心轸念特颁谕防除有款可徴积久相安无累官民之项仍照旧徴解但须查明则例立定章程明白晓示以杜浮收隠混等其实在额缺有累官民者着督抚详确查明请防豁免以示加惠地方之意
　　免福建闽县丈出溢额地粮福建闽县鼓山里旧有学田一千八百四十八亩因田久荒芜租无所出于康熙三年招民垦复改为民业五十三年以丈出通县田地溢额银详抵学租至雍正五年该县误将已抵学租之项复报溢额详请升科又将康熙三年垦复之民田加徴学租以滋扰累至是令督抚查明将从前详抵学租之项即行豁免又
　　谕河南民人愿将旱田改为水田者钱粮仍照原定科则免其加赋但各州县地形不同土性逈别其不便改种者地方官不得抑勒河南巡抚雅尔图言豫省旱田可改水田者尚多只以旱田赋轻水田赋重一经改种必须题请加赋小民既费工本又増粮额未免因循观望遂有是
　　谕是年又准湖北旱田愿改水田者田赋亦照豫省之
　　例行
　　定直隷承垦官民地之例凡官地承垦者以具呈之先后为定民地先令业主垦种如业主无力始许他人承垦垦成之后业主不得追夺
　　六年
　　谕国家爱养黎元莫先于轻徭薄赋朕御极以来加惠闾阎凡所以厚其生计而除其者无不留心体察次第举行近闻各州县徴粮一事尚有巧取累民之处每至开徴之际设立滚单将花户名及应完条银数目开列单内散给乡民原使乡民易知得以照数完纳前人立法本善而无如奸胥蠧役日久弊生视各户银数之多寡于额粮之外或多开数钱至数分不等乡民多不识字且自知粮额甚少既见为官府所开遂照数完纳即有自核算者又以浮开为数无几不肯赴官控告结怨吏胥且恐匍匐公庭废时失业往往隠忍不言其多收之银或系书役先将别户钱粮侵收那用而以此弥补其数或通县钱粮正额业经报完而于卷尾之时兠收入已更有不肖有司暗中俵分以饷私槖其申送上司册籍则仍似按额造报并无浮多至于一州县滚单之多动以万计而上司难以稽察无从发觉其为民间之害固不减于重耗也朕闻此各省有之而江浙为甚用是颁此防通行晓谕是在各省督抚仰体朕心时加访察如有仍蹈此弊者即行严防不稍寛贷则官吏不得假公行私而小民共受其惠矣
　　定陜西招民开垦例户部议定陜西无主荒地官为挿标招垦给发为业竢升科之年核明等则酌定粮额题报若本地人力无余准令邻近无业之民承垦给照之后即编入土著保甲之内令该管保长等稽察其平衍易收之地每一壮丁授地五十亩山冈沙石难收之地每一壮丁授地百亩如父子兄弟均系壮丁酌量加増又议陜省荒地全无出产者始招民开垦其见在割漆砍竹采取木耳等项听民自便地方官不得目为荒地强令垦种亦不得以见获微利勒报升科凡文武官及绅士将新垦地及熟地隠匿一亩以上至一顷以上者分别议处军民隠地一亩以上至一顷以上者分别责惩所隠地入官所隠钱粮按年行追至七年又议陜甘各属开垦之始小民畏惧差徭借绅衿报垦自居佃户迨相传数世忘其所自业主子孙辄欲夺田换佃而原佃之家忿争越控靡有底止嗣后如佃户系原垦之子孙业主不得擅更业主子孙欲自种者准将肥瘠地亩各分一半立劵报官若业主他徙承种之户久已应差纳课即业主子孙囘籍亦不全令给还计其抛荒年分酌量分给如过三十年以外者概不分给或业主囘籍在一二年之内将当年所获籽种全给承种之户承办粮差次年仍归业主
　　七年蠲除福建崇安县揑报垦复田加徴钱粮崇安县有荒缺田额一千二百五十一顷零系坍缺年久并无可垦之土雍正七年清查地亩分别限垦歴任知县揑报垦复共加徴银二千二百两米二百六十石各有竒俱洒派里户代完至是
　　特谕除之
　　又
　　谕曰周礼太宰以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽其为天下万世筹赡足之计者不独以农事为先务而兼修园圃虞衡薮牧之政故因地之利任圃以树事任牧以畜事任衡以山事任虞以泽事使山林川泽邱陵之民得享山林川泽邱陵之利夫制田里教树畜岐周之善政管敬仲亦云积于不涸之仓者务五谷也藏于不竭之府者养桑麻育六畜也如果园圃虞衡薮牧之职以次修举于民生日用不无裨益国家承平日久生齿日繁凡资生养赡之源不可不为急讲夫小民趋利如骛亦岂甘为惰窳举山林川泽天地自然之利委为弃壤哉良以疏辟之初豪强既羣起而争管业之后奸民又多方戕贼地方有司每视为赀产细故不为申理此所以宁荒其业耳督抚大吏身任地方所当因地制宜及时经理其已经开垦成产者加意保防或荒墟榛壤以及积水所滙有可通辟者多方相度筹画俾地无遗利民无遗力以成经久优裕之良法至于竭泽焚林并山泽树畜一切侵盗等事应行禁饬申理转饬地方官实力奉行该督抚不时稽察务令从容办理毋丝毫滋扰毋日久因循以仰副朕惠养斯民之至意
　　又
　　谕钱粮之有耗羡盖经国理民事势之必不能已者未归公以前耗羡无定制有司之贤者兢兢守法不敢逾闲不肖者视为应得之项尽入私囊一遇公事或强民输纳或按亩派捐滥取横徴无所底止且州县以上官员养亷无出于是收受属员之规礼节礼以资日用而上官下属之间时有交际州县有所借口恣其贪婪上官瞻徇而不敢过问甚至以餽遗之多寡为黜陟之等差吏治民生均受其弊我
