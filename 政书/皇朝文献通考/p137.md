<!-- { "loadSidebar": true } -->
　　十七年増定重运回空沿途期限各省漕船重运自淮安至天津原有定限今加増定如原限半日而违限一时原限一日而违限两时原限一日半而违限三时原限二日以上而违限半日原限四日以上而违限半日原限六日以上而违限一日半原限十二日而违限两日専催督催官各议罚有差原限半日而违限三时原限一日以上而违限半日原限两日以上而违限一日原限四日以上而违限两日原限六日以上而违限三日原限十二日而违限四日者専催督催官各降罚有差如违限之期与原限之期相等者降调逾于原限者降革各有差回空自天津至淮安向亦有定限今更定如逆流顺流而有牐坝均照重运定期如无牐坝逆流原限十二日者改为九日四日改为三日三日改为二日二日半改为一日顺流原限半日改为三时一日改为半日四日改为二日五日改为二日半如致违限沿途文武官并随帮官皆照催防重运例议处天津至通州重运系逆流二十里限一日回空系顺流五十里限一日山阳至浙江重运顺流四十里限一日逆流二十里限一日回空顺流五十里限一日逆流二十里限一日如有违限照例议处至镇江渡江如因风守令地方官报明免议再江西湖广漕船行长江至仪徴者因风挽运难以立限应令地方官作速严催出境其自仪徴至天津皆如新定例行二十八年定漕船受兑离次各省巡抚题报期限不得过二月逾限者论
　　三十四年令漕运总督毎年将过淮漕船总数缮造黄册专疏具题
　　五十一年
　　谕凡事不求根本止务枝叶断无实效条奏漕粮一事者止以沿途躭阁开兑迟悮陈奏其漕船稽迟根原从无一人言及朕南巡数次河道总运知之甚悉如上江漕船皆入仪徴河口下江漕船皆入州河口因大江泊
　　船不便而四千余艘彼此相争入口湾泊必俟到齐始挨次开行则守之间甚至迟误若凡一帮全到在先不必等各帮随令起行过淮其续到者亦照此勿令守止以船到即令起行则全帮得以早行后帮虑其隔絶自然奋勉追行如此则重运回空断不致迟悮下
　　部议行
　　是年定给漕船限单漕船受兑开帮巡抚给以限单填注开行日期饬令沿河州县挨注入境出境时日抵淮将单呈缴漕运总督察騐过淮后漕督亦给以限单将经过州县原定限日刋入单内饬令沿河州县注明入境出境日期俟抵通将单申缴仓场侍郎察騐回空仓场侍郎刋发限单沿河州县填注亦如之至淮申缴漕运总督察騐漕督别给抵次限单沿途填注亦如之抵次之限不得过十一月既抵次将单申缴巡抚察騐
　　雍正三年定漕白粮船抵通日期及起卸回空船粮各数并石坝外河水深浅令仓场侍郎五日一次具奏
　　七年定漕船经过济寕临清二处令河东河道总督题报旧例漕船经过皂河济宁临清三处由河道总督题报时山东河南増设总河故以济宁临清归河东总河题报皂河仍归江南总河题报乾隆二年定山东自备船回空之例山东自备船令于交粮之日除留头船一二人在通领防羡完呈等项外其余各军给与空身限单勒令回次抵次将单呈缴各卫所察騐仍将限单填明到次日期彚送粮道考察留通运军事竣回次亦如之七年定山东漕船不由漕运总督给发限单受兑之后即呈报河道总督及巡漕御史稽察催行右漕运限期
　　漕运官司
　　漕运总督一人总理直省粮储转漕以输
　　京师巡漕御史四人掌巡视稽察粮道山东河南安徽江苏浙江江西湖北湖南各一人分掌漕务督运过淮监兑官山东六人河南三人江南十有五人浙江江西湖南各三人湖北六人以管粮同知通判为之押运官山东河南各一人江南七人浙江三人江西二人湖北湖南各一人以管粮通判为之领运官漕粮直隶千总四人【领河南运】山东守备一人千总三十六人【内领河南运四人蓟运四人】江南守备八人千总九十八人【内领河南运四人】浙江守备二人千总十八人江西守备二人千总二十五人湖广千总二十有二人白粮千总六人浙江千总四人均以卫所官为之每帮武举一人随帮効力运军每船一人佥军籍人充役至于催运则凡漕船所经沿河文武官皆有责焉
　　顺治二年定漕运官司一仍明制挽运则设旗甲统领则设运总督押则设漕道粮道提衡巡察则设总漕巡漕
　　七年裁巡漕御史
　　十二年定五年一编审军丁毋许窜入民籍康熙元年严沿途文武官催防之责催防不力者论
　　二十二年
　　谕漕运总督管理粮船是其専责漕运过淮及回空之时应令总督往来亲催自奉
　　谕后漕督亲督重运至通嵗以为例
　　二十六年申严运军代运之令定例运军不亲押运以子弟代行者运军及代运人均发边卫充军至是并严该管官处分
　　三十五年定出运每船佥军一名定例每船运军十名至十一二名不等康熙二十五年改定额设十名至是每船佥军一名其余水手九名择有身家并谙习撑驾者雇充
　　四十五年定佥军例亲佥责在粮道举报责在卫守备用舎责在运弁保结责在通帮众军一军无保不准佥军一军有欠众军同赔至五十一年増定令千总结保卫守备府倅亲騐结申粮道如有欠粮出结官坐罪
　　五十一年定佥副军一人随运每年于本军子弟及兄弟之子再佥一人为副军随运如抵通欠粮留本军完欠副军回空如重运到淮亏缺令本军驾运北上留副军买米赶帮
　　雍正元年
　　谕漕船务于本军内择其能撑驾者充当水手不得雇募无籍之人
　　四年
　　谕押运同知通判抵通之日着总督仓场侍郎送部引见
　　六年定文学生员准免佥运
　　七年
　　谕朕闻漕船过淮所费陋规甚多嗣后着御史二人前往淮安稽察不许官吏人等向运军额外需索以致扰累其粮艘中携带物件除照例许带外如运军有夹带私盐及违禁等物者亦着该御史稽察但不得过于严刻吹求以致粮运滞迟至漕船抵通之时其该管衙门官吏及经纪车戸人等恐有向运丁额外需索陋规者亦着差御史二人前往稽察淮安于二月初差往通州于四月内差往不必拘定满汉各一人着都察院按期开列请防
　　【臣】等谨按乾隆二年令御史四人分地巡视一人驻淮安自江南江口至山东交界一人驻通州自通州至天津一人驻济宁自山东台庄至北直交界一人驻天津自天津至山东交界各按所分之境巡察诸弊
　　乾隆八年令江淮兴武二卫黄快船丁归入民赋以严勾考时以江淮兴武二卫运军有窜入黄快
　　船避佥者故令黄快船丁归入民赋每五年将现运及备佥余军勾考一次将本军及子孙兄弟之子并所居州县都图乡镇注册送户部察覈三十七年令粮道亲自督运到淮不得转委丞倅代押
　　四十八年
　　谕向例总督俱兼兵部尚书右都御史衔巡抚俱兼兵部侍郎右副都御史衔但漕运河道总督并无地方之责究与各省总督不同况又有由道员陞署及简擢初任之员若一例兼衔未免太优不可不量为区别嗣后漕运河道总督该部俱奏请给与兵部侍郎右副都御史衔着为令
　　右漕运官司
　　漕船
　　各省原额万四千五百五号除改折分载带运坍荒阙额漕粮裁减船数外实运船数【右谨据会典则例恭载苐各省漕粮屡　　恩免漕艘出运即有增减仍不拘定额】直隶三十七号【协济河南】山东九百七十五号【协济河南二百四十四号】江南江安粮道所属二千八百八十六号【协济河南一百二十五号协济苏松千八百三十五号】苏松粮道所属四百三十九号浙江五百六十九号江西三百四十八号湖北一百二十号湖南百十有四号河南无漕船直隶山东江南就近协运四百有六号白粮船江南一百三十六号【在通省漕船内三年抽调一次】浙江六十三号【在通省漕船内拨定长运】自备船无定额【各省漕船缺额运军雇募民船装运官给其直】催漕船沿河每汛一号垡船六十号
　　顺治四年定各省漕船缺额令运军自备船装运自备船不支三修料价仅给重运银令其雇募民船至顺治九年定给水脚银江南苏州松江安庆庐州并江西浙江等处每石自三钱至三钱五分扬州府每石二钱五分均于随漕项内动给十年以白粮无漕船令攅厰成造
　　十三年定贴造漕船之例凡成造漕船例于州县民地征十分之七卫所军地征十分之三给备料价其有不敷于江宁各卫屯米每石协济银一钱黄快船每丁协济银五分官舎余丁编为三则上则纳银五钱中则三钱下则二钱审定造册征收解厰安庆卫以屯田匀配上下两运公同贴造新安宣州二卫按屯田编征贴造建阳卫于屯丁银内加征贴造庐凤淮扬徐滁等卫苏太等卫所及山东各卫均按清出丁舎编征贴造浙江按清出闲丁每丁征银四钱江西每丁征银二钱五分湖广每丁征银二钱以供贴造若船多银少尽数匀摊是年又饬将各卫所舎余闲丁按年编审纳银为帮贴之费至康熙十九年始定漕船额支官银成造其清出丁银概饬解部
　　康熙三年增造浙江白粮船六十四号浙江白粮用漕带之法需船百二十号除六十二号于漕帮内抽出装运外増造六十四号并入漕帮佥运十四年定江苏白粮照浙江例抽选漕船装运五年更换康熈四十三年浙江运白漕船亦定为五年更换乾隆七年以浙江运白不愿更换仍依旧例拨定军船永逺承运十六年改江南五年更换之期为三年
　　二十六年定各卫所漕船照每年见运之数成造十分之一
　　又定各省嵗修漕船毎出运一船给修费银七两五钱
　　雍正二年裁船政同知先是江浙设船政同知至是罢一切修造漕船事冝归粮道管理令运军支领料价赴厰成造所有不敷即于道库减存漕项银内动支其芜湖淮安杭州等闗额供造船银饬令解部五年定催漕船成造嵗修银数催漕船按汛成造毎船给银三十七两六钱三分三厘动支税课银每嵗给小修银二两动支茶果银十年期满照例别造
　　八年定漕船里料银【旧例成造新船将旧船解厰充作里料如无交银五十一两】九年
　　谕户部江南江淮兴武二卫运军名下有应追鑚夫底料银十万八千一百余两此项自康熙四十二年至雍正元年前后共二十载各军佥替更换不一见今着追之人未必系当日领米之人其力既不能完未免有所拖累且今承追接催各官防罚累累有碍考成亦可轸念着将二卫应追夫役及底料银悉行豁免
　　乾隆十一年増设垡船　【国初以漕船至天津起拨分运至通设红拨船六百只每船给田十顷养赡免其征科至康熙三十九年裁革红拨船按原给田所收租额分派各省于漕粮项内征给运军雇船拨浅乾隆二年每船给红拨银二两至是北河增设垡船六十号衩夫百八十名浅夫三百名随时疏濬以免丁累其置造垡船器具夫工等费于红拨银内动支余银仍照数分给运军以备拨浅之用】
　　二十四年漕督杨锡绂奏江西帮船情形与江浙等省不同可以通融裁减且于办公有益从之右漕船
　　仓庾
　　在
