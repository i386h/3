<!-- { "loadSidebar": true } -->
　　乙字孔本管姑洗仲吕相和之分正律本为乙字长掣十分音之三故仍为乙字
　　上字孔本管蕤宾林钟相和之分与夷则南吕相和之分相并折中正律为髙上字长掣半音故为上字
　　尺字孔本管无射应钟相和之分正律本为工字长掣一音故为尺字
　　工字孔本管太簇夹钟相和之半正律本为四字径掣一音三长掣一音六共掣三音故为工字凡字孔本管蕤宾林钟相和之半正律本为上字径掣一音九长掣二音共掣四音故为凡字六字孔本管半应钟之分正律为髙工字径掣二音八长掣二音七共掣五音半故为六字
　　五字孔本管大吕太簇相和四分之一正律本为髙六字径掣三音四长掣三音共掣六音半故为五字
　　画角
　　律吕正义后编曰画角木质空心腹广端鋭长五尺四寸六分一厘二毫为十二倍夷则之度腹径四寸三分二厘为南吕之度上口外径一寸二分一厘五毫为林钟四分之一内径七分六厘八毫为应钟五分之一下口外径一寸四分四厘为南吕三分之一内径八分六厘四毫为南吕五分之一上下贴金铜口篐中间贴金藤篐五通体黒漆两端画云上节画寳相花中节云龙下节海马木哨长七寸二分九厘为黄钟之度黑漆入角口吹之
　　木之属
　　柷敔
　　律吕正义曰按柷之制方二尺四寸深一尺八寸约以今尺方止一尺九寸四分四厘而深一尺四寸五分八厘而已较其中空容积得容十鬴实一万二千八百龠据此容积尺度而柷之制为有本矣今礼部太常所用柷上阔下小状如斗然以深一尺四寸五分八厘为度【二倍黄钟之数】则一万二千八百龠之积得上方二尺一寸八分七厘【三倍黄钟之数】下方一尺六寸九分零四毫斯制虽上下异数均之即方一尺九寸四分四厘之度也敔制如伏虎背上二十七鉏铻今定尺度则通体之长为二尺一寸八分七厘【三倍黄钟之数】鉏铻之分为七寸二分九厘【黄钟之数】而敔之制亦为有本矣
　　律吕正义后编曰柷深一尺四寸五分八厘上方二尺一寸八分七厘下方一尺六寸九分零四毫体厚七分二厘九毫上口边寛二寸零二厘二毫厚一寸二分一厘五毫里面黑漆三面正中各设圆鼓以受击一面开圆孔以出音径各四寸八分六厘外面绘五彩山水花卉四角立柱漆以金趺髙三寸零三厘四毫方二尺零四分五厘长四寸八分六厘绿漆推八楞中径一寸四分五厘八毫两端径八分七厘四毫柄用硃漆长一尺二寸一分三厘六毫柄端如意金云头以黄绒縧结之敔通体长二尺一寸八分七厘鉏铻之分七寸二分九厘寛一寸三分六厘五毫髙一寸四分五厘八毫头髙九寸四分七厘七毫尾髙八寸一分阔六寸四分八厘通身红黑斑纹趺髙一尺零二分四厘长二尺一寸八分七厘阔一尺二寸一分三厘六毫漆以金旁施两耳以置籈耳长三寸六分四厘五毫籈以竹为之硃漆长二尺四寸三分径一寸四分五厘八毫析其半为二十四茎
　　柷以作乐敔以止乐虞书而后传注无异辞至于堂上堂下之制大小之度戞击之法则歴代多有不同前编因明旧制而斟酌之以合律分乃为得中若夫击柷之法礼图宋史皆谓宜从郑康成説投椎其中撞之与今制同若如郭璞所云有柄连底挏之令左右击则铃铎之属其器应俯而不应仰通典唐志皆云傍开圆孔内手其中撞之则其器又应髙而不应卑是皆器与用不合恐其説不可信今考其义其一面有孔者殆亦如琴瑟底之孔以取声未必内手其中也击敔之法则先三击其首而后戞其背自唐宋已然朱载堉谓不必添击首三声苐以传注无击首之説耳总之古制多不可考据今稽古有义可通则悉仍其旧此我
　　朝制作所以信而有徴也
　　拍板
　　律吕正义后编曰拍板用坚木为之六片长一尺一寸五分二厘为姑洗倍度上阔二寸一分六厘为南吕半度腰阔一寸九分二厘为应钟半度下阔二寸五分六厘为蕤賔半度上下二片中厚四分五厘五毫为夷则十分之一中四片厚三分八厘四毫为应钟十分之一以黄绒紃聨之左右各三片合击以节乐
　　周礼舂牍应雅皆节乐之器后世以板代之虽未详谁作而魏晋以来固有之矣元以前惟用于燕乐明代始用于丹陛乐我
　　朝因之至其用以节乐牛僧孺以为乐句元戚辅之客谈以为乐节非句谓歌曲八字一拍以鼓为节当云与鼔同尤佳今按鼔乃乐句拍板则有拍于句之上句之间句之下者但以音节长短相称不拘定以八字限为一拍也
　　拍
　　律吕正义后编曰拍紫檀板四片以弦合三片为一束执一片拍之中长一尺一寸一分五厘为姑洗仲吕共度边长一尺零五分一厘为仲吕蕤宾共度上阔二寸零二厘为无射半度下阔二寸四分三厘为林钟半度中阔一寸六分七厘为仲吕十分之三厚三分五厘为黄钟大吕相和二十分之一面上一片厚四分为无射十分之一二孔距上端三寸五分二厘二孔周相距三分五厘以黄绒紃结之
　　番部拍
　　律吕正义后编曰番部拍紫檀板三片以二片为一束执一片拍之中长八寸零九厘为无射倍度邉长七寸八分八厘五毫为无射应钟共度上阔一寸四分五厘八毫为林钟十分之三下阔一寸九分四厘四毫为太蔟十分之三中阔一寸二分一厘三毫为无射十分之三中一片厚二分九厘一毫为林钟百分之六前后二片厚与中片等边厚一分九厘四毫为太蔟百分之三二孔距上端二寸零二厘二毫二孔周相距四分零四毫以黄绒紃结之
　　【臣】等谨按拍板之制其式大而六片者凡丹陛乐卤簿乐导迎乐清乐并用之其稍小而四片者乃庆隆舞乐器此又小于庆隆舞拍且止三片番部合乐用之其制虽各有不同而用以节乐则一也八音之外
　　麾
　　律吕正义后编曰麾黄帛为之长五尺四寸六分七厘五毫阔一尺零七分八厘六毫绣九曲云龙上镶蓝帛长八寸一分绣红日日中绣中和金篆字上绣三台星左北斗右南斗帛上雕龙寳盖髙五寸七分六厘下雕山水座髙三寸六分四厘五毫皆用木漆以以硃杆悬之杆长八尺一寸径一寸一分五厘二毫上饰镀金铜龙长一尺零九分三厘五毫龙首曲向前四寸六分零八毫架髙二尺五寸六分阔一尺五寸三分六厘漆以金乐之用麾始见唐志歴代因之举之而乐作偃之而乐止故麾虽非乐器实乐器之纲
　　戯竹
　　律吕正义后编曰戏竹一对硃红油攒竹柄下钉贴金铜篐上安贴金木葫芦内栽红油竹丝五十茎柄长六尺四寸八分葫芦长七寸二分九厘竹丝长三尺六寸四分五厘葫芦上系防线流苏二人执之立丹陛上举以作乐偃以止乐
　　戏竹始见元史礼乐志言长二尺余明制则长一丈一尺二寸朝防导迎皆用之我
　　朝因明之制盖丹陛乐无柷敔乐设
　　太和门上惟有戏竹在丹陛上全视其开合以为作止之节举而合向则乐作偃而开植则乐止也戏音麾与麾同














　　皇朝文献通考卷一百六十七
<史部,政书类,通制之属,皇朝文献通考>
　　钦定四库全书
　　皇朝文献通考卷一百六十八
　　乐考【十四】
　　乐县
　　【臣】等谨按周礼春官大司乐凡乐事大祭祀宿县遂以声展之小胥正乐县之位冬官梓人为簨虡葢金石为众音之纲领故工师所掌并以乐县赅之我
　　朝乐制凡朝祭宴享铙吹凯乐用各不同器无不备金声玉振崇牙树羽之饰辉映宫县谨依乐部胪陈条次作乐县考
　　圜丘乐县祭日乐部率太常寺恊律郎设中和韶乐于三成阶下黄钟鏄钟一编钟十有六在东黄钟特磬一编磬十有六在西皆县以虡业东建鼓一柷一麾一西敔一东西分列琴十瑟四箫十笛六排箫二箎六壎二笙十抟拊二旌二节二干戚羽籥各六十有四司乐恊律郎乐工序立东西乐县之次咸北面歌工立乐工之次乐舞生文武八佾分行序立东在歌工之左西在歌工之右皆东列西上西立东上凡乐作止舞进退均恊律郎执麾引之凡
　　祈谷
　　雩祭
　　大雩乐县并同
　　皇帝躬祀
　　南郊卤簿鼓吹导迎乐器前部大乐大号四小号四金口角四和声署史十有二人鼓吹大乐金二金钲四钹二鼓二【有架】防二笛四云锣二管二笙二金口角八大号十有六小号十有六金钲四画角二十有四防鼓二十有四横笛十有二拍板四杖鼓四金二防鼓二十有四署史六十有八人民尉百七十有六人画角前防鼓后导迎乐戯竹二管六笛四笙二云锣二鼓一板一
　　方泽乐县祭日乐部率太常寺协律郎设中和韶乐于二成阶下林钟鏄钟一编钟十有六在西林钟特磬一编磬十有六在东皆县以虡业西建鼓一柷一麾一东敔一琴瑟笙箫笛壎箎抟拊旌节及干戚羽籥歌工乐工乐舞生依数东西分立均与
　　南郊同
　　皇帝躬祀
　　北郊卤簿鼓吹导迎乐器前部大乐大号四小号四金口角四和声署史十有二人鼔吹大乐大号八小号八金钲四画角二十有四防鼓二十有四横笛十有二拍板四杖鼓四金二防鼓二十有四署史六十有八人民尉百六十有四人画角前防鼓后导迎乐戯竹二管六笛四笙二云锣二鼓一板一臣等谨按凡恭遇
　　皇帝亲祭
　　太庙暨
　　社稷等各坛庙陈设卤簿鼓吹导迎大乐均与祀
　　北郊同
　　太庙乐县祭日乐部率太常寺协律郎设中和韶乐于殿外阶上太蔟鏄钟一编钟十有六在东太蔟特磬一编磬十有六在西建鼔柷敔琴瑟壎箎抟拊之属东西分列陈武功文徳二舞于乐县之次器数歌工乐舞并与
　　南郊同
　　奉先殿
　　夀皇殿
　　安佑宫乐县并与
　　太庙同
　　天神坛乐县祭日乐部率太常寺协律郎设中和韶乐于阶下之南黄钟鏄钟一编钟十有六在东黄钟特磬一编磬十有六在西东建鼓一柷一麾一西敔一琴瑟笙箫壎箎抟拊东西分列陈乐舞于乐县之次器数歌工舞佾并与
　　南郊同
　　地只坛乐县祭日乐部率太常寺协律郎设中和韶乐于阶下之北林钟鏄钟一编钟十有六在西林钟特磬一编磬十有六在东西建鼓一柷一麾一东敔一琴瑟笙箫壎箎抟拊东西分列陈乐舞于乐县之次器数歌工舞佾并与
　　北郊同
　　朝日坛乐县祭日乐部率太常寺协律郎设中和韶乐于壝门内左右太蔟鏄钟一编钟十有六太蔟特磬一编磬十有六建鼓柷敔琴瑟笙箫壎箎抟拊之属南北分列歌工舞佾依县序立均东面器数并与
　　北郊同
　　夕月坛乐县祭日乐部率太常寺协律郎设中和韶乐于壝门内左右南吕鏄钟一编钟十有六南吕特磬一编磬十有六建鼓柷敔琴瑟笙箫壎箎抟拊之属南北分列歌工舞佾依县序立均西面器数并与
　　北郊同
　　社稷坛乐县祭日乐部率太常寺协律郎设中和韶乐于壝门内左右鏄钟一【春用夹钟秋用南吕特磬同】编钟十有六特磬一编磬十有六建鼓柷敔琴瑟笙箫壎箎抟拊之属东西分列歌工乐舞依县序立均南向器数并与
　　北郊同
　　先农坛乐县祭日乐部率太常寺协律郎设中和韶乐于坛下姑洗鏄钟一编钟十有六姑洗特磬一编磬十有六建鼓柷敔琴瑟笙箫壎箎抟拊之属东西分列歌工舞佾依县序立器数并与
　　北郊同
　　皇帝耕耤乐器是日乐部典乐一人和声署署正二人署丞二人立于耤田南北面司金司鼓司板司笛司笙司箫各六人工歌禾词者十有四人鱼贯东西序立
