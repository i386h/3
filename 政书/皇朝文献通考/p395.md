<!-- { "loadSidebar": true } -->
　　几筵前尚茶女官跪进茶众咸跪恭奠于茶案行一叩礼众随行礼尚茶女官彻茶次尚膳女官进膳上食毕执事官进奠几于正中
　　皇子诣几前跪执事官跪进爵
　　皇子三祭酒每祭行一叩礼众随行礼兴乃彻馔出阖门哀止
　　皇子还苫次众皆退午奠晡奠仪同
　　右朝晡日中奠
　　日行殷奠礼馔筵二十一席羊九酒十有一尊楮帛九万设仪驾陈冠服张黄幕于
　　宫门外之右设反坫具尊罍王公百官公主福晋命妇咸齐集陈俎豆于
　　几筵前列馔筵于丹陛两旁陈羊酒于黄幕积楮帛于燎所设祭文案于东檐下礼部堂官奉祭文侍郎二人前引由中门入祗设于案退
　　皇帝亲临上食毕读祝官奉祭文至阈外正中跪皇子跪众皆跪哀暂止读文毕执事进奠几
　　皇帝坐祭酒三爵每祭
　　皇子行一叩礼众随行礼举哀毕彻馔
　　皇帝还宫读祝官奉祭文礼部堂官前引至燎所付内监退王公百官咸退次女官奉冠服内监十人前引恭送燎所
　　皇子随出齐集王福晋命妇内府妇女皆随出皇子福晋出诣燎所祭酒三爵举哀众随行礼举哀毕乃焚冠服楮帛各退
　　右殷奠
　　诹日奉移
　　殡宫先期以奉移告
　　几筵行启奠礼陈设读文行礼均与殷奠同至日奉移梓宫于
　　殡宫豫设大升轝于
　　景运门外届时
　　皇帝亲临祭酒三爵恭理丧仪王大臣銮仪卫工部堂
　　官率校尉恭进小轝奉
　　梓宫由
　　乾清门右门出至
　　景运门外登大升轝礼部尚书祭轝内大臣祭所过门桥皆三祭酒每祭行一叩礼焚楮帛
　　皇子步送王公百官各以次随行
　　妃嫔等先诣
　　殡殿后左旁恭竢
　　灵驾至行奉安礼列几筵陈
　　册宝于左右
　　皇子祭酒众随行礼举哀毕焚丹旐各退
　　右奉移殡宫
　　诹日行初祭礼设仪驾于
　　殡宫门外陈馔筵八十一席羊二十七酒四十一尊楮制丹旐一楮帛四十万五千张黄幕于二门外之右设反坫尊罍具齐集上食读文祭酒送燎如前仪翼日绎祭陈馔筵十有一席羊五酒五尊棉帛三万不设仪驾不齐集不读祝惟恭理丧仪大臣内务府礼部工部光禄寺堂官执事余如仪
　　右初祭
　　诹日行大祭礼陈设礼仪与初祭同翼日绎祭陈设礼仪与初祭次日绎祭同
　　右大祭
　　周月奠献陈馔筵二十一席羊九酒九尊楮帛十万
　　皇子行礼仪与启奠同【凡月奠仪同】
　　右月祭
　　内阁承
　　防恭拟
　　諡号
　　勅工部制
　　册宝诹吉行
　　册諡礼前期遣官祗告于
　　太庙后殿
　　奉先殿至日设仪驾于
　　殡宫大门外恭理丧仪王公大臣内务府总管率内府
　　太常官进
　　册宝案视内监设于
　　几筵前两旁内府官设
　　御座于
　　太和门正中鸿胪寺官设
　　册宝案于
　　御座之南左右銮仪卫设黄亭于堦下正副使素服于
　　堦下西向立礼部官预奉绢
　　册宝陈亭内内阁官奉香
　　册宝升堦陈于案三叩退礼部堂官奏请
　　皇帝素服御太和门升座正副使由东阶升诣
　　册宝案前一跪三叩兴正使奉
　　册副使奉
　　宝由中阶降陈于各黄亭跪叩如前礼毕
　　皇帝还宫校尉舁亭御仗前导王以下入八分公以上
　　齐集
　　协和门外
　　册宝亭至跪候过随行民公侯伯以下四品官以上咸
　　于
　　殡宫大门外按翼序立
　　册宝亭至跪迎亭由大门入至内门止礼部堂官奉绢册宝入授内官先陈于案退正副使诣亭前三叩恭奉
　　香
　　册宝由中门入陈于案三叩兴鸣赞赞上香正使上香
　　复原位赞宣
　　册内官奉授宣
　　册官于槛外宣讫仍授内官复于案宣
　　宝仪同正使奉
　　册副使奉
　　宝授内官陈于
　　凡筵左右行一跪三叩礼兴由殿西门出太常赞引官
　　引正使于
　　殿外阶上拜位立鸿胪官引
　　皇子王以下入八分公以上于二门内四品官以上于大门外按翼序立上香奠帛读祝三献爵如仪【奠献均用内官祝文内官奉至门外读祝官跪受读毕仍授内官安设】礼毕内官奉绢
　　册宝祝帛授各执事官恭送燎所燎讫众各退礼成正
　　副使复
　　命翼日颁
　　诏天下
　　右册諡
　　百日奠献陈馔筵二十五席羊九酒十有三尊楮帛十万五千仪同初祭
　　右百日祭
　　期年小祥读文致祭陈设礼仪与百日奠献同右小祥
　　再期大祥陈设礼仪与期年同【三周致祭仪同】
　　右大祥
　　二十七月行除服礼
　　皇子丧服行奠献礼王公百官随行礼陈设礼仪与百日礼同祭毕
　　皇子除服
　　右除服








　　皇朝文献通考卷一百四十九
　　钦定四库全书
　　皇朝文献通考卷一百五十
　　王礼考【二十六】
　　山陵
　　【臣】等谨按汉时始有山陵之名诸陵皆有园寝四时致祭后代因之马端临王礼考于国恤之后立山陵一门自初丧至殷奠则入之国恤门自卜宅至虞祭作主则入之山陵门葢以典礼重大义当分见也我
　　朝尊
　　祖敬
　　宗之典超轶往古而于
　　山陵大礼尤为隆备
　　兴京
　　永陵敬奉
　　肇祖衣冠之所而
　　兴祖卜兆正中
　　景祖
　　显祖昭穆序列天钟福地允为发祥所自
　　盛京则
　　福陵在东北
　　昭陵在西逺拱长白山近带辽水郁郁葱葱佳气所聚世祖定鼎燕京预定
　　山陵于遵化州之昌瑞山是为
　　孝陵而
　　景陵在其东重峦叠嶂四面环抱用启佑我万年有道之
　　长焉
　　泰陵在易州之永宁山脉厚力丰堪与昌瑞并峙遵化在
　　京东故称
　　东陵易州在京西故称
　　西陵云至于合葬之义昉自成周唐臣严善思又言尊者先葬卑者不得入以卑动尊术家所忌故合葬与不合葬惟义所在各因乎时我
　　朝
　　列圣山陵循古合祔之制而
　　昭西陵
　　孝东陵
　　泰东陵之建则仰承
　　先志宪古凖今允堪垂法万世者也若夫谒陵之礼与庙
　　享相表里
　　大清通礼列在吉礼今恭载于后以彰
　　圣朝诚孝之至焉
　　肇祖原皇帝
　　兴祖直皇帝
　　景祖翼皇帝
　　显祖宣皇帝陵曰
　　永陵
　　原皇后
　　直皇后
　　翼皇后
　　宣皇后各合葬在
　　兴京西北十里启运山自长白山西麓一干绵亘层折至此层峦环拱众水朝宗万世鸿基实肇于此天命九年四月建都
　　东京奉移
　　皇祖考
　　皇考
　　孝慈皇后陵于
　　东京是时辽阳既定
　　太祖高皇帝命族弟铎弼王善贝和齐往至祖居呼兰哈
　　达之赫图阿拉地谒
　　祖陵及
　　皇后陵以太牢告祭毕乃奉
　　皇祖考
　　皇考
　　孝慈皇后梓宫舁以黄舆日祭以太牢将至
　　太祖率诸贝勒大臣军士出城迎二十里外至皇华亭太祖及诸贝勒大臣军士悉俯伏道左俟
　　皇祖考
　　皇考
　　孝慈皇后灵舆过乃起至
　　东京城东北四里之扬鲁山预建
　　寝殿以安葬焉设太牢焚楮币
　　太祖亲诣
　　二祖陵奠酒行礼祝文曰吾征明复
　　祖
　　父仇已得辽东广宁只移
　　寝园永安斯土惟我
　　祖
　　考仰达
　　天地垂福祐焉
　　【臣】等谨按
　　国家肇基
　　兴京
　　肇祖原皇帝
　　兴祖直皇帝
　　景祖翼皇帝
　　显祖宣皇帝陵共一山在
　　兴京城西北十里至是奉移
　　景祖
　　显祖陵于
　　东京在
　　盛京城东南百二十里称
　　东京
　　陵
　　顺治八年十一月乙丑封
　　肇祖原皇帝
　　兴祖直皇帝陵山曰啓运山
　　景祖翼皇帝
　　显祖宣皇帝陵山曰积庆山均从祀
　　方泽遣多罗贝勒吞齐固山贝子呉达海等祭告是日祭时日初出啓运山有黄赤青三色云见从
　　山陵直冲霄汉
　　十五年九月壬寅奉移
　　景祖翼皇帝
　　显祖宣皇帝陵于
　　兴京罢积庆山祀典先是十三年六月议政大臣巴图鲁公鳌拜等言
　　兴京
　　景祖翼皇帝
　　显祖宣皇帝陵自克取辽东后迁至
　　东京原以便展谒申祭享也今据钦天监地理官奏称
　　兴京
　　皇陵风水实系第一福地请仍迁
　　景祖
　　显祖陵于
　　肇祖原皇帝
　　兴祖直皇帝陵傍庶与风水有合等语夫果旺气所钟福
　　祥攸萃宜如所请将各
　　陵界内坟墓房屋俱应迁移被围地亩应交戸部拨补得防东京
　　二陵自
　　太祖
　　太宗时择吉恭迁安奉已乆展谒致祭孝慕可申今以地理之言又议迁移恐未合理况本朝诞膺
　　天眷国运昌隆移
　　陵东京之后肇基一统垂裕万年言乎福地允为至善至于周围界内臣民坟墓安集已乆议令改迁亦属未协其另议以闻乆之诸大臣等复言
　　陵寝风水所在今议将
　　东京
　　二祖陵迁祔
　　兴京于理为协
　　诏从之至是恭移
　　景祖
　　显祖陵改祔
　　兴京
　　祖陵安奉地宫
　　十六年九月辛巳尊
　　兴京
　　祖陵曰
　　永陵
　　御制
　　肇祖原皇帝碑文曰粤稽书称观徳诗咏发祥莫不由本支而溯厥初生只享假以垂夫来叶既隆报本之典亦昭受命之符洪惟我
　　肇祖原皇帝暨
　　原皇后徳合天地功配阴阳似后稷聿始周模同帝喾肇开唐业啓迪
　　列祖雄图衍百禩家传黙祐冲人大统懋九围帝业顾瞻陵庙弥严只敬之心镌勒碑铭益笃灵承之庆卜年卜世光华宣着千秋以祀以禋继述遐昌奕代昭垂有永申锡无疆
　　御制
　　兴祖直皇帝碑文曰稽承家之遐庆溯开国之鸿图积徳累仁发祥有自肇基垂统锡祉无疆洪惟我
　　兴祖直皇帝暨
　　直皇后诞树厥徳聿宣乃武虽大勲未集而经纶已建当草昧初开而谟烈允光令绪昭垂皇图式啓迨予冲人承兹丕绪涖九土之率从合万邦之爱戴
　　陵原重建洽笃祜之欢心
　　庙貌鼎新彰开天之盛烈永锡遐祚万禩承庥
　　御制
　　景祖翼皇帝碑文曰粤稽祖徳攸崇爰启承家之绪宗功有永益隆笃祜之恩葢盛业以溯开天宜纪鸿勲以昭受命既彰发祥之有自更申锡福之无疆洪惟我
　　景祖翼皇帝暨
　　翼皇后谟大烈厚泽深仁虽未集耆定之勲而丕宣有象实始建经纶之业而式廓用光令绪丕昭已见六州归命皇图肇造先占率土倾心
　　原庙重新弓剑衣冠皆起羮墙之慕
　　山陵永奠子孙臣庶咸防佑啓之仁爰勒丰功作本支之百世载扬休烈锡嘉祉于千秋继述遐昌昭垂不替
　　御制
　　显祖宣皇帝碑文曰葢闻天肇一代之运必着开先启后之勲圣垂百世之模必有积徳累仁之实丕基方建缔造惟勤大业式骏鸿宜勒用申报本之典益彰受命之符洪惟我
　　显祖宣皇帝暨
　　宣皇后文谟丕显武烈载扬星流华渚已秉赤日之祥电绕辰枢更兆神龙之瑞虽皇猷肇启大勲未遍于寰区而帝绪昭垂圣徳实留于奕禩桥山载辟百千载无斁明禋
　　原庙重新亿万年用镌令烈承庥有永祐祚无疆
　　壬午以尊称
　　四祖陵为
