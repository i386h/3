<!-- { "loadSidebar": true } -->
　　温纶告戒至再至三惟恐司之臣乘势以取赢也论盐法则加引加觔以纾商力因时因地以恤民艰惟恐鹾政之臣厉民以自封也至酒醪糜谷则惟烧锅躧麯是严而不専设酤之务五金产地则以聚人生事为戒而不计及矿税之饶他如寛渔课以卹滨海之民定牙契而严胥役之禁所以为小民计者至周且渥夫货恶其弃于地而地广则民用益饶我
　　皇上西陲底定拓疆二万里内地商民持布币而徃者轮蹄万计薄征减税道路欢呼商贾市易之地已倍广于向时而征商之额未尝重加于昔日伊犁辟展乌噜木齐叶尔羌喀什噶尔等处凡有市易之地畧征其税二三十分之一以慰新疆赤子食毛践土贡芹献曝之心初非利所有也臣等谨依类纂集考
　　国朝之故实合以马氏之旧文而变通之首闗市次盐法又次酤茶坑冶而终之以杂征凡六卷惟是马氏沿汉时故事合着盐鐡今则以鐡属坑冶而不繋于盐私之禁我
　　朝不列于令甲既为政所蠲除则节目应归于简易因并去之以明纪载核实之义焉
　　征商【闗市】
　　本朝
　　太祖髙皇帝丁亥年与明通市于抚顺清河寛奠靉阳四
　　闗口是时
　　上招徕各路国势日盛明亦遣使通好嵗以金币聘问我国所产东珠人参紫貂元狐猞狸狲诸珍异之物于抚顺清河寛奠靉阳四闗口互市以通商贾天命十一年定漏税私商之罪奉
　　谕防通商为市国家经费所出应任其交易漏税者罪之若徃外国交易亦当告知诸贝勒私徃者罪之
　　顺治元年豁免明季各项税课亏欠
　　又免各直省闗津抽税一年禁革明末加增税额银两免顺治元年闗津税课自二年正月初一日以后方照故明额起税凡故明末年一切加增税额尽行豁免其直省州县零星抽取落地税银名色概行严禁
　　二年禁革陜西省落地税银
　　又定芜湖等闗抽分例工部奏言芜湖杭闗龙江荆州清江五处每年例抽税银计十二万九千六百三十一两四钱有竒请差本部官抽分从之三年革明季加増太平府姑溪桥米税金柱山商税安庆府盐税
　　四年归并荆闗通惠河中河清江厰杭闗芜湖龙江等闗于户部
　　又定闽浙收税例并禁明末滥征私税闽浙闗津抽税经明末叠増数倍原额户部奏定照万厯年间原额及天启崇祯递增额数一半征收杭州南北二闗先已差官其余自顺治四年正月初一日以后俱照此例一体抽征其州县零星抽取落地税银名色及闽省势官土豪不肖有司向来津头牙店擅科私税概行严禁违者罪之
　　又定闗差满汉员数户工二部十九处闗差汉官外増设满洲官十九员汉军官十九员
　　又定张家口等处闗口开塞事宜户部兵部奏差理事官科奎钟固自张家口起西至黄河止察得张家口闗门迤西黄河迤东共一千四十五里共应留台二百四十四座故明时得胜堡一口系察哈尔国讨赏出入之路河保营系鄂尔多斯部落茶盐交易之处以上二口俱已堵塞又差理事官满都户等自张家口起东至山海闗止察得张家口迤东山海闗迤西共二千四百四里共应留台四百一十七座洪山口龙井闗口西常峪正闗口潘家口冷口俱系捕鱼网户耕种徃来之路宻云迤后石塘岭正闗口系民间运木之路昔户部于此按枚抽税以上应留闗口共六处外如常峪口独石口龙门所口墙子岭口黄崖口罗文峪董家口刘家口桃林口界岭口一片石口以上十一闗口俱已堵塞得
　　防河保营既为鄂尔多斯部落交易盐茶之地与董家口俱准开余如议
　　【臣】等谨按
　　国家设闗置尹掌其治禁本以讥察奸宄而安行旅非徒征商抑末用佐经费已也山海闗外在我
　　朝本为内地然内外人民徃来闗口未尝不稽其出入之数异言异服非有勘合騐放者无所容于其间今自张家口至山海闗较诸故明所设台座减十之七八而携带军器有禁夹带私参有禁属国朝使持禁物出闗亦有禁当兹中外一家仍寓重门撃柝之意是以闗口开塞与台座兴废之故仍备着于篇云
　　六年严禁各闗差收税例外多徴户部奉
　　谕防设闗征税原寓稽察奸宄之意非专与商贾较锱铢也尔部行文各闗满汉官员以后俱照原定则例起税如有狥情权贵放免船只乃于商船増收或希充私槖例外多征以病商民者一经查出定行重处
　　八年减定闗差员数先是各闗差期满回京户部行咨吏部议叙铨用而闗差员数递増携带书吏多行不法
　　上深知其
　　谕吏部闗之设原有定额差一司官已足何故滥差多人忽而三员忽而二员每官一出必市马数十匹招募书吏数十人未出都门先行纳贿户部填给粮单沿途骚扰鞭打驿官奴使村民包揽经纪任意需索量船盘
　　货假公行私商贾恐惧不前百物腾贵天下通行河道何以至此朕灼知今日商民之苦着仍旧毎闗设官一员其添设者悉行裁去以后不得滥差其裁缺撤回之员既不利于商贾又何利于州县之民户部不得妄咨勤劳吏部不得更与铨补国家爱惜牧民之官岂得仍前朦混尔部谨识朕谕实心遵守毋负朕通商爱民之意
　　九年定直省典铺税例在外当铺每年定税银五两其在京当铺并各铺仍令顺天府查照铺面酌量征收
　　十一年准科臣所奏清厘闗户科给事中杜笃祐条奏清厘闗四事一裁吏役一查税累一闗差回避原籍一批文核对限期章下所司遵行十八年定张家口杀虎口两翼税额张家口税额毎年一万两杀虎口税额每年一万三千两两翼税额每翼一年六千两
　　康熙二年定盘诘粮船闗口地方户部议覆漕运总督林起龙条奏漕运重船原令各闗盘诘夹带私货但闗口甚多处处盘诘必多悮运应如所请止于仪真州淮安济宁天津等五处地方严加盘查又运丁旧例每船许带土宜六十石恐南北闗司概作私货查每船土宜载在议单应仍许带以恤运丁劳苦从之
　　四年罢抽税溢额议叙之例令各闗税务分别差遣户部司员及地方官兼理奉
　　谕防各省设立闗税向例将抽税溢额者加级纪録遂致各差冀邀恩典困苦商民嗣后税课俱照定额征收缺额者处分溢额者加级纪録之例永行停止其轮流差遣部员亦应停罢并税额作何征收着议政王贝勒大臣九卿科道防议具奏嗣后议定京城左右翼张家口杀虎口四差不必轮差六部官员止于户部司员中轮差管理其崇文门税务归顺天府治中兼理天津钞闗税务归天津道兼理通州税务归通蓟道兼理居庸闗税务归昌宻道兼理
　　又严禁各闗违例收税及迟延掯勒之奉
　　谕防各省闗钞之设原期通商利民以资国用近闻各处收税官员巧立名色另设戥秤于定额之外恣意多索或指称漏税挟诈过徃商民或将民间日用琐细之物及衣服等类原不抽税者亦违例收税或商贾已经报税不令过闗故意迟延掯勒遂其贪心端甚多难以枚举嗣后凡地方收税官员俱着洗心涤虑恪遵法纪如有前项情在内科道官在外督抚严察叅奏从重治罪如督抚不行叅奏别经首发即治该督抚以狥纵之罪
　　五年议准刋刻闗税条例竪立木榜于直省闗口孔道晓谕商民户部议覆直隶巡抚王登聫疏言直隶各省征收闗税条例甚属繁多请刋刻木榜竪立闗口并商贾徃来之孔道徧行晓谕或例内
　　有加増之数亦明白注出以杜吏役滥征之应如所请嗣后直隶各省设立闗税之处应多刋木榜昭示商民照额征收如有不肖官吏于定额之外私行滥收者令该督抚不时查察据实题叅依律治罪从之
　　又定居庸闗每年税额银三千两
　　又停罢崇文门出京货物税课
　　六年议定淮安闗及直省各闗税务俱委専员管理户部议覆河南道御史徐浩武疏言江南淮海道専管海防地方事务俱停其兼管其淮安闗税等项亦应委员管理应如所请并行文直隶各省将各闗事务俱委専员管理从之
　　又命杭州府同知管理北新南新两闗事务七年命浙江盐运使管理北新闗事务
　　八年议定各闗税务分别差遣部员及地方官管理户部议覆户科给事中苏拜疏言闗税一差归于外府佐贰官管理但各官俱有専掌又兼理闗税事务烦多且身为地方官畏惧上司希图足额必致増派商民请仍差部员应如所奏将满汉司官専差收税奉
　　谕防闗税多者将各部院贤能满汉官员差遣闗税少者仍交地方官征收其应差部院官与应交地方官之处分别议奏户部再议查崇文门税差已经设官收税其通州坐粮防京城左右二翼仓寳泉局大通桥通州西仓中南仓张家口杀虎口此九差原系臣部官员差遣应仍旧例外浒墅闗芜湖闗北新闗九江闗淮安闗太平桥扬州闗赣闗天津闗西新闗淮安仓临清闗凤阳仓税额俱多应择各部院贤能满汉官员差遣其穵运防居庸闗徐州仓税额俱少应交与地方官征收从之
　　又定部员闗差掣籖例户部议覆御史黄敬玑疏言各省闗差缺出于部曹中选用贤能止可为一时破格之举行之既久恐有营求之请照旧例挨资俸掣籖应如所请闗差缺出将六部俸深官员咨送掣籖其差过之员不准重差从之九年裁江南西新闗户部差归并龙江闗工部管理江南芜湖闗工部差归并本闗户部管理十一年更定闗差员数减户部工部闗差员数照盐差例不论满洲汉军汉人序俸掣籖每闗差司官一员笔帖式一员
　　十二年禁直隶各省官吏无得私税市货十三年以江南凤阳等三处仓闗事务归并地方官管理江南总督阿席熙疏言凤阳仓额税本折钱粮归并凤阳府知府管理正阳闗税归并通判管理临淮闗税发大使征收停差部员部议应如所请得
　　防允行
　　二十一年移九江闗于湖口县先是给事中雅齐纳条奏请将九江闗移于湖口地方九卿两议并奏
　　上命画一定议寻九卿议覆暂移九江闗于湖口收税以一年所得为定额如有不便具题另议从之又停止差遣潼闗收税部员先是潼闗额税有司征收七千余两康熙十九年遣郎中敦多礼督征得税四万余两至是奉
　　谕防数年以来秦省兵民苦于挽运潼闗收税仍照旧额着停止差遣部员
　　二十三年议准浙江沿海贸易收税例九卿等议覆工部侍郎金世鉴疏言浙江沿海地方请照山东诸处见行之例聴百姓装载五百石以下船只徃海上贸易捕鱼预行禀明人数至收税之处交与该道计货之贵贱定税之重轻按季造册报部应如所请从之
　　又定开海征税则例其海口内桥津地方贸易悉免抽分九卿等议覆户科给事中孙蕙疏言海洋贸易宜设立専官收税应如所请得
　　防海洋贸易创收税课若不定例恐为商贾累当照闗差例差部院贤能司官前徃酌定则例嗣经郎中伊尔格图酌定开海征税则例奏请给与各闗定例款项于桥道渡口征收税课奉
　　谕防向令开海贸易谓于闽粤边海民生有益若此二省民用充阜财货流通各省俱有禆益且出海非贫民所能富商大贾懋迁有无薄征其税不致累民今若照奉差郎中伊尔格图所奏给与各闗定例款项于桥道渡口等处概行征收何以异于原无税课之地反増设一闗科敛乎此事恐致扰民尔等传谕九卿詹事科道防议具奏户部等衙门遵
　　谕议覆福建广东新设闗差止将海上出入船载贸易货物征收其海口内桥津地方贸易船车等物停其抽分并将各闗征税则例给发监督酌量増减定例从之
