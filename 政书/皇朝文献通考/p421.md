<!-- { "loadSidebar": true } -->
　　上取五声八音八风图展阅指谓诸臣曰古人谓十二律定而后被之八音则八音和奏之天地则八风和而诸福之物可致之祥无不毕至其言乐律所闗如此其大而律吕之所从出不可不知如律吕新书所言算数専用径一围三法此法若合则所算皆合此法若舛则无所不舛矣朕观径一围三之法用之必不能合葢径一尺则围当三尺一寸四分一厘有竒若积累至百丈所差至十四丈有竒等而上之其为舛错可胜言耶因取
　　方圆诸图
　　指示诸臣曰所言径一围三止可算六角之数若圆围则必有竒零其理具在目前甚为明显朕观八线表中半径勾股之法极其精微凡圆者可以方算开方之法即从此出逐一騐算无不脗合至黄钟之管九寸空围九分积八百一十分是为律本此旧説也其分寸若以尺言则古今尺制不同自朕观之当以天地之度数为凖至隔八相生之説声音髙下循环相生复还本音必须隔八此一定之理也随命乐人取笛合瑟次第审音至
　　八声仍还本音
　　上曰此非隔八相生之义耶以理推之固应如是五十二年改造乐器审定黄钟之度为今营造尺七寸二分九厘
　　五十三年
　　御制律吕正义成
　　律吕正义黄钟转生律吕篇曰律吕始黄钟终应钟止于十二者圣人审音制律其生声之理不得不止于十二且稽之于度三分损益上下相生其成形之数尤不得不止于十二也至宾之生大吕汉志主下生通典主上生朱子仪礼经传通解亦取上生葢宾下生则三分损一仅得大吕之半必倍之始得其全上生则三分益一适得大吕之全其数立黄钟太蔟之中而声界黄钟太蔟之交与其下生而得其半孰若即用上生之直截简当耶此以声音度数言之而宜用上生者也黄钟
　　一阳复始为十一月之律三分损一下生林钟为六月之吕此阳生隂宜下生也林钟三分益一上生太蔟为正月之律此隂生阳宜上生也至宾之生太吕复用上生者葢自黄钟十一月之律一阳始生而大吕十二月之吕二阳相继位虽居隂而气实应乎阳宾五月之律一隂始生位虽居阳而气则属乎隂故宾之生大吕实以隂生阳而宜上生者也自宾一隂生而夷则七月之律无射九月之律气皆为隂自黄钟一阳生而夹钟二月之吕仲吕四月之吕气皆为阳是皆縁宾上生而然此以隂阳理气言之而宜用上生者也古之圣王制为十二律吕以配十有二月一皆本乎隂阳隂阳之辨精则理明而数备故三分损益上下相生之法诚千古不易之至理也
　　又审定十二律吕五声二变篇曰三分损益乃制律之则也凡金石之厚薄丝竹之短长皆依以定焉隔八相生乃审音之法也审音之法必取首音与第八音叶和同声以为之凖即首音八音之间区而别之以为五声二变则清浊之相应髙下之相宣皆頼以生焉但五声二变有施于管律者有施于度者其生声取分各有不同自汉唐以后皆宗司马氏淮南子之説以三分损益之术误为管音五声二变之次复执管子音五声度分而牵合于十二律吕之中故管律度俱不可得而明如旋宫图黄钟为宫太蔟为商姑洗为角宾为变徴林钟为徴南吕为羽应钟为变宫至半黄钟复为清宫大吕为宫夹钟为商仲吕为角林钟为变徴夷则为徴无射为羽黄钟为变宫而半大吕复为清宫夫正律为宫至半律而仍为宫正律为商至半律而仍为商则宫商一定而旋宫之义已失且阳律而杂以隂吕隂吕而杂以阳律隂阳相杂而取声之原亦未为得是葢各守所固执一理而未始备制律吕之管以审音也间尝截竹为管详审其音黄钟之半律不与黄钟合而合黄钟者为太蔟之半律则倍半相应之説在音而非管音也明矣又黄钟为宫其徴声不应于林钟而应于夷则则三分损益宫下生徴之説在度而非管律也明矣是知古圣人审定律吕隂阳各六阳则为律隂则为吕意固有在也是以即隂阳之各分者言之则阳律从阳隂吕从隂各成一均而不相紊故今所定黄钟为首音宫声次太蔟为二音以商声应姑洗为三音以角声应宾为四音以变徴声应夷则为五音以徴声应无射为六音以羽声应半黄钟为七音以变宫声应此阳律之五声二变也至半太蔟为清宫而与黄钟应则阳律旋宫之义见焉如定大吕为首音宫声则夹钟为二音以商声应仲宫为三音以角声应林钟为四音以变徴声应南吕为五音以徴声应应钟为六音以羽声应半大吕为七音以变宫声应此隂吕之五声二变也至半夹钟为清宫而与大吕应则隂吕旋宫之义见焉所谓隂阳以类相从而不杂者此也若夫以隂阳唱和而合用之则一律一吕折中取声使隂阳之气得以相兼故黄钟之宫为浊宫大吕之宫为清宫浊者不得掲之使髙清者不得抑之使下惟定宫声在黄钟大吕之间而可浊可清始能兼律吕之用黄钟大吕既合而为宫则太蔟夹钟合而为商姑洗仲吕合而为角防宾林钟合而为变徴夷则南吕合而为徴无射应钟合而为羽至半黄钟半大吕合而为变宫是又隂阳唱和律吕合用者也騐之于乐器排箫钟磬各一十有六正隂阳之分用者也今箫与笛一孔而兼律吕一音而能髙下正隂阳之合用者也至于箫笛之最上一孔适当出音孔上第一孔之半而声低一字即宫声之半不应宫声而变为宫者也按其体推其数制以器审以音莫不确然有据而无纎毫之可疑则五声二变运于十二律吕之中诚有一定不易之至理也
　　又审定十二律吕髙低字谱篇曰十二律吕生声之理阳律六音而继以半律隂吕六音而继以半吕各得七声至八而原声复是律吕虽有十二而用之止于七也五声二变合而为七而正宫之半即为变宫是声虽有七而体又止于六也每一律一吕各自为宫其相应之声自有髙下或一律一吕合而为宫其相应之声能兼清浊此按律取声之定理也近代皆用工尺等字以名声调宋史载燕乐书黄钟用合字大吕太蔟用四字夹钟姑洗用乙字夷则南吕用工字无射应钟用凡字各以上下分为清浊其仲吕宾林钟不可以上下分仲吕用上字宾用勾字林钟用尺字黄钟清声用六字大吕太蔟夹钟清声各用五字而以上下别之五者夹钟清声也夫旋宫之法黄钟大吕宜得一声止分清浊耳燕乐书既失律吕相配之义且据上下别之文又似言弦音者尝用纵黍横黍之尺制为黄钟之管与今现行管乐相较横黍尺所制之黄钟于箫应工字孔于笛应四字孔【箫之工字孔与笛之四字孔名虽不同而声则一】纵黍尺所制之黄钟于箫应乙字上字之间于笛应工字凡字之间夫燕乐书以黄钟为合字其所为黄钟者既非横黍尺所制之黄钟又非纵黍尺所制之黄钟果何代尺度之黄钟耶察其所配律吕之字葢以琴之一弦定头管与笛之合字得徴分者误为黄钟之宫其余诸声字遂皆以律吕之名配之故十字与十二律吕按分不能均而考声亦不能协也然所载十字虽分配十二律吕及四半律而勾为低尺合为低六四为低五是字虽有十而音实止于七固与五声二变有相通者矣今按横黍尺所制之黄钟正应箫之工字而今之箫制实由古排箫而作安知字谱所传工字非即宫字之声乎以工字为宫则凡字应商六字应角商字凡字皆平声韵角字诗皆叶禄古多作龣与六同音至于五应变徴乙应徴上应羽五字乙字上字与徴羽二字同为上声尺字乐工皆读为车亦应变宫同为平声则七字与七声可配也审之律吕黄钟为低工字大吕为髙工字太蔟为低凡字夹钟为髙凡字姑洗为低六字仲吕为髙六字宾为低五字林钟为髙五字夷则为低乙字南吕为髙乙字无射为低上字应钟为髙上字半黄钟为低尺字半大吕为髙尺字至半太簇仍为低工字与黄钟应半夹钟仍为髙工字与大吕应则七字与十二律吕可配也然则字谱之七字与五声二变实相表里者也又十二律吕同径倍半生声应五声二变篇曰律吕之见于史志者其説不一有主同径者有主不同径者夫惟径之同乃得其长短之异而声字之清浊赖之以辨使径不同而长短又异则成同形十二律吕皆如一黄钟矣故同径之説乃十二律吕之定论也又史志所载言律吕者正律之外又有倍律半律变律之名夫律有倍半所以助正律而成旋宫之用至于变律乃始自京房因仲吕还生黄钟不及原数别名执始转生四十八律后世因之遂有变律之説尝以京房所定律数细较之仲吕生执始比黄钟止少一分二厘有竒自执始至第三十七之质末比大吕止多九厘有竒至于谦待本宾变律而数弱于林钟未知本大吕变律而数弱于太蔟白吕本夷则变律而数弱于南吕南授本夹钟变律而数弱于姑洗分乌本无射变律而数弱于应钟南事本仲吕变律而数弱于宾其编次各迁就于相近律吕数下且黄钟大吕同一声字止分清浊而执始至质末总未出黄钟大吕范围之内岂能比黄钟大吕别生一音耶是故按其数不得至六十之多审其音不得成六十之用茍不实被之声律则于倍半正变之名有未详而施之于用亦未当矣夫正律为宫至半律则为变宫而或误以半律为与正律应乃未达半律之为变声也仲吕还生虽不及黄钟原数而所差甚微故不能自成一声又乌可自名一律乃或别名之为变黄钟转生十二变律合半声而用之是未知变律之犹未离乎正声也至于倍律之説古人亦尝用之而传记并无明文但以正律对半律言谓之倍不知倍律对正律言乃真倍律也夫自黄钟而下欲用声之更低者则有律吕之倍体自应钟而上欲用声之更髙者则有律吕之半体先审正律正吕之协于五声二变者以为之准然后大而推之倍律倍吕细而及于半律半吕其清浊之递降髙低之相应正变之屡迁按之声音字谱无一不叶此旋宫之用所以成也配以七声则黄钟大吕为宫声工字而分清浊太蔟夹钟为商声凡字而分清浊姑洗仲吕为商声六字而分清浊宾林钟为变徴五字而分清浊夷则南吕为徴声乙字而分清浊无射应钟为羽声上字而分清浊至于大而推之倍律倍吕则倍无射倍应钟共为尺字即宫声之右有变宫而分清浊者也倍夷则倍南吕共为丄字即变宫之右有下羽而分清浊者也倍宾倍林钟共为乙字即下羽之右有下徴而分清浊者也细而推之半律半吕则半黄钟半大吕共为尺字即羽声之左有变宫而分清浊者也半太蔟半夹钟共为工字即变宫之左又有少宫而分清浊者也半姑洗半仲吕共为凡字即少宫之左复有少商而分清浊者也倍仲吕而上声抑而哑半宾而下声噍而促故倍体半体亦止于六此古乐之所以有起下徴而终清商者以其协声音之正而得备于用也
