<!-- { "loadSidebar": true } -->
　　上天孚佑下民
　　列祖垂裕后嗣笃生
　　至圣开邃古以来未有之盛业煌煌乎言之广大精微至矣蔑以加矣予小子寅承丕绪绍闻衣徳兢兢业业仰思继述
　　皇祖
　　皇考成宪日于治事之先展诵
　　列祖实録周而复始
　　皇祖实録卷帙浩繁排日敬览寒暑靡间至自今凡数阅矣缅惟尚书史记所载古帝王治化之隆各极其至而孔子于尧曰惟天为大惟尧则之荡荡乎民无能名焉于舜曰无为而治孟子则曰王者之民皥皥如也予尝推绎其防想见唐虞中天之盛乃今思
　　皇祖之世之民有以知孔孟之言信乎其能知圣人也皇祖自亲政之始即手锄三蘖荡定南疆滇黔闽粤之奥揭日月而扫氛雺海内赤子喁喁向风由是亭之毒之煦以淳风沃以甘澍浸以醲化甄以大钧数十年之间南奠台澎北犁沙漠命将肆征而闾左无徴发之警
　　亲临淮河指授方畧歴吴会陟会稽登岱宗谒阙里西巡
　　关陇抵云中三觐
　　祖陵观于东海嵗出塞外狝狩上都
　　天行之健古无以加而庠序咏仁甿庶乐业市廛殷阜卒伍服习熙熙然相忘于无所事事于焉正晷纬考律度定元声焕为
　　宸章洒为
　　奎翰集古帝王文治之大成而
　　穆清宥密凝然不见经营之迹简任公卿百执事器使而责其成俊夀魁硕布列有位外自节钺连帅以至守令贤否清浊立判剔侵蠧励亷平吏治烝烝无综核之烦而徳意宣究蠲逋赈恤肆赦缓刑指挥
　　深宫之中风驰万里匹夫匹妇无不浸浔涵育鼓舞徳化而不能自已当其时诚所谓不识不知顺帝之则者耶歴今二十余年遗泽余烈深入人心固结而不可解回溯
　　鼎成之初讴思如一日夫乃恍然曰是所谓至仁如天民无能名者也无为而治恭已南面者也孟子所谓王民皥皥者也于戏四海九州之民无得而名予小子又乌能名之忆自幼冲
　　皇祖抚爱日侍
　　左右用人行政皆覩记所及简册纪载政如杓衡规天躔次测日可见者迹象而已于穆之运重离之明终无能言其所以然者盥诵之次稽首敬为之序以志绍庭继序之忱于罔斁云
　　圣祖仁皇帝圣训六十卷
　　雍正九年
　　世宗宪皇帝恭编
　　世宗宪皇帝御制序曰朕荷
　　皇考圣祖仁皇帝付托至重兢兢业业早作夜思以期无负继述仰惟
　　皇考留贻矩矱朕得监于成宪是则是效实天下万世所当钦承观法爰命大学士等纂修
　　圣祖仁皇帝实録阅时九载书成千卷自古帝王功徳之隆盛记载之繁富未有加于此者顾
　　实録乃编年之书我
　　皇考顺时布化若天道之流行春夏秋冬各协其宜而其中条分缕析饬纲振纪精微所寓随举一端皆为法式于是复令纂修诸臣分类恭辑
　　圣训六十卷洋洋乎盛徳大孝敬
　　天勤民文教之诞敷武功之赫濯礼乐之明备政刑之修举一经
　　睿谟千古莫易夫六经诸史之传皆有经有纬朕于皇考神功圣徳精心体察以
　　实録为经以
　　圣训为纬于编年见因时之宜于分类见随事之要一敷施而有所循也一话言而有所守也一寤寐饮食而有所遵也于戏如天之仁如日之照如神之哲万类虽赜莫不含并包于
　　圣人之度内而儆惕训谕之辞尤必凛凛于时几孜孜于熙绩勤勤于小民之恬养亹亹于嘉师之祥刑葢
　　圣心愈切而
　　圣徳愈崇是以统乾坤之范围而不过发圣贤之阃奥而靡遗以六十余载之鸿规为千万世后昆之垂裕其所禆益曷有涯量哉此朕命官敬纂
　　皇考实録而又恭缮
　　圣训之深意子子孙孙其永寳诸
　　皇上御制序曰自古圣人诞受天命为下民君师必亶聪明睿智之资首出乗干以绥猷而立极凡其经纬万端敷之彞训者罔不深切着明炳日星而章云汉典谟所载雅颂所陈唐虞三代之隆有如一辙钦惟
　　皇祖圣祖合天运文武睿哲恭俭寛裕孝敬诚信中和功徳大成仁皇帝圣徳广运乆道化成文治光昭武功赫濯薄海内外深山穷谷之众总沦浃于仁心仁政之中教思无穷训辞深厚歴考熙明之运未有跻此崇隆者也肆我
　　皇考世宗宪皇帝以
　　圣继
　　圣用人行政一一仰法
　　前徽既纂修
　　实录成书复分类恭辑
　　圣训六十卷俾
　　皇祖六十余年敬
　　天尊
　　祖经国保民农田学校礼乐兵刑之盛迹见之都俞吁咈间者粲然常新厘然备具永贻我后嗣子孙亿万年升平矩范葢
　　皇祖性本生安道兼创守实集千古圣帝明王之大成是
　　以
　　圣谟洋洋明徴定保宏纲钜目有要有伦精一之心传荡平之王路胥不外乎此也予小子昔在龆龄早荷
　　圣慈赐育宫庭祗聆
　　训廸兹膺基绪绍闻衣徳之志兢兢业业不懈益防昕夕
　　寻绎惟期懋遵
　　祖训以无负
　　皇考善继善述之诒谋顾金匮石室之藏中外无得见者
　　爰命儒臣敬谨缮写授之剞劂庶我
　　皇祖圣祖仁皇帝建中表正牖民觉世之言昭垂寰宇羣
　　工士庶咸得渐摩于
　　圣训之崇闳而率由无斁也不亦休欤谨序
　　【臣】等谨按所分六十卷别为三十二类钦惟
　　圣祖仁皇帝秉中和之徳
　　膺上夀之符歴六甲五子之遥际万世一时之盛故垂训独多而载笔亦最富球图美备之观直逺迈二典三
　　谟而上之矣
　　世宗宪皇帝实録一百五十九卷
　　雍正十三年十月
　　皇上命大学士尹泰张廷玊朱轼等恭修
　　皇上御制序曰国家受
　　天眷命集庆垂光承承继继肆我
　　皇考世宗宪皇帝荷
　　三圣之洪庥祗绍
　　圣祖仁皇帝丕绪宵衣旰食底区宇于和恒以茂衍亿万年无疆之祉厚徳隆功溢于简牒巍乎焕乎治平之盛轨未有逾兹者也
　　皇考徇齐敦敏仁孝性成早嵗承欢
　　圣祖友爱同气迨膺大统一切礼仪隆备
　　庙号尊崇莫不定自
　　宸衷符乎典则仰惟
　　圣祖仁皇帝临御六十余年濊泽洽人心醇化流方外丰
　　亨豫大之福极盛无加
　　皇考承郅治之余因时制宜以善继而善述惟是本之以诚持之以敬行之以中正要之以寛仁用能杜玩愒于熙时绵升平之泰运大经大法粲然为后嗣子孙法焉荐馨
　　郊
　　庙必躬必亲旁秩祀典懐柔百神间遇水旱微愆祈祷深宫罔弗潜孚立应
　　圣学高深探性命之精操治平之要天德王道一以贯之
　　隆礼
　　先师孔子增祀先儒右文重道之典超越常制犹复表章经术广励士风吁俊兴贤蔚有德造辟雍钟鼓后先疏附之风殆无以过念用人为爱民之本自公孤卿尹下至庶司百执事登明选公咸称任使而守令之亲民暨封疆大吏之司董率者尤厪
　　圣心重抚字之方严贪墨之罚明四目达四聪赐复蠲租农桑被野遂跻斯民于衽席之安刑罚者所以佐政教之不逮也
　　皇考如天好生既已刋布律令俾愚氓重于犯法复详定
　　贵贱服色兵民婚丧礼制更阐明
　　圣祖谕防十六条细加训注家谕户晓翕然从风河防之关于运道生民也万里黄流滙以百川之水兖徐而下嵗苦沮洳
　　皇考黙运神谋指示经画加长淮之石堰辟三省之引河涣发帑金厥有成绩又吴越海塘南北水利凡可以惠此蒸黎者悉因时而修举之先是
　　圣祖亲统六师平定朔漠威灵所加青海扎什巴图尔等震詟承令因沛殊恩畀以爵秩垂三十年而罗卜藏丹津与吹拉克诺木齐等诞敢首造逆谋扰犯边域
　　皇考声罪致讨密授方畧于阃帅戈鋋所指电扫风驱振旅献俘勒成功于太学准噶尔蠢动西陲数肆患于喀尔喀部落南方苗蛮蔓延行旅居民苦其侵掠
　　皇考为藩服计乆逺为遐陬图宁谧或命将兴师或谕文武诸臣随宜搜至逆夷悔祸输诚倾心纳土则皆宥其前愆而曲赐包容焉徳威并耀无逺弗届赐安南之地减朝鲜之贡俄罗斯南掌等国阻昧幽深胥渐被于声教他若儆怠荒矫浮薄求言纳諌教孝褒忠宗室天潢之胄多方造就八旗根本之地备予绸缪颁训谕于臣工饬官常也锡侯封于明裔示殊典也丰盈徧万国而服御有经见
　　圣躬之俭焉嘉应在庶徴而忧勤益懋昭
　　圣德之谦焉葢我
　　皇考诚敬之心中正之道寛仁之恩悉同符乎
　　圣祖以绥猷而立极十三年中有如一日宜其治功之盛纲举目张荡荡平平乐乐利利传之愈逺而可法可守也欤予小子继序之初即命监修总裁大学士等董率儒臣稽歴年之纪载敬谨纂修次第进呈斋肃披阅迄今五载恭成
　　世宗宪皇帝实録一百五十九卷昔在唐虞三代制治保
　　邦之道备载于书惟我
　　皇考际重熙累洽之盛励精图治良法美意厯乆弥新玉简琅函实与典谟训诰相辉映用是缮尊藏朝夕循诵以志绎思衣德之义垂裕后昆永永无极焉谨序
　　世宗宪皇帝圣训三十六卷
　　乾隆五年
　　皇上恭编
　　皇上御制序曰自古人君有盛徳大业者其规画周详而诒谋悠逺则必敷之彝训以明定保之徴纪之简编以着经纶之绩非徒为一时事功计也亦将以示后嗣昭法守焉我
　　皇考世宗宪皇帝亶聪明睿智之资建中立极茂登上理御极十有三年体
　　圣祖之心以为心法
　　圣祖之政以为政祗承
　　郊
　　庙惇睦宗亲整饬官方修明法度正人心厚风俗文经武纬礼序乐和凡宏纲钜目罔不黙运于
　　深宫干健之精神以图其乂安而计其乆逺
　　圣谟洋洋有典有则或因人以立教或随事以敷言存之渊然而有条理发之焕然而无凝滞其与二帝三王都俞吁咈咨儆诰诫之防曷以异焉允矣彪炳之
　　纶音治平之模范也可不谓至盛者欤既命大学士等详
　　慎纂辑恭成
　　世宗宪皇帝实録一百五十九卷复于编年系日之中分
　　类备录恭成
　　圣训三十六卷仰惟
　　皇考德合天地明并日月序参四时躬荷
　　圣祖仁皇帝积厚之贻善继善述故乃保泰持盈諴民阜物寓惇大于明作剂整肃以寛仁致治规条炳如星日岂苐予小子朝乾夕惕之衷期于谨凛率由嗣守丕绪继自今亿万斯年子孙臣庶沾被熙洽之泽者庶咸有以遵
　　圣训之光昭而颂
　　鸿猷之允塞也谨序
　　【臣】等谨按所分三十六卷析为三十类仰惟
　　世宗宪皇帝缵承
　　前绪百度更极其修详庶司倍申其箴戒我
　　皇上践阼以来永维
　　至训故综述至为详明而积帙乃臻美富
　　燕翼之谋钟于
　　至圣宜乎丕迪
　　前光而
　　万年乆道也
　　上谕内阁一百五十九卷
　　雍正七年和硕怡亲王允祥和硕庄亲王允禄等奉
　　敕缮録校刻乾隆六年和硕和亲王昼等奉
　　敕续成
　　【臣】等谨按是编本无卷数四库全书恭依旧次厘为一百五十九卷仰惟
　　世宗宪皇帝励精图治一日万几诸臣于陈奏事件皆得
　　专函呈进上邀
　　御览必
　　亲御丹毫详为
　　指示所以励俗维风饬纲整纪者罔不深切着明允宜宣
　　示寰区导扬
　　至治
　　上谕八旗十三卷
　　上谕旗务议覆十二卷
　　谕行旗务奏议十三卷
　　雍正九年和硕庄亲王允禄等奉
　　敕编
　　【臣】等谨按是编凡三集自康熙六十一年十一月十七日以后所奉
　　谕防涉于八旗者曰
　　上谕八旗其先录
　　谕防而缀以八旗大臣奏议者曰
