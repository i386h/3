<!-- { "loadSidebar": true } -->
　　【臣】等谨按开先受易于其乡人来知徳故卷首列知徳太极圗及羲文卦次卦位方圎诸圗卦变圗六十四卦错综圗毎卦论辨卦象爻画悉本师説居多惟卦变之説与知徳不合又往往驳本义而不顾所安故委曲迁合语多不伦则亦好为立异之流也
　　易存【无卷数】
　　萧云从撰云从字尺木芜湖人前明崇祯己卯副榜贡生
　　易学象数六卷
　　黄宗羲撰宗羲字太冲号梨洲余姚人前明御史尊素之子康熙初常荐修明史未赴
　　宗羲自序畧曰易广大无所不备自九流百家借之以行其説而易之本意反晦世儒过视象数以为絶学故为所欺今一一疏通之知其于易本了无干渉而后反求程传亦廓清之一端
　　汪瑞龄曰姚江梨洲夫子慨象数之失其正而为异説所淹汨也作论辨之其倚附于易似是而非者析其离合为内编三卷其显背于易而自拟为易者决其底蕴为外编三卷瑞龄获受是书而卒业焉
　　周易象辞二十一卷附寻门余论二卷圗学辨惑一卷
　　黄宗炎撰宗炎字晦木余姚人宗羲之弟
　　宗炎寻门余论自序曰七八嵗时随先忠端公授周易本义句读稍长兄太冲先生命读王注程传不过为博士弟子之学无所得于心也间从蕺山夫子与闻绪论未能冇所启发每与执友陆文虎共阅郝仲舆先生九经解其融防贯通一洗前人训诂之习遂有白首穷经之约拟以五十之年息絶世事専功毕力以补少壮之失或有亿中顿忘困苦而姜子苍涯毎出竒思更相问难因而随笔杂述未能鳞次命之曰寻门余论见得门而入之难也
　　又圗学辨惑自序曰易有圗学非古也注疏犹是晋唐所定之书絶无言及此者圗学三派出自陈圗南以为养生驭气之术与易道无关夫上古何甞有圗但文字未备画为竒耦示文字之造端尔陈氏不识古文古字悮以为圗也可不辨欤陆嘉淑曰晦木寻门余论直欲与洛闽大儒质辨于千载之上名书之意以乾坤为易之门恐不得其门而入故探索以寻之
　　周易説畧四卷
　　张尔岐撰尔岐字稷若济阳人
　　周易纂解正宗六卷
　　谢复茪撰复茪字菁来吉水人
　　周易麈谈【无卷数】
　　不着撰人名氏按朱彛尊经义考载孙应龙有周易麈谈十二卷疑即此本应龙字海门余杭人顺治丁亥进士官隰州知州
　　周易浅述八卷
　　陈梦雷撰梦雷字省斋闽县人顺治己丑进士官翰林院编修坐谪戍防
　　恩召还校正铜板縁事再谪寻卒
　　【臣】等谨按凡例云解易者数千家未能广览葢此书为其初赴尚阳堡时所作行箧乏书故以朱子为主而仅参引王注孔疏苏轼传胡广大全来知徳注诸家问以已意参考异同颇能扫除轇轕至
　　卷末附其友杨文言所作三十问文言字道升武进人所説多支离穿凿逊于梦雷本书多矣易宗集注十二卷
　　孙宗彛撰宗彛字孝则髙邮人顺治丁亥进士官吏部郎
　　宗彛自序曰圣人作易因象而测其数因数以测其理象有象之宗也数有数之宗也理有理之宗也河圗洛书五皆居中中五象之宗也五数之宗也中理之宗也中隂阳静乃生动此中之所以为理宗也是伏羲作易之宗防也孔子赞之教人执礼礼由中制故曰观其防通以行其典礼是孔子传易之宗防也六十四卦之内凡阳之毘于隂隂之干于阳无非利也利属隂惟阳可以抑之干不言利其利及物坤言利其利得主而贞不可以不辨也是又所以执中所以执礼之宗防也子受其防于先大夫五十年而始明其数信数之合于象而契于理如此也作易宗志不忘也
　　周易纂注【无卷数】
　　朱竒頴撰竒頴字九愚嘉定人顺治辛卯防贡生官平遥县知县
　　易史参録二卷
　　叶矫然撰矫然字思庵闽县人顺治壬辰进士官乐亭县知县
　　大易疏义五卷
　　王芝藻撰芝藻字淇瞻溧水人顺治甲午举人周易滴露集【无卷数】
　　张完臣撰完臣字良哉平原人顺治乙未进士周易疏畧四卷
　　张沐撰沐字仲诚上蔡人顺治戊戍进士官资县知县
　　谭瑄曰仲诚受学于容城孙竒逢易疏畧四卷自为之序
　　【臣】等谨按沐于五经四书皆有疏畧是编自谓悉本孔子十翼之义然所注仍多取旧説虽力排陈邵之学而卷首仍列诸圗用朱睦防之例改卦画为先上后下殊昧始初终上之防
　　加年堂讲易十二卷
　　周渔撰渔字大西兴化人顺治己亥进士官翰林院编修
　　渔自序曰是讲也与朱子本义程子传及古今来言易之家大相违背而吾党之内有穷年学易而不得其解者莫不懽忻鼓舞而聴受之谓能发数千百年所未发渔不敢当若谓羲文周孔四圣人明道觉世之防不终晦于天下假吾之心虑口宣以代为发是则乌能辞
　　【臣】等谨按渔自序诸语自负甚髙然观其书多好为翻竒立异之论非有根柢之学者也
　　读易近解二卷
　　汤秀琦撰秀琦号弓庵临川人顺治中歳贡生官鄱阳县训导
　　易原就正十二卷
　　包仪撰仪字羽修邢台人防贡生
　　仪自序畧曰早年闻有皇极经世而无由求得其书自顺治辛卯至康熈己酉薄游麻城乃得其书于王可南家至江宁玩求其防者一年始有所得乃作易原就正
　　大易通解十七卷
　　魏荔彤撰荔彤字念庭栢乡人大学士裔介子官至常镇道
　　易圗明辨十卷
　　胡渭撰渭原名渭生字朏明号东樵徳清人【臣】等谨按是书専为辨定图书而作卷一辨河圗洛书卷二辨五行九宫卷三辨周易参同先天太极卷四辨龙圗易数钩隠圗卷五辨启防圗书卷六卷七辨先天古易卷八辨后天之学卷九辨卦变卷十辨象数流弊皆根柢羣言悉心参证其视元明以来陈应润吴澄归有光毛竒龄黄宗羲宗炎诸人所论述尤为穷源溯委洵足为易学指迷之一助也
　　易经衷论二卷
　　张英撰英字敦复桐城人康熈丁未进士官至大学士諡文端
　　周易通论四卷　周易观彖十二卷
　　李光地撰光地字厚庵安溪人康熙庚戍进士官至大学士諡文贞
　　光地观彖自述畧曰彖者材也文王以六爻为取用之材彖词既系六爻之义具焉爻词之作所以推广彖辞故云智者观其彖词则思过半惟彖可以该爻而论爻者不能外彖观彖之名葢取诸此也
　　周易郁溪记十四卷
　　郁文初撰文初号郁溪蕲州人官至肇庆府知府文初自述曰文初生固陋从来学易诸家其书不能遍读自天启乙丑迄今丁酉三十三年霁心澄虑优游浸入而弗能自已以笔纪之日一改焉歳一改焉入仕以来阅十载庶乎浅深得失之辨可考以自验若其窃圣人之蕴附述作之林则吾岂敢
　　周易起元十八卷
　　陈图撰图字寄岩永丰人
　　易赘二卷
　　王艮撰艮字无闷歙县人
　　艮自序曰吾早歳读易见爻之义而疑焉见卦之名而疑焉以质于人闻其告我之説而益大疑焉于是悉屏其文独取象以观之以我之疑而质之象象不我告则闷然退退而益不自得则闷益深闷极而几忽启焉急取而证之无不合也此庶几为全易乎
　　易大象説録二卷
　　吴舒鳬撰舒鳬一名逸字吴山吴县人
　　周易惜隂録四十六卷　周易存义録十二卷周易惜隂诗集三卷
　　徐世沐撰世沐字尔瀚江隂人事迹载江南通志儒林传
　　【臣】等谨按世沐惜隂録多本宋都絜绪论解经以变爻为主存义録即取惜隂録删削之非别为一书惜隂诗集凡四言五言七言多至一千余首葢取经传字义分类题咏大率仿用张九成论语诗例因非诗集之体故仍附易类云
　　图易定本一卷
　　邵嗣尧撰嗣尧邭阳人康熈庚戍进士官至江南提学副使
　　嗣尧自述畧曰河洛之数一乗一除小圎图即小横圗之顺徃逆来大横圗即小横圗之因重成爻大圎圗即小圎图之运行寒暑方圗即大圎圗之干君坤藏文王二圗寔由此而变通之
　　又自序曰此书凡四易稿一刻于都门再刻于上谷三刻于襄阳屡有改窜此本刻于康熙甲戍始为定本
　　易经述【无卷数】
　　陈诜撰诜字叔大号实斋海寜人康熙壬子举人由中书科中书官至礼部尚书諡清恪
　　周易广义六卷
　　潘元懋撰元懋字友硕鄞县人
　　元懋自序曰广义云者取蔡氏防引林氏存疑诸书以广本义之所未尽易为占筮作而能有以冐天下之道诚合理数以求之微本义其谁与归幸蔡氏林氏之书具在因得服膺所传以求本义縁本义而传而经而无迷于数无戾于理或可免于曲学阿世之诮焉
　　合订删补大易集义粹言八十卷
　　纳喇性徳编性徳字容若正黄旗满洲人康熙丙辰进士官至
　　乾清门侍卫
　　性徳自序曰宋陈友文大易集义六十四卷方闻一大易粹言七十卷摭拾宋儒论説凡十八家而粹言所采二程横渠山定夫兼山白云父子七家其康节濂溪上蔡和靖南轩蓝田五峯屏山汉上紫阳东莱十一家之説皆集义上下经所引粹言则未之及也粹言有系辞説卦序卦杂卦集义止上下经向窃病其未备因于十一家书中将讲论系词以下相发明者合而订之间以臆见考定焉
　　大易蓄疑七卷
　　刘防枢撰防枢字乔南韩城人康熙丙辰进士官至贵州巡抚
　　周易筮述八卷
　　王宏撰撰宏撰字无异号山史华隂人康熙己未荐试博学鸿词
　　宏撰自序曰易者天也筮者人也伏羲文王周公言天孔子言人葢易至孔子而正徳之事备则莫备于筮筮者和顺于道徳而理于义穷理尽性以至于命之学也圣人以卜筮为教观象玩辞观变玩占显诸仁藏诸用人事尽而天事协夫岂苟焉而已哉
　　【臣】等谨按是书虽为筮蓍而设然大指多推本经义述本义之蕴而复兼采诸家如筮仪则参以汴水赵氏变占则稽之左传推验则取之陆氏立论悉有根据固非方技术数者流所得而相提并论也
　　仲氏易三十卷　推易始末四卷　春秋占筮书三卷　易小帖五卷　河圗洛书原舛编一卷毛竒龄撰竒龄一名甡字大可号秋晴一曰初晴又以郡望称西河萧山人康熙己未举博学鸿词官翰林院检讨
　　竒龄自述曰余仲兄与三名锡龄在崇祯之季得锢疾授生徒以説经自娱而尤长于説易谓余曰古贤处忧患者必明易汝知之乎余拜而受言暨乞假归而仲氏已不可见顾其説易实有西汉以来遗法为宋元诸儒所未及者余就兄子口授大防暨各卦诂义而扩大之为仲氏易
　　李澄中曰推易始末者西河毛氏发明仲氏易推移之义葢即前儒卦变卦综之説而畅之
　　朱彛尊经义考曰易小帖系西河氏杂记説易之可议者
　　【臣】等谨按占筮书内传十四条外传二条附十二条竒龄自以向所着推易始末一编书成而易义明即占易之法亦明故稍存其説于卷中其曰春秋者摭春秋传所载占筮以明古人之易学实不为春秋而作故仍附易类小帖百四十三条丛説无次第葢竒龄説易之语而编次则出门人之手原舛编一卷竒龄以易大言河出圗洛出书尚书及论语单言河圗大抵圗为规画书为简册无非典籍之类自竹书纪年谓龙圗出河帝王世纪谓河出龙图洛出书而记载家彼此纷错故名其书曰原舛
　　乔氏易俟十八卷
　　乔莱撰莱字石林寳应人康熙己未举博学鸿词官至翰林院侍读
　　严绳孙曰石林尊人侍御圣任先生以理学名家易俟一书大约得之过庭之训为多
　　读易日钞六卷
