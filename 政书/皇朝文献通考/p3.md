<!-- { "loadSidebar": true } -->
　　臣等谨按赋役全书所载直省科则多寡不一就一州县中或多至数十则大抵视其土壤肥硗户口多寡以为赢缩绪纷不可悉记今从防典取见行之则约其大凡如右
　　崇徳二年令民别地卑湿髙阜择所宜以树艺
　　谕曰昨嵗春寒耕耘失时以致乏谷今嵗春复寒然农事不可违也宜勤耕种而加耘耔焉夫耕耘及时可望有秋若其失之虫灾水害谷何由登其令各屯该管官通行督率任土宜以树秫稷黍谷毋旷惰又
　　谕镇守噶海阿巴泰曰尔当令镇守各官劝饬农事不可以天寒姑缓种植诫王贝勒大臣勿聴人践民田禾违命者鞭责罚赎
　　顺治元年禁天下毋得正赋外再加火耗令各直省文臣赍钱粮册籍以朝当时民承故明加派之后望治甚切巡按顺天御史栁寅东言解京钱粮头绪纷杂有一县正额止三千余两而条分四十余顷有一顷钱粮止一两六七钱而加费至二三十两宜总计各欵彚解以免赔累山东抚臣方大猷亦言钱粮欵项宜清并刻由单俾熟地粮米实数定为一编使民易晓而御史甯承勲以赋役之制未颁官民无所遵守请勅所部扵赋役全书外给易知由单一应无艺之徴通行裁革悉照
　　恩诏内或全免免半免三分之一者刋定册书令天下识所遵行又縁明季内官纵恣绅衿优免逾额部臣议将各厰地租照御用监近例归并有司徴解保定巡抚王文奎请免优免旧习苏小民取盈摊派之困时御史卫周祚巡行畿甸见真定地方荒与亡居十六七请行清丈编审之法使丁地税粮得符实数而山东向遭流防焚掠地土荒芜总河杨
　　方兴疏请以见在熟地为数其抛荒者无论有主无主尽数除之俾民得沾实恵其言皆见采用以故明内监地亩钱粮总归户部管辖
　　定开垦荒地之例州县卫所荒地分给流民及官兵屯种有主者令原主开垦官给牛种三年起科【臣】等谨按防典顺治二年准新垦荒地免租税一
　　年又准河南抛荒地亩令镇协官兵开垦查系向来熟粮令一年后供赋葢三年起科者原荒之田一年后供赋者原熟而抛荒之田也
　　二年
　　谕各抚按凡前朝宗室禄田散在各直省者与民间一例起科
　　三年
　　谕户部曰国计民生首重财赋明季私徴滥派民不聊生朕救民水火蠲者蠲革者革庶几轻徭薄赋与民休息而兵火之后多借口方册无存增减任意此皆贪墨官胥恶害已而去籍使朝廷徳意无由下究特遣大学士冯铨与公英俄尔岱徃尔部彻底察核在内责成各该管衙门在外责成抚按将钱粮数目原额严核详稽彚造赋役全书封进御览是时总计天下财赋重地惟江南浙江江西三省苏松嘉湖诸府尤最抚臣黄徽请以漕白二粮与嵗贡绢布俱官兊官解以舒民累江西南瑞袁三府水漂沙塞虗粮悬欠巡按御史黄赞元请履亩清丈豁免荒地之赋其近山易旱近水易潦者上田改为轻则俱从之
　　六年颁行易知由单户科右给事中董笃行请颁行易知由单将各州县额徴起运存留本折分数漕白二粮及京库本色俱条悉开载通行直省按户分给以杜滥派从之
　　始定州县以上官以劝垦为考成凡地方官招徕各处逃民不论原籍别籍编入保甲开垦荒田给以印信执照永准为业三年后有司亲察成熟亩数抚按勘实奏请徴粮不得预徴私派州县以劝垦之多寡为优劣道府以督催之勤惰为殿最毎嵗终载入考成至十五年定督抚一年内开垦荒地二千顷至八千顷以上道府开垦千顷至六千顷以上州县开垦百顷至六百顷以上卫所开垦五十顷至二百顷以上分别议叙不准以二三年垦数合算
　　八年
　　世祖章皇帝亲政以从前睿亲王边外筑城加派九省额外钱粮二百五十余万两令开除本年正赋寻以
　　恩赦令有司按户给还
　　命御史分巡各省察民间利病苏松巡按秦世祯因条上兴除八事一曰田地令业主自相丈量明注印册
　　以清花诡一曰额定钱粮俱填易知由单设有増减另给小单使奸胥不能借口一曰由单详开总算数目花户姓名以便磨对一曰催科不许滥差衙役设立滚单以次追比一曰收粮聴里户自纳簿柜俱加司府印封以防奸一曰解放先急后缓勒限掣销不得分毫存留衙役之手一曰民差查田均派与排门册对騐无使苦乐不均一曰备用银两每事节省额外不得透支布政司将征解原册一季一提年终报部扶同容隐者拟罪从之是嵗以山海闗外荒地甚多民人愿出闗垦地者令山海道造册报部分地居住
　　九年令八旗壮丁退出晌地并首告清出地及各省驻防遗下地照垦荒例招垦三年起科至十七年复以八旗撤出地亩向交各佐领收存以致荒芜令地方官招民垦种
　　十年准四川荒地官给牛种聴兵民开垦酌量补还价值又以陜西荒地令酌调步兵给发牛具籽种开垦屯田
　　又以直省州县鱼鳞老册原载地亩坵段坐落田形四至等项间有不清者印官亲自丈量
　　十一年订正赋役全书户部言赋役全书闗一代制度查考旧籍贵详尽无遗创立新规期简明易晓请勅臣部右侍郎将旧籍全书作速订正董率各司官照所管直省创造新书仍同户科详加磨勘有应増减变通者小则部科酌定大则具疏奏请务求官民易晓永逺可行户部又言人丁地土乃财赋本根故明旧例或三年或五年一行编审缮造黄册呈进我
　　朝定鼎以来尚未举行宜自顺治十二年为始责布政司彚造以便查稽隙地漏粮之俱从之减江西袁州瑞州二府浮粮
　　定丈量规制凡丈量州县地用步弓各旗荘屯地用绳如有民地缺额督抚详查开除至十二年颁部铸步弓尺于天下广一步纵二百四十步为亩【方广十五步纵十六步】有司于农隙时亲率里甲履亩丈勘以定疆界杜占争均亩赋凡丈量之制州县册籍原载坵段四至不清者丈欺隠牵累有地无粮有粮无地者丈亩步不符赋则或浮者丈熟荒相间旗民盐灶以及邉地民番相错者丈壤界相接畛域不分者丈荒芜召垦寄粮分者丈水冲沙压公占应抵应豁者丈濒江濒海之区五年一丈视其或涨或坍分别升免
　　十二年各边口内旷土聴兵垦种不得往垦口外牧地
　　十三年
　　谕户部曰帝王临御天下必以国计民生为首禹贡则壤定赋周官体国经野其法至详且备当明之初取民有制休养生息至万厯间海内殷富家给人足及乎天启崇祯之际因兵増饷加派繁兴贪吏滋奸民不堪命国祚随失良足深鍳朕荷天休命为生民主一夫不获亦疚朕怀凡御服膳羞深自损约然而
　　上帝
　　祖宗百神之祀军旅燕飨犒赐之繁以及百官庶役饩廪之给罔不取之民间诚恐有司额外加派豪蠧侵渔中饱民生先困国计何资特命尔部右侍郎王宏祚将各直省每年额定徴收起存总散实数编撰成帙详稽往牍酌量时宜凡有参差遗漏悉行驳正钱粮则例俱照万厯间其天启崇祯时加増尽行豁免至若漕白杂项或已改折或解本色或有昔未详而今宜増昔太冗而今宜裁者俱细加清核条贯井然纲举目张勒成一编颁示天下庻使小民遵兹定式便于输将官吏奉此章程罔敢苛敛为一代良法垂万世成规时赋役全书外又辅以防计赤厯丈量诸册赋役全书者先开地丁原额继开荒亾次开实徴又次开起运存留起运
　　分别部寺仓口存留详列欵项细数继有开垦地亩招徕人丁续入册尾每州县各发二本一存有司查考一存学宫令士民检阅丈量册以田为主诸原隰坟衍下湿沃瘠沙卤之形毕具而黄册则准于户口详其旧管新收开除实在之数条为四柱与赋役全书相表里赤厯毎年颁发二扇开列户口钱粮数目一备誊真一令百姓自登纳数令布政司嵗终磨对防计册则备载州县正项本折钱粮凡起解到部逐项注明年月日期解户姓名以杜侵欺并稽完欠其徴収则行一条鞭法给以易知由单一条鞭者以府州县一嵗中夏税秋粮存留起运之额通为一条总徴而均支之至运输给募皆官为支拨而民不与由单之式则每州县开列上中下地正杂本折钱粮末编总数刋成定式每年开徴一月前给散花户使民通晓而又佐以截票串票印簿循环簿及粮册奏销册截票之法开列实徴地丁钱粮数目分为十限每月限完一分截票其票用印钤葢就印字中分而为两一给纳户为凭一留库柜为騐即所谓串票也印簿由布政司颁发令州县纳户亲填入簿季冬缴司报部粮册则以各区纳户花名细数缮造成册务与一甲总额相符易于摘比循环簿者照赋役全书欵项急者居先缓者居后按月循环徴收奏销册者以各直省钱粮支解完欠按年分欵彚造清册嵗终送府由府送司由司送部据以销算考核时直省奏报钱粮又有所谓无序册者其所载条件即奏销册数目也顺治初议定每嵗造送康熙四年以其糜费无益令永行停止
　　令民间种植树木以补耕获地方官加意劝课如私伐他人树株者按律治罪是年山东无主荒地每五里设一官荘借给资本三年后偿还照熟地例起科又以州县招人开垦势必给发牛种以资耕作令于原获屯息米豆草束内动支其地方去原贮本色稍逺者量动屯本银给发次年缴还一半三年照数全纳
　　十四年令各省屯地已经归并有司者广行招垦有殷实人户能开至二千亩以上者照辽阳招民例録用
　　十五年
　　命御史二员诣河南山东二省督率州县履亩清丈分别荒熟实数其地亩大小及丈量绳尺悉照旧规不得任意盈缩凡丈量地亩迟延限期及丈量后不即确报不送文册檄催又不申详及监丈官互相推诿者州县卫所官及该管上司俱罚俸又直省田土查明万厯间赋役全书与今赋役全书数符者不必清丈其余有荒芜田亩地方选委亷干官员履亩清查无得隠漏派累小民又以山东明藩田产相沿以五百四十步为一亩租银比民地倍输今令照民地例概以二百四十步为一亩时江西道御史许之渐言财赋之大害莫如蠧役有蠧在收者有蠧在解者有蠧在提比者有蠧在那移支放者所侵累万盈千有司恐此蠧一毙无从追补故官以防罚去而此蠧厯久尚存前无所惩后无所诫请敕抚按将从前侵蠧姓名数目逐一清查籍其家业侵多者立枭市曹侵少者即时流配捐此所侵之数以清积蠧之源工科给事中史彪古又言国家之财用原取足于正供乃今之州县有一项正供即有一项加派应勅直省抚按将见行申饬私派之例刋入易知由单使闾阎之民共晓徳意嵗终仍取所属印结报部以凭察核庻私派止而公输裕
　　上以所奏皆深切时令所司议行
　　十六年准陜西肤施县地五亩零折正一亩甘泉县地三亩零折正一亩令地方官踏丈照旧徴赋
　　至康熙七年又以陜西洛川县地八亩零折正一亩宜川延川县地四亩折正一亩令丈明改正十八年令州县官不许私室称兊钱粮凡州县各置木柜排列公衙门首令纳户眼同投柜以免克扣凡布政司及州县徴收钱粮均遵部颁法马称兊勿令吏胥髙下其手工科给事中隂应节言钱粮之弊一州县那移一绅士包揽一土豪冒名绅户一隔县寄荘抗粮请饬该抚严查惩治部议如所请从之
