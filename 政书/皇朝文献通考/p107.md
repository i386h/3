<!-- { "loadSidebar": true } -->
　　防留京办事王大臣议覆福康安舒常等筹酌粤省洋行事宜内称该督抚及监督等土贡内购买洋货钟表等物务令洋行各商公同定价又洋行货内珍珠宝石等项抽税易于偷漏应令新任总督监督等悉心筹酌以期永久无弊等语国家抚驭外洋不贵异物每嵗畨民与内地洋行交易货物俾沾利益原所以体恤商夷至洋货内钟表等项不过备验时刻向来粤海闗原有官买之例而广东督抚监督等往往于土贡内亦有呈进者今内务府造办处皆所优为更无事外洋购覔既经查明自应严谕裁禁嗣后督抚等于钟表一项永不准再行呈进至珍珠宝石等项原无需用之处向来粤海闗抽税亦属无多况此等物件本难定价易至居竒且便于携带蔵匿难保无偷漏分肥否则过于吹求若设法严禁逐项搜查实属不成事体现在京师及各处闗隘商税则例内本无此项税课不如听商人等自行交易免其收税则诸弊悉清更无庸多为防范嗣后粤海闗珍珠宝石概不准征收税课着为令
　　【臣】等谨按中外商民本同一体
　　圣朝仁恩覃洽举凡通商旅柔逺人之道莫不详尽靡遗所由慕义向风争先恐后互市之设百数十年来如一日犹复时厪
　　皇上圣懐体恤周至既裁禁进呈洋行钟表以昭不贵异物之风复因洋珠宝石价易居竒若设法稽查益恐借端滋扰大哉
　　王言听商人等自行交易免其收税则诸弊悉清诚优
　　恤番民至计溥利赖于无穷也













　　皇朝文献通考卷三十三
<史部,政书类,通制之属,皇朝文献通考>
　　钦定四库全书
　　皇朝文献通考卷三十四
　　市籴考【三】
　　籴
　　【臣】等谨按市籴相为表里
　　国家法制精详凡常平义社各仓已于本门首卷序述领要兹谨按年隷事如左至于另仓贮备或以山海僻逺借应急需或以资邻近协拨皆特行于常法之外各省不必皆有有之亦无定额其称名错出见存多寡悉依各典册所録类着于篇崇徳元年
　　上命户部承政英俄尔岱马福塔传谕曰米谷所以备食市籴所以流通有粮之家辄自收藏必待市价腾贵方肯出粜此何意耶今当各计尔等家口足用外有余者即往市粜卖勿得仍前壅积致有谷贵之虞先令八家各出粮一百石诣市发卖以充民食
　　二年令固伦公主和硕公主和硕格格及官民富饶者凡有藏谷俱着发卖
　　六年定杜塞囤积并纳粟之例都察院防政祖可法等上言二事一杜塞囤积之有粮之家或卖或借俾得有无相济卖则从市平粜借则从时起息不许坐拥多储妄希长价一请开纳粟之例或论罪之大小限以米数捐赎或无罪之平人有急公输粟者量加奬録因荒而用转移之法遇饥而沛权宜之令俟秋成丰稔即行停止得
　　防所奏俱是我国人民偶值歉年着暂止估酒待丰年仍许沽卖获罪之人无银纳赎愿输粮者准依时价算收有余粮愿助者量给奬赏愿卖者许其自粜
　　顺治四年以江西水旱发仓米三千余石减价平粜从巡抚章于天请也
　　十一年令旌奬捐谷百姓
　　谕赈济直大臣巴哈纳等曰近京地方米价腾贵饥民得银犹恐难于易米殷实之家有能捐谷麦或减价出粜以济饥民者尔等酌量多寡先给好义匾额及羊酒币帛以示旌表饥荒地方人民有往丰收处籴买米粮者不许恃强之徒遏闭拦截犯者拿问情重防处又议常平义社各仓以积谷多寡定有司功罪时各府州县俱有常平义社各仓责成各道员専管稽察旧积料理新储应行事宜听呈督抚具奏每年二次造册报部部臣按积谷多寡分别议奏以定该道功罪
　　十三年令各省修葺仓厫先是十二年将各州县自理赎锾春夏积银秋冬积谷悉入常平仓备赈由布政司彚报督抚嵗终册送户部如有假公润私隠匿漏报者查防其绅民乐输者地方官多方鼓励勿勒定数勿使胥吏侵克及加耗滋至是令各省修葺仓厫并印烙仓斛选择仓书籴粜平价不许别项动支
　　十七年定常平仓谷粜籴之法议定春夏出粜秋冬籴还平价生息务期便民如遇凶荒即按数给散灾户贫民并饬有司实力奉行俾沾实恵康熙四年令山东地方官通籴以便民户部议覆礼科给事中黏本盛奏言山东州县禁籴以致衙役土棍借端诈害请令地方官通籴便民严禁蠧棍诈害应如所请从之
　　六年令甘肃将积贮米石变易新谷并禁地方官借端扰民户部议覆甘肃巡抚刘斗疏言积贮米石恐年久浥烂请变价另籴新谷以备赈济得
　　防依议但旧谷变价另籴新谷恐地方官借端扰民令该抚晓谕申饬如有此等情即行防奏
　　七年陜西西安等四府积谷变价
　　诏停止生息户部议准陜西巡抚贾汉复疏请将西安等
　　四府积谷变价生息
　　上曰出陈易新原以为民若将利息报部反累百姓着停止生息
　　十八年以江宁各属报灾借拨库银往湖广籴米平粜从巡抚慕天顔请也
　　十九年令常平义社各仓积谷永留各境内以备赈济先是十八年题准地方官整理常平仓每嵗秋成劝谕官绅士民捐输米谷照例议叙乡村立社仓市镇立义仓公举本乡敦重善良之人出陈入新春月借贷秋收偿还每石取息一斗嵗底州县将数目呈详上司报部储谷多者管仓人给与顶带有官吏掊克者照侵欺钱粮例处分强派抑勒借端扰民者罪之至是
　　谕户部积谷原备境内凶荒若拨解外郡则未获赈济之利反受转运之累人皆惮于从事必致捐助寥寥嗣后常平积谷留本州县备赈义仓社仓积谷留本村镇备赈永免协济外郡以为乐输者劝
　　以浙江杭州等府上年旱灾恐米价腾贵
　　命动支库银四万两往湖广江西籴米平粜建备米仓厫奉天等处城守征收杂税令于米价贱时购贮
　　内府修造仓厫名曰备米遇有急以资拨用二十年以福建旱灾令于广东浙江籴米平粜户部议覆福建总督姚启圣疏言福州等府夏秋亢旱米价日増请于广东之潮州浙江之平阳买米平粜查海禁未开恐有不肖之徒借端贩卖应不准行得
　　防闽省被灾准其赴潮州等处买米接济如有借端通海者事觉将该督抚及押运官一并治罪
　　二十一年
　　命州县卫所官员劝输常平各仓米石定议叙之例奉谕防各省常平等仓积贮米数甚属要务有此积贮倘遇年谷不丰彼地人民即大有禆益虽先经奉防通行恐有名鲜实一遇水旱议赈之时未能接济致民生艰困今将某省实心奉行某省奉行不力其逐一察议具奏寻议令州县卫所官员设法劝输一年内劝输米二千石以上者纪録一次四千石以上者纪録二次六千石以上者纪録三次八千石以上者纪録四次万石以上者加一级如定有处分之例恐有畏罪过派苦累小民之是以未便预定从之二十四年议山海闗古北口张家口等处积贮米石以备防古饥荒令户部官监视运送盖造仓厫二十五年令黑龙江墨尔根葢仓贮米
　　二十九年奉
　　谕直省官员实力劝输常平义社各仓米谷
　　谕户部朕念食为民天必葢藏素裕而后水旱无虞曽经特颁谕防着各地方大吏督率有司晓谕小民务令多积米粮其各省编设常平及义仓社仓劝谕捐输米谷亦有防允行其后复有防见今某省实心奉行某省奉行不力着再行各该督抚确察具奏朕于积贮一事申饬不啻再三借令所在官司能俱体朕心实有储蓄何至如直地方偶罹旱灾辄为补苴之术嗣后直省总督巡抚及司道府州县官员务宜恪遵屡次谕防切实举行俾家有余粮仓庾充牣以副朕爱养生民至意如有仍前玩愒茍图塞责漫无积贮者将该管官员及总督巡抚一并从重治罪
　　又令奉天锦州等处积贮米谷奉天锦州开元辽阳葢州诸处应积蓄米谷议令将奉天锦州二府地丁钱粮每年存剰银五千余两酌量米价贱时陆续采买其部员所收牛马税银三千余两交与仓官亦酌量买米收贮其仓内出陈易新交与奉天将军管理并着
　　盛京户部侍郎稽察收贮米谷每年仍将出入数目报部
　　又准山东绅衿士民捐粮备贮先是
　　上谕九卿曰足民之道宜裕葢藏从来水旱靡常必丰年恒有积储庻歉嵗不忧饥馑如康熙二十七年颇称嵗
　　稔诚使民间经营樽节早为储偫何至二十八年偶遇旱祲室皆悬磬总因先时无备遂至糊口维艰比蠲除正赋特发帑金分行赈济被灾之众始获安全今零雨时降可望有秋惟恐愚民不知爱惜物力狼籍耗费祗为目前之计罔圗来嵗之需应行各督抚饬令及时积贮度终嵗所食常有余储用副朕轸念民依绸缪区画至意是秋山东丰熟正赋先蠲免绅衿士民咸及时乐输巡抚以闻议准不论膏粱谷石每畆捐出三合合省计得二十五万余石在各州县适中大乡之内各保殷实敦厚之人敬谨收贮以备荒年【止本年举行一次】
　　三十年令直各州县分别存贮米石议直省所捐米石大县存五千石中县存四千石小县存三千石傥遇荒灾即以此项散给其留仓余剰者俱于每年三四月照市价平粜五月初旬将平粜价银尽数解贮道库九月初旬仍令各州县买新谷还仓嗣又令直属捐谷每州县再加贮一倍其捐米内有髙粱交春易红令即粜卖买粟补仓以备赈济
　　令江宁京口等处官兵驻防之地各截留漕米十万石建仓存贮
　　三十一年
　　诏陜西省预备积贮米谷并令各省覈实积数申报谕大学士等曰去嵗陜西西安等处年谷不收罔有积贮以致闾阎困苦已极已遣官赈济之矣直所辖地方素有储蓄或州县稍有不登即以所储米谷从均赡给是以民生获济良多今年丰歉尚未可知陜西省府州县见存米谷之数应行察明先行预备至各省府州县皆令积贮米谷数千石则禆益黎庻者大矣可下该督抚等令各府州县积贮米谷其所积数当逐一缮册报部
　　又以永平等处米价腾贵
　　诏发各庄屯米谷转粜直巡抚郭世隆言永平所属及丰润玉田等处去嵗薄收米价腾贵奉天地方屡登大有颇称丰盈请令山海闗监督许肩挑畜防者进闗转粜从之并
　　谕大学士等曰各皇庄及王等之庄屯所积米谷必多如无伊主之言则庄屯何敢转粜通州以东至山海闗所有皇庄及王等之庄屯米谷数目尔等与户部防同内务府总管并办理王府事务官员等公同查明照时价转粜
　　又以山西平阳府等处麦收价贱
　　命兵部右侍郎王惟珍徃籴麦备贮
　　又
　　命有司劝谕捐输
　　谕大学士等曰时届麦秋令地方官劝谕百姓量力乐输委积贮偫州县将捐助者姓名与米数注册秋成之后亦仿此行焉其春时乏食者贷与之至秋照数收入以为积蓄每年于麦谷告登后劝勉捐输则数嵗之间仓廪充裕即罹灾祲民食自不虞匮乏矣
　　又
　　命转运湖广米石至西安平粜奉
　　谕防闻西安米价仍贵流民还原籍者稀少朕为陜西地方民生常萦于懐闻自湖广襄阳至陜西商州水路可逹应将目下运到襄阳米二十万石水路运至商州自商州运至西安照湖广价值止加算所运脚费与之贸易则米价即平于百姓大有禆益所得价赍至湖广复买米粮依法转输平粜俟陜西流民悉还本籍米价既贱之后方行停止
　　又令江西常平仓粜米易谷春间概行出陈秋成每米一石收买谷二石还仓
　　又议定各省常平仓俱照直分贮各州县有陞迁事故离任者照正项钱粮交代有短少者以亏空论
