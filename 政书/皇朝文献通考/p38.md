<!-- { "loadSidebar": true } -->
　　世祖章皇帝定鼎燕京今置寳泉局属于户部寳源局属于工部各鼓铸制钱文曰顺治通寳用汉字每文重一钱寳泉局嵗铸钱觧交戸部库配银给发兵饷以户部汉右侍郎一人督理京省钱法满汉司官各一人监督局务每年掣差设局大使一人寳源局嵗铸钱觧交工部节慎库以备给发各工之用钱法亦掌于汉右侍郎置满汉监督官三人专司出纳设局大使一人余制与戸部同寻户部议将顺治通寳钱式颁发各省镇有应需鼓铸者令定议开局
　　【臣】等谨按唐宋铸钱之所皆称为监元时亦称为司其称为局者仍明制也明代直省铸局皆得称寳泉寳源
　　本朝惟京局称之其开铸之期曰邜宋以后始有画卯防卯之名葢取其时之早相沿旣久遂以一期为一夘至计钱之数自汉以来曰贯亦曰缗前明或以锭计每五千文为一锭今以钱千文为一串犹之贯缗之义云
　　二年定钱制每文重一钱二分先是工部侍郎叶初春以制钱每七文准银一分钱价日增民未称便请颁铸当五当二钱以便民用不允至是户部议言钱文尚轻应更旧制每文重一钱者为一钱二分凡七文准银一分旧钱以十四文准银一分官以此徴收民以此输纳聴便行使从之
　　【臣】等谨按钱之轻重古以铢与絫黍计今以钱与分厘计葢分厘之数古者但以为度名而不以为权名权之为数则十黍为絫十絫为铢二十四铢为两自太公圜法轻重以铢汉以后每以铢之数铸于钱文唐开元通寳为二铢四絫积十钱重一两是每文为今之重一钱后人以为繁而难晓故十分其两而代以钱字葢宋之前已然考宋太宗淳化二年诏定称法其时以太府权衡但有一钱至十觔之数乃别为新制以御书三体淳化钱较定实重二铢四絫为一钱就黍絫铢防之度尺以忽丝毫厘各积分为一钱之则然后制取等称新制旣定中外以为便是则十厘为分十分为钱之计数始于宋时所谓钱者即借钱币之钱以为数名所谓分厘者即借度尺长短之名以为轻重之名也若夫古之称法至后世而加重隋文帝铸五铢钱重如其文而每钱一千重四觔二两则古称三觔为隋一觔而少隋书亦谓开皇以古称三觔为一觔孔頴达左传正义谓周隋称于古三而为一杜佑通典谓六朝称三两当唐一两今以古称三之一约之则汉之五铢钱止当今七分而弱而今之重一钱二分者实为古八铢有赢此固权法相沿之不同亦可见今之鼓铸其不爱铜而不惜工实更胜于古焉
　　又议令崇文门及天津临清淮安三闗各动支税银一万两办铜觧寳泉局
　　又定工部差司官一人专督办买商铜觧寳源局又令山西陜西省及宻云蓟宣府大同延绥临清等镇各开鼓铸局先是元年已颁发钱式至是各省镇陆续奏请开铸戸部议准每文照京局重一钱二分令各右布政使总理钱法委就近道府及同知通判等官分管局务
　　【臣】等谨按各镇之名
　　国初尚沿明旧制其蓟宣府大同延绥四镇明代在九边之列顺治初年于宣府大同仍专设有总督巡抚学道总兵等官于延绥设有巡抚总兵等官宻云为顺天巡抚所驻并设总兵等官蓟与临清各设总兵等官并为重镇故特置钱局嗣后各员陆续裁并移驻各地方仍如府州县之制不复称为镇云
　　三年禁用前代旧钱户部议定制钱渐广旧钱应概禁不用惟崇祯钱暂许行使其余旧钱有愿送部者每觔给直八分以资鼔铸至八年以明季旧钱流行日久未能遽革复申其禁以三月为限过三月仍行使者罪之
　　又申假银及行使低银之禁
　　【臣】等谨按银乃币之一端魏晋以前以黄金为通行之币金元以后以白金为通行之币汉时伪黄金之律马考亦载入钱币门自银旣盛行与钱互相流转假银与低银足为市易之害考
　　国初定伪造金银者杖一百徒三年为从及知情买使者减一等至康熙年间定凡造锡锞充假银者杖枷流三千里乾隆五年复定凡用铜锡铅铁药煮为假银行使者系旗人鞭枷发黒龙江系民杖枷发云贵川广烟瘴少轻地方为从及知情买使者拟流其将银凿孔倾入铜铅及将铜铅倾锭外包以银使用者仍照杖徒原律定拟【互详刑考】
　　又增设戸部寳泉局笔帖式二人以一年更代又令湖广省城及荆州府各开鼓铸局
　　四年议令芜湖浒墅扬州西新北新九江六闗各动支税银一万两办铜觧寳泉局
　　禁止伪钱户部议言天下初定草窃未靖杂出伪钱且至奸民乗便盗铸应下令禁戢从之
　　【臣】等谨按
　　国朝初年有故明福王朱由崧窃据江左于顺治二年平之唐王朱聿键窃据福州唐王之弟朱聿窃据广州俱于顺治三年平之永明王朱由榔初据肇庆后屡经转徙于顺治十八年平之朱由崧等僣有伪号私铸钱文故是年禁止行使
　　又令
　　盛京及江西河南省湖广之常徳府各开鼓铸局又更定钱直户部议定制钱行使原系每七文准银一分钱价旣重小民交易不便应改为每十文准银一分永着为令
　　【臣】等谨按钱与银相权而行欲求钱法之流通必先定钱直之高下钱无定直则铺户之倒换者得以操其重轻私家之居竒者得以伺其赢缩钱价无准而物价亦失其平自汉以来银尚未为通用之币故银钱相权之直前史多未及详大抵古者金银视后世较贱而铜钱视后世较贵汉书食货志汉武铸白金三品龙文白选重八两直三千马文直五百文直三百所谓白金者杂银锡为之旣非专用真银而其时以县官空乏聊造以赡用不可据以为准故重八两者直三千而六两四两者止直五百三百则知当日原未尝以白金之重与铜钱相较而平其直也新莽时黄金一觔直钱万银八两为一流朱提银一流直钱一千五百八十他银一流直钱千以古称比后世三之一计之金一觔实为今五两有竒而直止万银八两实为今二两八钱有竒而直止千有竒及千则汉时钱贵可见而金价但五倍于银则以金多而易得也宋真宗尝论咸平中金两五千银两八百是金银之直已较贵于汉自钞法盛行而钱价益无定准金时每银一两折钱二贯则银直又过昻明代钱互有贵贱每银一钱直五十五文至百文不等又有京钱外省钱多寡之异末季至银一两易钱五六千文而钱法大坏我
　　朝定鼎之初议以银一分为钱七文是年更定每分为十文以为定例嗣后屡经申明其令其囤积官钱者有禁兴贩搀和小钱者有禁偶遇钱价稍昻复多方调剂以平其直务使转移出入上握其权交易流通下收其利诚为酌中便民之利也五年开江南江宁府鼓铸停
　　盛京及延绥镇局户部议言江南江宁府为前代建都之地商贾云集现在有满兵分驻防守准于所在设局开铸其
　　盛京及延绥镇钱文尚非急需采买铜觔亦甚不易应请暂行停止从之
　　六年移大同镇局于阳和城
　　令浙江福建山东省各开鼓铸局
　　七年议令临清淮安浒墅芜湖北新九江六闗各增支税银一万两办铜觧寳泉局
　　开湖广襄阳郧阳二府鼓铸局
　　七月裁江宁府局鼓铸同知先是以江宁重镇特设同知一人专理局务至是定议裁减令地方官兼管
　　八年增定钱制每文重一钱二分五厘户部议言钱为国寳务厚且大始定制每文重一钱继重一钱二分犹嫌其轻应每文改铸重一钱二分五厘仍照定制以每钱百文准银一钱从之
　　又行钞贯之制是年始造钞一十二万八千一百七十二贯有竒自后嵗以为额至十八年即行停止
　　【臣】等谨按钞法始于宋之楮币至明代钞以桑穰故纸为之外为防纹中图钱贯之状并印贯例文字于其上民间伪造者有禁原以济钱法之穷也顺治初年经费未定用度浩繁是嵗
　　世祖章皇帝亲政之始先以国帑未充
　　特命发内库银支给官俸等项嗣后仿明旧制造为钞贯与钱兼行葢金元以来钞法之弊在于钱不胜钞钞旣日多钱行日少于是钞轻物重终至壅格而
　　法遂以穷明臣往往言钞法不可行以用之者无权也
　　国初制钞甚少其上下流通仍以铜钱故暂行之而无弊嗣后旋即停罢大抵自宋迄明于铜钱之外皆兼以钞为币
　　本朝始专以银为币夫因谷帛而权之以钱复因钱之难于赍运而权之以币钞与银皆为权钱而起然钞虚而银实钞易昏烂而银可久使钞难零析而银可分用其得失固自判然前代恐钞法之阻滞并银与铜钱而禁之至于用银者以奸恶论以钱交易者掠治其罪亦为不揣其本末矣然则钱与币之各得其宜固无有逾于我
　　朝者也
　　又议令各布政司止各开一局余俱停止户部议言见在铸局过多民易盗铸为奸应行裁减于各布政使司驻劄之省城止留一局鼓铸其余各镇及湖广之荆州常徳襄阳郧阳府等局一概停止从之
　　九年定各省局钱本息奏销之例先是各省设局鼔铸初定章程局钱本息各布政使虽立册稽查未经达部户部议言本部为天下财赋总滙应责成各该管衙门将铸钱本息按季报部以凭核查嵗终彚册奏销从之
　　又议减西新闗办寳泉局铜银五千两改令芜湖闗浒墅闗增办先是定西新闗支税银万两芜湖浒墅闗各二万两办户局铜觔至是以西新税课不比他闗户部议准令减银五千两改増芜湖闗银二千两浒墅闗银三千两如额分办
　　十年复开宻云蓟宣府阳和临清等镇鼓铸局先因各省镇局过多定议裁减至是以钱用日广钱价渐昻户部议准仍设宻云等处铸局共増炉三百有四座
　　又铸一厘字钱九卿等防议疏通钱法奏言铸钱务照定式每文重一钱二分五厘钱背之左增铸汉文一厘二字其右户部铸户字工部铸工字如江南江西浙江福建湖广河南山东山西陜西省城及宻云蓟宣府阳和临清等镇并铸开局地方一字须极精工铸不合式者防究每千文准银一两其见行旧时制钱原有高低厚薄不等难以强齐一切贸易应暂从民便至直省钱法责成右布政使专督稽查奉
　　上谕钱法难行皆因铸造不精所致见今官钱该部酌减炉座务精工如式背添一厘二字上下通行闻向来官炉夹带私铸尤为病国犯者以枉法赃论罪其私铸奸民不时严缉若仍违犯并地方官究处余悉如议行【臣】等谨按古半两五铢等钱皆纪铜之轻重
　　本朝之一厘字钱则纪直银之数考古者数名先作牦字一蚕所吐为忽十忽为丝十丝为毫十毫为牦
　　说者谓毫断马尾为之牦为牦牛尾毛葢取自微至着之义也史记汉书多作牦后乃通用作厘其又为厘者从省文也是年钱局幕文皆作厘十二年定制钱配给俸饷之例户部议言制钱日广请于每年二月八月以局钱半成配给官俸及兵饷其直省兵饷等项亦令以制钱按成搭放从之【臣】等谨按直省开铸地方除搭放兵饷外或兼给官役俸工驿站杂支等项视局钱之多寡随时酌放核算报销本无定额
　　又开山东莱州府鼓铸局
　　十三年停福建鼓铸
　　又定奏销钱本违限处分户部议言各省鼓铸钱本宜按期奏销违者应酌定处分其自今各州县钱本过三月不完者罚六月俸再限三月不完者住俸再展限三月仍不完者降职二级调用接催官不完者处分同例如様钱颁发而铸造迟延及季报愆期钱式粗坏者俱罚一年俸从之
　　又移阳和局于大同改铸钱幕阳字为同字【臣】等谨按阳和地近大同明洪武年间筑城景泰时设宣大总督驻此为重镇
