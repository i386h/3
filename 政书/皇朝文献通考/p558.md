<!-- { "loadSidebar": true } -->
　　定窃盗脱逃致事主身死例刑部议准窃盗逃走事主仓皇追捕失足身死及失财窘迫因而自尽者如审无拒鬭情形赃少罪轻不致满徒者将贼犯照因奸酿命例杖一百徒三年【互见徒流门】
　　增定偷窃衙署未得财拟徒例【详见徒流门】
　　改定因戏误杀旁人例
　　谕据巴彦弼等奏乌噜木齐佣工人杨奉隆与铁匠杨元戏耍误将铁锉搪伤李刚越日身死将杨奉隆依因戏而误杀旁人照因鬭殴而误杀旁人律减一等杖一百流三千里一折虽系按例定拟但思戏杀与鬭杀所因纵有不同至于误杀旁人则情罪本无区别今鬭殴误杀之例既问拟交而因戏误杀者何以独减等拟流从前定例原未允协夫戏杀虽出无心而既以戏戕其生即不得不比例拟抵正所以重民命而慎狱情且以寻常而论则与甲相戏固与乙无干而既致误杀则甲与乙有何分别若多一误杀旁人末减之例是于凶犯过存姑息而死者不可复生揆之情理岂为得平况此等案犯秋审时断不致入于情实俟数次缓决后原可邀恩减等何妨照鬭殴律问抵暂系囹圄而必欲遽为开脱耶着刑部将因戏误杀旁人之例另行改议具奏寻议因戏而误杀旁人者即照因鬭殴而误杀旁人以鬭杀论律拟绞监其减等拟流之例即行删除从之定监犯越狱军流徒犯脱逃他人捕获狱卒觧役主守人等俱不准免罪例时浙江巡抚熊学鹏题奏改发烟瘴窃犯陆贵陇在司监越狱经海宁县拿获正法其禁卒人等审系无贿纵情弊援限内能自捕得及他人捕得皆免罪定拟奉
　　谕禁卒拘管狱囚理应严宻防守乃漫无检束致监犯得以潜逃其玩法误公罪已难逭设系限内自行捕获犹得云情有可原若他人获犯与彼奚渉亦竟得邀寛免何以杜弊惩顽旧例未为允协着刑部另行核改具奏寻议嗣后监犯越狱之案如百日限内能自捕得准其依律免罪如他人捕获或囚已死及自首概不准免罪其军流徒犯在配及中途脱逃主守押觧人等亦照此例定拟
　　定重大案情毋得委员审讯例奉
　　谕外省督抚每遇应行审拟之案动辄委员审讯最为恶习其在寻常案件或可循用审转成规若事闗重大及案涉疑难亦复假手下僚则瞻徇朦蔽颟顸了事诸弊皆所不免狱情何由得明嗣后督抚于应行提审要案件务须率同司道等亲行研审毋得仍沿委员陋习着为例
　　定官庄壮丁脱逃例吉林将军傅亮奏准官庄壮丁如有逃走该管官即行具报缉拿获日照例惩治至发遣人犯入在官庄内者如有脱逃亦令报部获日究其有无行凶为匪按其原犯罪名照脱逃例分别定拟该管各官按照逃人名数分别议处
　　定满洲旗人犯盗刼不得声请情有可原例时
　　盛京刑部侍郎朝铨题奏殴伤事主盗犯齐要齐郭齐里照律正法其递送财物及把风之苏萨勒噶齐等情有可原照例免死发遣经部改拟削去旗籍发乌噜木齐为奴奉
　　谕该犯等身系旗人乃竟甘心为盗实属从来所未有阅之不胜骇愕岂得仅照寻常盗案为之差等科罪况强盗已行得财律皆拟斩原属不分首从经我
　　皇祖圣祖仁皇帝法外施仁分别情有可原一条量为末减此以加之民人犯法尚可云悯其愚氓无知若我满洲素风淳朴今以百余年来未有之事而忽见此下流败防实为之愧愤难释即我八旗闻之亦当切齿痛心安得不力挽浇风大加惩创我
　　皇考世宗宪皇帝尝以旗人杀死旗人情罪最为可恶特命秋审时入于情实予勾用昭炯戒自后鬭狠之风因之敛戢今该犯等不知顾惜顔面畏法自爱至于身犯盗案毋论原拟不足蔽辜即部议削籍改发新疆为奴亦不足以示儆此本着交刑部另行定例防同法司核议具奏并将朕明罚勅法正所以保全爱防满洲世仆之苦心通谕八旗知之寻议苏萨勒噶齐等均照强盗已行得财律拟斩立决嗣后满洲旗人有犯盗刼之案俱照强盗本律定拟不得以情有可原声请
　　申严鬭殴伤重违例抬騐例
　　增定私渡台湾各禁例吏部刑部兵部议准凡拿获偷渡过台湾客民如尚在陆路客店道路未登舟以前客头船戸客民俱照本例减一等发落如已登舟无分大船小船已未出口将客头船戸客民即照偷渡本例治罪若不法客头船戸内有积惯在于沿海村镇引诱包揽招集男妇老防数至三十人以上者无论巳未登舟一经拿获即将客头船户年力强壮者发遣新疆给种地兵丁为奴年老残废者改发极边烟瘴充军至拿获偷渡客民务须严究沿海陆路在何村镇客店防集将该处兵役澳甲地保客店究明如止于失察兵役杖一百澳甲地保客店人等杖七十如有贿纵情弊计赃从重论兵役澳甲人等能于客店聚集时拿获及首报偷渡客民者虽在本汛亦按照拿获偷渡客民计名给赏若将并非偷盗之人輙行妄拿图功邀赏及挟嫌吓诈情事仍各照本例从重治罪
　　改定偷刨人参例
　　盛京刑部侍郎朝铨奏改凡拿获刨参贼犯严审明确如有身充财主雇人刨采及积年在外逗留已过三冬者不论参数多寡俱发云贵两广烟瘴地方管束若并无财主实系一时乌合各出资本及受雇偷采或只身前徃得参者均杖一百流三千里未得参者杖一百徒三年代为运送米石者亦如之旗人有犯该军流者削去旗档照民人一体问拟犯该拟徒者免其充配折加枷号两个月责令各该管官严加管束除八旗正身兵丁不准再食钱粮外其余壮丁各色人等仍令各当本身差徭至折枷之后如有再犯不分刨参已得未得俱销去旗档问拟附近充军旗下家奴俱发驻防兵丁为奴
　　定窃盗窝主统计各赃科罪例凡造意分赃之窝主不得照窃盗律以一主为重应统计各主之赃数在一百二十两以上者拟绞监其在一百二十两以下亦统计各赃科罪
　　定
　　内务府所属庄头鹰户人等犯军遣流徒等罪照民人定拟例奉
　　谕鹰户谢天福等与民人髙士杰等擅将三教庵木植折毁卖钱分肥内务府审拟将髙士杰等拟以杖徒谢天福等因系旗人折加枷号完结固属循照向例但鹰户人等虽内务旗籍而散处近京各州县实与民人无异若犯事到官不当与在城居住当差之旗人一例问拟今于民人髙士杰等拟以实徒而谢天福等则援旗人例折加发落同罪异罚不足以示平允且使若辈恃有此例势必任意滋事毫无畏忌所谓爱之适以害之嗣后内府所属庄头鹰户海户人等如犯军遣流徒等罪俱照民人一例定拟俾各知所儆戒畏法安分未始非因事成全之道
　　三十六年定热审减等以发落时为凖例原审具题未届热审而在热审期内发落者均照例减等若发落时已逾热审即在热审期内定拟者概不准减免
　　増定金刄伤人问拟杖徒之犯仍犯金刄伤人例刑部议准闽省沿海府属如有金刄伤人问拟杖徒之犯或在配所或徒满囘籍仍执持金刄伤人者俱发近边充军【互见徒流门】
　　改定偷刨人参计数治罪例凡旗民人等偷刨人参人至四十名以上参至五十两以上为首之财主及率领之头目并容留之窝家俱拟绞监为从系民人发云贵两广烟瘴地方系旗人削去旗档同民人一体发遣系旗下家奴发驻防兵丁为奴均于面上刺字所获牲畜等物给付拿获之人充赏参入官拟绞人犯遇
　　赦减等者亦照为从例发遣其未得参者各减一等贩参人犯拿获时查明参数照财主头目偷刨人参例减一等治罪免其刺字至刨参人犯内有家奴讯系伊主知情改纵者将伊主杖八十系官交部议处不知者不坐其潜匿禁山刨参人犯被获治罪逓囘旗籍后复逃往禁山者各于应得本罪上加一等问拟若系旗下家奴即发黒龙江等处给与披甲人为奴将疎纵之该管官交部议处【互见徒流门臣】等谨按向例人至百人以上参至五百两以上拟绞监至是以福建巡抚钟音题奏刑部议覆改定
　　删改边外为民律奉
　　谕律例内有边外为民条欵与现在断狱事宜不甚允协者着刑部另行定例具奏寻议例载边外为民者共计十三条烟瘴为民者一条惟科塲代替递夹带及奸民附和苖人伏草捉人二条系边外为民专例其余十二条俱系一罪而分军籍民籍军籍则发充军民籍则发为民今卫所乆经裁汰均属州县管辖其所犯之罪既同自不冝复有军民之分请将原例所开情罪相同而分别军民定拟者则将为民字様删除一体改发充军
　　改定盗牛治罪之例二十只以上不计赃数多寡拟绞监其虽在二十只以下如计赃至一百二十两以上者仍照律拟绞监
　　增定解送马匹倒毙分别降革定罪例
　　谕兵部旧例觧送军营马匹倒毙六十匹以上者不计多寡概予革职而止实未平允着军机大臣防同该部按所觧马成数分晰定例具奏寻遵
　　防议定凡分起觧送之文武各员照军营赔马匹之数每百匹准其倒毙三匹如倒毙三匹以上至二十匹者交部照例分别议处二十匹以上者杖一百三十匹以上者杖六十徒一年三十五匹以上者杖七十徒一年半四十匹以上者杖八十徒二年四十五匹以上者杖九十徒二年半五十匹以上者杖一百徒三年如有盗卖别情从重治罪至总理督觧之员令其督觧总数按其倒毙多寡亦即照此分别议处治罪【互见徒流门】
　　申严嘓匪纠伙刦夺之罪刑部奏准川省嘓匪紏伙五人以上在于场市人烟凑集之所横行抢刼者不论曾否得财为首照光棍例拟斩立决为从同抢者俱拟绞监若拒捕夺犯杀伤兵役并事主及在场之人者审明首犯即行正法枭示在加功及助势者俱拟绞立决同谋抢夺而拒捕夺犯之时并未在场者仍照光棍为从本例拟绞监其在野拦抢止二三人者除实犯死罪外犯该徒罪以上不分首从俱发云贵両广极边烟瘴地方严行管束
　　增定凌虐罪囚例刑部奏准凡递解人犯除原有杻镣照旧外其押解人役若擅加杻镣非法乱打披剥衣物逼致死伤及受财故纵并聼慿狡猾之徒买求杀害者除实犯死罪外徒罪以上俱枷号两个月发烟瘴充军
　　申定生员代人作证如虗加等治罪例
　　定州县拿防邻境盗犯分别本境有无承缉未获例御史髙朴奏拿获邻境盗犯之员着令该督抚查明该员任内果无本境脱逃未获盗犯案情折内声明具奏可否送部引
　　见恭
　　钦定若本境有逃盗未获只照例议叙分别加级纪録
　　部议应如所请从之
　　改定威逼人致死三命例旧例威逼人致死一家三命以上发边逺充军至是刑部遵
　　防议定凡豪强凶恶之徒恃财倚势因事威逼挟制窘辱令平民寃苦无申情极自尽致死一家三命以上者拟斩监其致死一家二命及非一家但至三命以上者拟绞监如无前项情节仍照例分别拟军
　　定民人于新疆犯事不准编发内地例
