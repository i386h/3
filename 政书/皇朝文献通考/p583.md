<!-- { "loadSidebar": true } -->
　　七年申隠漏赎锾之禁先是顺治十二年定犯人赎罪春夏纳银秋冬二季收银籴谷贮仓备赈年终汇造清册咨报户刑二部查核十八年又定赎锾银两由督抚按批行者承问官通详互相稽核解部司道府州县自理赎锾亦全数报部查核至是又议覆御史徐旭龄奏请州县自理赎锾嵗底申报臬司藩司自理赎锾嵗底申报督抚督抚嵗底汇题报部查核以杜折多报少隠漏等弊应如所请得
　　防允行并
　　谕罚赎之人姓名及罚数着承问各官明晰书写告示于该地方晓谕如有隠漏即以贪賍治罪
　　定赌博案内军流以下等罪槩不准折赎例十年改定王公以下及各官员罪应罚赎为罚俸之例宗人府等衙门遵
　　防议覆王公以下及文武各官有应得之罪例应罚赎者各量其罪之重轻改为罚俸自一月逓增至一年从之
　　十一年饬刑官详定赎罪刑部奏准律例折赎内有开载未尽之条问刑官临时详审情罪应准赎而出自本犯情愿者准其折赎不应准者仍的决如滥准折赎并多取肥已者叅处
　　十五年定军绞以上不准赎罪例户部议奏律内流徒以下原有收赎之条军绞以上情罪重大不应准赎得
　　防允行
　　十六年定出征之处杀人赎例刑部议准有出征之处杀人奉
　　防免死者鞭一百追银二十两给死者之家枷号两月存案令军前効力赎罪其口外古等有犯亦鞭一百追银二十两折牲口一九给死者之家令军前効力赎罪若不行効力仍追牲口三九给死者之家
　　【臣】等谨按効力赎罪于罚金赎锾及做工防运等例外别为一条皆
　　国家矜全罪人开以自新之路也凡军台効力赎罪军前効力赎罪屯田効力赎罪隄工城工効力赎罪及革职余罪人员或留该省効力赎罪或发往他省効力赎罪等名色并按罪重轻酌量时事特奉
　　恩纶事无定例是以不槩入赎刑一门
　　二十九年定边口输米赎罪例凡死罪现监人犯除十恶强盗及杀人人犯外米一谷二聴其捐输死罪如内外三品以上堂官与兼堂官职衔之人捐米一万石在外实系二品三品文职官员捐米七千石道府官捐米二千五百石在内四品堂官及司官捐米一千五百石在外同知通判知州知县叅将游击捐米一千五百石笔帖式佐贰杂职守备千总及文武进士举人监生人等捐米五百石生员及平人捐米二百五十石皆免死释放再考职缺人等照伊等品级令其捐纳凡捐赎死罪如有因家产尽絶免追及家产已经入官者捐纳数目各减一半此例以一年为限于三十年四月初一日停止捐输以具呈后三月为期逾期槩不准行
　　三十年复定军流人犯捐赎例刑部议准御史邵嗣尧奏死罪重犯已令捐赎军流人犯亦应准捐除叛逆干连并强盗及杀人等犯内有免死减等流犯并山海闗以外等处发遣安插与各直省安插等犯俱不准捐赎外其余军流等罪内外三品以上堂官及兼堂官职衔之人捐米三千三百石在外实系二品三品文职官员捐米二千三百石道府官捐米八百石在内四品堂官司官及在外同知通判州县叅游捐米五百石其州同县丞守备千总各项杂职文武官员进士举人监生人等捐米一百五十石生员平人捐米八十石皆以米一谷二计算准其免罪此例亦以一年为限于次年四月初一日停止
　　三十三年定修理边墙捐纳赎罪例先是部定西安等处捐纳事例有流犯纳银赎罪给照还籍之条至是川陜督臣佛伦奏修理秦省三边墙垣请照西安纳赎办公例凡各省已遣流犯除死罪减等之犯外其已流三千里者纳银五百四十两流二千五百里者纳银四百五十两流二千里者纳银三百六十两给照还籍其已遣徒罪五年者纳银五十两五年以下按年逓减银数免其配驿部议应如所请从之至三十九年十一月部议停止定因賍审拟流徒賍银全完方准捐赎之例三十四年定通仓运米捐赎例凡死罪在外道府运米五百五十石在内司官运米三百五十石在外同知通判知州知县叅将游击运米三百五十石笔帖式州同县丞守备千总杂职等官进士举人监生运米一百石生员运米五十五石俱免死释放考职缺人等照依品级捐运免死减等人犯亦准捐运流犯运米四十石徒犯运米三十石俱免罪回籍
　　三十八年停河工捐赎例先是刑部会同工部议准河工捐赎例除内外十恶外三品以上死罪捐工五百丈流罪捐工二百丈五品以上死罪捐工八十丈流罪捐工四十丈九品以上死罪捐工六十丈流罪捐工三十丈庶民死罪捐工二十丈流罪捐工十丈俱免罪以修完日为始保固三年至是奉
　　防停止
　　三十九年定那移仓库钱粮银至五千两以上米至六千石以上者满流不准折赎之例
　　定永定河工捐赎例凡内外除十恶及重罪不准原赦外三品以上死罪捐银三千三百两军流罪捐银一千三百二十两徒罪捐银六百六十两五品以上死罪捐银五百二十八两军流罪捐银二百六十四两徒罪捐银一百九十八两九品以上死罪捐银三百九十六两军流罪捐银一百九十八两徒罪捐银一百三十二两庶民死罪捐银一百三十二两军流罪捐银六十六两徒罪捐银三十三两俱以修筑完日为始保固三年准其免罪五十二年定福建开捐事例军流人犯除发山海闗外者不准捐纳外其余不论巳未发配捐谷五百石徒犯不拘年限捐谷三百石俱免罪发回原籍
　　六十年定河工捐赎例凡死罪监禁人犯照二十九年边口捐输赎罪例行凡军流人犯捐驼五只徒罪人犯捐驼四只俱准免罪回籍凡罪人并妻子发遣奉天宁古塔船厰打牲乌喇白都讷黒龙江墨尔根三姓地方者除犯人本身现在不准捐免外本身已故者其妻子家口存留彼处捐驼十二只准其回籍
　　雍正二年停止捐赎例是时奉
　　谕将戸部与陜西各案捐例即行停止捐赎条例槩不准
　　行
　　三年重定赎罪例先是顺治三年颁定五刑赎罪
　　之图至是部臣以旧例做工运炭运砖等项今已不行但照有力稍有力纳赎所有从前做工运炭等项条例俱改为纳赎充徒字様其官员犯罪俱以罚俸降级处分不入赎例奏准改定颁发遵行定妇女赎罪例凡妇女犯杂犯死罪以下该决杖一百者与命妇正妻一体折赎
　　五年定营田赎罪事例凡不论旗民罪拟斩绞非常赦不原者原任三四品官营田四十顷五六品官营田三十顷七品以下进士举人营田十五顷贡监生员营田十顷平人营田八顷准其免罪其军流罪犯各减十分之六徒罪以下各减十分之八俱准免罪仍记档案倘有再犯徒罪以上者前后通论从重治罪
　　定盗案贼犯毋论年逾七旬俱不准折赎例定殴毙人命案犯不准捐赎例
　　七年定盗犯妻子入监探视者枷责不准収赎例【详见刑制门】
　　九年増定营田赎罪事例户部奏准照营田原例四品官以下死罪各酌加十顷平人酌加四顷俱准免罪军流罪犯原例各减十分之六今定减十分之四徒罪以下原例各减十分之八今定减十分之六再有所犯军流以下之罪情重法轻者按所定之数再加十分之六准其免罪
　　十一年定孀妇独子犯军流徒罪者照例杖一百余罪收赎例
　　十二年定预筹粮运捐赎事例凡不论旗民罪拟斩绞非常赦不原者三品以上官捐银一万二千两四品官捐银五千两五六品官捐银四千两七品以下进士举人捐银二千五百两贡监生捐银二千两平人捐银一千二百两俱准其免罪其军流罪犯各减十分之四三品以上官捐银七千二百两四品官捐银三千两五六品官捐银二千四百两七品以下进士举人捐银一千五百两贡监生捐银一千二百两平人捐银七百二十两俱准其免罪徒罪以下各减十分之六三品以上官捐银四千八百两四品官捐银二千两五六品官捐银一千六百两七品以下进士举人捐银一千两贡监生捐银八百两平人捐银四百八十两俱准其免罪凡罪人并妻子发遣奉天宁古塔船厰打牲乌拉伯都讷齐齐哈尔黑龙江墨尔根三姓地方除十恶强盗光棍等犯不准捐免外其余发遣罪犯一二品官捐银六千两三四品官捐银四千八百两五六品官捐银三千六百两七品以下进士举人捐银二千四百两贡监生捐银一千二百两无禄人捐银六百两准其本身及妻子家属回籍如本犯已死其子系册内有名并家口存留彼处者酌议捐银各减十分之六准其妻子家属回籍其军流徒罪已经发遣者流犯捐银六百两徒犯捐银四百八十两准其免罪回籍俱照例请
　　防
　　定捐赎条例旧例捐赎事隶户部先是雍正九年户部以罪名案件俱在刑部往返咨查必滋弊窦奏归刑部办理刑部以事属创始其收呈查案交银给照隔碍难行未即承办是以营田事例报捐赎无多至是刑部奏准凡赎呈词一槩本部收受特派清慎司员専司其事凡一呈必两拟准赎不准赎看语呈堂酌定不准赎者奏定之后将呈词发还准赎者折内声明可否准其捐赎请
　　防即将逓呈之人发取的保行文户部令其上库如一月不能完纳照本犯应得之罪减三等治罪十三年定直省自理赎锾银两造册题报之例署湖南巡抚钟保奏外省自理赎锾一项向由外结部内无案可稽毎年但以并无自理赎锾一语题覆积习相沿因循隠匿湖南如此他省可知仰恳
　　勅部通行直省嗣后赎锾银两按年造册报解其隠匿不
　　报者严加议处得
　　防允行
　　乾隆元年复行赎罪旧例奉
　　谕前因官爵有闗名器仕途不宜冒滥是以降防停止捐纳至于赎罪一条原古人金作赎刑之义况在内由部臣奏请在外由督抚奏请皆属斟酌情罪有可原者方准纳赎其事尚属可行嗣后赎罪一条仍照旧例办理
　　二年定妇女枷号准赎例
　　四年定胁从伙盗年未及嵗者不论曽否分賍流罪不准收赎【互见徒流门】
　　五年増定老幼实犯死罪减流收赎之例湖南按察使彭家屏奏定律凡十五以下实犯死罪减等为流者不准收赎查秋审册内幼童所犯多系无知始予可矜若照例减流拟以实遣似与壮年罪
　　犯矜减为流者无别请嗣后犯死罪时在十五以下
　　恩减等为流者俱收赎部议应如所请并奏秋审可矜人犯有年逾七十而罪情可原已邀矜减为流者亦请准其收赎从之
　　定过失伤人收赎银数例刑部奏准查例内止载过失杀人银数并无过失伤人若干银两之文按过失杀人绞罪收赎银十有二两今将收赎过失伤人银数其致伤轻重应得罪名不成伤笞二十赎银三钱五分四厘手足伤笞三十赎银五钱三分二厘他物伤笞四十赎银七钱九厘拔发方寸以上笞五十赎银一两四钱一分九厘折人一齿一指眇一目者杖一百赎银一两七钱七分四厘折人二齿二指者杖六十徒一年赎银三两五钱四分八厘折肋堕胎眇人两目及刃伤者杖八十徒二年赎银五两三钱二分二厘致成废疾者杖一百徒三年赎银七两九分七厘成笃疾者杖一百流三千里赎银十两六钱四分五厘
　　六年定限内完賍减流为徒之官犯不准折赎例【详见刑制门】
　　九年定命案赎罪者倍追给埋葬银两刑部议准查赎罪条内凡斩绞命犯准赎罪者原款无追给埋葬之文请嗣后照常例倍追埋葬银四十两给尸亲收领
　　定各省赎罪银两改收稻谷贮仓例
　　定妻过失杀夫妾过失杀家长及过失杀正妻者杖罪的决流徒等罪收赎例【详见刑制门】
