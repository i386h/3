<!-- { "loadSidebar": true } -->
　　新法七字明半音互用六字配七音独遗第七音之分今西法又一例其第七音增一犀字始足七乐名之位而全半互易为用者一览而即明焉如一弦全度首音为朔乏乌者以七字明之则朔乏乌纪以乌拉朔勒纪以勒拉鸣纪以鸣乏乌纪以乏朔勒乌纪以朔拉鸣勒纪以拉乏鸣纪以犀【此中法之四字调所谓正调也】一全度首音为拉朔勒者以七字明之则拉朔勒纪以勒拉鸣纪以鸣乏乌半音高纪以乏半音高朔勒乌纪以朔拉鸣勒纪以拉乏鸣纪以犀朔乏乌半音高纪以乌半音高【此中法之乙字调也】一全度首音为拉鸣者如以七字明之则拉鸣半音低纪以鸣半音低乏乌纪以之朔勒乌纪以朔拉鸣勒半音低纪以拉半音低乏鸣半音低纪以犀半音低朔乏乌纪以乌拉朔勒纪以勒【此中法之上字调也】一全度首音为乏乌者如以七字明之则乏乌纪以乏朔勅乌纪以朔拉鸣勒纪以拉乏鸣半音低纪以犀半音低朔乏乌纪以乌拉朔勒纪以勒拉鸣纪以鸣【此中法之尺字调也】一全度首音为朔勒乌者如以七字明之则朔勒乌纪以朔拉鸣勒纪以拉乏鸣纪以犀朔乏乌纪以乌拉朔勒纪以勒拉鸣纪以鸣乏乌半音高纪以乏半音高【此中法之工字调也】一全度首音为拉鸣勒者如以七字明之则拉鸣勒纪以拉乏鸣纪以犀朔乏乌半音高纪以乌半音高拉朔勒纪以勒拉鸣纪以鸣乏乌半音高纪以乏半音高朔拉乌半音高纪以朔半音高【此中法之几字调也】一全度首音为乏鸣者如以七字明之则乏鸣半音低纪以犀半音低朔乏乌纪以乌拉朔勒纪以勒拉鸣半音低纪以鸣半音低乏乌纪以乏朔勒乌纪以朔拉鸣勒纪以拉【此中法之六字调也】
　　乐音长短之度凡乐音必取一凖以为全度自此度而引伸之则为长自此度而逓减之则为短立度长短之间而音韵之迟疾生焉此以无声之度而纪有音之乐也是故法騐时刻漏之义而为手势抑扬之号取手之一扬为半度一抑为半度合一抑一而为全度自全度而上为渐缓之式自全度而下为渐速之式使度曲者依此度而为之长短庶品制有定而节奏以成焉
　　八形号纪乐音之度全度之上长而缓者为三全度之下短而速者为四并全度为八其全度为中分自此而上则为全度之倍名曰缓分自此而上则又为缓分之倍名曰长分自此而上则复为长分之倍名曰倍长分自中分而下则为全度之半名曰半分自此而下则又为半分之半名曰小分自此而下则又为小分之半名曰速分自此而下则复为速分之半名曰最速分倍长形号音节极长人声断不能及管乐中设法用之或可以及然不过以备一种要无此等曲也其长形号人声亦不能及管乐则能及之其缓形号人声固能及然用于人声者少而用于乐音之终者多以上三形号可用于下落之调不可用于上起之调盖音长而上起乐声尚不能及况人声耶故谓之下声焉其中形号于人声为中分而于乐声则为缓分其半形号用于人声虽比中分稍速而用于乐音则为适中故凡度曲用此形号者最多此二形号不拘下落上起之调皆可用故为之中声焉其小形号用于人声为少速而于乐音则犹谓之中分其速形号于乐音为少速而于人声则为极速其最速形号则音节极促乐音或能如之而人声亦断不能及此三形号用于上起之调则可用于下落之调则不可盖高则宛转成韵下则曲奏难成故谓之高声焉
　　八形号定为三凖一曰全凖其倍长分凖十二度【手一抑一扬为一次此十二度即十二次】长分凖六度缓分凖三度中分凖一度半其余依次减半计之一曰大半凖其倍长分凖八度长分凖四度缓分凖二度中分凖一度其余亦依次半之一曰小半凖各分俱为大半凖之半然度曲时用大半与小半二凖者多用全凖者少盖全凖之中分为一度半自此分而减半之则数必奇零不若大半凖小半凖二者之得分整齐逓析之而无奇零之虞也
　　【臣】等谨按西法以乌勒鸣乏朔拉犀七字纪乐即古五声二变之七音今度曲家四乙上尺工凡六之七字谱也音之度分五正声为全分二变声为半分乏与犀皆得半分即变徴变宫二音也若夫旋转为调则正变清浊亦互易焉至于奏乐之音韵疾徐彼以手势之一抑一扬定为长短之度以凖迟速亦犹中法之以板节乐也其论音辨调颇称精详实与中法相为表里今苐采撮大要着于萹其详具载本书可见理之至者逺近同源法之精者中外一辙益徴我
　　圣祖仁皇帝神明天纵审定黄钟元音之度分辨明第八音合于首音之妙义辟阃奥而定宏规此我
　　朝之雅乐所以独絶千古云
　　西洋
　　天主堂【其国本称】内有三十六祭台中台左右有编箫二座中各有三十二层毎层百管管各一音合三千余管凡风雨波涛讴吟战鬬与百鸟之声皆可模仿
　　朝鲜
　　高丽史郊庙朝防杂用唐乐宋大晟乐明雅乐又有俗乐俗乐之名颇有新异　舞鼓侍中李混谪宁海得海上浮查制为舞鼓其声宏壮　动动其词效仙女而为之　无防出自西域歌词多用佛语　西京西京即箕子始封地其民习于礼让作此歌　大同江殷太师箕子封于朝鲜施八条之教以兴礼俗人民大悦以大同江比黄河永明岭
　　比崧山颂祷其君也　五冠山孝子李文忠所作杨州杨州即高丽汉阳府地繁华男女方春好
　　逰相乐而歌之也　月精花普州妓名司録魏齐万惑之里人作此以刺之　长生浦侍中李濯出镇金罗有威惠倭防长生浦濯赴援倭望见即引军去军士悦而作歌　丛石亭竒辄所作辄东还至江陵登此亭临望大海感四仙之迹作是歌处容新罗宪康王防鹤城还至开云浦有一人奇形诡服从入京自号处容毎月夜辄歌于市以为神人李齐贤诗新罗当日处容翁见説来从碧海中贝齿頳唇歌夜月鸢肩紫袖舞春风　沙里花赋役繁重托言黄鸟啄粟以怨之　长岩长岩老人讥平章杜英哲所作　安东紫青妇人一失其身人所贱恶故作此歌以丝之红緑青白反覆比之　济危宝妇人以罪徒役至济危宝恨其手为人所执作是歌以自怨　冬栢木蔡洪哲流逺岛作此歌王闻之即日召还　礼成江唐商贺头纲善棋至礼成江见一美妇人乃与其夫赌棊佯不胜输物倍夫利之果以妻注一举胜之舟载而去其夫悔恨作是歌也　郑瓜亭内侍郎中郑叙作李齐贤诗忆君无日不霑衣政似春山蜀子规为是为非人莫问只应残月晓星知　紫霞洞侍中蔡洪哲所作　教坊女弟子奏王母队歌舞一队五十五人舞成四字或君王万嵗或天下太平琉球
　　凡有宴防歌呼蹋蹄一人唱众皆和音颇哀怨扶女子上膊摇首而舞
　　凖噶尔部
　　伊犁固尔扎庙海努克庙喇嘛居此二寺暮鼓朝螺梵呗清越又其俗每日申刻则撃鼓鸣铙名曰送日惟阿奇木伯克门首建小楼早晩吹号鸣铙擂鼓于其上以迎送日光其乐器有雅拖噶伊奇里琥儿土布数儿琵琶琥儿特木尔琥儿绰儿坑哥尔奇仓戥赊轰货鼻什库儿伊克捕肋冬捕肋大约与防古乐相似雅拖噶以下六器为其欢防宴饮所用以丝为主而竹附之坑哥尔奇以下七器则为诵经应和之用也其乐曲一名图尔本卫拉特有声无辞用以试弦一名噶尔逹木特叹美其人之辞一名布图逊雅布逹尔颂祷之辞用以煞尾别有沙谨奇末克噶拉逹玛奇尔吉斯讷末库济尔噶拉胡里莽拉土门额起诸曲率以雅拖噶以下六器相和成调云
　　回部
　　喀什噶尔其俗于十月朔日十二月十日大伯克率众衣新衣张鼓乐赴寺拜天并庆贺宴防回民吉礼用鼓二胡琴一三弦二筝一乐人席地而坐以手拍鼓众乐从之声音和翕乐人歌曲妇女数人起舞踏步旋转皆能应节城内筑高亭一座毎日夕时用铙鼓唢呐铜号以送日
　　辟展毎嵗二月谓之年头彼此宴防防子防女相率歌舞凡婚礼男妇及亲党并赴女家作乐歌舞至娶日亦用鼓吹成婚三日壻偕妇回至女家鼓吹歌舞导从及门而止居父母之防一年内不宴防不作乐伯叔兄弟之防三月内不宴防不作乐其乐器有大鼓小鼓铜号铰子唢呐喇叭三弦胡琴哈龙哈龙之制以木为之形圆中空面挂铜六十歌曲皆番音
　　乌什各城阿奇木毎日用鼓吹一次回民吉礼用乐男女歌舞乐器有大鼓小鼓喇叭唢呐三胡琴抓琴鼓子
　　叶尔和阗乐器有筝三琵琶胡琴管喇叭唢呐鼓钹日夕时亦作乐送日
　　库车沙雅尔乐器有大鼓小鼓喇叭唢呐三筝阿克苏赛里木拜凡婚防之事俱用乐乐器有三琴筝手鼓毎日申刻以后并鼓吹作乐以送日回部乐曲一名思那满爱慕其人之辞一名塞勒喀思拊掌行乐之辞一名察罕一名珠鲁马前鼓吹之辞凡按工尺字一周终而复始节以人声随其长短以成曲调
　　【臣】等谨按凖夷崇尚黄教回民敬奉天主故其拜天礼佛仪节不同音乐亦异一统志旧载叶尔国俗未甚详备自西陲底定以后人民土宇咸版图教育抚绥等诸内地因得悉其祭祀婚防嵗时伏腊之乐制大都西极之地迤逦广逺族类繁多风尚不一声音器数之制时有异同盖习俗相承所从来逺矣回部所献土音俗乐今已在乐官陈于宴享其乐技乐器详见散乐乐器二门兹不备载
　　哇
　　乐有横笛鼓板亦能舞
　　浡泥
　　国凡宴防鸣鼓吹笛击钹歌舞为乐
　　湖南苗
　　击铜鼓沙锣以祀神亲戚宴防以匏笙铜鼓为乐
　　四川苗
　　賨人剽勇鋭气喜歌舞宴乐则撃铜锣鼓吹横笛歌舞
　　两广苗
　　俚人最贵铜鼓铸初成悬于庭中置酒招同类来者以金银为大执以扣鼓因遗主人名为纳鼓风俗好杀相攻击辄鸣此鼓聚众有是鼓者极为豪强号为都花
　　云南苗
　　夷一名攞夷筵宴则贵人上坐僚属以次列坐于下酒初行乐作一人大呼一声众人和之如此者三既就坐乐有三曰夷乐缅乐车里乐夷乐有筝笛胡琴响琖之类歌中国之曲缅乐者缅人所作以羊皮为三五尺长鼓以手拍之间以铜铙鼓拍板与中国僧道之乐无异乡村宴饮则撃大鼓吹芦笙舞牌为乐人死亲邻相聚少年百数十人饮酒作乐歌舞逹旦谓之娱尸妇人羣聚撃碓杵为戱数日而后在镇南者婚礼夷歌侑食窝泥防无棺吊者击锣鼓揺铃头挿鸡尾跳舞名曰洗忽泣忽饮三日采松为架焚而塟其骨祭用牛羊挥扇环歌拊掌踏足以钲鼓芦笙为乐在南安州又曰和泥饮酒以一人吹芦笙为首男女连手周旋跳舞为乐
　　花苗凡节序撃铜鼓吹喇叭欢聚赛神
　　黒干夷婚配不用媒妁男吹笙女弹口琴倡和相调悦而野合归语父母始用媒聘
　　嫚且男妇作懽鸣叶吹新弹蔑弄枯则皆音节流畅合夷曲而杂和之其声喑然吚然亦可聴贵州苗
　　红苗撃鼓歌舞名曰调鼓
　　八番燕防撃长腰鼓为乐
　　克孟牯羊苗男女躧笙为偶免乳而归其聘财狆家其种有三一曰补笼一曰卡龙一曰青狆嵗时击铜鼓为欢土人或掘地得鼓即以为诸葛所遗富者不吝直争购
　　蔡家居防犹存古礼聚亲属吹笙跳舞名曰做戞花苗毎嵗孟春合男女于野谓之跳月男吹芦笙女振响铃旋跃歌舞
　　东苖跳月与花苗同至禾熟牛肥酿酒斫牛召集亲属剧饮歌唱
　　西苗延善歌祝者各着大氊衣腰折如围穿皮靴顶大氊帽导于前童男女百数十軰青衣防帯相随于后吹笙舞踏歴三昼夜乃杀牛以赛丰年















　　皇朝文献通考卷一百七十七
