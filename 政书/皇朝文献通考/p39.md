<!-- { "loadSidebar": true } -->
　　国初尚沿其制顺治六年以移大同府治于此并移铸局八年仍还故治至是年议裁宣大总督故铸局复移大同时以高山卫并入阳和卫为阳高卫今为阳高县
　　十四年定直省钱粮兼收银钱之例户部议言直省徴纳钱粮多系收银见今钱多壅滞应上下流通请令银钱兼收以银七钱三为准银则尽数起觧其钱充存留之用永为定例从之
　　【臣】等谨按古者赋税之制惟以谷帛其后以钱又其后以银汉律有口算出钱但施之丁赋而已自唐定两税法始以钱为惟正之供宋代因之民间输官之物谓之钱粮由此昉也唐以银为土贡而不以为赋宋景祐时诏诸路嵗输缗钱福建二广易以银于是银始得代钱明洪武九年许民以银钱钞绢代输今年租税于是银始得代粮正綂元年以后令浙江江西湖广等处租税俱量收银此以银为赋之始也
　　国初于是年定银七钱三之例嗣后银钱交纳仍各随民便雍正十一年复以民间正赋槪行交银经安徽巡抚徐本奏准凡小户零星及大户尾欠钱粮纳银时恐致称收折耗请令完纳制钱每银一分收钱十文连耗羡在内至乾隆元年又以直所属州县徴收钱粮多有以钱作银民间交钱比纳银为数较重
　　特谕凡钱粮在一钱以上者不必勒令交钱在一钱以
　　下者仍照旧例银钱聴其自便云
　　又停各省镇鼔铸专归京局更定钱制每文重一钱四分扵钱幕铸满文户部奉
　　上谕鼓铸之法原以裕国便民今各省开炉太多铸造不精以致奸民乗机盗铸钱愈多而愈贱私钱公行官钱壅滞官民两受其病欲使钱法无莫若鼓铸归一其各省铸炉一槪停止独令京局鼓铸务比旧钱体质更加濶厚每文重一钱四分磨鑢精工且兼用满汉字俾私钱难扵伪作一面铸顺治通寳四汉字一面铸寳泉二满字其见行之钱姑准暂用俟三年后止用新铸制钱旧钱尽行销毁
　　【臣】等谨按是年为钱背铸满文之始寻工部局亦照式铸寳源二满字考钱之为制自古迄今递加详备荀悦谓夏殷以前钱无文周制则有文葢以寳字系钱自周景王之寳货始以年号系钱自宋孝武之孝建钱始以通寳字系钱自唐之开元钱始但武徳铸开元钱原取廻环可读亦得称开通钱其专称通寳者实自唐之建中通寳始至钱背之系以地名则自唐防昌时之开元钱始厥后或
　　有系以开铸年数者或有系以当五当十数者至
　　本朝始定铸在京局名及直省地名焉若夫钱之有面有背古钱皆一面有字一面无字昔人以无字处为面为阳有字处为背为隂谓如器物欵识必书扵底其实不然考汉书称钱之面背又作文与幕荀悦以幕为漫而无文韦昭曰幕钱背也则无文字处之为背自古已然惟是古钱有字之面但纪铢两之轻重至宋孝建四铢钱兼纪年号于是两面皆有字唐宋以来皆纪年号而不纪铢两遂以通寳之文为面此则古今称号之各随其宜也定私铸铜钱禁例和硕简亲王济度等议定凡奸民私铸为首及匠人拟斩监为从及知情买使者拟绞监总甲十家长知情不举首者照为首例不知者杖一百徒三年告捕者给赏银五十两其卖钱之经纪铺户有兴贩搀和私钱者杖一百流徙尚阳堡
　　【臣】等谨按钱之禁例事属刑制而其随时轻重所以维持钱法故前考亦见钱币门考私铸原律为首及匠人绞为从及知情买使者各减一等至是年更定其例十八年复申其禁视前例加严为首及匠人斩决家产入官为从及知情买使者绞决总甲十家长知情照为首例不知者枷一月仍拟杖徒兴贩搀和者枷一月仍拟杖流康熙七年定搀和在十文以上者仍照原例九文以下者拟枷杖免其流徙又定私铸之邻佑不论知情与否俱枷一月杖一百徒一年二十九年定搀和私钱者不论钱数多寡系旗人鞭八十系民杖八十免其枷示流徙三十六年定官船户夹带私钱者拟杖流同船人知情不首者拟杖徒三十八年定搀和私钱者系旗人鞭一百系民杖一百各枷一月四十四年定私铸之总甲十家长不知情者枷一月杖一百徒二年兴贩搀和者枷二月杖一百发云贵川广烟瘴少轻地方寻又令水陆要口查拏专事兴贩私钱之人照知情买使例绞决四十七年定私铸之邻佑与总甲十家长知情不首者俱拟斩决私行兴贩者亦分为首斩决为从绞决漕船盐船夹带运卖私钱者俱照斩决例雍正十一年定私铸各犯将情由审明照强盗例分别法所难贷情有可原扵防内申明可原者改拟发遣十三年定拏获私铸其知情分利之同居父兄伯叔等减本犯罪一等虽分利而不知情者减二等父兄不能禁约者杖一百又定私铸未成即被获者杖一百流三千里其邻佑人等知情不首者杖一百徒三年不知者杖八十乾隆五年定私铸之房主邻佑总甲十家长知情者照为从者绞决不知者系旗人鞭一百系民杖一百十五年改定私铸为首及匠人皆拟斩为从及知情买使者皆发遣为奴如在场止得受些微雇直及停工后贪其价贱偶为买使以及房主邻佑总甲十家长知情不首者皆照为从罪减二等杖一百徒三年其房主人等并不知情但失于觉察者杖一百官船户夹带私钱者杖一百徒二年同船人知情不首者杖八十二十三年定私铸在十千以上及铸非一次者秋审时俱入情实其数不及十千及畏罪中止者俱照情有可原发遣二十四年定私铸未成之房主邻佑人等知情不首者照已成之案减二等罪止杖八十徒二年其受雇之人亦如之【互详刑考】定各官失察私铸处分和硕简亲王等议定凡民间私铸该管地方官知情者照为首例不知情及聴其兴贩搀和者以失觉察论在内五城坊官在外州县卫所官失察每起降职一级掌印兵马司知府直知州每二起降一级司道官每三起降一级同知通判吏目典史有缉捕之责者照掌印官例盐运使照司道官例分司照知府例盐塲大使照典史例武职副将防将逰撃照司道官例都司守备千总照州县官例如五城御史各抚按不行查究者一并议处至十八年更定失察之例凡五城坊官州县卫所官每起降二级调用至三起革职掌印兵马司知府直知州每起降一级调用至四起革职司道官二起降一级三起降二级四起降三级俱调用五起革职府州县之缉捕佐贰及盐务武职官各按职掌照新定例处分寻复定五城御史各巡抚不察防者每起罚三月俸至四起五起罚一年俸六起以上降一级留任定搀和行使旧钱废钱禁例户部防同刑部议定凡系旗人犯者鞭一百系民杖一百各枷示一月【臣】等谨按搀和旧钱废钱之例至康熙十年更定系旗人鞭五十系民笞五十仍枷示旁人首告者旧钱废钱入官制钱给赏首告之人十九年定仍照顺治十四年例治罪【互详刑考】
　　十五年裁工部寳源局大使一人
　　十七年复开各省镇鼓铸增置云南省局定钱幕兼铸地名满汉文时定各局钱背分铸地名江南江宁府局铸寕字江西南昌府局铸江字浙江杭州府局铸浙字福建福州府局铸福字湖广武昌府局铸昌字河南开封府局铸河字山东济南府局铸东字山西太原府局铸原字陜西西安府局铸陜字宻云镇局铸宻字蓟镇局铸蓟字宣府镇局铸宣字大同镇局铸同字临清镇局铸临字并增置云南之云南府局铸云字皆满汉文各一满文在左汉文在右每文俱重一钱四分惟京局之寳泉寳源字俱用满文
　　臣等谨按顺治十年所铸一厘钱幕汉字地名惟江南江宁作江字江西南昌作昌字湖广武昌作武字余俱与是年所铸字同
　　又定工部寳源局监督差满汉司官各一人增设笔帖式一人皆一年期满更代
　　又议定工部与芜湖龙江南新荆州四闗及芦政差分办寳源局额铜工部防言寳源局鼓铸每年额需铜一百八十万觔本部司员悉买自商贩之手铜数太多转得借口难购应兼令芜湖龙江南新荆州四闗差及芦政差动支嵗课银办铜觧局定各差分办九十万觔部办九十万觔则采购较易可源源接铸从之
　　十八年议收毁旧铸无一厘字制钱先是顺治十年扵钱背铸一厘二字其旧行无一厘字钱暂从民便十四年复定钱文兼用满字其旧钱俟三年后尽行销毁至是以三年限满户部议言见在各局满汉文新钱铸造尚少其一厘字钱暂令展限行使请先收买十年以前无一厘字旧钱每觔给直七分交局销毁改铸从之
　　臣等谨按顺治年间钱式屡经随时更定有钱幕未铸字者葢
　　太祖高皇帝始铸天命钱一面有字一面无字
　　太宗文皇帝天聪钱亦然前明时钱幕亦多不铸字国初尚仍其制嗣后有铸汉文戸工字及各省镇地名一字于钱幕之上或于钱幕之右者皆顺治十年以前之制自十年七月增铸一厘字与户工及各省镇一字左右分列十四年改定京局钱幕铸二满字十七年复开各省钱局令铸本地方一字兼用满汉文而十年以前之旧钱及十四年以前之一厘字钱迭经先后发价收买销毁更铸故流行者少至雍正元年始定各省局钱幕亦照京局之例以寳字为首次铸本地方一字皆用满文至今遵行葢于钱面铸年号以昭
　　王制于钱幕铸
　　国书以示同文折衷尽善洵为万世不刋之制云又减大同局炉座额数増入山西省城局山西巡
　　抚白如梅防言山西省城钱局关系太原平阳潞安汾州四府配给兵饷之用今仅设炉十座所铸钱不敷搭放大同仅一府治设炉二十座钱法恐致壅滞应扵大同留炉十座其十座増入省城作为二十座鼓铸户部议如所请从之
　　又议收买私钱及旧钱废钱山东道御史余司仁防言顷者禁止私铸及明季之旧钱废钱立法甚严但此等钱积聚民间者不可胜数今禁止搀和行使而未讲求收买变通之方请于
　　京师并直各省地方立法收买俾民无所行使则搀和者自息下部知之




　　皇朝文献通考卷十三
　　钦定四库全书
　　皇朝文献通考卷十四
　　钱币考【二】
　　康熈元年颁行康熙通寳钱先是顺治十八年八月戸工二部以
　　圣祖仁皇帝御极定于明年改元康熙请将寳泉寳源二局钱改铸康熙通寳轻重如旧制发各省局依式铸造与顺治通寳钱相兼行使寻于十月将铸成钱式进呈至是颁行天下
　　又停工部司官办铜之例工部疏言前令部员与芜湖等闗及芦政差分办铜觔但本部采买仍须赴各闗口购运现在铜觔出产有限请停止部内办铜从之
　　定闗差任满未完铜觔禁限户部疏言各闗差任满得代任内未完额铜毎多因循推诿应申明禁限自今差满回京额办之铜俱限两月内全完未
　　完五分以下罚半年俸办铜人役及原保并领办商人各杖八十六分以上罚一年俸人役各杖百再限两月全完如未完仍五分以下罚一年俸停其陞转六分以上降一级留任人役各杖百该督抚严催交纳限一年完解如不足令原监督于四月内自行赔补仍未完由部题防解任追补完日复职办役原保及商人照侵盗钱粮例治罪从之停各省镇鼓铸止留江宁府局时以铸局既多钱价过贱户部议准停止各省镇鼓铸唯听寳泉寳源两局制钱流通行使江宁为驻防重地其局仍令暂留
