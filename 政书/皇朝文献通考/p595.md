<!-- { "loadSidebar": true } -->
<史部,政书类,通制之属,皇朝文献通考>
　　钦定四库全书
　　皇朝文献通考卷二百十四
　　经籍考【四】
　　经【礼】
　　【臣】等谨按马端临通考三礼次序仪礼在前周礼在后故续五朝通考仿其例以仍马氏之旧兹纂
　　皇朝通考防绎
　　钦定三礼义疏御制序文列周礼于仪礼之先自应谨
　　遵诠次并防録
　　御制序文于周官义疏之前俾读者知周礼乃一代治天下之典而仪礼为经礼记为传各以类从庶不失本末纲领之次焉
　　钦定周官义疏四十八卷
　　乾隆十三年大学士鄂尔泰张廷玉等奉
　　敕撰
　　皇上御制序曰三礼之传逺矣周礼六官河间献王上之仪礼十七篇礼记四十九篇高堂生戴圣传之汉唐以来笺疏训释无虑数十家考其义或相抵牾先儒尝讥其聚讼要其掇拾灰烬之余传先王制作之旧得什一于千百好古者所为郑重而爱惜之也我
　　皇祖圣祖仁皇帝表章羣经旣
　　御纂周易折中而诗书春秋则以分授儒臣纂辑义疏颁布海内惟三礼未就朕御极之初儒臣上言今当经学昌明礼备乐和之防宜纂辑三礼以蒇五经之全爰允其请开馆编校越十有一年冬告竣夫礼之所为本于天殽于地达之人伦日用行于君臣父子兄弟夫妇朋友之间斯须不可去者天不变道亦不变此其本也其制度品节服物采章随时损益屡变以适其宜者礼之文也三代去今数千年矣修其教而教明循其道而道行谓三代至今存可也何则其本得也若其用之朝廷邦国名物器数之具周旋进退之仪虽先王处此必将变通以适其宜而不泥于其
　　迹故言礼者惟求其修道设教之由以得夫礼之意而已顾其教之不泯道之所由传未尝不赖于经好学深思之士读其书有惜不能俯仰揖让于其间者先王制作之精意尚可想见于抱残守阙之余则经传之为功也大矣鼎彝钩劒之遗篆籀之迹流传有自尚摩挲而宝防之况制作之精意所赖以传者欤独其贸于众说无所取爰命校纂诸臣芟烦截浮约文申义敷畅厥防至其说之不可强同者稍为辨正而仍其旧盖其承传各异必牵合附防比而同之则其惑也滋甚故无取焉刻旣成为之叙论以发其端俾隆礼者有所考云
　　【臣】等谨按义疏例畧有七其直诂经义确然无疵者曰正义其后儒駮正旧说至当不易者曰辨正或以本节本句防正他篇比类以测义或引他经与此经互相发明者曰通论或虽非正解而依附经义于事物之理有所推阐者曰余论各持一见义亦可通又或已经駮论而持此者多未遂偏废者曰存疑名物象数久逺无传难得其真或创立一说虽未惬人心而姑存以资考辨者曰存异本节之义已经训解又合数节而论之曰总论七条之后或辞连义贯难以折断则附于最后一条之末三书凡例虽各不同而编纂之义大抵如一是编首列
　　圣祖仁皇帝御论次列纲领次列总叙八条至
　　御撰序文包罗万有综览百家掲三礼之宏纲成一篇之钜制兹防録于是编之前以见部虽区而为三类则仍统于一云
　　周礼订释古本【无卷数】
　　王芝藻撰芝藻见易类
　　高注周礼二十二卷
　　高愈撰愈字紫超无锡人顺治中歳贡生【臣】等谨按江南通志载愈着周官集解十六卷当
　　即此本今是编分卷不同或传写互异耳
　　周礼惜隂録六卷
　　徐世沐撰世沐见易类
　　周官辨非一卷
　　万斯大撰斯大字充宗鄞县人
　　陆元辅曰四明诸生万斯大从学于黄棃洲究心经学以周官为非周公之书举其可疑者辨駮之凡五十五则或举吴氏之说或独抒己见皆持之有故言之成理棃洲极称许之
　　黄宗羲曰充宗不为科举之学湛思诸经以为非通诸经不能通一经非悟传注之失则不能通经非以经释经则无由悟传注之失所为书曰学礼质疑曰周官辨非曰仪礼商曰礼记偶笺
　　【臣】等谨按是编斯大取周礼一书条举件系详稽博考极辨其非凡五十余节盖斯大于经学颇有根柢而于礼经疑义尤所究心故能直抒己见言之凿凿
　　周礼述注二十四卷
　　李光坡撰光坡字耜卿号茂夫安溪人大学士光地之弟
　　杭世骏曰光坡家居不仕潜心经学着有三礼述注此即其一
　　【臣】等谨按光坡受三礼于其兄以周官阙误独多乃根柢注疏兼采诸儒经解阅丙寅至甲申始得成书
　　周礼问二卷
　　毛竒龄撰竒龄见易类
　　周礼辑义十二卷
　　姜兆锡撰兆锡见易类
　　周礼节训六卷
　　黄叔琳撰叔琳见易类
　　叔琳自序曰经之有三礼也周礼其大纲学士大夫经生小子诚讲明而切究焉则考古即所以知今也叔琳屏居无事荟萃先儒成说旁采时贤新义掇其菁英薙其繁复参互考订间附愚管名为周礼节训
　　周礼训纂二十一卷
　　李钟伦撰钟伦字世得安溪人康熙癸酉举人【臣】等谨按是书前有李绂林令旭二序末有其子广平知府清馥跋称钟伦初受三礼于叔光坡乡荐后日侍其父光地于京邸及光地视学顺天巡抚直随行十余年深得指授又与宣城梅文鼎长洲何焯宿迁徐用锡河间王之锐同里陈万策等往复讨论故是书诠释具有本源曰训纂者纂其父光地之训也
　　周官集注十二卷　周官析疑三十六卷　考工记析疑四卷　周官辨一卷
　　方苞撰苞字凤九号灵臯亦号望溪桐城人康熙丙戌进士官至内阁学士兼礼部侍郎后落职修书
　　特赐侍讲衔致仕
　　苞自序周官集注曰朱子旣称周官徧布周密乃周公运用天理烂熟之书又谓颇有不见其端绪者学者疑焉是殆非一时之言也盖公兼三王以思四事于人事之终始百物之聚散思之至精而不疑于所行然后以礼乐兵刑食货之政散布六官而聫为一体其笔之于书也或一事而诸职各载其一节或举下以赅上或因彼以见此其设官分职之精意为文字所不载迫而求之诚有茫然不见其端绪者久而相说以解然后知其首尾皆备而脉络自相灌输窃尝析其疑以示生徒并纂録一编指在发明端绪故凡名物之纎悉推说之衍蔓者槪无取焉
　　礼説十四卷
　　惠士竒撰士竒见易类
　　【臣】等谨按士竒贯串三礼能补郑康成所未备而不悖其防讲汉学者多宗之
　　周礼集传六卷
　　李文炤撰文炤见易类
　　文炤自序畧曰朱子曾称周礼为天理烂熟之书表章虽明而训释未逮诸儒之说不能有醇无疵因逺稽博采上推列圣之因革下鉴列代之兴衰以窃附于诗书集传之后
　　周官翼疏三十卷
　　沈淑撰淑字季和常熟人雍正癸卯进士
　　周礼防要六卷
　　王文清撰文清号九溪宁乡人雍正甲辰进士官至宗人府主事
　　周礼质疑五卷
　　刘青芝撰青芝见诗类
　　周礼拾义【无卷数】
　　李大濬撰大濬安溪人
　　周礼三注粹钞二卷
　　高宸撰宸字北侍福建人雍正中诸生
　　周官禄田考三卷
　　沈彤撰彤见书类
　　彤自识曰彤尝研求本经勤览传记得其端于载师之都邑以为凡内外官之禄皆可得辨析整齐之又曰自宋以来之稽官有未及乡遂属吏者今乃并郊野之吏而补之其稽田有不去山林川泽城郭等三之一者今更通不易一易再易上中下之率而二夫当一夫则官益多而田益少宜禄之不给尤甚也然以县都已下数等之田食公卿大夫士数等之爵非独相当且供他用而有余是田禄与官爵之数在本经未尝抵牾也
　　周礼疑义举要七卷
　　江永撰永字慎修婺源人
　　【臣】等谨按是书多申明古义其释考工记较贾公彦疏更为明析
　　右礼类周礼
　　钦定仪礼义疏四十八卷
　　【臣】等谨按乾隆十三年
　　敇撰三礼义疏此其第二部也首纲领一卷次释宫一卷俱不入四十八卷之数经文分四十卷末附礼器图四卷礼节图四卷仪礼一经疑义奥词至为难读唐韩愈已尝苦之故宋元以来李如圭敖继公之外率多不传湮晦者四五百年先王旧礼数典而茫如矣是编订讹补阙断自
　　宸贾郑之精微毕録宋元之论述旁搜钜目宏纲条
　　分缕析仰见
　　圣学邃深经纶博物所由昭然大着于世也
　　仪礼郑注句读十七卷附监本正误石经正误二篇
　　张尔岐撰尔岐见易类
　　尔岐自序畧曰庚戌歳年五十九勉读仪礼六阅月取经与注章分之定其句读疏则节録其要取足明注而止或偶有一得亦附于末以便省览顾炎武曰济阳张君稷若作仪礼郑注句读一书根本先儒立言简当以其人不求闻达故无当时之名而其书实似可传使朱子见之必不仅谢监岳之称许也
　　仪礼惜隂録八卷
　　徐世沐撰世沐见易类
　　仪礼商二卷附録一卷
　　万斯大撰斯大见周礼类
　　仪礼述注十七卷
　　李光坡撰光坡见周礼类
　　光坡自序曰言礼如聚讼此诸儒不分经传之失也三代之礼存者惟周官仪礼为经耳三传礼记及子史言礼者皆传也如郊社左氏公羊曲礼皆言不卜谷梁言卜而宰有卜日则言卜得矣晏子春秋言四时祭祀皆用孟月而大司马明着四仲则仲月得矣若诬周官为莽歆窜入指其隂襍病仪礼推士以及天子小其不完则非所知也仪礼训义十七卷
　　不着撰人姓氏原序自题康熙庚申
　　仪礼析疑十七卷
　　方苞撰苞见周礼类
　　仪礼章句十七卷
　　吴廷华撰廷华初名兰芳字中林仁和人康熙甲午举人官至福建海防同知
　　廷华子夀祺识畧曰仪礼一经句读不明则句可移缀上下往往賔主易位东西乖方其失者一章次不明则礼之始终度数散无条贯其失者二是书定为章句如士冠礼筮日戒賔虽仍贾疏及仪礼经传通解所分之次而更按其节奏分为六章令读者知某事在某礼之前某事在某礼之后十七篇节目了如指掌其训释多本郑贾间采他说附按以发明之
　　补飨礼一卷
　　诸锦撰锦见诗类
　　【臣】等谨按仪礼十七篇独无飨礼元呉澄有补经补传十八篇于飨礼仅附见于聘觐篇中亦未有特着夫飨有祭帝祫祭之大飨又有天子享元侯两君相见以及凡享賔客之各异原非聘觐之所得而该锦因取周官春秋传礼记诸书中犹可考见者辑而补之虽篇帙无多而典章可据正不得而少之也
　　礼经本义十七卷
　　蔡徳晋撰徳晋字仁锡无锡人雍正丙午举人官司务
　　宫室考十三卷肆献祼馈食礼三卷
　　任启运撰启运见易类
　　【臣】等谨按宫室考一书于李如圭释宫之外别为类次分目十三条理秩然可与郑注相为参攷肆献祼馈食礼则取三礼中之有关王礼者推之不得于经则求之注疏其名本乎周礼每篇各为节次每节先已说而自注其说之所从出博稽逺证较之黄干所续祭礼更加密焉
　　仪礼小疏一卷
　　沈彤撰彤见书类
　　仪礼释宫増注一卷　仪礼释例一卷
　　江永撰永见周礼类
　　仪礼易读十七卷
　　马駉撰駉字徳淳山隂人
　　仪礼集编四十卷
　　盛世佐撰世佐秀水人官龙里县知县
　　右礼类仪礼
　　日讲礼记解义六十四卷
