<!-- { "loadSidebar": true } -->
　　谕向来旗下家奴有酗酒行凶者一经本主报明该旗即行送部发遣其妻室有年老残癈及不愿随带者俱不同发定例未为周宻如近日秦璜即有将发遣家奴之妻留占为妾之事不可不另定章程以防流葢家奴犯法其妻亦属有罪之人自当一体发遣但此等犯罪旗奴自不值官为资送或其中果有实在不能随带者或令亲属依栖或聴本妇另嫁自不便仍留服役以杜嫌疑嗣后该旗遇有发遣家奴之案俱照此办理
　　四十三年刑部议步军统领衙门咨赵大扎伤雇主文元身死拟斩立决奉
　　谕此案三法司议赵大依雇工人殴家长至死律拟以斩决固属照例问拟朕详阅案情该犯之母徐氏虽经立契典与文元家得过身价而典限满后契已给还嗣因母子仍在文元家得工钱服役又经辞出在外居住究与现在雇工者有间且起衅之由系文元因赵大积有余资屡次寻閙既搬取其皮箱又复扭住殴打致赵大情急扎伤尚非该犯逞凶干犯赵大着从寛改为应斩监秋后处决余依议至八旗家奴及雇工人等经本主放出及辞出之后或积有余资感念旧恩助其家长亦属情理所有而为家长者受之似觉有愧若因主仆旧时名分冀其资助多方需索尤属无耻若此案赵大母子虽仍在文元家服役业已辞出另居即典置房屋亦系其能节省经营所致与旧时雇主何涉乃文元屡次寻衅并因其母子外出踢门搬取箱笼行同无赖更不足齿矣但恐旗人内如此者难保其必无着将此防晓谕八旗人等各自顾惜顔面无蹈覆辙
　　四十八年
　　谕向来满汉官员人等家奴在本主家服役三代实在出力者原有准其放出之例此项人等既经伊主放出作为旗民正身亦未便絶其上进之阶但须明立章程于録用之中仍令有所限制嗣后此等旗民家奴合例后经该主家放出者满洲则令该家主于本旗报明咨部存案汉人则令该家主于本籍地方官报明咨部存案经部覆准后准其与平民一体应考出仕但京官不得至京堂外官不得至三品以示限制着为令



　　皇朝文献通考卷二十
　　钦定四库全书
　　皇朝文献通考卷二十一
　　职役考【一】
　　【臣】等谨按古者体国经野因民授事凡乡党州里之间皆以官治之考之周礼其法良备大抵以士大夫治其乡之事为职以民供事于官为役于以敷政教聨族党兴庶功而均劳逸条理秩然亦上下相维之端也汉治近古三老亭长啬夫之属其职匪一于民之任役者则从而后先之至于唐乡职渐防自是凡治其乡之事皆类于役迨至宋代役法纷如差役雇役义役屡变而弊弥甚自元暨明鲜有良规我
　　朝政平事简与民休息鼛鼓之征公旬之召几无其事不独公家营造一瓦一木不肯徒用民力甚至修城浚池以及河工兴筑诸务凡所以为民捍御者莫不按日计工人予之直殆实未尝役一民也即如近年
　　皇上平定伊犁大兵冞入师行极逺然所用皆索伦劲旅河西近塞之民目覩出车耳闻唱凯而身不与其役古所称从袵席上过师者今始见之且所过之区蠲租赐复殆无虚歳民生其间诚厚幸矣是故袭狐貂之厚者不知至寒之凄怆享升平之乐者不知惮人之况瘁熙熙之众沐
　　国家休养生息之恩百有余年之久自髙曾以逮子孙安居聚处愚氓狃于乐利或有忘乎前代之事竟若分所应得如击壤老人者臣等依马氏前考仍立此门非徒以体例不容变易而已亦以见职役为生民之常分而
　　圣朝寛大实千载一时也谨就现存版籍编为四卷而
　　复除一巻附焉
　　天聪八年以汉官陈诉差役重科
　　命集众官宣谕之时众汉官诉于管户部贝勒之前云所
　　派差役似有重科之事
　　太宗文皇帝命大臣察讯所诉多不实因
　　命传集众官谕曰尔众官在明国时所有人丁若干今有若干孰多孰寡何不细思之朕思我国虽贫尔等如此亦足矣欲令尔等与满州一例当差尚恐致累今尔等反言苦累过于满洲满汉官民虽有新旧皆我臣庶岂有厚薄之分乎满洲出兵三丁抽一今令尔等亦与满洲一例三丁抽一为兵尔等以为何如乎且满洲之偏苦于汉人者不但三丁抽一也如每牛彔下守台淘铁及一切工匠牧马人旗下听事人役等所出不下三十人当差者凡十有四家又每年耕种以给新附之人每牛彔又出妇人三口又耀州烧盐猎取禽兽供应朝鲜使臣驿马修筑边境四城出征行猎后巡视边墙守贝勒门及派兵防守巨流河在在需人皆惟每牛彔是问又每牛彔设哨马二匹遇有倒毙则均摊买补遇征瓦尔喀时又各餧马二三匹从征每牛彔复派防军十名
　　兵丁二三名往来驱使差回又令餧养所乗马匹遇各国投诚人至拨给满洲现住房屋令满洲展界移居又分给粮谷令其舂米酿酒解纳每年猎取兽肉分给新附之人又发帑金于朝鲜贸易布疋仍令满洲负载运送边城满洲又有窖氷之役每年迎接新附之虎儿哈于教场看守皮张运送薪水朝鲜防古使至驻沈阳防军甲喇额真各出一人运给水草若夏月至更有采给青草之役又每年采参并负往朝鲜货卖每旗以一户驻英格地方巡缉踪迹又以一户驻沈阳渡口看守船只此皆满洲偏苦之处若不向尔等详切言之尔等亦未必深信今满汉均属一国人民尔等何竟不知差徭之少倍减于满洲而满洲差徭之多实逾尔等三十余项也谕毕众官谢罪并释之
　　【臣】等谨按开
　　国之初规模宏逺而经制未定徭役之事畧见于此敬録之以备原始之义至于各项差务分派八旗兵丁者不复与民差类载云
　　九月严滥役民夫之禁先是天命十一年
　　太宗即位之初尝
　　谕羣臣云城郭边墙事闗守御劳民力役事非得已今修葺已竣嗣后不复兴筑用防民力専勤南亩以重本务
　　至是自郊外还集诸臣于朝
　　谕之曰朕昨出见民间耕种愆期盖因牛彔章京有事城工欲先时告竣故额外派夫致误耕作筑城固为正务然田地荒芜民食何赖嗣后有滥役民夫致妨农务者该管牛彔等俱治其罪
　　顺治元年置各州县甲长总甲之役各府州县衞所属乡村十家置一甲长百家置一总甲凡遇盗贼逃人奸宄窃发事件隣佑即报知甲长甲长报知总甲总甲报知府州县衞核实申解兵部若一家隠匿其隣佑九家甲长总甲不行首告俱治以罪
　　【臣】等谨按保甲为弭盗安民之良规
　　国家定鼎之初即举而行之其后屡经申饬为法甚详且备此盖其权舆也考十七年令民间设立里社则有里长社长之名惟八旗庄屯以设领催不更设里长南省地方以图名者有图长以保名者有保长其甲长又曰牌头以其为十家牌之首也十牌即为甲头十甲即为保长又曰保正是皆民之各治其乡之事而以职役于官沿诸古法变而通之与民宜之各直省名称不同其役一也又有耆老一项例有顶带亦预闻乡里之事考顺治三年佥都御史李日芃言耆老不过宣谕
　　王化无地方之责非州县乡约比若以连坐之法加之似于情法未协乃定议耆民在九家内者连坐在外者免其株连
　　定取用匠夫之例臣等谨按凡内工取用匠夫行文工部移都察院转行五城取送如工程急即行坊官取送至康熙十年定各衙门应用工匠均行都察院转行五城取用永以为例
　　二年令顺天府属州县各派匠役一百名赴工应役时以营建
　　太和殿需用工匠行令各州县派解应役按工给值至十二年工部以匠役缺少工程稽迟复奏令顺天等八府派解赴工又令山东山西二省查各匠有愿应役者解部供用其后大功告成凡匠役皆酌路涂逺近按日给与饭银令其回籍
　　又除豁直省匠籍免征京班匠价前明之例民以籍分故有官籍民籍军籍医匠驿灶籍皆世其业以应差役至是除之其后民籍之外惟灶丁为世业【匠价详见十五年】
　　三年
　　特命大臣订正赋役全书因田定赋计丁授役旧有经制
　　明季加派纷繁民生凋瘁
　　世祖章皇帝定鼎后
　　特命大臣察覈欵项尽除滥额拟定赋役全书进呈御览至十四年告成
　　颁行天下兹后随时修订备详旧制以现行者为定则【臣】等谨按取民之制有田则有赋有丁则有役而丁役分银差力差则有受役输银之不同其闲分异等则派别名目皆役法也今考全书所载地粮自归田赋人丁宜属户口惟是丁徭之征原系版籍供役而凡民役之在官者编征工食召募应役其数具列于中优免服除亦在焉是故防典所载祗举大纲考丁徭者惟全书可备稽云
　　又定编审人丁征徭科则编审之法核实天下丁口具载版籍年六十以上开除十六以上添注丁增赋亦随之考直省丁徭有分三等九则者有一条鞭征者有丁随地派者有丁随丁派者其后改随地派十居其七总计直省徭里银约三百数十
　　余万亦闲征米征豆其科则最轻者每丁科一分五厘重者至一两三四钱不等而山西有至四两余者巩昌有至八九两者大抵因地制宜如前代差役视民间物力为轻重故各有不同三年或五年一编审凡所以平赋役清隠匿别老幼均差徭律有差遣不平赋役不均隠蔽差役逃避差役之目皆役法之条件也又有屯丁者明代衞所屯军各给以地入
　　本朝除其军籍改为屯丁其后惟留驾运漕船之运丁其非运丁者陆续改入民籍现运屯丁则免科闲丁各科银不等皆免其民丁重派又三等九则之目沿自前明一条鞭征法亦同其法将均徭均费等银不分银力二差俱以一条鞭从事凡十甲丁粮总于一里各里丁粮总于一州县州县总于府府总于布政司通计一省丁粮均派一省徭役里甲与两税为一凡一州县丁银毕输于官官为佥募以充一歳之役小民得无扰而事亦易集至康熙五十二年
　　恩诏以现在丁册定为常额续生人丁永不加赋雍正元年以后各省丁徭皆陆续摊入地亩惟编审人丁以供差役其详具见于戸口考
　　又定内外各衙门额设吏役凡内外各衙门书吏皆取良民充役定有经制额数不许滥设
　　国初沿前明之例吏典由各处佥拨充役后改为考取或由召募投充凡在内各衙门书役投充必取原籍地方官印结方准着役不许有冒籍冒姓顶替之弊各衙门各派一官専司稽察在外府州县书役必取隣佑亲族甘结地方官印结方准着役其有无弊端责令道员按察司查察之司道闗盐书役令督抚稽察督抚衙门自行稽察不许有重役滥充之弊役以五年为满役满不退者斥革凡在内书役及各馆阁供事役满报部彚至三月于
　　吏部衙门考试封贮试巻以俟在外考试者在外书吏役满印官保送巡抚每年七月彚集考试并试卷送吏部至年终吏部一并校阅定等第名次奏
　　闻请
　　防以杂职等官分别铨用其府州县额设祗禁子弓兵于该纳税粮三石之下二石之上户内差防免其杂泛差役勿得将粮多上戸差占各处衙门又有快手皁门卒库子诸役皆按额数召募额外滥充者谓之白役私用白役者有禁白役犯赃与正役同罪通州坐粮防所属八行运役及仓役亦有定额令知州佥选诚实良民应役不许旗人充应不许一人充两三役兼充者谓之霸役罪至徒初定禄秩之时吏役银米皆有定额在内各衙门听事书役及皁役卒匠夫人等按季给以银米多寡各殊在外各衙门吏书门子舍人皁禁卒铺兵仓夫斗级工匠人役亦按季给以工食银两其后屡经裁减皆于州县地亩编征详载赋役全书
