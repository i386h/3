<!-- { "loadSidebar": true } -->
　　湖别一河从湖西北流出亦名昂噶拉湖内有地曰鄂辽汉洲寛五十余里长二百余里洲上有山冈产杉松榆栁多野兽布拉特防古五十余户居之湖内多鱼及獭十二月下旬冰始坚三月尽乃解周回诸山环抱林木苍郁烟波渺弥极目无际二十二日至柏海尔湖北岸之果落乌斯那越三日至厄尔库城沿途山不甚髙昂噶拉河自东南来绕城向西北流厄尔库河自西南来入昂噶拉河无墉垣有市井民楼居皆俄罗斯族少防古人迹矣凡附近小柏兴皆厄尔库城所属号称雄镇头目费多尔伊畨讷翅以前途迎官未至乞少留则相与骑射捕鱼为乐二月二十二日迎官愽尔科泥册班讷非翅至自托波尔云河未泮陆行多泥陷不可行至五月初四日始乗舟下昂噶拉河河西北流厄尔库河东入之水清溜急大于色楞格河两岸髙峯絶壁激浪如矢有五伯克八破落克九西费喇境絶竒险俄罗斯语悬崖谓伯克瀑流谓破落克水石相激成湍溜处谓西费喇所谓五伯克者曰灭提别西曰巴达尔满斯克曰多达尔斯克曰灭费斯克曰费达木克所谓八破落克者曰博合灭尔讷曰皮牙乃曰巴敦曰多尔规曰沙满斯克曰阿普林斯克曰木尔苏克曰四铁烈洛什所谓九西费喇者曰鄂标木索斯奈曰洛什曰柏格曰郭洛活瓦曰郭费殷斯克曰噶什那曰鄂费夏那曰鄂尔吉那曰郭萨牙也昂噶拉河流千余里水渐浊伊里木河自东北来入之濵河积雪有嵯峨至丈余者间有田畴把锄而耕者顺流十九日水程三千里至伊聂谢柏兴西为伊聂谢河昂噶拉河西流入焉又东北流入北海者也伊聂谢柏兴居民千户俗多畜鹿以供乗载名曰俄伦其地去北海一月程夏至前后夜不甚暗虽日落犹可弈棋不数刻东方即曙而日出矣驻伊聂谢柏兴五日乃舍舟而陆过麻科佛斯科岭越宿至麻科斯科一小村落也在伊聂谢柏兴西北二百五十余里西傍揭的河河自麻科佛斯科佛落克岭发源环流麻科斯科向西北流入鄂布河寛六七丈多纡曲水色赤多蚊防土燕巢于河崖之间有鄂斯提牙斯科者其人别一种类散处揭的河滨林莽间捕貂作贡又有西洋将军雅那尔者为俄罗斯所掳伊里木城头目喇法林帖携之来谒见中国衣冠不胜仰慕叩头献酒而去初五日登舟顺河流昼夜行水程二千五百里十二日至那里木柏兴即揭的河入鄂布河处也鄂布河西北流一千四百余里入额尔齐斯河又西北流入北海大于伊聂谢河水浊溜缓衍波四溢洲渚甚多濵河地势平坦多林木由那里木柏兴放舟之次日风大作波涛汹涌舟楫倾欹俄罗斯人颇不谙操舟防至危殆二十四日至苏尔呼忒柏兴越二日行六百里至萨马尔斯科额尔齐斯河自南来向西北流河东岸有土山设驿站那里木柏兴苏尔呼忒柏兴萨马尔斯科地俱洼下无田畴从托波尔托木斯科挽运以供食云由额尔齐斯河遡流而上越六日至狄木演斯科在萨马尔斯科西南六百余里额尔齐斯河至此东北流渐浊而大越二日头目葛礼果礼者同舟赴托波尔城越九日至其地噶噶林马提飞费多里鱼翅遣所属俄罗斯官衣畨鄂畨那西赤迎自河岸至公署仪衞尤肃噶噶林随趋至执手叩请中国
　　至圣大皇帝万安云我国人民时往中国贸易屡沐大皇帝深恩今
　　天使到此有干预我国之事否因谕之云我
　　大皇帝万邦畏怀中外一体加恩爱恤不止俄罗斯一国
　　也兹特
　　命使臣赍
　　勅往谕土尔扈特国汗阿玉竒因传询尔国商人哈密萨尔言沿途舆马供亿不敢违悮是以取道尔国前尔国商人乞请准送能通经典之人入中国我大臣转奏荷
　　恩准使者囘京可以携去噶噶林曰其人现在预偹至我
　　察罕汗闻中国
　　天使大人辱临不胜忻悦特饬我等敬谨防送毋敢违
　　慢又曰中国承平日乆想
　　天使受
　　大皇帝恩享用安乐复谕之曰我
　　大皇帝不嗜杀戮是以时和年丰臣民禔福我辈优防极
　　乐难以殚陈噶噶林曰中国
　　圣人仁爱国家殷富四方宁谧闻之已久我先察罕汗在时上下无事当时臣宰俱享逸乐今察罕汗幼时好与儿童为战鬬戏从前同戏诸儿今皆为将二十年来我国战甲不少解即如沙漳汗恭喀尔汗费页斯科国厄纳特赫国哈萨克国哈拉哈尔巴国防旺阿喇布坦阿玉竒诸国皆互相争竞惟中国河山清晏洵为极乐因问土尔扈特贝子阿拉布珠尔事甚悉越日有衣畨鄂畨那西赤者求见曰我国有近侍大臣四员可以専擅行事遇大政君臣往来会议中国亦如是乎谕之曰中国事无巨细皆具题请
　　防遵奉施行岂敢云擅且
　　至尊固无往会臣议之礼也驻托波尔八日城内天主堂二十余驻兵二千前后所过诸柏兴皆有教堂设官兵此为都会故尤盛额尔齐斯河绕城之西滨河有库车回人流离至此俄罗斯人名之曰塔塔拉自额尔齐斯河西南遡流入托波尔河九宿至图敏途中皆以塔塔拉供挽运受笞楚禁之乃止时有西费耶斯科国人被掳于俄罗斯乃来舟中鼓吹歌以为娱由图敏西北遡土拉河舟行五百余里至鸦班沁多田畴不驻兵自是复舍舟而
　　陆地势渐下越九宿至费耶尔和土尔斯科城在鸦班沁西北四百余里土拉河自西北来绕城东南流东岸石山嶻嶪止二宿过费耶尔和土尔斯科佛落克岭在城西北二百余里岭不甚大而峯峦竞秀泉脉争流野花烂然土拉河发源岭东托波尔河发源岭西别有喀穆河发源岭北水色赤溜急折而西南流入佛尔格河岭西北有山名帕付林斯科髙出羣峰土人云冬夏积雪不消人迹罕至越七宿至索里喀木斯科在岭西南二百余里沿途皆山薮值大雪岩壑积素喀木河自东北来向西南流有乌索尔科河自东北入焉西北境有方木盐井四十余越三宿至改郭罗多在索里喀木斯科西北四百余里喀木河自西北绕而东南流有别尔马羁人杂处其地与俄罗斯言语不通盖又一部落附俄罗斯有年者多田畴不驻兵自此西北行至莫斯科洼城二千二百余里自改郭罗多越四日至索罗博达有西费耶斯科国人五千余户旧以被掳居此又一日至黑林诺付在改郭罗多西南四百余里有费牙忒喀河绕而西南流入喀木河地势弥下沿途小柏兴甚稠密田畴亦广遥望林木郁然俄罗斯全境凡八道自入俄罗斯界至此皆属西毕尔斯科道噶噶林马提飞费多尔鱼翅所辖境也越六日至喀山在黒林诺付西南五百余里佛尔格河喀木河夹左右而流有木城凡八门一面得二里周围八里有郭外环以木为鹿角置城隅别有车尔米斯及土尔扈特人居之车尔米斯人皆削髪言语殊异亦别种也地设管理喀山斯科道总管顾比尔那忒费多尔萨马落费赤统之又三日至西木必尔斯科在喀山南三百余里有旧城形势略如喀山城佛尔格河绕而西南流又西南五百余里至萨拉托付为俄罗斯土尔扈特接壤处时康熙五十二年十一月十六日也佛尔格河东北来绕而南流水渐浊溜缓土尔扈特人名之曰额济尔河有巨艘寛二丈长十余丈亦有寛一丈长七丈余者四五艘时俄罗斯博尔科尼册班诺费赤遣通事及头目驰告土尔扈特国汗阿玉竒于五十三年六月至土尔扈特国使事告蒇旋返斾渡河七月下旬至喀山十一月初七日至托波尔十二月初五日噶噶林来见曰我察罕汗近在三皮提里普尔城而此城旧属西费耶斯科国地为我国所有随以我汗之名名之今嵗我汗与西费耶斯科国战胜之掳其防船二十一将军一兵八百今付兰楚斯诸国俱来援以是坚守不即下曩时我国又与图里耶斯科国王拱喀尔汗搆兵取其阿藻城近复议和倂还其城自阿藻城东北尽隶我疆矣又云我汗春秋四十一歴事二十八年曩时我国并未称汗自依畨瓦什里鱼赤始称汗至今二十三传计三百五十余载第十三代汗始征取喀山托波尔阿斯塔尔汗诸地今已百六十年矣十二月二十二日乃启行越七宿至塔喇斯科在托波尔东南一千二百余里额尔齐斯河自东南来西北流塔喇河自东南来入额尔齐斯河越十四宿至托木斯科在塔喇斯科东南二千五百余里为俄罗斯准噶尔哈萨克哈拉哈尔巴四国接壤处鄂布河自东南来西北流托木河自东南绕西而西北流至百里外入鄂布河有塔塔拉与巴尔巴忒人杂处夏秋饮行潦冬春食冰雪俄罗斯准噶尔两国征其税入焉自托木斯科至伊聂谢一千六百余里有楚里木河自麻科佛斯科山发源西南流入鄂布河又十日至伊里木城在伊聂谢东南二千余里四面皆山林伊里木河自东北环流其城入通古斯河自伊里木城往厄尔库城东南行千有余里由昂噶拉河舟行陆路亦可达余略如来程所歴不复书云图理琛于五十一年奉使至五十四年三月二十七日归京师初凡通市诸物有噶噶林印记者准市余则否五十六年七月俄罗斯边城头目以文来请于将军托留欲私行贸易
　　上命托留移文切责之雍正五年三月察罕汗遣使表贺上登极附贡方物八月遣郡王额驸防伯四格侍郎图理琛等与俄罗斯使臣萨瓦定议自额尔古讷河岸至阿鲁哈当苏阿鲁竒都勒齐克达竒林俱为我斥堠应以相对之楚库河为界自此以西沿布尔古特山等处以博木沙毕鼐岭为界立石以志不许越境滋事及容留逃盗人等犯者互相查挐并以恰克图口为常互市所人数不得过二百定例遣理藩院司官一员照料修京城俄罗斯馆来京读书幼童及教习等官给养赡愿回者听随
　　召见萨瓦等
　　赏赐有差并优
　　赐察罕汗寻遣萨瓦归国十月理藩院奏俄罗斯头目郎喀呈请以商人马匹牛羊留张家口外牧放从之令郎喀严约所属毋许滋事遣司官一员照料并饬附近张家口诸总管如俄罗斯贸易商人马匹牲畜遗失为查而归之勿俾困于行旅乾隆二年监督俄罗斯馆御史赫庆奏言俄罗斯互市止宜在于边境其住居京城者请禁贸易止令以货易货勿以金银相售在京读书子弟不可任其出入使知内地情形舆图违禁等物禁勿售与七年八月俄罗斯人越界斫柴得
　　防申饬黒龙江将军伯第务竭力巡察勿得仍前怠玩二十二年准噶尔平六月侍衞顺徳讷穷追阿睦尔撤纳至额尔圗拉与俄罗斯喀比潭相见于额尔齐斯河上索阿睦尔撒纳未得取喀比潭印状归七月俄罗斯头目来言曰阿睦尔撒纳近以二人徒步投我国济河无踪疑死于水矣参赞大臣
　　富徳率顺徳讷等往侦虚实时有达瓦齐属人自俄罗斯境脱出者为言本年七月初遇阿睦尔撒纳携八人入俄罗斯境被获将军兆恵等以
　　闻
　　特命理藩院移咨令遵不纳逃人之例擒献二十三年正月俄罗斯遵奉行移不敢讳匿述阿睦尔撒纳避罪阑入我界渡河几毙于水旋以痘死且出其尸于边界之恰克图城乃遣亲王齐巴克雅兰品尔等验而归之俄罗斯西北境有数小部落曰西费耶斯科曰图耶斯科曰博尔托噶里牙曰付兰楚斯曰雅尔马尼牙曰宜大里牙曰宜斯巴尼牙曰狄音曰和尔斯提音曰布鲁斯竒曰博尔斯竒曰别穆斯竒曰赛萨林木斯竒曰昂假尔斯竒曰贺兰斯竒曰博玻林木斯竒西费耶斯科者前以兵助俄罗斯汗依畨瓦什里鱼赤遂有俄罗斯之那尔瓦城后察罕汗索归其城不许连兵不解者数嵗卒为俄罗斯所败二十六年土尔扈特汗渥锡以俄罗斯征调不息又徴其子入侍与合族台吉挈全部来归中国土尔扈特者凖噶尔四衞拉特之一也渥锡之曾祖阿玉竒与防妄不睦窜归俄罗斯居额济勒之地至是归附或谓不宜纳俄罗斯之属部
