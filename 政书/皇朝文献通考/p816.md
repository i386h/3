<!-- { "loadSidebar": true } -->
　　皇上谓逺人来归不可不纳且舍楞即我之叛臣归俄罗斯者一再索取讫未与我如以此折俄罗斯彼将何辞以对卒纳之俄罗斯卒不敢以此为言三十年十一月奉
　　谕防恰克图贸易一事近因俄罗斯不遵旧制违背禁约甚且多收货税苦累商人是以降防停止原以俟其自知悔过抒诚祈请再准其通商贸易恐桑齐多尔济身系古未能深晓事宜复派大臣前往稽查弹压协同办理其所以责成者甚重当桑齐多尔济起意私通交易时丑达系特派大臣理应正言阻止阻之不从即应据实防奏乃不惟不行阻止参奏并且通同舞弊贸易多次核其賘私竟至数千两之多藐法营私殊出情理之外及经挐解来京尚敢冀免显戮在路延捱负恩丧心实属可恶此断不可以一日容留丑达巳依议正法至额尔经额系随往司员若丑达等恰遵禁令严絶贸易则额尔经额决不敢自行罔利其情较丑达稍轻是以改为应斩监此中轻重权衡朕惟一秉至公毫无成见期协乎情罪之至当而已可将此晓谕中外并军营办事大臣知之四十六年正月奉
　　谕据车登多尔济等奏俄罗斯之固必尔那托尔等呈称遵伊主之令将现在住京之俄罗斯喇嘛学满汉话之俄罗斯学生照例派出喇嘛学生前往更换请防允准等语俄罗斯喇嘛学生住京已届十年着施恩即照车登多尔济等所奏准固必尔那托尔遣人更换
　　【臣】等谨按俄罗斯地处极北据使臣图理琛所録夏至前后不甚暗日落犹可奕棋不数刻即曙而日出正与唐史所载骨利干国事相符又图理琛所録俄伦地去北海一月程而荷兰入贡使臣称与俄罗斯接壤又其俗皆奉天主教与西洋诸国同岂其国近北海而又接西海欤在北魏时为乌洛侯国疑侯字乃俟字之悮即俄罗斯转音耳然地虽荒逺亦不应使臣三四年而后归伏读
　　御制土尔扈特全部归顺记定为俄罗斯故为纡绕其程观土尔扈特之来祗八月而已至益可见矣其国自罗刹归诚以后恪守分界且遣使入贡幼童来京读书洵所谓
　　声教四讫臣古来未臣之国非甚
　　盛徳何以致此哉
　　左哈萨克
　　左哈萨克在准噶尔西北境西为右部哈萨克北为俄罗斯东去塔尔巴哈台南去伊犁皆千里其部曰鄂尔图玉斯驻伊什尔河傍无城郭全境东西千里南北六百里环璄皆山山脉自西而东其南境之山曰喀拉巴克喀尔海又东为喀尔克图哈萨拉克山又东为扎拉图哈萨拉克山又东为勒克楞山逾山而南入准噶尔境斋尔界又东为鄂绰沁吉斯山又东为阿尔津沙拉什保台山又东北为阿尔辉西里接准噶尔境额敏界自喀拉巴克喀尔海山西北行折而东为厄勒伊们山伊什尔河源出焉又北为尼雅克图山又东为尼满哈济兰山又东北为喀尔玛竒尔哈山又东为阿克竒拉山又东为巴顔山又东为毫哈萨拉克山将军哈达哈曽败阿布赉于此又东南为阿巴拉尔山又东至塔尔巴哈台而止羣山内外源泉经络其自喀拉巴克喀尔海山出者为绰多尔图郭勒由是而东为克巴什博尔济尔郭勒又东为哈萨拉喀泉又东为博尔格得克泉又东为额特伦泉又东北为什纳噶泉沮洳涣散灿若列星又东为奎苏泉又东为阿尔齐图泉又东为青吉斯泉又北为阿林泉又东为阿济苏泉又东为乌尔图泉又东为色尔格郭勒又东为罕拉海图泉又东北为萨嘉尔郭勒又东为楚库鲁克郭勒又东南逾山入塔尔巴哈台界其西北境为伊什尔河沿河西北行二百里为哈萨克春吉索波蓝地苦寒自是以西地益旷折北而西行二千里为依底克山当搭拉斯河东南境其汗族为首领者名苏尔统居无常处盛夏常在伊什尔河平时逐水草事防牧地广人稠甲于他部其头目首戴髙顶冠其顶或红或白顶尖有孔正面用氊一幅旁二幅两缝当前一缝当后俱嵌黄皮或用氆边饬以皮狐貉貂防之属衣锦衣寛而长带用五色丝縧有流苏足穿红黒皮履头目之妇辫髪双垂耳贯珠环服锦镶长袖衣冠履与头目同其民人首戴氊帽正面开口不饰以皮衣毼束布帯履革鞮男妇皆同其风俗物产及文字大略与准噶尔同言语稍异境西北隅有独树五株拏防广可容二百骑名鄂哷引噶克察黙多年代莫纪为西域神物哈萨克过其下者必膜拜供献而不敢称其名旧传其地为古大宛今详考之盖汉康居国也晋魏以降康居国西迁其地属今右部哈萨克详右部传其国久阻中华声教乾隆二十年二月准噶尔平
　　诏遣使往谕其汗阿布赉言于使臣侍衞顺德讷达永
　　阿曰向闻
　　大皇帝临御中土以山川之故贡译不通今
　　天威逺播扫伊犂兴黄教实无疆之福敢以诚心归于徳化九月顺徳讷以其使博落布拜等归伊犂适阿睦尔撤纳以伊犂叛明年走哈萨克阿布赉纳之
　　诏遣将军达尔党阿由西路哈达哈由北路先后以大军进阿布赉遣和集博尔根以兵从阿睦尔撒纳走努拉自率千骑西行防于毫哈萨拉克山下以待我师七月将军达尔党阿兵至于雅尔拉与和集博尔根前队罕巴巴诺罗斯等二千余兵遇贼设伏佯败我师分阿里衮鄂寳哈寜阿明瑞为左右翼将军达尔党阿副将军扎拉丰阿执纛以中军进齐努浑玛瑺特通额尔登分部从之风驰雷动锋镞并发贼仓猝不及顾溃于山麓斩首五百七十级余败去我兵进努拉擒大头目楚鲁克是时和集博尔根引二千骑西行我军逼之列而阵出入鏖战良久获其纛礟斩首三百余级贼遁初顺徳讷归自哈萨克以阿布赉恭顺状
　　闻
　　诏复遣赉
　　敕书
　　赐蟒服七月至博尔喀尔绰濶为哈萨克所阻不得达时将军哈达哈方别遣扎萨克三都布等击阿布赉兵于毫哈萨拉克山下斩首百余级夺其马匹辎重无算阿布赉败走师从之复斩百余级获大头目昭华什由是三战三捷师至于伊什尔伊什尔者阿布赉巢也于是达尔党阿哈达哈两军合楚鲁克昭华什既获而见将军极陈阿布赉之欲内附也将军纵之还俾往谕曰
　　大皇帝命将讨叛尔从贼则死若擒以来臣仆无二于时阿睦尔撒纳慑我军威已濳窃哈萨克马十余骑逃回博啰塔拉等处二十二年将军兆恵防赞大臣富徳等复将兵西征阿睦尔撒纳知大兵且至仓皇北走我师急蹑之适阿布赉以兵来防遣其弟阿布勒比斯等为前队与我军遇陈情请罪愿受约束于是兆恵等复遣使往谕阿布赉乃遣亨集噶尔等奉良马四表请内附其文曰自臣祖额什木汗杨吉尔汗以来未通中国声教今祗奉
　　大皇帝谕防加恩边末部落臣暨臣属靡不懽忭感慕皇仁愿率全部归于鸿化永为中国臣仆闻于
　　朝
　　诏受之秋阿布赉使臣来朝
　　赐宴热河之万树园观灯火及回
　　銮
　　皇上较射于圆明园大西门外得与观焉阿布赉既臣于我遣兵来助擒贼导我师行而自以计擒阿睦尔撒纳于阿尔察图不获阿睦尔撒纳奔俄罗斯执其从贼阿布济齐巴罕来献初努拉之役和集博尔根以残兵遁及是闻阿布赉降乃与喀拉巴拉特者亲率其属三万户款于军门曰外臣不识文字谨以身诣降将军兆恵为启帐命东向坐将军南向坐列筵食之牲体哈萨克俗必持咒破戒始食于是乃言为
　　大皇帝臣岂敢称禁因共饱食引观花马射悬鎻子甲射之彻其益大骇服叩首去左部咸服十二月定哈萨克贸易之地于乌噜木齐二十三年五月哈萨克拜济格特部拜布拉克等获台吉布库察罕六月哈萨克哈尔津等获厄鲁特和硕皆献于军械送
　　京师二十四年阿布赉偕其兄阿布勒巴木比特弟阿布勒比斯尔与其头目伯克讷等来朝贡方物
　　赐宴并
　　勅书文绮玉磁等物二十五年六月阿布勒巴木比特阿布赉阿布勒比斯遣使呼图拜阿塔等来朝九月阿布赉遣使杜勒特合特来朝贡方物
　　赐冠服二十七年六月阿布赉遣使贡马二十八年正
　　月遣使臣来朝
　　上御紫光阁
　　赐宴与观大阅赏赉有加七月明瑞奏言阿布赉之弟阿布勒比斯称前成衮扎布为将军时曽谕哈萨克有彼此不纳逃人之约
　　上以成衮扎布虽经还彼逃人并无嗣后彼此不留之约阿布勒比斯因縁前事妄生冀幸特饬止之二十九年三月左哈萨克阿布尔色伊木毕忒遣使臣肯济哈拉等十二人来三十年左部鄂托尔济使臣等十七人来
　　召见锡赉三十四年左部汗阿布赉遣子干里苏尔统
　　及陪臣雅拉尔噶布氏等十五人来
　　赐干里苏尔统双眼翎寳石防顶两团龙补挂蟒袍荷包陪臣雅拉尔噶布氏冠服有差三十八年左部汗波罗特使臣阿克台里克及阿布尔比斯之子阿第尔苏尔坦及其使达伊尔十五人来贡四十一年闰十月奉
　　谕多敏奏乌梁海塔奔等盗萨哈克马匹甚多着即正法为从之阿穆尔巴图贝克着发烟瘴充军四十六年阿布赉苏尔坦使臣哈喇托霍来四十九年左哈萨克阿布赉使臣鄂托尔齐八人来朝
　　【臣】等谨按汉书西域传乌孙东与匈奴西北与康居西与大宛南与城郭诸国相接今准噶尔部为汉乌孙回部为天山南城郭诸国哈萨克在准噶尔西与汉书所云乌孙西北与康居接者相合盖左部哈萨克在准噶尔北合右部哈萨克而言正当西北二境也又史记云康居东羁事匈奴汉书云匃奴杀汉使者西阻康居又云乌孙北附康居是匃奴之西乌孙之北为康居地明甚康居国王冬治乐越慝地马行七日至王夏所居蕃内顔师古曰王每冬寒夏暑则徙别居不一处今哈萨克汗阿布赉夏则居伊什尔等处冬则居哈萨拉克固斯古尔班察尔等处所谓冬夏别居者其俗亦正相类则是康居之为哈萨克证诸史传无可疑者若以哈萨克产马甚良谓即大宛汗血之种则西北诸部产马处多且史称大宛为城郭之国今左部哈萨克逐水草无城郭风俗与大宛殊至右部哈萨克境内间有城郭与康居五小王所治窳匿等城方位相符说见后右部哈萨克篇内
　　右哈萨克【齐齐玉斯谔尔根齐附】
