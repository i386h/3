<!-- { "loadSidebar": true } -->
　　圣人为能享
　　亲
　　宫中
　　苑中皆得以时殷对越爱敬之诚情文之备无地弗崇兹谨载制度仪注以志永言惟则于无穷焉雍正元年四月甲子
　　世宗宪皇帝恭奉
　　圣祖仁皇帝御容于
　　寿皇殿中殿先是康熙六十一年十二月丙寅
　　谕朕受
　　皇考深恩四十余年未尝逺离
　　皇考升遐无由再瞻
　　色笑今追想
　　音容宛然在目御史莽鹄立精于写像昔日随班奏事常觐
　　圣顔
　　皇考有
　　御容数轴收藏内府今
　　皇考高年
　　圣顔防异于往时着莽鹄立敬忆
　　御容悉心薫沐圗写戊寅御史莽鹄立恭绘
　　圣祖仁皇帝御容成捧进于
　　养心殿
　　世宗宪皇帝瞻仰依恋悲恸不胜
　　命俟
　　梓宫发引后敬谨恭奉于
　　寿皇殿至是
　　亲诣行礼悲怆瞻仰俨如
　　神爽式凭云于是定
　　寿皇殿每日香灯供献供浄水九盌诸色米九盌红花水九盌香九盌干果九盌茶九盌宻果九盌乳饼九盌绢花九盌每月朔望更换每日献饽饽案一每月朔望供重十两茜红白蜡一对
　　十一月己丑黎明以
　　圣祖仁皇帝忌辰诣
　　奉先殿
　　圣祖仁皇帝神位前行奠献礼辰时诣
　　寿皇殿瞻拜
　　圣祖御容是日
　　世宗宪皇帝哀痛过甚制为诗章以志思慕自后每嵗恭
　　遇
　　圣祖仁皇帝忌辰必先诣
　　奉先殿复诣
　　寿皇殿着为定礼
　　四年正月甲午朔诣
　　奉先殿行礼毕诣
　　寿皇殿行礼自后元旦必先诣
　　奉先殿复诣
　　寿皇殿着为定礼
　　【臣】等谨按康熙六十一年十二月甲寅恭移
　　大行皇帝梓宫安奉
　　寿皇殿庚申二十七日大礼后每日黎明
　　世宗宪皇帝诣
　　寿皇殿奠献雍正元年九月丁丑朔
　　山陵礼成庚辰升祔
　　太庙礼成辛夘诣
　　寿皇殿行礼自后月必
　　瞻拜或月至三诣焉或是日
　　奉先殿行礼后或
　　亲享
　　太庙礼成后或
　　亲祫
　　太庙礼成后或是日兼诣
　　恩佑寺以时奠献犹必以时依恋
　　圣容
　　帝心爱敬之诚十三年如一日洵所云大舜五十而慕者
　　也
　　五月甲寅
　　孝恭仁皇后三周忌辰
　　世宗宪皇帝诣
　　寿皇殿行礼
　　【臣】等谨按是年四月
　　谕
　　寿皇殿乃供奉
　　皇考
　　皇妣御容之处则五月甲寅之
　　行礼葢实
　　瞻依
　　孝恭仁皇后圣容用伸孺慕
　　八月丙戌
　　世宗宪皇帝谕我
　　皇考圣祖仁皇帝三年大礼已满朕追念
　　罔极深恩欲于
　　皇考忌辰每嵗遵照三年以内祭祀之礼永逺举行恭读祝文用伸诚悃朕受
　　皇考教育慈恩至深至厚终身永慕无有穷期岂三年礼制之所能限况天下忆万臣民感戴
　　皇考深仁厚泽六十余年自古帝王罕能比并一切礼仪亦非定制所得拘也朕举行此礼乃朕自展其思慕诚切之衷至与旧制相合与否朕皆不遑计及此礼亦惟朕躬持行之于我
　　皇考后世子孙勿得奉为成例
　　乾隆元年正月丙申朔
　　皇上诣
　　奉先殿行礼复诣
　　夀皇殿行礼
　　【臣】等谨按元旦
　　皇上瞻拜
　　寿皇殿之礼自
　　御极以来嵗如
　　世宗宪皇帝时恭行
　　十月丁亥供奉
　　世宗宪皇帝御容于
　　寿皇殿东室
　　皇上亲诣行礼是月定每日香灯供献俱与
　　中殿仪同
　　十一月壬寅
　　圣祖仁皇帝忌辰
　　皇上诣
　　夀皇殿行礼【先诣奉先殿】
　　【臣】等谨按十一月
　　圣祖仁皇帝忌辰
　　亲诣
　　寿皇殿行礼嵗如
　　世宗宪皇帝时恭行
　　二年八月己夘
　　世宗宪皇帝二周忌辰
　　皇上诣
　　寿皇殿行礼毕复诣
　　雍和宫
　　御容前瞻拜行礼
　　【臣】等谨按前二日丁丑
　　皇上诣
　　雍和宫供奉
　　世宗宪皇帝御容至己夘诣
　　御容前行礼盖以
　　本朝定礼飨
　　太庙及告祭
　　亲诣御朝服恭遇
　　列祖
　　列后忌辰
　　亲诣
　　奉先殿御素服是年修
　　奉先殿恭请
　　列祖
　　列后神牌暂安奉
　　太庙中殿兹恭遇
　　世宗宪皇帝二周忌辰既不可以素服入
　　庙爰有
　　雍和宫特供
　　御容之礼至十一月丁丑三年礼终祫祭
　　太庙即吉自后専奉
　　御容于
　　寿皇殿
　　三年八月己亥
　　皇上以二十三日
　　世宗宪皇帝三周忌辰恭奉
　　皇太后慈舆诣
　　泰陵致祭午时诣
　　寿皇殿行礼启
　　銮
　　【臣】等谨按恭遇
　　谒
　　陵
　　省方启
　　跸回
　　銮皆行礼于
　　寿皇殿
　　四年八月丁酉
　　世宗宪皇帝忌辰
　　皇上诣
　　寿皇殿行礼【先诣奉先殿】
　　【臣】等谨按八月
　　世宗宪皇帝忌辰
　　亲诣
　　寿皇殿之礼嵗如
　　圣祖仁皇帝忌辰恭行
　　五年八月辛亥
　　皇上万寿圣节诣
　　寿皇殿行礼【先诣奉先殿】
　　【臣】等谨按恭遇
　　万寿圣节暨诸令节行礼于
　　寿皇殿盖自元年元旦以来月必
　　瞻拜或恭遇
　　郊
　　庙礼成后或
　　奉先殿行礼后或是日兼诣
　　恩佑寺或是日兼诣
　　安佑宫或月至三四诣焉
　　七年十二月定每年除夕
　　寿皇殿供九如灯一对
　　十三年三月
　　命重建
　　寿皇殿是月丁未
　　谕内务府移建
　　寿皇殿于正中照
　　安佑宫欵式寻呈様
　　览定择吉兴工经营于己巳孟春以是冬告成大殿九室防门一座五间配殿二各五间碑亭二神厨库二各五间焚帛炉二井亭二四柱九楼寳坊三【正中宝坊匾额南面显承无斁四字北面昭格惟馨四字东宝坊匾额东面绍闻祗遹四字西面继序其皇四字西寳坊匾额西面世徳作求四字东面旧典时式四字】月台一石碑二石狮二甎城门三琉璃花门六直房二各七间嗣又増建
　　大殿东西歇山耳殿二各三门
　　御制重建
　　寿皇殿碑记
　　予小子既敬循
　　寿皇殿之例建
　　安佑宫于圆明园以奉
　　皇祖
　　皇考神御重垣广墀防门九室规模略备而嵗时朔望来礼寿皇聿瞻殿宇嵗乆丹艧弗焕且为室仅三较安佑翻逊巨丽予心歉焉盖寿皇在景山东北本明季游幸之地
　　皇祖常视射较士于此我
　　皇考因以奉
　　神御初未择山向之正偏合閟宫之法度也乃命奉宸发内帑鸠工庀材中峯正午甎城防门明堂九室一仿
　　太庙而约之盖安佑视寿皇之义寿皇视安佑之制于是宫中苑中皆有献新追永之地可以抒忱可以观徳传不云乎歌于斯哭于斯则寿皇实近法宫律安佑为尤重若夫敬奉
　　神御之义则见于安佑宫碑记兹不复述惟述重建本意及兴工始末嵗月盖经营于己巳孟春而落成于季冬上澣之吉日云敬作颂曰
　　惟尧巍巍惟舜重华
　　祖
　　考则之不竞不絿仁渐义摩
　　祖
　　考式之
　　仁皇仁明
　　宪帝宪小子职之是继是绳曰明曰旦小子恧之天游云
　　殂春露秋霜予心恻之
　　考奉
　　祖御于是寿皇予仍即之制广向正爰经爰营工勿亟之陟降依凭居歆攸宁羮墙得之佑我后嗣緜禩于万匪万亿之观徳于兹无然畔援永钦识之
　　乾隆十有四年嵗在己巳冬十有二月之吉孙臣御名敬制并书
　　碑阴恭刋乾隆十五年五月初十日
　　上谕一道
　　十五年七月定
　　寿皇殿祭
　　圣容礼先是五月初十日内阁奉
　　上谕
　　寿皇殿恭奉
　　皇祖圣祖仁皇帝
　　皇考世宗宪皇帝圣容朕以时躬诣行礼忾闻僾见得伸
　　逮事之忱仰惟
　　太祖
　　太宗
　　世祖圣容
　　列后圣容向于体仁阁函奉尊藏未获修嵗时展谒之礼粤稽前代安奉神御或于宫中别殿或于寺观浄宇本无定所国家縁情立制宜极明备周详敬念
　　列祖创垂显承斯在永懐
　　先泽瞻仰长新式衷
　　庙祫之仪期恊家庭之制应即于
　　寿皇殿増修丹雘恭迎
　　列祖
　　列后圣容敬谨奉安于嵗朝合请悬供肃将祼献以昭诚慤所有应行典礼着内阁大学士防同内务府王大臣等详悉具议以闻钦此嗣和硕荘亲王等议覆恭查
　　太庙四孟时享嵗除祫祭俱用太牢笾豆
　　奉先殿前殿朔望用笾豆
　　奉先殿后殿节令用果品今
　　寿皇殿恭悬
　　圣容暨恭收
　　圣容之日请如
　　奉先殿后殿节令果供例致祭大祭之日如
　　奉先殿前殿朔望献磁器笾豆供品致祭每嵗除夕内监
　　诣
　　寿皇殿恭请
　　列祖
　　列后圣容恭悬每案供干鲜果品十二羊豕肉二清醤一碟酒三爵上香行礼元旦大祭献磁器笾豆供品上香行礼作乐献帛爵不乐舞不读祝初二日如除夕供上香行礼毕恭收
　　圣容即
　　殿尊藏元旦
　　皇上诣
　　堂子
　　奏先殿行礼毕诣
　　寿皇殿王公随行礼内务府前期请除夕初二日俱令皇子轮班行礼掌仪司前期请乐章用
　　奉先殿前殿朔望乐章掌仪司太监预习嵗除元旦初二日既供献果品笾豆其年例宴饽饽不必复供上元节每日供饽饽如常仪嵗秋季开晾
　　圣容饬宫殿监督领侍等预派内监敬谨执事祭日司香司帛司爵陈设祭品乐器内监执事如仪赞礼典仪司乐掌仪司赞礼郎执事如仪
　　十二月十八日恭绘
　　列祖
　　圣容成大祭
　　寿皇殿
　　皇上亲诣行礼
　　是日
　　亲诣仪夘正初刻内务府大臣奏时
　　皇帝御龙袍补服乗舆前引后扈如常仪出
　　神武门由
　　北门上
　　景山东门至
　　寿皇殿甎圈门外借椶荐处降舆随从大臣侍卫于甎圈门外立前引大臣次赞引大臣对引大臣恭导
　　皇帝入甎圈门内监跪奉盥盘帨巾如仪盥毕司拜褥
　　太监预布于
　　殿门内正中赞引对引恭导
　　皇帝陞月台入
　　殿左门就拜位前北向立前引大臣止立月台上后扈
　　大臣随入佥立于
　　皇帝拜位后左右随行礼王公入甎圈门之翼门于月台东西旁序立北面典仪赞乐舞生登歌执事官
　　各共乃职赞礼奏就位
　　皇帝就位立典仪赞迎
　　神司香太监奉香盘以次进至各案前祗竢司乐赞举迎神乐奏贻平之章【乐辞与　　　太庙时享仪同后仿此】乐作赞引奏诣
　　香案前暨对引恭导
　　皇帝诣
　　太祖高皇帝圣容香案前司香跪赞引奏跪
　　皇帝跪奏上香司香进香
　　皇帝上炷香三上瓣香兴赞引对引恭导
　　皇帝诣
　　太宗文皇帝
　　世祖章皇帝
　　圣祖仁皇帝
　　世宗宪皇帝圣容香案前上香如前仪毕赞引对引恭导皇帝至正中前立司香跪进大红香
　　皇帝恭奉大红香供献香炉毕赞引奏复位
　　皇帝复位立赞引奏跪叩兴
　　皇帝行三跪九拜礼王公均随行礼乐止典仪赞奠帛爵行初献礼司乐赞举初献乐奏敉平之章乐作有司揭尊羃勺挹酒实爵司帛司爵太监奉帛爵以次进至各
