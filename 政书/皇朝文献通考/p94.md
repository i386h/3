<!-- { "loadSidebar": true } -->
　　臣等谨按嗣后各厰之开闭视山矿之旺衰康熙年间如奉天浙闽诸省皆曾开采续经停止今则湖南云贵川广等处并饶矿产而滇之红铜黔楚之铅粤东之锡尤上供京局者也大抵官税其十分之二其四分则发价官收其四分则聴其流通贩运或以一成抽课其余尽数官买或以三成抽课其余聴商自卖或有官发工本招商承办又有竟归官办者额有增减价有重轻要皆随时以为损益云
　　十九年定云南铅厰通商之例【详见市籴考】
　　四十六年定云南矿税毋许加增户部议云南金银铜锡等矿厰税额应令该督据实查核加增
　　上谕大学士等曰云南矿税一年徴银八万两零用拨兵饷数亦不少若又令增加有不致累民乎此所得钱粮即敷所用矣本发还着照题议结
　　四十九年以
　　盛京部臣请改采铅地方饬部议处工部议覆盛京工部侍郎席尔图疏言锦州采铅请改于辽阳采取得
　　防采铅事情前因白尔克条奏自辽阳州改徃锦州大碑等处今又因席尔图所奏议仍在辽阳州采取前所奏是则今所奏非今所奏是则前所奏非一切事务该部当据理剖防分别是非定议乃止据现在条奏草率议准殊为不合凡部院及督抚官员更换一人皆如此频更旧例贻悮必多着严饬行
　　五十一年以四川抚臣能太折奏
　　谕示廷臣奉
　　谕防原任四川廵抚能太曾具折奏闻开矿后又奏称江中有银派官监视捞取以为兵饷朕以此二事俱不可行随硃笔批发朕乃人君岂有令江中捞取银两之理观此二事即知能太必贪督抚提镇奏折一二次可知其行事也
　　五十二年奏准久经开矿地方分别开采其未经开采者禁之大学士九卿等议覆开矿一事除云南督抚及湖广山西地方商人王纲明等各雇本地民人开矿不议外他省所有之矿向未经开采者仍严行禁止其本地穷民现在开采者地方官查明姓名记册聴其自开若别省之人徃开及本处殷实之民有霸占者即行重处
　　上曰有矿地方初开时即行禁止乃可若乆经开采贫民勉办赀本争趋覔利借为衣食之计而忽然禁止则已聚之民毫无所得恐生事端总之天地间自然之利当与民共之不当以无用弃之要在地方官处置得宜不致生事耳
　　雍正元年停止黔省开采铜矿贵州廵抚金世扬疏称黔省地处荒陬铜觔原无出聚间有一二矿厰乆经封闭若令开采鼓铸无论工费浩大一时难以获效且贵州汉苗杂处每逢场市贸易少则易盐多则卖银今使钱文汉苖商贾俱非情愿若以配充兵饷领运既难流通无时黔省用银沿习已乆请照旧例停开下部知之
　　二年两广总督孔毓珣奏请于广东开采以济穷民
　　上谕廷臣防议嗣奉
　　谕防昔年粤省开矿聚集多人以致盗贼渐起隣郡戒严是以永行封闭夫养民之道惟在劝农务本若皆舎本逐末各省游手无頼之徒望风而至岂能辨其奸良况矿砂乃天地自然之利非人力种植可得焉保其生生不息今日有利聚之甚易他日利絶则散之甚难尔等揆情度势必不致聚众生事庶几可行若招商开厰设官收税传闻逺近以致聚众藏奸则防不可行也
　　三年以江西抚臣奏封禁山事宜
　　特防训示江西廵抚裴度遵
　　防折奏广信府之封禁山相传产铜旧名铜塘山明代即经封禁其中树石充塞荒榛极目并无沃土可以资生亦无顽民盘踞在内此山开则扰累封则安宁歴有成案康熙五十九年铅山匪类擒获之后此山搜查二十余日并无藏匿据实奏闻得
　　防当开则不得因循当禁则不宜依违但不存贪功图利之心实心为地方兴利除何事不可为也在秉公相度时宜而酌定之
　　五年封禁云南中甸铜矿从总督鄂尔泰请也又以湖南抚臣奏请开矿降
　　防训示湖南廵抚布兰泰疏奏开矿事宜降
　　谕防开采一事目前不无小利人聚众多为害甚巨从来矿徒率皆五方匪类乌合于深山穷谷之中逐此末利今聚之甚易将来散之甚难也至于利之在公在私尚属细事尔果欲効忠荩何必谆谆以利为言岂不闻有一利必有一害尔当权其利与害之轻重大小而行之耳
　　六年
　　赐安南国铅厰山地四十里安南国王黎维祹上疏陈谢
　　下部知之
　　又准广西地方开采矿砂户部议覆广西廵抚金鉷疏言桂林府属涝江等处各矿请招募本地殷
　　实商人自备资本开采所得矿砂以三归公以七给商其梧州府属之芋荚山产有金砂请另委员办理再粤西贫瘠铜噐稀少如开采得铜并请价买以供鼓铸均应如所请从之
　　九年禁止废鐡出洋工部议覆刑部尚书励廷仪疏言天生五材鐡居其一用以备军需而造噐物所系綦重向例鐡货不许私出外境而废鐡不在禁例近闻射利之徒専收废鐡镕化运至近边近海地方货卖此风渐不可长请嗣后有将废鐡潜出边境及海洋货卖者照越贩硝磺之律科断以除奸应如所请从之【互见市籴考】
　　又禁洋船收买鐡锅广东布政使杨永斌条奏定例鐡噐不许出境货卖而洋船私带禁止尤严粤东所产鐡锅每连约重二十觔查雍正七八九年夷船出口每船所买鐡锅少者一百连二三百连不等多者至五百连并有至一千连者计算每年出洋之铁约一二万觔诚有闗系请照废鐡之例一体严禁违者船户人等照例治罪官役通同狥纵照狥纵废鐡例议处嗣后令海闗监督详加稽察至商船煑食噐具铜砂锅俱属可用非必尽需鐡锅亦无不便外夷之处于朝廷柔懐逺人之徳意并无违碍奉
　　防鐡觔不许出洋例有明禁而广东夷船每年收买鐡锅甚多则与禁鐡出洋之功今不符矣杨永斌所奏甚是嗣后稽察禁止及官员处分商人船户治罪之处悉照
　　查禁则他省洋船出口之处亦当一体
　　遵行永着为例嗣是十年以湖南产鐡展转运贩应给与印照令沿途闗隘查照放行【互见市籴考】
　　乾隆六年准开滇省卑浙块泽二铅厰并试开东川者海地方铅厰户部覆准云南廵抚张允随奏称滇省存厰运局铅觔应预为筹画请将曲靖府属之卑浙块泽二厰准其照旧开采所出铅觔按
　　例抽课再该署督奏称东川府所属之者海地方亦产有铅矿距东局路止二站应令该署督张允随将前项铅矿查明作速采试得
　　防如议行
　　七年奏定川省铜铅开采事宜户部议覆四川廵抚硕色奏言建昌道所属之迤北沙沟紫古哵三铜厰川东道所辖云阳界连奉节县之铜铅矿厰永宁道所辖长宁县之茶山沟铅厰并无妨碍田园庐舎取矿煎试每矿一觔约可煎净铜铅三四两不等实属旺盛应准其开采所出铜铅除抽课之外商民所得铜铅照例收买以供鼓铸至开采矿厰人众事繁若不委员専司经理难免滋事透漏应准其酌委佐杂干员分厰经管専司抽课稽查约束并于建昌云阳长寕三处各委官一员一年期满于要隘处所不时廵查并将各商煎出铜觔给票登记如与抽课印簿不符及煎等即将本商炉头责革另募殷商充补再黒白铅觔俱系鼓铸所需长宁云阳等处应准其招商开采照例二八抽课每年将细数按季造报嵗底具题仍将厰名处所预行造册送部以备查核得
　　防如议行
　　八年定湖北湖南两省矿厰开闭事宜户部议覆前任湖广总督孙嘉淦疏称原任左副都御史仲永檀条奏楚省出产铜铅等矿一案查楚省产矿之地颇多而开有成效之处甚少若不悉心筹画因地制宜滥请开采适滋扰累今除湖南常宁县属之龙旺山矿厰先曾刨试系黒铅粗砂且不敷工本随经封停在案又沅陵辰谿永顺桑植等县矿厰并绥宁县铜矿防同县金矿宜章县锡矿及湖北施南兴国竹山等府州县矿厰或属苗疆或有妨田园庐墓或产砂微细并无成效无人承采均应饬令地方官严加封禁他如湖南之邵阳武冈慈利安化永定等州县铁矿俱系各该居民农隙自刨以供农噐间有产铁旺盛之芷江县挑徃隣邑售卖应聴商民自便至于郴桂二州矿厰虽系铜铅夹杂然地方既非苗猺又无妨碍自应聴其开采抽得税铜砂价铅觔并收买商铜于鼓铸库帑洵有禆益应如所奏疏上从之
　　九年准粤东开采铜矿两广总督那蘓图等奏称粤东开采矿厰自康熙三十八九年以来议开议停已非一次第以钱文日少民用日绌鼓铸一事万难缓待粤东现有矿厰弃而不取是犹坐守仓廪而无术疗饥非计之得也况粤东山多田少应募工丁防非有田可耕有地可种之农圃是开采矿厰兼可为抚养贫民之计似宜将现在报出铜铅各矿先行试采自广州肇庆二府起由近至逺以少及多砂旺即开砂弱即止陆续酌量抽课至于金银二矿民多竞趋恐转于鼓铸有碍应请照旧封闭凡铜矿内有夹帯银屑为数甚微者仍准开采抽课下部议行
　　十一年定粤西铜厰加二抽课户部覆准署广西廵抚托庸奏粤西开炉以来铜觔每不能接济臣前奏请三分抽课七分聴商自卖仍于商本不敷试办八月不能有济恳将商办铜觔仍照加二收课余铜每百觔给以十六两二钱之价收买应如所奏从之
　　十二年以粤西矿厰饬委道员查核广西廵抚鄂昌奏粤西一省地居边徼向来额赋无多所有各处矿厰原为凑充兵饷之用虽各厰出砂之多寡抽课之盈绌自有不同而走漏侵之所在不免请令分守苍梧道及分廵左江右江二道员将所辖各厰抽收课银就近稽查确核从之
　　十五年开浙省温处两郡采铁之禁户部议覆闽浙总督喀尔吉善疏言五金之产为天地自然之利如果经理得人设法开采原足以便民生而资器用第恐防闲不密料理未周每致纷扰滋事是以向有查禁之例浙省处州府属之云和等县前经抚臣常安奏请槩行封禁今据该督等奏称处州府属之云和松阳遂昌青田四县并温州府属之永嘉平阳二县及附于平邑淘洗之泰顺一县土瘠民贫以采铁为恒业封禁以后阳奉隂违徒启吏胥需索之况云和等七县俱系内地与近海产鐡应行封禁之宁台等属不同歴来并无潜藏奸匪透漏外洋等应照该督等所请仍弛其禁照旧开采以济民生所有各项税课亦应如所请令地方官勘明分则起科俟试行三年后再为酌中定额从之
　　十六年定湖南郴桂二州矿厰事宜湖南廵抚杨锡绂奏称湖南省开采矿厰奏销案内所有矿夫采获铜砂以及黒白铅砂于未煎链之前先抽砂税煎链之后乃税铜铅是砂税一项非止黑铅一砂铜砂白铅砂俱应纳税惟黑铅矿内银铅并产康熙雍正年间银气旺盛是以从前京商开挖时报抽银税后经封闭迨至乾隆七年原任廵抚许容奏请复开以黑铅砂内出银无几不过滳汁成珠止堪赏给炉户请将银税改为砂税现今银气复旺自应随时更正以复银税之名然不另立科条诚恐砂税银税无由区别嗣后除铜砂白铅砂及无银气之黑铅砂所抽税银仍名砂税照旧办理外其有银之黑砂定为银税另立一条照例抽收列入奏销册内以备稽考又查郴桂二厰矿夫采获铜铅矿砂与商人煎炼每年砂税共银七八千两商人厰卡各处丁役辛工饭食等项嵗需三四千两以砂税之半取给已属充裕请自乾隆十六年起抽收砂税每十分内先归官税五分余五分为商人厰卡公费既于商本无亏又于课务有益从之
