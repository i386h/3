<!-- { "loadSidebar": true } -->
　　覃恩请一体给与封典奉
　　防允行
　　又
　　命文庙碑亭易用黄瓦
　　四年
　　御制文庙碑文勒石学宫
　　御制文曰天生蒸民若有恒性人道立焉亶生聪明神圣作之君作之师以厚其生以正其徳纲常之所以不坠伦类之所以相维相系于天地间者斯焉是赖古圣皇继天立极君师之道兼隆夐乎尚矣继是以来虽代有君而克尽其为君之道者葢寡若夫同天地亘今古继往圣开来世特立为师之道于宇宙间者则维我
　　先师孔子一人敬惟
　　孔子集羣圣之大成祖述宪章垂教万世使后之帝王建极绥猷得有所遵循以求治法道法之大全由之则治悖之则乱大哉
　　孔子功参乎覆载明并乎日月生民以来未有盛焉者也我
　　列祖抚御寰区叙彛伦明礼乐诚民阜俗一惟
　　孔子所传之大经大法是矩是式微言奥义悉推阐而表章之统绪相承心源符契钦敬追崇之盛典超越往代其在彛章予小子懋学门闱景行志切逮寅承丕绪祗奉
　　先猷夙夜兢兢绎思圣道越乾隆三年季春上日躬释奠
　　于
　　先师前期饬官庀材崇饰庙貌特命大成殿宇大成门覆以黄瓦崇圣祠覆以緑瓦称朕慕道崇师至意记曰礼时为大宜次之称次之先王之制礼也顺于神合于人心惟其称而已太学者帝王尊师之地尽礼备物以明尊也称其徳而不为过宜莫大焉抑非以炫耳目之观也钦崇至道敷正教以淑羣黎法
　　祖隆
　　师防敢或斁俾薄海内外无一夫不与被
　　圣人之泽斯朕志也夫乾隆四年己未用允廷臣之靖勒文纪事以垂示于奕世系以诗曰于昭道统渊源三五
　　至圣挺生立极万世赞修删定为帝王师天地悠久斯文在兹惟我
　　祖
　　宗惇崇典礼爰谒林庙爰封祖祢予膺鸿绪彛宪足承释奠视学大昕鼓征万仭宫墙圜桥首善笙镛斯陈俎豆斯荐耽耽翼翼鸟革翚飞制符宸居金碧流辉丕焕宏模神明所宅玉振金声永扬教泽式眎兆庶式育才贤光宣文治亿万斯年
　　五年八月丁祭
　　上亲诣释奠
　　御制丁祭
　　先师孔子诗一章
　　法
　　祖恢文徳崇儒礼
　　素王晨光开辇辂露气浥旂常寅祀心恒凛丁辰日正阳皇皇陈礼乐肃肃对宫墙言念百王后身登夫子堂君师诚有愧仰止志方良
　　六年
　　颁
　　文庙祭器于
　　阙里铏十六簠一簋一笾四豆四俱有盖
　　颁
　　文庙从祀先贤先儒神位次序于直省学宫议准学宫从祀先贤先儒神位次序以京师太学成式通行直省府州县遵照书题按东西先后次序安设七年改定山东曲阜及直省
　　文庙乐章内旧称王字大学士等议中允于振奏阙里志乐章内称惟王神明犹袭唐人称王之旧恭请厘正查国子监所歌六曲皆已称师称圣无可改易至曲阜及各省学宫未能画一应请另行撰拟颁发遵照得
　　旨依议
　　文庙乐章令张照撰拟进呈颁发曲阜及各省学宫八年正月衍圣公孔广棨卒予祭如例
　　又
　　颁
　　阙里文庙乐章
　　迎神奏昭平词曰大哉
　　孔子先觉先知与天地参万世之师祥征麟绂韵答金丝日月既揭乾坤清夷初献奠帛奏宣平词曰予懐明徳玉振金声生民未有展也大成俎豆千古春秋上丁清酒既载其香始升亚献奏秩平词曰式礼莫愆升堂再献飨协鼖镛诚孚罍甗肃肃雍雍誉髦斯彦礼陶乐淑相观而善终献奏叙平词曰自古在昔先民有作皮弁祭菜于论诗乐惟天牖民惟圣时若彛伦攸叙至今木铎彻馔奏懿平词曰先师有言祭则受福四海黉门畴敢不肃礼成告彻毋疏毋凟乐所自生中原有菽送神望燎奏徳平词曰鳬绎峩峩洙泗洋洋景行行止流泽无疆聿昭祀事祀事孔明化我烝民育我胶庠
　　以故衍圣公孔广棨子孔昭焕袭封衍圣公世爵
　　上驻跸
　　盛京诣
　　文庙行礼
　　九年二月上丁
　　上诣太学释奠
　　先师孔子
　　御制诗一章
　　灵春惟仲月吉日值丁辰礼乐遵先进诗书淑兆民宫墙増慕永俎豆荐馨新敢谓百王后能传一脉真承筐将素币献爵列儒臣试问得门者谁为不愧人
　　上幸翰林院谒
　　先师孔子
　　十一年増定
　　崇圣祠执事官及祭器増分献官国子监助教二人赞引官太常寺赞礼郎二人其陈设四案增帛二爵六
　　八月仲丁
　　上诣上书房
　　至圣前行礼
　　御制诗一章
　　万古生民首千秋祭典光摄仪専国学展礼诣书堂言念承
　　宗社何曾致治康徘徊讲筵侧惟觉愧
　　宫墙
　　十二年
　　钦颁
　　阙里文庙祭器铜爵七
　　十三年二月
　　上躬诣阙里致祭于
　　先师孔子
　　御诗礼堂
　　视学毕遂谒
　　孔林先是十二年奉
　　上谕朕幼诵简编心仪先圣一言一动无不奉圣训为法程御极以来觉世牖民式型至道愿学之切如见羮墙辟雍钟鼓躬亲殷荐而未登阙里之堂观车服礼器心甚歉焉仰惟
　　皇祖圣祖仁皇帝巡幸东鲁亲奠孔林盛典传于奕禩皇考世宗宪皇帝崇圣加封重兴庙貌尝遣朕弟和亲王恭代展祀未以命朕意者其或有待欤朕寅绍丕基抚兹熙洽思以来年春孟月东巡狩因溯洙泗陟杏坛瞻仰宫墙申景行之夙所有应行典礼至大学士防同该部稽考旧章详悉具议以闻其应预备之各衙门宜先期请旨寻大学士等奏阙里祀典即系春秋丁祭之礼康熙二十三年
　　圣祖仁皇帝亲诣致祭折衷尽善典文该洽应请遵例举
　　行其
　　文庙乐章于乾隆八年奉
　　旨改定颁发曲阜及天下学宫但恐本处学宫尚有未谙应遵康熙二十三年之例令乐部太常寺派官员人等前往演习至康熙二十三年
　　圣祖仁皇帝致祭阙里行视学礼毕颁
　　勑谕于衍圣公及五氏官员子弟即日诣
　　孔林行三酹礼今请遵照往例将应宣
　　勑谕及应讲经书即
　　命翰林院撰拟于随
　　驾大学士内奏一员会同衍圣公于五氏子孙内选
　　择二人进讲讲毕
　　驾诣
　　孔林行奠献礼奉
　　防允行又奏准设
　　御案于诗礼堂
　　御座南陈讲章正本于
　　御案东野氏闵氏冉氏言氏卜氏端木氏颛孙氏各裔照孔顔曾孟仲五氏之例同赴讲堂聴讲
　　命太常卿往阙里查视乐舞乐器乐部等衙门遵防议准阙里乐工照
　　文庙人数于京师乐工内拣选乐员三员乐生五十名员带往其舞佾仍用本处舞生至是
　　驾临曲阜诣
　　文庙
　　亲行周览
　　御书大成殿匾额曰时中立极对聮曰觉世牖民诗书易象春秋永垂道统出类拔萃河海泰山麟鳯莫喻圣人诗礼堂匾额曰则古称先对聮曰绍绪仰斯文识大识小趋庭承至教学礼学诗并书杏坛金丝堂奎文阁同文门大中门宏道门圣时门櫺星门万仭宫墙等匾
　　御制万仭宫墙赞曰芚予自幼被服
　　圣言明徳新民知易行难颙有素诚瞻谒尼山亦既涖止敢云得门奎文阁赞曰奎娄垂象爰在鲁东夫子之文天地并隆煌煌
　　御书充仭其中先圣后圣其揆则同手植桧赞曰文栏肥
　　壤厥有桧株
　　先圣攸植繋手泽余防经枯荣左纽右纡造物凭防孙枝扶疎杏坛赞曰忆昔缁帷诗书授受与有荣焉轶桃轹栁博厚髙明亦曰攸久万世受治杏林何有礼器赞曰祗谒
　　先师载观礼器牺尊象尊伊古之制有道存焉仪型攸系申明太常记予初祭圣迹殿赞曰明王不兴夫孰能宗岂无宗者邈矣莫从镌勒苕华景仰遗踪七十三年云中见龙金丝堂赞曰礼乐诗书金丝万古岂系鲁恭广宅斯举在左移西亦惟其所悬瓮乃神夫子不语诗礼堂赞曰昔者趋庭诗礼垂训维言与立伊谁不奋九仭一篑愿免乎进御堂聴讲景仰圣舜故井赞曰疏食饮水曲肱乐之既清且渫汲绳到兹我取一勺以饮以思呜呼
　　宣圣实我之师故宅门赞曰居庙之左厥门斯故藻缋不施意存后素徘徊瞻仰心焉学步告尔后人由兹义路翼日
　　诣
　　先师庙行释奠礼
　　启圣王祠
　　崇圣祠遣显亲王致祭四配十哲两庑遣官分献
　　命遵照
　　圣祖成例以
　　御用曲柄黄伞留供大成殿中
　　上御诗礼堂
　　命举人孔继汾进讲中庸贡生孔继涑进讲易经各一
　　章毕大学士宣
　　谕衍圣公孔昭焕等曰至圣之道参天地赞化育立人极为万世师表凡兹后裔衍支繁尤当永念先型以期无忝昔我
　　皇祖东巡时迈特颁
　　圣谕炳若日星朕仰绍
　　前徽防修展谒之礼念尔等令绪相承渊源勿替再申告谕用是训行其务学道敦伦修身慎行克禀先师之彛训祗遵
　　皇祖之诲言勿愧为圣者子孙朕心实嘉予之其钦承毋怠衍圣公祗聴毕率执事官五氏子孙等叩谢于阶下
　　驾至
　　先师墓门
　　降辇步入墓前北面跪三酹酒毕行三叩头礼是日复诣
　　元圣周公庙行礼
　　驾还行宫
　　御制阙里释奠礼成诗曰礼原尼父定文是素王垂用以将钦若因希尚鉴兹一贯【平声】天道性万古帝王师过鲁绳
　　皇祖思斋奉
　　圣慈黍莫陈俎豆升降式威仪教泽常贻在心竟属谁景行稍此遂蠡管尚难窥三子希踪后安能賛一词孔林酹酒诗曰宫墙亲释奠林墓此重来地辟天开处泗南洙北隈春鸣仙乐鸟冬緑石碑苔教泽垂千古泰山终未頽
　　上谕孔昭焕曰先师修道立教万世之人服习圣训咸有以自善其身况为其子孙者乎卿以宗裔奉祠绍封列爵既优崇矣当思渊源何自夙夜敬勉亲师尚学以植始基慎行谨言以培徳器循循诗礼之教异日卓然有所成就允孚令望表率族党俾当世知圣人之后能守家传于勿替非徒章服之荣已也岂不
　　休哉
　　赐衍圣公博士等宴并
　　赐衍圣公孔昭焕
　　御制日知荟説十三经二十一史明史唐宋文醇各一部蟒衣狐裘貂裘各一袭表里各五端曲阜县世职知县孔松加一级书二部蟒衣一袭縀五端复
　　谕朕东巡至曲阜敬礼先师躬诣讲堂覩宗庙百官之盛衍圣公既优加赏赉其余圣贤后裔应一体加恩凡孔氏及十二氏子孙官员着加一级进士举人各赏银十两贡监生员各五两俾共沐洪恩钜典广山东通省入学额数府学大学增取三名中学二名小学一名又奉
　　上谕朕此次东巡加恩士类已令増广入学名数复念十三氏子孙逺承世绪济济胶庠其中当有文学可观读书立品之彦宜加甄拔以广恩施其令该学政考騐其文行兼优者数人咨送礼部贡入成均示鼓励焉其引驾官孔继汾朕看其人尚可造就着加恩以内阁中书用遣官诣顔曽思孟故里専庙致祭并
　　命以
　　御制賛词勒石
