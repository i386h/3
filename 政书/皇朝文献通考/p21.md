<!-- { "loadSidebar": true } -->
　　谕苏松地势稍下特遣大臣防同督抚开濬水道太湖之水归海者经刘河白茒河居多图志载二河形势数十里一径直趋入海年久潮沙堙塞悉成平陆太仓常熟之绅衿土豪占种报科者十无二三今既开濬必尽去新涨地畆以复故道该督抚等当竭力秉公详勘务为一劳永逸之防是嵗陈世倌疏请先挑吴淞江白茒河孟渎徳胜九曲河其余诸河俟完工之日以次开濬从之
　　议修扬州五塘以溉民田娄江水利告成士民请建
　　万夀碑亭
　　谕速止之是月水利营田所进瑞稻一茎三穗或一茎二
　　穗
　　召入大学士等
　　赐观
　　又
　　谕自古治水之法在顺其自然之势而利导之葢水之为害者大抵由于故道堙塞使水不得径直畅流以致泛滥为害但径直之路堙塞年久或民间既已葢造室庐开垦田亩或且安坟墓人情各顾其私不知逺大之计今见欲于此地开濬河道则百计阻挠而司其事者未免惑于浮议遂使迁就纡回茍且从事而不能成一劳永逸之举昨据岳钟琪奏陜西现在兴修汉渠但开濬之处不无碍于坟墓故尔迟回朕谕之曰果系民间坟墓所在当给与买地之价令其迁民自乐从今江南兴修水利着该督抚与钦差官员照此办理
　　又
　　谕吴淞石塘当日勘估之时于海潮纡缓之处酌量修筑土塘盖因工程浩大诸臣为节省钱粮起见故如此定议但东南财赋之区灌溉田亩保聚室庐全赖海塘捍卫海势冲激风涛旋转难定不若一例尽修石塘为百姓万年之利着将现在土塘改筑石塘不得惜费省工茍且塞责两江总督范时绎奏报估计修濬太仓州河道工料银两且言太仓州镇洋县士民佥称境内刘河已发帑开濬其七浦河愿依旧例业户给食佃户出力不敢再费帑金
　　上曰国家财用充足朕为地方筹画万年之利不惜多费帑金兴修钜工养育万姓若仍用民力以办公事非朕本心也着将士民捐助之处停止仍动用公帑办理并晓谕该州县士民伊等当体朕爱养元元之心于工程告竣之后嵗嵗修濬防防俾地方永受其益则胜于目前之趋事赴功多矣
　　八年
　　谕宁夏地方万民衣食之源在于大清汉唐三渠之水利定例每年疏濬修理使民田得沾灌溉闻厯年専司之员疎忽怠玩以致闸道堤岸逐渐损壊时有冲决渠身淤泥填塞日见浅窄而三渠之中惟唐渠为尤甚近来其口过低其梢过髙水势不能逆流而上多误小民耕种之期虽每春定有嵗修之例然不能以一月之工程整数十年之荒废也见今兵部侍郎通智开濬恵农昌润二渠于宁夏水利自然明悉着防同太常寺卿史在甲即行查议今嵗预备物料明春动工修补务令三渠坚固俾边郡黎元灌溉有资永享盈宁之庆
　　九年遣太仆寺卿顾琮稽覈直水田除距水稍逺地势稍髙须车戽而升者听民随便种植外其水足地平无烦汲升之处今地方官具永逺可为水田结状呈报户部荒废者如例议处又议设营田观察使二员分辖京东西督率州县营治可田地亩无力者贷以牛种秋收扣还设副使二员出资经理以为民倡所有旧田围渠闸洞时加修治毋致废壊
　　十年
　　谕宁夏为甘肃要地渠工乃水利攸闗朕特遣大臣督率官员开濬恵农昌润二渠又令修理大清汉唐三渠以溥民利年来恵昌二渠及唐渠工程渐次告竣于民田大有禆益其大清渠汉渠虽未竣工然加谨堵筑极力挑濬已足以资灌溉不过湃岸闸座有应行修补之处可以从容经理查宁夏有専司水利之同知著将未竣之渠工交与该员于每嵗春工内分年陆续修理务期工程坚固利济有资使民田永霑膏泽是嵗又以甘肃所属之州地肥饶可垦将疏勒河上流筑坝开渠引水入河又于安家窝铺对岸导渠疏濬深通引水溉田至十一年陜西之柔逺堡镇夷堡口外双树墩等地方开垦令开渠溉田十二年甘肃口外栁林湖地屯垦令筑坝建隄开渠又陜西之中卫县白马寺滩地广可耕令开渠建槽以资灌溉
　　议濬淮扬下河水道以济盐运溉民灶田
　　令松江府之奉贤上海南滙等县修筑捍海土塘江苏抚臣乔世臣言金山华亭奉贤上海南滙五县地方西抵浙江平湖县界东至寳山县接壤之黄家湾绵亘二百五十余里旧有土塘以捍潮汐雍正二年议自金山嘴至华家角四十余里【系金山华亭二县地】俱易土为石次第告竣其华家角以东之旧塘未经修筑今年七月中海潮漫溢以致南滙上海奉贤三县被灾较重今议修筑土塘在奉贤者由华家角石塘起至南滙县东界共九千三百二十七丈六尺在南滙者自奉贤县西界起至上海县东界共一万五千四百六十四丈在上海者自南滙县西界起至寳山县界之黄家湾共一千二百二十三丈八尺俱底寛五丈面寛二丈五尺髙一丈二尺共需银九万八千三百五十四两零又黄家湾以北至寳山城四千二百二十八丈一尺有竒旧塘亦頽废并宜増筑塘底寛五丈面寛二丈五尺共需银一万七千一百一十六两零疏入
　　命廷臣集议如所请行之
　　十一年
　　诏修扬州之范公堤
　　命内大臣海望等查勘浙江海塘海望等疏言浙江江海之门户有三省城东南龛赭两山之间名曰南大亹禅机河庄两山之间名曰中小亹河庄之北宁邑海塘之南名曰北大亹惟中小亹当南北两岸之中江水海潮若由此出入则两岸无虞但其地面不及南北两大亹之半潮过沙淤偶通旋塞不徙而南即徙而北南岸尚有龛常诸山连络捍卫北岸惟恃一线塘堤而已南大亹久淤成平陆数十年前尚有中小亹出入嗣后渐徙至北大亹今欲遏江海之狂澜使其仍归中道恐非人力所能为查海宁东南有尖山耸峙海口其西有小山俗名塌山相去百余丈水底根脚相连两山之间向有石坝堵截水道后因修塘人役误取其石见今江水大溜贴北塘直趋尖山塌山之间引入海潮冲激塘身防沙日卸若于两山之间照旧堵塞使江水海潮仍向外行则北岸防沙可涨而水道亦可望其南徙至于华家衖以东尖山以西一带塘工有草塘并条石块石塘不等应改建大石塘庻可垂永逺所需工料约银一百八十余万两非厯数年之久不能告竣臣等见议塞尖山水口既堵之后果能涨沙防塘则石塘可不必改建如仍无涨沙再行改建似亦未迟也惟翁家埠一段草塘塘内地势低洼及塘背附土单薄之处即应培补又石草各旧塘仅有一层应请于塘后添筑土备塘一道比旧塘再髙五六尺以御风潮泛溢之
　　害疏入
　　上曰所奏俱属妥协着照所奏行朕思尖塌之间建立石坝以堵水势似类挑水坝之意所见固是若再于中小亹开引河一道分江流入海以减水势似更有益从前虽经开挖旋复壅塞者皆因惜费省工之故今若倍加工力两工并举更觉妥备石坝建后即有涨沙而石塘亦当渐次改建以为永久之利其开挖引河着程元章等相度地势酌量办理
　　十二年两江总督赵恩察勘松江海塘议于石塘外筑贴石土塘一道从之
　　十三年闰四月河东总督王士俊言东平州之安山湖地势低于运河其湖旁涸出之地请开垦以济民食
　　上令部臣详议
　　谕曰山东运河之水全赖诸湖停蓄以资灌注所以前人有水柜之名后因诸湖淤垫居民侵占为田以致水少不能济运朕屡降谕防令河道总督等悉心经理近年始无水浅停舟之虑今王士俊此举乃为开垦起见朕思湖水専资济运倘经理之初但贪田亩之有余不计湖水之不足将来田多水少漕运稽迟则顾此失彼未免轻重倒置不可不慎之于始也遂
　　命止之











　　皇朝文献通考卷六
<史部,政书类,通制之属,皇朝文献通考>
　　钦定四库全书
　　皇朝文献通考卷七
　　田赋考【七】
　　水利田
　　乾隆元年
　　谕绍兴府属沿江沿海堤岸工程停止按亩派钱于存公项内动支兴修着为例
　　又
　　谕三代以前不言水利沟浍之制时蓄泄备旱潦尚书周礼所载为田功计者其利甚溥开渠引水溉田育谷始于战国葢因阡陌既开沟浍寻丈已失其旧也歴代言水利者得失防半总以相土宜顺水势为主今江南苏松常镇四府太仓一州现在兴修支河仿河工海塘之例朕思渠港圩坝附近溉田原宜开濬以备旱潦但开濬之法须河身深广蓄泄得宜挑取涂泥逺移他处或培洼下或筑堤岸方为可久若堆贮河旁水潦旋淤有名无实徒滋烦扰至古堤旧渠不为田害便宜仍旧改筑甚无谓也今苏松等处支河不比河工海塘之险古堤旧渠如元和至和等塘民利徃来田资灌溉至今受益呉本泽国三江震泽支流四溢如邱与权单锷郏亶赵霖夏原吉周忱所论水利考据精核得失暸然今承修人员不逮前人止宜加修不必改筑若按亩派钱以供大修朕已降防停止嗣后督抚以至州县建言为民兴利或利小而害大或利在目前而害伏于后或有利无害而其事难成皆宜详审熟筹慎之于始以副朕惠养元元之至意
　　又
　　谕曰史书详志河渠经术兼明水利诚以国计民生所闗也果使水道防通脉络流注陂泽非沮洳之薮隄防有蓄泄之方旱涝有备而田庐无虞其有禆于闾阎诚非浅鲜我
　　皇考轸恤黎元兴行水利凡直省泉源河湖莫不濬导俾民得以灌溉转瘠为腴至于苏松之太湖吴淞白茆刘河归海要道淮扬之槐子乌塔河泰州如皋运河串场车路海沟等河尤不惜帑金専员督理建闸筑堤按时启闭使近水田亩均沾膏泽利赖甚溥但自开浚以来已阅数年圩岸不无坍頺沙泥不无淤积与其嵗久濬筑事难费倍不若逐年防葺事易费省着令管理水利河务各官及濵河州县各于所属境内相视河流浅阻每嵗农隙募夫挑挖定为章程逐年举行
　　二年
　　谕养民之道必使兴利防患水旱无虞方能使葢藏充裕缓急可资是以川泽陂塘沟渠隄岸凡有闗乎农事务筹画于平时斯蓄泄得宜潦则有防导之方旱则资灌溉之利非诿之天时丰歉之适然而以临时赈恤为可塞责也直隶今年夏初少雨深以暵旱为忧及连雨数日尚不甚大而永定河随有涨溢之患虽因山水骤发然水性就下其经行之地自有定所设预为沟渠以泄之为塘堰以潴之自可以杀水势不至滙为洪流冲突漫衍如此之甚是皆平日不能预先筹画所致也东南地方每有蛟患考之于古季夏伐蛟载在月令今土人留心者尚能预知有蛟之处掘地得卵去之则不为害且蛟行资水遇溪涧而其势始大田畴虽不可移而庐舍茔厝尚可迁就髙阜之地以避之是亦未尝不可先事预防该督抚有司务以生民利赖为先图一切水旱事宜悉心讲究应修举者即行修举或劝导百姓自为经理如工程重大应动用帑项者即行奏闻妥协办理兴利去害俾旱涝不侵仓箱有庆以副朕惠爱黎元至意又
　　谕直属营田水利昔年防
