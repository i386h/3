<!-- { "loadSidebar": true } -->
　　文庙以来朕每至山庄之日必即展诚祗谒用志景行嗣后仲秋着照在京
　　文庙之例扈从大学士一员前往行礼以襄大典四十七年
　　谕据衍圣公孔昭焕奏称自本年六月以来患病沉重难以承祀等语孔昭焕着准其解职调理伊长子孔宪培前经赏给二品顶带今已成立即着承袭衍圣公以奉祀事
　　四十九年春
　　上南巡至曲阜
　　亲诣
　　文庙行释奠礼
　　五十年元旦颁
　　恩诏以纪元五十覃庆神人遣官祭告
　　阙里
　　是年
　　新建辟雍落成
　　上诣
　　文庙行释奠礼【详见视学门】
　　御制仲春丁祭
　　先师礼成述事
　　月令徒闻释上丁用丁义未着明经象心承丙前贤注内圣外王后世型疏十四年増怵惕当仲春月敢稽停拟仍明嵗奠
　　阙里重道犹应励艾龄

　　皇朝文献通考卷七十五
<史部,政书类,通制之属,皇朝文献通考>
　　钦定四库全书
　　皇朝文献通考卷七十六
　　学校考【十四】
　　视学养老
　　【臣】等谨按礼记天子视学遂适东序养老孔頴达疏谓视学虞庠释奠既毕明日乃之东序而养老盖两事也马端临谓古者视学之礼専以养老而设后世乃分为二事其实视学以明道养老以教孝二者不可偏废在昔有虞氏贵徳而尚齿俾百姓知所亲而五品于以逊降自三代亦未有不谨庠序之教而申之以孝悌忠信者迨至东汉永平后周保定皆袭虚文而遗实意虽奉行故事奚当焉我
　　国家抚有区夏文命敷于寰海率育普于羣黎加以
　　神圣代兴扶伦植教
　　钦颁
　　御纂诸经发明
　　先圣防言以
　　嘉惠多士犹复
　　躬诣太学展礼
　　先师
　　视学讲堂闳宣精蕴使天下万世咸仰
　　圣道之尊而羣沾
　　圣教之泽至于崇髙年敬有齿粟帛之
　　颁遍乎耄耋乡饮之典周乎郡国而且
　　赐币
　　赐食扶掖
　　视饮复
　　命宗人子姓执爵行觞聚千叟而开筵过百龄而加锡夐
　　乎旷典无以尚已我
　　皇上懋修敬学惇叙彛常阐
　　御论于
　　经筵契心源于古圣而
　　临廱劝学于儒臣进讲之余复取先儒未发之奥义而申论之广大精防超舜谟而轶禹范自古帝王视学以来未有伦比若夫引年卹老
　　旌赏频仍
　　宠遇耆臣
　　优奬耄士下逮老民老妇或厚为
　　赉予或贲以
　　天章异数
　　殊恩非臣民意计所敢望而
　　锡类推仁至优且渥焉是以经术彰而人知学彞伦叙而民不偷初不必拘执经祝哽之文而道立于
　　上教成于下合秀顽愚智之伦胥沭乎
　　文明之化而逰乎
　　仁夀之域也至礼经所载有视学之典无幸学之文而马考称视学为幸学其沿袭汉唐诸史之旧称欤我
　　世宗宪皇帝稽古考文
　　特命奏章记注改幸为诣以申崇敬重道尊师之礼旷古
　　独隆【臣】等已谨载
　　诣学释奠为祠祭褒赠一门兹则别采
　　诣学典礼有
　　视学仪节者合养老为一门直书视学昭其实也
　　顺治元年
　　恩诏军民年七十以上者许一丁侍养免其差徭八十以上者给与绢一疋绵一觔米一石肉十觔九十以上者倍之有徳行着闻为乡里所敬服者给冠带荣身此优老
　　之始嗣后
　　覃恩并如此例更不复书
　　令京府及直省府州县举行乡饮酒礼每嵗于正月十五十月初一日举行乡饮酒礼设宾介主人众宾之席顺天府以府尹为主直省府以知府州以知州县以知县为主大宾择乡里年髙有徳之人位于西北介以次长位于西三宾以宾之次者为之位于宾席之西众宾序齿列坐司正主扬觯以教职为之赞礼读法以生员为之读律令曰律令凡乡饮酒序长幼论贤良髙年有徳者居上其次序齿列坐有过犯者不得干与违者罪以违制失仪则扬觯者以礼责之
　　二年顺天府举行乡饮酒礼嗣后每嵗由顺天府具题将所举宾介等姓名履厯呈部存案八年
　　上幸太学释奠于
　　先师孔子
　　视学彛伦堂
　　先期礼部具题行取衍圣公率孔顔曽孟仲世袭五经博士及孔氏族五人顔曽孟仲族各二人乗赴京观礼其五氏子孙现任京职者咸与祭至是
　　大内致斋一日王以下公以上文官三品武官二品翰詹官七品以上暨国子监官咸斋戒陪祀司设监设更衣大次于大成门外之左南向设拜位于神前设
　　御座于彛伦堂正中鸿胪寺设经案于堂内之左设讲案二于堂内左右至日置经于经案倍祀者自和硕亲王以下多罗贝勒以上俱赴
　　午门内候随
　　驾部院各衙门满洲防古汉军侍郎以上八旗都统精竒尼哈番以上文官三品以上武官二品以上及翰林院七品以上官俱先诣庙丹墀东西相向序立应在启圣祠者在启圣祠恭候本日夘刻
　　驾从长安左门出卤簿大乐以次前导乐设而不作至成贤街国子监满汉祭酒司业服朝服率学官诸生于街左跪迎
　　驾至櫺星门外降辇赞引官恭导由中门入至大次少憇
　　太常卿奏请行礼
　　上盥洗更衣入大成中门升中阶入殿中门北向立分献官入右侧门至阶下夹甬道立王公入左右门由中阶左右升文武官员于庙庭左右均北面东西序立衍圣公在东班之首五经博士及五代有官者以其官序诸生在东班之末序立典仪赞乐舞生就位执事官执事赞引官赞就位
　　上至拜位诸王贝勒陪祀分献官亦各就位赞迎神乐作
　　乐止赞引官赞
　　上行两跪六叩首礼通赞诸王贝勒及分献陪祀官行礼同叩首毕赞释奠礼乐作献帛官跪进篚
　　上立受篚拱举献毕复受献帛官奠于神位前献爵官跪
　　进爵
　　上立受爵拱举献毕复受献爵官献于神位前乐三奏酒一献不读祝其分献官以次诣神位前奠爵讫仍以次退就原拜位乐止赞送神乐作赞引官赞
　　上行两跪六叩首礼通赞诸王贝勒及分献陪祀官行礼
　　同叩首毕献帛官诣
　　先师神位前捧帛由中门出赞引官赞礼毕导
　　上出大成门乐止
　　上至大次少憇更衣诸王贝勒候随
　　驾幸彛伦堂陪祀各官衍圣公五经博士等先诣彛伦堂台上分班侍立祭酒司业学官等率领诸生于太学门内两丹墀分班侍立礼部官入奏请
　　上幸彛伦堂
　　上至櫺星门外升舆从太学门入众官诸生以次跪迎诸
　　王贝勒随
　　驾入彛伦堂
　　上陞御座诸王贝勒在堂内各官仍于堂外台上分班侍立鸿胪寺官赞衍圣公祭酒司业学官五经博士在台上四氏子孙及诸生在台下丹墀序立赞行三跪九叩首礼毕
　　上谕坐诸王贝勒叩首坐在部院衙门满洲防古汉军侍郎以上八旗都统精竒尼哈番以上衍圣公及陪祀汉文官三品以上武官二品以上俱入堂叩首坐祭酒等仍在外侍立鸿胪寺官赞进讲满汉祭酒从东小门入满汉司业从西小门入俱北向立鸿胪寺官赞起案执事官举经案设于
　　上前
　　赐讲官坐祭酒司业就讲案叩首坐满汉祭酒以次讲易经满汉司业以次讲书经其余翰林官四品以下及五经博士并各执事官学官诸生圜立于外以聴讲毕鸿胪寺官赞起案执事官举经案置原处毕祭酒司业退就本位序立鸿胪寺官于堂正中跪奏传制鸣赞官赞跪祭酒司业学官诸生皆跪传制官赞有制
　　制曰圣人之道如日中天讲究服膺用资治理尔师生其勉之宣制毕复赞行三跪九叩首礼毕祭酒司业学官
　　诸生以次退先于成贤街之右序立
　　上赐诸王贝勒各官茶毕鸿胪寺跪奏礼毕
　　上起陞舆出国子监卤簿大驾大乐振作前导祭酒司业
　　学官诸生候
　　驾至跪送诸王贝勒随至
　　午门内候
　　驾还宫退翼日壬辰衍圣公及祭酒等上表行礼赐宴礼部越三日癸已
　　赐衍圣公五经博士四氏子孙祭酒司业等冠服及助教等官肄业生银两有差各氏后裔并送监读书广国子监乡试中额十五名又
　　赐勅勉励师生
　　勅曰圣人之道如日中天上赖之以致治下习之以事君尔等务尽心教训诸生诸生亦当祗承师训力体诸身教成为师之功学成乃弟子之职倘训诲不严服习有怠尔师生俱不能辞其责勉之越四日甲午衍圣公率四氏子孙五经博士祭酒司业率助教等官及诸生于
　　午门前谢
　　恩
　　九年亦如之
　　十七年
　　上以文庙落成
　　亲幸太学释奠于
　　先师孔子礼仪与八年同【互见祠祭门】
　　康熙元年定奉天府举行乡饮酒礼照顺天例行四年议准锦州府亦照例行
　　八年
　　上幸太学释奠于
　　先师孔子
　　视学彛伦堂典礼仪节具如顺治八年例行先期遣官取衍圣公孔毓圻及孔顔曽孟仲五经博士并族人赴京陪祀观礼是日衍圣公孔毓圻率祭酒司业学官五经博士五氏子孙各监生恭进谢表
　　赐衍圣公祭酒以下等官宴于礼部并
　　赐袍服其助教监生等各
　　赐银两有差陪祀圣贤后裔顔光毓等照例优叙生员孔兴询等十五人令入监读书广本监乡试中额八名颁
　　勅谕刋挂彛伦堂勅曰
　　皇帝勅谕祭酒司业等官朕惟圣人之道髙明广大昭垂万世所以兴道致治敦伦善俗莫是外也朕缵承丕业文治诞敷景仰先圣至徳今行辟雍释奠之典将以鼓舞人才宣布教化尔等当严督诸生潜心肄业诸生亦宜身体力行朝夕勤励若学业成立可禆任用则教育有功其或董率不严荒乃职业尔等系师生难辞厥咎尚其勉之毋忽
　　四十二年定给百嵗老民升平人瑞匾额例先是九年定命妇孀居夀至百嵗者给与贞夀之门匾额仍给建坊银两至是礼部议准百嵗老民照例给银建坊仍给匾额并凖老妇夀至百嵗者建坊悬额与命妇同
　　五十二年以
　　万夀圣节
　　优赐老民是时
　　上奉
　　皇太后自畅春园回宫耆老等跪献万年夀觞
　　上停辇慰劳徧赐老人夀桃及食品
　　命赐老人筵宴
　　谕大学士等今嵗天下老人为朕六十大庆皆从数千里匍匐而来赐伊等筵宴遣回着查八旗满洲古汉军汉人大学士以下民以上年逾六十五嵗者奏闻择日赐宴有不能来者朕另行按分颁给再查八旗满洲防古汉军以至内府佐领下不论官员闲散人等年七十以上老妇亦着奏闻俟老人赐宴后再定一日送
　　皇太后宫赐宴有贫乏不能来者着各属协助车马使之前来再勅宗人府诸王以下宗室子孙内二十嵗以下十嵗以上者选择聪明堪供任使六七十人令于耆老前执爵即朕子孙皆令之出宗室外不用他人也越翼日宴直各省汉大臣官员士庶人等年九十以上者三十三人八十以上者五百三十八人七十以上者一千八百二十三人六十五嵗以上者一千八百四十六人于
　　畅春园正门前传
　　谕众老人曰今日之宴朕遣子孙宗室执爵授饮分颁食品尔等与宴时勿得起立以示朕优待老人至意并
　　谕曰书称文王善养老孟子曰七十非帛不暖非肉不饱帝王之治天下发政施仁未尝不以养老尊贤为首务近来士大夫只论居官之贤否而移风易俗之实政入孝出弟之本心未暇讲究朕因今日之盛典特宣此意若孝弟之念轻而求移风易俗其所厚者薄而其所薄者厚矣尔等皆是老者比回乡井当各晓谕邻里须先孝弟倘天下皆知孝弟此诚移风易俗之本也是日
