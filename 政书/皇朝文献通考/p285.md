<!-- { "loadSidebar": true } -->
　　坛大祀无不躬亲即耤田亲耕亦未尝稍惮烦劳虽本年夀已七十有五犹亲举三推之典惟是春秋已髙或恐步履稍逊若二三年后自揣精力如常偶一举行岂非熙朝盛事至本年甫经亲行耕耤明嵗应否躬莅自应朕酌行乃礼部仍照例具题竟似每嵗俱亲诣行礼者然岂不转为具文耶我国家受
　　命延洪纯嘏敷锡世世子孙若能皆似朕之敬勤不倦自必景祚绵长享国久逺嗣后我子孙继承奕禩惟当不懈益勤凡遇亲耤典礼若年在六十以内礼部自应照例具题年年躬行耕耤之礼若年逾六十礼部先期以亲莅或遣官之处具本题请庶钜典不尚虚文而展礼益昭诚恪着为令
　　皇帝亲祭仪
　　嵗仲春吉亥
　　皇帝亲飨
　　先农前二日礼部尚书一人眡牲如仪
　　右眡牲
　　致斋　　【仪同东西郊祀】
　　先一日遣官一人诣
　　奉先殿祗告如常仪
　　右告祭
　　书祝版
　　眡割牲
　　眡祝版　　【仪同东西郊祀】
　　是日清晨太常寺卿率属洁坛上下借以椶荐为瘗坎于坛东南隅设
　　先农神座于坛正中南向施黄幄工部官张
　　皇帝拜次于南阶上如式
　　右设神座供张
　　将事之夕夜分太常寺卿率属入坛具器陈牛一羊一豕一登一铏二簠簋各二笾豆各十琖三十鑪一镫二坛南中设一案少西北向供祝版东设一案西向陈礼神制帛一【色青】香盘一尊一爵三设福胙于尊爵之旁加爵一牲陈于爼帛实于篚尊实酒承以舟疏布幂勺具銮仪卫冠军使设洗于
　　坛东乐部率太常协律郎设中和韶乐及乐舞于坛下东西分列器数与
　　东西郊祀同
　　右陈设
　　省齍　　【仪同东西郊祀】
　　辨行礼位坛上幄次为
　　皇帝拜位正中北向坛下东南为望瘗位东向陪祀王公位乐悬北东西各二班百官位乐悬南东西各五班重行异等东位西上西位东上均北面辨执事位坛上太常寺司拜牌拜褥官各一人立
　　皇帝拜位左右司祝司香司帛司爵各一人光禄寺卿二人侍卫二人太常寺赞荅福胙一人侍仪礼部尚书侍郎都察院左都御史副都御史乐部典乐各一人位东西序分立祝案尊案之次如常仪坛下太常寺典仪一人司乐一人东立西面起居注官四人西立东面纠仪御史四人礼部祠祭司官四人引礼鸿胪寺官四人分立王公百官拜位之次协律郎歌工乐工舞佾分立乐悬之次均东西面掌瘗官率瘗人立于瘗坎之南北面
　　右辨位
　　其日五鼓步军统领率所部清跸除道
　　御道左右涂巷皆设布幛銮仪卫陈
　　法驾卤簿于
　　午门外不陪祀王公百官朝服祗如常仪辰初三刻太常寺卿赴
　　乾清门奏时
　　皇帝御祭服乘礼舆出宫前引后扈如仪
　　驾发警跸
　　午门鸣钟鼔导迎乐陈而不作羣臣跪送提鑪官左右骑导诣坛如
　　郊祀之仪
　　右
　　銮舆出宫
　　驾将至司祝奉祝版设于祝案礼部尚书一人率太常
　　寺卿属诣
　　神库上香行礼恭请
　　先农神位奉安坛座上如仪鸿胪寺官豫引陪祀王公
　　于坛门内按翼序立
　　驾至随行引陪祀百官东班于拜位南北面西班于拜
　　位西东面序立祗
　　驾至坛东门内降舆赞引对引太常寺卿二人恭导皇帝至坛东盥銮仪卫官跪奉盥奉巾如仪赞引对引
　　恭导
　　皇帝由中阶陞就拜位前立前引内大臣提鑪官侍卫均于阶下止立后扈大臣随侍鸿胪寺官引陪祀王公百官均就拜位典仪赞乐舞生登歌执事官各共廼职武舞执干戚进赞引奏就位
　　皇帝就位立
　　右盥洗就位
　　典仪赞瘗毛血迎
　　神司香奉香进立祗司乐赞举迎
　　神乐奏永丰之章乐作赞引奏就上香位恭导
　　皇帝诣香案前立奏上香司香奉香跪进于右
　　皇帝上炷香次三上瓣香毕奏复位恭导
　　皇帝复位立赞引奏跪拜兴
　　皇帝率羣臣行三跪九拜礼乐止
　　右迎神
　　典仪赞奠帛爵行初献礼司帛奉篚有司揭尊幂勺挹酒实爵以次至案前恭竢司乐赞举初献乐奏时丰之章乐作司乐举节舞干戚之舞司帛跪献篚奠于案三叩司爵跪献爵奠于垫中兴各退司祝至祝前跪三叩兴奉祝版跪案左乐暂止赞引奏跪
　　皇帝跪羣臣皆跪赞读祝司祝读祝辞曰维某年月日皇帝致祭于
　　先农之神曰惟
　　神肇兴农事万世永赖兹当东作之时躬耕耤田祈诸物丰茂为民立命谨以牲帛酒醴庶品之仪致祭尚
　　飨读毕兴奉祝版跪安
　　神位前三叩兴退乐作赞引奏拜兴
　　皇帝率羣臣行三拜礼乐止武功之舞退文舞执羽籥
　　进
　　右初献
　　典仪赞行亚献礼司乐赞举亚献乐奏咸丰之章乐作舞羽籥之舞司爵献爵于左仪如初献乐止右亚献
　　典仪赞行终献礼司乐赞举终献乐奏大丰之章乐作【舞同亚献】司爵献爵于右仪如亚献乐止文徳之舞退
　　右三献
　　既终献太常寺赞礼郎一人少前西面立赞荅福胙光禄寺卿二人奉福胙至
　　神位前拱举退祗立于
　　皇帝之右侍卫二人进立于左赞引奏跪
　　皇帝跪左右官皆跪奏饮福酒右官进爵
　　皇帝受爵拱举授左官次受胙如饮福仪赞引奏拜兴皇帝三拜兴又奏跪拜兴
　　皇帝行二跪六拜礼王公百官均随行礼典仪赞彻馔司乐赞举彻馔乐奏屡丰之章乐作彻毕乐止右受福胙彻馔
　　典仪赞送
　　神司乐赞举送
　　神乐奏报丰之章乐作赞引官奏跪拜兴
　　皇帝率羣臣行三跪九拜礼乐止
　　右送神
　　典仪赞奉祝帛香馔送瘗司祝司帛诣
　　神位前咸跪三叩司祝奉祝司帛奉篚兴司香跪奉香
　　司爵跪奉馔兴以次恭送瘗所
　　皇帝转立拜位东旁西向竢祝帛过复位立典仪赞望瘗司乐赞举望瘗乐奏庆丰之章乐作陪祀王公百官退赞引奏诣望瘗位
　　皇帝诣望瘗位望瘗赞引奏礼成恭导
　　皇帝诣
　　太嵗殿上香乐止礼部尚书率太常寺卿属恭请
　　神位复御上香行礼如仪
　　皇帝于具服殿更衣乃行
　　亲耕礼礼毕还宫太常寺官彻
　　乾清门斋戒牌铜人送寺
　　右望瘗礼成
　　乾隆三十七年遵
　　防议准
　　先农坛仪注
　　皇上御礼轿自外北天门入内北天门循
　　太嵗殿后转至
　　坛东北隅降舆诣
　　坛行礼礼成仍于降舆处
　　御礼轿诣
　　太嵗殿上香
　　遣官飨
　　先农坛之礼先一日太常寺以祝版送内阁恭书受而
　　奉诸
　　神库至日鸡初鸣遣官朝服诣坛赞引太常寺赞礼郎二人引由坛右门入行礼于阶下上香赞升坛升降均由东阶不饮福受胙王公不陪祀祝帛送瘗避立西旁飨毕顺天府府尹率属行耕耤礼余均如前仪
　　右遣官仪
　　直省府州县卫各建
　　先农坛嵗以仲春亥日致祭省会以总督若巡抚一人主之若有故则布政使以次摄陪祀文武官及各执事入均如祭
　　社稷之礼先二日主祭官及各官致斋公所扫除坛壝内外祭日鸡初鸣执事人入设
　　先农神案于正中南向陈铏一簠二簋二笾豆各四案前设爼陈羊一豕一又前设香案一陈祝文香盘鑪镫左设一案东向陈帛一尊一爵三陈福酒胙肉于尊爵之次设洗于阶下之东质明引班引陪祭官入引赞引主祭官入通赞赞执事者各司其事赞就位引主祭官至阶下盥手就拜位立陪祭官按班就东西拜位立均北面迎
　　神上香读祝行三献礼余仪均与祭
　　社稷同祭毕率属行耕耤礼其府州县官嵗祭
　　先农坛并同
　　社稷祭期牲帛器数行礼仪节与省会同
　　右直省府州县先农坛
　　皇帝亲耕仪
　　嵗仲春吉亥
　　皇帝躬耕
　　帝耤前期礼部疏请得
　　防命亲王郡王三人卿贰九人从耕顺天府备躬耕丝鞭耒耜饰以黄服耜黄犊稻种青箱备从耕三王麦谷九卿豆黍青箱鞭及耒耜朱饰服耜黝牛皆依期毕办
　　右戒办
　　先一日遣官祗告
　　奉先殿是日黎明顺天府豫设案二于
　　太和殿东檐下以龙亭三分载
　　躬耕鞭耒种箱彩亭四分载麦谷豆黍种箱銮仪卫备曲葢御仗乐部和声署设鼓吹均竢于
　　午门外府尹率属奉耕器入陈于第一案鞭左耒右奉种箱陈于第二案中稻种左麦谷右豆黍
　　皇帝御中和殿阅
　　先农坛祝版毕记注官退竢丹墀
　　皇帝御保和殿戸部尚书侍郎率属举案入
　　太和殿南左门出北左门诣
　　中和殿内正中陈鞭耒案于北陈种箱案于南皆东西肆遂及礼部尚书侍郎序立丹陛之南重行西面记注官升西阶复位立礼部尚书奏请
　　皇帝御中和殿阅耕器五谷种毕奏礼成
　　皇帝出殿门乘舆还宫扈从如仪戸部官举案复于太和殿东檐下顺天府官升左阶彻案奉鞭耒种箱出
　　午门外仍设各亭内銮仪校舁行前列繖仗导迎乐作奏禧平之章至
　　先农坛由中门诣耤田耕所
　　右阅耒耜谷种
　　是日工部官洒扫
　　观耕台上下借以椶荐张次于
　　具服殿之东设
　　御屏宝座于台上正中南向武备院官供
　　御座铺陈顺天府官陈鞭耒种箱龙亭于耤田之左右陈麦谷豆黍种箱采亭于从耕位之左右陈耕器农器于台下东西两旁如仪
　　右陈设
　　鸿胪寺官乃辨位耤田之北正中为
　　皇帝躬耕位戸部尚书一人在右顺天府府尹一人在左礼部尚书一人太常寺卿一人銮仪卫使一人在前耆老二人农夫二人掌耕犊立表于左右从耕田首东班王二人戸部兵部工部通政司各一人西上西班王一人吏部礼部刑部都察院大理寺各一人东上皆顺天府官属丞倅二人从耆老一人农夫二人掌耕牛乐部典乐一人和声署正二人丞二人立于耤田南北面工歌禾词者十有四人司金鼓板篴笙箫各六人顶带耆老四人披蓑戴笠执钱镈者二十人麾五色采旗者五十人耆老三十有四人农夫三十人相间为班鱼贯东西序立署正一人立于北东面鸿胪寺鸣赞一人立于东西面一人立于西东面侍仪御史二人分立鸣赞官之北东西面记注官四人立台南阶下之西东面不从耕王公大学士及三品以上官夹台东西隅翼立陪位
　　右序位
　　届时
　　皇帝亲飨
　　先农礼毕前引内大臣赞引对引太常寺卿恭导皇帝诣具服殿更黄龙袍少竢銮仪卫官率舆尉回舆
　　于
　　观耕台东阶外从耕三王九卿暨陪位王公以下咸蟒袍补服按班东西祗执事官依位序立礼部尚书太常寺卿奏时遂及前引大臣恭导
　　皇帝出殿南向诣耕耤位和声署正举旗三麾歌工乐工以下齐赴耤田北前引大臣退于两旁侍立从耕三王九卿就耕位东西面立鸣赞赞进耒耜戸部尚书奉耒耜赞进鞭顺天府府尹奉鞭均北面跪进兴退
　　皇帝右秉耒左执鞭礼部尚书太常寺卿銮仪卫使恭
　　导行
　　躬耕礼耆老牵牛农夫扶犁顺天府府尹执青箱户部尚书随播种左右鸣金鼓采旗招飐工歌三十六禾词唱和从行
　　皇帝三推三返【每嵗奉加一推】一　【防返】毕歌止顺天府府尹以青箱复于龙亭鸣赞赞受耒戸部尚书跪受耒耜赞受鞭顺天府府尹跪受鞭皆兴复置龙亭内
　　皇帝御补服礼部尚书奏请
　　御观耕台暨太常寺卿恭导
　　皇帝升中阶
