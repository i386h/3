<!-- { "loadSidebar": true } -->
　　【臣】等谨按马端临通考史类自正史以下合编年起居注凡三门杂史以下合传记伪史霸史史评史钞凡四门故事以下合职官刑法地理时令谱牒目録凡七门共十有四门盖以隋史艺文志为宗而参考宋中兴以前诸志者也古来着録于正史之外兼收博采列目分编虽各有指归然门类分而出入仍所不免且代殊事异或昔有而今无或昔无而今有即名目亦不能不因时通变如伪史霸史乃指当时僣撰者而言五朝续通考已遵
　　钦定四库全书之例改为载记一门今则中外一家咸奉正朔伪霸之名更宜删易至起居注自宋迄明无可采録续通考改为诏令奏议二类
　　国家
　　列圣相承
　　经纶丕布史局尊藏允宜敬谨恭辑昭示万世凡诏令之属谨依马氏旧例以起居注统之章奏一门马氏本列集部别集之次顾论事之文与史部为宜今特增奏议类次起居注后故事一门史家多载前代事迹兹则
　　国政朝章昭垂典册未敢仍袭旧目爰从四库书之例昜其名曰政书至刑法为民命所关我
　　朝咸中定制
　　矜慎再三今所着録已恭列于政书类法令中是以刑法门不复更立余则悉仍马氏之旧谨列其目曰正史曰编年曰起居注曰奏议曰杂史曰传记曰载记曰史评曰史钞曰政书曰职官曰地理曰时今曰谱牒曰目録各依次编辑如左
　　史【正史　编年】
　　钦定明史三百三十六卷
　　乾隆四年大学士张廷玉等奉
　　敕撰
　　【臣】等谨按我
　　朝定鼎之初
　　世祖章皇帝命儒臣纂辑明史歴康熙雍正至乾隆四年始成书凡本纪二十四卷志七十五卷表十三卷列传二百二十卷目録四卷其中间有考究未详者近又承
　　命改正四库全书谨以新定之本着于録盖胜代三百年间君臣事实制度典章期于搜采博洽彰瘅惬当歴有歳年昭详慎也先是康熙中户部侍郎王鸿绪撰明史稿三百十卷颇称详赡廷玊等因其本而増损之其间诸志一从旧例而稍为变通盖自
　　三朝以来屡申公慎之防复经
　　皇上睿裁厘正始成定本至若甲申以后续载福王之号乙酉以后并録唐王桂王诸臣则是
　　圣人大公至正之心包含徧覆直与天地同流固非编
　　纂诸臣所能仰窥万一也已
　　钦定续通志六百四十卷
　　乾隆三十二年奉
　　敕撰
　　【臣】等谨按郑樵通志仿司马迁史记分纪表畧传总括古今实通史之体也第其书略定规模未及修饰纪传多因袭旧文标题错误不无遗议故四库全书归入别史兹续綦唐以后正史皆叅订异同折衷沿革定为二例一曰异名者归一一曰未备者增修较之原书体裁实为详密二十畧搜罗详博考证精核如艺文略图谱略昆虫草木略则为小变其例以补郑氏之未备凡此皆仰承
　　指授故条理分明自非樵书所及至于纪传中恪遵三朝国史之例别立贰臣传一门此则剏自
　　宸衷垂为炯鉴植纲扶纪之意即寓于扬清激浊之中不特非樵所能知即司马迁亦见不及此凡读唐五代宋辽金元诸史者胥当奉此编为定论谨载入正史为古今言通史者之圭凖焉
　　歴代史表五十三卷
　　万斯同撰斯同见经类
　　朱彝尊序曰季野取歴代正史未着表者一一补之凡六十篇益以明史表十三篇揽万里于尺寸罗百世于方防俾览者有快于心庶几成学之助读史记十表十卷
　　汪越撰徐克范补越字师退康熙乙酉举人克范字尧民皆南陵人
　　五代史志疑四卷
　　杨陆荣撰陆荣见经类
　　【臣】等谨按吴缜有五代史纂误颇能订欧阳氏舛
　　漏然其书乆佚仅存梗概于永乐大典中我
　　皇上命加编纂始葺成编陆荣在康熙末年宜其未见缜书故以意研求毛举细故虽间有考订精核处而引证未免稍疎
　　辽史拾遗二十四卷
　　厉鹗撰鹗字太鸿钱塘人康熙庚子举人
　　【臣】等谨按鹗有樊榭诗集自称所注辽史比于裴松之三国志注盖其采摭羣书至三百余种实能考求端绪详其年月事迹以备参稽惟卷末国语解一编对音舛误名义多乖伏读
　　钦定辽金元三史国语详明厘正于索伦旧语辨别尤精前代之讹至是始昭然若掲前此故牍因仍固不足以责鹗也
　　史记疑问一卷
　　邵泰衢撰泰衢见经类
　　三国志补注六卷附诸史然疑一卷
　　杭世骏撰世骏见经类
　　【臣】等谨按是书参校异同颇为精核意欲驾出裴松之三国志注之上虽芜杂之处瑕瑜不掩而订讹砭漏所得为多亦足资读史者之一助焉右正史
　　平定三逆方畧六十卷
　　康熙二十一年大学士觉罗勒徳洪等奉
　　敕撰
　　【臣】等谨按是编恭载康熙二十五年十一月
　　上谕閤臣曰尔等所修平定三逆方畧四册朕已览毕其中舛错颇多如王辅臣由云南援总兵官授为陜西提督今谓由陕西总兵官陞任至论賛中援宋太祖杯酒释兵权事吴三桂非宋功臣可比乃唐藩镇之流耳尔等其酌改之仰见
　　睿鉴亲裁权衡至当洪惟
　　圣祖仁皇帝神武懋昭徳威丕播彼三逆恃
　　恩骄恣自外
　　生成是以愤合神人肤勲迅奏而八年之间凡
　　命将遣师
　　指授方畧无不于是编悉载焉千万世下共钦
　　盛烈昭垂益仰
　　耆定之隆亘古未覩也
　　亲征平定朔漠方略四十八卷
　　康熙四十七年大学士温逹等奉
　　敕撰
　　圣祖仁皇帝御制序曰朕只承
　　天眷懋绍
　　祖宗丕基为亿兆生民主薄海内外皆吾赤子虽越在边徼荒服之地倘有一隅之弗宁一夫之不获不忍恝然视也西北塞外喀尔喀七旗与厄鲁特四部落并号雄藩同奉职贡非一日矣不意有厄鲁特噶尔丹者赋性凶残中怀狡诈戕害其兄弟兼并四部蚕食邻封其势
　　日张其志益侈朕初闻厄鲁特与喀尔喀交恶随遣亲近大臣颁恩赉以和解之迨其后兴兵搆怨又命大臣晓譬利害谕令息争乃噶尔丹抗防狂逞致喀尔喀为所溃败叩关乞援朕收抚之置诸边内资给饩牵始皆得所而噶尔丹犹修郄如故所在侵陵忽阑入我乌阑布通之地朕授钺亲王大臣问罪声讨大师克防未即殄除时贼仓皇宵遁深惧我军之穷追投牒指誓因而释之假使噶尔丹能自此悔祸改图则虽至今存可也夫何转瞬渝盟包藏不轨窥伺我斥堠揺惑我外藩潜敚我纳木扎尔拖音肆虐不止朕深念此防断宜速灭于是整饬士马备峙粮糗决防亲征而贼之踪迹飘忽无常又虑其兵至逺飏兵退复入乃授宻画于科尔沁王沙津令其遣使诱贼约至近地旋调发盛京诸路军御东路分遣一军截西路朕躬统六师从中路入比行近贼巢噶尔丹不敢抗我顔行闻风奔窜朕遂亲率前锋军并日追击贼穷蹙已极尽弃其子女辎重而遁防与我西路师遇大败其军噶尔丹仅以数人跳身走嗣是朕再驾而至鄂尔多斯三驾而至狼居胥山麓宣威布惠兼用互施招徕其党羽遏絶其归路其寨桑等接踵向附其子复为我擒贼自料势不能逭遂尔仰药授首所亲信丹济喇等亦相继乞降二十余年狡悍陆梁之劲防曾不二载悉皆草薙禽狝而大业克就矣夫烈熖弗戢必将燎原积防一日不除则疆圉一日不靖方亲征之初举也在廷诸臣多持异议狃于目前之计者谓凶锋挫衂无足深忧惮于征缮之烦者谓大漠游魂难以就缚不知除恶务尽制胜在谋歴观汉唐宋之已事往往罢敝中国之力而不能成廓清边塞之功良由经理失宜而殱锄之不早也朕既逺鉴前辙复追维乌阑布通之失故不避寒暑艰辛亲涖穷边三勤薄伐惟是逆形已着然后徂征怙恶不悛然后摉讨身先士卒则栉风沐雨而人皆忘劳指画军储则转饟馈师而人争用命茂草茁于荒碛流泉溢于沙陀万里经行安如枕席非徼神佑曷繇臻此易曰天之所助者顺也人之所助者信也朕仰凭天道俯惬人情以万不得已而用兵之意乗刻不容缓而灭防之机立拯边境之毒痡永底中原于清晏昭告
　　郊
　　庙适契成谋使非虑出万全可轻言师旅哉兹前后用兵本未具载卷中览是编者尚克喻朕心焉
　　【臣】等谨按卷首恭载
　　御制纪畧一篇后载告成太学及勒铭察罕齐老拖诺昭木多狼居胥山诸碑文始于康熙十六年六月讫于三十七年十月越四十七年七月告成篇中据事直书语无増饰而
　　圣谟广运
　　亲履戎行与
　　大圣人不得已而用兵之心皆昭垂于卷帙则是编诚与
　　日月争光矣
　　钦定平定金川方畧三十二卷
　　乾隆十三年大学士来保等奉
　　敕撰
　　皇上御制序曰金川方畧纂辑既竣诸臣以
　　圣祖平定朔漠方畧
　　御制序文之例为请夫所谓方略者非遥执事权掣其肘而矜自用千里请战之谓也惟天子将将将将之道无他信赏必罚而已夫以一隅之不靖征发士旅飞挽刍粮驿骚辄及数省举亿兆生灵之命委之一将而攻守失据险易弗知怠公事而弃时日失士心而张贼势甚或揜败为功逋逃告防此而不诛时乃失罚至夫荩臣宣力尽瘁驰驱金石可孚豚鱼斯格成劳卓越则车服以庸之旂常以纪之稽绩逮于行间执秩陈于幕府酬庸之典孰大于是此而不醻时乃恡赏且夫天讨有罪叛则诛而服则舍兵革非快意之图惨杀违好生之道然非其悔祸诚切向化革心顾以姑息为包荒旋抚旋叛蔓延益炽虽由司事者动乏成算而庙堂之无防亦已甚矣朕有鉴于大权之不容旁贷有罪不赦有功必録既服不诛命讨一出于事理之当然而实无容心焉此两年中宵旰忧勤始终弗懈保大定功之本意而编集之不可以已也若乃指授机宜视
　　皇祖之亲勤銮驭固无由仰企万一而金川夙隶职方亦非噶尔丹絶漠狡冦可同日而语要之行师者保邦之大事爰允所请弁言以示来许
　　【臣】等谨按是编始于乾隆十一年十一月讫十五年十二月分卷二十有六又恭録
　　御制诗文一卷附载诸臣诗文五卷凡三十二卷首纪
　　九姓之搆衅逮郎卡之归命具见
　　庙谟决胜洞烛遐荒舞
　　舜羽于七旬宏
　　汤网之一面
　　好生之徳蔼然具着于简编彼怙恶不悛而狡焉复逞者厥后藁街之戮真法所不能再贷耳
　　御定平定凖噶尔方畧前编五十四卷正编八十五卷续编三十三卷
　　乾隆三十七年大学士公傅恒等奉
　　敕撰
