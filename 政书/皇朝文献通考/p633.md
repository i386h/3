<!-- { "loadSidebar": true } -->
　　吴仪洛撰仪洛字遵程海盐人
　　得心録一卷
　　李文渊撰文渊见经类
　　文渊自述曰古方不能尽中后人之病后人不得尽泥古人之法故名曰得心録
　　伤寒论条辨续注十二卷
　　郑重光撰重光字在辛歙县人
　　医津筏一卷
　　汪之兰撰之兰字含微歙县人
　　右医家



　　皇朝文献通考巻二百二十九
　　钦定四库全书
　　皇朝文献通考卷二百三十
　　经籍考【二十】
　　子【类书　艺术　道家　释氏　神仙】
　　钦定渊鉴类函四百五十卷
　　康熈四十九年大学士张英等奉
　　勅撰
　　圣祖仁皇帝御制序曰朕几务余暇博涉艺林毎览一书必尽其全帙沉潜往复既得其始终条理精义之所存而文句英华亦常读之矣尝谓古人政事文章虽出于二然文章以言理政事则理之发迩而见逺者也岂仅以其区区文句之间而可以自命为学术乎自六朝乃有类书而尤盛于唐此岂非求之文句之间者哉虽然理之所寓于斯萃焉弗可废也昔者孔子之系易也曰方以类聚又曰本乎天者亲上本乎地者亲下则各从其类也于诸卦则曰其称名也小其取类也大盖以天
　　下古今事物之理毕具于易而易之为书因理象物因物征辞以断天下之疑而成天下之务者各从其类以明之然则类书之作其亦不违于圣人立言之意欤书之最著者艺文类聚北堂书钞初学记白帖杜氏通典宋明以来撰者寖广若博而不繁简而能覈者抑亦鲜矣独俞安期唐类函颇称详括大抵祖述欧阳询之类聚稍删存书钞初学记白帖通典而附益之安期明人也而曰唐类函者以其皆唐辑也既缺宋以来书而唐以前亦有脱漏者爰命儒臣逖稽旁搜泝洄往籍网罗近代増其所无详其所畧参伍错综以摛其异探赜索隠以约其同要之不离乎以类相从而类始备焉书成计四百五十卷夫自有类书迄于今千有余年而集其大成可不谓斯文之少补乎学者或未能尽读天下之书观于此而得其大凡因以求尽其始终条理精义之所存其于格物致知之功修辞立诚之事为益匪浅尠矣【臣】等谨按明俞安期撰集虞世南北堂书钞欧阳询艺文类聚徐坚初学记白孔六帖诸书以其为唐人所述题曰唐类函六朝以前遗文旧事颇存梗概至武徳贞观以后词章仅见数篇盖当时七子倡复古之説相戒勿读唐以后书安期在明之季号称积学犹持七子之绪论然唐人搜辑旧闻不遗隋魏即宋时太平御览亦着三唐况类书之作要使古籍散亡借以存什一于千百非徒为诗文事而设则何必更限以时代转令千余年文献无征乎我
　　圣祖仁皇帝乙夜观书广为防绎因命词臣博采元明之文章事迹并安期所编防成巨制百川归海九金就镕自有类书以来未有若兹之宏博富丽者也
　　御定佩文韵府一百六卷
　　康熈五十年大学士张玉书等奉
　　勅撰
　　圣祖仁皇帝御制序曰朕万几在御日昃宵分未遑自逸时当燕闲不辍问学羣经子史诵其文而晰其义矣以至百家之书凡可以禆世教励民风者修明补正罔使阙遗尝谓韵府羣玉五车韵瑞诸书事系于字字统于韵稽古者近而取之约而能博是书之作诚不为无所见也然其为书简而不详畧而不备且引据多误朕每致意焉欲博稽众籍着为全书爰于康熈四十三年夏六月朕与内直翰林诸臣亲加考订证其讹舛増其脱漏或有某经某史所载某字某事未备者朕复时时面谕一一増録渐次成帙犹以故实或未极博于十月复命阁部大臣更加搜采以裒益之既有原本増本又有内増外增将付剞劂矣名曰佩文韵府随于十二月开局武英殿集翰林诸臣合并详勘逐日进览旋授梓人于五十年十月全书告成共一百零六卷一万八千余页囊括古今网罗巨细韵学之盛未有过于此书者也书成诸臣请序朕念自初至今经八年矣厯寒暑之乆积嵗月之勤朕于此书政事之暇未尝惜一日之劳也朕又尝谕诸臣从来着一大书非数十年之功不能成今数年以来所成大部书凡十有余种若非合众人之力岂能刻期告竣故念先后预事诸臣皆命列名其中兹序佩文韵府因备记编撰之始末遂及修集诸书之大指以见成书之不易如此
　　【臣】等谨按类书之分韵隶事昉于唐顔真卿之韵海镜原二百卷惜其书不传今惟韵府羣玉五车韵瑞等书盛行于世而舛讹疏漏之处或不免焉我
　　圣祖仁皇帝特诏儒臣重加纂辑延阁广内之储搜罗遍焉前列韵藻凡皆阴氏凌氏之书所已録者也后则别标増字则两家所未録者也分之字由少而多又各依经史子集序次秩如或一语而诸书互见者则先引最初之书而其余以次注于下又别以事对摘句附缀于末
　　御定韵府拾遗一百十二卷
　　康熈五十五年刑部侍郎张廷玉等奉
　　勅撰
　　【臣】等谨按佩文韵府既成
　　特命搜竒抉秘复辑是书其分韵事悉凖前编而所补之例则有四焉一曰前编所有之字则惟増韵书之音切一曰前编未收之字从他韵増入者则兼注音义一曰文句典故前编未及载者谓之补藻一曰前编已载而复加注谓之补注清词丽句搜采靡余无只字之憾信乎学海朝宗不遗涓滴也已
　　御定骈字类编二百四十卷
　　康熈五十八年工部侍郎吴士玉等奉
　　勅撰
　　世宗宪皇帝御制序曰我
　　皇考徳秉生知学深稽古万几之暇披览简编自六经诸史以逮诸子百家莫不探其本源穷其阃奥又令词臣纂集羣言广稽博采丹黄甲乙荟萃成编所就者非止一书所録者动盈万卷咸秉
　　宸衷之厘定并为秘府之珍藏又以自古类书或以事而相从或以韵而相次因循故辙讹伪相沿乃
　　命儒臣纂修骈字类编一书字从所统若律吕之有元声类以字分如百川之归大壑提纲挈领义例灿然首天地而时令次之次山水居处而珍寳数目又次之次方隅采色器物而草木鸟兽虫鱼人事又次之部分则简而不烦取材则博而能要极词坛之玮丽创类苑之奇观朕景仰
　　前徽钦承丕绪如子史精华图书集成等书悉遵先志分命臣工夙夜校讐并皆竣事而骈字类编亦以今秋告成记曰比事属辞葢骈之义也易曰方以类聚则类之始也今字则从骈义虽不同而不妨于并列编则从类事虽互见而不至于混淆于是乎乾坤之蕴民物之繁大备于一书之中而蔚然萃羣书之秀矣洪惟我
　　皇考盛徳际天地大业照古今述作上继夫圣明文章悉归于性道是书之成岂徒为艺林之盛事而已哉形而上者谓之道形而下者谓之器引而伸之触类而长之无器之非道也爰书大意弁之简端庶几以学务时敏之思为绍庭陟降之志云尔
　　【臣】等谨按韵府羣玉五车韵瑞等书皆取落脚字为韵从未有以起头字编次成书俾之互相为用者我
　　圣祖仁皇帝韵府既成旋以尾字同韵必更以首字同韵者相为经纬爰辑为是编凡分十有二门曰天地曰时令曰山水曰居处曰珍寳曰数目曰方隅曰采色曰器物曰草木曰鸟兽曰虫鱼又补遗一门曰人事标首之字凡一千六百有四每条所引以经史子集为次仍仿韵府成例也至引书必着其篇名引诗文必着其原题或一题而数首者必着其为第几首俾检阅者得一览而知不徒泛为捃摭务博而已
　　钦定子史精华一百六十卷
　　康熈六十年工部侍郎吴士玉等奉
　　勅撰
　　世宗宪皇帝御制序曰恭惟
　　皇考圣祖仁皇帝天纵聪明秉上圣之姿而垂意典籍勤于稽古
　　御极六十余年万几之暇披览卷帙不辍寒暑巡幸所至必以缃素自随逮于耄龄精研不倦延阁广内之藏搜讨无遗所谓好古敏求多学而一以贯之也欲以编辑成书嘉惠天下后世嗜学之士
　　特命开书局于武英殿召集词臣厯嵗修纂每成数卷即上呈
　　御览
　　亲加指示前后所成充溢册府而子史精华之纂为最后朕缵绪之初尚未告竣敬承
　　先志俾就厥功综观大凡其部三十其目二百七十有九自天文地理帝徳王功礼乐兵刑之大人伦日用之常以及九边之殊域二氏之异教方术技艺之巧草木鸟兽之蕃门分类别条理具备而采掇子史芟芜撷秀甚有禆于学者葢士之向学通经为先而博及于子史固不能若穷经之専一惟揽其精华而识之弗忘俾考古者于兹寻其绪则无虑于简牍之繁绩文者于兹取其材则有助于翰墨之富用力甚简而成功已多是
　　圣祖皇帝垂教无穷之至意也剞劂既毕展阅全编敬为叙引昭示乆逺用缀于篇端
　　【臣】等谨按是编部分三十天地帝王皇亲嵗时礼仪设官政术武功边塞伦常品行人事乐释道灵异方术巧艺形色言语妇女动植仪饰服饰居处产业食馔珍寳器物凡治统道统之大品物名象之微罔不赅备而又详为分注端绪秩如于子史两家诚披沙而见寳矣
　　御定分类字锦六十四卷
　　康熈六十一年翰林院编修何焯等奉
　　勅撰
　　圣祖仁皇帝御制序曰司马相如云合纂组以成文列锦绣而为质葢言词赋虽雕虫末技亦必掞藻敷华饰琢其章句然后文质相宣也朕山庄避暑几之暇以翰墨自怡而卷帙充积广博鲜要爰命何焯陈鹏年等荟萃经史子集下至说部诸书采择其字之丽雅者别为四十门六百一十八类每类又分成对备用共六十四巻名曰分类字锦阅三载编纂告成朕惟日星辉耀云霞绮駮天之锦也山川峙流草树葱郁地之锦也观文察理礼定乐兴帝王之锦也若夫相如所云乃锦之肤寸者耳然对偶本于阴阳音声协于律吕古文人骈织之功又乌可废哉是书也子夏所谓虽小道必有可观者焉
　　【臣】等谨按事纂言列为对偶徐坚初学记中即有此体有唐文士遂以精敏为工第丹青杂俎典册纷繁博采恒难骈罗未惬是书纂合丽句荟成巨编凡四十门剪裁则华实兼收配则铢两悉称或玉屑珠英可供文藻而单词片语未易骈连者各依字数附缀于末谓之备用于此见
　　石渠天禄之珍藏者诚众美之毕萃也
　　钦定古今图书集成一万卷
　　雍正三年户部尚书蒋廷锡等奉
　　勅校
　　世宗宪皇帝御制序曰钦惟我
　　皇考圣祖仁皇帝聪明睿知亶生知之质而又好古敏求孜孜不倦万几之暇置图书于左右披寻玩味虽盛暑隆寒未常暂旷积数十载之乆研综古今搜讨殆遍屡
　　命儒臣宏开书局若周易折中发四圣之微言朱子全书会羣儒之奥义皆禀自
　　睿裁复
　　躬加校定若律厯渊源推轩皇之神策叶虞代之元声皆亲行指授以天纵之能而凖于仪器凡注经考史选诗论文以及博闻多识之资所纂辑雕镌充溢于内府删述之功嘉恵无穷称极盛矣而又以为未揽其全乃
　　命广罗羣籍分门别类统为一书成册府之钜观极图书之大备而卷帙浩富任事之臣弗克祗承既多讹谬每有阙遗经厯嵗时乆而未就朕绍登大寳思继
　　先志特命尚书蒋廷锡等董司其事督率在馆诸臣重加编校穷朝夕之力阅三载之勤凡厘定三千余卷増删数十万言图绘精审考定详悉书成进呈朕览其大凡列为六编析为三十二典其部六千有余其卷一万始之以厯象观天文也次之以方舆察地理也次之以明伦立人极也又次之以博物理学经济则格物致知诚意正心治国乎天下之道咸具于是矣惟我
