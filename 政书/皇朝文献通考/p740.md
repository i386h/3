<!-- { "loadSidebar": true } -->
　　京师东南二百五十里东西距一百八十里南北距三百三十三里东至海一百里西至顺天府霸州界八十里南至山东武定府乐陵县界三百里北至顺天府武清县界三十三里东南至武定府海丰县治三百三十三里西南至河间府东光县治三百十里东北至顺天府宝坻县治一百六十里西北至武清县治一百二十里明永乐初置天津左右三卫其西南境之沧州及静海诸县则属于河间府
　　本朝初设闗置总兵镇守雍正三年改为直天津州以河间府之静海青二县来属九年升为府以沧州及南皮等三县来属又增置天津县凡领州一县六
　　天津县【附郭明永乐二年筑城置戍三年置天津卫及天津左卫治此四年又置天津右卫本朝初因之雍正三年改卫为州九年升州为府以州地置天津县为府治】
　　静海县【在府西南七十五里旧靖海县明洪武初改靖为静　本朝初属河间府雍正三年改属天津州九年属府】
　　青县【在府西南一百六十里初属河间府顺治六年以兴济县省入雍正三年改属天津州九年属府】
　　沧州【在府南少西一百八十里初属河间府雍正七年升为直州九年改属天津府】南皮县【在府西南二百五十里初属河间府雍正七年分属沧州九年改属天津府】盐山县【在府南二百六十里初属河间府雍正七年分属沧州九年改属天津府】庆云县【在府南少东三百二十里初属河间府雍正七年分属沧州九年改属天津府臣】等谨按古冀州以西河与雍分界以南河与豫分界以东河与兖分界自西河以东南河以北东河以西皆冀州域也今自河南之荥泽县以上禹河未改自此而下故道乆湮而冀兖二州之界难以复考盖河自禹功告成之后下迄元明凡五大变而暂决复塞者不与焉其一则周定王五年河徙自宿胥口东行漯川至长夀津与漯别行又东北至合口防漳水至章武县入海即水经所称大河故渎者是也其二则王莾始建国三年河决魏郡泛清河平原济南至千乗入海后汉永平中王景修之遂为大河经流而北渎以空水经所称河水者是也当禹河之初徙其合漳处谓之合口在浮阳西今之沧州界自此而入海犹为禹河故道再徙则河改从千乗口入海在今山东之利津县界而漳从章武専达于海于是大伾以东旧迹尽亡矣其三则宋庆厯八年河决商胡分为二派北流合永济渠至干宁军入海东流合马颊河至无棣县入海二流迭为开闭宋史河渠志所载是也干宁军为今之青县界无棣县为今山东之海丰县界至元符时东流断絶北流独行是河入海处尚在今天津界也其四则金明昌五年河决阳武隄灌封邱而东注梁山泺分为二派北流由北清河至利津入海南流由南清河合淮入海于是清沧之间河流遂絶其五则元至元中河徙出阳武县南其后防通河成北派渐防及明治中筑断黄陵岗而北流尽塞遂以一淮受全河之水矣考史记河渠书谓禹导河至于大伾厮二渠以引河北载之髙地二渠其一为漯川自黎阳大伾山南东北流至千乗入海其一则河之经流自大伾山西南折而北流至列人斥章县界合漳水自此东北入海今之肥乡乃汉列人县地今之曲周乃汉斥章县地为禹河北过洚水处后世河益徙而南漳水遂専达于海故自列人斥章以下凡水经所载漳水经行之地皆禹河故道也以今舆地言之禹河自河南之荥泽县北其北岸为获嘉县又东流经原武延津县北其北岸为新乡县汲县皆与豫分界又东北流经滑县西北濬县西南至大伾山折而北曰宿胥口始为东河与兖分界自此而东北厯汤隂安阳临漳三县入直境经大名府之魏县广平府之成安肥乡至曲周县合漳水即古洚水又东北经顺徳府之平乡广宗至钜鹿县则大陆泽在焉又东北经冀州之南宫新河二县经本州境及衡水武邑二县又东北经保定府之束鹿县深州及武强县又东北经河间府之阜城献交河三县天津府之沧州及青静海天津三县皆禹时冀东濒河之地自大陆以下播为九州其经流谓之徒骇又同为逆河入海凡河所经行之地其西北为古冀州境其东南为古兖州境宣化府在
　　京师西北三百四十里东西距三百六十里南北距二百七十五里东至边墙二百十五里西至山西大同府边墙一百四十五里南至保定府涞水县界二百十里北至张家口边墙六十五里东南至顺天府昌平州边墙二百五十里西南至大同府广灵县治三百四十里东北至独石口边墙三百十里西北至边墙一百六十里明洪武二十六年置宣府左右前三卫北平都指挥使司永乐七年直京师又置总兵镇此称宣府镇宣徳五年置万全都指挥使司领宣府等十四卫云州等七守御所及各城堡三十有三其隆庆保安二州则直京师
　　本朝初仍曰宣府镇领宣府前卫及万全左右龙门怀来怀安开平永宁蔚州保安等十卫并以延庆保安二州属之康熙三十二年改置宣化府又以各卫所增置宣化等县并改山西之蔚州来属凡领州三县七
　　宣化县【附郭初为宣府镇治康熙三十二年改置宣化府并置县为府治】
　　赤城县【在府东北一百七十里明宣徳五年置赤城堡　本朝初属宣府镇曰上北路康熙三十二年改置赤城县属宣化府】
　　龙门县【在府东少北一百十里明宣徳六年置龙门卫　本朝初属宣府镇曰下北路康熙三十二年改置龙门县属宣化府】
　　万全县【在府西北八十里明洪武二十六年置徳胜堡永乐二年移万全右卫治此　本朝初属宣府镇为西路康熙三十二年改置万全县属宣化府】
　　怀来县【在府东南一百五十里明洪武初为怀来守御千户所永乐十六年改为懐来卫本朝初属宣府镇为东路康熙三十三年复改为县属宣化府】
　　怀安县【在府西少南一百二十里明洪武二十六年置懐安卫　本朝初属宣府镇康熙三十二年复改为县属宣化府】
　　蔚州【在府西南二百三十里初属山西大同府雍正六年改属宣化府以蔚县省入】西宁县【在府西南二百里明天顺四年筑城曰顺圣西城顺圣东城　本朝初领于蔚州卫康熙三十二年改置西宁县属宣化府】
　　延庆州【在府东南二百里明永乐十一年置隆庆州直京师隆庆元年改为延庆州　本朝初属宣府镇为东路康熙三十二年属宣化府】
　　保安州【在府南少东六十里明永乐十三年置保安州直京师　本朝初属宣府镇为东路康熙三十二年属宣化府】
　　遵化州在
　　京师东北三百二十里东西距一百六十里南北距二百二十八里东至永平府滦州界九十里西至顺天府蓟州界七十里南至海二百十里北至罗文峪边墙十八里东南至永平府乐亭县治二百八十里西南至顺天府宝坻县治一百八十里东北至喜峯口边墙二十里西北至马兰峪边墙六十里本州境东西距一百二十里南北距六十八里东界永平府迁安县西界蓟州南界丰润县北界边墙明遵化县属蓟州
　　本朝初属顺天府康熙十五年以
　　陵寝所在升县为州仍属府乾隆八年升为直州以永
　　平府之玉田丰润二县来属领县二
　　玉田县【在州西南六十里初属顺天府雍正三年改属永平府乾隆八年分属遵化州】丰润县【在州东南七十里初属顺天府雍正三年改属永平府乾隆八年分属遵化州】易州在
　　京师西南二百二十里东西距二百八十里南北距一百八十里东至顺天府涿州界七十里西至山西大同府灵邱县界二百十里南至保定府安肃县界五十里北至顺天府房山县界一百三十里东南至保定府定兴县治五十五里西南至正定府阜平县治三百八十里东北至顺天府房山县治一百四十里西北至宣化府蔚州治三百十里本州境东西距一百四十里南北距一百五十五里东与北并界涞水县西界广昌县南界安肃县明易州属保定府
　　本朝初因之雍正十一年以
　　万年吉地所在升为直州以涞水县及山西之广昌县
　　来属领县二
　　涞水县【在州东北四十里初属保定府雍正十一年分属易州】
　　广昌县【在州西一百八十里初属山西大同府雍正十一年改属易州】
　　冀州在
　　京师南六百三十三里东西距一百十里南北距一百五十里东至河间府故城县界四十五里西至赵州宁晋县界六十五里南至广平府威县界七十里北至深州安平县界八十里东南至广平府清河县治一百四十里西南至顺徳府钜鹿县治八十里东北至河间府阜城县治一百八里西北至保定府束鹿县治七十五里本州境东西距六十里南北距七十里东界枣强县西界新河县南
　　界南宫县北界衡水县明洪武六年省州治信都县入州属正定府
　　本朝初因之雍正二年升为直州以南宫等县来属凡领县五
　　南宫县【在州西南六十里初属正定府雍正二年分属冀州】
　　新河县【在州西少南六十里初属正定府雍正二年分属冀州】
　　枣强县【在州东少南二十五里初属正定府雍正二年分属冀州】
　　武邑县【在州东北九十里初属正定府雍正二年分属冀州】
　　衡水县【在州东北四十里初属正定府雍正二年分属冀州】
　　【臣】等谨案唐冀州治信都县马氏舆地考入之古冀州之域又仍通典之例以汉志所载绛水为界谓州治以西为冀域州治以东为兖域考汉地理志谓故漳河在信都县北东入海禹贡绛水亦入海夫漳水即禹贡之绛水亦作章河一名降水又名绛水其实则一川也禹河既徙之后漳水循河故道而下即汉志所谓县北故漳河是也其所谓绛水者乃漳水一时之徙流郦道元谓之绛渎其后水复行北道而绛渎遂空因谓之枯绛故水经注叙漳水仍以北道为主今之冀州及诸县并在禹河故道之东于古皆当为兖州境
　　赵州在
　　京师西南七百四十里东西距一百五里南北距一百二里东至冀州新河县界八十里西至正定府元氏县界二十五里南至顺徳府唐山县界八十二里北至正定府栾城县界二十里东南至顺徳府钜鹿县治一百八十五里西南至顺徳府内邱县治一百七十里东北至正定府藁城县治七十里西北至正定府元氏县治四十三里本州境东西距四十里南北距五十里东界宁晋县西界元氏县南界栢乡县北界栾城县明洪武初省州治平棘县入州属正定府
　　本朝初因之雍正二年升为直州以栢乡等县来属凡领县五
　　栢乡县【在州南六十里初属正定府雍正二年分属赵州】
　　隆平县【在州南九十里初属正定府雍正二年分属赵州】
　　髙邑县【在州西南五十里初属正定府雍正二年分属赵州】
　　临城县【在州西南九十里初属正定府雍正二年分属赵州】
　　宁晋县【在州东南四十里初属正定府雍正二年分属赵州】
　　深州在
　　京师西南六百十二里东西距一百二十三里南北距一百十五里东至河间府交河县界六十八里西至保定府束鹿县界五十五里南至冀州衡水县界五十里北至保定府蠡县界六十五里东南至冀州武邑县治六十里西南至束鹿县治六十五里东北至河间府河间县治一百六十里西北至定州深泽县治七十里本州境东西距九十三里南北距九十里东界武强县西界束鹿县南界衡水县北界安平县明永乐十年置深州属正定府
　　本朝初因之雍正二年升为直州以武强等县来属凡领县三
