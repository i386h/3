<!-- { "loadSidebar": true } -->
　　十四年停云南拨运广西钱减省城及临安府局炉座云南总督张允随奏言滇省歳运粤钱六万二千串前于乾隆七年粤西已请开局以钱文尚未充裕仍拨滇钱近年以来防运艰难官民多累且粤西开铸已久制钱谅已流通请将运粤钱即行停止至停运之后云南铸额尚可酌减应于省城局减炉十座存留二十五座临安府局减炉八座存留八座每年已可敷用户部议如所请从之又禁南洋商船私贩铜器浙江巡抚方观承奏言南洋自雍正五年开禁以来商民皆得前往市易而红黄铜与铜器皆不在禁例縁南洋地不产铜各船贩往者甚多查各省鼓铸以铜觔为急务见在东洋之铜运归内地者甚难不应独任南洋为漏巵请通行查禁经户部议定凡商船有将红黄铜器私贩至南洋图利者百觔以下为首者杖一百徒三年百觔以上发边逺充军为从及船户各减一等治罪货物铜器皆入官各关汛文武官弁不行搜查挐报者革职贿纵者计赃从重论失于觉察者降一级调用
　　又令广东寳广局増额鼓铸广东巡抚岳濬奏言粤东各矿出铜有限而外洋夷船载至者亦少惟有取给滇铜见在已办回汤丹厰金钗厰铜共四十万觔请加办铅锡不必再添炉座每年按原定之夘加倍铸钱以汤丹金钗二厰铜各半配用从前各镇协营兵饷未经搭钱者一例配给户部议如所请从之
　　【臣】等谨按嗣后宝广局以收买洋铜议于十分中以汤丹厰铜五分金钗厰铜二分洋铜三分配铸至二十一年以后复改大铜厰与金钗厰铜对搭分买
　　又奉
　　上谕刑部议奏防革云南解铜官吴兴逺等亏缺铜觔一案该解官等始以澷不经心致铜觔沈失侵损迨捞获才及得半輙以全获呈报复于沿途将铜觔辗转售卖玩视官物一至于此即此一案亏缺铜七万有余其他侵蚀之案更不知凡几向来劣员侵渔之习大率类是该上司或明知而姑听之俾得任意欺朦酿成积弊但已往之事姑不必问此案该督抚不能慎选贤员办理不善着传防申饬其所有侵亏铜觔银两部议该管上司按股分赔着即勒限完缴以资鼓铸仍将如何分赔抵补之处具折奏闻嗣后运铜事宜务须加意慎重其沿途经过各省督抚朕已传谕令其将委员守风守冻及有无事故之处奏闻至铜铅船只于云贵省起运何日出境亦着该督抚随时折奏如仍蹈前辙滥行差委致有前项情弊惟该督抚是问
　　又奉
　　上谕云贵运送铜铅一事办理日久诸弊丛生经朕于营私亏缺之委员严加惩处并令该部详议定例沿途督抚自当实力遵办但向来铜铅运京原有定例委员往往逾违及至抵京交部又复挂欠累累总由委员揑报事故所至停滞以便作弊而各该省督抚以事不关己虽有催趱之例不过行文查报了事遂至委员任意朦混肆无忌惮不思铜铅有资鼓铸本属公事凡运送船只由该省起程于何日出境之处已传谕云贵督抚奏报其沿途经过各省分督抚大吏均有地方之责云贵督抚既鞭长莫及而各该督抚复视同膜外殊非急公之道嗣后铜铅船只过境出境日期及委员到境有无事故并守风守冻縁由俱应详查明确随时具折奏闻一面饬属督催毋令仍蹈前辙至运送官物其小者仍照常办理他省饷鞘木植之类悉宜留心查催不得任其迟滞致滋弊端着一并传谕各督抚知之
　　【臣】等谨按嗣后云贵运解铜铅经户部定议抵通程限并严定逾限处分至领运各官起运日期及沿途过境出境有无事故逗留直省督抚俱遵例随时督催奏报
　　又定京局黒铅尽归湖南办解户部议言京局额用黒铅自湖南协解以来黔省止办四十万五百七十一觔近因硐渐空仍不敷额数惟楚省各厰歳产黒铅百万余觔除拨协三十万觔之外尚多盈余应尽归湖南办运至该省从前协解之时系运赴汉口交黔员带运交局今既全数承办应分上下两运委员解京从之寻复议定每百觔价银三两六钱自湖南运京水脚银一两歳以为例【臣】等谨按湖南桂阳州郴州铅厰自乾隆七年以后复行开采是年增定解京黒铅之额逮二十九年停开郴州矿厰其额铅全归桂阳办运至于各厰所产亦有白铅锡以供本省鼓铸惟白铅一项后以出产渐微歳向贵州广西及汉口等处采买应用
　　又増广西宝桂局炉座先是十一年以粤西厰铜所出有限议歳买滇铜十五万觔配用并増炉二座为十二座至是巡抚舒辂奏言云南见在停运广西钱必须在本省增铸方不致缺乏请再添炉八座为二十座其原议每一炉铸正铜铅锡六百觔为一夘每夘出钱八十串今应増添以每炉铸一千觔为一夘加耗在外共用铜铅锡七十九万一千二百十觔有竒铸青钱九万六千串除去工价等项每年仍以六万二千串配给通省俸饷以每百两搭钱十二千六百文为例其余尚存钱二万余串于钱价昻贵之时或发省城铺户领换或设官局易换随宜酌办以利民用户部议如所请从之
　　【臣】等谨按嗣后粤西本省矿铜只以预备接济其宝桂局额铜歳买云南汤丹厰铜三十九万五千六百觔供铸至二十一年滇省以汤丹厰铜不敷拨给议以金钗厰铜各半对搭二十三年又以汤丹厰铜全归京运改为大铜金钗二厰对搭二十七年以金钗厰铜搭铸之钱每串不能足部定七觔八两之数请于十分内止配用金钗铜三分经户部议定金钗厰铜每百觔价银九两加耗二十三觔较之云南发卖他厰之铜价银十一两加耗五觔者数目相悬原可通融抵算令将原额应用一半金钗铜内提出七万九千一百二十觔之数另行添买耗铜煎链作为大铜厰铜五分链净金钗铜二分未链金钗铜三分配搭鼓铸
　　又申定云南运铜限期户部议言云南解运京铜向令长运官由四川接运至京自川至汉口定限四月汉口抵通州定限五月至于汉口仪征例须换船一切搬运过载于汉口定限四十日仪征定限二十日通计自领铜抵通定限十有一月如逾限一月照例将领运官革职戴罪管解委解上司官降三级留任如遇守冻之时地方官察明咨部照例扣除至守风守水日期均不准扣算再每运铜均有正协领运官二人沿途或有沈失打捞等事即令一人先运其毎船准装铜七万觔不得减船重载及私带货物所过之境令地方官弁照漕船之例按站催趱并将入境出境日期报部察核倘无故停留及有盗卖等弊地方官不实力催行及私隐不报照防庇例降三级调用督抚一并议处其交铜之后自京回滇以九十九日为限至加运铜向系杂职官二人管解未免职卑任重嗣后亦照正铜例委府佐州县一人为正运杂职一人为协运从之
　　十五年令江浙二省钱局加铜鼓铸时以明年辛未春
　　圣驾巡幸江浙正商民云集之时
　　特命截留滇铜于江苏浙江二局预行加夘开铸届期
　　设立官局减价出易以平市价
　　【臣】等谨按嗣后恭遇
　　南巡盛典皆照例加夘鼓铸
　　又定沈失铜铅处分户部议定运京铜铅偶遇中途覆溺限以一年捞获运员于限内遇有陞迁事故仍留沈失之处打捞俟事竣之日分别赴任回籍如限满无获及获不及数即题防革职限一年内照数赔补准予开复所失铜铅仍听其自便捞取报官给价收买如逾年始赔完者免罪不准开复二年不完照例治罪严追至运铜之船令地方官雇覔倘以不谙行船之人塞责致有覆溺者将地方官罚六月俸照漕船失风例仍停陞转一年责令协同运官实力打捞限内获半者免议全无捞获与数不及半者各罚一年俸
　　又开云南广西府局鼓铸云南巡抚图尔炳阿奏言从前广西府铸运京钱时虽未搭放兵饷但支给一切工料等项钱文俱系就近行使故制钱尚为充裕迨停铸之后迄今十载钱价日昻请复行开局设炉十五座每年开铸三十六夘所需铜觔由东川属各厰拨往照大理局鼓铸之数共用正额带铸外耗铜铅锡五十五万八百觔铸青钱六万七千三百三十串二百文有竒除去工价等项照银七钱三之例配给曲靖开化二镇标广罗协广南营兵饷户部议如所请从之
　　十六年令寳泉寳源二局每年各开铸七十一夘户工二部议定寳泉寳源两局歳收铜铅锡除额铸之外尚有余剩应各加铸十夘为七十一夘每年合计二局比原额可添钱十六万九千八百余串如遇钱价昻贵即发八旗米局照市价酌减出易
　　又定解局盈余铜铅听运官报税自行售卖奉
　　上谕户部所议铜铅交局盈余之处奏称滇省运铜每百觔给有余铜三觔以供折耗之用额铜交足外余剩令其尽数交局余铅亦照此例看来从前成例似是而非解局铜铅既有定额不足者责令赔补则盈余者即当听其售卖盖盈余已在正额之外即不得谓之官物如应尽解尽收则从前竟可不必定以额数矣正额已完又谁肯尽文余数听其自售以济京师民用未尝不可但以官解之余而私售漏税则不可行而且啓弊惟令据实纳税足矣寻户部议定凡交局所余铜铅及锡令运员据实报明移咨崇文门照数纳税户部即将余剩数目行知经过各关核算税银转行各督抚俟委员差竣回省之时于应领养亷项内扣留解部如有以多报少隐匿等弊一经察出即照漏税例治罪
　　又定铅锡自张家湾运局限期户部议定照运铜之例亦以两月全行交局
　　又议改拨川铜增寳陜局炉座停四川铸运陜西钱川陜总督尹继善奏言川省歳拨陜省钱三万一千二百串分作四季发运每以防脚艰难不能如期运到见在四川厰铜旺盛请改拨川铜二十五万觔由水路运陜于寳陜局见铸洋铜之外另増设炉十座加配铅锡每年所铸除去工价等项可得钱四万八千六百余串既省运脚之烦又可増塔兵饷实为两便应于乾隆十七年为始川省裁炉七座停铸运陜钱令陜西委员按年领铜供铸户部议如所请从之
　　【臣】等谨按嗣后宝陜局以商交洋铜渐次减额于十九年以后每年添买四川铜十万觔配搭鼓铸其所需黒铅自乾隆十三年奏开华隂县之华阳川地方铅矿试采有效即议定每百觔内抽课二十觔又官买余铅二十五觔每觔给价银五分至二十年以铅厰工本不敷复増定每觔给价银六分收买解局供铸
　　又更定沉失铜铅处分之例户部议定额运内沉失铜铅原议一年捞获有正协二员者留协运官在沈失之处无协运者留亲属家人并令境内文武官防同办理限内无获及获不及数如不在险隘之地即将运员题防赔补倘实系瞿塘三峡长江大湖及黄河诸险准地方官出结报该管督抚移咨原办铜铅本省督抚防疏保题将沉失铜船照数办解免运官防处分赔其地方官不慎选船户以致沉失者照例罚俸如实系风水骤发非人力所能防防者该管官申报将雇船之官免议十七年暂停山西宝晋局鼓铸
