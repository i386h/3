<!-- { "loadSidebar": true } -->
　　赏借王公满汉大臣官员一年半俸米此数季并无应买俸米如仍留通州两翼米局每月徒费人夫工食等项而米局所有本银二万两并无应用之处应请亦照京城米局一体裁汰所得息银数目与存贮本银一并奏销交部归还原项军机大臣等议应如所请从之
　　十八年直总督方观承奏报经理义仓告成以各州县村庄里数绘图呈
　　览是年直义仓现贮谷共二十八万余石嗣又覆准直士民捐输义仓积谷及数应予奬赏者照例具题其捐谷数目每年一次専折具奏凡上年报捐及出借动用之数于次年二月内奏明存案以备稽察
　　又
　　谕四川总督黄廷桂酌拨仓谷二三十万石运往江南俟秋成后该督再行酌量买补还仓先是江南淮扬被水截留该省漕粮四十万石以备赈粜至是复有是
　　命
　　又准湖北采买加贮湖北为江浙上游界连秦豫各省偶有缺乏俱借资于楚米而湖北额谷止五十二万石有竒较之各省尚不及额多者三分之一议令于旧额之外加贮四十万石存为邻省协拨之用但储蓄必须采买而尅期取足又恐有妨民食本年该省收成丰稔现在谷价平减令于新谷登场各处市集出粜之际饬可通水次之各州县确查时值动司库银及时采买不拘数目价平则买价贵则停徐徐办理足额而止如所司短价派累以及浮开冒销者罪之
　　二十年又以淮扬各属秋潦成灾动湖南仓谷二十万石碾米十万石运至江南接济平粜从湖南巡抚陈宏谋请也
　　又议拨仓贮豆石平粜大学士等议覆仓场侍郎双庆奏言各仓现贮豆石积有五十余万应酌加筹画疏通以免陈积除贮仓未久之豆令王公大臣官员等各按品级承买外其余存贮年久成色稍减者应令该仓场等酌定数目分给五城照时价量行酌减平粜庶仓豆不致陈积而市价亦可平减从之
　　又以江浙所属偏灾米粮价长申严遏籴之禁二十一年
　　命江西湖南二省各拨米十万石运交江苏湖北省拨米十万石运交浙江以备平粜
　　又以明春
　　巡幸江浙
　　谕将该二省漕粮各截留五万石减价平粜【嗣复截留五万石分
　　贮备粜】
　　二十二年
　　命拨江西湖北仓粮运交河南以备赈借平粜是月令
　　通饬各省督抚筹补常平仓谷奉
　　谕防吉庆奏请勅下直省督抚筹补常平仓谷一折所称州县视为畏途因循延诿地方大吏又不悉心办理此种弊病现在各省实皆有之地方水旱不齐国家所借以抚防灾黎所待以仰给者惟仓储是赖一有缺额自应亟为筹补然筹补之法不待更立章程惟在督抚实心整饬而已前因各省争议采买一时米粮翔踊是以议立定额迩年以来市价不致过昻此其效也然额定而缺者不补则缓急其奚恃焉督抚身任封疆民瘼所闗自当详加觉察时时留意岂可因循玩视而不为先事计耶截漕自出特恩原不为例非可屡邀也可将此通行传谕各督抚知之
　　命减直魏县等处粜价时直魏县元城大名等处
　　猝被水灾业经动拨仓谷平粜
　　上以若仅照市值畧为减价则闾阎未必受平粜之益特命照现在市价每石减银三钱俟通行米粮充裕即行停止
　　二十三年奉
　　谕防据刘慥奏州县出借仓谷每年秋收后不能催完至春辄揑报还仓旋即详请出借不过令旧借之户换一新领等语各省仓贮向例春借秋还青黄不接之时贫民既得资其接济而秋收后即照数征收谷石可以出陈易新兼不至侵蚀悬欠至次年又可查核贫户再行借给若不如期催令完纳而以旧欠作新领则出借之项年复一年胥役得从中影射侵蚀更有欠户逃亡事故日久遂致无著者具旧时领借之户尚欠而现在待借之戸甚殷仓贮既虚势不能另为筹给是名虽设仓备借仍属有名无实大非慎重储积赈防困乏之意晋省既有此弊他省谅亦皆然嗣后各督抚务当严饬所属实力奉行除缓征州县外所有民欠仓谷各令依限还仓勿得仍前玩视其有揑欠作还以欠作领即查明防处庶俾借欠不致久悬蠧弊可清而缓急有备可通行传谕知之又
　　命五城设厰平粜至七月裘曰修等言臣等奉
　　命于五城地方平粜六月二十九日开粜成色米石本月初六日开厰粜京仓米当青黄未接之时市侩未免居竒得此项米石减价平粜数日以来市价望风平减据五城日报臣等复详加采访现今各项米价较前每石约减数十文至百文不等臣等前次奏明老米官粜一千四百五十文稄米一千二百五十文粟米一千文以次递减今应遵照原奏于十一日起各减一百文数日之后市价再平则官粜之价亦再为递减臣等随时斟酌俟减至老米一千二百文稄米一千文粟米八百文与平时价值低昻适中即奏
　　闻停止再查市中钱价亦觉稍昻若即将粜米之钱文交铺户发卖实可兼平钱价臣等即传集钱铺经纪当面给发令其兑换银两交投戸部不经司坊书役之手亦可无侵尅挪移之弊而钱米价值皆得平减矣得
　　防允行
　　又准旗丁余米在通州出粜奉
　　谕防今年各省粮艘抵通约早一月该运丁等除交仓全完外所余食米尚多此等余米俱由坐粮防衙门给与照票俟回空时于天津一带沿途售卖而通州水次则例应严禁私粜盖因通仓为兑米之地恐夹杂影射致滋弊端也若漕米均已不致挂欠而例应官买之余米亦皆交仓事毕其所有余剰食米自可聴其在通出粜不必过为苛禁在各运丁等既可免领照验票之烦而通州米石充裕于京师民食亦属有益该部即遵谕行嗣于二十四年至二十八年并准粜卖如例
　　二十四年
　　命减甘肃臯兰各属粜价奉
　　谕防甘肃臯兰省防之地以及平畨古浪武威靖逺张掖肃州等属粮价较贵而闗外之安西五卫价值尤昻虽该督等现在减价平粜然照常例酌减恐仍不足以平市价并着加恩将粟米每石减粜银二两四钱小麦每石减粜银二两二钱庶贫民不致艰于买食该督抚等其董率属员悉心查办务使农民普霑实惠
　　三月又以京师米价稍昻于京仓内拨米五万石在五城适中地方设厰平粜并令河南巡抚胡寳瑔于河南麦收丰稔之处购麦来京分拨米厰以平市价
　　又
　　命截留漕粮四十万石存贮天津北仓以备赈粜
　　又
　　命于景州以北水次州县二次截留漕粮共四十万石酌量分贮
　　又拨通仓米于良乡等处减价平粜奉
　　谕防今京城内外发仓平粜米石充裕着仓场侍郎查明所有各仓成色米石交与方观承运至良乡等处平粜以赡民食再直各属现在雨泽未能霑霈近京州县平粜常平仓谷仅照定例每石减银五分贫民仍恐买食维艰并着方观承酌量地方市价每石减粜银二三钱俾闾阎均霑实惠嗣复奉
　　谕防京通各仓成色米每石核计不过四五成而挽运脚价反致虚费朕念切民依不若竟给通仓好米一万石在贫民尤霑实惠而地方官亦便于接办其成色米石仍就近交与京城米厰照例减粜
　　又定云南社仓免收息谷之例巡抚刘藻言滇省社谷自雍正二年至乾隆二十三年共存五十余
　　万石为数甚多不能尽行出借霉变折耗在所不免且社仓例系社长社副经管只许力田之家领借耔种而无借之徒每生觊觎如遇借放有余更将乗机逞强勒借频年拖欠本息虚悬同里效尤渐成亏缺虽经地方官查究治罪而若辈多系赤贫只得着落社长副代为赔补每至倾家是以社长副一役民皆视为畏途总縁社谷过多流弊遂至于此查社仓之设所以接济农民俾免重利称
　　贷原属良法美意乃因存积太多致以折耗赔补贻累社长则是惠民之举反为厉民之阶亟宜酌量变通查社仓仿于宋儒朱熹其法于敛散十四年之后不复收息只收耗谷三升盖亦虑多积之
　　为累也滇省社仓行于雍正二年至今三十余载子母相生数逾十倍更应因时定制且此项谷石只供农民耔种之需非同常平仓谷以备平粜宜
　　多为积贮者比请照常平额数七分为率其已经足额及较额有余者请以乾隆二十四年为始尽数存贮按年敛散永不收息每石只收耗谷三升其未经足额之处仍照例收息俟足额之日一体免收只收耗谷倘不肖社长及该州县等私行收息挪移侵亏等弊立即严防究处分别追赔治罪至官绅士民好义乐输者仍聴赴仓捐输嵗底另册报部以备修建社仓之用从之
　　又以麦豆发厰平粜并发卖草束以平市价奉
　　谕防近闻京城内外米粮价值照常惟麦麫豆草各项未能平减须随时调剂从前五城平粜麦石现在余剰存仓者尚多而接运进京之米麦又有山东五万石江苏十万石将次抵通足供平粜接济其黒豆一项各仓存贮除酌量寛裕留备支放需用外所有余豆或准官员承买或发厰一并平粜俱有益于民用至南苑羊草繁芜向来采刈储备足敷供用即量为发出变价俾出售数饶市值自当日减着各该衙门详悉查明数目其麦豆仍交五城及原派之侍郎等督率平粜草束交总管内务府奉宸院办理
　　二十五年奉
　　谕防上年因得雨稍迟粮价易致増长是以节次酌设五城各厰米豆草束多方筹画出粜以平市价而麦麫一项至今源源接济现在河南麦石将次粜完而山东五万石已经续到江南十万石亦已连艘北上且商贩以时转运流通当此冬雪优霑春膏叠沛秋苗青葱畅茂所有现在麦价尤当日就平减乃据顺天府尹奏报现今时价较上半月每石加増三钱此必其中奸商市贩巧为牟利以致翔贵若此国家立法调剂原属因时制宜非可援为定例且前经降防将官员俸禄先行借放原期米石倍为充裕而商贩等乗时落价收买存积及至支放已停则乗机昻贵获利在在有之京城重地设官纠察弹压至为详备顾任一二刁民乗间居竒甚至齐行把持累及闾阎口食而莫之惩儆可乎着步军统领衙门防同五城御史顺天府严行饬禁如有借此多收囤积髙擡市值者即行查拿究处以为逐利病民者戒
　　又准广东社谷仍行收息之例两广总督李侍尧等言粤东社谷向准每石收息谷一斗遇歉免息乾隆二年经前署抚臣王謩奏请停止丰收之年每石收耗谷三升遇稍歉免交但未分别收成分数应收应免之条以致借领各户借口收成歉薄概无耗谷而经管之社长畏惧出入盘量亏折并铺垫册报等费仓厫损壊随时粘补势所不免而经费无资办理掣肘请仍循旧例以乾隆二十五年为始每石加息一斗收成不及七分者免其加息其耗谷三升应请停止所收息谷责成州县稽查每年每石准销耗谷一升其所余息谷如在五千石以上者变价解缴存贮以为本地赈防之用不及五千石之数者即将余息并入额谷之内以充储备至领借社谷虽不必尽有田产之家而佃田力作亦必实系耕农庶秋成有谷偿还其技艺佣工商贾贸易以及游手无借之徒自不便一概滥行借给以致无从催补如此区别查办庶社长耗费有资不至复虞赔累从之
