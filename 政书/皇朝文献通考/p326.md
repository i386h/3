<!-- { "loadSidebar": true } -->
　　帝王庙地方文官知府武官副将以上与朝臣陪祭者
　　以其班序先一日
　　皇帝率羣臣斋
　　行在太常寺官具祝版【凡祭事皆　行在有司襄赞】送内阁中书舍人敬书祝文【翰林院随时撰拟】于版讫授太常寺官豫送祭所
　　右具祝版
　　是日昧爽光禄寺卿一人眡割牲守土官于祭所
　　神厨设香案光禄寺卿公服上香宰人牵牲告腯遂及守土官视宰瘗毛血如仪
　　右眡割牲
　　祭之前夕工部司官张黄幄于享殿二门内之左銮仪卫官设洗于幄次及夜分太常寺卿属率守土官入享殿具
　　神位前陈设牛一羊一豕一豋一铏二簠簋各二笾豆各十鑪一镫二设案一于享殿中少西北向供祝版设案一于东西向陈礼神制帛一【色白】香盘一尊一幕勺具爵三乃辨位设
　　皇帝拜位于享殿内正中北向司拜褥官二人立于左稍后陪祀王公位阶上百官位阶下东西序立重行异等均北面司祝司香司帛司爵分立祝案尊案之次记注官立西阶下东面纠仪御史礼部祠祭司官引礼鸿胪寺官分立王公百官拜位左右东西面典仪一人立享殿东檐下西面掌燎官率燎人立燎鑪之隅
　　右供张陈设序位
　　祭日漏未尽守土大吏率属治道清跸自
　　行宫至祭所泛埽无令尘扬銮仪卫官陈
　　骑驾卤簿于
　　行在宫门外领侍卫内大臣及内大臣勒所部翊卫官防军统领宗人府王公勒所部后管官采服分班于
　　行宫门外祗不陪祭扈从官序列
　　行宫门外守土官序列祭所门前道左陪祭王公于享殿大门外序列
　　驾至随入内外文武官于享殿庭左右序列执事官豫
　　入就位均采服届时太常寺卿赴
　　行宫奏时
　　皇帝龙袍补服乘舆出宫前引后扈不陪祀扈从官跪
　　送如常仪
　　右銮舆出行宫
　　驾至祭所不陪祭守土官跪迎
　　皇帝于大门内降舆右赞引左对引太常寺卿二人恭
　　导
　　皇帝由二门中门入至幄次少竢出盥銮仪卫官跪奉盥奉巾如仪司拜褥官豫布拜褥赞引对引官恭导
　　皇帝升中阶入殿中门诣拜位前立内大臣侍卫止立阶下后扈大臣随侍鸿胪寺官引陪祭王公百官按班均就拜位序立典仪赞执事官各共乃职赞引奏就位
　　皇帝就位立
　　右盥洗就位
　　皇帝既就位司香奉香跪竢于香案之左赞引恭导皇帝诣香案前立奏上香司香进香
　　皇帝上炷香三上瓣香毕复位奏跪拜兴
　　皇帝行二跪六拜礼王公百官均随行礼
　　右迎神
　　典仪赞奠帛爵行初献礼司帛奉篚司爵奉爵以次诣
　　神位前司帛跪献篚奠于案三叩兴司爵立献爵于垫中毕各退司祝诣祝案前跪三叩奉祝版跪案左赞引奏跪
　　皇帝跪羣臣皆跪赞读祝司祝读祝文讫兴奉祝版跪
　　安于篚内三叩退赞引奏拜兴
　　皇帝率羣臣行三拜礼兴典仪赞行亚献礼司爵献爵于左赞行终献礼司爵献爵于右均如初仪右三献
　　典仪赞奉祀帛送燎司祝司帛诣
　　神位前咸跪三叩司祝奉祝司帛奉篚兴司香跪奉香
　　兴以次恭送燎所
　　皇帝转立拜位东旁西向【司拜褥官撤拜褥】竢祝帛过【仍布拜褥】复
　　位立
　　右燎祝帛
　　祝帛出赞引奏礼成暨对引官恭导
　　皇帝降中阶出中门乘舆还
　　行宫前列卤簿导从扈卫如来仪陪祭官退不陪祭守土官仍于道左跪送扈从官于
　　行宫外跪迎如仪
　　右礼成还行宫
　　辇跸所经有
　　古帝王陵在三十里内者遣官致祭仪
　　豫期太常寺官具祝文【翰林院随时撰拟】香帛授遣官赍往守土官洁扫享殿内外戒办牲牢器物备执事司祝司香司帛司爵以府州县佐贰充通赞以教谕训导引赞以学弟子员遣官既至及执事官斋其夕宰人割牲于厨地方官州若县一人公服眡宰瘗毛血如仪祭日昩爽守土官入陈
　　神位前牛一羊一豕一豋一铏二簠簋各二笾豆各十鑪一镫二设案于左陈礼神制帛一【色白】香盘一尊一爵三设案一于中少西供祝版设洗于阶东引赞二人竢于门质明执事官豫入就位均朝服遣官朝服至祭所引赞引自殿垣左门入诣东阶下盥至阶中北面立通赞赞就位遣官就位赞就上香位引官引遣官升东阶入殿左门诣香案前司香跪奉香引赞賛跪遣官跪赞上香遣官上香毕兴赞复位遣官仍降东阶复位赞跪叩兴遣官行三跪九叩礼通赞赞行初献礼司帛奉篚跪献于案三叩兴司爵奉爵奠于正中各退赞读祝引赞赞跪遣官跪司祝至祝案前跪三叩奉祝版宣读讫复于案三叩兴退赞叩兴遣官三叩兴通赞赞行亚献礼司爵奠爵于左赞行终献礼司爵奠爵于右均如初仪引赞赞跪叩兴遣官行三跪九叩礼通赞赞奉祝帛送燎执事各奉祝帛香由中道送燎如仪遣官避立拜位东竢过复位引赞赞礼毕引遣官仍由殿垣左门出执事官皆退


　　皇朝文献通考卷一百二十
<史部,政书类,通制之属,皇朝文献通考>
　　钦定四库全书
　　皇朝文献通考卷一百二十一
　　羣庙考【三】
　　诸臣祠
　　顺治十四年十月己丑
　　勅建忠节祠先是九年十一月庚寅湖广辰常总兵官左都督徐勇与黔冦白文选战败死之至是
　　世祖章皇帝褒其忠节令建祠祀之
　　康熈二十一年十一月己丑
　　勅建双忠祠时广西巡抚郝浴请建祠祀殉难广西巡抚马雄镇抚蛮灭冦将军广西巡抚傅宏烈从之三十四年七月
　　勅建浙闽总督赠太子少保諡忠贞范承谟祠福建巡海道赠工部侍郎諡忠毅陈啓泰祠时福建巡抚卞永誉言浙闽总督范承谟当耿逆之变幽羁三载自缢殒身巡海道陈啓泰矢守孤城从容自经皆已防
　　赠諡今士民皆请立祠致祭得
　　防允行
　　三十五年四月乙未
　　勅建福宁总兵官呉万福福州府知府王之仪邵武府知府张瑞午江西建昌府知府高天爵建宁府同知喻三畏邵武府同知高举侯官县知县刘嘉猷龙溪县知县李埙福州城守营千总廖有功等祠时礼部议覆福建巡抚卞永誉疏耿逆叛乱之时诸【臣】守节殉难请建公祠致祭应如所请从之四十七年十二月
　　命以嵇永仁王龙光沈天成范承谱入祀范承谟祠时礼部议覆广东巡抚范时崇疏耿逆之变随臣父范承谟殉难者五十余人内生员嵇永仁王龙光儒士沈天成及臣族叔范承谱俱偕臣父幽囚三载殉难死节仰祈
　　特沛纶恩予以一命陪祀臣父祠以慰忠魂查生员嵇永仁王龙光应照例追赠国子监助教沈天成范承谱虽庶民无追赠例但殉难死节风烈可嘉应酌量追赠国子监学正并准其入祠从之
　　五十七年十月壬戌
　　勅建云贵总督甘文焜山西汾州府知府黄廷柏祠时礼部议覆故云南贵州总督甘文焜值逆贼呉三桂之变不屈殉节故山西汾州府知府黄廷柏值逆贼姜瓖叛乱骂贼殉节应各建祠本处载入祀典从之
　　雍正元年九月辛巳
　　勅建八旗左右翼直省府州县卫忠义孝弟祠节孝祠是
　　日
　　世宗宪皇帝谕旌表节义给银建坊民间往往视为具文未曽建立恐日乆仍至泯没不能使民间有所观感着于学宫内建忠义孝弟祠一所立石碑一道于学宫近
　　处购买基址建节孝祠一所立大牌坊一座其石碑牌坊将先后忠孝节义之人悉标姓名于其上已故者设牌位于祠中春秋祭祀用阐幽光以垂永乆寻议准行令所在各建忠义孝弟祠一建节孝祠一嵗春秋以守土官致祭
　　祭忠义孝弟祠节孝祠仪
　　届期清晨庙户启祠门拂拭神案执事人入陈羊一豕一笾四豆四鑪一镫二陈祝文于案左陈壶一爵三帛一香盘一于案右引赞二人引主祭官入诣案前北面立礼生自右奉香盘主祭官三上香讫引赞官赞跪叩兴主祭官跪三叩兴礼生自右授帛主祭官受帛拱举仍授礼生献于案上礼生挈壶酌酒实爵自右跪授爵主祭官受爵拱举仍授礼生兴献于正中读祝者取祝文跪案左引赞赞跪主祭官跪读祝辞曰维某年月日某官某致祭于忠义孝弟之灵曰惟灵禀质贞纯躬行笃实忠诚奋发贯金石而不渝义问宣昭表乡闾而共式祗事懋伦之大性絷莪蒿克恭念天显之亲情殷棣萼模楷咸推夫懿徳
　　纶恩特阐其幽光祠宇维隆嵗时式祀用陈尊簋来格几筵尚飨读毕以祝文复于案退主祭官俯伏兴执事者酌酒献于左又酌酒献于右退引赞赞跪叩兴主祭官跪三叩兴执事者以祝帛送燎引赞引主祭官出执事者彻皆退节孝祠仪同祝词曰维某年月日某官某致祭于节孝之灵曰维灵纯心皎洁令徳柔嘉矢志完贞全闺中之亮节竭诚致敬彰阃内之芳型茹氷蘖而弥坚清操自励奉盘匜而匪懈笃孝传徽
　　丝纶特沛乎殊恩祠宇昭垂于令典祗循嵗祀式荐尊醪
　　尚飨
　　【臣】等谨按旧制直省府州县卫儒学左右皆建有忠义节孝名宦乡贤四祠嵗春秋丁祭礼毕教谕一人公服诣祠致祭今名宦祠乡贤祠祭品与行礼仪节均如前其祭文则所在各异
　　【臣】等再按马端临所载祀先代帝王贤臣其于孝妇烈女固以类及而书入我
　　朝节妇贞女着闻里巷比屋而有
　　列圣礼教之孚行实超前古我
　　皇上慎重名器既令直省督抚核实节孝之祀并谆谕名宦乡贤之难其人所为维风化示观型典至隆
　　意至切矣
　　雍正二年十月癸未
　　勅建昭忠祠是日
　　世宗宪皇帝谕九卿翰詹科道朕惟周礼有司勲之官凡有功者书名太常祭于大烝祭法曰以死勤事则祀之凡以崇徳报功风励忠节也
　　太祖髙皇帝肇造鸿图
　　太宗文皇帝式廓区夏
　　世祖章皇帝奄有万邦自创业以至定鼎将帅之臣致命立功者不少
　　圣祖仁皇帝临御六十一年中间殱灭三逆永清朔漠以及平定西藏台湾虽天戈所指如疾风振槁而师旅臣之捐躯马革及守土官之见危授命者所在多有迩者青海荡平西域效顺然自用兵以来将士奋勇前驱亦有殁于行阵者此皆尽忠报国之臣朕甚嘉之亦甚悯之当于京城建立祠庙春秋妥侑其偏禆士卒力战敌忾舍生取义者亦附列左右用以褒崇大节扬表芳徽俾逺近观听勃然生忠义之心于治道亦有禆益仍令翰林官纂其籍贯事迹各为立传彚成一编垂诸永乆尔等悉心详议具奏寻议覆凡文武诸臣临阵捐躯守土授命及偏禆士卒赤心报国奋不顾身者令兵部查案行八旗直省将籍贯事迹缮册具奏工部于崇文门内度地建祠正殿九间南向左右序各七间东西屋各五间屋南东西庑各三间殿后正室五间东西正屋各三间左右配房各五间东西羣房各三间至六年工竣
　　钦定曰昭忠祠
　　锡额表奬忠勲恭悬正殿七年礼部防同工部太常寺堂官将王公大臣官员兵丁牌位按次安设前大殿正中奉和硕敬谨庄亲王尼堪英诚武勲王扬古利定南武壮王孔有徳追赠忠勇王黄芳度武襄公巴尔堪五人东次龛奉一等公安北将军忠勇佟国纲赠太师一等公忠烈佟养正散秩大臣一等公达福一等公领侍卫内大臣西哈一等侯諡襄武马得功赠三等侯巴什太一等伯諡武壮宜理布赠二等伯巴都里一等伯程尼三等伯穆和琳大学士张泰赠一等伯议政大臣罗沙太子少保三等伯諡忠毅王之鼎赠太子少保福建总督諡忠贞范承谟额驸托柏大学士龙西大学士色思泰湖广总督諡忠勇额伦特副将军查弼纳内
