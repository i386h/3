<!-- { "loadSidebar": true } -->
　　皇上典学稽古嘉惠艺林乾隆三十七年
　　诏求遗书四方大吏悉心采録江南浙江好古之士各以其藏书来献旋因安徽学政朱筠言永乐大典中多人间未见之本
　　命开四库全书馆于翰林院遴选儒臣详审编覈又设
　　局于
　　武英殿专司缮録之事凡经史子集条分得失其善本则着録其外间所稀觏者则以聚珍板广厥流传其余则附见存目每校一书进呈
　　乙览仰
　　御制诗章敷言建极式型奕禩衮钺同昭馆臣得奉以编摩次第甄録四十六年编定全书三万六千册从古图书之备未有盛于此者复综各书提要合爲总目又专辑着録各书括其简要爲简明目録
　　大圣人亲示折垂定论于亿载固非崇文总目诸书
　　所能希踪万一矣
　　千顷堂书目三十二卷
　　黄虞稷撰虞稷字俞邰泉州人侨寓上元
　　述古堂书目【无卷数】　读书敏求记四卷
　　钱曾撰曾字遵王自号也是翁常熟人
　　【臣】等谨按书目所载乃其藏书之总目敏求记所载则其所藏之最佳本也仿欧阳修集古録之例分经史子集四门又各列以支目凡四十类云读书蕞残三卷
　　王钺撰钺见传记类
　　经义考三百卷
　　朱彞尊撰彞尊字锡鬯号竹垞秀水人康熙己未
　　召试博学鸿词授翰林院检讨
　　陈廷敬序曰竹垞归隐小长芦以辑学著书自娱所辑经义考至三百卷之多虽其或存或佚者悉载简编余以爲存者固森然其毕具而佚者亦絶其穿凿附防之端则经义之存又莫有盛于此时者矣微竹垞博学深思其孰克爲之
　　毛竒龄序曰竹垞于归田之余据畴昔所见闻合古今部记而着爲斯编曰经义考真所谓古文旧书外内相应者其所部分则
　　御注
　　敕撰一卷尊王也十四经爲经义者共二百五十八卷广经学也逸经三卷恐经之稍有遗而一字一句必收之也毖纬五卷纬虽毖説经者也拟经十三卷此则不惟自爲义并自爲经者也又有承师五卷则録其经义之各有自者而广誉附焉宣讲立学合一卷刋石五卷书壁镂板着録各一卷通説四卷此皆与经学有系者然而非博极羣籍者不能有此家学一卷自序一卷共三百卷孟子曰观于海者难爲水游于圣人之门者难爲言今经学大着圣人之言毕见于斯世复得从此而有所考鉴则天下后世知有经并知有义也
　　明艺文志五卷
　　尤侗撰侗字展成号悔庵又称艮斋又号西堂长洲人由拔贡生任永平府推官康熙己未
　　召试博学鸿词授翰林院检讨官至侍讲
　　易传辨异四卷
　　翟均亷撰均亷字春沚钱塘人乾隆乙酉举人官内阁中书
　　右目録类经籍
　　钦定校正淳化阁帖释文十卷
　　乾隆四十三年侍郎金简恭録
　　【臣】等谨按宋太宗命侍书王着摹刻诸家书爲淳化阁帖后之释者不下十数家
　　皇上几暇临池辨譌匡谬
　　诏以内府所藏宋毕士安本详加厘正以次取裁御定重勒贞珉并颁
　　恩赉然惟大臣登二府者始得拜赐金简以石刻贮在禁庭陬澨末儒罕窥崖概乃恭録释文请以聚珍板摹印以广流传由是诸书家之墨迹精采弥增而篆籀行草之竒杰者亦复人人能识并悉同异之原诚墨林之鸿寳爲艺苑之竒珍也已
　　禊帖综闻一卷
　　胡世安撰世安见经类
　　金石表一卷
　　曹溶撰溶见总録类
　　溶自序云余行塞上见古碑横茀草间偶一动念古人遗迹歴千百年自吾世而湮没之爲可惜搜自境内以至逺地积五年得八百余本经以碑纬以撰者书者之姓名及所立之地与世与年合而成表
　　闲者轩帖考一卷
　　孙承泽撰承泽见经类
　　求古録一卷　金石文字记六卷　石经考一卷顾炎武撰炎武见经类
　　炎武自序金石文字记畧曰比二十年间周游天下所至名山巨镇祠庙伽蓝之迹扪石履榛其可读者必手自钞録抉剔史传发挥经典颇有欧阳赵氏二録之所未具者
　　天发神防碑释文一卷
　　周在浚撰在浚字雪客祥符人亮工之子
　　嵩阳石刻集记二卷
　　叶封撰封字井叔黄州人顺治己亥进士官至工部主事
　　王士祯序曰封精尔雅説文训诂工于篆手辑嵩志二十一卷复旁搜汉唐以来碑板文字别爲石刻集记二卷辨证精博人比之刘原父薛尚功云
　　昭陵六骏赞辨一卷　瘗鹤铭辨一卷
　　张弨撰弨字力臣山阳人
　　观妙斋金石文考畧十六卷
　　李光映撰光映字子中嘉兴人
　　金介复跋曰光映所收碑刻搨本视曹溶古林金石表不减其数乃博采诸家之论録之以互证其然否间附已説于其后
　　石经考一卷
　　万斯同撰斯同见经类
　　来斋金石考三卷
　　林侗撰侗字同人侯官人
　　【臣】等谨按是编总録古今碑刻自夏迄唐凡二百二十皆据目见者书之其考证以顾炎武金石文字记爲主而以己意爲之折云
　　瘗鹤铭考一卷
　　汪士鋐撰士鋐字文升长洲人康熙丁丒进士官至右春坊右中允
　　分偶存二卷
　　万经撰经字授一号九沙鄞县人康熙癸未进士官翰林院编修
　　金石遗文録十卷
　　陈奕禧撰奕禧字子文号香泉海宁人由贡生官至南安府知府
　　王士祯序曰奕禧于秦汉唐宋以来金石文字收藏尤富皆爲题跋辨证盖米元章黄伯思一流人也
　　续金石録【无卷数】
　　叶万撰万字石君常熟人
　　金石续録四卷
　　刘青藜撰青藜字太乙襄城人康熙丙戌进士改庶吉士
　　中州金石考八卷
　　黄叔璥撰叔璥见传记类
　　淳化秘阁法帖考正十二卷　竹云题跋四卷王澍撰澍见经类
　　澍自序法帖考正曰淳化秘阁法帖米元章始以所见创爲区别黄长睿更据史书考其纰缪所见益精而字画淆譌未暇是正明嘉靖中上海顾汝和本黄米未尽之指细意较勘虽其板本皴裂字画剥蚀处亦必异同并载
　　国朝康熙间义门何焯更以姜白石绛帖评増注其上徐葆光又旁搜博采益増其旧年来时时临冩偶有所见辄复博取羣书补正详订于是阁帖十卷是非同异皆有所依据书十二卷者第十一卷附古今法帖考第十二卷附论书賸语也
　　金石经眼録一卷　金石图二卷
　　褚峻摹图牛运震补説峻字千峯郃阳人运震见经类
　　石经考异二卷
　　杭世骏撰世骏见经类
　　厉鹗序畧曰其五经六经七经之核其实一字三字之定其归二十五碑四十八碑之析其数堂东堂西之殊其列自洛入邺自汴入燕之分其地驳鸿都门学非太学魏石经非邯郸淳书直发千古之防滞
　　【臣】等谨按是编因顾炎武石经考采摭未备辨正未明乃爲纠讹补缺勒爲二卷上卷标目十五下卷标目三而赵信汪祚符曽诸人各抒所见互相订正较炎武之书颇爲完密云
　　石迹记一卷
　　不着撰人名氏
　　右目録类金石











　　皇朝文献通考卷二百二十四
<史部,政书类,通制之属,皇朝文献通考>
　　钦定四库全书
　　皇朝文献通考卷二百二十五
　　经籍考【十五】
　　子
　　【臣】等谨按诸子之名昉于七畧至荀朂以兵书术数方技并入乙部而其类愈繁马端临通攷依仿前志自儒家至杂艺术分二十有二门顾隂阳房中二类皆有目无书名家墨家纵横家即存书亦尠五朝续通考谨遵
　　钦定四库全书之例阙之余皆依类诠次惟谱録一门増马氏之所无兹所编辑亦分为一十八门首儒家次法家次杂家次小説家次农家谱録次天文推算五行占筮形法次兵家医家次类书次襍艺术至于道家氏神仙别有専藏惟取其有资掌故者慎而録之附见于后犹四库全书例也夫六艺之支流沿为诸子掇其精要原可与经史相叅我
　　国家文教诞敷尊崇正学先儒论説经
　　列圣之表章学者仰如星日奉为榘薙其他巵语铃书醇疵互见而小道可观有足以晰理致资考镜者咸着録云
　　子【儒家】
　　御定资政要览三卷
　　顺治十二年
　　世祖章皇帝御撰
　　世祖章皇帝御制序曰朕惟帝王为政贤哲修身莫不本于徳而成于学如大匠以规矩而定方圆乐师以六律而正五音凡古人嘉言善行载于典籍者皆修己治人之方可施于今者也朕孜孜图治学于古训览四书五经通鉴等编得其梗概推之十三经二十一史及诸子之不悖于圣经者莫不蕴涵事理成一家言但卷帙浩繁若以之教人恐未能一时尽解其义亦未能一时尽得其书因思夫记事宜提其要纂言当钩其元乃采集诸书中之闗于政事者为三十篇又虑其涣而无统于是每篇贯以大义聮其文词于忠臣孝子贤人亷吏畧举事迹其贪奸不肖悖乱者亦载其内使法戒炯然加之训诂详其证据譬之萃众白以为裘范六金而成鼎防约而易明文简而易阅名曰资政要览观是书者熟思而体之可以为笃行之善人推类而广之可以为明理之君子毋徒求之语言文字之间则朕谆谆教谕之心庶乎其不虚矣
　　【臣】等谨按顺治十二年大学士吕宫等奉
　　命恭纂是书凡三十章曰君道曰臣道曰父道曰子道曰夫道曰妇道曰友道曰体仁曰宏义曰敦礼曰察防曰昭信曰知人曰厚生曰教化曰俭徳曰迁善曰务学曰重农曰睦亲曰积善曰爱民曰慈幼曰养生曰惩忿曰窒欲曰履谦曰谨言曰慎行曰爱物每篇笺注皆出自
　　圣裁撷义理于六经寓劝惩于百史凡修身齐家之要反
　　复详明仰见我
　　世祖章皇帝大业初开
　　励精宵旰于以敦崇政本俾朝野咸知所激劝而共跻太
　　平者信天下万世所宜法守也
　　御制劝善要言一卷
　　世祖章皇帝御撰
　　世祖章皇帝御制序曰朕惟天道至善即以其善赋之下民故人之生无有不善其或有不善者皆因内蔽于私欲外染于汚习遂失其继善成性之本体而日逺于天矣因人之存心行事不同是以
　　上天鉴察降以灾祥其降祥者固以显佑善人其不得已而降灾者亦以明戒下民使之改过而迁于善也从来报应昭昭不爽讵不可畏哉古人原天垂训以教天下正论嘉言不一而足但文之深者或不易通言之简者又不能尽朕恭承
　　天命抚育万方深念上之教世劝善为先人之立身为善最乐故取诸书之要者辑为一编名曰劝善要言语不欲文期于明理词不厌详期于晓众欲使贤愚同喻小大共知读此书者当深思其义反之于心体之于身善者则益当加勉而进于淳良以求吉庆其或无知而误染于不善者尤当速改而归于无过以免灾戾庶防不负
　　上天好生之心而朕殷殷教化之意亦不虚矣凡我人民其敬勉之哉
　　圣谕广训一卷
　　世宗宪皇帝恭纂
　　世宗宪皇帝御制序曰书曰毎嵗孟春遒人以木铎徇于路记曰司徒修六礼以节民性明七教以兴民徳此皆以敦本崇实之道为牖民觉世之模法莫良焉意莫厚焉我
　　圣祖仁皇帝久道化成徳洋防普仁育万物义正万民六十年来宵衣旰食只期薄海内外兴仁讲让革薄从忠共成亲逊之风永享升平之治故
　　特颁上谕十六条晓谕八旗及直省兵民人等自纲常名教之际以至于耕桑作息之间本末精粗公私钜细凡民情之所习皆
　　睿虑之所周视尔编氓诚如赤子
　　圣有谟训明徴定保万世守之莫能易也朕纉承大统临御兆人以
　　圣祖之心为心以
