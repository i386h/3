<!-- { "loadSidebar": true } -->
　　二年议収毁一厘字制钱先是顺治十八年议将销毁一厘字钱之例暂展限二年行使至是复届限期户工二部奏定各拨银收买毎觔给直六分发钱局改铸新钱其工部收买银两令暂停本年各闗采办寳源局铜即将额银先行解部听拨用三年申定各官失察私铸处分之例户部议定私铸之人潜藏僻野全在该管州县各官宻访严究虽旧定有失察处分恐日久玩生应申明其例嗣后该州县官并吏目典史及卫所官失察一起降职三级调用二起革职知府直知州毎一起降一级调用司道官旧有降级之例今更定毎起各罚俸一年督抚毎起各罚六月俸
　　又议定办铜价值令各闗差兼支芦课银办寳泉局额铜户部议言铜价毎觔定为六分五厘见在寳泉局额铜二百四十六万一千五百三十八觔有竒各闗税额银少铜额银多不能如数采买江南等省各有芦课额银嗣后如闗税不敷请于芦课银内酌拨添补务照原额办运以充鼔铸从之又更定芜湖龙江南新荆州四闗办寳源局铜数时以停止部办铜觔并芦课办铜复并归户部拨用其寳源局额用之铜工部奏定芜湖闗龙江闗各办铜二十九万二千三百七觔有竒南新闗办铜七万三千五百觔有竒荆州闗办铜六万一千五百三十八觔有竒
　　四年定各官失察搀和旧钱废钱处分户部议定凡官员不能疏通钱法仍聴民间将旧钱废钱搀和行使者州县卫所官毎起降职二级调用至三起革职知府直知州一起罚一年俸二起降一级三起降二级俱留任司道官毎起罚六月俸至三起降一级留任督抚毎起罚三个月俸三起罚一年俸
　　六年复开各省镇鼓铸増置湖南江苏甘肃省局时以浙江总督赵廷臣疏言直省炉座应仍令照旧鼔铸以裕
　　国储而济民用经户部议准除见存之江寕局外其余各省镇依顺治十七年之例通行开局照式铸地名满汉文并増置湖南等局其钱幕湖南长沙府局铸南字江苏苏州府局铸苏字甘肃巩昌府局铸巩字
　　【臣】等谨按湖广左右布政使旧驻武昌府康熈三年移右布政使治长沙府改为湖南布政使司江南左右布政使旧驻江寕府顺治十八年移右布政使治苏州府康熙六年改为江苏布政使司陜西左右布政使旧驻西安府康熙二年移右布政使治巩昌府五年改为甘肃布政使司是年以三处分省伊始故特増鼓铸
　　七年増苏州府局炉座江苏巡抚韩世琦疏言苏州繁富之地百货流通近虽设鼓铸局而钱价尚昻请更増置炉一百座开铸户部议如所请从之
　　又议令直省官役俸工诸项俱配给制钱户部议言直省钱粮见在银钱兼收其存留之官役俸工驿站襍支诸项请均照银七钱三例配给该督抚仍取所属徴收钱粮流水底簿查对嵗终将收放数目造册报部奉行不力者叅处从之
　　又令四川广东广西贵州省各开鼓铸局户部疏言湖南等处俱已开铸惟四川等省原未设局应令各督抚详查定议寻俱奏请开炉其钱幕满汉文四川成都府局铸川字广东广州府局铸广字广西桂林府局铸桂字贵州贵阳府局铸贵字九年停江宁苏州江西福建湖北湖南河南山东山西陜西甘肃广东广西云南贵州四川鼓铸时以四川巡抚张徳地疏言四川僻处邉地州县本无存留钱粮而陆路有栈道之艰水路有川江之险若令银钱兼徴则起解脚费恐致累民见在无需钱文之用请停鼓铸经户部议应如所请其江宁等十五布政使司均恐有需钱非急之处开铸以来官钱既多或致壅滞亦应行查议停得
　　防俱暂行停止
　　十年停宻云蓟宣府大同镇鼓铸
　　又行收买旧钱废钱之令户部议言两局制钱见在逺近流通民间旧钱废钱不准行使但不行收买恐滋搀和之弊应令尽数交官毎觔照铜价给直六分五厘解局销毁鼓铸其有违例不交仍前搀和行使者照例治罪从之
　　十二年议令浙江及临清局买铜増给水脚银时各省铸局陆续议停惟存浙江及临清局户部议言各局铜价原定毎觔六分五厘而脚费无出恐至累民令浙江与临清局俱于正价外许増脚价银五厘从之
　　又定私销制钱禁例四川道御史罗人杰疏言奸民销毁制钱造作铜器应行禁止经九卿议定铜价所在髙昻而毁千钱已可得铜八觔有余铜价浮于钱价直可获利以倍非严立科条不能禁其不毁制钱也私销之罪同于私铸嗣后有犯者照私铸例论罪官员失察亦如之其能宻访究治者毎起纪録一次至四起加职一级旁人首告者所获铜觔以半入官以半赏给
　　臣等谨按是时私铸之例系为首斩决为从绞决私销者与同罪至乾隆十五年改私铸为首斩为从发遣其私销之犯仍照立斩立绞例房主隣佑人等知情受贿者照为从例但知情不首并未分赃者杖一百流三千里失于觉察者杖一百告捕审实者给赏银五十两其有私铸之犯即系私销之人拿获时究有实据仍照私销例治罪【互详刑考】议行铸造铜器之禁时以销钱作铜者多九卿议定民间市肆交易除红铜锅及已成铜器不禁外嗣后一应黄铜器在五觔以下者仍许造卖其余不得滥行铸造违例者系旗人鞭一百枷一月系民杖一百流三千里所获铜入官【互详刑考】
　　十三年停浙江鼓铸
　　十四年定开采铜铅之例户部议准凡各省产铜及白黒铅处所有民具呈愿采该督抚即委官监管采取至十八年复定各省采铜铅处令道员总理府佐分管州县官専司采得铜铅以十分内二分纳官八分聴民发卖有不便采取之处督抚题明停止监管官所得税铜铅准按觔数议叙上官诛求逼勒者从重议处其采取铜铅先聴地主报名如地主无力聴本州县人报采许雇邻近州县匠役如有越境采取及衙役扰民俱治其罪【臣】等谨按嗣后各省铜铅之厰视山矿之旺衰或开或闭随地随时初无一定康熙年间如
　　盛京及闽浙诸省皆曽开采续经停止今则云南贵州湖南四川广西广东等处并饶矿产而滇之红铜及黔楚之铅粤东之防锡尤其上供京局者也开厰之例亦陆续増定大抵聴商民自为采取而官为监之税其十分之二其四分则发价官收四分则听其流通贩运或以一成抽课其余尽数官买或以三成抽课其余听商自卖亦有官发工本招商承办又有竟归官办者其额有増减价有重轻皆随各省见在情形斟酌办理沿革具详征考之坑冶门兹不复载
　　又议令各闗铜觔止办解定额之半
　　又定办铜官虚报起解处分户部议定各官采买铜觔有并未解运将起解日期虚揑申报者降职二级调用其解送迟延照违限例处分
　　停临清镇鼓铸
　　十五年定工部寳源局监督不论满汉止差司官一人工部疏言寳源局监督向设三人顺治十七年裁一人定满汉各一然局务止得户部之半应再减一人嗣后无论满汉遴委贤员督理一年更代其笔帖式一员仍如旧制从之
　　十七年申定各闗差完解铜觔之限戸部疏言各闗监督应办铜觔闗系官铸应严立限期自到任后八月完解定额之半如不完降职一级留任其半于差满后限四月完解如不完降二级留任限一年全完开复仍不完革职变产追赔商役悉照例治罪从之
　　十八年议定户部寳泉局工部寳源局俱令满右侍郎一人公同汉侍郎督理钱法
　　又行解送废铜之令奉
　　上谕今闻钱法渐弛鼓铸滋弊以致制钱日少价值腾贵着戸部工部都察院堂官同诣钱局亲查厘剔弊端至部院衙门各处所有废铜器皿及废红衣大小铜礮并直省所存废铜礮着尽行解部鼓铸寻议各闗差承办两局铜觔听买废铜旧器解送或将红铜六十觔铅四十觔折作铜一百觔不得搀和板块之铜以絶毁钱之至二十四年复议不拘板块及废铜准其一体解送
　　又令两淮两浙长芦河东盐差増办寳泉局铜户部疏言盐差与闗差俱属一体各闗税银先已分拨办铜见在铜斤尚属不敷应拨盐课银两淮三万两两浙长芦各万五千两河东五千两令各巡盐御史督催各运使照部定价直办铜解送以充鼓铸从之
　　又定寳泉寳源二局收买淘洗余铜户工二部议定两局鼓铸钱文凡土砂煤炭内有滴流余铜应令该监督召人淘洗所得之铜照部定价收买复开广西鼓铸局
　　十九年议派满汉科道官各一人稽察钱局一年更代
　　又开福建漳州府鼓铸局钱幕铸满汉文漳字二十年停塩差办铜之例户部疏言盐差与闗差办铜同购之商贩自分办以来责成不専转致解运难前仍应停止盐差采办从之
　　停广西鼓铸
　　二十一年复开云南省城鼓铸増置大理府禄丰县防自县局钱幕俱铸云字
　　定各闗承办局铜仍照原额全行解运
　　停福建漳州府鼓铸
　　二十二年议减临清闗办寳泉局铜银万两改令赣闗太平桥闗承办并増湖口凤阳闗办铜之令临清闗监督髙拱干疏言闗差办铜应照额税定数今临清闗税止二万四千余两而所办之铜已至二万两请酌量裁减经户部议言见在崇文门及天津扬州二闗毎处各支银一万两各办铜十五万三千八百四十六觔有竒淮安北新湖口临清四闗每处各支银二万两各办铜三十万七千六百九十二觔有竒浒墅闗支银二万三千两办铜三十五万三千八百四十六觔有竒芜湖闗支银二万二千两办铜三十三万八千四百六十一觔有竒西新闗支银五千两办铜七万六千九百二十三觔有竒今临清闗税稍觉不敷有赣闗太平桥闗二处额税银三万余两从不办铜应酌减临清闗办铜银一万两令二闗各支银五千两采办见在官铸需铜宜令充裕并请再酌増湖口闗银三千两又有凤阳闗亦从未办铜请派银一万二千两采办官铜解交鼓铸从之
　　【臣】等谨按康熙二十一年移九江闗于湖口县故亦称湖口闗至雍正元年仍还九江
　　复开湖南鼓铸局
　　二十三年选差専员督理京省钱法户工二部钱法向以本部右侍郎管理至是奉
　　上谕管理钱法俱应另行选差将铸钱事冝并耗费等项详加察看亲督铸造务期尽除积弊永为定式应差各官该部开列具奏寻将各部院堂官列名请
　　简以吏部侍郎陈廷敬兵部侍郎阿兰泰刑部侍郎佛伦都察院左副都御史马世济管理钱法
