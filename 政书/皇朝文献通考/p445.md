<!-- { "loadSidebar": true } -->
　　姑洗笛用四倍黄钟之积为体其径即四倍黄钟之径为四分三厘五毫其所用十二律吕之分亦自本体黄钟之长损益以生其黄钟之分一尺一寸五分七厘二毫为出音孔与通长之间下一孔其大吕之分一尺零八分三厘六毫为出音孔与通长之间上一孔此二孔皆为笛之上字而应姑洗仲吕角声律吕之音与箫之六字同声此二孔者实一笛之主宰也其通长无射应钟相和倍之之分一尺二寸五分一厘七毫声应太蔟之律商声凡字以笛而言乃乙字分实与箫之凡字孔同声也其出音孔则太蔟夹钟相和之分九寸九分五厘九毫声应蕤賔之律变徴五字于笛为尺字而与箫之五字孔同声焉其出音孔上第一孔则姑洗仲吕相和之分八寸八分五厘二毫声应夷则之律徴声乙字于笛为工字而与箫之乙字孔同声焉其第二孔则蕤賔林钟相和之分七寸九分二厘一毫声应无射之律羽声上字于笛为凡字而与箫之上字同声焉其第三孔则夷则南吕相和之分七寸零四厘声应半黄钟之律变宫尺字于笛为六字而与箫之后出尺字孔同声焉其第四孔则无射应钟相和之分六寸二分五厘八毫为通长之半声应黄钟之律宫声工字于笛为五字而与箫之工字孔同声焉其第五孔则取乙字于乙字分上字分之间亦如箫取乙字之法故乙字分之黄钟大吕相和之半上字分之太蔟夹钟相和之半俱虚其位以为伏孔乃取无射应钟相和之分与姑洗仲吕相和之半相并折中得五寸三分四厘二毫声应太蔟之律商声凡字与通长同为乙字而与箫之凡字孔同声焉其最上第六孔则姑洗仲吕相和之半四寸四分二厘六毫为第一孔之半声应蕤賔之律变徴五字与出音孔同为尺字而与箫之五字孔同声焉其取低上字以最上尺字孔并第三六字孔者亦以夷则南吕相和之六字孔分并以姑洗仲吕相和之半髙尺字孔分为一尺一寸四分六厘六毫适合本管黄钟之分乃出音孔与通长之间下一孔故为低上字也其取髙上字以工字凡字代髙工髙凡而合以乙字者亦以髙工字应蕤賔林钟相和之半髙凡字应夷则南吕相和之半二数相并折中为三寸七分四厘复与乙字分相并折中得四寸五分四厘一毫通合本管半姑洗之分在最上尺字孔之下故为髙上字也夫笛之与箫横吹直吹虽各不同而声之髙低自有律吕以界其倍半之分故与姑洗箫同协排箫阳律之一均焉
　　仲吕笛用三倍半黄钟之积为体其径即三倍半黄钟之径为四分一厘六毫其所用十二律吕之分亦自本体黄钟之长损益以生其黄钟之分一尺一寸零六厘六毫为出音孔与通长之间下一孔其大吕之分一尺零三分六厘四毫为出音孔与通长之间上一孔此两孔皆为本笛之上字一应仲吕之吕一应蕤賔之律二孔合之与仲吕箫之六字同声实此一笛之主宰也其通长为无射应钟相和倍之之分一尺一寸九分七厘二毫声应夹钟之吕清商髙凡字以笛而言乃乙字分实与仲吕箫之凡字孔同声也其出音孔则太蔟夹钟相和之分九寸五分二厘五毫声应林钟之吕清变徴髙五字于笛为尺字而与仲吕箫之五字孔同声焉其出音孔上第一孔则姑洗仲吕相和之分八寸四分六厘七毫声应南吕之吕清徴髙乙字于笛为工字而与仲吕箫之乙字孔同声焉其第二孔则蕤賔林钟相和之分七寸五分七厘六毫声应应钟之吕清羽髙上字于笛为凡字而与仲吕箫之上字同声焉其第三孔则夷则南吕相和之分六寸七分三厘四毫声应半大吕之吕清变宫髙尺字于笛为六字而与仲吕箫之后出尺字孔同声焉其第四孔则无射应钟相和之分五寸九分八厘六毫为通长之半声应大吕之吕清宫髙工字于笛为五字而与仲吕箫之工字孔同声焉其第五孔取乙字于乙字分上字分之间者亦以乙字分之黄钟大吕相和之半上字分之太蔟夹钟相和之半俱虚其位以为伏孔而取无射应钟相和之分与姑洗仲吕相和之半相并折中得五寸一分零九毫声应夹钟之吕清商髙凡字与通长同为乙字而与仲吕箫之凡字孔同声焉其最上第六孔则姑洗仲吕相和之半四寸二分三厘三毫为第一孔之半声应林钟之吕清变徴髙五字与出音孔同为尺字而与仲吕箫之五字孔同声焉其取低上字以最上尺字孔并第三六字孔者亦以夷则南吕相和之六字孔分并以姑洗仲吕相和之半髙尺字孔分为一尺零九分六厘八毫适合本管黄钟之分乃出音孔与通长之间下一孔故为低上字也其取髙上字以工字凡字代髙工髙凡而合以乙字者亦以髙工字应蕤賔林钟相和之半髙凡字应夷则南吕相和之半二数相并折中为三寸五分七厘七毫复与乙字分相并折中得四寸三分四厘三毫适合本管半姑洗之分在最上尺字孔之下故为髙上字也此笛与三倍半黄钟体积之箫皆以仲吕名而同应排箫阴吕之一均焉
　　律吕正义后编曰姑洗笛用四倍黄钟管为体与姑洗箫同仲吕笛用三倍半黄钟管为体与仲吕箫同体用芦竹间纒以弦前加龙头长二寸四分后加龙尾长二寸二分九厘雕木为之通体硃漆绘金莲出音孔垂五防流苏为饰
　　陈旸乐书箫管之制六孔或谓之竪篴或谓之尺八元史长笛犹是竪笛箫则曰如笛龙笛则别之曰横吹明时乃直曰箫不复有竪篴今箫长一尺八寸弱从上口吹有后出孔笛横吹无后出孔则今之箫乃古之笛信矣晋东厢长笛用八倍律列和以为不可吹后世用二倍律故名短笛二倍黄钟为角故名尺八短之又短者故名中管笛有横者故名竪笛横者曰笛故竪者曰箫单者曰箫故编者曰排箫此亦名实沿革之可想而知者至于度数古今不一晋志曰凡笛体用角律长者八之短者四之空中实容长者十六是为制笛之本意晋去古未逺必有所受也今之箫笛则以体积为准黄钟箫用八倍黄钟管是长者八之也姑洗箫用四倍黄钟管是短者四之也黄钟箫得黄钟八倍积长者用倍度至于倍黄钟则得十六倍积是空中实容长者十六也以黄钟箫明其义而以姑洗箫制为器是用角律也大吕箫用七倍黄钟积犹之用八倍大吕积也仲吕箫用三倍半黄钟积犹之四倍大吕积也不用大吕而用仲吕亦用角律也笛短于箫而体积无异直吹横吹其理一也有姑洗又有仲吕者备阴阳二均也开孔于律吕之间者又以一器俯仰吹之而足二均之用法之尤便者也陈旸乐书及稗编王圻续通考所载则与时用箫笛全不相符今时所用固仍前明旧制也葢儒者不谙声律徒袭旧闻讹载失实往往如此推原其故则祗因以全体为黄钟合字耳不知黄钟原非合字而箫笛之全体又非黄钟故所记声律皆不合也
　　箎
　　律吕正义曰今礼部太常所用箎径约九分上下体长虽一尺四寸而吹口至管末止九寸余管末设底底中心开孔近底又并开二小孔如箫笛之出音孔计此孔与吹口共八自下逓上命之则底孔为第一出音孔为第二向外最下一孔为第三次上为第四次上为第五次上为第六最上向内一孔为第七至于诸孔逺近则管末第一至出音第二其分甚近第二至第三其分独逺第三至第四第四至第五第五至第六其度均而第六至向内第七第七至吹口此二分亦逺然皆未按律吕相生之度也夫四倍黄钟管之径四分三厘五毫倍之得八分七厘乃与时用箎径相侔是为三十二倍黄钟管之径也三十二倍黄钟管之径比四倍黄钟管之径大一倍其长亦大一倍故得声与四倍黄钟管同应姑洗之律是故此箎用三十二倍黄钟管之径为径而通长与各孔则用三十二倍黄钟管之律吕相和之分因其本体所生声字与四倍黄钟之管同故制为箎亦得与姑洗箫姑洗笛相应而协排箫阳律一均之声字因名之曰姑洗箎至于协阴吕一均之箎则用二十八倍黄钟管为体葢二十八倍黄钟管体为三倍半黄钟管之
　　八倍而径与长皆为三倍半黄钟管之倍故所生声字与三倍半黄钟之管同而与仲吕箫仲吕笛相应为用因名之曰仲吕箎要之箎或上古之笛而笛或为箎之变制法皆横吹然箎尤为雅乐之要器必使协于律吕始备旋宫转调之用而可以宣大乐之和焉
　　姑洗箎用三寸二倍黄钟管为体其径即三十二倍黄钟管之径为八分七厘自吹口至管末得三十二倍黄钟管之太蔟夹钟相和之半为九寸九分五厘九毫次姑洗仲吕相和之半为八寸八分五厘二毫次蕤賔林钟相和之半为七寸九分二厘一毫次夷则南吕相和之半为七寸零四厘次无射应钟相和之半为六寸二分五厘八毫又次即黄钟大吕相和之四分之一为五寸六分零二毫其吹口至管末之分管末不设底其音通出则应姑洗之律而得箫之六字笛之上字设底开孔则比通出音底二音而应于黄钟之律得箫之工字笛之五字乃为此箎底孔之声字焉其姑洗仲吕相和之半应太蔟之律商声凡字蕤賔林钟相和之半应姑洗之律角声六字因时用箎无凡字故以此二分相并折中得八寸三分八厘六毫加底六字之分而为此箎之出音孔焉其夷则南吕相和之半得声应蕤賔之律变徴五字而为此箎之向外最下第一孔之分焉其无射应钟相和之半得声比夷则之律徴声乙字少下而黄钟大吕相和之四分之一得声应南吕之吕清徴髙乙字以此二分相并折中适应夷则之律徴声乙字而为此箎之向外第二孔之分焉其太蔟夹钟相和之四分之一乃通体之半得声应无射之律羽声上字即为此箎之向外第三孔之分焉计其全半所应声字底孔既为工字应黄钟之律而此孔为上字应无射之律为下二音葢因前孔开于二分之间较之倍体之音为下一音半此分仍依前孔之例则比本分应得之音复下半音而较之倍体则为下二音此又依次逓迁相应之类也其姑洗仲吕相和之四分之一得声应半黄钟之律变宫尺字而蕤賔林钟相和之四分之一得声应黄钟之律宫声工字此二分甚近如皆设孔则孔多而手不及按即如箫笛不设上字孔之理故不取尺字之分而取工字之分为此箎之向外第四孔之分焉此孔之声与底孔相应为准而此孔之分乃五字第一孔外六字分之半六字之半得工字亦为下二音也欲用尺字之音则以乙字向外第二孔工字向外第四孔合而取之亦如箫笛之合尺字孔六字孔取上字之理也次夷则南吕相和之四分之一为五字第一孔之半声应大吕之吕清宫髙工字此分不得声字之正故不用次无射应钟相和之四分之一得声应太蔟之律商声凡字而黄钟大吕相和之八分之一得声应夹钟之吕清商髙凡字以此二分相并折中乃乙字第二孔之半而为此箎之向外第五孔之分焉乙字之半取凡字则为下三音矣其太蔟夹钟相和之八分之一乃上字第三孔之半声应姑洗之律角声六字即为此箎之向内最上一孔之分焉上字之半取六字亦为下三音也其出音孔为低六字而此向内最上一孔为髙六字二孔相应为准又即箫笛出音孔之低尺字与最上一孔髙尺字相应之理也夫竹乐生声之理总以倍半见其体用之妙盖笛得四倍黄钟之正体故较其全半相应止一声之分而箎得三十二倍黄钟之半体若较其全半相应则下二音或至三音四音此又因径之大小而体之全半随焉是以管籥诸器以径为至要也
