<!-- { "loadSidebar": true } -->
　　谕黄鲁山酗酒费产顽梗不孝又欲盗卖伊母余氏膳田曽经余氏具禀有案是黄鲁山忤逆之罪无可逃矣黄二迫于母命将鲁山致死情有可原从寛免其治罪不必发遣其协助下手之何有爵涂介文亦着从寛免其流杖此案乃朕原情办理将来不肖之徒或知有从寛之例假造揑饰以圗卸罪亦未可定此次寛免之处后不为例
　　定法司亲赴防审及
　　朝审秋审之例大学士等议覆侍郎韩光基条奏一刑名重案三法司应行防勘者院寺堂官并不亲身到部止委员办理或送稿画题殊非慎重谳狱之意嗣后应亲至秉公防审倘有餙词推故者议处一朝审秋审民命所闗嗣后直省招册该部刋刷分送以便逐案详核届期齐集班次平心商酌倘有推故不到请派御史二员稽查指均应如所请从之
　　又
　　勅部臣详勘秋审招册时
　　上御洞明堂阅秋审情实招册
　　谕刑部曰诸臣所进招册俱经细加勘酌拟定情实但此内有一线可生之机尔等亦当陈奏在前日定拟情实自是执法在此刻勾到商酌倘有可寛又当原情防不可因己定情实欲符前奏难于更改遂隠黙不复再奏也执法原情总归于大公至当而已
　　饬督抚臬司详慎谳狱先是
　　上以各省秋审拟罪先后互异或仅照部议拟覆漫无成
　　见严行申饬至是复
　　谕各省秋审有不应缓决之案经九卿改为情实者甚多如各省督抚臬司执法科罪而九卿核情平反或九卿据法定议而朕酌夺从寛如此方合政体岂有执法之官而任意于法外徇纵者乎今九卿虽行改正然不明白晓谕督抚臬司或谓九卿定拟务从苛刻稍存迎合之意遂于可矜可疑之案概以情实奏谳其流弊尤不可言着将改正各案逐一查明通行申饬俾后悉心定拟称朕明刑钦恤之意
　　十二年饬九卿详慎秋谳
　　上以九卿秋审定拟率照督抚所奏其有畸重畸轻之处
　　未能悉心斟酌
　　特谕嗣后秋审案件有应改而不改及不应改而妄改者从重议处若意见或有不同准两议陈奏请防定夺即众人皆同而一人独异者亦准陈奏
　　十三年禁革各省秋审陋习向来各省秋审相沿陋习无论案件多寡定拟于一日之内一切聴督抚主张而且悬彩鼔吹肆筵设席甚至优人演剧为乐殊非详慎刑谳哀矜恻怛之意至是奉
　　防禁止有仍蹈从前陋习者加以处分
　　是年九月
　　皇上御极
　　十月
　　勅法司详察直省狱词拟罪未安者另议奏闻奉谕刑部乃天下民命所闗倘督抚拟罪有于律例未妥必悉心详察另议奏闻不得稍涉疎忽即如近日湖广督臣具题临时行强殴伤僧人以思身故之邓正一案刑部乃拟照杀人强盗例斩决枭示题覆朕思强盗杀人有明火执杖杀人而取其财物者有起意行窃被事主追殴希圗脱身因而回殴致伤事主身死者其中情罪原有分别今邓正穿窬入室以思执棍出视邓正顿起强心持防向敌致伤以思身死与杀人强盗亦微有差别应否枭示尚宜斟酌朕已着九卿议奏此类刑部皆须细心体究使丝毫不爽与其杀不辜寜失不经朕深有望于明刑弼教之臣工焉
　　乾隆元年定委騐尸伤之例刑部议准嗣后相騐尸伤及鬬殴伤重之人如离城窎逺及繁冗州县不能逐起诣騐者委佐贰往騐仍聴州县官填注伤单详报倘州县官实能往騐輙委佐贰等官致滋扰累揑饰等弊照例议处
　　又定邻邑印官代騐尸伤之例刑部议准凡相騐尸伤本邑与邻邑相距不过五六十里本邑印官公出即请邻邑印官代騐其或邻邑地逺不能朝发夕至者许别委佐贰代騐代騐之员必系同知通判州同县丞等官毋许滥委杂职至十八年又奏准凡遇命案印官公出同城并无佐贰又距邻邑遥逺者即令该吏目典史騐立伤单申报印官覆騐如印官不能即回申请邻邑代騐填圗通详三年以天旱
　　命刑部将拘禁枷号人犯分别详审
　　定监候待质年久之犯分别酌拟刑部议覆御史王纲振疏言各省秋审册内有监候待质一项如续获盗首未肯招认而从前供明之伙盗已经决遣余盗尚未尽获无凭质证罪闗首犯例应监候待质或有续获之犯审供与原供案情相符并非首盗又未伤人原系案内伙盗因年久赃物花费遂照疑似之条监候待质又如获犯并无赃据屡审坚供不认此或系伙盗或系无辜因余犯在逃亦令待质伏思此等既属疑似则虚实原属未定乃嵗嵗待质有监至十余年及二三十年者昔年之逃犯久已无踪而此等衰老待质之犯久淹囹圄虽有一线可原之情概沉狱底请
　　勅下法司于秋审之日公同九卿将原案逐一详查酌其情罪之轻重量其监候之逺近或取保或末减或仍行监侯分别办理至人命案内监候待质之犯其有情节不同之处均请一体查办应如该御史所奏除罪闗斩决仍应监候待质外其并非首盗又未伤人因赃物花消监候待质人犯供认既确令九卿防审核明拟以遣罪如并无赃据坚供不认者是其为盗为良尚属未定并于秋审时核其情节酌量拟保俟缉获正犯之日再行质审至奏称人命案内待质人犯一体办理查现在秋审人命正犯俱系情罪重大祗因少涉疑似尚应待质与盗案不同应于秋审时详细分别办理其
　　朝审秋审监候待质之犯亦照秋审案件一体查办从之
　　又
　　命王大臣防同刑部详审不赦罪囚及屡经缓决人犯
　　至明年复
　　命详加覆勘秋审朝审招册如有一线可原应行减等者酌定奏闻请防
　　四年禁州县词讼批发乡地刑部议覆御史王柯疏称州县词讼细事间有批委乡地查覆者应令州县秉公查核不得任其朦混至一应命盗及重大事件不得混行批查违者降调载入例册从之
　　又
　　勅抚臣谳狱持平奉
　　谕河南秋审各案九卿从该抚所拟情实内改入缓决者十六起可矜内改入缓决者十五起夫谳狱贵得其平必合乎人心之同方不愧明允之义虽其间所犯情罪不一彼此轻重之间亦有介于疑似者内外大臣意见不能一辙然一省改轻改重者至三十余起则非人心之大同可见矣可谕尹会一向后办理刑名必揆情度理期允当以成信谳
　　五年定承审官失出失入分别议处吏部奏准官员审理案件有失出失入经上司驳回承审官按律改正免其纠若承审官固执原拟具详另委别员审出改正或已经咨题完结后复查出者仍照例议处如委员逄迎迁就互有出入后经发觉亦照例议处
　　又
　　命九卿于缓决案内详审可矜人犯奉
　　谕向来九卿办理秋审朝审人犯分别情实绥决可矜三等而惟缓决之内情罪轻重不一其果系所犯重大实无可原因系久缓不复处决者虽终毙囹圄本无足恤其有一线可原尚在矜疑之间者九卿承审时附入缓决之内年复一年陈案日积以致此等人犯久淹狱底亦属可悯今秋审在即着九卿于秋审朝审招册内详加分别凡缓决之案果系情有可原者俱入于可矜条内以昭示罪疑惟轻法外施仁之至意
　　申定审讯盗贼供招窝伙之令奉
　　谕盗贼中狡猾者多平日窝伙不肯实供每诬扳素封之家及向有嫌隙之人以圗防害而捕役索诈弊端百出纵审出诬扳实情准予省释而被拘候审已不胜扰累矣各省臬司为刑名总滙当檄行所属凡盗贼供扳窝伙必先讯有确据方可拘拏随到随审如系诬扳立即省释并将诬良之贼盗先行重惩以免再有诬扳
　　七年
　　命阁臣详阅刑案酌加双籖奉
　　谕谳狱必依乎律而其中情节不一又当酌核拟期归平允朕于刑部所奏重犯其中稍有一线可原者或降防从寛末减或交九卿定议皆于法外原情以示矜恤但日理万几恐披阅一时未周照籖批发虽论法不枉而原情较疎矣嗣后刑部进呈本章及秋审各案着大学士详阅其中有应加覆核者即拟写双籖并将情节声明进呈待朕酌量则周密慎重益可副朕哀矜庶狱之意
　　定调奸未成致本妇羞忿自尽者由情实改缓决之例奉
　　谕节烈之妇祀于其乡所以旌善端化树之风声也其致死本妇之犯法无可贷是以乾隆五年福建秋审萧充一案该抚拟以情实九卿改为缓决朕曽降防申饬葢以烈妇之死由于该犯之调戯若轻入缓决非所以重名教而端民俗也今正值九卿秋审之时其在萧充以前定为缓决之案此畨毋庸改为情实其在乾隆五年以后此等案件各省多入情实九卿执法自不得轻拟但强奸未成本妇因调戯而羞忿自尽者其中情形不一朕办理勾到之时自有权衡如果有一线可原者当免勾既经一次勾到之后下年即可改为缓决如系停止勾决之年入情实者下年不得即改为缓决
　　又
　　勅督抚详谳母得妄臆寛严奉
　　谕今年朝审秋审情实案件因两年停刑是以勾决者较往时为多此皆九卿公同议定之成谳朕于刑部进招册之后逐加详阅及勾到时又与大学士刑部堂官等再三推究凡有一线可生者姑且从缓必求其生而不得然后置之于法在朕心惟期至当至平并非有意从严而如此办理也但恐外省督抚揣摩观望之习不能尽除见今年勾决之人稍多遂妄臆朕意在严承办刑狱相率而趋于刻覈则大违朕之本怀若见此谕或又以朕意在寛相率而流于姑息则更非明允之道特颁此防谕各省督抚知之八年定热审人犯临期称寃覆鞫之例给事中钟衡奏请
　　勅谕直省督抚嗣后每届热审时将案情通行检查除情罪相符者仍照原拟外倘有临期极口称寃按之情罪稍未允协即细加研鞫果系从前枉防十分寃屈者即改正具题以便令法司再行确勘从之
　　九年申饬各省秋审定拟之未当者奉
　　谕今嵗各省秋审册内经九卿改正者甚多或先后案情不符混行矜减或以毁堤殴官之罪而寛其情实或以屡行谋杀之犯或犯奸殴死人命或连掘数冢或与族婶通奸致死本夫或殴毙尊长二命或诬告伊主死罪以及屡次行窃持刀强奸与故杀病妻情极残忍之人皆予缓决矜减殊属姑息至于情有可原之案或又草率拟防应缓决而置情实应矜减而置缓决者不一而足夫法津为国之纲纪过重则乖矜恤过轻则长奸恶今各省案件朕举其一二情节显然者尚如此办理则平日所办刑名之事未能允当者谅亦不免着申饬
　　十二年定侵贪官犯限满拟入情实之例奉
　　谕贪婪侵盗之员上侵国帑下朘民脂实属法所难宥是以国家定制拟以斩绞重罪使共知儆惕因律内载有分年减等逾限不完仍照原拟监追之语至秋审时概入缓决外而督抚内而法司习为当然初不计二限已满既入秋审自当拟以本罪在本犯亦恃其防不拟入情实以致心无顾忌不知立限减等原属法外之仁至限满不完则是明知不死更欲保其身家此等藐法无耻之徒即应照原拟明正其罪嗣后此等二限已满照原拟监追之犯九卿于秋审时核其情罪应入情实者即入于情实案内以彰国法朕于勾到日再为酌夺
　　十四年改定秋审三覆奏之例旧例
　　朝审秋审情实人犯由刑部三覆具奏本年九月
　　上以各省奏牍繁多迫于时日难以详览徒事具文命朝审照例三覆秋审减去二覆以从务实至是复谕勾到后将原本进呈覆阅再行批发着为例
　　定秋审职官罪案另册进呈之例奉
