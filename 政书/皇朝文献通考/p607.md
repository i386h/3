<!-- { "loadSidebar": true } -->
　　皇上御制序曰平定凖噶尔方畧书成纂言者以序请夫序者所以叙其事之本末而因文以悉其肯綮也事之本末则方畧三编尽之矣太学之碑磨崖之铭西师之诗开惑之论亦既悉其肯綮矣如是则可以不烦重序虽然五年之间大勲两集又十年而后书成是不可以无序且朔漠金川前例具在也乃允其请而为之序曰功不可以虗成名不可以伪立幸不可以屡徼志不可以少侈夫用兵中国自古为难而况逾沙漠天山万里而遥乎旰斯宵斯劼劬以至有成功非虚而名非伪是仅可免后人之指摘耳若夫扬扬自诩以为诚若能操必胜之券则不惟致物议而贻口实于心亦诚恧若也借众之力幸厎于绩然我士卒之撄锋镝者不为少矣故此书之辑率因忠魂义魄不忍令其冺没无闻具载以志之而犹不在于扩土开疆之为也既平凖噶尔延及回部悉主悉臣耕作赋役兴焉此亦一再徼幸矣而犹不自知足欲屡试我鋭而别有图是志侈也志侈者不祥故近日撤征缅之防甫降而彼适投诚我兵振旅以还告成事焉此非盈虚消息之理防若响应乎是则此序之作不惟廻思而若有惊亦且永图而怀有戒也【臣】等谨按是编记开辟西域始末厘为三编自康熙三十九年七月乙未至乾隆十八年九月壬申志其縁起详述
　　圣祖以来屡申挞伐之事是为前编自乾隆十八年十一月甲戍至二十五年三月戊申备録扫荡伊犂及削平阿睦尔撒纳殱馘波罗尼都霍集占之事是为正编自二十五年三月庚戍至三十年十一月庚寅凡一切列戍开屯设官定赋规画善后事宜与讨定乌什及絶域向风之事毕载焉是为续编盖前代丰功武畧史不乏书未有展拓黄图二万余里使龙沙雪岭之间安如庭闼
　　圣武逺扬有如是之超前轶后者于以光昭
　　祖烈垂裕万年真为书契以来未之一覩者已
　　皇清开国方畧三十二卷
　　乾隆三十八年大学士舒赫徳等奉
　　敕撰
　　皇上御制序曰粤昔成汤放桀于南巢惟有慙徳曰予恐来世以台为口实斯成大圣人昭徳埀裕万世之训而非漫为谦辞也盖世之治乱犹日月之盈晦四时之周序治极必乱乱极亦必返治此守器者所宜保泰而嬗代循环所由有开剏也汤之后为武王其于处桀纣则武已不如汤矣三代以下武之不如其余又何足屈指数故以开剏论之实不如有元之与我大清也夫中国之嬗代莫非其祖宗本其君之臣子也有元兴于北漠我大清兴于东海与中国无渉虽曾受明之官号邪究不过羁縻名系而已非如亭长寺僧之本其臣子也况乎戴不共之讐乘自坏之势抚定中原建基立极以武王于汤有光拟之则实于汉明有光而唐宋在所弗论矣故兹开国方畧之着不重于继明定中原而重于自鄂多理以至赫图阿拉因十三甲筚路篮缕得盛京而定王业若夫兴王之始长白朱果盖犹简狄元鸟姜源履迹
　　天生
　　圣人治四海必有祥符与众不同而更在于
　　圣人之奋智勇受艰辛有以冠人世答
　　天命夫岂易哉予小子受
　　祖宗之业每于读
　　实録观我
　　太祖开国之始躬干戈冐锋刃有不忍观不忍言而落泪者继思不忍观不忍言之心为姑息之仁其罪小观至此而不念
　　祖宗之艰难不勤思政治以祈
　　天永命慎守神器其罪大故令诸臣直书其事以示后世即明臣之纪本朝事迹如黄道周之博物典彚之类不妨节取以证信实然予此为非啻自励而已也欲我万世子孙皆如予之观此书之志其弗动心落泪深思永念以敬
　　天命守
　　祖基兢兢业业惧循环治乱之机则亦非予之子孙而已矣此开国方畧之书所以作也呜呼可不敬哉可不慎哉
　　【臣】等谨按班彪王命论曰帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归往韪哉斯言此虽唐虞三代禅伐不同然而受命之符其揆则一我
　　国家累承
　　世徳诞受
　　鸿图
　　太祖高皇帝经纶草昩
　　太宗文皇帝式扩昄章洎我
　　世祖章皇帝入关定鼎统一寰区
　　文徳武功蔚然大备而事经十纪或未能缕晰其详我皇上觐掦
　　前烈埀裕后昆
　　特命儒臣纂述成编冠以
　　发祥世统一篇自
　　太祖高皇帝癸未年始至天命十一年丙寅凡八卷自太宗文皇帝御极始至顺治元年甲申凡二十四卷钜目鸿纲编年纪载逺迈典谟之所纪实为史册所未闻千万世下跪诵是编共恍然于我
　　祖
　　宗运世之本
　　功徳所纪有如是之艰难缔造者宜乎
　　神器之膺与天无极也
　　钦定捕临清逆匪纪畧十六卷
　　乾隆三十九年大学士舒赫徳等奉
　　敕撰
　　【臣】等谨按是编纪戡定山东逆匪王伦而作伦以鸷忍悍戾之徒逞其邪説因而聚党作奸螳臂之逞诚不自量伏念我
　　皇上临御以来
　　厚泽深仁沦肌浃髓频年赈防蠲除不下数千万计食
　　福饮和人思効命
　　神武懋昭
　　勇智天锡宜乎肤功之奏无有迅于是役者篇中所载颠末具陈至其倡乱虽始于夀张而伏诛则在于临清故以临清纪畧为名焉
　　钦定平定两金川方畧一百三十六卷
　　乾隆四十六年大学士公阿桂等奉
　　敕撰
　　皇上御制序曰前平定金川实只受促浸一处之归降后平定两金川则并促浸儧拉两处削平之而屯戍其地不读前方畧不知予之抚顺宥过之寛惠不读后方畧不知予之保大经乆之苦心两金川之偝恩奢望屡赦屡叛与夫不得已用兵之原委亦既见之后告成太学之碑文矣兹方畧成而司事者以序请从其请是赘言弗从其请是阙体以书之有弁辞蒇体例也夫示之义方之谓方定之智畧之谓畧有方无畧失之执有畧无方失之随二者相需殷而相得彰且方有隅之义而象地畧有包之义而象天干圆坤方隂静阳动即兵法实不出乎此要之本于敬而弗懈公而无私泰而不骄勤而非躁然后能赏罚明而进退当缓急应而机宜合运之九重之上示之絶域之遥忘忧不可掣肘益不可是必注精神于董事之诸臣而念辛苦于冲之众士呜呼定方畧岂易言而成方畧更难覩也今幸覩方畧之成庶乎五年防餐废寝之劳得以少慰而借以解后世穷兵黩武之讥所谓伐逆不伐顺伐险不伐夷者或庶几乎【臣】等谨按篇首恭録纪畧一卷
　　天章八卷末附臣下诗文八卷书中所载平定两金川事则始于乾隆二十年六月以迄乎四十四年十一月也粤稽冉駹旧地险絶寰区自中国用武以来兵力虽强罕有能至其地者故郎卡归命而后其子索诺木煽惑小金川僧格桑逞其鸷忍肆厥鲸吞以为石栈天梯势难飞度我
　　皇上造化由心舆图在掌
　　运筹九天之上决胜万里而遥僧格桑授首行间索诺
　　木献俘
　　阙下仰见
　　耆定之隆实为旷古所未有而昔曾开一靣之网今复
　　申九伐之讨者
　　圣主固出于不得已也
　　钦定兰州纪畧二十一卷
　　乾隆四十六年大学士公阿桂等奉
　　敕撰
　　【臣】等谨按是编恭纪戡平逆回苏四十三始末回人久隶版图散处中国其杂居西北陲者性多犷悍苏四十三等诡称传法于祖国别立新教与旧教搆争遂萌不逞啸聚河州用是
　　命将遄征殱除丑类凡
　　睿谟硕画具着篇中所以为自外
　　生成者之炯戒也
　　钦定歴代纪事年表一百卷
　　康熙五十年内阁学士兼礼部侍郎王之枢等奉
　　敕编
　　圣祖仁皇帝御制序曰古者纪事之书其体有二专纪一事而具其始末者尚书之体也编年而通纪一时之事者春秋之体也自汉司马迁作史记尽变尚书春秋之体而后世为史者皆师之然其法实不外乎尚书春秋其本纪世家即春秋通纪时事之体八书与列传即尚书专纪一事之体而所谓年表者又编年之变例也歴代之史具矣而表多缺焉康熙四十四年春朕南巡吴防有儒生龚士炯进其所编歴代年表若干卷起陶唐而终于隋朕惜其用心之勤而业未境也乃命侍郎周清源内阁学士王之枢续之迄于元至正之末凡一百卷其体依仿诸史而微有别者诸史之表各分一类而是编则王侯宰辅以及外藩层次附列于帝纪之下诸史之表独载废置朝防征伐之大者而是编则每事皆系焉是其所以异也代逺文繁亲加裁定复考正三元
　　甲子编年一卷列诸简端昔宋袁枢为纪事本末朱子以为与资治通鉴相表里亦犹左氏之于春秋既依经而作传而复别为国语以相错综也以是知纪事之书不厌其类之广盖以歴世乆逺事物纷赜观者易于遗忘故别为一体以提其要而使致详焉是编之作亦所以备史之一类云尔翰林检讨马豫镌板告竣为序其大指如此
　　凡例曰司马迁史记年表及司马光通鉴目録皆以年为经以国为纬兹本其例记事以朱子通鉴纲目南轩纲目前编商辂续纲目为主酌加裁损复防之司马光资治通鉴金履祥通鉴前编薛应旂宋元通鉴及二十一史始唐虞迄宋元代殊事异表亦随时变式随式变例各有取义焉
　　御批通鉴辑览一百十六卷附明唐桂二王本末四卷
　　乾隆三十二年大学士公傅恒等奉
　　敕撰
　　皇上御制序曰编年之书莫备于
　　皇祖御批之资治通鉴纲目盖是书集三编为一部自三皇以至元末明初振纲挈目谨予严夺足以昭万世法戒为人君者不可不日手其帙而心其义也然
　　皇祖虽尝抉精微徴辞旨著论百余首亦惟析疑正陋埀教后世耳于其书则一仍厥旧无所笔削也故全书篇幅虽多而议论乃什倍于事实即如前编之中总论史论音释辨疑考证纷不一家正编之中凡例发明书法考异集览考证正误质实滥觞益甚至于续编之作成于有明诸臣其时周礼沿尹起莘例作发明而广义则出于张时防效刘友益书法而为之者夫发明书法其于歴朝兴革正统偏安之际已不能得执中之论而况效而为之者哉且以本朝之臣而纪其开国之事自不能不右本朝而左胜国此亦理之常也况三编中嬗代崛起之际称太祖而系以我者不一而足亦非体例也故命儒臣纂歴代通鉴辑览一书尽去歴朝臣各私其君之习而归之正自隆古以至本朝四千五百五十九年事实编为一部全书于凡正统偏安天命人心系属存亡必公必平惟严惟谨而无所容心曲徇于其间观其书者凛天命之无常知统系之应守则所以教万世之为君者即所以教万世之为臣者也书中批论一依
　　圣祖之例自述所见据事以书者十之三儒臣拟批者十之七而经笔削涂乙者七之五即用其语弗防窜者亦七之二云
　　【臣】等谨按明正徳中李东阳等撰通鉴纂要一书旧藏
　　内府
　　皇上因其纪载舛漏襃贬失宜
　　命儒臣详稽史传参订是非
　　亲洒丹毫祥加评断
　　酌理凖情推见至隠而尤于系统年表
　　示予夺进退之大公大哉
　　王言所谓非一时之书而万世之书也至于福王南渡
　　残喘茍延
　　特命于乙酉一年分注以存其位号唐桂二王窃据称
　　戈迹同昰昺而遗臣轶事犹
　　命考稽颠末附缀篇终此则
　　覆帱之量尤非涑水紫阳所能窥见万一者已
　　钦定通鉴纲目三编四十卷
　　乾隆四十年奉
　　敕撰
