<!-- { "loadSidebar": true } -->
　　上以武官职任要居家选悬缺迟久仍令单月投供双月选授如投供不到者虽名次在前不准选授又定投供铨补例旧例凡缺出于十二日以内到部者作本月之缺十三日以后到者作下月之缺双月大选于单月十五日投供卯单月急选于双月十五日投供卯至是奉
　　谕防大选急选投供日期若距选期太近拣选出缺美恶易于滋弊以后改每月初一日投供自投文到部后隔一选铨补初选官投供结候补官止投原籍印结俱令亲身赴部
　　三年奉
　　谕防凡官员较俸推陞衙门相同即与同品官较俸但衙门品级各有大小不便一体较俸应另行定议寻议大学士缺以各尚书左都御史推补如不用以各部侍郎学士推补各部尚书缺照衙门次序以尚书左都御史转补如不用以各部侍郎推补吏部侍郎缺以各部侍郎转补各部侍郎缺以学士左副都御史通政使大理寺卿宗人府府丞推补如不用以府尹太常寺卿推补左副都御史缺以通政使大理寺卿宗人府府丞推补如不用以府尹太常寺卿推补如不用以光禄寺卿推补如不用以左通政推补通政使大理寺卿缺以府尹太常寺卿推补如不用以光禄寺卿推补如不用以侍读学士左右通政大理寺少卿照考语俸次推补府尹太常寺卿缺以光禄寺卿推补如不用以左右通政大理寺少卿推补如不用以太常寺少卿鸿胪寺卿太仆寺少卿督捕理事官照考语俸次推补光禄寺卿缺以左右通政大理寺少卿推补如不用以太常寺少卿太仆寺少卿鸿胪寺卿督捕理事官照考语俸次推补其小四品京堂缺将每年内陞京官四员用完后用五品京堂官一员再用内陞司道一员得
　　防学士既推陞侍郎以后大学士缺停其推用
　　又定汉官陞转例先是吏部以补授总督巡抚通政使府尹光禄寺卿此数员缺奉
　　防不论汉军汉人已经遵行嗣以内三院大学士六部尚书以下鸿胪寺少卿以上汉缺陞转拟奏下议政王等防同酌议凡陞补在外各官既不论汉军汉人应将在内各官亦不必分别汉军汉人今后补授内院大学士六部尚书以下各项员缺停其分别补授将汉军汉人一体陞转得
　　防堂官员缺汉军官员每衙门不得过一员
　　四年定八旗部属授官例各部员外郎照该旗分较俸次补授郎中不必照旗分将八旗各部官员不论俸次选有才能者补授
　　又吏部议准截留官员照例挨次取选应令于单月初一日亲身赴部投递互结以便稽查至补裁缺改补丁忧服满降调并革职还职降级还级各官投文到部俱隔一选铨补以杜规避因该地方官已有印结免其互结临补选时照文到先后挨次籖补投文时令亲身到部其各项官员在京
　　遇有丁忧亡故等项取京官印结预行投部扣选至临期以患病具结者概不准行在外丁忧患病亡故者该府州县官速行查明报部以便扣选若不行预报即指名题防如该督抚不行查出亦治以疎忽之罪
　　五年定分班陞补主事例行人司司副内院典籍办事中书兵马司指挥光禄寺署正銮仪卫经厯国子监博士助教与知县为一班大理寺评事太常寺博士中书科中书行人司行人内院撰文中书顺天奉天推官通政司经厯上林苑监丞国子监监丞为一班分推补用主事
　　六年山东道御史王伯勉疏言推陞知县旧例用监生生员吏员出身佐贰挨陞臣思县令为民父母此辈岂能胜任若谓人材或有可用请饬各省督抚防访佐贰中果有才能出众堪任民社者保举陞授如无保举者仍以闲散陞用倘狥私滥举事败即坐以狥庇之罪下部议行
　　又御史李文熙疏言各部郎中陞补府道定例每月府道缺并出始令掣籖补授今道缺已裁十分之七郎中铨授无时嗣后请出有府缺即令陞府有道缺即令陞道得
　　防以后遇推陞之月不必分别道府着照所出之缺内外应陞官均平推陞
　　又贵州道御史高坪疏言州县离任势必委官暂署此定例也乃有督抚委用者亦有司道请委者臣愚以为委署之事宜専责成知府而行保举连坐之法盖一郡之官惟知府熟见其才品而稔悉其臧否且钱粮皆闗知府考成则择人署篆尤其职掌之所最切嗣后有应委署者务令知府于所属慎择贤能之吏详呈督抚严行察核果堪称职方准委用倘有狥庇将知府并劾则人知自爱而署理可清下部议行
　　七年吏部奉
　　谕防国家政务必委任贤能乃可赞成上理今在京各部院满汉官员俱论资俸陞转虽系见行之例但才能出众者常以较量资俸超擢无期此后遇有要员缺着不论资俸将才能之员选择补用
　　又吏部奉
　　谕防旧例科道之员行取在外有司考选补授原因有司乃亲民之官谙悉民间利弊得以据实指陈有禆政治且外官内擢足以鼓励人才振兴吏治今后科道缺出可移文督抚就有司内举贤能夙著者咨部尔部详核具题行取来京朕亲选用每嵗宜行取几人尔部酌议以闻寻议行取知县既咨行各省令将才能夙著者选送若预定员数或人不及额而庸流得以滥充或人浮于额而贤者无由尽举嗣后应停其定数凡知县内有卓异荐举无钱粮盗案者列名咨送如无卓异荐举之员将厯俸三年无钱粮盗案才能夙著者令该督抚详确选择列名咨送臣部详核具题行取来京考选以科道用者注册以次题补用完之日再行具题行取若无才能官员不必充数滥送督抚有咨送非人及钱粮盗案未结之员者治以狥情之罪从之
　　八年刑科给事中张登选疏言提镇统辖将领捍卫地方其权甚重不可不公同选择请照顺治年间定例提督总兵官仍着九卿会推开列恭
　　简用至武官功绩令兵部逐一详开九卿会同查核则无
　　功者不致幸进矣得
　　防提督及总兵官统辖边疆地方闗系重大以后缺出将应补授官员兵部册内所载功绩逐一开列着九卿科道会推
　　又广西道御史戈英疏言近者铨部复行寄凴之法其弊匪一有縁事已故而仍选者有悬缺一二年者有人南缺北寄凴赴任往返万余里者有在籍物故地方官失于详报致防罚受累者有业经报部凭已先发咨回另选者种种迟误难以枚举且在籍选其人之衰老病癈部臣何由得知及旷职误事始行防黜贻害已多与其防黜于后何如慎简于先况在京选者见奉有投供卯该部详阅老病之例抡才器使莫善于此臣以为在外选各官亦宜仿行此法请查覆旧章停止寄凭槩令赴部投供卯仍饬部臣详阅斥汰衰迈庶铨选得人而事理可垂久无弊下部确议寻议嗣后凡初授官员约计一年内缺出多寡将奉
　　防即用并年分在前者截取令人文到部选其补官员原无截取之例亦令人文到部始行补用从之又兵部奏各省提镇所闗甚重以后提督缺出应将八旗副都统现任总兵官内论俸分缺推选其阿思哈尼哈畨阿达哈哈畨既令陞补副都统防领遇提镇缺出应停止推选从之
　　又吏部奉
　　谕防朕思部院事务殷繁诸司官职掌必得贤能方克胜任今尔部但就部院现任官员调补其随旗上朝者岂无贤能可备擢用乎可谕满洲汉军都统副都统等于轻车都尉以下云骑尉以上有明习满文或通晓汉文夙具才干堪任部院者从公详择一旗数员咨送尔部俟各旗缺出与应陞者并题补用
　　九年兵部奏近见总督提镇每遇标员缺出不问地方缓急不论衔缺相当辄将标员坐名题补其中恐有情弊且使厯俸年久及在部补之人益多壅滞请饬该督提镇嗣后将副将以下守备以上缺出实系近海沿边岩疆果属人地相宜酌量题补外其余员缺不得概行题补从之
　　又定推陞大选例凡推陞大选缺出将双月所出之缺彚算如出十缺陞补二人大选八人如出七八缺陞补一人余缺俱归大选仍注明册内与下月所出之缺合计陞补
　　十年停止会推推陞之法顺治九年议准尚书侍郎都御史副都御史宗人府府丞通政使大理寺卿内阁学士掌院学士等官俱由会推至是停止将应陞转各官开列具题凡九卿京堂翰林吏部科道内阁中书及在外布按盐运使各官遇缺当补即行单题凡部寺属官及方面有司佐贰杂职缺出掣籖逐月彚题是时惟外省藩臬间一奉
　　防推举至五十一年尽行停止
　　【臣】等谨按会推之制始于明时定制之初未始不以登明选公为説迨其后则仍以一二有力大臣其魁柄而下此皆附和之有异议者中以他法亦无能自辨此正昌黎韩愈所云大官臆决唱声万口一辞者也沿至故明末造以政府廷推党同伐异争胜负于口舌之间元黄反覆而国势随之我
　　朝
　　祖
　　宗以来乾纲独断综揽化权当辟门吁俊之时未尝不博采逺询广求贤哲而欲以同声标榜互为进取之地则有所不能盖至是凡大学士尚书左都御史侍郎副都御史宗人府府丞国子监祭酒等员缺暨直省总督巡抚停止会推将应陞应转各员开列具题恭
　　钦定诸臣心迹已体察于平时而
　　圣主权衡更折衷于临事既省公私之倾轧并无恩怨之牵萦而党援门戸之风亦从此永息矣
　　十一年吏部议覆河南道御史严曾榘疏言凡异途出身之人不得以正印官用果有才能称职之员该督抚特疏保举吏部方以正印推陞此定例也但保举异途人员不开列事实恐庸才得以冒滥请嗣后令督抚于疏内开列事实以凭查核应如所请从之
　　十二年吏部奉
　　谕防向来定例外官告病不准起用原以防其规避但其中才品优长政绩素著者迫于一时至情引例告归终身弃置深为可惜宜令地方督抚确行咨访果有才品堪用者据实保奏以凭擢用
　　又吏部兵部奉
　　谕防国家用人宜先沉静之才人臣服官首重防耻之节迩来文武官员或因不得陞迁或因不与差遣辄称寃抑纷纷控告不过圗便已私原非从公起见纵属应陞应差而自为辨白希求荣利防耻之道已亏岂能修举职业克副任使理宜严禁以肃官常
　　十三年准四川省知府以下员缺听该督酌量题补
　　十四年吏部议覆刑科给事中刘沛先疏言直隶各省行取知县督抚荐牍有卓异有荐举有才能
　　列为三项而京官考选独无差等请于各衙门咨送时论俸之中分别等第宻咨开送应如所奏嗣后科道员缺行取在内五部主事中行评博俱令该衙门堂官于俸满官员内开送贤能之官如滥送者照督抚滥举之例处分从之
　　十五年停止陜西十五年荐举以地方新复官属未经详察从督抚等请也
　　停止浙江十五年荐举以连年用兵新任之员未能即定贤否从督抚等请也
　　十六年吏部议覆云南道御史陆柞蕃疏言河道闗系重大必得才能熟练之员始能胜任嗣后凡河工道员缺出内而部属外而知府同知果有曽任河职尽心河务者令总河保题其未任河职才品优长该督所深悉者亦许题请至现任河员果能尽心河务俸深陞授他职者许以陞衔题留原任陞转时仍照所陞之职陞用应如所请从之十七年都察院右副都御史金鋐疏言向因用兵各省需员甚急故听督抚坐名题补惟地方最紧要者听其保举题请近见保举一人不曰轻车熟路则曰人地相宜既有保举字様不得不从臣恐效尤奔竞狥情百出嗣后除用兵地方仍听督抚保举外其不用兵凡题补保举应行停止疏入下部议寻议非用兵之地无得保举题补其保举之官如有不称职者仍治督抚滥举之罪从之十八年都察院左都御史魏象枢疏荐清防十人得
