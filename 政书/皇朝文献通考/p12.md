<!-- { "loadSidebar": true } -->
　　皇考俯允臣工之请定耗羡归公之法就该省旧收火耗之数归于藩司酌给大小官员养亷有余则为地方公事之用小民止各循其旧有之常有轻减无加溢也而办公有资捐派不行有司之贤者固无所用其矫亷而不肖者亦不得肆其贪取此爱养黎元整饬官方之至意并非为国用计为此举也且以本地之出产供本地之用度国家并无所利于其间然通天下计之耗羡敷用之处不过二三省其余不足之处仍拨正供以补之此则臣民未必尽知者此十数年中办理耗羡之梗槩也朕御极以来颇有言其不便者朕思古人云琴瑟不调甚者则解而更张之此事若宜变通何可固执是以留心体察并于今年廷试时以此策问诸生乃诸生奏对不过敷衍成文无当实事旋降防询问九卿翰林科道并各省督抚等今据诸臣回奏大抵皆以为章程一定官民久已相安不宜复议更易众论佥同朕再四思维耗羡在下则州县所入既丰可以任意挥霍上司养亷无出可以收纳餽遗至于假公以济私上行而下效又不待言矣则向日朕所闻者未必不出于愿耗羡之在下以济其私者之口传曰作法于凉其弊犹贪作法于贪弊将若之何朕日以亷洁训勉臣工今若轻更见行之例不且导之使贪重负我
　　皇考惠民课吏之盛心乎此事当从众议仍由旧章特颁谕防俾中外臣民知之
　　定陜西新垦地折徴科则陜西新垦之地淹浸不常嵗收十之一二定以五亩折徴一亩土方硗薄之地每耕种后必须休息以四亩折徴一亩极边寒冷之地山多地少收成尤薄以三亩折徴一亩八年
　　谕朕维养民之本莫要于务农州县考成固应用是为殿而向来公令不专以此课吏者因其事甚朴无可炫长其迹似迂骤难见效又或上司之察勘难周有司之条教易饰不似催科聴断捕盗等事之显而有据也督抚察吏每于此等本计转视为老生常谈漠焉不甚加意以致州县之吏趋承风防专以簿书期防为先而农事反居其后不知为治之道本举而末自随之如果南亩西畴人无余力于耜举趾日无暇时则心志自多淳朴风俗自鲜嚣凌人知急公而闾阎无待追呼矣人知畏法而盗贼因以寝息矣本计既端末事亦次第就理如此则州县之考成似疏而实密即督抚之察覈可简而不繁日计不足月计有余民生大有裨益即治道亦渐致郅隆若夫朝令夕申意非不美束缚驰骤适以扰民为督抚者当善体朕意毋视为具文毋事于涂饰诚实心化导其属俾属吏亦实心劝课其民庶几野无游惰之风家有葢藏之乐各省督抚其共勉之
　　又
　　谕前漕运总督顾琮奏请举行限田之法每户以三十顷为限以为如此则贫富可均贫民有益朕深知此事名虽正而难行因谕云尔以三十顷为限则未至三十顷者原可置买即已至三十顷者分之兄弟子孙每人名下不过数顷未尝不可置买何损于富民何益于贫民况一立限田之法若不查问仍属有名无实必须户户查对人人审问其为滋扰不可胜言夫果滋扰于一时而可收功于日后亦岂可畏难中止今辗转思维即使限田之法地方官勉强奉行究于贫民无补是不但无益而且有累也而顾琮犹以为可行请率领地方官先于淮安一府试行之朕令其再与尹继善熟商今据尹继善陈奏难行之处与朕语不约而同则此事之断不可行断不能行实出人人之所同然又岂可以尝试特降防晓谕顾琮此事着停止并令各督抚知之
　　九年
　　谕台湾大小武官创立庄产开垦草地永行禁止至十一年又以台湾地绵亘二千余里近山有水之处皆属膏腴种植之获倍于内地歴经禁止内地民人不许私买畨地但日久法弛奸民趋利如骛嗣后如有奸民私买告发之日将田归畨仍照律计亩治罪荒地减一等其潜入生畨界内私垦者照律严治
　　更定台湾垦田科则台湾自雍正七年之后陞垦田园俱照同安则例后经部议以同安则例太轻改照本地旧额至是
　　谕令地方官确勘田园肥瘠照同安则例分别上中下
　　定额徴收
　　令直隷课民种植果木时议以直隷天津河间各属土性宜枣深冀亦产桃李至于榆栁之类河洼鹻地各有所宜应令民间随宜广种如有旗地可种树木之处该管各官劝谕旗人亦多为栽种下部行之
　　十一年
　　谕广东高雷亷等府属勘出可垦荒地大抵山冈硗瘠者居多开垦非易小民未霑收获之益先虑陞科之累是以未垦者聴其荒芜即已经承垦者亦生畏缩之意朕思各省生齿日繁地不加广贫民资生无策今高雷亷三府荒地既与平埔沃壤不同即听该地民人垦种一槩免其陞科永为世业
　　十五年申弓尺盈缩之禁户部议准自顺治十二年部铸弓尺颁行天下康熙年间复行严禁如有盈缩定以处分迨后各省弓尺多有不齐乾隆五年行令直省各将该地方见行弓尺式様报部惟直隷奉天江西湖南甘肃四川云南贵州并两淮河东二盐塲俱遵部颁弓尺并无参差不齐此外或以三尺二三寸或以四尺五寸或以六尺五寸或以七尺五寸为一弓或二百六十弓或三百六十弓或六百九十弓为一亩均未遵照部颁之式今若令各省均以部定五尺之弓二百四十弓为一亩倘部颁弓尺大于各省旧用之弓势必田多缺额正赋有亏若小于旧用之弓又须履亩加徴于民生未便且经年久逺一时骤难更张已据各该抚开明不齐縁由报部存案毋庸再议嗣后有新涨新垦陞科之田务遵部颁弓尺丈量不得仍用本处大小不齐之弓如有私自増减盈缩照例处分
　　十六年豁免江南武进阳湖二县开抵役田租银
　　谕曰朕闻常州府属之武进阳湖二县开抵役田租银一项原系前明时虚田领价后因本户逃亡株连亲族各将已产开抵实非前明原置之田亦非当日领价之户小民条粮役租力难并输除应办条漕仍照民田一例完纳外其新旧租银槩予豁免以除民累十八年
　　谕广东琼州为海外瘠区贫民生计维艰查有可垦荒地二百五十余顷照高雷亷之例召民开垦免其陞科
　　是年总计天下土田七百八万一千一百四十二顷八十八亩赋银二千九百六十一万一千二百一两粮八百四十万六千四百二十二石各有竒草五百十有四万五千五百七十八束
　　直隷民田六十五万七千一百九十一顷八十七亩赋银二百四十一万一千二百八十六两粮十万一千二百二十九石各有竒草九万四千四百四束粮草均留充本省经费
　　奉天民田二万五千二百四十三顷二十一亩赋银三万八千百有十两粮七万六千二百六石各有竒粮充本省经费
　　江南江苏民田六十八万九千八十四顷四十五亩赋银【雍正三年蠲除四十五万两乾隆二年蠲除二十万两实徴】三百三十七万一千三百三十四两粮二百十有五万五千二十一石各有竒嵗漕京师百七十一万六千八百八十九石留充本省经费四十三万八千百三十二石各有竒
　　安徽民田三十三万八千百二十顷九十三亩赋银百六十八万八千两粮八十四万五千二百四十八石各有竒嵗漕京师五十六万六千二百七十六石留充本省经费二十七万八千九百七十一石各有竒
　　山西民田三十二万九千五百八十六顷二十一亩赋银二百九十七万二百六十六两粮十有六万九千二百四十六石各有竒粮充本省经费山东民田九十七万一千五十四顷七亩赋银三百三十四万六千二百五十七两粮五十万七千六百八十石各有竒嵗漕京师三十四万八千七百七十八石留充本省经费十有五万八千九百二石各有奇
　　河南民田七十二万二千八百二十顷三十六亩赋银【乾隆三年蠲除百六十两实徴】三百三十万三千八十两粮二十四万八千八百六十五石各有竒嵗漕京师二十一万九千八百七十四石留充本省经费二万八千九百九十一石各有竒
　　陜西西安民田二十五万二千三百七十一顷三亩赋银百五十三万九百七两粮十有六万八千四百五十三石各有竒粮充本省经费
　　甘肃民田十有七万七千八百三十一顷三十三亩赋银二十五万七千七百二十三两粮五十万三千四百七十六石各有竒草五百五万千一百七十四束粮充本省经费
　　浙江民田四十五万九千七百八十七顷七十亩赋银【雍正五年蠲除八万七千二百两乾隆三年四年蠲除四万五百四十两实征】二百八十一万二千四十九两粮一百十有三万四百八十一石各有竒嵗漕京师八十五万六千七百三十九石留充本省经费二十七万三千七百四十二石各有竒
　　江西民田四十七万九千二百七顷六十二亩赋银【雍正三年蠲除七万五千五百四十九两乾隆三年蠲除三万七千七百七十四两实徴】百八十七万九千八百十两粮八十九万九千六百三十二石各有竒嵗漕京师七十七万百三十二石留充本省经费十有二万九千四百九十九石各有竒
　　湖广湖北民田五十六万六千九百十有三顷四十九亩赋银【节年蠲除十有八万二千四百五十四两实徴】百有十万八千一百五十三两粮二十八万六千五百五十四石各有竒嵗漕京师十有三万二千四百三石留充本省经费十有五万四千一百五十石各有竒湖南民田三十一万二千二百八十七顷九十八亩赋银【节年蠲除十有八万五百五十三两实徴】一百十有六万三千六十三两粮二十七万七千六百四十一石各有竒嵗漕京师十有三万三千七百四十三石留充本省经费十有四万三千八百九十七石有竒四川民田四十五万九千四百十六顷六十七亩赋银六十五万九千七十五两粮万四千三百二十九石各有竒粮充本省经费
　　福建民田十有二万八千二百七十顷八十七亩赋银一百十有七万七千八百九十九两粮十有六万八千四百五十三石各有竒粮充本省经费广东民田三十二万八千八百三十二顷九十三亩赋银百二十五万七千二百八十六两粮三十四万八千九十五石各有竒粮充本省经费广西民田八万七千四百顷六十亩赋银三十八万二千五百九十七两粮十有三万三百七十五石各有竒粮充本省经费
　　云南民田六万九千四百九十九顷八十亩赋银十有五万三千七百五十两粮二十三万八百四十八石各有竒粮充本省经费
　　贵州民田二万五千六百九十一顷七十六亩赋银十万一百五十六两粮十有五万四千五百九十石各有竒粮充本省经费
　　臣等谨按以上据防典所载是年奏销实数以雍正二年奏销数较之増田二十四万三千二百二十八顷六十一亩赋银三百二十四万八千六百六十两粮三百六十七万五千二十二石草五百四万一百五十九束
　　十九年定地方官勒包都图及贡监生员包揽钱粮罪例福建道监察御史胡定言地方官徴收钱粮或有自顾考成恐钱粮拖欠勒令富户包都图等弊应令该督抚即行防处部议应如所请并议定贡监生员包揽钱粮罪例从之
　　二十年定芦洲地亩坍卸拨补之例江西巡抚胡宝瑔言芦洲地亩坍涨靡常定例将新淤地亩拨补惟是有课芦洲先由水影沙滩积渐而成颇费工本自应将新淤之地拨补至水影沙滩等类原无工本例不陞课乃豪强之徒往往以无课沙滩与有课报坍之户混争拨补以致案牍尘积部议令嗣后新涨地亩尽有课坍户补足尚有余地即将无课坍户按照先后酌量拨补再有余剩始行召垦从之
