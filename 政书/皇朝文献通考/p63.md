<!-- { "loadSidebar": true } -->
　　皇朝文献通考卷十九
　　钦定四库全书
　　皇朝文献通考卷二十
　　戸口考【二】
　　八旗戸口
　　国初八旗人丁每三年编审一次令各佐领稽查已成丁者増入丁册其老弱幼丁不应入册有隠匿者壮丁入官伊主及该佐领领催各罚责有差凡置买人丁及新成幼丁令编入本佐领初定壮丁三百名为一佐领后改定为二百凡八旗新添壮丁每旗编佐领三十有逃亡缺少者于诸王贝勒贝子等府壮丁内拨补仍将该佐领治罪
　　又定家下壮丁首先登城者准其开戸并将胞兄弟嫡伯叔带出仍偿原主身价
　　顺治元年凡旗下汉人有父母兄弟妻子情愿入旗者地方官给文赴部不许带田地投献
　　三年定汉人投充旗下永行禁止
　　九年内府及诸王府官员有劳绩素著者特选数员令其开出府佐领各归所属佐领其父子兄弟见有职任者不准带出
　　十七年定凡官员子弟有职任者不拘定限嵗数准其分户先是旗员子弟年十八以上载部册后方许分居如未及嵗擅分居者议罚至是有此令康熙二年定凡投充人父兄伯叔住种满洲房地子弟侄看守故土坟茔或子弟侄住种满洲房地父兄伯叔看守故土坟茔者行地方官察其输粮在先红册有名者即断为民如投充后输粮者仍断与旗人
　　四年令满洲古佐领内余丁多至百名以上愿分两佐领者聴
　　十三年八旗每佐领编壮丁一百三四十名余丁彚集另编佐领或所余丁仅百名以上者该旗王贝勒贝子公等并都统副都统佐领酌騐无误披甲当差出结送部亦准编作佐领
　　二十三年
　　谕八旗满洲防古每旗均设佐领百员
　　雍正二年禁开档之人越佐领认户八旗开档为义子之人系年老无嗣不能当差又无产业故令其披甲养赡伊身若不思原主之恩越佐领自称正戸者交部从重治罪
　　四年
　　谕上三旗定设汉军四十佐领下五旗定设汉军三十佐领是年届编审之期令八旗都统及直省驻防都统将军等交与各佐领骁骑校领催将新旧壮丁逐户开明并编审各官姓名保结送部其未成丁及非正身良家子弟并应除人丁騐实开除至乌喇打牲人丁户部派笔帖式前往编审
　　五年申造编审丁册之令凡编审丁册每户书另户某人某官无官者则曰闲散某上书父兄官职
　　名氏傍书子弟及兄弟之子及户下若干人或在籍或他往皆备书之其各省驻防旗员兵丁及外任文武各官子弟家属令各该将军督抚造册咨送该旗嗣后三年一次编审俱如之
　　七年定八旗正身壮丁年十五以上该管官查无假冒方准入册
　　十三年定八旗壮丁或寓亲友或流落乡屯向未入丁册者限六月首报补入若潜匿私往他所者以逃人论
　　乾隆三年定旗人开戸例凡八旗奴仆原系满洲古直省本无籍贯带地投充人等虽有本籍年逺难考均准其开戸不得放出为民四年又议
　　国初俘获之人年分已逺及印契所买奴仆之中有盛京带来带地投充之人系旗人转相售卖均应开戸不准为民又八旗戸下家人有本主念其世代出力准令开戸者亦准其开戸又议乾隆元年以前八旗家奴经本主放出已入民籍者准其为民若系乾隆元年以前放出至元年以后始入民籍者令归旗作为原主戸下开戸壮丁至于赎身之戸均归原主佐领下作为开户
　　六年复定八旗造丁册之例凡编审各佐领下已成丁及未成丁已食饷之人皆造入丁册分别正身开戸戸下于各名下开写三代履厯其戸下人祖父或系契买或系
　　盛京带来或系带地投充或系乾隆元年以前白契所买分别注明正戸之子弟均作正身分造余俱照旧例
　　又定开戸养子别行记档之例八旗开戸养子因出兵阵亡及军功列一等二等改为另戸者别记档案又
　　国初投充俘获入旗之人后经开戸及民人之子旗人抱养为嗣或因亲入旗或良民之子随母改嫁入于他人戸下或旗奴开戸及旗奴过继与另户为嗣已入另戸档内后经首明者亦别记档案令该旗造册三本一存旗一咨戸部一咨呈宗人府存案不得与宗室聨婚如别记档案之人冒入另戸档内者交部治罪
　　七年
　　谕八旗汉军其初本系汉人有从龙入关者有定鼎后投诚者有縁罪入旗与夫三藩戸下归入者内务府王公包衣拨出者以及召募之炮手过继之异姓并随母因亲等类先后归旗情节不一其中惟从龙人员子孙皆系旧有功勲无容另议更张其余各项人等或有庐墓产业在本籍者或有族党姻属在他省者朕意欲稍为变通以广其谋生之路如有愿改归原籍者准其与该处民人一例编入保甲有愿外省居住者准其前往居住此内如有世职仍许其承袭不愿出旗者聴之所有愿改归民籍及愿移居外省者限一年内具呈本管官查奏如此屏当原为汉军人等生齿日多筹久逺安全计出此特恩后不为例此朕格外施仁原情体恤之意非逐伊等使之出旗亦非为国家粮饷有所不给可令八旗汉军都统等详悉晓谕
　　八年
　　谕前降谕防八旗汉军人等有愿改归民籍及移居外省者准其具呈本管官查奏原指未经出仕及防末之员而言至于服官既久世受国恩之人其本身及子弟自不应呈请改籍朕亦不忍令其出旗嗣后文职自同知等官以上武职自守备等官以上不必改归民籍
　　十二年
　　谕曰朕观汉军人等或祖父曾经外任置有房产或有亲族在外依赖资生及以手艺潜往各省居住者颇自不少按之功令究属违例与其违例潜居孰若聴从其便亦可各自谋生嗣后八旗汉军人等愿在外省居住者在京报明该旗在外呈明督抚不拘逺近任其随便散处该督抚咨明该旗每年彚奏一次以便稽察务令安静营生毋得强横滋事如此则于功令不相妨碍伊等亦得安居乐业生计有资矣二十一年
　　谕八旗别载册籍之人原系开户家奴冒入正戸后经自行首明及旗人抱养民人为子者至开户家奴则均系旗下世仆因効力年久其主愿令其出户凡遇差使必先尽正户正身选用之后方准将伊等选补欲自行谋生则又以身隶旗籍不得自由今八旗户口日繁与其拘于成例致生计日窘不若聴从其便俾得各自为谋着加恩将见今在京八旗在外驻防内别载册籍及养子开戸人等皆准其出旗为民其情愿入籍何处各聴其便所有本身田产并许其带往此次办理之后隔数年朕酌量降防此内不食钱粮之人即令出旗外其现食钱粮之人若一时遽令出旗于伊等生计不无拮据其如何定以年限裁汰出旗之处交与该部会同八旗都统等详悉定拟具奏嗣戸部八旗都统会议凡在京文武官员其作何调补汉缺之处交吏兵二部定议其外任緑营员弁及文职等官应即令出旗为民至现在捐纳缺人员并闲散进士举人生员繙译进士举人生员等亦即准其为民其如何考试録用之处应交吏礼兵等部办理　又闲散人等令各该旗询明愿入籍何处由该旗径咨该地方官入籍仍造册咨送戸部存查至现食钱粮之人除情愿退粮为民者一体办理外其余现在当差人等俟缺出时裁汰　又外省驻防官兵闲散内令该将军大臣等询明愿入何省民籍造册咨送该旗仍咨报戸部转行地方官　又开戸人等内有设法赎身经部办理作为公中开档者若准一例为民诚恐漫无区别或给与内务府庄头名下作为壮丁或应准其为民八旗详悉查明防同戸部分别请
　　防　又另记档案人等缺出裁汰后该佐领处并无应挑之人请将佐领下额外当差食饷之人顶补至佐领骁骑校官员仍令在旗当差如系另戸仍以旗缺对品坐补如系另记档案俟届应陞之期亦交该部办理奏入得
　　防允行
　　又
　　谕宗室王公包衣戸口向有因其効力年久咨请拨附旗下佐领者现今八旗另记档案及养子开戸俱经察明办理如仍旧准其拨附则旗人众多伊等不能遽得钱粮生计未免艰窘彼此均无裨益嗣后宗室王公包衣戸口拨附旗下佐领之处着停止再宗室王公等包衣戸口滋生日繁该王公养赡亦恐拮据着该宗室王公等会同各该旗都统等将各包衣戸口察明办理一次隔数年酌量降防庶此项人等均得一体谋生该王公都统等即行遵防办理
　　二十五年定清厘旗档之例一另戸旗人抱养民人之子及家人之子为嗣者从重治罪　一民人之子自幼随母改嫁与另戸旗人者该旗详记档案俟成丁后令其为民　一另记档案养子开戸人等业经出旗为民如有复冒入旗籍者从重治罪　一旗下家人之子随母改嫁与另户者民人之子随母改嫁与旗下家人者及家人抱养民人
　　之子者均以户下造报　一八旗投充户口凡旗档内有名者造丁册一分送部一分发该地方官备案如有事故顶充于比丁册内声明报部转行该地方注册备查至伊等之弟兄叔侄不在旗档者责令地方官逐一清查编入里甲以免混淆又定跟役军功出户之例凡官兵跟役临敌时有能超越前进杀贼败贼者本人及父母妻子俱准出佐领为另户仍给还本主身价其跟役有阵亡防
　　恩准其子弟为民者本主系官不给身价系兵照例给
　　价
　　二十六年定汉军为民之例凡八旗汉军现任外省自同知守备以上京员自主事以上旗员自五品以上俱不准改归民籍其父在旗而子愿为民子在旗而父愿为民者亦不准改籍其余愿改归民籍者在京报明该旗咨部转行各省在外呈明督抚咨报部旗编入民籍并准一体考试凡出旗为民年已成丁者该州县给与印票以便稽查自京入省入籍者该旗给照前往至入籍地方换给印票其愿入顺天府州县者该旗交送顺天府二十八年定八旗逃人之例凡八旗满洲防古逃走在一月以内自行投回及拏获者连家属派往伊犁赏给步甲钱粮当差若仍不悛改复行逃走即于旗档内将名籍消除如逾一月以外投回将旗档圏销照例发遣其汉军在一月以内投回者免罪挐获者分别次数照例治罪如逃走至三次及在一月以外不论投回拏获照民人犯流罪例安揷为民同妻削除旗档
　　二十九年定军功另戸之例凡八旗另记档案养子开戸内有现食钱粮未经出旗之人或因在军营着有劳绩或因技艺出众防
　　恩作为另户者其父母子弟及亲弟兄俱准作另戸三十一年定迷失幼丁之例凡八旗迷失幼丁在十五嵗以下者该管官取具本家及族长册结咨部知照各旗及步军统领衙门都察院顺天府一体查缉获日咨旗认领不更治罪如在十五嵗以上照逃人例办理其十五嵗以前失迷十五嵗以后始行投回者如系素好游荡不肖性成亦照逃人例办理如实系愚幼穉本无恶习者奏明请
　　防
　　三十三年刑部议覆伊犁将军阿桂奏伊犁兵丁或自京犯逃发往或由他处移往驻防及既经逃逸复有初次二次之不同且有拏获投囘之互异请通计次数情节分别示惩以昭炯戒得
　　防允行
　　三十七年将军增海等具奏
　　盛京各佐领下所有马甲多寡不等请裁马甲添设步甲其余剩钱粮并随缺地畆入于正项报销经军机大臣防同该部覆准具奏
