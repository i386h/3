<!-- { "loadSidebar": true } -->
　　御宝座后扈内大臣随升立
　　御座两旁记注官升西阶东面北上序立从耕三王九卿以次受鞭耒耆老牵牛农夫扶犂顺天府属丞倅一人执青箱一人随播种三王五推五返九卿九推九返释鞭耒入侍班位立执事官以青箱复各采亭内序班引顺天府属官及耆老农夫服本色服持农器至台前西偏北面东上重行序立聴赞行三跪九叩礼退至耤田终亩
　　右
　　亲耕
　　礼部尚书奏礼成
　　皇帝降东阶乗舆由
　　先农门出
　　法驾卤簿前导导迎乐作奏祐平之章
　　皇帝回銮王公从各官以次退不陪祀王公百官朝服
　　集
　　午门外跪迎
　　午门鸣钟王公随
　　驾入至内金水桥恭
　　皇上还宫各退
　　右
　　銮舆回宫
　　恭遇
　　时巡省方遣官祭
　　先农坛礼毕顺天府府尹率属耕耤九推九返农夫终
　　亩毕望
　　阙行三跪九叩礼直省督抚耕耤礼同【仪见后】
　　右顺天府府尹耕耤
　　奉天府直省府州县卫嵗仲春吉亥省会总督若巡抚率在城文官耕耤是日首县知县视土宜备谷种青箱朱鞭耒服耜黝牛及他农器耕器豫陈耕所耆老率农夫竢于田间通赞学弟子员分立田首向
　　阙张画屏设香案南向通赞立香案之南引班教谕训导立通赞之南皆东西面届期致祭
　　先农礼毕各官易蟒袍诣耤田通赞赞行耕耤礼督抚以下就耕所执事者授耒耜鞭皆右秉耒左执鞭进耕督抚以府佐贰官一人执种箱一人播种布政使按察使以首领官各道以州县佐贰官知府知县以丞史执箱播种皆耆老一人牵牛农夫二人扶犁各九推九返毕释鞭耒以次序立田首西面北上农夫遂终亩告毕事各官补服望
　　阙立通赞赞齐班引班分引督抚以下至香案前按班序立重行北面耆老农夫稍逺列行北面随立赞跪叩兴行三跪九叩礼毕各退若府不附省州县卫不附府者正官率佐贰丞史耕耤各以耆老二人执箱播种余仪同
　　右直省耕耤












　　皇朝文献通考卷一百一
　　钦定四库全书
　　皇朝文献通考卷一百二
　　郊社考【十二】
　　亲蚕祭
　　先蚕
　　乾隆元年建
　　先蚕祠于都城北郊以季春吉已遣官致祭先蚕雍正十三年河东总督王士俊疏请奉祀先蚕礼部议于北郊依
　　先农坛典制建立
　　先蚕坛寻以侍郎图理琛奏改立
　　先蚕祠于安定门外每嵗季春巳日遣太常寺堂官以
　　少牢致祭
　　七年建
　　先蚕坛于西苑定
　　皇后亲蚕祀
　　先蚕之礼是年七月大学士鄂尔泰等奏言古制天子亲耕南郊以共粢盛后亲蚕北郊以共祭服我
　　皇上亲耕耤田以示重农至意乾隆元年议建先蚕祠宇所以经理农桑之道至为周备今又
　　命议亲蚕典礼伏思躬桑亲蚕厯代遵行但北郊蚕坛向在安定门外故明嘉靖时以后妃出入道逺亲莅未便且其地水源不通无浴蚕所遗址久经罢废考唐宋时后妃亲蚕多在宫苑之中明代亦改建于西苑伏读
　　圣祖仁皇帝御制耕织图序于丰泽园之北治田数畦环以溪水陇畔树桑旁立蚕舍是育蚕之事
　　圣祖仁圣帝亲加讲求今逢重熙累洽礼明乐备之时亲
　　蚕大典闗系农桑自应遵
　　防举行以光典礼其应相度蚕地建立蚕坛桑坛蚕宫从室之处请交内务府防同工部等衙门辨理至亲蚕典礼所应斋祀躬桑授蚕治茧等仪注及选
　　择蚕母蚕妇受桑布缫一切礼文事宜应交礼部详议请
　　防奏上从之乃建
　　先蚕坛于西苑之东北南向一成方四丈髙四尺四出
　　陛各十级西北为瘗坎东南
　　先蚕神殿西向覆以绿琉璃崇基三出陛左右宰牲亭
　　一井亭一北为
　　神库南为
　　神厨坛东为
　　观桑台前为桑园
　　具服殿五间东西配殿各三间后殿五间配殿各三间均覆以绿琉璃浴蚕河在宫墙之东自外围北垣流入由南垣出设牐启闭木桥二桥东蚕署三间蚕室二十七间均西向坛垣周百六十丈西南隅正门三左右门各一礼部拟上仪注言
　　皇后亲飨
　　先蚕应令钦天监选择吉日礼部具奏两请
　　皇上转奏
　　皇太后如奉
　　懿防
　　皇后亲蚕之年礼部具题恭请行礼豫日设立先蚕西陵氏神位于蚕坛之上太常寺先期奏闻致祭前二日
　　皇后于正殿致斋至日以一太牢
　　亲祀行三献礼应陪祀者各致斋陪祀翼日【蚕未生则诹日】皇后诣桑坛行
　　躬桑礼蚕事毕蚕母率蚕妇择茧之圆洁者贮筐恭献
　　以告蚕事之登择吉
　　皇后复诣蚕坛亲临织室行缫三盆手礼遂布于蚕妇
　　之吉者使缫而朱緑元黄之以供
　　郊
　　庙黼黻之用从之【蚕母二人于内外命妇中择髙年娴礼仪者充之蚕妇二十七人择内苑熟悉
　　蚕事者充之详见仪注】
　　【臣】等谨按蚕桑之利养育万民王政要务故以亲桑率之而必报功于始为其事者诚不忘本也伏读
　　圣祖仁皇帝耕织图诗二十三首自浴种以至成衣备悉
　　蚕女之情状其第十五图为祀谢
　　御制云自是西陵功徳盛万年衣被泽无疆则
　　先蚕之祀亦待时而举尔至于蚕神名号汉祀二神固属无稽郑氏马祖之説亦殊难据农始炎帝止称先农则蚕始黄帝止称先蚕礼臣原议义理允当及兹定礼列于中祀祭用太牢乐用六奏仲吕为宫及诸礼仪皆折衷尽善焉
　　九年三月吉巳
　　皇后亲飨
　　先蚕坛翼日行
　　躬桑之礼
　　七年之秋既定
　　皇后亲蚕礼冬十二月礼部具疏以
　　亲飨
　　先蚕吉期上请钦奉
　　皇太后懿防皇后亲诣行礼是年首举
　　亲蚕大典行礼如仪
　　十一年定致祭
　　先蚕遣
　　妃恭代之礼先是礼部具仪亲蚕典礼于
　　皇后不行亲祭之年照例遣太常寺堂官致祭是年不
　　行亲祭礼部照例具题奉
　　谕防从前建立蚕祠未议皇后亲蚕之礼是以照祭祀例遣官今既举行皇后亲蚕典礼若遇不行亲祭之年自应遣妃内一人恭代致祭所有行礼仪注大学士防议具奏寻议上嗣后或
　　皇后亲飨或遣
　　妃恭代之处礼部照例两请具题如奉
　　防遣
　　妃恭代之年应交内务府请
　　防从之嗣至十四年二月礼部具疏请代奉
　　谕防
　　先蚕祭期礼部奏请照例遣妃恭代此于礼意未协夫妃所恭代者代皇后也有皇后则妃可承命行事皇贵妃未经正位中宫则亲蚕之礼尚不当举行何得遣妃恭代应照皇帝不亲行耕耤顺天府尹致祭
　　先农之例于内务府总管或礼部太常寺堂官奉宸院卿内酌派一人致祭方足以明等威而昭仪制于是礼部遵行并载入防典及
　　皇后册立乃复举
　　亲飨
　　先蚕及
　　躬桑之礼
　　皇后亲祭仪
　　嵗季春吉巳
　　皇后亲飨
　　先蚕先二日礼部尚书一人眂牲如仪
　　右眂牲
　　是日昧爽太常寺进斋戒牌铜人内监豫设黄案一于
　　交泰殿之左内务府总管一人及宫殿监侍豫竢于乾清门太常寺卿率所属恭奉斋戒牌在前铜人在后前引如仪至
　　乾清门内务府总管以授宫殿监侍恭设于
　　交泰殿案内斋戒牌南向铜人西向跪三叩退
　　皇后乃斋陪祀
　　妃
　　嫔公主福晋以下文官三品武官二品命妇以上咸致斋
　　右致斋
　　眡割牲　　【仪与飨先农同】
　　先一日奉宸苑卿率属洁坛上下借以椶荐为瘗坎于坛西北施黄幄于坛上太常寺官恭设
　　先蚕神座于幄内正中南向工部官张
　　皇后拜幄于南阶上如式太常寺典簿具牲俎博士办
　　簠簋笾豆登铏之实以次展于
　　神厨太常寺卿诣
　　神库以恭请
　　神位之仪指授蚕宫令退赞礼郎引内务府总管一人
　　诣
　　神厨周眡牲牢笾豆太常寺官以陈设之仪指授宫殿监侍讫皆退
　　右设神座幄供张展牲器
　　至日鸡初鸣内务府总管及宫殿监侍率内监入坛具器陈牛一羊一豕一登一铏一簠簋各二笾豆各十鑪一镫二东设一案西向陈礼神制帛一【色青】香盘一尊一爵三设福胙于尊爵之旁加爵一牲陈于俎帛实于篚尊实酒承以舟疏布幂勺具内监设洗于具服殿乐部率掌仪司内监陈乐于坛下东西分列如式
　　右陈设
　　辨行礼位坛上正中为
　　皇后拜位北向坛下西北为望瘗位西向当阶左右为
　　陪祀
　　妃
　　嫔公主福晋拜位北面稍南左右为陪祀命妇拜位按翼分列重行异等东位西上西位东上均北面辨执事位司拜褥女官二人立于坛上
　　皇后拜位左右相仪女官二人立拜位后左右均东西面司香女官一人司帛女官一人司爵女官一人奉福胙女官二人序立东案之东西面接福胙女官二人立于坛上之西东面坛下典仪司乐女官各一人当阶左立西面传赞女官六人二人立于坛南东西面二人立于
　　妃
　　嫔公主福晋拜位左右二人立于命妇拜位左右均东西面乐工歌工【以童内监为之】序立于东西乐悬之次女官掌瘗者立于瘗坎之西北隅
　　右辨位
　　未明前三刻步军统领饬所部清跸除道自
　　神武门至
　　坛门左右涂巷皆设布幛陪祀公主福晋命妇及执事女官朝服豫集坛内銮仪卫率内监陈
　　驾卤簿【详见卤簿】于
　　顺贞门外凡旂尉民尉皆内监充辰正初刻太常寺卿暨内务府总管赴
　　乾清门奏时宫殿监督领侍转奏
　　皇后御礼服乗鳯舆出宫如仪陪祀
　　妃
　　嫔咸乗舆从由
　　顺贞门
　　神武门北上门入陟山门至内壝左门相仪女官二人跪奏请降舆
　　皇后降舆
　　妃
　　嫔咸降舆从前引女官十人右赞引左对引女官二人恭导
　　皇后入具服殿少竢
　　妃
　　嫔随入配殿祗竢传赞女官引公主福晋命妇等于具服殿门外东西序立祗【执事女官之外补阙八人以备执事之阙凡女官均于宫人内选充如不足于内府及八旗命妇内选充】
　　右车驾诣坛
　　辰正一刻蚕宫令诣
　　神库上香跪三叩兴恭请
　　先蚕神位内监十人前引入坛奉安座上毕相仪奏请
　　行礼
　　皇后出具服殿盥司盥跪奉帨巾盥毕诣坛
　　妃
　　嫔以下随行司拜褥女官豫设拜褥于坛上拜次赞引对引女官恭导
　　皇后陞中阶就拜位前北向立前引十人止立坛下相
　　仪二人随侍传赞引
　　妃
　　嫔公主福晋及命妇均就拜位序立典仪赞执事者各共乃职赞引奏就位
　　皇后就位立
　　右盥洗就位
　　典仪赞迎
　　神司香奉香进至香案前祗司乐赞举迎
　　神乐奏庥平之章乐作赞引奏就上香位暨对引恭导皇后诣香案前立对引至帛案前止立司香跪赞引奏
　　跪
　　皇后跪奏上香司香进香
　　皇后上炷香三上瓣香兴赞引奏复位暨对引恭导皇后复位立奏跪拜兴
　　皇后行六肃三跪三拜礼传赞赞跪叩兴
　　妃
　　嫔以下随行礼乐止
　　右迎神
　　典仪赞奠帛爵行初献礼司帛奉篚司爵奉爵进至案前祗竢司乐赞举初献乐奏承平之章乐作司帛跪献篚奠于案一叩兴司爵跪献爵奠于垫中兴皆退乐止
　　右初献
