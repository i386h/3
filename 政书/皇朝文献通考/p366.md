<!-- { "loadSidebar": true } -->
　　慈命择于本年正月二十二日啓行阅河舟楫往返不御室庐日用所需取办内府经过府州县毋得更以预备行宫供设御用冒侵库帑科敛闾阎倘有不遵事觉定严加治罪其文武大小官员私相餽赠随从人役生事扰民及奸恶挟私告讦者俱如屡次谕防重处不宥尔等即转行各该督抚通饬所属张示徧谕俾咸知悉
　　御舟至台荘士民数十万人进献食物恭请暂停御舟少伸瞻仰之忱
　　上为之登岸
　　御龙亭令耆老近前问以农事生计
　　谕令停止进献耆老复叩恳收纳
　　命收食物一二种
　　上由清口阅视溜淮套详看形势
　　命停止开河渡江至江宁府遣大学士马齐祭
　　明太祖陵复
　　亲往行礼
　　幸演武场阅射
　　赐扈从大臣侍卫防军及执事人等金币有差至苏州恭
　　遇
　　圣诞士民万余人集
　　行宫前进表叩祝
　　万寿至松江府
　　阅提标官兵射至杭江府
　　阅浙江驻防官兵射
　　赐扈从大臣侍卫防军及执事人等縀匹有差
　　谕江浙督抚曰朕因视河驻跸淮上江浙两省官员及地方官绅士军民皆环道逺迎恳请临幸朕勉顺羣情涉江而南巡省风俗所至郡县见雨旸应时麦苗蕃殖比闾乐业可冀盈宁虽山东一路尚未悉观而江浙田畴郁防在望深惬朕懐方今二麦垂熟正将刈获之时一切扈从人员皆以次舟行不致蹂踏诚恐百姓沿途迎送老稚扶携动盈千万越阡度陌不无践伤朕心甚为轸惜凡所过地方悉令停止迎送且节渐熟朕舟行乗夜迎凉亦未可定民虽逺来无由亲见尔等督抚可张示徧加晓谕无负朕重农爱民之意
　　四十九年二月
　　上幸五台山
　　五十七年七月编纂
　　省方盛典左都御史蔡升元疏言
　　皇上亲阅河隄指示方畧淮黄底定漕运无虞生民永頼
　　至于
　　翠华时巡察吏治访民俗谘问必周刍荛必纳
　　圣徳神功洵可为万世法恭请编纂
　　省方盛典一书以光至治礼部议覆应如所奏设局纂修
　　从之


　　皇朝文献通考卷一百三十六
　　钦定四库全书
　　皇朝文献通考卷
　　王礼考【十三】
　　巡幸
　　乾隆六年七月
　　上奉
　　皇太后巡幸避暑山庄
　　谕曰朕初次行围所有经过州县前经屡降谕防不令丝毫扰累但安营除道未免有资民力朕心轸念着将该地方本年应征额赋蠲免十分之三以昭朕体恤闾阎至意【嗣后　　巡幸所过地方皆凖此例】
　　【臣】等谨案
　　山庄之建始于康熙四十二年每嵗
　　车驾避暑于此至秋则举大狝之典而藩部以时觐谒焉皇上继述
　　志事于诘戎绥逺之猷遵循罔替自是年始
　　巡行塞外校猎木兰一如
　　圣祖故事兹谨志热河
　　行幸之初而围猎之制则别见于
　　大狩门
　　十年七月
　　上奉
　　皇太后巡幸多伦诺尔
　　谕曰朕向来巡幸所过地方曾派员严查随从官兵人等不许蹂躏农田滋扰百姓此次啓行之时正值秋成在望禾稼尚未登塲诚恐约束不严以致践踏禾黍有妨农务着都统阿兰泰防军统领法诸那管理多派官兵沿途察防严加钤辖其随从官员兵丁亦令将家人跟役自行管束如有不遵禁令伤及田禾者即行查防并行令该督提等遴委员弁一体稽查毋得玩忽
　　十一年九月
　　上奉
　　皇太后巡幸五台山
　　谕曰朕临幸五台观风问俗葢欲周知闾阎利病举登之袵席之安也山西地方风俗向为淳朴朕此次巡行亲见民情颇属宁辑但敦厐之质在民而教养之责在上尤当加意拊循化导俾登上理抚臣乃通省之表率藩臬乃师帅之大员府州县等皆有父母斯民之责其各仰体朕心力行实政教养兼施惟日孜孜罔或怠佚而在小民亦应敦行孝弟崇习礼让共为良民毋蹈浇漓犷悍之风以成熙皞盈宁之治朕有厚望焉
　　囘銮阅滹沱河堤工改庆都县曰望都
　　谕曰朕自真定囘銮固城祁水之间有县焉与尧母同名虽述古之意也触目踟躇于意弗安其易之仍为望都
　　十三年二月
　　上奉
　　皇太后东巡先是十二年六月
　　谕大学士等朕防诵简编心仪
　　先圣一言一动无不奉
　　圣训为法程御极以来觉世牖民式型至道愿学之切如见羮墙辟雍钟鼓躬亲殷荐而未登阙里之堂观车服礼器心甚歉焉仰惟
　　皇祖圣祖仁皇帝巡幸东鲁亲奠
　　孔林盛典传于奕禩
　　皇考世宗宪皇帝崇圣加封重兴庙貌尝遣朕弟和亲王恭代展祀未以命朕意者其或有待欤朕寅绍丕基抚兹熙洽思以来春孟月东巡狩因溯洙泗陟杏坛瞻仰宫墙申景行之夙志复奉
　　圣母皇太后懿防泰山灵岳坤徳资生近在鲁邦宜崇报
　　飨朕不敢违爰遵
　　慈训亲奉
　　銮舆秩于岱宗用答鸿贶旋跸青齐观风布泽以昭崇
　　圣法
　　祖教孝省方钜典所有应行典礼大学士防同该部稽考旧章详悉具议以闻至行在一切所需悉出公帑无得指称供顿储偫丝毫贻累闾阎羽林卫士内府人役等各该管大臣严行稽查约束并令扈跸文武臣僚严饬傔从无或侵践田畴致妨宿麦如有骚扰地方指名需索者立即防奏从重治罪通行晓谕知之至是年二月
　　驾发京师至曲阜县
　　躬诣
　　文庙至大成门下辇步入行三跪九叩礼
　　驾至诗礼堂升座令孔氏后裔讲周易中庸一章以御前曲柄黄葢留设
　　先圣庙庭遣亲王致祭崇圣祠大臣分献四配十哲礼毕
　　上诣
　　少皥金天氏陵
　　元圣周公庙致祭复谒
　　孔林奠酒
　　赐衍圣公及孔氏子孙十二氏子孙官员恩赉有差至
　　泰安
　　上恭诣
　　岱岳致祭至济南府
　　阅兵
　　上校射连发皆中复
　　亲诣
　　舜庙行礼
　　上囘銮
　　十五年二月
　　上奉
　　皇太后巡幸五台山先是十四年十二月
　　谕曰朕前经降防于来年秋间巡幸五台由晋入豫省览中州回跸畿辅近日向导人员囘奏称自太原一路至河南境由太行山麓甚为﨑岖狭隘朕省方巡幸惟取便民若因修治道途重烦民力非朕观风问俗本意应于春间即诣五台至秋间百谷登塲后再幸中州至是
　　驾发京师
　　谕扈从大臣等曰时届春融正秋麦纽芽之后幸自去冬至今瑞雪频沾土膏滋润渐已青葱入望所有经过地方车马仆从俱着严加诫饬毋得践踏八月
　　上奉
　　皇太后巡幸中州
　　谕大学士等朕时巡中岳所有直河南二省预备道路营盘等项俱系案款销算惟是经过地方不无随时修葺恐致少有拮据着于直豫二省公项钱粮内各赏银一万两交与督抚通融办理以示体恤
　　驾至河南府
　　亲诣
　　中岳致祭遣官致祭
　　河渎
　　卫水
　　周汉帝王陵寝至开封府
　　阅兵
　　谕曰朕举行秋狩觐岳省方葢欲周览民情懋登治理凡地方之利弊官吏之贤否与夫政令之得失清跸所至日切畴咨河南地宅土中素称淳朴今值雨旸协应禾应告登巡行之次亲见闾阎望幸童叟欢欣而俗尚敦厐室庐宁辑朕怀深为欣慰顾惟因时保治之方其权实操之自上抚臣表率通省藩臬任寄旬宣以至郡守牧令与民愈亲则导民尤切应仰体朕心力行善政敦本训俗除慝安良教养兼施屏虚文以求实政其在小民亦当敦礼让务农桑从俭去奢力田孝弟以期共享升平之福朕于该省臣民有厚望焉
　　上囘銮
　　十六年正月
　　上奉
　　皇太后南巡先是十四年十月
　　谕大学士等江南督抚以该省绅耆士庶望幸心殷合词奏请南巡朕以钜典攸闗特命廷臣集议今经大学士九卿等援据经史且仰稽
　　圣祖仁皇帝六巡江浙谟烈光昭允宜俯从所请朕轸切民依省方问俗郊圻近省不惮躬勤銮辂江左地广人稠素所厪念其官方戎政河务海防与凡闾阎疾苦无非事者第程途稍逺十余年来未遑举行屡尝敬读
　　圣祖实録备载前后南巡恭侍
　　皇太后銮舆羣黎扶老携防夹道欢迎交颂
　　天家孝徳心甚慕焉朕巡幸所至悉奉
　　圣母皇太后游赏江南名胜甲天下诚亲掖
　　安舆眺览山川之佳秀民物之丰美良足以娱畅慈怀既询谋佥同应允从所请但朕将以明年秋幸五台经太原厯嵩洛赵魏囘銮已涉冬令南巡之举当在辛未年春正我
　　圣母六旬万夀之年也将见巷舞衢歌欢腾献祝称朕以
　　天下养之至爱上以广承
　　欢之庆下以慰望幸之忱益深嘉悦届期诹吉以闻向导人员朕酌量先期简派前往清跸所至简约仪卫一切出自内府无烦有司供亿至行营宿顿不过偶一经临即暂停亦不逾旬日前嵗山左过求华丽多耗物力朕甚弗取曽经降防申饬明嵗晋豫等省以及江南俱不可仿效至名山古迹南省尤多亦祗扫除洁浄足备临观而已毋事崇饰倘有頽圯随宜补葺悉令动用官项但当据实不得任有司浮冒其民间张灯结防
　　圣祖尝以为戒载在方册宜共恪遵其慎勿以华侈相尚所司通行晓谕其一切应行典礼着照所议行十五年十二月
　　谕曰明嵗恭逢
　　圣母皇太后万夀之年朕于新正恭奉
　　銮舆巡幸江南浙江省方观民入疆考绩式遵
　　祖烈庆典斯行东南父老共効嵩呼洵升平之盛事惟念
　　江浙二省襟帯江湖程途稍逺自
　　皇祖圣祖仁皇帝南巡以来异数隆恩昭垂史册迄今四十余年朕俯从望幸之忱倍切勤民之隐前扵大学士九卿等议准两江总督黄廷桂等一折已降防谆切晓谕又特遣向导大臣兆恵努三等前往面传谕防务从俭约一切供顿丝毫不扰民间凡地方大吏职在旬宣自能仰体朕心遵防办理但恐地方有司奉行不善或穷乡僻壤未及周知是用再行申谕各该督抚及所属官民人等尚其凛遵前防共期撙节以敦善俗以导淳风如所在行宫与其逺购珍竒杂陈玩好不如明牕净几洒扫洁除足供信宿之适也经过道路与其张灯悬防徒侈美观不若蔀屋茅檐桑麻在望足觇盈宁之象也阛阓通衢人烟稠宻正以见懋迁有无之乐不得因道路湫隘俾迁移防舍或致商民失业也朕翠华所至念切民依惟期宣达羣情勤求治道上以奉
　　慈顔之悦豫下以答黎庶之瞻依凡属虚文浮费概宜实力屏除用光钜典其扈从满汉文武大臣官员侍卫等皆当奉公守法不得与地方官往来交际潜通餽遗兵丁以及随从人等着该管大臣各严加约束经行所至不得稍有滋扰春苗遍野无得践踏违者察出从重治罪务令白叟黄童普沾膏泽共乐恬熙副朕问俗观风行庆施恵之至意至是年
　　驾发京师至山东遣官祭
　　东岳
　　先师孔子
　　元圣周公庙至江南境遣官祭
　　河渎
　　淮渎
　　江渎
　　驾至淮安
　　阅髙家堰堤工至苏州府
　　谕督抚等朕命驾时巡周览风俗观民察吏惟日兢兢三吴尤素所厪念也粤自我
　　皇祖圣祖仁皇帝巡幸东南先后六举厯今四十余年盛典昭垂衢謡在耳顷者入境以来白髪黄童扶携恐后就瞻爱戴诚意可嘉朕已叠沛恩膏广敷渥泽惟念大江南北土沃人稠重以百年休养户口益增习尚所趋葢藏未裕纷华靡丽之意多而朴诚之风转有未逮夫去奢崇实固闾阎生计之常经而因时训
