<!-- { "loadSidebar": true } -->
　　律吕正义曰箫笛竹音尤当以律吕为本黄钟元声之积加分减分比例所生同形诸管既得声应十二律吕之正矣其余律吕之加分减分仍得应于本律本吕之声者惟八倍与八分之一也八倍黄钟之管三分损益所生同径之十二管仍为各律各吕之八倍审其音亦与十二律吕相协即十二律吕之同形大体管也若以此八倍黄钟为全分之长从下至上按本管十二律吕之分各开一孔乃与律吕本音不甚相协按清浊二均开孔其声亦不相应葢以一管按分开孔气自一孔旁出难同通管直出之音故取分难同而生声之理则异也若取黄钟元声加分所生同形诸管以其阳律阴吕各自所得度分相并折中而设诸孔始得协音韵之正而备声字之用焉今制箫以八倍黄钟之积为准则以八倍黄钟之径为径其本体黄钟大吕相和之分立出音孔上第一孔之位声应黄钟之律宫声工字其通长得夷则南吕相和倍之之分声应倍夷则之律羽声上字因其本体黄钟大吕相和之分声应黄钟之宫因名之曰黄钟箫以四倍黄钟之积为准则以四倍黄钟之径为径其本体黄钟大吕相和之分立出音孔上第三孔之位声应姑洗之律角声六字其通长得姑洗仲吕相和倍之之分亦应倍夷则之律羽声上字因其本体黄钟大吕相和之分声应姑洗之角律因名之曰姑洗箫黄钟箫姑洗箫皆应阳律一均之声而姑洗箫音韵清和于新定排箫之黄钟一均尤为相协葢古长笛皆用角律今用四倍黄钟之体正所以用姑洗角律之音四倍黄钟大吕相和之分立于角位而生箫径实为一管之主其通长为四倍姑洗仲吕之倍即八倍角律角吕相和以成者故四倍宫积之音又成八倍角律之体也夫八倍黄钟之管得声应黄钟之律四倍黄钟之管得声应姑洗之律其制为箫也用本体阳律之分和以阴吕皆得应黄钟一均之声则七倍黄钟之管得声应大吕之吕三倍半黄钟之管得声应仲吕之吕者以之为箫而用其本体阳律之分和以阴吕其得声应大吕之一均有必然已以七倍三倍半黄钟之积立一箫之准其定分取音用正用倍一如八倍四倍之法则排箫之阴吕一均得相和而为用矣夫用七倍黄钟之积即如用八倍大吕之积其本体黄钟大吕相和之分得应大吕之吕故名之曰大吕箫用三倍半黄钟之积即如用四倍大吕之积其本体黄钟大吕相和之分得应仲吕之吕而通长又为八倍角吕之体故名之曰仲吕箫要之竹音之乐必以黄钟实积为主大者八之小者四之而长短周径随焉八之四之即八倍四倍之谓皆指实积而言也若不知倍其实积而徒倍律吕之长则必至于过长而不可用矣明于此义然后以之制体而有本以之取声而得其全也
　　黄钟箫用八倍黄钟之体其径五分四厘八毫其黄钟之分一尺四寸五分八厘大吕之分一尺三寸六分五厘三毫太蔟之分一尺二寸九分六厘夹钟之分一尺二寸一分三厘六毫姑洗之分一尺一寸五分二厘仲吕之分一尺零七分八厘七毫蕤賔之分一尺零二分四厘林钟之分九寸七分二厘夷则之分九寸一分零二毫南吕之分八寸六分四厘无射之分八寸零九厘应钟之分七寸六分八厘以黄钟大吕之分相并折中得一尺四寸一分一厘六毫声应黄钟之律宫声工字而为此箫之出音孔上第一孔焉此孔而上用本体律吕之正此孔而下用本体律吕之倍故无射应钟之分相并折中倍之得一尺五寸七分七厘声应倍无射之律变宫尺字而为此箫之出音孔焉以夷则南吕之分相并折中倍之得一尺七寸七分四厘二毫声应倍夷则之律下羽上字而为此箫之通长焉以太蔟夹钟之分相并折中得一尺二寸五分四厘八毫声应太蔟之律商声凡字而为此箫之第二孔焉以姑洗仲吕之分相并折中得一尺一寸一分五厘三毫声应姑洗之律角声六字而为此箫之第三孔焉以蕤賔林钟之分相并折中得九寸九分八厘声应蕤賔之律变徴五字而为此箫之第四孔焉此四孔以下皆得本管律吕位分之正自此以上夷则南吕相和之分为箫体通长之半比通长宜下一音而应徴声乙字无射应钟相和之分为出音孔之半比出音孔宜下一音而应羽声上字半黄钟半大吕相和之分第一孔之半比第一孔宜下一音而应变宫尺字但因箫笛皆不设上字孔而取乙字孔于乙字分上字分之间故夷则南吕相和之分与无射应钟相和之分皆虚其位以为伏孔而别取半黄钟半大吕相和之分与蕤賔林钟相和之分相并折中得八寸五分一厘九毫声应夷则之律徴声乙字乃为此箫之第五孔焉其次则半黄钟半大吕相和之分七寸零五厘八毫为第一工字孔之半声应半黄钟之律变宫尺字此正黄钟下一音与出音孔相应同声其孔居最上后出而为此箫之第六孔焉至此则箫之七孔已备【七孔者兼出音孔而言也】至于取羽声上字以后出尺字孔并第三六字孔而得声应倍夷则之律为低上字者葢以六字孔为姑洗仲吕相和之分后出孔为半黄钟半大吕相和之分相并得一尺八寸二分一厘一毫适合本管倍夷则低上字之分也以第一工字孔第二凡字孔代髙工髙凡而合以第五乙字孔得声应无射之律为髙上字者葢以工字孔为黄钟大吕相和之分凡字孔为太蔟夹钟相和之分今取髙工字则应于半太蔟半夹钟相和之分取髙凡字则应于半姑洗半仲吕相和之分以此二数相并折中得五寸九分二厘五毫复与乙字分相并折中得七寸二分二厘二毫适合本管半黄钟之度在后出孔髙尺字之下而为髙上字之分也此箫声应阳律一均其理最为明显故特备其制以见凡箫之体必推本于此而后明焉
