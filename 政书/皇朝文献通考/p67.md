<!-- { "loadSidebar": true } -->
　　【臣】等谨案均役之法时惟知娄县李复兴行之最为得宜各属皆仿而行之因编为均役成书沈荃序畧曰娄邑自均役以后流亡复归荒芜日垦邻邑外省相继取法所虑世俗昧于均役之义而议其无义且以为师心而不法古夫三代之役军旅土功而已夫子所谓使民以时王制所谓嵗不过三日皆此役也井田废而兵民分兵乆无预于民若夫筑城浚川则计田出费以供其事如近日吴淞之役岂非至均者哉若议里役不设则古之乡长里正本非役也周之比长里宰皆下士闾胥酂长皆中士旅师比师皆上士党正县正皆下大夫州长则中大夫此命官也岂役也哉汉去古未逺故亭长啬夫听狱讼收赋税皆有禄秩张敞朱邑朱博薛宣之流由此至卿相隋人欲以乡正理五百家狱讼李徳林谓乡官治民恐狥私不便唐时此意未冺故栁宗元言有里胥而后有县大夫有县大夫而后有诸侯有诸侯而后有方伯连帅是里胥与连帅贵贱虽殊而皆为天子任理民之责者也未闻有比较鞭笞破家亡身者也唐末大乱诸节帅多出羣盗所用守令视民如仇而用之日新由是乡里之职大为民困此岂古所谓役哉五代因循至宋未改或差役或雇役或义役皆能困民然弊则改之初无定辙元时赋最轻故役亦轻而民多富明室赋重县令催科难徧故分编里甲使之催赋俗曰经催是役之设为催赋设也赋办则役举矣今均田之法家自催赋无不办之赋是即无不举之役岂必办赋之法嵗破数百家毙数百命而后谓之役哉向之有役有不役故见其役今也即赋为役故不见其役若遂议其无役此正如对和羮而别索盐梅多见其不知味也若谓以田从人为非则向者以人从田图蠧图书为政而官与民交受其害今之以田从人业戸自为政而官与民交受其利行且徧此法于吴越间虽百世可也
　　二年濬淮安泾河闸计田出夫漕运总督林起龙疏言开濬泾河闸自淮城迤南运河东岸至金吾庄延袤七十余里下流淤塞处约可十余里令山阳宝应二县计田出夫众志鼓舞甫二十日毕事河道深通闸流无阻直达射阳湖入海居民田庐可无水患下部知之
　　六年严禁江西提甲累民之弊御史戈英疏言州县每年设有轮值甲长凡催征钱粮及衙门需用各项之费皆令甲长承办独江西更有提甲之弊既将现年甲长追比各项银两复提次甲为现年甲长责成备办礼物广信等府积弊尤甚至有连提数甲不止者累民已极请饬该抚严禁奉
　　防令督抚察奏巡抚董卫国以并无私派奏覆总督郎廷
　　佐奏提甲之弊风闻如御史言奉
　　防严饬令确查禁革
　　【臣】等谨案提甲之説始于前明嘉靖中名曰提编实则加派当时以兵役繁兴为此不得已之法迨乎役罢名存遂不能改其后所行十段锦亦有此弊污吏縁以为奸非值
　　圣明之世不能一旦除之也
　　七年定驿递给夫之例凡有驿之处设有夫役以
　　供奔走各按路之冲僻以为多寡额数不一其夫日给工食自一二分以至七八分不等皆入正赋编征若额外雇用则按逺近加给工食水驿用縴夫亦同凡应给夫役者按品定数不许额外强索是年户科给事中吴国龙疏言驿递苦累最甚除出征大兵及驻防官兵家口自北往南皆系急军机应照例给夫外其自南往北者宜停止给夫庶不致差繁费重事下兵部部臣言出征大兵关系军机应照旧例其驻防官兵家口无论往南往北陆路量给夫车下水不给縴夫上水縴夫比旧例减半给发自京起程者臣部定限自外起程者该督抚定限报部不许沿途逗遛违者治罪从之【臣】等谨案邮传之设除车马船只外水陆皆有额设人夫虽例给工食皆募民充之差役稍繁莫不临时添雇是亦民役之一也律载包充驿夫诈索驿夫皆有明禁其出使人员役使民夫擡轿者治罪仍追雇值银八分五厘五毫盖所以苏驿困亦所以恤民力又考直省所设之夫名目不同凡有马之驿视马多少例设二马一夫外有走递夫白夫青夫【此项裁】摃夫所厰夫差夫站夫有水驿之处有水手水夫縴夫南省有轿夫兠夫担夫摃擡夫皆随宜额设支给工食
　　九年于江南山东派夫协济河工加给工食并停地方津贴之费是嵗九月河道总督罗多以大修河工额用协夫三万四千八百余名请于江南山东两省佥派协济事下工部以佥派夫役道逺民艰又恐官吏借端滋扰应行召募为便查旧发工役银每日四分今加给二分则工程不致迟误奉
　　防河工关系重大时近冬寒势不容缓倘临期应募无人复行佥派必致迟误着该督先行竭力召募尽所得人夫供役如万不能得就近量行佥派协济十一月刑科给事中张惟赤疏言河工协济人夫皆经该地方津贴而来江南各府方被水旱之灾正项尚且议蠲额外岂堪重累前部臣主募夫之议原定每名给工食银六分今河臣改用派夫岂有募则给工食而派遂不给工食之理所宜一体议给将原派地方按月津贴之説行令停止复下工部议从之【臣】等谨案河工夫役工有大小则夫役有多寡在河臣酌其缓急时有变通考用夫之多莫如康熙十六年以靳辅为总河大修全河之时考靳辅初议每日需夫十二万有竒议令山东江南河南邻郡地方协募赴工后经议减仍日用夫三四万人皆系设法就近召募其最后奏疏有曰从前河工原无修治全河之事间有兴举无不勒之州县派募里民凡所派之州县用一费十民不胜其苦累臣奉
　　命两河并举日需人夫十余万若循派募之旧章必半壁号呼矣乃易派募为雇募多方鼔励设法招徕十
　　年之中大功告成而民不扰又议挑运河亦日用夫三万四千有竒奏疏有云挑濬运河向有每工给银四分之例亦有拨派坊里人夫量给银米之例此番工程浩大万难拨派况坊里人夫率皆老弱不堪之辈而又每每逃逸大抵坊里夫十名不敌募夫三四名之用不若一体召募为便又挑髙邮月河因河帑不敷调用附近州县民夫每名日食米盐菜银二分二厘以为日无多故也其大修归仁堤令泗州虹县五河临淮四处协募人夫一万又恐有影射透领之弊乃令百姓按田出夫以其土方工价与钱粮抵兑一时颇以为便总其前后诸疏亦见河工夫役之畧矣至二十七年开濬下河于髙邮等州县用夫一二万则仍派募云十二年停止河南佥派河夫河南巡抚佟鳯彩疏言河工派夫贻累地方请动支钱粮雇夫应役下工部议允之令凡遇嵗修准动河库银雇募每夫月给银二两嗣是河道总督王光裕又专疏请停佥派其嵗修夫役动帑雇募皆如河南之例【臣】等谨案河工嵗修夫役原属旧例抚臣之为此请欲以便民也考靳辅奏疏尝言人夫一项除架船装料铺埽签桩收放揪头绳缆栽栁修栁巡查堤岸防守料物修补水沟填塞狼窝貛穴等务俱河兵力作仅仅足用至于防打缆搬运草栁拉埽擡梯挑土帮修埽台等一切杂作则用嵗修人夫往例嵗修工程从无募夫之例皆系酌拨附近民夫资其力役江南河南山东三省皆然后河南一省经前抚臣佟鳯彩因每年所用嵗修人役太多且不特附近州县而隔逺州县亦行概拨人夫不无逺涉之苦于是具题改为雇夫应用江南山东则仍旧今康熙二十二年山东曹单二县黄河工程除用额夫之外照例酌拨附近州县民夫协助额夫力作量各险工共拨嵗修夫八九千名见在举行考此是嵗修夫役例固未尝尽废也十六年禁止有司派罚百姓修筑城楼垜口十七年裁江南鳯阳淮安等府浅夫溜夫改设河兵河臣靳辅经理河工事宜请设江南河兵八营专司河工而罢回所设夫役从之至三十八年又裁徐州所属额设嵗夫改设河兵先是沿河之处皆设有浅夫溜夫以备挑濬募民充应时有裁减至是裁夫设兵遂为定制
　　十八年令天下立社仓义仓以本乡之人管理其事时议整饬常平仓法劝谕官绅士民捐输谷石于乡村立社仓市镇立义仓公举本乡敦重善良之人管理出陈入新春月借贷秋收偿还每石取息一斗储谷多者管仓人给予顶带
　　二十五年置近辅屯庄保甲直巡抚于成龙疏言顺永保河四府旗民杂处盗警时闻非力行保甲不能宁谧应将各屯庄旗丁同民戸共编保甲令屯拨什库与保正乡长互相稽查有事一体申报究治下兵部议从之
　　二十九年令直省绅衿田地与民人一例差徭山东巡抚佛伦疏言累民之事第一职役不均凡绅衿贡监户下均免杂差以致偏累小民富豪之家田连阡陌不应差徭遂有奸猾百姓将田亩诡寄绅衿贡监户下希图避役应力为禁革请限二月之内通令自首尽行退出嗣后凡绅衿等田地与民人一例当差庶积弊一清而小民免偏枯之累得
　　防绅衿等优免丁银原有定例其乡绅豪强诡寄滥免以致赋役不均积弊已乆该抚所奏直省应一体行下其事九卿确议寻议上悉如所奏一体通行又征佥派河夫工银令州县雇夫应役河道总督王新命山东巡抚佛伦合疏言前以沿河州县佥夫苦累将额编工食银两征解令河员募夫应役但非地方官专司雇夫恐致逃散请令州县雇夫解交下工部议从之
　　【臣】等谨案河工用夫繁多势不能不取之民征银召募乃随时权宜之法也河臣于成龙尝请豁免民夫得
　　防以河道工程浩繁未允所请河臣董安国上言黄运两河险汛甚多若将民夫豁免专责河兵必致贻误止请酌减民夫一二千名部议从之先是既设河兵原为减省夫役于成龙再为总河又以嵗夫苦累亟请变通言每派嵗夫一名约费银二十两老幼充数或到工即逃计嵗夫数将七千请每名量征银五两编入正供征解河工添设营兵三千余酌量缓急分班抢防亦从之大抵嵗修夫役例出佥派改为征银召募设兵乃役法之变耳法非可执总期不累于民则善矣
　　三十二年发民夫修
　　盛京城垣奉天将军绰克托疏言修理
　　盛京城垣需用夫役请在本处民内按丁取用工部议覆从之
　　【臣】等谨案从来修筑大工莫不起发民夫
　　本朝之例取用民丁给以工食即召募之义盖于公旬之中隠寓优恤考律载凡军民官司有所营造不申明待报而擅起差人工者计雇役之值罚之若非法营造及非时起差人工者罪亦如之惟城垣仓库公廨有急修处一时起差丁夫修理者不在此限
　　三十九年令甲首催征钱粮时行滚单法如一邑每里之中或五戸或十戸止用一滚单逐戸开明田粮及应完分数限期发给甲首挨次滚催令甲内之民照例自封投柜以免里长银匠柜书称收作弊
　　四十七年申行保甲之法先是顺治元年即议力行保甲至是以有司奉行不力言者请加申饬部臣议奏弭盗良法无如保甲宜仿古法而用以变通一州一县城关各若干户四乡村落各若干戸户给印信纸牌一张书冩姓名丁男口数于上出则注明所往入则稽其所来面生可疑之人非盘诘的确不许容留十户立一牌头十牌立一甲头十甲立一保长若村庄人少户不及数即就其少数编之无事递相稽查有事互相救应保长牌头不得借端鱼肉众户客店立簿稽查寺庙亦给纸牌月底令保长出具无事甘结报官备查违者罪之




　　皇朝文献通考卷二十二
　　钦定四库全书
　　皇朝文献通考卷二十三
　　职役考【三】
　　雍正元年山东挑濬运河免派河夫巡抚黄炳奉
