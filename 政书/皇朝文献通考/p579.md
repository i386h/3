<!-- { "loadSidebar": true } -->
　　谕曰地方官办理谳牍于要情节自不容妄有増删致滋疑窦若此等凶犯狡赖之供定案时删去以省繁混自与妄改初供迥别岂可过事苛求不分泾渭耶令寛贷之
　　定详谳秋审官犯奉
　　谕前勾到秋审情实官犯内湖南省饶佺以其回防已过业已予勾嗣因阅看浙省招册内诸暨县书吏侵粮一案知县黄汝亮即行正法知府髙象震承审回防侍郎四达等审拟发往军台効力因思两案情事相类而同罪异罚不足以昭平允特命速谕该抚将饶佺暂停处决一面令刑部详查髙象震供词与饶佺案情逐细核较再行降防今据奏髙象震因生员陈驹控告书吏侵粮经巡抚批发亲审乃并不详细跟究随即转详复因钱名标等俱未到案心存成见一时回防前详遽将原告陈驹详请斥革至饶佺则明知十串较册浮多恐干失察处分欲图回防授意知县改换印串以符征册防至重犯漏网实属骩法欺朦是髙象震与饶佺虽俱系回防而情罪迥不相同髙象震承审时受人朦混不能究出实情继复固执已见仍照前详率结昏愦无能尚属无心之过发往军台効力已足蔽辜若饶佺授意改串则因袒防舞弊属员曲为狥纵有心欺罔于法实无可贷着该抚仍将饶佺即行处决秋谳为明刑大典朕披览招册必详慎再三以协大中至正之治从不预设成见轻重悉视其人之自取也
　　三十二年饬督抚审结盗案迟延之弊
　　谕前据冯钤奏拏获贼犯王福尹等供出甘肃回民马得鼇为积年巨窝因谕吴达善令其严宻上缉拏兹据奏到业将该犯及伙党弋获现在派委道府审拟等语所办甚属妥速但积窝巨匪非寻常盗犯可比既经缉获解省该督即当亲率司道府县等公同审讯迅速定案使匪徒立正刑章以除民害乃仍照常派委道府辗转稽延时日实外省相沿恶习况积年盗匪心尤叵测若令久稽显戮则党伙串供乘间窜逸皆所不免亦不可不防其渐乃外省每有本案已经审明仍行监待质动辄闗移他省俟各案讯明方始结案者亦非所以警凶顽而杜流弊嗣后各督抚遇有情罪重大之犯即督同属员会审一得情实迅行定拟归结不必俟他省闗查到日始行定案
　　定详审秋谳职官罪案
　　谕朕检阅朝审官犯册内李因培办理冯其振亏空一案始为减数具题继复授意弥补甚至将据实揭报之知府锡尔达不惟不加赏识转欲别为搆衅摘叅其为昧天良而骩国宪实非寻常干犯功令者可比封疆大臣受朕深恩分应奉公守法乃因回防曽经保题库贮无亏而甘心罔上行私推其流弊势将何所不至即明正显戮亦其罪所应得第念前此和其衷狥庇段成功之案虽同一弥补亏空而先经収受赂遗其贪黩欺防情尤可恶是以即行予勾今以李因培较之尚无得賍之款与和其衷究属有间若概令肆市权衡殊未允符然欲更为曲贷则准之情法均不可以为训因加恩赐令自尽以存大臣之体特恐庸愚无识之徒或谓李因培与庄有恭皆系巡抚徇庇属员获谴而一则竟予复职一则仅令自裁未免妄生拟议殊不知庄有恭于段成功之巧为开脱与臬司知府等有意从寛彼此相喻无言尚未有显然授意指使情节犹属外吏相沿积习是以定谳示惩旋仍施恩录用揆之李因培之任意舞文乖张挟诈迥不相类并非轻于庄有恭而重于李因培也再如汤聘身为抚臣目击总督杨应琚欺谩偾事并无一言入告自不得不加以重罚然汤聘不过一庸懦无能随人俯仰之人耳使以他人处此亦未必不蹈其故辙求其一涖滇境即具折尽法不过鄂宁等公忠体国者能之岂可以之深责汤聘哉是其罪尚可量从未减已命法司改入缓决以昭平允四人皆系大臣其治罪差等判然难以概例如此不得不明切晓示俾各省督抚知朕明罚勅法一秉大公即朕亦不得自主惟其人之自取尚其共知儆惕副朕整饬官方澄清吏治之至意将此通谕中外知之
　　三十三年定各省秋谳责成该管道府巡歴审勘例
　　谕阿思哈奏各省每年秋审请照京师按册覆谳之例停其提犯到省一折所见甚是而其中尚有计议未尽周当之处盖此等罪犯所有案情久经督抚臬司等确核详定及秋审届期亦不过循用故事就招册分别情实缓决可矜三项而在省过堂时亦从不闻有声屈平反之事徒令囚徒辗转提觧纷扰疎虞种种不免自应酌议停止以省具文第各属成案颇繁研究务宜详慎若概免提解而执法之司惟知抱牍从事于貌稽词聴之义犹属未协朕意从古按部录囚原有旧典在督抚统辖全省臬司亦刑名总滙势难亲临州县一一按问至本管道府职司既専而分辖地方又不甚辽逺若令于毎年审录之前巡歴所属逐案细心审勘其情罪允符毫无疑义者自可汇册具申上司间遇有狱成未孚临时呼冤之犯亦止什伯中之一二仍应据实另缮招册将本案犯证一并解送司院覆讯定拟是于减除陋例之中兼寓慎重祥刑之意立法庶为尽善【互见刑制门】
　　定详谳秋审官犯
　　谕今年朝审官犯勾到如髙恒普福以盐政大员于提引应归官帑银两恣意侵渔数至累万均属法无可贷但普福则居心狡黠预为弥缝髙恒则一味騃憨毫无顾忌迹异而所犯则同若于伊等稍存姑息则凡前此官犯以贪黩正法者何以示无屈枉而将来侵亏败检之徒将执法示惩乎抑废法长奸乎又如达色一案初以其罪不过在短发价值与髙恒普福侵贪入已者稍异及阅招册各款有商人门礼不遂抑令不准进见之事则是示威胁众谿壑无厌设令易河东为两淮其狼籍岂在二人之下是以一并予勾至通武一犯虽冒销银两至七千有余即按例予勾彼亦何辩但其人本属工匠出身又因造办器具浮开侵用获罪以物玩之防抵人于法朕亦岂忍出此又提引案内之顾蓼怀虽由怂慂髙恒已亦牟利酿成大案本难曲宥第该犯乃一商贾末流近利贪财是其常情且彼即能诱人犯法设令髙恒能不聴愚弄又安得售其伎俩是以将此二犯俱停其予勾试思朕之视髙恒岂转不如通武顾蓼怀等然情法所在差等自有较然不可移者其海明素棫阿拉克多尔济阿尔锡等所犯情节尚有一线可原者着于次年朝审一并改入缓决以昭平允虑囚大典所以章国法而正人心闗系甚钜朕于庶狱权衡铢两惟虚衷推勘务使适轻适重各如其人情罪所自取此中裁断一准于
　　天道之大公非朕所能自主又岂稍存成见意为髙下于
　　其间哉将此通谕中外知之
　　三十四年定详减秋审缓决人犯
　　谕向来朝审秋审缓决人犯毎阅数年即降防该部酌予减等以省淹系今自乾隆三十年查办以后又经四载人犯为数渐多此等罪犯秋谳固难遽邀矜减而屡经议缓情罪尚不甚重徒令久滞囹圄谳牍转滋尘积着该部将朝审秋审各犯曽经三次缓决者核其案情分别请防减等以副朕矜恤庶狱之至意【互见赦宥门】
　　三十五年改正私铸人犯即行正法之案
　　谕防本日三法司核覆江西省私铸钱文之袁槐毓吴显四二犯定拟斩决一折殊未允协此等私铸重犯藐法干禁固罪由自取但核其情罪究与叛逆不法及行刧盗犯不同亦何不可待之有定案时按律拟斩监秋审时入于情实已足示儆所拟即行正法
　　之处未免过当且使无识之徒妄生揣摩以为有意从严甚无谓也袁槐毓吴显四俱着改为应斩监秋后处决
　　定详谳受贿私纵刨参人犯案情
　　谕刑部改拟拏获刨参人犯受贿私纵一案将额尔图孟忒二犯拟绞请即正法所办又属过当此案前因该将军傅良定罪过严漫无区别是以降防交刑部另办乃该堂官意存寛纵概以发遣枷责完结经朕面加训饬令其按律改正今又于定律绞之外加以立决则所谓过犹不及均非情理之平也额尔图身为佐领与骁骑校孟忒皆系职官既查获偷参人犯即应解送究治乃敢受贿故纵实属藐法营私其罪在此并不当与在官人役因事受贿者仅从计賍科罪也但额尔图等虽实犯死罪即计賍浮于满贯究与婪索数逾千万者不同只应入于秋审情实而汲汲于决不待时又岂得为情罪允协耶
　　饬改诬告罪情问拟过当之失
　　谕据徳福奏审拟安仁县仓书刘本忠等盗用空白印文揑款诬揭一案将刘本忠拟绞请防即行正法所拟未免过当刘本忠因与同房书役俱被该县长随斥辱素有嫌隙辄用印纸揑款造详诬陷本官情节原属可恶但此等胥吏作奸自当依本律科断初非身犯逆恶及强盗光棍等案犯不容稍稽显戮者可比即引匿名文书告言人罪者定拟绞以事理较重列入本年秋审情实已足示儆若亦予以立决于情法既未得其平且恐内外问刑衙门因此妄生揣摩转相比附甚非弼教协中之义此案着交刑部俟该抚题疏到日另行改拟具奏寻如律议从之三十六年定详审威逼致死一家五命问拟失当案情
　　谕据永徳奏监生段兴邦威逼佃户周徳先父子五人先后投塘服毒身死照例拟发边衞充军请将田亩断给一半与周徳先之孙一折已批交该部议奏矣段兴邦以田土细故辄揑词控告佃戸复用言恐吓致周徳先父子五人先后自尽实属豪强凶恶仅拟军罪岂足蔽辜据称现在咨部核结刑部作何核议或准或驳曾否咨覆完结而向遇威逼一家五命之案部中作何定拟有无分别另办若果悉以军罪问拟于理岂为得平着谕大学士刘统勲等即行查明覆奏至永徳明知段兴邦之情罪较重仍照常拟以充军咨部完结转以科断田产末节専折陈奏貌似严惩而意存轻纵未免近于取巧岂封疆大臣实心任事之道永徳着防申饬
　　定详谳秋审罪案
　　谕刑部将秋审情实各犯情罪重大者照例摘叙事由请防正法缮折具奏朕详加阅看官犯内如王钲佘子良俱系将铅觔工力银两扣尅入已段宏深于铜觔运费自行动用均属侵蚀官项色赫讷因俸满进京借词科敛得银二千余两长福揽事説情从中受贿甘广向银厰课书索取津贴添平至六千余两之多均属骫法婪賍陈师愈身为大使乃于铸印时授意匠役灌铅抵换银两虽为数无多而情罪甚为可恶以上七犯于法俱难寛贷均着照刑部所拟即行正法至钱嵩芝虽亦虗出通闗与王钲等之侵用入已者有间戈济预买米石归仓事后折钱多収钱二百余串固属贪利见小然尚非枉法朘民者可比三格于工程银两扣留营运贪鄙不堪但管工人员此等弊窦多所不免三格特因事败露自可暂逭其死至罗源浩陈昌元程之章孙焯承管铜厰办理不善以致积久无着赔项又不能依限清完罪所应得念其究未入已且本年又系停勾不妨缓至来年秋审再为核办俱仍着牢固监其常犯徐三黄氏覃见文赵珍吉洪玉杨成桂张廷桂张五汉乔士宏卢裕荣黄彦廷白兴刘士英崔登节十四犯核其情罪均无可寛亦俱着照部议即行正法秋谳大典勅罚所闗其中情罪重大者自不宜因停勾之年久稽显戮若稍一线可延仍为寛其时日朕总理庶狱惟期明慎不但罪之轻重视其自取即办理之缓急亦一准于平将此并谕中外知之
　　三十七年
　　勅督抚谳狱就案原情毋得有心迁就
