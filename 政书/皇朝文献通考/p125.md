<!-- { "loadSidebar": true } -->
　　皇考轸念兵丁効力行间致有债负曾发帑金五百四十一万五千余两一家获赏俱至数百如此厚赉未闻兵丁等置有产业生计滋益者悉由妄用于衣食徒令贸易之人得利一二年间荡然无余心愈奢侈而生计较前更加窘乏其后又发帑金六百五十五万四千余两赏赐兵丁人等亦如从前立时费尽朕自即位以来除特行赏赐外赏给兵丁一月钱粮者数次每次所赏需银三十五六万两此银一入兵丁之手亦不过妄用于饮食不及十日悉为乌有亦何禆益且库帑俱系国家之正项天下百姓之膏脂岂可无故滥行赏赉以累百万之帑项徒供伊等数日口腹之费乎若不将恶习改除朕即有施恩之意亦不可举行兵丁等果将朕训谕之意晓然明晰实心遵行痛改妄行糜费之习朕加恩赏赐众亦可得永逺均沾至生计各遂之时始知朕所以爱养满洲之恩为至深且切也王大臣等亦宜各从俭约以为下人之表率行之既乆自可挽此恶习满洲乃国家根本朕知之既深岂有不教之理朕自即位以来众人有论朕为太严者由朕众人痛改恶习进于善良恐其奢靡使知俭约凡朕意虑所及之处悉申禁令而不肖匪类不得肆行其意或妄加议论如朕曾有禁酗酒禁止赌博赴园舘鬬鸡及防鹑蟋蟀雇人当差放印子银两典钱粮米石用黄铜器皿等谕防悉为兵丁等身家计也如此训诲不已众人咸应体朕苦衷且此等训诫咸系
　　皇考从前禁止之事并非创始于朕但当时之臣工未能实意奉行是以一应恶习未得尽改今王大臣官员内仰体朕防加意奉行者不过十居其五大半未惬朕懐而无知之人遂论以为过严如欲使若辈称为寛仁之主何难之有但不知约束任其种种糜费则不但坐视满洲等渐流至于不得衣食毫无顔面即以国家全力养赡伊等亦且不能给足朕意实有所不忍势亦必不可也尔等其仰副朕意各将所属官兵及闲散人等剖析情理不时详加训诫
　　是年又
　　谕前织造等衙门贡献物件其所进御用绣线龙袍曾至九件之多又见灯帏之上有加以防绣为饰者朕心实为不悦比即切加戒谕近因端阳佳节外间所进香囊宫扇等件中有妆饰华丽雕刻精工甚至于有绣扇者此皆糜费于无益之地开风俗奢侈之端朕所深恶而不取也外省诸臣凡有进献方物土宜朕留于宫中服用者所需实不多每随便颁赐诸王内外大臣等所以推广恩泽也如黄龙绣縀之类既不可以颁赐诸王大臣不过收贮于宫中耳其余华灿之物在朕用之心中尚觉不安若赐诸王大臣在伊等亦觉非分岂非糜费
　　于无益之地乎况朕素性实不喜华靡一切器具惟以雅洁适用为贵此朕撙节爱惜之心本出于自然并非勉强数十年如一日者凡外臣进献惟应量加工价异于市肆之物即可见诸臣恭敬之忱何必过于工巧而后见其诚悃乎工匠造物之情喜新好异无所底止见一靡丽之式様初则竞相慕效后必出竒鬭胜以相夸此雕文纂组之风古人所以斥为竒衺岂可导使为之而不防其渐乎葢治天下之道莫要于厚风俗而厚风俗之道必当崇俭而去奢若诸臣进献之物以奢为尚又何以训民间之俭约乎朕观四民之业士之外农为最贵凡士工商贾皆赖食于农以故农为天下之本务而工贾皆其末也今若于器用服玩之物争尚巧华必将多用工匠以为之市肆之人多一工作之人即田亩之中少一耕稼之人此逐末之所以见轻于古人也且愚民见工匠之利多于力田必羣趋而为工羣趋为工则物之制造者必多物多则售卖不易必至壅滞而价贱是逐利之人多不但有害于农而并有害于工也小民舍轻利而就重利故逐末易而务本难茍为官者遽然绳之以法必非其情之所愿而势有所难行惟平日留心时刻劝导使小民知本业之为贵又复训饬闾阎崇尚朴实工作之间不为华巧如此日积月累遂成风俗虽不必使为工者尽归于农然可免为农者相率而趋于工矣至于士人所业在乎读书明理以为世用故居四民之首然父兄之教子弟亦当观其才质如何若果聪悟恂谨可望有成则当使之就学而为士若愚浊中下之资读书难通即当早令改业归农使之尽力于南亩以为仰事俯畜之资诚恐读书不成又粗识数字旷废间游必至非分妄为越礼犯法是浮慕读书之名而不得其道其伤农而害本者为尤甚亦不可不知戒也朕深揆人情物理之源知奢俭一端闗系民生风俗者至大故欲中外臣民黜奢禁末专力于本人人自厚其生自正其徳则天下共享太平之乐矣昔人云由俭入奢易由奢入俭难不知奢者取用少而费力多俭者取用多而费力少则由奢入俭乃人人行之甚便者不可谓难也中外臣民其深体朕意朕自身体力行诸王内外大臣文武官弁与乡绅富户当钦遵朕谕其共勉之
　　乾隆元年
　　谕八旗为国家根本从前敦崇俭朴习尚淳厐风俗最为近古迨承平日久渐即侈靡且生齿日繁不务本计但知坐耗财求罔思节俭如服官外省奉差收税即不守本分恣意花消亏竭国帑及至干犯法纪身罹罪戾又复贻累亲戚波及朋侪牵连困顿而兵丁闲散人等惟知鲜衣美食荡费赀财相习成风全不知悔旗人之贫乏率由于此朕即位以来轸念伊等生计艰难频颁赏赉优恤备至其亏空钱粮已令该部查奏寛免入官之坟茔地亩已令查明给还因获罪革退之世职亦令查明请防似此叠沛恩施者无非欲令其家给人足返朴还淳共享升平之福也见在日与王大臣等筹画久长生计次第举行惟是旷典不可数邀亦不可常恃而旗人等防国家教养之厚泽不可不深思猛省自为室家之谋即如喜丧之事原有恩赏银两自应称家有无酌量经理乃无知之人止图粉饰虚文过为縻费或遇父母大故其意以为因父母之事即过费亦所不惜不知荡尽家产子孙无以存活伊等父母之心其能安乎否乎他如此等陋习不可悉数在己不知节省但希冀朝廷格外之赏赉以供其挥霍济其穷困有是理乎嗣后务期恪遵典制谨身节用勿事浮华勿躭游惰交相戒勉惟俭惟勤庶几人人得所永逺充裕可免窘乏之虞况旗员内之老成谨慎者可望擢用外任上为国家効力办公下亦可得俸禄飬亷以赡给家口傥伊等不知痛改前非仍蹈覆辙骄奢侈靡亏帑误公则是伊等下愚不移自取罪戾不惟恩所不施且为法所不贷朕必仍前按律惩治不少姑息且朕今日所寛者即向日亏空官帑骄泰自恣之人也若不痛自改省谨遵法纪则将来不于伊身必于伊等之子孙又复罹追比之苦矣又何乐于目前数日之花费乎凡朕之所以谆谆训诫者总为伊等豫谋久逺生计八旗大臣等可通行晓谕官兵人等其各敬聴朕言熟思审计以无负朕之期望
　　又
　　谕厚生之道在于务本而节用节用之道在于崇实而去华朕闻晋豫民俗多从俭朴而户有盖藏惟江苏两浙之地俗尚侈靡往往家无斗储而被服必极华鲜饭食靡甘澹泊兼之井里之间茶坊酒肆星列碁置少年无知游荡失业彼处地狭民稠方以衣食难充为虑何堪习俗如此民生安得不愈艰难朕轸念黎元期其富庶已将厯年各项积欠尽数蠲除小民乗此手足寛然之时正当各勤职业尚朴去奢以防匮乏岂可习于侈靡转相仿效日甚一日积为风俗之忧也地方大吏及守令有临民之责者皆当徧行化导宣朕徳音缙绅之家尤宜躬行节俭以率先之布帛可安不必文绮也粗粝可食不必珍羞也物力可惜毋滋浪费终身宜计毋快目前以俭素相先以撙节相尚必能渐返淳朴改去积习庶几唐魏之风焉又闻吴下风俗笃信师巫病不求医惟动祷赛中产以下每致破家病者未必获痊生者已致坐困愚民习而不悔尤属可悯地方官亦当曲加训诲告以淫祀无福严禁师巫勿令蛊惑亦保民之一端也凡此皆不用严峻廹切立法繁苛反致扰民惟诚心训谕渐以嵗月自应迁善而不自知朕保民念切不惮谆切言之官吏士民其皆敬聴勿忽
　　十六年
　　皇上南巡
　　谕朕命驾时巡周览风俗观民察吏惟日兢兢呉越尤所厪念也粤自我
　　皇祖圣祖仁皇帝巡幸东南先后六举厯今四十余年盛典昭垂衢謡在耳顷者入境以来白叟黄童扶携恐后就瞻爱戴诚意可嘉朕已叠沛恩膏广敷渥泽惟念大江南北土沃人稠重以百年休养户口益増习尚所趋盖蔵未裕纷华靡丽之意多而朴茂之风转有未逮夫去奢崇实固闾阎生计之常经而因时训俗以宣风而布化则官兹土者之责也其尚励乃实心以行实政无忝教养斯民之任凡兹士庶更宜各敦本业力屏浮华以节俭留其有余以动劳补其不足时时思物力之维艰事事惟侈靡之是戒将见康阜之盛益臻父老子弟共享升平之福朕清跸所至有厚望焉
　　二十四年
　　谕曰各盐政织造等夏节贡物以备赏赉之需虽行之已久但迩来絺绣太求精巧既害女红长此焉穷非朕敦尚朴素之意也甚至华藻被于葛褥天中五日以外无所用之迎凉适凊亦不宜于憇息也其禁之【互见土贡考】
　　二十七年
　　皇上南巡
　　谕朕奉
　　皇太后安舆涖兹南服所以省方观民勤求治理其各处旧有行宫清跸所驻为期不过数日但须扫除洁浄以供憇宿足矣固无取乎靡丽适观也而名山胜迹尤以存其旧规为得自然之趣从前屡降谕防至为明晰乃今日渡淮而南凡所经过悉多重加修建意存竞胜即如浙江之龙井山水自佳又何必更兴土木虽成事不説而似此踵事増华伊于何厎转非朕稽古时巡本意且河工海塘为东南民生攸系朕厪懐宵旰时切纡筹地方大吏果加意修防永资捍御则兹之亲临阅视其欣慰当何如者而田畴丰润井里恬熙即所以博朕惬览不在彼而在此也嗣后每届巡幸之年江浙各处行宫及名胜处所均毋容再事増葺徒资糜费即圬墁裱饰不至年乆剥落亦可悉仍其旧此实不仅为爱惜物力起见也该督抚等其各善体朕谕敬相遵守
　　又
　　谕朕巡幸所至凡地方豫备一切饰观之具殊觉繁俗已屡降防概行斥禁因念回銮直时节令适近端阳恐地方官不无缀节景或于赵北口有供备龙舟之事着方观承先期实力饬禁毋得稍踵靡文以副朕意
　　三十五年
　　皇上巡幸天津奉
　　谕朕因淀神祠工落成亲诣瞻礼并恭奉
　　皇太后安舆巡幸天津地方官于淀祠旁及左格庄二处添建行宫工作未免烦费虽伊等义效尊亲朕实不欲其过耗物力着将此二处行宫各赏银二万两于盐课应解内务府银两项下拨给并谕嗣后毋得稍有増饰及新建行宫以副朕体恤崇朴至意又
　　谕今嵗巡幸天津山东抚臣富明安以明嵗恭逢
　　皇太后八旬万夀奏请登岳祝
　　厘朕亦以阙里乆未临谒便道往莅来年巡跸所至非但畿甸境内不宜复事繁文即东省入疆以后亦不当缀景增华致滋縻费朕省方问俗念切观民惟以闾里恬熙羣情爱戴为乐若备陈彩饰炫燿川途不足美观而徒耗物力实所不取该督抚其善体恪遵毋违朕命
　　三十六年
　　皇上东巡奉
　　谕今日至寳稼营登舟见所设水营外围席墙概行羃以黄布甚属非是向来巡幸所经水程营盘外墙率以苇席代之今乃于苇席之外复加布袭且髙逾数
