<!-- { "loadSidebar": true } -->
　　大管以黄钟为体其径二分七厘四毫其长则用姑洗之分为哨下口至管通长之度即合字之本音于笛为低上字设哨则复为笛之合字而应倍无射之律其仲吕之分则为六字之位而应倍应钟之吕因头管之通长独取合字故不和以仲吕之隂吕而止取姑洗之阳律焉其第一孔则蕤賔林钟相和之分声应黄钟之律宫声工字而为此管之四字焉其第二孔则夷则南吕相和之分声应太簇之律商声凡字而为此管之乙字焉其第三孔宜于无射应钟相和之分取之但因管体最短生声易别其取声之法又将诸孔依次递开故至第三孔音即为以下诸孔所掣而少下亦如箫笛乙字分之理是以取半黄钟半大吕相和之分与无射应钟相和之分相并折中乃应姑洗之律角声六字而为此管之上字焉其第四孔则半黄钟半大吕相和之分声应仲吕清角髙六字蕤宾变徴低五字之间于笛为髙上字低尺字之间所谓勾字也夫正黄钟宜得工字而半黄钟半大吕相和之分宜下一音为尺字今因取声随以下诸孔全开之例故此分比尺字下半音而为勾字之后出孔焉工字之半取勾字则为下一音半矣其第五孔则半太蔟半夹钟相和之分声应蕤賔之律变徴五字于管为尺字夫半太蔟半夹钟相和之分宜得工字今为尺字者葢半黄钟半大吕相和之分比本分之音已下半音故此半太蔟半夹钟相和之分宜应工字者比本分之音又下一音而为此管之尺字焉凡字之半取尺字则为下二音矣其第六孔为管之工字依下二音之例则宜以合字之半为度今于第一孔四字之半取之始合盖因管之半体以上分益短而应声愈下前孔取全律之半声下二音而此则又下一音故半蕤宾半林钟相和之分声应夷则之律徴声乙字而为此管之工字孔焉四字之半取工字则为下三音矣至于凡字之分依前孔下三音之例则宜以第二孔乙字之半为度今以第三孔上字之半取之始合乃为下四音之分然管之凡字今又无孔而以工字孔六字孔代之故第七孔即为六字于尺字之半取之乃太蔟夹钟相和之四分之一声应半黄钟之律变宫尺字而为此管六字孔焉尺字之半取六字亦为下四音也其第八孔为后出之五字依下四音之例则宜以工字之半蕤賔林钟相和之四分之一为度今于乙字四分之一为髙工字之半取之始合乃夷则南吕相和之四分之一声应黄钟之律宫声工字而为此管之后出五字孔焉髙工之半取五字则为下四音半矣其第九孔为最上一孔乃髙乙字带髙上字者若依下四音半之例则宜以凡字之半为度今以六字之半取之始合乃太蔟夹钟相和之八分之一声应太蔟之律商声凡字而为此管最上之乙字孔焉六字之半取乙字则为下五音矣太蔟夹钟相和之分应笛之乙字今其八分之一相和之分仍应笛之乙字则又为隔八音而相应矣此大管之体孔分益短而应声愈下或下一音或下二音或下三音四音五音甚至隔八音以恊声字然其孔窍长短之差必准以律吕倍半之度始能定其位次而辨其声字观此大管之制然后可以穷律吕之变而尽律吕之用也
　　小管以黄钟半积同形管为体其径二分一厘七毫其长用黄钟半积同形管之黄钟大吕相和之分五寸六分零二毫为哨下口至管通长之度声应姑洗之律为低六字因施哨而应倍无射之律变宫尺字乃为此管之合字焉其太蔟夹钟相和之分四寸九分七厘九毫声应黄钟之律宫声工字乃为此管之四字第一孔焉其姑洗仲吕相和之分四寸四分二厘六毫声应太蔟之律商声凡字乃为此管之乙字第二孔焉其第三孔为上字但因小管不用勾字且上字本分之音又为下孔所掣而少下故取蕤賔林钟相和之上字分与夷则南吕相和之勾字分相并折中得三寸七分四厘乃为此管之上字第三孔焉其无射应钟相和之分三寸一分二厘八毫声应蕤賔之律变徴五字乃为此管之尺字第四孔焉若较以倍半所应声字则倍无射应钟相和之分在通体合字之外当下一音为凡字而正无射应钟相和之分比倍数又下一音为工字今不应工字而应尺字则凡字之半取尺字为下二音也其第五孔工字依前孔下二音之例则宜以通体合字之半为度因管体益短其声愈为以下诸孔所掣故下三音之分于第一四字孔之半取之始合乃半太蔟半夹钟相和之分二寸四分八厘九毫为此管之工字第五孔焉其第六孔凡字依下三音之例则宜以第二孔乙字之半为度今下五音之分于勾字之半取之始合乃半夷则半南吕相和之分一寸七分六厘而为此管之凡字第六孔焉其第七孔后出六字计下五音之分于半太蔟半夹钟相和工字之半取之得一寸二分四厘四毫而为此管之后出六字第七孔焉其第八孔五字亦计下五音之分于半夷则半南吕相和凡字之半取之得八分八厘而为此管之最上五字第八孔焉自黄钟大吕相和之分以至夷则南吕相和之四分之一其间正律正吕相和者或下一音以相应或下二音三音以相应至于律吕四分之一则下五音以相应其律吕相和之位分不移而声字自有全半之应使非律吕之分以纪其声字之序亦何以明立体取音之道也哉
　　律吕正义后编曰大管以姑洗律管为体径二分七厘四毫哨下口至通长即姑洗之度设哨则为合字第一孔为四字乃蕤賔林钟相和之分第二孔为乙字乃夷则南吕相和之分第三孔为上字乃黄钟大吕相和之半与无射应钟相和之分相并折中第四孔为尺字乃太蔟夹钟相和之半第五孔为工字乃蕤賔林钟相和之半第六孔为六字乃黄钟四分之一第七后出孔为五字乃蕤賔林钟相和四分之一第八孔髙乙字带髙上字乃太蔟夹钟相和八分之一独无凡字孔则借第七六字孔低吹之为凡字小管以黄钟半积同形管为体径二分一厘七毫哨下口至通长为本管黄钟大吕相和之分声应姑洗之律设哨则为合字第一孔为四字乃本管太蔟夹钟相和之分第二孔为乙字乃本管姑洗仲吕相和之分第三孔为上字乃本管防賔林钟相和之分与夷则南吕相和之分相并折中第四孔为尺字乃本管无射应钟相和之分第五孔为工字乃本管太蔟夹钟相和之半第六孔为凡字乃本管蕤賔林钟相和之半第七后出孔为六字乃本管半黄钟之分第八孔为五字乃本管大吕太蔟相和四分之一管用坚木或骨角为之两端象牙为饰
　　开孔之法前古皆无定制前编始按律吕之分以审其音而定其度其掣音之理至为精妙然掣音之数多少不同则未尝有定法也今按气从本孔出以成音而下孔与底窍能掣气使下故孔愈髙而所掣愈多此掣之生乎长者也十二正律不掣半律则长半而径不半故气散而音下管愈短则所掣愈多此掣之生乎径者也
　　如黄钟之管自吹口至底斜界一气线【气之所吹必成一直线犹日之所视成一视线日之所照成一光线】成勾股形其半黄钟之度气线亦当横径之半内半为一音之分故八分黄钟之管长半而径亦半者声与黄钟应外半亦为一音之分故半黄钟之管长半而径不半者比黄钟下一音是径掣一音也半太簇之度气线内为一分外为一分二故比太簇下一音二【即十分音之二每音作十分也】而应黄钟之律低二分是径掣一音二也至半林钟之度则气线内为一分外为二分故比林钟下二音是径掣二音也用勾股比例法逐分推之四分黄钟之管比黄钟下三音四分林钟之管比林钟下五音八分黄钟之管比黄钟下七音八分太簇之管比太簇下八音皆径之所掣使然也外此则所掣不得整音然亦各得所掣之分数截管吹之其音悉合夫径之掣音既由律定则长之掣音可即管推大管工字孔为防賔林钟相和之半正律本为五字径掣一音九当为凡字髙一分而此孔实得工字比之凡字髙一分者又下一音一则其为长之所掣可知矣大管五字孔为夷则南吕相和之四分之一正律本为乙字径掣五音半当为尺字低五分而此孔实得五字比之尺字低五分者又下二音半则其为长之所掣可知矣按孔递推而小管所掣又多于大管乃知管本角律大管之径为黄钟之径而长为姑洗之长孔长为管长之半当掣一音孔长为管长四分之一当制二音孔长为管长八分之一当掣三音小管之径为半积黄钟管之径而长为本管黄钟大吕相和之长以径长相比例孔长为管长之半当掣一音四五孔长为管长四分之一当掣二音九孔长为管长八分之一当掣四音三五用差分法按孔推之其分悉合惟大管六字孔髙六分五字孔髙一分小管凡字孔髙五分六字孔髙一音三分五字孔髙七分夫音与数原出一理大管九孔而合其七小管八孔而合其五则其理已有可凭其余孔之不合者不得别有一理且舎是理以求数皆不得合则舎是数以求音恐亦未恊于是依所推之孔分掣管吹之新管果与律合而旧管稍需迁就则是掣音之法果出于理数之自然而可为定制矣勾字不应正律诸乐器皆无此音故不用详算术于左
　　求大管径掣音法
　　以黄钟长为大股为一率全径作十分为大勾为二率孔长分为三率求得四率为小勾与全径十分相减为余勾以小勾除余勾得掣音分数求大管长掣音法
　　孔长为正音分孔长与通长或半长或四分之一或八分之一相减余为掣音分掣音分与正音分相等为掣一音四分之一为掣二音八分之一为掣三音掣音分不及正音分者以掣音分为实以正音分为法除之得掣音小余累加之得掣音共数
　　求小管径掣音法
　　以本管黄钟之度五寸七分八厘六毫为大股为一率全径作十分为大勾为二率孔长分为三率求得四率为小勾与全径十分相减为余勾以小勾除余勾得径掣音分数
　　求小管长掣音法
　　以大管径二七四一九为一率大管半长二八八○为二率以小管径二一七六二为三率求得四率二二八五为一音分与小管半长二八○一相减余五一六为实以一音分二二八五为法除之得十分音之二小余二六为半管自掣之分数与下半管一音二二六相加得一音四五二为半管被全管掣音之率乃以孔长为正音分孔长与通长或半长或四分之一或八分之一相减余为掣音分掣音分与正音分相等为掣一音四五四分之一为掣二音九八分之一为掣四音三五掣音分不及正音分者以掣音分为实以正音分除之得数与掣音率相乘得掣音小余累加之得掣音共数
　　大管音分
　　四字孔本管蕤宾林钟相和之分正律本为四字长掣十分音之一故仍为四字
　　乙字孔本管夷则南吕相和之分正律本为乙字长掣十分音之二故仍为乙字
　　上字孔本管无射应钟相和之分与半黄钟半大吕之分相并折中正律本为髙上字长掣半音故为上字
　　尺字孔本管太簇夹钟相和之半正律本为凡字径掣一音三长掣十分音之八共掣二音故为尺字
　　工字孔本管蕤賔林钟相和之半正律本为五字径掣一音九长掣一音一共掣三音故为工字凡字孔无射应钟相和之半正律本为上字径掣二音七长掣一音四共掣四音故为凡字
　　六字孔黄钟四分之一正律本为低工字径掣三音长掣一音半共掣四音半故为六字
　　五字孔蕤宾林钟相和四分之一正律本为五字径掣四音八长掣二音二共掣七音故仍为五字乙字孔太簇夹钟相和八分之一正律本为凡字径掣八音三长掣二音八共掣十一音故为乙字小管音分
　　四字孔本管太簇夹钟相和之分正律本为四字长掣十分音之一故仍为四字
