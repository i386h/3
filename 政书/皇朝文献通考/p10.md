<!-- { "loadSidebar": true } -->
　　皇考察知办理之员勘报不实谕令督臣再加确勘随开恩豁免八千六百余顷止存淤地一千二百七十四顷入额陞科今朕闻泗州地方濵河临湖地势极低凡虹县桃源之水皆归入泗州安河洪泽湖而此等淤地即在安河两防每年水势涨发淹涸靡常收成无定小民不免赔粮之苦着照淮安府阜宁等县之
　　例将泗州安河两防水淹之淤地一千二百七十四顷九十七亩额徴钱粮一千二百二十二两三钱麦一百一十石八斗自雍正十三年为始尽予豁免以示朕减赋恤民之意
　　豁免河南郑州临河之鹻卤飞沙地额徴钱粮河南郑州临河之姚店等保自雍正元年杨桥河口冲决以后地亩变成鹻卤民人有赔粮之累
　　上令抚臣察勘得鹻重不可耕种地三百九十顷八十七亩八分四厘沙深不可耕种地六十六顷八十三亩九分七厘共额徴三千八百八十两五钱三分四厘零令户部即与豁除仍饬地方官毋得私自徴派又将祥符等四十二州县查出盐鹻飞沙河坍水淹地二千三十余顷应徴粮银漕米永行豁免
　　又
　　谕直隷督臣确勘怀来县垦荒地粮分别减除宣化府之懐来县向有保字号垦荒地七十一顷徴粮八百六十余石始于前明募兵戍守以近山地亩令其耕种每军士一名种地五十亩者准作半年粮六石种地一顷者准作一年粮一十二石歴年既久有地荒而粮存者有地少而粮多者官民不免赔累又该县徴粮科则上地每亩五升六合中地三升六合独此顷每亩徴一斗二升民力尤难输纳至是令该督委员确勘将山坡地不可耕者奏闻豁免其可耕之地则按本县科则纳粮毋令偏重
　　减山东益都县更名地租额
　　谕曰山东之益都县有前明废藩更名地当时为藩封之产不纳课粮召人承种输租止更姓名无庸过割谓之更名地较之民粮多二倍至四倍不等在当日居民投靠藩势借佃防身积渐増加沿为陋例今则同为民田而纳粮尚仍旧额名为钦租地粮多赋重小民输纳维艰朕心轸念着将钦租名色裁革照该县上等民地按亩承粮大亩纳银二钱一分小亩纳银六分四厘归入民粮项下一体徴收俾循惟正之供永除偏重之累
　　又
　　谕曰朕闻濵海之乡坍涨不常田无定址于是豪强得恣侵占而争端日兴其责在地方有司熟悉土宜按制定法弭衅于未然而平其争于初发则可为良吏矣夫州县有司非尽不知爱民者特以田土情形未能稔悉不得不寄耳目于吏胥而猾吏奸胥又往往与土豪交通变乱成法予夺任意弱肉强食为厉无穷狱讼繁兴端由于此至若沿海所涨之沙滩乡邑互争有司又各袒所属益滋纷扰此皆徇私而未识大体者朕以天下为一家而州县官各膺子民之责亦当体朕之心以为心又焉忍伸此屈彼长其奸而导之攘夺哉前此海濵要地増设大员弹压果其秉公察看经理得宜应即令界址划然各归其产不得迁延嵗月仍假奸民之便而使穷黎失业也夫豪强不惩则无以安良善经界不正则无以杜争端该督抚应饬所属亲民之员毋以姑息怠缓从事庶令民业各正而争讼自少息矣
　　豁免山东各属水冲地亩应徴地粮沂州府之郯城兰山沂莒济南府之歴城章邱淄川长清长山兖州府之滋阳宁阳泗水邹汶上青州府之益都乐安夀光临朐安邱博山临淄莱州府之昌邑潍武定府之惠民泰安府之泰安东平肥城新泰凡二十八州县自雍正八年大水后水退沙存冲压地一千三百六十二顷有竒应徴地丁银五千两有竒米麦一百五十六石有竒令永行豁除又免山东章邱县缺额银粮章邱县有缺额粮银三千九百一十余两因从前地方官揑报垦荒以致粮无抵补令将已摊入地亩者查明开除其未摊入者悉行豁免
　　又减江南昆山新阳二县沿江濵湖地浮粮昆山新阳二县沿江濵湖之地芦苇榛芜不堪树艺原编科则时有误列上则者
　　特谕查核厘正减浮粮以纾民力
　　又免福建建阳县虚粮福建建宁府属之建阳县有虚粮六百三十一两六钱久为民累令查明豁免其虚粮项下应匀入地丁口银及应派本色米续于乾隆十四年令永行免徴
　　二年
　　谕昔者虞廷咨牧食哉惟时而百揆奋庸之后即命弃以播时百谷礼乐兵刑皆在所后良以食为民天一夫不耕或受之饥一女不织或受之寒而耕九余三虽遇荒年民无菜色今天下土地不为不广民人不为不众以今之民耕今之地使皆尽力焉则储蓄有备水旱无虞乃民之逐末者多而地之弃置者亦或有之纵云从事耕耘而黍髙稻下之宜水耨火耕之异南人尚多不谙北人率置不讲此非牧民者之责抑谁之责欤朕欲驱天下之民使皆尽力南亩而其责则在督抚牧令必身先化导毋欲速以不达毋繁扰而滋事将使逐末者渐少奢靡者知戒蓄积者知劝督抚以此定牧令之短长朕即以此课督抚之优劣至北五省之民于耕耘之术更为疎畧是以一谷不登即资赈济斯岂久安长治之道其应如何劝戒百姓或延访南人之习农者以教导之牧令有能劝民垦种一嵗得谷若何三嵗所储若何视其多寡为激劝毋轻率劾去使久于其任则与民相亲而劝课有成将见俗返淳朴家有葢藏然后礼乐刑政之教可渐以讲习着该部即防同九卿详悉定议以闻户部议准仿周礼遂师之制于乡民之中择熟谙农务素行勤俭为闾阎信服者每一州县量设数人董率劝民地方官考绩之法必寛以嵗月庶久道化成而无欲速不达之如劝戒有方境内地辟民劝谷丰物阜该督抚于三年之后据实题报官则交部议叙老农量加奬赏倘有教导无方强勒滋扰以及希图奬赏揑辞妄报者指名题防又
　　谕农为致治之本我
　　皇祖圣祖仁皇帝尝绘耕织图以示劝农徳意
　　皇考世宗宪皇帝屡下劝农之诏亲耕借田率先天下所以敦本计而即田功意至厚也朕思为耒耜教树艺皆始于上古圣人其播种之方耕耨之节与夫备旱驱蝗之术散见经籍至详且备后世农家者流其说亦各有可取所当荟萃成书颁布中外庶三农九谷各得其宜望杏瞻蒲无失其着南书房翰林同武英殿翰林编纂至六年书成凡七十五卷名曰授时通考
　　又
　　谕州县所管地方大率不过百余里防广者二三百里周徧巡歴为时亦不甚多至于农田为养民要务春耕秋敛之时各宜下乡察其勤惰稽其丰歉倘有应先事图维临时酌办者悉心计议申详上司定议举行
　　减浙江桐庐县官抄秋租浮额浙江之桐庐县有官抄秋租二项额徴条银较之民产科则多至三五倍不等令于戊午年为始减去浮多之数照民产一例徴收
　　豁免江南盐城阜宁二县濵河陞科地粮
　　谕曰朕闻江南盐城阜宁二县有濵河田地三千五十一顷应纳粮银四千四百余两此地与水相隣淹涸靡定从前有司经理不善悮报水涸陞科究竟荒多熟少小民纳赋甚觉艰难以致累年积欠未清甚可轸念着该督抚即行确查将应徴钱粮悉行豁免其从前未完之旧欠一并赦除
　　豁免云南昆明县老丁田地归公米石昆明县有老丁田地一项原系督抚两标牧放营马之区坐落省防昆海之濵额收租米一千五百六十八石除完纳税粮条编并给发老丁口粮共需米九百二十三石尚余归公米六百四十四石此项租额乃照丰收之年科定者若遇水大歉收之时则小民完纳甚艰除老丁米石及粮条照旧完纳外其归公米永行豁免
　　减湖南湘乡浏阳二县粮额湖南长沙府之湘乡浏阳二县钱粮较之长沙醴陵湘潭宁乡等县每亩重二三分不等
　　特谕照长沙科则徴收又湘隂县粮银比湘乡浏阳尤
　　重亦令确覈减免
　　是年定承垦荒地之令凡荒地开垦应先行呈报如土著呈报在先即准土著承垦流寓呈报在先亦如之
　　三年
　　谕山西屡年首报欺隠地亩八千顷有零皆经题报陞科但闻从前首报时有亩数浮多情愿报出陞科者亦有地方官奉行不善按照原额荒阙勒令洒派者着该抚晓谕从前首报欺隠人等如果亩数浮多应行陞科再令据实首报照数输将倘地亩并无欺隠浮多而地方官勒令洒派者亦着据实呈明该抚委员确覈题请豁免
　　又
　　谕州县收钱粮有私増火耗者严加治罪时
　　上闻江南州县徴收钱粮有加火耗之弊传谕督抚严查所属果有劣员暗地加耗立即题防治罪复
　　谕曰从前火耗未经题解州县恣意横徴饱其谿壑苦累百姓是以
　　皇考允各省提解火耗之请而优给各官养亷令不得额外巧取所以惩贪风而纾民力用意诚善即养亷稍
　　薄之州县当时亦必就其所办事务酌予足用该员量入为出自无不敷何得暗地重耗刻剥小民以为自润之计情罪至为可恶该督抚不时体访如有不肖州县于应收火耗外丝毫加重者立即题防严加治罪如不行觉察经朕访闻确实必将该督抚严加议处断不姑容
　　豁免直隷正定府河淤缺额租银
　　谕曰朕闻从前直隷正定府城河水深之时原有鱼藕之利河岸浅滩兼可种稻每年额编租银六百两后因滹沱河水涨流沙淤漫渐至缺额俱系府属之十州县公捐起解雍正五年间虽经营治稻田合计新旧田亩之数仅得六顷九十余亩而藕地亦不过二顷一十余亩每嵗所收租银只有一百八十余两较之原额尚不敷数其雍正十二年以前旧欠已经豁免今特加恩自雍正十三年后不敷银两槩行豁除以纾官民派垫之累
　　又
　　谕向来四川火耗较他省为重我
　　皇考暨朕陆续降防裁减已去其半今闻该省耗银虽减而不肖有司巧为营私之计将戥头暗中加重有每两加至一钱有余者彼收粮之书吏倾销之银匠又从而侵渔之则小民受剥削之累不小矣川省如此他省可知著该省督抚转饬布政司遵照徴收钱粮之天平法马制成画一之戥饬令各州县确实遵行仍不时密行稽查倘有丝毫多取者即行严防治罪清丈江南靖江县坍涨田地江南常州府属靖江县田赋涨则均减坍则均増五年清丈之例从未举行以致一户报陞而通邑减一户报坍而通邑増粮无定额至是令遴员履亩确察升免实数造册题报
　　定甘肃中卫县新垦地科则甘肃中卫县属白马寺滩新垦陞科地亩勘明定则上地每亩徴粮一
　　斗二升中地六升全鹻地每亩徴银一分三厘半鹻地六厘五毫永着为令
　　四年减浙江湖州府属圩田粮额湖州府之乌程归安徳清三县有圩田赋额独重至是
　　谕令酌减自乾隆四年为始嵗减赋银四万二千二百
　　两有竒
　　豁免陜西醴泉县丈出余地粮额陜西醴泉县旧额实徴粮二万四十二石有竒顺治十三年清丈时因弓口窄小积有余地加算粮二百五十六石二斗一升有竒其实有粮无地至是除之
　　除江南髙淳县草塲田租髙淳县有草塲田五千六百余顷前明分给马戸以供刍牧后改照民田起科旧徴租银五百余两一半摊入民户代输一半仍责马户承纳此项田地久非马户承办小民既输田赋又纳塲租至是
　　特令除之
　　五年
