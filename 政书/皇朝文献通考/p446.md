<!-- { "loadSidebar": true } -->
　　仲吕箎用二十八倍黄钟管为体其径即二十八倍黄钟管之径为八分三厘二毫自吹口至管末得二十八倍黄钟管之太蔟夹钟相和之半为九寸五分二厘五毫其姑洗仲吕相和之半为八寸四分六厘七毫蕤賔林钟相和之半为七寸五分七厘六毫夷则南吕相和之半为六寸七分三厘四毫无射应钟相和之半为五寸九分八厘六毫至黄钟大吕相和之四分之一为五寸三分五厘八毫其吹口至管末之分不设底其音通出则应仲吕之吕而得仲吕箫之六字仲吕笛之上字设底开孔则低二音而应于大吕之吕得箫之工字笛之五字乃为此箎底孔之声字焉其姑洗仲吕相和之半应夹钟之吕清商髙凡字蕤賔林钟相和之半应仲吕之吕清商髙六字以此二分相并折中得八寸零二厘一毫乃本体低六字之分而为此箎之出音孔焉其夷则南吕相和之半得声应林钟之吕清变徴髙五字而为此箎之向外最下第一孔之分焉其无射应钟相和之半得声比南吕之吕清徴髙乙字少下而黄钟大吕相和之四分之一得声应无射之律羽声凡字以此二分相并折中适应南吕之吕清徴髙乙字而为此箎之向外第二孔之分焉其太蔟夹钟相和之四分之一乃通体之半得声应应钟之吕清羽髙上字而为此箎之向外第三孔之分焉其姑洗仲吕相和之四分之一得声应半大吕之吕清变宫髙尺字蕤賔林钟相和之四分之一得声应大吕之吕清宫髙工字因此二分太近手不及按故不取髙尺字而取髙工字为此箎之向外第四孔之分焉此孔之声亦与底孔相应为准也然用尺字之音亦以乙字向外第二孔工字向外第四孔合而取之次夷则南吕相和之四分之一为五字第一孔之半声应太蔟之律浊商低凡字此分不得本体声字之正故亦不用其无射应钟相和之四分之一得声应夹钟之吕清商髙凡字而黄钟大吕相和之八分之一得声应姑洗之律浊角低六字以此二分相并折中乃乙字第二孔之半而为此箎之向外第五孔之分焉其太蔟夹钟相和之八分之一乃上字第三孔之半声应仲吕之吕清角髙六字而为此箎之向内最上一孔之分焉夫三倍半黄钟应仲吕之角吕而二十八倍黄钟即三倍半之八倍亦应仲吕之角吕以之制箎故与仲吕箫仲吕笛相协为用也
　　律吕正义后编曰箎体用竹间纒以吹口之上塞之令气不上泄通体硃漆绘金云龙出音孔垂五防流苏为饰
　　前编本黄钟加倍同形管之度定姑洗箎仲吕箎之内径一孔上出五孔向外一孔向内一孔在底近底下出并开二孔统而计之则为十孔以二小孔同分为一孔或除吹孔不数则为九孔除二小孔不数则为八孔除吹孔与二小孔皆不数则为七孔并底孔亦不数则为六孔观古今之防而协还宫之宜可不谓制作尽善者乎若夫孔之应声全以孔分之长短为度以管径掣音之理推之半黄钟之律比正律下一音箎长为太夹之半当下一音又十分音之三今比正律下三音则是径掣一音三而低掣一音七葢不设底则径濶而难吹设底开孔则气缓而音下故底虽非掣而以底收气犹之径小而管长此底之所生而各孔之所同也乂以底径掣音之理参互推之管无底气从管末通出故以管长与全径为比例其气线外为内之几倍即掣几音【详后管説】箎有底气从底孔中出故以管长与半径为比例半径为气线内之几倍即掣几音而底之半径原掣一音三则又当以一音三为掣音之率此径掣音之法所以立也又以管长掣音之法推之大管姑洗半律为一音小管径小比例同形其半管之长已过一音之分故以半长自掣之分与下半所掣之分相加为半长被通长掣音之率箎管径大比例同形其一音之分已过半箎之长故以一音之分除半长为半长被通长掣音之率径小则长之所掣者多径大则长之所掣者少此长掣音之法所以立也逐孔按法分推并之为共掣音数悉与前编合益知声与数俱而前编所审定信而有徴矣
　　求箎径掣音法
　　以本管黄钟之分二尺三寸一分四厘四毫为大股为一率全径作十分为大勾为二率箎之通长九寸九分五厘九毫为小股为三率求得四率四分三为小勾与全径十分相减余五分七为余勾以小勾除余勾得一音三为径掣音率乃以箎长九寸九分五厘九毫为大股为一率半径作十分为大勾为二率孔长分为三率求得四率为小勾以小勾除大勾得数为掣音率相乘得径掣音分数求箎长掣音法
　　以黄钟管径二分七厘四毫为一率姑洗半律二寸八分八厘为二率姑洗箎径八分七厘为三率求得四率九寸一分四厘四毫为一音之分以除姑洗箎半长四寸九分七厘九毫得十分音之五为半管被全管掣音之率乃以孔长为正音分孔长与通长或半长相减余为掣音分掣音分与正音分相等为掣半音四分之一为掣一音掣音分不及正音分者以掣音分为实以正音分为法除之得数与掣音率相乗得掣音小余累加之得长掣音共数
　　箎音分
　　通长工字孔本管太蔟夹钟相和之半正律本为五字底掣一音七径掣一音三共掣三音故为工字
　　下出低六字孔本管姑洗仲吕相和之半与蕤賔林钟相和之半相并折中正律本为低上字底掣一音七径掣一音四长掣十分音之一共掣三音【凡过七半分者作一整音不足者去之余仿此】故为低六字
　　五字孔本管夷则南吕相和之半正律本为尺字底掣一音七径掣一音八长掣十分音之二共掣三音故为五字
　　乙字孔本管无射应钟相和之半与黄钟大吕相和四分之一相并折中正律本为凡字底掣一音七径掣二音长掣十分音之三共掣四音故为乙字上字孔本管太蔟夹钟相和四分之一正律本为五字底掣一音七径掣二音六长掣十分音之五共掣五音故为上字
　　工字孔本管蕤賔林钟相和四分之一正律本为上字底掣一音七径掣三音一长掣十分音之六共掣五音故为工字
　　凡字孔本管无射应钟相和四分之一与黄钟大吕相和八分之一相并折中正律本为凡字底掣一音七径掣四音三长掣十分音之八共掣七音故复为凡字
　　六字孔本管太蔟夹钟相和八分之一正律本为五字底掣一音七径掣五音二长掣一音共掣八音故为六字
　　皇朝文献通考卷一百六十六
　　钦定四库全书
　　皇朝文献通考卷一百六十七
　　乐考【十三】
　　乐器七
　　胡笳
　　律吕正义后编曰胡笳木管内径五分七厘为九倍黄钟管之径长二尺三寸九分六厘为本管倍姑洗之度两端入角口各八分八厘最下一孔距管端二尺一寸三分为本管倍蕤賔之度次上一孔距管端一尺八寸九分三厘为本管倍夷则之度最上一孔距管端一尺四寸二分为本管大吕之度管端角哨长三寸八分四厘吹口径三分六厘四毫管末角嘴长八寸零九厘大径一寸七分二厘小径一寸六分一厘三孔皆闭为上字开下一孔为尺字开下二孔为工字三孔皆开为六字笳本角音今胡笳上下用角意即古角遗制笳之名其后起者也黄钟加八分之一同形管全管黄钟之分应箫之髙尺字八倍其积成九倍黄钟管其全管黄钟之分仍应箫之髙尺字则其倍姑洗之分应箫之髙六字即笛之髙上字今为笛之低上字是因设哨加嘴而下半音也【设哨声当低加嘴声当髙以低抵髙故仍下半音也】倍蕤宾之分应箫之髙五字即笛之髙尺字今为笛之低尺字倍夷则之分应箫之髙乙字即笛之髙工字今为笛之低工字是亦因设哨加嘴而下半音也大吕之分应箫之低工字即笛之低五字今为笛之低六字是因设哨加嘴而下半音又掣下半音也亦与头管掣音之理同觱篥
　　律吕正义后编曰瓦尔喀觱篥芦管径二分四厘九毫为黄钟八分之六同形管之径长五寸三分七厘为本管夹钟姑洗相和之度簧口距管末四寸五分三厘为本管蕤宾林钟相和之度第一孔距簧口三寸五分八厘为本管无射应钟相和之度第二孔距簧口二寸八分五厘为本管半太蔟半夹钟相和之度第三孔距簧口二寸二分六厘为本管半蕤宾半林钟相和之度铜嘴长二寸三分二厘为本管半防賔之度中有小孔径九厘上口内径称芦管外径下口内径一寸七分四厘为本管半应钟之度三孔皆闭为上字开下一孔为尺字开下二孔为工字三孔皆开为六字
　　黄钟八分之六同形管黄钟大吕相和之分应箫之凡字则其蕤賔林钟相和之分应箫之乙字即笛之工字今乃为笛之上字是因设簧而下二音也【笙设金簧管设苇哨皆下三音今在本管开簧故只下二音耳】无射应钟相和之分应箫之尺字即笛之六字今为笛之尺字是因设簧而下二音又掣下一音也半太蔟半夹钟相和之分应箫之凡字即笛之乙字今乃为笛之工字半蕤賔半林钟相和之分应箫之五字即笛之尺字今乃为笛之六字是因设簧而下二音又掣下二音也与头管掣音之理同
　　巴拉满
　　律吕正义后编曰囘乐巴拉满以木为管本小末大饰以金通长九寸四分上口内径四分外径八分下口内径六分外径一寸三分管上口安芦哨长二寸七分三厘哨入木管五分九厘上口寛二分九厘正面七孔最下第一孔距上口七寸七分得凡字次上第二孔距上口六寸九分得合字次上第三孔距上口六寸五分五厘得四字次上第四孔距上口五寸四分得乙字次上第五孔距上口四寸五分一厘得上字次上第六孔距上口三寸七分五厘得尺字次上第七孔距上口二寸九分三厘得工字最上后出一孔距上口一寸六分八厘得凡字皆应笛声
　　管
　　律吕正义曰头管之制未详创自何时而管之见于经书者未必如今之头管葢古以律吕管音先诸乐其所谓管即排箫之管也唐宋而后管色之名始见史志唐人纪琴以管色定宋和岘言乐器中有义手笛与雅乐相应其窍有六左四右二请名拱宸管是或头管之制所由起耶按古之管籥一管为一声后世一管数孔则兼数管之用今时头管共有九孔乐工相传取音为合四乙上勾尺工凡五六髙乙髙上其通长为合最下第一孔为四第二孔为乙第三孔为上第四孔后出为勾第五孔为尺第六孔为工第七孔为六第八孔后出为五第九孔最上为髙乙带髙上独无凡字孔分如取凡字则借工字第六孔髙吹之或借六字第七孔低吹之其假声字之法则又以哨巧借为髙下然终不如箫笛之能转调其或转调则必易哨葢哨薄则輭輭则声低哨厚则硬硬则声髙哨长而声亦低哨短而声亦髙即如笙簧硬輭长短之分声字也审哨之音哨得笛之上字者管之通体始得合字哨得尺字则通体得四字哨得工字则通体得乙字今管有大小两种大者礼部太常并杂乐所用小者乃吴中所制随歌曲与笙簧相合为用者也大管之径三分不足长六寸稍余小管之径二分稍余长五寸六分余大管之孔九取音为十二小管之孔八取音为九但其体与孔皆工人约畧为之而无一定之制故所得之音或参杂而不可为准今悉按律吕倍半之分以辨其体以审其音然后知头管之制固不越乎律吕之范围而旋宫转调之义已黙寓于其中矣
