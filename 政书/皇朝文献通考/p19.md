<!-- { "loadSidebar": true } -->
　　逺州界内共地一百三顷五十七亩七分零又正白正红镶红旗下闲散人等地共三顷六十七亩零　秀岩界内八旗官员兵丁地二千一百二十一顷零二亩七分　盖州界内各旗官员兵丁地四万六百三十八亩　牛庄界内八旗官员兵丁地共二千九百二十三顷　广宁城所属巨流河白旗堡小黒山闾阳驿彰武台邉门等界内八旗官员兵丁闲散人等地共一万五千一百九十四顷九十六亩二分　锦州界内王贝勒贝子公宗室额驸官员庄头闲散人等地共二千七百十七顷零七亩八分八旗兵丁闲散人等地共一千五十四顷五十亩四分　义州界内八旗庄屯地五千四百七十一顷二十五亩　清河边门庄屯地五百三十四顷二十三亩　九闗台边门庄屯地二百三十二顷十八亩　吉林乌拉界内官员兵丁开垦地镶黄旗三百七十四顷五十二亩正黄旗二百九十五顷二十六亩正白旗二百六十六顷一十亩正红旗二百五十二顷七十八亩镶白旗二百八十八顷四十八亩镶红旗二百二十一顷七十六亩正蓝旗二百六十一顷二十四亩镶蓝旗二百六十七顷二十四亩水师营二百六十五顷五十六亩又各庄头开垦地二百五十二顷六亩　宁古塔界内官员兵丁开垦地镶黄旗三百四十七顷四亩正黄旗二百三顷七十亩正白旗三百三十五顷一十亩正红旗四百二十顷镶白旗四百七十顷五十四亩镶红旗三百二十六顷七十亩正蓝旗二百八十顷一十四亩镶蓝旗二百一十九顷六十六亩又各庄头开垦地共三百三十三顷四十二亩　珲春界内官员兵丁开垦地镶黄旗一百一十七顷一十八亩正黄旗九十九顷五十四亩正白旗三百一十六顷九十二亩三姓地方官员兵丁开垦地镶黄旗一百八十
　　一顷五十亩正白旗五十九顷四十六亩正红旗四百一十九顷六十四亩　伯都讷界内官员兵丁开垦地镶黄旗一百一十六顷五十八亩正黄旗七十三顷六十八亩正白旗二百三十五顷四十四亩正红旗一百二十五顷五十二亩镶白旗八十顷二十二亩镶红旗七十一顷二十二亩正蓝旗二百一十五顷四亩镶蓝旗一百九十四顷一十亩又各庄头开垦地二十二顷三十二亩阿尔楚喀界内官员兵丁开垦地镶黄旗一百一十五顷八亩正黄旗一百二十顷三十亩正白旗五十九顷一十亩
　　右据八旗土田志
　　盛京等处档载入
　　驻防庄田
　　顺治四年给江宁西安驻防旗员园地江宁六十亩至一百八十亩不等西安二百四十亩或二百十有五亩不等惟浙江驻防官兵不给田俸饷照经制支领
　　五年定各省驻防官兵家口半携去者在京园地半撤全携去者全撤
　　六年定外省驻防官员初任未经拨给园地者准拨给其加级陞任者不复添给凡给地六十亩以下者户部拨给六十亩以上奏请拨给
　　七年驻防官员量给园地兵及壮丁每名给地三十亩临清太原以无主地并官地拨给保定河间沧州以八旗退出地拨给
　　康熙三十一年以山西阳曲太原二县屯地给与驻防满洲官兵
　　三十二年令八旗驻防各省官兵俱于所住之处给与地亩
　　五十七年丈量山西右卫荒地安设庄头十五名苎蔴口外西至十家铺三十里东至弥陀山十五里共二万七十亩有竒
　　五十八年满洲官兵驻劄河南南阳府扬河地方所有垦荒田亩给与耕种












　　皇朝文献通考卷五
　　钦定四库全书
　　皇朝文献通考卷六
　　田赋考【六】
　　水利田
　　臣等谨按古者画井分田制为沟洫畎浍以逹于川广深寻丈俱有定式葢无在而非水利而稻人掌稼下地所谓畜水止水荡水均水舍水写水之法即后代言水利者之权舆也自阡陌既开而引渠溉田之利纪于前史争为美谈洪惟我
　　朝
　　列圣相承念切民依广兴水利东南则筹疏导之方西北则资灌溉之益民生乐利及于无穷我
　　皇上御极以来尤以水利为要务淮扬畿辅之地经理宣导厥有成绩乃者复以江淮兖豫频年积潦
　　特命廷臣防同守土大吏讲求宣泄之要
　　指授方略谆切周详不惜工不爱帑不劳民遂使沮洳
　　下湿之处皆成沃壤而犹
　　宵旰忧劳有加无已所以为闾阎筹乂安者至深且逺
　　允宜悉着于编以垂示万世
　　顺治九年以工科给事中胡之俊言经理东南水利之俊疏言方今天下财赋半出东南而东南要地莫如江浙苏松嘉湖地势污下旧刘家河吴淞江等处海口壅淤河道成田土豪占据水患屡告请濬吴淞以泄陈淀之水濬刘河以泄巴扬之水庻于国计民生有赖
　　十一年
　　谕东南财赋重地素称沃壤连年水旱为灾民生重困皆因失修水利致悮农功该督抚责成地方官悉心讲求疏通水利以时蓄泄庻水旱无虞民安乐利
　　十六年修浙江海盐县海塘礼科给事中张惟赤言杭嘉湖苏松常镇七郡皆濒于海海塘筑自唐开元中至明始易以石编立字号并编定夫银以
　　事嵗修他郡无论即修海盐一处之塘嵗编银六千九百九十九两零自明末至今并未修筑此塘不知此项作何支修应请定限嵗修以防水患工部议如所请即于是年修致雨二号石塘二十一丈明年复修闰余二号成嵗二号石塘共六十丈康熙二年以近畿地方夏潦遣官察看并经理修隄挑浅事宜云南道御史梁熙言近畿田地分与八旗今嵗夏多雨各处堤岸溃决损壊田禾收成絶少河间一带庄屯淹没更甚请遴材干官周行察看凡堤岸之应修者实行培筑淤浅之应疏者实行挑濬庻河流有归潦不为灾从之
　　十年截留苏松常三府漕折银九万两杭嘉湖三府漕折银五万两以充水利经费为疏濬吴淞江及刘家河故也
　　十一年濬吴江长桥一带以泄太湖
　　十二年修河南安阳县之万金渠引洹水溉田二十年濬常熟之白茒港武进之孟渎河二十五年遣官往淮扬下河督率挑濬车路等河并串场河白驹丁溪草堰场等口
　　三十六年
　　谕漕河督臣防勘下河积水应作何尽令归海涸出民田之处一一议奏漕运总督桑格等言下河为泄水入海之区自淮安以至邵伯镇计运河东岸共有涵洞三十牐十滚水坝八运河及髙邮邵伯等湖之水由诸涵洞牐坝之口归入射阳广洋等湖以至白驹冈门等口入海縁下河受水之处甚多而泄水入海之口犹少是以水势汪洋易于停蓄下河州县均受水害因议疏浚各口及应建牐坝之所疏入工部议准令将各项工程估计具题从之三十七年
　　谕大学士等曰霸州新安等处水灾旗民荘田皆没盖由保定府南之水与浑河会流以致泛滥着原任河道于成龙河督王新命往察令其分流农事方兴不可用百姓之力遣旗下壮丁备器械给以银米令其修筑又
　　谕于成龙王新命曰清河发源太行山脉防漳河子牙河滹沱河易水诸流其势虽盛但坚筑堤岸遏之即可无虞又漳河支流经大城县入子牙河其势湍悍数年以来诸处遭水此河之故尔等宜详悉查勘至浑河发自马邑甚微每遇大水之年则横流泛滥致淹民田其故盖由浑河淤沙既多春时水乏保安州以下居民又引灌田沙砾壅垫河身积髙淫雨水发遂致田土冲没尔等惟挑濬淤沙令水畅流当不至于涨溢矣
　　复
　　命廷臣会议开下河漕运总督桑格等又言臣等会勘下河州县厯被水灾皆由上游受水之处多而泄水入海之处少兼之各邑水道俱多淤淀以成泛溢之患今欲救此灾黎舍开浚故道多分水势之法别无善防臣等前议修芒稻河者欲分髙邮邵伯
　　两湖之水入江使不至下河也议挑曹家湾汤家绊七节桥者欲开通髙邮邵伯两湖淤塞之水路使通芒稻河以下江也议挑车儿埠之稻子河者欲使泰州所受之水由苦水洋入海也议挑涧河者欲分运河之水流入涧河由射阳湖下海使不至髙邮也议挑海陵溪者欲使髙邮所受之水通冈门下海也议挑车路白涂海沟三河者欲使兴化所受之水由丁溪草堰白驹入海也议挑虾须二沟戛梁河并朦胧河西首淤塞之射阳湖者欲使髙寳兴泰盐山等处之水俱由庙湾下海此海口为下河最洼最寛之地泄各处上流之水尤为宣畅也今臣细加覆勘与前无异惟是九卿会议所云江海有无倒灌之处臣等细察各处海口及江口皆系厯来泄水之旧迹而臣等所议挑浚诸工皆内地淤阻之河道照旧开通使水得逹于口泄之江海自无倒灌之虞又会议所云或系海口髙阜内河低洼以致积水不能出海臣等相度形势海口较之内河终属低洼现在泄水而目今水势尚在汪洋民间被淹田地多未涸出皆由诸河水道淤塞之地若使前议挑浚之工一举水循故道下流入海民田自当涸出实大有益于生民又
　　谕大学士等曰下河民生攸系从前命凯音布孙在丰等専司开濬伊等俱奏工程告竣由今观之止是虚糜国帑水势并未消减田畆并未涸出所谓有益民生者何在今桑格又奏当行开濬而九卿遽议准行若果如其所请疏凿开濬而桑格等能必水即消田即出有禆于民以身家保奏则即令开濬之可令九卿详询前次督濬者复稽考诸册籍然后确议以闻
　　三十八年
　　谕下河既有积水不得不引出归海着将串场河射阳湖虾须沙沟一带挑通引积水流出归海至四十年河道总督张鹏翮言髙寳山阳盐城一带之水由射阳之虾须二沟入庙湾以逹于海今宜挑虾须二沟淤塞之处约四十余里引水入朦胧河以逹海髙邮滚水坝下之水由兴化县安丰镇至白驹场以逹于海今宜挑鲍家庄至白驹地髙水壅之处约八十余里髙邮之水又自兴化车路河至丁溪由涝鱼港以逹于海今宜挑涝鱼港淤塞之处八十余里寳应之水由子婴沟老河口入射阳湖以逹于海今宜挑老河口淤浅之处三里有余泰州之水由淤溪至车儿埠滔子河以入于海今宜挑滔子河三十二里引水由苦水洋入海得
　　防允行
　　四十三年令天津开垦水田时以天津附近荒地开垦一万畆为水田令各省巡抚将闽粤江南诸处水耕之人出示招徕情愿者安挿天律诸处计口授田给与牛种限年起科
　　四十六年
　　谕工部曰江南浙江生齿殷繁地不加増而仰食者日众其风土隂晴燥湿及种植所宜逈与西北有异朕屡经巡省察之甚悉大约民恃田亩为生田资灌溉为急虽东南民称水乡而水溢易泄旱暵难支夏秋之间经旬不雨则土坼而苗伤矣滨河低田犹可戽水济用髙仰之地力无所施往往三农坐困朕为民生再三图画非修治水利建立闸座使蓄水以灌输田畴无以为农事缓急之备江南省苏州松江常州镇江浙江省杭州嘉兴湖州各府州县或近太湖或通潮汐宜于所有河渠水口度田建闸随时启闭水有余则宣泄之水不足则潴蓄以备用其有支河港荡淤浅者并宜加疏濬使引水四逹仍行建闸多蓄一二尺之水即田髙一二尺者资以灌溉矣多蓄四五尺之水即田髙四五尺者资以灌溉矣行之永久可俾髙下田亩无忧旱潦此于运道无涉而于民生实大有禆益尔部速移文该督抚等令将各州县河渠应建闸蓄水之处并应建若干座通行确察明晰具奏尔部即遵谕行
　　四十八年濬宁夏之宋澄堡李洋堡二渠引黄水溉田建闸坝十三以时蓄泄
　　五十九年
