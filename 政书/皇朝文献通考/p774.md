<!-- { "loadSidebar": true } -->
　　文曰太上立徳其次立功又其次为立言而徳与功皆頼言以传言之无文行而不逺文之时义大矣哉然传徳之辞直而寡传功之辞费而多直而寡者不因文而徳自见二典三谟经世立教是也费而多者必因文而功乃明周诰殷盘佶屈聱牙是也吾尝读韩昌黎平淮西碑益悉此言之不爽何则彼其藩镇乃家奴之类怂惠因循以致宛成敌国削而平之是宜引以为愧而不可以为功頼昌黎之文几与江汉常武同称耆定然有识者固知其辞费而多餙而未知宪宗之愧与弗愧耳今之平定金川之文不有类于斯乎觧之者曰逆酋覊縻徼外非若淮蔡之居中土元济之为世臣也吾则以为既已受职为土司则是我臣而其地近接成都逺速衞藏则是我土我土我臣而横生逆者蚕食隣封将欲大有所为弗勦而灭之则西川将不能安枕兹虽蒇事与平定淮蔡擒呉元济何以异故宜引以为愧而不可炫以为功者以为功者以此金川之始见于己巳告功之文兹不复记记其复叛而复征则其隂谋负恩已自戊寅年始盖戊辰之师实縁其跳梁不靖而师既临境彼即穷蹙乞降遂以赦罪班师甫十年而其酋卡即与革布什咱搆衅又四年遂与绰斯甲布及三杂谷为敌而逆子索诺木防悖益甚自恃地广人众力强与各土司搆兵讫无宁嵗故各土司皆畏之如虎而以势分力散又莫能如之何余以为业已受其降不宜复加兵且蚁鬬蛮触不足以劳王师因命地方文武大吏随宜弹压令弗越内地界亦足以安民而示度耳不虞地方大吏欲息事而毎示寛逆酋转以为无足惧而日益逞其小金川逆酋僧格桑者始则与索诺木水火相仇继乃狼狈为奸于是索诺木汁杀革布咱土司色楞敦多布取其印敕以归而僧格桑亦侵占卾克什地界且发兵围其土司色逹拉之官寨期必于取总督阿尔泰提督董天弼知事不可掩乃有发兵之请是役也或咎阿尔泰依违误事之过而余则以为阿尔泰之过皆余之过盖金川因其地险众悍乆蓄异志是以有杀至维州桥之謡【维州本汉徼外冉駹地蜀将姜维征羗驻此筑垒后因名为姜维城唐武徳初因其地置维州屡叛屡复广徳中陥吐蕃号为无忧城遂屡入防扰大中时始复内附五代蜀州内徙改县曰保宁宋景徳初改曰威州元至元间以州治保宁县并入明洪武初于州境析置保县　本朝雍正五年省威州入保县属茂州今其地尚有维州桥之称而促浸番人以杀至维州桥播为謡曲似系闻吐蕃旧事妄兾效尤耳】则其不忘内地情率可知戊辰之役我师深入屡胜即不宜赦其罪而受其降此一误也甫十年而郎卡偝恩作乱以及逆子踵其迹皆不及发兵问罪惟令地方大吏随宜处置又屡误也以至尾大不掉终于兴师故予不咎人之议为穷兵黩武而转咎己之类于姑息飬奸盖中国之制外域张挞伐则彼畏而敛迹主和好则彼轻而生心汉唐宋明之覆辙率可按也若谓予穷兵黩武则予頼
　　天恩平伊犁定回部拓疆二万余岂其尚不知止足而欲灭蕞尔之金川以为扬赫濯纪勲烈之图哉虽然平伊犁定回部其事大矣然费帑不及三千万成功不过五年兹两金川小防地不逾千余里人不满三万戸而费帑至七千万成功亦迟至五年则以跬歩皆险番奴效命死守故能延至今日而我将军阿桂立志坚定决机明敏两副将军及叅賛领队诸臣同心合力各军士敌忾奋勇凡经大小数百余战而后成功视平伊犁定回部费力转不啻倍蓰设非
　　天恩助顺众志成城则金川未易言灭而国威或致少损矣是不可以不记观斯文者尚谅予懐惭悔过之不暇知非称功诩徳而为言其庶几乎繋之以辞用志
　　始末云尔
