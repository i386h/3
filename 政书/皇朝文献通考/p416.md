<!-- { "loadSidebar": true } -->
　　圣化覃敷前代声教未通之域莫不効悃输忱歌咏至徳实为隆古所未有云
　　四十八年正月定
　　乾清宫普宴宗室乐章是月壬寅
　　上御乾清宫
　　赐宗室王贝勒贝子公以下及四品顶带宗室等宴陞座奏隆平之章进茶奏瑞旭中天丽之章进酒奏珠斗杓逥之章进馔奏景丽仙瀛之章奏世徳舞礼毕
　　还宫奏庆平之章
　　五十年正月定
　　赐宴千叟乐章是月丙辰
　　上御乾清宫自王公大臣以下年逾百嵗及六十以上
　　入宴者共三千人
　　陞座奏隆平之章进茶奏夀恺升平瑞之章进酒奏紫
　　禁春之章进馔奏夀宇同登之章
　　还宫奏庆平之章
　　【臣】等谨按康熈六十年
　　圣祖仁皇帝肇举千叟宴我
　　皇上久道化成时熙物阜乃以元辰复行庆典夀祺普锡遐迩攸同
　　圣祖
　　神孙后先同揆重熙累洽洵非蓼萧湛露之休所能比
　　拟于万一也
　　二月定
　　辟雍殿讲学乐章是月上丁
　　上以肇建辟雍
　　亲诣太学行释奠礼毕
　　御辟雍殿讲学
　　陞座奏盛平之章羣臣行礼奏庆平之章
　　赐讲官以下诸臣茶奏仰
　　君师之章
　　还宫奏道平之章
　　【臣】等谨按太学为首善之区
　　皇上稽古剙制肇建辟雍
　　亲临讲学
　　特命増制乐章以昭盛典凡笙诗抑戒鹿鸣棫朴诸章莫不追复古音间奏登歌一归大雅藻金石而泽胶庠俾圜桥观聴渐摩移易于不自知
　　大圣人制作动与天合诚所谓乐由天作者矣
　　八月奉
　　谕古乐以宫商角徴羽为五音合诸变宫变徴则为七音今之乐犹古之乐何以乐部所奏乐章仅以五六工尺上等字为音而问之以宫商角徴羽则茫然不知为何事近偶阅张照所奏论乐劄子辨析颇详其所谓五六工尺上即宫商角徴羽甚合古意因复取律吕正义再加叅核本属相合因思今之五六工尺上古之宫商角徴羽名虽异而实则同声音之道原欲避俗趋雅今反援雅而归于俗甚非道也况
　　郊
　　庙乐章格
　　天歆
　　祖正朝御殿敷政临民钟簴元音自应用古制为节奏今乐部所定乐章俱取便注工尺揆诸名义殊乖庄雅但相沿已久若猝令乐工等改习宫商角徴羽则心手俱所未娴其势亦有所难朕意俗用工尺既与宫商角徴羽相同嗣后虽令乐工等取便用工尺等字而于乐章每章每字下则兼注宫商角徴羽变宫变徴字様皆令兼知则不但用诸
　　郊
　　庙朝廷倍彰庄雅而以此潜移黙化渐复古音未始非返朴还淳之一道再古乐中琴瑟与金石并重近来乐部奏乐琴或间能操缦而瑟则竟属虚陈即业儒之人虽偶有学琴者已非古道至今瑟则未有能鼓者是瑟之为道乆已失传夫八音迭奏琴瑟相宣岂容偏废向来乐部奏乐俱因笙笛声壮琴瑟声细为其所掩丝不如竹古已有其语是以乐工等罕有娴习者殊非八音咸备之意从前励宗万为太常寺少卿时寺丞张乐盛编辑
　　坛
　　庙乐章励宗万为之作序维时已有律吕正义一书而张乐盛所编书内乐章并不仿照兼注宫商辄专注工尺励宗万又不为之定正所谓不学无术不可与言乐亦安能窥律吕正义之博洽赅备耶然律吕正义一书卷帙既繁剖析又极精防乐工未易领防徳保系礼部尚书太常寺乐部皆所综理庄存与则礼部侍郎而兼管乐部着徳保庄存与向武英殿咨取律吕正义刋本一部将律吕正义书内每字下骈注宫商角徴羽及五六工尺上字様者摘出令乐工等按书演习精熟并着将琴瑟二乐饬令乐舞生一体用
　　心娴习盖黄钟为万事根本五音十二律还相为宫而所谓三分损一隔八相生之说其义原可贯乎今之工尺盖黄钟生大吕至半大吕而又生黄钟夫黄钟宫也以宫商角徴羽变宫变徴之位言之则为七以其相生之数言之则为九此隔八之说所由来也如歳时之有八节八节递嬗而歳时成矣今之五六工尺上四合合字音之终也而即以生五生生不穷自为循环所谓贞下起元声音之道与政通也着徳保庄存与悉心讲求检阅于律吕正义一书取要节繁辑为简要一编防同军机大臣酌定缮写进呈刋发再律吕正义中原有御制补笙诗六首骈注工尺宫商字様着一并入编颁发学官肄习以示作乐崇徳协律同和之至意
　　十一月奉
　　谕前因乐部所用乐章仅以五六工尺上为音问以宫商角徴羽茫然不知为何事因命徳保庄存与将律吕正义一书取要节繁辑为简要防同军机大臣酌定缮写进呈今据将各乐章酌定案语开单呈览朕详加披阅与从前张照所论原属相合不过拘泥黄钟为宫之说各调俱以羽字起羽字止其实如
　　郊坛及御殿万夀所用乐章自应以黄钟为宫羽字起止至每月所用乐章则应以每月本律为宫如太蔟为正月主宫正合人生于寅之义其余逐月皆依律吕相生所谓旋相为宫者此也今阅所进清单按照乐章将五音配合兼注已属明晰毋庸另为一编著与旋宫图俱附入律吕正义后编并于四库全书内一体补入并将前降谕防及此防冠于律吕正义后编篇首俾讲求乐律之士及肄习伶官俱晓然于宫商角徴羽五音共知避俗趋雅援今入古而仍不禁其五六工尺上俾雅颂各得其所云尔
　　【臣】等谨按四上竞气见于楚词至宋史燕乐书遂有合四乙工凡勾尺六五等字嗣后互相沿袭太
　　常乐谱因但注字色转遗声律古名
　　皇上身律声度特重雅乐命乐臣取太常寺乐谱补注
　　宫商以古正俗以俗证古诚为
　　圣王崇徳之盛典至于羽主调宫立宫之说盖以下羽大于宫位于宫前与国语羽逐宫音相合然黄钟为宫固当以下羽主调其他律旋宫主调者不必皆因下羽之名经
　　圣明指示改用每月本律为宫于旋宫之义更为旷若发近又因朱载堉乐律全书较之律吕正义不免疎漏岐误凡纵黍横黍一字数音诸说无不详加订正仰见
　　圣人之徳实与天地同和鼓舞铿锵厘然得所洋洋乎
　　洵驾咸茎韶濩而上之已


　　皇朝文献通考卷一百五十六
<史部,政书类,通制之属,皇朝文献通考>
　　钦定四库全书
　　皇朝文　通考卷一百五十七
　　乐考【三】
　　制造律吕
　　【臣】等谨按造律始于黄帝司马迁述之颇详嗣后累黍气聚讼纷如而京房之六十律钱乐之之三百六十律尤非音律之正我
　　圣祖仁皇帝审定古今尺度制十二正律以和八音复广为同形管六百九十有六凡笙箎管籥悉符乎长短倍半之体以成旋宫之用而后律吕之制始备兹谨考定尺造律长短围积之数以明夫制造之本原而辨调旋宫之法则详于律吕制度考康熙五年钦天监奏请定律
　　五十三年
　　御制律吕正义定尺造律
　　黄钟律分篇曰黄钟之律有长与围径则有尺度
　　有尺度然后数立焉黄钟元声原未絶于世而造律之尺独难得其真然尺者所以度律而黍者所以定尺古今尺度虽各不同而律之长短自不可更黍之大小又未尝变故黄钟之分参互相求而可得其真也通志载夏尺十寸商尺十有二寸周尺八寸今黄钟之长九寸非夏尺商尺亦非厯代诸尺乃本造律度十分之九也夫以夏尺商尺之度制为黄钟之龠其容受逾于千二百黍固不必言尝以今尺之八寸为周尺立法制为黄钟之龠其容黍又少歉更以今尺之八寸一分立法乃恰合千二百黍之分始知古人定黄钟之律葢合九九天数之全以立度也且验之今尺纵黍百粒得十寸之全而横黍百粒适当八寸一分之限前汉志曰黄钟之长以子谷秬黍中者一黍之广度之九十分黄钟之长一为一分夫广者横之谓也九十分为黄钟之长则黄钟为九十横黍所累明矣以横黍之度比纵黍之度即古尺之比今尺以古尺之十寸【即横黍一百之度】为一率今尺之八寸一分【即纵黍八十一之度】为二率黄钟古尺九寸为三率推得四率七寸二分九厘即黄钟今尺之度也依今所定之尺造为黄钟之律考之于声既得其中寔之以黍又适合千二百之数然则八寸一分之尺岂非古人造律之真度耶
　　定黄钟縦长体积面羃周径篇曰置黄钟古尺积八百一十分以九十分归之得面羃九方分用比例四率相求表内面线相等面积不同定数为比例以圆面积一十万为一率方面积一十二万七千三百二十四为二率今面羃九方分为三率推得四率一十一分四十五厘九十毫为圆面羃径线相等正方面积以开平方得三分三厘八毫五丝一忽乃黄钟古尺之径数也求周则以周径相求定数为比例以径一百一十三为一率周三百五十五为二率今径三分三厘八毫五丝一忽为三率推得四率十分零六厘三毫四丝六忽为黄钟古尺之内周数也较以时尺则黄钟古尺之积比今尺之积即古尺自乗再乘之数比今尺自乘再乘之数以古尺一百分自乘再乘得一百万分为一率今尺八十一分自乘再乗得五十三万一千四百四十一分为二率黄钟古尺积八百一十分为三率推得四率四百三十分四百六十七厘二百一十毫乃黄钟今尺之积也如求面羃则以今尺长七寸二分九厘归之得面羃五分九十厘四十九毫如法求径得二分七厘四毫一丝九忽是为黄钟今尺之径数也
　　定律吕之长损益相生篇曰自古论律吕者必先考黄钟之长黄钟之长定而十一律吕皆由此定以古尺通之今尺比例推求然后真数可得以古尺言之黄钟九寸得六寸为林钟八寸为太蔟五寸三分三厘三毫三丝三忽三微三纎有竒为南吕七寸一分一厘一毫一丝一忽一防一纎有竒为姑洗四寸七分四厘零七丝四忽零七纎有竒为应钟六寸三分二厘零九丝八忽七防六纎有竒为宾八寸四分二厘七毫九丝八忽三防五纎有竒为大吕五寸六分一厘八毫六丝五忽五防六纎有竒为夷则七寸四分九厘一毫五丝四忽零九纎有竒为夹钟四寸九分九厘四毫三丝六忽零六纎有竒为无射六寸六分五厘九毫一丝四忽七防四纎有竒为仲吕仲吕三分益一得八寸八分七厘八毫八丝六忽三防三纎有竒比之黄钟九寸不足一分二厘一毫一丝三忽六防六纎有竒以今尺言之黄钟七寸二分九厘则林钟得四寸八分六厘太蔟得六寸四分八厘南吕得四寸三分二厘姑洗得五寸七分六厘应钟得三寸八分四厘宾得五寸一分二厘大吕得六寸八分二厘六毫六丝六忽六微六纎有竒夷则得四寸五分五厘一毫一丝一忽一防一纎有竒夹钟得六寸零六厘八毫一丝四忽八防一纎有竒无射得四寸零四厘五毫四丝三忽二防有竒仲吕得五寸三分九厘三毫九丝零九防四纎有竒至仲吕上生比黄钟原数不足九厘八毫一丝二忽零六纎有竒夫古尺之度为数多今尺之度为数少数多者横黍之所生数少者纵黍之所累数之多少虽异而管之长短则同今尺之七寸二分九厘正古尺之九寸也至于仲吕不能还生黄钟乃数之使然葢十二律吕上下相生损之渐少而益之不足故仲吕上生之变黄钟虽不及黄钟一分上下而其数仍与黄钟相近不得自成一律其声亦与黄钟相近不能自成一音细绎其理下生而损上生而益损益之间数有消长亦如气盈朔虚之有闰分此古人所以以律吕配之十二月也
