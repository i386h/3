<!-- { "loadSidebar": true } -->
　　京师以知府一人主之教授教谕训导等官执事祭品用羊一豕一果实五盘帛一尊爵鑪镫具主祭官上香奠帛三献行礼仪均与直省祭忠孝节义祠同祝祠曰维某年月日某官某致祭于贤良之灵曰惟灵文武宪邦公忠体国当
　　皇朝之肇造心膂攸同值
　　列圣之丕承股肱作辅明良合徳奋庸而庶绩咸熈中外宣猷敷泽而兆民永赖洵属庙廊之硕望允宜爼豆以明禋考绩纪勲崇报昭垂于令典陈牲奠币馨香祗荐于嵗时尚飨
　　九年十一月
　　勅建河东总督田文镜祠是月河东总督田文镜遗疏入优加典礼并
　　谕田文镜在豫年乆化导民俗积贮仓粮豫民深其福着于开封府城内建立专祠春秋展祀
　　乾隆四年十一月辛未
　　勅祀大学士嵇曽筠于河工时奉
　　皇上谕故大学士嵇曽筠前任江南河道总督悉心筹画殚力宣防叠防
　　皇考褒嘉至今河渠受益查从前河工靳辅齐苏勒俱建祠永祀而嵇曽筠劳绩实可嫓美两人着照靳辅齐苏勒例一体祠祀以示优奬以慰舆情
　　十六年四月辛未
　　勅建双忠祠是日
　　谕礼部驻藏大臣等奏朱尔墨特那木扎尔自立名号潜遣其心腹坚参扎锡等通欵凖噶尔称防旺多尔济那木札尔为汗且求其发兵至拉达克地方以为声援幸值凖夷内溃所遣使人回藏被获得其逆书
　　并餽献诸物是其隂蓄异志勾结凖夷罪不容诛设非都统傅清左都御史拉布敦协力同心决计先发则其贻害藏地将不可言是二臣之心甚苦而有功于国家甚大应特建双忠祠合祀二人春秋致祭丕昭劝忠令典傅清既有专祠着不必从祀家庙寻遵
　　防防同内务府营度建祠于崇文门之内每嵗春秋仲
　　月遣官行礼
　　御制双忠祠诗【勒碑祠中】
　　乾隆十五年驻藏都统傅清左都御史拉布敦诛叛臣朱尔墨特那木扎尔其党罗藏扎什率兵助逆二臣死焉赠以伯爵优防而归其丧于京师亲临奠醊建专祠祀之命曰双忠并纪以诗
　　卫藏西南夷极边入我王化百余年始犹羁縻后执賮置兵为守防呼韩【雍正年间始命大臣驻彼率緑旗兵防守凖噶尔】古习俗尚黄教得失视此为转旋其何小丑背厚泽夜郎自大轻王臣托词承平劳物力示之大信休兵屯戕兄虐下遂无忌更与外贼为牵援血人于牙攫财贿中梗驿路军书传【朱尔墨特那木扎尔乃颇罗奈之子朕以其父勤劳颇能安辑疆土封为郡王后颇罗奈故伊袭其父王爵即诡词请撤驻藏官兵因念彼既以撤兵为请即不从适足以致其疑故如其请自此肆无顾忌戕其兄及侄荼毒所部遣使通凖夷求援旋断絶邮置军书不达者旬日二臣觇其逆谋已露遂决计先事诛之】惟时奉命监彼土曰傅清暨拉布敦目覩贼势日猖獗炎炎不熄将燎原战守不可兵力弱官军万里阻蜀门国事为重余度外二人同心利断金【叶】知无一生有九死但期济事酬深恩朱尔墨特那木扎汝来示汝大义存天无二日尔二日尔忘尔父叨藩翰凶渠稔祸力已张【去声】藐视二人何有焉笼中之鸟砧上鱼西藏指日据有全挺身来见忽疑虑潜呼羣丑施戈鋋傅卿直前扼其臂逆王命者诛无延拉卿拔刀剚其脰罪在魁首无牵连罗藏扎什其羽翼走险呌詉豕突然桀犬吠尧各为主蜂屯蚁聚来獽狿吁嘻二臣力不逮如归视死双躯捐小丑乌合旋就防骈首就戮长竿悬逆诛顺抚妖氛靖卫藏万众如一言忠臣报主有如此智勇兼济诚通天昔每椎心今吐气如披云雾瞻苍旻不劳一旅翦渠冦岂止万众免沉沦尸祝社祭众夙志防伸絶域千秋传灵舆肃肃归故里建祠临奠思频宣锡爵赐封延后世志予哀悼旌勲贤双忠之气浩千古双忠之力敌万军骂贼有似奋常山诱致大异斩楼兰双忠迹畧传斯篇他年以待信史编
　　祭双忠祠仪
　　嵗春秋仲月遣官一人将事是日太常寺官具祝版备器陈龛位前统设一案陈羊一豕一果实五盘鑪镫具设案于祠内正中少东供祝版东设一案陈素帛二香盘一尊一爵六设洗于东阶下之南承祭官拜位在香案前正中司祝司香司帛司爵典仪掌燎各以其职为位质明承祭官朝服诣祠行礼仪节与祭昭忠祠同祝辞曰维某年月日
　　皇帝遣某官某
　　谕祭于襄烈伯傅清壮果伯拉布敦之灵曰臣子効匪躬之节报礼斯隆国家昭异数之恩褒忠罔替既旗常之永勒宜爼豆之世延惓抚流光长怀往绩尔襄烈伯傅清壮果伯拉布敦共矢精诚同宣义烈捐生絶塞已铭殊绩于钟镛晋爵崇阶用妥贞魂于庙食兹当【春秋】仲爰命祠官载考彞章聿修秩祀馨香申荐歴日月以如新琬琰扬芳与河山而共乆尔灵不昧尚克歆承
　　【臣】等谨按双忠之
　　勅祠防爵以驻藏而翦逆捐躯有合于祀典以死勤事
　　之义仰邀
　　赐诗崇奬忠绩光垂穹壤矣继此则乾隆二十一年平定伊犁定北将军班第议政大臣鄂容安之
　　锡名双烈二十四年平定回部靖逆将军纳木扎尔防
　　赞大臣三泰之
　　锡名双义均荷
　　宸章褒锡纪其事而第其功葢
　　天威逺畅拓土开疆而
　　优防仗烈殉义之臣以示风厉迄今嵗时祠祀其地沭睿藻以扬名爰继双忠恭载双烈双义二诗用志縁起御制双烈诗
　　双烈诗者例双忠诗而作也昔驻藏都统傅清左都御史拉布敦诛叛臣朱尔墨特纳木扎尔以人少力微二臣死事然究能锄元凶而安絶域故临奠建祠并有双忠之诗以扬其勲去嵗命定北将军班第议政大臣鄂容安驻伊犁时二臣既奏阿睦尔撒纳有反志朕命便宜从事庶几销患未然乃二臣观望疑虑以致脱而贼党反得结连赴约袭我军营二臣力不能敌捐躯沙场犹之死王事也一以勇决建绩一以徘徊偾事然而临难致命奋不顾身有足哀者今大兵既靖伊犁逆贼穷促逃窜不日献俘二臣灵轝至京之日朕亦亲临醊奠并成是作双烈云者葢不如双忠之尽善矣
　　昔有傅介子手斩楼兰头通权建殊绩芳名播千秋况乎统三军既悉彼逆酋一武夫之力何事仍夷犹逡巡大军彻偏师五百留彼枭有密约入觐中逗遛八月廿五日三处共一谋阿睦尔撒纳来阿尔台陬将合其部众挈妻孥以逃是则预有旨其妻孥尽收厥阿巴噶斯断我军书邮克什木巴朗伊犁逞刼偷两路如期发猖狂肆呌詉蜂屯更蚁集不可爬与梳二臣知不敌全军将内投而彼集归路加以聚蚍蜉巴朗谍致辞权假为我逑徐当备马駞送之返皇州二臣怒唾骂天朝无此媮効死视如归背义生肯求奋旅更前进气髪冲兠鍪终知事不济毕命饮属镂问罪重整师岂辞雪载途【阿睦尔撒纳叛后向谓事难成者皆以为不出所料伊犁卒不能平朕料叛贼隂险多诈其得在此其失亦在此伊犁之众不过一时附和终不能人尽从彼若少延缓则叛贼又将别生变诈反失事机因正永常恇怯退师之罚急趣西路军帅克期进勦旋于今春直达伊犁逆贼失据奔窜】旋复定伊犁胁从寛厥尤一二助恶者【谓阿巴噶斯克什木之流】系虏皆防刘渠魁窜异域王师奋遐搜亦闻哈萨克防献深同讐命求二臣骨灵舆返首邱临奠例双忠惜哉泪涌流初若听我言宁有今日不忠于国有济烈惟已不渝究匪贪生比使我悲心悠朱门歌舞辈青史文章俦我岂为彼哉长歌旌乃休
　　御制双义诗
　　副将军富徳至叶尔竒木既定回城痛去嵗将士之没于王事暴骨沙塲为之筑坟表墓因以奏闻葢随将军兆惠力守者固已无恙而旁出捉生及在途值贼者猝至捐躯实出逆料时则纳木扎尔三泰适以奉差而往遇难而殉此双义之诗所由作也夫双忠戡乱于无形双烈表节于有北今之双义亦复炳然此皆我八旗世臣与国同休戚者在诸人含笑九泉已知世禄之必被而朕扪心午夜奚啻手足之如伤用兵既非得已尽节岂所乐闻且即此役而言非生擒二酋何以雪我三军之恨哉然既建大业宁免微疵即走卒厮养颇切同仇则知我国家豢养旗人万年巩固之基而非周秦汉唐一兴兵而天下驿骚怨声载道者比此又朕所深庆幸者夫
　　双忠昔集事双烈能忘身兹作双义诗其故得细陈曰纳木扎尔曽赞北路军奋勇翦逆贼封伯酬其勲【纳木扎尔先以都统防赞北路军务曽擒喀尔喀叛逆青滚杂卜论功加封伯爵】副都统三泰英气颇超人均御前侍卫素悉厥忠纯兆惠富徳辈从戎乆効勤欲代俾将母【将军兆惠富徳母俱年髙比嵗领军讨贼故特简二臣往代之】二臣被选抡去嵗黒水役固守遣索伦致信爱隆阿权退催后援可支百日间速进莫逡巡【将军兆惠等猝被贼时爱隆阿拒河驻后将军兆惠自围中遣索伦二人问道传语大兵未集可速回阿克苏俟后军一齐进援】将军及防赞轻进徒具焚当待师并来何虑狂狙狺【时授纳木扎尔为靖逆将军三泰为防赞大臣之信兆惠已知之故亦令暂回以俟后军】尔时二臣者驰驿往军门过爱隆阿营却近黒水濵所遣人未遇炮声前忽闻知贼与我战闻战耻退奔徒百余骑赴义命同捐凶信驿递来痛泪伤心魂使早知拒守退俟熊罴羣同进可树功何致均沉沦即先至一日合兆惠军屯亦可旋今嵗奚烦以身殉不前复不后此实若有神富徳自和阗重至黒水津叶尔竒木降诸事粗处分痛念我将士沙塲化为燐黄头虽不备掩骼权为坟猿鹤昔属幻邱陇今可循因以此事奏西望挥泪频丰碑旌墓门千秋西海垠捐躯固臣节在尔非所论在予则何忍此恨终当伸夷考六人迹事异心同均与国休戚共宁止曰荩臣史笔多讹传永言传其眞
　　十九年九月甲午
　　勅建盛京贤王祠是日
　　谕朕由吉林至盛京周览山川形胜敬稽
　　实録所载仰见
　　列祖缔造艰难维时宗室诸王克奋忠勤功成百战开国翊运之勲彪炳简册深切景念思盛京为龙兴重地国初诸王功烈懋着如此并宜建祠以酬旧勲而示来许此地现有怡亲王祠应将
　　太庙配享之通达郡王慧哲郡王宣献郡王及礼烈亲王饶余亲王郑简亲王颍毅亲王一并崇祀即命曰贤王祠令所司春秋致祭应行典礼该部详议以闻祠内碑文可移于正中镌勒此旨永昭我朝宗功元祀之钜典
　　祭贤王祠仪
　　正殿设三案中案奉通达郡王雅尔哈齐武功郡王礼敦慧哲郡王额尔衮左案奉宣献郡王界堪礼烈亲王代善饶余亲王阿巴泰右案奉郑简亲王济尔阿朗颍毅亲王萨哈亷怡贤亲王允祥均南向每案羊一豕一果实五盘鑪镫具殿中少东设案一陈祝文东设案一陈尊九素帛九爵二十有七嵗春秋季月以奉天府尹承祭读祝赞礼暨执事官以
　　盛京礼部赞礼郎充余行礼仪节均与祭
　　京师贤良祠同祝词曰维某年月日
　　皇帝遣某官某
　　谕祭于通达郡王武功郡王慧哲郡王宣献郡王礼烈亲王饶余亲王郑简亲王颍毅亲王怡贤亲王之灵曰功推元祀懿亲光翊赞之勲礼重专祠时祭称褒崇之典溯谟猷而长在申禋祀以弥加惟王等川岳钟英亲贤备美当
　　列圣开基之日丕奋忠勤缅旧邦佐命之劳遹昭来许恩垂带砺既锡祉于银潢绩焕旗常亦扬芬于玉册新祠肇建懿典攸崇褒徳酬庸笃念风云之防感时抚序式凭爼豆之馨兹以仲【春秋】用申告祭灵其不昧尚克歆承
　　二十二年二月丁卯
　　勅祠大学士内大臣髙斌于河工是日
