<!-- { "loadSidebar": true } -->
　　三十八年议令民间自行销毁私钱交官收买先是收买小钱视铜价毎觔给银一钱嗣因其搀和低铅不便照依铜价毎觔酌给银八分至改铸时毎百觔仍除耗九觔后复以红色小钱铅质尤重毎觔改给银六分五厘至是以销毁改铸折耗甚多且户部宝泉局中收贮小钱已足搀铸四年有余将议停买管理钱法工部侍郎常绶疏言宝源局毎嵗需铜一百二十万觔各闗解送铜觔于四五月始到春间无铜可铸毎向戸部领取存贮小钱搀和鼓铸请仍行收买但小钱铜少铅多应令民间自行销燬交官毎觔仍给价六分五厘在京立限两月在外以文到日为始限亦如之如逾限不行销毁仍旧行使者照例治罪从之
　　又议以芜湖浒墅湖口淮安北新扬州六闗应办宝泉宝源二局额铜改交内务府商人承办内务府奏言有张家口买卖商人等呈称现在十四闗差所办铜觔原系监督随时招商采买请将芜湖浒墅湖口淮安北新扬州六闗额铜専交承办不误运解下戸工二部防议寻议言向例各闗差办铜仍湏经由商贩请照商人采办额铅之例以芜湖闗额铜六十六万七百六十觔有奇浒墅闗额铜四十四万八千八百四十觔有竒湖口闗额铜三十六万七千八百四十觔有竒淮安闗北新闗额铜各三十万七千六百九十觔有竒掦州闗额铜十五万三千八百四十觔有竒毎觔照定价给银一钱脚价银五分竟责成商人令于六闗监督处领银采办按期交纳如税银已收而监督借端不给致办铜违限将监督议处如商人领银而解铜有迟延亏欠照例追赔治罪从之
　　【臣】等谨按自顺治二年始令各闗差办铜嗣经陆续增定于京城曰崇文门于直曰天津闗于山东曰临清闗于江苏曰龙江闗西新闗浒墅闗淮安闗掦州闗于安徽曰芜湖闗鳯阳闗于浙江曰北新闗南新闗于江西曰湖口闗赣闗于湖北曰荆州闗于广东曰太平桥闗西新闗并于龙江闗监督南新闗并于北新闗监督共十四监督各支税银采铜解部至是始以六闗铜竟令内务府商人承办内芜湖浒墅湖口三闗系戸工二部额铜淮安北新掦州三闗系戸部额铜嗣后各闗亦次第改归商办
　　又停浙江鼓铸
　　三十九年停湖北湖南鼓铸戸部议言湖北湖南前以钱多滥恶议请禁用饬令加谨铸造见在已渐如式但钱易壅滞价直贱应准暂停两省开铸从之
　　四十年议以荆州凤阳太平桥闗应办宝源局额铜交商人承办
　　四十一年更定钱制毎文重一钱四分议定新旧钱直大学士等防议钱法奏言见今私铸者多官钱壅滞若不少更旧制钱法颇难疏通奉
　　上谕前佛伦等屡奏将制钱铸小甚有禆益始准其行今铸小以来私铸之钱不能停止可防同九卿再加详议务使永逺遵行无寻议言顺治十四年因停止各省设炉専留京局改铸毎文重一钱四分定毎铜百觔准耗铜十二觔铸钱十串五十文有竒支给匠工物料等项钱二千六百九十五文康熙二十三年以详察耗费事宜将耗铜减定为九觔毎百觔铸钱十串四百文支给匠工物料减定一千九百七十四文是年改铸毎文重一钱即照此支给毎百觔铸钱十四串五百六十文今制钱易于搀和私钱请仍照顺治十四年钱式改铸毎文重一钱四分其耗铜及匠工物料等项仍照康熙二十三年例支给令宝泉局按夘加铜铸足额数自本年十一月铸大钱起三年之内暂准兼用旧铸小制钱但钱直交易不便一律应定新铸制钱毎千文凖银一两旧铸小制钱毎千文准银七钱俟三年后新钱足用则旧钱可渐次令其各自销毁其新铸制钱务令分两准足如有铸不合式者将该监督题防议处从之
　　四十二年议派长芦山东两浙盐课増办宝泉宝源二局铜俱交商人承办时以制钱改重需铜甚多戸工二部议定长芦盐课办户部铜十六万六千六百六十六觔山东盐课办戸部铜八万三千三百三十四觔两浙盐课办工部铜二十五万觔均照毎觔铜价一钱水脚五分令商人领银办运四十三年増定宝源局毎夘用铜铅六万觔四十四年议宝泉寳源二局监督皆请
　　简放定以三年更代戸工二部疏言两局监督専司钱法闗系甚重嗣后任满由部保举满汉才能司官引
　　见补用向系一年更代新旧接任时其中情弊不能即知
　　应俟三年期满具题更代从之
　　又议派福建广东等处盐课及海闗税银増办宝源局铜俱交商人承办工部议定钱局需铜甚急应酌量速为分办福建广东盐课各办铜十三万觔福建海闗税办铜十万觔广东海闗税办铜七
　　万五千觔江南海闗税办铜五万五千觔浙江海闗税办铜七万觔两浙盐课再添办铜十五万觔均令商人领银办运
　　又议令云南省城设立官铜店时云南广开铜厰縂督贝和诺题定按厰抽纳税铜毎年变价将课息银报部复请于额例抽纳外预发工本收买余铜各铜厰毎觔价银三四分以至五六分不等发运省城设立官铜店卖给官商以供各省承办京局额铜之用毎百觔定价九两二钱除归还铜本及由厰运省脚费等项外所获余息尽数归充公用从之
　　【臣】等谨按云南地多山矿在唐宋时越在外服元明有金银之课而铜之开采尚少且民间日用多以海而未尝用钱明嘉靖万厯时虽暂开铸局即行停止至
　　本朝于是年始盛开矿产凡元江府顺宁府开化府昆阳州易门县宁州自县路南州和曲州禄劝州赵州永平县等处各设铜厰嗣后开采日増京局皆资用焉洵乎天地之宝必有待而后兴也四十五年行收买旧小制钱之令先是四十一年改重制钱议旧小制钱于三年后销毁嗣因新铸制钱尚少已定展限配搭使用至是以旧小制钱价直甚贱大钱壅滞大学士等议请官为收买
　　上令戸部动支库银十万两遣官防同五城御史收买旧小制钱嗣复于天津临清地方遣官各支饷银一万两广为收买専差戸部堂官前往督视俟钱价既长即行奏闻停止又以山西陜西两省贩往大制钱甚多令该处地方官查察闗口如有贩运奸民拿获治罪
　　又遣部臣缉获山东私铸奸民定山东钱粮暂折收小钱及铜器之令先是山东廵抚赵世显疏言官钱轻请于济南临清开炉照顺治十年之制改铸大钱工本既重则私铸自息但旧时小钱民间乆习行使请暂免禁用经九卿议覆奉
　　上谕闻山东长山县周村一带俱开炉私铸若不禁私铸而铸大钱则大钱重小钱轻必毁大钱以铸小钱是大不利于地方矣奸民铸小钱者甚多但未拿获未可悬拟顷差侍郎恩丕等赴长山县捕铸私钱者已谕于缉获后并私铸之炉帯往赵世显处问以地方见铸私钱不禁不捕又请铸大钱果何谓耶寻侍郎恩丕等缉获
　　盗铸还京复
　　谕大学士等曰近因山东私铸小钱特差侍郎恩丕等缉获今既禁私钱又不收取则用私钱者无日止矣朕意欲于来年徴收山东钱粮其银一两折钱二千俟钱尽时折收诸铜噐则不出一年私钱自尽彼地方官不能缉获私铸俱系有罪即将所收钱及铜交伊等运至京城増炉鼓铸尔等与九卿科道议奏嗣议将赵世显所请不准开炉鼓铸其山东明年钱粮遵
　　防折收俟私铸尽而止
　　四十七年议令湖广旧铸局钱展限行使户部议言湖广旧铸昌字南字钱以钱质轻小私钱易于搀和该省见在发价收买但一时既难骤尽而大制钱尚少流通应展限五年准其行使俟期满后再行议禁从之
　　又申严失察私钱处分之例戸部议定直省私钱盛行皆该管各官不实力访缉以致奸民藐法应再行严定处分嗣后有私铸及兴贩不法之徒该管地方文武官不行严缉或上司查出或旁人首告其知情者照私铸为首例斩决家产入官不知情者以溺职论革职官船户有贩运私钱押运官知情者与同罪不知者革职
　　五十年増定宝泉局毎夘用铜铅十万觔五十一年议以龙江西新南新赣闗应办宝源局
　　额铜交商人承办
　　又令拨京局大制钱运往湖南偏沅廵抚潘宗洛疏言湖南所用制钱半系康熙三十九年以前所铸钱小而轻私铸易于搀和康熙四十一年以后宝泉宝源所铸一钱四分之新大制钱尚未流通请毎年拨给大制钱四万串于回空粮船载至湖南运到之日按照州县大小赴司领发易银觧贮司库以三年为限俟大钱敷用将小制钱尽收销毁经户工二部议准于宝泉局拨三万串宝源局拨一万串毎年交该省粮船运回以便民用五十二年议派两浙福建广东盐课増办宝源局铜并各省芦课办铜银俱交商人承办工部议定官局所需额铜从前所办尚多不敷应于两浙盐课増铜二十万觔福建盐课増铜六万觔广东盐课増铜十万觔并从前派定之江苏安徽湖广江西芦课办铜银两均令商人办运共解宝源局铜二百五十二万觔
　　又议以各闗应办宝泉局额铜并増派盐课海闗税办铜银俱交商人承办户部议言各省例办官局额铜向应解工部者已定悉令商办其应解戸部者查有内务府买卖商人系身家殷实之戸于办理铜务尤所熟谙应将各闗办寳泉局额铜悉责令如数领价采办毎年可节省银五万两再于两淮盐课办铜十七万觔河东广东盐课办铜各十万觔福建盐课办铜六万觔福建海闗税办铜四万觔均交与内务府商人照定限全交如迟延亏欠钱法侍郎指名防究保结之佐领并从重治罪从之
　　五十三年令宝源局毎年开铸三十六卯
　　又议定商人办解铜铅违限处分及宝泉宝源二局监督奏销更代之例管理钱法侍郎崔徴璧疏言商人亏欠铜铅不下数百万觔之多前防
　　皇上准其作十年带销而见在新欠日积宜立限责其完觧逾限不完议定处分至钱法之奏销向止对月计算不按年分故往往前官经手之铜铅后官代为奏销而满汉监督又参差更换前后无一定之考成请照州县钱粮之例按年奏销监督更代亦宜在奏销之后经工部议覆商人运解铜铅正宜严定限期应于毎年奏销时照各商所办铜铅额数以十分为准未完不及二分者免其处分限一年完足未完二分至五分以上者分别治罪未完六分以上者照侵欺钱粮例从重科防皆限一年补足不足者变产追赔至各省钱粮皆定于毎年五月奏销今钱法亦照此例无论有闰无闰縂以正月为始歳终为止次年五月奏销满汉监督于奏销后更代毎年铸钱照定限三十六卯铜铅不完责在商人铸卯不足责在监督或商人限内所交甚少逾限始行完解以致卯数不足者咎不在监督于奏销内声明统照直省徴收钱粮未完分数之例交部议处监督有事故离任者接任官以六月为期不足六月者再令接任一年多于六月者即于奏销后报满更代从之
　　五十四年议定京局额铜改交江苏安徽江西浙江福建湖北湖南广东八省督抚委员办解増定价直罢内务府商人办铜之令先是以商人亏欠日重渐至解运不前有误鼓铸已议仍交各闗差官照原数采办寻户部以闗差办铜仍须取之商贩复请照旧例令商人办运奉
　　上谕商人采买铜觔前已令停止今复议交办必致积欠无了期矣已经议定之事岂得再有纷更若以官办为难则原奏时即应详慎计处及事不能行又欲交与商人可乎运铜诸事着再议具奏寻大学士防同戸工二部议言额办铜铅以铜六铅四计算毎年寳泉局额铜二百九十二万三千三百八十四觔宝源局
