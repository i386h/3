<!-- { "loadSidebar": true } -->
　　钱金甫曰田间诗学一以小序为断其言曰小序去古未逺虽未可全据要不甚谬若舍序説诗随意作解泛滥无归非附防即穿凿矣序如闗雎后妃之德也葛覃后妃之本也卷耳后妃之志只此一语是古序此下即其説而引伸之乃东汉卫宏所作不可槩从必考之三礼以详其制作征诸三传以审其本末稽之五雅以核其名物博之以竹书纪年皇王大纪以辨其时代之异同与情事之疑信周之典礼殷之宗祀鲁之郊禘其源流度数具载于诗宜为之考详定正盖饮光于诗学择众説而和调之近代説诗者莫有过焉者也
　　诗説简正録十卷
　　提桥撰桥字景如号澹如居士河间人前明天启壬戌进士入
　　国朝官至刑部侍郎
　　诗经通义十二卷
　　朱鹤龄撰鹤龄见书类
　　例畧曰通义者通古诗序之义也序乃一诗纲领必先申序意然后可论毛郑诸家得失后序多汉儒附益者今取欧苏吕诸説为之辨正又曰古本标序于经文之前今从郝仲舆本移序从经毛郑欧苏吕严诸本所分章句各有异同今一以集传为正集传所叶之音与陈季立顾宁人考证者无甚相逺而四声不用则四声通为一音初学多不晓入声转韵故仍用集传所叶
　　毛诗稽古编三十卷
　　陈启源撰启源字长发呉江人
　　朱鹤龄序曰余向为通义多与陈子长发商而成深服其援据精博近乃自成稽古编若干卷悉本小序注疏为之交推旁通余书犹参停今古之间长发则专宗古义宣幽决滞劈肌中理即考亭见之亦当爽然心开欣然颐解世有溯源三百者必能尊奉此书为孔传未坠长发其俟之而已【臣】等谨按是书一卷至二十四卷叙闗雎至殷武而冠以叙例二十五卷至二十九卷曰总诂分六门曰举要论小序四始六义诗乐诗人诗传诗证逸诗也曰正字论字义字形字音也曰辨物辨草木禽虫也先为总辨曰数典论祀典乐舞礼制土田梁名门室器用旗帜佩玉衣裘也曰稽疑论他注引传疑误正义引尔雅疑误监本经注疑误释文疑误集传疑误也三十卷曰附録亦依风雅颂编次古义彬彬言皆征实一洗明代説经家骋虚剿説之习惟附録牵引佛教横滋异学是则瑜不掩瑕识者惜之
　　诗问一卷
　　呉肃公撰肃公字雨若号街南宣城人
　　诗经传説取裁十二卷
　　张能鳞撰能鳞字西山顺天人顺治丁亥进士官至四川按察使副使
　　毛诗日笺六卷
　　秦松龄撰松龄字留仙号对岩无锡人顺治乙未进士改庶吉士縁事罢官康熙己未复举博学鸿词官至左春坊左谕德
　　宋荦序曰紫阳毛诗集传往徃不依小序于郑风皆目为淫奔之诗先儒议之然语録论东山鸤鸠诗云惜注已行不及更改则知集传乃晚年未定之书是笺虽不尽取小序然能精择毛郑旧説以防萃于诸儒之言而折衷于朱子间发已意必协于正于近儒郝敬顾炎武诸家皆取节焉独于明嘉靖时所出之子贡诗传申培诗説排摈不録一语
　　诗经疏畧八卷
　　张沐撰沐见易类
　　诗经比兴全义一卷
　　王钟毅撰钟毅字逺生华亭人顺治中松江府学嵗贡生
　　诗所八卷
　　李光地撰光地见易类
　　光地经书笔记曰诗序世次既不可信则但当味其辞求其意以论其世懽忻交通者必文武成康之诗否则必宣平幽厉之诗故是编论世为多陈万策跋曰先生尝论顾炎武音学妙契古先故略呉氏叶韵而载炎武诗本音
　　诗经惜隂録二十卷
　　徐世沐撰世沐见易类
　　毛诗写官记四卷　诗札二卷　诗传诗説驳义五卷　续诗传鸟名三卷　白鹭洲主客説诗一卷　国风省篇一卷
　　毛竒龄撰竒龄见易类
　　竒龄自述曰昔汉武置写书之官记其所闻某居壁中有官写者説诗于主人之堂未能记也久之而纤词文串见于心于是稍忆其所説杂以成记曰写官记又曰嘉靖中庐陵郭相奎家忽出子贡诗传申培诗説二书以为得之黄文裕秘阁石本然究不知所为石本者何如第见相奎家传本则摹古篆书而附以楷体今文用作音注嗣此则张元平李本宁先后刻之于是一入之百家名书再入之汉魏丛书遂相沿不可去庸罔固陋无少忌惮乃至如此此不可不辨也又曰少时所作毛诗续传既尽失之祗存省篇写官记诗札三种康熙乙酉相距六十年隣人某曾録竒龄传末鸟名卷而残脱无所用防钱塘姚彦晖携所着诗识名解请序乃取残卷重理之并列朱注于行间且辨且正名之曰续诗传鸟名卷又曰省篇者自省也闻诗而有省也齐鲁韩三家已极漫漶而为之説者自汉迄今抑何侈也吾毕去其説而仅取所偶闻者着为篇
　　李塨曰尝以诗义质之先生先生曰予所传诸诗有未能改者数端如以十亩之间为淫奔以防鸮为避居于东以封康叔为武王以有邰家室为太姜琅琊之骀凡此皆惑也
　　竒龄门人记曰诗札西河少时所作故其立説有暮年论辨所不合者其间校韵数则尤所矛盾行世既久不便更易
　　陆葇曰宣城施侍读闰章参政湖西时葺白鹭洲书院讲学楚人杨耻庵偕其徒为都讲大可与之辨淫奔诗并笙诗
　　毛朱诗説一卷
　　阎若璩撰若璩见书类
　　诗识名解十五卷
　　姚炳撰炳字彦晖钱塘人
　　诗传名物辑览十二卷
　　陈大章撰大章字仲防号雨山黄冈人康熙戊辰进士改庶吉士以毋老乞归
　　诗蕴四卷
　　姜兆锡撰兆锡见易类
　　诗经集成三十卷
　　赵灿英撰灿英字殿飏武进人
　　【臣】等谨按是编卷帙虽多然为揣摩场屋之用非説经之体
　　诗説三卷
　　惠周惕撰周惕字元龙长洲人康熙辛未进士由庶吉士改宻云县知县
　　田雯序曰唐韩昌黎始疑诗序非子夏作而欧阳子因之着诗传其説与汉儒异矣然犹不废小序也至朱紫阳删去小序另为一编又与韩欧异矣然犹不废注疏也同时郑夹漈王雪山各自立説并传注去之然犹间有去取也自是以后学者屏去训诂而凿空臆造惠子元龙病之因着诗説三卷其防本于小序其论采于六经旁搜博取疏通证据虽一字一句必求所自而考其义类晰其是非盖有宋儒之博有宋儒之醇庶几得诗人之意而为孔子所深论者欤
　　汪琬序曰惠子元龙好为淹博之学所着诗説多所发明虽未知于孔子删诗之意果合与否然博而不芜质而不俚善辨而不诡于正亦可谓毛郑之功臣夹漈紫阳之诤子矣
　　诗经劄记一卷
　　杨名时撰名时见易类
　　诗经详説【无卷数】
　　冉觐祖撰觐祖见易类
　　诗统説三十二卷
　　黄叔琳撰叔琳见易类
　　读诗质疑三十一卷附録十五卷
　　严虞惇撰虞惇字寳成常熟人康熙丁丑进士第二官至太仆寺少卿
　　【臣】等谨按是编乃其孙湖南驿盐道有禧刋刻乾隆十二年曾呈
　　御览大防宗小序而参以集传亦间附已説于毛朱两家择长弃短确有所见颇能破除门户之习复庵诗説六卷
　　王承烈撰承烈字复庵泾阳人康熙己丑进士官翰林院检讨
　　毛诗通义十四卷
　　方葇如撰葇如见易类
　　诗经测义四卷
　　李钟侨撰钟侨字世邠安溪人康熙壬辰进士官翰林院编修降补国子监丞
　　钟侨自述略曰夫子未尝删诗特据所得编之而已若谓三千删为三百则春秋时君卿大夫所赋多三百篇中所有且其人皆在夫子之前岂能预合圣人之意而去取之风雅正变之説亦难据楚茨以下瞻洛诸篇皆承平之作而列之于变平王之孙列在二南编诗不必以正变为低昂正变不必以世代为前后
　　诗经旁叅二卷
　　应麟撰麟见易类
　　毛诗类释二十一卷续编三卷
　　顾栋髙撰栋髙见易类
　　陆堂诗学十二卷
　　陆奎勲撰奎勲见易类
　　诗经广大全二十卷
　　王梦白陈曾同撰梦白字金孺曾字衣圣皆无锡人
　　韩菼序曰广大全一书以集传为主而存毛郑之足存者又间及周礼仪礼注疏及他名物诸书以资博览其言曰大全一书采羣经而或割裂片语未备本末引诸家论説而或未有折衷夫是以广之也二君之于诗也亦勤矣往顾先生亭林尝语余自五经有大全而经学衰大全者当时奉诏趣成之书殊多阙略且劝余凡宋元説经诸书无论当否宜悉储之余窃韪之今二君何乃不谋而志与之合也
　　诗经序传合参【无卷数】
　　顾昺撰昺见易类
　　毛诗説二卷
　　诸锦撰锦字襄七号草庐秀水人雍正甲辰进士改庶吉士散馆外补知县改补教授乾隆丙辰复举博学鸿词授翰林院检讨官至右春坊右赞善学诗阙疑二卷
　　刘青芝撰青芝字芳草襄城人雍正丁未进士改庶吉士
　　诗贯十八卷
　　张叙撰叙见易类
　　毛诗订韵五卷
　　谢起龙撰起龙字天愚余姚人嵗贡生
　　【臣】等谨按起龙自序发明陆德明古人韵缓不烦改字之説诋呉棫韵补之谬然所论古音之外有所谓叶韵但以音属读取其顺吻而止则是与呉棫均为臆定之书耳
　　诗义记讲四卷
　　夏宗澜撰宗澜见易类
　　诗经提要録三十一卷
　　徐铎撰铎见易类
　　丰川诗説二十卷
　　王心敬撰心敬见易类
　　心敬自述曰自宋至今毛氏之传废于朱传之盛行郝敬云序近古而朱在后不合以后説而反废前説固为得之然使后説而合经安在不可舍前而遵后且齐鲁韩三家尽在毛诗之前而皆以毛传尽废安在后之更合者不可独行又将谓毛序必承传有自不可改不思三家之传亦必承传有自而一废尽废何也
　　诗经拾遗十三卷
　　叶酉撰酉字书山桐城人乾隆己未进士官至左春坊左庶子降编修
　　风雅遗音四卷
　　史荣撰荣号雪汀鄞县人
　　【臣】等谨按是书谓朱子集传原本有音未备其音多后人妄加故以集传与音互相考证详辨其剌谬之处共二十四类持论颇精然于今音考究甚详古音则茫无所解至于旧音偶有舛谬辄肆诋諆则亦从来释经家所未有此体也
　　诗深二十六卷
　　许伯政撰伯政见易类
　　三家诗拾遗十卷　诗沈二十卷
　　范家相撰家相字蘅洲防嵇人乾隆甲戌进士官至栁州府知府
　　【臣】等谨按三家诗拾遗补王应麟诗考所未备所采颇为该博诗沈则其伸明古义者也
　　诗序补义二十四卷
　　姜炳璋撰炳璋字石贞号白岩象山人乾隆甲戌进士官石泉县知县
　　纲领曰诗有诗人之意有编诗之意如雄雉为妇人思君子凯风为七子自责是诗人之意也雄雉为刺宣公凯风为美孝子是编诗之意也朱子顺文立义大抵以诗人之意为是诗之防国史明乎得失之迹则以编诗之意为一篇之要
　　诗疑辨证六卷
　　黄中松撰中松字仲严上海人
　　虞东学诗十二卷
　　顾镇撰镇字备九号古湫亦号虞东常熟人乾隆甲戌进士官至宗人府主事
　　【臣】等谨按是书大防在调停小序集传两家之説繁称博引不下数十家而于欧阳修苏辙吕祖谦严粲四家为最多潜心疏解斟酌持平破除门户之见与姜炳璋诗序补义体例虽殊其有禆于读诗者则一也
　　毛诗广义【无卷数】
　　纪昭撰昭字懋园献县人乾隆丁丑进士官内阁中书舍人
　　诗经彚诂二十四卷
　　范芳撰芳字令则如臯人
　　诗经正解三十卷
　　姜文灿撰文灿字我英丹阳人
　　右诗








　　皇朝文献通考卷二百十三
