<!-- { "loadSidebar": true } -->
诸以私财物奴婢畜产之类余条不别言奴婢者与畜产财物同贸易官物者计其等准盗论官物贱亦如之计所利以盗论其贸易奴婢计赃重于和诱者同和诱法
【疏议曰】以私家财物奴婢畜产之类或有碾硙邸店庄宅车船等色故云之类注云余条不别言奴婢者与畜产财物同谓反逆条中称资财并没官不言奴婢畜产即是总同财物又厩库律验畜产不以实者一笞四十三加一等罪止杖一百若以故价有增减赃重者计所增减坐赃论即无验奴婢之文若验奴婢不实者亦同验畜产之法故云余条不别言奴婢者与畜产财物同贸易官物者谓以私物贸易官物计其等准盗论假将私奴贸易官奴其奴各直绢五匹其价虽等仍准盗论合徒一年注云官物贱亦如之谓私奴直绢十匹博官奴直绢五匹亦徒一年计所利以盗论谓以私物直绢一匹贸易官物直绢两匹即一匹是等合准盗论监主之与凡人并杖六十一匹是利以盗论凡人亦杖六十有倍赃若是监临主掌加罪二等合杖八十应累并者皆将以盗累于准盗加罪之类除免倍赃各尽本法注云其贸易奴婢计赃重于和诱同和诱法假有监临之官以私奴婢直绢三十匹贸易官奴婢直绢六十匹即是计利三十匹监临自盗合绞凡人贸易奴婢计利五十匹即合加役流以本条和略奴婢罪止流三千里虽监临主守亦同即于此条贸易不可更重故云同和诱法并流三千里
诸山野之物已加功力刈伐积聚而辄取者各以盗论
【疏议曰】山野之物谓草木药石之类有人已加功力或刈伐或积聚而辄取者各以盗论谓各准积聚之处时价计赃依盗法科罪
略卖良贱和诱良贱略卖亲属詃诱雇卖良口
诸略人卖略略卖人不和为略十岁以下虽和亦同略法为奴婢者绞为部曲者流三千里为妻妾子孙者徒三年因而杀伤人者同强盗法和诱者各减一等若和同相卖为奴婢者皆流二千里卖未售者减一等下条准此即略和诱及和同相卖他人部曲者各减良人一等
【疏】诸略人略卖人注云不和为略十岁以下虽和亦同略法又云为奴婢者绞为部曲者流三千里为妻妾子孙者徒三年注云因而杀伤人者同强盗法【议曰】略人者谓设方略而取之略卖人者或为经略而卖之注云不和为略十岁以下虽和亦同略法为奴婢者不共和同即是被略十岁以下未有所知易为诳诱虽共安和亦同略法略人略卖人为奴婢者并绞略人为部曲者或有状验可凭堪诘知实不以为奴者流三千里为妻妾子孙者徒三年为弟侄之类亦同徒三年注云因而杀伤人者同强盗法谓因略人拒斗或杀若伤同强盗法既同强盗之法因略杀伤旁人亦同因略伤人虽略人不得亦合绞罪其略人拟为奴婢不得又不伤人以强盗不得财徒二年拟为部曲徒一年半拟为妻妾子孙者徒一年在律虽无正文解者须尽犯状消息轻重以类断之为奴婢者即与强盗十匹相似故略人不得唯徒二年为部曲者本条减死一等故略未得徒一年半为妻妾子孙者减二等故亦减强盗不得财二等合徒一年
又云和诱者各减一等若和同相卖为奴婢者皆流二千里卖未售者减一等注云下条准此又云即略和诱及和同相卖他人部曲者各减良人一等【议曰】和诱谓和同相诱减略一等为奴婢者流三千里为部曲者徒三年为妻妾子孙者徒二年半若和同相卖谓元谋两和相卖为奴婢者卖人及被卖人罪无首从皆流二千里其数人共卖他人自依首从之法卖未售释曰卖了为售者减一等谓和同相卖未售事发各徒三年注云下条准此谓下
条得逃亡奴婢而卖未售及卖周亲卑幼及子孙之妇等为奴婢未售者亦减一等故云准此即略和诱和同相卖他人部曲者谓略他人部曲为奴婢者流三千里略部曲还为部曲者合徒三年略为妻妾子孙徒二年半和诱者各减一等和诱部曲为奴婢徒三年还为部曲徒二年半为妻妾子孙徒二年若共他人部曲和同相卖为奴婢减流一等徒三年为部曲者徒二年半故云各减良人一等其略和诱缌麻以上亲部曲客女者律虽无文令有转事量酬衣食之直不可同于凡人亦须依盗法而减缌麻小功部曲减凡人部曲一等大功减二等周亲减三等
【问曰】部曲客女被人所诱将为妻妾子孙而和同遂去诱者已有罪名去者合得何罪
【答曰】名例律共犯罪以造意为首随从者减一等背主受诱即当此条准其罪坐减诱者罪一等自余受诱律无正文者并合从坐科罪若逃亡之罪重者依律例当条虽有罪名所为重者自从重
诸略奴婢者以强盗论和诱者以窃盗论各罪止流三千里虽监临主守亦同即奴婢别赍财物者自从强窃法不得累而科之若得逃亡奴婢不送官而卖者以和诱论藏隐者减一等坐之即私从奴婢买子孙及乞取者准盗论乞卖者与同罪虽以为良亦同
【疏】诸略奴婢者以强盗论和诱者以窃盗论各罪止流三千里注云虽监临主守亦同又云即奴婢别赍财物者自从强窃法不得累而科之【议曰】略奴婢者亦谓不和经略而取计赃以强盗论和诱者谓两共和同以窃盗论各依强窃为罪其赃并合倍备各罪止流三千里注云虽监临主守亦同谓虽是监临主守应加亦同罪止流三千里即奴婢别赍财物者谓除奴婢身所著衣服外剩有财物自从强窃法因略者一尺徒三年二匹加一等和诱者一尺杖六十一匹加一等各从一重科之并不得将奴婢之身累并财物同断故云自从强窃法不得累而科之其奴婢身别赍财略诱者不知有物止得略诱本罪赃不合科如其知者财虽奴婢将行合同强窃法其略诱良人或部曲客女衣服外有财者亦同强窃盗法不取入己者良人部曲合有资财不在坐限
又云若得逃亡奴婢不送官而卖者以和诱论藏隐者减一等坐之即私从奴婢买子孙及乞取者准盗论乞卖者与同罪注云虽以为良亦同【议曰】凡捉得逃亡奴婢依令五日内合送官司其有不送而私卖者以和诱论计赃依盗法即私藏隐者减盗罪一等坐之即私从奴婢买子孙及乞取者或买或乞各平所乞买奴婢之价计赃准盗论并不在除免倍赃监临加罪加役流之例乞卖者与同罪谓奴婢将子孙乞人及卖与人并与买乞者同罪注云虽以为良亦同谓乞买者虽将为良人亦与充贱罪同诸略卖周亲以下卑幼为奴婢者并同斗殴杀法无服之卑幼亦同即和卖者各减一等其卖余亲者各从凡人和略法【疏议曰】周亲以下卑幼者谓弟妹子孙及兄弟之子孙外孙子孙之及从父弟妹并谓本条杀不至死者假如斗杀弟妹徒三年杀子孙徒一年半若略卖弟妹为奴婢同斗杀法徒三年卖子孙为奴婢徒一年半之类故云各同斗殴杀法如本条杀合至死者自入余亲例无服之卑幼者谓已妾无子及子孙之妾亦同卖周亲以下卑幼从本杀科之故云亦同假如杀妾徒三年若略卖亦徒三年之类即和卖者各减一等谓减上文略卖之罪一等和卖弟妹徒二年半和卖子孙徒一年之类其卖余亲各从凡人和略法者但是五服之内本条杀罪合至死者并名余亲故云从凡人和略法
【问曰】卖妻为婢得同周亲卑幼以否
【答曰】妻服虽是周亲不可同之卑幼故诸条之内每别称夫为百代之始敦两族之好本犯非应义絶或准周幼之亲若其卖妻为婢原情即合离异夫自嫁者依律两离卖之充贱何宜更合此条卖周亲卑幼妻固不在其中只可同彼余亲从凡人和略之法其于殴杀还同凡人之罪故知卖妻为婢不入周幼之科
【又问】名例律云家人共犯止坐尊长未知此文和同相卖亦同家人共犯以否
【答曰】依例本条别有制与例不同依本条此文卖周亲卑幼及兄弟子孙外孙之妇卖子孙及已妾子孙之妾
各有正条被卖之人不合加罪为其卑幼合受处分故也其卖余亲各从凡人和略法既同凡人为法不合止坐家长
诸知略和诱和同相卖及略和诱部曲奴婢而买之者各减卖者罪一等知祖父母父母卖子孙及卖子孙之妾若已妾而买者各加卖者罪一等展转知情而买各与初买者同虽买时不知买后知而不言者亦以知情论
【疏】诸知略和诱和同相卖及略和诱部曲奴婢而买之者各减卖者罪一等【议曰】谓知略和诱和同相卖等情而故买之者各减卖者罪一等谓各依其色准前条减卖人罪一等假有人知略卖良人为奴婢而买之者从绞上减一等合流三千里之类
又云知祖父母父母卖子孙及卖子孙之妾若已妾而买者各加卖者罪一等注云展转知情而买各与初买者同虽买时不知买后知而不言者亦以知情论【议曰】若略和诱他人而卖得罪已重故买者减卖者罪一等若知祖父母卖子孙以下得罪稍轻故买者加卖者罪一等假有父祖卖子孙为奴婢依斗杀法合徒一年半知而买者加罪一等徒二年之类注云展转知情而买有甲知他人祖父卖子孙而买复与乙乙又卖与丙展转皆知卖子孙之情而买者各与初买者同谓甲乙丙俱合徒二年若初买之时不知略诱和同相卖之情买得之后访知即须首告不首告者亦以知情论各同初买之罪
【问曰】知略和诱充贱而取为妻妾合得何罪
【答曰】知略和诱和同相卖而买之者各减卖者罪一等其略为部曲客女减为贱罪一等为妻妾子孙又减一等即是从贱为妻妾减罪二等通初买减三等假有知略良为婢合绞买为婢减一等买为客女减二等娶为妻妾减三等举斯一节即买余色减罪可知
诸知略和诱及强盗窃盗而受分者各计所受赃准窃盗论减一等知盗赃而故买者坐赃论减一等知而为藏者又减一等
【疏议曰】知略和诱人及略和诱奴婢或强盗窃盗若知情而受分者为其初不同谋故计所受之赃准窃盗论
减一等假有知人强盗受绢五匹者减窃盗一等合杖一百之类其知盗赃故买坐赃论减一等谓知强窃盗赃故买十匹合杖一百知而故藏又减一等合杖九十其余犯赃故买及藏者律无罪名从不应为流以上从重徒以下从轻
【准】唐天成元年十月三日敕节文京城诸道若不是正口不得私书契券辄卖良人臣等参详请应有詃诱良口勾引逃亡奴婢与货卖所盗资装者其詃诱勾引之人头首处死从减一等良口奴婢并准律格处分如居停主人不是詃诱勾引之人庸行科断其或分受赃物请准建隆三年二月十一日窃盗敕条科断计赃钱满五贯文足陌者减死一等如有将良口于蕃界货卖者其居停主人知情不告官者亦处死
共盗并赃依首从
同谋行盗三度行盗公取窃取皆为盗部内有盗及容止盗诸共盗者并赃论造意及从行而不受分即受分而不行各依本首从法若造意者不行又不受分即以行人专进止者为首造意者为从至死者减一等从者不行又不受分笞四十强盗杖八十若本不同谋相遇共盗以临时尃进止者为首余为从坐共强盗者罪无首从主遣部曲奴婢盗者虽不取物仍为首若行盗之后知情受财强盗窃盗并为窃盗从【疏】诸共盗者并赃论造意及从行而不受分即受分而不行各依本首从法【议曰】共行盗者并赃论假有十人同盗得十匹人别分得一匹亦各得十匹之罪若造意之人或行而不受分或受分而不行从者亦有行而不受分或受分而不行虽行受有殊合依本首从为法止用一人为首余为从坐假有甲造意不行受分乙为从行而不受分仍以甲为首乙为从之类
