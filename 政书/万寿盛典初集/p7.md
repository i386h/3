<!-- { "loadSidebar": true } -->
　　皇上六旬圣诞乾坤溢庆亿兆腾懽献曝心殷常切瞻
　　依于
　　北阙呼嵩念切冀深拜舞于南山防建碑亭用抒诚
　　敬九仙山迥长生纪宝箓之篇
　　万寿亭高峻徳仰崇台之表从此
　　龙光日觐咸依有道绵长
　　凤厯逾新共祝无疆悠久既据通省绅士耆民佥呈又据福州等九府一州恳切具详复准水陆二提督照会各旗营移会据经歴呈防盐院牌行倂准海关备移前来相应详请代题以达舆情据此先据通省绅士耆民商贾旗营兵丁等各具词到【臣】钦惟我
　　皇上
　　聪明睿知
　　文武圣神
　　行健法天声教光昭于四表
　　安贞应地徳威宣布于八纮大一统之车书玉帛共球万国梯山航海髙百王之制作典谟训诰千秋仰日瞻云
　　时迈省方先闾阎而忧乐
　　蠲租赐复登亿兆于丰宁仰
　　睿虑之周详河渠底定本
　　圣心为矩矱理学昌明钦恤期于无刑豫大征乎有象
　　巍巍
　　帝徳咏歌莫罄其揄扬荡荡
　　皇功史册难名其美盛惟此太和之翔洽聿宜
　　景福之懋膺今康熙五十二年三月十八日恭遇六旬正诞
　　万寿昌期率土同欢普天胥庆顾闽疆之黎庶虽远京畿而
　　圣主之生成无殊衽席频蠲正赋
　　恩流紫野青郊
　　特发天储喜溢茅檐蔀屋五十余年之
　　深仁厚泽无远弗周亿千万姓之巷舞衢歌有怀莫报兹据通省绅衿士庶旗营兵丁翘首陈情环庭布悃敬择九仙胜地爰兴
　　万寿碑亭【臣】等慰谕频加众志欢欣倍切佥谓望云霄而华祝无非献曝微忱瞻山岳以嵩呼实出抒葵至愿地不爱宝落其实而取其材农有余闲鸠乃工而庀乃事已见美轮美奂昭盛事于万年式同灵沼灵台告成功于不日【臣】等生逢泰运位窃崇堦共覩黎元颂
　　圣之诚益励臣子报
　　君之志惟愿
　　皇圗巩固
　　宝厯绵长日之升月之恒禄位名寿羣归
　　大徳圣人天所覆地所载南北东西共祝
　　太平天子缘系通省绅士兵民在于九仙山鼎建万寿碑亭恭祝
　　圣寿事宜臣不敢壅于
　　上闻臣谨会题伏乞
　　皇上睿鉴施行康熙五十二年二月初三日奉
　　旨凡碑亭不必建造已有谕旨甚明满保于九仙山建造碑亭不合着饬行该部知道
　　十二月十九日镇海将军马三奇以五十二年三月十八日恭遇
　　皇上六旬万寿请上
　　尊号
　　诏弗许
　　十二月十九日镇海将军世袭一等侯又一拖沙剌哈畨加六级【臣】马三奇谨
　　奏为
　　圣主功徳应地配天率土臣民瞻云望日恭请加上尊号以昭盛典以慰舆情事窃惟圣神文武之号肇自虞书禄位名寿之称传于尼父盖有其实自必得其名而感之深所以望之切未有丰功伟烈集三王五帝之大成振古超今享一统万年之景福如
　　圣主今日者也钦惟我
　　皇上
　　尽善尽美
　　作君作师
　　御禹甸于八龄徳本神授颂
　　尧年之六秩福与天齐上侍
　　圣母之起居必敬必诚而允称大孝逺绍皇初之治统惟精惟一而直接真传振武功则闽粤风清滇黔月朗皆出
　　九重之胜算敷文徳则澎台设郡沙漠称臣独开千古之鸿图赐复蠲租俾海澨山陬共乐升平之世缓刑宥罪使含生戴发羣游熙皥之天旰食宵衣无非治益求治安益求安之徳意右文稽古悉皆道之以徳齐之以礼之盛心凡此泰运常亨总见乾纲独揽尧舜禹汤文武未有过焉汉晋唐宋元明孰能及此自应俯顺舆情恭请加上
　　尊号乃【臣】于康熙四十二年合疏上请复于康熙五十
　　年专奏具陈而我
　　皇上圣不自圣所以
　　明旨谦而又谦未允准行难安寤寐兹者来春令序欣
　　逢
　　圣寿昌期八千岁以为春八千岁以为秋初周甲子亿万人之善颂亿万人之善祷不老河山在臣等犬马报荅之私既已共相激切而京口兵民呼吁之众更见莫不尊亲伏祈
　　皇上俯念民心即系天心今礼本于古礼
　　勅仪曹之拟议上
　　尊号之崇髙则
　　圣徳神功与日月而竝曜金瓯玉烛如松栢之长春矣【臣】无任踊跃欢忭谨同副都统【臣】周良相【臣】刘起芳合词陈恳伏祈
　　皇上睿鉴勅部议覆施行康熙五十二年正月二十四
　　日奉
　　旨已有旨了该部知道


　　万寿盛典初集卷四
　　钦定四库全书
　　万寿盛典初集卷五
　　圣徳二【谦徳二】
　　康熙五十二年正月十三日两广总督赵宏灿等请建
　　万寿宫亭幷请
　　御书匾额
　　诏弗许
　　正月十三日总督广东广西等处地方兼理粮饷兵部右侍郎兼都察院右副都御史【臣】赵宏灿巡抚广东等处地方提督军务兼理粮饷都察院右副都御史【臣】满丕谨
　　题为
　　圣主六旬大庆【臣】等敬建
　　万寿宫亭以申华祝幷请
　　御书匾额光昭万禩事窃照康熙五十二年序届三春
　　令节恭逢
　　万寿昌期甲子初周普天同庆【臣】等伏惟
　　皇上圣明临御乆道化成五十余年深仁厚泽爱育黎元久已沦肌浃髓而风声所被无逺弗届梯山航海之国莫不归诚
　　皇上之圣神广大虽唐虞三代之隆未有能及也臣等
　　恭逢盛世身受
　　洪恩顾浩荡之难名愧涓埃之未报谨于广州城择地
　　鸠工捐建
　　万寿宫亭至期羣集舞蹈庆祝
　　圣寿准将军【臣】管源忠副都统【臣】何天培咨据驻防广东八旗四营官兵各愿捐建又据广东布政使【臣】王用霖等具详阖省司道府州县佐贰杂职等官咸愿捐俸共襄盛事以报
　　皇恩幷据各镇协营官兵阖省绅衿士民商贾纷纷环
　　集【臣】等衙门具呈口称感戴
　　圣主髙厚之恩无由仰报万一各愿捐资助建坚请再
　　三【臣】等目覩舆情真切但【臣】等仰体
　　皇上恤兵爱民至意不费兵民一丝一粟随谕文武大小各官捐俸建造犹如尔等捐建无异只须同来叩祝
　　万寿即是尔等诚心等语反覆慰谕幷允其上达天听众始欣跃叩首齐呼
　　万歳无疆欢声震地所有官绅兵民人等踊跃庆祝情
　　由相应奏明幷请
　　皇上恩给
　　御书匾额俾【臣】恭制悬挂时时瞻仰如觐
　　天顔且使边海黎元以及外洋彞人获覩
　　纶翰共相拜舞由此亿万斯年永祝
　　圣寿于勿替矣【臣】等谨会同具折
　　奏
　　闻三月初九日奉
　　旨宫亭不必建造该部知道
　　二十二日两江总督赫寿等以五十二年三月十八日恭遇
　　皇上六旬万寿请上
　　尊号
　　诏弗许
　　二十二日总督江南江西等处地方军务兼理粮饷操江兵部左侍郎兼都察院右副都御史加四级【臣】赫寿谨
　　题为
　　圣徳独高千古请上
　　尊号以光大典以慰舆情事据江南通省绅士丛澍等呈称紫极呈祥兆姓进升恒之咏丹宸掞藻臣工仰奎壁之光遡华祝于尧阶效嵩呼于舜陛臣民抃舞中外腾欢钦惟我
　　皇上
　　道隆千古
　　徳迈百王
　　文敎覃敷普天兴仁兴让
　　武功丕显薄海来享来王数十年蠲赈频施史书罕
　　见亿万载
　　皇圗永固厯数弥长瑞霭氤氲春风披拂河已清而海已晏感瑞应于天庥老者安而少者懐咏熙皡于
　　圣世恭遇康熙五十二年之宝厯欣逢
　　皇上六旬万寿之昌期澍等名列鹓行情深雀跃开阊阖于九天香飘华葢拜冕旈者万国彩焕金茎祝蓂荚以延年倾葵衷而向日公吁陈情请上
　　尊号伏愿
　　俞旨一颁史册光昭于奕禩垂训万世懿谟逺迈于前王矣为此合词恭恳伏乞缮疏代题等情又据江南儒学文武生员吴启昆等呈为
　　圣寿之花甲初度舆情之爱戴弥殷恭恳代题请上尊号以垂盛典事呈称窃惟景运灵长际升恒而竝灿鸿图巩固侔天地以同春扬复旦之光华庆中天之徳曜钦惟我
　　皇上
　　宏开寿域
　　徧覆慈云斗指宸垣天运丽
　　长生佳节星辉南极人心快
　　有道昌期
　　叠沛深仁屡下蠲租之诏
　　敷大泽频颁宥过之文崇祀先贤配明禋而升位优隆后学广科甲以连茹斯诚亘古所未见真乃万世所难逢苐以
　　九重髙逺儒林之感颂难通而一徳同心
　　帝座之敷宣有路伏恳片言转为入告请于
　　万寿之辰允上
　　至尊之号庶爱戴不以微贱而遗舆情端借代题得达矣等情又据通省水营兵丁李兴长等呈为
　　圣徳弥崇普天共戴仰恳代题请上
　　尊号以光钜典以慰舆情事呈称
　　一人有道四方歌乐利之休
　　仁寿无疆万国庆升平之治
　　恩波惠泽本浩荡以难名履厚戴高效嵩呼而恐后光
　　腾北极瑞应南天钦惟我
　　皇上
　　文谟武烈
　　尧勲舜华
　　体干德之健行民安物阜
　　秉坤贞以渊穆海宴河清
　　文德覃敷讫声敎于海宇
　　武功赫濯靖烽火于遐陬兴长等戎马行间兜鍪下士久沐豢养之殊恩更荷乡科之旷典恩膏稠叠莫报涓埃恭逢
　　万寿昌期敢效华封之祝遥叩
　　九重宫阙难通蝼蚁之忱为此合词公吁代为题达请
　　上
　　尊号用慰舆情
　　恩纶一下万姓欢呼版册昭垂千秋生色等情又据耆
　　民张国祥等呈为
　　圣寿弥高黎民欢庆公恳代题以达诚悃事钦惟皇帝陛下
　　功盖汤武
　　德迈唐虞
　　偃武修文弥着声灵赫濯
　　崇儒重道聿昭懿徳光华恺泽覃敷于万方徽声宣
　　播于千载维兹三月十八日恭遇
　　皇上六十之昌期五十有二年适逢
　　圣诞周甲之大庆箕畴敛五福启万年永命之期华祝愿三多协千载贞符之会九州四海白叟黄童愿将版籍之年庚献作
　　一人之厯数请崇
　　尊号以扬盛典伏乞俯鉴下情特疏具题使小草之向阳有志舆情之爱戴弥殷得以上达等情各具呈到【臣】据此钦惟我
　　皇上
　　德合乾坤
　　治隆尧舜
　　金瓯永固迈功业于百王
　　玉烛长调开太平于万禩寰区敦教化从来未臣之边陲已臣宇内戴仁威自古未辟之版图尽辟春光披拂快值良辰瑞霭氤氲欣逢
　　圣诞中外覩河清海宴朝野乐物阜民安叨覆载者五十二年共庆厯图伊始被化育者亿千万国同祝
　　圣祚无疆备禄位名寿之全极文武功徳之盛宜着非常之大典以垂万世之谟今据江南通省绅士丛澍等生员吴启昆等兵丁李兴长等耆民张国祥等请上
　　尊号以光大典以慰舆情各具呈环臣衙门公恳代题【臣】见绅衿士民兵丁仰望之切实出至诚不敢壅于
　　上闻谨据舆情恭疏具题伏乞
　　皇上睿鉴俯赐俞允施行【臣】会同总督漕运【臣】郎廷极总督河道【臣】赵世显江宁巡抚【臣】张伯行安徽巡抚【臣】梁世勲江南提督【臣】师懿徳合词具题为此具本谨
　　题请
　　旨二月十五日奉
　　旨已有旨了该部知道
　　二十九日福建巡抚觉罗满保请于台湾建
　　万岁龙亭恭祝
　　圣寿
　　诏弗许
　　二十九日巡抚福建等处地方提督军务都察院右副都御史臣觉罗满保谨
　　题为
　　皇恩浩荡薄海欢呼台郡吁建
　　万岁龙亭以祝
　　圣寿事钦惟
　　皇上
　　乃圣乃神
　　允文允武
　　建地久天长之业四海倾心
