<!-- { "loadSidebar": true } -->
　　朕诞膺大统抚育寰区夙夜孜孜不自暇逸凡以为民也勤图利济休养安全即无水旱之虞时布寛仁之政蠲租除赋务使遐方率土无不均霑或值雨旸偶愆出帑发粟多方赈恤其有益于吾民者靡勿备举而亟行之朕慇恳周详之至意前四十九年所颁谕防申晰甚明原欲将五十年天下钱粮通行蠲免以诸臣集议恐需用兵饷拨解之际兵民驿逓益致烦苦故自五十年为始三年之内全免一周除将直奉天等九直省康熙五十年地丁钱粮一槩蠲免及历年旧欠钱粮一并免征外山西河南陜西甘肃湖北湖南各抚属除漕项外五十一年应征地亩银共八百四十万四千两有奇人丁银共一百二十万八千一百两有奇着察明全免竝历年旧欠共五十四万一千三百两有奇亦俱着免征其五十二年应蠲省分至期防行民间旧欠既经豁免嗣后每年额征钱粮务如数全完傥完不及额或有亏空托称民欠即责令督抚以下官员偿补仍从重治罪该督抚须实心力行期副朕惓惓爱民之意如有指称事故侵欺科派事发之日必严行究治谕防到日徧示城郭乡村深山穷谷咸使知悉尔部即遵谕行特谕康熈五十年十月初三日











　　谕户部
　　朕宵旰孜孜勤求民瘼永惟惠下实政无如除赋蠲租除每岁直省报闻偶有水旱灾伤照轻重分数豁免正供仍加赈防外将天下地丁钱粮自五十年为始三年之内全免一周使率土黎庶竝被恩膏除将直隷奉天浙江福建广东广西四川云南贵州及山西河南陜西甘肃湖北湖南各直省康熙五十年五十一年地丁钱粮一槩蠲免历年旧欠钱粮一并免征外所有江宁安徽山东江西各抚属除漕项外五十二年应征地亩银共八百八十二万九千六百四十四两有奇人丁银共一百三万五千三百二十五两有奇俱着察明全免其历年旧欠银二百四十八万三千八百二十八两有奇亦竝着免征计三年之内总免过天下地亩人丁新征旧欠共银三千二百六万四千六百九十七两有奇各该督抚务须实心奉行体朕轸念民生至意如有侵欺隐匿使惠不及民借端科派者督抚严行察叅督抚失察事发之日亦严加究治谕防到日立即徧示城郭乡村咸使知悉尔部即遵谕行特谕康熙五十一年十月初三日













　　谕礼部
　　朕御极以来惟欲万国乂安上则敬
　　天法
　　祖下则垂令名于后世孜孜然以致须髪尽白心血耗散历尽忧勤荡平险阻自古帝王在位不久享年不遐者论者往往归于别故而未谅帝王实不胜其难实不堪其劳忧惧所迫以致短祚也朕反覆思维帝尧固辞华封之祝必似朕临莅年久之君方能知圣人言之有实也余则断不能知矣朕本凉德惟赖
　　祖
　　考得国之正积福之深在位五十余年寿届六十今忧劳倍增血气渐惫惟恐愈久而力不支愿不遂以至不全终始一世勤瘁俱属徒然朕惟惕厉而已竝未留心祈求甲子之周也览礼部请旨之奏悉系虚文无有实际朕惟愿臣清子孝兄友弟爱人人皆读正书勉尽职业国安民治盗贼宁息各以血诚实意为朕六袠庆祝朕
　　即嘉纳此外仪文朕无所嗜亦无所好这所奏不准行康熙五十一年十月十九日














　　谕吏部尚书管仓塲事务富宁安户部侍郎塔进泰噶敏图
　　朕今日自畅春园来询问米价云比往年稍贵缘今岁天下各省人民来集者甚多米价故较往年翔贵现今仓内米数充足先发一万石照时价减粜则来集人民可以贱价得米而京城米石又得盈余于民生大有裨益若一万石不敷再发一万石粜卖亦止需米二万石而已尔等将价值定议具奏即发米自明日初一日粜起至月终止特谕康熙五十二年二月二十九日







　　谕王贝勒大臣九卿詹事科道
　　朕昨进京见各处为朕六十寿庆贺保安祈福祝延者不计其数朕实凉德自觉愧汗从来帝王之治天下罔不以民生为念若为一已之私即不能扩而充之矣朕若先知必令止之今已成矣难毁众志夜来思之达旦朕所以为天下万国苍生之主者万姓安即朕之安天下福即朕之福若能祈祷雨旸时若家给人足则朕安寝饱食可以却病延年此朕之求福非有妄想也传之各处凡有祝延者必求雨旸时若万邦咸宁为先朕己老矣有若无实若虚夙夜匪懈履薄临深之念与日俱增岂敢自有满假乎特谕康熙五十二年三月初一日





　　谕南书房翰林
　　朕闻各省为祝万寿来者甚众其中老人更多皆非本地人时届春间寒热不均或有水土不服亦未可知尔等即传与汉官等傥有一二有恙者即令太医院看治务得实惠以知朕爱养老者之至意特谕康熙五十二年三月初八日










　　谕南书房翰林
　　各省祝万寿老人俱于十七日在西直门外本省龙棚下齐集接驾十八日齐至前朝外听礼部指地方行礼行礼后若再至龙棚恐城门拥挤老年之人实有未便况十七日朕进宫时经过各省龙棚诸老人已得从容瞻仰十八日行礼后诸老人不必再至龙棚下接驾尔等传与各省汉官徧谕各省老人知悉特谕康熙五十二年三月十一日








　　谕大学士温达等
　　今岁天下老人为朕六旬大庆从数千里匍匐而来如何今其空归欲赐伊等宴然后遣回着查八旗满洲防古汉军汉人大学士以下民以上年逾六十五岁者奏闻在本月二十二三两日拟定一日赐宴预为奏闻便于备办内有艰于动履不能前来者听其勿来能来者俱令其来即不能来者应得分例朕必另行颁赐诏内有恩赐老人一款凡在恩赐款下者于各名下注明已在恩赐之列至于奴仆不在所查数内今时令渐暖赐宴后即令伊等各回原籍耕种再查八旗满洲防古汉军以至包衣佐领下不论官员闲散人等年七十以上老妇奏闻俟老人赐宴后再定一日送至
　　皇太后宫赐宴内有艰于动履不能前来者听其勿来能来者俱令其来若有贫乏不能来者着各该管处协助车马使之前来俱开真实年岁不可揑报特谕康熙五十二年三月十七日
　　谕宗人府
　　王以下至宗室子孙内年二十岁以下十五岁以上人品聪慧能备衣服者拣选六七十人送至朕前以备授饮老人使令朕之子孙亦皆出青带之人一员不用特谕康熙五十二年三月十七日











　　谕大学士温达等
　　年老诸大臣内于
　　世祖章皇帝时居官者惟宋荦田种玉而已今年齿老迈虽闲居林下朕覩之不禁轸恤宋荦现有尚书品级在身田种玉着给与工部尚书衔俱准给诰封宋荦田种玉着酌加宫保以示朕不忘耆旧之至意特谕康熙五十二年三月二十五日









　　谕各省老人
　　书称文王善养老者孟子云七十者非帛不暖非肉不饱帝王之治天下发政施仁未尝不以养老尊贤为首务近来士大夫只论做官之贤否移风易俗之效验所以不暇讲究孝弟之本心朕因今日之防特宣此意若孝弟之念少轻而求移风易俗其所厚者薄而其薄者厚矣尔等皆是老者比回乡井之间各晓谕邻里须先孝弟傥天下皆知孝弟为重此诚移风易俗之本礼乐辞让之根非浅鲜也昨日甘霖大沛四野霑足朕心大悦尔等毋误农时速回本地特谕康熙五十二年三月二十五日




　　万寿盛典初集卷一
　　钦定四库全书
　　万寿盛典初集卷二
　　宸藻二【文　赋　颂　诗】
　　溥仁寺碑文
　　康熙五十二年朕六旬诞辰众防古部落咸至阙庭奉行朝贺不谋同辞具疏陈恳愿建刹宇为朕祝厘朕思治天下之道非奉一已之福合天下之福为福非私一已之安徧天下之安为安柔远能迩自古难之我朝
　　祖功
　　宗德远服要荒深仁厚泽沦及骨髓防古部落三皇不治五帝不服今已中外无别矣论风俗人情刚直好勇自百年以来敬奉释教竝无二法谨守国典罔敢陨越不识不知太和有象朕每嘉焉鉴其悃诚重违所请念热河之地为中外之交朕驻跸清暑岁以为常而诸藩来觐瞻礼亦便因指山庄之东无关于耕种之荒地特许营度为佛寺陶甓于冶取材于山工用无输挽之劳金
　　钱无逾侈之费经始讫功告成不日历观往史遹溯前朝版籍有区幅员未广兹热河之奥壤乃紫塞之神臯名号不掌于职方形胜无闻于地志朕以凉德抚育万方边壖之外悉为畿甸诸藩于此建寺介福率先恐后无小无大罔不来同观我观民思维此理特题额曰溥仁将欲汪濊之泽均霑率土升恒之庆广洽普天徧覆含民胞物与咸跻寿考各遂生成借诸藩祝朕之忠诚为万方祈纯嘏之锡爰记斯文勒诸贞石








　　髻山玉皇庙碑记
　　距京师百里有山曰髻隷懐柔县两峯高矗望之如髻故得是名自元明以来号为近畿福地因上有碧霞元君之祠是以每岁孟夏四方之民防此祈祷者骈肩叠迹不可胜计古称积高之区神明所舍况兹山北倚紫塞南拱神京冈峦回合蜿蜒磅礴而钟秀于是则其神气之感数有灵应理固然也康熙五十二年值朕六旬诞期诸臣民就兹山瞻礼为朕祝禧因共建玉皇阁以祈延寿经始于癸巳三月十八日落成于甲午三月十八日而请记其事朕御极五十余年夙夜孜孜惟体
　　上帝仁爱斯民之心以抚绥天下幸四海清晏年谷顺成朕与天下臣民得共享太平之福者皆
　　上帝之眷佑也朕之祗承于
　　上帝者唯在天下臣民之永安而天下臣民之祝愿于上帝者惟在朕躬之永年然则兹阁之建即
　　上帝之陟降鉴观于是乎在矣爰立贞珉载其始末以传永久云















　　时和年丰庆祝赋【有序】
　　朕诞辰免庆贺行礼者亦多年矣近因六旬羣臣固请又有恩纶故勉从众意前一日进宫受贺颁诏往返二日各省庆祝万寿设坛诵经不止亿兆朕握枢临极章句之能素不为务但自幼龄读书属文每览大儒虽不以华丽为尚亦间有作者似取吟咏以托性情因而有感用时和年丰庆祝赋七字为韵赋曰
