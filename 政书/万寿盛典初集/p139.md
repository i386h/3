<!-- { "loadSidebar": true } -->
　　圣天子御玉座驾金舆召羣工以陪从饬秩宗以陈仪舞羽干与珌戚奏云门与咸池告成功于苍昊荅隆礼于坤只廵岱行封禅之典摩崖勒勲德之辞表休嘉于中外着征瑞于华彝使人知
　　圣皇之膺百福备千禧固如是其昌炽爲昔后所莫几
　　者也乃我
　　皇上圣德同天虚怀若谷播汗涣于丝纶却祷颂于章牍辞天保之九如谢华封之三祝述忧勤于宵昼传惕励于隐独惟欲长治乆安家丰户足俗敦古处士崇正学子尽孝于家庭臣効忠于君国以此介寿借是景福则庶几虚文之勿尚而实意之足录岂非我
　　皇上望道未见之心虽荡荡巍巍固愈形其谦衷之肫
　　笃乎然而
　　圣意弥谦舆情益甚伏陛陈言善颂匪佞谓福在一人
　　者爲私福而庆在普天者爲大庆我
　　皇上治定功成德隆化盛跨汤驾禹逾尧迈舜由寿考之无疆斯勲业之莫竝乃寰宇之大福宜懽忭之难禁则试爲履数夫五十二年之内其所以覆载乎人民胞与乎逺近实亿年亿世之公祉而非独一人一时之私幸者政恐饮和食德之羣伦履厚戴高之万姓有枚举而难穷并指屈而靡罄耳尔其奉若钦防基命宥密法穆清之无私体干健于不息旣上下其同流复天人之合辙迨
　　泰坛之通爟及
　　南郊而对越配
　　太祖与
　　章皇列先农与后稷倍祀肃而禋明愈心斋而志洁祈谷有亲撰之文燔柴有躬荐之璧推厯数兮明敬授考纬象兮志儆惕上而日兄月妹朝夕维勤下而岳公渎侯禜雩必饬用是类祃俱歆天神胥悦屡降丰穰之庥永乏水旱之厄此
　　皇上之敬
　　天重祀其始终无间于五十二年之内而爲普天之大庆者此其一乃若率由旧章恪循先制旣无违于动履复凛遵于颁涖守武烈与文谟惕始勤而终替修
　　三朝之宝鉴辑
　　列祖之鸿矩功备载夫创守法不遗夫钜细裒懿行与嘉言详立纲而陈纪穷岁月之纂集成卷帙之次第凡峻德与鸿猷咸羣萃而悉聚嫓黄农之邱索轶商周之诰誓珍诸太府若玉韫而珠藏播在明堂则天章而日丽以传先烈等图赤与琮球以贻后范则衡鉴而筮所以吾
　　皇上五十二年之内纬武经文参天两地皆其不愆不
　　忘善继善述所致也则其法
　　祖遵先而实爲普天之大庆者乃其二忆昔骄藩悍将节错根盘或剖符于闽粤或锡履于滇黔或寄阃于楚蜀或握节于秦函类皆连城跨邑擅制专权乃兽心之罔餍忽螳臂之思搴逆帜乍张于荒徼妖氛徧炽于东南疑蜩喧而鼎沸讶蝎拥而蜂攒我
　　皇上圣谟莫测睿算维完折冲樽俎制胜堂防每筹兵而画饷愈意静而神闲施芒刃于綮肯加斤斧于髀髋凡师指而军向率丑殪而魁殱所以数年之内一赋不增一役不添农不废耕商不辍廛翦巨憝兮等拾芥殄羣蠢兮仝刈菅除累世之隐患致海宇之复安则其内平诸逆而爲普天之大庆者乃其三考夫虞夏以来诗书所纪獯鬻盛于商初玁狁强于周季冒顿常扰汉边柔然屡侵魏鄙突厥与唐祚爲始终契丹偕宋
　　厯而兴废间弭伏而和亲终猖獗而煽炽我
　　皇上神威遐布德化远被凡穹庐之外族悉款塞而内侍突有噶尔丹者恃其险远逞其狡鸷贡职罔修凶锋是肆拥僧格之余众侵哈密之右臂边境爲之绎骚藩篱遭其毁弃
　　圣怒斯赫天讨莫贳秉白旄与黄钺躬长驾而逺驭先命貔貅之将断其败窜之涂继总熊虎之师捣其庐帐所倚渡瀚海而疾驰抵拖诺而奋锐果豕突而狼奔卒兽薙而禽刈登燕然而铭功进玉门而饮至从此朔漠清宁疆圉奠乂鴈碛多扶杖之叟龙沙无荷戈之士则我
　　皇上之外攘巨寇又实爲普天之大庆者此其四乃其道接中天学尊尼父崇四子之成书详六经之遗诂探性理之渊微究典籍之繁琐勤讲读于甲丙辨邪正于今古斥释老而勿尚惟孔孟之是主固已参倚如见羮墙欲覩乃复仰高行景
　　廵兖幸鲁行释奠于孔林习大射于圣圃挥毫定万世之师作志传阙里之谱自顔曾以及思孟羣邀
　　宸赞之辉煌从濂洛以迄关闽各播
　　天章之璨瑳又念集诸儒之大成惟考亭其独数爰进位于十哲勿仍列于两庑由是入胶序者识道统之传心遡源流者知私淑之接武爼豆爲之增光绍述因而愈溥此
　　皇上之崇儒重道实即爲普天之大庆者此其五况夫留神吏治励精求瘼旰食宵衣达聪明目敷政则利之周知用人则贤否之洞烛不忘不泄昭百度之煌煌懋德懋功表四门之穆穆象魏旣无丛脞鹓班复鲜佞曲犹念保世乂民惟在愼吏择牧茍抚字之得人即惠恺之共沐爰博采夫循良用分理夫方域上而封疆大职诰诫不厌其烦下而州邑微员廷见不嫌其凟务量能而授任勿违材而覆餗至于激浊扬清崇防斥黩尤
　　圣照之无遗而乾纲之独握寇君贾父虽获咎而恒宽乳虎苍鹰纵微长而必逐宜佩绶者幸龚黄之联轸而绾篆者颂召杜之盈毂草野頼其旬宣亿兆资其位育此
　　皇上之勤政知人又即爲普天之大庆者乃其六而且菁莪作人薪槱储杰爱士如珍求才若渴识相如于上林询贾生于宣室辟门开宏博之科临轩拔天人之策所以数十年来石渠天禄尽绣虎而雕龙芸观兰台备春华与秋实乃旁求之意慇谓书升之数窄丙丁甲乙倘罗狭而网疎书判身言必珠遗而玉失爰添省试之名旋广礼闱之额或五经或七艺宁旧制之是拘或成例或特科必眞材之罔抑务使华国闳儒相踵武以登瀛勿致穷经皓士徒梦飞而贴月旣博取夫才华复群励夫德业采芹乐泮即瞻训饬之文释褐弹冠更蒙教习之益兵农礼乐咸硏询而讲求性命身心备磨琢而磋切此日作桢
　　圣世无非麟凤圭璋他年宣力
　　皇朝自尽盐梅舟楫则普天之大庆又即在我
　　皇上爱育人材者乃其七今试游桐柏之川溯龙门之硖观吕梁之汹涌览洪泽之澎涾昔万斛之艰渡今一苇之易达昔轴撼而维摇今波恬而浪狎昔漂平土时沉灶而产蛙今耕水濵咸荷锄而负插何昔也冯之肆威而今也阳侯之敛虐盖由我
　　皇上勤心排决劳神疏瀹屡
　　廵幸夫淮黄亲指授夫方畧相地形之崇卑权水势之强弱捐内帑而鸠工简重臣而分辖筑高堰之新堤开拦黄之旧闸濬引河而横流之得泄刷清口而淤沙之尽豁爲马牙桩爲龙尾埽庀材无尚虚声爲桃花水爲爪蔓流防汛务期预察所以金绳玉牍勿咨昏垫于三门沉璧刑牲无虑怀襄于六墖北而紫牙河永定河利济者歌帆影之蹁跹南而白茅江吴淞江顺涉者庆舻声之吚轧未尝不叹明德之独远而长策之堪法则我
　　皇上之平成奏绩又实爲普天之大庆者此其八且也
　　我
　　皇上藏富闾阎施恩畎亩税敛惟轻赈蠲从厚眞普德而徧泽复宏济而博受昔秦歉而齐饥几弱塡而壮走俨尧时之水横仝汤世之旱乆临淄即墨嗟屏翳之霃霪杜鄠咸阳困肥遗之纷纠
　　圣心恻以弥慇
　　皇仁沛而孔阜急挽粟而舆金散荒檐与穷牖招失业之苍黎活转壑之黄口苏陆海之涸鳞润焰谷之焦蔀故能不数年间齐地重庆歌秦川复明花柳曁江浙之微祲即补助之恐后弛贩籴之禁令通楚蜀之粮糗救灾则德可回天解馑则功侔反手至赐复于平时尤叠见而非偶捐正供于地丁减杂赋于林薮寛一十五国之金钱除数千百万之逋负里胥下役不复传呼于癸庚业户穷氓免候追征于卯酉立常平而谷价不虑其复腾广积贮而米多或因之易朽此皆惠洽寰区泽非升斗宜乎遗秉滞穗和气屡致夫丰年鼓腹含哺欢声恒兆夫大有爰稽首顿首而共进曰我
　　皇上之频赈迭蠲又实爲普天之大庆者是其九粤稽书志五刑礼详八辟周世传吕侯之命汉家垂萧相之律凡以弼教纠民防淫儆慝固无刑之共期亦天讨之是即我
　　皇上摩义渐仁齐礼道德兆庶髓浃而肌沦奸顽心洗而靣革贯索爲之常空圜扉可以不设迨间入于科条即愈深其恺恻浩浩乎成汤解网之祝肫肫乎夏后下车之泣实亘古所未有而从前所莫及但见当其始也明允悉登武健尽斥嘉破觚之平反禁深文之罗织宁吞舟之幸漏勿燃犀之夸晰及乎秋官定爰士师奏核五辞毕具九谳竝列旣难寛于十程复罔宥夫三尺
　　圣心靡宁
　　皇衷倍惄爰素食而斋居备审愼而矜恤沛宏慈于赤衣垂大惠于丹笔或议货而上法夫雨雷或赐缓而取象于风泽无不感溢邱梧恩深林棘况平时之好生频肆赦而播释意萌则籥动杓虚议定则乌啼蝇集三代圄空刑措徃古独继其休百年去杀胜残从今始信其说则所谓普天之大庆即在我
　　皇上之愼罚省刑者此其十不宁惟是彼夫春讲秋诵勤经筵也采逵剖璧购遗编也台箴省铭儆旷官也院甄寺别惕素餐也南廵西狩访民艰也歴岳徧凟诫怀安也图绘耕织重桑田也赐帛给粟崇高年也投珠抵璧嗜好捐也服澣御濯节俭先也考三角究八线推尘杪而测坤干也辨黄钟审大吕别雅郑而定宫悬也诗则追踪雅颂文则竝驾典谟吐德音而词章之绚日而炳天也书则龙跳虎卧射则穿杨洞札备多能而材艺之轶后而超前也此又我
　　皇上之神授天纵有难以数计而名言者而普天之大庆尤不止于亿万而百千者也然则我
　　皇上之骏烈伟业钜德丰功较唐而贞观不足竝其盛比汉而文景难以嫓其隆拟成康则勲高而绩茂方汤武则道优而学崇缅古重华放勲轩辕羲农合数帝而爲一始可近似而髣髴约畧而形容自宜天钟其瑞地毓其灵山川发其佳秀草木耀其菁英无不羣献于
　　万寿之日齐効于
　　大庆之辰则试观月示其恒日示其升象
　　圣寿之方始而逓增也松示其茂柏示其青象
　　圣寿之歴久而弥荣也南山昭其屼嵲北岳着其峥嵘
　　象
　　圣寿之夐絶而峻极永峙而长宁也溟渤汪洋而防淼
　　江河倾注而奔腾象
　　圣寿之滔滔而莫竭浩浩而靡津也此皆颂于不言祝于无声触耳目而皆是合宇宙而俱盈我
　　皇上不能却天地万物之嘿庆嵩纪隐颂椿龄则亦何辞乎中外臣民鼓舞颂祷之意欢欣叩祝之诚于是普天率土万国九州尽扶桑与碣石穷寒碛与炎洲凡有血气之类共爲知觉之俦或梯山而航海或重译而驰邮或挈类而携族或赢粮而裹糇或束縢而蹑屩或扶藜而杖鸠悉入觐而来会等雨密而云稠齐捧戴夫玉瓒各酌注夫黄流効稽角于
　　阊阖献媚荩于珙球欢声则涛翻海溢忭语则浪涌
　　波浮虽
　　圣意之固逊必微忱之共酬但见家同一喙人共一心极纷遝而难纪实简约而易听总愿自今以徃生生世世子子孙孙歴天长与地久常奉此有道之
　　天子而永戴此厚德之
　　圣人迈天皇地皇与人皇驾广成聃耳与籛铿计岁则羲和乏术算年则容成谢能则庶乎臣民之意慰而中外之情伸而不知此又爲我
　　皇上分内自然必得之事而中外臣民究未尝稍抒其爱戴之意微报其覆育之恩也【防臣】生逢昌运幸际休明识惭酌蠡感同戴盆偕愚贱而击壤随士庶而称觥戒虚词之申祝缀实事以成文虽挂一而漏万实共见而公闻维愿巴人之曲下里之音赖
　　帝力而不朽托
　　鸿业以常存谨赋
　　万寿无疆联句诗【有序】
　　监　　　　　　　　　生【臣】张元镜
　　生　　　　　　　　　员【臣】顾际泰
　　童　　　　　　　　　生【臣】张士鉴
