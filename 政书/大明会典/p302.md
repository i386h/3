<!-- { "loadSidebar": true } -->
○一、递送公文、照依古法。一昼夜通一百刻、每三刻行一铺、昼夜须行三百里。但遇公文到铺、不问角数多少、须要随即递送。无分昼夜、鸣铃走递。前铺闻铃、铺司预先出铺交收、随即於封皮格眼内、填写时刻该递铺兵姓名。速令铺兵用袱包裹夹板拴繫、齎小回历一本、急递至前铺交收、於回历上附写到铺时刻、以凭稽考。毋致停滞差迷。如是公文到来、不即递送、停积等待、因而失误事机者、问罪

○一、各州县於额设司吏内、选充铺长一名。专一巡点所辖铺分。督令各铺司兵、如法走递。亲临府州县提调官、常加检点。铺长失於整点、随即问罪。每月置立文簿、当该提调官署押。附写递过公文时刻角数、以凭稽考
○一、无印信文字、不许入递。其各衙门、但有入递公文、须要坚厚好纸封裹转递各铺、明白附历、於上开写并无破损、并不曾拆动原封。但有磨擦破坏、及拆动原封者、就将来文封皮上、写记原递铺兵姓名递发、及将递来铺兵拘捉解官、有司即為追究
○一、铺舍损坏、什物不完、铺兵数少、及有老弱之人在铺当役者、有司提调官吏、即便修理僉点补替
○正统三年奏准、各铺添设铺司一名。两京总铺添设三名。各布政司总铺添设二名。专一齎送
旨意公文。如有稽违、依律问罪
○七年议准、及铺递送簿历。该管官司、每月一次巡视刷勘。有将公文毁坏、增改沉匿者、问拟明白、发口外充军
○弘治十三年奏准、各铺司兵、若有无藉之徒、不容正身应当、用强包揽、多取工钱、致将公文稽迟沉匿等项、问罪。旗军发边卫、民并军丁人等、发附近、俱充军。其提调官、该吏、铺长、各治以罪
○万历三年议准、各衙门公文、悉照铺递之法、不得差人传送、及马上飞递、以致骚扰驛传。违者、抚按访实参革

马快船

洪武初、置江淮、济川二卫马快船。南京锦衣等卫风快船、以备水军征进之用。既建北京、逐专以运送
郊庙香帛。
上供品物、军需器仗、及听候差遣。俱属南京兵部掌管、轮流差拨。遇有损坏、及夫甲在逃、行移各该衙门、勾补修造
凡马快船原额、共一千一百四十六隻。嘉靖三十七年、减去餘数、止存留一千隻。仍将水夫丁甲、通融拨补、足一千之数。外有餘剩、始编银两。其水夫、太平、寧国、安庆三府、及湖广、江西、查原编分数、以十分為率、量减一分
○万历二年议准、南京快船、止存五百隻。餘一百五十一隻、减去二十一隻、将一百三十隻、改為马船。即以见在、及添募水夫拨领撑驾、併原额马船、共四百八十隻
凡马快船差拨。正统六年、令编排各船、以五十号為一班、轮赴北京听用半年一替。合用口粮於南京仓总领。其该班船、前班以四月初到。后班以十月初到。兵部拘收勘合、发后府转发通州守备官收掌点视、限满得替、或遇差拨、仍齎勘合、赴兵部批迴
○天顺八年、令除轮班听用外、其餘有运物到京者、并将勘合投部、以听差拨。或日久无差、仍将原勘合批迴
○成化十年奏准、南京马快船到京有顺差、兵部给印信揭帖、备开船数、及小甲姓名、付与执照、预行整理河道郎中等官、督令沿途官司查帖验放。若无官帖、而擅投势豪之人坐回、及私自回者、治罪
○正德四年题准、南京差来内臣、顺押内犯回还者、一名至二名、拨快船一隻。每二名、加一隻。今后一应内外官、应付马快船隻、俱听兵部临时酌量拨给、不许滥行奏讨
○嘉靖十年议准、针工巾帽等衙门、讨要船隻、听兵部委官、查照併省贡船例、如鍼工局等料、每船定装五十五扛。巾帽局等料、每船定装四十五扛。其餘空板箱、及袍袱毡套等、不係工料、每八十扛。与船一隻。不许泛滥多讨
○二十一年议准、南京兵部差拨快船照例差官同科道官验扛。儘船装载、不许违例夹带私货。合用人夫、除冰鲜紧急等差酌量加增外。其餘一遵旧例拨给、逐项於开报箱扛咨内、填写船隻、人夫、廩给、口粮、各数目、咨兵部知会。仍填给该司印信空白勘合一纸、付该船小甲收执、自仪真起、将前单投入该县驛递、填写奉到日时、应付过廩粮人夫实数、用印鈐盖、仍付收执、沿途州县驛递、一体填印。到京之日、将前勘合送司查对。若有司阿諛奉承、及应付稽迟、一体究治。进贡事毕、顺差拨船回还。兵部该司仍给印信勘合、沿途填写、到彼、车驾司收查
○隆庆元年、令南京兵部遇进贡品物、兵部司官、会同科道官、查验扛柜数目、酌量拨船、儘其装载。将合用发行船隻、并
上用扛数、註定勘合、预先移文各府州县、查照上下水例夫名应付。不许听其希求、多拨船隻
○二年题准、内外守备、并科道司官、会同查验箱扛、满装饱载。户工管仓管闸官、亦须查验、不得听其夹带客货。其杉条竹木、行令照旧找簰起夫撑运、不用快船装载。止拨马船、与内官押坐
凡马快船禁例。天顺元年令、马快船装运官物。其私载及求索之物、尽数入官
○四年、令兵部出榜禁约管船官、索要船夫银两等项。不遵者、重罪不饶
○成化四年奏准、马快船、不许附带私盐客货。若於关文外、多索一夫一军、及分关前驱、逼取钱物者、巡河御史、按察司官、将随从人役、并附船各商拏问、民解口外、军发边卫、盐货入官
○六年奏准、马快船附载私货者、本船小甲、并附船之人、俱发口外充军。其空身附搭者、以违制论
○弘治十三年题准、沿河一带、省亲、省祭、丁忧、起復、并陞除外任、及内外公差官员、若有乘坐马快船隻、兴贩私盐、起拨人夫、并带去无藉之徒、辱骂锁绑官吏、勒要银两者、巡抚、巡按、巡河、巡盐、管洪、管闸等官、就便拏问。干碍应奏官员、奏请提问。其军卫有司驛递衙门、若有惧势应付者、参究治罪
○嘉靖七年议准、马快船管押内官、敢有将船甲需索拷弔者、许南京守备官、奏闻处治。或南京科道官劾奏。其沿途科索、许被害小甲、到京奏诉
○三十七年题准、南京差拨赴京马快船、节有题准定例、遵照施行、不许紊乱。其进贡马快船、如有夹带货物人口、许经过抚按河道等官、即行拏问、照例发遣
○四十五年题准、过关不许驛所兼支。军夫止许贡船兼用。仍革赶牵马匹、官船鼓吹
凡南京快平船小甲、例於南京锦衣等四十卫所餘丁内、十年一编。隆庆六年题准、照近年差数量编。仍查歷过三年、全未出差、每年量追餘丁银六两、以為造修之费。未经出差、通融均撘定差。领船、方许关支月粮。交船截日住支
凡应付马快船。
钦差内臣公侯伯出外公干、如操江镇守之类、应从水路者
○每年
钦差公侯伯郎中等官、赴各
王府册封者
○在京大臣以礼致仕、有
旨驰驛还乡、及丁忧病故者
○袭封衍圣公、嗣教张真人、朝覲回还
○南京内外官进贡回还
○安南日本等国使臣朝贡回还
凡
亲王之国、用船不过五百隻。其军校人等、自雇车辆、装至通州上船所。嘉靖三十九年题准、兵部先差官往通州、督同分守等官、整理见在听差马快船隻、如有不敷、将附近卫分、顺回粮船、及张家湾至德州、一带湾泊军民船、催来协济。军民船有五百料者、给脚价米十石。四百料者、八石。三日料者、七石。二百料者、六石。一百料者、五石。仍计程给与口粮。俱行户部、於通州直沽等仓关支

大明会典卷之一百五十
马政一

国朝马政、有太僕苑马寺专理、而统於兵部。按诸司职掌、其目有四。曰厩牧。曰关换。曰折粮。曰收买。而厩牧中有孳牧、有寄牧、有放牧。孳放之处、各有草场。类列其事、则关换外、如起解、印俵、买补、禁约、比较、以及收买、皆马政之大凡也。今折粮不行、略附收买条下。又种马尽革、例多不同。谨存其概、以备参考。若内厩马匹、则领於
御马监、部寺不得与云
凡厩牧。洪武七年、初设群牧监。十三年、增滁阳等五牧监。二十三年、定為十四牧监。二十六年定、凡太僕寺所属十四牧监、九十八群、专一提调牧养孳生马骡驴牛。其养户、俱係近京民人。或五户十户、共养一匹。每骡马岁该生驹一匹。若人户不行用心孳牧、致有亏欠倒死、就便著令买补还官。每岁将上年所生马驹、起解赴京调拨。本寺每遇年终比较。或群监官员怠惰、或人户姦顽、致有马匹瘦损亏欠数多、依例坐罪。二十八年、废牧监、始令民间孳牧。三十年、设北平、及辽东、山西、陜西、甘肃、行太僕寺。永乐四年、始设苑马寺。凡苑、视其地广狭為三等。上苑牧马万匹。中苑七千匹。下苑四千匹。苑有圉长。一圉长率五十夫、每夫牧马十匹
计开


太僕寺所属★见本衙门☆
南京太僕寺所属★见本衙门☆
辽东行太僕寺所属
定辽左卫　　　　　定辽右卫
定辽中卫　　　　　定辽前卫
定辽后卫　　　　　铁岭卫
东寧卫　　　　　　瀋阳中卫
海州卫　　　　　　盖州卫
金州卫　　　　　　復州卫
义州卫　　　　　　辽海卫
三万卫　　　　　　广寧左屯卫
广寧右屯卫　　　　广寧中屯卫
广寧前屯卫　　　　广寧后屯卫
广寧卫　　　　　　广寧左卫
广寧右卫　　　　　广寧中卫
寧远卫
辽东苑马寺所属
永寧监
清河苑　　　　　深河苑
山西行太僕寺所属
太原左卫　　　　　太原右卫
太原前卫　　　　　平阳卫
镇西卫　　　　　　汾州卫
安东卫　　　　　　振武卫
朔州卫　　　　　　潞州卫
保德州千户所　　　山阴千户所
沁州千户所　　　　寧化千户所
马邑千户所
陜西行太僕寺所属
平凉卫　　　　　　庆阳卫
秦州卫　　　　　　固原卫
陜西苑马寺所属
长乐监
开城苑　　　　　安定苑
弼隆苑★革☆　　广寧苑
黑水苑★添☆
灵武监
清平苑　　　　　　万安苑
定边苑★革☆　　　庆阳苑★革☆
同川监★以下四监俱革☆
天兴苑　　　　　　永康苑
嘉静苑　　　　　　安胜苑
威远监
武安苑　　　　　　陇阳苑
保川苑　　　　　　泰和苑
熙春监
康乐苑　　　　　凤林苑
香泉苑　　　　　会寧苑
顺寧监
云驥苑　　　　　昇平苑
巡寧苑　　　　　永昌苑
甘肃行太僕寺所属
甘州左卫　　　　　甘州右卫
甘州中卫　　　　　甘州前卫
甘州后卫　　　　　永昌卫
凉州卫　　　　　　庄浪卫
镇番卫　　　　　　山丹卫
西寧卫　　　　　　肃州卫
古浪千户所　　　　镇夷千户所
庄浪千户所
甘肃苑马寺所属★以下俱革☆
甘泉监
广牧苑　　　　　麒麟苑
温泉苑　　　　　红崖苑
祁连监
西寧苑　　　　　大通苑
古城苑　　　　　永安苑
武威监
和寧苑　　　　　大川苑
