<!-- { "loadSidebar": true } -->
国家律令。并续降条例事理。有司官吏、须要熟读详玩、明晓其意。监察御史、按察司官所至之处、令其讲读。或有不能通晓者、依律究治
○二十一年、
赐天下武臣大誥、令其子弟诵习
○二十四年、令天下生员、兼读誥律
○二十五年
詔、令各处官民之家、传诵
大誥三编。凡遇乡饮酒礼、一人讲说。眾人尽听。使人皆知趋吉避凶、不犯刑宪。其秀才教训子弟、引赴京考试、有记一编、两编、或全记者、俱受赏。仍具赏过名数、晓諭天下
○二十六年、令凡民间须要讲读
大誥律令。
敕諭老人手榜。及见丁著业牌面、沿门轮递。务要通晓法意。仍仰有司、时加提督
○永乐元年、令各处教官训导、依前教读讲解、听候考试。其市井乡村秀才、一体用心教训。如不熟读、及闻知考试、推託不赴者、治罪
○十七年、令各处军卫有司。凡洪武年间一应榜文、俱各张掛遵守。如有藏匿弃毁、不张掛者、凌迟处死
○成化元年奏准、各处修盖榜房。将洪武永乐正统年间、节次颁降榜文、誊写张掛、諭眾通知
○四年奏准、各处有司、每遇朔朢诣学行香之时。令师生讲说大明律、及
御製书籍、俾官吏及合属人等、通晓法律伦理。违者治罪
○嘉靖八年题准、每州县村落為会。每月朔日。社首社正、率一会之人、捧读
圣祖教民榜文、申致警戒。有抗拒者、重则告官。轻则罚米、入义仓以备賑济

大明会典卷之二十一
仓庾一

国家设仓庾储粟、以赡军賑民。两京、直隶、各布政司、府州县、各都司卫所、以及
王府、莫不备具。其收贮有时、支给有数、注销有册、各有通例。兹具列於后、而分内外仓于前。至预备仓、常存二年之蓄、以需缓急。因附见云

京仓 【永次仓附】

长安门仓
东安门仓
西安门仓
北安门仓
旧太仓一十一卫 【永乐七年设】
献陵卫仓
景陵卫仓
昭陵卫仓
羽林前卫仓　　忠义前卫仓
忠义后卫仓　　义勇右卫仓
蔚州左卫仓　　大寧中卫仓
锦衣卫仓　　　神武左卫仓
新太仓七卫 【宣德年设】
裕陵卫仓
茂陵卫仓
康陵卫仓
义勇前卫仓　　大寧前卫仓
富峪卫仓　　　会州卫仓
海运仓六卫 【宣德年间、即旧海於地设】
泰陵卫仓
永陵卫仓
忠义右卫仓　　宽河卫仓
燕山左卫仓　　义勇后卫仓
南新仓八卫 【永乐七年设】
府军卫仓　　　燕山右卫仓
彭城卫仓　　　龙驤卫仓
龙虎卫仓　　　永清右卫仓
金吾左卫仓　　济州卫仓
北新仓五卫 【永乐年设】
府军左卫仓　　府军右卫仓
府军前卫仓　　燕山前卫仓
金吾前卫仓
大军仓四卫 【永乐年设】
永清左卫仓　　旗手卫仓
大军仓　　　　武成中卫仓
济阳仓二卫 【永乐七年设】
金吾右卫仓　　济阳卫仓
禄米仓二卫 【嘉靖四十一年、令改府军彭城二仓之半為禄米仓。外东仓為卫仓。内西仓為部仓】
彭城卫南新仓　府军前卫南新仓
西新太仓四卫 【永乐年设】
虎賁左卫仓　　金吾后卫仓
府军后卫仓　　羽林左卫仓
太平仓二卫 【弘治十七年设。正德八年、改镇国府。十六年仍改正】
留守前卫仓　　留守后卫仓
大兴左卫仓 【永乐七年设】
通州仓 【四大运仓名、俱正统元年定、旧有大运东仓、后併于中仓】
大运西仓 【永乐七年设】
通州卫西仓　　通州左卫西仓
通州右卫西仓　定边卫西仓
神武中卫西仓　武清卫西仓


大运南仓 【天顺年添廒】
通州卫南仓　　通州左卫南仓
通州右卫南仓　定边卫南仓
大运中仓
通州卫中仓　　通州左卫中仓
通州右卫中仓　神武中卫中仓
定边卫中仓　　神武中卫东仓 【旧属大运东、今併属於此】
顺天府
坝上等二十三马牛房仓 【详见后】
南京
四十一卫仓 【见南京户部】
应天府　　　　　　常平仓
水次仓五处
天津左右三仓 【永乐二年建。今一十八廒】
德州常盈二仓 【宣德五年建。今二十八廒】
临清广积常盈三仓 【永乐四年设。今四十八廒】
徐州永福广运二仓 【永福、洪武元年建。广运、永乐十二年建。今四廒】
淮安常盈一仓 【永乐十三年建。弘治二年、存二十七廒】
凡仓廒建置。洪武四年、设军储仓二十所。各置官掌管
○二十八年、置
皇城长安、东安、西安、北安四门仓。每仓设副使一员
○永乐七年、置北京金吾左右、羽林前、常山左右中、燕山左右前、济阳、济州、大兴左、武成中左右前后、义勇中左右前后、神武左右前后、忠义左右前后、武功中、宽河、会州、大寧前中、富峪、蔚州、凡三十七卫仓。及锦衣中、怀来守御二千户所仓。每仓设副使一员
○十三年、令通州张家湾起盖仓廒七十间、名通济仓。收贮各处儹运粮
○宣德六年、令添置北京及通州仓
○正统元年、定通仓名。在新城内者、為大运中仓东仓。旧城内者、為南仓西仓
○天顺三年、令通州新城增置仓廒三百间
凡管粮专官。永乐十三年、设淮安常盈仓。令户部主事一员、提督收放
○宣德三年、令在京各卫添设经歷一员、监收支粮。其内外卫所仓、俱令各卫首领官与仓官专管。罢军职管粮
○十年、令户部郎中、主事、各仓场分管粮草、三年更代
○正统三年、令户部侍郎一员、同内官总督在京通州仓粮、及提督象马牛羊等房草豆
○五年、添设郎中主事五员、分投提督德州仓、并象马房等仓场收放
○十年、令总督在京通州仓侍郎、兼提督临清、徐州、淮安等处仓粮
○十四年、令内外各仓场监督收放粮草郎中主事等官、一年一代。回日备开数目缴部。仍将经行卷簿、相沿交割。若有亏折欺蔽、续差官员径自具奏
○景泰三年、令各仓监收官员、严督官攒库斗人等、修葺仓场。开通沟渠。其旷职坐视、渰没粮草者、拏问追陪
○成化二年、令户部管粮官、提调官军人匠、修理仓廒。仍令巡仓御史、常川点视
○十一年、令京通二仓、各委户部员外一员、定廒坐拨粮米。务令挨次、不许徇情私占廒座
○嘉靖九年题准、请
敕一道、齎付通仓坐粮员外郎、会同巡仓御史、督理运粮。其各总轻齎银两、照例验给官军、雇脚完粮。其通惠河成、扣省闸运脚价、解送太仓、以备修河等项支用
○万历二年、铸给监督徐州、淮安、临清、德州、天津仓关防
凡在仓员役。正统十四年、革大军仓官攒军斗多餘之数。止留大使一员。副使一员。攒典二名。军斗二十名
○景泰三年、革各仓场致仕武官守把门禁。止令办事官一员管理
○又令在京并通州仓、军斗收粮不及三万石者。每十名内、摘拨五名回卫
○又令各仓斗级库子、开写年甲乡贯住址、编造文册、候巡视官员点闸
○天顺七年奏准、直隶淮安府常盈仓、徐州广运仓、各存留大使一员。副使二员。攒典二名。斗级一百名。修仓夫匠二百名。山东东昌府临清仓、存留大使一员。副使一员。攒典一名。斗级二十名。临清广积仓、存留大使一员。副使二员。攒典二名。斗级三十名。二仓共存留修仓夫匠二百名。各仓原设官攒等项多餘之数裁减
○成化二十三年、令京通二仓、并淮安、徐州、临清、水次各仓场内官、原设者存留。添设者取回
○正德十六年、令京通二仓、水次仓
皇城各门京城九门各马场、仓场、各
皇庄等处、但係正德年间额外多添内臣、司礼监照弘治初年、查参取回
○又令临清仓监督内臣、止留见在二员。著廉静行事。不许纵容下人生事害人。以后不必添补
○嘉靖元年奏准、德州原设修仓夫、止僉五十名、与临清修仓夫、每名各徵银二两。临清、广积二仓、额设斗级五十名、与德州仓四十八名、每名各徵银一十二两。俱解临德二州库收。斗级就审该州有业人户应当、按季给与工食银、每年共一十二两。修仓人夫、候户部委官修理明文至日、陆续雇用
○三年议准、今后京通两仓太监、不许添设
○八年议准、裁革通仓把门各卫致仕千百户等官。门军送回原卫当差。查选该仓守支官攒军斗老成精壮之人、分班把守。按季更换
○二十五年议准、羽林前等五十一卫仓、每年该卫原僉军斗六名、共二千四百八十名。除见军收粮外。其守支年分、止选精壮军斗四名、同顶廒小甲一名、在仓看守钱粮。餘二名、退回原卫当差。俱停支月粮。候挨陈坐放之时、行取回仓、眼同放支、不许投充影射占役。违者查究。其各仓但查有剩粮二千石以下者、即令盘併别廒。或即令支尽。攒典遣归省祭。军斗发回该卫
○二十七年议准、各仓场监局商人、照清理铺行事例、奏差给事中、御史各一员、会同顺天府堂上官、督同宛大二县掌印官、五城兵马、从公查审。分為上中下三等、造册二本。一存本府备照。一送户部、分发各司。遇有各仓场上纳粮草等料、挨名顺序、派拨应役。以后仍十年一次审编。贫乏者除豁。富厚者增补
○万历七年题准、裁革京仓经歷五员。通仓经歷一员
○九年题准、临德天津等仓、委官三年一次、盘验明白、即将官攒照例起送、免其守支
凡仓粮收支。宣德五年、令在京各卫仓、每廒置牌一面、开所收粮数、并部运官吏、旗军、粮长、纳户、及收粮官攒、斗级、姓名於上。掛廒门以便点闸
○又令各处军民运粮到京、赴户部告判、该司径送本部委官处、定廒收受。转行该卫、用印信下帖、发该仓收纳
○六年、令南京、及淮安、徐州、临清、各仓实收通关、户部刊印。仍置号簿、编写内外字号、用半印空填年月、每年量印几千道、并外号簿、发监收官执掌。眼同该仓官攒、查明填写实收米数、给付纳户、原籍官司告缴、比对查考
○正统三年、令各卫仓粮放支尽绝、盘有糠秕米尘、给与屯军粪田
○景泰五年、令京仓纳粮部运官、递串纳户领筹。其扬米挚斛行概抬斛折蓆等项、止许正设军斗。如纳户自愿雇人者、听
○七年、令京通二仓各处该纳糙粳米未完者、准以陈米补纳。仍令该仓。应时放支、不许存留
○又令两京东安等四门仓收剩餘粮笄筛扬不堪米数、照光禄寺事例、批写数目、即令纳户领出。该仓官攒刁难掯留者、治罪
○正德元年、令
内府各监局、各库、及各处仓场、收受钱粮、除旧例该用铺垫蓆秸等项、该部查议、定以数目取用外。不许似前指以各项使用為由、勒要纳户财物。违者重治
○六年、令查京通二仓。见在木斛、取先年铸降铁斛、较勘合勺不差、原有印烙者存留、无印烙者补印、分送各仓用使。每年二月内、较勘一次。官攒斗级人等、如有仍旧通同增减收放斛面者、从重究治
