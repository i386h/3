<!-- { "loadSidebar": true } -->
神不我遗。锡我纯服。藻绘皇仪
彻饌 【安和之曲】
俎豆具彻。式礼莫愆。既匡既敕。我祀孔虔。我思古人。葛覃惟贤。
明灵歆只。永顾桑阡
送神 【恒和之曲望瘞同】
神之升矣。日霽霞蒸。相此女红。杼轴其兴。兹返
玄宫。鸞凤翔腾。瞻望弗及。永锡嘉徵
凡太常寺执事人役、先一日入坛、具祝版祭品香帛。本日晚、送交蚕宫令、转送执事女官。其厨役等项、不许以铺排名色擅入坛内。祭毕、蚕宫令将祭品交还太常寺
凡乐女生奏乐、止用乐歌、不用舞
凡陪祀文官四品以上、武官三品以上命妇、各造给陪祀牌一面。牌式较陪祀官、减三之一

先医

嘉靖十五年、建
圣济殿于
文华殿后、以祀先医。岁用羊一、豕一、鉶二、簠簋各二、籩豆各八、帛一。遣太医院正官行礼。二十一年、又建
景惠殿于太医院。上祀三皇、配以勾芒祝融风后力牧、而附歷代医师於两廡、凡二十八人。岁遣礼部堂上官一员行礼。太医院堂上官二员分献。二殿之祭、并以春冬仲月上甲日
一陈设
殿中正坛
犊一　　　羊一　　豕一　　豋二
鉶二　　　籩豆各十　　　　簠簋各二
爵三　　　酒尊一　帛一　　篚一
祝案一
东配位一坛
羊一　　　豕一　　鉶一　　籩豆各十
簠簋各一　爵六　　帛一　　篚一
西配位一坛
陈设同
东廡医师十四位分设三坛
僦贷季　　　天师岐伯　　伯高
鬼?区　　　俞跗　　　　少俞
少师　　　　桐君　　　　太乙雷公
马师皇　　　伊尹　　　　神应王扁鹊
仓公淳于意　张机
每坛
豕一 【析為三坛】 籩豆各六　　　　簠簋各一
酒盏五　　爵三　　帛一　　篚一
西廡医师十四位
华陀　　　　王叔和　　　皇甫謐
抱朴子葛洪　巢元方　　　真人孙思邈
药王韦慈藏　啟玄子王冰　钱乙
朱肱　　　　李杲　　　　刘完素
张元素　　　朱彦修
陈设同
一正祭。赞引对引导遣官至咸济门。赞诣盥洗所。赞搢笏洗讫。赞出笏。典仪唱执事官各司其事。赞引赞就位。典仪唱迎神。赞四拜。赞引赞陞坛。导遣官至中香案前。赞跪。赞搢笏。赞上香。赞引引至东香案前。赞跪上香讫。引至西香案前。赞跪上香讫。赞出笏。赞復位。太医院堂上官于两配位香案前上香讫。典仪唱奠帛行初献礼。赞引赞陞坛。引至
神位前。赞搢笏。赞献帛。赞三献爵、献讫。赞出笏。赞诣读祝位。赞跪。赞读祝、读讫。赞俯伏、兴、平身。赞復位。两配位、执事自献。 【两廡仪同正殿】 典仪唱亚献礼终献礼。 【仪同初献。惟不献帛、不读祝】 典仪唱彻饌。执事彻讫。典仪唱送神。赞引赞四拜。典仪唱读祝官捧祝、掌祭官捧帛饌、各诣燎位。赞引赞礼毕
一祝文
维　年　月　日
皇帝遣官某致祭于
太昊伏羲氏、
炎帝神农氏、
黄帝轩辕氏、曰、仰惟
圣神、继天立极。开物成务。寿世福民。尤重於医。所以赞
帝生德。立法配品。惠我天民。功其博矣。时惟仲春。冬。特修常祀。尚冀
默施冥化。大著
神功。深资妙剂。保和朕躬。期与一世之生民、咸蠲疾疚、躋於仁寿之域、以永
上帝之恩、不亦丕显矣哉。以
勾芒氏之神、
祝融氏之神、
风后力牧氏之神配。尚享

旗纛【冯祭及祭所过山川祭□旗纛】

洪武元年、
詔定亲征遣将诸礼仪。以為古者天子亲征、则类于上帝、造于祖、宜于社、禡於所征之地、祭所过山川。若遣将出师、亦告於庙社、禡祭旗纛、而后行。於是诸儒议上、具载大明集礼中。今牙旗六纛、藏之
内府。其庙在山川坛。每岁仲秋祭山川日、遣官祭于旗纛庙。霜降日、又祭于教场。至岁暮享
太庙日、又祭于
承天门外。俱旗手卫指挥行礼。永乐后、别有神旗之祭、专祭火雷之神。每月朔朢、神机营提督官请祭于教场。今係总督京营戎政官奏请、祭毕、復
命

禡祭、及祭所过山川仪

一斋戒。
皇帝清斋一日。大将陪祭官以下皆如之
一省牲。前期二日、设
皇帝大次於庙庭之东。省牲位於南门外。前一日、导驾官同太常寺卿、导
驾诣大次、
皇帝服通天冠絳纱袍、至省牲位。廩牺令率其属、牵牲自东西行过
御前省讫。牵诣神厨。太常卿奏请诣神厨视鼎鑊涤溉讫。遂烹牲。
驾还大次
一陈设。前一日、执事设神案于庙殿中之北、
军牙位东、
六纛位西。设籩十有二于神位东三行西上、豆十有二于神位西三行东上。簠簋各二于籩豆间、簠东簋西。鉶三豋三于籩豆前、俎三于豋鉶前、香案于俎前、爵坫于香案前、沙池于爵坫前。设酒尊所于庙庭东、币篚位于酒尊北、爵洗位于尊南、
御洗位于爵洗南、瘞坎于神位西北。设席于坎位前、上置酒并碗五、雄鸡五、以伺酹神。设
御位于庙庭之南、正中北向。大将及陪祭官从后、异等重行、文东武西、皆北向
一正祭。是日清晨、建
牙旗
六纛于神位后、旗东纛西。
皇帝服武弁服、导驾官同太常卿、导
皇帝自左南门入就位。赞礼唱迎神。大乐作。太常卿。奏鞠躬。乐作。奏拜。兴拜。兴。平身。乐止。 【传赞同】 赞礼唱奠币行初献礼。太常卿奏请诣盥洗位。
皇帝至盥洗位。搢圭盥帨讫。出圭。请诣爵洗位。搢圭。执爵官以爵进、受爵涤爵拭爵讫、以授执爵官。再进爵亦如之。出圭。请诣酒尊所。搢圭执爵官以爵进、受爵、司尊者举羃酌醴齐讫、以授执爵官。再进爵亦如之。出圭。请诣
军牙神位前。爵币前行。
皇帝升庙坛。乐作。至
神位前。奏跪。搢圭。三上香、奠币、三祭酒、奠爵。出圭。乐止。读祝官跪读祝于
神右讫。太常卿奏俯伏兴。乐作。奏拜。兴。拜。兴。平身。乐止。请诣
六纛神位前。礼同。復位。亚献终献不奠帛读祝。餘皆如之、讫。赞礼唱饮福受胙。太常卿奏诣饮福位。奏鞠躬。乐作。奏拜。兴。拜。兴。平身。乐止。奏跪、搢圭、饮福受胙讫。出圭。奏俯伏兴。乐作。奏拜。兴。拜。兴。平身。乐止。復位。赞礼唱彻豆。乐作。掌祭官各彻豆。乐止。太常卿奏
皇帝饮福受胙免拜。赞礼唱陪祭官皆再拜。传赞讫。赞礼唱送神。太常卿奏鞠躬。乐作。奏拜。兴。拜。兴。平身。乐止。 【传赞同】 赞礼唱望燎。读祝官取祝、捧币官取币、掌祭官取饌、诣望燎所。太常卿奏诣望燎位。燎举、执事杀鸡刺血於酒碗中酹神。燎半、
太常卿奏礼毕。仍同导驾官导引还太次 【内设爵洗位涤爵拭爵上香祭酒神前再拜赐胙免拜等仪、后并省】
祭所过山川仪、与禡祭同。但岳镇海瀆、则用太牢。其次用少牢。又次用特牲。行速、止用酒脯。仍设籩豆各一、籩实鹿脯、豆实鹿臡。赞以礼官、不用太常。奠帛行酌献礼、无亚献终献。祭毕望瘞、不用鸡酒

仲秋祭仪 【洪武二十六年定霜降同】

一斋戒 【二日】
一省牲 【牛一　羊一　豕一】
一陈设
神七位 【南向】
旗头大将
六纛大将
五方旗神
主宰战船正神
金鼓角銃砲之神
弓弩飞鎗飞石之神
阵前阵后神祇五昌等眾
犊一　　　羊一　　豕一　　豋一
鉶二　　　籩豆各十　　　　簠簋各二
帛七 【黑二、白五、礼神制帛】
共设酒尊三、爵三、酒盏三十、篚一于坛东南、西向。祝文案一于坛西
一正祭。赞引引献官至盥洗所盥洗。教坊司奏乐。典仪唱执事官各司其事。赞引赞就位。典仪唱迎神。乐作。乐止。赞引赞四拜。 【陪祭官同】 典仪唱奠帛行初献礼。奏细乐。执事捧帛爵进。赞引引献官诣
神位前奠献讫。赞诣读祝位。赞跪。乐止。读祝讫。奏乐。赞俯伏。兴。平身。赞復位。乐止。典仪唱行亚献礼。奏礼。执事官捧爵。赞引引献官诣
神位前献讫。乐止。典仪唱行终献礼。 【仪同亚献】 唱饮福受胙以下如常仪
一祝文
维　年　月　日
皇帝遣具官某、致祭于
旗头大将。
六纛大将。
五方旗神。
主宰战船正神。
金鼓角銃砲之神。
弓弩飞鎗飞石之神。
阵前阵后神祇五昌等眾。维
神、钦
天命而无私、助扬威武。有功
国家。兹当仲秋。谨遵常典。特以牲醴、遣官致祭。神其鉴之。尚
享

岁暮祭仪

一陈设
羊一　　　豕一　　　果五
爵三　　　帛
一祝文
维　年　月　日
皇帝遣具官某、致祭于
旗纛之神。维
神之灵。实壮威武。适当岁暮。礼宜时祀。敬陈牲醴。
神其鉴之。尚
享

朔朢日祭神旗仪

一陈设
羊一　　　　豕一　　　无帛
一正祭。赞引引献官就位。赞四拜。赞初献礼。赞跪。赞读祝讫。赞俯伏。兴。平身。赞亚献礼。赞终献礼。赞四拜。赞诣焚祝所、讫。赞礼毕
一祝文
维　年　月　日
皇帝遣具官某、致祭于
天威神机火雷无敌大将军之神。维
神、威勇猛厉。刚劲精彊。訇雷掣雷。(犬欠)火奔风护国庇民。厥功显著。肃靖兇暴。寧謐封疆。遇有征讨。惟
神是赖。驱锋遣鏑。端直奇妙。万发万中。叠贯连穿。破敌致胜。如拉枯朽。无坚不摧。无悍不灭。
神其蓄锐毓灵、用之则应。特以牲品致祭。
神其享之

五祀

旧制、每岁孟春、遣内官祭司户之神于宫门外道左、南向。孟夏、遣内官司灶之神于内府大庖厨前中道南向。季夏、遣司礼监官祭中霤之神于文楼前、西向。孟秋、遣守门内官祭司门之神于午门前西角楼、东向。孟冬、遣内官祭司井之神于内府大庖厨井前、南向。俱羊一、豕一、果品五、礼神制帛一。岁暮合祭于
太庙丹墀之西。羊五、豕五、果品五、礼神制帛五、遣太常寺少卿行礼。今改以时享
太庙日、祭司户司灶司门司井之神、而祭中霤并合祭日期、及各遣官仪物、并如旧
一正祭。赞引引献官诣盥洗所、洗讫。出笏。就位。赞四拜。赞行初献礼。赞诣神位前、搢笏、奠帛、献爵、 【如素祭献茶】 出笏、復位。赞跪、读祝、讫。俯伏。兴。平身。赞行亚献终献礼。俱执事者捧爵、自跪献于神位前讫。赞四拜。赞焚祝帛。赞诣焚祝所。赞礼毕
分祭祝文
维　年　月　日
皇帝遣具官某、致祭于
司户之神曰、职司于户。谨出入之行藏。昼开暮闔。卫护无私。时维孟春。谨以牲醴致祭。
神其鉴知。尚享
司灶之神曰、日用饮食、必资乎灶、爨有常所、
神实司之。时维孟夏。谨以牲醴致祭。
神其鉴知。尚享
中霤之神曰、室之中霤、神司其职。居中向明。照察无私。时维季夏。谨以牲醴致祭。
神其鉴知。尚享
司门之神曰、职司于门。谨出入之行藏。昼开暮闔。卫护无私。时维孟秋。谨以牲醴致祭。
神其鉴知。尚享
司井之神曰、神司兹井、源泉清洁、其用日新、以供饮食。时维孟冬。谨以牲醴致祭。
神其鉴知。尚享
合祭祝文
曰、维
