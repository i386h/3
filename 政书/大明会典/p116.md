<!-- { "loadSidebar": true } -->
○又令未出幼男女、及孤寡残疾、充军当匠亡故人口、免徵盐钞
○又令免徵贵州镇远等府盐钞
○七年、令山东布政司户口食盐布疋、照例折钞
○九年、令浙江等布政司、并南北直隶苏松等府州县、户口食盐米钞、先委官、取勘该管人户、分豁旧管收除实在、男妇大小人口、并该徵米钞数目、造册齎缴。照税粮实徵文册、定限差人送部。如违限、及数目不清、差来人送问。经该官吏、查提问罪
○景泰五年、令官吏人等食盐、吏典、承差、许报五口至十口。文武官员、许报十五口至三十口
○成化二年、令户口盐该纳米者、仍旧纳米。该纳钞者、钱钞中半兼收
○六年、令免今年各处户口盐钞、以后不许折收银米
○七年、令在京各衙门差拨官吏人等、到於长芦关支食盐、各将盐斤数目造册、缴报户部。预发运司收照。其本衙门与差去人员照身批文。止开各人职役姓名、不许开写盐数。定与限期、赴运司告投。运司就於批内写到司月日、用印鈐盖、给还照身。仍取领状、与发去文册数目。另给照盐批文。定限下场支盐。回还本衙门、查照原差人役、若有在外不回、有违
钦限两箇月之上提问
○十年、令户口盐价、内该起解京库者钱钞兼收。每钞一贯、折钱二文。其该存留之数、愿纳米者、听。愿纳钞者、照旧
○十三年、令在京各衙门户口食盐、该纳钞贯、该关盐斤、每年各造青册三本送部。存留一本备照。一本发场放支。内各将一本輳总、或二十本、三四十本、该司用印信手本、陆续封送都察院。转发巡盐御史、发下该司收候。遇有关支、比对数目相同。方纔关领
○十六年、令今后各
王府、每年与本色食盐三百引。各随分封地方。
徽、崇二府於河东、
襄、吉、兴、益、雍、荣六府於两淮、
德、衡、涇三府於山东各运司、
寿、申二府於四川盐课司、各关支。停止解价之例

○弘治二年、令各处户口食盐钞、许原封、折腰、对半徵收。各封成块、就於批文内、填写实数解部。验进该库交收
○十六年议准、天下司府州县、今后该府起运户口食盐钱钞、照例钱钞兼收。各差解户、随顺差官、赴京交纳。存留者、纳米、纳钱、听从其便
○正德八年议准、山东被贼伤残、食盐户口见在者、照旧徵纳。死亡者、除豁。田地被灾五分者、於存留粮内、减免二分
○十三年、令河南山东二布政司户口食盐折收钱钞、解司钥库上纳
○十六年、令山东等布政司、并南北直隶府州县、例该起运户口食盐钱粮、徵收本色
○嘉靖元年、令将
靖江王府二次奏讨食盐六十引、行广东布政司、差人领齎原拟价银六十两、送至广西布政司、发买熟盐一万二千斤进用。不许仍前差官关支
○六年
詔、各处起运京库户口盐钞、今后每钞一贯、折银一釐一毫四丝三忽。每钱七文、折银一分。计钞一块、共折银四两。经收大户人等、不得分外科歛、侵欺入己
○十四年、令在京各衙门关支食盐、俱限正月以里、将官吏盐斤数目、及支盐人员姓名、类造印信文册。开送户部。类行运司。仍给印信批照一张。前赴运司、换与支盐官单、并出盐水程。至天津、执单赴兵备道告验涂抹。类发批验所、缴回运司。至河西务、赴收料主事处验盘。张家湾、赴通州坐粮员外处验卸。崇文门照例验讫水程、赴管九门兼理盐法户部委官处验放。水程收抹、类送本部、发回运司销照。如有影射夹带、所在官司盘出、照例拏问参奏。各衙门差委支盐人员、有私出批票、纵容兴败、并运司不查举者、听巡盐御史参究
○十五年、令陜西西凤延巩汉中五府、多餘户口钞银、各照原议、处补禄粮布花、及固原岁用不敷之数
○二十四年题准、大名府原解保定府库户口食盐钱钞。於内分拨钱二十八万五千七百六十文。钞一千四万二千八百四十贯。解部。转发蓟州库交收。以备营州前屯卫、并宽河所、官吏折俸支用
○二十七年题准、户口食盐钱钞、照例文武衙门官吏、及随住人口、全徵支盐。市民男妇减半纳钞。乡民纳米。有愿纳钞者、照市民徵收。其司府州县。例该起运京库钱钞。内係中半徵收者、照嘉靖六年
詔例。每钞一千贯、钱二千文、折银四两徵解。不许分外科取。其起运宣府等处应解折色者、照旧徵银起解。存留者、收贮本处官库、支给官军俸粮等项。乡民纳米、分派缺粮仓分上纳、取获通关缴报
○三十一年、令长芦运司、每年终、将
汝赵二府食盐、照依
衡德二府盐数。一体动支本司赃罚银各四百两、照数解给

盐钞起存数目

一陜西、山西、四川、云南、广东、广西、贵州七布政司、及应天府、并直隶隆庆、保安二州、该徵钱钞、俱存留本处备用
一浙江布政司、及顺天府、北直隶真定、保定、南直隶苏州、松江、镇江、常州、淮安、扬州、徽州、池州、庐州、凤阳、太平、寧国、安庆一十五府、滁、徐、和三州、该徵钱钞、一半存留本处备用。一半起运京库
一江西、福建、湖广三布政司钱钞、一半存留本处备用。一半起运南京该库
一河南、山东二布政司钱钞、一半存留本处备用。一半起运京库。数内摘发钞八十万一百三十四贯、钱一百六十万二百六十八文、解赴宣府、以备开平等卫所官军折支俸粮
一北直隶河间府钱钞、本府存留钞六十五万贯、准折本处官军俸粮。其餘俱解京库
一大名府钱钞、一半起解京库。一半起解保定府。起解京库数内、改拨钞三十八万八千一十一贯、钱七十七万六千二十三文、解宣府。折支开平等卫所官军俸粮。起解保定数内、分拨钱二十八万五千七百六十文、钞一十四万二千八百四十贯、解赴户部。转发蓟州库交收、以备营州左、右、中、前、后五屯卫、并宽河一所、官军折俸
一南直隶广德州、并北直隶顺德、广平二府钱钞、尽数解京。其永平府所收钱钞、该解辽东者、照例折银、送广寧等库交收

杂支

洪武二十六年定、凡仓库一应关支钱粮、及工部成造军装等项。必须计其所用物料、转行户部。札付各该仓库、照数支数。将支过数目、申报作数。其各司府州县、遇有祭祀、及庆贺等项、俱於官钱粮内支用。务要明白花销、开申上司、以凭稽查
○永乐间、令守卫官、每直支米五升
○七年、令
皇城四门守卫官军、该支直米。照数於行部支给旗军、自造食用
○十一年、令在京
皇城四门守卫官军饭食、照旧支食。十六年、令给浣衣局囚妇、白粳糙米青盐食用
○十八年、令
孝陵神宫监、鸡鸭每一隻、日给稻穀一合喂养。应天府於存留粮内折送
○正统八年、令守卫官直米住支
○天顺元年、令仍给守卫官直米
○成化十二年、令光禄寺日给五军营围子手、正直把总指挥酒饭。正直随伍官军、及守卫各卫官员管队指挥等官、每该班三日、支米五升。於
皇城四门仓支给
○二十二年、令各处巡抚管粮等官、将问发沿边墩臺一应囚徒、仍旧每名关米四斗。永為定例
○弘治元年、令湖广太岳太和山祀神油烛香炷。布政司照例、每三年一次。於夏税内酌量派收。陆续送山应支
○正德四年、令病故公侯等官、造填物料夫匠等项。以十分為率。顺天府库内收贮钱钞、量与三分。中半兼支
○六年奏准、官匠官作、并阴阳医士、各给米三斗、食盐一斤
○八年、令锦衣卫听差捨人、每月给米四斗
○嘉靖七年议准、
内府各监局军民匠役、凡遇兴工月日、备开某衙门兴作某工、实在监局上班应役若干、应该支直米若干、开具花名文册二本。一本送光禄寺查照关支。一本送司礼监、查果见在上班做工、方许支给。下班歇工日期、不许冒支
○二十四年议准、
显陵教坊司乐户七十二户、同旧役乐户、每名月支本色食米五斗
○二十六年题准、上林苑监海子供役净身男子一千五百九十六名、每名於京仓月支米三斗
○四十二年议准、淮安都府柴薪银、下半年、淮安府支解。及公费银、三部俸粮银、淮大等一十七卫所运回休息官军赏钞银、霜降祭祀银、三部分司家火银、本府同知、通判、推官、经歷、知事、照磨、检校、府学教官、共九员家火银、以上共该银一千八百二十四两四钱零、准於商税银内支给。淮大二卫官、本府、并山阳县、及合属官吏折俸银、共六百两、若因灾伤、额派盐钞银两无徵、暂准支给一半。仍候年丰补解。其餘原有项下、应於该府无碍官银处给、并河下餽送私情、俱不许一概动支
○隆庆二年题准、将光禄寺柴园等六仓、原收清淮曲共五十九万五千七十七块、重一百二十九万九千二百九十斤、变价贮库、专备发行支用。或各行愿领曲块。当银者、亦听。中间如有虫蛀浥烂亏折者、明白开註销除。以后年分、定限二年一次变卖
○万历元年题准、宛大二县鰥寡孤独、及篤废残疾、无依倚贫民、共五百六十一名口、照例收入养济院存恤。按月每名口支给粮米三斗、岁给绵布一疋、造册呈部放支

勘合

洪武四年、令内外仓库放支钱粮、内则中书、外则行省、第其字号為符券、然后放出
○十四年、令置半印勘合、下诸司收掌。六部、都察院、应有行移、即便比对勘合硃墨相同、火速奉行。诸司亦置六部都察院册七扇、如勘合至日、即便附写缘由、本衙门收贮。仍将原文缴回
内府。其勘合附写缘由明白。满日、差人赴
内府奏缴
○十九年、奏革各衙门出纳官物勘合。令该部行文书下库、用印信手本、於各门关防出入
○二十六年、令、凡一应钱粮等事、行移各布政司、及直隶十八府州、户部预為编置勘合。并底簿二扇。一扇本部收贮。一扇发下各司府州。如有行移。将各该事件、移付通类科通行。於原编底簿内、附写置立前件、书填勘合内云、洪武某年某月某日、书填某字几号勘合。照会某布政司、或札付某府州。仰比对硃墨字号相同、行下所属、照依坐去勘合内事件施行。候事完呈报到部、於前件下註写回销缘由、以凭稽考其内外仓库司局等衙门官员任满、须从本部查考任内钱粮等项、如是收支明白、别无亏欠、然后咨发吏部听用。若有亏少、及收支不明、必须究问。至若本部官员考覈、及皂隶更替、公用印色纸札等事、悉皆理之
○又石刻职掌、凡没官房租钱、印造茶盐引由、钱法契本勘合通关等事、时估、除授给由吏役、照刷文卷纪录、屯种夫役、漕运差批、通类迟错勘合等事、吏役各库文簿、改革考较、编置通类勘合等事、斛斗秤尺、通类勘合税粮通关市舶等事、并皆掌之
○二十八年、令内外衙门关支物料、户部编置勘合送
内府收掌。其该衙门奏领勘合、赴该库比号相同、照数放支
