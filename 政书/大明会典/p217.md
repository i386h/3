<!-- { "loadSidebar": true } -->
小殮之礼、以丧之明日厥明、陈其殮衣於东序、 【四品五品以下於东房】 饌於堂东阶下。设床施荐席褥於西阶。铺绞衾衣、举之升自西阶、置於尸南。先布绞之横者三於下、以备周身相结。乃布纵者一於上、以备掩首及足也。侍者盥手举尸、男女共扶助之、迁於床上。先去枕而舒绢、叠衣以藉其首。仍卷两端以备两肩空处、又卷衣夹其两脛、取其正方。然后以餘衣掩尸。左衽不纽、裹之以衾、而未结以绞、未掩其面。盖孝子犹欲俟其復生、欲时见其面也。殮毕、覆以衾。丧主西向凭尸哭擗。主妇东向凭尸哭擗。斩衰者袒、以麻绳括髮。齐衰以下、裂布广寸、自项向前、交於额上、郤绕髻、如著掠头。妇人以麻撮髻而髽。殮者举尸、男女从奉之、迁於堂中。哭位如室内。执事者盥手举饌、升自东阶、至灵座前。祝焚香、洗盏斟酒奠之。丧主以下哭尽哀。乃代哭不绝声。宵為燎於庭。厥明灭燎。乃大殮

大殮

大殮之礼、以小殮之明日、夙兴、陈衣於东序、饌於堂东阶下、如小殮之仪。举棺以入、置於堂中少西。侍者先置衾於棺中、垂其裔於四外。侍者与子孙妇女、俱盥手、掩首结绞、共举尸纳於棺中、实生时所落髮齿、及所剪爪於棺角。又揣其空缺处、卷衣塞之、务令充实、不可摇动。以衾先掩足、次掩首、次掩左、次掩右。令棺中平满。丧主主妇凭哭尽哀。乃召匠、匠加盖下钉。彻床、覆柩以衣。设灵床於柩东。赞者以饌升、入室西向、奠於席前。内外皆就位哭如初。丧主以下、各归丧次

成服

大殮之明日厥明、五服之人各服其服、然后朝哭相弔。诸子孙就祖父及诸父前跪哭、皆尽哀。就祖母及诸母前哭亦如之。女子子就祖母及诸母前哭、遂就祖父诸父前哭、如男子之仪。主妇以下、就伯叔母哭亦如之。讫、乃復位。诸尊者降出还次。丧主以下降立於东阶下、外姻在南、俱西面北上、哭尽哀、各还次。既成服、丧主及兄弟始食粥。妻妾及期九月者、蔬食水饮、不食菜果。大功以下异门者、各归其家。自是每日晨起、丧主以下、皆服其服入就位、尊者坐哭、卑者立哭。侍者设盥櫛之具於灵床侧、奉云?鬼帛出就灵座、然后朝奠。执事者设饌。祝盥手焚香斟酒。丧主以下再拜哭尽哀。食时上食、至夕进夕奠、如朝奠仪。丧主以下、奉云?鬼帛入就灵床、哭尽哀。朝夕之间、哀至则哭、自此以至於虞、朝夕如之。若遇朔朢、则具殷奠。比之常奠、其饌為盛、礼如朝奠行之。至夕彻去、进夕奠如常礼。有时物则荐之。百日而卒哭

弔奠賻

始死、讣告於亲戚僚友。弔者至、执友亲厚之人、则入哭。临尸尽哀、出拜灵座、上香再拜。遂弔丧主、相持哭尽哀、丧主以下哭对无辞。凡弔者奠賻皆有状。先具剌通名。丧主炷火燃烛布席、皆哭以俟。护丧者出迎宾、宾入至厅事、进揖曰、窃闻某人倾背、不胜惊怛。敢请入酹、併申慰礼。护丧者引宾入至灵座前哭尽哀、再拜、焚香跪酹祭酒、俯伏、兴。护丧止哭者。祝跪读祭文奠賻状於宾之右、毕、兴。宾主皆哭尽哀。宾再拜。丧主哭出、西向稽顙再拜。宾亦哭、东向答拜。进曰、不意凶变、某亲某官、奄忽倾背。伏惟哀慕、何以堪处。丧主对曰、某罪逆深重、祸延某亲。伏蒙奠酹、并赐临慰、不胜哀感。又再拜。宾答拜。又相向哭尽哀。宾宽譬丧主曰、脩短有数、病毒柰何。愿抑孝思。俯从礼制。乃揖而出。丧主哭而入。护丧者送
至厅事、茶汤而退。丧主以下止哭 【亡者官尊、即云薨逝。稍尊即云捐馆。生者官尊、则云奄弃荣养】

择地　祭后土

三月而葬。前期择地之可葬者。盖地有美恶、地之美者、则其神灵必安、其子孙必盛。地之恶者则反是。所谓美者、土色之光润、草木之茂盛、他日不為道路、不為城郭、不為沟池、不為贵势所夺、不為耕犁所及、即所谓美地也。古人所谓卜其宅兆者正此意。而非若后世阴阳家祸福之说也。既得地、丧主帅执事者、於所得地掘兆。四隅外其壤、掘中南其壤、各立一标。当南门立两标。择远亲或宾客一人、告后土氏。祝帅执事者、设位於中标之左南向。设盏陈饌於其前。又设盥盆帨巾二於其东南、其东有臺架、告者所盥、其西无者、执事者所盥也。告者吉服入、立於神位之前北面、执事者在其后东上、皆再拜。告者与执事者皆盥帨。执事者一人取酒注西向跪。一人取盏东向跪。告者斟酒反注、取盏酹於神位前。俯伏、兴、少退立。祝执版立於告者之左东向跪、读之曰、维某年岁月朔日辰、某官姓名敢告於后土氏之神。今為某官姓名营建宅兆。神其保佑、俾无后艰。谨以清酌脯醢祗荐於神。尚享。讫、復位。告者再拜。祝及执事者皆再拜。彻出。遂穿壙。乃刻誌石、造冥器、备大舆、作神主、以俟发引

葬

啟之日、掌事者纳柩车於大门之内、当门南向。进灵车於柩车之右。先於墓所张吉凶帷、凶帷西、吉帷东、俱南向。设灵座於吉帷下如常仪。啟之夕、发引前五刻、击鼓為节、陈布吉凶仪仗方相誌石、及冥器等物於柩车前、紼披鐸翣挽歌者皆具。二刻再击鼓為节、内外俱兴、主哭於位。执紼者皆入。掌事者彻帷。持翣者俱升、以翣障柩。执紼者乃升。执鐸者入夹西阶立。执纛者入当西阶南、北面立。执旌者立於执纛者南、北向。陈布讫。三击鼓為节、乃引灵车於内门外、南向。祝诣灵座前西向跪、昭告曰、孤子某、 【母则云哀子】 谨用吉辰、奉归幽宅。灵车就引。神道紆迴。惟以荒寥。无任哽绝。兴立少顷。执鐸者俱振鐸、引柩诣阶间南向。持翣者常以翣障柩。柩降阶、执纛者却行而引、止则迴北向立。执旌者继纛而行、止则北向立。 【无纛者则执旌者引】 丧主以下、以次从柩哭而降。主妇以下又次之。柩至庭、丧主及诸子以下於柩东西面南上、祖父以下於东北南面西上、异姓丈夫於丧主东南西面北上、妻妾女子子以下於柩西东面南上、祖母以下於西北南面东上、异姓妇人於主妇西南东面北上、皆立哭。内外之际、障以行帷、祝帅执饌者设祖奠於柩东。祝以酒奠讫。诣饌南、北面跪曰、永迁之礼。灵辰不留。谨奉旋车。式遵祖道。尚享。少顷彻之。柩动、旌次之、纛次之。丧主以下从哭於柩后。妇人次之。遂升柩就舆。内外哭位如初在庭之仪。乃设遣奠於柩车前、如祖奠之仪。祝奠酒讫。少顷彻饌。祝奉魂帛置灵车上。别以箱盛主置帛后。灵车动、从者如常。灵车后方相车、次誌石车、次冥器舆、次下帐舆、次米舆、次酒脯舆、次食舆、次铭旌、次纛、次鐸、次挽歌、次柩车。丧主及诸子俱絰杖衰服徒跣哭从。餘各依服精麤為序、从哭出门。内外尊行者皆乘车马、哭不绝声。出郭门、亲宾还者、权停柩车、乘者皆下哭。赞者引亲宾以次俱向柩立哭尽哀。卑者再拜而退。妇人亦如之。亲宾既还、乘车马如初。若墓远、及病不堪步者、出郭、丧主及诸子亦乘、去塋三百步乃下。灵车至帷门外、迴南向、遂荐食於灵座前、少顷彻之。柩车至、入凶帷南向。祝设几席於柩车之东。初至宿次、内外皆就柩车所、分东西如常立哭。遂设酒脯之奠。柩车至壙前、迴南向、哭位如在庭之仪。掌事者陈冥器於壙东南西向北上。乃下柩於席。丈夫柩东、妇人柩西、以次凭哭尽哀、各退復位。内外卑者哭、再拜辞诀。赞者引丧主以下哭於羡道东西面北上、妻及女子子以下哭於羡道西东面北上、哭踊无算。妇人阶障以行帷。掌事者设席於壙内、遂下柩壙内席上、北首、覆以夷衾。持翣者入、倚翣於壙内两厢。遂以下帐张於柩东、南向。米酒脯陈於帐东北。食器设於帐前。醯醢於食器南。藉以版。冥器设於壙内之左右。掌事者以玄纁授丧主、丧主授祝、祝奉以置柩旁。丧主拜稽顙。施铭旌誌石於壙内。仍掩壙復土。丧主以下、稽顙哭尽哀。乃祠后土於墓左。 【如卜宅仪。祝云某官封謚窆兹幽宅。神其保佑、俾无后艰】 取木主而题之。执事者设卓子於灵座东南西向、置笔砚墨、对卓置盥盆帨巾。丧主立於其前、北向。祝盥手出主卧置卓子上。使善书者盥手、西向立、先题陷中、后题粉面。题毕、祝奉置灵座。而藏魂帛於箱中。炷香斟酒、执版出於丧主之右、读云、孤子某敢昭告於先考某官封謚府君、形归窀穸。神返室堂。神主既成。伏惟尊灵、捨旧从新。是凭是依。毕、丧主再拜哭尽哀。止、祝奉神主置灵车上。执事者彻灵座、遂行。内外从哭如来仪。出墓门、尊者乘车马。去墓百步许、卑者乃乘。灵车至宅、内外乘者皆下。灵车入至西阶前、迴南向。少顷、灵车退。祝奉神主置於灵座。丧主以下升、立哭於灵座东、西向东上。内外以次升。祖父以下哭於帷东、南面西上。妻及女子子以下哭於灵西、东面南上。祖母以下哭於帷西、南面东上。外姻丈夫帷东、北面西上。妇人帷西、北面东上。亲宾弔如初。哭尽哀。相者引丧主以下降、各还次、沐浴以俟虞

虞

