<!-- { "loadSidebar": true } -->
凡藏冰。洪武二十六年定、每岁冰结之时。礼部堂上官预先奏闻。膳部官赴内官监关支钥匙。锦衣卫差拨力士、或工部差拨脚夫、各备器具、赴正阳门外打扫冰窨。就令户部关拨新鲜稻草并芦席衬垫完备。伺候冰冻、拣择洁净去处取冰、节次挑赴冰窨内、如法收藏封锁、将钥匙送赴内官监。仍移付祠部照例祭祀。著军人看守、以备应用
凡
内府冰窨收藏冰雪、係内官监官自行提调。合用衬垫芦席稻草、礼部照例移咨户部、依数支拨、就差人送
内府冰窨处所交收

器皿

凡宴享用一应器皿。洪武二十六年定、光禄寺开呈礼部、移咨工部、照数造完、转发光禄寺收用 【旧宴享器皿、各岁器皿厂造一万件、发光禄寺收用、今祭享等器、两京工部岁造共一万二千件。用尚不敷。奏准工部岁给光禄寺银二千两、相兼进用】
几铸完厨役双鱼铜牌、礼部具印信手本、开写号数、送
内府印綬监收掌。凡遇光禄寺厨役合用铜牌、该寺自具手本赴该监关用

行移

凡行移。洪武二十六年定、凡有一应行移在外事务、仪部等四部、各开事件移付、通具印信手本、赴礼科关填勘合、照会各布政司、并札付直隶府州、照依坐去勘合内事件、转行所属作急理办。如有违误不完、仍行催督。每於年终、各该有司分豁已未完结事件、连原填去勘合张数、造册差人亲齎奏缴。仍用备细开报本部以凭查销。其填写勘合、礼部照依地方、编写字号内外底簿二扇、并勘合字号纸。编写毕、押印完备。外号底簿、发去各布政司并直隶府州收掌。内号底簿、并勘合号纸、礼部收贮、候仪制等四司凡有一应行移在外事务、移付本司发勘合科、填写号纸、照会各布政司、并札付直隶府州、赴通政司掛号、送兵部车驾司转发司府州、比对硃墨字号相同施行。如号纸尽绝、照字号接编如前。各该司府州候年终、将发去勘合、并底簿拆粘、具本奏缴。仍具青册一本、送礼部查考
勘合字号
浙江以字　　江西准字
陜西诚字　　广东及字
广西即字　　河南正字
湖广各字　　云南若字
贵州柔字　　山东格字
山西致字　　四川其字
福建皆字　　安庆府能字
松江府贤字　苏州府功字
淮安府平字　凤阳府修字
庐州府勤字　保定府雨字
应天府云字　扬州府齐字
河间府露字　徽州府贵字
寧国府原字　真定府腾字
顺德府丽字　常州府故字
池州府亨字　大名府结字
永平府金字　广平府霜字
镇江府亲字　太平府宾字
保安州冈字　滁州官字
徐州治字　　隆庆州崑字 【今延庆】
广德州列字　和州利字
万历二年议准、凡
宗藩勘合、许各
王府差来员役执批告领、本司验批给发、即于封袋上填註发行月日、及姓名期限。仍置立文簿登记。其山东河南山西陜西湖广每季终、江西广西四川每上下半年、将发过公文号数、领齎日期人役姓名、通行各布政司知会。各布政司亦照所议奉到勘合、将紧要节略、攒造文册报部。其年终奏缴仍旧


南京礼部 【建置见吏部官制】
大明会典卷之一百十七
仪制清吏司

凡南京吏部等衙门、每年庆贺
万寿圣节表文、俱本部具本、轮该南京六部、都察院、通政司、大理寺堂上官一员齎进。惟南京太僕寺、专官齎进。若庆贺
皇太子千秋节笺文、俱具本轮差南京太常寺、光禄寺、国子监、鸿臚寺、翰林院、钦天监、太医院堂上官一员齎进。其南京太僕寺、并太平等十三府、广德等四州、两淮盐运司笺文、俱送本部转差南京太常光禄等衙门属官一员类进。庆贺冬至正旦表文、俱具本轮差部院等衙门属官一员、笺文、轮差太常光禄等衙门属官一员、各齎进。其南京太僕寺、并太平等府州盐运司表笺、俱送本部差官类进
○隆庆三年奏准、南京太僕寺总附南京九卿列衔併进、不必另具表差官
凡加上
皇太后尊号徽号、
册立
中宫
东宫、及
皇子生庆贺大典礼照
万寿圣节例、部院通大堂上官、轮流进表
凡该庆
贺问
安奉
慰等礼、仪制司先行南京文职衙门取职名、僉本差官齎奏。列名以本部為首
凡南京武职三品至七品、文职七品至九品官。弘治十七年奏准、今后凡遇进表习仪等项、敢有不遵定制、不具朝服、偷安託疾者、本部并纠仪御史参究
凡各府州县部运粮草官吏、及考满到南京者。遇该
圣寿等节、照例随班行礼。如违、听本部指名参究
凡岁终湔除
敕諭、本部候礼部差官齎送誊黄一道到日、会同三法司堂上、并本部司属官、各具吉服出迎于大门外。捧
敕官由中道进置于香案上、先行叩头礼毕、立于香案左。本部同三法司堂上、并本部司属官、入班行一拜三叩头礼毕、礼生捧
敕入穿堂誊黄、送各衙门遵照湔除
凡遇
大婚。本部候礼部差官齎捧选婚榜文到日、通行内外守备府部等衙门知会。一面行应天府锦衣等卫五城兵马司、各将该管地方官员军民良善之家、女子年貌相应者、尽数访报。本部委札司官及门看选、取具年甲籍贯、并三代父母外祖姓名造册。一面行工部於
旧内修贵人房搭选婚厂。兵部备马快船。应天府备首饰衣服器皿。候
钦差内侍官齎
敕到开读、择日看选。选中者、就於贵人房安顿。应天府供给廩膳。兵部应付勘合啟行。若选求
妃嬪、专
敕本部堂上官选送者、具本差司官护送。礼仪供应大约如前
凡遇应天府乡试。南京国子监考取在监监生造册送部、转发应天府应试。其在部歷事监生、并歷满未经起送者、及铸印局儒士、钦天监天文生、太医院医生、太常寺光禄寺在册厨餘子弟、諳晓三场者、一体孝送应註
凡南京国子监。每年膳夫一百名、俱本部行催起解、转发国子监交收
凡礼部咨送举人及岁贡等项生员到部、札付南京国子监收发肄业。其坐监歷事举人告应会试者、咨送礼部。若下第回部违限者、限外不准坐监歷事日期
凡新旧举人监生入监復监者。本部准礼部咨、俱限七箇半月到部。违者依律送问
凡南监坐监举人监生丁忧者。本部仪制司凭原籍官司文书、养病者凭本监典簿厅保勘、毕姻及搬取家小送幼子还乡者、仪制司定与限期。俱送应天府给引回还
凡琉球国起送陪臣子弟赴南京国子监读书习礼。本部转行各该衙门供给廩米柴炭、及冬夏衣服。回国之日、差通事伴送至福建回还
凡南京公侯駙马伯应用囚充仪从。俱准刑部各司手本、转送著役
凡铸印局、旧额设大使副使各一员、食粮儒士二名、辨验各衙门印信、并写表笺本章。后裁革大使一员、儒士一名、每遇考选儒士、通行应天等府、浙江江西湖广福建各布政司、访保身家无过、楷篆精熟、兼通文理子弟、起送赴部、会同吏部堂上官考选
○嘉靖十五年题准、铸印局儒士许设三名。本部会同吏部考选收局。首名食粮办事。第二名第三名习学、遇有粮缺、挨次考补
凡南京大小衙门四品以下文官。嘉靖十五年奏准、不许乘轿。其六科相遇部院三品以上官员、亦照在京引马逊避。若有故违、听本部参治凡官员人等。弘治十五年令、南京城内、不许官员人等张用凉伞。止许用油伞

祠祭清吏司

凡南京
陵寝等项祭祀、本部每年准礼部咨、预行南京太常寺等衙门、各以时致祭。惟
歷代帝王庙、遇子午卯酉年、
朝廷传
制、遣道士齎香致祭
各陵寝、本庙不祭。嘉靖十一年、建
帝王庙於京师、罢本庙祭
凡遇大祀
天
地。南京大小文武衙门官吏监生、各於本衙门斋宿三日。仍具职名揭帖、送点斋御史查点转缴
凡
孝陵奉祀。专
敕勋戚大臣一员行礼。遇忌辰、不用祝文、惟用酒果奠献。
万寿圣节及元旦等节俱同。惟清明中元冬至三
大祭、祝版内恭书
御名、遣奉祀官进
殿行礼。文武百官列班陪祀
凡遇
登极遣勋戚大臣祭告
孝陵。本部转行南京太常寺办祭品。遣官至日、南京文武百官各吉服、在正阳门外迎接
香帛到部、行五拜三叩头礼。仍行南京钦天监择日致祭。文武官陪祭如常仪
凡陪祀
孝陵、不论忌辰吉祭、不限品级、不忌期功丧、文武官俱服浅淡色衣行礼。以三更一点為期。先於监礼御史等处报名进入。如先期不报、临期不至、及舆马擅入
红门、听监礼官参究
凡南京各卫官军、每年打扫
天地坛一次、本部先准礼部咨、行南京中军都督府差拨应用
凡每年二次出制帛、文武衙门官员、俱吉服骑导於郭门之外。有不至者、监礼官查参究治凡南京祭祀牺牲、本部准礼部咨、委官往直隶和州、并江浦县、拣选黄黑牛犊、赴本部交纳。和州二十七隻。江浦一十八隻。山北羊隻、行陜西浙江二布政司、并直隶寧国府收买解本部。陜西北羊四十隻。浙江山羊一百隻。寧国府山羊四十隻。俱转发南京太常寺应祭
○嘉靖九年
奏准、山羊每隻折徵价银一两二钱、通行各该府分照数徵收银两解送本部、发南京太常寺会官收贮。如遇缺牲应用、本寺差委的当人员、领银买办。须要角正色纯堪用羊隻。会官验中、发所喂养备用。若积有餘剩银两、准作下年支用之数。著為定例
凡遇灾异、及修理坛庙等项、旧例祭告
天地、
社稷、山川、
孝陵神烈山、大江之神。嘉靖十年题准、
孝陵神烈山大江之神、照在京仪注、用酺醢酒果将事。餘悉罢、
凡南京太常寺乐舞生事故名缺、本部查勘收补
凡每年三月内、礼部咨送到次年大统历样、发南京钦天监刊造印完、至十一月初一日、给散南京各衙门、及南京太僕寺、两淮盐运司、直隶府州县
凡各处该解南京钦天监造历纸札、每年以六月终為限。违者参究
凡每年春秋二丁祭
先师孔子、若与上
陵日相同、百官先赴
陵行香。次赴
文庙行礼。其主祭及监礼官、止在
文庙斋宿
凡南京钦天监五官灵臺司历各正官员缺、本监具呈南京吏部、移咨吏部、题奉
钦依、回咨南京吏部、转咨本部行监查取食粮年深天文生、送部考中、咨送南京吏部、转咨吏部题补
凡南京钦天监天文生有缺、本部於年终、将习学子弟、督同该监堂上官考试、果係术业精通、照例题请食粮办事。一缺而二人俱通、先儘嫡派。如术业未通、仍令习学再考
凡考选南京钦天监推算观候子弟、本部拣选分拨、各令父兄教习听用
凡浙江等布政司解到药材、本部委官、同南京太医院验收
凡南京太医院医士医生名缺、本部取勘明白、行令著役、候年终考校。已食粮居一等者给与冠带。二等三等、仍旧食粮。四等者、革冠带二等习学再考。其未食粮考居一等者、题准食粮二等三等四等、仍令习学以候再考
