<!-- { "loadSidebar": true } -->
○议准、将真保二府折色粮、改徵本色。运赴陆矾、新城、浮图峪等仓、专备马水口防守军士。上半年、每月支本色粮六斗、折色四斗、照例折银二钱六分。下半年、每石仍折银四钱五分
○又议准、大同镇官军月粮、除杂差本折照旧征哨官军、自正月至六月、各月加本色米二斗。并旧有本色三斗。共五斗
○三十六年议准、宣府镇南山隘口东路、召募矿兵二千名、每日给米一升五合。就於原备防秋客兵粮内支用。仍每日量加盐菜银一分。亦就折支银内动支。至防秋毕日住支
○三十七年题准、保定军士月粮每年大月、该本色六斗、旧例每斗折给银七分。折色四斗、旧例共银二钱六分。今本镇米贵、大月本色每斗、量加折银一钱。连折色米、共给银八钱六分。夏冬為小月、照旧折支银四钱五分
○又题准、镇边等三城军粮、照古北口例、上半年本折间支。下半年折色。如遇米贵、量题加给
○三十八年议准、蓟州、密云、昌平主兵月粮、不拘常例、本折随宜支放。穀贵、则给本色。穀贱、则给折色。防秋之日、将冬季马料、借支一月。石门寨等区、赴蓟仓关粮、路远不便。全改折色
○三十九年题准、辽东寧前二卫主兵、增添本色三箇月。发银管粮官、过关买运、收贮支给。其二卫新设游兵一千五员名行粮、照主兵支给。每石二钱五分。如遇米贵、加银二钱
○又题准、四川松潘小河二卫所见在军士月粮、除总旗月支一石、小旗九斗、并纪录幼军各支三斗、照旧外。其餘军士、有妻者、俱支本色米八斗。折色二斗。无妻者、支米五斗。不许擅行增减。中间如有老弱、不堪操备者、悉行查革。犯罪徒以上者、方许扣粮
○四十年议准、蓟州镇新旧家丁千名、每名月粮一石。一岁通给本色。延绥大同五营挑拣军一千五百名辽保军二千名、挑选标军一千五百名、各月粮、俱照旧本折兼支。其合营标兵六千名行粮、查照地里远近、应给全支半支、各准给本色
○四十二年议准、燕石二区军士月粮。蓟州郎中隔远、不便管理。改令永平原设管粮通判、专管兵备督理。仍听蓟州郎中稽查。将永平府州县、及赤洋冷口等卫分、额徵钱粮、儘数给散二区、并山海等卫官军。其不敷银米、听蓟州郎中、将山东河南北直隶民运折色扣给。原该发二区漕粮、全留蓟仓、就近给军
○又题准、蓟辽各镇官军月粮、不必拘上半年本色、下半年折色之例、先儘见在粮米给散。不足、尽改折色。其折色、亦不必更拘上半年折价六钱六分之例、止照各处时估、定价支散
○又题准、通州参将营兵、原係抵补山东民兵之数。月粮除每月原支八斗外。每年仍将山东解到民兵工食、动支三千两。每军各给一两。作每月增粮二斗之数。永為定额
○四十三年议准、三大营官军、每年春季三月、夏季四月、秋季九月、原係通仓支粮者、俱改於京仓。其六月十一月、係歇操月分。原在京仓关支者、改於通仓
○题准、凤阳仓储缺乏。将淮安税银、暂准存留该府、放给官军月粮。仍听户部管仓主事稽查
○又议准、昌平游兵月粮、防秋三箇月、照旧将该镇民运等银给放
○题准、永平添註郎中、总理粮储。将燕石二区官军月粮、仍照旧例。上半年通给本色。下半年通给折色。如该给本色月分、遇年丰米贱、军士愿照时估给支折色者、听。或年荒米贵、先儘本色。如本色不敷、照依上半年折色例。在边每石六钱五分。在卫每石四钱
○四十四年题准、燕石二区军士、上半年月粮。年丰在边每石折银四钱五分。在卫折银四钱五分。及行马太二区、一体施行
○四十五年题准、通州五卫、凡开收月粮、本卫先将应收缘由保勘、同本官军、解通州参将查验。批发该卫、填註新收项下。方行卫所收粮。每月粮册、印鈐送部。凡事故应开俸粮、本管官将原由申报参将、批行该卫、明註项下、截日扣除。季终、经歷司将前项号簿、送参将查对倒换。仍听坐库等官、巡仓御史查访参究
○隆庆元年题准、旗手等二十卫、直宿官军、远赴通仓支粮不便。每月备造实支粮数文册送部、札付下粮厅、逐月坐拨京仓廒口关支
○又题准、镇武、西平、西兴、西寧四堡边军月粮、上半年支本色、盐粮内给放。下半年折色、京运银内支给
○又题准、墩军夜不收、较之操军独苦。夜不收每名、加米三斗。墩军每名、加米一斗
○二年题准、昌平镇永巩昌标四营军士月粮。春防有警、就昌平居庸二仓关支。无警、同夏冬二季赴京仓关领。其蓟州等镇月粮、酌量丰歉。米贵、给以本色。米贱、给以折色。通算一军一年、不失本折各半成规。三屯营太平寨路远地方、务要多买米石、就近给放
○三年题准、蓟镇新选忠顺军月粮、料草布花等项、该镇巡抚、查各地方有年额可动银两、分解天津易州收贮给发、永為定规。如有不足、户部於京运银内补足
○又题准、三河守备下城操舍餘、见在守城操备、每名月每月支粮六斗。随兴营二卫、造册送通州关支。每年冬、亦准支冬衣。布二疋、折银五钱。绵花一斤八两、折银九分
○又题准、蓟州等镇主兵月粮、每岁除下半年照旧折色外。上半年本折各三箇月。其折色价银、不拘在边六钱五分、在卫四钱之例、随岁丰歉估给。如遇有闰、照此扣散。地方窵远者、给折色八分、本色二分。至於客兵、除紧急关支本色外。若无调遣、亦照前例支给
○五年题准、各边营通丁、查係投降真夷、月粮之外、再加五斗。於临仓扣除军粮银内支给。其军餘投充、不许一概滥加
○又题准、各边营管事官员粮俸、俱在原卫造支、不许随营随路关支。但各官身处边关者、折价照在边例支给。其标下存操募车军粮布花、查原係某镇项下者、即各另自造册。赴本管兵备道掛号。送管粮郎中坐支。不许仍前借名代造
○又题准、各路营卫所造支粮、俸料草、行各该兵备道、查照住收日期、行管粮衙门知会。各该掌印官、明白开报完日、同原行札案、齎赴该道查覈。方送管粮衙门坐支
○又题准、大同镇一等真夷、除正粮外。每名每月、准给米五斗。另给银三钱。次等通丁、每名每月、止准给粮五斗。以上本折、俱照例兼支
○又题准、将兴州、蓟州、营州、各卫月粮、原在通仓者、并折俸布花料草、俱赴彼坐支。原在密仓者、造册赴兵备道查明、转送该镇管粮衙门坐支。其应支钱粮、与应扣补各镇钱粮、候五年终、会计归併
○六年议准、分布春秋两防月分、及加百总守臺工食该镇分布、旧例春防三箇月、秋防四箇月、合议入卫官军、延绥二枝、寧夏一枝、每年以十箇月為期。其餘宣大辽东保定标兵、及各班军、塘拨官总军马、俱以八箇月為期。各路传烽军士、各标营分路防守军、两防以四箇月為期。其南兵守臺百总工食、原与眾兵同。今计在边八箇月、每日准加银一分。撤防仍旧
○又题准、神木黑窑二厂军夫每名准支月粮四斗。口粮二斗。上林苑监南海子、不分京卫外卫、一例在京支粮四斗。其冬衣布花、俱照京卫事例、在京支给。仍行蓟永密昌四镇、但有卫所册籍、开载二厂苑海等军名色、尽数开除
○万历二年题准、锦衣等各卫所、以后造报月粮文册、并照会、以投文日為始、领勘合日止。计在三日事完。下粮厅、随将粮册送照磨所磨对。各卫所委官、随将所领勘合、赴东官厅比同。即日发仓支给。如有逃故军士、支出月粮。著各该委官、随即检举
○三年题准、将山西镇东路盘道梁等四堡军、每名原支月粮八斗、再加二斗。共折银六钱二分。新改拨步军、每名原支月粮八斗、再加一斗。于主兵逃故数内支给
○四年题准、将兴州中后二屯卫官军俸粮布花料豆、俱改密云镇关支。月粮上半年本色四箇月、该镇支给。折色二箇月、每石六钱五分。下半年俱支折色、每石四钱五分。并俸布料银、每年同年例类发
○五年题准、京营军士、以后非遇有警、将守城兵口粮一斗、悉行革免。战车二兵防秋口粮、一例支给三斗
○七年题准、四月十月、俱係军士开操之日。赴通仓关米、有误随营。查将通仓应放本色、六月十一月俱改坐京仓。四月十月、仍给折色。如遇米贵、则停止折色、改放本色。临时酌行题请
○九年题准、辽东两河防守军月粮、每名每月、原给银二钱五分、今再加银一钱五分

月盐

洪武二十六年定、凡内外大军关支月盐、有家小者、月支二斤。无家小者、月支一斤。其在京卫分、如遇按月支盐、将该支军名盐数、造册申缴合干上司。转达户部、磨算相同。立案、将原缴文册、出给勘合字号。坐定军名盐数。札付龙江盐仓放支。如有事故、就便扣除。支毕、将实收扣除数目、申报户部。於原编勘合字号底簿内註销、以凭稽考。仍立案备照。其在外卫所军士月盐、亦有支钞去处。每盐一斤、折钞一百文。照例行移有司、於官钱内支给。如有事故、一体扣除
○正统二年、令修盖德胜等门做工军餘人匠、每名月支食盐一斤
○三年、令甘肃等处官军、於本地出盐去处、自行捞取食用
○四年、令京卫调出辽东操备军士、照彼处例、每名月给食盐二斤
○成化十二年、令见今营造军民人匠、每名月给食盐一斤
○十三年、令南北二京锦衣等卫军校尉、各处旗校军士、月盐一体住支

官民户口盐钞

洪武二十四年、令扬州府泰州灶户、照温台处三府例、支食官盐折纳钞贯。每引二百斤、米四石。每一石、折钞二贯五百文。其钞就准工本。工本数多而钞少、官為补支。工本数少而钞多、扣除工本外、餘钞纳官
○永乐二年、令两京官吏人等、及各处官民户口食盐、每岁大口纳钞一十二贯、支盐一十二斤。小口纳钞六贯、支盐六斤。市民食盐、每引纳钞二百贯。乡民食盐、每引纳米五石、每石折钞一百贯。每引该钞五百贯
○三年、令浙江等布政司、并北直隶府州县官民人等、户口食盐、各随地方徵收。岁月粮多处徵米。岁用粮少处徵钞
○四年、令未食盐官民人等、一体见丁纳钞支盐。大口十五岁以上、月支盐一斤、纳钞一贯。小口十岁以上、月支盐半斤、纳钞五百文
○八年、令给
孝陵神宫监食盐、每岁六十斤
○洪熙元年、令免徵贵州宣慰司诸种人盐钞
○正统三年、令关支户口官军食盐、各该运司给批。总填盐斤数目、定与程期、给付执照。各处批验所、巡检司、照数秤掣盘验关防。给散毕、在京於户部、在外於本衙门、依限送缴。仍将前批、通发运司查销
○又令各处徵收户口食盐钞贯、不拘软烂、但有字贯者、即与收受
○又令天下户口盐钞、俱减半徵收。官吏并随住大口全徵
○四年、令该关食盐、如过期三年之上者、住支
