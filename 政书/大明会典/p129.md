<!-- { "loadSidebar": true } -->
皇帝袞冕陞御座。大乐鼓吹振作。乐止。将军捲帘。尚宝卿以宝置於案。拱卫司鸣鞭。引班引文武百官入丹墀拜位、北面立。初行、乐作。至位、乐止。知班唱班齐。赞礼唱鞠躬拜。乐作。四拜、兴、平身。乐止。捧表以下官、由殿西门入。内赞唱进表。捧表官捧表跪进於案前。受表官搢笏跪於案东、受表置於案。出笏兴。退立於殿内之西、东向。内赞唱宣表。宣表官诣案前搢笏、取表跪宣於殿内之西。展表官搢笏同跪、展宣讫。展表官出笏。一人以表復置於案。俱退立於位。宣表官俯伏兴同。捧表以下官、出殿西门、降自西阶、復位。赞礼唱鞠躬。乐作。四拜。乐止。唱搢笏、鞠躬、三舞蹈。唱跪、唱山呼、各拱手加额呼万岁者三。乐工军校齐声。击鼓应之。唱出笏。俯伏兴。乐作。四拜。贺毕。遂遣官册
皇后。册立
皇太子。以即位
詔告天下
昭皇帝登极仪 【宣德以后同】
永乐二十二年七月。公侯駙马伯、文武百官、及军民耆老等、上笺劝进者三。
令旨俞允。乃命礼部择日具仪。先期、司设监等衙门於
华盖殿陈
御座於中。仍於
奉天殿设宝座。钦天监设定时鼓。尚宝司设宝案於
奉天殿。鸿臚寺设表案於
丹陛上。教坊司设中和韶乐、设而不作。鸿臚寺设
詔案。及锦衣卫设云盖云盘於
奉天殿内东。别设云盖於
承天门上。设云舆於
午门外。设宣读案於
承天门上、西南向。是日早、遣官祗告
天地、
宗庙、
社稷。
上具孝服、设酒果亲诣
大行皇帝几筵前、祗告受
命毕。即於
奉天殿前、设香案酒果等物、具冕服行告
天地礼。随赴
奉先殿謁告
祖宗毕。仍具袞冕、诣
大行皇帝几筵前、行五拜三叩头礼。毕。诣
母后前、行五拜三叩头礼。毕。诣
奉天殿即位。是日早、鸣鐘鼓。锦衣卫设卤簿大驾。
上服袞冕、御华盖殿。文武百官各具朝服、入丹墀内、候鸿臚寺引执事官进至
华盖殿行礼毕。赞各供事。奏请陞殿。
上由中门出陞宝座。锦衣卫鸣鞭。文武百官上表称贺。
上命百官免贺。免宣表。止行五拜三叩头礼。 【成化以后、执事官进至　华盖殿、将行礼时、即传】
【旨百官免贺】 百官出至
承天门外。候翰林院官齎
詔书用宝讫。鸿臚寺官请颁
詔翰林院官捧
詔授礼部官。由
奉天殿左门出。锦衣卫於
午门前、候捧
詔置云盖中。导至
承天门开读行礼如常仪
肃皇帝登极仪
正德十六年三月十四日。奉
武宗皇帝遗詔、迎
上入承
大统。次日
皇亲駙马、司礼监太监、
内阁大学士、礼部尚书等官、齎捧
詔諭金符、驰诣安陆
藩府奉迎。内官监工部盖行殿於宣武门外。南向。司设监设帷幄
御座於中。尚衣监备翼善冠服、锦衣卫备卤簿大驾以候。四月二十一日早、文武百官出郊。各具青绿锦绣服、迎
驾入行殿。朝见行四拜礼。明日即
皇帝位。先期。司设监设
御座於华盖殿。设
宝座於奉天殿。钦天监设定时鼓。锦衣卫设卤簿大驾。尚宝司设宝案於
奉天殿。鸿臚寺设表案於
丹陛上。教坊司设中和韶乐。设而不作。鸿臚寺设
詔案。锦衣卫设云盖云盘於
奉天殿内之东。别设云盖於
承天门。设云舆於
午门外。设宣读案於
承天门上、西南向。至日、遣官祭告
天地、
宗庙、
社稷。
驾由大明门入、至
文华殿省定
詔草、钦改年号毕。设酒果於
大行皇帝几筵前。
上具素服、謁告毕。设香案酒果等物於
奉天殿丹陛上。
上具袞冕服、行告
天地礼毕。诣
奉先殿、
奉慈殿、謁告毕。仍诣
大行皇帝几筵前行礼毕。诣
慈寿皇太后、
庄肃皇后前、各行礼毕、
上御华盖殿。文武百官各具朝服、入丹墀内序立。鸿臚寺引执事官进至
华盖殿。传
旨、百官免贺。止行五拜三叩头礼。传毕。赞执事官行礼。赞各供事。鸿臚寺正官跪奏请陞殿。
上由中门出、陞宝座。锦衣卫鸣鞭。钦天监报时。鸿臚寺赞行五拜三叩头礼讫。百官出至
承天门外、俟翰林院官齎
詔用宝讫。鸿臚寺官奏请颁
詔。翰林院官捧
詔授礼部官、由
奉天殿左门出。锦衣卫於
午门前候捧
詔置云盖云盘中、导云舆至
承天门、开读行礼如常仪

大明会典卷之四十六
册立一

册立。有
中宫、有
东宫、有
亲王、及
妃嬪公主。
歷朝仪各不一。今详书之。而附
皇子女诞生命名之仪于后

皇后册立仪

册
后之礼。洪武初、不预祭告。不特颁
詔。永乐始举行。而嘉靖又详謁
庙之仪。至隆庆大备已
洪武初定

遣使册立

前期一日。内使监设
御座于奉天殿如常仪、尚宝卿设御宝案于
御座前。侍仪司设册宝案于御宝案之南。册东宝西。设奉节官位于册案之东。设掌节者位于奉节官之左、稍退、俱西向、设承制官位于奉节官之南、西向。设奉册奉宝官位于册宝案之西东。又设副使受制位于横街之南、北向东上。设承制官宣制位于使副受制位之北、西向。设奉节官奉册奉宝官位于使副东北、西向。又设使副受册宝褥位于受制位之北、北向。典仪二人位于
丹陛上之南。赞礼二人位于使副受制位之北。知班二人位于赞礼之南。俱东西相向。设文武百官侍立位于文武楼之北。文武侍从班位于殿上之左右。引文武班舍人四人位于文武官之北。稍后。引礼二人位于使副之北。拱卫司宣徽院官对立位于
奉天殿门之左右、俱东西相向。将军二人位于殿上帘前。将军六人位于
奉天门之左右。又将军四人位于
丹陛上之四隅。又将军六人位于
奉天殿门之左右。俱东西相向。鸣鞭四人位于
丹陛上北向。是日金吾卫陈设甲士仪仗于
午门外之东西。拱卫司陈设仪仗于
丹陛丹墀之东西。和声郎设乐位于丹墀之南。礼部设龙亭仪仗大乐于
奉天门外正中、以俟迎送册宝至
中宫。质明。鼓初严。催班舍人催百官具朝服。导驾官侍从官入迎
车驾。次严。引班舍人引文武百官入就侍立位。引礼引使副具朝服入就丹墀受制位。诸执事者各就位。三严。侍仪奏外办。御用监奏请
皇帝服袞冕御舆以出。尚宝卿前导。侍从警蹕如常仪。
皇帝将出。仗动。大乐鼓吹振作。至
奉天殿陞御座。乐止。尚宝卿以宝置于案。捲帘鸣鞭。报时鸡唱讫。礼部官捧册宝各置于案。奉节官奉制官奉册官奉宝官及掌节者、各入就殿上位、西向立定。举册宝案四人、入立于奉册奉宝官之后。典仪唱鞠躬。乐作。四拜。平身。乐止。承制官进诣
御座前、跪奏请发
皇后册宝。承
制讫。由中门出中陛降至宣制位、称有
制。典仪唱跪。使副跪。承制官宣
制曰。册
妃某氏為
皇后。命卿等持节展礼。宣讫。由殿西门入復位。赞礼唱俯伏、兴。奉册奉宝官、率执事者举册宝案、由中门出中陛降。奉节官率掌节者前导、至使副受册宝褥位、以案置于褥位之北。册东宝西。掌节者脱节衣、以节授奉节官、奉节官搢笏受节以授册使。册使搢笏跪受以授掌节者掌节者跪受兴、立于册使之左。奉节官出笏退。引礼引用使诣受册褥位、立定。奉册官搢笏、就案取册以授册使册使搢笏跪受册、復置于案。奉册官及册使皆出笏退復位。引礼引副使至受宝褥位。奉宝官搢笏、就案取宝以授副使。副使搢笏跪受宝兴、復置于案。副使及奉宝官皆出笏退復位。典仪唱鞠躬。乐作。四拜。兴。平身。乐止。引礼引册使押册、副使押宝、掌节者前导、举案者次之。初行。乐作。出
奉天门。乐止。掌节者加节衣。奉册宝官皆搢笏。诣案取册宝安置龙亭中。奉册宝官退。执事者举案退。仪仗大乐迎龙亭以行。执节者行于龙亭之前。使副行于龙亭之后。迎送至
中宫门外。初册宝将出门。侍仪跪奏礼毕。
皇帝兴。乐作。还宫。乐止。引班引文武官以次出

受册受贺

前一日。内使监官陈设
皇后御座于中宫殿上如常仪。设香案于殿庭之正中。设权置册宝案于香案之前。册东宝西。设
皇后受册宝位于册宝案前。北向设司言司宝二人位于
皇后位之北、设奉册宝内官位于册宝案之南、设读册宝内官位于奉册宝内官之南、设内外命妇位于庭下左右、俱东西相向。又设内外命妇贺位于殿中、北向。尚仪二人位于
皇后拜位之北。司赞内官二人位于内外命妇立位之北、俱东西相向。又设权置册宝案于
中宫门外。设内使监令位于案之东、西向。设奉册奉宝内官位于内使监令之左右、稍退、俱西向。使副位于案南、北向。引礼二人位于使副之前、东西相向。掌节者位于册使之后。其日所司设仪仗于殿庭之东西。擎执于殿上之左右。乐工陈乐于殿庭之南。册宝将至
中宫门。尚仪奏请
皇后首饰褘衣出閤。乐作。至殿上南向立。乐止。司言司宝立于后。及册宝至宫门。使副于龙亭中取册宝权置于门外所设案上。引礼引使副及内使监令俱就位立定。次引册使于内使监令前、称册礼使臣某、副使臣某、奉
制授
皇后册宝。退復位。内使监令入诣
皇后殿躬言讫。出復位。引礼引内外命妇俱入就位。读册宝内官及司赞内官俱就位。引礼引册使取册授内使监令。内使监令跪受、以授奉册内官。册使退復位。引礼又引副使取宝授内使监令、内使监令跪受、以授奉宝内官。副使退復位。以俟宫中行礼。内使监令率奉册奉宝官各奉册宝、以次入诣
皇后受册位前、以册宝各置于案。册东宝西。尚仪引。
皇后降诣庭中受册位立定。侍从如常仪。司言司宝各就位。内使监令率奉册奉宝内官取册宝、以次立于
皇后之东、西向。内使监令称有
制。尚仪奏拜、兴。乐作。
皇后四拜、兴。乐止。内使监令宣
制讫。奉册内官、就案取册授读册内官、读册讫。跪以授内使监令。内使监令跪以册授
皇后。
皇后跪受讫。以授司言。奉宝内官就案取宝以授读宝内官、读宝讫。以授内使监令。内使监令跪以宝授
皇后。
皇后跪受讫。以授司宝。尚仪奏拜。兴。乐作。
皇后四拜、兴。乐止。内使监令出诣使副前称
皇后受册礼毕。使副退诣
奉天殿横街南、北面西上立。给事中立于册使东北、西向。使副再拜復
命曰。奉
制册命
皇后礼毕。又再拜平身。给事中奏闻。乃退。初
皇后受册宝讫。尚仪引
皇后陞座。引礼引内命妇班首一人诣殿中贺位。初行。乐作。至位、乐止。司赞唱拜、兴。乐作。班首再拜兴。乐止。跪致词曰。兹遇
皇后殿下、膺受册宝。正位
中宫。妾等不胜欢庆。谨奉贺。司赞唱拜、兴。乐作。班首再拜兴。乐止。引礼引班首退復位。引礼又引外命妇。班首一人、入就殿上贺位。其行礼并如内命妇仪。司赞唱礼毕。引礼引内外命妇出。初行、乐作。出门、乐止。尚仪奏礼毕。引
