<!-- { "loadSidebar": true } -->
○正统四年奏准、会试考官、翰林春坊专其事。京官由科第有学行者、兼取以充。教官不许
○天顺元年、令考官不拘员数、务在得人
○成化十七年、令会试同考官、书诗经各增一员、共十四员
○正德六年、令增会试用同考官共十七员。翰林官十一员、科部各三员。内分易经四房、书经四房、诗经五房、春秋二房、礼记二房、
凡入场官员。景泰元年、令会试受卷弥封誊录对读等官、於吏部听选官取用
○成化二年、令礼部官一员、提督供给
○弘治七年奏准、受卷、弥封誊录对读官增十六员、誊录等生员、照例除在京并通州学外、於顺天府所属并邻近学、选拨已冠能书生员七百名
○嘉靖三十二年、令礼部尚书止是领题进呈。有子入试者、不必迴避。侍郎该充知贡举官入场。有子应试者、许迴避。查照弘治十五年例、
命吏部侍郎一员、充知贡举官、入院供事
凡应试。洪武十八年、令会试下第举人、愿回读书、以俟后举者、听
○三十年、令再试寄监下第举人中式者、次其等第、除教授教諭训导。不中者為州吏目
○永乐七年、令下第举人、再试送国子监进学。其优等者、仍赐冠带、或加俸级。后令发回原学进业
○天顺八年、令教官由举人署职、任满该陞、年四十以下、愿会试者、听
○成化二十三年奏准、举人授教官六年有功蹟者、许会试
○弘治十二年、令署职教官、照成化二十三年例、两科准算六年愿会试者、听。其任满该陞、如遇会试将近、不拘年岁、亦许会试。若给假、或捏病、久不入选、窥伺会试者、不准
○十七年、令教官由举人九年考满、不拘署职实授、及功蹟有无、愿入试者、听
○嘉靖十年题准、会试除新科举人、齎执公据外。凡依亲等项復班举人、有不由本布政司倒文到部者、照例送问。各该承行官吏查参。其止齎原给文引者、不拘日期远近、一切不准入试
○万历三年题准、两京各省举人、有未经入监、及监事未毕告回原籍者、俱限三箇月、起送到部、发监肄业。其原入南监者、仍赴该监依期起文会试。若未经入监、虽有原籍起送公文、不准入场。以后每科会试毕日、凡举人下第、及中副榜、不愿就教者、查照前例、尽数分送两监肄业。并不许假借告病依亲等项名色、告给引回籍
○五年题准、各房阅卷、凡士子文字合式者、除正卷外、悉将备卷每房少或五七卷、多则十餘卷、批详次序、间列数目、一併查对姓名籍贯、付礼部提调司官、以次填入副榜、不必拘定额数
凡科场应用物入。弘治七年、令各布政司并应天府、量将本处科举供给餘银送部、以备会试供给。云南两广免送
○嘉靖十七年题准、试院应用物件、并板木纸札、及登科录纸札等项银一千九百五十两。供给银五百两。筵宴银三百两。俱各省科举用剩银解用。内浙江、江西、湖广、福建、四川、各二百七十两。河南、山东、山西、陜西、广东、应天府、各二百两。云南、广西、各一百两。其刊字刷印等匠工食、俱北直隶各府解用。内真定府二十八两。保定府二十五两二钱。大名、永平二府、各二十二两四钱。顺德、广平二府、各一十九两六钱。河间府、一十四两

殿试

凡殿试。洪武三年定、殿试时务策一道。惟务直述、限一千字以上。其出身、第一甲第一名、从六品。第二第三名、正七品、赐进士及第。第二甲、正七品、赐进士出身。第三甲、正八品、赐同进士出身
○四年、定恩荣次第。二月十九日、
御奉天殿策试贡士。二十日、
午门外唱名、张掛黄榜。
奉天殿钦听宣
諭、同除授职名。于
奉天门谢
恩。二十二日、赐宴于中书省。二十三日、国子学謁先圣、行释菜礼
○永乐二年定、前期、礼部奏请读卷并执事等官、其读卷、以内阁官、六部、都察院、通政司、大理寺正官、詹事府、翰林院堂上官。提调、以礼部尚书、侍郎。监试、以监察御史二员。受卷、弥封、掌卷、俱以翰林院、春坊、司经局、光禄寺、鸿臚寺、尚宝司、六科、及
制敕房官。巡绰、以锦衣等卫官。印卷、以礼部仪制司官。供给、以光禄寺、礼部精膳司官。至日、
上御奉天殿。亲赐策问。 【仪见策士】 诸举人对策毕、诣
东角门纳卷、出。受卷官以试卷送弥封官、弥封讫。送掌卷官、转送
东阁读卷官处、详定高下。明日读卷官、俱诣
文华殿读卷。
御笔亲定三名次第。
赐读卷官宴。 【仪见策士】 宴毕、仍
赐钞。退于
东阁拆第二甲三甲试卷。逐旋封送
内阁、填写黄榜。明日读卷官、俱诣
华盖殿。内阁官拆
上所定三卷、填榜讫。
上御奉天殿传
制、毕。 【仪见策士】 张掛黄榜于
长安左门外。顺天府官、用伞盖仪从、送状元归第。明日
赐状元及进士宴于礼部。
命大臣一员待宴。读卷执事等官皆预。进士并各官皆簪花一枝。 【花剪綵為之。其上有铜牌、鈒恩荣宴三字。惟状元所簪花、枝叶皆银、饰以翠羽、其牌用银抹金】 教坊司承应。宴毕。状元及进士赴鸿臚寺习仪。又明日、
赐状元冠带朝服一袭。诸进士宝钞、人五锭。后三日、状元率诸进士上表谢
恩 【仪见策士】 明日、状元率诸进士诣国子监、謁
先师庙、行释菜礼。礼毕、易冠服。礼部奏请
命工部于国子监立石题名
○弘治六年奏准、读卷并放榜等项、递移次一日
○嘉靖五年奏准、受卷弥封官、不许检看文字、及与掌卷官往来。各卷糊名毕、用关防鈐盖送掌卷官处、转送读卷官。内除
内阁首一人总看各卷、不必分授。其餘读卷官、各将所看文字第為三等。先将上等一卷、送
内阁公同定拟一甲三名。餘卷从
内阁至翰林院、各填一卷。周而復始

大明会典卷之七十八
学校
儒学

国初、两京及中都、俱设国子监。天下府州县、俱设儒学。其后裁中都国子监。而各都司卫所、亦有设学者。今具列在外儒学事例於后。而两京国子监事例、则各载于本衙门云

选补生员

洪武初、令在京府学生员六十人、在外府学四十人、州学三十人、县学二十人、日给廩膳听於民间选补。仍免其家差徭二丁
○二十年、令增广生员、不均额数
○二十五年奏准、起取富民原係生员者、送应天府学读书
○永乐三年、令起取人匠内有生员、照例送应天府学
○宣德三年定、增广生员、在京府学六十人。在外府学四十人、州学三十人。县学二十人。照例优免差徭
○正统元年、令生员名缺、许本处官员军民之家、及社学俊秀无过犯子弟选补
○十二年奏准、生员常额之外、军民子弟愿入学者、提调教官考选俊秀、待补增广名缺、一体考送应试
○天顺六年、令廩膳有缺、於增广内考选学问优等者帮补
○弘治七年奏准、廩膳有缺、不许将别学增广调补
○正德十年奏准、都司卫所学、原定一年一贡者、与设优等次等生员各四十名。原定三年二贡者、与设优等次等生员各三十名。原定二年一贡者、与设优等次等生员各二十名。通行提学官考补。以后於优等内照例考选充贡。有多餘者、俱作附学。不堪者、不必取足
○嘉靖二年、令增顺天府廩膳生员二十名
○三年、令增应天府学廩膳增广生员、顺天府学增广生员、各二十名
○十一年奏准、承天府学廩膳增广生员六十名。其钟祥县学生员亦照例通隶府学
○十五年、
詔各处学校廩膳生员、有亲老无人侍养、愿告侍亲者、听亲终復学。其累科不第、年五十以上、愿告退閒者、给与冠带荣身、仍免本身杂泛差徭凡卫学。成化三年、令学四卫以上、军生八十人。三卫以上、军生六十人。二卫一卫、军生四十人。不及者不拘。有司儒学、军生二十人
○嘉靖二十一年题准、直隶金山卫学、照福建平海卫学例、添设廩膳二十名。应给廩米、华亭上海二县出辨
○又题准、贵州普定等十二卫、各设廩膳生员二十名。各该衙门通融处给廩米
○隆庆二年题准、直隶各卫儒学、原属卫官提。调者、仍以本卫官提调。惟季考生员、及考选童生、听各该巡按御史、定委通判等项文职官管理凡军舍入学。洪武一十七年、令武官舍餘年十五以下、许入府州县学读书
○宣德七年、令卫所官舍军餘俊秀者、许入附近府州县学、听本处乡试
○景泰二年、令云南贵州军民生相兼考补廩膳、照例科贡
○三年、令各处军生许考补廩膳、照例科贡
凡土官入学。成化十七年、令土官嫡子、许入附近儒学
○正德十六年奏准、归顺土官子孙、但经一次送顺天府学食廩者、不论事故及中式、俱不许再补
○嘉靖二十六年题准、归顺土官子孙、照旧例送学食廩读书
○万历四年题准、广西、云南、四川等处、凡改土為流州县、及土官地方建有学校者、令提学官严加查试、果係土著之人、方准考充附学。不许各处士民、冒籍滥入

学规

洪武二年、
詔天下府州县立学校。学者专治一经。以礼乐射御书数设科分教
○三年、定学校射仪。前期、戒射定耦。选职事充司正、副司正、司射、司射器、请射、举爵、收矢、执旗、树鵠、陈设讫。至日、执事者入就位。请射者引主射正官、及各官员子弟士民俊秀者、各就品位。司射器者、以弓矢置於各正官及司射前。请射者诣正官前圆揖毕、引诣司射器前受弓矢讫、復位。司正执算入立於中后、请射者诣司射前曰、请诱射。引司射二人耦进、各以三矢搢于腰带之右、以一矢挟於二指间。推年齿相让、年长者為上射。年幼者為下射。上射先诣射位、向鵠正立发矢。司正书中、投算置於中。举旗者如所射应之。射毕、退立於傍。让下射者诣位。射讫。请射者俱引復位。收矢者收矢復於射者。司正取所中算。请射者、次请士民俊秀射。次请官员子弟射。次请品卑至品高者射。其就射位发矢取算书中举旗收矢復位、皆如前仪。既毕、司正、副司正各持算白中於主射正官。举爵者酌酒授中者饮之。中的者三爵。中采者二爵。饮讫。请射者请属官以下仍捧弓矢纳於司射器。还诣主射正官前相揖而退
○六年、令今后一应文字、只用散文。不许為四六误后学
○十五年、颁禁例於天下学校、鐫勒卧碑、置於明伦堂之左、永為遵守
○一今后府州县生员、若有大事干於已家者、许父兄弟姪具状入官辩诉。若非大事、含情忍性、毋轻至於公门
