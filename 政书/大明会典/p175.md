<!-- { "loadSidebar": true } -->
上具袞冕。百官朝服、进表称贺。其餘纂修书成、则以表进。重录书、及
玉牒、止捧进。仪各列於后

进实录仪

永乐元年定
前一日、设香案於
奉天殿丹陛之中、表案於
丹陛之东。锦衣卫设卤簿驾。教坊司设中和韶乐、及大乐、如常仪。设宝舆於
奉天门。是日早、史官捧
实录置其中。
上御华盖殿。具袞冕。鸿臚寺官奏执事官行礼。赞五拜。奏请陞殿。导驾官前导。乐作。
上御奉天殿。乐止。文武官各具朝服、诣丹墀分左右侍班。鸿臚寺官导引宝舆至
丹陛上。史官举
实录置於案。史官入班。鸿臚寺官奏进
实录。序班举
实录案、以次由殿中门入。班首由左门入。
上兴。序班以
实录案置於殿中。班首跪於案前。赞史官皆跪。序班并内侍官、举
实录案入
谨身殿、置於中。
上復座。赞俯伏。班首俯伏、兴、復位。赞四拜。赞进表。序班举表案、由左门入、置於殿中。赞宣表。赞眾官皆跪。宣讫。赞俯伏、兴。赞四拜、兴。进实录官退於东班侍立。文武百官入班。鸿臚寺官奏、某官臣某、同文武百官、恭遇
太祖圣神文武钦明啟运俊德成功统天大孝高皇帝、
孝慈昭宪至仁文德承天顺圣高皇后实录纂成。群臣懽忭、礼当庆贺。宣讫。各官四拜、兴。赞有
制。史官仍入班。赞跪。宣
制云、
太祖圣神文武钦明啟运俊德成功统天大孝高皇帝、
孝慈昭宪至仁文德承天顺圣高皇后。功德光华。纂述详实。朕心懽庆。与卿等同之。宣讫。俯伏、兴、三舞蹈、山呼、又四拜、礼毕
万历五年续定
前一日、设表案於
皇极殿丹陛之东。设
实录案於丹墀中。教坊司设中和韶乐、及大乐、如常仪。设宝舆香亭表亭於史馆前。是日早、锦衣卫设卤簿驾。
上御中极殿。具袞冕服。文武百官具朝服侍班。监修总裁纂修等官具朝服至馆前。监修官捧表置表亭中。纂修官捧
实录置宝舆中。鸿臚寺官导迎
实录宝舆香亭、用鼓乐繖盖、由
会极门下阶至桥南、由中道行。表亭、监修总裁等官后随、由二桥行至
皇极门。
实录宝舆香亭由中门入。表亭监修总裁等官由左门入。至丹墀案前。监修官捧表、由东
王阶陞、置於表案、由东北边下。纂修官捧
实录置於案。乐作。宝舆香亭鼓乐繖盖俱退。监修总裁等官侍立於石墀东。内殿鸿臚寺官奏执事官行礼。赞五拜三叩头讫。奏请陞殿。导驾官前导。乐作。
上御皇极殿。乐止。鸣鞭。监修总裁等官入班。班列石墀上。鸿臚寺官奏进
实录。乐作。序班举
实录案、以次由中道陞至殿门外。
上兴。序班举
实录案、由中门入、置於殿中。乐止。班首由东北边阶陞、自东边门入、跪於案前。赞总裁等官皆跪。乐作。内侍官举实录案入内殿、置於中。
上復座。乐止。赞俯伏。班首及总裁等官皆俯伏。乐作。兴、平身。乐止。班首復位。赞鞠躬。乐作。赞四拜兴、平身。乐止。赞进表。乐作。序班举表案置於殿中。乐止。赞宣表。赞眾官皆跪。鸿臚寺官展表宣讫。赞俯伏、兴。乐作。赞鞠躬、四拜、平身。乐止。进实录官退於石墀东侍立。赞排班。文武百官入班。赞班齐。赞跪。鸿臚寺官致词云、文武百官某官臣某等、恭惟
世宗肃皇帝、神功圣德、纂述成书。光华万世。群臣懽忭。礼当庆贺。赞俯伏、兴。赞鞠躬。乐作。赞四拜、兴、平身。乐止。赞有
制。进实录官仍入百官班。赞跪。宣
制云、
世宗肃皇帝、功德配天。纪述详实。朕心懽庆。与卿等同之。宣讫。赞俯伏。乐作。兴、平身。乐止。赞搢笏、鞠躬、三舞蹈。赞跪、山呼万岁三。赞出笏。赞俯伏、兴。乐作。赞鞠躬、四拜、兴、平身。乐止。礼毕。次日、司礼监官自内殿送
实录下殿、仍置宝舆中、用繖盖、与监修总裁副总裁官、同送至
皇(上中下又)宬尊藏

进重书训录仪

嘉靖十五年定
前一日、鸿臚寺设
宝训
实录案於丹墀中。设宝舆香亭於史馆前。教坊司设中和韶乐、及大乐、如常仪。是日早、锦衣卫设卤簿驾。史官具朝服至馆、捧
宝训
实录置宝舆中。鸿臚寺官导迎
宝训
实录宝舆、用鼓乐繖盖、从东廊北行、由
左顺门外、引由桥南中道行。史官后随、由二桥行至
奉天门阶下、由左门入至丹墀案前。捧
宝训
实录置於案。乐作。候香亭宝舆退。
上御华盖殿。鸿臚寺官奏执事官行礼。赞五拜。奏请陛殿。导驾官前导。乐作。
上御奉天殿。乐止。鸣鞭。文武百官各具朝服侍班。史官入班。赞四拜。乐作。兴、平身。乐止。鸿臚寺官奏进
宝训
实录。乐作。序班举
宝训
实录案、以次由中道陞。班首官由左阶陞、至殿门外。
上兴。序班以
宝训
实录案置於殿中。乐止。班首官跪於案前。赞史官皆跪。乐作。内侍官举
宝训
实录案入
华盖殿。
上復座。赞俯伏。班首及史官、皆俯伏、兴、平身。乐止。班首復位。赞鞠躬。乐作。赞四拜、兴、平身。乐止。史官退於东班侍立。文武百官入班。赞五拜三叩头、兴、平身。乐止。礼毕。次日早、鸿臚寺官诣
华盖殿、请
宝训
实录於宝舆内。执事者举舆、由殿中门出。鼓乐前导监录等官、并司礼监、及各监内侍官后从、由
奉天门
左顺门
东华门、至
皇(上中下又)宬门外。
钦遣官以次捧
太祖高皇帝训录、及捧
列圣训录、各尊藏於金柜内、不掩。恭候
上亲临阅视闔固、毕。各官以次列阶下、行叩头礼

进玉牒仪

弘治三年定
前一日、内执事官设
御案於文华殿内、稍东。是日早朝退。
上御文华殿。鸿臚寺官设
玉牒案於
左顺门内、当中。翰林院官捧
玉牒置於案。序班二员举案。鸣赞二员前导。锦衣卫官设伞?随案行、由
文华门中门入。翰林院进玉牒官后随、从二门入至
丹陛上。进玉牒官序列於前。序班举
玉牒案、由殿中门入、置於殿中、出鸣。赞赞四拜毕。序班从左门入、举
御案进
上前、出。进玉牒官一员、从右门入、捧
玉牒展於
御案。俟
上览毕。仍捧
玉牒置於前案、出就班。序班由左门入、彻
御案、仍置殿内稍东、出。鸣赞赞四拜礼毕、退。内执事官收所进
玉牒 【修玉牒、起於正统年。进玉牒、旧於文华殿。至正德以后、改於奉天殿。万历四年、仍復旧制云】

纂修书籍进呈仪

前一日、内执事官设
御案於文华殿内稍东。至日早朝退。
上御文华殿。鸿臚寺官设表案一书案一於
左顺门内当中。纂修官捧表并书各置於案。鸿臚寺官四员举案、二员前导。锦衣卫设伞盖二、见随案行、由
文华门中门入。纂修官后随、从二门入、至
丹陛上。鸿臚寺官举表与书案、由中门入、置於殿内正中、出。赞四拜礼毕。鸿臚寺官二员、从左门入、举
御案进
上前、出。赞进表。纂修官一员、从右门入、取表进
上前、展表。俟
上览毕。收表置於前案。赞进书。纂修官取书进
上前、展书。俟
上览毕。收书置於前案、出就班。鸿臚寺官六员、由左门入、二员彻
御案、四员彻表与书案、各置於殿内东西。赞四拜、礼毕、退。内执事官所进表并书

大明会典卷之七十五
表笺仪式

国初定制、凡进贺表笺。
亲王於
天子前、自称曰第几子某王某。称
天子曰
父皇陛下。称
皇后曰
母后殿下。若孙、则自称曰第几孙某封某。称
天子曰
祖父皇帝陛下。称
皇后曰
祖母皇后殿下。若
天子之弟、则自称曰第几弟某封某。称
天子曰
大兄皇帝陛下。称
皇后曰
尊嫂皇后殿下。若
天子之姪、则自称曰第几姪某封某。称
天子曰
伯父皇帝陛下、
叔父皇帝陛下。称
皇后曰
伯母皇后殿下、
叔母皇后殿下。若封王者、其分居伯叔、及伯叔祖之尊、则自称曰某封臣某。称
天子曰
皇帝陛下。称
皇后曰
皇后殿下。若从孙、再从孙、三从孙、自称曰从孙某封某、再从孙某封某、三从孙某封某。称
皇帝曰
伯祖皇帝陛下、
叔祖皇帝陛下。称
皇后曰
伯祖母皇后殿下、
叔祖母皇后殿下。至嘉靖间、始令各
王府进贺表笺、但用
圣号。不许用家人礼。至今遵行。凡表笺有定式。进表笺有仪。具列於后

进表笺仪 【王府进表笺仪见王国礼】

洪武间定
凡在外衙门进贺表笺。前期一日、结采於公廨及街衢。文武官各斋沐於本衙门内宿歇。其日清晨、设龙亭於庭中。设仪仗於庭外露臺上之东西。设鼓乐於露臺南之东西、北向。设表笺案於龙亭前。设香案於表笺案前。设进表笺官位於龙亭之东。鼓初严。各官具服。鼓次严。引礼引班首具服、诣香案前、涤印用印讫、以表笺置於案。班首退於幕次。鼓三严。各官入班。赞礼唱班齐、鞠躬。乐作。四拜、平身。乐止。唱进表。引礼引班首由东阶陞、诣香案前。赞跪。传赞眾官皆跪。唱搢笏。班首搢笏。执事者以表笺跪授班首、班首跪授进表笺官、进表笺官跪受表笺、置龙亭中。赞内外官俯伏、兴。班首復位。赞礼唱鞠躬。乐作。四拜、平身。乐止、唱搢笏、鞠躬、三舞蹈、跪、山呼者三。唱出笏、俯伏、兴。乐作。四拜、平身。乐止。金鼓仪仗鼓乐、百官具服前导。进表笺官在龙亭后靠东行。至郊外。置龙亭南向。仪仗鼓乐陈列如前仪。文武官东西侍立。班首取表笺授进表官、进表官就於马上受表即行。百官以次退
凡进表笺。洪武二十六年定、
天寿圣节。在外五品以上衙门、止进表文一通。正旦冬至、拜进
皇帝表文、
中宫笺文、
东宫笺文、各一通。在外各
王府、并各布政司、按察司、及直隶府州表笺、俱各差官齎进礼部。各州表笺进於各府。各府进於布政司。其餘五品以上衙门隶布政司者、亦进於布政司、布政司差官类进礼部。其各都司、及直隶卫所、差官齎进五军都督府。至日、礼部官以各处所进表笺目、通类奏闻
○正统间、令天下诸司进贺表笺、非职官不得遣。
万寿圣节、三司堂上官自进。冬至等节、许差本司首领官、及所属府州卫所佐贰官进
○弘治十七年奏准、今后天下都布按三司庆贺表笺。除
万寿圣节照例差委堂上官齎进外。其餘冬至等节。如果堂上官差占。照例於本司首领官、及所属府县卫所佐贰官员内差委。不许滥差杂职官员齎进
○嘉靖四年奏准、辽东苑马寺、係裁减衙门。
万寿圣节等表文、只差主簿等官齎进

表笺式
圣节正旦冬至亲王上表

洪武间定
第某子某王某、 【今作某王臣某】 诚懽诚忭、稽首顿首、
上言。伏以
皇天眷命。统驭万方。
圣治神功。臣民懽戴。恭惟
皇帝陛下。
纘承
列圣。奉
天勤民。是以
本支繁盛、而
宗社永安也。臣某、恪守藩邦。忻逢
圣旦。正旦、长至、心驰遥
