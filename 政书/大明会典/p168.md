<!-- { "loadSidebar": true } -->
○弘治六年奏准、駙马将兵家诸书、及五伦等书、每季送祭酒司业处、每日兼授二本。各定起止、令在家诵读。季终赴监验试、如果读熟而大义或未通晓、即与讲解。又復授书、还家诵读、季终考验如初。必至三十岁、方免拘束
○十五年奏准、駙马家教书训导、按月备将功课送监考校。九年到部行查。违者究治
○嘉靖六年、令吏部会同礼部、查照
先朝勋戚之家、训导教书事例。於国子监博士助教等官、或见在部、及附近教官内、推选行止端庄、年力英锐、文学优长、义理精明者一员、在駙马府、教读经书习字。使知忠孝仁义之训、及通晓礼乐名物、古今事类、庶几德器有成。仍听礼部堂上官提调稽考。教书官三年六年考满。若教有成效、不拘年分、奏荐擢用。自后遇选駙马、本部移咨吏部、推陞礼部主事一员、专在駙马府教习

大明会典卷之七十一
婚礼五
品官纳妇

洪武三年定、凡品官婚娶、或為子聘妇。先遣媒氏通书。次遣使及媒氏行六礼。妇至婿家。主人饗宴送者。明日、謁见祖禰讫。次见舅姑、行盥馈之礼。舅姑饗妇、如家人之仪

纳采

前一日、主婚者设宾次於大门外、宾席於厅事。至日、设鴈及礼物於厅及庭。媒氏省视讫。执事者举礼物进。宾及媒氏从其后。质明、主婚者具祝版告庙以行。宾至女第。媒氏入告。赞者延宾入次。执事者各陈礼物於大门内。女氏主婚者公服出迎於大门外。赞者引宾出次。主婚者揖宾入。宾及媒氏陞自东阶。主婚者陞自西阶。至厅。宾立於左。主婚者立於右。媒氏立於宾之南。执事者各陈其物於厅及庭。宾及主婚者皆再拜。宾诣主人曰、某官以伉儷之重施於某。某率循礼典。谨使某纳采。主婚者曰、某之子弗闲姆训。既辱采择。敢不拜嘉。主婚者揖宾就西向坐主婚者东向坐。执事者彻礼物讫。宾復入陈鴈及礼物於厅。宾诣主婚者曰、某官慎重婚礼、将加卜筮、请问名。主婚者进曰、某第几女、妻某氏出。或以红罗、或以销金纸、书女第行年岁。宾辞、将降出。主婚者曰、请礼从者。宾復就坐、遂行饮食之礼、毕。宾降自东阶出。主婚者送至大门外

纳吉

礼如纳采仪宾致辞曰、某官承嘉命。稽诸卜筮、龟筮协从。使某告吉。主婚者曰、某未教之女、既以吉告。其何敢辞

纳徵

礼如纳吉仪。加玄纁束帛函书。宾致辞曰、某官以伉儷之重加惠某官、率循典礼有不腆之币、敢请纳徵。主婚者曰、某官貺某以重礼、某敢不拜受。辞毕。宾即函书授主婚者、主婚者受书以授执事者。主婚者之从者亦以函书进授主婚者、主婚者受以授宾、宾受书以授左右讫。主婚者揖就席。主婚者之执事者各彻礼物

请期

亦与纳吉同

亲迎

前一日、主婚者设次於大门外。其日、婿父公服告於禰庙。质明、婿具公服亲迎。执事者设婿父位於厅之正中。婿父即座。赞者引婿陞自西阶、至父座前北面再拜、进立父位前。父命之曰、躬迎嘉偶、釐尔内治。婿进曰、敢不奉命。退復位再拜。媒氏导婿之女家。其日、女氏主婚者公服告庙讫。宴会亲戚、醴女如家人礼。婿至门外下马。媒氏入告、赞者引婿就次。女从者请女盛服就寝门内南坐。赞者引婿出次。主婚者出迎婿於大门之东、西面揖婿入。主婚者入门而右。婿入门而左。执鴈者从婿后至寝户前北面立。主婚者立於寝户之东、西向。执鴈者陈鴈於庭。婿再拜。婿出就次。主婚者不降送。婿既出。女父母就正厅南向坐。保姆引女就父母座前北面四拜。父命之曰、往之女家、以顺為正、无忘肃恭。母命之曰、必恭必戒、毋违舅姑之命。庶母申之曰、尔悦听於训言、毋作父母羞。保姆及侍女导从女出门陞车。仪卫导前。应送者乘车从后。婿先还以俟

同牢

女将至婿家。执事者设座於寝室内、婿东妇西。设婿洗一於室之东南、妇洗一於西北。酒案於室之南楹正中设四爵两巹於酒尊之北、食案二於酒案之北。初昏、妇车至门。保姆请下车。赞者引婿出迎於大门内。婿妇同入、及寝门、婿先陞阶。保姆等导妇后陞。入室、婿盥於南洗、妇从者执巾、进水以沃之。妇盥於北洗、婿从者执巾、进水以沃之。盥毕。从者请婿妇各就座。执事者各举食案於婿妇之前。司尊者注酒。侍女以酒置於案上。婿妇饮讫。彻盏。司饌者进饌。侍女供饌於案。婿妇饌讫。彻饌。再饮再饌如初。侍女以巹注酒进於婿妇前、各饮毕。赞者请皆兴、立於座南、东西相向。赞拜。婿妇皆再拜。侍从引婿妇入室易服。婿从者餕妇之餘。妇从者餕婿之餘

庙见

妇至之明日、见宗庙。设主婚者拜位於东阶下、婿拜位於其后。主妇拜位於西阶下、妇拜位於其后。诸亲拜位、男女各於主婚者及主妇后。其日、妇夙兴沐浴盛服。主婚者及主妇皆盛服、各就位再拜。赞者引妇进、诣庭中北面立。主婚者陞自东阶、诣神位前跪、三上香、三祭酒、读祝、兴。主婚者立於神位西。妇四拜、退復位。主婚者降自东阶、就拜位。主婚者以下皆再拜、礼毕

见舅姑

妇既謁庙、见舅姑。执事者先设舅姑位於堂上、舅在东、姑在西。妇沐浴盛服立於堂下、俟舅姑即座。赞者引妇就拜位四拜。保姆引自西阶至舅前。侍女奉枣栗授於妇、妇受之置位前案上。降阶、復四拜讫。诣姑前奉(暇去日改月)脩如舅前仪。执事者各彻讫。妇退、降自西阶至庭下、行四拜礼毕、妇退。舅姑醴妇如家人礼

盥馈

妇见舅姑之明日、行盥馈礼。其日、妇家备盛饌至婿家。妇从者设舅姑位於堂上、食案於堂中。妇夙兴沐浴盛服立於庭下。舅姑即座。妇四拜。保姆引妇陞自西阶至舅位之南。妇从者举食案於舅前。执事者以饌授妇、妇奉饌置於舅前。执事者加匕箸、进饌於姑、亦如之。食讫。妇从者彻饌。妇降阶就拜位、四拜礼毕。舅姑醴妇、如初。见礼

舅饗丈夫送者

其日质明、主婚者命执事者设宾席於正厅、东西相向。其席位从其宾之数。设酒案於厅之南楹。设食案於酒案之北。宾至。掌次者引宾先就次。主婚者出迎於大门之外。引礼者引宾出次。主婚者揖宾入。宾陞东阶。主婚者陞西阶。至厅、分东西相向立。赞礼唱鞠躬、再拜。宾主皆再拜、平身。主婚者揖宾各就座。执事者举食案进供於宾客主婚者之前。进酒进饌如常仪。会毕。宾主俱兴。宾立於东阶上、西向。主婚者立於西阶上、东向。执事者奉币以授主婚者、主婚者以授宾、宾受以授从者、降自东阶、从者奉币以从。宾出。主婚者送於大门外

姑饗妇人送者

其日、主婚者之执事者、设女宾次於中门之内。设女宾席於后堂、东西相向。设女宾亲党位於女宾之南、西向。设主妇亲党位於主妇之南、东向。设酒案於堂之南楹。设食案於酒案之北。女宾至。掌次者引就次。主妇出迎於次外。女赞引女宾出次。主妇接女宾同入。女宾陞东阶。主妇陞西阶。至厅、分东西相向立。女赞唱再拜。女宾及主妇皆再拜。主妇请女宾皆就位坐。侍女举食案进供於女宾主妇之前。进酒进饌如常仪。会毕。女宾及主妇皆兴。执事者奉币以授主妇、主妇受币以授女宾、女宾受币、降自西阶、以授从者、从者奉币以从。女宾出。主妇送於门外

庶人纳妇

洪武元年、令凡民间嫁娶、并依朱文公家礼行
○又令男女婚姻、各有其时。或有指腹割衫襟為亲者、并行禁止
○三年定、凡男年十六、女年十四以上、并听婚娶。先遣媒氏通言。女氏许之。次命媒氏纳采纳币。至期、婿盛服亲迎。主婚者礼宾。明日、妇见祖禰毕。次见舅姑。婿往见妇之父母

纳采

是日夙兴。主婚者告於祠堂云、某之子某、年已长成、未有伉儷、已议娶某郡某之女。今日纳采、不胜感愴。 【若宗子自婚、则自告】 媒氏奉书及礼物往女家、至大门外。主婚者出迎媒氏。媒氏入门而右。主婚者入门而左。陞堂、东西相向立。执事陈礼物於堂上及庭中。媒氏进诣主婚者曰、吾子有惠、貺室於某。某亲某有先人之礼、使某请纳采。主婚者对曰、某之子惷愚、又弗能教。吾子命之、某不敢辞。从者以书进授媒氏、媒氏奉书以授主婚者、主婚者受书以授左右讫。延媒氏就次。执事者各彻礼物。主婚者遂奉书告於祠堂讫。出迎媒氏陞堂。从者以復书进授主婚者、主婚者以授媒氏、媒氏受书以授执事讫。请退。主人请媒氏以酒饌。请从者於别室。皆酬以币。使者復命婿家。婿家復告祠堂

纳币请期 【古有问名纳吉。朱子家礼止用纳采纳币、以从简便】

其日、婿氏主婚者、备书及礼物於庭。媒氏省视讫。遂奉书及礼物至女家。主婚者出迎。媒氏入门而右。主婚者入门而左。陞堂、东西相向立。从者陈礼物於堂及庭中。媒氏进诣主婚者前曰、吾子既修好於某、某使某来成礼。主婚者曰、备礼有加、敢不重拜。从者以函书授媒氏、媒氏以授主婚者、主婚者受书以授左右讫。左右以復书进授主婚者、主婚者以授媒氏。媒氏受书、復致命曰、某使某请吉日。主婚者曰、某固听命。媒氏曰、请以某甲子。主婚者曰、敢不承命。媒氏请退。主婚者留媒氏宴饗、如纳采之仪

亲迎 【有故、听以媒氏往迎】

