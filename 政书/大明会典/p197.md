<!-- { "loadSidebar": true } -->
主于座讫。内赞奏四拜。 【传赞陪祀官同】 典仪唱奠帛行初献礼。乐作。导引官导
上至
太祖神主前。奏搢圭。奏献帛。献讫、奏献爵。献讫、奏出圭。奏復位。
各庙捧主官捧帛爵诣
各庙献讫。奏诣读祝位。内赞奏跪。奏读祝。读祝官读讫。奏俯伏、兴、平身。 【传赞同】 奏復位。乐止。典仪唱行亚献礼。乐作。 【仪同初献、惟不献帛读祝】 乐止、典仪唱行终献礼。乐作。 【仪同亚献】 乐止、太常寺卿进立西向、唱赐福胙。内赞奏跪。奏搢圭。光禄寺官以福酒跪进。内赞奏饮福酒。
上饮讫。光禄寺官以福胙跪进。内赞奏受胙。
上受讫。奏出圭。俯伏、兴、平身。奏四拜。 【传赞百官同】 典仪唱彻饌。乐作。执事官彻饌讫。乐止。太常寺卿诣
神主前跪奏礼毕。请
还宫。乐作。内赞奏四拜。 【传赞同】 乐止、典仪唱读祝官捧祝、进帛官捧帛、各诣燎位。乐復作。内赞奏礼毕。乐止。
上捧
太祖主、遣官捧
各庙主捧
睿宗主、各诣
寝殿奉安。
上易服还宫。大乐鼓吹振作
祝文
维嘉靖　年　月　日
孝玄孙嗣皇帝御名敢昭告于
太祖高皇帝。
孝慈高皇后。
成祖文皇帝。
仁孝文皇后。
仁宗昭皇帝。
诚孝昭皇后。
皇高祖考宣宗章皇帝。
皇高祖妣孝恭章皇后。
皇曾祖考英宗睿皇帝。
皇曾祖妣孝庄睿皇后。
皇祖考宪宗纯皇帝。
皇祖妣孝贞纯皇后。
皇祖考孝宗敬皇帝。
皇考睿宗献皇帝。
皇兄武宗毅皇帝。
孝静毅皇后。曰、兹者恭上
皇考庙号尊諡礼成。爰奉
神主、謁
祖祔祭。迎延
列圣、同赐鉴歆。谨此躬祭之诚、以申合享之礼。尚
享
乐章
迎神 【太和之曲】
太室巍巍。
九庙肇祀。
皇圣居歆。惟
昭考假只。昭假维何。欣天伦攸叙。
宗祏有严开万祀伊始
初献 【寿和之曲】
酌彼鬱鬯。玉瓚是将。敬哉捧盈。有飶其香。儼
皇祖在上。
大圣在旁。合享交欣。
大容洋洋
亚献 【豫和之曲】
乐奏既和。礼严再献。黄流载觴。玉露斯湛。烝(上鹿下各)
祖考。式衎以宴。
神其醉上。用嘉我明荐
终献 【寧和之曲】
玉齐维醑。万舞盈庭。尊
祖享亲。乐奏礼行。式序式和。祀事孔明。於赫
圣灵兮、賚我思成
彻饌 【雍和之曲】
籩豆有践兮、敬彻不遑。礼仪卒度兮、既敕既匡。
神之听之兮、昭格洋洋。保我子孙兮、惠锡无疆
送神 【安和之曲】
云舆肃肃兮
灵驾归。閟宫侐兮瞻依。我其夙夜兮敬敢违。愿言顾歆兮、俎豆光辉
嘉靖十八年
献皇后祔庙仪
梓官发引南祔、至通州、即以其日题
主。次日奉
神主入慈寧宫。 【仪具丧礼下】 俟南祔葬毕、祔
庙。先期、太常寺奏祭祀、请
钦命大臣九员以祔享告于
太庙
群庙。八员候祭日捧
各庙神主。
諭文武官及命妇照例陪祭。先期一日、太常寺官设牲醴于
太庙。司设监设
神座于
睿宗庙。锦衣卫设仪卫于
午门外。是日早、内执事设酒饌于
慈寧宫。设衣冠于几筵前。进
神主舆于殿前。设衣冠舆于丹陛上。内导引官导
上诣拜位。奏四拜。兴。立于拜位之东、西向。内侍官诣
灵座前、跪奏请
慈孝献皇后神主降座陞舆、诣
太庙祔享。奏讫、
上捧
神主、由殿中门出、奉安于舆。内执事官捧衣冠置于舆、后随。内侍擎繖扇如仪。
上至右顺门。具祭服、陞輅后随。文武百官具朝服于金水桥南、跪迎
神主舆。候
驾过、退。文官四品以上、武官三品以上、陪祀命妇、先由
东安门入、各就拜位。东西近两廡稍北、障以帷幕。
驾至
太庙南门。
各庙遣官捧
列圣帝后主、以次奉安。
上降輅、诣舆前、跪。太常寺官奏请
慈孝献皇后神主降舆。
上搢圭。捧
神主出舆、由中门入。内侍官捧衣冠随入。至
庙丹陛上。典仪唱乐舞生就位、执事官各司其事。唱迎神。乐作。典仪奏
慈孝献皇后謁
庙。
上捧
神主入。内侍官捧衣冠随入。内赞奏就位。
上捧
神主就位、安于拜褥上。太常寺卿奏
孝玄孙嗣皇帝御名躬奉
皇妣慈孝献皇后祔
庙参拜。内赞奏五拜三叩头礼。
上捧
主朝上立。太常寺卿唱赐座。
上捧
主安于
睿宗庙神座。出圭。復位。导引官导
上至香案前上香如仪。復位。奏四拜。 【传赞陪祀官同】 典仪唱奠帛行初献礼。
上至
太祖神位前、献帛、献爵、讫。復诣
高皇后神位前献爵。復位。
各庙俱捧主官捧帛爵献讫。内赞奏读祝。读讫、俯伏、兴。復位。行亚献礼。女官奏
中宫献
太庙爵。皇妃八氏献
八庙爵。 【仪同初献】
上復行终献、如初献礼毕。饮福、受胙、以至彻饌、送神、乐作、乐止、俱如仪。礼毕。
上捧
太祖主、各捧主官捧
各庙主、奉安于
寝殿。捧
睿宗主官、同内侍官捧
慈孝献皇后主、奉安于
睿宗庙。礼毕、
上还宫
祝文
维嘉靖　年　月　日
孝玄孙嗣皇帝[御名]谨昭告于
祖宗列圣帝后。曰、兹奉
皇妣慈孝贞顺仁敬诚一安天诞圣献皇后神主升祔
庙享。恭申祗謁。谨以牲牢醴齐粢盛庶品致祭。伏惟尚
享
乐章
迎神 【太和之曲】
肃肃凊庙。骏奔在焉。奉我
母慈、升祔告虔。百礼有壬。八音在宣。惟
列圣降灵、临享一筵
初献 【寿和之曲】
清酤载酌。篚帛既陈。肴核惟旅。有飶其芬。玉瓚初举。翼翼钦钦。以衎我
祖考。庶几格歆
亚献 【豫和之曲】
苾彼黄流。酌言至再。以烝以享。必敬必戒。惟
九圣在天。景福是介。伊嘏
考妣、俾式昌以大
终献 【寧和之曲】
爵献既终。鏞鼓有奕。济济蹌蹌。率我百辟。於皇
圣神既歆既懌。惠我无疆。保子孙千亿
彻饌 【雍和之曲】
享礼既备。豆彻敢迟。终事有严。敬而将之。肇祀孔明。式永我孝思
送神 【安和之曲】
瞻
云驾兮翩翩。
神洋洋兮在天。
清庙兮肃肃。奉烝尝兮、於万斯年
隆庆元年
孝洁肃皇后祔庙仪
先期、内府该衙门恭製
太庙及
庙寝内
孝洁肃皇后合用神座仪物等项。先一日、遣官以升祔
世宗肃皇帝告于
太庙。即以
孝洁肃皇后祔享同告。是日、执事官设酒饌于
奉先殿西夹室。内侍官设
神主舆、衣冠舆、于
奉先殿左门外。至期、遣官以祔享告于
西夹室。行礼如常仪。告毕、内侍官跪奏请
孝洁肃皇后诣
太庙祔享。奏讫、恭捧
神主、及内侍官捧衣冠、俱由左门出、奉安于舆。执事者擎执繖扇如仪。至
午门内、候
世宗肃皇帝神主至、以次迎至
太庙南门外。太常寺官跪奏请
孝洁肃皇后神主降舆、诣
太庙祔享。内侍官恭捧、随
世宗肃皇帝神主、由左门入。又内侍官捧衣冠随入、立于
世宗肃皇帝衣冠之次。
上捧
世宗肃皇帝神主、置于褥位讫。内侍官捧
孝洁肃皇后神主、随置于褥位之右。内侍官退。其謁
庙锡座等礼仪、俱与
世宗肃皇帝同行。祭毕、
世宗肃皇帝神主还几筵。内侍官捧
孝洁肃皇后神主、奉安于
庙寝。其衣冠、同
世宗肃皇帝衣冠奉安于
太庙、俱第九室


大禘【今罢】

嘉靖十年定
前期
上告
庙如常仪。太常寺奏致斋三日。备香帛牲醴、如时享仪。锦衣卫设仪卫侍从。太常寺卿奉请
皇初祖神牌、
太祖神位、于
太庙。正殿安设。是日早、
上具翼善冠黄袍、御奉天门。太常卿跪奏、请
圣驾诣
太庙。
上至
太庙门外、降轿。导引官导
上入御幄、具祭服出。由殿左门入。典仪唱乐舞生就位、执事官各司其事。内赞奏就位。典仪唱迎神。乐作。内赞奏四拜。 【传赞百官同】 奏上香。导
上至
皇初祖
太祖前、俱三上香、讫。奏復位。乐止。典仪唱奠帛行初献礼。乐作。内赞导
上至
皇初祖前奠帛献爵。復导至
太祖前。 【仪同】 典仪唱读祝。奏跪。 【传赞眾官皆跪】 乐暂止。内赞赞读祝。读讫。乐作。内赞奏俯伏、兴、平身。 【传赞百官同】 乐止。典仪唱行亚献礼。乐作。乐止、復唱行终献礼。乐作。乐止。太常卿进立于
皇初祖前、西向、唱赐福胙。
上饮福受胙。兴。奏四拜。 【传赞百官同】 典仪唱彻饌。唱送神。内赞奏四拜。 【传赞百官同】 典仪唱捧祝捧帛诣燎位、唱望燎、俱如仪。太常卿捧
皇初祖神牌诣燎所。内赞奏礼毕。乐止。
上由殿左门出。至
太庙门外。导引官导
上入御幄。易常服。还宫
祝文
维嘉靖　年　月　日
孝玄孙嗣皇帝[御名]敢昭告于
皇初祖帝神。曰、仰惟
先祖、肇我厥初。发祥钟灵。啟我
列圣。追慕
德源。敬兹报祭。愿
来格斯。奉
皇祖太祖高皇帝配侑。尚
享
乐章
迎神 【元和之曲】
於惟
皇祖、肇创丕基。钟祥有自、曰本先之。奄有万方。作之
君师。追报宜隆、以申孝思。瞻望稽首、介我休禧
初献 【寿和之曲】
木有本兮水有源。人本祖兮物本天。思报德兮礼莫先。仰希鉴兮敢弗虔
亚献 【仁和之曲】
中觴载升。至此瑶觥。小孙奉前、愿歆其诚。乐舞在列。庶职在庭。
祖鉴孔昭。锡佑攸亨
终献 【德和之曲】
於维兮
先祖、延庆兮深高。追报兮曷能。三进兮香醪
彻饌 【太和之曲】
芬兮豆籩。洁兮黍粢。
祖垂歆享。彻乎敢迟。礼云告备。以讫陈辞。永裕后人、亿世丕而
送神 【永和之曲】
禘祀兮具张。佳气兮鬱昂。
皇灵锡纳兮喜将。一诚通兮万载昌。祈鉴佑兮天下康。仰源仁浩德兮曷以量。小孙顿首兮以望。遥瞻冉冉兮、
圣灵皇皇

大明会典卷之八十八
庙祀三
荐諡号

永乐元年上
太祖高皇帝
高皇后諡号仪
前期三日斋戒。遣官祭告
天地、
宗庙、
社稷。鸿臚寺设册宝舆、及香案于
奉天殿。是日早、内侍先以册宝置于案。太常寺先设册宝案于
太庙门外丹陛上。
皇考
皇妣神御前、各设册宝案。鸿臚寺设册宝舆于
奉天门外御道上。锦衣卫设卤簿。教坊司设中和韶乐大乐如常仪。文武百官具祭服诣
太庙门外立俟。执事官并宣册宝官、先从
太庙右门以序立于殿右。
上具袞冕御华盖殿。捧册宝官四员、各具祭服于
奉天殿东西序立。鸿臚寺奏请行礼。导驾官导
上出奉天殿册宝案前。捧册宝官各捧册宝前行。导驾官导
上行至奉天殿丹陛上。捧册宝官各以册宝置綵舆内。卤簿大乐前导。
上乘舆、随綵舆后行、至
午门外。降舆、陞輅、至
太庙门。文武百官皆跪、俟綵舆过、兴。
上降輅、随綵舆至
太庙中门外。置綵舆於中道。捧册宝官各於綵舆内取册宝前行。
随行至丹陛上。捧册宝置於案。典仪唱乐舞生就位。执事官各司其事。内赞奏就位。导引官导
上就拜位。典仪奏迎神。奏乐。乐止。内赞奏
