<!-- { "loadSidebar": true } -->
凡访保。成化十八年奏准、各国通事止一名者、访保一名、不支米办事
○嘉靖元年奏准、通事丁忧、缘事未结、俱不作缺。其有见缺十人以上、及一国全缺者、照旧行各边镇巡官、访保精通夷语、身家无过、人物齐整字画端楷、语音洪亮者、每缺起送一人、前来补考
○十九年议准、通事见缺访保送部收考、转送该寺教习者、俱不得过正额之半。若本国正额止一名者、许收候缺一名。凡遇候缺既尽、正额有缺、许鸿臚寺呈部奏请访保、照例考满、不必拘见缺十人、及一国全缺之例
凡考试教习。嘉靖二十五年题准、礼部会同吏部、将在馆通事序班人员、通行考试、分為三等题请。一等照旧在馆供事。二等量加罚治、姑容习学。三等、黜退為民。其未经授职通事人等、本部仍各选委年深通事序班、题请照旧教习。每日书写番汉字语一张。每月朔朢责令该馆序班考校。月终、提督主事考校。季终本部通将各馆官员通事人等、参错出题、严加考校。如一年三次考居三等、通事人等本部即时量责。序班等官、年终类题罚治。以后通事食粮冠带授职等项、仍各案候、俱以三六九年為期、通将各馆官员人等、一併严加隔别考试。其夷语通晓者、许照例迁转留用。不通者、径自黜退為民、不许照常扣日、挨资求进
○二十八年题准、各馆中抡选年深通事晓夷语者一人、立為教师。不分有无夷人、每日黎明时、进馆督率各该通事人等、演说夷语、中有未能尽晓者、遇有该边原来伴送通事、许令教师询访、务求通晓音字。如二年之中、教习有效、候类考之时、具名奏请擢用。本部仍置卯簿一扇、行令提督主事、每五日令各馆官生画卯。如有不到者、明书於各名之下。每日朔朢、教师引领生徒、将所习音字抽试数字、夷语演说一遍。季终提督官将卯簿封呈本部、以凭季考兼论其勤怠。岁终备开考语封本部、以待三年通考其廉污。季考及三年通考之时、必合字与音、相兼考校
凡考满。成化十八年奏准、通事序班等官、三六九年满、俱礼部考过夷语精熟、查访无过、量出考语、咨送吏部。六年考察京官之期、亦从本部查访、备开揭帖、径送考功司
○嘉靖二十六年奏准、通事官生、三六九年考满、该鸿臚寺起送到部者、查无违碍、仍旧取官对考、如果夷语精通、准令给由。若夷语欠熟、发回习学、候三箇月再考。又不称者、径自黜退為民
○万历四年奏准、通事序班官给由、或遇公□、或发回习学补考、或候对考官、每遇季终、不拘人数多寡、礼部查明类考、咨送吏部。其缘前各项不能尽如俸满之期者、须明註咨内
凡出差。弘治九年奏准、通事出差、违限半年、照例送问、虽有公文、不与准理。违限一年、及养病服闋、二年之上作缺。待其到京、俱令守缺、不许作协同办事名色
○十一年奏准、南方海外诸国、不必差官送还。如果原来通事、别有事故、夷人奏讨不已者、礼部奏请定夺
○嘉靖二十九年题准、番僧贡回、差通事序班、给批定限、送至四川巡抚衙门交割。止许在省、守候批文、不许跟同前去
○三十三年题准、暹罗国使臣告称驛递刁难。差通事序班、给批定限、送至福建布政司交割
○三十八年题准、女直夷人贡回还、差通事序班、押送出境
○四十三年题准、通事故纵夷人、诈害驛递、改行兵部差指挥等官伴送
○万历四年题准、兵部差官、不諳夷语、致各夷沿途生事益甚。仍差通事序班押送。但有不自检飭、不能鈐束夷人、许所在官司、申呈参革凡通事违犯。成化十九年题准、通事有犯赃私、照吏典例
○弘治九年奏准、各国戴头巾通事不许遇例上纳粮草、及一应经商买卖、旷废职业、违者、参问革役
○嘉靖十七年奏准、在馆通事序班、办歷勤谨、夷语精熟者、该寺具奏、量加俸秩。如有恣肆旷废、唆诱夷人為非、受贿作弊、抗违该司提督官者、俱听礼部指名参究
○二十九年题准、通事分拨各馆之后、不许夤缘告改别馆、违者、本部参究
○三十年题准、通事今后有患病、至一年、给假违限、至六箇月、託病不考、至三次、及不赴画卯、至三箇月者、官听本部参革冠带。通事以下、听本部径自查革
○万历七年议准、各馆通伴员役、指称引领交易、替代使用名色、科歛贡夷财物者、礼部悉心体访、责令提督主事、不时呈报、轻则径自处治。重则具奏论罪

大明会典卷之一百十
给赐一
在京官员人等【公差附】
登极

凡
皇帝登极、赐在京文武群臣、及军民人等、银绢布钞。宣德十年、公、银六十两。候、□、駙马、五十两。一品、二品、四十两。三品、二十两。四品至五品、递减五两。六品至八品、递减二两。九品、四两。杂职、三两。故侯伯之家、及未承袭者、各十两。将军校尉军匠人等、各二两。优给幼官、并纪录幼军、各照本等例减半。办事官、监生、生员、人材、吏典、阴阳、医士、乐人、各绢一疋。在京厢民工匠厨役僧道人等、各布一疋。营造山陵军人、钞一百贯、乾鱼三斤。听选公差、及四夷朝贡人员、各赐钞有差
○弘治十八年、公、侯、駙马、伯、银二十两。一品、二品、十五两。三品、十两。四品、八两。五品、六两。六品、七品、五两。八品、九品、四两。杂职、三两。操备及营操官员、皆同。故侯伯之家、及未承袭者、各五两。优给幼官、及鰥寡老疾军官、一品、二品、银六两。三品、四两。四品、五品、三两。六品以下、二两。杂职、一两。优养军官母妻见存者、各银二两。将军旗校军匠驯象养马人等、及操备等项旗军、各银二两。纪录幼军、各银一两。办事官、监生、生员、天文生、乐舞生、医生、各绢一疋。在京吏典知印承差坊厢裡老民匠厨役乐人、各布一疋。听选公差官员人等、各赐钞有差
○正德十六年、公、侯、駙马、伯、银三十两。一品、二品、二十五两。三品、十五两。四品、十二两。五品、及七品、递减二两。八品、九品、四两。杂职、三两。优给幼官、及鰥寡老疾军官一品、二品、银八两。三品、五两。四品、四两。五品、三两。六品以下、二两。杂职、一两。故侯伯家、及优养军官母妻以下、俱准弘治十八年例。会试中式举人、各绢一疋
○隆庆元年、公、侯、駙马、伯、紵丝四表里。文官一品至九品、各给与应得
誥敕。先已给领者、与进应得勋阶一等。品同职衔不同者、照见任改给。署职者、与实授。试御史、试中书、候实授、庶吉士候授官之日、各补给。其有愿移封者听。若先已移封、今给与本等
誥敕。武官、一品、二品、三表里。三品、二表里。四品、一表里。五品、六品、各紵丝一疋。杂职、绢一疋。试镇抚百户、各绢四疋。史馆官生、礼部铸印局儒士、顺天府学生、四夷馆译字生、锦衣卫听差并营操舍人、钦天监天文生、太常寺乐舞生、太医院医士、武学官生、每名绢一疋。优给优养官、一品、二品、银五两。三品、四两。四品、五品、三两。六品以下、二两。优养军官母妻、每口银二两。将军旗校力士军匠驯象养马及操备等项旗军勇士、并营操家丁、每名银二两。纪录旗校力士幼军、每名银一两。修理山陵官军官、照前给与表里绢疋。军每名二两。其已支领者、不许重支。各衙门歷事监生、正歷、免二箇月。杂歷、免一箇月。长差、三箇月。见在监者、先造册送吏部、候拨歷到部之日、照数减免。各衙门办事官、免办一箇月。知印并各当该吏三箇月。承差并办事吏二箇月。周岁办事吏一箇月。罚班官吏、每一年减一箇月。其见在听拨当该办事者、吏部各造册、案候著役之日、照数减免。阴阳人、医生、顺天府坊厢里老、各衙门民匠及厨子乐工、每名绵布一疋。各边军、每名银二两。差官往各镇颁给。六年赏如元年例。内增杂职、并太常寺冠带协律郎等官、每员绢二疋。东宫带刀舍人赏同。东宫各卫侍卫舍人应袭、并书写应舍、每名绢一疋。翰林院习字生员、三大营侯伯应袭舍人、及内官监冠带匠役赏同。织染局种蓝军匠、每名银一两

纂修

凡修
实录。永乐元年、赐监修官、银一百两、綵币六表里、织金纱衣一套、鞍马一副。总裁官、银八十两、綵币五表里、织金纱衣一套、鞍马一副。纂修官、银五十两、綵币四表里、纱衣一套。催纂兼誊写官、银三十两、綵币二表里、纱衣一套。催纂官、银二十五两、綵币二表里、纱衣一套。誊写监生生员儒士、各银十两、钞三十锭、綵币一表里。誊写吏、各银八两、钞三十锭、綵币一表里。催督誊写官、钞二十锭、绢二疋。办事吏、各钞二十锭、绢一疋
○弘治四年、赐监修官、总裁官、各银八十两、綵币四表里、罗衣一套、鞍马一副。副总裁官、银八十两、綵币四表里、罗衣一套。纂修官、银三十两、綵币四表里、罗衣一套。催纂官、银二十两、綵币二表里、罗衣一套。誊录官、银十五两、綵币二表里、罗衣一套。收掌文籍官、银十两、綵币二表里。誊录监生、银五两、綵币一表里。办事吏典、钞二十锭、绢一疋各色人匠、钞二十锭、布一疋。官陞擢事故去任、及监生事故去者、又近不一、赏賚有差
○嘉靖四年、赏如弘治四年例。惟纂修官、收掌文籍官、各减一表里。续添誊录官、赏如监生
○万历二年、赏如嘉靖四年例。其罗衣一套、折衣罗三疋。收掌官、赏银十五两、綵币二表里、折衣罗三疋。史馆誊录官、银十两、綵币一表里。译字官生、生员、赏如监生。史馆官吏、及校尉、赏如办事吏典。贴写官吏、赏如各色人匠
○五年、增稽考参对官、内侍郎、赏如纂修官。修撰等官、赏如收掌官
凡修
玉牒。万历四年、赐内阁元辅银四十两、大红紵丝四表里、新钞五千贯。次辅各银三十两、大红紵丝三表里、新钞三千贯。修校官、各银二十两、大红紵丝一表里、新钞二千贯。查对官、银十五两、誊录官、各银十两、俱大红紵丝一表里、新钞一千贯

经筵

凡
经筵初开。知经筵、同知经筵、并侍班官、各赐银五十两、綵币四表里、钞五千贯。通政大理侍班官、并讲书官、各银三十两、綵币二表里、钞三千贯。展书官、各银二十两、綵币一表里。侍仪并写讲章官、各银十两、紵丝一表里。俱钞一千贯。大汉将军、各绢一疋。仍
特赐阁臣蟒衣一袭。日讲官、各大红织金罗衣一袭。或冠带无常

视学

成化元年、
