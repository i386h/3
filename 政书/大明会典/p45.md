<!-- { "loadSidebar": true } -->
○又营建北京。以五军都督府、总摄天下屯政。增设卫所。调兴州营州等卫屯军、拱卫京师。照例七分下屯
○三年、以保定等八府、直隶京师、卫所三十七。徙大寧都司於保定府、领卫所一十二。各置屯田 【是后、元良哈屯田、捐之朵顏诸胡。蓟永一带、遂為边镇】 
○景泰六年题准、顺圣地土肥饶。筑立城堡。拨军耕种。定為则例起科
○又议准、沿边关营城堡、附近空閒地土。将见在关营军士、二分守关。一分屯种。见在守城军士、一分操练。一分屯种。每名拨田五十亩。委官提督耕种。子粒照例上仓凡设官管屯。永乐五年、令浙江江西湖广广西广东河南云南四川按察司、增置僉事一员、陕西福建山东山西按察司、增置僉事二员、盘量屯粮
○宣德二年、令巡按陕西监察御史、兼理屯田
○正统二年、添设浙江福建陕西等处按察司僉事各一员、提督屯田
○五年、令广东按察司推委僉事一员、提督屯种
○六年、添设贵州按察司副使一员、提督屯田
○七年、添设湖广布政司参政一员、按察司副使一员、提督屯田
○八年、令各处按察司、原无提督屯田官者、各添设僉事一员
○十年、添设陕西按察司副使一员、专一提督水利、及屯田
○十一年、添设山东按察司僉事一员、提督北直隶屯田
○景泰二年、增设山西屯田副使
○三年、令提督南京仓场、并巡抚南直隶苏松等府、及顺天北直隶各府都御史、兼提督屯种
○四年、添设山东按察司副使一员、监督永平等处收支、兼理屯田
○天顺元年、令本部差郎中四员、於宣府大同蓟州永平山海等处、提督粮储、兼理屯田
○成化五年奏准、凤阳仓粮。令本部监督英武飞熊广武三卫屯仓主事、就近兼管
○九年题准、行南京都察院差御史一员、巡视南京卫所屯田 【南京巡屯御史始此】 
○十一年、令云南按察司总督银场僉事、兼理屯田
○十三年、添设云南按察司副使一员、专管屯田
○二十二年、添设山东按察司僉事一员、专管屯种
○二十三年、裁革山东按察司管屯僉事。仍令巡察海道副使兼理
○弘治三年奏准、河南僉事、奉
敕提督直隶安庆等二十八卫屯种
○正德三年题准、每岁选差御史一员、请
敕督理北京、并直隶卫所屯种。比较子粒。禁革姦弊。年终更替 【北京巡屯御史始此】
○嘉靖四年题准、将南昌卫饶州抚州千户所屯田、坐落池州府地方、许令江西屯田僉事带管。凡词讼有干屯政者听其综理。仍给关防、以便行事
○八年题准、南京卫所屯田、地方广阔。巡屯御史、周岁不能遍歷。请给
敕印、定限以三年為满
○又题准、在京并直隶各卫所屯种、照南直隶事例、都察院差委御史一员、领
敕清查。三年一替。其屯田僉事裁革
○十二年题准、贵州屯田水利二事、责令各该分巡官、各照地方管理。提学官不必兼管
○十九年、令清军御史带管各省屯田事宜。各该管屯副使僉事、并分守官、悉听节制
○一十四年、令各卫屯田。有管粮通判处、行通判带管。其无通判处、行各该兵备官带管
○二十九年、令选风力重臣二员、督理北直隶山西宣大屯牧
○三十八年、令宣大添设同知一员、专管屯政
○隆庆二年、差都御史三员、一督理江南、一督理江北、一督理山西等处、各屯政。后罢
○三年、令给宣大兵备守巡
敕书、专理屯田。听巡按御史举劾
○万历元年、令巩昌府清军同知、临洮府管粮通判、各加管屯职衔、分理应隶卫所屯田
凡屯种徵折。洪武四年
詔、河南山东陕西山西淮安等府屯田、三年后、每亩收租一斗
○二十年、令陕西屯军、五丁抽一。税粮照民田例
○又令屯军种田五百亩者、岁纳粮五十石
○又令陕西临洮、岷州、寧夏、洮州、西寧、甘州、庄浪、河州、甘肃、山丹、永昌、凉州等卫、军士屯田、每岁所收穀种外。餘粮以十分之二上仓、给守城军士
○三十年
詔、广西迁仁屯田所土兵、免纳屯粮
○三十五年、始定科则。每军田一分、正粮十二石。收贮屯仓。听本军支用。餘粮十二石、给本卫官军俸粮。每卫以指挥一员、每所以千户一员、提督。都司不时委官督查。年终上仓。并给过子粒数目、造册赴京比较
○永乐二年奏准、屯田所受、每粟穀、糜黍、大麦、蕎、穄、各二石、稻穀、蜀秫、各二石五斗、穇、稗、各三石、并各准米一石。小麦、芝麻、与米同
○又令每军分田三十亩。计远近屯堡三百六十七所。以减轻例、徵粮四石
○二十年
詔、各都司卫所、下屯军士、其间多有艰难、办纳子粒不敷。除自用十二石外。餘粮免其一半。止纳六石
○洪熙元年、令每军减徵餘粮六石、共正粮一十八石上仓
○宣德十年
詔、各都司卫所、下屯军士、正粮子粒一十二石、给军士用。不必盘量。止徵餘粮六石、於附近军卫有司官仓交纳
○正统元年奏准、陕西旗军餘丁、所种屯田五十亩之外、每亩纳粮五升
○二年、令每军正粮免上仓。止徵餘粮六石 【科则至是始定】 
○三年、令四川都司卫所屯种水田者、纳米。陆地者、纳豆。无豆者、抵斗折米
○七年、减延绥等处屯田军子粒。每百亩、岁纳六石者、止纳四石
○又减陕西行都司屯田子粒。每百亩、岁纳一十石
○又减延绥等处屯田子粒。每百亩、岁纳八石
○十年奏准、福州左右中卫、并延平卫屯田、准照民间秋粮事例、每石折银二钱五分。解京济边
○又减陜西行都司等处屯田子粒。岁纳八石
○十二年、令开平卫屯军。餘粮六石、减免一石
○成化六年、令陜西延绥等处屯田。每军百亩、徵草二束
○九年、令榆林以南、招募军民屯田。每一百亩、於邻堡上纳子粒六石
○弘治二年题准、成都右等卫屯田。每粮一石、折银二钱六分。布政司贮库、听支军粮
○八年奏准、福建行都司所属建寧延邵三卫、都司所属福州左等卫屯田。每石折徵银二钱五分、解京济边
○十一年题准、洪川顺圣川地土。每一顷、徵粮三石。每分、二顷五十亩、共粮七石五斗、照旧徵草十束。於原定仓场上纳。愿依前例折银者听
○十五年议准、京卫新增地亩。每粮一石、折银二钱。寻议轻减、每亩徵银一分五釐。在京赴太仓、在外赴附近有司交纳。放支官军月粮
○十六年题准、浙江除昌国卫田亩数多。温州卫田地膏瘦外。其餘各卫所屯军、全纳子粒六石者、每年本折中半。每石徵银二钱五分。附近有司官库收贮备支
○十七年议准、成都右等卫所屯地。山冈瘠薄、难纳本色。每石折银三钱
○又议准、山东登菜沿海瘠地。照轻科则例、每亩三升三合
○嘉靖八年奏准、浙江爵谿所屯田。并象山县民带种本卫中前千户所屯田。照有司秋粮折银事例、每石徵银二钱五分
○又令蓟州三十三卫所、先年丈出屯粮餘地。自八年以后。比照通州等卫地亩减徵事例、每亩徵银一分五釐、解纳蓟州库、以备官军折俸
○又令辽东各该卫所。除见种屯田。每五十亩、办纳屯粮一分外。其餘关银粮、样田粮、并赡军养马奏讨等项各色、悉与革除
○九年题准、南京各卫新增田。每亩止纳银一分六釐、似為过轻。令每亩量加五釐。熟田内、每亩止纳三升三合者、陞科五升三合五勺、以备欠额 【新增地亩银、至是每亩徵银二分五釐】 
○十二年议准、福建建寧左右卫屯田。不论旧额新增、会计除彀成化年间实徵本折旧数外。左卫、踏出实有开荒田三十六顷五十一亩。该增粮六百一十六石二斗。右卫、有开荒田一十五顷三十三亩。该增粮三百一十二石八斗。照例每石折徵银二钱五分、与同旧额折色解京。其该纳本色田粮。仍每石折银三钱五分、通融给军。其餘折补、并荒陷不堪、无种无徵粮田、尽行停徵
○二十年议准、查勘过天津等二十卫所、新增地一万四千五百二十六顷零、除荒硷水占不堪外。实堪种徵银不等地、六千五百七十四顷二十九亩七分零。该徵租银九千六百一十两二钱七釐九毫六丝五忽。照则依期与原额屯粮一併徵纳
○三十八年议准、大同屯田。折粮五万三千五百二十石七斗七升零。原折银一万六千七百八十五两七分零。通融折纳。惟期不失原数。其加增银两、尽行除豁
○四十四年、勘过真定卫实在地五千一百五十二顷八十六亩六分七釐五毫三丝。其堪种地、每亩徵粮二升五合六勺。徵银九釐。沙薄下地、每亩徵粮一升三合三勺。徵银五釐。神武右卫左后前中所、原额军粮、一千五十石六斗六升九合五勺。银、一百六十八两八钱二分四釐八毫。令丈勘、均徵粮八百八石二斗一升九合二勺八抄九撮七圭。均徵银四百二十二两三钱七分八釐
○隆庆二年、令宣镇屯种官地。每亩原徵粮不及一斗者、照旧徵纳。如一斗以上者、亦以一斗為止。其地亩起科、新增牧地等项田土。应徵粮石、酌量定為三等。除本色照旧。米豆中半折色、照各城堡月粮则例上纳。该镇屯田地亩等粮、以原额為準、以后虚增粮数、尽行除豁。将来徵收、务足一十八万四千五百三十五亩之数
○三年议准、将保德所屯粮、照依先年旧规。每石徵银五钱。永寧州马房等处屯田。係原额者、照旧徵银八钱。係新增者、改徵三钱。依期照数完纳
凡督比屯种。洪武三十五年、令各处卫所。每卫委指挥一员、每所委千户一员、提督屯种。年终、以上仓并给军子粒数目、造册赴京比较。各该都司、每岁、仍委指挥一员督察。年终、同赴京復奏
○又令各处屯田卫所。每军岁徵正粮一十二石。直隶、差御史比较。各都司所属、巡按御史、同按察司掌印官比较。年终、造册奏缴户部。不及数者、具奏降罚。所收子粒、行御史等官盘查
○永乐二年、令各处卫所。凡屯军一百名以上、委百户一员、三百名以上、委千户一员、五百名以上、委指挥一员、提督。不及一百者、亦委百户一员提督。若官员军餘家人、自愿耕种者、不拘顷亩、任其开垦。子粒自收。官府不许比较
