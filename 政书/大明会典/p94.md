<!-- { "loadSidebar": true } -->
○又令灶户除全课二十丁三十丁以上、通户优免。若殷实灶户、止当灶丁数名。亦止照见当丁数贴灶。此外多餘丁田、俱发有司官差其餘该课盐丁、亦照原议丁田津贴。免其差徭夫马。若奸民诡寄田粮。及豪强灶户、全家影占差徭者。就将多餘丁田、照数收补逃故灶丁。诡寄不多者。依律问罪。田粮改正
○七年奏准、灶户死绝充军者、即以本场新增出幼空閒人丁拨补。如无、方许於附近民户僉补
○十六年奏准、淮扬二府各场灶丁、有欠税粮者、止许催促。不许拘拏监追。犯罪者、行运司提问。亦不许径自拘扰。户内该解军役、另僉相应人丁管解。不许将见办盐课灶丁、一概僉解
○议准、巡盐御史每三年一次、查审各场灶丁。其正丁、就将餘丁帮贴。不拘户籍同异。务使均平
○十八年议准、办纳盐课灶丁、一丁至三丁者、每丁免田七十亩。四丁至六丁者、每丁免田六十亩。七丁至十丁者、每丁免田五十亩。十一丁至十五丁者、每丁免田四十亩。十六丁至十九丁者、每丁免田三十亩。二三十丁者、全户优免。中间该免之外、若有多餘田亩、方许派差。如有将田准丁办盐者、一体照数除免。其有丁无田者、不许他人将田请寄户下、影射差役。违者问罪。照例充灶
○正德元年奏准、各该巡盐御史、清查灶丁原给滩荡。见在者、给与领业。逃亡者、给增出空丁、或投充人役、预补原课
○六年议准、以后灶户犯罪在抚按衙门觉发者、除人命强盗重情外。其餘一应轻罪、俱行巡盐御史问罪。不许动輒勾扰。附近州县人民、如藏匿灶丁、侵占草场。运司行文提问、而有司坐视者。有罪人犯、听巡盐御史查提问拟。州县官吏、一体参究
○八年奏准、两淮盐场水灾渰死灶丁、遗下盐课、暂准分豁。候有復业出幼人丁顶补。渰消在仓盐课、照例免陪。遇有商人该支之数。查照年分、均匀撘配。免纳賑济银米。许其自买勤灶餘盐补数。被患灶丁賑济、量给器具、起盖灶房
○十一年议准、长芦运司灶户、照依有司上中下户则例、编审造册。除上中户丁多力壮者、量将二二丁帮贴办盐。此外多餘人力、照旧编当别项差役。下户者、止令营办盐课。一切夫役、民快、边餉、马价、军器等杂差、俱与优免
○又令长芦运司、每五年一次、选委能干佐贰官一员、亲诣有场分州县。会同各掌印官、将概场人户、照依均徭则例、逐一编审。丁力相应者為上户。独当总催一名。次者、两户朋当一名。贫下者、听其著灶
○十五年、令各府州县囚徒、情罪深重者。不论远近、俱发本省盐场缺人锅下、照依年分煎盐。抵办逃亡灶丁课额
○嘉靖元年、令长芦海滩附近灶民、修濬滩地、摊晒盐亩者。每年以十分為率、止取三分、补纳逃亡额数。如遇风雨不结年分、即為减免
○九年、令运司将一应无碍官钱、及上司本司赃罚等项。悉糴米收贮、以备盐丁賑济
○十一年、令山东永利等场、有堪以耕种地?。许各灶丁开垦。收取花利。备办盐课
○又令两淮巡盐御史、严督分司官、招抚逃移灶丁
○十三年题准、今后有司、但有灶户告理归民。务要查册审实、申呈抚按详允。不许擅自更张
○十五年
詔、各处盐场、有因雨水损坏仓廒、消化盐课、曾经抚按官奏报勘实者。并免追陪
○十八年、令查通泰淮三分司所属盐场、掣过餘盐银五万两、賑济被灾场分灶丁。极贫无妻者、每丁给银三两、使自娶。死亡者、召募僉补。若有人民犯私盐徒罪以上者、补充灶丁。诸项差课、暂為宽贷
○二十四年议准、优免灶丁、除原额大小外、止以实徵小丁纳银之数為主。如六钱至七钱者、照旧三丁折算原额一大丁。免田一百亩。四钱至五钱者、四丁折算原额一大丁。二钱至三钱者、五丁折算原额一大丁。其餘一钱、必朋足一两八钱之数、方准算原额一大丁。俱免田一百亩。各县编僉之时、先行各场、备查原额大丁盐银若干。见在实徵小丁若干。某户见有几丁。每丁实办银若干。本户有田若干。应免若干。仍吊黄灶二册、查对明白、照数优免。此外多餘田地、照例与民一体科差。仍止出银津贴、不许力差烦扰
○二十七年议准、两浙运司石(□偃)场新涨沙地、除通洩盐水、并原係办盐採薪地亩、照旧起科、分拨除豁外。其上中二则、实该陞科田五万一百六十三亩三分二毫。俱自二十六年為始。每亩科粮五升五合。折银三分。共该银一千五百四两八钱九分九釐六丝。内係军民匠户得业者、行餘姚县随粮带徵。係灶户得业者、行该场随课带徵。通解运司贮库。遇有灶户逃移復业、及年时荒歉、量支賑恤
○隆庆元年题准、清查灶丁影射。行督抚、及行各镇军卫衙门。以后选充军人、务要互相保结。果係空閒民丁、方许投充。若係灶户、即行追回所给军装、押还该场问罪。若朦朧保结者、一体连坐。运司官员、亦要设法招徠。加意安抚。使其守土乐业
凡差官清理。永乐十三年、差御史给事中内官各一员、於各处闸支盐课
○十四年、差监察御史一员、巡视河间运司私盐
○宣德十年、差监察御史一员、於两淮通州狼山镇守、提督军卫、巡捕私盐
○正统元年、差侍郎、及监察御史、巡视长芦等处私盐
○三年、令取回两淮、两浙、长芦、整理盐法内外官、及御史等官
○又令两淮两浙长芦等运司、每岁各差御史一员巡视。及催督盐课
○十一年、令长芦巡盐御史、兼理山东盐法
○景泰元年、差侍郎二员、清理两淮两浙盐法
○二年、取回两浙巡盐御史、令镇守侍郎兼理盐法
○三年、令巡河御史兼理两淮盐法。裁省巡盐御史
○又令差监察御史二员、於两淮两浙巡盐
○七年、令广西按察司、各道分巡官、兼催督各该盐课司盐课
○又令四川按察司各道分巡官、兼督盐课
○天顺四年、令山西按察司分巡该道官、兼巡视河东盐池
○成化四年、差都御史一员、清理两淮盐法
○令两淮各场、每遇年终、选差有司官查盘盐课。每三年、巡盐御史亲诣各场查盘
○九年、差监察御史一员、於河东运司巡盐
○十七年、令云南布政司提督银场参议、兼理盐法
○二十三年、令陜西庆阳府、每岁委佐贰官一员、监支灵州盐课司商人纳马官盐。及民间食盐。皆以次相兼给放
○弘治元年、差侍郎二员、兼僉都御史、清理两淮两浙盐法
○二年、令福建清军御史、兼理盐法。仍照两淮等处巡盐御史例、年终具奏催办过盐课
○六年、添设广东按察司僉事一员、专理盐法
○十三年、差都御史一员、清理两淮盐法
○正德二年、令浙江水利僉事、往来苏松嘉兴等处地方、提督巡盐
○三年、差科道官各一员、查盘两淮运司革支商人引盐、变卖银两解京。又添差科道官、清查各运司在库并未卖引目
○十年、令陜西巡茶御史、兼理西漳二县盐课。关给引目勘合。设法开中
○十四年、令广东巡按御史、带管盐法
○又令福建巡海副使、照旧带管盐法
○又令山东守巡兵备官、统理山东六府、并徐宿二州盐法。大名兵备官、统理顺天等北四府、及彰德卫辉二府盐法
○嘉靖八年、令云南巡抚都御史、於布政司参政参议官员内、定委一员、专管盐法
○九年、令延绥西路、及寧夏管粮僉事、分管灵州大小二池
○十五年、令固原兵备副使、稽察批验所奸弊
○十六年、差都御史一员、清理盐法
○隆庆二年、差都御史三员、经理各处屯盐
○六年题准、各运司判官、责令驻札信地。专徵盐课。一切解银齎捧并不许差委
凡盐场官吏禁约。正统元年奏准、各盐运盐课司、及各场官吏、考满考退等项到部者、俱送户部发回住俸、责限催办未完盐课。其应考满未起程者、免赴京。亦住俸催办。完日奏请定夺
○景泰元年、令各盐场大使、守支九年、应考满者、原经收已派商盐、年久不至。准给与后至客商。其餘不尽之数、交盘见任官攒、依例给由
○又令运司同知副使判官等官、各定分司、催督盐课。不得更易互管。仍按季具数总司查併。遇有考满、止开该催分司盐数稽考。及有事故等项、但许附近分司带管。不得转委
○二年、令各处岁办盐课、经管官员、务依时督催煎办。按季开报合干上司。年终出给总足通关奏缴。如有拖欠、该九年考满、住俸催完、方准给由
○又令各运司提举司官吏、纵容库役门子、那移作弊。及分司官员、盐课司官攒、通同富豪总催鑊秤人等诈害客商。批验所监掣官员、并官攒、作弊害人、受赃满贯者。俱发边卫充军
○成化十六年、令各处盐课、次年正月不完者、该场官住俸杖追。分司并运司官、以十分為率、三分不完者、一体住俸。其各官三年六年考满、巡盐御史查勘任内盐课完足、方许起送。若九年考满、所属盐课、过违限期不完者、查送吏部降二级叙用。官攒丁忧事故等项、从巡盐御史委官、查盘经手盐课、交付接管官攒、方许离任
○弘治元年、令各处盐场官、仍旧九年考满
○二年、令巡盐御史、查考各处该年盐课。其有延至次年六月终不完者、於本衙门递降一级。运使六年不完者一体施行
○又令各巡盐御史、清查各运司提举司盐场官、自成化元年以后、未经考退者、不分在任改任、但於任内有报足通关、而亏欠盐课、一千引之上者、俱作素行不谨。一万引者、俱作贪官。分司三年之内、所属场分、各年有报完亏欠者、亦作不谨。六年、亦作贪官。俱行吏部定夺。其攒典不分见役去役、俱发為民
○又令冬盐场官攒、如遇分司官吏到场、及相识官员经过、科派总催头目、出办银货答应者、计赃彼此俱罪。其称拜见销牌解册者、俱问拟入已赃。若书算皂隶吏典人等、下场求索者、仍坐亲管官鈐束不严罪。各该运司、每场置立循环簿二扇。责见役总催、每月附写使用数目於上。月终齎送运司、递换书写。巡盐御史不时查究
○八年、令各运司运使、及分司官、任内盐课拖欠者、不许赴部考满。及别陞官职
○十二年、令各运司官考满。务开任内各年分、已办过正课若干。补课若干。如正课已完、补课未完者、亦不许申送给由
○十三年、令两淮盐课、自本年為始、逐年完办。不完、分司场官、革去冠带住俸。至次年六月不完、并将运使革去冠带住俸
○正德二年、令云南四川盐井官吏、各井盐课、务要逐年完纳。一年不完者、革去冠带住俸。三年俱不完者、本衙门递降一级。吏革役為民。受财作弊者、以枉法从重论。俱责成布按二司管盐官员、比较查理
○嘉靖二年、令各该盐运分司场官、今后不许擅收折色。违者、听巡盐御史问以不职罢黜。引盐改正

大明会典卷之三十五
课程四
钞关

