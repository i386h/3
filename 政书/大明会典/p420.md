<!-- { "loadSidebar": true } -->
○嘉靖十二年、以地方灾伤、题准行巡按御史带管
○二十九年、题差南北道御史一十四员、往直隶各省、清理军伍。兼照刷文卷。定以五年一次差遣
○二十四年、復以灾伤奏停、行巡按御史带管
○隆庆六年、復差

巡盐 【巡河附】

永乐十四年、初令御史巡盐
○宣德十年、选差御史一员、於直隶扬州府通州狼山镇、提督军卫巡司官旗弓兵人等、巡捕禁革私盐
○正统三年令、两淮、两浙、长芦等运司、每岁各差御史一员、领
敕巡视禁约、催督盐课
○十年、令长芦巡盐御史、兼理山东盐法
○成化八年奏准、山东济寧州、直抵南京一带河道、两淮巡盐御史带管。通州直抵济寧州一带河道、长芦巡盐御史带管。提督所属军卫有司、时加疏濬修筑。禁治豪强、革除姦弊。及督收钱钞、点视驛站、缉捕盗贼、盘检马船等项
○九年、差御史一员、巡视河东运司、并陕西灵州大小二池盐课。其陕西所属关内、关南、关西、河西、庆阳等道、河南所属河北、汝南、河南等道、各分巡官带管盐法者、悉听节制
○嘉靖三十年、令云南巡按御史、兼理本省盐法
○三十一年、令福建巡按御史、兼理盐法
○三十三年、令四川巡按御史、兼理盐法
○四十四年、令广东巡按御史、兼理盐法

儹运

隆庆元年题准、差监察御史一员、前往浙江、并南直隶苏松常镇四府、监兑粮米、催儹运船、兼理济寧迤南一带河道。三年、停差、仍令户部司官监兑。五年、以粮运迟误。漂失数多、復题差御史一员、同户部郎中一员催儹
○万历六年、革催儹郎中、专差御史

巡仓

宣德九年、差御史一员、巡视在京仓。一员、巡视通州仓
○嘉靖八年题准、每年差御史一员。请
敕提督京通二仓、收放粮斛。兼理通惠河事务

巡茶马

永乐十三年、差御史三员、巡督陕西洮州、河州、西寧、茶马司三处。收贮官茶、易换番马
○成化三年奏准、每年定差御史一员、陕西巡茶
○十一年、令取回
○十四年、復差御史一员、请
敕专理茶马、提督都布按三司、并守备把隘等官。不许官豪势要、及军民之家、兴贩私茶、潜入番境交易
○弘治十六年、取回。令马政都御史兼理
○正德二年、復奏差


巡关

宣德七年令、居庸关、直抵龙泉关一带。山海关、直抵古北口一带。每年各差监察御史一员、请
敕前去、公同各该分守守备等项内外官员。巡视关口。点闸军士。整飭器械。操演武艺。并受理守关人等、一应词讼、就彼发落。不许军卫有司、擅便拘提、有误守把。如守备等官、有罢软疾弱、不堪任事之人、指实具奏替换
○成化十九年奏准、山海等关镇巡等官、捉获逃军逃囚、每半年开奏、以稽勤惰。其怠惰者、听巡按巡关御史纠举。若非应捕人役、捉获军囚者、给赏
○嘉靖三十七年、差御史一员、阅视蓟镇边墙
○隆庆三年、革东西巡关御史。行巡按御史带管
○六年、復差。寻革
○万历十一年、復差一员、巡视山海、居庸、紫荆。其西关、仍属巡按御史带管

巡视光禄寺

宣德四年、差监察御史一员、同给事中、会同光禄寺堂上官、验收牲口果品厨料等物。并监收白粮
○九年、差监察御史一员、巡视光禄寺。凡内外官员人等、多支食料、及需索骚扰者。皆令执奏
○正统二年、令巡视光禄寺御史、同户部主事、监收钱粮
○嘉靖三十七年、差御史一员、查刷大官等四署。一切供应各项品物、每月具揭帖进览。一年更替
○隆庆元年、令巡视御史、兼管查刷、季终更替
○万历元年、令巡视查刷御史、一年更替。旧係小差、今改中差

巡青

宣德九年、差监察御史一员、巡视各处收草。一员、提督象牛羊等房钱粮。一员、同给事中、锦衣卫官、巡视官军骑操马匹。不许閒时带鞍骑坐。及驮载等项
○成化五年令、各处草场、户部原委主事等官、督同官攒收受。其御史照旧往来巡视
○嘉靖八年、差监察御史一员、同给事中监收象马牛羊等房钱粮 【今三事共差御史一员、会同给事中行事】

巡库 【内府监局附】

宣德九年、差御史一员、会同给事中、巡视甲字等十库
○嘉靖七年、差御史一员、同给事中、查理御马监各马房钱粮姦弊
○八年奏准、每年差御史二员、会同给事中、一员於
内府监局、一员於府部院寺等衙门、各监收钱粮、革除姦弊 【后各衙门仓、俱归禄米仓、监收差遂罢】

巡视皇城

凡
皇城四门官军。轮差掌道御史一员、同给事中查点
○宣德三年、差御史一员、往来巡视
○弘治元年、令一年一换

巡视五城

正统十三年、令五城巡视御史、凡事有姦弊、听其依法受理送问
○成化四年、令锦衣卫、五城兵马司、禁约赌博、缉捕盗贼。巡城御史、通行提调
○五年奏准、巡城御史、不许监收各场草束
○二十一年奏准、京城坐铺火夫、除官员一门并无丁外。其餘勇士、力士、将军、旗校、人匠等项家人餘丁、例不优免。敢有投託
内府、及在外各衙门、分付优免者、听城兵马、呈巡城御史送问
○弘治元年奏准、在京捕盗官兵人等、遇有地方劫杀人财、不行用心缉捕、听锦衣卫堂上官、并巡城御史、指实参奏拏问
○七年奏准、京城九门守门官吏、如有私立小班、多勒客商车辆等项财物、巡城御史拏问
○正德六年奏准、京城姦人、通同边方腹里盗贼、探听抚按题奏副封、传报消息者、缉事衙门、巡城御史、访拏究问、斩首示眾
○嘉靖元年令、指称打点馈送、干办私事者、缉事衙门、巡视御史、访察参奏拏问、枷号一箇月、押发烟瘴地面充军
○四年题准、充军越关逃回者、该城御史、兵马、督卖房屋、押发起行。如再犯、查何人看守房屋、即係窝主
○五年题准、校尉下夜索钱、扰害地方。各城兵马、擅役总甲火甲营私、及借与文武官员私役者、巡城御史、访拏治罪
凡九门守门官军、及九门钞法。俱巡视北城御史带管、提督整理。清到军士、北城御史、同给事中、兵部委官存恤。盔甲厂、东城御史、同给事中巡视
○宣德四年、差监察御史九员、於京城九门整理钞法、每日将各门收过钞数、开具奏闻
【后以巡视北城御史带管】

监课

成化六年令、通州芦沟桥等处抽分局、监察御史、一季一换。按月造册、具本会同该局官吏、
御前復
命
○七年令、在京抽分竹木局五处、仍令原设官攒、照例抽分。每季差御史一员、与主事往来巡视提督

监试

凡礼部会试。洪武十七年、差监察御史二员监试。隆庆二年、添委二员搜检
凡顺天府乡试。永乐三年、差御史二员监试。隆庆元年、添委二员搜检
凡御史监试、如有兄弟子姪应举者、迴避
凡武举。差监察御史二员监试

杂差

凡恤军。正统二年、令每季差监察御史一员、同给事中、五城兵马、五府锦衣卫兵部原委官、存恤清到军士 【后以巡视北城御史带管、亦不用兵马府卫官】 
○嘉靖七年、差御史一员、同兵部侍郎、并给事中、清查御马监勇士
○三十一年、差御史一员、清查五府所属、并上直等卫官旗力士
○三十七年、差御史一员、解银辽东賑饥。一员、往大同糴买实边凡捕盗。宣德四年、以冬月河冻、选差御史锦衣卫官各三员、往良乡固安通州三路、督令军卫有司、各照地方设法捕盗
○成化二年奏准、选差监察御史二员、各请
敕、一自通州直抵临清、一自临清直抵仪真、与巡河御史、提督捕盗
○十四年、以朝覲官在途、令巡捕御史、锦衣卫官、先於河未冻前两月差遣凡盘粮。成化十三年令、辽东、宣府、甘肃、及湖广、两广、四川等处、每三年、各差监察御史一员、同给事中一员、领
敕、会同巡按御史、并原管粮官、将各仓库粮料草束银两、吊取收放卷簿、自某年查盘以后、续有收支见在、逐一查盘。草束亦依法丈量。并查原糴粮料、用价数目。若有陈腐糠秕、并虚出盗卖亏折等弊、应提问者提问。应参奏者参奏
○嘉靖三十年、
命四川巡按御史、查理钱粮
○隆庆四年、差御史往蓟州宣大固原等镇、查兵马钱粮、各请
敕行事。一年一代
○五年、復令各该巡按御史兼理
凡监军纪功。景泰四年、差御史一员、往两广监军
○嘉靖三十三年、差御史一员、往山东募兵、赴扬州征倭
○四十一年、差御史一员、往广东监军纪功、一切兵船粮餉调遣等项、会同总镇提督等官议行。应录应恤应参问人员、从实具奏
○隆庆三年、差御史一员、往闽广、随军纪功凡将军有缺、差监察御史一员、会同锦衣卫堂上官、兵科都给事中、及管领将军官、选补
凡监斩检验等差、皆临时定委

出巡事宜

国初、监察御史、及按察司分巡官、巡歷所属各府州县、頡頏行事。洪武中、详定职掌。正统间、又推广申明、著為宪纲、及宪体。相见礼仪、事例甚备。迨后按察司官、听御史举劾、而御史始专行出巡之事、今具列焉
洪武二十六年定
凡分巡按治州郡、必须遍歷、不拘限期。风宪官吏、务要同行、不许先后相离。其经过去处、除差拨弓兵防护、依律关支廩给、应付脚力、买办心红纸札之外。不许擅令所司、和买物货、私役夫匠、多用铺陈等项。亦不得纵容官吏、出郭迎送。其分巡地面、果係原籍、及按临之人、设有仇嫌、并宜迴避、毋得沽恩报仇、朦朧举问
凡至按临处所。先将罪囚审录、卷宗弔刷外。稍有餘暇、首先亲诣各处祭祀坛场、点其祭器墙宇、有无完缺。其次存恤孤老、审问衣粮、有无支给。巡视仓库、查算钱粮、有无亏欠。勉励学校、考课生员、有无成效。中间但有欺弊、即便究问如律
凡受军民词讼。审係户婚田宅斗殴等事、必须置立文簿、抄写告词、编成字号、用印关防。立限发与所在有司、追问明白、就便发落、具由回报。若告本县官吏、则发该府。若告本府官吏、则发布政司。若告布政司官吏、则发按察司。若告按察司官吏、及伸诉各司官吏枉问刑名等项、不许转委、必须亲问。干碍军职官员、随即奏闻请
旨。亦不得擅自提取
凡主所在、体知有司等官。守法奉公、廉能昭著者、随即举奏。其姦贪废事、蠹政害民者、究问如律
凡至地方、所有合行事件、著令首领官吏抄案施行
一科差赋役。仰本府凡有一应差役、须於黄册丁粮相应人户内。週而復始、从公点差。毋得放富差贫、那移作弊、重扰於民。先具见役裡长姓名、同重甘结罪文状、依准回报
一圩岸坝堰陂塘。仰行府县提调官吏。查勘该管地面、应有圩岸坝堰坍缺、陂塘沟渠涌塞、务要趁时修筑坚完、疏洗流通、以备旱潦。毋致失时、及因而扰害於民。先具依准回报
