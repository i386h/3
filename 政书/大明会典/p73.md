<!-- { "loadSidebar": true } -->
○八年议准、司府州县管粮官、各於水次。同兑运官、将成化十五年原颁永為法则字样铁斛、与依式成造印记木斛、较量相同、就便交纳。如有将私造大斛大斗、用强交兑者、监兑官、及抚按官、依律照例拏问
○又议准、遮洋船由海道经涉梁城守御千户所、宝坻县
皇庄白龙港、新旧仓、龙王堂、一带地方。居民、弓兵、官校人等、敢有在於河路、张布罾网、阻碍船隻、及称盘詰、因而集眾抢夺财物者、抚按衙门、及邻近管粮管河郎中主事等官拏问。抢夺财物、满贯以上者兇犯枷号一箇月、照例发落
○又议准、经纪把持闸坝、及光棍指称势要名目、诈骗漕运军船财物。或刻关防私记、号為条子钱等项名色、横行索取。或在车营等处、包揽起剥、因而勒掯、加增脚价者、巡仓御史、管仓员外、及所在官司究问。照例从重议拟、奏请发落
○又议准、官军通同无籍光棍、盗卖军船、各从重追问。监陪原船完日、问罪发落
○又议准、把总指挥千百户等官、索要运军常例银两、及科索至十两以上者、问罪降一级。二十两以上者、降二级。三十两以上者、降三级。四十两以上者、降三级。发原卫带俸差操、再不推用。至五十两以上者、问发边卫充军。跟官书算人等、科索军士银物、侵欺入已、至十两以上者、问发永远充军

○又议准、侵盗在官粮米、至四十石、银二十两、钱帛等物、值银二十两者、俱问罪发边卫永远充军。粮至百石、银至百两以上者、斩
○又议准、京仓军民运粮到日、听其自行雇觅各仓囤基、囤放粮米不许抽钱、以為伴当官攒斗级常例。亦不许运官旗军、馈送土宜。若小脚歇家、营求在官、指称公用為由、索取囤基等项财物、及别项求索情弊。於本仓门首、枷号一箇月。满日、送法司依律问拟。军发边卫充军。民发口外為民。干碍内外官员、奏请定夺
○又议准、领运官员、如有侵扣运军月粮行粮、多索船料等项银两者、查出赃私、俱照监守自盗事例、问拟发落
○又议准、运粮官军人等、犯罪经提三次不到官问理。皆准照原供赃罪、行令该卫追赃。完日仍申巡按御史。各照前例、拟罪发落
○又议准、运官违限、内总督、并内监督衙门、有擅科一砖、罚银一钱者、听户部与提督御史、指实参究
○十三年奏准、今后运军脱逃。分别次数。初逃一次者照常发落。二次者、枷号一箇月。方许收运食粮。三次者、照依操军事例、俱调卫
○又议准、把总都指挥指挥等官、如遇漕运衙门差委查盘、止许催儹该管卫所船隻。不许营求别差、以图贿赂。亦不许假以该管卫所借债為由、令其买卖负累军士、迟误粮运。违者、听总提督衙门、并巡仓巡河御史等官、参奏拏问
○二十年议准、今后进仓粮米、仍令运官、照旧挚斛进完报晒。若有临仓掛欠、照数陪补治罪。不许守门官军人等、假以合子米為由、徇情故违、一概扰害
○二十二年议准、今后司府州县、受理军民词讼、干碍运粮官军。如係强盗人命重情、备行知会漕司、委官拘问。其餘。赃私小事、将原词抄行漕运衙门、照例候交粮完日、发理刑主事问理。不许径自拘繫
○万历九年题准、备行各监兑官、及兼理漕粮御史。将该兑粮米、眼同州县官、并运官、看验明白交兑。取具有司结状。运官领状。备将紧要数目字样、用印鈐盖。各一样四本。一存监兑委官。一送漕运衙门。一送户部。一送总督衙门。案候收粮。如米色与结状不同。即係官旗插和。若有司纵容粮长、将烂米搪塞、不肯从实结报。各从重参究
○十二年议准、军旗有欲呈告运官不法事情者、许候粮运过淮、并完粮回南之日、赴漕司告理。如赴别衙门挟告诈财者、听把总官、就拏送问。犯该徒罪以上、调发边卫充军。另拘户丁补伍
○又议准、凡漕运官军、敢有水次折乾、及中途糶卖、以致抵坝起欠、及临仓掛欠者、即係侵欺。除正犯查照律例问拟外。其餘官旗、仍各总计名下欠数、总小旗欠一百石、问发哨瞭。百户镇抚欠二百五十石、千户欠五百石、指挥及千户等官、全帮领运者、欠一千石、把总官欠三千石、俱问罪降一级。发原卫所带俸差操。有能临时设法买补完足、止作折卖正犯、各官旗免罪。其虽不係侵盗、但有亏折、俱照前例拟断。若总欠数多、及麤恶不堪、至三万石以上、总督总兵等官、另行奏请定夺
○又议准、漕运把总指挥千百户等官、索要运军常例、及指以供办等费為由、科索、并扣除行月粮、与船料等项、值银三十两以上者、问罪立功。五年满日、降一级、带俸差操。如未及三十两者、止照常科断。其跟官书算人等、指称使用、科索军人财物入已者、计赃论罪。如至二十两以上、发边卫充军
○又议准、卫所官完粮后、备造支销数目、呈报稽考。若有造报不明、及侵欺靠损情弊。许运军指实首告。各查照律例、从重问拟。把总官失於觉察、参问治罪
○又题准、凡漕运钱粮、有侵盗银三百两、粮六百石以上、俱照侵盗本律、仍作真犯死罪。係监守盗者斩。係常人盗者绞

民运

正统十三年题准、白粮船编置字号。送沿河各官催督。及行砖厂、免带砖
○成化六年奏准、苏松等府、运糙白粮米、係官造船隻。每船僉拨纳户五六名、多不过十名。领驾来京。行收粮衙门、验无糠穀沙土、免其晒扬、即与收受
○弘治七年题准、行河西务、遇白粮米剥船到关。俱免纳料、即时放行。仍行各钞关、一体验放
○嘉靖元年题准、民运白粮、照兑运事例。每十月终徵完。委官十二月以里、运至□洲。听儹运郎中催儹。次年正月终不完者、将府州县管粮官、提问。住俸半年。三月终不完者、住俸一年。仍令戴罪催徵。若延至五月终不完者、将府州县掌印等官通提、各降二级。苏松常三府、限正月以里过淮。八月初一日完纳。若限外三箇月上完者、住俸半年。五箇月上完者、住俸一年。至次年二月终不完者、问罪降二级
○隆庆二年题准、民运粮、行各抚按、委府佐贰官一员、為总部。州县佐贰官一员、為协部。正月以里、督行开船。定限六月以里完纳。如部运官不依期催解。违七月终限者、住俸三月。违八月终限者、住俸半年。违九月终限者、住俸一年。违十月终限者、降级。岁终不到者、比罢软例罢斥。各掌印官、递降一等
○六年题准、民运白粮、责令粮长设处船隻、同运官帮次开程、过淮洪入闸。漕务参政督催、与军船一体輓拽。仍许量带土宜四十石、免其纳税
○万历九年议准、行漕司、及各巡抚。将江南五府应运白粮。令各粮长、仍雇五百料中船。勿令夹带私货。应得水脚、当官议定、先给一半。其餘印封、船过徐州、总部官验给
○又题准。每岁解京白粮。务点殷实粮户、正身解纳。不许棍徒包揽。应运米数、先儘本名。如有官户银米、责令运送仓库、转给领解。以杜短少陪累。船隻许令粮长自雇五百料中船。每百石、定给银三十三两。埠头等役、悉行查革。经过钞关、如果止於土宜四十石。免其纳税。粮至丁字沽以北。河西务主事即照军粮所定脚价、拨船起剥。径交经纪、搬抗过坝。不许仍前寄囤。如有积棍揽解、歇家科扰等弊。听巡视科道参究。粮完之日、解户批单、给发部运官、领回类缴。各有司不必监比家属。仍利稽弊文票、听巡仓御史、查给稽覈

穵运

成化二十年题准、遮洋支兑三十万石。除天津等仓六万石外。将蓟州二十四万石内、改拨十万石丰润仓交收。以备山海远卫官军支给
○弘治九年题准、运本色十万石、赴蓟州仓上纳。折色十四万石、运送永平库收贮。以便官军月粮
○嘉靖二十九年、
命拨漕粮二十万六千餘石、接济密云昌平兵马
○三十年题准、蓟州班军六万七千员名、该行粮十三万四千石。於漕粮内拨运
○三十四年题准、密云主客粮米内。量改六万石、给昌平支用
○三十五年、减免密云昌平、原拨漕粮五万石
○三十九年题准、令运官将漕粮运密云镇七万石。昌平镇三万石。并行粮一十四万四千三石三斗。径运该镇。岁以為常
○四十四年、以蓟永分镇、拨蓟镇本色十万石、折色八万四千石。拨永平折色五万六千石
○隆庆三年题准、除原派蓟镇仓粮船隻照旧外。仍将临清德州、各水次应兑漕运、坐派昌密二镇。以便北卫所军船就近派兑。工部设厂。户部委官监收。就与领运。以免进仓出仓繁费。其应用脚价盘剥、该扣米一万一千六百一十二石。每石五钱。行令有司徵银一万八百六两。随粮起解、以备穵运
○六年、以潮白二湖通。令密云漕粮、旧发一十万石外。加增五万石。由新修河道、运赴该镇隆庆等仓交纳。仍於该镇客兵年例银内。每石扣银七钱、存留太仓
○又令巩华城官军月粮、并先额漕粮四万石。俱由通河运至奠靖仓。将蓟镇永巩昌标四营军粮、九箇月本色。并
长陵等八卫、别项官军月粮。俱由奠靖仓、就近关支
○万历九年题准、奠靖仓原拨漕粮十五万石。内将二万石、自沙子营陆运、改拨居庸仓收贮。輳放居庸、黄花、横岭、三路官军月粮。以免召商劳费。其搬运脚价。奠靖仓每石银四分。今每石加一分。共加银二百两。责令殷实商役领运
○十一年议准、营州左屯卫官军月粮、远赴通仓不便。自万历十二年為始。每年漕粮到日。通州管粮郎中、拨发二千五百石。就令昌镇运粮经纪、自通州水运至顺义县小东庄。每石给脚价银三分七釐五毫。自小东庄陆运至城、每石给银五釐。俱在随粮轻齎银内动支。该卫官军、逐月关领

大明会典 京粮 徵收 库藏

大明会典卷之二十八
会计四
京粮

天下税粮草料、应解京库仓场者、数见起运、皆因粮徵派、总谓之京粮。其本折间行、官解商纳、歷年事例不一。具载於后
凡派纳本色。洪武间、令於苏常等府、秋粮内、派办
内府光禄寺等衙门、合用熟粳糯米、芝麻、黄豆等项、及五府首领官吏、并九卿等衙门官吏俸米。各拨定数目、运赴各衙门仓内收支
○成化七年、令山东并北直隶司府、以后年分、起运在京内外仓场粮草。俱要照例徵收本色解纳。不许折收轻齎银两。若地方僻远不便者量為斟酌时价折收、於近京有收去处买纳。不许在京收买
○弘治十八年奏准、宛平大兴二县夏税、秋粮、马草。係起运者、照旧坐派在京仓场各马房上纳。係存留者、就於本县预备仓上纳
○正德七年奏准、今后各项解京粮料、务徵本色。责令原僉解户、亲自管解。不许折收价银、及容人包纳。若不係出產去处、原该折价买纳者、批文内明开原价数目。若京价时贵、暂令儘数买纳。或与收价。仍开已未纳数目、给文回原籍官司、添价补纳
