<!-- { "loadSidebar": true } -->
○又议准、甘肃、固原、寧夏、延绥、大同、宣府、辽东、及山西偏老寧鴈等处、均係极边重镇、清出军士、应解前项重镇者、仍解原镇。其应解腹里、并南方各省者、尽数改发蓟镇。听总督军门、移咨兵部、转行原卫除豁、不许重勾
○万历元年题准、凡新充终身军伍改编、及充发蓟镇军士、立限赴部掛号、以凭查考、类行入册。及将改编军士、行原卫开除名伍、免一军二役之弊
○四年题准、将广东、广西、见奉单勾、应解外省军丁、并两广互相充发、途出千里之外者、在万历四年四月以前逃者、通行清出、会同巡抚衙门、酌编本省各卫所充伍。行文各该卫所、开豁原伍、其以后逃者务尽本法清勾。不得援此為例
凡附近寄操。正统二年议准、凡逃军自首、及纪录出幼者、或未曾纪录、户无人丁者、俱发附近卫所收操。开豁原伍
○又议准、凡宣德五年以后逃军、及勾取户丁、妄比事例、輒投附近寄操者、俱收发原伍
○成化十二年题准、凡清出云、广、福建、极边卫分远年无勾军士、或自首、或被人首者、行查原卫、果无名籍、发附近食粮寄操。若来歷明白、仍解原卫
○弘治二年议准、两广瘴癘地方不时用兵。本处军人、熟知乡导、服习水土、将先前寄操復解原卫者、照旧存留
○十三年奏准、凡各处解到新军、查无名籍、及来歷姓名差拗者、俱暂收缺军所分、食粮差操。行查至日、另為定夺
○正德八年题准、凡纪录军丁、有年方出幼、户无人丁者、暂准收发附近卫所、食粮差操、分豁原伍。待户内丁壮、照旧改正。若有壮丁者不准
凡就近充发。宣德五年、令应充军之人、有父母年七十以上、及篤废残疾者、许於附近卫所收役
○嘉靖二年题准、编发新军、各从南北、有该极边字样、方发极边。如无极字者、远不过三千里、程限不过一二月
○十二年题准、行贵州巡抚都御史、凡遇勾补三次逃军、及為事改发问发边卫充军者、酌量地方远近、俱发本省沿边都匀普安、乌撒、永寧、毕节等处卫所充军。应该极边卫分者、调发前项沿边卫分哨堡、常川守哨、永不更番休息。例应止终本身者、待其身终、子孙仍补原卫。中间有重大罪犯、留置本省、恐貽他患者、仍照旧例发遣
○十三年题准、通行陜西、山西、山东、河南、北直隶各巡抚官、凡有该发边卫充军人犯、俱定发甘肃各卫充军
○二十九年题准、凡遇送到军犯、俱南人发南、北人发北、自二千里以上、至三千里而止、程限不过二三月。如情轻罪重可矜者、边卫酌拟本省地方、边远酌拟隔省地方。如该极边者、俱照嘉靖七年例、北直隶、宣大、山西、河南、山东人、俱发甘肃。除北直隶山东外、或俱发辽东。仍咨各抚按定拟军犯、一体斟酌、除情重者外、边卫拟于本省。边远拟于隔省。极边拟于再隔省。如该边卫、而省内无边方者、拟於隔省附近边方。其边远极边、依类递配
○隆庆五年议准、各省巡抚官、今后新充军犯、应发边卫者、尽发蓟镇。其由兵部定卫者、一体于蓟镇查发
○万历元年题准、凡新充终身军伍、须分附近边方极边三等。附近、则就近各省。边方与极边、南人则尽数编发南方。其有南人係北方卫所调卫军士、与南人占籍北方者、亦一体编发蓟镇、不在南人就南之例
○九年题准、通行顺天、河南、陜西、山东、山西等处抚按衙门、各将应问充发陜西、宣大等处边远、并三犯逃军、不拘久近、俱编发辽东、填实锦义寧前卫所
○十一年题准、全陜军犯、就近编发甘肃、填实明海三湾草沟大营等堡。仍於金城关、设立盘詰、禁止逃回
大明会典 军政 刑部

大明会典卷之一百五十五
军政二
起解

清勾充发军士、应起解者、皆拘妻僉解、津给军装盘缠。先年又有解军行粮、军丁口粮恩例、备载于后
凡起解军丁。宣德元年奏准、凡起解逃军户丁、须量地立限递解。若长解纵容违限半年以上者、依律问罪。一年以上者、发附近充军。犯人发边远充军
○正统元年奏准、凡起解军先过该管都司者、即於本司交割。先过本卫者、交本卫。官吏随与批迴。有留难者、从御史究问。批迴诈偽者、有司辨验问罪
○又奏准、凡被勾贫军、挈家流移、招回復业者、该解军丁、俱候次年起发。係原逃者不准。如止附近潜躲者、依律究问
○二年议准、凡军人中途病故、解人即告所在官司相埋、官给文引、付解人、送妻小復还原籍、别选壮丁解补
○天顺元年奏准、凡被灾去处、除逃军照例起解。其军丁、著令里老保领、听其生理、待秋成后起解。若係流离新復逃军、亦待秋成之后、军丁、待一年之后起补。每年该造清册、各另开报
○四年、令京军及边卫逃军、仍解兵部、拨防军转递。其餘、及边卫勾解户丁、径送该卫交割
○弘治四年议准、凡军解正身、并揽解之人、买求衙门、私造印信、私用批迴者、事发、解人不分亲身代替、俱发近卫、军人发边卫、原边卫者、发极边、各充军。其盗使印信、私造之人、自依常律科断。起解之时、仍於批内刊印前情、使人明知遵守。其各清理军政官、解军之后、获有批迴者、类造揭帖、开送清军御史处收候、类於春秋二季、移文知会各省清军御史。某军某年月日解某卫所、获有批收、是否真批、曾否在卫。彼处清军御史、行查的实、然后回文。若不曾到卫者、即拘军解里老究治、从重解发。彼此互相查考
○十三年奏准、凡各处清解军士、选拣精壮亲丁。僉点相应长解。批内明开相貌年甲。在京者、起解两京兵部。在外者、径解该卫。若不係同宗子孙、顶替起解、及将长解正身、卖放在家、执批前来、雇人顶名者、正军问调别卫、顶军就收本卫、长解并受雇之人、及里老邻佑、知情不首者、俱发附近、各充军
○凡起解军士、捏买偽印批迴者、除真犯死罪外。解人发附近、军士调边卫、各充军
○又题准、各州县清出军士、先行开申司府、係原逃正身、限一箇月以里补役、户丁限两箇月即行起解。司府倒文註销、责限查考批迴。清军御史、弔取每次清军实有事故底册、并批迴号簿、查对比併。若有限外不行起解、及起解一年之外、不获批迴者、就将各该官员、量军数多寡参问。仍将军士、责限解完、掣取批迴。各司府於年例造报兵部册内、仍开各军起解年月日期、以备稽考
○凡卫所遇各处解到逃军、并补役军丁、该见缺收伍者、出给印信收管。该原批带回者、备由出给印信批单、付与解人、於司府州县、各投一纸备照。若出给收管批单、不及张数、及用印糢糊、因而指索军解、许被害人赴所在上司陈告。司府州县清军官、遇有军解销批、务要查验明白。若止於原批批迴、而无收管批单、及印信糢糊、或墨盖硃者、俱不准销缴
○凡清出、併捉获、及自首復业逃移军丁、自成化元年以前、未曾解卫者、大率人丁二丁、解军一名。如果军多丁少、候有丁起解。若户下丁多隐匿、及将近年逃移、捏作远年者、事发、应解军丁发边远。自首復业者、有司存恤、待次年起解。里邻人等、侵逼在逃、就令抵充军役、待获解卫替放
○又题准、凡应解军下、除真犯死罪外。若犯监守常人窃盗、掏摸抢夺、至徒罪以上者、牢固钉解该卫收伍、转发守哨、年限满日著役。其犯别项徒罪以上、俱止仗一百、解发著役
○又题准、凡在京五军都督府、选差官舍押解充军犯人、受财卖放、犯该枉法绞罪者、官发立功、满日还职、调卫带俸差操。中间又犯姦淫囚犯妇女者、守哨满日、革职為民。舍人发边卫充军。徒罪以下、及无赃者、官发立功、一年满日还职、带俸差操。舍人抵充军役、候拏获替放。若酷害军犯、搜检财物者、纵不脱放、亦照前充军立功事例施行。其该府原选差掌印首领官吏、参究治罪
○又题准、京卫及在外卫所、解到新军、以投文日為始、限十日内、将收管批迴、给付长解。若刁蹬留难者、该吏军吏总小旗提问。卫所掌印、并本管官、不拘曾否得财、参问带俸差操
○又题准、解到新军查编军册户口食粮册与批同者、就收补役。係别卫差解、查勘改正补伍。不许推调不收、以致延脱。起解军丁、不许将见在卫所军户、捏解查理无勾别军、以图算作分数。及将原係边卫、捏作附近、朦朧解补。违者、官吏人等、在京从部、在外从清军御史参问
○正德七年题准、凡有新发充军、长解人等、受财脱放、及违限者。比照违限一年事例、亦发附近卫所充军
○十年题准、凡有司差人解军、务审里甲有丁力者、编作上中下三等、置立印信文簿在官、遇解、酌量远近、分等僉点。若容私那移、从清军御史参问
○十五年题准、凡军卫有司、如遇上司发下同起充发同卫军人二名以上、僉点长解管解各军。俱要摘出招由抄写、各另给批分投押解、不许同批。违者、官吏问罪
○嘉靖元年题准、凡问发充军人犯、及应调边卫逃军、俱限三箇月以里、尽数起解。中间有追赃不完者、止拏本犯的亲男、年十五岁以上者监追。如无亲男、仍留本犯监并。亦限三箇月以里、责令变卖家產、完报起解、责取批迴。不许展转捏故、致误起解。亦不许将同居弟姪、及义男、冒作亲男混监。如违、该吏坐以赃罪。首领官提问。掌印官住俸、本犯会赦不宥
○四年题准、凡军民有犯、例该充军等、属有司者、有司僉解。属军卫者、军卫僉解、不许偏累有司。违者参究
○十六年题准、凡应解军士、责差的当人役、起解各卫所地方。先赴彼处清军巡按衙门掛号、然后投卫。该卫查有号印、方许收役。其各该府州县、亦必查有号印、方许掣批。其清军御史巡歷去处、仍将各卫解到新军、比对字号查照。如或逃数多。量行罚治。若係隶解兵部者、径自赴部投文、转发各卫所。不必掛号、以致烦扰
○十九年题准、司府州县、清解京操补伍军丁、务要拣选精壮亲丁、批内明开年甲相貌、责差相应长解赴部、审实发营补伍。若有在京游食之徒、顶替代当、该卫指挥等官、扶同作弊、纵令正军逃回者、一体缉访、照例参送、治以重罪
○二十四年题准、起解充发军犯、比照清勾起解事例、将各里甲、编作上中下三等、挨次轮流押解
○三十一年题准、凡司府州县、问发军犯、详允、即便严限起解、毋得延捱。仍查近例、係永远者、审註本犯子孙、的实名贯事產、抄招、各省申布政司、直隶申各府、登记文簿。係终身者、户丁事產、另记一簿。军犯送该都司起解
