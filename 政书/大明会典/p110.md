<!-- { "loadSidebar": true } -->
敕、谢恩、并奏机密贼情、紧急声息等项重事、及乞恩、回奏缴册缴图军器粮草烧荒等项不急常事、俱支廩给。非官者支口粮。衍圣公、并顏孟二氏五经博士、年例赴京往回、及衍圣公差来掌书、俱支廩给医兽家人庙丁、支口粮。正一嗣教大真人、并随行法师人等、自贵溪县起至南京、俱支廩给。琉球、安南、占城、朝鲜国、差来使臣、支廩给。南京各衙门差进表笺官、支廩给。来降夷人、支廩给。在京各衙门差郎中员外主事御史等官、不及百里、巡视仓场等项、支廩给。
亲王
郡王、差仪宾千百户等官回还、支廩给。总小旗军校、支口粮。云南贵州都布按三司、四川陜西行都司、差进表笺官、支廩给。留守司、并各处都布按三司等官、及行太僕寺苑马寺、差人赴京奏事、公干回还、係官者、支廩给。非官者、支口粮。虏中走回人口、不堪收充勇士者、及妇女送回原籍者、一体支口粮。在京在外病故官员、遗下家口还乡者、支口粮。哈密癿加思兰赤斤蒙古等地面、差来使臣人等、朵顏三卫建州等卫、差来进贡人员、四川云南贵州湖广乌思藏董卜韩胡土官通事把事番僧人等、陜西岷州洮州西寧番人番僧人等、俱支廩给。贵州湖广土官衙门头目捨人官族土人从人土民人等、支口粮。南京太常寺差官赴京关领香帛等项、支廩给
○嘉靖二十年、令寧夏巡抚官、照甘肃延绥例、关支廩米
○又
詔、守巡兵备、分守守备等官、分驻地方。除本等廩给外。索要供应下程、设置筵宴、低价强买货物等项。著各该抚按官、严加禁革、访察参问

行粮马草

凡行粮、马草、专為从征军马而设。其例有操备、出哨、守墩、瞭高、烧荒、修边、防秋、及各色公干人役。验日、验程、支给。或出境一百裡至三百裡、或计程五日、或本折、或暂支、或轮季、各有例具后洪武二十六年定、凡遇行军马匹、日支粮草、已有定例。其应付一节、该卫先具军马数目、开呈户部。主案出给批文、差官齎领。经过官司并驛分、照依坐去军人马匹数目、照例验程支给其有為事编发应支行粮人数、亦合照例关支。仍仰所在官司、将支过数目、申达上司作数。其作齎批文、候至所止地方、随即赴官告缴。递回本部、於原编底簿内销註
○三十五年、令
亲王之国随行内外官员、及有执事旗校厨役人等、沿途有司、应付口粮。本府驾马、并随驾马骡、及护卫官军下随侍马匹、应付草料。随侍官军回还、亦准支
○又令大同守边军士出哨、巡边、守墩、瞭高等项公差、验日计程、关给行粮
○永乐四年、令从征旗军人等、沿途给与行粮。日行一程、止关一次
○宣德三年奏准、各处镇守总兵等官、带去官军、皆按月支行粮四斗五升。边卫军士、随总兵官出境征进、追剿达贼者、准验日支行粮。其餘不时差遣沿边探听声息、及境外巡逻瞭哨者、不支
○又令各处选调在京操备官军、月支行粮三斗。民匠民夫四斗
○十年令各卫旗军调於大同操备者、月支行粮五斗

○正统二年、令大同巡边军士、月给行粮五斗。料豆一石二斗
○四年、令沿边各卫砌关口旗军、离卫四百里以上者、准月支口粮三斗
○又令广东往来伴送使臣赴京公干旗军人等、回还口粮、每名日支一升。若一日经过两处者、不许重支
○又令甘肃寧夏等处、各卫征操军士、若遇警、随总兵官出境征进、追勦达贼、及差出探听声息、巡逻哨瞭者、每月行粮三斗。验日支给
○五年、令梁城守御千户所官军、在京操备者、月支行粮四斗。陜西都司都指挥管领旗军、於甘肃寧夏及绥德等寨堡备御者、照甘肃备御旗军例、月支米五斗
○六年、令大同境外衝要守墩官军、及离城百裡之上者、给行粮。其内地不及百里者、不给
○又令辽东沿边城堡守墩瞭哨官军行粮、每人月给四斗五升
○又令各边哨备官军在边者、月给行粮。回卫即罢支
○七年、令密云各卫边军出境巡哨夜不收人等、验日、於古北口日支行粮一升。守关操备、非出境外者、不支
○又令各处进贡马、每疋日支料四升。草一束
○又令各处草场、每岁牧放马匹官军、沿途官司日支口粮一升。一日经过两处、不许重支
○八年、令河南山东等处在京操备官军、月给行粮四斗
○十年议准、寧夏沿边修砌军、查照离城百里、日支行粮一升。不及百裡者、就於本等月粮内食用、不许再支行粮
○十三年、令辽东各营堡操守餘丁舍人、原无月粮者、准支行粮
○十四年、令寧夏官军遇差巡哨者、日支行粮一升
○景泰三年、令松潘等卫所官军、差出三百里之外、巡哨贴守、经五日之程者、支行粮
○又令南京各卫驾船军餘往来、经两月之程者、人支行粮八斗。半年者、二石八斗
○天顺五年奏准、凡都督等官、率领达官军人征勦者、都督、都指挥、日支行粮三升。指挥、千百户、镇抚、头目旗军、一升五合。舍人、儒士、家人一升。马每匹、日支料四升。草一束。南京达官军人等、亦照此例
○成化八年、令征进达官军舍、不分官舍军餘、沿途每人日给米二升半。如一日经过两站者、不许重支。到边、仍照行粮常例
○十五年、令各边防护修墩烧荒官军、若在百里及五日之内、堪自备粮料者、不许关支行粮马草。若五日及百里之外者、听令关支。仍将支过数目、於在营下月册内扣除。其遇警截杀、探贼按伏官军、不能自带粮料者、并听随处关支镇守等官、於无事点视边防等项、许本镇城堡军马护送不得多带人马滥支草料

○弘治二年奏准沿边各卫所征哨并按伏备堡等项官军、出百里之外者、俱日支口粮一升五合。都指挥与把总等官、日支廩米三升。备御官军、日支行粮一升七合。马日支料三升。草一束。在营草料住支。如在百里之内、起关滥支廩米行粮口粮者、听巡抚巡按官参奏
○四年、革中都留守司、各都司、并南直隶卫所、京操官军沿途口粮。如有私起关文支给、及买头人等、通同有司驛、分官吏应付者、领班管操官员、调发边卫差操。旗军、及有司驛分、俱坐盗支官粮罪
○九年、令各边内外官带领关支廩给口粮头目。镇守不过五名。分守并守备不过三名
○十八年、令今后如有出战夹带私马、及虚报驮马者。听巡抚管粮官员将冒支军人、问拟侵盗官粮罪名。该支行粮马草、如勒要新米将草束倚势乱撦作践者、以那移出纳、打搅仓场论罪。仍将把总等官、指实参究
○正德七年、令动调京边官军、照依支给粮料草束。其各该存操官军、必係总督提督官会调隔别地方截杀、方许支给。若本处防守本等月粮外不许妄支
○嘉靖二年议准、南京仓粮缺乏。户部转行徽州等府新安等六卫上班官军行粮自本年七月為始、俱在徽州等府关支折色就行管军官通领到京、按月支给。候积有京储之日、另行议处
○六年议准、辽东镇夜不收、以后年分月给行粮二斗
○十一年题准、沿边各镇从征军士、遇敌战守、及紧急哨探者、行粮每日加给五合
○十三年题准、总兵官遇有声息出兵按伏截杀之日、先将人马数目造册、用印信明文、送抚按巡关衙门、及管粮郎中处、方许动支行粮马草。其原支月料、截日住支。事完照旧
○二十八年议准、四川湖广征调土兵行粮、照官军例、日支一升五合。愿支本色者、月给米四斗五升。支折色者给银二钱二分五釐
○二十九年题准密云、马兰谷、太平寨、河营、四路墩军、俱以防秋為始。自每年七月起、至十月止、计四箇月。每名每月添支行粮二斗。及将马兰谷等三路夜不收行粮、亦照密云一路、每名每月再添一斗。连前共支三斗
○三十一年题准、大同掣回班操官军、照旧分為春秋二班。每名月支行粮四斗五升。照依寧武官军支给事例、每石给银六钱三分
○三十二年议准、三关镇把总等官及跟官旗牌、务遵弘治二年例。如遇征调出百里之外、把总若係都指挥、支廩米三升。领军头目、不分指挥千百户并旗牌官、日支行粮一升五合。事寧截日住支。其各边镇主兵马匹、俱有屯田草场、足以自给。今后各巡抚清查、责令各军、夏秋趁时牧放。仍会同总兵官、将年例秋青草束、派军採办、运赴该场上纳、以备冬春支用。其民纳召买草束、止备客兵支用。不得一概靡费
○三十三年题准、苏松浙江御倭将士、除百里内、月粮自给外。其餘征行。调集百里外、总兵参将守备、都督、都指挥等官、日支米五升。千把总、署都指挥等官、日支米三升。管队官、不分指挥千百户并旗军、俱日支行粮一升五合。马匹俱料三升。草一束。如本色数少、查照时价量折银两。总兵参将守备所部军马外、有奏带员役、依例支给。不许假以家丁冒费
○三十四年议准、将蓟州、密云、昌平一带官军征调遣出百里之外者、准全给行粮五十里以外者、係防秋之日果有贼势压境、昼夜摆守、间日一支若稍缓、及非防秋之日、即行停止。五十里以下者离家不远、省令自备粮餉。不准支给。若果与贼对垒相持、事势急迫、不能供送间支者、暂准全支。不支者、暂准间支。贼退即止
○又议准、马匹除防秋四箇月草料外。五月六月、每马各月给贴料银三钱。十一月至四月、照例料豆本色四斗。折色五升。草每月给与十束
○又题准延绥客兵行粮、贼至百骑、踰日不退、虽在百里之内、亦听支给
○三十六年题准、京营并标下人马选用火器手、每军每月月粮之外随仓各支口粮二斗。待练成归营之日、仍旧额、止支本等月粮
○四十一年题准、蓟辽曹家寨军士、专随游击操练、与别项班军不同。令照客兵行粮则例、每月支米四斗五升
○四十三年议准、蓟镇各总兵官标下马匹、凡遇出征、在夏秋六箇月内、支过行料、回营免其扣除。若在秋冬六箇月内、既支行料、不许重支月料。各营有马官军、春季三箇月、每月给草三十束照例每束折价银一分七釐。遇有出征、支给行草。亦令截日告支
○四十四年议准、蓟镇墻石古北三路、地薄人稀。每军每月、准支行粮三斗、下班住支
○又题准、辽东镇所属沿边城堡哨守夜不收墩军额数、每名月支行粮二斗
○隆庆二年题准、蓟辽巡抚新募军马、自隆庆二年正月為始。照例一体给行粮草束。本折兼支
○三年题准、各边防秋事规。自八月以后、各边应用军夫、逐一查明。暂于主客免调省下兵餉银内、量行支给行粮
○五年题准、蓟永昌密四镇兵马、调遣百里之外者、全支行粮料草。五十里内外、查照原题、有无昼夜摆守、与贼对垒、分别支给。如係平常不许一概滥支
