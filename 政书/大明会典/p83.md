<!-- { "loadSidebar": true } -->
内库钱粮、黄白蜡、香料之类、係州县出產者、多派本色。原非出產者、准派别项起解。仍通行各该衙门、严禁监门、直门、巡河、巡街员役、毋得栏阻商解、索诈财物
○隆庆元年、令
内府各衙门供应钱粮。查照弘治年间、及嘉靖初年旧额。酌量徵派。其以后年分加添者、尽行革除。将革过数目奏知。仍造册送部备照。如各衙门假以缺少為由、行文加派。及该部阿奉准行。科道即时参奏、治以重罪
○二年、令各门门吏、凡遇各解上纳
内府钱粮。先将勘合、赴该门、比对底簿号印相同。随将该纳数目、填入底簿。即於户部送纳公文内、另打照进字样。方赴上纳。完日、将完过数目、填记勘合、并完状原单、通发该门验过。另给小票、连单赴部销缴、以凭验给批迴。该门吏务查一月钱粮果完、方得送科销缴。其勘合踰季不缴、该科查对明白、即类行本部、以凭查究
○万历二年题准、铸给验粮关防一颗、付委官收掌。凡遇解到
内府钱粮验中。会同科道覆验。鈐记关防、以防抵换
凡支给。正统二年、令各库所收布、有长三丈以上者、俱准一疋、放支官军。若该管官、截去餘尺入已者、以监守自盗论
○九年、令各项造作物料、止於官库支用。有不敷者、奏给官价派买。不许损民
○十四年、令各处解到物料。送该库交收、方许支用
○又令各处折粮等项布疋。送甲字库收。若有稀鬆、塺跡、水跡者、送广盈库染造支用
○景泰三年奏准、各衙门买办军需物料、及一应支用。从宜设法区画。若事干动支钱粮者、先行户部会查。果有三年之积、方许回报施行
○弘治四年、令巡库科道官、及内外该库官。凡遇户部送到各处解纳钞锭进库。其折腰、原封者、俱另收。转送本库、係折腰者、用备给赏。係原封者、用备买办
○嘉靖十年、以赏夷人绢疋不敷。将生绢一疋、折银五钱。里绢加染练银七分。行太仓银库支放。候该库有积、仍关本色凡库夫。永乐十九年奏准、
内承运库、一百一十八名。
内府天财库、一百六十七名。甲字库、六十二名。辨验铺户四名。丙字库、三十七名。每季辨验铺户二名。丁字库、六十名。每季辨验铺户四名。戊字库、一百二十名。试验箭匠二名。赃罚库、五十名。广盈库、六十六名。广惠库、八十四名。乙字库、四十名。每季辨验铺户三名。承运库、四十名。每季辨验铺户三名。广积库、四十名。办验火药匠一名
○景泰元年奏准、库夫在逃。该库止移文勾取。不得擅差吏库人等、逼勒扰人。其有交盘晒晾。许於各库库夫内、互相借拨暂用
○成化五年奏准、各库夫俱照原额著役、盘运钱粮。遇夜轮宿看守。如有隐占、及令解户雇倩小脚顶替者、俱治罪
○七年奏准、各库查盘晒晾、原起取人夫、甲字库、六十名。乙字库、晒晾、三十名。盘库、六十名。丙字库、四十名。丁字库、六十名。戊字库、七十名。承运库、六十名。赃罚库、抬钞、四十名。检钞铺户、一百名。盘库二十名。广积库、四十名。广惠库、三十名广盈库、十五名。俱各减三分之一。用毕放回。如不足用、许以各库夫互相借用。不许於两县、擅自起派
○十四年、令
内府各库铺户。三月役满、即令僉补。不许容留在库。及妄罚银两
○弘治五年、令两京甲字等库库夫、交盘进纳晒晾。止照旧例、於各库借用。不许行顺天等府、僉派扰民
○嘉靖十一年题准、今后甲字等库、解到库夫、每年一次更换。但有称大管事名色、交通商人内臣、聚歛过付者、巡视科道、及户部委官、拏送法司、照积年事例、问拟发遣。以后逐年查审、永為定规。内臣纵容占执者、一体参究。其各库收到商税等项钱钞。行内外委官盘收。合用人役、该户科给事中
面奏、於顺天府起拨

太仓库

正统七年、置太仓库。添设户部主事一员专管凡南直隶苏常等府、解到草价银。赴部、转送管库官处交收
○成化十六年、令巡抚巡按官、清查各处运司、及提举司、积年收贮、并变卖过私盐车船等项银两。尽数解部。转发太仓库、以备边储支用
○嘉靖十一年奏准、添委员外郎一员、专管太仓银库。收放漕运一应折银折草盐课等项。并解到户部各处象马牛房、及供应等、并十库折色银两。其仓库折色应召商者、另项收贮。如遇完纳商人、齎有户部完单、照数给领。其库内一应巡风官吏、及军斗等项人役、悉听提督。仍照坐仓员外事例、一年更替。通将收放银两等项数目、造册备呈本部、及提督仓场官处、以备查考
○十六年题准、今后户部委官、解运各边银两。置立印信号簿、一样四本。一存大仓。一收本部。一付委官。一发该镇。互相检验
○二十二年题准、今后凡抄没犯人家财、及变卖地土房屋、追收店钱等项银两、俱照旧送本库收贮。三宫子粒。及各处京运钱粮。不拘金花折粮等项应解
内府者、一併催解贮库。悉备各边应用。不许别项那借
○又议准、今后各运司餘盐银两。解送太仓、另贮一库。专备各边客兵粮草。不许分毫别用
○二十四年题准、太仓银库、每日轮差管仓主事一员、公同管库员外收放。若有姦弊、许其纠举。本部仍不时访察、以验勤惰。凡银两、管仓员外郎、务要两平收放。逐日逐项、开注明白。一年满日、与同接管员外郎、会同巡仓御史、将经手银两、逐一秤盘。若有附餘、照依旧规、作正支销
○三十一年奏准、差科道各一员、会同太仓管库员外郎等官、验日收放。同进同出。以后不必更委陪库主事。寻以科道止巡视、不同监收。仍復每日轮差主事一员陪库
○三十八年题准、太仓银库。每两月一次、将收放银两数目奏报
○四十一年题准添差科道官、监同新旧管库主事、交盘库藏各项银两
○隆庆二年议准、令各处所解、及援例上纳银。自二十两以上、倾锭足色入库。以后查明交代。仍令该库造册五本。一存库。一送巡视衙门。一送总督衙门。一送户部。一送户科。各存互察。管库官员、除钱粮重大者、公同科道秤收外。陆续起解者、管库官与同陪库官秤收
○万历二年题准、将户部空闲主事。另委一员陪库。每日公同管库主事、收放银两。季终更替。毋得仍委京仓主事、致妨仓务
○八年题准、将裁革山东河南京粮道参政、原收银两卷籍、俱送太仓银库。以后二省、并北直隶各府、应解两道钱粮、改解银库交纳。另项收贮。候各马房仓场商人、上纳料草钱粮完日、照数给价

在外诸司库

洪武间、凡天下衙门收用钱粮、一年一报。务将当年已支见在。及天下放支该用数目、开报户部稽考
○二十三年、令各司府提调正官、监督官攒人等、盘点在库一应钱帛。若金银钱钞、并疋帛零(土商)、解赴京库。麤重什物、及铜铁锡器、收贮备用。不堪琐碎物件、当官烧毁。旧破衣服、给付孤老。仍俱开数目稽考
○永乐三年、差监生於各处。会同巡按御史、查盘库藏钱帛等项。解京
○洪熙元年奏准、差官於各布政司、各都司并直隶府州卫所、清查库藏钱帛。同下年该收该用数目、造册开报
○宣德八年、差给事中、主事、於各处清查在库货物。凡紵丝、綾、罗、布、绢、不成疋、及衣服器皿之物。皆计时值、准作文武官折色俸支用
○正统四年、令各布政司、并直隶府州、会计每岁该用钞数。年终具报户部、存留支用。餘钞解京
○景泰二年、令在外诸司仓库钱粮、非奉户部明文、不许擅支
○成化十二年奏准、分巡官各处寄留赃罚。所在有司、申达总司查考
○十七年、令各处司府卫所大小衙门、如遇修理等项、止许设法措置。其在官钱粮、必须军器重务。賑济饥民、及奉勘合应该支给者。方许会官照卷、挨次支给。年终查算明白、造册缴部。若不应支给、并那移出纳者、经该官员、降黜边远叙用、侵欺者、从重归结
○二十年、令各处巡按御史、会同布按二司、督同各府州县、并盐运司等衙门、掌印官。亲诣官库、查盘一应钱帛等物。应变卖者、变卖。应存留者、存留。应起解者、起解三分之二
○弘治九年、令布按二司。并直隶府州、将在库金银钱钞等项、开具数目。按季造册、送部、及巡按御史、以凭查考
○十二年、令各处巡按御史、三年一次、查盘在外诸司库藏收贮金银钱钞等物。及一应赃罚
○十七年议准、运司官库银两。今后每年终、巡盐御史隔别委官查盘。分别旧管、收、除实在数目、造册缴部。应解者、就便起解。应存者、存留在司。不许别衙门那移借用
○正德十四年议准、福建布按二司、每年各置赃罚循环簿、送巡按衙门印鈐。将日逐问过囚犯赃罚纸米、挨日逐起、开写硃语附簿。空立前件。发去监追衙门、填註已未追收。或某人承揽。或自上纳。或监追日久、改发摆站。未完者、有无纵放。每遇照刷之年弔查。或有亏弊、听刷卷御史追究
○嘉靖二十八年奏准、各处抚按官。於布政司每岁额解钱粮、立法颁示。不许以火耗公用為名、扣留侵除。每遇收放。左右布政协同干理。巡按御史不时巡察亲自查盘。其南北直隶巡按御史、并各处巡抚都御史、一体严加查理。有弊、从实论治
○隆庆五年题准、密云镇建立一库。每年主客年例、军门公费、及抚夷修边等项银、尽发收贮。并添设该库大使一员。吏一名。专掌出纳
○六年题准、昌平镇钱粮、比照蓟密二镇。添设库官一员、及铸给条记印信一颗。令其收掌出纳、关防鈐盖、以防姦弊

赃罚

赃罚

宣德十年奏准、各处司府州县卫所衙门、凡在库赃罚、除金银、珠翠、起解京库。其餘铜铁、油麻、罗(土商)、布疋、衣服之类、及寄养赃罚马骡驴牛等畜。俱易米麦穀豆上仓
○正统三年奏准、凡在外府州县、并军卫等衙门赃罚。俱解布政司、并直隶府州官库。候年终、直隶府州、会巡按御史、各布政司、会按察司、盘点见数。其金银及堪中(土商)疋、起解京库。仍具起解存留数目、造册、送部查考。按察司所追赃罚、及不堪(土商)疋、亦送布政司官库。金银、并堪中(土商)疋、每岁类解都察院、转送京库
○四年、差给事中、并户部主事、於各布政司、会同按察司、直隶、会同巡按御史、盘验各库赃罚。凡金银珠翠、及紵丝罗(土商)、成疋堪中者、起解京库。如不成疋、及衣服器皿之类、准折本处官员俸给。其餘铜钱硫黄、解工部。军器、发附近卫所领用
○嘉靖三十四年议准、行各处抚按、巡盐、巡茶、及南京巡仓、屯田、巡江等御史、各於任满交代之日。将应解赃罚银两、尽数解部济边。户部仍於年终、将各抚按解到赃罚银两、多寡数目、另行奏
览
