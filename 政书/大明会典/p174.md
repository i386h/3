<!-- { "loadSidebar": true } -->
王门外。鸿臚寺堂上官招呼起案。乐作。抬案序班举春案至正门外簷下置定。乐止。引人序班引府尹至案前立。内赞随至簷下立。赞跪。鸿臚寺堂上官传跪、外赞亦赞跪。内赞赞进春。府尹奏、臣某等、谨进某年春。又奏、
皇太后陛下春、
中宫殿下春、
某王殿下春、俱在
午门外伺候。请
命司礼监官捧进。请
旨。承
旨毕。内赞赞俯伏。鸿臚寺堂上官传俯伏。外赞亦赞俯伏。乐作。兴、平身。乐止。引人序班将府尹引下。鸿臚寺堂上官招呼起案。抬案序班、举春案至原处置定。府尹仍入原班立。外赞赞鞠躬。乐作。四拜、兴。平身。乐止。顺天府等官退下侍立。对赞赞排班、班齐。文武百官入班立定。鸣赞赞跪。鸿臚寺堂上官一员、於
丹陛中道跪致词云、新春吉辰、礼当庆贺。致毕、起身一躬、由东边门入殿内侍立。鸣赞赞俯伏。乐作。兴、五拜叩头兴。平身。乐止。鸿臚寺堂上官殿内跪奏礼毕。传赞礼毕。鸣鞭。
驾兴。百官退
进春乐 【与朝贺同】

有司鞭春仪

永乐中定、每岁有司预期塑造春牛、并芒神。立春前一日、各官常服、舆迎至府州县门外。土牛南向。芒神在东、西向。至日清晨、陈设香烛酒果。各官具朝服。赞排班、班齐。赞鞠躬。四拜、兴。平身。班首诣前跪。眾官皆跪。赞奠酒。三奠酒讫。赞俯伏、兴、復位。又四拜毕。各官执采杖排立於土牛两傍。赞长官击鼓三声。擂鼓。赞鞭春。各官环击土牛者三。赞、礼毕

颁誥敕 【官员受誥封赠并焚黄仪附】

近制、文武官
誥敕、於常朝日、
皇极门颁给。领誥敕官、具朝服、行五拜三叩头礼。与洪武间所定不同。今仍载旧仪备考
洪武二十六年定
陈设如常仪、至日
皇帝陞殿。鸣鞭。百官一拜叩头毕。引礼引受誥官诣拜位。执事官举
誥案於丹墀中道。或吏部、或兵部官奏讫。赞鞠躬乐作。四拜、平身。乐止。执事官举
誥案置於丹墀中道。赞跪、俯伏、兴。乐作。又四拜。乐止。礼毕
颁誥乐 【与朝贺同】

官员受誥封赠并焚黄仪

洪武中定
凡受
誥前一日、本家设
誥案於正厅中。设香案於
誥案之南。其日、綵亭鼓乐送。 【如无綵亭、用盘袱、一人捧前行】 受誥官前行。
誥将至。受封者即出大门外迎接。命妇服冠服迎於门内。候
誥舆 【即綵亭】 入门。随至厅前、各就拜位。执事者於舆内捧
誥置於案。赞礼者赞鞠躬、五拜三叩头。 【如命妇、则不必叩头】 捧
誥入。受封赠并受誥官、具香烛等物、诣家庙、或祠堂告知。四拜讫。受誥官、并命妇、於父母前、行四拜礼
○八年、令官员祖父母父母受封、迎
誥至家。祖父母父母、则与子孙各具服拜受。男子受於正厅。妇人受於中堂。如不存者、子孙拜受、择日焚黄、
凡焚黄。前一日、受
誥於本家祠堂中。设案卓一於中间。设香烛卓一於案前。置祝文於案。至日清晨、孝子捧封赠
誥命、置祠堂中案上。著能写人、以黄纸一副、依
誥命一般誊抄、置於案卓。执事者陈设祭物於案前。孝子等各就拜位。从祭子女列於后。赞礼者赞鞠躬。拜、兴、拜、兴、平身。至香案前。赞跪、上香、祭酒、亚祭酒、三祭酒、读祝。执事者取祝文、跪於右读讫。赞宣
誥。宣誥者立於东、宣讫。赞俯伏、兴、平身。赞焚黄。读祝者取祝文、宣誥者取黄、俱至焚所焚烧。孝子酹酒。礼毕

祝文式

维洪武某年、岁次某甲子、某月某朔某日、孝子孙致祭显某考散官之灵。某妣夫人之灵。 【若灵在、写之灵。若已除灵入祠堂、则写神主】 追念音容、不胜感慕。兹者钦蒙
圣恩追封显[某考散官。某妣夫人]。谨於今日行焚黄礼。特备牲醴告祭。尚享

开读仪【迎接詔赦等仪附】

朝廷颁命四方。有
詔书。有赦书。有
敕符丹符。有
制諭手詔。
詔赦先於闕廷宣读、然后颁行。
敕符等项、则使者齎付所授官员、秘不敢发。开读迎接仪各不同。具列於后
洪武二十六年定
前期一日、尚宝司设
御座於奉天殿。设宝案於殿东。锦衣卫设云盖於
奉天门。教坊司陈中和韶乐於殿内。礼部设宣读案於
承天门上。西南向。其日清晨、陈设如常仪。教坊司设大乐於
午门外、
承天门外、东西相向。仪礼司设百官拜位於
承天门外桥南。校尉四人擎云盖於殿内帘前。鼓初严。文武百官各具朝服。鼓次严。引礼引公侯侍班於
午门外、东西相向。鐘声止。仪礼司跪奏请陞殿。
皇帝服皮弁服。导驾官前导。中和乐作。陞座。乐止。鸣鞭、捲帘。礼部官捧
詔书诣宝案前用宝讫。捧置云盖中。校尉擎执云盖、由殿东门出。大乐作。自东陛降、由
奉天门、至金水桥南。
午门外乐作。公侯前导、迎至
承天门上。鸣赞唱排班。引礼引文武官就拜位。唱班齐、鞠躬。乐作。赞四拜。乐止。宣读展读官陞案。称有
制。赞眾官皆跪。礼部官捧
詔书授宣读官。宣读官受
詔书。唱宣读。宣读官宣讫。礼部官捧
詔置云盖中。赞礼唱俯伏、兴。乐作。四拜。乐止。唱搢笏、鞠躬、三舞蹈。唱山呼。百官拱手加额曰万岁。唱山呼。百官拱手加额曰万岁。唱再山呼。百官拱手加额曰万万岁。凡呼万岁、乐工军校击鼓齐声应之。唱出笏、俯伏、兴。乐作。四拜、兴、平身。乐止。序班即报仪礼司。跪奏礼毕。礼部官捧
詔书分授使者毕。
驾兴。中和乐作。鸣鞭。乐止。百官以次退
嘉靖六年续定
前期一日、鸿臚寺官设
詔案、锦衣卫设云盖云盘於
奉天殿内东。别设云盘於
承天门上。设綵舆於
午门外。鸿臚寺官设宣读案於
承天门上、西南向。教坊司设中和乐、及设大乐如常仪。鸿臚寺官列百官班次於
承天门外桥南。是日、锦衣卫设卤簿驾。百官各具朝服入丹墀内侍立。
上具冕服。御华盖殿。鸿臚寺官引执事官进至
华盖殿就次、行五拜三叩头礼。赞各供事。鸿臚寺官奏请陞殿。乐作。导驾官导
上陞座。翰林院官先捧
詔书於
华盖殿。从至
御座前、东立、西向。乐止。鸣鞭。报时鸡唱、定时鼓讫。唱排班。文武百官入班。鸿臚寺官赞四拜。乐作。兴。乐止。百官出至
承天门外伺候。鸿臚寺官举
詔案於殿中。赞颁
詔。翰林院官捧
詔书授礼部官、礼部官捧
詔书置於云盘案上。校尉擎云盖。俱从殿左门出、 【隆庆六年仪注、　詔从殿左门出至　皇极门、鸿臚寺即奏礼毕、　驾兴】至
午门外。礼部官捧
詔置綵舆内。乐作。公侯伯三品以上官前导、迎至
承天门止。乐止。鸣赞唱排班。引礼引文武百官就拜位。乐作。赞四拜。乐止。唱宣读。展詔官陞案。称有
制。赞眾官皆跪。礼部官捧
詔书、授宣读官、宣读讫。礼部官捧
詔书置云盘中。赞俯伏、兴。乐作。四拜。乐止。搢笏、鞠躬、三舞蹈。唱山呼。万岁者三、唱出笏、俯伏、兴。乐作。四拜、兴、平身。乐止。序班报鸿臚寺官。跪奏礼毕。
驾兴。百官以次出。礼部官捧
詔书、授锦衣卫官、置云匣中、以綵索繫於龙竿颁降。礼部官捧
詔书置於龙亭内。鼓乐迎至礼部。授使者颁行天下
开读乐 【与朝贺同】

迎接詔赦仪

洪武中定
凡
朝廷遣使各处开读
詔赦。如至开读所。本处官员具龙亭綵舆仪仗鼓乐、出郭迎接。朝使下马取
詔书、置龙亭中、南向。朝使立於龙亭之东。本处官具朝服北面、行五拜礼。眾官及鼓乐前导引。朝使上马、在龙亭后行。至公廨门外、眾官先入。文武官分东西序立、候龙亭至公庭中。朝使立於龙亭之东、西向。如有出使官员。赞者先唱曰、出使官行礼。礼生引出使官、於公庭露臺上、行五拜礼毕。於露臺之上东向立。赞眾官排班。有武官处、文东武西排班。如无武官处、文官依次左右排班。班齐。乐作。赞四拜礼。朝使捧
詔授展读官、展读官跪受、诣开读案宣读。出使官於露臺北向跪。眾官皆跪。宣读讫。开读官奉
詔授朝使、朝使捧
詔置龙亭中。眾官俯伏、兴、四拜、三舞蹈、跪、山呼者三、俯伏、兴、四拜、礼毕。本处官班首诣龙亭前、跪问
圣躬万福。朝使鞠躬答曰、
圣躬万福。眾官乃退、易服而见朝使、行两拜礼。朝使答礼。礼毕。本处官復具鼓乐、送
詔於官亭
凡遇有
詔书、礼部差人齎往各处开读。所差人员、必预先教其捧
詔进退礼仪
凡使者钦齎
詔书、至各处开读。预期一日、报知本处官司、照依已降仪式、迎接行礼
凡使者钦齎
詔书至总兵官处、近营十里、先令人报知。总兵官设香案於营内、南向。列金鼓旗仗、率领诸将出营迎接。见使者、下马、立於道傍、俟
詔书过。总兵官并眾官上马后从。至营门外、各下马。使者前行。总兵官并眾官后从。至营内。使者捧
詔书以授宣读官。眾官皆跪。宣读毕。以授使者、復置於案。眾官皆俯伏、兴、平身、行四拜礼、礼毕。使者东立、西向。总兵官西立、东向。行两拜相见礼毕。使者居东、总兵居西、相向叙坐
凡遇
詔赦经过道路、官员军民人等、即於道傍俯伏、候
詔赦过毕、方起
凡出使在外。如遇
詔赦到各处、出迎郊外、与本处官一同随班行五拜三叩头礼。有职者随品序列。无职差使人、便服、随具服班之后。不许搀越。行礼毕。同本处官导龙亭至衙门中、随大班、依上项班次行礼
迎接詔赦官班仪仗行次图
（见图）
开读詔赦文武官拜位图式
（见图）

迎接敕符制諭仪

洪武间定
凡使者钦齎
敕符丹符到处、多係机密重事。不许先期报知。亦不许本处官司迎接。使者与眾官直至本衙门开看。置
敕符於案。使者立於案东。眾官四拜。使者取符宣读讫。復置於案。眾官再行四拜礼毕。本处官遂与使者行礼。若与一二人、止於本家接符、从便安放。使者以符授本官、本官叩头开看毕。乃与使者行礼
凡使者钦齎
制諭敕符手詔至总兵官处、干係机密军务。经过去处、不许报知。本处官司、亦不许迎接。径至总兵官营外。先密遣人报知。总兵官设香案於兵幕、南向。总兵官亲出营迎接。使者下马、捧
制諭敕符前行。总兵官后从。至兵幕。使者取
制諭敕符置於案。使者立於案东、西向。总兵官行五拜礼。礼毕。悉令屏去左右。使者取
制諭敕符、亲授总兵官。开看毕。即收卷、復置於案。使者东立、西向。总兵官西立、东向。行两拜相见礼毕。使者居东、总兵官居西、相向叙坐
凡总兵官奉
命征讨。遇使者齎到
制諭敕符手詔、依仪行礼。即便依
旨奉行。如有应合復奏事理、随时具奏请
旨、不许迟延方
命。违则如律

进书仪

进书仪、惟
实录最重。
