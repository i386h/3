<!-- { "loadSidebar": true } -->
一防守。嘉靖四十五年题准、将凉庄游兵营庄浪卫、上班官军一百三员名、存留庄浪。听参将统领。将甘肃游兵营西寧卫、两班官军内、各遇该班之年、摘拨一百三员名、赴凉庄。游兵营西寧卫、该班官军、摘拨一百名、亦拨庄浪参将统领。仍召募精壮军士二百名、以补原额
○万历二年、令凉庄游击、统领西寧上班兵马、赴石灰沟屯住。兼管西南二川通海路口。本城参将兵马、量势分拨委官一员、驻沙塘川、兼管北川红崖子哈剌只沟。防虏深入
○三年题准、如遇庄浪西寧有警、河州将官、由弘化寺应援。兰州将官、过金城、入靖虏、住兰州策应。凡河东堡塞之在河西者、甘镇亦即一体发兵堵截
一贡市。万历三年题准、西海丙兔、在肃州之南。去寧夏中卫太远。令於甘镇边外、置立夷厂。选委监官、省令丙兔同臭克银定著力兔大成随带部落、每年赴彼互市一次。松山宾兔一枝、亦许岁在庄浪、小市一次。务与延寧、同时三市并开、以杜影射
○四年题准、与宾兔易马。止许用?绢布疋。不许市茶
○十二年题准、炒哭儿台吉、克太阿不害、并喇叭三枝互市、在寧镇為难、甘镇為便。以后准於甘肃扁都口开市。一切宴赏、如例处给
一抚夷。隆庆五年题准、甘肃番夷、尽迁境外谭家等处空堡安插。分立界石。籍名约束。在肃州听兵备道抚治。在甘州、责令行都司局捕、都司兼理

大明会典卷之一百三十一
镇戍六
各镇分例三
四川

四川、松潘威茂、介在番虏。建昌等卫、控制西南夷。俱称边徼。近年平都蛮。置建武所。设总兵坐镇。诸路官兵皆属焉
一城堡。正统九年题准、设松潘南先结沟等处、平夷靖夷三堡。各拨官军二百五十人守之。镇守都指挥二员、轮月提督巡视
○万历二年题准、改都蛮九丝城、為平蛮城。凌霄城、為拱极城。印靶山、為文印山。弔猴山、為降蛮山。鸡冠岭、為金鸡岭。内官寨、為武寧山。都都寨、為都定寨。其□县、改名兴文县
一兵马。原额官军一万四千八百二十二员名。见额一万八百九十七员名。马军一千四百八十九员名。步军九千四百零八员名
一防守。嘉靖二十年题准、设(□章)腊守备一员。提督榖粟等九堡、御寇等十九墩。戍兵千人。仍建仓、贮粮二千石餉之。有斩获功、如陜西三边例陞赏
○隆庆二年题准、珙县青冈芭蕉等隘。都蛮出没、劫掠地方。其歇马坝、实诸蛮往来之衝。建筑城堡。令永寧参将、移驻于此、以控诸夷
○万历二年题准、将文印山等十二处、各设堡一所。每所用兵五百名。平蛮山顶、设墩四所。脚扳崖等十九处、各设墩一所。每处用兵五十名。深沟子等五处、每处用兵一百名。分投屯守
○五年议准、将镇守四川总兵衙门、定為额设。都司、卫、所、宣慰、宣抚、土知府、招讨等司、与副参游守等官、俱听节制
○又题准、镇城既建。将瀘州卫、分左右中前四所、官军割併。守御千户一所、名為建武所。仍将叙南卫原守隘官军、有屯田附近九丝者、一体改附新所差操

云南

云南、民夷杂居。
国初、内置府。外设宣慰等司、為藩蔽。正统间、麓川用兵。嘉靖中、元江武定乱。皆久而后定。近年缅甸内侵、永昌腾衝、尤称要害云
一城堡。隆庆元年题准、增修嵩明、晋寧、安寧、三州城。五年、修葺澂江、广西、二府土城
一兵马。原额汉土官军六万三千九百二十三员名。见在六万二千五百九十三员名
一防守。嘉靖十六年题准、省城、并附近卫所操军、拣选精壮者二千名。分為二路。每路一千名。令总兵委官训练。於原拟地方、往来巡逻。如遇寇贼矿徒窃发、即时扑灭。若征剿叛逆、照依边功陞赏。口粮马草、照常给发。器械、每年量给官钱修整。守巡兵备、时加阅视
○四十四年题准、武定府、建守御千户所。将云南右后二卫后千户所马步官军、各拨二百名。右卫中左所土军、拨一百名。并募新军三百名。选指挥千百户管领、前去防御
○隆庆元年议准、将省城六卫军士餘丁、每卫拣选三五百名。别卫所、每三名选一名。就抵食粮之数。行令兵备道、督同守备官、选官训练。遇警调发。不许多调土兵。仍听巡按御史出巡较阅。年终分别举劾
○三年题准、将和曲州、并和曲驛、改附府城之内。其旧州治、存留在彼。改為巡捕馆。另僉民壮、跟随本州吏目、在彼住札、盘詰盗贼

贵州

国初、置贵州宣慰使司、隶於四川、以通滇南之道。永乐间、讨平田酋。始设专藩。山箐峭密。蛮夷多衅。嘉靖间、铜镇苗、攻破思州石阡郡城。官军夹剿。久之方定。其后防御益备焉
一城堡。隆庆二年题准、将程番府、改入贵州省城、名贵阳府。其湖广沅靖平溪等州卫、四川酉阳播州永寧三土司、照旧专属川湖统辖。仍听贵州节制调遣
一兵马。见额官军、民兵、二万八千三百五十五员名。马军、二千三百八十二名。步军、二万二千三十六名
一防守。嘉靖十一年奏准、金炉山第二层、设立哨堡。将清平卫中左所、屯种千百户三员、正军餘丁、共一百五十名、摘拨住守
○四十一年题准、贵州施秉一县、切邻四川容山土司。将偏桥卫哨军一百九十名、改拨本县。与同原设哨军二百五十名、相兼防守。清浪守备、移驻本县。就令统领前军、不时训练。仍听清浪参将节制
○隆庆二年议准、行贵州抚按、将程番等十三司、先年额僉应补土兵三百七十名、查復原额。拣其精壮、给与器械。定為班次。选委官捨统领约束。常川在卢山金石等司巡缉。听新设通判提调
○又题准、程番府至卢山司、七十裡。乌萝至卢山、二十五裡。四通贼路。行贵州巡抚、著落土司、仍於交马、復设旧哨。召募民兵、分列住守

广西

国初、因广西两江土官纳款。予世袭以羈縻之。其境内谿峒猺獞獠蛮诸种、以千数。每出没流毒。景泰以前、常用鵰剿。其后与广东寇合。始设两广总督治梧州。成化嘉靖间、再剿籐峡、及八寨。隆庆间、平古田。每大征后、建治立屯、寇少寧息。然遗种蔓延、旋復猖獗。调兵分戍、未尝解严云一城堡。隆庆四年题准、将古田桐木、富禄、常安、三镇、改為土巡检司。每镇留大镇土官弟男一人、选带目兵、住守其地。古田县、改為永寧州。仍立守御千户所、请给印信。改拨桂林中卫千户一员、百户二员、统军哨守
○万历八年议准、八寨既平。以周安古卯為一镇。思吉古钵罗墨為一镇。都者古蓬剥為一镇。即推择土人头目各充土巡检、移家世守。其上林县循业里、抚安里、古城里、切近贼区、為八寨门户。今改為龙哈咘咳寨。将该路参将、移驻三裡地方控制。增筑龙哈咘咳二堡。又南丹卫八所、并移於三里
一兵马。原额官军一十二万一千二百八十九员名。见在操募二万五千八百五十四名。见额官军一万三千九十七员名。马军八百二十五员名。步军一万二千二百七十五名
一防守。弘治十六年题准、湖广备御广西班军、俱以一年為期、至广西交代。若违限半年以上者、问罪。仍罚操三箇月
○嘉靖四年题准、湖广夷陵、枝江、二所班军、备御广西省城。茶陵卫所辖郴州千户所班军、备御武宣县。桂阳千户所班军、备御柳城县。寧远卫、同所辖枇杷、桃川、寧远、三千户所班军、备御柳州府。各照旧轮戍
○隆庆五年题准、将广东卫所原拨官军四千六百餘员名、照旧轮班戍守梧州
○又议准、牛河、三厄、二处、委指挥一员、於参将部内、选兵五百名、并将桂林中右等卫官哨旗军、调拨该所守御
○又题准、广西思吉等八寨、并龙哈咘咳二处各夷俱听招抚。议将那马土巡检、充长官司长官掌管其地。一充冠带土捨、住守龙哈。一仍巡检、住守咘咳。各官俱听思田守备调度
○六年议准、将融县千户所旗军五十名、并抽取融县在城民兵七十名、调拨怀远县地方防守
○万历一年题准、镇安府、湖润寨、共一年。思恩各土司、一年。田州、一年。江州、并上映、下雷、二洞、共一年。每年共出兵三千名。四年一次、轮戍省城。泗城州、一年。归顺都康二州、共一年。向武奉议二州、并上林县、共一年。思明府、思明州、迁隆峒、共一年。龙英、忠州、共一年。每年出兵四千名。五年一次、轮戍梧镇
○四年议准、东兰、南丹、那地、三州、每州出兵五百名、专戍柳州。每年於九月初旬上班。二月放回各州。敢有迁延不服调遣、及兵不足数者、俱听参究
○五年题准、七山為苍籐岑要地。连城為罗定信宜岑谿诸猺啸聚之藪。六云為容县北流中衝。北科為六十三山咽喉。怀集县与贺县為界、五里村山猺贼、由此出没。设指挥千户五员、於各地方分兵札营屯守
○十三年题准、府江各贼、虽经大征、未设戍守。復据旧巢為患。今自三峒峰门大窑冲起、歷桐江桐亮冲、经仙迴马尾归化佛槽等处、设兵立营於八路大涧面冲大窑、截其西崖、通修荔二县后户。桐江大亮田冲、各立一营、据其堂奥。又於木浪马尾平峒三妹要衝、各立一营、守其腹心。归化佛槽洛口肆冲、各立一营、截其西岸、通仙迴昭平前门。筑立营堡、列以土司。募兵屯种操防

湖广

湖广幅员最大。如郧襄跨河陜。德黄接安庆。荆控巴蜀。辰蔽云贵。郴桂通广东。皆多盗之区。永州、宝庆、苗夷密邇。故数郡兵防加慎焉。成化间、以环郧山谷、多流民、大盗屡发。始专设郧阳抚臣、兼制三省
一城堡。嘉靖二十六年题准、保康县望夫山、原係截山小路。川陜相通。盗贼不时出没。筑堡一所、拨军戍守
○三十四年题准、五寨长官司、係湖广接壤。麻阳乾州适中之地。东有蜜峰。西有牛拗脚。為诸苗出入咽喉。令麻阳参将、移入驻札。仍於蜜峰牛拗脚二处、各立哨堡防守
○隆庆四年题准、郴州宜章县香口岭、僻居边陲。接壤两广。猺苗杂处、不时侵犯。建城垣一座。添设衙门。每年衡永二府、轮委同知一员、统领民兵、在彼驻镇、防御盗贼、督收钱粮。如或同知员缺、即委通判推官代理
○万历元年题准、襄阳府光化县治、逼临汉江。城垣半坍。移建於去县三里之北集街
○四年题准、瀏阳县之大围山。平江县之连云山。俱谿径縈迴。密邇卢源。诸峒盗贼、往往逋逃其中。梅子园、逼近大围山。金铺观、及连云、贼必经之地。将瞿家寨巡检司、移驻梅子园。添设一堡於大围山附近所在。用把总一员备御。添设一小堡於金铺观。拨岳州卫指挥一员哨守。悉听本总节制
