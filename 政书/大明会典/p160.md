<!-- { "loadSidebar": true } -->
敕戒曰、孝事君亲。友於兄弟。亲贤爱民。居仁由义。毋怠毋骄。茂隆万世。乐作。赞俯伏。兴。四拜。兴。平身。乐止。礼部官捧节出。乐作。礼部等官引
皇太子送节至殿门外、引还东序。内侍引还宫。持节及宾赞宣敕戒等官復
命。当日、
皇太子具冕服。謁祭
奉先殿。用乐行礼如常仪。毕。诣
太皇太后前谢。诣
皇太后前谢。诣
上位前谢。诣
皇后前谢。俱行五拜三叩头礼。俱用乐。次日早、
上位具皮弁服、御华盖殿。鸿臚寺奏请陞殿。文武百官具服称贺。词曰、
皇太子冠礼既成。礼当庆贺。行五拜三叩头礼毕。就诣
文华殿、行贺
皇太子礼。锦衣卫陈设仪仗如常仪
弘治八年以后同。增謁祭
奉慈殿。用乐行礼如常仪
嘉靖二十八年定
皇太子冠、以
孝烈皇后几筵未彻。先是遣内命妇告
几筵、如告
庙之礼。既冠謁祭
几筵、行礼如
奉先殿。但不用乐。謁见所生
皇妃、行四拜礼。亦不用乐。冠之日、原遣告
庙官、及
内阁、詹事府坊局官、仪制司官、俱入侍班。锦衣卫掌印官、入侍卫。餘同前仪

大明会典卷之六十五
冠礼三
皇太孙冠礼

按永乐八年、
命皇孙监国。称
皇长孙。及行冠礼。始称
皇太孙云
永乐九年定
前期二日、各执事官於礼部习仪。次日赴
华盖殿习仪。前期锦衣卫设幕次於
华盖殿之东序。鸿臚寺设掌赞宣敕戒等官位於殿内道之东、北向西上。设应行礼官属位於内道东、西上。设护卫武官位於内道之西、东上。设诸执事起居位於武官位之东、北向。设通赞典礼二人位於殿内、东西相向。内侍设
皇太孙冠席於殿内东南、西向。设醴席於西上南向。张帷幄於东序内。陈设裀褥於幄中。又张帷於序外。内侍陈服於帷内东、领北上。袞服九章。翼善冠絳纱袍。緇纚网巾犀簪三物同箱在服南。櫛实於箱、又在南。司尊实醴於侧尊加勺羃。设於醴席之南。设坫於尊东。置二爵於坫。进饌者实饌设於尊北。诸执事者皆立於其所。冕九旒、翼善冠、緇纚网巾、各以箱盛。是日早、
上御奉天殿传
制遣官。
制词曰、朕皇太孙某冠。命卿等持节行礼。传
制毕。掌冠官持节至
华盖殿行礼。候节至。礼部鸿臚寺等官、诣东序啟
皇太孙出迎殿门外。赞礼导
皇太孙迎节。至殿置於中。设香案。乐作。赞礼赞
皇太孙行四拜礼、毕。礼部等官啟
皇太孙诣冠席。内侍二人夹侍、
皇太孙即席正南向。乐止。引礼引宾赞以次诣罍洗。乐作。搢笏盥手帨手讫。出笏。乐止。陞自西阶。执緇纚及网巾者陞。掌冠降一等受之、进
皇太孙席前北面立。祝 【祝词同东宫】 毕。供奉官束髮、掌冠跪加网巾。乐作。宾兴席南、北面立。赞冠者北面跪正之、兴立於掌冠后。内侍跪进服讫。乐止。掌冠啟
皇太孙復坐。执翼善冠者陞。掌冠降二等受之、右执项、左执前、进
皇太孙席前北面立。祝 【词亦与东官同】 毕。乃跪冠。乐作。掌冠兴、席南北面立。赞冠进席前面北跪正冠、兴立於掌冠后。
皇太孙兴。内使进絳纱袍服讫。乐止。掌冠啟
皇太孙復坐。赞冠进席前北面跪、脱翼善冠、置於箱、兴。内侍跪脱服、亦置於席。执袞冕者陞。宾降三等受之、右执项、左执前、进
皇太孙席前北面立。祝 【词亦与东宫同】 毕。乃跪冠。乐作。掌冠兴席南、北向立。赞冠者进席前北面跪簪结紘、兴立於掌冠后。内侍跪进袞服讫。乐止。礼部等官引
皇太孙降自东阶。乐作。由西阶陞、即醴席南向坐。乐止。引礼引掌冠诣罍洗。乐作。搢笏盥手讫。出笏陞西阶。乐止。赞冠者取爵诣司尊所酌醴授掌冠。掌冠受爵、跪进於
皇太孙席前、北面祝 【词亦与东宫同】 毕。
皇太孙搢圭受爵。乐奏喜千春之曲。饮讫、奠爵。进饌者捧饌设於
皇太孙席前、
皇太孙饌讫。出圭。执事彻饌。乐止。礼部等官啟请引
皇太孙、降自西阶诣拜位。乐作。就位。引礼引宣敕戒官、诣
皇太孙位稍东、西向。称有
制。赞
皇太孙跪。乐止。听宣
敕戒。词 【词亦与东宫同】 乐作。赞俯伏、兴、四拜、兴、平身。乐止。礼部官、啟礼毕。赞礼毕。掌冠官持节出。乐作。礼部等官引
皇太孙送节、至殿门外。引还东序。内侍引还宫。掌冠等官復
命。
皇太孙当日謁
庙毕。就诣
上位前谢。及
东宫前谢。次日文武百官具朝服称贺。词曰、
皇太孙冠礼既成。礼当庆贺。次诣
文华殿称贺。次诣
皇太孙前行贺礼

亲王冠礼

洪武二十六年定
前期三日、各执事官於礼部习仪。至日传
制、遣官持节行礼。前期、仪卫司先设
王邸在东序。张帷幄设裀褥於序中。又张帷於序外。仪礼司设掌赞宣敕戒等官序立位於
王邸东、稍西向。具九旒冕、翼善冠、絳纱袍等服、并网巾金簪二物、各以箱盛。候持节者至。礼部仪礼司等官啟
王出迎门外。赞礼导
王行。节入
王邸置中庭。乐作。赞
王诣香案前、四拜、毕。礼部等官啟就。冠席西南内侍二人夹侍。乐止。引礼引宾赞、以次诣罍洗。乐作。搢笏、盥手。乐止。通赞典仪二人露臺东西向。冠席在东序南、西向。醴席在西、南向。行礼之时。诸执事官陞自东阶、稍西向。掌冠者执网巾陞。宾降一等受之、进
王席前、稍北面立。祝曰、惟兹吉日。冠以成人。克敦孝友。福禄来臻。毕。供奉官束髮。掌冠跪进网巾。乐作。赞冠者跪正之、兴立掌冠后。内侍跪进服讫。乐止。掌冠啟
王復坐。执翼善冠陞。宾降二等受之、右手执冠后、左手执冠前、进如前仪。祝曰、冠礼斯举。寔由成德。敬慎威仪。惟民之则。毕。跪进冠兴。乐作。掌冠啟復坐。赞冠进、跪脱翼善冠、兴。内使跪脱袍服。执袞冕者陞。宾降三等受之、进如前仪。祝曰、冠至三加。命服用章。敬神事上。永固藩邦。跪进服兴。乐作。赞冠跪簪结紘、兴、立掌冠后。
王兴。内侍跪进袞服讫。乐止。礼部官引
王降自东阶。乐作。由西阶陞醴席、南向坐。乐止。引礼引掌冠诣罍洗。乐作。搢笏盥手讫。陞西阶。乐止。赞冠者取爵诣司尊所、酌醴授宾、宾跪进席前、北面祝曰、旨酒嘉荐。载芬载芳。受兹景福。百世其昌。毕。
王搢圭。受爵。乐奏喜千春之曲。饮讫、奠爵。进饌。饌讫。出圭。乐止。引礼啟
王降自西阶、诣东序易服讫。请
王诣拜位。乐作。引礼引宣敕戒官、至中庭西向立。称有
制。
王跪。乐止。宣
敕戒曰、孝於君亲。友於兄弟。亲贤爱民。率由礼义。毋溢毋骄。永保富贵。乐作。俯伏、兴、四拜、兴。乐止。礼部官啟礼毕。乐作。引
王还。乐止。掌冠等官復
命。王是日謁
庙毕、就诣
父皇及
东宫前谢。次日百官称贺毕、诣
王府行叩头礼
成化二十三年更定
前期、各执事官於
奉天门前东廡、习仪三日。鸿臚寺设
王冠所於
奉天门前东廡左顺门之北。设节案香案各一於廡内之北、正中。设冠席於东阶之上、西向。设醴席於西阶之上、东向。光禄寺设司尊所一於东阶之下、稍南。设盥洗所一於司尊所之南。内侍设帷幄於香案之东、冠席之后、稍北。俱西向。帷中设坐椅几案各一。别设案於东阶之南、司尊所之北。具翼善冠皮弁九旒冕、皆以盘盛、红袱覆之置於案。具袍服皮弁服袞服圭带舄等物、皆以箱盛、置於幄中案上。教坊司设乐於南。是日早、
皇上预告
奉先殿毕、具皮弁服
御华盖殿。鸿臚寺奏请陞殿、传
制、遣官持节行礼。文武百官各具朝服侍班如常仪。至期、内侍、导
王先於帷幄中坐候。持节将至。礼部官啟
王迎节。乐作。礼部官同鸿臚寺卿导
王出阶下。节至。持节官捧节。入置於北正中案上。乐止。
王随节入。持节官立於节案之东。宾及宣敕戒宣祝等官、序立於东南盥洗所之次。礼部官鸿臚寺卿导
王诣香案前立。乐作。行四拜礼、毕。乐止。礼部官啟
王就冠席。乐作。礼部官同鸿臚卿导
王诣冠席坐。乐止。内侍二人侍立於
王左右。鸿臚寺鸣赞赞行初加冠礼。乐作。引礼序班引宾诣盥洗所。搢笏、盥手讫。乐止。鸣赞二员稍南北向立。宾陞自东阶、稍西向。乐作。内侍揭盖袱、以盘捧翼善冠陞。宾降一等受之。乐止。宾右手执冠后、左手执冠前、诣
王席前、稍东面立。赞宣祝。宣祝官祝曰、 【祝词与洪武年同】 祝讫。乐作。宾跪进冠讫。兴、復位。乐止。礼部官啟易服。
王入帷幄。易新袍服出。礼部官啟復坐。鸣赞赞行再加冠礼。乐作。内侍揭盖袱、以盘捧皮弁陞。宾降二等受之。乐止。宾以右手执弁后、左手执弁前、如前仪。赞宣祝。宣祝官祝曰、 【词与前同】 祝讫。乐作。内侍释翼善冠。宾跪进皮弁讫。兴、復位。乐止。礼部官啟易服。
王入帷幄。易皮弁服舄出。礼部官啟復坐。鸣赞赞行三加冠礼。乐作。内侍揭盖袱、以盘捧冕旒陞。宾降三等受之。乐止。进如前仪。赞宣祝。宣祝官祝曰、 【词与前同】 祝讫。乐作、内侍释皮弁。宾跪进冕旒讫。兴、復位。乐止。礼部官啟易服。
王入帷幄。易袞服出。礼部官啟復坐。鸣赞赞行釂礼。礼部官啟
王诣醴席。乐作。礼部官同鸿臚寺卿引
王降自东阶、由西阶陞醴席东向坐。乐止。光禄寺官举醴卓置於前。乐作。引礼序班引宾诣盥洗所。搢笏、盥手讫。取爵诣司尊所酌醴。由西阶陞诣席前立。乐止。赞宣祝。宣祝官祝曰、 【词与前同】 祝讫。宾跪进爵。鸣赞赞
王搢圭。受爵、置於案。教坊司啟乐奏喜千春之曲。次啟进酒。
王举爵饮讫。奠爵於案。宾兴、乐止。光禄寺官进饌。大乐作。饌至案、乐止。饌讫。赞出圭。彻卓。宾復位。鸣赞赞受
敕戒。礼部官啟
王诣受
敕戒位。礼部官鸿臚寺卿引
王降自西阶、由东阶诣拜位立。乐作。引礼序班引宣敕戒官至庭中、西向立。乐止。称有
制。鸣赞赞
王跪。宣
敕戒。 【词与前同】 乐作。
王俯伏、兴、四拜、兴。乐止。鸿臚寺卿啟礼毕。持节官捧节出。
王送出门外。节行至阶下。内侍引
王还帷中、释袞冕、具翼善冠服回宫。持节及宾赞宣敕戒等官復
命。是日、
王具冕服謁祭
奉先殿。用乐行礼如常仪。仍具冕服謁见
皇太后毕。謁见
皇上
皇后、俱行五拜三叩头礼。次謁
皇妃
东宫及妃、各行四拜礼。皆用乐。次日早、
皇上常服陞金臺。百官常服称贺。致词云、
皇子某王冠礼已成。礼当称贺。行五拜三叩头礼毕。是日朝罢、司礼监请
王具常服、诣
奉天门前东廡坐。百官常服、行四拜礼 【嘉靖二十八年、　裕王　景王冠礼、万历五年、　潞王冠礼、仪俱同。但宾自致祝、不用宣祝官。百官称贺俱吉服】

大明会典卷之六十六
