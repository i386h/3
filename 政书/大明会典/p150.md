<!-- { "loadSidebar": true } -->
凡府第。洪武九年、
命中书省臣、作
亲王宫室、务从俭朴、不得宫饰朱红。室饰大青绿凡绝府產业。嘉靖四十四年议准、凡
郡王故绝府第屯厂、暂归
亲王掌管、待有新封转给、或入官召佃、以充禄入之资。郡县主君房屋、亦同
○万历七年议准、
郡王故绝无人管理奉祀者、例前官给府第、候宫眷终后、仍入官变卖、以充禄粮
○十年议准、
郡王故绝、所遗府第屯厂庄田等项。教授等官、逐一查理明白、申呈抚按衙门、除嘉靖四十四年例前官给府第、听管理奉祀者承住、安奉香火外。如有原出
亲王拨给者、仍留宫眷养赡。身终之后、復归
亲王。若
郡王存日有自置產业、量给三分之一、与管理奉祀者、為岁时祭祀之需。其餘皆留宫眷养赡。身终之后、听有司从公分给亲支。如无人管理奉祀者、其府第别產、听从宫眷变卖养赡

内官内使【厨校及收买子女物件附】

凡内官内使。洪武间定、
亲王府内官十员。承奉司承奉正、正六品。副、从六品。典宝所典宝正、正六品。副、从六品。典膳所典膳正、正六品。副、从六品。典服所典服正、正六品。副、从六品。各门官门正、正六品。副、从六品内使十名。司冠、司衣、司佩、司履、各一名。司乐、司弓矢、各二名
○正统九年、令各
王府、如有孀居郡县主君、
亲王量拨老成内使、看守门户
○弘治九年奏准、各
王府缺少内官内使、司礼监择其老成读书者、具奏照缺给赐。以后有缺奏除。其
郡王府、每府给与内使二名。专管宫闈事务、及关防门禁
凡保陞内官。正德三年、令各
王府内使、不係钦拨者、不准乞恩保陞
○四年议准、
王府承奉等官、并
郡王内使、俱有定额。不许额外滥保、及擅立内典膳职名、希图保陞。违者罪坐营求之人、及辅导等官
○万历十年题准、
王府承奉等官、额设一正一副。俱照次序迁转。承奉正副员缺、该典宝正副挨补。典宝正副员缺、该典膳正副挨补。典膳正副员缺、该典服正副挨补。典服正副员缺、该门官挨补。门官员缺、该内使陞补。不容一概滥请。其各处无名内使、私自净身人等、有託故擅入
王府、因而拨置害人、貽累
宗室者、抚按官严加禁治。 【正德十六年例】 若各
王府收用私自净身之人、及有违例保陞者、听礼部查参、并将长史等官究治 【嘉靖四十四年例】 凡奏讨内使。万历十年议准、
亲王内使、如司冠、司衣、司佩、司履、司乐、司弓矢之属、总数不过十名。若果原额缺人、具实奏讨。司礼监择其老成读书者量拨四名。
世子及
郡王、原未经拨给者、各量拨二名。其将军中尉、不许违例滥请。 【嘉靖四十四年例】 至於内使冠带、限以到府年分、
亲王内使、须歷十年之上、
郡王内使、须歷十二年之上、方许具奏请给。年浅者、不得朦朧奏讨。 【嘉靖八年例】 其净身男子平巾、查係礼部分拨者、方与题请。若各
王府私收者、不准

厨校 【厨役、事例详见精膳司。校尉、详见兵部车驾司】

凡
郡王厨校。隆庆四年议准、各
郡王民校民厨、不分例前例后、每位民校二十名、每名徵银十两。民厨二名、每名徵银八两。其看坟民校、有宫眷者、准留六名。无宫眷者、准留三名。每名徵银八两。僉派送用
○六年议准、
王府民校、原係徭编雇役。有姦徒冒充者、查革问遣
○万历十年议准、
郡王厨役、止许拨给二名。有护卫仪卫去处、护卫仪卫拨给。无护卫仪卫者、有司拨给。 【嘉靖三十一年例】 其校役不拘
郡王旧封新封、俱以二十四名為额。除原係护卫僉拨者、仍於本卫僉拨外。其不係护卫僉拨者、有护卫去处、该卫拨与军餘十二名。民间僉派十二名。无护卫去处、俱於民间僉派。 【嘉靖八年例】 每名每年於徭编内、民厨徵银十两。民校徵银十二两。解赴布政司、转发该府、雇人代役。原拨民厨民校、掣回有司当差。不许仍令身当、隐蔽差役。如有占吝不发者、听抚按官参奏。其绝封郡王府、除另城管理府事者、量留民校十名、照例徵银雇役外。其餘民校民厨、尽数发还有司。原係徵银者、免派。若革除
亲王坟所、给守坟军校五名

收买子女并物件

凡收买子女物件。嘉靖四十四年议准、各
王府收买子女。照依弘治年例、不过二十人。以后俱不准收。毋得藉口缺人、援引远年事例、夤缘请乞。违者将辅导官参治
○又议准、
王府应买物件。但於本地收买。不许瀆奏、求往他处、及擅自差人贸易。违者、事发将本爵罚住禄米。承委人员、从重问罪
奖諭

宗室為善者、奖諭示劝。故有
赐敕赐物之例
凡旌表节孝。正德八年奏准、
王府如有节孝、及卓异行跡、查奏前来、礼部照例请
敕奖諭。但不许奏请建立牌坊
○嘉靖九年定、
宗支有孝行实跡等项、应旌奖者、许
亲王奏来。若係
亲王、则令抚按官奏来。仍行勘明、写
敕遣官往諭。并赐以银(土商)羊酒
○万历十年议准、
宗室中有孝友兼至、及妇女守节贞烈、足以激励风化者、各具实跡奏闻。以凭覈勘明白、或立坊旌表。或请
敕奖论。或加赠封号。长史教授官并宗仪人等、不许需索抑勒。亦不许扶同欺罔、有孤
恩典

过犯【禁例附】

凡过犯有重轻。轻者治其党与。重者本身发高墙、或閒宅。子孙降為庶人、或俱禁住。其后或以
庆恩、子孙间得开释云
凡
宗室过犯。洪武六年定、
亲王有过重者、遣
皇亲、或内官宣召。如三次不至。再遣流官同内官召之。至京、
天子亲諭以所作之非。果有实跡、以在京诸
皇亲、及内官、陪留。十日之间、五见
天子、然后发放。虽有大罪、亦不加刑。重则降為庶人。轻则当因来朝、面諭其非。或遣官諭以祸福、使之自新
○弘治九年令、
亲王所行未善。长史等官从容諫正。至再至三不听、事情重者、密切具奏。其
郡王所為不合礼度者、教授劝正、如其不听、啟
亲王密切戒勉。如再不听、
亲王具奏。事情轻者、降
敕切责。若干宫壼重事、差内官
皇亲前去体勘、至日处治。
亲王有过、专罪辅导官。
郡王有过、专治内使教授。其
亲王府辅导官、务日请
王讲读经史。
王子亦要读书习礼。各府将军、该府
亲郡王自行禁治。若互相容隐、不行禁治、许镇巡等官、将所為不法事、会本具奏、上请区处
○正德四年议准、宗支罪犯深重、降革爵秩者、
郡王将军而下、不许代為请復。违者、罪坐辅导官
○嘉靖十六年奏准、
宗室有犯事情轻者、照常奏请。犯该杀死平人、及事情重大者、从重奏请定夺。投充拨置之人、查照见行事例问拟
○四十四年议准、
郡王以下、有非法不道、怙恶违训者、俱降為庶人、押发高墙居住
○又议准、
宗室有罪降革、迁发省城内閒宅者、子孙不得瀆奏倖脱
凡罪宗。万历十年议准、罪宗庶人止与名粮。 【见户部】 凡男女婚嫁之资、一概免给。其高墙閒宅正犯已故、所遗家属、许各该抚按官、奏请释放、送回本府居住。 【嘉靖四十四年例】 仍备查先年所犯情由、如係党逆干纪、罪恶深重者、子孙止从宽释、不许滥请名粮。若犯该败伦伤化、人命强盗等情、见在子孙、许其请名。岁各给本色米十二石。身终即止。其有止犯越关訐奏等项请名之后、亦各岁给本色米十二石。日后子孙如之。 【万历九年例】 如止遗母妻、无子孙可倚赖者、岁给养赡米各六石终身。私收妾媵、止许释放、不在养赡之列凡庶人冠带。万历十年议准、凡罪犯革爵、及擅婚、滥妾、越关、过期、各庶人。准给口粮养赡、俾无失所、已為恩厚。更不许请乞冠带、以滥
朝廷名器。如违例瀆奏、一概立案不行

禁例

洪武六年令、凡
王国内、除额设诸职事外。并不许延揽交结奔竞佞巧智谋之士。亦不许接受上书陈言。如有此等之人、
王虽容之、
朝廷必正之以法。然不可使
王惊疑。或有智谋之士、献於
朝廷勿留
○弘治十二年议准、抚按并三司以下衙门、如遇各长史司、传道一切
令旨。须看详计议。当施行者、即為施行。若事情重大、会奏请
旨。其长史司官、奉
王令旨行事、务要停当。有窒碍难行者、当竭忠諫止。如有怀姦倚势、拨置
亲王、以售私情、害地方者、抚按三司等官、会同参奏治罪
○十三年奏准、各处乐工、纵容子女、擅入
王府、及容留各府将军中尉、在家行姦、并军民旗校人等、与将军中尉赌博、誆哄财物、及擅入府内、教诱為非者、俱问发边卫充军。该管色长革役
○十六年、令各处军民人等、不得私交
王府、因而借索财物、诱请游宴、拨置為非。违者、所在官司、体访拏问。
郡王以下教授等官、諫阻不从、啟
亲王奏闻区处
○正德四年议准、
王府如有无藉之徒、假以烧丹炼药等项為由、往来誑惑、以致坏事者、镇巡等官、从重问发
○又令
王府不许僧尼女冠、出入宫禁、及私自建立寺观
○十六年
詔、各处无藉姦人、游食术士、及无名内使、私自净身人等、有託故擅入
王府、因而拨置害人、貽累
宗室者、抚按官严加禁治
○嘉靖十年题准、凡
亲王名讳。今后文武衙门、除备抄各
王奏词、并各衙门题奏本内不讳外。其餘一应文移。係各该衙门自行出语者、止许称爵、不得书名

大明会典卷之五十八
蕃国礼

国初诸蕃来朝、必见
皇太子、及
亲王。
皇帝亲御殿侍宴。后止朝见
上。赐宴会同馆、命礼部待之。其蕃使进表、亦不宣读

蕃王来朝仪【蕃国遣使进表朝贡仪附】

洪武二年定
凡蕃王来朝。至龙江驛、驛官具报应天府、府报中书省、及礼部、以闻。遣侍仪通赞捨人二员接伴。遣应天府知府至驛礼待。前期、馆人於正厅陈设蕃王座於厅之西北东向。知府座於厅之东南西向。知府至馆、以宾主接见、具酒食宴待毕。知府还。蕃王送出门外。次日清晨、从官復伴送蕃王入会同馆。礼部尚书奉
旨、即馆中宴劳。尚书至。蕃王服其国服出迎。相见宴享如龙江驛。酒行作乐。宴毕。尚书及从官皆出。蕃王与其从官送至馆门外。明日中书省奏知、命官一员诣馆如前宴劳。礼部告示侍仪司、以
蕃王及其从官、具服於天界寺、习仪三日、择日朝见。前一日、内使监陈设
御座香案於
奉天殿。尚宝司设宝案於
御座前。侍仪司设蕃王与其从官次於
午门外。蕃王拜位於丹墀中道稍西、及
御座之南。其从官拜位、於蕃王丹墀拜位之后。俱北向。设方物案於丹墀之北中道东西。方物状案於
