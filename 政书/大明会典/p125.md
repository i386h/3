<!-- { "loadSidebar": true } -->
旨。正旦、则云履端之庆。冬至、则云履长之庆。与夫人等同之。赞兴。眾命妇皆兴。司赞唱拜。乐作。四拜。乐止。尚仪跪奏礼毕。
皇后兴。乐作。还宫。乐止。引礼引命妇以次出

中宫千秋节命妇朝贺仪

洪武二十六年定、
中宫千秋节。命妇朝贺礼仪、与正旦冬至同。但致词云、兹遇
千秋令节。敬诣
皇后殿下称贺。不传
旨
朝贺女乐
乐器
戏竹二　　　簫十四
笙十四　　　笛十四
头管十四　　(上□下秦)十
琵琶八　　　二十絃八
方响六　　　鼓五
拍板八　　　杖鼓十二
乐章
天香凤韶
宝殿光辉晴天映。悬玉鉤、珍珠帘櫳。瑶觴举时簫韶动。庆大筵、来仪凤。昭阳玉帛齐朝贡。讚孝慈贤助仁风。歌谣正在昇平中、谨献上齐天颂

太皇太后圣旦正旦冬至命妇朝贺仪
皇太后圣旦正旦冬至命妇朝贺仪

仪注、乐器、俱与
中宫同
乐章
天香凤韶
龙楼凤阁彤云晓。开绣帘、天香芬馥。瑶阶春暖千花簇。寿
圣母、齐颂祝。
御筵奏献长生曲。坤道寧。品类咸育。和气四时调玉烛。享万万年太平福
凡命妇例应朝贺者、礼部先期告示、各照其夫品级、具珠翠冠、大袖红衫、霞帔。齎执礼部印信票帖。清晨自
北安东安西安等门从便入。至
东西华门外、候引入宫朝贺

东宫亲王并妃正旦冬至宫中朝贺仪

洪武初定
凡正旦冬至日。
上位
中宫陞
乾清宫御座。侍从导引如常仪。引礼引
皇太子及妃、
亲王及妃、诣
上位前。赞礼赞鞠躬。四拜。
皇太子、
亲王皆鞠躬。四拜。平身。
皇太子妃、
亲王妃皆四拜。赞礼引
皇太子诣前。赞跪。
皇太子跪。引礼赞跪。
皇太子妃、
诸王及妃皆跪。
皇太子称长子某、兹遇履端之节、履长之节。谨率诸弟某等、钦诣
父皇阶下称贺。赞礼赞俯伏。兴。平身。
皇太子俯伏。兴。平身。引礼赞俯伏。兴。平身。
诸王皆俯伏。兴。平身。
皇太子妃、
诸王妃兴。赞礼引
皇太子復位。赞鞠躬。四拜。
皇太子、
诸王皆鞠躬。四拜。兴。平身。
皇太子妃、
亲王妃皆四拜。礼毕。引礼引
皇太子及妃、
诸王及妃诣
中宫前。赞礼赞鞠躬。四拜。
皇太子、
亲王皆鞠躬。四拜。兴。平身。
皇太子妃、
亲王妃皆四拜。赞礼引
皇太子诣前赞跪。
皇太子跪。引礼赞跪。
皇太子妃、
诸王及妃皆跪。
皇太子称长子某、兹遇履端之节。履长之节。谨率诸弟某等、恭诣
母后殿下称贺。赞礼赞俯伏。兴。平身。
皇太子俯伏。兴。平身。引礼赞俯伏。兴。平身。
诸王皆俯伏。兴。平身。
皇太子妃、
亲王妃兴。赞礼引
皇太子復位。赞鞠躬。四拜。
皇太子、
诸王皆鞠躬。四拜。兴。平身。
皇太子妃、
亲王妃皆四拜。礼拜。引礼引
皇太子、
亲王及妃皆出
洪武七年更定、不致词。止行八拜礼

东宫亲王并妃正旦冬至朝贺太后仪 【同前】

东宫正旦冬至百官朝贺仪

洪武二十六年定
凡正旦冬至日。典璽官设
东宫座于
文华殿中。锦衣卫设仪仗于殿外东西。教坊司陈大乐于
文华殿内东西、北向。府军卫列甲士旗帜于门外。锦衣卫设将军十二人于殿中门外。及
文华门外。东西相向立。仪礼司官设笺案于殿东门外。设文武官拜位于
文华殿门外。设传令宣笺等官位于殿内东西。执事官先行四拜礼讫。各就位。引礼引各官诣
文华门外北向立。仪礼司官啟请陞座。导引官奉迎
东宫具冕服出。乐作。陞座。乐止。赞礼唱班齐。鞠躬。乐作。四拜。兴。平身。乐止。唱进笺。给事中前导、笺案由殿东门入置殿中。内赞唱宣笺目。宣讫。俯伏。兴。平身。唱宣笺。外赞唱跪。展笺官诣案前取笺。宣笺官宣讫。内外皆赞俯伏。兴。平身。即举案于殿东。外赞唱眾官皆跪。代致词官中道跪致词云、具官臣某等、兹遇[正旦、则云三阳开泰、万物咸新。冬至、则云律应黄鐘、日当长至。]敬惟
皇太子殿下、茂膺景福。贺毕。唱眾官皆俯伏。兴。平身。传令官跪啟传
令。由东门左出至
丹陛东、西向立。称有
令。赞眾官皆跪。宣令。[正旦、云履端之节。冬至、云履长之节。]同臻嘉庆。赞俯伏。兴。乐作。四拜。平身。乐止。仪礼司官跪啟礼毕

东宫千秋节百官朝贺仪

洪武二十六年定
东宫千秋节。百官朝贺礼仪、与正旦冬至同但致词云、兹遇
皇太子殿下寿诞之辰。臣某等敬祝
千岁寿。不传
令
○宣德九年令、
皇太子千秋节、冬至。
亲王及天下五品以上衙门遣官进笺者、同在京文武百官、诣
文华殿行贺
东宫旧在
文华殿南面受朝。嘉靖间、以
文华殿為
上位临御别殿、改覆黄瓦。隆庆二年、册立
皇太子。
詔于文华殿门东间设座、受群臣朝贺。百官于
文华门外列班
朝贺乐 【朔朢朝参同】
乐器
戏竹二　　　簫四
笙四　　　　笛四
头管四　　　(上□下秦)秦二
琵琶二　　　二十絃二
方响一　　　鼓一
拍板二　　　杖鼓六
乐章
陞殿　还宫　百官行礼、奏千秋岁
尧年舜日胜禹周。庆云生、繚绕凤楼。风调雨顺五穀收。万民畅歌謳

东宫妃正旦冬至命妇朝贺仪

洪武间定
前期、女官陈设
东宫妃座于宫中南向。至日清晨。内官陈设仪仗于
丹阶之东西、及丹墀之东西。赞礼女官设外命妇班位于丹墀、重行北向。设赞礼位于丹墀之东西。设引礼二人位于外命妇班之北、东西相向。设内赞女官二人位于宫内之东西。外命妇既至宫门。引礼引命妇入就拜位。侍卫者侍班如常仪。尚仪入閤啟
东宫妃、服礼服以出。侍从如常仪。乐作。陞座。乐止。赞礼赞班齐。乐作。赞四拜。外命妇皆四拜。乐止。引礼引班首由西阶升。乐作。自西门入、进当座前、北向立定。乐止。内赞赞跪。班首跪。赞礼赞跪。外命妇皆跪。班首致词云。某国夫人妾某氏等、兹遇履端之节。履长之节。敬诣
皇太子妃殿下称贺。内赞唱兴。外命妇皆兴。引礼引班首由西门出、復至拜位。赞礼赞四拜。外命妇皆四拜。平身。乐止。尚仪啟礼毕。
皇太子妃兴。乐作。还宫。乐止。引礼引外命妇以次出

圣节正旦冬至王府庆祝仪
【见王国礼】

圣节正旦冬至天下司府州县庆祝仪

洪武间定
凡遇正旦、冬至、
圣诞之辰、各处司府州县官公厅、各斋沐、具公服行礼。 【后改用朝服】 告
天祝寿曰。某衙门某官臣某等、荷国厚恩。叨享禄位。皆赖
天生我
君、保民致治。今兹[正旦、冬至、圣旦、]
圣寿益增。臣等下情、无任忻跃感戴之至
○宣德四年、令在外大小衙门、遇正旦等节、庆贺礼、俱照洪武初舞蹈山呼、行十四拜礼

大明会典卷之四十四
朝仪

国初所定朝仪、略具诸司职掌。
累朝以渐而详。其增定见行者有朔朢仪、常朝仪、午朝诸仪、而班次出入、各有禁例。具列于后

朔朢朝仪

洪武三年定
凡朔朢日。
上皮弁服御奉天殿。百官公服、于丹墀东西对立。俟引班引合班北面立。再拜。班首诣前同百官鞠躬、唱某官臣某起居。赞礼唱
圣躬万福。班首平身復位、同百官皆再拜。引班引百官分班、仍对立。省府臺部官诸衙门有事奏者、由西阶陞殿。奏事毕。降自西阶。引班引百官以次出。如无事奏、则侍仪由西阶陞殿跪奏如之。俟侍仪降阶、引班导百官出
○十四年定、凡朔朢日。文武百官各具朝服、俟鼓三严。公侯一品二品官、入
东西角门俟。其餘三品以下、先于丹墀内班横行序立。鐘三鸣。公侯一品二品以次入班序立。鐘鸣毕。仪礼司奏外办。导驾官导
上位陞御座。鸣鞭讫。鸣赞唱班齐。通赞诣中道、班首臣某等起居
圣躬万福毕。百官行五拜礼。仪礼司奏礼毕而退
○十七年、令百官凡遇朔朢、免行起居礼
○后更定朔朢日
上御奉天殿。百官各具公服行礼。常朝官序立于丹墀、东西相向。谢
恩见辞官序立于
奉天门外、北向。候
上陞座鸣鞭。鸿臚寺赞排班。乐作。常朝官行一拜三叩头礼毕。乐止。復班。鸿臚寺奏谢
恩见辞。于
奉天门外行五拜三叩头礼毕。鸣鞭。
驾兴

常朝御殿仪 【国初常朝或御殿、今不行】

洪武初定
凡早朝。文官自
左掖门入。武官自
右掖门入。如
华盖殿朝、至鹿顶外东西序立。鸣鞭讫。守卫官至鹿顶内行礼讫、就侍立位。各衙门官以次行礼讫。有事奏者入奏。无事奏者、四品以上及应陞殿者入殿内侍立。五品以下官、出至鹿顶外列班、北向立。候鸣鞭、以次出。如
奉天殿朝、俱于
华盖殿行礼奏事毕、五品以下官诣丹墀、依品级列班、重行北向立。四品以上、及翰林院官、给事中、监察御史等官、于
中左中右门伺候鸣鞭。各诣殿内序立。候朝退、捲班以次出。如先于
奉天殿朝后却奏事者、文武官于丹墀内依品级重行北向立。候鸣鞭行礼讫。四品以上及翰林院官给事中监察御史等官、陞殿侍立。五品以下、仍前序立。候谢
恩见辞人员行礼讫、鸣鞭、捲班退。有事奏者、于
奉天门、或
华盖殿进奏。无事奏者以次出

○二十二年令、
奉天殿常朝、五府、六部、都察院、通政司、大理寺、锦衣卫等官于殿内侍立。奏事止于
华盖殿
○二十四年定、侍班官员、凡文武官除分诣
文华殿啟事外。如遇陞殿、各用履鞋、照依品级侍班。有违越失仪者、从监察御史仪礼司纠劾。东班则六部堂上官、各子部掌印官、都察院堂上官、十三道掌印御史、通政司、大理寺、太常寺、太僕寺、应天府、翰林院、春坊、光禄寺、钦天监、尚宝司、太医院、五军断事官、及京县官。西班则五军都督及首领官、锦衣卫指挥、各卫掌印指挥、给事中、中书舍人
○二十六年令、凡文武百官于
奉天华盖武英等殿奏事、必须穿著履鞋、方许入殿。违者从纠仪御史、礼部仪礼司官纠劾、送法司如律问罪

常朝御门仪

洪武初定
凡早朝、文官自
左掖门入。武官自
右掖门入。如
奉天门朝、至金水桥南、各依品级东西序立。候鸣鞭讫。以次随行、至丹墀内、东西相向序立。守卫官先行礼毕。东西序立。文武官入班行礼。有事者、以次进奏。无事奏者、随即入班。朝退。捲班分东西出
○近仪、凡早朝、鼓起。文武官各于
左右掖门外序立。候鐘鸣开门、各以次进。过金水桥、至
皇极门丹墀、东西相向立。候
上御宝座。鸣鞭。鸿臚寺官赞入班。文武官俱入班。行一拜三叩头礼。分班侍立。鸿臚寺官宣念谢
恩见辞人员。传赞
午门外行礼毕。鸿臚寺官唱奏事。各衙门应奏事件、以次奏讫。御史序班纠仪。 【无失仪官、则一躬而退】 鸿臚寺官跪奏奏事毕。鸣鞭。
