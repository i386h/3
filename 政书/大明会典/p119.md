<!-- { "loadSidebar": true } -->
○嘉靖三年题准、南京各衙门参问罪囚、法司问完、俱发军储仓纳米赎罪
○六年、令各处粮裡上纳税粮、违限送问、如本色米五百石。 【麦豆芝麻七百石、绢七百疋、布一千疋、各准五百石】 折色银一千两、马草一万包、每名各纳赎罪米九石。过此数者、亦随其批解人名正数、止科一罪。不许令其添报名数重科。如不及数者、审无力、的决
○八年题准、南京仓地卑湿。今后收受耗米、每米一石、加耗米七升。查盘起送官攒、照成化年间事例、每米一石、每年除耗米一升
○九年议准、直隶苏、常、松三府、今后徵纳南京各项粮米。除内官监、供用库、酒醋麵局、白粳糙米、照先次议准、每石加耗二斗八升、车脚银三钱五分外。其南京内官监白细米、每石加耗一斗五升。盘用糙米二斗一升。船钱贴夫糙米各一斗。南京光禄寺白粮、苏常二府、每石加耗二斗五升。盘用糙米二斗一升。船钱贴夫各糙米一斗。松江府、每石耗米二斗五升。盘用银一钱五分五釐。船钱银四分。南京酒醋麵局白粮、苏常二府、每石加耗二斗五升。盘用糙米二斗一升。黄豆抵支米、每石加耗米一斗五升。盘用糙米二斗一升。船钱贴夫各糙米一斗。南京国子监白粮、每石加耗二斗五升。盘用糙米二斗一升。糙米豆、每石加耗二斗五升。盘用糙米二斗一升。船钱贴夫各糙米一斗。公侯禄俸糙粮、每石耗米二斗五升。盘用米二斗一升。船钱贴夫米各一斗。南京神乐观、牺牲所糙米豆、苏、常二府、每石耗米二斗五升。盘用米二斗一升。船钱贴夫米各一斗。松江府、每石耗米二斗五升。盘用银一钱五分五釐。船钱银四分。南京各卫仓糙粮、苏、常二府、每石耗米二斗八升。盘用米二斗一升。船钱贴夫米各一斗。松江府、每石耗米二斗八升。盘用银一钱五分五釐。船钱银四分。浙江杭、嘉、湖三府、俱照苏、松、常、三府定则派纳。不许违例加增
○又题准、南京户部、凡遇各处解到内府各监局粮草等项、俱要行巡视科道官、并该部委官、公同监收。不许经该人员、勒掯纳户财物。其一应收放数目、各衙门仍责令经手人役、径赴总督衙门註销。各委官年终、通造册奏缴
○十年题准、各司府嘉靖元年以前未完白糯粳米、已徵在官未解、及已解而粮里侵欺者。每石折银八钱。仓粮每石折银六钱。解部收贮。同新粮银两、放支军士月粮
○又题准、各司府赴解南京夏秋税粮、查照原来批文、如定到部之日在
钦限内、而领解人员故违者、照例送问。如定到部之日在
钦限外、而赴部批限未违者、行各抚按、将各掌印管粮官、并原经收人役提问
○又题准、南京锦衣等卫三十六仓粮、比照在京羽林前等卫、免其查盘。年终、总督都御史照例造册奏缴。其中和桥等三草场、并一应内外衙门、科道官一体查盘
○又题准
长安等四门仓、免其差官盘验。候放支尽绝、照例送巡视科道官查算。若有附餘、作正支销。其应天府每年銓拨脚夫、每名止徵。解银七两二钱、募人应役
○十三年题准、南京各卫仓粮、自十四年為始、挨陈放支五箇月。水兑五箇月。折银二箇月。若遇闰月、本折随宜放支
○二十二年题准、浙江绍兴、金华、衢州三府、起运南京仓米。每石连蓆耗、折徵银七钱类解本部
○二十四年题准、各处解到凤阳仓折色银两、管仓主事、督同该府佐贰官一员、并该库官攒人等、秤收封锁、发府寄库。候应放官军俸粮月分取放。其合给通关库收、该府照数出给、送主事验发
○二十六年议准、总部南京仓粮官。各布政司於参政参议内、各府於同知通判内、定委一员。不许府佐推故、委及首领等官。其州县部运官、全设衙门、於佐贰内定委。如佐贰内全缺、方许坐委吏目典史。裁减县分、许委典史、如典史亦缺、方许选委巡司等属官。所委佐贰首领官、止部本州县钱粮。不许将别州县勒令协部。其粮不及千石者、许径委巡司河泊、及见任阴阳医官。亦不许滥委吏典老人阴阳医生押运。总部部运官、各照限例、催儹完纳。掣取批迴、方许回任。如有违限三月不到部者、住俸。半年者、革去冠带、完日方许支俸冠带。託故不行、夤缘改委者、起送吏部、降级调用
○革提督南京粮储都御史。令南京户部侍郎带管提督
○令南京仓粮查復先年旧规。除金华、衢州、绍兴三府、每石折银七钱。其餘俱徵本色、解南京户部仓库交纳。或遇灾伤、比照京通二仓、不在蠲免之例
○三十七年、令歷年拖欠南粮、每石改折银五钱。应天等府、福建布政司、绢每疋、改折银七钱。江西、徽州、苧布、每疋、改折银二钱
○议准、南京四门仓粮、将近年一年收过原额一万八千九百八十餘石、扣留在仓、以备守卫官军应支之数。量增一二千石。每年定派一万石。以备南京门军支放。其原数餘剩八千九百八十餘石、照例改徵折银解部。其折席碎蓆等银、照旧寄上元县库、专备修仓。不许别用。其草价餘银、扣存本部。作正支销
○三十九年、復设都御史一员、提督南京粮储
○题准、南京附近卫所应兑漕粮、不拘正兑改兑、内拨一十五万九千四十二石二斗八升、行令原运官军、径赴南京各仓上纳。其随粮席耗轻齎等项、亦照南京纳粮事体施行
○又令漕粮除原议正数米一十五万九千四十二石零外。其多餘米四万八千七百四十石四斗零、一体照数收仓、听备军士月粮支用。每石照依正兑七钱算、该银三万四千一百一十八两零。听於各省南粮改折银内、照数扣还
○四十一年、令各司府州县、如遇灾伤地方、不许将应徵南京仓粮、妄奏改折
○四十二年题准、南京各卫仓岁用粮米、除单开载九十二万三千九百五十五石八斗六升零外。量增一十二万石。分派各司府州县派徵。内浙江金、衢、绍、照前徵银。其餘俱徵本色。浙江、江西、湖广三省管粮参政参议、直隶苏松等府管粮等官、各躬亲赴部领掣、总足批关。如各州县分部官、不行亲解。及各总部官、通不赴部。以致粮解侵欺者、该部查照官吏避难在逃事例参奏
○四十四年议准、查处罪赎、有违
钦限、夏税至次年五月、秋粮至次年九月、本折计该银至三百六十两以上、问有力。若不及数、问稍有力。准折银咨送南京户部银库、作正支销
○四十五年、令浙江、江西、湖广、南直隶、各抚按官、将应解南粮总部部运官职名、先於首年具奏、定限次年五月以里、亲自赴部、督催上纳。候一省一府钱粮通完、方许併掣总批。不许仍前违限。及改委託故、不亲掣批。其管粮官、如遇陞迁考满等项、有钱粮未完者、务要催徵完足、交割接管、方许离任。仍行南京户部、及总督粮储衙门、年终、查照完欠、应否住俸降级劝惩事例、分别具奏
○议准、南京户部管仓主事、俱以三年為限。不许改差
○又议准、各省解到南京仓粮、每百石、除收正耗之外。有餘、尽令粮长领回。免收平斛米石。碎米、亦令领回。不必扣给官攒。水兑免其工价之费。席竹随宜各仓借用
○又议准、岁徵南粮、各该抚按、通行司府管粮官、於当年催足。待正二月北运起兑、一齐委官、立限部运。内有依期、及故违限者、听南京粮储举劾
○又议准、南京旧例、自五月至九月五箇月、就船放支水兑米三十万石、免其筛晒席竹脚钱。每石折耗三斗、量减五升。原派水兑粮米、南直隶限三月、浙江限四月、江西限五月六月、各运到。行委主事专管。米到迟者、不拘月分、仍发水次兑放
○又令南京户部、将各卫官军月粮、除二月十月折色外。米贱时、不拘月分、再放折色一月。每石、折银五钱。仍行抚按、将拖欠南粮、江西、湖广、每石徵银五钱。浙江、每石徵银七钱。南直隶、每石徵银六钱。速解南京户部交纳、以备军粮折色支用
○又令南京户部、即查仓场见在司属官、省减二员。止委六员监收。自札管日起、至陞郎中、方许更替
○隆庆元年议准、各处解到南京户部、及总督衙门判定仓分限期、监管官诣仓验收。不必会同巡仓御史。官攒止将进收日期粮石、开呈查考。如有奸弊、悉听纠举
○令南京户部、查各该监局寺等衙门米穀豆麦、果有餘积、足彀数年支用、照依每年额派数目、每石议定折色银两。行文坐派各该地方。自本年起、暂徵折色三年。自后以三年為率、斟酌改派。折色银两、仍依原派定
内府各衙门某项钱粮名色、登记簿籍。其该库收贮前项折色银两、著徵解户部、接济边用
○又议准、南京锦衣卫乌龙潭等仓官攒耗米、照旧规、每仓正米一石、加耗米八升。各该官攒、以收受月日為始、至放尽扫盘日為止。每年每石、除米一升四合。如有亏折、方照数追陪
○二年、铸给监督凤阳仓委官关防。定以三年满日更替。或遇陞转员外郎中、亦须期满离任
○议准、南京户部、於各管仓分草场主事、量地远近、定為四差、分隶管理。仍咨吏部、查照见在年浅主事、并堪新选者、共止定四员、註名选用。以专仓务
○题准、南京户部、转行总督衙门、如遇各处解到粮米、两斛平收之外。准照旧仍加斛面二升。耗米照旧递年扣除、作正支销
○又议准、南京户部、将各省府州县应运粮米、酌量原来远近、分派仓分。如水次相去二裡、每米一石、驴脚银三釐。每米一百石、该席一百领、每领银五釐。猫竹二十根、每根银五分。正米一百石、耗米三十石、為一囤。每囤筛晒工食银五钱三分。每米一石进廒、萝扒工食银三釐。刊刻牌面、悬掛各仓门首。令各粮长通知。本处掌印官、即将前项银两、查照粮石、将银数秤兑明白、印封给付部粮官到部。同批一并投下。当官给散各役。责令驮米买席、不与粮长相干
○又议准、南京仓粮、若有亏折、查係官攒人等通同偷盗者、究问重罪。係潮湿蛀损、并计亏数均陪、仍送问罪。耗米查照年限远近、米数多寡扣除。若年月甚近、而亏欠太多、米至二百五十石以上者、比照正米一体追问。其餘亏折米石、照依京通二仓见行事例、盘欠耗米五十石以上者、主守官攒甲斗、量行责治
○五年题准、南粮每年徵派、各该抚按俱要备行司府、坐委府佐官一员总部。督率粮户完纳。先将坐委职名呈报、以便参劾
○令每年会计南粮、派定三十万石、遵照旧例水兑。每石加耗米二斗五升。违误到迟、虽越九月、仍旧水兑。不许擅改收仓。务在岁收耗米七万五千石。以抵一月官军俸粮
○议准、各省粮户解纳席竹折银、上元县收贮。照例赴巡仓御史註簿。各仓官支出修仓、呈请总督衙门详兑。该县仍申报巡仓知会
