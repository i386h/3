<!-- { "loadSidebar": true } -->
冠礼四
品官冠礼

洪武三年定
前期择日、主者告於家庙。无庙则告於祠堂。北面再拜。告云、某之子某、年渐长成。将以某月某日、加冠於其首。谨以告。乃筮宾。主者北面再拜告云、卜以某甲子吉、冠某。速某宾加冠、庶几临之、谨告。前二日、主者戒宾、及赞冠者。主者至宾大门外。掌次者引之次。儐者受主者之命。入告宾曰。某之子某、将加冠。愿吾子教之。宾曰、某不敏、恐不能供事、以辱吾子。敢辞。主者曰、某犹愿吾子教之。宾曰、吾子重有命、某敢不从。主者再拜。宾荅拜。主者还。宾拜送。主者戒赞冠者亦如之。 【亦通使子弟戒之】 前一日、掌事者设次於大门外之右、南向。其日夙兴。掌事者设洗於堂阼阶东南。东西当东霤。 【六品以下当东荣】 南北以堂深。罍水在洗东。加勺羃。篚在洗西南。肆实巾一於篚。加羃席於东房内西牖下。 【无房者张帷為之】 陈服於席东、领北上。莞筵四。加藻席四。在南侧。尊甒醴在服北。加勺羃。设坫【四品以下设篚无坫】 在尊北。饌陈於坫北。设洗於东房近北。罍水在洗西。篚在洗西北。肆实以巾。质明。宾赞至於主者大门外。掌次者引之次。宾赞公服。诸行事者、各服其服。 【无公服者服常服】 执尊罍篚者、皆就位。其冠各一箱。各一人执之。侍於西阶之东、东面北上。设主者之席於阼阶上、西面。宾席於西阶、东面。冠者席於主者东北、西面。主者公服、立於阼阶下当东序、西面。诸亲公服、非公服者常服、立於罍洗东南、西面北上。 【尊者在别室】 儐者公服立於门内道、东北面。将冠者【双童髻。空顶幘。双玉导。金宝饰。采裤褶。锦绅。乌皮履。六品以下、导不以玉】立於房内南面。主者赞冠者公服、立於房内户东西面。宾及赞冠出次立於门西。赞冠者少退。俱东面北上。儐者进於主者之左、北面受命、出立门东西面。曰敢请事。宾曰某子有嘉礼。命某执事。儐者入告。主者迎宾於大门外之东。西面再拜。宾答拜。【凡主宾拜揖、皆赞礼者相导】 主者揖赞冠者。赞冠者报揖。主者又揖宾。宾报揖。主者入。宾及赞冠者次入。及内门行至阶。 【主者立於阶东、西面。宾赞立於阶西、东面。】主者请陞。宾曰某备将事、敢辞。主者固请。宾固辞。主者终请。宾三辞。主者陞自阼阶、立於正东、西向。宾陞自西阶、立於席西、东向。赞冠者及庭、盥於洗。陞自西阶。入於东房。立於主者赞冠者之南、俱西面。主者赞冠者引将冠者立於房外之西、南面。宾之赞冠者、取纚櫛簪跪奠於冠者筵南端席北稍东、西面立。宾揖将冠者。宾主俱即席坐。将冠者进陞席西南坐。宾之赞冠者、进筵前东面、跪脱双童髻置於箱。櫛毕设纚。兴、復位立。宾主俱兴。宾降至。罍洗盥手讫、诣西阶。主者立於席后、西面。宾立於西阶上、东面。执緇布冠者陞授宾。宾降一等受之。右执项。左执前。进将冠者筵前东向立。祝曰、令月吉日。始加元服。弃尔幼志。慎尔成德。寿考维祺。介尔景福。乃跪冠。兴、復西阶上席后东面立。宾之赞冠者、进筵前东面跪结缨、兴、復位。冠者兴。宾揖冠者。冠者适房。宾主俱坐。冠者 【著青衣素裳之服、】 出房户西、南面立。宾主俱兴。宾揖冠者。冠者进陞席西向坐。宾之赞冠者跪脱緇布冠置於箱。櫛毕设纚。兴、復位。执进贤冠者陞。宾降二等受之。右执项。左执前。进冠者筵前东向立。祝曰、吉月令辰。乃申尔服。恭尔威仪。淑慎尔德。眉寿万年。永受胡福。乃跪冠。兴、復位。宾之赞冠者跪设簪结缨。兴、復位。冠者兴。宾揖冠者。冠者适房。宾主俱坐。冠者 【著絳纱服、】 出自房户西、南面立。宾主俱兴。宾揖冠者。冠者进陞席西向坐。宾之赞冠者、跪脱进贤冠置於箱。櫛毕设纚。兴、復位。执爵弁者陞。宾降三等受之。右执项、左执前。进冠者筵前东向立。祝曰、以岁之正。以月之令。咸加尔服。兄弟具在。以成厥德。黄耇无疆。受天之庆。乃跪冠。兴、復位。宾之赞冠者、跪设簪结缨。兴、復位。冠者兴。宾揖冠者适房。宾主俱坐。主者赞。冠者、彻纚櫛簪箱及筵入於房。又设筵於室户西、南向。冠者 【著爵弁之服、】 出房户西、南面立。宾主俱兴。主者赞冠者、盥手洗觶、於房酌醴、出房南面立。宾揖冠者。冠者就筵西、南面立。宾进受醴。进冠者筵前北面立。祝曰、甘醴维厚。嘉荐令芳。拜受祭之。以定尔祥。承天之休。寿考不忘。冠者筵西拜受觶。宾復西阶上东面荅拜。执饌者奉饌荐於冠者筵前。冠者左执觶。右取脯。祭於籩豆之间。赞冠者取胏一以授冠者。冠者奠觶於荐西以祭。冠者坐。取觶祭醴、奠觶再拜、执觶兴。宾答拜。宾主俱坐。冠者陞筵、跪奠觶於荐东兴、进北面跪取脯、降自西阶。入见母。进奠脯於席前。退再拜以出。冠者母不在、则使人受脯於西阶下。初冠者入见母。宾主俱兴。宾降当西序、东面立。主者降当东序、西面立。冠者既见母。出立於西阶东南面。宾少进、字之、曰、礼仪既备。令月吉日。昭告尔字。爰字孔嘉。髦士攸宜。宜之於嘏。永受保之。曰伯某甫。冠者曰、某虽不敏、夙夜祗奉。宾出。主者送於内门外。主者西向请宾曰、吾子辱执事、请礼从者。宾曰、某得将事。敢辞。主者固请。宾曰、某既不得命。敢不从。宾就次、主者入。初宾出、冠者东面见诸亲。诸亲拜之。冠者答拜。冠者西面拜宾之赞冠者。宾之赞。冠者答拜、讫。见诸尊於别室。宾主既释服。改席讫。宾兴眾宾俱出次。立於门西、东面。主者出门东、西面。主者揖宾。宾报揖。主者先入。宾及眾宾从之。玉阶、宾立於西阶上。赞冠者在北少退、俱东面。主者立於东阶上、西面。眾宾降立於西阶下、东面。掌事者以币篚陞、授主者。主者授币篚於宾、宾受之。又以币篚授赞冠者、赞冠者受之。俱復位。主者还阼阶上北面拜送。宾赞降自西阶。主者送宾於大门外之东、西面再拜。宾出。主者入。孤子则诸父诸兄戒宾。冠之日、主者紒而迎宾。拜揖让如冠主、冠於阼阶之下。礼宾拜送。皆如上仪。明日见庙。冠者朝服。质明。赞礼者引入庙南门中庭道西北向。赞再拜、讫。引出

士庶冠礼

洪武三年定
凡男子年十五至二十、皆可冠。将冠筮日筮宾於祠堂、戒宾、俱同品官仪。是日夙兴。张帷為房於厅事之东。宾主人执事者皆盛服。设盥於阼阶下东南。陈服於房中西牖下、东向北上。席二在南。酒壶在服北次。盏注置於卓。帕头帽巾。各盛以盘。蒙以巾帕。执事者三人捧之、立於堂下西阶之西、南向东上。主人立於阼阶下。子弟亲戚立於盥东。儐者立於门外以俟宾。将冠者双紒袍勒帛素履、待於房中。宾至。主人出迎、揖而入。坐定。将冠者出於房。执事者请行事。宾之赞者取櫛总篦幧头、置於席南端。宾揖将冠者。将冠者即席西向坐。宾之赞者為櫛合紒施总加幧头宾主皆降。主人立於阼阶下。宾盥讫。主人揖让陞自西阶。皆復位。执事者以巾进。宾降四阶一等受之。诣冠者席前东向、祝云云、跪為著巾。兴復位。冠者兴。宾揖冠者适房易服。服深衣大带出房。即冠席。宾盥讫。降二等受帽进祝。赞者彻巾。宾跪冠。兴、復位。冠者兴、宾揖冠者入房易服。服襴衫腰带出房。即冠席。宾盥讫。降三等受帕头进祝。 【三祝皆同品官词、】赞者彻帽、加帕头。復位。冠者兴。宾揖冠者适房。易公服出房。执事者彻冠席入帷中。更设醴席於西阶、南向。赞者酌醴出房、立於冠者之南。宾揖冠者、即醴席西向立。宾受醴诣席前北面。 【祝同品官词】 冠者於席西拜受。宾答拜。执事者荐饌。冠者即席坐饮食讫。再拜。宾答拜。冠者离席、立於西阶之东、南向。【宾字同品官词】冠者拜。宾答拜。冠者拜父母。父母為之起。拜诸父之尊者。遂出见乡先生、及父之执友。先生执友皆答拜、讫宾退。主人请礼宾。宾辞。固请许诺。乃入设酒饌延宾及儐赞者。宾退。主人酬宾赞、侑以币。仍拜谢。礼毕。主人以冠者见祠堂。告曰某之子某冠毕、敢见。冠者北面焚香再拜、出

大明会典卷之六十七
婚礼一

天子纳后。先遣官祭告
天地
宗庙。
天子临轩命使行六礼。
东宫纳妃。则先告
庙。其详在大明集礼。正统中、
英宗纳后。成化末年、
孝宗在东宫纳妃。皆遵用旧仪、而稍有所损益。今备载。其
亲王
公主婚礼、亦附列焉

皇帝纳后仪

正统七年定 【万历六年新定仪注、有损益者、附注本文之下】

纳采问名

前期择日、遣官告
天地
宗庙。至期、前一日、所司设
御座於奉天殿。鸿臚寺设
制案节案於
御座前。 【新仪改节案於制案之前。下倣此】 内官监礼部陈礼物於文楼下。教坊司设中和乐於殿内。至期早、锦衣卫设卤簿於
丹陛丹墀。礼部陈礼物於
丹陛上及文楼下。内官监设采舆於
奉天门外。教坊司设大乐於
奉天门内。鼓三严。鐘止。鸿臚寺奏请陞殿。
上具冕服。导驾奉引如常仪。陞座。文武官朝服叩头讫、左右侍班。执事引正副使朝服就拜位、行四拜礼。传制官奏传
制讫。由东门出。执事举
制案节案由中门出、置丹墀中道。礼物在
丹陛上者随之。传制官宣
制曰。兹选某官某女為
皇后。命卿等持节行纳采问名礼。正副使又行四拜礼。鸿臚寺奏礼毕。
上兴。 【新仪改礼毕上兴、在礼物随出之后】 引礼引
制案节案用伞盖遮护、由
奉天门中门出。执事引文楼下礼物随出。至
奉天门外。正副使取节及
制书置采舆中。仪仗大乐前导、从中门中道行、出
大明门外。正副使易吉服乘马行、诣
皇后第行礼。
皇后第、前一日、设正副使幕次於大门外左、南向。设香案於正堂中。设
制案节案於香案南。别设案於香案之北。其日、正副使至大门外。仪仗夫乐分列。置采舆於正中。设
制案节案於采舆北。引礼引正副使入幕次。执事官陈礼物於正堂。正副使出幕次、取
制书置案上。礼官一员先入正堂、立於东。主婚者朝服出见、立於西。礼官曰、奉
制建
后。遣使行纳采问名礼。引主婚者出迎。引礼引正副使捧
制书及节先行。主婚者随行。至正堂、置
制书及节於案。正使立於案左、副使立於案右、东西相向。引礼引主婚者就拜位、行四拜礼。诣案前跪。正使取纳采
制宣讫、授主婚者、主婚者受之、授执事者、执事者跪受置於北案上稍左。副使取问名
