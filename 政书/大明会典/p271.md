<!-- { "loadSidebar": true } -->
○十七年令、各边将官、有包纳粮草、兴贩马匹等弊。巡按御史访实参治
○嘉靖十年议准、今后各边巡抚、总兵、主将、偏裨、务要遵守协同事宜节制旧例。如有奸徒、不务协同供职、左道阻挠、摇撼人心、及抗违节制。巡抚官指实奏闻。被劾人员、不许驾捏别项事情、摭拾诬辩。如事干军机、副参以下、故意阻挠主将号令者。虽未败事、亦以违令究治罢黜。敢有挟制奏訐者、原词立案不行。若总兵官挟私凌虐偏将。抚按官指实弹劾究治
○十四年议准、今后总制巡抚总兵提督等官、如遇陞迁降革养病等项事故、例应去位者。俱要守候交代、方许离任
○十五年议准、各镇守备官、但有託疾避难擅离信地者。改调极边卫分、带俸差操。三年之后、果能改过自新。收回原卫
○十六年议准、今后经过河西公差人员、不许擅骑塘马、及私用操夫。各该守备把总等官、敢有私意奉承、致误军情者。并听抚按官从重究治
○十九年、令与边境相连地方、有司官员、但係军前应备事宜务要悉心干理。若自分彼此、致误军机。听本管上司参奏治罪
凡边臣奏请。所司俱要五日内议覆。不许停阁阻挠、致失机宜
○隆庆六年题准、各边镇督抚等官、但係军机、俱要密封完固题奏。不得预先漏洩。通政司上本、与司礼监发本、俱要一体严密
凡参随伴役。成化二十年、令官捨随任者、镇守官许五人。分守许三人。其军伴、镇守官二十名。分守十五名。守备十名
○弘治十三年奏准、凡各处镇守总兵官、跟随军伴、二十四名。协守副总兵、二十名。游击将军、与分守官、十八名。守备官、十二名。俱不许额外役占。及卖放军人、办纳月粮。违者、许巡抚巡按官、查照军职役占卖放事例上请。其巡按御史、年终仍将各官有无多占卖放缘由具奏
○嘉靖十四年令、凡提督军务、有违例奏带、并要求者。兵科执奏参覆、从重治罪。仍行各该边方镇巡等官、通行查革。不许容情隐护
○二十二年、令各处参随、止是镇守将官、准带五名。分守总兵、带三名。俱係在京受命者方许。若到边年久者、不许奏讨
凡军前报劾。嘉靖二十二年议准、废弃将官、除死罪重犯不议外。其餘总兵以下、千百户以上。不分充军、立功、革职閒住但屡歷边方、曾经战阵者。逐一查出、责令自备鞍马、随带家丁、应付廩给口粮。各赴军门、酌量委用。果能建立奇功、释其前罪。仍照例陞赏。若事寧无功、发回原卫、及各配所。原係閒住者、照旧閒住。係充军立功者、照旧充军立功。以后内外诸司、问理夫事将官。情轻者、务要即时释放。使之立功赎罪。如果罪恶重大、亦要速议处置、不得濡滞。其总兵游击家丁、临阵一体处给口粮
○二十六年题准、各卫閒住将官、谋勇可用、及惩创既深者。听总督提督巡抚官、调取军门、令其分哨领军杀贼。果能建立奇功。一体保荐录用
○二十八年题准、东西二关、土著居民。有能率眾报效、招至一百名以上者、给冠带。三百名以上者、授散官。防御隘口、遇有警截杀。百里之外、给与行粮。有功之日、查照防秋事例陞赏
○隆庆二年题准、凡行伍眾军、四方诸色人等、但有才能出眾、敢自誓领兵杀贼者。即暂假以头目。任意选练人马。临阵即令当先。有功之日、听督抚官具奏超陞。如临阵退缩、许即时斩首
凡边境田土。成化十年、令陜西榆林等处、近边地土、各营堡草场、界限明白。敢有那移条款。盗耕草场。及越出边墙界石种田者。依律问拟。追徵花利完日。军职、降调甘肃卫分差操。军民、係外处者、发榆林卫分充军。係本处者、发甘肃卫分充军。有损坏边墙、私出境外者。枷号三箇月发落
○弘治六年、令广东高、雷、廉、肇、四府、但有招接獞人过江佃种无主荒田者。招主、窝主、俱发云南边卫充军。该管官吏里老、止是失於觉察、照常发落。若知情受赃、照例充军
○嘉靖二十五年题准、各边荒地、任民儘力开垦。永不起科。其旧曾起科、今荒芜者。召民一体开垦。应纳子粒、准蠲免十年、不许徵扰。待有成熟、奏来定夺。边臣敢有变乱者、巡按御史参奏拏来重治
○二十六年、令以大同修筑边墙、隔还虏占地土四万餘顷。分给各边守备五顷。把总坐堡官二顷。管队官二顷。军人二顷。或一顷五十亩。或一顷。永不起科
○二十七年、令以宣府龙门一带、修完边墙。隔还膏腴地土、分拨附近官旗军民捨餘耕种。三年成熟之后。每顷、止徵牛具银五钱。不及顷者、递减。永不起科。就便筑立堡寨营房。听从居住。正军、仍隶原卫所食粮。舍餘民人、不许差操。如遇防秋、量借一丁备御
凡招降夷人。嘉靖二十二年议准、凡虏中有智谋出眾、率其党类归附者。计其眾寡。除犒赏外、仍加陞级。如十人、即与小旗。百人、与百户。有能斩其酋首来献者、赏银一千两。仍陞都指挥职衔、以示优异
○二十五年、令凡妄杀降人者、照故杀律抵死。各边将领部下、收回降人一千名以上者、陞二级。五百名者、陞一级。其餘递赏
○三十三年题准、投降夷人赏赐。男子、每名素紵丝衣一套、绵布十疋、钞一百锭。妇女、每口绵布三疋、钞十锭。男妇每名口、米三石、牛二隻、羊五隻、柴五百斤。仍拨房屋床榻器皿等件、居住。并应用钞布衣服
○隆庆四年题准、凡将领收夷人為家丁者、有斩获战功、止许从厚给赏。不得滥议陞用
凡逃回人口。嘉靖十九年
詔、各边走回人口。有被边将藏匿杀死、以图报功陞赏者。抚按官举奏得实、照杀降抵死
○二十二年议准、各边有自虏中逃回者。审其乡贯来歷。愿归者、给文遣归。倍加存恤。不愿归者、收作通事。给与月粮。带来一应马匹衣服等项、尽数给与。虽有藏匿、悉置不问。仍审其进边日期、及有无掯勒、以凭查究
○二十四年题准、提墩官督同墩军、遇有虏中逃回人口、即便伴送入境。每名给银二两。免其差徭。随带马匹衣物、尽数给与。提墩官、赏银二两。墩军、赏银五钱。二名以上、倍给。如传报事体得实、一体加赏
○二十五年、令凡大边招徠精壮男子一名者、赏银三两。递加至十五两而止。幼男妇女、赏银二两。递加至十两而止。边墩引进精壮男子一名者、赏银二两。递加至十两而止。幼男妇女、赏银一两。递加至五两而止。仍将归附人口、附记年貌籍贯。给丈、差人伴送原籍衙门交割。其守口官军、不许擅放一人出边。亦不许将近边人口、假為降人、妄希厚赏
○三十二年题准、各边被虏人役、能传报虏情、后果得实。给银赏犒。若将官因而得成大功。即将原报人役為首功。擒斩五十名颗以上、授百户。仍赏银三百两。一百名颗以上、授千户。仍赏银五百两。至一百五十名颗以上、授指挥。仍赏银一千两。俱与世袭
凡边禁。洪武二十二年令、守御边塞官军、不得与外夷交通。如有假公事出境交通、及私市易者、全家坐罪
○弘治十三年令、各边将官、并管军头目。私役军民、及军民、私出外境、钓豹捕鹿、砍木掘鼠等项。并把守之人、知情故纵。该管里老官旗军吏、扶同隐蔽。若夜不收出境哨探、而与夷人交易者、除真犯死罪外。其餘俱调发烟瘴地面。民人里老、為民。军丁、充军。官旗军吏、带俸食粮差操
○又令、大同、山西、宣府、延绥、寧夏、辽东、蓟州、紫荆、密云等处。分守、守备、备御、并府州县官员。禁约该管官旗军民人等、不许擅将应禁林木、砍伐贩卖。违者问发南方烟瘴卫所充军。若前项官员有犯。军职、俱降二级、发回原卫所都司、终身带俸差操。文职、降边远叙用。镇守、并副参等官有犯、指实参奏。其经过河道守把官军。容情纵放者、究问治罪
○又令、凡川广云贵陜西等处。但有汉人交结夷人、互相买卖借贷誆骗。引惹边衅。及潜住苗寨、教诱為乱、貽害地方者。俱问发边卫、永远充军
○十四年议准、缘边关塞、及腹里地面。盘获奸细、走回人口。所在镇巡等官、务须先究来歷根因。如果干碍接引起谋、并经该关隘守把人员、应提问者、依律问拟。应参究者、具实参奏。若有归復乡土、偶被逻获者、照例起送、毋致冤抑
○又题准、北虏离边五十里、方许驻札。但有逼近边墙、传箭答话者。即係犯边达贼、就便捕杀。不在袭杀诱杀之例
○隆庆二年题准、宣大边外两镇各将领、严禁墩军、不许仍前传递货物、与虏交通。违者拏赴军前綑打。仍从重治罪
○五年题准、北虏通贡互市。禁止宣大山西、及陜西三边、不许捣巢赶马。若东虏土蛮等贼、原题不与贡市。自当相机出边捣赶。有功、照例陞赏。但毋得轻率寡谋、翻堕贼计
○万历三年题准、山西寧武鴈门一带山场、原居流民、编立保甲。分立界限。责成看守界内林木。自盗者、照例问罪。纵人盗而不举首者、一体连坐
凡防边功罪。成化九年、令边军遇贼、如曾率眾对敌、及眾寡不敌者、虽失利不罪。其闭门坐视、见贼先退者、乃坐失机
○弘治六年奏准、主将副参等官、统军杀贼、不能料敌制胜、轻率寡谋。致有损折军马、失误事机。则罪坐各官。而内臣都御史、不曾与行者、各轻其罚。兵部临时奏请定夺。若各该分守守备等官、不行设备。被贼入境、抢掳人畜。或生事贪功、损折军马。即係镇巡总兵官平昔威令不行所致。当均受其罚。若互相隐匿、不行实报。许巡按御史、科道官、并兵部、访实奏劾、治以重罪
○十三年令、凡失误军机除有正条者、议拟监候奏请外。若贼拥大眾入寇、官军卒遇交锋、损伤被虏数十人之上、不曾亏折大眾。或被贼眾入境、虏杀军民数十人之上、不曾虏去大眾。或被贼白昼、夤夜、突入境内、抢掠头畜衣粮数多、不曾杀虏军民者。俱问守备不设、被贼侵入境内、虏掠人民者律。发边远充军。若是交锋入境、损伤虏杀四五人、抢去头畜衣粮不多者、亦问前罪。数内情轻律重、有碍发落者、仍备由奏请处置。其有被虏入境、将爪探夜不收、及飞报声息等项公差官军人等、一时杀伤捉去、事出不测者、俱问不应杖罪、还职。如境外被贼杀虏爪探夜不收、非智力所能防范者、免其问罪
○凡各边、及腹里地方、遇贼入境。若是杀虏男妇十名口以上。牲畜三十头隻以上、不行开报者。军民职官、问罪降一级。加前数一倍者、降二级。加二倍者、降三级。甚者罢职。其上司、及总兵等官、知情扶同。事发、参究治罪



大明会典 镇戍 营操 关津


