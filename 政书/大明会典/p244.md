<!-- { "loadSidebar": true } -->
凡武官除授。洪武二十六年定、武官或有功陞除、或调除别卫、或為事復职、若见缺官员、应合调补。遇有前项官员到部、须要审取从军脚色、委官齎赴
内府、比对贴黄。中间归附年月、征克地方、陞转月日、卫所流官世袭相同。然后具本、明著缘由、连人引至
御前、陈奏请
旨、转调除授。或奉
特旨陞迁。随将钦与职事花名、卫所流官世袭、及陞调缘由、就於
御前陞选。仍照选簿内条写榜文、次日入奏、将引选过官员看毕、抄榜给凭、定限到任。仍行该府转行所在卫所、催任缴凭
○永乐初定、凡奉天征讨守城征哨拏人有功、
钦陞都督都指挥者、照洪武旧制与流官。见陞指挥、除已定流世者、仍旧。未定者、俱与流官。其千百户、镇抚、仪卫正、副、典仗、俱与世袭。若係致仕官、及因官下舍人除授、并义男女婿等项袭替者、俱与流官。已行歷功与世袭者、仍前世袭。各卫所官旗军、有全城归顺、江上朝见、并招船招人、擒首姦恶逃叛等项、
钦陞官员。若係洪武年间原授职役、今陞千百户卫所镇抚者、俱与世袭。陞指挥者、与流官。革除年间陞授、及德州等处选署、今陞职者、亦与流官。其各都司卫所官。有革除年间除授、及德州等处选署、曾经管事者、与流官。止终本身
凡大选。宣德三年奏定、武选条式。一脚色、二状貌、三才行、四封赠、五袭廕、仍具有无残疾、从亲管及同僚同队并首领官、保勘。以凭稽考★近例多不同☆
○弘治间定、凡单本选过军职、遇大选、仍通类具本附选★今类题☆
○嘉靖元年议准、一日附对选簿不尽者、听明日补续、又明日奏请用宝
凡传
旨除授。宣德三年、令凡内官传
旨除授、不问职之大小、有敕无敕、皆须覆奏、然后施行
凡叙功陞授。永乐十年、令总兵官、在外遇宫军有功合与官者、先諭告使知。仍具姓名功蹟、奏闻除授★今无諭告☆
凡陞授试职。永乐十年、令武官陞试职、未经实授者须立功、方许实授
凡註府。隆庆三年议准、五府侯伯、会推南京驻札管事、愿于南京各府带俸者。题请改註
凡註卫。弘治十三年题准、锦衣卫官、原係本卫千百户、镇抚、积有军功、及
皇亲子孙乞恩、陞至都指挥等官、俱註锦衣卫。若无卫所者、兵部临时奏请定夺。其餘原有卫所者、註原卫所。不许朦朧比例、乞恩改註
凡东厂理刑。嘉靖十六年、令东厂理刑陞级宫只照常带俸
凡大汉将军。正德十四年奏准、侍卫三年、给冠带。又歷五年、授试百户。又歷五年、奏请实授
凡
各陵卫官、选调别陵卫管事者。嘉靖二十五年、令仍在原卫带俸
凡将官陞职、如各边将官有缺、除侯伯都督名位相应外。若都指挥堪任主将、拟陞五府堂上官署职、若指挥堪任偏将、拟陞都司堂上官署职、以便行事。后有战功该陞、仍从祖职加陞。其有遇例、俱不在实授之例。各都司掌印僉书、及内地参游总兵、亦如之。非功能素著、屡经保荐者、虽遇缺、亦不许推用。已推署职者、非有军功大劳、虽遇
恩典、亦不准实授
凡将领加衔。万历九年题准、副总兵官、下总兵一等、不可轻易请加。必有重大战功、紧要边工、勘实请加。其资深请加者、必总计其自任都司参游、歷十年以上、方许议请加授
凡在外卫所官功陞。成化十四年奏准、各卫指挥功陞都指挥者、俱改註都司。在内者、仍旧
○又奏准、在外卫所千户功陞指挥者、比与指挥、陞都指挥流官不同、俱令於该卫、原係带俸、并带俸管事者、量与军餘四名。不许列衔公座。若考选军政者、不在此限
○弘治八年题准、各卫指挥使功陞都指挥僉事、註原卫带俸。照例于本卫、拨餘丁六名、以為导从。其才谋操履出眾者、考选军政时、量授都司军政杂差
○正德六年奏准、凡纳级都指挥、虽经推选、及分守守备把总都指挥、虽有功陞者、俱於原卫所带俸。母得夤缘滥举、列衔都司。惟奏保军功、及原推见任军政者、仍旧 
凡领班漕运都指挥、詮註中都留守司河南等都司带衔。仍於本卫支俸。照例请
敕赴任。所领敕书、直待交代换给、不必每次题请。其餘副参游守都指挥等官、俱不得銓註都司带衔支俸
○正德十年议准、各处领班官赴京操备者、许本都司列衔支俸、得鈐制各属卫所官军。如遇考选、听巡抚等官通行查照
凡备倭都指挥等官。嘉靖十四年题准、於附近都司、列衔支俸
凡漕运把总等官。万历三年题准、把总官运粮三年以上、果廉能干济、依期完粮、许各该衙门据实保荐。准令於实职上陞一级。其运官依期过淮过洪完纳。巡仓御史据实奖荐。即行赏賚、仍拟陞署职一级。过洪后期、完纳依期者、通候三年、准陞署职一级。凡经荐举运官、兵部即行纪录、候陞迁日、破格优叙。若先犯降级、不係侵欺掛欠、许将所陞职级、准復原降之数。若见有漂流、并未掣通关者、不得滥举
凡纳级指挥。嘉靖四十三年题准、军民人等、不许滥开、止听卫所职官加纳。其纳级官、亦止带俸、不许管事
凡护卫仪卫司等官。洪武初、令
王具本奏知。从兵部选授
○嘉靖元年议准、仪卫副、非由军功者、毋轻授指挥职衔
○八年议准、
王府奏保冠带书办官。先行抚按查勘、果係相应在府旗校餘丁、奏请定夺。
亲王通前毋过五名。
郡王通前母过三名。若来歷不明、游荡术士、及一应素无行止之人、提问发遣
凡武选禁例。弘治间定、职官人等、不由銓选推举、朦朧奏请、以图进用、及夤缘奔竞、乞
恩传奉、沮坏选法者、职官、问罪降级调卫。旗军舍餘、问发边卫。俱带俸食粮差操
凡将领交代。万历九年题准、除都司外、其副参游守、领班都司、提调备御把总、除革任提问、及紧急调遣、不候交代、听督抚委署。凡寻常陞调、务候新官见面交代。违者、抚按参革。仍将交代日期、咨部记查。抚按徇情私放、听该科本部查参
凡军官给凭。南京上十二卫、并南北直隶卫分给本卫凭。五府属卫、给该府凭。中都留守司、及在外都司属卫、给各司凭
○嘉靖三年奏准、军职到任违限半年以上者、提问。文凭破损者、罚俸两箇月
○三十六年、令兵部推用。将官、酌量地方远近、定立期限。如有过违、巡按御史查参究治
凡武举中式官生。嘉靖元年题准、陞署职二级。第一名、若係百户以上官、照例加陞。百户以下、定、授副千户职衔。以示崇异。其第二名以下、总旗、授署副千户。小旗署百户。舍餘军民、署所镇抚。係在京卫指挥僉事以上、发京营、推补号头千总、及委各卫军政掌印僉书管、□存恤等项。或发蓟保二镇、任以千总把总、守城守堡委用。係在边卫、与北直隶临边者、咨送督抚衙门、分随各将领、管操杀贼、委守城堡、及量任千总把总、并各卫所掌印僉书管军管事。係腹里、两直隶、并各省、不拘指挥千百户等官、俱发各该巡抚衙门、量委各卫所掌印僉书管军管事。其在五名内者、先行委用、俱候效劳保荐。兵部查有将官员缺、酌量推用。并其餘获有军功、照例推陞。所加署职、非有军功、虽遇
恩例、不得实授

大明会典卷之一百十九
銓选二
推举

流官推举、与文职保举同
凡五军都督府缺掌印官。兵部具奏、会官、於见任公侯伯内、推举二员。缺僉书官。於各府带俸公侯伯都督、及在京各营都指挥等官、在外正副总兵内、推举二员。奏请简用。其府军前卫缺掌印官。亦於侯伯内推举★旧例、中都留守司正副留守、於皇亲勋旧、及在京武臣内推举、今不行☆
○嘉靖八年、令五府掌印并两广湖广等处总兵官缺。除提督团营将军不推外。其餘提督坐营、及都督、有才望者、照旧与公侯伯一体推用
凡五府都督等官。正德十六年、令必由都指挥积累军功、勋庸显著、及才望超卓者。并锦衣卫亦必由军功、及异能者。方许陞授
凡锦衣卫堂上缺掌印僉书官。本卫具奏、下兵部、照五府堂上官例、於本卫指挥使同知僉事等官内、每缺推举二员、奏请简用
凡锦衣卫镇抚司员缺。弘治六年、令从兵部推举相应卫镇抚銓补。如无、於各卫所见任千户内推选、具奏改授
○嘉靖二十一年议准、本司係詔狱理刑之官。有缺、行该卫掌印官、先於本卫各千户内、从公推选考试、送兵部、再加询访考试、於内简拔二员、疏名上请定夺
凡锦衣卫五所当驾千百户所镇抚。洪武以来旧额、本卫堂上官、就於各所原係锦衣卫官子孙承袭、平日行止端方、人物爽利、备知事体、带俸官内、推选具奏。行部銓补
○嘉靖十二年题准、锦衣卫空閒带俸官。除犯徒罪者、开送营操。其无过犯者、各照旧带俸。每月朔朢、点闸一次、习练
驾仪、以备推用
凡各都司掌印僉书等官缺。本处有相应官、听各镇巡官保举、兵部议拟奏请简用。本处无官、具奏、兵部查访中外相应官兼用。或遇事故犯罪被劾急缺者、兵部即行推用。其都司掌印僉书官、并留守司正副留守缺。兵部於各守备内、留守僉书於指挥内、查其贤能有守、曾经抚按荐举、及访係才望出眾者、奏请简用。后有贪滥不职、听巡按指实参奏。仍候兵部查访相同、具题革任
凡各处管操领班等项纳粟官。正德三年、令果有奇才异能、累立军功者、各该镇巡等官奏举简用。不许夤缘滥举
凡武职
御览揭帖。弘治十八年、令兵部按季将两京五府各营、及亲军卫分、堂上管事、并在外镇守分守守备方面官、开具姓名履歷揭帖进览
○嘉靖八年题准、将前项武职官、履歷贯址年岁、及曾经举劾考语、开造揭帖二本。每孟月一日、送兵科。次日早朝、掌科官、将一本
御前奏进、一本留科查考
凡武官贤否文册。万历九年题准、本部将材簿、登註将领职名脚色歷履荐章、以备推用。通行边腹抚按、著落司道、备将所属见任将领等官、通查职名脚色履歷、到任年月、造册送部。仍每季终、将各官内有陞调閒住罚俸住俸提问追赃立功降级调卫充军等项、有碍推陞、节略总具一册、即将各官贤否填註。副参游击都司守备提调备御把总各四句。中军千总指挥镇抚千百户各二句。有堪边腹、及贪暴实跡、皆註考语之末。总具一册、一併送部。其各镇总督、亦於每季、将各官贤否揭部参考

考选

