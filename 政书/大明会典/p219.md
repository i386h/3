<!-- { "loadSidebar": true } -->
疾病、迁居正寝。清扫内外。分祷所祀。使人坐持手足。遗言则书之。属纊以俟绝气。气绝乃哭。废床寝於地。乃易服。男子扱上衽被髮徒跣。妇人去冠被髮不徒跣。诸有服者、皆去华饰。乃復。侍者一人、以死者之上服尝经衣者、左执领、右执腰、升屋中霤、北向招之、三呼曰某人復。毕、卷衣降覆尸上。男女哭擗无数。乃立丧主、主妇、护丧、司书、司货。护丧命匠择木為棺。 【或已有棺则不再治】 讣告於亲戚朋友。执事者设幃及床、迁尸其上、南首覆以衾。即床而奠。奠讫、掌事者掘坎於屏处深地。乃陈袭衣於堂东壁下、及饭含沐浴之具。侍者以汤入。丧主以下皆出幃外北面。侍者沐髮櫛之、晞以巾、撮為髻。抗衾而浴、拭以巾。剪爪并沐浴餘水巾櫛、弃於坎而埋之。侍者设袭床於幃外、施荐席褥枕、先置深衣大带裤袜汗衫之类於其上。遂举以入、置浴床之西、迁尸其上。悉去病时衣及復衣、易以新衣。徙尸床置堂中间丧主以下、就位而哭。丧主坐於床东、眾男子应服三年者坐其下、皆藉以稿、同姓期功以下、各以服次坐於其后、皆西向南上。尊行以长幼坐於床东北壁下、南向西上、藉以席荐。主妇眾妇女坐於床西、藉以稿、同姓妇女以服為次、坐於其后、皆东向南上。尊行以长幼坐於床西北壁下、南向东上、藉以席荐。妾婢立於妇女之后。别设幃以障内外。异姓之亲、丈夫坐於帷外之东、北面西上、妇人坐於幃外之西、北面东上、皆藉以席。以服為行。无服者在后。若内丧则同姓丈夫尊卑坐於帷外之东、北面西上。异姓丈夫坐於帷外之西、北面东上。乃含。丧主哭尽哀、左袒目前扱於腰之右、盥手执钱箱以入。侍者一人插匙於米碗、执以从、置於尸西。以幎巾彻枕覆面。丧主就尸东由足而西、床上坐、东面举巾、以匙抄米实於尸口、併实以钱。侍者加幅巾充耳、设幎目纳履。乃袭深衣、结大带、设握手、覆以衾置灵座、设魂帛、立铭旌。诸子、三日不食。期九月之丧、三不食。五月三月之丧、再不食

小殮

死之明日、厥明、执事者陈小殮衣衾於堂东北壁下。设卓子於阼阶东南、置奠饌及盃注於其上、巾之。设盥盆。帨巾各二於饌东。设小殮床、施荐席褥、於西阶之西。铺绞衾衣、举之升自西阶、置於尸南。先布绞之横者三於下、乃布纵者一於上。侍者盥手举尸、男女共扶助之、迁於床上。先去枕而舒绢。叠衣以藉其首。乃卷两端以补两肩空处、又卷衣夹其两脛、取其正方。然后以餘衣掩尸。左衽不纽、裹之以衾、而未结其绞、未掩其面。盖孝子犹欲见其面也。殮毕、覆以衾。丧主主妇凭尸哭擗。男子袒而括髮。齐衰以下、袒而裂布以免。妇人亦用麻绳髽髻。乃迁尸床於堂中。执事者举饌升自阼阶、至灵座前。祝焚香、洗盏斟酒奠之。丧主以下哭尽哀。乃代哭不绝声

大殮

小殮之明日、执事者陈大殮衣衾奠具、如小殮之仪。举棺入置於堂中少西。侍者置衾於棺中、垂其裔於四外。侍者与子孙妇女、俱盥手掩首结绞、共举尸纳於棺中。实生时所落髮齿、及所剪爪於棺角。又揣其空缺处、卷衣塞。之、务令充实。先掩足、次掩首、次掩左、次掩右。令棺中平满丧主主妇凭哭尽哀。乃加盖下钉。覆柩以衣。设灵床於柩东。乃奠。丧主以下各归丧次

成服

大殮之明日、厥明、五服之人各服其服入就位、然后朝哭相弔如仪。成服之日、丧主及兄弟始食粥。妻妾及期九月者、疏食水饮、不食菜果。大功以下异门者、各归其家。自是每日晨起、丧主以下、各服其服入就位。尊长坐哭。卑幼立哭。侍者设盥櫛之具於灵床侧。奉魂帛出就灵座。然后朝奠。执事者执饌。祝盥手焚香斟酒。丧主以下再拜哭尽哀。食前上奠。至夕进夕奠。丧主以下奉魂帛入就灵床、哭尽哀。朝夕之间、哀至则哭。朔日之奠、如朝奠之仪。时物之荐、如上食之仪

弔奠賻

凡来弔者、必素服。奠用香茶烛酒果、賻用钱帛、先具剌通名乃入。丧主哭以俟。护丧出迎宾、宾入至厅事、进揖曰、窃闻某人倾背、不胜惊怛。敢请入酹、併伸慰礼。护丧引客入至灵座前、哭尽哀、再拜焚香跪酹茶酒、俛伏兴。护丧止哭者。祝跪读祭文奠賻状於宾之右、毕兴。宾主皆哭尽哀。宾再拜。丧主哭出西向稽顙再拜。宾亦哭、东向答拜。进曰、不意凶变、某亲奄弃色养。伏惟哀慕、何以堪处。丧主对曰、某罪逆深重、祸延某亲。伏蒙奠酹、併赐临慰。不胜哀感。又再拜。宾答拜。又相向哭尽哀。宾宽譬丧主曰、修短有数痛毒柰何。愿抑孝思、俯从礼制。乃揖而出。丧主哭而入。护丧者送至厅事、茶汤而退。丧主以下止哭

择地　祭后土

三月而葬。择地之可葬者、土色光润、草木茂盛之处、即為美地。又须慎五患、使他日不為道路、不為城郭、不為沟池、不為贵势所夺、不為耕犁所及、乃可。世人多徇俗师阴阳之说、既择年月日时。又择山水形势、以為子孙贫贱富贵寿夭贤愚、尽繫於此。至有终身不葬、或累世不葬、弃捐不葬者、悖礼伤义、无过於此。既得地、乃择日开塋域、祠后土。南向设神位、设盏注酒饌於其前、又设盥盆帨巾於其东南。告者吉服入立於神位之前、北向。执事者在其后、东上。皆再拜。告者与执事者皆盥帨。执事者一人取酒注西向跪。一人取盏东向跪。告者斟酒反注、取盏酹於神位前、俯伏、兴、少退立。祝执版立於告者之左、东向跪读曰、维某年岁月朔日辰、某敢告於后土氏之神、今為某亲营建宅兆。神其保佑、俾无后艰。谨以清酌脯醢、祗荐於神。尚享。讫、復位。告者再拜。祝及执事者皆再拜。乃彻。遂穿壙。作灰隔、造冥器、刻誌石、备大舆、作神主、以俟发引

葬

发引前一日、执事者设饌如朝奠。祝斟酒讫、北面跪告曰、今以吉辰迁柩。敢告。俯伏、兴。丧主以下哭尽哀、再拜。乃迁柩。役者入、妇人退避。丧主及眾兄弟歛杖立视。祝以箱奉魂帛导柩前行。丧主以下从哭。男子由右。妇人由左。重服在前。轻服在后。服各為序。侍者在末。无服之亲、男居男左、女居女右、皆次丧主主妇之后。遂迁於厅事。执事者布席、役者置柩於席上。祝设灵座及奠於柩前南向。丧主以下就位坐哭、藉以荐席、乃代哭如小殮之前。亲宾致奠賻者、其仪并如初丧时。日晡时设祖奠。祝斟酒讫、北面跪告曰、永迁之礼、灵辰不留。今奉柩车、式遵祖道。俯伏、兴。厥明、舆夫纳大舆於中庭。执事者彻祖奠。祝北面跪告曰、今迁柩就舆、敢告。遂迁灵座置旁侧。召役夫迁柩就舆。丧主从柩哭视载。妇人哭於帷中。载毕、祝帅执事者迁灵座於柩前南向。乃设遣奠。奠毕、执事者彻奠。祝奉魂帛置灵车、别以箱盛主置魂帛后。妇人盖头出帷降阶立哭。守舍者哭辞、尽哀再拜。柩行、冥器铭旌等前导、丧主以下男女哭步从。尊长次之。无服之亲又次之。宾客又次之。途中遇哀则哭。未至墓、执事者先设灵幄在墓道西、南向。亲宾次、在灵幄前十数步。妇人幄、在灵幄后壙西。冥器等至。灵车至。祝奉魂帛就幄座、遂设奠而退。执事者先布席於壙内、柩至、脱载置席上、北首。执事者取铭旌去扛置其上。丧主男女各就位哭、宾客拜辞而归。乃窆。丧主兄弟輟哭临视。丧主奉玄纁置柩旁、再拜稽顙。在位者皆哭尽哀。加灰隔内外盖、实以灰、乃实土而渐筑之。祠后土於墓左如前仪。藏冥器、下誌石、復实以土而坚筑之。乃题主。以生时所称為号。题毕、祝奉置灵座。而藏魂帛於箱中。炷香斟酒、执版出於丧主之右、跪读之云、孤子某 【母云哀子】 敢昭告於某亲府君曰、形归窀穸。神返室堂。神主既成。伏惟尊灵、捨旧从新。是凭是依。毕、復位。丧主再拜哭尽哀。止、祝奉神主升车。执事者彻灵座。遂行。丧主以下哭从如来仪。留子弟一人监视实土、以至成坟。丧主以下、奉灵车在途徐行哭。至家哭。奉神主入置於灵座。丧主以下哭於厅事。遂诣灵座前哭尽哀。有弔者拜之如初。期九月之丧者、可以饮酒食肉、惟不与宴乐。小功以下、大功异居者、可以归

虞

葬之日、日中而虞。或墓远、则但不出是日可也。柩既入壙、掌事者先归修虞事。具饌於堂东。既沐浴、丧主以下内外俱诣灵座所。丧主及诸子倚杖於室户外、内外俱哭。掌饌者以饌入、设於灵座前、降出。赞者请丧主止哭、盥手诣灵座前、以盏跪奠酒、俯伏、兴、西向立。内外哭止。祝进立於灵座右、跪读祝文曰、维年月朔日辰、孤子某敢昭告於考某人之灵、日月遄迈。奄及反虞。叩地号天、五情麋溃。谨以清酌庶羞哀荐虞事。尚享。祝兴。丧主哭再拜、退復位。内外哭尽哀。丧主以下出杖、降自西阶就次。妻妾女子子还别室。少顷彻饌。祝取魂帛帅执事者埋於屏处洁地。罢朝夕奠。遇柔日再虞。遇刚日三虞

卒哭

三日而卒哭。其日夙兴、掌事者具饌於堂东。内外各衰服。赞者引丧主以下俱杖升、立哭於灵座东、西向南上。妇人升诣灵座西、东向南上。内外俱就位哭。赞者升自东阶、入彻夕奠出。执饌者以饌升、设於灵座前。赞者引丧主降、盥手讫、进诣灵座前、以盏跪奠酒、俯伏、兴、少退、西面。祝入立於灵座南北面。内外哭止。跪读祝文曰、维某年某月某朔日辰、孤子某敢昭告于考某人、 【毋则曰哀子、曰妣某氏】 日月不居。奄及卒哭。叩地号天、五情麋溃。谨以清酌庶羞、哀荐成事。尚享。祝兴。丧主再拜哭。应拜者皆再拜哭尽哀。丧主以下各还次。自卒哭后、朝一哭、夕一哭。乃讳名。丧主蔬食水饮、不食菜果、寝席枕木

祔

卒哭之明日乃祔。其日夙兴、执事者具器陈饌。丧主以下入哭於灵座前。乃诣祠堂、奉所祔祖考之主置於座。内执事者奉祖妣之主置於座。还诣灵座所哭。祝奉新主以行。丧主以下哭从、如从柩之次。至祠堂门、止哭。祝出主置於座。丧主以下各就位。赞者曰再拜。在位者皆再拜。掌饌者以饌升、各陈於座前。设讫、降出。赞者引丧主盥手酌酒、先诣祖考妣位前、祝辞云、孝孙某谨以清酌庶品、适于某祖之灵、隮祔孙某人之灵。内丧则云、适于某祖妣某人、隮祔孙妇某人某氏。次诣亡者位前、祝辞云、荐祔事于先考之灵、适于某考之灵。尚享。丧主再拜、兴、降出。赞者引丧主诣诸座前各再拜。乃復位。赞者曰再拜。在位者皆再拜。祝先纳祖考妣神主于龕中匣之。次纳亡者神主匣之。奉之反于灵座。丧主以下哭从如来仪

小祥

