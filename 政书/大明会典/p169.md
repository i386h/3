<!-- { "loadSidebar": true } -->
前期一日、女氏使人张陈其婿之寝室。【俗谓之铺房】其日质明、婿父盛服以祝告庙讫。父坐於正厅中间南向。子盛服、 【品官子孙假九品服。餘皂衫折上巾】立於父位之西少南、东向。赞礼唱鞠躬、拜兴、拜兴、平身。婿鞠躬、拜兴、拜兴、平身。执事者以盏注酒授婿、婿祭酒少许讫。啐酒、以盏授从者讫、兴平身、进立於父位前。父命之曰、釐尔内治。往求尔匹。婿进曰、敢不奉命。赞礼唱鞠躬、拜兴、拜兴、平身。婿鞠躬、拜兴、拜兴、平身。降出、乘马、以二烛前导、至女家。司宾延入次。是日、女父母请亲戚宴女如家人之仪。婿至。主婚者以祝告於祠堂曰、某之第几女、将以今日归於某、不胜感愴。告祝讫。出迎婿於中门之外、揖婿入。主婚者陞东阶、西向。婿陞西阶、进当寝户之前、北面。执鴈者陈鴈於阶庭。 【无鴈、以他物代】 婿曰、某受命於父。以兹嘉礼恭听成命。主婚者曰、某固愿从命。赞礼唱鞠躬、再拜、平身。婿鞠躬、再拜、平身。赞礼引婿降阶出至次以俟。主婚者不降送。婿既出就次。女父母盛服南向坐。侍女导从女至堂上、诣父母前北面立。赞者唱四拜。女四拜。父戒之曰、往之尔家、无忘肃恭。母戒之曰、夙夜以思、无有违命。诸母申之曰、无违尔父母之训。赞者又赞四拜。女四拜、兴讫。侍女导从出门陞舆。二烛导行。婿先乘马还、俟於门外。妇至门外。赞者请降舆。妇降舆入门北面立。婿出至中门外南面、揖妇同入室。妇从者布婿席於室东。婿从者布妇席於室西。赞者引婿妇至席所、东西相向。赞礼唱拜兴、拜兴。婿妇皆再拜。婿揖妇就坐。妇从者举食案置於婿前。婿从者举食案置於妇前。妇从者斟酒进供於婿、婿受盏饮酒、婿从者斟酒进供於妇、妇受盏饮酒毕。从者以饌进。婿妇皆饌。再饮再饌毕。妇从者以巹斟酒进授婿、婿受巹、婿从者以巹斟酒进授妇、妇受巹同饮毕。婿妇皆兴、入寝室。婿脱服、妇从者受之。妇脱服、婿从者受之。婿从者餕妇之餘。妇从者餕婿之餘。主婚者礼男送者於外厅、主妇礼女送者於中堂、各如仪

见舅姑

妇至之明日、謁见舅姑。其日、夙兴盛服立於堂下。舅姑坐於堂上、舅位在东、姑位在西。置卓子於舅姑之前。家人男女少於舅姑者、立於两序。侍女引妇立於东阶下。赞礼唱四拜。妇四拜。侍女引妇陞东阶至舅位前。侍女以贄币进授於妇、妇受贄币奠於卓子上。舅抚之。侍女引妇降阶北面立。赞礼唱四拜。妇四拜。侍女引妇就西阶下立。赞礼唱四拜。妇四拜。侍女引妇陞西阶至姑位前。侍女以贄币进授於妇、妇受贄币进奠於卓子上。姑抚之。侍女引妇降阶北面立。赞礼唱四拜。妇四拜。赞礼唱礼毕。舅姑醴妇如家人之仪

见祖禰 【古者三月而庙见。朱子家礼以其太远、改用三日】

妇至之明日、见于祖禰。 【无庙者、设神位于厅事中】 设主婚者拜位於东阶下北面、婿拜位於后。设主妇拜位於西阶下、妇拜位於其后。亲属拜位、各以序分立於主婚者主妇之后。其日、妇夙兴沐浴盛服。主婚者及主妇皆盛服。赞礼引主婚者就东阶下位次。引主妇就西阶下位次。引诸亲及婿妇各就位。立定。赞礼唱再拜、平身。主婚者以下皆再拜、平身。赞礼引妇进诣庭中北面立。引礼引主婚者陞自东阶。诣神位前。引礼唱跪。主婚者跪。引礼唱上香上香三上香。司香者奉香进于主婚者左、主婚者三上香讫。引礼唱祭酒祭酒三祭酒。司尊者以酒进于主婚者之左、主婚者祭酒毕。引礼唱读祝。读讫。引礼唱俯伏、兴、平身。主婚者俯伏、兴、平身。引礼引主婚者立於神位之西。赞礼唱四拜。妇四拜讫、退復位。引礼引主婚者降自东阶、就拜位。赞礼唱鞠躬、再拜、平身。主婚者以下、皆鞠躬、再拜、平身。赞礼唱礼毕。主婚者以下皆退

婿见妇之父母

妇至之明日、婿盛服往见妇之父母。至大门外立俟。赞礼者先入告。妇父出迎於大门外揖婿入。从者执币从其后。妇父陞自西阶。婿陞自东阶。至厅、东西相向。妇父在西、婿在东。赞礼唱鞠躬、四拜、平身。婿四拜、兴、平身。妇父扶婿兴。从者以币进授婿、婿受币进於妇父、妇父受币以授左右。赞礼引婿入至后堂门外少俟。从者执币以从。妇母盛服出后堂南向立。赞礼引婿入堂前楹北向立。赞礼唱鞠躬、四拜、平身。婿鞠躬、四拜、兴、平身。妇母答拜讫。从者以币授婿、婿受币进授妇母之左右讫。赞礼引婿出。次见妇党诸亲、皆如宾客相见之礼。妇家设酒饌礼婿、各随贫富之仪

饗送者、其礼、如品官饗送者之仪

洪武五年
詔、古之婚礼、结两姓之好、以重人伦。近代以来、专论聘财、习染奢侈。宜令中书省集议定制、颁行遵守。务在崇尚节俭、以厚风俗。违者论罪如律
○嘉靖八年题准、士庶婚礼、如问名纳吉、不行已久。止倣家礼纳采纳币亲迎等礼行之。所有仪物、二家俱母过求

大明会典卷之七十二
宴礼

宴有大宴、中宴、常宴、小宴。洪武永乐间两定。礼少异、而乐半不同。至嘉靖间、有宫殿落成书成之宴。今具列之、而
歷朝各例附于后

大宴仪【中宴常宴附】

洪武二十六年定
是日、尚宝司设
御座于奉天殿。锦衣卫设黄麾于殿外之东西。金吾等卫设护卫官二十四员于殿东西。教坊司设九奏乐歌于殿内。设大乐于殿外。立三舞杂队于殿下。光禄司官设酒亭于
御座下之西、膳亭于
御座下之东、珍羞醯醢亭于酒膳亭之东西。设
御筵于
御座之东西。设群臣四品以上位于殿内之东西。设群臣酒尊食卓于殿外。设五品以下位卓于东西两廊。司壶尚食各供乃事。引礼引群臣殿外东西相向立。仪礼司跪奏请陞座。
驾兴。大乐作。陞座。鸣鞭。乐止。鸣赞引文武官四品以上、由东西门入殿中、横班北向立。五品以下官、列于殿外丹墀、北向立。乐作。赞四拜。乐止。光禄司官进
御筵。大乐作。捧案至
御前。乐止。进花。乐作。进讫。乐止。光禄司官开爵注酒、捧诣
御前、进第一爵酒。教坊司跪奏、一奏炎精开运之曲。赞内外官皆跪。教坊司跪奏进酒。饮毕。赞眾内外官俯伏兴。乐作。赞四拜。平身。乐止。赞各就位。序班随进群臣卓。散花。乐作。散讫。乐止。序班即进群臣盏。第二爵酒。教坊司跪奏、二奏皇风之曲。乐作。光禄司官斟酒
御前。序班随斟群臣酒。教坊司跪奏进酒。候
皇帝举酒。群臣以次举饮讫。乐止。光禄司官进汤。鼓吹响节前导、至殿外、鼓吹止。殿上乐作。群臣起立。光禄司官进汤
御前。群臣復位。序班即供群臣汤。乐止。教坊司跪奏进汤。乐作。候
皇帝举箸。群臣次与。
皇帝进汤讫。赞饌成。乐止。武舞入。教坊司跪奏平定天下之舞。舞毕、出第三爵酒。教坊司跪奏、三奏眷皇明之曲。乐作。进酒如前仪。乐止。教坊司跪奏、抚安四夷之舞。舞毕、出。第四爵酒。教坊司跪奏、四奏天道传之曲。乐作。进汤如前仪。食毕。教坊司跪奏车书会同之舞。舞毕、出。第五爵酒、教坊司跪奏、五奏振皇纲之曲。进酒如前仪。饮毕。教坊司跪奏百戏承应。舞毕、出。第六爵酒。教坊司跪奏、六奏金陵之曲。进酒进汤如前仪。教坊司跪奏八蛮献宝进呈。舞毕、出。第七爵酒。教坊司跪奏、七奏长杨之曲。进酒如前仪。教坊司跪奏採莲队子承应。毕、出。第八爵酒。教坊司跪奏、八奏芳醴之曲。进酒进汤如前仪。食毕。教坊司跪奏鱼跃于渊承应。毕、出。第九爵酒。教坊司跪奏、九奏驾六龙之曲。进酒如前仪。饮讫。光禄司官收
御前爵。序班随收群臣盏。光禄司官进汤、进大膳。大乐作。群臣起立。进讫、復坐。序班随供群臣饭。教坊司跪奏进膳。食讫。赞膳成。乐止。光禄司官收膳讫。教坊司跪奏、百花队舞承应。舞毕、出。鸣赞唱撤案。序班撤群臣卓讫。光禄司官即撤
御案。赞宴成。群臣皆出席北向立。序班即撤群臣座。殿外官皆诣丹墀北向立。赞鞠躬。乐作。赞四拜。兴。平身。乐止。群臣分东西立。仪礼司跪奏礼毕。
驾兴。大乐作。鸣鞭。百官以次出
续定大宴仪
是日、陈设如前仪。
驾自右顺门至
奉天门丹陛。大乐作。陞座。鸿臚寺官赞拜。百官四拜。兴。平身。乐止。光禄寺官进
御筵。内官捧案进膳。乐作。设案毕。乐止。内官进花进膳。乐作。进讫。乐止。教坊司跪奏、一奏上万寿之曲。侑食乐作。内官斟酒捧爵至
御案前。鸿臚寺赞跪。文武百官皆跪。教坊司跪奏进酒。鸿臚寺官赞俯伏。兴。平身。乐止。赞各就位。百官就坐簪花讫。教坊司跪奏平定天下之舞。舞毕、出。教坊司跪奏、二奏仰天恩之曲。乐作。内官斟酒捧爵至
御案前。教坊司奏进酒。进酒毕。乐止。殿外导汤、乐作。至殿内、迎汤、乐作。内官捧汤至
御案前。教坊司奏进汤。乐作。鸿臚寺官赞饌成。内官撤汤。乐止。教坊司奏黄童白叟鼓腹謳歌承应。舞毕。奏抚安四夷之舞。舞毕。教坊司跪奏、三奏感地德之曲。乐作。进酒如前仪乐止。教坊司跪奏车书会同之舞。舞毕。教坊司跪奏、四奏民乐生之曲。乐作。进酒如前仪。乐止殿外导汤、乐作。至殿内。迎汤、乐作。内官捧汤至
御案前。教坊司奏进汤。乐作。鸿臚寺官赞饌成。内官撤汤。乐止。教坊司跪奏表正万邦之舞。舞毕。教坊司跪奏、五奏感皇恩之曲。乐作。进酒如前仪。乐止。殿外导汤膳、乐作。至殿内、迎汤膳、乐作。内官捧汤膳至
御案前。教坊司奏进膳。乐作。鸿臚寺官赞饌成。内官撤汤膳、并
御筵。乐止。教坊司跪奏天命有德之舞。舞毕。奏缨鞭德胜蛮夷队舞承应。毕。教坊司更。进致语。毕。鸿臚寺官復赞四拜。兴。平身。乐止。鸿臚寺官跪奏礼毕

中宴常宴

洪武二十六年定
凡中宴、礼仪同大宴。但进酒七爵
凡常宴、同中宴。但百官一拜三叩头。进酒或三爵、或五爵而止
嘉靖十年西苑
仁寿宫落成宴仪
是日、
驾诣无逸殿暂驻。尚膳监设
御幄於仁寿宫丹墀内。光禄寺设各官宴卓於
仁寿宫殿门内外、东西相向。教坊司设小宴乐舞如仪。
上乘板舆至
仁寿宫。各官及侍卫等官、於殿门外东西序立迎候。
上降舆。陞座。鸿臚寺官赞各官於殿内行一拜三叩头礼毕。尚膳监设
御筵讫。鸿臚寺光禄寺堂上官、侍仪给事中、御史、序班、各依次立。尚膳监进第一爵酒。赞各官皆跪。教坊司官跪奏进酒。
上饮毕。各官俯伏。兴。乐作。赞行四拜礼毕。乐止。赞各就位。鸿臚寺官拱听纶音、承
旨如常仪。尚膳监官进第二爵酒。乐作。教坊司官跪奏进酒。候
