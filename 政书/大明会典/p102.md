<!-- { "loadSidebar": true } -->
○又定买茶中马事宜。各商自备资本、执引前去各该衙门比号相同。收买真细好茶。毋分黑黄正附、一例蒸晒。每篦重不过七斤。完日、原住买茶所在官司、催发起程。仍填註发行年月日期印鈐。运至汉中府、辨验真假。黑黄斤篦、各另秤盘。经过罝口巡检司、火钻批验所、巩昌府、查验篦数。稽考夹带。苏谿关遵照题准事例、每正茶一千斤、许照散茶一千五百斤。数外若有多餘、方准抽税。各照格填註、印鈐、截角、依限运赴洮岷参将、转发洮州茶司、照例对分贮库。取实收赴院销缴。如有夹带数多、偽造低假、正附篦斤不同、即从重问罪。夹带与斤重者、入官。低假者、砍焚。引过五年之上不销者、究问
○又令甘州茶司、批照洮河西寧三茶司事例、定以六月开中。听该道会同将领、抚调蕃族、依期前来。不拘儿騍扇马、堪以骑征者、方许中纳。每年大约以八百匹為止。务限两月以里通完
○万历十三年题准、陜西腹里地方、西安等三府、因无官茶、私贩横行。议行巡茶御史招商、印给引目。每引定為一百斤。收买园户餘茶、运发汉中府、验明发卖。每百斤、量抽三十斤入官。大约在西安、不过六万斤。凤翔、汉中、多各不过二万斤。引内明坐地方。随路截角。如无印记、及越境者、以私茶论
凡易马。洪武初、令陜西洮州、河州、西寧各该茶马司收贮官茶、每三年二次、差在京官、选调边军、齎捧金牌信符、往附近蕃族、将运去茶易马。原额牌四十一面。上号藏
内府。下号降各蕃。篆文曰、
皇帝圣旨。 【左曰、合当差发。右曰、不信者斩。】 洮州火把藏思曩日等族、牌六面。纳马三千五十匹。河州必理卫二州七站西蕃二十九族、牌二十一面。纳马七千七百五匹。西寧曲先阿端罕东安定四卫、巴哇申中申藏等族、一十六面。纳马三千五十匹。先期於四川徵茶一百万斤、官军转运各茶马司
○二十二年、定茶易马。上等马、每匹一百二十斤。中等马、每匹七十斤。下等马、每匹五十斤
○三十年、令四川成都、重庆、保寧三府、及播州宣慰使司、各置茶仓贮茶、以待客商纳米中买。及与西蕃易马。各设官掌管
○永乐十四年、停止茶马金牌
○洪熙元年、令四川保寧等府所属、原额官茶、照例办纳。罢买民茶。若官仓见积茶堪中换马者、仍留支用。芽茶依当地时价、作官吏俸给支销。不堪换马叶茶、具奏覆验烧毁
○成化十五年、令陜西巡茶御史招蕃易马。不拘年例。愿来者听
○弘治三年、以各边缺马、令招商报茶。西寧河州、各四十万斤。洮州、二十万斤。运赴原拨茶马司、以茶百斤、易上马一匹。八十斤、易中马一匹
○正德十年、以每年招易、蕃人不辨秤衡。止订篦中马。篦大则官亏。小则商病。令酌為中制。每一千斤、定三百三十篦。以六斤四两為准。作正茶三斤。篦绳三斤
○嘉靖二十六年、令洮州、河州、西寧、各处军民人等。凡遇招蕃易马之时。但有将老弱不堪马匹、(上竹下双)顶蕃名、中纳支茶。三匹以下。官军、调别处极边卫所带俸食粮差操。民、并舍餘人等、发附近卫分充军。止终本身。茶马俱入官。医兽通事土民人等、通同作弊者、枷号一箇月发落。若参守等官、自行冒中、二匹以下者。参问、降一级、调边卫带俸差操。纵容子弟军伴人等、冒中二匹以下者、调边卫带俸。有赃者、从重论。不知者、照常发落。三匹以上及将茶斤展转兴贩通蕃者、各照地方斤数、问拟发遣。其参守抚夷等官、不行通调远蕃、坐索土人贿赂、听其中马者。参问、降一级、调边卫带俸差操。计赃犯该徒罪以上者、照例问发立功。索取蕃人财物者、照例发边卫充军。各该承委易马文职官员、和同纵容者、一体参提究治罢黜。有赃者、从重论。失於觉察者、量情发落
凡关运。正统七年议准、夔州、保寧、二府所属茶、洪武间、径运至秦州。永乐间、将保寧茶课、置仓收贮。今令夔州茶课、亦运赴保寧仓。一体令军夫关运
○八年奏准、金州芽茶一斤。收叶茶二斤。运西寧茶马司、收贮易马
○九年题准、起倩四川军夫、给与口粮。将减半茶四十二万一千五百三十斤、陆续运赴陜西接界褒城县茶厂又议准、将减运茶斤。陜西都司、运三分半。布政司、运六分半。除都司所属延安等八卫、延安所属葭州等六州县、不起军夫外。其餘有司军卫、酌量起倩军夫、给口粮有差。俱直抵褒城县茶厂
○成化十九年、令四川保寧等府茶课、每岁运十万斤、至陜西接界交收。转运各茶司支用
凡禁约。洪武三十年
詔、榜示通接西蕃经行关隘并偏僻处所。著拨官军、严谨把守巡视。但有将私茶出境、即拏解赴官治罪。不许受财放过。仍究何处官军地方放过者、治以重罪
○永乐六年、令諭各关把关头目军士、务设法巡捕。不许透漏?疋布绢私茶青纸出境。若有仍前私贩、拏获到官。将犯人与把关头目、各凌迟处死。家迁化外。货物入官。有能自首免罪
○景泰五年、令各处军民人等、官民马快等船、并车辆头匹、挑担驮载私茶者。各该官司盘获、茶货车船头匹入官。引领牙行、及停藏之家、俱依律治罪。巡捕人员、受财纵放者、一体究问
○天顺二年奏准、凡蕃僧夹带姦人、并军器私茶违禁等物。许沿途官司盘检。茶货等物入官。伴送夹带人、送所在官司问罪。若蕃僧所至之处、各该衙门不即应付、纵容收买茶货、及私受馈送、增改关文者。听巡按御史、按察司官、体察究治
○成化七年、令禁进贡回回蕃僧人等、於在京、及沿途、收买私茶
○十八年、令私茶有兴贩夹带五百斤者。照见行私盐例、押发充军
○弘治元年奏准、凡军卫有司、果无私茶。不许分派下人、买纳作数
○三年、令今后进贡蕃僧、该赏食茶。给领勘合、行令四川布政司、拨发有茶仓分、照数支放。不许於湖广等处、收买私茶。违者、尽数入官
○十七年、令四川抚按官、行碉门、黎州、雅州、建昌、松潘、夔州、保寧等处、各该兵备分巡、申明茶禁。利州卫选委指挥一员、专管巡茶。通江、巴县、广元、东乡等处、就委巡捕官管理。各督应捕人等、把隘缉访。军民人等、敢有仍前私贩。及该管官司、不行用心捕获。一体重治
○十八年题准、各处行茶地方、但有将私茶潜住边境、兴贩交易。及在腹里、贩卖与进贡回还夷人者。不拘斤数事发、并知情歇家牙保、俱问发南方烟瘴地面卫所、永远充军。其在西寧、甘肃、河州、洮州贩卖者、一百斤以上、问发附近卫分充军。三百斤以上、发边卫永远充军。若在腹里兴贩者、照例五百斤以上、押发附近卫分充军、止终本身。不及前数者、俱依律拟断腹里、仍枷号一箇月。在边方、枷号两箇月。有力纳米赎罪。无力解五百里之外、摆站守哨。但有逃回、仍前兴贩者。事发、不拘多寡、问发附近卫分充军。若军官将官知情、纵容弟男子姪伴当兴贩、及守备把关巡捕官、知情故纵者。事发参问、降一级、原卫带俸差操。有赃者、从重论。不知者、照常发落。若守备把关巡捕官、自出资本、兴贩私茶。但通蕃者、问发边卫充军。在西寧洮河甘肃地方发卖者。三百斤以上、发附近卫分充军。不及数、及在腹里发卖者。降一级、调边卫带俸差操
○嘉靖十四年题准、四川夔州、东乡、保寧、利江一带、附近陜西通茶地方。不论军卫有司、凡事干茶法者。悉听陜西巡茶御史管理。各该分巡兵备等官、务严禁私茶。按季将捉提人犯数目、开报查考。俱听本官举劾
○十五年题准、今后陜西三茶马司积茶、止留二年之用。每年易马、计该正茶外。分毫不许夹带
○又题准、今后凡遇行茶道路、如有兴贩蕃马入境者。拏获、马匹入官。犯人以通蕃例论罪
○二十六年议准、各处茶商、有原无资本、混报茶批入山、通同园户、蒸造假茶。及将验过真茶盗卖、沿途采取草茶纳官。各至五百斤以上者。商人园户、及知情转卖之人、民发附近卫分军、发边卫、各充军。止终本身。茶价入官。不及前数者、依私盐法论罪。仍枷号两箇月发落。窝顿店户、知情者从重论。至一千斤以上、本犯发极边卫分、永远充军。店户不问知与不知、一体治罪。其官司开报茶引、令各商互相保结。中间若有前项之徒、听其首发。通同妄保者、一併治罪。不知者、不坐。各处行茶地方、但有豪强茶徒、出本雇觅十人以上、挑贩私茶者。事发审实、悉照弘治十八年题准事例、问发。若拏获雇觅之人、隐护首恶、及妄攀平人者。不分茶斤多少、问发烟瘴地面、在边者永远、在内者止终本身、各充军。巡捕官兵、通同茶徒、卖放首恶。及挟诈良民者。事发、官、参问。降一级。应捕人役、枷号两箇月。有赃者、各从重论
○三十一年议准、今后进贡蕃僧、凡有援例陈乞顺买茶斤者。一切据法通行查革。其有该赏食茶、照例拨给回还。经过关隘、一一盘验。如有夹带私茶、不拘多寡、即没入官。仍将伴送人员通把、依律问罪
凡折给。正统六年奏准、甘肃仓所收茶、自宣德及正统元年以前者、按月准给陜西行都司、并甘州左等卫所官员折俸布绢。每茶一斤、折米一斗。自后所积茶多、悉照此例、挨陈折给
○八年、令陜西甘肃仓所收茶、折支军官俸给。每斤、折米一斗五升
○景泰五年、令四川界首茶课司、於南京户部印给茶引、收贮在库。遇有官军折支俸粮茶课、给与引由执照、依例易卖
○弘治三年、令四川递年拖欠茶斤。每芽茶一斤、追银二分。叶茶一斤、追银一分五釐。类解布政司、发松潘缺粮关堡、接济官军支用
○嘉靖二十五年、令将见在不堪易马茶斤、减价三分之二。差好者、量估价二钱二分。次一钱八分。遇各军支放折色月分、每军量给一二篦。即於本军应支折色银内、照茶篦数目、扣银在官。类解陜西行太僕寺贮库、听候买马
凡差官。洪武三十年、令自三月至九月、每月差行人一员、於陜西河州、临洮、四川碉门、黎雅等处、省諭把隘关口头目、禁约私茶出境
○永乐十三年、差御史三员、巡督陜西茶马
○景泰二年、令陜西四川二布政司、各委官巡视关隘、禁约私茶出境。暂罢差行人
○四年、復差行人於陜西四川、禁约私茶
○成化三年、令差御史一员、於陜西巡茶、一年更代
○七年、罢差行人四川巡茶。令按察司分巡官、往来禁约
○十一年、令取回陜西巡茶御史、仍差行人
○十四年、仍差御史於陜西巡茶
○弘治九年、令经该茶马司官吏、遇有考满事故、申巡茶御史、委官盘点见数、方离职役。若有侵欺、及虽不侵欺、收置无法、致有损折原数者。依律究治追陪
