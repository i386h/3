<!-- { "loadSidebar": true } -->
命疏之、功不果就。嘉靖六年、遣漕运总兵锦衣卫都指挥及御史会濬之。自大通桥起至通州石坝四十里。地势高下四丈。中间设庆丰等五闸以蓄水。每闸各设官吏。共编夫一百八十名。 【每名工食银八两】 造剥船三百隻。 【每隻价银三十五两】 分置各闸。责经纪领之、使製布囊盛米。雇役递相转输。军民称便

白河

白河南去通州二百里。其源出胡地、经密云县、合大通榆浑诸河。凡三百六十里、至直沽、会卫河入海。源远流迅。河皆溜沙。每夏秋暴涨、最易衝决。每决、輒发丁夫修筑。屡筑屡决。正统三年、
命官相视地势、自河西务径二十里、改凿顺下。河遂安流。每淤浅处、设铺舍、置夫甲、专管挑濬。舟过则招呼、使避浅而行。自此而南、运河浅铺、以次而设

卫河

卫河、旧名御河。源出河南辉县之苏门山。东北流、会淇漳诸水、过临漳、分為二。其一北出、经大名、至武邑、以入滹沱。其一东流、经大名东北、出临清、至直沽、会白河入海。长二千餘里。今為运河。 【自临清至直沽凡五卫十七州县、浅一百五十七处】 此河自德州而下、渐与海近。河狭地卑、易於衝决。每决、輒发丁夫修治。嘉靖十三年议准、恩县东光沧州兴济四处、各建减水闸一座、以洩涨溢之水

会通河

会通河、自临清迤南至济寧州。元初由任城 【即今济寧】 开渠、至安民山 【即安山】 一百五十里。復自安民山之西南开渠、由寿张、西北至东昌、又西北至临清、凡二百五十里。引汶绝济、直归漳卫。洪武二十四年、河决原武县黑阳山。由旧曹州鄆城县两河口、漫过安山湖、而会通渐淤。永乐九年、因海运艰阻。遣尚书都督等官疏凿元人故道。乃於东平州戴村汶水入海处、筑一土坝、横亙五里。遏汶水使西流、尽出南旺分流。四分往南、接济徐吕。六分往北、以达临清。自后添设新闸。
修筑旧岸。大為漕运之利 【自临清抵徐州七百里□、全资汶泗沂洸诸水接运。总曰闸河。旧為闸四十有三。前元建者二十餘。永乐以来、先后增建者二十餘。而减水通河诸闸、不与焉。两闸之间、每存稍浅一处约数丈。多不过十餘丈。用留洩水。令积易盈。今建设改革益多。见闸坝条下】

汶河

汶河、一出新泰县宫山之下、曰小汶河。一出泰安州仙臺岭、一出莱芜县原山、一出县寨子村、俱至州之静封镇合流、曰大汶河。出徂徠山之阳、而小汶来会。经寧阳县北堽城、歷汶上东平东阿、又东北流入海。元於堽城之左筑坝、遏汶入洸、南流至济寧、合沂泗二水、以达於淮。自永乐间筑戴村坝、汶水尽出南旺。於是洸沂泗自会济、而汶不復通洸。今沂州亦有汶河、一出蒙山东涧谷。一出沂水县南山谷。俱入邳州淮河

洸河

洸河、乃汶水之支流。出寧阳县北三十里堽城。西南流。又循县南流三十里、会寧阳诸泉。又六十里经济寧城、东与泗合。出天井闸河

沂河

沂河、源出曲阜县尼山西南。分流為二。一西流、至金口坝上、即与泗会。一南流、亦与泗会、出港里河。又有出沂水县艾山者、会蒙阴沂水诸泉、与沂山之汶合流。至邳州入淮

泗河

泗河、源出泗水县陪尾山。四泉并发。西流至兗州府城东。又南流经横河、与沂水合。元时於兗州东门外五里金口、作坝建闸、遏泗之南趋。
国朝因而修筑。每夏秋水长、则啟闸、放使南流、会沂水、由港田河、出师家庄闸。冬春水微、则闭闸、令由黑风口、东经兗城入济。又南流会洸水、至济寧出天井闸

济河

济河、出王屋山、至河南济源县、二源合流。其水或伏或见。东出於陶丘北。又东北会於汶。今在汶上县北。一名大清河。元人作金口坝。傍有河 【即黑风口】 西通济流。并入会通河

沁河

沁河、出山西沁源县绵山东谷。由太行山麓、至河南原武县黑阳山、与河汴合流。至徐州入运河、以济徐吕二洪。每年水势浅深尺寸、管洪官按季奏报。前代尝引沁以通卫。正统以前、其支流犹自武陟山原村东北、由红荆口、经卫辉、凡六十里、与卫通。天顺七年、河趋陈潁入淮。乃开沁以达徐、復引河以合泗、而入卫之故道始湮

南阳新河

新河、在昭阳湖之东。起南阳至留城、一百四十一里八十八步。嘉靖六年、以河决、
命官开濬、垂成而止。四十四年復决。乃因旧跡疏凿。又起留城至境山濬復旧河五十三里。凡役夫九万一千有奇。八阅月而成。隆庆元年、山水衝决、復淤新河之三河口。 【薛河沙河赶牛沟会此、故名】 乃经理沙薛上流、各开支流。筑黄家口豸里沟等坝、引薛河由吕孟湖出地滨沟。筑宋家坝、引沙河由尹家湖出鯰鱼口。筑黄甫坝、引沙河由满家湖入南阳湖。次年工成。又為三河口石坝一座。南阳湖石堤三十餘里。凡建闸九。筑坝十三。减水闸二十。开支河九十六里。三年、又於昭阳湖以东、沙薛二水所从入旧河处、开鸿沟废渠。达李家口回回墓。而东出留城闸、计六十餘里。积水俱有宣洩。滕沛利之

黄河 【徐吕二洪羊山新河附】

黄河、发源详载元史。其流合陕西山西诸水而始大。至河南、始散漫泛溢。至山东、势益峻急、衝决无常。洪武二十四年、决原武。淤安山。正统十三年、河溢滎阳县、自开封府城北经曹濮二州阳榖县、以入运河。至兗州府沙湾之东、决大洪口。诸水从之入海。景泰四年、
命官塞之。乃更作九堰八闸以制水势。復於开封府金龙口 【即荆隆口】 筒瓦厢等处、开渠二十裡、引河水东北入运河。弘治二年、復决金龙口。东北至张秋镇、入运河。而红荆口并陈留通许二县俱淤浅。
命官治之。五年復决。未几、又决张秋。运河水从以入海。运舟甚艰。
命内臣及文武官往治。发丁夫数万、於黄陵冈南濬贾鲁河一带、分杀水势。下由梁靖口、至丁家道口、会黄河出徐州、流入运河。又从黄河南濬孙家渡口。别开新河一道、导水南行、由中牟至潁州、东入於淮。又濬四府营淤河、由陈留县至归德州、分為二派。一由宿迁县小河口。一由亳县涡河会於淮。又从黄陵冈至杨家口、筑坝堰十餘。并筑大名府三尖口等处长堤二百餘里。及修南岸於家店筒瓦厢等处提一百六十里。始塞张秋决口。更名曰安平镇。又於河东置减水石坝、分五洞以洩水势。令管河官随时修治。正德四年、溢皮狐营。决曹县之温家口冯家口等处。又北徙至仪封县小宋集、而决。衝黄陵冈埽坝、溢入贾鲁河。败张家口等处缕水小堤。循运河大堤东南行。而贾鲁河下流淤塞、亦出张家口、合而南注。遂决杨家口、道曹单二县城下、直趋丰沛。
命官塞之。十二年、溢武城县。坏城廓田庐。
命官修濬。嘉靖五年、上流骤溢。东北至沛县庙道口、截运河、注鸡鸣臺口、入昭阳湖。汶泗南下之水、从而东。而河之出飞云桥者、漫而北。泥沙填淤、亙数十裡。管河官力濬之、仅通舟楫。六年、復塞老和尚寺八裡屯张家庄等处。
命官发丁夫数万、於昭阳湖东北起汪家口、南抵留城口、改凿新河、以避黄河衝塞之患。寻以灾异罢役。
命官即故道濬之。修筑单县林臺、至沛县旧城、隄百四十餘里、以塞入湖之道。又濬赵皮寨孙家渡口、杀上流之势。沛漕復通。九年、自沛北徙、横流金乡鱼臺、出榖亭口。
命官濬赵皮寨、抵寧陵故道。及筑睢州张见口、至归德州、长隄百餘里、以御泛涨。寻以河流改迁、罢役。十四年、筑岔河口缕水堤一道、长三里。又於曹县八里湾、抵单县侯家林、筑长隄八十里。十六年、凿地丘店野鸡冈等上流支河四十餘里。十九年、濬睢州孙继口、至丁家道口淤河五十里。二十一年、又凿野鸡冈上流、李景高等口支河三。导河东注、以济二洪。二十四年、由野鸡冈决而南。至泗州、合淮入海。遂溢蒙城五河临淮等县。二十五年、又决曹县、溢入武城金乡鱼臺单县。漂溺甚眾。
命总理河道都御史、会同南北直隶山东河南抚按官议筑曹县等处、不果。三十一年、又决房村、至曲头集。凡决四处、淤四十餘裡。
命官濬之、役夫五万餘。三阅月而成。三十七年、淤新集、趋?家口、析為六支、入运河。又由碭山趋郭贯楼、析為五支。出小浮桥、会徐州洪。四十四年、郭贯楼淤。遂决华山、出飞云桥、截沛以入昭阳湖。北泛胡陵城孟阳泊、至榖亭。南溢於徐。
命官往治。乃接六年所凿故跡、役夫濬之、為南阳新河。又疏旧河、自留城至境山。又堤马家桥、遏河流之出飞云桥者、使尽归秦沟。鱼沛横流始绝惟茶城时有浅阻。隆庆四年、又决邳州、注睢寧、出小河口。自曹家口至直河、淤百餘裡。
命官濬之、復故渠。尽塞诸决口。六年、筑堤自徐沛至宿迁三百七十里。万历元年、茶城復淤。修建境山闸、并护房村等处堤岸、及筑遥堤。四年、开草湾。导河自安东县后、至金城五港入海。然汎滥如故。曹丰徐沛之间、随塞随决。五年、秦沟復淤。自崔家口歷北陈鴈门集等处、至九裡山、出小浮桥。其一支自九里沟谊安山、歷符离、出小河口。而崔镇大决、散漫湖泊间。桃榞以下、故渠多浅六年、
命官修治。乃议塞崔镇口。因筑遥堤、束水衝沙。其南岸、自三山头至李字铺、长二万八千五百五十八丈。又自归仁集筑横堤、至孙家湾、长七千六百八十餘丈。又於桃源县马厂坡筑堤、长七百四十丈。以遏南奔入淮之势。其北岸、自谷山至直河、长九千四百六十四丈。又自古城至清河、长一万八千四百十丈。建崔镇等滚水石坝四座、以缓泛溢之水。使不能溃堤而出。河流乃安徐州洪、在徐州。為运河要害。乱石峭立、凡百餘步。故又名百步洪。成化四年、
命官凿石以利舟楫。又甃石路、长一百三十餘丈。以便牵挽。二十年、置石坝、长八十丈。遇有损坏、管河官随时修筑。嘉靖二十年、於洪下置石闸一座
吕梁洪、在徐州东南六十裡。有上下二洪、相距七裡。亦运河要害。成化八年、
命官甃二石堤、共长七十餘丈。十六年、
命官筑石坝、长二百六十五丈。復於坝西筑堤二十餘丈。洪东甃石路四百二十丈。遇有损坏、管河官随时修筑。嘉靖二十年、於洪下置石闸一座羊山新河、万历十一年议准、由昭灵祠南黄河出口、歷羊山内华山梁山、接境山、开河置闸、以避戚港之溜

淮安运道

