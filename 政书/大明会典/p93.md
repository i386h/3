<!-- { "loadSidebar": true } -->
○正德二年、令四川云南盐井、遇有商人支盐、过期不与支者、提该管官吏人等问罪。若灶户勒掯该商、将餘盐货卖、事发即同私盐、尽数入官。犯人依律究治。总催枷号一箇月发落
○三年、令都察院出榜晓諭、长芦直抵仪真各该巡盐分巡官、严督官攒、禁革奸弊。清查额课。果有侵欺那借亏折等弊、照数追陪。有私贩并夹带者、追没入官。官民船隻经过者、管洪管闸官员、随路盘验。交通故纵者、一体治罪
○五年、令江西湖广三司掌印官、同各守巡等官、巡捕私盐。每月结报巡盐御史
○奏准、商人支盐出场、不许堆积日久。坐待高价。三月以上不行发卖者、商人牙行店户问罪。半年以上者、盐引没官
○议准、广东沿海军民蛋户、赖私煎盐斤為生。许令尽数报官、於附近场分、减半纳课、以补无徵之数。盐课提举司、给与批文执照。有不报官、货卖私盐者、充军
○又令以后商人领引出司、自到场之日為始、有见盐者、一百引以下、俱限一箇月。一百引以上、至五百引、俱限两箇月。六百引以上、至一千引、俱限三箇月。一千引以上、至五千引、俱限四箇月。五千引以上、至一万引、俱限六箇月。若无见盐、有例许客商备本买补、及灶户名下追支者、俱照前引数限期、五千引以下、通再宽限一箇月。五千引以上、再宽限两箇月。俱令出场。若违限者、查治。自出场為始、俱各照依原定水程、运至各批验所、候掣过发运、定拨卖盐处所。俱照旧定水程。不许违限。至各处住卖、三百引以下、俱限两箇月。三百引以上、至一千引、俱限三箇月。一千引以上、至三千引、俱限四箇月。三千引以上、至五千引、俱限五箇月。五千引以上、至七千引、俱限六箇月。八千引以上、至一万引、俱限十箇月。中间有路途不便者、限外一月不缴、免究
○十一年奏准、进贡马快船隻、不许在长芦收买私盐兴贩
○十二年议准、一应商人、并势要人等、俱不许违例奏讨风雨消折等项残盐。阻坏盐法。有误边储
○奏准、福建起解军器、及各进贡、雇到民船、夹带私盐至二千斤以上者、比照马快船附撘客货私物事例。俱发口外為民。或边远充军
○令长芦等运司、各照每岁额盐若干、除户口织造、并各项奏讨若干外、见在若干、务於本司递年季报循环簿内、开报本部。遇有边警、照数开中。尽数乃止。以后敢有通同任情、更改以次年分、营求上等盐场、及透派下年、紊乱成法者。经该官吏、俱问拟枉法赃罪。商人从重问拟。盐货住支。引目入官
○十六年詔、巡盐御史、并各运司官、查访盐粮勘合内、坐到已支未掣、并未派未支盐课。但係商人投託势要、诡名占中、卖窝买窝。及河东运司盐课、例该宣府中纳、被势要奏讨、卖窝别处中、并奏开残盐减价报中者。悉照大明律裁革入官。不许放掣派支
○嘉靖元年、令总镇等官、不许纵容下人倚势贩盐、侵夺民利、阻坏军餉
○四年、令商人原中灵州大小池盐课、照原该行盐地方发卖。不许搀越境界。山西、河南、陜西、各府州县卫所、将河东行盐地方、翻刊大字告示、张掛晓諭。但遇客商将官盐越境货卖。及奸人兴贩本地自煎私盐。查照律例、从重问发
○五年议准、开中各运司引盐、不许透派以误紧急边餉。如有奸商人等、故违律例。不待守臣会奏、户部议开、仍前夤缘报中者。许科道纠劾。本部参送法司。治以变乱成法重罪
○六年、令巡盐巡江御史、督令各该巡盐巡捕官司、将滨海滨江盐徒、挨拏尽绝、仍根究官盐不通、私盐盛行之弊。应自处者、径自处置。事体重大者、具奏定夺。若盐徒势重、原设巡盐巡捕人役不敷、巡抚巡江都御史酌量缓急、调兵擒捕。毋令滋蔓
○又令在外各卫、及守御千户所、巡获私盐。俱即时连人赃、卫则关堂、所则解送附近州县、收问。赃物变卖价银、类解运司转解户部。敢有违限半年之上、不即关卫、及送有司者。不拘有无入已、即照巡获私盐不解官者律、坐罪。有能告首、就将所获私盐赃物充赏
○议准、今后巡盐御史、委官掣割餘盐、不必务足先年积银百万餘两之数。其商人赴场支盐、比照原引、量买勤灶餘盐。打包过所秤掣。敢有务為贪得、打包至不可秤掣者、查照私盐事例、连正额引盐、俱令没官。干碍势要、听御史指实参奏治罪
○奏准、各运司节年开剩残盐、风雨消折、有名无实。奸商投託势要奏讨、减价中支、任场买补、不候挨单者。听该科参出、径送法司枷号示眾
○八年、令商人买盐添包、各於本场收买勤灶纳剩官盐。不许别场买补。违者、商人问以私贩私煎徒罪。若至二千斤以上者、引例充军。盐货入官
○十年奏准、长芦运司、差人解纳供用库、内官监、光禄寺等盐斤、不许无藉歇家、兜揽装运权势店内、抽包盗卖
○十八年题准、张家湾客商运到盐斤、听其从便堆卸。不许权豪势要之家、及牙行人等、邀截停勒。如违、听巡按御史拏问重治
○又题准、今后缉事衙门旗校、敢有远出数百裡外。生事扰害、阻坏盐法者。听巡盐御史参奏治罪
○二十一年议准、开中引盐、如有权豪势要之人、投书嘱託。及积年无藉之徒、占窝卖窝等项作弊者。各该官员、即便拏问治罪。应参奏者、径自参奏。其巡抚都御史、管粮郎中、听受嘱託、及徇私作弊者。悉听各该巡按御史参究
○二十六年题准、长芦运司、运进年例盐斤到京。不许军民势豪人等、开店囤住。及歇家抽取店钱、指称打点。其供用库等衙门、止照原派数目、速為收受。不许刁难勒掯。违者、监收科道、巡盐巡城御史参拏。东厂毋容缉事人役、吓诈解官灶丁。违者、许户科访实纠奏
○又题准、河东运司报中盐课、除边储八万两外。但有赢餘、俱解布政司。通融处补拖欠禄粮。
宗室不得陈乞自行捞掣、阻坏盐法
○二十七年题准、山西巡盐御史、遇盐花生结、务要儘力捞办、如法苫盖。以后放支之时、如千引中、销折不及百引者、将该年攒典问罪。待生盐年分、责令捞捕。其百引以上者、俱於经收官攒、及看秤斗名下、照例追陪。不许捞补
○二十九年题准、该司将行盐地方府分、备查各属州县裡分、岁用食盐若干。明白开申巡盐衙门、照数批行运司、将一应掣过官盐、挨次鬮拨。填给水程。行令各商、前往行盐地方发卖。仍选殷实人户、充当铺行。照依时估交易。若有商人过违限期不到者、许所在官司照例问罪。仍置循环簿印发。按季将卖过退引盐数、申缴倒换。敢有仍前兴贩私盐者、照例问罪发遣
○隆庆元年题准、官吏食盐、各衙自行差人、公给脚价、赴场关支。即委运司首领官催儹起发至小直沽批验所、另委府官、会同秤掣。如有夹带、与商人一体割没问罪。至二千斤以上者、照例发遣
○议准、
御马尚膳二监、取啖马凉盐。及鱼蛤等盐。令该管人役、於见卖商盐买用。不许下场易买。敢有仍前指称者、听所在官司拏究。势眾者、邻近州县约会擒捕。其各处进贡进鲜粮运、并沿河射利之家、窝藏夹带者。许各巡捕官兵、设法搜逻。依律重治。事干权豪听巡盐御史参究
○又题准、商人有囤积引目影射者、清查尽数入官。犯者从重究治。中纳商人领引、方许亲自下场。当官验引、照数买盐。如无见盐、官立文书、银交灶户、依时算值、严限交完。即将引目截角。不许多买。没官引目、即行烧燬。不许告买以滋多弊。其奸商通同催秤、以货物举放贫灶私债准折亏害者、严行禁革。场官通同总催、科索常例、扰害灶户者。即时拏究问黜
○又议准、福山狼山二港、為盐徒往来门户。责成总兵官、督令把总等官、用心防御。有任其纵横出没者、一併参究
○又议准、行北直隶、山东、河南、各州县地方、严禁私煎货卖。如地本咸滷、不生五穀、责令依额纳盐。发官商领卖。给与印信小票。令其肩挑背?货卖。不许搀越别境
○又题准、
御马监岁用啖马凉盐、移文本监知会。毋得差人下场收买夹带。长芦运司查照来文内盐引、每年先期处办。候差人支领
○六年题准、行各省盐法道、专管验引稽拨事宜、一切囤积夹带私卖之弊、严行禁治
○万历十年题准、各省直凡遇商人运到引盐。掌印官验令原编牙铺、照依时值货卖。不许仍前分派裡甲、大户、马头、乡长、致害小民。其缉获私盐、秤验上廒。开报运司、拨商支掣。如有消折、量减斤数。毋致铺户陪累
○又题准、江南盐徒、越境兴贩。行令应天浙江巡抚、并操江都御史。於各该参游守把等官、俱给与批札、不妨原务、兼捕盐盗。各照信地巡缉。不许畏缩推諉
○十二年议准、湖广荆州府属人民、买食川盐。及潜住归夷地方、兴贩私盐。严行禁革。不许仍前贩卖起税
凡优处盐丁。洪武二十七年、令优免盐丁杂泛差役
○又令两浙两淮灶户、有犯笞杖断决、徒流迁徙、杂犯死罪者。止杖一百。仍发煎盐。其事故灶丁、勘实、以附近有田粮丁力、相应人户拨补
○宣德二年、令各处灶户、免杂泛差役
○十年、令灶户犯该徒罪、有力者、准纳米赎罪
○正统二年、令各处灶丁有犯、俱免纳米及调场。笞杖者的决、杂犯死罪、与徒流罪者、除岁办额盐外。令每日煎盐三斤。死罪、准工五年。流罪、准工四年。徒五等、各照年限、计日煎盐赎罪
○又令两淮两浙贫难灶丁、除原额盐课、照旧收纳。其有餘盐者、不许私卖。俱收贮本场。运司造册发附近州县。每一小引官给米麦二斗
○四年、令两淮贫难灶丁、户下该徵税粮、於本州县存收、免令远运
○六年、令两淮两浙劝借支盐客商米麦、收积该场。賑给贫难灶丁。其该支引盐、仍挨次放支
○十二年奏准、河东运司盐丁、除正役裡甲、该办粮草外。其餘柴夫弓兵皂隶、一应杂泛差役、丁少者、俱蠲免。丁多者、亦量减除
○十六年奏准、灶丁逃亡事故者、运司官公用有司僉补。其灶丁拖欠盐课、并盐价者、运司并分司官催徵。拖欠税粮者、府县官催徵。各不相干预
○弘治二年、令各处盐场总催灶丁、有犯三年五年徒罪、并加役等项。每日令煎盐三斤。通计若干、折作引盐。每一小引、追银二钱类总解京
○又令各处灶户、犯徒罪以上、审有力、并干碍盐法囚犯、杖徒以上、该纳米赎罪者。俱发所在仓场、照罪上纳米穀。及入官船隻头畜货物、亦变卖价银、送发该场。以备凶年賑济贫灶
