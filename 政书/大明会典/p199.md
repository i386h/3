<!-- { "loadSidebar": true } -->
各庙上香献帛爵讫。奏跪。 【传赞同】 赞读祝。读祝官读讫。乐作。奏俯伏兴平身。 【传赞同】 乐止。典仪唱行亚献礼。乐作。女官奏礼。
中宫献
太庙爵。皇妃八氏献
八庙爵。 【仪同初献、惟不读祝】 乐止。典仪唱行终献礼。乐作。 【仪同亚献】 乐止。太常卿唱赐福胙。
上饮福受胙。讫、俯伏兴復位。奏四拜。 【传赞同】 典仪唱彻饌。太常卿诣
神位前奏、礼毕。请
还宫。内赞奏四拜。 【传赞同】 捧祝捧帛各诣燎位。乐作。乐止。俱如常。礼毕、
上捧
皇祖主、
中宫捧
高皇后主、太常并内侍官捧册宝、诣寝殿奉安。捧主官捧
列圣主各诣寝殿奉安。讫、
上还宫。大乐鼓吹振作
祝文
维嘉靖　年岁次　　月　朔　日
孝玄孙嗣皇帝[御名]敢昭告于
皇祖太祖开天行道肇纪立极大圣至神仁文义武
俊德成功高皇帝。
孝慈贞化哲顺仁徽成天育圣至德高皇后。曰、适尊
圣諡。宣献既成。奉
列圣帝后来贺。玄孙躬率妇皇后方氏、暨文武群臣、偕其命妇、敬申祭庆之情。惟冀
圣神之鉴。永享
尊称。大膺
洪号。玄孙御名无任激切率吁之至。尚
享
乐章
迎神 【泰和之曲】
繄中夏之遘艰兮污羶群。
皇天厌乱兮、眷求大君。降锡元命兮、挺生
圣神。惟我
太祖兮、首出人伦。一戎衣奄四海兮、為帝王真
举册宝 【鸿和之曲】
皇祖受命兮闢乾坤。驱逐异物兮復中原。陈常时夏兮佑元元。克配彼天兮、功高业尊。寅荐册宝兮、鉴我曾孙
初献 【崇和之曲】
苾彼玉瓚兮酌黄流。敬而将之兮冕凝旒。有赫在上兮、右享羊牛。保我子孙兮、永荷鸿庥
亚献 【豫和之曲】
於
皇祖兮帝中华。廓清氛祲兮、一统為家。除兇雪耻兮、功蔑以加。视汤武兮、德音不瑕
终献 【永和之曲】
爵三献兮旨酒熏。乐和鸣兮万舞肃陈。率百辟。兮偕骏奔。衎我
祖兮神忻忻
彻饌 【彰和之曲】
孝享毕兮礼弗愆。羃牲俎兮彻豆籩。於昭对越兮
神在天。益篤皇祐兮万斯年
还宫 【绥和之曲】
荐
鸿号兮大礼成。仰瞻威赫兮、陟降在庭。
列圣左右兮、懽忻合并。鐘鼓响答兮、祀事孔明。粤有大德兮、必得其名。天地罔极兮、欲报奚能。庶几鉴享兮、寸草微诚。永赖祉福兮、用保我后人
改题
高庙神主仪
先期、
命题主大臣二员、翰林院撰文、太常寺备脯醢酒果如常仪。司设监设题主案于
太庙寝殿东西、置净水刷子粉盏笔砚。设盥盆帨巾。中设香案。是日早免朝。鸣鐘、文官三品以上、武官公侯駙马伯、
皇亲指挥、各具吉服于
庙街门北向序立、候
驾至陪拜。
上具翼善冠黄袍、乘板舆至
太庙门西、降舆。太常寺导引官导
上由殿左门入寝殿。
上就位上香一拜叩头。毕、至
神?前跪。太常卿跪奏、谨请
皇祖太祖高皇帝、
孝慈高皇后神主、恭用奉题。
上诣
皇祖神主前捧
主安于东案上。内侍官诣
高皇后神主前捧
主安于西案上。
上復就拜位北向立。内侍官各洗去旧字、别涂以粉、中书官重写、题主官东西向立奉题。讫、
上捧
皇祖主安于座。内侍官捧
高皇后主安于座。
王跪太常卿跪奏谨请
皇祖太祖开天行道肇纪立极大圣至神仁文义武
俊德成功高皇帝神灵上神主、降殿奉享。又跪奏、谨请
孝慈贞化哲顺仁徽成天育圣至德高皇后神灵上神主、降殿奉享。
上捧
皇祖主。内侍官捧
高皇后主。导引官导出正殿陞神座。
上就拜位。唱迎神。内赞对引官导
上至香案前三上香。讫、奏復位。奏四拜。 【传赞同】 典仪唱奠帛行初献礼。导引官导
上至
皇祖神御前、
高皇后神御前、各奏献帛献爵讫。奏復位。奏跪。 【传赞同】 赞读祝。读讫、奏俯伏兴平身。 【传赞同】 典仪唱行亚献终献礼如仪。太常卿诣
神御前跪奏、礼毕请
还宫。内赞奏四拜兴平身。 【传赞同】 典仪唱捧祝捧帛各诣燎位。内赞奏礼毕。
上捧
皇祖主、内侍官捧
高皇后主、诣寝殿奉安讫。导引官导
上出
太庙门西、陞舆还宫
祝文
维嘉靖　年岁次　　月　朔　日
孝玄孙嗣皇帝御名敢昭告于
太祖开天行道肇纪立极大圣至神仁文义武俊德
成功高皇帝、
孝慈贞化哲顺仁徽成天育圣至德高皇后。曰、玄孙恭于此月之初、尊
皇祖圣諡礼成、即拟拜书
神主。玄孙幼而弗慎、致疾浹旬。兹卜吉期、敢敬奉
主更题既虔、爰申祭告。仰惟
圣慈、攸歆尊事之诚。永依万世。尚
享
隆庆元年加諡
孝懿皇后仪
一先期题请遣官持节捧册宝、诣
陵园行礼、并改题
神主
一先一日、鸿臚寺设节案、内侍官设册宝舆香亭、俱于
皇极门东
一是日早、遣官以加諡
孝懿皇后告
奉先殿。
上具素翼善冠麻布袍腰絰、亲告
世宗皇帝几筵。各用祝文祭品如常仪。至期、
上仍具前冠服御皇极门。百官俱照常乌纱帽素服黑角带、入班行叩头礼毕、左右侍班。序班引遣官入就拜位。序班举节案于
皇极门正中。遣官行五拜三叩头礼毕。序班举节案、内侍官、举册宝舆香亭、俱由左阶降。鸿臚寺奏礼毕。
上还宫。锦衣卫官校接抬节册宝舆香亭、由
午门左门出。鼓乐前导、设而不作。遣官随行至
陵园行礼
一是日、太常寺先于
陵园陈设祭品如常仪鸿臚寺设节册宝案于
享殿内、节中册左宝右。设香案于节案前。内侍官设主案于殿东、置净水刷子粉盏笔砚盥盆帨巾等物。候节册宝舆至
陵园、由中门入、至
享殿前。捧节册宝官捧由殿中门入、各陈设于案。内赞赞遣官就位。赞上香。赞宣册。宣册官取册立宣讫、復置于案。赞宣宝。宣宝官取宝立宣讫、復置于案。执事官随举主案于香案前、稍东、西向。题主管进至主案前、东立、西向。内侍官至
神床跪奏、谨请
孝懿皇后神主、恭用奉题。内侍官盥手捧
主安于案上、洗磨旧字、别涂以粉、中书官重写、题主官盥手奉题。讫、内侍官奉
主安于神座。跪奏、谨请
孝懿皇后神灵上神主。内赞赞遣官奠献读祝行礼如常仪。礼毕、内侍官啟櫝覆
主、奉安于神座。讫、册宝收贮
享殿。次日、遣官持节復
命

大明会典卷之八十九
庙祀四
奉先殿【崇先殿附】

洪武三年冬、以
太庙时享、未足以展孝思。始於
乾清宫别建
奉先殿、朝夕焚香、朔朢瞻拜、时节献新、生忌致祭、用常饌、行家人礼。永乐定都、建宫殿如南京。嘉靖中、每遇
圣节、及中元、冬至、岁暮、皆有祭告。先期、太常寺题知。光禄寺办祭品。至期、内殿行荐三年、即殿西建
观德殿、奉安
献皇帝神主。五年、
世庙成。乃迁
观德殿于
奉先殿东、改题曰
崇先殿。荐享告祭、俱如
奉先殿之仪。十五年、罢中元祭。十七年、奉祔
献皇帝于
奉先殿。遂罢
崇先殿祭
弘治二年、奉安
宪宗纯皇帝神位于奉先殿仪
是日
上奉
神主奉安于
太庙讫。
上仍祭服陞輅、诣武英殿前降輅、陞
几筵殿奉迎
神位。内侍举
神位亭前行、由中门出。
上陞輅后随、由
思善门入
奉先殿门外。
上降輅。司礼监官导
上诣
神位亭前。奏跪。
上跪。司礼监官跪於
上左、奏请
神位奉安奉先殿。奏讫、奏俯伏兴。
上俯伏兴。导引官前导内侍於亭内
神位前行。
上后从、由中门入、至
奉先殿奉安讫。
上叩头兴就位。行祭告礼。用酒果、用乐、用祝文


大明会典 神宗前诸帝后忌辰

忌辰

仁祖淳皇帝 【四月十六日】
淳　皇　后 【四月二十二日】
太祖高皇帝 【五月初十日】
孝慈高皇后 【八月初十日】
成祖文皇帝 【七月十八日】
仁孝文皇后 【七月初四日】
仁宗昭皇帝 【五月十二日】
诚孝昭皇后 【十月十八日】
宣宗章皇帝 【正月初三日】
孝恭章皇后 【九月初四日】
英宗睿皇帝 【正月十七日】
孝庄睿皇后 【六月二十六日】
宪宗纯皇帝 【八月二十二日】
孝贞纯皇后 【二月初十日】
孝宗敬皇帝 【五月初七日】
孝康敬皇后 【八月初八日】
睿宗献皇帝 【六月十七日】
慈孝献皇后 【十二月初　日】
武宗毅皇帝 【三月十四日】
孝静毅皇后 【正月二十五日】
世宗肃皇帝 【十二月十四日】
孝洁肃皇后 【十月初二日】
穆宗庄皇帝 【五月二十六日】
孝懿庄皇后 【四月十三日】


大明会典 奉慈等殿　陵坟等祀 群祀

荐新品物

正月
韭菜四斤　　　　生菜四斤
薺菜四斤　　　　鸡子二百六十箇
鸭子二百四十箇
二月
芹菜三斤　　　　薹菜五斤
冰　　　　　　　蔞蒿五斤
子?二十二隻
三月
茶　　　　　　　笋一十五斤
鲤鱼二十五斤
四月
樱桃十斤　　　　杏子二十斤
青梅二十斤　　　王瓜五十箇
雉鸡十五隻　　　猪二口
五月
桃子十五斤　　　李子二十斤
夏至李子二十斤　红豆一斗
沙糖一斤八两　　来禽十五斤
茄子一百五十箇　大麦仁三斗
小麦麵三十斤　　嫩鸡三十五隻
六月
莲蓬二百五十箇　甜瓜三十箇
西瓜三十箇　　　冬瓜三十箇
七月
枣子二十斤　　　葡萄二十斤
梨二十斤　　　　鲜菱十五斤
芡实十斤　　　　雪梨二十斤
八月
藕四十枝　　　　芋苗二十斤
茭白二十斤　　　嫩薑二十五斤
粳米三斗　　　　粟米三斗
稷米三斗　　　　鱖鱼十五斤
九月
橙子二十斤　　　栗子二十斤
小红豆三斗　　　沙糖一斤八两
(鱼扁)鱼十五斤
十月
柑子二十五斤　　橘子二十五斤
山药二十斤　　　兔十五隻
蜜一斤八两
十一月
甘蔗一百三十根　鹿一隻
鴈十五隻　　　　蕎麦麵三十斤
红豆一斗　　　　沙糖一斤八两
十二月
菠菜十斤　　　　芥菜五斤
鯽鱼十五斤　　　白鱼十五斤
凡
奉先殿供荐品物、与南京
奉先殿同。其子鹅鲜笋梅子雪梨茭白橙子柑子橘子甘蔗、俱南京太常寺预进、太常寺收受、奏送光禄寺供荐、岁以為常

奉慈殿〔【弘孝殿神霄殿附】今罢〕

成化二十三年、
孝宗即位、追上
母妃纪氏尊諡、曰孝穆慈慧恭恪庄僖崇天承圣皇
太后。祔葬
茂陵。别建
奉慈殿於大内、奉安
神主、一岁五享、四序荐新、忌祭、俱如
奉先殿之仪。弘治十七年、上
圣慈仁寿太皇太后周氏尊諡、曰孝肃贞顺康懿光
烈辅天成圣太皇太后。十八年、奉安于
奉慈殿、居中。
孝穆皇太后神主迁居于左。嘉靖二年、追上
寿安皇太后邵氏尊謚、曰孝惠康肃温仁懿顺协天
祐圣皇太后。本年、奉安于
奉慈殿、居右。七年、復追称
孝惠皇太后曰太皇太后。八年、祔
悼灵皇后陈氏神主于
