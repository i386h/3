<!-- { "loadSidebar": true } -->
○一生员之家、父母贤智者少、愚痴者多。其父母贤智者、子自外入、必有家教之方。子当受而无违、斯孝行矣、何愁不贤者哉。其父母愚痴者、作為多非、子既读书、得圣贤知觉、虽不精通、实愚痴父母之幸、独生是子。若父母欲行非為、子自外入、或就内知、则当再三恳告。虽父母不从、致身将及死地、必欲告之、使不陷父母於危亡、斯孝行矣
○一军民一切利病、并不许生员建言。果有一切军民利病之事、许当该有司、在野贤人、有志壮士、质朴农夫、商贾技艺、皆可言之。诸人毋得阻当。惟生员不许
○一生员内有学优才赡、深明治体、果治何经、精通透彻、年及三十愿出仕者、许敷陈王道、讲论治化、述作文词、呈稟本学教官、考其所作、果通性理、连僉其名、具呈提调正官、然后亲齎赴京奏闻。再行面试。如果真才实学、不待选举、即行录用
○一為学之道、自当尊敬先生。凡有疑问、及听讲说、皆须诚心听受。若先生讲解未明、亦当从容再问。毋恃已长、妄行辩难。或置之不问。有如此者、终世不成
○一為师长者、当体先贤之道、竭忠教训、以导愚蒙。勤考其课。抚善惩恶。毋致懈惰
○一提调正官、务在常加考较。其有敦厚勤敏、抚以进学。懈怠不律、愚顽狡诈、以罪斥去。使在学者皆為良善、斯為称职矣
○一在野贤人君子、果能练达治体、敷陈王道、有关政治得失、军民利病者、许赴所在有司告给文引、亲齎赴京
面奏、如果可采。即便施行。不许坐家实封入递
○一民间凡有冤抑、干於自已、及官吏卖富差贫、重科厚歛、巧取民财等事、许受害之人、将实情自下而上陈告、毋得越诉。非干已事者不许。及假以建言為由、坐家实封者。前件如已依法陈告当该府州县布政司按察司、不為受理、听断不公、仍前冤枉者、然后许赴京申诉
○一江西两浙江东人民、多有不干已事、代人陈告者、今后如有此等之人、治以重罪。若果邻近亲戚、全家被人残害、无人申诉者方许
○一各处断发充军、及安置人数、不许进言。其所管卫所官员、毋得容许
○一若十恶之事、有干朝政、实蹟可验者、许诸人密切赴京
面奏
○一前件事理、仰一一讲解遵守。如有不遵、并以违制论
○二十四年、令各处儒学每遇朔朢、有司官至日早、诣学謁庙行香。师生出大门外迎接。行礼毕。请至明伦堂。师生作揖。教官侍坐。生员东西序立讲书。提调官考课。毕、退。师生復送至大门外回学。其别庙行香、师生不必随行。如遇春秋祭祀、迎接
詔旨、师生仍依定例
○又令生员熟读
大誥律令。岁贡时出题试之。民间习读
大誥子弟、亦令读律
○又令教官人等、务要依先圣先贤格言、教诲后进、使之成材、以备任用。敢有妄生异议、瞽惑后生、乖其良心者、诛其本身。全家迁发化外
○二十五年、定礼射书数之法。一朝廷颁行经史律誥礼仪等书、生员务要熟读精通、以备科贡考试
○一遇朔朢、习射於射圃。树鵠置射位。初三十步、加至九十步。每耦二人、各挟四矢、以次相继。长官主射。射毕。中的饮三爵。中采二爵
○一习书、依名人法帖、日五百字以上
○一数、务在精通九章之法
○永乐三年、申明师生每日清晨陞堂、行恭揖礼毕、方退。晚亦如之。生员会食肄业、毋得出外游荡
○正统六年、令提调官置簿、列生员姓名、又立為籤、公暇揭取、稽其所业。提学官所至、察提调勤怠、以书其称否。其生员有姦诈顽僻、藐视师长、齟齬教法者、悉斥退為民
○成化三年、令提学官躬歷各学、督率教官化导诸生。仍置簿考验。其德行优、文艺赡、治事长者、列上等簿。或有德行而劣於经义、或有经义而短於治事者、列二等簿。经义虽优、治事虽长、而德行或缺者、列三等簿。岁课月考、循序而上。非上等不许科贡
○弘治十六年题准、生员不拘廩增附学、敢有傲慢师长、挟制官府、败伦伤化、结党害人者、本学教官具呈该管官员、查究得实、依律问罪。合充吏者、发本布政司衙门充吏、役满為民当差
○嘉靖十年题准、生员内有刁泼无耻之徒、号称学霸、恣意非為、及被提学考校、或访察黜退、妄行訕毁、赴京奏扰者、奏词立案不行。仍行巡按御史拏问
○十六年、令士子文字、敢有肆為怪诞、不遵旧式者、提学官即行革退

廩饌

洪武初、令师生廩食月米六斗。后復令日米一升。鱼肉盐醯之类、皆官给之
○十五年、令廩饌月米一石
○正统元年、令师生日逐会饌。有司僉与膳夫、府学四名。州学三名。县学二名
○弘治三年奏准、膳夫每名岁出柴薪银四两、以备会饌之用
○八年、令膳夫每名岁出柴薪银十两。若师生不行会饌、有司失於供应、听提学官究治
○嘉靖十九年题准、孔顏孟三氏教授司生员廩米、兗州府通融处给
○隆庆六年议准、札行顺天府将交阯归顺土官膳夫、照例编给。不许额外增编

考法

洪武二十七年、令生员入学十年之上、学无成效、送部充吏。其有成效、及十年以下、照依入学年月、编次迼册解部、以备取用。其科举岁贡、亦照编次起送
○又令廩膳十年之上、学无成效增广年二十之上、不通义理者、皆充吏。其託故偽讼革罢不应选者、照卷追徵食过廩膳还官、米数实收开缴户部知数。本生送吏部充吏
○二十九年、令凡罢閒等项生员、食粮年深、以偽讼愚钝等事革退者、假父残疾告回侍亲者、以富户技艺户仓脚夫起取户丁、因而在京潜住者、侍亲亲终、及病痊制终、不行入学者、因愚钝患病侍亲等事、经断罢閒、后以人材等项举保為官者、皆充吏。不追粮。凡在学读书、及在家丁忧病故者、因父伯叔任军官、别无亲男、坐名起取袭职者、告单丁重役、及父母年老侍亲者、因父為事、代父起解问发充军者、父兄叔姪当军、户内无丁告退者、為手足残疾耳目盲聋告退者、為事充军工役、及以愚钝犯法等故黜罢、后為事充军工役者、為本支亲属极刑黜退者、户内军故、勘合坐名勾补者、皆免充吏。不追粮
○永乐二年、令增广生员入学十年、若年二十之上、鲁钝不能行文者、充吏
○宣德三年奏准、巡按御史会布按二司、并提调教官、考试生员廩膳十年之上、学无成效者、发附近布政司、直隶发附近府州充吏。六年以下、鄙猥无学者、追还廩米為民
○正统元年、令廩膳六年以上、不諳文理者、充吏。增广六年以上、不諳文理者、為民
○四年、令生员以疾病罢黜者、免追廩米。有犯詿误、听赎罪还学。若犯姦盗诈偽、挟制官府、殴骂师长、教唆词讼、说事过钱、包占人财物田土等项、廩膳追粮解京、增广附近军民衙门、俱赎罪充吏。其犯受赃姦盗、不分廩增、照例运砖运炭纳米摆站等项满日、发回原籍為民
○十年奏准、提学官会布政司堂上官一员、两直隶会巡按御史、公同提调教官、考选生员年四十以上、不諳文理者、廩膳十年以上、送吏部、六年以上、送附近布政司、增广十年以上、送本布政司、两直隶送本府、俱充吏。六年以上、并鄙猥残疾者、悉黜為民。云南贵州免考
○十四年、令生员有犯该发充吏者、廩膳免追粮米。若犯受赃奸盗、冒籍宿娼、居丧娶妻妾事理者、两直隶发充国子监膳夫。各布政司充邻近儒学膳夫斋夫。满日原籍為民。廩膳仍追廩米
○天顺五年、令各处会官考选廩膳未及六年考不中者、追廩為民
○六年、令生员争贡、及越诉者、俱充吏 【是年定敕諭以后奉以从事】
○成化九年奏准、北直隶考退生员、免追廩米

风宪官提督

正统元年奏准、各处添设按察司副。使或僉事一员、南北直隶监察御史各一员、请
敕专一提督学校
○十年、令提学官遍诣所属学校、严加考试、提督生徒学业、务见实效。有不职者、礼部都察院堂上官询察、具奏罢黜
○景泰元年、革罢提学风宪官。听巡按御史、各司府州县官、提督考察
○又令按察司分巡各道副使僉事、照依提学官先奉
敕书事理、提督。两直隶、御史提督
○天顺六年、復设各处提督学校官、各
赐敕諭。一学者读书、贵乎知而能行。先将圣贤经书熟读背诵、牢记不忘。却从师友讲解明白。俾将圣贤言语体而行之敦尚孝弟忠信、礼义廉耻之行。不许徒务口耳之学。将来
朝廷、庶得真才任用
○一為学工夫、必收其放心。主敬穷理。毋得卤莽间断。其於修已治人之方、义利公私之辨、须要体认精切。庶几趋向不差。他日出仕、方能顾惜名节、事业可观
○一习学举业、亦穷理之事。果能精通四书本经、便会行文。有等生徒、不肯实下工夫、惟记诵旧文、意图侥倖出身。今宜痛革此弊。其所作四书经义策论等文、务要典实平顺、说理详明、不许浮夸怪诞。至於习字、亦须端楷。庶不乖教养之意
○一学效无成、皆由师道不立。今之教官、贤否不齐。先须察其德行、考其文学、果所行所学皆善、须礼待之。若一次考验学问疏浅、及怠於训诲者、姑戒励之。令其进学改过。若再考无进不改、送吏部别用。其贪淫不肖、实跡彰闻者、不必考其文学、即送按察司、直隶送巡按御史问理。吏部别选有学行者补其缺
○一师生每日坐斋读书、及日逐会饌有司僉与斋夫膳夫、府学膳夫四名、斋夫八名。州学膳夫三名、斋夫六名。县学膳夫二名、斋夫四名。不许违误缺役
○一生员考试不諳文理者、廩膳十年以上、发附近去处充吏。六年以上、发本处充吏。增广十年以上、发本处充吏。六年以上、罢黜為民。未及六年者、量加决罚、勉励进学
○一生员之家、并依洪武年间例、除本身外、户内优免二丁差役。有司务要遵行、不许故违
○一凡巡视学校、水路乘驛舟。陆路乘官马。仍於本司带书吏一名随行、陆路与官驴。俱支廩给
○一府州县提调官员、宜严吏生徒、不许出外游荡為非、凡学内殿堂斋房等屋损坏、即办料量工修理。若恃有提督宪职、将学校中一切合行之事、推故不行用心整理者、量加决罚惩戒
○一所过之处、遇有军民利病、及不才官吏贪酷害人、事干奏请者、从实奏闻
○一本职专督学校、不理刑名。如有军民人等诉告冤枉等事、许受词状、轻则发下所在有司问理、重则送按察司、直隶送巡按处史提问
○一科举本古者乡举裡选之法。今南北所取举人名数、已有定制。近年奔竞之徒、利他处学者寡少。往往赴彼投充增广生员、诈冒乡贯、隐蔽过恶、一概应试。所在教官、侥倖以為已功、其弊滋甚。今后不许。违者、听本职及提调科举官监试官拏问
