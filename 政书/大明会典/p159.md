<!-- { "loadSidebar": true } -->
午门外之东西。陈五輅於丹墀之南、北向。典牧所陈仗马於文武楼之南、东西相向。陈虎豹於
奉天门外、东西相向。协律郎陈乐於丹墀文武官之南。鼓初严。催班捨人催文武百官具朝服。鼓次严。引班引文武官各依品从齐班於
午门外、以北為上、东西相向。通班赞礼、知班、典仪、内赞、宿卫镇抚、鸣鞭殿内将军、殿外将军、俱入就位。引班引殿前班指挥光禄卿、各依品从序立於起居位、东西相向。诸侍卫官俱各服其器服、及尚宝卿侍从官入诣
谨身殿候迎。鼓三严。引班引文武官以序入就起居位。引使客立於文班之后、侍仪版奏外办。御用监令奏请
皇帝服空顶幘、双童髻、双玉导、絳纱袍、御舆以出。侍御导。从警蹕如常仪。
皇帝将出。仗动。和声郎作乐。太常博士引导至
奉天殿即
御位。乐止。捲帘鸣鞭、鸡唱报时讫。拱御司官由殿西门出降西阶。引班引入起居位。通班唱各供事。殿前班、侍从班、及诸执事、各就本位。引礼引太师太尉先入就拜位。引班引文武官俱入就丹墀拜位。知班唱班齐。典仪唱拜。赞礼唱鞠躬。乐作。四拜、兴、平身。乐止。引礼引太师先诣盥洗位西向立。引礼唱搢笏盥手。太师搢笏盥手。引礼唱帨手。司巾以巾进、太师帨手讫。引礼唱出笏、太师出笏。引礼引太师由西陛陞。引礼退就本位。太师至殿西门、内赞接引至
御席西、东向立。引礼復引太尉诣盥洗位西向立。引礼赞搢笏盥手。太尉搢笏盥手。引礼赞帨手。司巾者以巾进、太尉帨手。引礼赞出笏。太尉出笏。引礼引太尉由西陛陞。引礼退復位。太尉至殿西门、内赞接引入立於太师之南。侍仪跪奏请加元服。退復位。太尉进就
皇帝席前少右、跪搢笏。脱空顶幘以授内使、内使跪受幘、兴、置於櫛箱。櫛毕、设纚。出笏、兴。退立於西。太师进至
御前北向立。内使监令就案取冕立於太师之左。太师祝曰、令月吉日、始加元服。寿考维祺。以介景福。内使监令捧冕跪授太师、太师搢笏跪受冕、加冠加簪缨讫。出笏、兴。退立於西。内使监令彻櫛纚箱。御用监令跪奏请
皇帝著袞服。
皇帝兴、著袞服讫。侍仪跪奏请就
御座。内赞赞进醴。乐作。太师进就
御座前北面立。光禄卿奉酒进授太师、太师搢笏受酒、至
御前北面祝曰、甘醴维厚。嘉荐令芳。承天之休。寿考不忘。祝讫、跪授内使。内使跪受酒、捧进
皇帝。
皇帝受酒祭少许、啐酒讫、以虚盏授内使。乐止。内使受盏降授太师、太师受盏兴以授光禄卿、光禄卿受盏退。太师出笏、退復位。内赞引太师太尉出殿西门。乐作。降自西阶。引礼接引就丹墀拜位立定。乐止。引礼退復位。典仪唱拜。赞礼唱鞠躬、四拜、兴、平身。乐止。赞礼唱搢笏鞠躬、三舞蹈。赞跪、唱山呼。百官拱手加额曰、万岁。唱山呼。曰万岁。唱再山呼。曰万万岁。典仪唱出笏、俯伏、兴。乐作。四拜、兴、平身。乐止。典仪唱礼毕。侍仪奏礼毕。
皇帝兴。乐作。警蹕侍从导引入宫。乐止。引礼引太师太尉及文武百官以次出。
皇帝改服通天冠絳纱袍、入宫拜謁
太后如正旦仪。择日謁
太庙。其仪与时祭同。见
庙之明日。百官具公服称贺毕。
赐宴於
谨身殿。并如正旦冬至朝会仪

大明会典卷之六十四
冠礼二
皇太子冠礼

洪武元年定
前期、太史监承
制筮日。工部制袞冕、远游冠、折上巾服。翰林院撰祝文祝辞。礼部备仪注。中书省承
制、命某官為宾、某官為赞。既筮日。遣官奏告
天地
宗庙。礼部告示文武百官於
皇城守宿。至期之前一日、内使监令陈
御座香案於
奉天殿中。侍仪司设
皇太子次於殿之东房。宾赞次於
午门外。
皇太子拜位於
丹陛上正中。宾赞受制位於
皇太子拜位之西北、东向。承制官位於
御座之东。西向。宣制官位於
皇太子位之东北、西向。宾赞拜位於内道之东、北面西上。餘陈设如朝会仪。至日清晨、执事官设罍洗於东阶东南、罍在洗东、篚在洗西。内使监官设
皇太子冠席於殿上东南、西向。醴席於西阶上、南向。张帷幄於东序内。设褥席於帷中。又张帷於序外。御用监陈服於帷内东、领北上。袞服九章。远游冠。絳纱袍。折上巾。絳纱袍緇纚犀簪二物、同箱在服南。櫛实於箱、又在南。司尊实醴於侧、尊加勺羃。设醴於席之南。设坫於尊东。置二爵於坫。进饌者实饌、设於尊北。诸执事者皆立於其所。冕九旒、远游冠、十八梁、折上巾冠冕各一箱盛。执事者、各执其物、立於阶之西、东面北上。鼓初严。文武百官具朝服。次严。护卫等各就位。
东宫官导从
皇太子至殿门。赞礼同太常博士、引诣
奉天殿东房。侍卫官入诣
谨身殿奉迎。三严。文武百官入就位。
皇帝服通天冠、絳纱袍、御舆以出。乐作。陞座。乐止。捲帘、鸣鞭、报晓讫。宾赞就位。乐作。四拜。乐止。侍仪司跪承
制、降自东阶、诣宾前稍东、西向。称有
敕。宾赞跪。侍仪宣
制曰、
皇太子冠。命卿等行礼。宣讫。赞皆四拜。文武侍从班、俱就殿内位。宾赞及应行礼官、诣东阶下位。
东宫官太常博士、诣殿前东房、引
皇太子入就冠席。乐作。
皇太子即席。乐止。宾赞诣罍洗。乐作。搢笏、盥帨。出笏。乐止。陞自西阶。执事者捧折上巾进。宾降一等受之。右执项、左执前、进
皇太子席前、北面祝。祝辞皆随时撰述。祝毕。跪冠。乐作。兴、席南北面立。赞冠者进席前跪正冠、兴、立於宾后。内使跪进服。服讫。乐止。宾揖
皇太子復坐。宾赞降诣罍洗如前仪。赞冠者进、跪脱折上巾、置於箱、兴、以授内使。内使跪受、置於席。执事者捧远游冠进。宾降二等受之。乐作。进冠如前仪。赞冠者进、跪簪结紘。内使进服。乐止。宾揖
皇太子復坐。诣罍洗脱冠、俱如前仪。执事者捧袞冕进。宾降三等受之。进冠亦如前仪。毕。太常博士引
皇太子下降自东阶。乐作。由西阶陞、即醴席南向坐。乐止。宾诣罍洗。乐作。盥帨、陞自西阶。乐止。赞冠取爵诣司尊前、酌醴授宾。跪进爵於
皇太子席前。祝[云云]祝毕。
皇太子搢圭。跪受爵。乐作。饮讫。奠爵执圭。进饌者捧饌设於
皇太子席前。
皇太子搢圭、食讫。乐止。执圭。执事官彻爵与饌。太常博士引
皇太子。降自西阶殿东房、易朝服诣丹墀拜位。乐作。
东宫官各就拜位。乐止。宾赞诣
皇太子位稍东、西向。宾少进、字之。辞曰、奉
敕字某。太常博士啟
皇太子再拜。跪、听宣
敕毕。復再拜、兴。进
前跪、奏曰、臣不敏。敢不祗奉。奏毕、復位。侍立官并降殿復位。在位官皆四拜、礼毕。
皇帝兴。乐作。还宫。乐止。内给事导
皇太子入内朝见
皇后、如朝正旦仪。百官以次出。明日、謁
庙如时享礼。陪祭官先赴
庙庭。
皇太子服袞冕执圭。太常博士前导、由南门入至拜位。
皇太子及陪祭官皆再拜、兴。
皇太子陞殿、诣
神位前、三上香、復位。及陪祭官皆再拜。毕。
皇太子还宫。明日。百官具朝服、诣
奉天殿称贺。退易公服、诣
东宫称贺。
赐宴
成化十四年续定
前期二日、各执事官先於礼部习仪。次日赴
文华殿习仪。前期一日、遣官具特牲告
庙、行一献礼。锦衣卫设幕次於
文华殿之东序。鸿臚寺设节案於殿内之北、正中。设香案於节案之南。设冠席於殿内之东、南向。设醴席於西上南向。内使张帷幄於东序内。设座椅几案裀褥於幄中。又张帷於序外。陈袍服、皮弁服、袞服、圭带舄等物、各以箱盛、置於帷中案上。具翼善冠、皮弁、九旒冕、各用盘盛、以红袱覆之、置於东阶之南案上。光禄寺设盥洗所於东阶。冠案之南、稍东。设司尊所於醴席之西南。司尊者实醴於侧尊加勺羃。设坫於尊东、置二爵於坫。进饌者实饌、设於尊北。诸执事者皆立於其所。教坊司设乐。是日早、
上具皮弁服、御华盖殿。鸿臚寺奏请陞殿。传
制遣官。文武百官各具朝服侍班如常仪。
制词曰、朕皇太子某冠。命卿等持节行礼。节将至。礼部官诣东序、啟
皇太子迎节。乐作。礼部官导
皇太子出迎於殿门外。持节官捧节入置於案、退立於节案之东。乐止。礼部等官导
皇太子诣香案前。乐作。行四拜礼、毕。乐止。持节官同宾赞、并宣敕戒等官、序立於东南盥洗之次。礼部官啟
皇太子就冠席。乐作。礼部等官导
皇太子诣冠席。内侍二人夹侍。
皇太子即席西、南向坐。乐止。鸿臚寺鸣赞赞行初加冠礼。乐作。引礼序班引宾赞皆诣盥洗所。宾赞皆搢笏、以次盥手讫。出笏。乐止。鸣赞二人稍南、东西向立。宾赞官陞自东阶、稍西向立。内侍揭盖袱。乐作。以盘捧翼善冠陞。宾降阶一等受之。乐止。宾右手执冠后、左手执冠前、进
皇太子席前北面立。祝曰、吉月令辰。乃加元服。懋敬是承。永介景福。乐作。宾跪进冠、兴、復位。赞者跪正冠、兴、立於宾后。乐止。礼部官啟易服。
皇太子入帷幄、易新袍服出。礼部官啟復坐。鸣赞赞行再加冠礼。乐作。内侍揭盖袱、以盘捧皮弁陞、宾降阶二等受之。乐止。宾右手执皮弁后、左手执皮弁前、进如前仪。祝曰、冠礼申举。以成令德。敬慎威仪。维民之式。乐作。内侍释翼善冠。宾跪进皮弁、兴、復位。赞者跪正皮弁、兴、立於宾后。乐止。礼部官啟易服。
皇太子入帷幄、易皮弁服舄出。礼部官啟復坐。鸣赞赞行三加冠礼。乐作。内侍揭盖袱、以盘捧冕旒陞。宾降阶三等受之。乐止。进如前仪。祝曰、章服咸加。飭敬有虔。永固
皇图。於千万年。乐作。内侍释皮弁冠。宾跪进冕旒、兴、復位。赞者跪簪结紘、兴、立於宾后。乐止。礼部官啟易服。
皇太子入帷幄、易袞服出。礼部官啟復坐。鸣赞赞行釂礼。礼部官啟
皇太子诣醴席。乐作、礼部等官引
皇太子降自东阶、由西阶陞、即醴席南向坐。乐止。光禄寺官举醴卓。乐作。引礼序班引宾赞诣盥洗所。宾赞搢笏盥手讫。出笏。陞西阶。赞者取爵诣司尊所、酌醴授宾、宾执爵诣席前立。乐止。祝曰、旨酒孔馨。嘉荐载芳。受天之福。万世其昌。毕。宾跪进爵。鸣赞赞
皇太子搢圭。受爵、置於案。教坊司啟、乐奏喜千春之曲。次啟进酒。
皇太子举爵饮讫、奠爵於案。乐止。光禄寺官进饌。乐作。饌至案。乐止。饌讫。赞出圭。彻卓。宾赞復位。鸣赞赞受
敕戒。礼部官啟请
皇太子诣受敕戒位。礼部等官引
皇太子降自西阶、由东阶诣拜位。乐作。引礼序班引宣敕戒官、诣
皇太子拜位稍东、西向立。乐止。称有
制。鸣赞赞跪。
皇太子跪。宣
