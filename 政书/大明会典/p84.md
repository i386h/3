<!-- { "loadSidebar": true } -->
○四十三年题准、以后抚按、并各差御史赃罚。每十分、著解户工二部各四分济用外。其二分并司府者、存留备賑。不许私馈妄费。及因而科扰。该部年终、将收过银数具奏
○隆庆三年、令南京刑部。通行各该问刑衙门。以后如遇抄没赃物。内除违禁细软等件、遵例解京、并岁额钱钞、仍照旧外。其餘一应麤重赃物、并赎罪铜钱、径解南京户部贮库、会官估计、酌量支放。明立文卷照刷。其见在贮库赃物、尽数查出、会估酌处支销
○万历八年、令各抚按赃罚银两、互相稽查。原额应解八分之外。明开有无多寡。其二分备賑者、要详收贮何处、曾否动支。另酌地方大小、量纸赎多寡、各议加增。登入考成查比

大明会典卷之三十一
库藏二
钞法

国初宝钞、通行民间、与铜钱兼使。立法甚严。其后钞贱不行、而法尚存。今具列於此。其折禄、折俸罪赎、及各项则例、轻重不等。详见各部
洪武八年、令中书省、造大明宝钞。取桑穰為钞料。其制、方高一尺。阔六寸许。以青色為质。外為龙文花栏。横题其额曰、大明通行宝钞。内上两旁、復為篆文八字。曰、大明宝钞、天下通行。中图钞贯状。十串、则為一贯。其下曰、户部奏准、印造大明宝钞、与铜钱通行使用。偽造者斩。告捕者、赏银二百五十两、仍给犯人财產。若五百文、则画钞文為五串。餘如其制、而递减之。每钞一贯折铜钱一千文。银一两。其餘以是為差。其等凡六、曰一贯、五百文、四百文、三百文、二百文、一百文、每钞四贯、易赤金一两。禁民间不得以金银物货交易。违者治罪。告发者、就以其物给赏。若有以金银易钞者听。凡商税课、钱钞兼收。钱、十之三。钞、十之七。一百文以下、则止用铜钱
○十三年、令在京在外。各置行用库。凡军民倒钞、令军分卫所。民分坊厢。轮日收换。乡民商旅、则以户帖路引為验。其钞务贯伯昏烂、方许入库易换。量收工墨价直
○二十四年、榜諭各处商税衙门、河泊所官吏、每遇收办课程、不许勒要料钞。但有字贯可辨真偽者、不问破烂、油污、水跡、纸补、即与收受。解京。若官吏巡拦刁蹬不收。及因而以不堪辨验真偽钞解京者、俱罪之
○二十五年、设宝钞行用库於东市。凡三库。库给钞三万锭、為钞本。倒收旧钞送
内府
○二十六年定、凡印造大明宝钞、与歷代铜钱、相兼行使。每钞一贯、准铜钱一千文。其宝钞提举司、每岁於三月内兴工印造。十月内住工。其所造钞锭、本司具印信长单、及关领勘合、将实进钞锭、照数填写送赴
内府库收贮、以备赏赐支用。其民间行使。及税课司局、河泊所、收受课钞。除挑描偽钞外。其餘不分油污、水跡、破烂、务要收受。如有阻坏、照依户部原给钞法榜文内事例治罪。其合用桑穰数目、本部每岁预為会计。行移浙江、山东、河南、北平。及直隶淮安等府、出產去处、依例官给价钞收买。所在官司应付脚力、差人起解赴京。仍申达本部。本部将来文立案。札付宝钞提举司交收。及出给印信长单、具手本赴
内府、关领勘合填写、付差来人。於
承天门照进。赴提举司交收。取获实收回部、入卷备照
○二十七年、罢宝钞行用库
○令军民商贾所有铜钱。有司收归官、依数换钞。不许行使
○永乐元年、以钞法不通。禁用金银交易。犯者准奸恶论。有能首捕者、以所交易金银充赏。其两相交易、而一人自首者免坐。赏与首捕同。若置造首饰器皿、不在禁例
○五年奏准於京城设官库一所。凡官员军民人等。但有以金银易钞者、不拘多寡。听於本库收数、各验成色照时值倒换官钞行使。在外、於府州县倒换
○令各处税粮课程赃罚、俱准折收钞。米、每石三十贯。小麦豆、每石二十五贯。大麦、每石一十五贯。青稞蕎麦、每石一十贯。丝、每斤四十贯。绵、每斤二十五贯。大绢、每疋五十贯。小绢、每疋三十贯。小苧布、每疋二十贯。大苧布、每疋二十五贯。大绵布、每疋三十贯。小绵布、每疋二十五贯。金、每两四百贯。银、每两八十贯。茶、每斤一贯。盐、每大引一百贯。芦柴、每束三贯。其有该载不尽之物。俱照彼中时价折收
○七年、设北京宝钞提举司
○八年、令内外税课司局、河泊所等衙门、该收课程钞。不问一十文、至五十文。一百文、至五百文。皆照旧收。其买卖行使、亦不许沮滞
○二十年、令河东、山东、福建、长芦、四运司、并广东盐课提举司盐课、许军民人等、於京库报纳旧钞。填给勘合、赴各运司、提举司、不拘资次支盐
○宣德元年、令各处赃罚、俱折收钞。不分新旧昏软悉收。不愿纳钞者、听纳本色
○又令客商以金银交易。及藏匿货物、高增价值者。皆罚钞
○四年、令顺天、应天、苏、松、镇江、淮安、常州、扬州、仪真。浙江杭州、嘉兴、湖州。福建福州、建寧。湖广武昌、荆州。江西南昌、吉安、临江、清江。广东广州。河南开封。山东济南、济寧、德州、临清。广西桂林。山西太原、平阳、蒲州。四川成都、重庆、瀘州。共三十三府州县。市镇店肆、门摊、税课、加五倍。候钞法通、止
○又令榜諭两京军民官员人等。菜园、果园、及塌房、车房、店捨、停塌客商物货者、不分给公自置。凡菜地、每亩月纪旧钞三百贯。果树每十株岁纳钞一百贯。房捨、每间月纳钞五百贯。差御史、同户部官、各一员。按月催收送库。如有隐瞒不报。及不纳钞者、地亩、树株、房捨、没官。犯人治罪。其园地自种食用、非发卖取利者、不在纳钞之例
○又令民间行使驴骡车、装载物货者、每辆纳钞二百贯。牛车五十贯
○又令受雇装载船、自南京至淮安、淮安至徐州、徐州至济寧、济寧至临清、临清至通州。俱每百料、纳钞一百贯。其北京直抵南京、南京直抵北京者、每百料、纳钞五百贯。若止载柴草粮米、及空船回还者、不在纳钞之例
○又令两京及各处买卖之家。门摊课钞。按月於都税宣课司、税课司局、交纳。酒醋课程、於该县交纳。给与由帖执照。每月一次、点视查考。如违期不纳、及隐瞒不报者、依律治罪。仍罚钞一千贯。裱褙铺、月纳钞三十贯。车院店、月纳钞二千贯
○又令油房、磨房、每座逐月连纳门摊钞五百贯。堆卖木植、烧造砖瓦、逐月连纳门摊钞四百贯。牛车受雇装载货物者、纳钞五十贯。小车十贯
○又令浙江、江西、山东、山西、河南、陜西等都司并直隶卫所军职官。及各处镇守内外官家下开垦由上、每亩岁纳旧钞三十贯。菜地、每亩、果树每十株岁纳旧钞五十贯。候钞法通、止
○六年、令各处地亩菜园钞、皆减半。每亩止纳钞一百五十贯
○八年、令在京在外。见收车船等项、一应课钞。除旧额、与先次减免者、不动。但係新增之数、皆以三分為率、减一分
○九年奏准凡两京各库所收钞。不分软烂、破损、油污、水跡、但有一贯二字、可辨真偽者、俱不拣退。其各司、府、州、税课司局等衙门。及沿河监收船料钞官。亦如之。若有挑描偽钞无一贯二字、及几十文、几百文、不成张府破碎之数。年终本库类奏烧毁。在各布政司、府、州、县者、奏报。差官烧毁
○令各处见收税课、及船、车、门摊、地亩、果木等项、一应钞。除正额、但為钞法加增之数、以十分為率、减四分
○又令各处诸色课程。旧折收金银、皆照例折钞
○又令各处抄没官房。及没官牛隻、每年倒塌、及倒死者、所纳房钞、及牛租、即与除豁
○正统三年、令京城内外菜地果园税钞
○四年、令塌房、及车辆钞。皆减半徵收。其自己房屋。与人寄筐柜者、免纳钞
○六年、令两京果树、菜园、小车、免纳钞。塌房、每间月纳钞一百贯五百文。驴骡车、每辆四十一贯。牛车、每辆一十一贯
○七年、定在京都税、宣课二司、收钞例。每季、(土商)子铺、纳钞一百二十贯。油、磨、糖、机、粉、茶食、木植、剪裁、绣作等铺、三十六贯。餘量货物取息、及工艺受直多寡、取之
○十二年、令驴骡车、每辆纳钞二十贯。牛车、每辆纳钞八贯
○十三年、禁京城各处街市、交易行使铜钱、阻坏钞法。其在外按察司、并巡按御史、一体禁约
○景泰三年题准、驴骡车、每辆纳钞八贯。牛车、每辆纳钞四贯。单牛车、每辆纳钞二贯。驮煤等项骡驴、每头各纳钞一贯
○四年奏准、钱钞听民相兼行使
○五年、令两京户部、都察院委官、各将地方自置塌房、库房、店房、菜园、果株、并大小铺行。但係发卖取利者、通行取勘。该收钞贯、不分软烂、径送
内府天财库交纳。堪中好钞、在收备用。不堪之数、照例年终会官烧燬
○弘治二年、令势要之家、卖钞事觉、依律论罪、钞没官。司府州县官受□听从者、以枉法论

钱法

洪武初、置宝源局於应天府、铸大中通宝钱。与歷代钱兼行。以四百為一贯。四十為一两。四文為一钱。设官专管。江西等行省、各置货泉局。颁大中通宝、大小五等钱、设官铸造
○令户部、及各行省、铸洪武通宝钱。其制、凡五等。当十钱重一两。当五钱重五钱。当三、当二、重皆如其当之数。小钱、重一钱
○六年、禁民间私铸铜钱。凡私铸者、许作废铜送官。每斤、给官钱一百九十文。诸税课内、如有私钱、亦為更铸
○八年、罢宝源局铸钱
○九年、罢各布政司宝源局
○十年、令各布政司、復设宝泉局、铸小钱。与钞兼行
○二十二年、令造小钱。一十文、至五十文、以便民用。每生铜一斤、铸小钱一百六十、折二钱八十。当三钱五十四。当五钱三十二。当十钱一十六
○二十三年、復定钱制。每小钱一文、用铜二分。其餘四等钱、依小钱制递增。凡钞一贯、准钱一千文
○二十六年、復罢各布政司宝泉局
○永乐九年、令差官於浙江、江西、广东、福建、四布政司、铸永乐通宝钱
○宣德九年、令南京工部、并浙江等布政司、铸宣德通宝钱
○景泰四年、令民间将铜钱折钞。阻坏钞法者、依律究治
○天顺四年、令民间除假钱、锡钱外。凡歷代、并洪武、永乐、宣德铜钱、及折二当三、依数准使。不许挑拣
○成化三年、令内外课程、俱钱钞中半兼收。如该纳一贯者、止纳钞一贯、不在兼收之例。商税课程船料等项钞、一体兼收铜钱。该起运或支给者、相兼拨付。每一贯、收钱四文。除破碎、并锡钱、其餘不拘新旧、尽数验收
○十三年奏准、私铸铜钱。為首、并匠人、依律论罪、為从者、问罪用一百斤枷、枷号一箇月。民匠捨餘、发附近充军。旗军、调发边卫、食粮差操。若贩卖行使者、亦枷号一箇月、照常发落
