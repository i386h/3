<!-- { "loadSidebar": true } -->
凡收掌支放。弘治十五年、令各边除库藏银除有添註註销事例外。各该巡抚衙门、及有自行处置盐利、冠带、赃罚、纸米等项银两、就委各该守巡官、管理出纳。附写卷簿、用印鈐盖。只许军门赏功、修城器械等用。不许别项花费。三年一次、差科道官查盘
○正德九年议准、腹里钱粮到边。预行守土领军官员开报。多则五日一次。少则十日一次。量拨军马护送。违者、参究治罪。钱粮既收、弔取通关填给。未全完者、陆续给与印信实收。或仓钞执照
○嘉靖六年
詔、德州常盈仓、收纳山东、河南二布政司、解到花绒。每年给散真定等一十八卫官军。户部会派之时。查照每卫该领布花数目、就令各大户运赴各该卫分、附近州县、上纳。以便给散
○十五年、令蓟州管粮郎中、将原派永平府大润库钱粮归併蓟州库收受
○二十年题准、山东运司、平广等州县、每年该运边镇钱粮。以后年分、俱要解部转发该镇交纳
○又题准、各处抚按官、并管仓主事。今后所管仓场。如有粮料草束、积贮年久、不堪支用者、即便酌量地方事势缓急。量将附近军士、每月每名、带支本色米一二斗。草一二束。存留新收本色、以备支用
○二十七年议准、山西镇粮餉银两出纳、领以三关主事。估计召买、属之鴈门兵备。其宣大二镇守巡、照旧分理钱粮
○二十九年题准、各边钱粮、无分主客。俱守巡道召买。管粮郎中、稽察姦弊
○三十一年、令保定客兵银两、责易州监督主事收掌稽查。买办支放、尽属巡抚
○又令宣大管粮郎中、及各巡抚。凡遇召买一应盐引、并银易主客兵粮料草束、斗头斤重足色、收受明白、开列总撒文簿、及内外廒经、各路、各仓、按季註销。仍照定拟秋成开报。延至次年二月不完者、管粮通判住俸。六月终不完者、管粮通判革去冠带管事。守巡道住俸督催。中间拖欠数多、至误紧急军餉者、管粮通判起送赴部、降级调用
○三十六年、令三河子粒归併通州、原管客兵芻粮支用
○三十七年、令永平府、并玉田等县、兴州左屯等卫、军民钱粮。俱听永平府徵收。转给滦东军士
○三十八年、令裁革昌平、密云、二处管粮主事、改设郎中一员、总理粮餉。换给
敕书关防、协同兵备行事。总兵以下、悉听参奏拏问。其一应钱粮文移、悉併贵州司掌行
○令给宣大二镇分守参议专
敕一道。每年会计岁运钱粮之后。即於四月离镇。各赴山西地方、催督所属州县主兵钱粮、至十月方许回镇。年终通将完欠钱粮、造册缴部。鴈门、寧武、偏头、三关通判、各降关防一颗。专令管理军需。其前监收供亿各卫经歷、并州判县丞等官、尽行罢革
○四十一年议准、蓟镇客兵钱粮。俱属兵备道管理。各兵备道、将各营兵马、填写格眼文册。如有调遣、即开填调到日期、某营军数、将领头目姓名、知会分司。仍设印信号单、给与将官收执。支粮之期、管粮衙门、验算明白、照例本折关领
○令顺天军餉、凡屯粮、民运、盐粮、召买未完。俱听巡抚催督。年终会计、主兵、郎中会同巡抚同疏。客兵、巡抚会同总督同疏。屯粮、巡抚会同屯田御史同疏。仍
敕书添载、著為定例
○四十三年、令贵州司添註郎中一员、总理永平粮储、兼管屯种。各镇管粮通判、专属郎中管辖。抚按不得差委。凡兴革稽察、俱会同巡抚施行
○四十四年、復设昌平主事、管理三路兵马钱粮。其管粮通判、仍驻居庸并理三区关事。密云郎中、仍专理密云粮餉
○四十五年议准、易州、良、涿等处、一岁客兵。易州镇、发银五万四千两。良涿二处、发银五千两。真定府所属州县、发银三千九百七十两。专备该年客兵本折支用。奇兵达官二营、新兑马一千匹。行易州主事、春冬二季草、照宣大事例。每月每匹、一十束。料照回营事例。每月每马、大月九斗。小月八斗七升。俱於该镇主兵民运银内、通融支给
○隆庆四年、令各镇郎中主事、揭帖册籍所报、俱要於实在内、明载发商银总若干。买米豆草束若干。有无完欠细数。凡各官任内、如有拖欠、虽陞迁、不许离任、免至彼此推諉
○五年、令永平、蓟州、密云、昌平、兵备道。协同管粮郎中主事。将各镇主客兵马数目、覈实细开应支钱粮。年终将放过数目、造册送部查考。其解到漕粮、并援例米石、俱编立字号、另廒收贮。以备日后支放
○又令蓟镇各兵备、新製长单、分发各将领、填註应给主兵行粮料草、及军马支过数目、缴该管兵备道。类缴查盘御史。岁终查覈。有滥支者、从重参究。其督抚官、於防秋毕日、将主兵行粮、另立款目具奏。并将任内、查过冒滥、催过民屯、所积本折银米、开註各官项下。其积银米数目多者、该部查照边功论叙
○六年、令户部将应发各镇银两。管银库官、先将银五百两、眼同解银委官秤兑平準、该库印封、即作法马、併付解官。其应发银两、解官自行敲对。将号簿内、明开某鞘轻重、有珠、无珠、中锭若干两。送部验封、用部印鈐盖。令解官齎赴该镇。各镇郎中主事、如遇解到前项银两。先验明白、即以银為法马。逐鞘秤兑。查对发去号簿相同、方许出给实收。中间若有轻假、即将原银寄库。将解银委官留住、据实参奏、以凭查覆重处。若该镇仍照常抽鞘验兑、及原不足数、朦朧出给实收、以亏商亏军。户部参治。仍责令管粮郎中等官陪偿
○万历元年、令兰州一带主客兵钱粮。比照蓟辽各镇事规总属郎中管理。与临巩兵备互相觉察
○二年、令延寧二镇、并延庆二府、一应主客兵马。俱属延绥。在兰州洮岷靖虏平固诸处者、俱属兰州。各管粮郎中兼理。凡遇出纳召买、该道掛号定价、郎中收放、互相参考

蓟州

原餉额
屯粮、一十一万六千六百餘石
民运粮、一十一万石。布、一十万疋。绵花、一十万斤
漕粮、二十四万石
盐引银、一万三千五百八十一两三钱
京运银、五万两
见餉额
主兵
民运银、九千七百三十一两四钱九分 【国初有山东布花。广平保定府阔布。顺天等府税粮马草。景泰而后、节年递加。嘉靖间、加派山东、河南、顺天等府本折。至四十四年、分永平镇、始得其半。隆庆间、又加添大名、保定、及蓟州等四处银。万历间、议将山东、河南银解部转发。其径解本镇者、止有顺天等府、蓟州等处】
漕粮、五万石 【成化中、遮洋总运二十四万石、皆本色。弘治初、始议改折。嘉靖间分镇、止得本色十万石。折色八万石。万历初、以折色改解太仓、名兑军银。后又以本色五万、改拨通仓】
京运年例银、二十一万六千一百二十六两一钱零 【前无定例。或一二万。或三四万。岁间一发。旋即报罢、嘉靖二十一年、岁发三万、后又增募军银五万。至末年、始议為经制】
客兵
屯粮料、五万三千五百六十八石六斗三升。折色地亩马草银、一万六千四百四十八两六钱三分六釐 【景泰中、勘出荒地一万二千顷。正德间、止得七千顷、后又查出四万八千餘顷。嘉靖末、屯粮大约十万餘石。马草地亩银二万餘两。分镇后、蓟得其六。永得其四】
民运银、一万八千二十四两八钱五分六釐。山东民兵工食银、五万六千两。遵化营民壮工食银、四千四百六十四两 【其额派加派、例见主兵】
盐引银、一万三千五百八十二两三钱五分 【国初原无定额。成化而后、多者二十餘万引。少者十餘万引。或间岁一发。或数年不发。嘉靖后、军餉岁增。始议引盐、抵充年例】
京运年例银、二十万八千七百六十六两二钱八分二釐三毫 【主兵年例。自嘉靖二十一年始。客兵自嘉靖二十九年始。后费至二三十万。或四五十万。末年始有定制。万历八年、题将昌平镇、寧夏入卫兵马行粮料草、并春秋两赏银三万四千六百一两二钱三分。改入平镇、為滦阳新募土兵支用。今共存此数】
抚夷银、一万五千两
赏军银、一万三千八百餘两 【係万历四年数、以后不等】

永平

原餉额
屯粮料、三万五千七百八十二石五斗二升。折色银、五千六百二十七两九钱五分
民运粮料、二万七千七百一十三石。折色银、七万七千六百一十七两八钱七釐
漕粮、五万六千石。折银四万一千六百两
京运银、二万八千六百七十二两八钱九分
盐引、四万二千五百引 【原无定额。隆庆四年、准照蓟镇开派。万历元年、议止。二年、准将蓟镇分派。四年、议止】
见餉额
主兵
屯粮料、三万三千五百二十一石四升
民运粮料、二万七千七百一十三石四斗六勺。折色银、二万八千九十两四钱七分八釐七毫。民壮工食银、一万二千六百一十八两 【自嘉靖四十四年分镇后拨给。隆庆五年、议改京东等州县本色、於蓟密二镇。以二镇年例银、扣数抵补。万历元年、议将山东河南折色、并兑军粮、俱解部发边。其顺天诸府民运、仍解本镇】
京运年例银、一十二万二千七百二十一两六钱七分八釐二毫 【自分镇后、已有定额。復以民运催徵不一。始议增主兵年例而客兵倍之。万历元年题准、主兵兼支、逐為定制】
客兵
屯草折银、三千二百二十九两五钱六分五釐
民运本色草、三十万一千九百二十二束
京运银、一十一万九千一百三十六两九钱三分一釐九毫

密云

原餉额
屯粮、四千六百二十七石五斗五升
民运粮、五万五千石
漕粮、一万五千石
京运银、一万五千两
见餉额
主兵
屯粮料、六千六百四十六石七斗五升三合九勺。地亩银、二百九十两二钱四分五釐五毫 【洪武初、密云中后二卫、共五百七十五顷一十四亩。徵粮四千六百二十七石五斗五升。正统十一年、丈勘仅三百八十一顷。弘治正德中、始足原额。又新增地亩银四百九十餘两。嘉靖隆庆等年、渐次开垦。又拨兴州营州二后屯卫、并梁城所屯粮、於本镇上纳。总增此数】
民运银、一万九百五十三两一钱六分二釐 【正统间、开派盐引、无人报中。景泰三年、始议民运。歷年会派山东、河南、顺天等府、多寡不一。嘉靖元年、定本折兼运。三十九年、尽改折色。万历元年、又将河南山东折银、改解太仓转发。其顺天大名等府折银、仍係岁运】
漕粮、一十万四千八百一十石八斗 【本镇旧无漕粮。自弘治十年穵运通仓黑豆一万石、以后间一请发。嘉靖间、始岁运不绝。主客兵粮、共增至一十五万石。又班军行粮三万石。以后或减派。或改拨昌平。或改纳京仓。或漕卒径运。或於湾中穵运。隆庆六年、议濬漕河、本船运至牛栏山、转运隆庆仓】
