<!-- { "loadSidebar": true } -->
○四十二年奏准、三品京堂官、已赠过继祖父母。乞将本身及妻
誥命、移赠本生祖父母者、奏请准赠
凡奏復父祖官职。嘉靖二十八年题准、凡当封赠父、而父曾经考察冠带閒住、乞復父原职致仕者、吏部奏请定夺
○隆庆六年奏准、凡遇
覃恩。父祖曾经考察為民、不得封赠、乞停本身封典、准復父祖冠带閒住者、奏请定夺。非係
覃恩者。不准
○万历六年题准、凡遇覃恩。有奏愿停本身封典復父职者、查其父所犯、除贪酷不准外。若以别罪為民、准与閒住。閒住准与致仕。后復遇
恩、不许又请递加 【近例。请復父职者、俱免停本身封典】 
○七年题准、閒住復职、职高於子者、不分考满
覃恩。不得滥请进阶



廕叙



国初因前代任子之制。文官一品至七品、皆得廕一子以世其禄。后乃渐為限制。在京三品以上、满考著绩、方得请廕、谓之官生。出自
特恩者、不限官品、谓之恩生。或即与职事。或送监读书
凡廕叙。洪武二十六年定、用廕者、以嫡长子。如嫡长子有废疾、立嫡长子之子孙。曾玄同。如无立嫡长子同母弟。曾玄同。如无、立继室所生。如无、立次室所生。如绝嗣者、傍廕其亲兄弟、各及子孙。如无傍廕伯叔及其子孙
凡廕叙递降。洪武二十六年定、用廕者、孙降子。曾孙降孙。及傍廕者、皆於合叙品从、降一等
凡廕叙品级。洪武二十六年定、职官子孙廕叙、正一品子、正五品叙。从一品子、从五品叙。正二品子、正六品叙。从二品子、从六品叙。正三品子、正七品叙。从三品子、从七品叙。正四品子、正八品叙。从四品子、从八品叙。正五品子、正九品叙。从五品子、从九品叙。正六品子、於未入流品相应上等职事内叙。从六品子、於未入流品中等职事内叙。正七品子、於未入流品下等职事内叙
凡廕叙限制。洪武二十六年定、职官用廕、各止一名。年及二十五以上、须试本经、或四书、能通大义。其有不通者、发还习学再试
○成化三年奏准、在京三品以上官员、听令一人送监读书出身。若大臣果有勋劳
特旨录用其子孙者、不在此限
○弘治十年题准、三品以上京官、经一考给
誥命者、许一子自陈免考、送监读书。如未一考、并劾退、及年远者、或杂流出身者、俱不许。若应得廕子而故未久、与奉使外国而死者、皆准照例
○十八年题准、京官三品以上考满、应得录廕者、吏部查无过犯被劾、方与题请。或曾经被劾、而公论称屈、及不碍行检者、具由奏请定夺
○正德二年定、京官三品以上、未经一考给
誥命者、不许廕子
○八年题准、京堂考满已给
誥命者、吏部即与查取应廕一子、题咨送监、免其自行陈乞
凡承廕。洪武二十六年定、廕官各具父祖歷仕缘由、去任身故岁月、并所授
誥敕、彩画宗支、指实该承廕人姓名年甲。本处官司体勘房亲、揭照籍册、别无诈冒、及无废疾过犯等事。上司审验相同。保结申覆。令亲齎文解赴部
凡
东宫侍从官。弘治十年奏准、讲读年久、辅导有功者、歿后子孙乞
恩。礼部奏请
上裁
○正德元年、令
东宫讲读旧臣子孙、乞
恩廕叙者、备查祖父年劳、已及三年、送中书舍人习字出身。未及三年、送国子监读书
○八年、令
东宫侍班官三年者、廕一子送监读书
○万历十二年题准、三品官
日讲年久、开陈有劳者、虽未考满、许廕一子送监读书
凡文武官、死於忠諫者、正德十六年
詔、廕一子送监读书
凡
公主子孙、有志向学者。嘉靖十八年
詔。许廕一人送监读书
凡补廕。弘治十年奏准、廕子未仕而故、准令补廕。无子者、许廕继嗣之子
○正德八年、令补廕止许一人。已补而又故者、不许再补。先由录廕后中科目者、亦许补廕一人
○隆庆五年题准、凡嫡长子孙、先由录廕国子生、后以军功、改授锦衣卫千百户职衔者。准移嫡次子孙补廕
○万历十一年、令廕子未仕而故、年远亲尽者、不准补廕
凡改廕。嘉靖三十年奏准、大臣应廕子送监而未有子者、许以亲弟改廕



誥敕



国初、在京品官、踰年实授、给本身
誥敕。三年考称、始得封赠。外官三年考称、给本身
誥敕。六年、九年、始得封赠。后京官免试职。初授散官。待考满始给
誥敕、并与封赠。外官满一考而以最闻者、亦即与封赠。无復先授本身者。其制度等级、予夺事例、详列於后。而
王府、外国、番僧、及内夫人。应给
誥敕者。咸附载焉
凡
誥敕等级。洪武二十六年定、一品至五品、皆授以
誥命。六品至九品、皆授以
敕命。妇人从夫品级
○誥用
制誥之宝。敕用
敕命之宝。仍以文簿与誥敕。各编字号。復用宝识之。文簿藏於
内府
凡
誥敕轴制。洪武二十六年定、一品官誥用玉轴。二品官誥用犀轴。三品四品官用抹金轴。五品以下用角轴
凡
誥敕轴数。正统十二年定、一品五轴。二品三轴。三品二轴。四品至七品俱一轴
○天顺元年奏定、一品四轴。二品三品三轴。四品至七品二轴凡给授。洪武二十六年定、京官四品以上、试职实授、颁给
誥命、取自
上裁。五品以下官、初任试职。一年后、考覈堪用者、与实授、颁给
誥敕。已入流仓官、不须试职、候一年任满、给与
敕命。守支未入流品官员、俱与实授、不给
敕命。在外官员、三年為一考。称职者、颁给
誥敕。陞除官员合与实授者、於本任内歷事一年后、方可出给
誥敕。其有才能卓异之人、出自
特恩者、不拘此例。钦天监翰林院太医院正官、颁给
誥敕、取自
上裁。本部遇有应给誥敕官员、具本奏闻。仍具印信手本、开写合授散官、并年籍脚色、送中书捨人、候书写完备。本部具印信手本、送尚宝司、於
御前用宝讫。具奏
御前颁给 【近例。各官在京者、吏部引奏颁给。在外者、本司收贮。陆续顺齎给授】 
○永乐二十二年、令在京
王府未之国者、本府长史等官、歷俸三年、照京官事例、请给
誥命
○洪熙元年、令方面官到京、曾经一考称职、给与本身
誥命。九年考满、方与封赠
○宣德元年、令在外
王府长史纪善、九年无过者、许给
誥敕
○十年、令在外官员、三年考满称职者、给与
誥敕
○正统二年奏准、收粮经歷、三年考满、任内收粮十万石之上者、给与
敕命
○三年、令文官
誥敕、俱待九年考满方与
○十四年
詔、外官曾经抚按官保举、果有卓异政蹟、不拘三六年考满、先与应得
誥敕旌异
○成化六年、令边方方面知府、不得给由赴部、九年考满、一体给与应得
誥命
○嘉靖元年、令各官死於忠諫、已经追赠廕叙者、其父母妻室、不限存歿、俱授封赠、给与
誥敕
○三十四年题准、凡阵亡死节官加赠者、给与
誥敕
○四十一年题准、外官考满、查其任内、抚按荐举三次以上、方准请给
誥敕
○四十四年题准、凡中差御史、并各衙门荐举者、限三次以上。其巡抚巡按、但有荐举、不拘次数、即与题给。在外司府州县及卫首领等官、九年考满、请给
誥敕。查係本部考称者、即取供结类题、不拘荐次。平常者、不准
○万历十三年题准、南赣郧阳都御史荐举所属、照依延绥甘肃寧夏事例、一体作為正荐。其旁荐、除南北直隶、差多荐易者、仍以三次為准。其各省、但有旁荐、不必拘定三次。查果政蹟优异者、亦得请给
誥敕
凡补给。弘治十一年、令各官考满、准给
誥敕未领、因事降调者、非犯贪淫酷刑、皆仍给与
○嘉靖二十四年题准、外官给由到部、未经引復、遇陞别官、查有抚按旌荐者、仍给与原任
誥敕
○三十年奏准、京官出差、给由公文到部、随
陞外职者、准给原任
誥敕
○三十七年奏准、各官考满復职后、未经请给
誥敕、寻准致仕者、仍奏请给与
○隆庆六年题准、在京丁忧养病给假等官、与见任同。如遇
覃恩、候復除日、一体请给
誥敕。其陞授京官、在
覃恩月日以前者、不分已未到任、俱准给
凡改给。嘉靖三十二年奏准、先任外官、准给
敕命未领、后陞京官品同、请改给者、具奏定夺
○隆庆元年题准、阁臣先任二品、蒙
恩封赠。寻加从一品、而前项
誥命、尚未撰写颁给者、以新衔改给
○五年题准、方面官已给
誥命、后歷京堂官品同、考满復请改给者、具奏定夺
○万历元年题准、京堂官先任方面二品、已领
誥命、后歷京官三品考满者、许以京衔改给
凡查覈。景泰五年奏定、在外司府州县等官、九年考满、请给
誥敕。付考功司、查其考称平常。仍行各该衙门掌印官勘实。其巡抚巡按奏保旌异官员、本部查曾经考满果堪旌异者、仍行都察院、转行巡按御史、覈勘卓异政蹟、具奏定夺

○弘治四年议准、止行本衙门掌印官覈实、径自具奏。免行风宪官、以致稽延
○嘉靖十年题准、抚按官举保覈实者、吏部即照京官例题给。免再行覆勘凡停给。洪武二十六年定、凡曾祖父母、祖父母、父母、曾犯十恶姦盗除名等罪、及例所封妻、不是以礼娶到正室、或係再醮娼优婢妾、并不许申请
○凡诸职官、曾受赃者、不许申请
○嘉靖十三年、令考察降调官、不许滥给原任
誥敕
凡追夺。洪武二十六年定、各官封赠后、但犯取受之赃、并行追夺。其祖父原有官进阶、非因子封赠者、不在追夺之例
○凡妇人因夫子得封者、不许再嫁。如不遵守、将所授
誥敕追夺、断罪离异。其有追夺為事官员
誥敕、具本奏缴
内府。会同吏科给事中、中书舍人、於勘合底簿内、附写為事缘由、眼同烧毁
○宣德五年、令应授誥敕官。其犯赃罪、在未授之先、已经赦宥、免夺。若在既授之后、虽经赦宥、亦追夺
○正德五年、令文官有间住為民充军者、非犯赃罪、皆免追夺
○万历八年题准、文官犯该充军以上重罪。及以贪酷除名者、原给
誥敕、吏部每年两次类题追夺
凡各
王府将军郡主仪宾等
誥命。礼部奏准、移咨本部、类奏撰写用宝、并造袱匣完备、该府具奏关领。仍候礼部移咨到日、类奏给授
○万历七年题准、
王府应给
誥命者、礼部移咨郅部、随即题覆。用宝后、类送本部收贮。遇有该省朝贺官员、顺便齎回。付各该布政司、分发各长史司教授颁领。本部随将所给轴数、行文各布政司知会。取各长史司教授领状类缴
凡各处土官请给
誥敕。行本布政司、转行按察司、委官访察无碍会奏。仍具结状缴报到部单题
○万历五年题准、凡土官积有年劳、地方安静、当得封典。止申呈各该司道衙门、勘结明白、转呈抚按、即与具奏。不必自行陈请。如有阻滞不行者、方许具实陈奏
凡新选駙马
誥命。准礼部咨具题、引奏
