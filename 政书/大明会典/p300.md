<!-- { "loadSidebar": true } -->
凡府部等衙门差人。成化十六年题准、凡五府、六部、都察院、遣人驰驛公干、而有三司委官同事者、许同驛船。若三司自委官、或承差人等、赴所属公干者、都司委官水乘军卫快船、陆行自备布按二司委官承差、水行递运船、陆路官乘马、承差人等自备
凡太僕寺官出巡。正统四年、令支廩给
凡侍从讲官归省、有驰驛
特旨、及备御官、由京卫推陞、领
敕赴任者。嘉靖十一年题准、给驛。备御、照守备等官例应付
凡南京府部等衙门堂上官、以公事赴京。永乐六年、许往来驰驛
○宣德八年令、南京部院公差官、赴京回还、与递运船
凡南京三法司、奏请重刑待报、及提问军职者、成化十二年奏准、差来人并许乘驛。其两京抽分巡街等官、不出百里外者不许
凡南京内外守备、奏请应付、俱照例填给勘合。外守备、本身廩给双马人夫。水路拨回空马快船隻装载。随带家人二名、支口粮。应付驛驴。水路本船随去。内守备、并凤阳守备、本身廩给双马、量拨车辆人夫。水路拨与回空马快船隻装载。准带官舍五员名、各支廩粮。家人五名。不支米、俱应付下等马匹。其随去奉侍
皇陵管事监丞等官、亦支廩给。应付单马、量拨车辆人夫。水路拨船装载。家人各准带二名、支口粮。应付驛驴。水路本船随去。以上通咨南京兵部、准给坐支
凡南京小教场提督请给应付、本部照例填给勘合。本身廩给双马人夫。水路拨回空马快船隻。带家丁五名、支口粮、应付驛驴。水路本船随去。有带新召家丁者、併行南京户兵二部、照日关支
凡巡按等官奏事。正统七年、令巡按直巡御史奏刑名重事、所差人许给驛驴红船。常事不许、各处镇守官、差人奏事、应支廩给者、回日、兵部於勘合内批限、到彼住支
凡南京守备、及各边镇守巡抚等官奏事。成化五年、令遇军情重事、会议既定、各自具本、共差一人驰奏。常行事理、三五起併差一人
凡总兵镇守官征哨出入。正统一年奏准、各乘原关马匹。其驛马驴车、俱不许应付
凡两京三品以上堂官、迁转赴任。万历十一年题准、在京者赴兵部、在南京者赴南京兵部各告领勘合一道。填註廩给一分、陆路马二匹、夫十名、水路站船一隻、各至两部投缴。其四品以下、不得援比告给
凡三司官按行所部。宣德八年、许乘驛
凡各省布按二司掌印官、三年入覲。万历十一年题准、布政司呈巡抚、按察司呈巡按、各给勘合一道。填註廩给一分、中马二匹、夫十名、沿途查照应付。至京投缴兵部。领
敕回任、另行换给。罢官回籍者不准。其餘府州县等官、有该给路费银两。不得援比告给
凡云南赴任官。旧例、陆给驴车。水给红船。无支廩给。嘉靖中、新选云贵并川陜行都司所辖地方官、一体应付。回至原籍、起车一辆。四十五年议革
○隆庆二年题准、仍咨吏部、开具职名地方、送部给与勘合。其湖广四川土官衙门、选有教官、首领、杂职等项、开送来者、亦量准照例应付。但不得一概于原籍起车增扰
凡监生领精微批、往各
王府报讣。正德十六年题准、照行人例应付
凡两京府奏差办事官、往各省聘考试官。呈部、发空白勘合填给。其各省、俱本处巡抚查给
凡封盘番货官。永乐四年、许乘驛
凡新科举人。各巡抚每名填给勘合、应付口粮脚力
凡职官病故。天顺八年令、文武官公差病故者、所在棺歛、护送回乡
凡公差监生病故。成化五年奏准、照故官家属例、应付口粮人夫脚力
○嘉靖四年题准、在歷病故、亦如之
凡礼部每年差官、齎
钦赏顺义王等衣(土商)绢布。隆庆五年题准、各官廩给双马。带去家人、厨役、口粮驛驴。往回所齎物件、照扛拨夫
凡礼部差官、伴送海西、建州、女直、贡使回还。兵部先行经过地方、委通判一员、前去所属驛递催办应付
凡安南国陪臣包柜。正德九年题准、照数拨车、及马船快船五隻、南京兵部、仍拨与摆江船
凡琉球国贡。使回还。隆庆五年题准、自京至徐州、给马匹车辆。徐州至福建、给船隻。中经常山玉山等处、不通舟车者、照扛给夫
凡外国赴京朝贺。使臣从人身故、一体应付
凡应给驛船之人。成化十六年题准、係官者、两人同载。非官者、四人同载。共关文一纸。应给红船之人、係官者、四人同载。非官者、六人同载。共关文一纸。前途遇应分路处、方许分关。如一时偶无同载官员、而有役人附载者、依两官共船之例。若公差人员、有文卷、旗牌、火印、火药之类、须护送者、许量拨递运人夫
凡驛递稽查。弘治五年奏准、天下驛分、各於巡按御史处、给簿一扇。遇应付过夫马车船等项、及过客职名、逐一填註。年终类册缴报、以凭查考
○嘉靖九年议准、抚按衙门、遇
王府、及内外镇守、分守、守备三司等官、差人赴京、或各地方公干、务要将关文掛号。本名之外。不许滥给跟随人役。如有贡物、准带二名。合用车辆人夫、所在抚按二司等衙门、查验方物多寡、於原批、并关文内、明白填註数目、酌量给拨装送、如有仍前滥给、以致夹带私货、多起车辆人夫。或填写诡名批关、带领听选、解军、解匠、进本等项人役、经过抚按等掛号衙门、查验得出、照依律例究治。若关文不由抚按衙门掛号者、有司驛递、不许应付。仍呈所在官司参治
○万历三年议准、每省驛传官、各给以专
敕关防。其在直隶、增入兵备
敕内。务要不时往来巡歷。清查钱粮。点检舟车。辨察勘合。禁遏牌票
○十一年题准、通行各抚按官、查照节年条例、及勘合应付款目、著落各驛传道、备查编定夫马廩粮额银、分发驛递各若干。应付过公差人员、是否俱照勘合原定之数。如公差人员、勘合外多索、有司勘合外滥给、及擅用金鼓、违例折乾等项、即转呈抚按、从实查参。无止取一二卑官塞责
凡傔从行李。洪武初令、出使人员将带从人、一品十从。二品八从。三品四品六从。五品六品七品三从。八品九品二从。掾史令史书吏知印宣使奏差一从。军官不在此限。其水站乘船、正官一员、许带行李二百斤。从人一名、许带行李五十斤。马站驰驱、每马一匹、带行李不过一十斤。驼驮者、一匹不过六十斤。多餘夹带者、俱以不应论罪
○弘治六年奏准、各处巡抚官、许带家人二名跟用。应付口粮脚力
○九年题准、各处镇守分守等项内外官、不係杀贼去处、止许带家人、或舍人二三名。照例应付。不许再讨别项头目
○嘉靖三十七年题准、公侯駙马伯都督、奉
敕奉
命出差、许带家人一名、多不过四名。衍圣公、及
钦差在京堂上官、与各监局太监等官、奉
敕勘事等项、各
王府应役内使、各处巡抚、俱带二名。
钦差册封勘事等官、及序班等官伴送使臣至外国、俱带一名。其各处镇守内外官、奏带头目、止许五名
○又题准、例该奏带吏书家人者、吏书支廩给。家人口粮。俱应付驛驴各一头往回
○四十一年议准、
册封侯伯、量带家人二名
凡关米廩给。嘉靖十七年题准、公差使客、止许应付一关。其米各随地方土產。不许一概勒要大米。亦不许驛递兼支
○三十七年题准、使客廩给、如便道经过、非公干去处、每驛支三升、宿亦支三升。如本等公干去处、每驛支三升、止宿则支五升。支口粮者、每驛一例、俱支一升五合。多支起关米者、罪同盗支
凡顺带公文。嘉靖十八年议准、在京各衙门常行公文、照旧送部、给发各该公差人员顺齎。若事情十分紧急、方许选差的当人员、咨送兵部、查验起关应付
○三十七年题准、在京各衙门送到公文、俱候、齎奏重事公差人员、例该应付者、给领定数二十角、明註勘合上。应付马一匹回还。其有紧急公文、不在此限。俱取领状备查。其餘杂差人员、不许领文应付
○万历二年题准、公文一时数少、齎奏人役、候久不便。今后随宜给发、免其等候。行令通政司、鸿臚寺、将各处齎奏本批、俱封送兵部验照。一则可稽勘合。一则便领公文
凡顺齎军册。旧例清军文册、付应得脚力之人顺齎。嘉靖四年、令各处进表官、及公差回还应得脚力者、告领带去。水路红船。陆路驴匹。如册数重多、量添脚力。俱不支口粮廩给
○三十七年题准、武库司、手本顺齎军册、每季两司以下、州县正官以上、每布政司、及直隶照巡按地方、各止许一官、不支米。给单马红船。扛册夫二名。无吏部文移者不准。今止舍承顺齎、职官不给凡驛递禁例。洪武二十年榜諭、公侯駙马出使、其傔从、及诸藩府使人、无符验者、不得擅乘驛传船马
○二十四年议准、在外诸司、有不守成法、泛滥给驛者、依变乱成法律治罪。其公差人员。除应合给驛外。其餘常事、不许应付廩给
○二十八年令、
王府公差人员、但係寻常事务、及
各王礼节往来、并不许驰驛。有擅应付、及假以军情為由驰驛者、处死
○天顺元年令、各
王府、及总兵镇守等官、有乞
恩等项、事干已私者、不许给驛。止令入递具奏
○成化十六年题准、凡巡视仓场等官、不及百里者、不与脚力
○正德六年题准、各处镇守、守备、分守等官、自已并参随家人、廩给口粮、止许应付本等廩米、不许计日折银。违者、抚按官将驛递有司官吏提问。干碍公差内外官员、指实参奏。若抚按官不能禁革、甚至定有出银则例。听科道官劾奏究治、及都察院考察降黜
○嘉靖十年令、凡公差人员、若有违例索取、及沿河吹打响器、骚扰驛递者、该地方官即便擒拏、奏闻处治。其各处应付过钱粮、该抚按官、并地方兵备、各覈实、按季造册具奏。发该科清查。有仍袭前项姦弊、及不行举奏者、一体治罪
○十七年议准、经过大小使臣、拨给应得夫马、俱要一程递送一程、不许中途候接。若有作威凌辱下官、刑笞夫卒、故违明例者、听抚按指名参奏
○二十年
詔、各
王府并各衙门一应不急之务、俱各差人类奏。其在驛供役之人、各该抚按守巡等官严行禁革。凡不係真正关文、或人情手本、不许应付。有包揽侵费、临期躲避误事者、从重问罪
○三十七年题准、一奉差官员不出百里外者、不许应付
○一差往山西、陕西、甘肃、寧夏等处、公干、及彼处赴京者、不许勒要船隻。违者参奏
○一在外衙门差官、运解各样钱粮、并皇木等项、俱於原处领有扛解盘缠银两、不准应付
○一公差人员到京、潜住半月外、不回还者、革去应得应付。果係患病、行勘
○一火牌除飞报声息。爪探贼情外、不许擅用、不准应付
○四十三年题准、凡在京大小衙门、必真正公差、方许移文过部、听本司审实、填给勘合应付。外督府镇巡等官、亦不许徇情借给以致骚扰
