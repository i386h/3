<!-- { "loadSidebar": true } -->
○嘉靖十年、申明弘治十八年例。立功人故绝、同时亲弟亲姪、应合承继、及曾经袭过者、方许遵照律例保送。其姪孙以下、及堂兄弟姪、除亲祖例前相沿、又立有军功者、一体扣算保送。其餘无功、姪孙以下、至堂兄弟姪等项、及各祖沿袭职事之后、别无自立军功、不许一概保送。违者、军职问罪调卫。文职照例发落。遇例不宥。其旁枝子孙、革去职役者、在内从兵部、在外从巡抚衙门、照总小旗同宗之人皆得替补例、俱收充总旗。照例併鎗、有功、一体陞授
○十三年题准、军职患病、子替职后故绝、本官病痊、年未及六十、户无应袭之人准復原职
○三十年议准、新官优养、不拘年限生子、准袭。旧官十年内生子、准袭。无子為民
○三十一年题准、各卫所官员、年六十以上、自知功次宗枝欠明、畏惧减革、或例无承袭、难以告替、俱行该卫所住俸。该袭替者、保送子孙袭替。不该袭替者、查革随住
○三十七年题准、军职官年满六十、不行告替、减革半俸
○又例、军职娶乐人之女為妾、生子、虽係长男、亦不准袭。令无碍庶次男承袭。如无庶次男、取大次房应袭之人承袭。户无应袭之人、即行停革。其故官正妻、照例优养。家產仍归所生亲男
○凡立功未满、患疾残痼、不能应役者、许立功卫。分验的、保送应继儿男替职、仍随营杀贼。扣算限满、方回原卫支俸。其限未满而逃者、不许替
凡袭替借职。正统七年、令武职故、而嫡长子孙年十岁以下者、许庶男弟姪借职。候嫡长出幼还职。违者充军。十岁以上不许
○续定、惟老疾无子、方许弟姪借职。如后疾愈生子、借职之人不行退还者、问发边卫充军。其有子年幼、照例优给、虽称有疾、亦不准借
○嘉靖十一年议准、应袭捨人果患残疾、原无优给儿男者、许令相应之人借职。生子退还
○又例、借职后自立军功陞级、后续生有子、将原借祖职退还。其自立之功、令本身子孙、扣算级数袭替
凡推用武官袭替。成化十三年、令在京带俸选出两广等处卫所管事亡故、而所遗幼子单丁不愿復任者、许留原处带俸差操
○弘治十六年议准、京卫推选各都司都指挥官、遇有事故、子孙袭替、回原卫。愿留在彼者听。锦衣卫、仍照例改註京卫。其因事降调、不在此例
○嘉靖三十三年题准、在京各卫所调任官、管事年久、子孙袭替。该卫将调任生子来歷、移关原卫保送。如有不肯回卫、巧為影射、及扶同冒保者、照妄保例、一概罢职揭黄、永不许袭
凡陞职官舍袭替。景泰元年、令军职获功陞级、未任先故者、伊男准袭陞。若指挥使陞都指挥故者、虽未任、不准袭陞
○弘治十三年、令官捨人有功陞职、过於父祖者、子孙袭所陞职、开原职。如不及父祖者、袭原职、开所陞职。嫡长男已袭职、嫡次男有功陞职而绝嗣者、别枝不许袭。袭职官為事革罢者、子孙袭祖职
○正德二年、令武举中式应袭捨人袭替、准加陞武举署职。后子孙仍袭祖职
○嘉靖五年议准、凡父祖降级、后再立军功、与祖职相等、或不及祖职者、止许袭祖职。若过於祖职者、方准袭陞
○十年令、凡军职高曾祖原有官职、其伯祖并堂伯堂兄袭授之后、再立军功陞职。子孙袭故绝、以后堂兄弟姪并姪孙等项袭替者、止该袭替祖职。其伯祖堂伯堂兄自立军功陞职、不准袭
○三十□年题准、领军官部下获功陞级、子孙袭替、止袭祖职。若有拟陞、未任先故者、许其袭陞一辈。以后查革
○万历十二年题准、军民本身立功、陞职故绝、如有的亲弟姪保送赴部。查其功陞止一二级、照例准袭。三级以上、量减一级。七级以上、减二级。如无亲弟姪、其伯叔弟姪、俱不准袭
凡阵亡武官承袭。正德十四年奏准、為事降级阵亡者、许袭陞阵亡一级
○嘉靖七年奏准、阵亡绝嗣、弟姪承袭祖职。或伯叔兄弟自立军功、累至指挥使以上阵亡者、应袭之人、止许袭指挥使。本身加赠一级。係都指挥阵亡者、赠级仍加祭一坛
○凡都督阵亡、子孙袭陞祖职、加一级
○二十五年题准、都指挥及指挥使阵亡者、承袭之人、不拘子孙弟姪、只袭祖职、止於指挥使。若原袭指挥使以下军功、有应减革者准扣算累陞、亦至指挥使而止
○又例、阵亡奉有
钦依保送袭职者、许袭流官一辈。以后袭替、仍至指挥使而止
○二十七年题准、捨人奋勇遏敌阵亡、无子承廕者、准令兄弟姪承袭应陞职事
○三十九年题准、军职获功、累陞至都指挥以上对敌阵亡者、除本身卹典、长男承袭祖职外。仍廕一子指挥僉事世袭。年幼者、全俸优给。如无次子、即於长子承袭祖职上、加陞三级。至流官、不世袭
凡為事官舍承袭。洪武二十九年令、祖从军、父為事典刑、袭祖职。父从军、兄為事典刑、袭父职。父从军、就為事典刑者、发充军
○景泰五年、令犯窃盗掏摸抢夺盗官畜產者、问罪如律、仍革职、发原籍為民。听应袭者袭
○成化十四年、令降调充军者、本身在、不准袭
○二十二年、令逃官不知去向、三年准袭、无子准借。被告脱逃、该徒以上、问革為民者、至六十、乃许袭
○弘治七年令、强盗自首免死、及犯充军、遇蒙
恩宥者、各革职、发原籍為民。仍候身终、许令次房无碍子孙、保送袭职
○嘉靖十年、令凡充终身军、及為民后、不分新旧官、十年以内生子者、准优给袭职。十年以外生子者、革发為民。另取次房袭职
○十三年题准、捨人充终身军、及為民者不待身终年老、其子孙准袭祖职
○又题准、凡自己获功、自己犯罪、除充军降级革职為民不袭外。若犯该立功徒杖以下、曾经復职者、候子孙袭替之日、查照功次、应该世袭者、准世袭。如阵亡、一体袭陞。其自己获功、又犯降级者、除该降级数不袭。仍有未降职级、查係军功、照例承袭
○三十四年、令犯罪典刑、次房承袭、后自立军功陞职者革祖职、扣袭军功职
凡调卫武官袭替弘治十三年题准、军官调卫者子孙袭替、不得还原卫
○正德十一年奏准、军职犯该人命失机典刑宿娼等罪、或人命军机律应至死、
钦减充军者、子孙袭替、照例调卫。其餘徒杖等罪、并杂犯律不应死、及勘问未结病故者、袭替免调
○嘉靖二年奏准、逃操降级调卫事故子孙、俱许告替祖职、听回原卫
○五年奏准、
王府护卫、并仪卫司军职、止犯徒杖等罪、或因有过奏调、遇
詔应回原卫者。子孙袭替、俱改註附近卫所带俸差操
○万历十二年议准、军职宿娼调卫、犯姦為民者、子孙袭替免调卫、锦衣卫及
王府护卫官、仍照旧例改调
凡犯罪降袭。弘治四年令、军官犯强盗窝主、不分赃、及不行者、袭职降一等
○九年令、应袭舍人犯劫盗者、弟姪照祖职降一级承袭。该优给者、依此例
○正德十年、令调卫不赴任十年之上病故者、子孙袭职降二级★万历十二年题、改降一级☆
○嘉靖十年题准、军职犯该强盗、问招未明身故者、应袭之人、查照祖职上减袭一级
○十一年议准、军职犯侵盗边方钱粮、永远充军者、但係洪熙元年以后陞职子孙、不准袭。若係洪武永乐年间有功人子孙、不分监故发遣遇革免赃、除本犯子孙不准袭。许各卫所将有功人大次房无碍子孙、及备抄原犯招由、连人保送赴部查议、於祖职上量降一级、不待本犯身终承袭。如无次房、即行停革
○十五年题准、武职有犯知强盗后分赃未拟充军者、子孙袭职、或优给、俱於应袭职事、查降三级
○又例、军职失机误事罢职、发边远充军、遇宥蒙
特恩降级者、身终年老之日、止许袭替所降职事、带俸差操。不得復还祖职
○凡舍人犯宿娼、及和娶乐人為妻妾者、问罪附过、候承袭之日、降一级、调边卫
○凡军职已经替职閒住、犯该杖罪降级、本身例不降级、仍将替职弟男人等、各依父兄该降品级授职。待本官身终、仍復祖职
○万历十二年题准、洪永年间、军职绝嗣、保送旁枝子孙袭替。照例驳查无碍、查係父祖四辈以下、姑准承袭。五辈以上、量革一级。若係永远充军、大次房子孙袭替、如係四辈以下、仍降一级。五辈以上、递降二级。例前袭过者、候子孙袭替日减革。如大次房子孙降袭后、又犯永军者、係再犯重罪之家、即行革袭揭黄
凡犯罪革袭。宣德四年令、武职及子弟有犯不孝、并败伦伤化者、不许復职承袭
○五年令、守城失机貽患边方者、不准袭
○正统十四年令、临阵退怯、致所部失陷二十人者、不准袭
○成化十五年令、纳粟招军陞职者、自已立功陞官、后為事罢职及充军者、革
○弘治七年令、犯劫盗问拟明白、不分典刑监故、子孙永不许袭
○十八年令、犯失机死罪、
钦断永远充军、虽遇
恩宥、仍留杀贼、未经获功赎罪復职、子孙不许承袭
○正德四年奏准、军职轻信婢妾、谋杀正妻、除本犯依律问罪外、子孙不许承袭
○嘉靖十年奏准、军职犯永远充军者、不分监故发遣、虽遇赦宥、子孙照旧不许承袭。数内追赃不完、未经发遣、或在途病故、未到配所、及遇
恩例放回寧家者、官职虽不许袭、其军役亦免解补。其犯侵欺边海钱粮者、不在此例
○十八年令、争袭官爵、谋杀亲枝者、问罪揭黄、虽有族属、永不许袭
○二十一年题准、武职有犯盗用印信、假与人官者、不问典刑监故、俱揭黄。发本卫随住、子孙永不许袭
○又题准、犯该谋叛者、不问典刑监故、俱揭黄。子孙永不许袭
○三十三年题准、武职与土官夷人交结往来者、审有实跡、照交结夷人引惹边衅例、问发边卫永远充军。子孙不许承袭
○又题准、军职犯该人命失机强姦真犯死罪、及饶死充军、问拟明白、不分典刑监故、子孙俱不许承袭。其有例前袭过者。若係洪武永乐年间犯事、就在洪武永乐年间承袭过者、子孙照旧承袭。若係洪熙以后犯事、子孙虽经袭过、不拘三辈五辈、待后袭替之日、一体查革
○又题准、军职有犯不孝、除极恶大逆、坐以本罪、及违犯教令、别籍异财等杖罪以下、应该还职差操者、俱不议外。如有犯殴骂祖父母、父母、并继祖母、继母、生母、但係问拟死罪、或典刑监故、或蒙
恩饶死、或遇例革职充军為民。虽经宥免、均属不孝、不拘袭过辈数、无论本房次房、俱不许袭替优给。发回各卫所随住。其捨人有犯、与职官同
○又例、凡舍人因父老疾、以活作死、袭职。照文职诈称父母死亡、发口外独石等处充军例。其袭后盗支仓粮、监追完日发配。本犯子孙、不许承袭
○万历十二年题准、军职犯强盗情真者、不拘典刑监故、脱逃自縊、俱照例揭黄。子孙及次房、概不准袭
凡功次减革。天顺三年令、擒获强盗陞职者、不准袭
