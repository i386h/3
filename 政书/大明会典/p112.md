<!-- { "loadSidebar": true } -->
○成化六年、令直隶遵化等卫军士、调拨喜峰等极边口堡守备过冬者、有家小、赏布三疋。无家小者、二疋
○七年、令各边夜不收给赏、加布一疋、绵花半斤
○十四年、令给赏冬衣布花事故扣除之数、该属五府者、送该府经歷司、亲军卫所、送掌印官、同首领官封收。待下年给散
○又令给赏冬衣布花、以七月初一日奏领勘合。八月初一日下库关领。十五日以后、陆续给散
○十五年、令南京赏赐各卫军士夏布、每岁三月初旬取勘。四月终旬给赏
○又令辽东并万全都司宣府前等卫守哨夜不收旗军人等、每名给赏布四疋。内半疋折钞
○又令永平蓟州沿边关营操守军士该赏布疋、全关本色
○十九年、令陕西文县阶州西固城守御千户所、有家小正军、每名给赏布一疋、绵花一斤八两。隻身、并把门等项、布一疋。如不足数、布一疋、给银二钱。绵花一斤、给银伍分
○又令四川茂州上班守备旗军、每名给赏布二疋、绵花一斤
○二十三年、令赏赐军士冬衣布花、每布一疋、折银二钱五分。绵花一斤、折银七分

○弘治三年、令四川建昌等六卫军士、每名给赏布二疋、内一疋折钞五锭。如无钞、折银一钱五分。绵花一斤、折银七分
○又令山西都司所属卫所、振武卫、并鴈门千户所、屯守正军、有家小、每名绵布四疋。本色二疋、折钞二疋、绵花一斤八两、本色一斤、折钞八两。隻身旗军、并巡营、守门铺、养马、看仓、看草、老幼久病残疾、復役未及三年逃军、每名给绵布二疋、本色一疋、折钞一疋、绵花一斤八两、本色一斤、折钞八两。保德州守御千户所、屯守正军、有家小、每名绵布三疋、折钞一疋、绵花一斤八两。隻身旗军、并巡营、守门铺、养马、看仓、看草、老幼久病残疾、復役未及三年逃军、每名支绵布二疋、绵花一斤八两。太原左、右、前、镇西卫、寧化守御千户所、
晋府仪卫司、寧化等
王府、正军校尉、有家小、每名绵布三疋、本色一疋折钞二疋、绵花一斤八两、本色一斤、折钞八两。隻身旗军校尉、并巡营、守门铺、养马、看仓、看草、老幼久病残疾、復役未及三年逃军、及平阳、潞州、瀋阳中护卫、汾州守御千户所、沁州守御千户所、
瀋府仪卫司、正军校尉、巡营、守门铺、看仓、看草、老幼久病残疾、每名俱各绵布二疋、本色一疋、折钞一疋。绵花一斤八两、本色一斤、折钞八两。山西行都司所属大同左、右、前、后、朔州、天城、阳和、安东中屯、镇虏、玉林、威远、云川、高山、山阴守御千户所、马邑守御千户所、
代府长史司、带管屯田旗军、有家小、每名绵布二疋。屯田老幼等项旗军、无家小、每名绵布一疋。绵花俱一斤八两
○又令见在寧夏西安左等卫、并延绥庆阳三卫、操备有马餘丁、每名绵布二疋、绵花一斤
○又令
秦府
韩府
肃府各仪卫司、正军校尉、有家小、每名绵布三疋、绵花一斤八两。隻身旗军、及巡营、守门铺、养马看仓、看草、老幼久病残疾、復役未及三年逃军、每名绵布二疋、绵花一斤八两
○又令陜西行都二司所属卫所旗军、该赏布花、如不勾全赏、照例减赏。原支四疋者、支与三疋。原支三疋者、支与二疋。不敷布花、照例折钞、每绵布一疋、折钞五锭。绵花一斤、折钞二贯
○正德七年奏准、四川都司威州守御千户所上班守备关堡等项旗军、每年冬、给绵布一疋、绵花一斤、於布政司折粮银内支给。其在操备守城等项、杂差老幼旗军、照例每十年一次、赏绵布二疋、绵花二斤
○令江西获功官军民兵人等、应赏绢布钞锭。如有不敷、照例每绢一疋、折银五钱、绵布一疋、折银二钱五分、钞一贯、折银三釐补给。其阵亡事故者、给家属领
○又令辽东年例赏赐军士、每布四疋、花一斤八两、共量添银二分五釐、连旧共银九钱。待后海船完日、照旧运给本色
○八年、令辽东军士见调山东操守者、年例布花、就於山东该运数内关支。有不带家小、愿将一半仍在辽东关支者、听
○十二年、令防守古北口白羊口黄花镇官军、每名各赏银一两
○十五年奏准、山东该解山海库本色绵布登州府库海运辽东绵花。自本年始、并以前拖欠之数。照例每布一疋、折银三钱。花一斤、折银五分。并该用脚价、徵完解部。转发辽东给散
○嘉靖三年、令各卫所军士年例布花、本色不足、照例每布一疋、折支银二钱五分
○五年奏定、密云以东卫分军士、岁给冬衣布花、本色、或折色、俱全数给与
○十四年议准、甘肃延寧固原等卫所、官旗俸钞布花等项银两、本布政司徵收。每项差官、限九月以里、解赴守巡兵备等道、转发给散。不许委卫官倒文各府关领、以致展转侵渔
○二十九年议定、汉达官军防守赏格、以事情缓急、道里远近、岁月久速、营住内外、量為度数。大约以五千里外、一年以上、為一等。三千里外、八箇月以上、為一等。一千里外、半年以上、為一等。五百里外、三箇月以上、若达官达舍无粮操餘、為一等。多者每员给银五两三两二两。少则每名止给七钱五钱三钱。俱临期疏请
上裁。其本镇之内、四百里以下、若操练防守等项、居常既有月俸粮草、临发又支行粮草料、不得一概比例
○四十五年、令给赏京卫军士布花、照旧各委司属官一员、会同科道、协理给散
○隆庆二年题准、陜西西安凤翔二府州县、岁派甘肃镇赏军布花、改徵折色。仍照三分之一给赏。如或徵解愆期、侵剋误事、听抚按、及管粮郎中、照近奉
钦依完欠分数、降级住俸事理参究
○四年题准、每年各军并家丁该给布花数目、俱限九月初造报、月终给散竣事。如过期、听该科参究
○万历七年、见行给赏事例、在京卫所旗军力士校尉将军冬衣布花、该赏绵布一疋者、支与本色。二疋者、内一疋支与本色。三疋者、内二疋支与本色。其餘每布一疋、折与旧钞五锭。绵花俱支一斤八两。其南京各卫所军士人等该赏布纱、照在京事例、各於该库关支给赏。俱不支绵花
○八年题准、凡卫所军士临赏、离伍逃故、犯罪革役、在临赏二月以前、已有户丁补役者、俱照旧例扣留外。如小事牵连、一时不到、及年老革役病故、在临赏二月之内者、免其扣留。其在外卫所、并各边镇军士、自万历九年以后、赏赐照旧给以折色。间有原係本色者、仍给本色。著兵备守巡、选委邻近府佐、及州县正官、亲自包封给散。临赏扣留事例、悉照在京一体遵行

大明会典卷之四十一
经费二
月粮 【月盐。附】

洪武初、令在京在外各卫所马军、曾经出塞三次、马匹不曾倒死者、月支米二石。步军总旗一石五斗。小旗一石二斗。军一石
○二十一年、令民匠充军者、月支粮八斗
○又令牧马千户所军士、月支粮一石
○二十二年、令民丁编军操练者、月支粮一石
○二十三年、令普定贵州平越三卫、乌撒毕节永寧黄平四千户所、兴隆普安层臺赤水四卫、军士有家小者、月支粮一石。无家小者、五斗
○又令广洋卫安插达军、成户者、月支粮一石。不成户、隻身妇女幼男、五斗
○二十五年、令各处极边军士、不拘口数多少、月支粮一石
○又令陜西寧夏左屯卫、未堪入伍、纪录旗军、有家小者、月支粮五斗隻身月支三斗。俟出幼补役屯种之日住支
○二十六年定、凡内外卫所正伍旗军岁用粮米、已行各该有司编置勘合对拨、著令人户自行依期送纳外。其在京有未对军人、及未入正伍等项、带支人数、如遇按月支粮、百户所将所管军人造册、申缴千户所。本所类总、缴申本卫。该卫类总具解、申缴合干上司。转达户部、磨算相同、明立文案、编给半印勘合字号。仍定夺、合於本卫仓某年分某字廒某粮米内给。将文册缴回原行衙门。转下该仓。眼同该卫委官、及本仓官攒、照数支放。如有事故、扣除还官。支毕、将实支扣除数目、申达本部知数。仍於原编字号底簿内、注写实支扣除数目、以凭稽考。其支过粮数、另於
内府粮册内、明白注销。其在外卫所军人支粮、亦合一体造册、编给勘合支放
○又令指挥千百户管军官吏、酷害军人、剋减月粮、将无作有、以有為无者、许旗首军人奏闻。即将害人的官吏、抄没家财、就与告人。再加重赏。若旗首通同官吏害军者、许军人自告
○二十七年、令江阴横海水军右等卫稍班碇手、月支粮一石五斗
○又令绍兴卫三江千户所驾海船民兵、月支粮一石
○二十八年、令阵亡病故军、月支粮一石。在营病故者、五斗
○永乐元年、令松潘等处旗军、十口之上、月支粮一石。九口八口八斗。七口六口七斗。五口四口六斗。三口以下五斗
○五年、令陜西临边卫分守城征哨旗军、俱全支米
○八年、令山东都司各卫所守城餘丁、月支口粮三斗
○又令粮多地方旗军月粮、八分支米、二分支钞。少者照旧
○九年、令中都留守司、河南、浙江、湖广都司各卫所、守城旗军、照旧全支米。山西都司各卫所、陜西都司腹里各卫所、八分米、二分钞。福建、广东、广西、四川都司各卫所、七分米、三分钞。江西都司各卫所、米钞中半兼支
○又令小河叠溪茂州、威州四卫马军、月支粮一石四斗。步军七斗。餘折钞
○十三年、令在京各衙门官军该支俸粮钞锭、按月总关、至卫给散。若有事故不到者、将钞封收、候到给与。若在乡里随屯住者、运钞至屯支给
○十六年、令差往撒马儿罕捨人餘丁、原无月粮者、支米一石。以起程日為始、回日住支
○十九年、令锦衣卫将军、月支本色米一石。餘折钞。各卫旗军力士校尉厨役人等、有家小者、月支本色米六斗。无家小者、四斗五升。餘折钞
○二十二年、令锦衣卫将军总小旗、每月添支米五斗。各卫总小旗军力士校尉人等、有家小者、四斗。无家小者一斗五升
○洪熙元年、令大同宣府操备官军、月支粮四斗
○又令天寿山营造人匠、有家小者、月添米三斗
○宣德元年、令铜鼓卫边军、有家小者、月支粮八斗。无家小者、五斗
○四年、令在京旗军该支月粮、如过期三月不关者、扣除在官正收作数。各衙门经该迟误造册官吏、参奏拏问
○又令在京各卫军士月粮、每卫选委指挥一员、提督关给。委官通同作弊者、许监察御史纠举
○又令在京在外各卫所总小旗军有马者、止给本等月粮
○八年、令旗军月粮文书、到仓一月半月不关者、住支扣除
○九年、令各都司卫所旗军月粮文书到日、过三月不支者、折支钞锭
○十年、令四川松潘旗军、验口给粮。小河叠溪茂州威州四卫所马军、支粮一石。步军有家小者七斗。无家小五斗
