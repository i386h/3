<!-- { "loadSidebar": true } -->
○嘉靖三年、令内官监收受白熟糯米、并梗米。每正粮一石、加耗一斗。不许分外多收。巡视光禄寺科道等官、带管访察。如有军餘脚子、内使内官人等、勒要财物、多收侵剋等弊。听各官拏问参奏
○九年题准、
内承运等库、并各监局、见积餘米、足勾三年支用。不拘有闰无闰。每年再减派一万二千餘石。浣衣局、米多人少、量留粳米五十石。餘听本部查给附近京卫官军月粮
○奏准、直隶苏、松、常三府、起运内官监白熟细米。每石耗米二斗五升。车脚银四钱。船脚银六钱。白熟粳米、每石耗米二斗八升。车脚银三钱五分。船钱糙米四斗。贴夫糙米四斗七升。供用库、酒醋麵局、白粮米。每石耗米、车脚银、船钱、俱同。惟贴夫糙米五斗。光禄寺白粮米。每石耗米二斗五升。宗人府、并五府、六部、都察院、神乐观等衙门、本色糙米。每石耗米四斗五升。中府禄糙粮。每石耗米六斗五升。俱车脚银四钱。船钱糙米四斗。贴夫糙米五斗。浙江杭、嘉、湖三府、俱照此派纳。不许违例加增
○十二年议准、浙江嘉、湖、直隶苏、松等府、解纳白熟粳米。照今司礼监、查过各监局、见在供事内官、长随内使、火者、净军人等、实该用米数目、均派徵纳。其正德年间加增之数、均匀递减。改回存留、并金花等银、以惠小民
○十四年题准、今后山东派纳太常寺、神乐观、岁用小麦、芝麻、黄豆、照数徵银解部。听寺领回分给
○又题准、光禄寺
上用白熟细米。照旧每石加耗一斗。内官监、供用库、酒醋麵局、光禄寺、
内府各衙门、并府部等衙门、白熟粳糯米。每石止加耗五升。有多徵、及将粗恶上纳、查参究治
○凡改解折色。洪武间、令各处官田粮、折收钞绢、金银、绵苧布、及夏税农桑丝折绢。俱解京库收支
○正统元年、令浙江、江西、湖广三布政司、直隶苏、松等府县、该起运南京粮米、愿纳折色者、折纳布绢银两。广东、广西、福建三布政司、折色税粮布疋。愿纳银两者、俱米麦一石、折银二钱五分。解京、折给军官俸粮
○二年、令各处解到秋粮折银。赴部、出给长单、关填勘合。送
内府承运库收贮
○七年、令南直隶各府州县、夏税农桑绢疋、愿纳折色者、每疋折银五钱。解京、准作军官俸粮
○又令广西布政司、土官衙门、不通河道去处、岁徵粮米、折收银两。通类解京
○八年、令广东、福建二布政司、查勘各处仓粮。扣算常存本处官军俸粮三年。沿海卫五年。餘剩之数。每米一石、折银二钱五分。解京发各边折给俸粮、及糴粮备用
○九年、令广西布政司各府州县税粮。自正统十年以后。每岁以四万石、折徵银两解京。其餘、存留本处备用
○景泰五年、令山东折徵起运京库绵花。每十斤、准米一石
○天顺二年、令湖广长沙府田粮。自景泰七年為始。实徵内、每岁以二十万石、折徵绵布二十万疋。一半解京库交纳。一半存本司府备用
○弘治十七年、令苏州、松江、常州三府、阔白绵布。以十分為率。除六分仍解本色。暂将四分、每疋、折银三钱五分。解部、转发太仓收贮。如遇官员折俸、及赏赐军士冬衣不敷。照例每疋给银二钱五分、自行买用。积餘银两、候解边之用
○十八年议准、河南、山东、北直隶、起运京储小麦。每石连耗徵银七钱。大麦、每石连耗徵银四钱。解部收贮。每秋选委的当官员、会同巡仓御史、召商、定立斗头糴买。分派各仓上纳。完日、照数给领价银。或遇米贱时月。就将前银、照依时价、折放在京各项官军月粮等项。积餘、作正支销
○正德四年奏准、山东济南府、新城县、原起运紫荆关新城仓、及原坐德州仓、改拨京仓各粟米。每石、折银九钱。新城仓收候糴买。京仓者、送太仓银库、收候米贱、折作官军月粮
○嘉靖十三年题准、河南起运、派剩各马房仓、粟米、黑豆。每石、折银五钱。共折银五万一千四百九十六两一钱二分。内扣留三万两、分给
王府、并各卫所官军禄俸月粮。餘仍解部、以备支用
凡差官解纳。景泰四年、令各处粮夫运头、於各仓纳完、通关、俱送户部验过、给付委官、总领回缴。方许管事
○成化十三年奏准、两京农桑夏税绢疋。不及五十疋以上者、俱送该府掌印官、看验堪中。两头尽处俱用色丝间道、填写提调官吏粮裡姓名。用印鈐记。总给府批。各另计开州县绢数、类解交纳。总取无欠长单备照
○弘治三年、令各司府州县、夏税农桑绢疋。务织造紧密厚重、双经双纬。除两头色丝、长二尺外。净织钞尺长三丈二尺。阔二尺。每五十疋、作一束印封。通写看验掌印正官於上。责差额设官员通押经收粮长大户人等、赴部交纳
○七年议准、通行各处抚按官、行令各该所属司府州县。凡有解纳一应钱粮。不拘本折色。当官验收。定与脚价、付应解之人解纳。不许容令势豪狡猾之徒、营求顶解、以致侵欺抵换。违者、经该官吏人等、通併参奏挐问
○十五年议准、各司府起运京边税粮。三千石以上、州县全设者、差佐贰官。裁减者差首领官。各一员、部运。直隶府州、并布政司所属府、仍差通判判官以上官、各一员、分管部运。布政司照旧堂上官一员总督。不及三千石者、革去州县委官。钱粮责付该府州委官带管
○正德九年议准、各府州县部运官、起运京仓粮草。俱令大户、於近京地方、收买本色、雇脚运赴原定仓场上纳。不许交价於揽头、以致勒掯作弊
○十一年、令各处一应钱粮。俱要点差殷实大户解纳。不许市井姦民、并考满吏役人等承揽。违者、从重问拟
○十四年、令各处起运税粮马草、及带部布绢、花绒、麦钞折银、顏料、厨料、户口盐钞等钱粮、总部部运官员。山东、河南、并北直隶、顺天府、俱限本年十一月。南直隶、限本年十二月。浙江、江西、湖广、限次年正月。广东、福建、限次年三月以里到部。违者、依律参问
○嘉靖元年、令
内府监库、凡解纳钱粮、验看真正。俱限十日之内完纳。违者、听巡视科道官参究
○四年、令各处坐派解京粮草等项价银、务要查访京价高低。定拟徵解。到京之日、部运官随时酌处、扣有餘、补不足。每月将扣补过数目、开报户部。事完造册、赴部查对。若有羡餘。要见下落、方许掣批回任。本部各该监收官员、仍严加访察、申明晓諭。不许歇家车户人等通同、高抬时价、靠损小民。违者、从重究治
○万歷元年、令凡遇起解一应钱粮。除阴、医、武职、义民等官、不许滥委。原系民解者、务选殷实大户。原系官解者、务选府州县廉干佐贰官员。酌量地理、定立期限前来。仍一面将钱粮数目、及起程批限月日、先行开报户部。待投文到部、除系侵欺、兴贩、放债者、参送法司、照律从重问拟。及违限未久者、照常送问外。北直隶顺天府、违限二箇月。保定等七府、违限四箇月。南直隶江北各府、山东、河南、山西、陜西、违限六箇月。南直隶江南各府、浙江、江西、湖广、违限九箇月。福建、广东、广西、四川、云、贵、违限一年者。候送纳钱粮完日、系职官、参送吏部、降二级调用。系解户、照常问罪。仍送本部门首、枷号二箇月发落。若已经送纳三箇月不完者、勒限追比。完日参送法司究问。即钱粮全完、照例官拟降调、大户枷号。如有物料麤恶、拣退换补、不系官解作弊者、本部移文彼处官司查究。官解羈候。暂免参送。其在外司府、务要照限严比批单。如过限、即拏家属监比、不得姑息。在京在外。但有揽纳情弊、无分官解棍徒、本部指名参送法司。俱以侵欺问罪。如有司仍前虚文起解及催徵后期、故将批文倒坐年月、致累官解者、许各官解赴部稟首、以凭参究
凡召商买纳。正德八年议准、山东、河南、并直隶各府州县、解到税粮草料价银。除光禄寺、酒醋麵局、供用库等衙门、俱将原来价银、转送自行收买。不必拘定原批数目外。其余仓场、俱收户部。令科道官、估价召商上纳、照数支给
○嘉靖五年、令山东、河南、北直隶、各该司府钱粮。除本色可自运者、听从民便。其徵银到京收买者、听总部官、同部运官、查验银两、暂寄本部。召商照时定价、量添脚费、纳完、给与价银。不许势豪用强包揽、占窝误事
○八年议准、除
内府白粮、照旧收本色。每石加耗一斗。蜡茶等料、每百斤加耗五斤。其餘粮料草束、每年科道官斟酌时估、悉令徵银解部。送赴太仓支收。遇有缺乏、召商照依时估、纳完领价。仍行顺天府、将官较秤斛、给送各科道照??羕较收。其该司府州县、起解钱粮批文、务要明开某项粮、每石徵银若干。草、每束徵银若干。违者、行巡按御史究问
○又题准、今后各仓场粮料草束。徵银解部、召商上纳

边粮

按职掌、凡有军马去处、所需钱粮等项。户部必先查考某处蓄积有餘。某处岁用不给。量其水陆路程、地理远近难易、计其人夫多寡、明白具奏。差官於粮多处所、拨运缺粮卫分支用。今边方所在屯兵、转餉尤急。其粮料本折、有民运。有屯种。有盐引。有京发年例。嘉靖中、虏患频仍、年例发银几三百万。边费浩大、於斯為极矣。至於糴买召纳。收掌支放。各有事例、具载於后凡拨运本色。洪武二年、令户部於苏州府太仓粮储三十万石、以备海运、供给辽东
○四年、令青州府官军、运山东粮储、给辽东定辽边卫
○议准、兰州、凉州、河州、岷州、洮州、寧夏、庄浪、西寧、临洮、甘肃、山丹、永昌等卫、军粮。每岁令西安等府、送纳大路官仓、转运边卫
○二十四年、令兰州、岷州、临洮、寧夏、四卫官军。以平凉、巩昌等府、民纳米麦、对拨供给。其洮州、凉州、河州、西寧、庄浪、甘肃、山丹、永昌八卫、以各府见在仓粮、陆续儹运供给
○二十五年、令海运苏州太仓粮米六十万石、供给辽东官军。下年同
○二十九年、以陜西各府州县民、转运边餉道远。於驛道有军民处置仓。各就近地、计程接递
○三十年令法司将徒流迁徙死罪囚人。先自平凉起、摆到西凉。将运去粮米、就西凉收贮。候摆到甘肃完讫。却从西凉起、摆至平凉接递。每囚二名、共买车一辆、牛二隻、运米四石。后每车一辆、再贴囚人两名共当
○永乐十年、令陕西巩昌、临洮等府税粮、以附近府县民运纳。兰县抵甘州。每五十里、设一站。令囚人、及官军转递
○十三年、发山东、山西、河南、及凤阳、淮安、徐、邳等处、民丁十五万。运粮赴宣府。各给行粮脚价。仍免差役一年
○二十年、令各府州县民运边粮者、各免差一年
