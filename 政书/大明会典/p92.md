<!-- { "loadSidebar": true } -->
○十九年、令仪真淮安批验所运盐客商、不拘官军民、俱依法掣割。其割没餘盐、除放支南京各衙门食盐外。巡盐御史按季督同运司掌印监掣等官、变卖时价、类解户部
○弘治二年、令各处秤掣引盐、止许批验所官。若本所无官、方委运司官。有司不许干预

○正德二年、令四川万县等处抽掣盐银、自本年為始、每年会算类解户部。仍将一年收过银数、造册送部查考
○五年、令以后商人支盐出场、必待秤掣之后、量地远近、定与水程。引随所在官司卖过即缴。不许过违一年之上
○九年奏准、各运司遇割没餘盐、巡盐御史、督同运司、从公估卖。或听本商纳价。年终类解太仓银库、以济边用
○十四年、令各运司今后割没餘盐、不拘多寡、俱令本商照依时估、纳银中卖。量加火耗、以资解人路费。若本商乘机夹带、贿通官吏、不行尽数掣割者、船盐没官、官吏坐以枉法赃罪、照例问遣
○嘉靖二年议准、以后两淮运司、割没私餘盐斤。淮南、每引价一两。淮北、每引价八钱。俱存留变卖银两解部、接济边储
○四年、令各运司掣割私餘等项盐价、但积至一十万两、即便类解。年终将解过次数、申报户部查考。不许那移侵欺
○十五年、令山东长芦二运司、召商报中先年割没入官引盐。及中支未尽残盐。定价有差
○二十一年题准、今后割没餘盐、许令变价解部、不拘本商别商、遇有见在盐价、即与中纳。如有势豪占中者、听巡按御史参奏重治
○四十五年题准、该掣盐引、每引五百五十斤外、附带餘盐二十二斤。淮南、定价一钱一分。淮北、九分。以补原割没本银无扣之数。此外若多餘盐、照旧一分一斤割没
○又议准、长芦山东二运司、商人报中引盐正餘外、有一包多重二十斤、纳银一钱。百斤以上、依旧问徒、没盐入官。若於一包正数外夹带重百餘斤、积至二十包而重二千斤者、照例发遣。其有包数更多、积算至二千斤者、止照常例割没问徒
○隆庆二年议准、商人割没盐斤、免其重罚。积算至五百五十斤、令照近日拟定引价纳银。及该盐关引起(□氐)賑济挑河等银、就将运司收买官引、给与一道、以便照盐发卖。若有分外多綑大包者、每斤罚银三分。所收银两、与同餘盐银、一併解部
○六年题准、南京石灰山关、每年差事简御史一员、专管掣验。一年定以四掣。每仲月、巡盐御史委官稽船封引、督批验所催船登册、务限季月末旬、赴关听掣
○万历四年题准、长芦割没盐、商人完纳不前、每没四十斤、定银一钱。令本商自行上纳
○又题准、两淮巡盐、及南道御史、以后每季掣盐、以孟月二十日开价分卖。仲月二十日封引。季月二十日到关、如期验放。若奸商观望、故违前期者、不准续卖。及到关违时者、亦不准放
○九年题准、南京户部添委王事一员。每遇石灰山关盐商到日、与盐政道御史齐诣公所、眼同掣验。如御史不到、主事不得行事。主事不到、御史不得开关。其主事以四季為满、另委更替
凡盐禁。洪武二十七年、令公侯伯、及文武四品以上官、不得令家人奴僕行商中盐、侵夺民利
○宣德五年、令往来内官内使官军人等、夹带私盐者、许应捕官军人等盘拏
○九年、令各处运司、并盐课司、但有客商夹带私盐者、原支引盐、俱没入官
○十年、令各处总兵镇守。及沿河捕盗锦衣卫官。监察御史。浙江等布政司、直隶府州县、各巡按监察御史。及按察司官。俱设法缉捕私盐。如巡检司捉获私盐者、准作事蹟。若虽获盗而不获私盐者、不准陞用。其各处军官纵令家人兴贩者、家人问罪、正犯发本卫充军。若所管旗军餘丁兴贩者、该管官旗、一体坐罪
○正统元年、令处有首获私盐者、盐入官、以钞照时值给赏
○三年、令贩卖私盐军民人等、有能捕获百斤以上、至二千斤以上為止。每盐一斤、赏钞一贯。其近海近场穷军贫民、有以肩挑易米者、不必具奏。径自问结
○景泰元年、令各运司提举司、及所属盐课司、原有山场滩荡、供採柴薪者、不许诸人侵占
○三年奏准、淮浙山东长芦运司、收到客商退引、按季类解。福建、河东、陜西运司、并四川、云南、广东、灵州、小盐池等盐课提举司、年终类解。俱开客商某、於某年月日支出官盐若干、发卖某行盐地方。及某月日缴到。及已缴若干。未缴若干。其有沉匿在库通同库役人等、转卖影射私盐者、照私盐榜例问罪
○四年奏准、凡诈冒代支引盐者、发边卫充军
○七年奏准、凡势豪军民人等、聚眾兴贩私盐者、径解兵部、发铁岭卫充军。其巡捕巡司官兵人等、受财故纵、及令军兵用强护送者、罪亦如之
○成化二年、令军民人等、有驾使遮洋大船、摆列军器、兴贩私盐者、边卫充军
○三年奏准、凡越境夹带兴贩官私盐、至二千斤以上者、不拘军民舍餘、俱充军。舍餘係腹里者、发边卫。係边卫者、发铁岭卫。其经过官司、及四邻里老、俱照例问罪
○四年、令内外官员之家、不许占中盐引。其报中客商、引数不许过多、并转卖与人、及听人包揽。如违、在内从户部并户科参奏。在外从巡抚巡按等官究治
○奏准、马快粮船夹带私盐二千斤以上者、民、发附近卫、军舍餘丁、发边卫、原係边海卫者、发辽东铁岭卫、各充军
○五年奏准、贩卖私盐、但係驾使多櫓快船、摆列军器、及聚至五隻以上者、不能见获、许根访的确坐址姓名、告官挨拏。追取船隻军器入官。俱照三年例问发
○七年、令两淮乡村灶户、所在有司、连家小发遣各场煎办。不许冒名代替、及卖放逃回
○十三年、令沿河军卫有司、应该巡捕官兵。止许缉捕本处地方私煎私贩、及窝藏寄囤者。不许拘留马快运粮船隻、扰军误事。其运粮并马快回船、照旧於临清仪真二处、委官搜检。不许仍前乘机偷抢盘缠食米等项。违者拏问
○奏准、内外官员、凡坐马快船隻、如有夹带私盐、不分有无知情、俱照例问罪。各粮船夹带私盐、该管指挥千户等官问罪、减半给俸

○十七年奏准、西安府人民、不许兴贩灵州盐课
○十八年、令巡捕官员、兴贩私盐至二千斤以上、发边卫充军
○十九年、令客商典当引目与人、名為伙支。或典卖有势之人、名為卖支。及以假引卖与商人、冒顶真引、并以旧引转赁与人、影射私盐者。俱问罪。引目盐货入官
○又令客商偽造印引、诡名货卖者、梟首示眾。久住盐场、拨置害人者、递发原籍当差
○又令客商派定场分、守支完、即打引出场。若无见盐者、止许於本场买补。若将已完盐课、捏作未完遗留空引、侵盗影射私盐者、盐货价钱并入官。官吏纵容、以枉法论
○二十一年奏准、各运司提举司盐课、但有奏讨、许户部并科道官纠举治罪
○弘治元年、令各处军卫捨餘兴贩私盐、该管官通同纵容者、问罪。革去见任
○二年、令两淮运司、於各盐场、每总催一名、出通关一纸。编立内外号簿。用印鈐盖。责付分司发各场。如遇总催名下、并该管盐课纳完、分司官查算归併仓口、别无亏欠、方照名填缴。仍委官覆盘。不许指仓指囤、通同捏作亏折。如违、该场分司总司官吏、总催、委官、俱发边远充军。户部该司、仍立该年盐课文卷一宗。已完未完、按季照刷。户科立上下半年註销添销之法、查考各运司提举司、以每岁办完盐课实数、年终造册奏缴。即差吏赴户科註销
○又令各商给领引目、自出司到场之日為始、中多者、不过一十五年。中少者、不过十年。俱依期支尽、起离本场。若故意迁延、过违年限、倚住害人者、依律问罪。仍照占中卖窝事例发落。未尽盐引没官。其势豪灶户发卖私盐、及勒掯该支客商者、私卖之数、尽追入官该支之数、立限给商。仍各治以重罪
○又奏准各处商人、齎仓钞赴运司告投派场关支、该场不许阻滞。违者治罪
○八年奏准、客商军捨人等、敢有货卖私盐、及於
亲王之国收买私盐、买求跟随军捨人等夹带、及军捨人等私自买者、保人并牙保、依律例发落。盐入官。干碍本府辅导官员、一体参问。若各该地方官员、纵容越过者、听户部参究连坐
○令两浙运司灶户、若事故例当新僉者、止许府县查补。照例纳银。滷丁事故、方许运司勾充。俱各明立簿籍查考。其场官催目人等、敢有将银课改作盐课、灶户捏作滷丁、一概朦朧勾扰者、俱问以枉法赃罪
○十三年奏准、客商收买餘盐、买求掣挚、至二千斤以上者、照私盐例发遣。经过官司纵放、及地方火甲裡老知而不举、各治以罪。巡捕官员乘机兴贩、至二千斤以上、亦照前例问发。其豪强盐徒、聚眾撑驾大船、张掛旗号、擅用兵仗响器者、巡捕巡盐官兵、寻访擒捕。若拒敌杀伤人命者、俱梟首示眾。各处盐场无藉之徒、号称长布衫、赶船虎、光棍、好汉等项名色。把持官府、诈害客商、犯该徒罪以上、及再犯杖罪以下、俱发边卫充军。凡偽造盐引印信、贿嘱运司吏书人等、将已故并远年商人名籍、中盐来歷、填写在引、转卖誆骗财物。為首者、依律处斩外。其為从、并经纪牙行、店户、运司吏书、一应知情人等、但计赃满贯者、不拘曾否支盐出场、俱发边卫充军
○令各
王府、不许奏讨食盐。其织造官、有奏讨引盐、越境货卖者、听户部并户科论奏治罪
○又令逃灶窝隐豪民之家、三箇月不出。豪民发充灶丁。灶户问罪。邻佑不举、所司占吝不发、一体治罪
○十四年议准、今后商人关支引盐、务照旧例、每引二百斤。掣出斤重有餘、即将商人依律问罪发遣
○令两淮行盐地方有司、凡遇商人运到引盐、即拘告报数目。卖毕、追收退引。按季缴送运司。听巡盐御史年终通查具奏。如有不缴、至五千引之上者、该府州县官、听本部参奏问罪
○十六年奏准、织造?疋、再不许奏讨盐价。违者、许该部该科论奏
○令两淮运司、今后各场盐课、先要辨验灶丁日逐纳盐。若有泥土、不许收受。係官吏总催插和抵数那补、开发附近卫分充军。分管官不行用心辨验者、事发一体治罪
○十七年议准、盐场先将该年正课纳完。剩有盐斤、方许各商买补。正课未完、就将盐斤先买装出者、灶商一体治罪、额办盐课、除年例供应各项食盐关支外、其餘要如法收积。听候各边商人关支。但有势豪之家、仍前奏讨买补、侵夺商利、阻坏盐法者。奏词立案。仍听户部及科道官论奏。治以重罪
○十八年
詔、各该巡盐巡按御史、从实查理内外势要奏讨奏买各项盐斤。未支掣者、俱各住支还官。今后行盐各照地方。不许越境贩卖
