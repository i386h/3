<!-- { "loadSidebar": true } -->
凡犒赏将士。嘉靖三十二年、令各边将官、见在京营者、每月给米五石、养赡家口。在京军官、不许混支
○又奏准、户部徵收京营草场子粒银两、共一万三千五百两有零。今后每年徵解兵部贮库。按季听戎政大臣印信手本到部、关支前去、赏军等用。按季将收放数目、填造文册、一样二本。一送兵部。一送科道查考
○四十三年议准、边方调赴京营、管领家丁千总等官、许於节年官军逃故扣除粮内、月支米三石、战马料草、於扣省料内支给
○隆庆二年题准、戎政大臣将营中各项银两、仍入库收贮。就於营操官内、选择廉干者一人、专司其事。凡遇犒赏公费、量数给发。其桩朋银两、依期呈报戎政衙门贮库。季终、差官类解太僕寺库。仍置文簿、付本官收掌、逐一登记钱粮。如有侵渔、听巡视科道不时参论
○五年题准、营中子粒银两、俱要责令该管官员、赴巡视科道官掛号、方许支用、有那借隐匿者、听科道官参究
凡营马查点。宣德九年、
命兵部官同御史给事中、点视征操马匹。借点、及借与者、共追马一匹。马无见在、及隐瞒不报者、查追。仍勘其冒支草料、加倍追纳
○嘉靖元年题准、拐马在逃官军、俱限一月以里出首、免其送问、发营差操。如限外出首、及被挨拏到官、俱送法司问罪。初犯再犯、及原拐马见在者、俱照旧责打发落、官免降级。若三次以上、及原拐马或饿死、或变卖者、不分官军、俱照旧例、京卫调外卫、外卫调边卫、追马完日、官降一级、於见调卫所、带俸差操、不许管军管事。事故之日、子孙听回原卫、袭替祖职。若官军偶因马匹病死、慛追桩银、及隻身患病、无人告官者、勘实照常发落
○十三年题准、团营马匹、令兵部差官、会同科道通查三大营贫军所领之马、一一交与得过营军领养。除上臕中臕、听其自养外。其无臕之马、行点军科道等官拣出、留家调养一两月后、验有臕者、免其会餧。仍严禁餧糟、若被两邻告发、或在营验出、皆送法司问罪
○三十年议准、
令太僕寺少卿、每月三次赴教场点验各营马匹。分别三等。上臕、中臕者、听令领养。无臕马匹、责治本军。其副参佐击坐营号头把总等官、务要严督各军、禁革剋削草料、雇借骑驮等弊。年终、照例以百匹為率、倒失十匹以上者、该营官送问。七匹以上者、罚治。全无倒失者、量加犒赏。其桩朋银两、照例按季造册送部、查算明白、用印鈐记、转送户部临仓扣粮
○万历三年题准、太僕寺调取寄养马、转行提督京营马政少卿、会同兵部委官、公同兑给缺马官军领骑。完日、将兑给过马匹毛齿、官军姓名、造册呈部查考。仍行总督大臣、查照原议、每年终、行令各营将领、备查缺马数目、造册送部、以凭行寺补给。永為定例
○四年题准、每上半年於住操之时、看验一次。下半年於印烙之时、照旧规稽查。通行部寺科道各官、会同五军巡捕等、各营马匹、通行检验一次。瘠损者惩治。老弱者变卖。屡惩不悛者、转兑别军、本军从重究治、以示惩戒。该寺仍将验烙过各项马匹数目、造册奏缴。青册送部查考
凡营马、草料。嘉靖七年议准、京营将官、本身暨征马匹、按月关支料草各一分
○十三年题准、团营马匹、
敕令户部将存操马匹、再添三箇月草。下场马匹、再添六箇月料、三箇月草。通融放给、以彀一年之用
○二十一年题准、将二官厅、并十二营马匹、除冬春料豆、本折照旧关支外。其夏秋料豆、原议本折关支、内折色每石量增银五分、共银三钱。草束、除本色照旧关支外。其餘该支折色之月、量增银五分、共银三钱、按月关给

将军营

锦衣卫侍卫将军、自為一营。遇下班之日、照例操练、从管领侍卫官提督。其例具后
计开见在营官勇士
坐营指挥四员
勇士五千四百三名
凡大汉将军选补。弘治四年奏准、锦衣卫大汉将军、务勾一千五百名。若缺五十名、方许开申选补。其将军、务要身长五尺三寸以上、力胜三百五十斤、及无恶疾体气过犯、不係正军、及犯极刑之家、方许收用
○近例将军有缺、锦衣卫堂上官、会同科道官、并管领将军官选补
○又例、大汉将军官旗、五年一次、兵部锦衣卫堂上官各一员、会同兵科都给事中、并管领将军官拣选去留。内千百户有缺、就行照例推补。大汉将军有缺、除将先年选定者挨补外。如随伍将军、有体貌魁伟、特出眾人之上、得超补见缺凡将军替补。嘉靖三年议准、将军上直侍卫年深、授有官职者、事故之日、许令嫡亲儿男、查照旧例继补。其餘将军事故、止许收充校尉一辈。不许将房族人等收补
○二十四年题准、选退将军儿男、查係应役十年以上者、许充校尉。不及年分者、止与力士。著為定规
○二十七年题准、选退将军儿男、改充力士者、照校尉例、止许补当一辈
○万历二年题准、锦衣卫将军、千百户、侍卫三十年以上者、儿男许替冠带总旗。将军侍卫二十年以上者、许替校尉。二十年以下者、止与力士。俱止准一辈。其应役三年五年、照旧查革。永行遵守
凡将军清查。嘉靖九年、令兵部锦衣卫堂上官各一员、会同兵科都给事中、清查见役将军。若有虚冒买閒等弊、具奏处治
凡将军在逃。正德七年奏准、在逃三箇月以里、不曾拐马、许其首復。拐马者、调卫。若过限外、不许首復原役

四卫营

腾驤左等四卫勇士、军人、餘丁、别為一营。从御马监官提督操练。其坐营等官、并於四卫指挥等官推选。其初以处迤北回还者。后多以买马投役。弘治末年、奉命清查、冒滥顿减。正德间、渐增至一万五千。嘉靖初、特定额数、為五千四百三名。除随
驾摆列、例用五千三百三十名。其餘以备逃亡事故之数。后该监累乞收补、不允。命仍照初例、如数补足原额。不许违
旨奏扰。至今遵守云
计开见在官军
坐营指挥四员
官舍旗军六千五百四十九员名
凡军士收补。宣德九年、令凡迤北走回军餘民人、俱收充御马监勇士
○成化年间、令兵部秀官一员、验军食粮。凡在京各监局、并四卫勇士军人、俱要审验著实、方许食粮
○十九年、令腾驤四卫军士户绝、例不清勾。若户丁告补者、查无诈冒、方许收役
凡军士清查。弘治十八年、令兵部侍郎、会同科道官、清查四卫军士。今后、遇有进充、及补役、復役、俱有兵部审勘验发、方许收粮。如有作弊、本身、并该管官旗、问调南方极边卫分
○正德十六年
詔、四卫勇士、除弘治十八年经兵部科道清查、见役正数、并事故外。其餘诡名冒籍、未经裁革、仍又夤缘回卫、虚掛名额者、各照原拟、军发原卫、民丁发在京缺军卫分、各充军役、食粮差操。以后勇士替补、照例开送兵部委官处验过、方许收粮
○嘉靖八年奏准、清查过四卫勇士、备行该监、并腾驤左等四卫、将应存留者、照旧食粮差操。内有年老无子、身终之日、即与开除名伍。应候缺者、如遇事故缺伍、除迤北回还亲生子除勘无违碍、径令替补外。其餘进充勇士、缺至十人之上。该卫即申兵部知会。先儘见故子孙方许将候缺人役、开送兵部验军主事、从实拣选年力精壮者、照名充补、俱止终本身。如候缺人役、充补已尽、又有事故缺伍、仍照前例、再行拣选收用。其应该革退、若愿投军者、行委验军主事、验係壮丁、查发缺军卫所充军。仍送神机三千五军等营操备
○又议准、腾驤左等四卫官旗勇士军人、行点军科道官、照例点闸
○三十年议准、将四卫营军士、通行查勘。有影射占役者、尽数退出、赴营操备。诡名冒粮者、悉行裁革。有马军人倒失马匹、照三大营军士、一体追纳桩朋银两
○四十三年议准、行御马监太监、将应操军士、如法训练。果有成效、听兵部将原缺人役、陆续验补。桩朋子粒钱粮、仍听科道查理
○隆庆元年题准、腾驤等四卫勇士、查照嘉靖八年事例、请
敕兵部侍郎、会同御马监、巡视京营科道、逐一清查、不许诡名顶替、虚糜粮食
○万历二年议准、各营见操军勇、务令一一著伍。影射者、听巡视科道参究
凡军士拨役。嘉靖八年奏准、御马监役使军伴勇士。掌印太监、拨与五十名。内勇士十名。军伴四十名。坐营太监、每员三十名。内勇士六名。军伴二十四名。僉书太监、每员十八名。内勇士四名。军伴十四名。左右少监、每员十二名。内勇士三名。军伴九名。左右监丞、每员十名。内勇士二名。军伴八名。坐营都指挥、每员止军伴十名。典簿、并不僉书太监、每员军伴六名。不僉书左右少监、并把总指挥、每员军伴五名。不僉书左右监丞、每员军伴四名。掌司房长随内使、每员军伴三名。内官长随、内使、奉御、每员军伴二名。长随内使、并管队官、军伴一名。前项勇士军伴、俱行兵部验军主事、查照议定名数、就行腾驤左等四卫、拨与应用
凡营官推补。嘉靖四十三年议准、行御马监太监、将四卫营中军坐营等官、从公推举
○万历二年议准、勇士四卫二营、各裁坐营官二员。止选留二员、令其统领开操。除直宿外、餘日著实训练
○三年题准、四卫营坐营官缺、推补原属兵部、於四卫指挥等官内选用。其御马监官、止提督操练、不得干预。止听其开具相应官员、送部查访、疏请。如或不堪、听於京营大号头中军千总、及京卫掌印官内、另选廉干官、照缺推补

大明会典卷之一百三十五
大阅

古者大阅以讲武事。盖安不忘危之意。
国初
车驾亲征、则随地阅武。宣德正统间、或阅於近郊、於西苑。然不著令。隆庆三年、因辅臣建议、於三大营教场举行。万历九年
上亲大阅、一如隆庆中故事。今具列焉
隆庆二年题准、营兵骄惰、宜设法训练。自隆庆三年為始。於冬季农隙之候、恭请
圣驾亲临阅视。甄别将官、考校军士、以為黜陟赏罚
○又题准、
圣驾阅武之日、三大营官军、俱先期在营拱候。内选有马战兵二千名、委官四员分领、前导后随。候入教场、仍以次各入营伍。其守门摆队官军、於城守备兵巡捕、并锦衣卫镇抚司军拨用。仍先请
命文武大臣、总理提督各该守门内外官军。每门添差京堂一员、锦衣卫千百户一员、废弃将官一□监守。至日、三大营马步官军除城守围宿外、其餘战兵十枝。车兵十枝。照常演阵毕。请
旨阅射。公侯駙马伯、锦衣卫官、及副参游佐坐营号头。中军千总等官、俱於
御前、较阅马步箭。马上、人各三箭。步下、人各六箭。其鎗刀火器、各量取一队试验。其把总以下、及家丁军人射箭等项、令府部大臣四员、於神枢神机各厅、分投校阅。差御史四员、兵部司官四员、公同监箭。次日、各官将校阅过等第具奏
