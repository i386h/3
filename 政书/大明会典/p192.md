<!-- { "loadSidebar": true } -->
凌霄门外。降舆。入门内。太常寺卿跪奏
神御位奉安讫。导引官导
上至
玄极门内、由集真门入、至左陛。内赞对引官导
上由左门入。就位。典仪唱迎
帝神内赞导
上由中陛登臺、至香案前。上香。復位。四拜。典仪唱奠帛。行初献礼。内赞导至
御案前。献帛。献爵。诣读祝位。读祝。行亚献终献礼。典仪唱送
帝神。奏四拜。奏诣望燎位。礼毕。
上回宫
祝文
元旦
维　年　月　日
嗣天子臣御名敢昭奏於
皇天上帝。曰、适维斯辰、节当元旦。岁时所重。爰奉典常。祗对
皇穹。仰瞻拜
祀。祈垂
洪造、大赐亨丰。臣无任瞻奉之至。谨奏
万寿圣节
维　年　月　日
嗣天子臣御名谨昭奏於
皇天上帝。曰、臣以昧愚微资、上叨
帝心简在。报称无由。稔诸愆戾。今日臣生之辰、祗申叩拜。仰祈我
天慈
俯垂赐鉴。伏望
降歆。益大
生生之仁。均囿民物於康和福寿之域。臣下情不胜瞻对之至。谨奏

大明会典卷之八十五
社稷等祀
太社稷

国初、以春秋仲月上戊日、祭
太社
太稷、异坛同壝。
太社、以后土勾龙氏配。
太稷、以后稷氏配。每献礼。先诣
太社及配位坛献毕。次诣
太稷及配位坛。临祭遇风雨、则於
斋宫望祭。洪武三年、於坛北建
享殿、又北建拜殿、各五间、以备风雨行礼。十年、改建
社稷坛於
午门外之右。先是社主用石、高五尺、阔二尺、上微尖、立於社坛、半埋土中、近南向北。稷不用主。至是埋石主於社稷坛之正中、微露其尖。仍用木為神牌、而丹漆之。祭则设於坛上。祭毕、贮库。坛设
太社神牌居东、
太稷神牌居西、俱北向。奉
仁祖神牌配神、西向。而罢勾龙后稷配。自奠帛至终献、皆同时行礼。洪武三十一年、更奉
太祖配神。永乐中、北京
社稷坛成。位置陈设、悉如南京旧制。洪熙后、奉
太宗同配。嘉靖九年、遵初制。
太社仍以后土勾龙氏配。
太稷仍以后稷氏配
洪武二十六年初定仪
一斋戒 【与祭　太庙同】
一告庙。正祭前二日用祝文酒果於
奉先殿告请
仁祖配
社稷 【祝文与大祀同】
一省牲 【与　太庙同、牛三。羊三。豕三。鹿一。兔二】
一陈设
太社 【在东北向】
犊一　　　羊一　　豕一　　豋一
鉶二　　　籩豆各十二　　　簠簋各二
帛一 【黑色】 　　　玉用两圭有邸
太稷 【在西北向】
陈设同
仁祖配位 【在东西向】
陈设同 【无玉】
共设酒尊三、爵九、篚三、於坛西北、东向。祝文案一
一正祭。典仪唱乐舞生就位。执事官各司其事。导引官导引
皇帝至御拜位。内赞奏就位。典仪唱瘞毛血。迎
神。奏乐。乐止。内赞奏四拜。 【百官同】 典仪唱奠玉帛。行初献礼。奏乐。执事官各捧玉帛爵献於
神位前。读祝官取祝跪於
神位左。内赞奏跪。典仪唱读祝。读讫。进於
太社神位前。内赞奏俯伏、兴、平身。 【百官同】 乐止。典仪唱行亚献礼。奏乐。执事官各捧爵献於
神位前。乐止。典仪唱行终献礼。 【仪同亚献】 太常卿进立於坛西、东向。唱赐福胙。光禄司官捧福胙自
神位前、由正门左出、至
皇帝前。内赞奏跪。奏搢圭。光禄司官以福酒跪进。内赞奏饮福酒。光禄司官以胙跪进。内赞奏受胙。出圭。俯伏兴平身。内赞奏四拜。 【百官同】 典仪唱彻饌。奏乐。执事官各诣
神位前彻饌。乐止。典仪唱送神。奏乐。内赞奏四拜。 【百官同】 乐止。典仪唱读祝官捧祝、进帛官捧帛、掌祭官捧饌、各诣瘞位。奏乐。内赞奏礼毕
一祝文
维洪武　年　月　日
皇帝御名敢昭告於
太社之神。
太稷之神。惟
神赞辅
皇祇。发生嘉穀、粒我烝民。万世永赖。时当仲春、秋、礼严告祀、报谢、谨以玉帛牲齐粢盛庶品。备兹瘞祭。以
皇考仁祖淳皇帝配
神。尚
享
一乐章
迎神 【广和之曲】
予惟土穀兮造化功。為民立命兮当报崇。民歌且舞兮朝雍雍。备筵率职兮候迓迎。想
来兮祥风生。钦当稽首兮告拜年丰
初献 【寿和之曲】
氤氳气合兮物遂蒙。民之立命兮荷阴功。予将玉帛兮献微衷。初斟醴荐兮民福洪
亚献 【豫和之曲】
予今乐舞兮再捧觴。愿
神昭格兮军民康。思必穆穆兮灵洋洋。感厚恩兮拜祥光
终献 【熙和之曲】
干羽飞旋兮酒三行。香烟繚绕兮云旌幢。予今稽首兮忻且惶。
神顏悦兮霞彩彰
彻饌 【雍和之曲】
祖陈微礼兮
神喜将。琅然丝竹兮乐舞扬。愿祥普降兮遐邇方。烝民率土兮尽安康
送神 【安和之曲】
氤氳氤氳兮祥光张。龙车凤輦兮驾飞扬。遥瞻稽首兮去何方。民福留兮时雨暘
望瘞 【时和之曲】
捧餚羞兮诣瘞方。鸣鑾率舞兮、声鏗鏘。思
神纳兮民福昂。予今稽首兮谢
恩光
嘉靖九年更定仪
一前期二日、太常寺卿同光禄寺卿
面奏省牲如常仪
一陈设。
太社居东、北向。
太稷居西、北向。
后土勾龙氏居东、西向。
后稷氏居西、东向。陈设并如旧制。惟帛、春用告祀。秋用礼神
一正祭。
上乘舆由西闕门入、至坛北门东、降舆。导引官导
上由右门入、至具服殿。
上具祭服。导引官导
上由拜殿右门出。典仪唱乐舞生就位。执事官各司其事。
上至御拜位。内赞奏就位、
上就位。典仪唱瘞毛血、迎神。乐作。内赞奏陞坛。导
上至
太社神前。奏跪。奏搢圭。奏上香。司香官捧香跪於
上左、
上三上香。内赞奏出圭。导
上至
太稷神前。 【仪同】 奏出圭。奏復位。太常卿上配位香。乐止。奏四拜。 【传赞百官同】 典仪唱奠玉帛、行初献礼。乐作。执事官捧玉帛爵於
各神位前、跪奠讫。乐暂止。内赞奏跪。 【传赞眾官皆跪】 典仪唱读祝。读祝官跪读讫。乐復作。奏俯伏兴平身。 【传赞百官同】 乐止。典仪唱行亚献礼。乐作。执事者捧爵於
各神位前、跪奠讫。乐止。典仪唱行终献礼。乐作。 【仪同亚献】 乐止。太常卿於坛左东向立、唱赐福胙。内赞奏跪。
上跪。奏搢圭。光禄卿捧酒跪於
上右。内赞奏饮福酒。
上饮讫。光禄官捧胙跪於
上右。内赞奏受胙。
上受胙讫。奏出圭。俯伏、兴、平身。奏四拜。 【传赞百官同】 典仪唱彻饌。乐作。乐止。典仪唱送神。乐作。奏四拜。 【传赞百官同】 乐止。典仪唱读祝官捧祝、掌祭官捧帛饌、各诣瘞位。乐作。捧祝帛饌官过
御前讫。奏礼毕。
上至具服殿易服。还宫、
一祝文 【称嗣天子　　及　　后土勾龙氏　　后稷氏配神餘并同】
一乐章 【仍旧】
太社稷祭祀图　 【北向】
（见图）
太社稷陈设图
（见图）

帝社稷【今罢】

嘉靖十年、
上命於西苑空閒地、开垦為田、树艺五穀。建
帝社
帝稷坛。坛址高六寸、方广二丈五尺。甃以细砖。实以净土。繚以土垣。北為櫺星门、高六尺八寸、广五尺八寸。
神位以木為之、各高一尺八寸、广三寸。题曰
帝社之神。
帝稷之神。俱朱漆质、金书。坛之南、置石龕以藏
神位、高六尺、广二尺。坛之西、為祭器库、乐器库。坛之北、树二坊以表之、曰
帝社街。每岁以仲春秋次戊日、
上躬行
祈报礼。如次戊在朢后、则以上巳日。临期、
命文武大臣十二员陪拜。隆庆元年议罢
一前期四日、太常寺奏斋戒
一前期一日、太常寺奏省牲
上亲填祝版於
文华殿
一陈设
帝社
牛一　　　羊一　　豕一　　豋一
鉶一　　　籩豆各八　　　　簠簋各二
帛一 【玄色、春用告祀、秋用礼神】
帝稷
陈设同
一正祭。是日辰刻、
上具皮弁服。乘版舆、至豳风亭东、降舆。导引官导
上至櫺星门内。典仪唱乐舞生就位。执事官各司其事。
上至御拜位。典仪唱迎神。乐作。内赞导
上陞坛、至
帝社、
帝稷香案前、各三上香。奏復位。乐止。奏两拜。 【通赞陪拜官同】 典仪唱奠帛、行初献礼。乐作。执事者捧帛爵於
各神前、奠讫。乐暂止。奏跪。
上跪。 【通赞同】 内赞赞读祝。读讫。乐復作。奏俯伏、兴、平身。 【通赞同】 乐止。典仪唱行亚献礼。乐作。乐止。唱行终献礼。乐作。乐止。唱彻饌。乐作。乐止。唱送神。乐作。
奏两拜。 【通赞同】 乐止。典仪唱读祝官捧祝、掌祭官捧帛饌、各诣瘞位。乐作。奏礼毕。
上至豳风亭易服。还宫
一祝文
维嘉靖　年岁次　月　朔　日
嗣天子御名致告祭於
帝社之神。
帝稷之神。春云秋云时当务农之期、万宝告成、庸修恆祀。特兹告祈。报谢。惟
神歆鉴。俾五穀皆登、万方咸永福予民、万世攸赖。尚
享
一乐章
迎神 【时和之曲】
东金风兮地脉以融。首务万宝以充。忻成兮稼穡之工。祀
神於此兮苑中。愿来格兮慰予衷
初献 【寿和之曲】
神兮临止。礼荐清醇。菲币在笥。初献式遵。神其鉴兹。享斯藻苹。我祀伊何、祈报是因。神兮锡祉。财阜吾民
亚献 【雍和之曲】
二觴再举。申此慇懃
神悦兮以纳。祥靄兮氤氳
终献 【寧和之曲】
礼终兮酒三行。喜茂实兮稷黍粱。农事待兮丰康。予稽首兮以望
彻饌 【保和之曲】
祀事告终。三献既周。彻之罔迟。惠注田畴。迓以休貺。庇兹有秋
送神 【广和之曲　望瘞同】
耕耨伊首、告就、力事豆籩。粢盛赖之、於此大田。予将以祀。
神其少延。愿留嘉祉、副我洁虔。肃驾兮云旋。普予兮有年
帝社稷祭祀图　 【北向】
（见图）
帝社稷陈设图
（见图）

神祇【今罢】

国初、建山川坛於
天地坛之西。正殿七间、祭
太岁风云雷雨五岳五镇四海四瀆钟山之神。东西廡各十五间、分祭京畿山川春夏秋冬四季月将及都城隍之神。坛西南有先农坛。东有旗纛庙。南有耤田。洪武二年、封京都及天下城隍神。三年、正岳镇海瀆城隍诸神号合祀太岁月将风云雷雨岳镇海瀆山川城隍旗纛诸神。又令每岁用惊蛰秋分各后三日、遣官祭山川坛诸神。是日、
上皮弁服、御奉天殿、降香。中严坐殿上、献官復
命。解严还宫。七年、令春秋仲月上旬择日祭。未几、以诸神从祀南郊、省春祭。十年、令中七坛
上亲行礼。餘以功臣分祀。永乐中、建山川坛、位置陈设、悉如南京旧制。惟正殿钟山之右、增祀天寿山神。嘉靖八年、令以每岁孟春、及岁暮、特祀
太岁月将之神、与享
太庙同日。凡亲祀山川等神、皆用皮弁服行礼、以别於
郊庙。九年、更风云雷雨之序曰云雨风雷。又分
云师雨师风伯雷师以為天神。
岳镇海瀆钟山天寿山京畿并天下名山大川之神以為地祇。每岁仲秋中旬、择吉行报祭礼、同日异时。而祭城隍神於其庙。十年、建
天神
