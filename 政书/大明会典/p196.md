<!-- { "loadSidebar": true } -->
祖宗兮永慕哉。冬祫是举兮希鉴歆。小孙恭迓兮捧素裁
初献亚献终献 【同立秋】
彻饌 【雍和之曲】
冬烝是举。俎豆维丰。三献既问、
圣灵显容。小孙时思恩德兮惟怚
还宫 【同立秋但改尝祫為烝祫】

大明会典 庙祀二

大明会典卷之八十七
庙祀二
祫祭

国初、以岁除日祭
太庙、与四时之祭合為五享。其陈设乐章并与时享同。
累朝因之。弘治初、既祧
懿祖。始以其日奉祧
主至
太庙、行祫祭礼。先期遣官祭告
太庙。又遣官祭告
懿祖于祧庙。告俱用祝文酒果。告毕、太常寺设
懿祖神座于王殿西向。至日祭如仪。嘉靖十年、祧
德祖、罢岁除祭。而以季冬中旬行
大祫礼。太常寺设
德祖神座于
太庙正中南向。
懿祖而下、以次东西向。十五年、奉
懿祖
熙祖
仁祖
太祖神座皆南向。
成祖而下、东西向。陈设、乐章、祝文、皆更定。而先期遣官祭告如前。二十四年、罢季冬中旬大祫。并罢祭告。每遇岁除祫祭、位次如十五年之制。祝则自
德祖而下、备列
帝后諡号。而祝文及陈设乐章并如旧。二十八年、復祭告仪、今备著焉
国初岁除祭
太庙祝文
维洪武　年　月　日
孝玄孙皇帝御名敢昭告于
高曾祖考四庙太皇太后。　时当岁暮。明旦新正。谨率群臣、以牲醴庶品、恭诣
太庙、用申追慕之情。尚
享
弘治初祫祭祝文
太庙祭告
维　年　月　日
孝玄孙嗣皇帝御名谨遣某官敢昭告于
入庙太皇太后。
皇考宪宗纯皇帝。　兹者岁暮、特修祫祭之礼。恭迎
懿祖皇帝同临享祀。伏惟
鉴知。谨告
懿祖祭告
兹者岁暮恭于
太庙举行祫祭之礼。祗请
圣灵诣
庙享祀。特申预告。伏惟
鉴知。谨告
太庙祫祭
时当岁暮、明旦新正。谨率群臣、以牲醴庶品、恭诣
太庙、特修祫祭之礼。用申追慕之情。尚
享
嘉靖十五年定大祫仪 【后罢】
前期一日、太常寺陈设如图仪
正祭日、
上至
庙戟门东帷幕、具祭服出。自戟门左门入。率捧主官至
祧庙及
寝殿出
主。捧主官请
各庙主至
太庙门外。候
五祖主至、闢殿门入。
上安
德祖主。捧主官各安
懿祖以下主讫。典仪唱乐舞生就位、执事官各司其事。
上至御拜位如常仪。
懿祖而下、上香、献帛、献爵、俱捧主官代
一祝文
维嘉靖　年　月　日
孝玄孙嗣皇帝御名敢昭告于
德祖玄皇帝。
玄皇后。
懿祖恒皇帝。
恒皇后。
熙祖裕皇帝。
裕皇后。
仁祖淳皇帝。
淳皇后。
太祖高皇帝。
孝慈高皇后。
成祖文皇帝。
仁孝文皇后。
仁宗昭皇帝。
诚孝昭皇后。
皇高祖考宣宗章皇帝。
皇高祖妣孝恭章皇后。
皇曾祖考英宗睿皇帝。
皇曾祖妣孝庄睿皇后。
皇祖考宪宗纯皇帝。
皇祖妣孝贞纯皇后。
皇伯考孝宗敬皇帝。
皇伯妣孝康敬皇后。
皇考睿宗献皇帝。
皇妣慈孝献皇后。
皇兄武宗毅皇帝。
孝静毅皇后。曰、气序云迈。岁事将终。谨率群臣、以牲帛醴齐粢盛庶品、特修
大祫礼于
太庙、用申追感之情。伏惟尚
享
一乐章
迎神 【太和之曲】
仰庆源兮大发祥。惟世德兮深长。时维岁残、大祫洪张。
祖宗圣神、明明皇皇。遥瞻兮顿首。世德兮何以忘
初献 【寿和之曲】
神之格兮慰我思。慰我思兮捧玉卮。捧来前兮慄慄。仰歆纳兮、是幸已而
亚献 【豫和之曲】
再举瑶浆。乐舞群张。小孙在位。陪助贤良。百工罗从。大礼肃将。惟我
祖宗、显锡恩光
终献 【寧和之曲】
思
祖功兮深长。景
宗德兮馨香。报岁事之既成兮、典则先王。惟功德之莫报兮何以量
彻饌 【雍和之曲】
三酌既终。一诚感通。仰
圣灵兮居歆。万祀是举兮、庶乎酬报之衷
还宫 【安和之曲】
显兮幽兮、
神运无跡。
神运无跡兮化无方。
灵返天兮主返室。愿
神功圣德兮啟佑无终。玄孙拜送兮、以谢以祈
太庙祫祭图
（见图）
祫祭陈设图
（见图）
祫祭陈设图
亲王 【时享同】
（见图）
祫祭陈设图
功臣 【时享同】
（见图）

奉祧

成化二十三年、奉祧
懿祖。先期遣官祭告
太庙。
上亲告
宪宗几筵。内侍官设酒饌如常仪。告毕、太常寺官同内执事官于
太庙寝殿奉迁
懿祖神主衣冠、安于
德祖室内之左。原奉享床幔仪物、及正殿神座、俱暂贮於神库。弘治元年、建
祧庙于寝殿后。其制九间、间各為室。翼以两廡。乃奉安
神主衣冠于庙正中、南向。十八年、奉祧
熙祖、居左第一室。正德十六年、奉祧
仁祖、居右第一室。祭告仪并同。嘉靖十年、奉祧
德祖。而奉
太祖高皇帝為不迁之祖。
上亲告于
德祖、及
祧庙三室。遂亲捧
德祖主安于庙中。迁
懿祖居左第一室、
熙祖居右第一室、
仁祖居左第二室、皆南向。乃诣
太庙寝捧
太祖主出
太庙殿中、行祭告礼。二十九年、升祔
孝烈皇后。奉祧
仁宗、居右第二室。先期遣官祭告
太庙
祧庙。至期、行奉祧礼于
太庙、如时享仪。祭毕、奉
主安于
祧庙室。仍行祭告礼。
太庙原设神座、收贮神库、俟祫祭日陈设
隆庆六年奉祧
宣宗皇帝神主仪
前期、太常寺奏致斋三日。遣官祭告
宗庙。至日行祭告礼。用祝文。
每庙各一犊。是日、
上以祧
庙告
穆宗皇帝几筵。内侍官陈设酒饌如常仪
上具素服。内导引官导
上诣拜位。赞四拜礼。奠帛、献酒、读祝、四拜、焚币帛、祝文、礼毕。是日祭毕、太常寺官同内执事官奉迁
宣宗皇帝神主衣冠、并奉享床幔仪物于后殿。
英宗以下、
各庙神主衣冠床幔仪物、以次递迁。其
奉先殿
宣宗皇帝神位、亦奉迁于
德祖暖閤内左。衣冠床幔仪物、随宜收贮焚化。
英宗以下神位、以次递迁

升祔

永乐二十二年
太宗文皇帝祔庙仪
卒哭之明日、太常寺陈设醴饌于
太庙、如常享仪。乐设而不作。设仪卫繖扇于
午门外。内侍官设
皇帝拜位于
九筵殿上。进
御輦于殿前丹陛上。内导引官导
皇帝衰服诣拜位。赞四拜。举哀。兴。哀止。立於拜位之东、西向。内侍诣
灵座前跪奏、请
太宗文皇帝神主降座陞輦、诣
太庙祔享。奏讫、内侍捧
神主安奉于
御輦、繖扇侍卫如仪。至
思善门外、
皇帝易祭服。陞輅后随。至
太庙南门之外、降輅。导引官导
皇帝诣
御輦前。赞跪、
皇帝跪。太常卿跪于左、奏请
太宗文皇帝神主降輦、诣
太庙祔享。奏讫、赞俯伏、兴、
皇帝俯伏、兴。导引官导
皇帝捧
神主由左门入。典仪唱乐舞生就位、执事官各司其事。至丹陛。典仪唱
太宗文皇帝謁
庙。内赞奏请诣
神位前。每至
一庙前、内侍捧
神主至褥位、朝北。
皇帝於
神主后、行八拜礼。
各庙俱八拜。礼毕。太常卿立坛东、西向、唱赐座
皇帝搢圭。内侍捧
神主进于
皇帝。
皇帝捧
神主安于座。导引官导
皇帝诣拜位。行祭礼、如时享仪。文官五品以上。武官四品以上、随班行礼。礼毕。仍奉
神主还几筵。 【仪具大丧礼下】 至大祥前一日、遣官祭告
太庙。至日
上祭告
几筵殿。奉安
神主神座仪物于
太庙
成化二十三年
宪宗纯皇帝祔庙仪
卒哭之明日、奉
神主祔
太庙。前期三日斋戒。前一日、遣官以祔享祭告
太庙。至日太常寺官设牲醴于
太庙、如时享之仪。乐设而不作。设
宪宗纯皇帝御座于
宣庙御座之次。锦衣卫设仪卫于
午门外。是日早、内执事官设酒饌于
几筵。设
宪宗纯皇帝衣冠于几筵前。进
神主輦于殿前。设衣冠舆于丹陛上。设
上拜位于
几筵殿上正中、设
亲王拜位于殿前
丹陛上。
上衰服。内导引官导引诣拜位。
亲王各衰服。诣拜位。奏四拜、举哀。哀止、各立于拜位之东、西向。内侍官诣
灵座前、奏请
宪宗纯皇帝神主降座陞輦、诣
太庙祔享。
上捧
神主由殿中门出、奉安于輦。内执事官捧衣冠置于舆、后随。内侍擎繖扇如仪。至
思善门外。
亲王退。
上於右顺门具祭服。陞輅后随、至
太庙南门外。仪卫俱分列左右。
上降輅。太常寺官导
上诣
輦前跪。太常寺官奏请
宪宗纯皇帝神主降輦诣
太庙祔享。
上俯伏。兴。搢圭。诣
輦捧
神主、由左门入。内侍官捧衣冠、随入。赞礼赞乐舞生就位、执事官各司其事。赞迎神。
神主至丹陛上。赞礼赞
宪宗纯皇帝謁
庙。内侍官捧衣冠、立
宪宗纯皇帝御座之下。引赞赞诣
神位前。至
一庙、
上捧
神主置褥位。立
神主后、出圭、行四拜礼。以次诣
八庙、礼俱同。謁
庙毕、
上搢圭。捧
神主北向立。太常寺官唱赐座。内侍官捧衣冠安于座内。
上捧
神主安于衣冠前。出圭。立于傍。导引官导
上诣拜位、行祭礼、如时享之仪。文官五品以上、武官四品以上、各祭服随班行礼。礼毕、奉
神主还几筵。至大祥后二日、奉
神主安于
太庙。前期三日、斋戒。前一日、遣官诣
太庙行祭告礼。用祝文。至日、侵晨设酒果于
几筵殿。设
神主輦一、册宝亭二、于殿前丹陛上。
上服浅淡服。行祭告礼毕。司礼监官诣
几筵殿前跪奏、请
神主陞輦、诣
太庙奉安。奏讫。内侍捧
神主册宝、俱由殿中门出、安奉于輦、及册宝亭。内侍擎执繖扇侍卫如仪。
上随行至右顺门。
上易祭服。陞輅后随。至
午门外。仪卫繖扇导至
庙街门内、分列于
太庙南门外之左右。
上降輅。司礼监官导
上诣
神主輦前。赞跪。
上跪。司礼监官跪于
上左、奏请
神主奉安
太庙。奏讫、赞俯伏、兴、
上俯伏、兴。导引官前导。内侍捧
神主册宝前行。
上随后。由中门入、至
寝殿奉安讫。
上叩头兴。导引官导
上由殿东门出、至丹陛上、祭祀如时祭仪。用祝文。文
武官具祭服、随班行礼
嘉靖十七年
睿宗献皇帝祔庙仪
先期一日、太常寺设牲醴于
太庙、如时祫礼。祭日、司设监官设
睿宗献皇帝神座衣冠於
孝宗敬皇帝位之次。至日、恭上册宝于
睿庙毕。遣官捧
睿宗主、降座陞舆徐行。
上先入诣
太庙寝、捧
太祖主。遣官捧
各庙主各奉安于
太庙。
睿宗主舆至丹陛下、太常卿跪奏请降舆。遣官捧
主至丹陛。初登。典仪唱乐舞生就位执事官各司其事。至丹陛上门外。唱迎神。乐作。 【此乐歌一遍】 唱
睿宗献皇帝謁
庙。
上捧
主入、就拜褥上。内赞奏跪。太常卿跪奏、
孝玄孙嗣皇帝御名躬奉
皇考睿宗知天守道洪德渊仁宽穆纯圣恭俭敬文
献皇帝参拜。内赞奏兴拜、五拜三叩头礼毕。捧
主朝上立。太常卿进立于东北、西向、唱赐座。安
