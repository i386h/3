<!-- { "loadSidebar": true } -->
○十二年议准、漕运官军、如有水次折乾、沿途盗卖、自度粮米短少、故将船放失漂流。及虽係漂流、损失不多、乘机侵匿、捏作全数。贿嘱有司官吏、扶同奏勘者。前后帮船、及地方居民、有能觉察、告首督运官司、查实、给赏轻齎银十两。官军不分赃数多少、俱照例发边卫、永远充军。有司官吏、从重问拟。仍行原卫所、将失事之人家產、变卖抵偿。不许轻扣别军月粮、以长姦恶。前后帮船、知而不举、一体连坐。仍於正犯所欠钱粮内、责令帮陪十分之三
○又议准、漂流粮米三千石以上、提问把总官。不及数者、止提问本管官旗
○又议准、漕运把总指挥千百户等官、如有漂流数多、把总三千石、指挥及千户等官。全帮领运者、一千石。千户五百石。百户镇抚二百五十石。俱问罪。於见在职级上降一级。有能自备钱两、不费别军羡餘、当年处补完足者、免其问降。若愿随下年粮运补完、亦准復职、止完一半、准復一级。三年内儘数补完、亦准復原职
凡掛欠。正德十四年题准、把总官、掛欠粮一万石以上。或银二千两以上。於违限上、各递降一级。每粮一万石、或银二千两、各加一等。指挥以下、掛欠粮一千石以上、或银五百两以上、亦俱於违限上、各递降一级。每粮一千石、或银五百两、各加一等。把总指挥千户、降至总旗而止。百户、降至小旗而止。掛欠不及数者、照常论罪。候下次能补完、许復原职。以十分為率、完能五分以上者、准復原降一级。三年内全完者、亦准復原职。若延至三年外、全不完者、终身不准。后子孙亦止於降级上承袭
○隆庆四年题准、掛欠官旗、有先期逃回者。移文漕司、并各巡按、严限提解。监追完日、仍照弃撇船粮逃回例、问拟发遣
○六年题准、运官欠粮千石以上、旗甲百石以上、参送法司。不及数者、严限比併、完有次第、押发漕司追併。其在逃者、运官四百石以上、旗甲五十石以上、严提来京、送法司监追问拟。若旗甲欠不及数、輒弃在逃。许令运官、即时呈部。行漕司提问
○万历二年题准、掛欠官员、果故绝无人承袭。将原欠粮银、除豁免追。以后把总官任内、如分毫颗粒掛欠。纵陞迁、不许离任敢有朦朧赴任者、参提革任、问罪监追
○十二年议准、运粮官旗、掛欠数多、把总名下三千石、或银一千五百两以上。指挥名下、及千户等官、全帮领运者、一千石、银五百两以上。千户五百石、银二百五十两以上。百户镇抚等官、二百五十石、银一百二十两以上。各递降一级。每一倍、加一等。有能当年补完者、通免降级。如下年补完、及三年内全完者、准奏復原职。其一应提问官旗。各省及直隶江南卫分、行各该巡按御史。南京并江北卫分、行漕运衙门。各就近提问、以便完结
凡官军罪犯。宣德九年、令漕运官军有犯。罚运淮安徐州仓粮、赴京赎罪。流罪五十石。徒罪五等、自四十石、至十五石。杖罪每一十、一石。笞罪每一十、五斗
○正统三年、令各卫所运粮官、有比试违限者、俱住俸、於淮安仓支该运米数、赴京完纳復俸
○又令犯罪罚运者、仍运该运之数。无力者、发极边卫分
○四年、令运粮官军、杂犯死罪者、比流罪加纳米三十石、共八十石、於淮安徐州仓支运
○景泰七年、令运粮官军犯罪者、照例纳米收赎。罢罚运淮徐粮例
○嘉靖八年议准、淮安、清江浦、各管厂指挥千百户等官有犯。比照运粮官员事例、听漕运衙门提问。若犯该充军、為民、降级、调卫罪名、问完之日、奏请发落
○又议准、湖广、浙江、江西、江南等五总、但係考定。或委官造船官员。自指挥以下、有犯。照依江北清江厂事例、径自提问

漕船

永乐十二年、令湖广造浅船二千餘隻、於淮安各仓支运
○宣德五年奏准、运粮官军船隻、南京、中都留守、及直隶卫所、於淮安修理。有司给与材料
○正统八年、令粮船损坏、拨附近地方木料办纳、於清江提举司修造。工部差官一员监督。各卫所仍差拨官军盖立厂房、相兼匠作用工、及贴办物料
○十三年题准、遮洋船三百五十隻、原係南京淮扬等卫官军驾使、每岁由直沽以东三汊河过、赴林南东店等仓交纳。梁阔底深、闸河水浅难行。以后粮完日、仍在临清闸下湾泊、於卫河提举司关支物料修(舟念)
○天顺二年题准、卫河、通州、淮安、船厂、修造船隻。松木二年小修、三年大修、五年改造。杉木三年小修、六年大修、十年改造。小修者、军士自备修理。大修及改造者、拨支木料、於各卫运粮官军数内、摘留在厂、同清江卫河二提举司官匠修造。仍催未到木料、拖欠班匠应用
○成化十六年题准、将浙江、湖广、芜湖、三处抽分木植。大者尽送清江卫河提举司。小者变卖、准作脚价。餘数解部。每年该兑民粮三百三十万石。每石加耗一斗。著落各把总官员、照时价卖银、解二提举司给军。其有司木料价银停止
○二十三年议准、该造遮洋运船、照依浅船里河木料、一例打造
○正德十四年题准、运船料价。以十分為率、军办三分。民办七分
○嘉靖三年题准、轻齎羡餘银、差官解淮安府、听漕司将漂流船隻、次第补造。俱限百两一隻。查有缺船卫所、先将本卫补足、方通融於本总、定日给领。至湾、听巡仓坐粮官看验印烙
○十四年、令上运船隻、原定行粮三十三石。其有损坏、就将行粮存省、解赴漕司、听作小修工费
○又题准、各卫运船、遇有损坏、修理不完者、一体俱作存省。各船旗军、俱令在卫查照漕规、办料、解赴漕运衙门、听作小修工费。如粮多、船隻不敷、许令各船分载。不许借支存省旗军行粮
○二十年题准、将南京户部贮库盐引纸价积餘银、每年支一千七百四十八两。兵部武库司收贮缺官柴薪银、每年支一千两。听候总督漕运差官、支领造船
○二十四年题准、将军三民七船料、责令有司军卫、依期徵扣。八月以里、给发兴工。如至九月终不完者、住俸半年。十月终不完者、住俸一年。应造船隻、限十月终驾赴水次。如十月以里、造船不完、底船不到厂。管厂各委官住俸半年。十一月终不完、不到。各住俸一年。十二月终不完、不到。各降二级
○三十二年议准、漕运各总、原额浅船、一万二千一百餘隻。分隶各厂管造。自今年為始。比照军船不到水次事例、如过年正月终船造不完、底船不到厂者、将管厂并押底船官、各住俸半年。二月终不完、不到厂者、将领运指挥、该厂造船千百户、并押底船官、各住俸一年。若至三月终不完、不到厂者、连管厂把总、并厂运指挥千百户、各提问降二级。俱听漕司勘明、覈实具题参降。其造船完日、具呈漕运衙门、验明印烙、给军领驾。若湖广等厂路远、随帮过淮、一体查验印烙。或有钉稀板薄、造不如式、侵费料价底板、船不能完者、坐以赃罪、从重问拟。干碍把总官、一体参究
○三十八年题准、浙江粮船、行令北新关设厂。工部抽分主事、兼理打造
○隆庆六年题准、上江总四卫浅船、在安庆厂打造听新设副使提调。九江卫在本处打造。听九江道提调。下江总六卫、在苏州厂打造。听粮储参政提调。原设把总等官、尽行裁革
○万历九年议准、浙江漕船、先因□洲车坝、将杂木作底五年一更。后因建闸、得免车盘、改限七年。今改楠木、计价一百二十七两。必驾运十年以外、方许另造

漕禁

宣德二年、令运粮军船、工部及诸衙门、不许拨载他物、致误儹运
○成化六年、令提督漕运等官、严加巡察、若有运粮官军、沿途糶卖粮米者、就便拏问。及行京通等处、管粮巡仓等官、禁约各仓邻近之家。不许收买粮米囤放。卖与运粮官军、有犯拏问。并把总各卫所该管官员、一体治罪
○十年、令漕运军人许带土產、换易柴盐。每船不得过十石。违者盘检入官
○二十一年题准、管运指挥等官、有借债至一千两以上者、革去冠带。五千两者、住俸。一万两者、降一级。不许管军管事
○弘治三年奏准、各处兑过粮米、务照原兑样米上纳。若官军人等、将原兑好米、沿途糶卖。却糴陈碎、及插和沙土、糠秕麤穀等项抵数者、验出、将各该指挥等官、参送。旗军径送刑部、查照侵盗边粮事例问拟。仍换好米上纳
○十二年奏准、把总等官、纵容旗军、花费脚价、及私下还债、以监守自盗论罪。立功满日、带俸差操。债主以盗官物论罪。势豪官员、奏请发落。家人伴当、发广西烟瘴卫分充军
○十三年、令运粮卫所、各置文簿一扇。凡兑过粮数、并脚米多寡、一应盘费使用、及侵欺债负等项、逐一附写。事完之日、送漕运衙门查究
○又奏准、官军漕运、将正耗粮米、照数交兑。不许折收轻齎、及中途糶卖。违者、军餘欠十石、小旗欠五十石、总旗欠一百石以上者、俱问发边卫哨瞭。百户欠三百石、千户欠五百石、指挥欠一千石、把总都指挥等官、欠三千石以上、俱问发原卫带俸差操。若总欠数多、总督漕运总兵等官、另行奏请定夺。原卖官粮、责付领运交纳。所得价银入官
○凡势豪举放私债、交通运粮官、挟势擅拏官军、缚打凌辱、强将官粮、准还私债者、问罪属军卫者、发边卫充军。属有司者、发口外為民。运粮官、参究治罪
○凡漕运船隻、除运军自带土宜货物外。若附带客商势要人等、酒麵、糯米、花草、竹木、板片、器皿、货物者、将本船运军、并附载人员、参问发落。货物入官。其把总等官、有犯、降一级、回卫带俸差操。民运船、不在此例
○凡杨村、蔡村、河西务等处、如有用强栏截民运粮船在家、包雇车辆、逼勒多出脚钱者、问追给主。仍发边卫充军
○十七年题准、把总等官、敢有指称打点馈送、计船科取。许被害旗军、具告漕司提问。如将已物、稍派各船希图觅利。或揽客商货物、取其雇值。或寄装在京势豪人等土產、负累旗军、出陪脚价。亦许首告所在官司。照例尽数入官
○正德十五年议准、运粮官员到湾之时、脚价不敷。许赴漕运官处告理。如有私自借债、累军偿还者。漕运衙门、径自访察、从实参奏
○又议准。凡将尚堪撑驾运船、捏作损坏通同盗卖、得价脱逃、及势豪强夺拆卸者、监陪完日、查照盗卖钱粮事例问罪
○嘉靖六年议准、管运官旗人等、上纳粮米、验与原样米不同者、官候粮完类参、行各巡按御史提问。旗军过淮之日、漕运都御史提问
○又议准、运粮入仓、不许门官、歇家、伴当、光棍人等掯留粮袋、索要银钱。缉事衙门访出、照依打搅仓场事例、问拟发遣
○七年、令漕运衙门、各总卫所、不许剋取行粮轻齎等项、及置办酒米(土商)疋纱罗、并各土宜馈送、交通贿赂。事发拏问重治
