<!-- { "loadSidebar": true } -->
钦依咨文到日、通行内外守备等衙门知会
○、一外卫随操官军。滁州安庆二卫、随大教场营。宣州一卫、随小教场营。建阳新安二卫、随新江口营。随大营及新江口营者、滁州建阳、分随春操。安庆新安、分随秋操。其小营宣州一卫、止随秋操
○一、上中下江、各设按伏官军。俱於新江口营轮拨
○一、龙江大胜二关、守关指挥各二员。合用军士、於大小教场新江口等营轮拨。其大胜关外设大使一员。弓兵一百名。工食係应天府徭编、递年解部支给
○正德八年题准、操江官军营改别差、图轻避重者、点军科道官参奏问发极边烟瘴卫分、带俸守哨。各卫掌印僉书等官受财者、以枉法从重论
○九年题准、内外守备衙门、选委指挥一员、公同给事中御史清查军伍。不许操江官军、营求别差、就轻避重。每月兵部委官一员、督理战船、轮流军役看守、毋致损坏
○十一年奏准、大小教场神机新江口等处四营、每月轮内外守备参赞等官、协同阅视
○嘉靖九年议准、南京新江口战巡等船、行南京工部修造完备。通将新旧船隻、编定字号、均拨见在应操官军、随船操练、更番看守。置立牌面、按季听科道、及该部查点。如未及修造年分损失者、责令本船官军均陪
○又题准、龙江等五关地方、除额设盘詰官员外。其滥委内外官员、并旗军人等、俱即掣回干办本等职业、及随营操练。今后遇有公务合差官军、务要奏请定夺
○又题准、南京内外守备、每年春秋二季、不许擅自差委内外官员、前去安庆九江等处点闸操练。其有合行公务、以文移调度施行
○十年题准、南京一应工作、非事体紧要、势不可已者、不许奏拨营军
○十三年题准、南京浦子口守备官军、专為拱护南京、不必改属巡江衙门管辖。若有纵放盐徒贼盗、及一切扰人生事情弊、听南京兵部、及科道、照依京营事例、过江点闸、从重参究
○又题准、南京法司、并南直隶、浙江、江西、福建、湖广等处、抚按衙门、问发永远充军人犯、不係极边者、俱发南京水军卫分拨补江操。扣至三年期满停止
○三十三年议准、江防战船、原额四百隻。今止存其半。应添造一百隻、行该营分為天地人三号、每百隻、把总官一员管理、以便调遣
○四十三年题准、南京新江口水军、已设有武职大臣坐营。惟大小教场并神机营坐营官、多係指挥千百户等官推用、事权甚轻。以后将前后等府都督僉书官内有谋勇出眾、曾為总兵都督等官者、请
敕、令不妨府事提督坐营。其见在各坐营官、即改為中军名色、承行上下文移、传宣号令
○又题准、坐营都督奏带家丁、照京营事例、每名月给米二石、本折各半。俱於户部关领。如不愿本色者、每石折银五钱。仍每岁照例加犒赏银五两、於本部支给
○隆庆三年、令照京营事规、添设巡视科道各一员。每年终将各营坐营等官、会同南京兵部从公举劾
○万历元年、令大小教场等营、都督等官、将各营见操并新题添补军士、挑选膂力驍勇者、共足三千人、即以在营三都督统之。仍於指挥千百户内选有谋勇者、充把总官、责令分投操演、听提督官随方教练。本部不时简视以行赏罚。并将把总以下等官、一体赏齎。如遇有警、本部即酌量事势、委官统领、防御、以安地方
○十一年议准、南京三大营、新旧官军二万三千有奇、照北京各边兵制、每三十一百二十人為一枝。分左右中三哨、哨军二十队、队五十二人、共兵七枝。餘為备兵、专听取补。每枝用把总三员、卫总六员、听部推补改用
○又令大小教场、各添设坐营二员分领。除旧坐营二员、仍推四员陞补
○又令南京兵部、将南京三营、除营兵七枝外、餘军、并清勾新到、及宣州等卫两班官军、另设备兵一营。就以各营管鼓官、改名备兵把总、专司旗鼓、传宣号令、兼管备兵班军。於各营卫总指挥内举用。其家丁纸札等项、照各营把总支给
凡较阅武艺。嘉靖三十六年题准、南京武职、多窃慕儒术、旷废武艺。以后春秋二季、将掌印僉书、管屯指挥、较阅射箭、分别赏罚。至五年考选军政、并遇有把总掌印僉书员缺、即以射艺优长者处补。其运粮回还官员、及各卫不拘军政杂差千百户等官、俱要教习、一体作养。见任官员、不堪作养者、革去管事杂差
凡军役。嘉靖三年奏准、内外守备衙门、每遇该造户册之年。将各旗军餘丁应当差役者、逐名开註填写送部、以凭差拨。不许隐漏妄报
○八年题准、神武等十二卫、孳收军餘三十六名、止留十六名。责令每年上纳光禄寺供应羊一十隻。其餘二十名、掣回原籍当差
○十年题准、南京各监局军匠、除投充冒顶、及原册无名、通行裁革外。其係额设者、惟
神帛堂照旧留用。内官监止存留七百三十七名。司礼监止存留一百三十五名。司设监止存留一十名。
御用监止存留一十一名。兵仗局止存留六百二十四名。内织染局止存留一千二百八十七名。鍼工局止存留一十五名。餘俱革去。照数验发各卫差操。各监局不许朦朧勾补
○又议准、南京各府卫军伴、俱听本部照例委官验拨。其内外守备军伴写字人役、并听差官舍、会同点军科道、一年会拨一次。不许擅自差动。违者指实参奏。各卫掌印官、私自拨送者、事发问罪革任凡逃绝屯田。嘉靖二十九年题准、每逃绝一分、即召募卫所空丁一名、顶补屯军名伍领种。於农隙、就屯所附近空閒处所操练。巡屯御史不时巡歷较阅。其操练器械、听令自备。补过军人名数、造册送本部存照。有事听本部照册调发、工部给与器械
凡夜巡。嘉靖四十五年题准、南京地阔民稀、巡捕官兵单弱、将营军拨一千名、马二百匹、分為两班、更番於城内分定信地。同各城弓兵、及各卫巡捕餘丁、互相接济。每岁一换。步兵、每名月加口粮三斗、折银一钱五分。马军、每名月加粮料银二钱。仍添设把卫总等官、分班督率。即以神机营坐营都督、兼管提督夜巡。其把卫总并五城兵马等官、悉听节制。后因人少、分布不敷、题准添拨马步军一千名、添设卫总八员、同旧军併力巡守
○一选用巡捕官员。各卫用千户、牧马所用百户、每岁终、本部会同外守备、及都察院点选定委
○一各卫所千百户巡捕、在内巡者、本司选送外守备等衙门选委。在外屯者、一年已满、例该更换、各卫开具在屯管事官员职名、呈部定委
凡南京地方有警。嘉靖十三年奏准、事须悬赏给捕者、许将车驾武库二司、见贮应天府库、及该司收贮草场租银、并缺官柴薪、各羡餘银两、量支给赏。非有紧急、不许滥支
凡江淮南北附近南京地方、军国机务、与南京兵部相关者、万历十一年、令遵
敕旨及时申报。如有延翫、该部查参

车驾清吏司

凡守卫
皇城各门。俱於南京旗手等十三卫、拣选精壮官军、轮班守卫。从本司委官、及科道官、不时点闸。如牌面字样糢糊、及盔甲什物损坏、行移南京工部给换、堪修整者收发修整。若有违犯、照例参奏送问
两班守卫官军及带刀官共六千一百七十九员名★见今不足原额十分之五☆
一班、守卫官一百一十七员。旗军二千九百六十七名。带刀官一十员
二班、守卫官一百一十八员。旗军二千九百五十五名。带刀官一十二员
凡南京守备太监、
内府各官、不许容留閒杂人等、在内宿歇
凡驛传。南京会同馆、从本司提督
馆夫五十九名
马四十五匹　　　马夫四十五名
铺陈四十五副
驴三十头　　　　驴夫三十名
铺陈三十副
凡会同馆江淮济川等卫、应天等府、滁和二州、修造船隻歇役、地租、工食、马驴、铺陈等项、价银俱本司收受。内租银送应天府寄库。各听候支用★今租银亦本司收、不送府☆
凡南京公差驻札官员。嘉靖十五年奏准、遇有差人公干、皆本官名下分关照例赴巡抚掛号、行馆应付、不得违例、令其常川听侯。其科道部属等官、虽有公差、非百里外者、亦不得擅乘驛马。各该衙门外行公文、悉送急递铺发行。不许滥差该馆马驴夫、以妨正役。如有仍前假势横索、及该馆阿諛奉承、俱听本部指实参究
○二十八年、令南京守备衙门、并南京兵部、以后遇有进贡等项人员赴京、先期约会、务选奉公守法之人。其随带人役、止许四名。仍酌量事体、定限回销。刻板印刷格眼长单一张、黏连原差批文、填写应付数目、给付应差人员收执、沿途逐程如前依数填写。待至京之日、将原来关单缴部、查勘果无稽迟、及需索情弊、方许填给勘合、应付回还。中间若有分外需索、即填註格眼单内。以凭参究
凡黄船、俱隶本部管理。其装运南京太常寺进贡品物、合用船隻、俱准嘉靖九年议定隻数
凡南京江淮等卫马船、修造差拨、俱隶本部。各船民夫逃故者、依清军例勾补。官旗人等借倩役使者、参奏治罪。见今俱徵解工食於江济二卫、在册餘丁、通融收充。或间行募补
南京江淮卫、原额大小马船四百零九隻、见存止二百四十六隻。济川卫、原额大小马船四百零八隻、见存止一百九十四隻。内六百料者、民夫五十名、今止二十五名。三百料者、民夫二十五名、今止一十六名。遇出差、官贴工食二名。通州听候者、贴四名
江淮关摆渡马船二隻
新江关摆渡马船二隻
浦子口摆渡马船二隻★今裁革☆
龙江关摆渡马船二隻★今裁革☆
仪真摆渡马船四隻★今裁革☆
弘治十三年、奏免广西全州并灌阳县原额三百料马船二十一隻人夫、发遣寧家
○正德十四年题准、徽、寧、池、太等处、问发充军人犯、不拘远卫、附近、终身、永远、俱免充军、发江淮卫、顶补当涂县户绝水夫
○嘉靖元年题准、马船水夫逃回、行各该司府州县、查照江西则例、计日扣算歇役银两、追徵解部、作修理船隻等项支用。逃夫解部、照例参问
○四年题准、湖广、江西、二布政司、直隶太平、寧国、安庆、三府、批解江济二卫额设马船水夫赴部。俱开填原编各船字样。及各夫姓名年貌籍贯来歷、朋粮都图粮亩总撒数目明白、以防姦弊
○六年议准、江淮济川二卫、大小马船、十年一次徵收修造。大价银两、自文书到日為始、过半年不解到者、经该官吏住俸。其徵收银两、就於数外加徵正价之半、一併解部交收、候本船日后修理、量為支给。若积有羡餘、就准作后次徵价之数
