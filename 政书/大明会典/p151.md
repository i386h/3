<!-- { "loadSidebar": true } -->
御前、及丹墀中、受方物官位於方物案之东西。知班二人位於蕃王拜位之北。引蕃王捨人二人位於蕃王之北。引蕃王从官捨人二人位於蕃王从官之北。俱东西相向。餘如朝会仪。是日鼓初严。礼部陈方物於
午门外。举案者就案。次严。执事官俱入就位。接伴捨人、引班捨人、引蕃王及其从官、立俟於
午门外。三严。文武官具朝服、入就侍立位。执事者举方物案蕃王等从其后、由西门入
奉天西门、至殿前丹墀西俟立。侍从奉迎
皇帝具礼服御舆以出。大乐鼓吹振作。陞座。乐止。捲帘。鸣鞭。报时讫。蕃王及其从官各就拜位。执事者以方物案置蕃王拜位前。赞拜。乐作。蕃王及其从官皆四拜。乐止。引班导蕃王陞殿。宣方物官取方物状从行。俱由西陞。乐作。从殿西门入。内赞接引蕃王至
御前。乐止。赞拜。蕃王再拜。跪。称兹遇某节。钦诣
皇帝陛下称贺。致词讫。宣方物官跪於
御前西、宣状。承制官跪承
制、诣蕃王前立、宣
制讫。赞拜。蕃王俯伏、兴、再拜、蕃王及宣方物状官、俱由西门出。乐作。復位。乐止。赞拜。乐作。蕃王及其从官皆四拜。乐止。礼毕。鸣鞭。
皇帝兴。乐作。至
谨身殿。乐止。引班导蕃王、及其从官、俱出见
皇太子。前一日、礼部官以蕃王所献
东宫方物啟知。内使监设
皇太子位於
东宫正殿。蕃王及其从官次於
东宫门外。又设蕃王拜位於殿门外、及殿中。其从官拜位於殿下中道之东西、俱北向。引班二人於蕃王拜位之北。引从官二人於从官拜位之北。皆东西相向。餘陈设如朝会仪。质明、蕃王朝见
皇帝讫。常服至
东宫门外。文武官公服入侍从。
皇太子皮弁服出。乐作。陞座。乐止。引班引蕃王入。乐作。至位。乐止。其从官俟立於殿下、东西相向。赞拜。乐作。蕃王再拜。
皇太子立受。乐止。引班引蕃王至殿西门。内赞接引至殿中。跪。称兹遇某节。诣
皇太子殿下称贺。致词讫。俯伏、兴、蕃王復位。赞拜。乐作。再拜。
皇太子荅拜。乐止。蕃王出。
皇太子坐。引班引蕃王从官就拜位。赞拜。乐作。从官皆四拜。乐止。礼毕。
皇太子兴。乐作。出殿门。乐止。蕃王及其从官以次出。接伴捨人引见
亲王前期、
王府官设
王座於正殿东稍北、西向。蕃王座於殿西稍南、东向蕃王拜位於座之南。
王荅拜位於座之北。蕃王从官拜位於殿门外、北向。内赞二人位於殿上之东西。承传二人位於殿门外之东西。接伴捨人位於内赞之南。东西相向。引从官二人位於拜位之北。
王府官侍立位於殿上左右。俱东西相向。是日所司陈仪仗於殿之东西。蕃王至
王府门外。执事者先入就位。
王皮弁服出、陞座。蕃王至殿下。由西阶升。
王降座出迎於殿门外。既见。
王府官引
王由中门入。捨人引蕃王由西门入。各就拜位。赞拜。蕃王再拜。
王荅拜。就座。蕃王亦就座。引班引蕃王。从官就拜位。皆四拜。礼毕。蕃王诣
王座前。
王降座。蕃王举手揖。毕。
王还府。蕃王出。
王府官送至门外。择日锡宴於
谨身殿。拱卫司设黄麾仗於
殿廷左右。内使擎执如
奉天殿受朝贺仪。内使监陈设
御座於殿中。
皇太子座於
御座东偏、稍南。
诸王座、皆以次而南、俱西向。又设
诸王座於西偏。与东偏
诸王座相对。俱东向。蕃王座於殿中之西第一行东向。次设文武一品陪宴座第二行、二品三品三行、俱东西相向。蕃王从官、文武三品陪宴官、俱以序坐於西廡、东向北上。和声郎陈大乐细乐舞队於殿之南楹。光禄寺设
御尊於殿中之南。
皇太子、诸王、蕃王、至二品官酒尊、於殿门左右之东西。
御位司壶二人。尚酒尚食二人。东偏
皇太子诸王、司壶二人。奉酒食二人、西偏
诸王如之。蕃王司壶一人。奉酒食一人。文武官第一行及左右第二行、各司壶四人。兼供酒食。光禄寺直长於西廡、各置酒尊、及司壶供酒食之人。光禄寺卿陈
御食案、及
皇太子诸王食案、寺丞设蕃王食案、於殿中。直长设殿上左右文武官、及西廡食案、各於其座前。诸执事者各供事。捨人引文武官常服侍立於殿门之左右。又引蕃王服其国服、侍立於不官之北。引进引
皇太子诸王常服侍立殿内之左右。侍仪导引
皇帝常服、陞
御座。大乐鼓吹振作。鸣鞭。乐止。
皇太子诸王各就座。礼部官取
旨、导蕃王入就座。光禄寺卿举
御食案、进於
御前。礼部侍郎、光禄寺少卿、举食案置於
皇太子诸王之前。礼部郎中、光禄寺丞、举食案置於蕃王前。文武官、及蕃王从官、各以次就坐。内使监令於
御前斟酒。司壶於
皇太子诸王以下各斟酒。细乐作。奏太清之曲。和声郎北面立、举手唱上酒。
皇帝举爵饮。
皇太子以下皆饮。毕。乐止。酒再行。细乐作。奏感皇恩之曲。饮毕。乐止。内使监令於
御前进食。供事者自
皇太子以下各供食。大乐作。和声郎唱上食。
皇帝进食。
皇太子以下皆食。毕。乐止。酒三行。细乐作。奏贺圣朝之曲。饮毕。乐止。进食。奏大乐。食毕。乐止。凡五进食、皆如之。酒四行。细乐作。奏普天乐之曲。饮毕。乐止。进食。酒五行。细乐作。舞诸国来朝之舞。饮毕。乐舞止。进食。酒六行。细乐作。奏朝天子之曲。饮毕。乐止。进食。酒七行。细乐作。奏醉太平之曲。舞长生队之舞。饮毕。乐舞止。进食。其西廡斟酒进食之次、亦如殿中。惟不用乐。宴毕。
皇帝兴。乐作。
皇太子诸王侍从还宫。乐止。蕃王文武官俱以次出。
东宫择日宴蕃王。是日、宿卫陈设如朝会仪。中书省、大都督府、御史臺、俱取
旨宴乐。蕃王陛辞。其陈设行礼如朝见仪。惟不设宿卫、及传
制方物案宣状等官。辞
东宫、亦如见仪。惟不跪致词。礼毕。中书省率礼部官送至龙江驛。礼部设宴如初至。礼部官还。应天府官送起行
○二十七年更定、凡蕃国王来朝。先遣礼部劳於会同馆。明日各服其国服、如尝赐朝服者、则服朝服、於
奉天殿朝见、行八拜礼。毕。即诣
文华殿朝
皇太子、行四拜礼。见
亲王。亦如之。
亲王立受二拜、荅二拜。其从官随蕃王班后行礼。凡遇宴会。蕃王班次居侯伯之下。其蕃国使臣、及土官朝贡、皆如常朝仪

蕃国遣使进表

洪武二年定
前期、所司於王宫内外、及国内街巷结綵。设
闕庭於殿上正中。表笺案於
闕庭前。香案於表笺案前。司香二人於香案左右。王拜位於殿中、眾官位於王后、俱北向。司礼二人於王位北。引礼二人於王左右。引班四人於眾官左右。俱东西相向。使者立位於香案东。捧表笺二人於香案西。设乐於眾官拜位之后。龙亭於殿南正中。仪仗鼓乐於龙亭前。是日清晨、司印者、陈印案於殿中、涤印讫。以表笺及印、俱置於案。王具冕服、眾官具朝服、诣案前用印毕。用黄袱裹表。红袱裹笺。各置於匣中。仍各以袱裹之。捧表笺官捧置於案。使者与捧表笺官各就位。引礼引王及眾官、俱入就拜位。赞拜。乐作。再拜乐止。王诣香案前跪。眾官皆跪。王三上香讫。捧表官取表东向跪进王。王受表以进於使者。使者西向跪受。兴。置於案。赞兴。王復位。赞拜。乐作。王与眾官皆四拜。乐止。礼毕。捧表笺官捧表前行、置於龙亭中。金鼓仪仗鼓乐前导。王送至宫门外还。眾官朝服送至国门外。使者乃行

蕃使朝贡

洪武十八年定
蕃国初附、遣使奉表进贡方物。先於会同馆安歇。礼部以表副本奏知。仪礼司引蕃使习仪。择日朝见。其日锦衣卫陈设仪仗、和声郎陈大乐於
丹陛、如常仪。仪礼司设表案於
奉天殿东门外
丹陛上。方物案於
丹陛中道之左右。设文武百官侍立位於文武楼南、东西相向。蕃使服其服捧表及方物状、至丹墀、跪授礼部官受之。诣丹墀置於案。执事者各陈方物於案毕。典仪、内赞、外赞、宣表展表官、宣方物状官、各具朝服。其餘文武官常服就位。仪礼司官奏请陞殿。
皇帝常服出。乐作。陞座。乐止。鸣鞭讫。文武官入班叩头、礼毕。分东西侍立。引礼引蕃使就丹墀拜位。赞四拜。典仪唱进表。序班举表案、由东门入、至於殿中。内赞赞宣表。外赞令蕃使跪。宣表宣方物状讫。蕃使俯伏、兴、四拜、礼毕。
驾兴。乐作。还宫。乐止。百官及蕃使以次出。其蕃国常朝、及為国事谢
恩、遣使进表贡方物、皆如前仪。唯不宣表

圣节正旦冬至蕃国圣闕庆祝仪

蕃王奉正朔、称朝贡者、其国中有庆祝礼、颁自
朝廷。使遵行之。仪具於后
洪武二年定
前期执事者於王宫正殿南向、陈香烛案於
闕庭前。王拜位於殿中。褥位於香案前。眾官拜位於王之后。俱北向。司礼司赞於王拜位之北、司香二人於香案前。俱东西相向。是日陈军仗於王宫门之外。乐工陈乐於拜位之后。眾官先具朝服引班於王宫门外东西。执事俱就位。王於后殿具冕服。未赐者服其服。眾官入俟、立於殿庭东西。王出。乐作。由西陛陞至拜位。乐止。眾官就拜位。赞拜。乐作。王与眾官皆四拜。乐止。王由东门入。乐作。至褥位。乐止。赞跪。王与眾官皆跪。王三上香毕。俯伏、兴。眾官皆兴。王由东门出。乐作。还位。乐止。赞拜。乐作。王与眾官皆四拜。乐止。赞搢笏、三舞蹈、跪、三拱手加额呼万岁。出笏。俯伏、兴。赞四拜。礼毕。王与眾官以次出

蕃国迎詔仪【受印物仪附】

皇帝登极、及册立
皇储、则遣使颁
詔。蕃王受封、则
赐印。或有賚予。故有蕃王迎接之仪
洪武十八年定
凡使者入蕃国境。先遣人驰报於王。王遣官远接
詔。前期、令有司於国门外公馆、设幄结綵。设龙亭於正中。设香案於龙亭之南。备金鼓仪仗鼓乐、伺候迎引。又於国城内街巷结綵。王宫内设
闕庭於殿上正中。设香案於
闕庭之前。设司香二人於香案之左右。设
詔使立位於香案之东。设开读案於殿陛之东北。设蕃王拜位於中道、北向。设蕃国眾官拜位於蕃王拜位之南、异位重行、北向。设捧詔官位於开读案之北、宣詔官位於捧詔官之南、展詔官二人位於宣读官之南、俱西向。司礼二人位於蕃王拜位之北、引礼二人位於司礼之南、引班四人位於眾官拜位之北、俱东西相向。陈仪仗於殿庭之东西。设乐位於眾官拜位之南、北向。远接官接见
詔书、迎至馆中、安
詔於龙亭中。遣人驰报王。王即率国中眾官、及耆儒僧道、出迎於国门外。至馆中。具冕服。眾官具朝服。行五拜礼、讫、迎
詔出馆。至国门。金鼓在前。次僧道耆儒。次眾官。次王。次仪仗鼓乐。次
