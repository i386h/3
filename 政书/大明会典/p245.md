<!-- { "loadSidebar": true } -->
军政考选、与文职考察同。成化二年、令军政官五年一次、通以见任掌印带俸差操、及新袭职官、一体考选。十三年、令两京通考。自是以為常。考选之法。兵部预先通行南北直隶浙江等处巡抚都御史、转行都布按三司掌印官。各将所属卫所、副参游以下、千户以上、贤否履歷、访察明白、各註考语。径送抚按官处、另註考语。造册三本、限四月终旬、差人齎部。至期、各参游都司守备操守等官。兵部会同兵科、参详去留、上请定夺。仍听科道拾遗。其都司卫所官。抚按照例会官、从公考选进退。仍将考选官员职名、造册奏缴到部、覆奏定夺。若
孝陵卫官考选、自弘治十二年始。锦衣卫官考选、自正德十年始。腾驤四卫官考选、自嘉靖八年始。洪武永乐年间、额设管军百户、父祖相承、未经改调、旧例不考选者、一体考选。自嘉靖九年始。内外卫所、五年考选、衰老庸劣、不堪操备者、即行住俸、勒令应袭儿男承替。自隆庆六年始凡考选军政额数。嘉靖三十八年、申明成化年间旧例。每卫、不拘指挥使、同知、僉事共三员。掌印一员。佐贰二员。卫镇抚一员。如无镇抚、选相应千户署管。每所、正副千户一员。所镇抚一员。百户十员。专管军政。锦衣卫、各所千百户、不时上直、不限员数。腾驤等四卫、养马、设军政指挥共五员。掌印一员。僉书四员。府军前卫、所属二十五所。每五所、指挥二员。卫镇抚二员。通州卫、路衝、又兼上直、亦设军政指挥共五员。掌印一员。佐贰四员。卫镇抚二员。每所、千户三员。所镇抚、并百户、随其有印者、照数定选。俱不许增损凡五府大臣、并管理府军前卫侯伯、与锦衣卫堂上掌印僉书官。嘉靖二十九年题准、每遇考选军政之年、俱听自陈。去留取自
上裁。其有不协公论者、许言官纠拾
○万历七年、令各省直总兵官、照例自陈
凡五府属卫。成化十三年议准、兵部会同五府官通行考选。军政官如旧额、俱限年二十五岁以上、五十以下。有六十以上、精力未衰者、验实存留。见任不敷、许选别卫、先儘见任、次带俸。凡遇在外五年考选之期。在京亦復举行。南京卫所照例。其终身带俸官、降犯贪淫、五年之外、能改过自新者、从抚按官保用
凡京卫军政官。成化十四年议准、每卫各选指挥一员、专管屯田马政等事。一体僉书
凡腾驤等四卫官。成化十六年、令有不职者、听兵部及科道察访举劾
○嘉靖八年议准、遇考选之年、照各卫考选。如有堪任将领等官、一体推用
凡两京五府所属、并上直卫所官。嘉靖二十九年题准、悉从巡视京营科道、及兵部验军委官。一体采访、填註考语、送部考选
○三十三年题准、前项各官、凡遇考选、不得轻相更调。每季造报文册、将营操各衙门杂职武学肄业等项、尽数开造於见任之后。如遇下次考选、先儘本卫杂差营操各项官、并原调卫所、不拘几辈、尽数掣回选补。其官少事简卫分、千百户印信、各令带管。指挥以上、掌印僉书、方许於官多卫分、量调一二员管事。子孙仍於原卫袭替
凡锦衣卫官。成化十三年、令见任管事、有係中官并文武大臣弟男子姪、及各卫
钦陞者、兵部会同该卫堂上官、严加考选。果廉能可用、仍旧。不堪者、俱令带俸
○嘉靖二十九年题准、锦衣卫、除
皇亲带俸、原不管事、达官营操、不係管理军政等官、难以考选外。其餘若指挥在所管事、并千户以下等官、不拘见任、閒住、俱听本卫堂上掌印正官、从公开註贤否履歷、先期送部。临期会同议拟。与腾驤四卫、一併严加考选。果有廉能可用、仍旧管事。如行止不堪、一体带俸革任
○又题准、南北镇抚司与象房管事指挥。兵部临期会同锦衣卫堂上掌印正官、逐一考选论奏。去留取自
上裁
凡在外都司卫所缺军政官。正德八年、令行巡按御史及按察司等官、公同考选。每都司、及卫、俱掌印官一员。佐贰官二员。每千户所、俱掌印官一员。非遇紧急军情、不许輒调
○弘治十八年议准、都司卫所军政官。务精选才能、或由武举、并经保举者、照京卫例调改。如旧官不才者、尽发操备。其首领官、亦銓选科贡正途、年力相应者、与军政官頡頏行事。仍行抚按严加察举
○嘉靖六年奏准、在外军政官、考选员缺。本年八月终、巡按御史类奏推补
○十六年、令都察院转行各处巡按御史、置立格眼文簿、用印鈐记、发各都司掌印官收掌。遇大小军职问拟罪名、逐起登记。年终、类报抚按查考。候考选之期。呈送镇巡会考。若立功三次、奏请降一级。未及三次、查果改过有实蹟、方许举用。其南北直隶卫所、付该管兵备收掌。两京法司、每年终问过军职、开送兵部。各查照纪录施行
凡湖广荆、襄、郧阳、河南南阳、陜西汉中、西安、各该守御等卫所、并都司、隶巡抚郧阳都御史所辖者。正德六年议准、一体会同考选
○嘉靖二十年题准、将承天
显陵二卫军政、即行巡抚都御史考选。其兴都留守司一应事务、俱听本官节制。抚治都御史不必干与
凡有漕运地方。成化十六年添设佐贰都指挥一员、专管漕运、不与军政。其考选推补、附郭者、镇巡总兵三司掌印官主之。若非附郭、并远方者、镇巡总兵分巡分守官主之
凡管屯官。嘉靖二十四年题准、遇考选军政内、有武艺不棈。而廉干可取者、用之管屯。以五年為期、方得迁转。每年终、将该屯粮斛已未完数目、开造文册、一样三本。一申督理屯政衙门。一送该卫户房收贮。一自执备照。如遇年月该迁、预申督理衙门、就令将任内卷册、交付后来管屯官。俱查照明白、方许离任。若有朦朧私相交代者、查出、各问以沉匿枉法罪名。其各该上司官、不係前拟、擅自改调差委者、许屯田御史参劾
○三十八年题准、屯田官、各该衙门不得坐名差遣。如遇迁转缘事等项、就於见任军政官内、选精壮勤干官员暂管。候推选之日、照例会官考选。管屯官、不许营求别差、希图推调。亦不许将见在耕种屯军、擅自差派领运驾船帮贴城操等项、以妨屯务。违者、听巡按御史参究
○隆庆二年题准、两京并各省卫所管屯官、不拘指挥千户、察其才力大小、屯粮多寡、分委隔别卫分、催徵依期完解。每年考选分差之后。各该御史仍将委定卫所、并选过官员职名、呈院咨部、以别贤否
凡考定官员。俱要在任分理兵政。非有紧急军情、不许擅差。在京者、免其上直赴操。若係在营随差之数、即令替回。其餘除马政带管外。如屯田领班操备巡盐捕盗管局运粮备倭等项。一体考选。量才委用。前项杂差官员、在任之日、许令公座僉书。一应文案、不许干预。其他军政以外、跟随镇守守备内外等官、大小军职、不许营求军政。考选已定者、亦不许营求跟随、有妨军政
○万历元年题准、通行各抚按衙门、凡考选军政、以印屯為主。择有心计、堪以干济者、先註各卫所掌印、管屯。有膂力、堪以抗御者、定委各路管军。其次、乃以充各衙门旗牌差遣。不得越次取用。其见在督抚镇巡各道役使者、止许量留数人、餘皆发回、听委印屯之用。其掌印管屯官、果有尽心干理、於军政屯务有裨者。抚按官即与保荐。兵部登记将材簿内。遇有守备把总坐营员缺、酌量相兼推用
凡军政急缺。成化十五年、令在外从抚按定委奏保。两京从各卫军政首领官保举。五府覆勘。係亲军者、两京兵部覆勘定夺。不拘五年。后犯贪淫等罪、连坐举主
凡过犯考选。成化八年令、带俸武职、先虽犯罪、后能改过自新、父祖虽為事、或脱逃、子孙能自立行止、有守有為者、并许考选管事
○又议准、有犯监守自盗、受财枉法、及求索科歛誆骗等项、流罪、减至杖一百、徒三年、赎罪还职、例应带俸、不许管军管事者。若係腹里、仍分拨各边上班操备、不许营求管队等项。遇警、与边卫带俸差操官随军杀贼。下班回卫。五年内、能改过自新、照例会选军政管事。如再犯、终身轮班赴边操备、不许会选
○弘治十五年奏准、军职犯立功问革管事、五年之内、改过自新、方许推委。不许镇巡等官假名暂委、占為头目、纵令害人
凡考选禁例。弘治十三年申明、军职五年考选有营求嘱託者、指名黜退、永令带俸。其不得与选、生事教唆陷害已选官员者、问罪。不分官军、俱调边卫带俸食粮差操。凡带俸官、俱不许管军管事
○嘉靖九年题准、考选之后。或以已名、或主使人、罗织生事、投词告害者。在京、听兵部、在外、听抚按官、参究。照例调发边卫

降调 【立功為民充军附】

凡降级。洪武二十七年、守卫榜例。管军官犯罪。指挥降千户、调边卫。千户降百户、百户降总旗、总旗降小旗、卫镇抚降所镇抚、所镇抚降总旗、俱调边远卫★今止照所犯论、不拘递降☆
○正德十一年、令署职、至实授、皆准一级递降
○隆庆元年题准、武举中式捨人民人、加陞署所镇抚、后犯该降级、原无实职可降、即将武举职级、并米石、革去抵罪
凡役占军士降级。成化三年令、坐营把总以下官、役占军士、自一名至五名、俱降一级。五名以上、降二级。甚者、罢职充军、仍发边卫守御
○弘治十三年奏准、都指挥、跟随军伴六名。指挥、四名。千百户、镇抚、二名。不管事者、一名。★俱用餘丁、不许摘拨正军☆但有额外多占正军、五名以下、问罪、降一级。六名之上、降二级。甚至十名以上者、止於降三级。其卖放军人、包纳月钱者、亦照前名数分等降级。甚者、罢职、发边卫充军守御。又军职役占餘丁、至五名以上者、问罪、降一级。十名以上者、降二级。二十名以上者、降三级。三十名以上者、奏请发落。若受财卖放者、仍照前项名数分等降级。又军职卖放、并役占军人、二罪俱发。其卖放已至十名以上、役占不及数者、依卖放甚者例、罢职充军。役占已至十名以上、卖放不及数者、依役占甚者例、减降三级。卖放、役占、俱至十名以上者、从重发落。俱不及十名者、併数通论降级。役占军人五名、又占餘丁十名、及包纳月钱满贯者、从重降级。仍发立功。满日、照所降品级、於原卫所带俸差操
凡缺少班军降级。嘉靖三十一年题准、以十分為率、卫所掌印官六分以上、提解来京问罪、降一级、调发边卫。中途不到者、罪坐札付官
○三十三年议准、卫所官俱免解京。就彼作速问拟、具奏定夺
○四十年议准、卫所军少、掌印官五分以上、问罪、降一级。八分以上、降二级。调发别卫
○隆庆六年题准、行各处督抚官、将营卫将领千把总官所部军、逃亡三分以上者、降一级。五分以上、降二级。岁终会同具奏
