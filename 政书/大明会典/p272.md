<!-- { "loadSidebar": true } -->
○正德十三年奏准、凡拟守边将帅贼寇入境虏掠人民边远充军罪者。必彼此眾寡相当、堪以出战。故不设备、闭门不出。方依律坐之。若虏眾兵寡、止可固守、不可轻出者。勘实奏请。若止是抢掠牲畜、杀虏沿边哨探、及採打柴草军民、不係境内人民者。俱有应得罪名。不许引用前律。其轻率寡谋、军无纪律、以致损折官军者。律无正条。比律奏请定夺。若奋勇迎敌、杀败虏贼。虽斩级数少、官军阵亡数多。仍须论功陞赏。不许妄引损军律例治罪
○嘉靖八年议准、今后凡遇声息。各该参随人等、不许指称按伏為名。若是本官亲临行阵、方许参随跟随。上阵有功、照常造报陞赏。若有冒夺情弊。并本官一体参究治罪
○十六年奏准、今后行勘各边失事官军。若係百五十名以上、方问守备不设。百五十名以下、照常问拟罚治。中间若有按伏出哨、适当境内、畏怯逗遛不行。与坐堡等官军、併力截杀、以致虏杀军民头畜等项数多者。亦问守备不设军罪。若守备以下官员、果能督军奋勇、与贼交锋。中间若有眾寡不敌、以致损失官军十餘名者。虽问前罪、亦要明白声说、奏请末减。若是闭门不出、及逗遛闪躲、不曾与贼交锋、以到杀虏数多者。查勘明白、问拟守备不设军罪。不必奏请末减。若虏贼大举、失事重大者。止许参问总兵副参游击等官。通行各边抚按衙门、著為定例
○十八年议准、今后达贼侵犯。除本镇官军、照例行巡按御史查勘外。其邻镇官军、亦要通查某镇应援及期、某镇应援失误、某营客兵在分某处、曾否战守、有无失事。一併查明参奏
○二十六年题准、将官缘事、提问听勘。原问衙门、先具由、达兵部知会。仍作速结正、毋致淹延
○又题准、宣大三关、边墙可守。今后虏如溃墙。平时、则各路各城堡参守官。防秋、则各领兵列营守墙等官。各查信地。坐以守备不设、為贼所淹袭、因而失陷城寨正律。其遇贼退避观望逗遛、不即应援、以致失误军机。不分主客、一体坐以临阵退缩、及领兵官已承调遣、不依期进兵策应律。不许仍援守备不设、末减充军罪名
○三十一年题准、大同、延绥、寧夏、甘肃、宣府、辽东、各路将领。今后但遇虏贼近边。即便相机设策。或打其帐房。或杀其老小。或夺其马匹。或勦其畸零。凡有壮夫居民、敢勇杀贼。俱照新例、从重陞赏。赶来马匹多者、官收四分、本人六分。少者、通给本人。至於参官临阵有所损失、听从宽免。仍行各边巡按、凡有报功、验係真正贼首、即与造册奏缴。本部覆题。不许再四驳查、致懈斗志
○又题准、保甲陞赏罚治。每乡举殷实有力、人所信服者一人、立為头领倡率。有能把截山口、或固守城堡、保全地方。為首者、赏银一百两、授职一级、仍与冠带。為从者、各量加赏。官吏於本等、资格上加陞。生员增附、即与补廩。廩膳、送监肄业。义民阴阳。医官、各授七品散官。获有首级、照官军例陞赏。所得牛马等项、尽给充赏。地方军民、不听约束戮力防御、不入城堡收歛者、从重罚治、或追穀、以充军需。军卫有司官、能保障地方者、抚按官类奏陞擢。若不防御收歛、致贼抢杀人畜者、比照边官事例问罪
○又题准、辽东军职、犯该失机等项。除真犯死罪外。如该充军為民、而年力未衰、惯经战阵。及情犯可原者。从重罚赎。奏请还职起用
○三十三年题准、贼入内地、陞赏与边方不同。而衝锋破敌、奋勇当先、虽无擒斩、定為头功。查照边腹事例、一体世袭
○又题准、蓟镇参游等官、防守三年无先、听类荐陞擢
○三十四年议准、蓟州门户、必由宣府独石大山墩等处。独石参将、能精选夜不收、哨报明的。照军功陞赏。夜不收陞一级、赏银二十两。如误机宜参将从重治罪。夜不收以军法从事
○四十三年题准、各处大小将领官军、果能捣巢邀击、获有奇功、不次陞擢。斩有首级、照例陞赏。如果深入虏营、衝锋陷阵、致有损伤。不坐将领之罪。止出格优恤死事之人、以示激劝
○又题准、辽东武职官犯赃、干碍行止。与零贼出入、不行进兵、及重罪减等者。照旧编发别镇。其虏势重大、眾寡不敌、情罪可原者。定发本处极边卫所。其已经编审、而久延在家者。严限发遣
○隆庆元年题准、今后各边总督镇巡、遇有功罪。自总督、以至副参游守、兵备有司。凡有兵马城池之责者、俱查照职任、一体酌量论赏行罚
○又题准、辽镇各村居人、就近筑堡收歛。虏至、能捍拒保全者、堡长准给冠带
○三年题准、蓟昌二镇、务要因墙拒守、以守為战。果能保无他虞。照斩首事例、题请陞级世袭
○万历三年题准、宣大山西延寧甘固等处、凡已议通贡者、自有三年一次、论功陞赏。不许援考满事例、冒请希恩
凡海禁。弘治十三年令、官民人等、擅造二桅以上违式大船、将带违禁货物、下海、入番国买卖。潜通海贼、同谋结聚、及為向导、劫掠良民者。正犯处以极刑。全家发边卫充军。若止将大船雇与下海之人、分取番货。及虽不曾造有大船、而纠通下海之人、接买番货。或探听番货到来、私买贩卖。若苏木、胡椒、至一千斤以上者。俱问发边卫充军。番货入官。若小民撑使小船、於海边近处、捕取鱼虾、採打柴木者。巡捕官兵、不许扰害
○嘉靖四年题准、严督兵备备倭等官、将沿海军民私造双桅大船尽行拆卸。如有仍前撑驾者、即便擒拏。检有松杉板木枝圆籐靛等物、计其贯数。并硫黄五十斤以上。俱比照收买贩卖苏木胡椒至一千斤以上、不分首从、并将接买牙行、及寄顿之人、俱问发边卫充军。船货入官。其把守之人、并该管里老官旗、通同故纵、及知情不举者。亦比照军民人等私出外境钓豹捕鹿等项故纵隐蔽例、俱发烟瘴地面。民人里老、為民。军丁、充军。官旗军吏、带俸食粮差操。仍给榜文、通行浙福二省海道地方、常川张掛、晓諭禁约
○三十三年题准、南直隶浙福广东等处、有将双桅三桅大船下海。及沿海居民、遇夷船乘风飘泊、私送水米者。俱坐通番重罪
○又题准、近海豪民、交通倭寇。今后巡盐御史、兼管巡海、以便禁戢
○隆庆三年题准、近海地方、凡有寇贼处所、私将硝黄、与贼交易者。正犯凌迟、全家处死。两邻知而不举、发遣充军。告首得实从厚赏齎。若係官司收买、亦照明开数目、赴抚按衙门掛号。但有多带、一体治罪
○四年题准、申明以后、文武官员、但有养寇殃民、临阵退缩、卖港纵贼、受贿招抚。及将军器火药酒米下海、通贼接济者。俱照律例、从重问拟。中间有赃跡显著、及积年通贼者、仍照近例、凌迟梟示、籍没家财、以充军餉
凡防海功罪。嘉靖三十三年题准、各兵备海防副参守备有司军卫等官、凡有被倭残毁市镇隐蔽不报、坐视不救者。巡按指实参究。一体以失事论罪
○隆庆二年题准、海洋有警、水兵果能奋勇邀击、即论水兵之功。若贼近内港、陆兵果能据险堵截、不致登岸。即论陆兵之功。抚按据实具奏。俱照平倭事例陞赏。若水兵哨备不严、致贼突入内港。陆兵堵截不力、致贼登岸流突。水陆将领、俱以守备不设治罪。若贼在内港、陆兵竭力抵敌未得登岸。水兵退缩不前。则论陆兵之功。而究水兵之罪。水兵能从海洋追逐入港使贼腹背受敌。水陆官兵、各有擒斩者。不惟照例陞赏。水兵将领、仍宥守备不设之罪。贼虽登岸焚掠。陆兵能奋勇驱勦、擒斩数多。贼势穷蹙、抢舟入海。水兵能迎港奋勇擒斩尽绝者。水陆官兵守备不设之罪、通行免究
凡边海军人犯罪。弘治十三年令、各边关堡墩臺等项守备去处、若军官用财买閒者。官员问罪、调极边卫分守御。旗军人等、发沿边枷号一箇月、常川守哨。若原在关营官军、逃回原籍、潜住。及架砲夜不收、守墩军人、夤夜回家、轮班不去者。俱照前项调卫、枷号、守哨发落
○又令、
凡各处备倭贴守军人代替者。正军问调沿海卫分。舍餘人等、就收该卫充军。把总等官纵容者参问治罪
○又令、沿边沿海、旗军舍餘、犯该监守常人盗窃盗掏摸抢夺、至徒军以上者。俱送总兵官处、查拨缺人墩臺守哨。满日疏放。其别项徒罪以上者、有力、纳米等项。无力、巡哨
○正德十六年奏准、沿边地方军民人等、有躲避差役、入夷寨潜住者。民发边卫、军舍发极边烟瘴地方、各永远充军。本管里长总小旗、及两邻知而不首者、各治以罪。有能擒拏送官者、不问汉土军民、量加给赏

大明会典卷之一百三十三
镇戍八
图本

天下险隘要衝、在职方皆有图本。今不能尽载而边事特重。故载镇戍总图一。九边图九。其沿海、及腹里地方、夷蛮猺獞之属、所宜备御者、咸著於总图焉
洪武二十六年定、凡天下要衝、及险阻去处。各画图本、并军人版籍。须令所司成造送部。务知险易
造图册地方
陜西　　　　　寧夏
甘肃　　　　　四川
贵州　　　　　两广
云南　　　　　湖广
河南　　　　　辽东
大同　　　　　宣府
山西　　　　　山东
延绥等处　　　松潘等处
郧阳等处　　　凤阳等处
苏松等处　　　鴈门等处
紫荆等关　　　蓟州等处
顺天等府　　　腹里城池各都司总送
成化元年、令图本、户口文册。俱限三年一次造报
○弘治元年、令图本、及官军户口马骡文册、限期。在京、并北直隶卫所、大寧万全二都司、限二月终。南京、并南直隶、中都、河南、浙江、江西、山东、辽东、山西、等都司、限三月终。陜西、福建、湖广限四月终。其图本、自各边、沿海、以至腹里都司、一体造报
○嘉靖十年奏准、各该都司卫所官军马骡文册、今后每十年造送一次。止造总数、不必细开。仍移咨南京兵部、一体查造施行
镇戍总图 【东起朝鲜西至嘉峪南滨大海北连沙漠道路紆縈各万餘里】
（见图）
蓟镇边图 【本镇边界自辽东镇边起西至宣府镇边止沿长一千餘里】
（见图）
辽东边图 【本镇边界东自东海岸起西至蓟镇边止沿长一千餘里】
（见图）
宣府边图 【本镇边界东自蓟州黄花镇起西至大同边平远堡止沿长一千二百餘里】
（见图）
大同边图 【本镇边界东自宣府镇西阳河堡宽沟起西至山西镇丫角山止沿六百四十餘里】
（见图）
山西边图 【本镇边界东自大同丫角山起西至老牛湾延绥镇边止沿长一百餘里】
（见图）
延绥边图 【本镇边界东自山西边老牛湾起西至寧夏镇边止沿长一千五百餘里】
（见图）
寧夏边图 【本镇边界东自延绥镇边起西至固原镇边止沿长一千八百餘里】
（见图）
固原边图 【本镇边界自寧夏镇边起西至甘肃镇边止沿长二百餘里】
（见图）
