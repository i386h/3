<!-- { "loadSidebar": true } -->
一兵马。见额官军六万八千八百二十九员名一防守。成化二年题准、荆襄在万山中。流民逃军、在彼躲住。安远县、尤為窵远。将革去荆州护卫官军内、查屯田近安远者、摘拨一千户所。发去该县、与民相兼修筑城池。设立千户所衙门、守御地方。如不彀、就於别所輳拨。遇贼生发、随即扑捕
○弘治二年题准、梧州原分宝庆等七卫、柳州原分九谿等三卫所、各官军、通行掣出。内拨宝庆、寧远、永州、三卫官军、赴柳州城操守。又拨九谿、永定、常德、三卫官军、兑出全州灌阳富川怀贺恭城、及桂林兴安等处、土著官军、赴梧州操守。其餘长沙、衡州、岳州、夷陵、四卫所官军、俱留广西城操。轮流巡哨府江一带地方。再不许分拨重瘴地方。若暂遣出征巡哨者、不在此限
○十二年题准、永道等处、与郴桂地方、哨守官军数少。将荆黄枝江等卫所、与武昌襄阳二护卫官军、摘拨轮戍。仍设郴桂守备一员、在宜章居住。听镇巡节制。其兵备、仍在郴桂酌中地方驻札、以便往来调度
○嘉靖十七年议准、竹谿县邓家坝地方、界连三省。山林深密。将洪坪堡官军、掣改防守。其洪坪堡乡兵、照旧把截
○四十五年题准、支罗新旧二寨、改為守御百户所官军、就於施州卫三千户所、摘拨屯种、以便弹压。其本卫原拨轮戍靖州官军、尽数撤回防守
○隆庆二年题准、施州卫、孤悬万山之中。与川湖交接。番汉杂处。将靖州郴桂临武等处原戍官军、撤回一半、以济荆襄。存留一半、以防苗夷
○三年议准、瞿塘、忠州、夷陵、长寧、四卫所原戍清靖二哨、与瞿塘卫原戍郴桂班军、照数撤回各该卫所、操练防守。荆襄等卫、枝江等所、班军、并衡州卫原调武冈与广西官军、俱照旧存留。常德卫原戍道州官军、亦准撤回。其清靖郴桂道州等哨所缺之兵、听该卫多方查补。如果不敷、将所省行粮、召募土兵、分布防守
○万历四年议准、将荆右二卫原戍靖州班军三百五十名、退回荆州守卫。遗下二卫、实在减班并逃故军数、各该行粮、扣贮仓库。募增民兵防守。其襄阳枝江、原戍清浪临武二哨、照旧存留。仍通行郧阳川贵南赣各巡抚、一体查照施行
○五年题准、德安府孝感县新店地方、东接黄陂。西抵随应。北联信罗桐柏等处。两省交错、绵亙千里。率為盗区。设把总一员专驻、统领原议兵壮。巡缉盗贼。随州、孝感、应山、安陆、黄陂、汉川、等处、各巡司哨堡。及德安、随州、二所官军。俱属管辖。遇警听调

广东

广东内连五岭。外滨大海。潮惠通甌闽。高廉向交桂。雷琼逼黎蛮。广州之龙门增城诸邑、皆為盗藪。嘉靖间、自海岛入犯者為倭贼。出没海洋者為海贼据村峒者為猺贼。啸聚山谷者為山贼。流劫无定者為浪贼。渔户窃珠池者為蜑贼。纵横杀掠、地方骚然。自罗旁大征之后、备御益详密矣
一城堡。嘉靖四十五年题准、广东扼塞要害。在东洋、有柘林、碣石、南头。在西洋、有白沙港、乌兔、白鸽门。六处皆立寨、增兵、增船。统以将官。无事、则会哨巡缉。有警、则互相策应。务以击贼外洋為上功。近港次之。如信地不守。见贼不击。俱坐罪重治
○隆庆四年题准、马耳澳、乃潮郡外户。设水寨一所。与柘林相犄角。碣石、与马耳会哨於甲子。马耳、与柘林会哨於南澳。保障潮阳、澄海、揭阳、海阳、地方
○万历五年题准、罗旁东西两山、週遭千五百裡。田地饶沃。且有籐蜡诸利。将瀧水县、改為罗定州。径隶广东布政司。黄姜峒、大峒、二处、各筑营城一座。各屯兵一千。选委指挥、充為把总驻札。许其便宜抚剿。各峒地方、通属管辖。其南乡、富霖、封门、函口、四处、各立一所。即地立名。请给印信。各筑所城一座、以备防守
一兵马。额设旗军、见在二万九千九百四十七名。召募官兵、三万五千二百六十八员名
一兵船。隆庆二年题准、广东六处水寨、额数船隻、通行查理。缺者处补。坏者修治。一切刷虏商船、尽行放免。每岁终、海道副使点验。係风浪损坏者、动支官钱修飭。係兵将损坏者、责令各役陪偿
○四年、令东莞、新会、两县、劝諭大户、仍造乌艚巨舰。听募本地壮兵、分作四班、於南头马耳柘林等处防御
一防守。隆庆二年题准、广州等一十七卫所、旧拨官军一万餘员名。前赴督府及总兵哨捕。近除撤回一千一百九十员名外。将未撤八千九百餘名内、摘留附近梧州二千名、赴督府轮班哨捕。其餘、悉发回广州等卫所守城
○四年、令县官召募精健乡夫、一千二百名。分為四营。内立营长。量给白艚八桨船隻。分拨柘林、马耳、防守。营长效有勤劳、一年以上、量给冠带
○万历五年议准、富霖千户所、添设参将。拨兵三千名。内分一枝、戍守南乡。函口千户所、添设参将。拨兵三千名。内分一枝、戍守封门。阳电海防参将、兼陆路阳江恩平等处

南直隶

国初定鼎金陵。倚长江為天险。然江洋巨盗、时有出没。始设操江巡江等官。其沿海州县、洪武间、时有倭警。常遣兵戍守。至嘉靖中倭寇猖獗。於是增将增兵。畿甸之间、若备边矣
一兵马。江南北所属、额设官军、一十万二千一百六十七员名。召募军兵、七千一百四十九名
○嘉靖三十八年题准、苏、松、常、镇、四府所属州县、二百里以上者、编主兵三百名。二百里以下者、二百名。每名给银十二两。或均徭编派。或各里朋出。送海道兵备、管束团练
○又令添设游兵一千五百名。令南京都督统领。驾沙快船、往来浙西松江京口、护卫粮船
○隆庆二年题准、中军都司把总部下、留兵七百二十五名。并常镇二府健勇、三百一十二名。常川操演、以备缓急。三江会口把总部下、留兵四百名。圌山把总、留兵三百名。仪真守备、留兵二百名。安庆守备、留兵一百二十名。见存主客军兵、不分汛期、汛毕、日给银三分。即将江南江北十八府州军餉银两、并应天巡抚协济丁田银两、应天庐淮等府州县健勇乡兵等项银两、通咨应天凤阳各该巡抚衙门、俱免编派。每岁所需通共徵银二万七千六百五十七两六钱。永為定额
○四年题准、苏、松、常三府。有水哨、陆哨、客兵、家兵、併土著等项、七千七百五十四名。照旧容留。分布防御。又陆续调拨各处军餘民壮、以补革退军数。总计水陆食粮官兵、共一万五百六十五员名。又汛时、年例各该兵船、添募贴驾各沙土兵、八千二十一名。亦照旧存留分布
○万历元年题准、圌山三江二总、控御海口。復原额各总八百之数。前项军餘、俱掣赴镇江操演。与京军更番防御。□洲驍勇脚兵、精选四百名、一併操备一防守。嘉靖二十年议准、扬州、淮安、九江、安庆等卫所军餘。照新江口事例、分為春秋二班。每班一千名、於镇江操守。春班、二月初一日上。七月终下。秋班、八月初一日上。正月终下
○二十九年、定沿江信地、责令将领防守。南湖觜守备。南岸、自城子镇、至马当。北岸、自龙坪、至小孤山。二百六十餘里。领原设兵船。而以九江一卫属之。安庆守备。南岸、自香口、至池口。北岸、自小孤山、至六百丈。二百九十里。领水兵五百名。而以安庆一卫属之。新復荻港把总。南岸、自池口、至大信。北岸、自六百丈、至西梁山。三百二十里。领水兵六百名。而以建阳一卫属之。游兵把总。南岸、自大信、至高资。北岸、自西梁山、至黄天荡。三百三十里。领水兵一千二百餘名、而以游巡军兵、相兼分布。圌山把总。自高资、至安港。一百五十里。领水兵民壮八百名。而以镇江一卫属之。仪真守备。自黄天荡、至新港。一百四十里。领水兵三百名。而以仪真一卫属之。□洲镇巡江卫总、操江水兵亦属焉。仍与扬州府江防同知、协同防守。本镇民事、则同知理之。守备不与。三江会口把总。自新港、至庙港。一百五十里。领水兵八百名。南湖觜守备。驻札湖口。安庆守备。驻札雷港。荻港把总。驻札荻港。游兵把总。驻札上新河。仪真守备。驻札仪真江口。圌山、三江会口、把总。各驻札本处。不许仍前住居城市
○又题准、备倭所辖地方。自应天龙潭起、至镇江、苏州、太仓、镇海、金山等卫、嘉兴、松江、吴淞江、崇明、南匯、青村止。千有餘里。枕临大海。给关防、以便调度
○三十六年议准、将瀋阳右卫官军、照旧隶属南京兵部。如遇江北地方有警、许凤阳抚按官督调防御
○四十四年题准、江南、江北、各有信地。三沙止当会哨、难以会剿。褚家一沙、沙南沙北、照旧分防。崇明一带、或春或秋、照旧会哨。如果贼势重大、逼近留都。江南江北巡抚、并操江都御史、交相应援。其餘小警、不必会剿。各守信地。永為遵守
○隆庆四年题准、徐州参将、将兵分為三营。徐州一营。宿州一营。归德一营。每营选中军官一员、常川操练。其参将、遇粮运盛行、驻於徐州、以保运道。河冰已合、则驻宿州、以防陆路。春间青黄不接、则驻归德、以防窃发
○万历三年题准、南直隶、自吴淞以至金山。其中宝山。川沙、南匯、青村、柘林、皆临大海。倭寇随处可登。青南二所、尤当其衝。清查各卫所军舍、选一千名、委指挥二员分领、於青南二处、与川柘二总、分作四枝。汛时、听参将操练於南匯。其各军行月二粮、亦量加厚。遇警对敌、许照北边事例、但以血战為功、不以损军為罪
○又令芜湖县筑城、以便防守。徽寧兵备道、照苏松淮扬兵备例、增设兵额、应天治中、移驻新江口。太平同知、移驻芜湖。和州同知、移驻泥汉。境内州县巡司官兵、尽属统率查点
○又令每年防汛毕日、准照防边事例、将各镇将官、及海防同知、沿海州县正官、分别举劾
○四年题准、宝山界於川沙吴淞之间、為全吴南北中路。地形突出。海岛倭船必经。要害当守。改筑城堡。而以协守所官军守之。每年汛期、副总兵统兵移驻

浙江

浙江濒海、故多倭患。嘉靖间、荼毒东南。久而后定。自是增兵置将、各据要地。以定海為倭船所从入。特宿重兵。省城营兵、分番防汛。海防之重自此始
一兵马。原额兵壮一十三万一百八十八员名。见在七万八千六十二员名
○隆庆四年题准、浙江通省、额设民壮一万六千二百九十名。除留四千二百二十一名、看守各府州县城池库狱外。其一万二千六十九名、自隆庆四年為始、徵收工食。挑选精壮之人、每名日给银三分。设立队伍。整搠器械。在杭、湖、严、绍、寧、台、温七府、每府分派一总。在嘉、金、衢、处四府、每府分派二总。听各该总参都司把总官、与军兵合营操练
