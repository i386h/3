<!-- { "loadSidebar": true } -->
○二十九年题准、将高家港等十一场、逃移丁盐、四万二千七百三十二引。与寧海等八场、正支买补。小引盐、八万三百三十九引、并永阜丰国等场、復业灶户盐一十二万六千一百一十引、定价开派辽东山西等处、召商中纳、起运蒲洛二关掣卖。扣定辽东徵数、餘俱解部。其远逃地银、四千二百六十一两、见在地银、八千八百十九两、行滨胶二分司、济、青、登、莱四府、委官催徵。近逃地银、六百四十八两、根究得业人、照数办纳
○三十九年议准、山东盐法。上则、直隶徐宿二州沛碭二县、兗州府所属滋阳等州县、共该盐九万八千二百五十引一十九斤五两零。中则、东昌府所属、该盐二万二千四百引。下则、济南府所属、该盐五千五百六十引。官置循环文簿、逐月登记发过引盐水程、按季查销。其青、登、莱三府、官臺等十一场、除岁办额课正数外。运司印刷小票、送巡盐御史掛号。各场收掌。听各灶丁纳银一钱五分。给票一张。照盐一引、计五百斤。编定地裡等则、发卖。每票、收牙税银一分
○隆庆二年题准、官臺等十一场、折布盐课、给票纳银事例。详查灶户贫富、分别上中下三等。除额办正课外。每年上丁纳票银二钱。中丁一钱。下丁五分。其票。户各执三张、以便行盐地方发卖
○四年题准、买补盐四万引。量停三万引开边。官臺等十一场、督行运司、每票以六百斤為率。除正课外。另票银一钱。其支运卖盐等项、悉听巡盐御史、督令各衙门查考
○五年题准、济青盐价颇高。票定银一钱五分。登莱盐价甚贱。票定银七分。每季终该府解司济边

大明会典卷之三十三
课程二
盐法二
福建

福建都转运盐使司 【洪武初置】
上裡场盐课司　　海口场盐课司
浯州场盐课司　　牛田场盐课司
惠安场盐课司　　(□丙)州场盐课司
潯美场盐课司

盐课数目

洪武间岁办
盐场七处、岁办盐一十万四千五百七十二引三百斤零
弘治间岁办
每岁办大引盐、一十万五千三百四十引二百六十五斤八两九钱。内本色盐、四万七千四百五十六引二百七十八斤四两九钱。折色盐、五万七千八百八十三引三百八十七斤四两
万历六年岁办
大引盐、一十万四千三百四十引二百六十四斤
岁解太仓银、二万二千二百两一钱。泉州军餉银、二千三百四十四两二钱

行盐地方

福州府　　　　　兴化府
泉州府　　　　　汀州府
漳州府　　　　　邵武府
建寧府　　　　　延平府
正统十三年奏准、将潯、(□丙)、浯、三场盐课、共五万六千八百八十三引、俱准全折。每引折米一斗。派纳泉州府附近永寧卫、并福全金门等所仓、听给官军月粮
○弘治十六年题准、将惠安场盐七千三百五十二引、每引徵银七分解部。各场灶户、滨海諳煎晒者、陆续输官。其依山不諳者、官為收买。付总催、给散諳煎者、代纳盐斤
○正德四年议准、该省报中人少。今后依山价银、不必支商。将附海本色、逐年变卖解部
○十一年、令依山盐课、如遇商人报中、每一小引、折银一钱二分五釐。与附海本色盐课、相兼支给
○十二年题准、将上裡、海口、牛田、三场附海盐课六千六百五十引餘。每一引、折二小引。每引二百斤。就於本处召商、照例每引纳银三钱解部
○又题准、附海盐课、不必边方开中。就於本省召商中卖
○十四年、令福建盐场商人、中到引盐、以十分為率、五分派与福兴泉漳四府一州、五分派与延建邵汀四府、各地方行卖
○嘉靖九年奏准、将潯美场盐课米、每石折银五钱、加耗修仓银三分、追解泉州、贮库支放
○十年题准、福建官盐、仍以二百五斤為一引。每引一道、照包正盐一引、并割出餘盐若干。不必给以小票、每包许带餘盐二引。正盐照原价三钱。餘盐定价四钱
○十三年题准、福建运司引盐、照旧例每引二百斤為一袋。带耗五斤。不许以进贡修城等项名色、滥加耗盐四十五斤。其正盐一引、止许带餘盐二引。不许给与小票、纵令多带
○十九年题准、浯州、(□丙)州、二场盐米、每石俱折银五钱
○万历二年、设运判一员、驻札黄崎分司。将黄崎分司运副、移驻水口。运同、移驻泉州。专督理泉漳二府盐务。给票抽税。每盐三千斤、定税一钱五分。潯浯(□丙)惠四场、除灶户原晒盐场不课。其新涨海滩、民间开晒者、通行计坵徵课。惠安场岁徵课银、仍旧解部。其潯浯(□丙)每引復加二分、与给票抽税。及漳浦詔安等县、潯浯等场、新设坵税、俱作该省常餉。待海上撤兵、起解济边
○三年题准、将上里、海口、牛田、附海本色每引纳银三钱。差官解部
○八年、裁革福建添设运判一员。同知仍驻水口、副使驻札黄崎、各分司管理盐法

河东

河东都转运盐使司 【洪武二年置】
解盐东场分司　　解盐西场分司
解盐中场分司 【弘治二年增置】

盐课数目

洪武间岁办
岁办盐、六千八十万斤
弘治间岁办
每岁办盐、四十二万引。内常股盐、二十九万四千引。存积盐、一十二万六千引
万历六年岁办
小引盐、六十二万引
岁解太仓银、四千三百九十五两九钱。宣府镇银、七万六千七百七十八两五钱六分。大同
代府禄粮银、四万三千一百十三两。山西布政司抵补民粮银、七万四千二百五十九两

行盐地方

西安府　　　　　汉中府
延安府 【隆庆四年、改食池盐】
凤翔府　　　　　归德府
怀庆府　　　　　河南府
汝寧府
南阳府 【嘉靖二十七年议准、惟汝州并所属四县、行本司盐。其餘十三州县、兼行本司并淮北盐】
汝州　　　　　　平阳府
潞安府　　　　　泽州
沁州　　　　　　辽州
成化十年、修筑河东盐池垣墙。置东门以為出入。设解盐东场分司、於安邑县路村地界、捞办东场盐课。设解盐西场分司於解州、捞办西场盐课。每岁运司轮委佐贰官一员、各领该分司印信驻彼、量带官攒秤斗、及提督巡检司官兵人等巡视。兼捕获盐徒、修理墙垣
○二十二年、增河东岁办盐课一十一万六千引、共為四十二万引
○弘治二年奏准、添设解盐中场分司、并给印信
○正德八年题准、将本运司盐课额办四十二万引外、另捞二十万引、召商於偏头等关中纳粮草。将原派仓场粮草、照数扣除、以补拖欠禄粮之数
○又奏准、河东运司、将见在引目、不拘年分、挨次领给。欠少盐课、从宜带捞补完。其每年额办盐课、未开中者、除该解宣府年例银八万两外、餘剩盐候补足各年商人所中之数。方许另开。仍行山西、陜西、今后不许指以户盐名目、不候户部奏有明文、輒便开中。如违、听本部并巡盐御史奏治
○嘉靖十年、令河东巡盐御史、变卖在场新旧盐课、补还借欠户部、及拖欠宣府年例、并山西布政司易换民粮之数。每引定价四钱。不许倡為餘盐之说、朦朧奏讨
○二十七年议准、河东运司正盐四十二万引、该银一十三万四千四百两。除解宣府年例八万两外、剩餘五万四千四百两。并餘盐五十万引、折银六万四千两。共银一十一万八千四百两。内除四万三千一百一十六两八钱、径解大同府、补给
代府禄粮。其餘七万五千二百八十三两二钱、俱解布政司、抵补民粮。及通融处补禄粮。各
王府不得另行奏讨、径自支取
○三十一年议准、河东盐法引目、增入太原大同字样、行令二府一例行盐。併行巡盐御史将
王府三司食盐、查照彼中盐价、定与折色。於赃罚银内解送。不许仍前拨给本色、滋生弊端
○三十二年题准、河东盐引革去餘盐名目。定以六十二万為额。除宣大二镇、及各项食盐、照旧起解。其餘拨补先年额欠消折等盐。所中银两、一体解部。听解宣大山西、专备主客兵年例支用。运司文册、正餘盐行归併
○隆庆四年、令河南南阳府所属邓唐十二州县、改铸铜版、仍属河东行盐地方
○又令山西太原府所属阳曲等十州县。并汾州、及所属三县。共十四州县。以后通食票盐。每票抽税银六分。责令屯盐道督理、完解运司。每年终、巡盐御史题解户部济边其关防稽考之法、悉照盐法则例举行。其原派阳曲等十四州县引目、准令均摊河东运司行盐地方
○又奏准、河东盐运司开垦解州陆小等池、照太汾事例、印给小票发卖。其捞办入官盐课当校三年内实收之数、酌為定额。接补东池额欠。有餘、一併补给大同、并布政司年例之数。仍令运司各官、遵照旧制。运副驻札安邑、专管东场。运同驻札池南、专管南场。运判驻札解州、专管西场各盐。该州掌印官、协理女盐等池北岸。中场责令运使带领。分守河东道移驻解州、监理东西两池事务。将该道原领
敕书、添载监理解州盐法字样换给。巡盐御史、亦照长芦两淮巡盐、并陜西巡茶事例、就便巡歷该管行盐地方 【续以设立南场不便寻罢】 
○又议准、河东运司、将延安府地方改食池盐邠、永、汫、陇、麟游、五处、仍食解盐

陜西

灵州盐课司 【洪武二年置】
漳县盐井　　　　西和县盐井

盐课数目

洪武间岁办
西和县、岁办盐一十三万一千五百三十斤零
漳县、岁办盐五十一万五千六百七十斤零
灵州、岁办盐二百八十六万七千四百七斤
弘治间岁办
灵州西和县漳县岁办盐、共三百五十一万四千六百七斤零
万历六年岁办
盐一千二百五十七万七千六百六十八斤。岁解寧夏镇年例银、一万三千二百四十二两。延绥镇年例银、一万三千七百一十四两二钱四分。固原镇客兵银、二千五十九两。固原军门犒赏银、七千一百二十两四钱四分

行盐地方

巩昌府　　　　　临洮府
河州　　　　　　延安府 【旧行河东盐、隆庆四年改属】
正统三年议准、将灵州官盐、召人中纳寧夏马匹。凡上马一匹、盐一百引。中马一匹、盐八十引。送总兵官收用
○成化二十三年、移萌城批验所、於红德城堡。令黑城乾沟二路盐车、俱抵庆阳府城市、关厢卸载。商人同卸载店主、齎执引目、赴府验过。赴行盐地方货卖毕、引目付店主销缴
○弘治二年、令灵州盐课司行盐地方、仍旧於平凉、静寧、隆德、政平、庆阳、环县等处
○九年题准、将灵州引盐、止收银给军自行买马。每引一百道、折价银一十五两
○十五年题准、一池盐引、每引增定价银四钱五分、载盐六石。东路盐价、发庆阳府。西路盐价、发固原州。各收贮分解各边买马
