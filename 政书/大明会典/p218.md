<!-- { "loadSidebar": true } -->
柩既入壙、掌事者先归修虞事。或墓远、则但不出是日可也。丧主以下既沐浴。执事者陈器具饌。设盥盆帨巾各二於西阶西、南上。酒瓶并架一於灵座东南。置卓子於其东、设注子及盘盏於其上。火炉汤瓶於灵座西南。置卓子於其西、设祝版於其上。设蔬果盘盏於灵座前卓上、匕莇居内当中、酒盏在其西、醋楪居其东、果居外、蔬居果内。实酒於瓶。设香案於堂中、炷火於香炉、束茅聚沙於香案前。具饌如朝奠、陈於堂门之东。祝出神主於座。丧主及兄弟倚杖於室外、及与祭者皆入、哭於灵座前。其向皆北面。以服為列、重者居前、轻者居后。尊长坐。卑幼立。丈夫处东西上、妇人处西东上、逐行各以长幼為序。侍者在后。乃降神。祝止哭者。丧主降自西阶、盥手帨手诣灵座前焚香再拜。执事者皆盥帨。一人开酒实於注、西面跪、以注授丧主、丧主跪受一人捧卓上盘盏东面跪於丧主之左、丧主斟酒於盏、以注授执事者。左手取盘、右手执盏酹之茅上、以盘盏授执事者。俯伏、兴。少退、再拜復位。既降神。祝进饌。执事者佐之。丧主乃初献。进诣注子卓前、执注北面立。执事者一人取灵座前盘盏立於丧主之左、丧主斟酒反注於卓上、与执事者俱诣灵座前北面立。丧主跪。执事者亦跪进盘盏、三祭於茅束上。俯伏、兴。执事者受盏、奉诣灵座前奠於故处。祝执版出於丧主之右、西向跪读之云、日月不居、奄及初虞。夙兴夜处、哀慕不寧。谨以洁牲庶羞粢盛醴齐、哀荐祫事。祝兴。丧主哭再拜。復位、哭止。主妇為亚献礼如初。 【不读祝】 亲宾一人為终献礼如亚献。乃侑食。执事者执注添盏中酒。丧主以下皆出。祝闔门。丧主立於门东西向、卑幼丈夫在其后、重行北上。主妇立於门西东向、卑幼妇女亦如之。尊长休於他所。祝进当门北面、噫歆告啟门三、乃啟门。丧主以下入就位。祝立於丧主之右、歛主匣之、置故处。丧主以下哭、辞神再拜、尽哀止、出就次。执事者彻。祝取魂帛埋之屏处洁地。罢朝夕奠。遇柔日再虞、 【乙丁巳辛癸】 礼如初虞。 【惟前期一日陈设具饌。厥明夙兴设蔬果酒醴、质明行事。祝出神主於座。祝辞改初虞為再虞、祫事為虞事】 遇刚日三虞、礼如再虞 【祝辞改再虞為三虞、虞事為成事。若去家经宿以上、则初虞於所馆行之。墓远、涂中遇柔日、亦於所馆行之。若三虞、必潣至家、始可行礼】

卒哭

三虞后、遇刚日卒哭。前期一日陈器具饌。 【并同虞祭。惟更欲玄酒瓶一於酒瓶之西】 厥明夙兴、设蔬果酒饌。 【并同虞祭】 质明、祝出主。丧主以下皆入哭降神。丧主奉鱼肉、主妇盥帨奉麵米食。丧主奉羹、主妇奉饭以进。乃初献。 【并同虞祭。惟祝执版出於丧主之左东向跪读為异。祝辞改三虞為卒哭。哀荐成事下云、来日隮祔於祖考某官府君。尚享】 亚献、终献、侑食、闔门、啟门、辞神、其仪并与虞祭同。自是朝夕之间、哀至不哭。其朝夕哭犹故。丧主兄弟蔬食水饮、不食菜果、寝席枕木

祔

卒哭明日而祔。卒哭之祭既彻、即陈器具饌、陈於祠堂。堂狭、即於厅事随便。设亡者祖考妣位於中、南向西上。设亡者位於其东南、西向。母丧则不设祖考位。置酒瓶玄酒瓶於阼阶上、火炉汤瓶於西阶上。具饌如卒哭而三分。母丧则两分。祖妣二人以上、则以亲者。厥明、设蔬果酒饌。质明。丧主兄弟皆倚杖於阶下、入诣灵座前哭尽哀止。乃诣祠堂。祝轴帘啟櫝、奉所祔祖考之主置於座。内执事者奉祖妣之主置於座、西上。丧主以下还诣灵座所哭。祝奉主櫝诣祠堂西阶上卓子上。丧主以下、哭从如从柩之次。至门止哭。祝啟櫝出主。乃参神。在位者皆再拜。乃降神。祝进饌酌献、先诣祖考妣前、祝版云、孝孙某谨以洁牲庶羞粢盛醴齐、适於某考某官府君、隮祔孙某官。尚享。 【皆不哭】 内丧则云、某妣某封　氏、隮祔孙妇某封某氏。次诣亡者位前、祝版云、荐祔事於先考某官府君、适於某考某官府君。尚享。三献侑食闔门啟门辞神、并同卒哭仪。礼毕、祝奉主各还故处。先纳祖考妣神主於龕中匣之。次纳亡者神主西阶卓子上匣之、奉而反於灵座。出门、丧主以下哭从如来仪

小祥

期而小祥。丧至此凡十三月。 【不计闰】 古者卜日而祭。今止用初忌、以从简易。前期一日、丧主以下皆沐浴。丧主帅眾丈夫洒扫涤濯。主妇帅眾妇女涤釜鼎、具祭饌。 【如卒哭】 设次、陈练服。厥明夙兴、设蔬果酒饌。质明、祝出主。丧主倚杖於门外、与期亲各服其服而入、皆哭尽哀。止、乃出就次易服、復入哭。祝止哭。乃降神。初献亚献终献侑食闔门啟门辞神、并同卒哭之仪。祝版云、日月不居、奄及小祥。夙兴夜处、小心畏忌。不惰其身。哀慕不寧。敢用洁牲庶羞粢盛醴齐、荐此常事。尚享。自是止朝夕哭、始食菜果

大祥

再期而大祥。丧至此凡二十五月。亦止用第二忌日祭。前期一日、沐浴、陈器具饌。 【如小祥】 设次、陈禫服。以酒果告迁于祠堂告毕、改题神主如加赠之仪。递迁而西、虚东一龕以候新者。厥明行事、皆如小祥之仪。 【祝版改小祥曰祥、常事曰祥事】 　祝毕、奉神主入於祠堂。丧主以下哭从如祔之叙。至祠堂前止哭。执事者彻灵座、断杖弃之屏处。奉迁主埋於墓侧。始饮酒食肉而復寝

禫

大祥之后、间一月而禫。禫者、澹澹然平安之意。盖丧至此、计二十有七月。前一月下旬、卜来月三旬中各一日、或丁或亥。设卓子於祠堂门外、置香炉香盒环珓於其上。丧主禫服西向、眾兄弟次之、子孙在其后、重行北上。执事者北向东上。丧主炷香燻珓、命以上旬之日曰、某将以来月某日、祗荐禫事於先考某官府君。即以珓掷於盘、以一俯一仰為吉。不吉、更命中旬之日。又不吉、则直用下旬之日。丧主乃入祠堂本龕前再拜。在位者皆再拜。丧主焚香。祝执版立於丧主之左跪告曰、孝子某将以来月某日、祗荐禫事於先考某官府君。卜既得吉。敢告。丧主再拜降、与在位者皆再拜。祝闔门退。乃前期一日沐浴、设神位於灵座故处。陈器具饌。厥明行事、皆如大祥之仪。丧主以下诣祠堂祝奉主櫝置於西阶卓子上、出主置於座。丧主以下皆哭尽哀。乃降神、三献、侑食、闔门、啟门。礼毕辞神。乃哭尽哀、送神主至祠堂


闻丧　奔丧

始闻亲死、以哭答使者尽哀。问故、又哭尽哀。乃易服。遂日行百里。不以夜行、见星而行、见星而舍。道中哀至则哭。哭避市朝。望其州境县境其城其家皆哭。至於家、内外哭待於堂上。入门而左、升自西阶、殯东西面、凭殯哭尽哀。少退再拜。退於东序被髮、復殯东西面坐哭又尽哀。尊卑抚哭如常。讫、内外各还次。厥明、坐哭於殯东如初。四日成服、与家人相弔。宾至、拜之如初。若未得行、则设位、四日而变服。在道至家皆如上仪。若既葬、则先之墓。望墓哭、至墓哭拜。归诣灵座前哭拜。四日成服如仪。齐衰以下闻丧、為位而哭。若奔丧、则至家成服。若不奔丧、则四日成服。
凡奔丧、齐衰望乡而哭、大功望门而哭、小功至门而哭、緦麻即位而哭。不奔丧者、齐衰三日中、朝夕為位会哭、四日之朝成服亦如之。大功以下、始闻丧、為位会哭、四日成服亦如之。皆每月朔為位会哭。月数既满、次月之朔、乃為位会哭而除之。其间哀至则哭可也

改葬

凡有改葬者、皆具事因闻於官、勘验得实、始听之。将改葬、先於墓所随地之宜、张白布帷幕、开户向南。其日内外诸亲皆至墓所、各就便次。孝子以下、及妻妾女子子、俱緦麻服。周亲之下素服。丈夫於墓东西向、妇人於墓西东向、皆北上。妇人障以行帷。俱立哭尽哀。卑者再拜。祝立於羡道南、北向。内外哭止。祝三声噫嘻、啟以改葬之故。内外又哭尽哀权就别所。掌事者开坟讫。内外又就位哭如初。掌事者设席於墓下、举棺出置於席上。内外俱从哭於墓所、分东西位如常仪。祝以功布拭棺。掌饌者设饌於柩南。孝子盥手、以盏跪奠酒再拜讫。少顷彻奠。进柩车於帷门外、南向、升柩於车、遂诣幕所。内外俱哭。掌事者先设床於幕下、有枕席。周设帷。柩车至帷门外、丈夫柩东、妇人柩西、俱立哭。掌事者举柩入、设床柩东、举尸出置於床、南首。遂殮如大殮之仪。 【如不易棺则不设床】 乃设灵座於吉帷内幕下西厢、东向。乃葬。将引柩、告曰、以今吉辰即用宅兆。不设祖奠。无反哭、无方相魌头俾如常葬之仪。既葬、就吉帷灵座前一虞、虞如常仪其祝辞云、维年月朔日辰、孝子某敢告於考某官、改兹幽宅。礼毕终虞。夙夜匪寧。啼号罔极。谨以清酌庶羞、祗荐虞事。尚享。孝子以下出就别所、释緦服、素服而还。掌饌者彻饌。掌事者彻灵座

洪武五年定品官丧仪
棺　用油杉朱漆　槨　用土杉
墙翣　公侯六　三品以上四
五品以上二
冥器　公侯九十事　一品二品八十事
三品四品七十事　五品五十事
六品七品三十事
八品九品二十事
引披鐸　公侯四引六披、左右各八鐸
一品二品二引四披、左右各六鐸
三品四品二引二披、左右各二鐸
羽幡竿　长九尺。五品以上一人执之以引柩。六品以下不用
功布　品官用之。长三尺
方相　四品以上四目　七品以上两目
八品以下不用
柳车　上用竹格、以綵结之。旁施帷幔。四角垂流苏
誌石二片　品官皆用之。其一為盖、书某官之墓。其一為底、书姓名乡裡三代生年月日、及子孙卒葬月日。妇人则随夫及子孙封赠。二石相向、用铁束埋墓中
祭物　四品以上用羊豕　九品以上用豕


大明会典卷之一百
丧礼五
庶人
初终

