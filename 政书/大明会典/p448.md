<!-- { "loadSidebar": true } -->
凡本府十年一次、南京兵部行文到府、札行所属卫所、将各指挥镇抚千百户等官、续生儿孙弟姪、查审明白、开具揭帖、送府并南京兵部勘实、方许造入图内。仍於授职项下、註写年岁、及分别次序、造册一样三本、一本送府、二本送部、候袭替之日稽查
凡武学官生课业、每月会同南京兵部堂上官比较。南京及直隶卫所总小旗併鎗、照例会同监併
凡本府官吏监生俸粮、及所属卫所官军俸粮、运军快船甲餘行粮。每年终、先期具数申府、照行南京户部坐派。遇有奉例收充、及替补等项军士、加增粮米、亦先期申府、预行该部派加
凡本府所属卫所官军、每月将应支俸粮数目、备造军册申府、照会南京户部、定仓按月关支。遇有事故、即行开除
凡本府官吏监生知印月支俸粮、原派府分解到折色。收贮本府、按月支放。逐月开具放支过数目、赴南京户科、并总督巡视仓场户部等衙门註销。每年终、备开收支总数揭帖、送总督衙门类造奏缴
凡本府所属卫所军士、
赏赐冬夏布钞。每季据各造册、申府勘实、照行南京户部、坐派本折银两钞贯布疋数目、送
内府填给勘合、比对相同、赴甲字等库关出、科道同户部司属官、唱名给散
凡本府并合属官吏、每年该支户口食盐。官、该户口十五丁。吏、该户口七丁。每丁、纳钞十二贯。每贯、折银一釐一毫四丝三忽。官、该银一钱七分一釐四毫五丝、支盐一百八十斤。吏、该银八分一丝、支盐八十四斤。照例赴南京户部上纳钞银、行文两淮盐运使司关支
凡本府所属在京卫所、并在外都司卫所官军、马骡户口文册。旧例五年一次造报。嘉靖十年题准、十年一次、止开总数、不必细开。随该南京兵部题准、前项文册、照例五年一次、造送该府备照。其该追奏缴者、则十年一次。在京卫所、送本府类进。在外都司卫所、开造一本送府、一本径自奏缴
凡本府所属卫所逃故军士、每年据各开造单册申府、转行南京兵部、发单原籍府州县清勾。及各处府州县解到新军、南京兵部转送本府、札发该卫、收管著伍
凡南京刑部问发军犯、抄招送南京兵部、编发本府所属各卫所充军者。抄招送府、差拨官舍押解、札发该卫著伍。行移兵部填给勘合应付、到彼交割、取具该卫所印信收管、照会兵部查销

南京左军都督府 【所属南京十卫见兵部职方司】
南京右军都督府 【所属南京五卫见兵部职方司】
南京前军都督府 【所属南京七卫见兵部职方司】
南京后军都督府 【所属南京五卫见兵部职方司】
凡各府掌府事、及协同管事官各一员、分理所属卫所军务。或奉
敕管领大教场、及江上操备等事、其卫所、仍听守备衙门节制施行

上二十二卫

在京在外各卫所、并见兵部职方司。其官制资格、见武选司。而锦衣等上二十二卫、号為亲军、其职掌异於诸卫、故别具於此。其餘统军行事、彼此相同者、不復备载

大明会典卷之二百二十八
锦衣卫

锦衣卫、本仪鑾司。
国初设拱卫司、领校尉、隶都督府。洪武二年、定為亲军都尉府、统中左右前后五卫军士、而仪鑾司隶焉。十五年、罢府及司、置锦衣卫。统军与诸卫同。所属有南北镇抚司十四所。所隶又有将军力士校尉人等。其职掌直
驾、侍卫、巡察、捕缉等事。恩功寄禄无常员、恒以都指挥都督统之。永乐定都后、照例开设。虽职事仍旧、而任遇渐加、视诸卫独重焉
凡
圣节、正旦、冬至、三大庙会。朔朢日、及每日常朝。并
郊祀等项。
车驾出入。该设卤簿仪仗、俱本卫提督所属官校、
依次陈列
凡遇
陞殿。本卫堂上官一员、悬金牌於
御座前稍西侍卫。其遇大朝会。千户六员、具朝服於殿前侍班
凡常朝。轮指挥一员、千户二员、百户十员、旗校五百名、於
奉天门 【今皇极门】 下、摆列侍卫、听候纠仪拏人。朝退、轮百户一员、巡察
皇城四围。其餘分守
东华西华等门、听候
宣唤。至夜、轮百户二员、校尉四十名、同该日指挥、於内直房直宿。以备传报。其餘出宿外直房
凡常朝。百官叩头毕、本卫堂上官、陞立於
御座西。正统间、徙立
奉天门 【今皇极门】 西陛下。嘉靖九年、復令於
御座西立、东向。遇有
宣唤、则掌印官传
旨
凡大祀
圜丘。先期二日、委把总千户一员、督率百户十二员旗校四百九十二名、抬香亭舆亭、请
太祖高皇帝神版、诣坛配
天。次日、
圣驾出郊、本卫堂上官、俱披带随侍。选委把总千户二员、千百户一百四十二员、旗校军餘力士五千四百二名、将军一千五百四十六员名、各供事
凡
驾在斋宫。本卫堂上官、俱入宿卫、及巡视警蹕。其斋宫门、
天坛门、每门各千户一员、百户一员守卫。
正阳门千百户二员、传灯旗校五十名、沿途传报至
内宫
凡祭
北郊、及
幸学。俱用大驾本卫官员旗校等随侍执事、与
大祀同
凡
视牲、
朝日、
夕月、
耕耤、祭
歷代帝王、俱用丹陛驾。本卫堂上官、服大红蟒衣飞鱼、乌纱帽、鸞带、佩绣春刀。千百户、青绿锦绣服。各随侍
凡祭
太庙
社稷、俱用常朝驾。本卫堂上官、大红便服随侍
凡有事於四郊。本卫千户六员、会同科道、督察点闸驾仪。四员、会同科道、督察点闸三千营旗帜、及本卫将军
凡
经筵日。本卫掌印官、於
文华殿侍卫。该直千百户二员、校尉三十名、於殿外听候
凡
车驾巡幸。本卫堂上官俱从。嘉靖十八年南巡、以
钦製武陈驾仪、授本卫陈设。令堂上官二员、充前驱使。五员、充护蹕使。一员、充整顿卤簿、兼防护属车使。又令於内日轮一员骑侍、就奏起落舆輦。又令委千户一员、带校尉三十名、管传放砲。千百户六十员、旗校一千名、听差镇抚司官一员、听候理刑。东司房理刑官一员、提调缉事。千户五员、充輦乘把总。千百户二员、管领各项执事、兼管
驾帖朝仪。二员、沿途总理舆輦、筑立封堆。三员、管理粮草。五十员、沿途分管拨之。五十员、沿途轮流上直。三十五员、各带旗校十名、分往各站整顿灯笼燎火、及选奉抬舆輦良家子弟人夫
凡遇
亲王出府。锦衣卫拨随侍校尉六百名。弘治七年题准、
亲王随侍校尉、至就国之日、听以一半从行
凡奉
旨於午门外、或京畿道鞫问罪囚。本卫堂上官、同三法司官会问
凡锦衣卫囚人病故。监察御史、刑部主事、同往相视。其有奉
钦依相视者、次日早、赴
御前復
命
凡击登闻鼓诉冤、并锦衣卫等衙门捉获人犯、三法司处决罪囚、奉
钦依者。俱该锦衣卫直日官、将原给
驾帖、填写缘由、列名批鈐、以凭送问处决
凡登闻鼓下所受词状、并虏中投降男子、该收勇士、夷人习仪该给马骑、年例打冰打蓼草等事该拨军士、俱奉
旨该兵科承行者。锦衣卫当直官、填写
驾帖、送兵科僉名、给与施行
凡每岁秋后、
承天门外审录重囚。本卫堂上官、同三法司、及各衙门官会审


凡奉
旨处决重囚。本卫从刑科给
驾帖差官同法司监决。其囚人家属或奏诉得
旨姑留者、校尉从刑科批手、驰至市曹停刑
凡奉
旨差官出外勘问事情。係会同三法司堂上官者、於指挥内具名上请。会同科道部属官者、於千户内具名上请
○嘉靖十五年题准、本卫带俸官、奉
命勘事外夷者。添註见任管事
凡锦衣卫差人勘提囚犯到京。礼科给事中引奏请
旨
凡奉
旨提取罪犯。本卫从刑科给
驾帖、都察院给批、差官前去。其差官、就於该直千百户内具名上请
凡
殿试举人、本卫堂上官、充巡绰官。其岁贡生员、於
午门内考试、俱本卫官校看守
凡锦衣卫缺掌印管事官。於本卫、及各卫指挥内推举
凡五军官舍比试。总小旗併鎗。本卫堂上官、同内外官监视。仍差拨官校看守
凡侍卫将军有缺、本卫堂上官、会同管领将军官、兵科都给事中、御史、选补。其五年一次考选
钦命堂上官一员、会同管领将军官、兵部侍郎、兵科都给事中、甄别去留
凡锦衣卫侍卫将军、自為一营。遇下班之日、照例操练、从管领侍卫官提督
凡本卫军政官员。例免考察
凡各卫官员。嘉靖十三年、令只於原卫带俸。锦衣卫係近侍衙门、各卫官无故不得擅入
凡本卫官员、随从皂隶。正统中奏准、管事指挥、镇抚司管事镇抚、俱照文官品级例。带俸都督、各六名。带俸都指挥、指挥、各四名。锦衣卫直堂二十名。镇抚司直厅五名。看监三十三名。经歷司直厅四名
凡
山陵巡禁樵採。每季委百户二员、旗校二十名
凡朝覲官员到京之时。本卫选差千户一员、百户一员、带领旗校三十名、在於吏部门首、访察姦弊
凡缉捕京城内外盗贼。本卫指挥一员、奉
敕专管、领属官五员、旗校一百名
凡缉访京城内外姦宄。本卫掌印官、奉
敕专管、领属官二员、旗校八十名。其东厂内臣奉
敕缉访、别领官校、俱本卫差拨
凡净身男子潜住京师者。成化十五年、令巡城御史、锦衣卫官、督同五城兵马、逐回原籍。若该城内外有容留者、并火甲邻佑人等一体究治。本身枷号一箇月、满日打一百押回。如再来京、并其父兄等俱治罪
○弘治元年、令锦衣卫拘审净身人、送顺天府递回原籍官司、五日一点闸、不在者、即杖併户头、追回见官、不许容纵
凡京城内外、修理街道、疏通沟渠。本卫指挥一员、奉
旨专管、领属官二员、旗校五十名
凡五城兵马司地方、每季委千户一员、百户十员、旗校二百五十名分管。城外地方、千户五员、百户十员、旗校二百五十名分巡。各缉捕盗贼
凡京城内外喇唬兇徒。每季委千户一员、百户一员、旗校五十名缉捕
凡通州、张家湾、河西务地方姦盗。每季委千户一员、百户一员、旗校五十名缉捕。俱支给口粮
凡京城各门课钞。每季委百户九员监收
凡会同馆夷人乘坐马匹。每季委百户一员监拨
凡採办朝会金灯庭燎、并贴买宣官及骑操马匹。并於本卫原拨芦场内取用。嘉靖九年定
郊礼、令本卫出办沿途灯笼火把、增拨尹家湾等处苇地二(土商)。后又以苇地渰没。奏准、每所差旗校五名、於產有地方採纳芦苇、除免杂差
凡在京锦衣等卫原额屯田。共六千三百三十八顷五十一亩八分二釐七毫八丝。见额五千五十二顷八十五亩七分四釐三毫
凡本卫官吏、舍人、旗校、军士、象奴俸粮、坐拨京仓关支。匠役、於通州仓关支
凡本卫旗校军士象奴、胖袄鞋裤。每五年一给

经歷司

掌本卫文移出入等事。诸卫并同
凡锦衣卫、令史六名、典吏十七名、仓攒典一名。镇抚司、司吏四名、典吏九名。驯象所、司吏共二十四名、仓攒典一名。百户所、司吏共八十七名。北镇抚司、典吏十名

镇抚司

