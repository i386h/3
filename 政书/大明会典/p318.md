<!-- { "loadSidebar": true } -->
○隆庆三年题准、新选官不许告领军单、希求勘合。如本司积有军单、类付车驾司、发抚按差来奏本人役、各照省分、顺齎回还、清军衙门交割。量添包马一匹应付。将领到军单数目、并承差姓名、填註号簿、候清军衙门回文到日付司、以便稽查
○五年题准、凡巡按御史、务令所属州县、将兜底类姓类卫格眼册、依期攒造。册前仍揭原额若干、新收若干、某年查明住勾若干、见今清勾若干、务要总撒相投、字无讹落、类送兵部。通将洪武以来旧册互查。中间如有以越称吴、以钱易赵、及埋没欺隐等弊、听本部从重参究
○六年、令凡攒造军册、务照兵部节题事理、并发去格式、除祖户名、不许擅為更易外。其餘户丁、审据的确正名、照例分立新收开除实在。仍於实在项下、另立二款。一曰见役、下係军丁某人。二曰听继、下係军丁某人。其除去本身者、务要开收之数相当、以备勾解
○凡清军有司、务将应清军丁、及充发永远军人、查审详明。每解军一起、即造為一册、将本军丁產贯址、及所定卫分、俱开写在内、以便查考。以后每遇大造黄册之年、总造送部、名曰军籍文册。其各军由帖、亦十年一次更给
○凡各清军御史、务督所属清军官、将见年均徭册内人丁、审係军户者、摘入军黄册内。仍将祖军名籍、充调卫分、接补来歷、填造民黄、及均徭册内、贯串归一、不许隐漏壮丁。其兜底三册、一体查同登造
○凡各清军御史、今后造军黄兜底等册、务照节题式样、总开於前、撒附於后。县开县总、各都之撒、必合一县之总。都开都总、各社之撒、必合一都之总。社开社总、各军之撒、必合一社之总。在类卫册、则各卫之撒、必合一县之总。各军之撒、必合一卫之总。在类姓册、则各姓之撒、必合一县之总。各军之撒、必合一姓之总。仍要逐名查对、备开充调接补来歷、户丁枝派、不许一军重造两军、两军合併為一。违者重究、驳回改造
○凡清军御史、将军黄册、行各该委官、亲自检查、如有差讹、即行驳造。如经歷司道驳回者、府自造、不得復累州县。经部驳回者、司道自造、不得復累府。违者、听各该抚按官参究
○凡各府州县、将新旧军民等册、明註全缺、计纸印鈐。其攒造新册、除送部外。若存留司府州县者、通送清军御史、首尾印鈐、发回贮库。仍置簿一扇、将各项册籍、备开某年某册几本、计纸若干张、登记明白、照前送印、发回收贮。巡按清军御史出巡、逐一查验、若有损失、罪坐典守之人。册籍即行补缉
○凡造新勾单、务查的确贯址、充调接补来歷、送部覈实发清。不许将远年逃故军士、朦朧混造。到部者、查明立案。其曾经奉例改调、各清军官、速查明备、造册类送各清军御史覈实、候差满之日、造册送部、转行各清军兵备道、弔取各该卫所军册、查照除豁。如有占吝不与除豁、復行勾扰者、听御史指名参究
○凡清军御史、督令有司卫所、清出军人、即照兵部发去由式、将本军合户人丁地產、并军继军装、填写由内、印鈐给付本军收照。到边之日、督抚官定有卫分、该道一併填註、以便稽考
○万历元年题准、凡清军御史、务查先今议定册式、照常攒造四册、以备考覈。如式另造简明清册、以便稽查。其式仍照原题、宽广各一尺二寸。每板纵横各三格。其上格大书军伍姓名、註写充发解补来歷。中格註开户產军装军丁。下格空之。待填册后十年事故、下轮攒造、则以下格事故、归併上格之末。仍空下格以待后填。其间或改调分豁者、揭名类开册前、不必填格。陆续发补者、照名序填册后。四册照旧解部。简明清册、止存本省、不必解部
凡事產户籍。成化十五年题准、凡造册之时、遇有军户、俱要明开全家在营逃移未获等项行款、存户在册。其田產止令见在里邻佃办。诸人不许收买、以免日久告争难查之弊。违者、田土追给军户、不追用过价钱。若果在营、原籍丁俱故绝、曾经查勘文移明白、方可开除。毋得将有丁消乏军户、贪分田產、淆乱版籍
○又题准、凡各卫所如遇解到军丁、即将本军旧有遗房遗地、著令亲管官旗、尽数退还住种。若有仍前受银、将军丁脱放、并将原占各旗军下餘丁房產不还者、许人告举治罪
○正德七年题准、凡各卫所有官军旗校人等陞调、并充军调卫等项、不分久近、但有留遗户丁、寄住原卫所、守祖坟房者、俱明白造入原卫所户口册内、听继军役。不许欺害脱漏。若有置买民田、亦止许将一人属有司寄庄。其军卫有司官吏人等、敢有指以寄庄為名、因而脱军作民、致乱版籍、事发一体重罪
○八年题准、凡有逃绝军人田土、卖绝年久者、不许告争。若见今拋荒、及分拨十排里甲佃种陪纳粮差累人、民间人户、有情愿继本军名役告佃者。备行该府州县清军官、督令各该里甲人等查勘、委是本处净民、不係逃移远军、方许承佃。本人仍发原充卫分当军、不许改易近卫、以啟弊端。若本军逃回、挨拏得获、仍补原伍、田归本军管业。其佃田顶军之人取回仍作民户当差
○嘉靖三十二年题准、各军人原祖有田產者、给付当军人役收租。老疾更换、随军退吐。其无產之军、俱於本房人丁、每年津贴。不得争夺(巾夫)累、以滋弊端

禁令

累朝清军禁例、已随类分载各条。其难於附属者、具载此
凡军人罪犯。宣德三年奏准、凡山西等处、抽丁等军、有贿赂官吏、将幼弱私自轮替者、许原籍究补、同伍指陈。本军并事内作弊之人、依律论罪
○凡囚充及调卫军、问招更调、有更易名贯、隐匿丁口者、其后逃故、卫所行勾、有司回无名籍、似此迷失者、并许自首免罪。若他人发觉、军调烟瘴卫分、仍选户丁补充原伍
○四年、令凡应继壮丁、故自伤残肢体者、许邻里拏首、全家发烟瘴卫所充军
○正统元年奏准、凡逃军及已解军、在家潜住者、父祖充军、子孙畏继、於别州县过继作赘冒籍、而以丁尽户绝回申、或充军在役、而原户人私开作民户者。并限两箇月、具首免罪。如违、军杖一百、发烟瘴卫分。里邻窝家长解人等、发附近充军
○凡勾军人潜回原籍、粮里容留者、照窝藏逃军例问发
○又奏准、凡清军御史、按属地方、有军卫官虐害军士、指实具奏。其有司官吏里邻长解人等、将逃军、并应继已解各军丁、容私埋没。及户有壮丁、却将老幼残疾家人义男等项顶解、并挟讎故将同姓同名冒顶陷害。并依军政条例发落
○弘治三年议准、凡改调军役、止是一军充调、曾经五次回申、存有案卷者、回报兵部定夺。若所司经该官吏、将一户二军、捏作一军、朦朧回报开伍者、事发坐以赃罪
○十三年奏准、凡官军军丁、有将户内弟姪子孙、过房与人、或官豪势要、和买改易姓名者、不分久近、许其赎取归宗听继、无得占吝。其诱买各边军丁者、发极边充军
○正德十年题准、凡有军户通同里书、及官旗人等、隐瞒壮丁、故将幼丁纪录、躲避军役者、许自首免罪。如不自首事发、属有司者、比照逃军榜例问断。属军卫、调边卫。官旗从重参问
○十五年题准、凡曾经為事充军、用计营讨各边外省札付、冒纳偽填军职散官义民等官、在家者、许原籍官司拏问追夺。犯在例前者、照充发逃回例问拟。若犯在例后、除真犯死罪外、其餘枷号满日、发烟瘴地面永远充军。若札付有偽、问拟诈假官律
○嘉靖三十二年题准、凡清出逃移军丁三名以上、及全家投託官豪势要藏躲、连年缺伍者、户长问发边卫充军。户丁仍补原役。其窝家若明知军丁、用强包占二名以上為奴佃者、及恃势抗违拘勾、占吝不发。照窝藏逃军榜例、发附近、若係军人、发边卫、俱充军。如户内止有一二丁、因贫难以自活、依託人家雇工、以资衣食、及窝藏非势要用强、并不知情者、仍照常发落
凡管军官违犯。正统元年奏准、凡内外卫所官、有将殷实军、占作军伴、卖放买閒、新勾军不行存恤、抑逼在逃者。军士事故、管军官不将在营人丁收补、及以见役军妄作事故者。清军官具奏提问
○弘治十三年题准、凡各处备倭贴守、其把总等官、纵容舍餘人等代替正军者、正军问调沿海卫分、舍餘人等、就收该卫充军。把总等官、参问治罪
○又题准、凡在京在外卫所官员、有逼迫军士在逃、及卖放回还者、指挥每十名以上、降一级。千户镇抚、每六名以上、百户四名以上、依律递降
○正德十年题准、凡在京在外卫所官员、有将殷实军人、占作军伴、冒支月粮、卖放回家、作取讨衣鞋名色。里邻人等、挨拏送官。清军御史、具奏拏问、有赃者降调
○又题准、凡管军官员、不许将正军指称取讨盘缠、及拘拏逃军、给文卖放回家。各州县清军官、务省令军籍之家、以时量送衣装。若有正军指称前项名色回家、许里邻人等、捉送所在官司问罪。本管官旗、听清军御史参问降调
○十四年题准、凡各边将领把总、及各卫所大小官员、除报探紧急声息军情外。其餘止许在閒舍人餘丁内委差。不许指以公差為由、私给批文、纵容正军回籍延住。违者、即係卖放、依律问罪、照例降级
○十六年题准、凡各营卫遇有逃操等项官员旗军、各该管官、随时具呈本营提督、及该卫掌印官处治、量情责打发落。限外不获者、各另具奏。拐有马匹者、务追究还官、不许指以倒马开豁。各卫每季将各所在逃军人名数、开送兵部、年终查考。每月但逃军至十二名以上、兵部查奏、该管军官送问。不及数者戒飭。其有一年之内、并无逃军者、量加犒劳、遇缺陞用。其各坐营官、本营但有在逃官军、并倒拐马匹、数目多寡、亦听本部查奏罚治
○嘉靖十年题准、凡各清军御史、通行各都司转行卫所、不许擅差军人、执批勾摄军士。亦不许纵容包当卖放。如违、许所在官司、不分真偽连人批径解清军御史、具招参奏官问降级。军调边卫。舍餘人等、问发附近充军
○三十一年题准、军职有犯倚势役占、并受财卖放餘丁、多至三十名以上、致地方防守荒废者、俱照军职卖放正军甚者事例、发边卫充军

大明会典卷之一百五十六
武学

国朝自正统以来、承平日久。天下军卫子弟、多习儒业。其勋戚子孙袭爵者、习礼肄业于国子监。被选尚主者、用仪制主事一人教习。至各卫幼官、暨子弟未袭职者、在两京并建武学、设教授训导、品秩俸廩、如京府儒学之制。初以御史提督、后专设本司主事一员提督。严立教条、以储养备用、有志科目者、亦许应试。其在边徼、亦莫不建学设官。為武库司掌行、因具载之
