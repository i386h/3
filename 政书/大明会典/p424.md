<!-- { "loadSidebar": true } -->
旨拏问。带同原告、一到追问处所。著令原告、供报被告干连人姓名住址立案。令所在官司、抄案提人。案验后、仍要抄行该吏书名画字。如后呈解原提被告人到、不许停滞、即於来解内立案。将原被告、当官引问、取讫招供服辩、判押入卷、明立文案。开具原发事由、问拟招罪、照行事理。除无招笞杖轻罪、就彼摘断。徒流死罪、连人卷带回审拟、奏闻发落
正统四年定、凡监察御史、按察司官、追问公事。中间如有仇嫌之人、并听移文陈说迴避。若怀私按问、敢有违枉者。於反坐上、加二等科罪。所问虽实、亦以不应科断
○凡监察御史、按察司官、有追问诸衙门官员、取受不公刑名等事。除军官、京官、并勋旧之臣、及在外文职五品以上官、具奏请
旨、方许取问。其餘六品以下、取问明白、从公决断之后、仍具奏闻。若奉
特旨委问者、须将始终缘由、议罪回奏。取自
上裁
○凡有告争户婚田土、钱粮斗讼等事。须於本管衙门、自下而上、陈告归问。如理断不公、或冤抑不理者。直隶赴巡按监察御史、各省赴按察司、或分巡、及巡按监察御史处陈告。即与受理推问。如果得实、将原问官吏、依律究治。其应请
旨者、具实奏闻。若见问未经结绝、又赴本管上司告理。不许輒便受状追卷、变易是非。须要即时附簿、发下原问官司立限归结。如断理不当、及应合归结而不归结者、即便究问。违者、监察御史、按察司、体察究治。如不係分巡时月、及巡歷已过、所按地面、却有陈告官吏不公不法者。随即受理追问
○凡风宪官、问定官员赃罪。如有冤屈、许本犯从实声诉。若果真犯实跡、不肯伏罪。或捏造挟仇等项為词、摭入原问者、於本犯上、加二等科罪。仍押至
午门前、听候再审

审录罪囚【审决附】

天顺二年令、每年霜降后。本院以各道问拟该决重囚具奏、引赴
承天门外、会官审录
○弘治十七年令、凡捕获强盗、绑赴
御前引奏者。本院同刑部、大理寺、锦衣卫堂上官、於午门前会问
○九年令、每年天气炎热之时。本院与刑部、大理寺、奉
敕审录见监罪囚
○嘉靖四十五年题准、五年大审狱囚。河南道掌道御史、亦与审 【以上在内罪囚】 洪武十四年、差监察御史、分按各道罪囚。凡罪重者、悉送京师
○二十四年、差刑部官、及监察御史、清审天下狱讼
○二十六年定、凡在外布政司、按察司、都司、并直隶府州刑名。有犯死罪囚人收监在彼、止开招罪、申达合干上司、详议允当移文本院、通类具奏。点差监察御史、会同刑部、委官按临审决。其到所在官司、随即令首领官吏、抄案各该衙门、追吊原行人卷、赴官参详招罪、果无出入、及审取犯人服辩无异。就令所司抄案、差委狱卒、将犯人押赴法场、各照原拟处决。将原吊卷宗、发还各衙门收照。却行具本开坐决过犯人花名回奏。仍呈原委官司知会。若囚人番异原招、即合辩理。重提一干人证到官、从公对问明白、带回审录发落。其原问官吏、果有受赃出入人罪情弊、通行具奏拏问
○永乐元年令、各布政司死罪重囚、至百人以上者、差御史审决
○宣德八年、
諭法司、天下重囚、遣的当官、分临各处、公同巡按御史、详审处决
○正统四年令、凡各都司、布政司所属、并直隶府州县、军民诸衙门。应有罪囚、追问完备、杖罪以下、依律决断。徒流死罪、议拟备申上司详审。直隶、听刑部、巡按监察御史。在外、听按察司、并分司。审录无异、徒流罪名、就便断遣。至死罪者、议拟奏闻。事内干连人数、先行摘断、不须对问者、发落寧家。必合存留待对者知在听候。直隶去处、从刑部委官、与巡按御史、在外从都司、布政司、按察司、及巡按御史、公同审录处决。如番异原招、事有冤抑者、即与从公辩理。若果冤抑、并将原问审官吏按问。其应请
旨者、奏闻区处。若审录无异、故延不决、及明称冤枉、不与申理者。并依律罪之
○嘉靖二十七年题准、巡按御史、遇有囚犯、应辩正者、务要虚心审处。勿以审录官有行、自分彼此。干碍原问官员。一体举究。仍将辩正过人犯起数、奏行本院查考
○又题准、巡按御史、於审录官、奏审过矜疑等项罪囚、责令所在官司类报、矜疑发遣者、於何日起解。释放寧家者、於何日发落。驳回再问者、於何日结勘。备达刑部查考。如有偏执阻挠、擅為更改。又因审录官驳回、凌虐致死者。刑部指实参奏治罪 【以上在外罪囚】

监礼纠仪

凡朔望日、
皇极殿朝参。丹墀、
皇极门外、各侍班二员。每日常朝。丹墀、
午门外、各侍班二员
凡贺
万寿圣节、正旦、冬至、
皇极殿行礼。殿上侍班四员。丹墀十二员。贺
大祀礼成、册立
皇后、
东宫。殿上、丹墀、各侍班二员。贺
圣驾视学还、
皇极门行礼。丹墀侍班二员
凡颁
詔、殿上侍班四员。丹墀、
午门外、
承天门外、各二员。
登极颁詔、殿上侍班四员。丹墀十二员。
午门外、
承天门外、各二员
凡册立
东宫传
制、殿上侍班四员。丹墀十二员。
午门外、
承天门外、各二员。
大祀誓戒、及一应传
制、殿上、丹墀、各侍班二员
凡祭
郊、
庙、
社稷、
神祇、
诸陵、歷代帝王、先师孔子、俱监礼二员。
圣驾幸学、行释奠礼。监礼四员
凡庆成宴、殿上侍班二员。丹墀纠仪四员
凡
经筵、侍班二员
凡冬夏至
大祀斋戒、点斋二十四员
凡救护日月食、纠仪六员
凡贺
皇太子、
文华殿行礼。殿上、门外、各侍班二员
凡
皇子行冠礼。殿上、丹墀、各侍班二员
凡祭酒等官、率诸生上表谢
圣驾视学。状元率诸进士上表谢
恩。及进春。进历。殿上、丹墀、俱各侍班二员。进
实录。殿上、侍班四员。丹墀、十二员
凡大朝会行礼。若有失仪、听纠仪御史举劾。常朝、大小衙门官员奏事、理有未当、及失仪者。听侍班御史、并给事中劾奏。依律罚俸
凡朝会行礼。敢有搀越班次、言语諠譁、有失礼仪、及不具服者。随即纠问
凡大小祭祀。敢有临事不恭、牲币不洁、褻瀆神明、有乖典礼、失於举行。及刑餘疾病之人、陪祭执事者。随即纠劾
凡祭祀
郊社
宗庙山川等神。若有怠於执事、及失仪者。并听纠仪御史举劾。依律责罚
凡早朝遇雨雪、司礼监传
旨、有事进、无事退。有事者、即从东西廊、行至
皇极门上、东西对立。纠仪御史序班、俱北向立
凡京堂四品官员失仪、照三品事例、具本劾奏。近题准、翰林学士、亦不
面纠

抚按通例

嘉靖元年、令各处守巡官、务照分管地方、及旧定限典、躬亲巡歷、著实干事。抚按官、亦要正身率下、禁止迎送、严加督察
○十一年题准、凡各衙门、奉到抚按、及公差都御史、一应批词牌案内、有充军徒罪、及口外為民者。如一事而彼此相干、其定发、以原行衙门在先為主。若事起於所司、通行申呈合干上司者、俱候巡抚定发。无巡抚处、巡按御史定发。所司须将各奉到先后缘由、及通行申呈字语、开具明白、以便批荅。中间有应该驳行、仍各据理而行。若奉奏行、及奉
钦依者。其允详定发、俱归於
钦奉衙门
○凡徭役、里甲、钱粮、驛传、仓廩、城池、堡隘、兵马、军餉。及审编大户粮长、民壮快手等项、地方之事、俱听巡抚处置。都布按三司、将处置缘由、备呈巡按知会。巡按御史出巡、据其已行之事、查考得失、纠正姦弊。不必另出已见、多立法例。其文科、武举、处决重辟、审录冤刑、参拨吏农、纪验功赏、係御史独专者、巡抚亦不得干预
○凡抚按、遇有地方大事、皆会同而行。如常行事务、与委署印信、止以文书先到者為主。奉行官吏、不必观望两请
○凡考选军政、中间有係边关班操者。中差御史、不得指以职业干预。抚按职掌军政。所定官员、中差御史有行、止可暂委、或行带管。不许更改取用。空閒在卫者不拘。其公差都御史御史职务、各奉有专
敕。一应兴革区处事宜、抚按官亦毋得干预
○凡巡按御史、不许同巡抚报捷、如无巡抚、听总兵领兵官奏报。巡按止是纪验功次、以明赏罚。其浙江、福建、旧无巡抚、与有巡抚而偶缺者。一应事务、与巡按处置。如抚按官一时俱缺。听中差御史综理
○凡在外抚按官相接、巡抚望巡按、到仪门下轿马。巡按迎至后堂、巡抚坐上席。巡按前席隅坐。巡按望巡抚、前门下马。由偏门而入。巡按隅坐。巡抚坐前席。如遇会勘公事、巡抚正面居中坐。巡按正面隅坐。习仪、拜
牌、祭丁、及迎接
詔敕等项。巡抚居左。巡按居右。巡按仍让巡抚於前。其巡按与提学、中差御史相接。如常处、照依进道先后次序。公会、须让巡按
○凡死刑。各府州县等衙门自问、及奉抚按批行者、俱申呈抚按照详、仍监候会审。如各道自行批行者、不必呈详抚按、止候会审。其奉抚按批行者、照旧呈详。都司卫所、与府州县事体同
○凡遇灾伤之年。抚按官、先督行各府州县、及早申报巡按、即行委官、分投覈定分数。行所司造报巡抚、具奏议免。如无巡抚、巡按奏报
○凡账济、专责巡抚。会同司府州县等官、备查仓廩盈缩、酌量灾伤重轻、应时撙节给散。巡按毋得准行。如賑济失策。听巡按纠举
○十二年奏准、凡巡按御史在外接待巡抚、不论副都僉都、其坐旁坐。其班后列。不逊者、回道之日、考以不諳宪体、奏请降调
○十四年奏准、江南苏松常镇四府地方兵备衙门、凡一应事宜、原係抚按、并巡江操江巡盐等衙门有行者、止申详原行衙门定夺。其係兵备衙门、自已所行、地方人命强窃盗贼等事。参详合律、即便允发监候、巡按御史、会审转详。其餘衙门、不必再行申请。其所属各府州县等衙门一应事情、於抚按巡江巡盐操江有行者、申呈定夺。与各衙门无行者。亦止申呈兵备衙门详允
○二十七年题准、抚按官、巡歷一处事完、更歷一处、即令官员、俱回任办事、不许任意随带。如有承委未结者、省令速结、具文回报。其或越境迎送、即行举问。有司官恃才妄作害政者。尤要悉心查访、逐一究正
○又题准、抚按官、於各所属、务在平时加意咨访、务求其实。如有诱迫生员裡老人等、妄称贤能、投递保状者、严行禁革。计令姦民、鼓眾建祠者、即将祠像拆毁、干问人员、如法究问
○隆庆元年题准、抚按等官、严禁所属、不许擅拨长夫长马。及差遣官吏、越境迎送。其修置衙宇家火等项、各照衙门、酌立规则、於应动官银内取办、不得科歛裡甲。凡所属佐贰、不许擅受一词、及私出牌票、以滋骚扰。掌印官、置簿查考
