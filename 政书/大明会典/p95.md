<!-- { "loadSidebar": true } -->
国初、止有商税。未尝有船钞。至宣德间、始设钞关、凡七所。若临清、杭州、兼榷商税。其所榷本色钱钞、则归内库以备赏赐。折色银两、则归太仓以备边储。每岁或本折轮收。或折色居七分之二。其收钞有轻重。差官有专摄。亦有设而復罢者。今并列之

设处所

河西务　　　临清　　九江　　滸墅 【俱户部差】
淮安　　　　扬州　　杭州 【俱南京户部差】

船钞商税

河西务、钞、一百一十九万餘贯。船铺牙行税银、约四千餘两。商税正餘银、四千餘两。条船二税银、一万四千九百餘两
临清、本色钞、一千二百六十万餘贯。钱、二千五百二十万餘文。折色船料商税正餘银、八万三千八百餘两
滸墅、本色钞、五百八十六万餘贯。钱、一千一百七十三万餘文。折色船料正餘银、三万九千九百餘两
九江、本色钞、二百九十三万餘贯。钱、六百八十九万餘文。折色船料正餘银、一万五千餘两
杭州、本色钞、一百九十万餘贯。钱、三百八十一万餘文。折色船料商税正餘银、三万六千八百餘两
淮安、本色钞、三百万餘贯。钱、六百万餘文。折色船料正餘银、二万二千七百餘两
扬州、本色钞、一百六十九万餘贯。钱、三百三十八万餘文。折色船料正餘银、一万二千九百餘两
凡设关差官。宣德四年、令南京至北京沿河漷县、临清州、济寧州、徐州、淮安府、扬州府、上新河、客商輳集去处。设立钞关。差御史、及户部官、照钞法例、监收船料钞。如隐匿、及倚势不纳钞者、船没入官。犯人治罪。惟装载自己米粮薪芻、及纳官物者、免其纳钞
○正统四年、罢徐州、济寧州收船料钞
○令取回监收船钞御史。止令原设官员收受
○又令差出收粮官、兼管临清淮安船钞。原差收钞官取回
○六年、罢上新河监收船钞官
○十一年、令移漷县钞关於河西务。本部委官监收。其所收钞、武清县按季差人解送京库
○十二年、令差主事二员、於临清、淮安、监收船料钞
○景泰元年、差主事二员、於湖广金沙洲、江西九江、监收船料钞。一年更代
○又令差主事二员、於苏松二府、监收船料钞
○六年、差南京户部主事一员、於上新河、监收船料钞
○又令河西务、临清、淮、扬、苏、杭、及九江、金沙洲、监收船钞主事、俱取回。各府委佐贰官一员、每岁轮收。仍行各处巡河、或巡按御史、提督兼管
○成化元年、罢苏州、淮、扬、临清、九江、金沙洲等处、收船料钞
○二年、差主事二员、於九江金沙洲、监收钱钞。定為则例。候一年满日、该府各委佐贰官一员、照例轮收
○三年、令苏杭二府、各委官监收钱钞
○四年、罢苏、杭、金沙洲、九江、四处钞关
○六年、復设金沙洲钞关。令该府官轮收
○七年、復设九江、苏、杭、三府钞关。并河西务、各差主事一员监收
○弘治六年、令河西务、苏州、九江、临清、钱粮多处。户部各差官一员。淮安、扬州、杭州、钱粮少处。南京户部各差官一员。俱一年一更。各给精微批一道
○十四年、取回临清收钞主事。令委府州佐贰官管理。仍令管仓主事监督
○十六年议准、临清州钞关。照旧差主事一员、监收船料商税
○嘉靖四年议准、凤阳府照旧开正阳钞关。每年选委该府廉干佐贰官一员、查照临清等处折收商税事例、遇有往来商客、从宽折收银钱、按季类解该府贮库。专备高墙庶人供给。收支过数目、抚按官按季稽考。不许别项花销
○六年、革上新河钞关
○七年奏准、各钞关主事、将户部原发稽考簿三扇。一扇发府州县委官、与钞关检钞人役、将收过钱钞、眼同登载。二扇主事收执。候委官呈报到日、查见实数、即於簿内亲註明白。钱钞照常发府州县收贮。季终解部类进。差满、将前簿三扇。二存留备照。一解部查考。若有贪鄙不惜行检、户部即参送吏部。不待考察、就行罢黜。其门皂书算、听各该有司审编送役。不许收取更换
○八年、革凤阳府正阳钞关
○九年议准、各处钞关。巡按御史、按季选委属内佐贰官一员每日赴厂。听钞关主事、督同公平秤收。倾煎银两、以候类解。各该府县、於均徭内编审门子二名。库子四名。皂隶八名。每年更替。该府岁拨吏一名、该县月拨吏二名应用。其积年作弊人役、通行查革。内九江钞关主事。凡遇差满、须待接管官员交代、方许离任。违者、抚按官访实纠举
○二十五年议准、管理钞关官、差满回日、本部严加考察。在任果无赃私推避违限等项、方许回司管事、如或不职、指实参论降黜
○又题准、钞关事宜、许差出主事从宜兴革。各府佐贰、并知县等官、有偃蹇阻挠者。本部委官、会同抚按纠举
○隆庆二年、令北新、淮安、扬州、滸墅、九江、临清、河西务、各钞关主事、各铸给关防。撰给
敕书。今后所属司局等官、该关差满、备开贤否送部、移咨吏部、以备考察。其各关收税同知通判等官、务要亲身到关验放船货。眼同抽分。登记簿籍。封收银两。不得专委首领等官。有抗违者、悉听该关呈部参治
○万历二年、给北新、淮安、扬州三钞关、监税员外主事等官、不坐名
敕书三道。差满更替之日、同原降关防、传流收受
○七年题准、七钞关收商税银两、除稽考文簿、照旧填报外。仍立税票、将纳过钱钞银两、照簿填给船商、径投所在官司收候。每季解银、备造一册、并原收税票、送部磨对
凡收钞规则。宣德四年、令每船一百料、收钞一百贯
○八年、令收钞六十贯
○正统四年、令纳钞四十贯
○十二年、令纳钞二十贯
○景泰元年、令纳钞十五贯。所收钞、九江、运湖广布政司备用。金沙洲、运贵州辰沅常德等府、以备贵州军职俸给
○成化元年、令各处船料钞、俱钱钞中半兼收。每钱四文、折钞一贯
○五年、令河西务监收船钞官、凡载官粮物、并运粮河船、有卫所名号往回。俱不在收钞之例
○十八年、令河西务、自本年九月為始。往来船隻过关、照依时价、折收杂粮、以候明年支给賑济
○弘治六年、令各关照彼中则例、每钞一贯、折银三釐。每钱七文、折银一分
○七年议准、今后九江府钞厂、免收铜钱、只折收银两
○又令河西务收钞委官、及各处钞关、凡经过官民粮米剥船、俱免纳钱钞
○正德二年议准、九江等七处钞关船料商税、三年、四年、俱收本色钱钞。送司钥库交收。五年以后、俱折收银两、进
内承运库应用
○八年、令临清、河西务、自本年起、淮安、苏、杭、自九年起、各船料、及商税课程、俱各收本色钱钞
○十五年、令九江钞关船料钱钞折银、通进
内承运库。岁以為常
○十六年、令河西务、临清州、淮、安府、扬州府、苏州府、杭州府、各钞关。自明年為始、照旧收受本色
○嘉靖八年题准、各钞关钱钞。照弘治六年例折银、按季解部转送
○九年题准、各钞关丈量船隻、止照旧例以成尺為限。此外零数、不许逐寸科取。仍置立号簿、与户部原发稽考簿、互相稽查
○二十三年题准、扬州、淮安、杭州、三处钞关。将船料银一万二千两、解送南京工部、帮助铸造制钱
○二十七年、令各钞关钱钞然后本折递年轮流徵解
○三十九年题准、九江、滸墅二关、应纳本色之年、六分扣一、解送太仓者、改為七分扣二。临清、淮、扬、河西务等处、原未有扣者、照二关一体扣解
○四十一年奏准、荆州、芜湖、九江、两浙、滸墅、扬州淮安、临清、河西务、各关主事、岁额定数外、务将餘饶悉入公帑。巡按仍给号簿一册、与佐贰官、日赴各厂、听主事督同收受。逐月缴报、如登记有遗、或所委府佐、通同乾没。该部指实参究。仍令各该巡按御史、查访论劾
○隆庆元年议准、扬州、滸墅二钞关、凡船隻从上江来者、查无九江船税票、责令补纳船料、另行登簿。按季附解
○六年、令各钞关折收银两
○万历七年题准、各钞关解纳本色钱钞、以后照例算银、按季总委附近州县官员、给文定限解部。行崇文门、及九门盐法委官处、公同收买钱钞、送广惠库交纳。不得仍差库役人等领买、以致兴贩迟延

商税

凡一应收税衙门、有都税。有宣课。有司。有局。有分司。其收税、有本色。有折钞。其起解收贮、有入
内府。有留各处。亦有添设除免。其差官、有巡视、监收。例各不一。具列於后

税课司局
各司局衙门

歷朝建革不一。其已革衙门课程、仍于该府州县及附近司局带管。或于均徭内编补。或将革过巡拦工食银抵补。岁办不缺。今并存之

见设司局衙门

顺天府　　　　崇文门分司
德胜门分司
安定门税课司
通州　　　税课局
张家湾宣课司
武清县　税课局 【正德八年革、九年復】
直隶永平府　　税课司
保定府　　　税课司
河间府　　　税课司
静海县　税课司
沧州　　　长芦税课局
真定府　　　税课司
应天府　　　　都税司
江东宣课司
聚宝门宣课司
龙江宣课司
朝阳门分司
句容县　税课局
六合县　税课局
直隶松江府　　税课司
常州府　　　税课司
镇江府　　　税课司
庐州府　　　税课司
凤阳府　　　税课司
淮安府　　　税课司
扬州府　　　税课司 【嘉靖十一年、令带管邵伯税课局】
□洲税课局
仪真县　税课局
高邮州　　税课局
通州　　　税课局
泰州　　　税课局
徐州　　　　税课局
浙江布政司
杭州府　　　税课司
江涨税课分司
城北税课分司
城南税课司
仁和县　横溏临平税课局
钱塘县　西溪税课局
安溪奉口税课局
海寧县　税课局 【正德二年、革赭山阳镇税课局、归併此】
处州府　　　税课司
温州府　　　税课司 【正德二年、革永嘉县南溪税课局、併此】
瑞安县　三港税课局
嘉兴府　　　税课司
江西布政司　　税课司
南昌府　　　税课司
临江府　　　税课司
建昌府　　　税课司
抚州府　　　税课司
饶州府　　　税课司
九江府　　　税课司
湖广布政司
黄州府
黄冈县　团风镇税课局
荆州府　　　税课司
常德府　　　税课司
辰州府　　　税课司
襄阳府　　　樊城税课司
岳州府　　　税课司
郧阳府　　　税课司
福建布政司
福州府　　　税课司
山东布政司　　辽阳税课司
广寧城税课司
济南府　　　税课司
德州　　　税课局
兗州府　　　税课局
济寧州　　税课局
沂州　　　税课局
东昌府　　　税课司
临清州　　临清会通税课局
青州府　　　税课司
登州府　　　税课司
山西布政司
太原府　　　税课司
平阳府　　　税课司
大同府　　　税课司
潞安府　　　税课司
