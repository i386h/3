<!-- { "loadSidebar": true } -->
凡办事官。天顺二年奏准、办事满者数多、不必候类奏。各衙门送到、查审明白、即送顺天府、给引照回省祭、以次取用

验封清吏司
大明会典卷之六

郎中、员外郎、主事、掌百官之封爵
誥敕。与夫置吏训官给符考成之事、咸综理之

【功臣封爵】

国初因前代之制、列爵五等。非有
社稷军功者不封。子男后革。所封公侯伯、皆给
誥券。或世、或不世、各以功次為差。又有衍圣公世封、駙马都尉、外戚
恩泽之封。其
封同、皆不给券
凡功臣封号。洪正十三年定功臣封号、曰开国辅运推诚宣力武臣、某公、某侯、食禄若干石。世袭者、曰世袭某公、某侯、食禄若干石。追封者、曰开国辅运推诚宣力武臣、某将军、某公、某侯、追封某王、某公、謚某
○二十六年定、凡功臣封号、如开国辅运守正文臣之类、非特奉
圣旨不与
○又定公侯伯子男、见职受封者、必须随即奏请封号爵禄等级。及駙马婚礼、俱用具奏给授
誥命。札付翰林院撰文。具手本送中书舍人书写尚宝司用宝完备。择日具奏颁降
○永乐间定功臣封号、曰奉天靖难推诚宣力武臣。或曰奉天翊运推诚宣力。或曰奉天翊卫宣力武臣。或曰钦承祖业推诚奉义
凡功臣歿后加封。洪武二十六年定、公追封為王。侯追封為公。伯追封為侯。合封三代者、照依追赠封爵、一体追封。其袭爵子孙、非建立奇功异能、生死只依本爵
○正德二年、令公侯伯歷有军功、方许加赠
凡铁券、形如覆瓦。刻封誥於其上、以黄金填之。左右各一面。右给功臣。左藏
内府
凡
誥轴。洪武十七年奏定、有封爵者、给
誥皆如一品之制。惟公侯用玉轴、伯子男用犀轴為别。衍圣公二品、亦用玉轴

【功臣推封】

公侯伯、皆得推恩三代。其封赠各从本爵。具如诸司职掌
凡功臣推封三代。洪武二十六年定、公父、祖父、曾祖父、各封某国公。母、祖母、曾祖母、各封某国夫人。本官妻、封某国夫人。侯父、祖父、曾祖父、各封某侯。母、祖母、曾祖母、各封某侯夫人。本官妻、封某侯夫人。伯子男同
○又定、封赠公侯伯子男者、其公侯夫人、各从其爵。伯子男夫人、止封夫人、不许用爵
○凡命妇、因子孙官爵封母并祖母者、并加太字。追封则不用
凡移封本生。嘉靖十四年题准、侯伯以旁支承袭、奏将自已并妻应得
誥命、移封所生父母、祖父母者、准给
凡奏请封赠。嘉靖十年题准、公侯伯子孙承袭后、俱要积有年劳、方许封赠。本部照例行移兵部、查据年劳实蹟、上请定夺
○近例、公侯伯之父、未袭爵而亡、其子奏乞追赠。行该府查勘无碍、照例题给
誥命
凡公侯伯生母。嘉靖十九年题准、因子授封太夫人、其嫡母见存、已封夫人者、俱加太字、并给
誥命
凡公侯伯加师保。弘治十四年奏准、止授本身、不许乞赠三代
凡
皇亲封伯追赠。嘉靖十九年题准、追赠二代
○隆庆六年题准、追赠三代

【功臣袭封】 【【衍圣公袭封附】】

公侯伯袭封、皆覈其宗图。辩嫡庶、明伦序、以杜争端。衍圣公袭封、亦如之
凡公侯伯子孙袭爵。洪武二十六年定、受封官身死、须以嫡长男承袭。如嫡长男事故、则嫡孙承袭。如无嫡子嫡孙、以嫡次子孙承袭。如无嫡次子孙、方许庶长子孙承袭。不许搀越。仍用具奏、给授
誥命。札付翰林院撰文。具手本送中书舍人书写。尚宝司用宝完备。具奏颁降。孔氏袭封衍圣公如之
○嘉靖二十年题准、公侯伯病故、必先奏请殯葬、方许袭爵。违者、参奏治罪
凡宗支图册。嘉靖三十四年题准、行两京五军都督府、各委堂上官、将公侯伯父祖始封承袭来歷、并立功人下的派子孙、与应袭之人母氏、收生人等、备造宗图人册、一??羕三本。一存本府一送吏部、一送吏科备查。以后每五年一次造报
○又题准、公侯伯子孙、奏请袭爵。行该府保勘、应否承袭、取具结状宗图、连人送部、奏请定夺
凡裁革袭封。成化元年、令天顺初夺门迎驾、陞授官爵、俱革世袭
○嘉靖八年议准、外戚封爵、除开国佐命、靖难元勋、及由军功者、照旧袭封。其餘戚里恩封、子孙俱不许承袭
○隆庆元年题准、外戚曾蒙
特恩、准袭封一辈者、姑与终身。其子孙、照例量授锦衣卫指挥等职、不许陈乞再袭
凡衍圣公歿后、听其应袭子孙、赴京袭爵。隆庆四年题准、照例守制。抚按官代為具奏、令其暂管府事。服满之日、起送承袭

【土官承袭】

土官承袭、原俱属验封司掌行。洪武末年、以宣慰宣抚安抚长官等官。皆领土兵。改隶兵部。其餘守土者、仍隶验封司
凡各处土官承袭。洪武二十六年定、湖广四川云南广西土官承袭、务要验封司委官体勘、别无争袭之人、明白取具宗支图本、并官吏人等结状、呈部具奏。照例承袭。移付选部附选。司勋贴黄。考功附写行止。类行到任。见到者、关给札付、颁给
誥敕
○天顺二年奏准、土官病故。该管衙门、委堂上官、体勘应袭之人、取具结状宗图、连人保送赴部。奏请定夺
○弘治二年奏准、十年外、文书到部者、不准承袭
○五年、令十年内、曾在本处上司具告者、亦准袭
○十八年、罢土官纳粟袭职例。令照旧保勘、起送赴京袭职
○正德初、令极边有警地方、暂免赴京。餘各照旧
○嘉靖九年题准、应袭之人、果係原册有名、覆勘无碍。除杂职妇女、就彼袭替外。其餘限半年内连人保送赴部。如有违碍、即与辩明。一年以上、勘官住俸、立限完结。若有紧急军情、已奉调遣、及嗣子幼弱、未可远出者、镇?官斟酌奏请、暂令冠带、管束夷人。候地方寧息、年岁长成、仍照例保送赴京袭替、给凭管事
○四十五年题准、各处土官病故后、勘报过一年者、行巡按官查究。二年以上者、听吏部径自查参

○隆庆四年奏准、今后土官袭替、除愿赴京者、听。其餘酌量嘉靖年间事例、各照品级、输忠纳米。折银完日、布政司即呈抚按勘实具奏。吏部查对底册明白、照例查覆付选
○万历九年、停止输纳事例。令该管衙门、作速查勘明白、取具亲供宗图印结、具呈抚按、勘实批允、布政司即為代奏。吏部题选。填凭转给土舍、就彼冠带袭职。如有情愿亲自赴京者、听
○十三年题准、土官病故、应袭土舍、具告该管衙门、即為申报。抚按勘明、照例代奏承袭。不得过三年之外。若吏胥勒索。及承勘官纵容延(木柰)、不行申报者。抚按官即据法参治。其土舍自不告袭、故违至十□之外者。即有保结、通不准袭
凡土官册报应袭。正统元年奏准、土官在任、先具应袭子姪姓名、开报合干上司。候亡故、照名起送承袭
○六年奏准、预取应袭儿男姓名、造册四本。都布按三司各存一本。一本年终类送吏部备查。以后每三年一次造缴
○嘉靖九年题准、土官衙门造册、将见在子孙尽数开报。某人年若干岁、係某氏生、应该承袭。某人年若干岁、某氏生、係以次土舍。未生子者、侯有子造报。愿报弟姪若女者、听。布政司依期缴送吏兵二部查照
凡土官犯恶逆被戮。嘉靖十年题准、即推伦序相应、素為夷眾所服者、授以原职。管束夷民


大明会典 文官封赠 考功清吏司 考覈

文官封赠



文武职官、例有封赠。武职归兵部。公侯伯见功臣推封。文职隶此。文官、身后有加赠。见任有推封。嘉靖以后、復有移封本生、及奏復父祖原职诸例。今备载之。其应得封赠者、有
誥敕给授等例、详
誥敕中。不更载
凡加赠。洪武二十六年定、文职官、一品至五品。照依生前散官。果有功蹟、合加封者、例与加赠
○正德二年、令文职二品以上、政蹟显著者、方与加赠
○嘉靖十六年题准、大臣陞职未任者、不准赠官
○三十四年题准、凡阵亡死节官、准加赠
凡推封。洪武二十六年定、一品赠三代。二品三品赠二代。四品至七品赠父母妻室
○一凡文官一品至七品、止封赠散官职事。其合封一代二代三代者、俱照见授职事。父母见任者不封。已致仕、并不在任者、封之。能在任弃职就封者听 【凡父职高於子者、依原职进一阶、职卑者、从子官封】 
○一凡诸子应封父母。嫡母在、所生之母不得封。嫡母亡、得并封。若所生母未封赠、不得先封其妻
○一两子、当封、从一高者。妇人因其子封赠、而夫子两有官、亦从一高者
○一应封妻者。止封正妻一人。如正妻生前未封已歿、继室当封者、正妻亦当追赠。其继室止封一人
○一凡命妇、因子孙品级封母并祖母者、并加太字、若已亡歿、或曾祖祖父在者、不加
○成化二十三年令凡武职子任在京文职、照依文官事例。父职高於子者、依原职进一阶。职卑者、从子官封
○弘治元年题准、继母当封者、止封一人 【近例若前继母、曾因其父授封后继母见在未封者、从子官封】 
○十八年题准、凡当封赠母、而父官高於已者。如係嫡母、照旧例从父之官。如係生母、止照子官品
○隆庆元年题准、嫡母受封、而生母先亡者、准追赠
○二年题准、三母不得并封。今后封赠。止许嫡母一人。生母一人。继嫡母不得概封
○万历六年题准、文职官、父任武职。品高於子者、仍旧进阶。品卑者、照子官品。仍於武职内、对品封赠、阶亦如之。即一品二品。亦照此例。移咨兵部、一体给与武轴
凡封赠职级。洪武二十六年定、正一品至从七品、曾祖父、祖父、父、各照见授职事、依例封赠。正从一品曾祖母、祖母、母、各封赠夫人 【后称一品夫人】 正从二品祖母、母、妻、各封赠夫人。正从三品祖母、母、妻、各封赠淑人。正从四品母、妻、各封赠恭人。正从五品母、妻、各封赠宜人。正从六品母、妻、各封赠安人。正从七品母、妻、各封赠孺人
○凡遇前项封赠。依例具本奏闻。吏科给事中、置立文簿、附写各该封赠爵职。
钦用敕符御宝。本部抄录。具印信手本。送中书捨人书写
誥敕。其文职官员、申请封赠。本部行移保勘。如果於例相应。然后照例施行
凡封赠次数。洪武十六年奏准、正从四品。封赠一次
○二十六年定、正从七品至正从六品、止封一次。陞至正从五品、封赠一次。陞至正从三品封赠一次。陞至正从二品、封赠一次。陞至正从一品、封赠一次
凡奏请移封。天顺元年奏准、两京官、应封赠其父、有犯罪问革為民、不得受封、愿将本身
誥敕移封者、奏请定夺
○成化元年题准、在京品官考满、应得本身
誥命。或以亲老、乞停本身而移封其亲者、吏部奏请定夺
○嘉靖三十八年奏准、京官已封过继父母。乞将本身及妻、应得
誥敕移封本生父母者、奏请准封
