<!-- { "loadSidebar": true } -->
○旧例、京营原设牧马草场地亩。岁徵租银一万三千五百餘两。及霸州苇银一千六十四两五钱二分。俱该营径自徵收。嘉靖七年兵部题准、租银徵解本部扣给该营二千五百两应用。★内团营一千两。五军神枢神机营各五百两☆四十一年、议将餘剩租银一万一千两岁解户部。四十三年、以营操用银不敷、增给六千两。后又增至一万两。俱前项租银、及霸州苇银支用。是年又议准。苇银亦徵解兵部、转发该营

各边草场

洪武三十年定、北边牧马草场、自东胜以西、至寧夏、河西、察罕脑儿。东胜以东、至大同、宣府、开平。又东南至大寧。又东至辽东。又东至鸭绿江。又北去不知几千裡、而南至各卫分守地。又自鴈门关外、西抵黄河、渡河至察罕脑儿。又东至紫荆关。又东至居庸关、及古北口。又东至山海卫。凡军民屯田地、不许牧放。其荒閒平地、及山场腹里。
诸王、駙马、及军民、听其牧放樵採、在边所封之
王、不得占為已场、妨害军民
○成化十年、令陜西榆林等处近边地土、各营堡草场、界限明白。敢有那移条款、盗耕草场、及越出边墙界石种田者、依律问拟、追徵花利完日、军职降调甘肃卫分差操。军民係外处者、发榆林卫充军。係本府者、发甘肃充军
○隆庆五年题准、陜西丈过苑马寺牧地、计算熟地三万顷、养马一万匹。餘熟地五万顷、该寺分别三等、徵银共四万五千两、解固原兵道、收作军餉。每年该镇照数查扣主兵银两
○六年、清查寧夏牧地。内将一千四百四十餘顷断归
庆府。及平虏所耕种二千八百九十餘顷、分别三等。川地、每顷徵租银一两五钱。坡地、一两。山地、五钱。以抵本镇军餉支用
○万历二年、以北虏开市。议准、大同镇於中路建立六场。西路四场。东路阳和一场。宣府镇於中北东南上西下西六路、各建一场。每场养马三百匹。择有水草处随便建置。将每年餘剩马匹、立群设校、委官管领、如法牧放。阳和另立小场、以牧贡马

大明会典卷之一百五十二
马政三
起解

国初种马课驹、俱搭配补种、餘即变价入官、未有解俵者。正统十四年、始於孳牧内、岁取备用马二万匹、寄养京府、以备不时调兑、是為起解之始。后又令各府州县、每岁将应解马匹、随数多寡、分春秋二运。成化以来、多所蠲贷、或豁免。或停派。或缓徵。或改折。定以分数年限、各视其灾之轻重以為等
计各处备用马每岁额数
直隶大名府二千一百七十六匹★内挤乳马七匹☆
保定府一千五百八十九匹★内挤乳马八匹☆
顺德府七百四十三匹★内挤乳马五匹☆
广平府七百五十四匹★内挤乳马五匹☆
真定府三千五百二十七匹★内挤乳马十匹☆
河间府一千七百二匹★内挤乳马五匹☆
永平府九百三十四匹★内挤乳马十匹☆
河南开封府二百五十七匹
彰德府二百三匹
卫辉府八十三匹
归德府考城县六匹
山东济南府二千六百六十八匹
兗州府二千八百一十二匹
东昌府六百七十六匹
在京在外各卫所岁各一匹
应天府各县并带徵滁州卫共八百九十一匹八分★内折色八百四十二匹八分☆
直隶凤阳府各州县共一千八百八十六匹★内折色四百四十六匹☆
扬州府除海门外九州县共一千四十五匹★内折色五百四匹☆
淮安府各州县共一千一百九十七匹★内折色五百八十九匹☆
庐州府除英山外七州县共八百七十六匹★原折色一百五十七匹后俱改折☆
滁州并各县又带徵滁州卫共二百一十五匹★俱改折☆
和州并含山县共一百二十八匹★内折色二十四匹☆
徐州并萧碭山丰三县共一百五十匹★俱折色☆
广德州建平县一百六十匹★折色☆
寧国府南陵县一百五十匹★折色☆
镇江府各县共四百六十八匹★折色☆
太平府各县共二百九十匹★折色☆
凡徵解备用马匹。正统十四年、令岁取备用马二万匹。北直隶、河南、山东取七分。直南隶三分。俱限八月以里解部、发太僕寺验印给俵★后增减分数、本色折色节年不等☆
○弘治三年议准、每岁取一万匹。北直隶、河南、山东、并南徐州所属、俱解本色。内永平府折色本色中半、庐凤二府、滁和二州、本色七分。折色三分。淮扬二府、江浦六合二县、本色四分。折色六分。应天各属、镇江、太平、南陵、建平、俱解折色
○正德二年奏准、派取各处备用马二万五千匹。太僕寺所属、取七分、俱本色。南京太僕寺所属、取三分、本折色中半。北直隶、山东、河南、限六月终。南直隶、限七月终。各差管马官解俵
○十一年奏准、今后奏派寄养马、每年不过二万匹。若兑给京边之外、积有多餘、量再减派。毋致累民
○十二年奏准、备用马、除沛县免派外。徐州止派六十匹。萧县三十匹。碭山县四十匹。丰县二十匹。俱先儘上中户内人丁、每四十五丁、岁朋出马一匹、折徵银十五两。其宝应清河县、各於原派数内、减派二十五匹。兴化县高邮州、各减派二十匹。邳州、江都、宿迁、凤阳、桃源等县、各减派一十匹。俱先儘极贫无產下尸
○又令每年徵解备用马、以二万五千匹、立為定例。如积有餘马、量减本色、扣加折色。积有餘银、留候用马数多年分、作价收买
○嘉靖四年、令扣算寄养备用马匹、岁常有二万之数。不必多派、以累小民。其起俵马驹、酌量地方丰歉、加派折色、送寺收贮、以备临时买马
○七年题准、以地方灾伤、山东沂州、鱼臺、郯、单、滕、费等六州县备用马、俱派折色。其餘太僕寺所属地方、量派本色马三千匹。餘马一万四千五百匹、亦徵折色。每匹徵银十五两、均作二运。南京太僕寺所属、通派折色。每匹徵银十四两、俱作一运
○八年题准、见在寄养马数多。将岁派本色折色、俱照七年例、原係折色者、每匹徵银十八两。本改折者、每匹二十两
○三十三年题准、北直隶、山东、河南灾伤、将预徵七分马匹改派。灾重者、改折色三分、仍徵本色四分。次灾者、改折色二分、仍徵本色五分。每折色一匹、徵银二十四两
○三十七年题准、南直隶各府州县备用马匹、以后俱派折色。内原係折色者、徵银二十四两。本改折者、徵银三十两
○四十二年题准、各州县起解用马、每匹徵银二十七两。内二十二两、给马户买马。五两充為路费。务要看验合式
○又议准、沂、费、郯、滕、嶧五州县、备用马、以后俱改徵折色
○四十五年议准、寄养马大约总计止用三万。此外不许多派
○隆庆元年题准、各处起解备用马匹、每匹徵银三十两、全给马户买解、不许扣留
○四年议准、本年备用马、北直隶、山东、河南、一万七千五百匹。内本色八分。折色二分。南直隶七千五百匹、全派折色。其本色马、俱要拣选、方许起俵、折色照例不分南北、每匹徵银二十四两
○万历元年题准、北直隶、山东、河南、备用马、本折均配。真定、大名、济南、开封、卫辉、彰德六府為一半。保定、顺德、广平、永平、河间、东昌、兗州、归德八府為一半。每年轮派一半徵解折色、一半徵解本色
○六年议准、庐州、滁、和、与凤阳、轮派如北方例
○七年题准、庐、凤、滁、和、旧徵本色七分者、今减為六分
凡起解南马。成化二年奏准、南直隶起解备用马、有矮小不堪、及不足数者、每匹徵银十两解部、发贮太僕寺以备收买
○二十一年奏准、南备用马、从各府州县径解北京交俵。如有拖欠、及补完之数、仍行南太僕寺照查
凡管解官员。嘉靖元年奏准、岁派备用马、本色折色、俱管马官依限解部、发寺验俵寄养、贮库支用。不许差吏及改差土官义民人等管押、以致中途作弊。若违限、年终类参、州县掌印管马官、俱提问罚俸
○四十三年题准、各府管马通判、每年九月、给领总批、限十月终亲赴部查比。候该府马匹银两解俵完日、方许掣批回府。如违例不行总部、及改差代解者、参究提问
○隆庆二年题准、各违限违例、每岁终太僕寺呈部查究、行各该巡按御史提问奏报。不许延至隔年。其不赴掣总通判、及吏役迟慢等项、该寺径行查处
○万历三年题准、各州县起解折色马偿、徵解府库、照依春秋二运原限、选委州县佐贰、类总解部、发寺交纳。年终该府通判、赴部製总查比

印俵

凡印马差官。旧例兵部请
旨点差公侯伯、或駙马一员、本部委官一员
○景泰间、革去侯伯等官、差御史二员、同两京太僕寺分管寺丞印俵
○天顺初、復差公侯伯、及御马监内官一员
○成化初、革去内官侯伯、每岁九月中请
旨差御史二员、同该管寺丞、分行印俵
○嘉靖二年议准、自三年為始、遵照成化初年事例、於九月终奏差御史、请
敕分投前去各该地方、公同分管寺丞、查点种马。遇有倒失、即令马户买补。作践致死者、照例追陪。各年拖欠备用马匹、逐一查追批迴、催督完解。其各府州县管马官员、内有尽心职业、马政修举者、一体旌奖。贪懦不职、諂悦上官、营求别委、荒废本职、应提问者提问。应参奏者参奏。每遇三年之期、仍照常请印点烙。待后种马蕃盛、足勾原额备用马匹、不致拖欠、照旧停止
○近例、併差御史一员印马★今种马变卖、印烙不行☆
凡印烙马驹。旧例孳生备用骑操折易、并进纳马匹、俱印烙以防姦弊。其孳生及陪纳马驹、应交俵者、印讫、差官照依地方日期、将空閒增出人丁、俵散领养、造册具奏。各处印中备用马匹、径解兵部、发太僕寺交纳、以凭俵散
○洪武间、令孳生马驹、江南、每年三月初一日、赴南京牧马千户所印俵。江北、每年三月十五日、赴南京太僕寺印俵
○正统四年奏准、应天凤阳等处孳生陪补马驹、南京太僕寺官、同南京兵部委官、及御史、分投印俵
○九年奏准、镇江府所属於本府。太平、寧国府、广德州所属於太平府印俵
○成化十六年令、凡马非经官印验者、不收
○弘治四年奏准、凡印烙马匹、民马照旧印左。给军则印右。如京营边关马无右印、即係盗买民间官马、追究问罪
○九年、令孳生驹、齿少力强、而不及四尺以上者、亦听印俵
凡印马字样。洪武中孳生驹、用云字小印。俵散作种者、用大印。给军骑操者、再用云字印
○嘉靖三十五年议准、寄养马、印官字。五军等营、印五字枢字机字、巡字
○隆庆五年、寄养马、印寄字。锦衣卫、勇士营、四卫营、印衣字、士字、四字
凡免印马匹。成化二十一年奏准、买补备用马、免其用印、止令起解、以备选择
○弘治六年、令孳生儿驹、看验不堪、及骡驹多餘者。俱免印烙、从其变卖、以充买补备用之数
凡赃罚马匹。旧例刑部追买本色、送部发寺寄养
○隆庆五年、改拨京营给军骑操
