<!-- { "loadSidebar": true } -->
○又题准、各处乡官、不拘见任去任、不得擅役皂隶水手。府卫州县、亦不得曲徇人情。违者、听巡按参奏
○隆庆五年题准、通不许假託公干名色、或借作别项职名、擅用勘合
○六年题准、各州县官不分正佐首领、俱不许擅乘驛马
○万历三年令、凡官员人等、非奉公差、不许借行勘合。非係军务、不许擅用金鼓旗号。虽係公差人员、若轿扛夫马过溢本数者、不问是何衙门、俱不许应付。抚按有违
明旨、不行清查、兵部该科、指实参治。若部科相率欺隐、一体治罪
○又议准、抚按司府各衙门所属官员、不许託故、远行参謁、经扰驛递违者、抚按参究
○又题准、有驛州县、过往使客、该驛供送应得廩粮蔬菜。州县止送油烛柴炭。不许重送下程纸札。如有故违、借此科歛者、听抚按官参究
○凡经过官员、有勘合者、夫马中火、止令驛递应付。有司不许擅派里甲。其州县司府官朝覲给由入京、除本官额编门皂、量行带用外、不许分外、又在里甲派取长行夫马、及因而计路远近、折乾入已
○凡官员经由地方、係京职方面以上者、虽无勘合、亦令巡路兵快防护出境。仍许住宿公馆。量给薪水烛炭、不许办送下程心红纸札、及折席折币礼物
○凡内外各官丁忧、起復、给由、陞转、改调、到任等项、俱不给勘合、不许驰驛

大明会典卷之一百四十九
驛传五
符验

洪武二十六年定、凡在内公差人员、係军情重务、及奉
特旨差遣给驛、兵部填给勘合、所差人员、转赴
内府、关领符验、给驛前去。事完就便销缴
凡符验。洪武二十三年重造、给发各
王府、及山西、北平、山东、陜西、广东、福建、辽东、贵州、等处、都司、布政司、各六道。云南都司、布政司、陜西凉州卫、各十道。浙江、江西、湖广、四川、广西布政司、及金齿卫、各五道。都司不与。如有军务、以多桨快船飞报。
中都留守司、各道按察司、陜西寧夏卫、各四道。山海、密云、永平、河州、岷州、洮州、大理、临安、普安、松潘、建昌、茂州诸卫、各三道。毕节、乌撒、永寧、普定、平越、楚雄、曲靖、洱海、五开、镇远、兴隆诸卫、各处宣慰使司、及衍圣公、张真人、各二道。其餘衙门、及腹里军卫、运司、俱不给
○二十四年、令各处布按二司符验、各减一道。云南布政司、及凉州卫、减二道。四川都司给起马符验三道。瀘州卫原领仍许存留。衍圣公张真人停给。永乐后、增给浙江寧波卫、宣府都司、符验各一道。陜西绥德卫、二道
○宣德四年奏准、在外有符验官司、岁终具给驛起数、及所干事、造册缴部、以凭稽考
○弘治九年、申明旧例、凡
钦命文武大臣、出外公干、该请符验者、兵部具手本赴尚宝司、转行印綬监、於宝簿内填註所领官员职名、亲领应用。还日径自奏缴。本部仍用手本赴监註销。其镇巡等官、在外更调陞用者、本部即於原拟本内、将该用符验奏准、行令就彼交收、俟其回奏、復用手本、赴监对号转註
○嘉靖三十七年题准、镇巡参游等官、原领有符验、遇陞调事故等项、止许就彼交用、不必另请。其新设应有符验衙门、仍照例请给
凡南京凤阳守备内外官、并各处镇守总兵巡抚、及各守一方、不受镇守节制内外守备、并领符验奏事
凡分守协守副参游击、并内外官、受镇守等官节制者、所领符验、止许用於本境传报声息、及谢
恩一事。餘事不许
凡监鎗整飭兵备、并一城一堡守备等项官、不许关领符验

勘合　【火牌附】

凡勘合。旧例公差往回填行、会同馆起关应付。在外者皆以符验分关。嘉靖三十七年、改设内外勘合。部中给者、為内号。该应付者、兵部填给编发。南京兵部各处抚按等衙门者、為外号。各照地方大小、酌量多寡、编发收贮。遇有公差员役、及境内大小衙门差人例该应付者、许给一道。填用将尽、先期开报差人姓名、公差缘由、缴部酌量再给
○万历三年、改用大小勘合。公差官员例该。应付廩给夫马车船者、照旧填用大勘合、仍给长单。此外如齎
敕、及部差舍人、各衙门奏带书吏、与监生当该、齎奏舍人吏承、南京天文生、各
陵坟等役远方杂职等官、俱另立一式、比旧差小、不开人夫廩粮、随宜给发。俱付兵科、及经由衙门掛号外号者亦如之
○又题准、公差勘合、俱填实职实名。不许假借
○又题准、禁革假勘合。行厂卫五城、严加缉访。兵部仍悬赏格、首实者给之。復设小票、预发良乡、涿州、通州、各驛收照、比对勘合相同。如无小票、及数目不同、即将勘合缴回、以凭查究
凡关领勘合。嘉靖九年奏准、在外各衙门差来奏事进贡等项人员、赴该衙门告领印信手本
内府差遣人员、给与兵部原编送
内府兵字号半印勘合。或印信揭帖。及赴部查照应付。若奉黑字传帖、兵部遵例应付。仍具本奏缴
○三十七年题准、
王府勘合、旧例俱赴各该抚按衙门告领。今议路隔远者、
亲王不过十二道。不甚远者、及
郡王、皆止七八道。俱咨行彼处巡抚衙门、每年总给长史教授官、收贮候用
○三十九年题准、
亲王初封之国、编印勘合一百道、送长史收贮应用。完日、照例移文、另行印给
○万历二年议准、陜西行太僕寺、苑马寺、差人奏事、照管粮郎中例、每年量发勘合四道
○三年题准、分发抚按等衙门、不过二十五道。总兵等官、不过四五道其勘合行使入境、悉听抚按掛号、据法减革
凡投缴勘合。万历三年议准、在京人员、差出、给内勘合。有往回者、回日赴部投缴。到彼住起者、就便投各抚按衙门、年终类缴。其自外入京、於抚按等衙门告给外勘合者、赴部投缴。有往回者、回日换给内勘合、应付到彼、类缴。仍行抚按衙门、一应公差人员勘合、俱要查缴。其请给勘合、亦要具数具名、从实缴报、以便再给
凡勘合掛号。嘉靖十一年题准、各
王府、并边方大小有符验衙门、除机密重情、及南京内外守备、各处抚按、径自起关应付。其餘各衙门、及各
王府进贡类奏等项、应给关文者、赴巡抚都御史、无巡抚处、赴巡按御史、查例无碍、方许掛号应付。每年终、南京内外守备、及各处抚按衙门、通将本衙门差人给驛起数、及掛过各
王府镇守总兵三司等衙门、差人给驛号数、开具
御览揭帖、具本题知、另造清册、送部查考。如
王府与抚按隔远、不便掛号者、府州县查例相应、方许应付
○万历三年议准、奉差人员、经过镇城者、驛传该道查验。在直隶地方、抚按亲验。真正无偽、方准掛号应付。沿途兵备官验发、即於勘合空白处填写。不许仍用号票浮贴、以致添换
○十一年题准、抚按各官领出勘合、照例造册、年终尽数奏缴。如有见用未回者、明开册内、勿得遗漏
○十二年令、抚按官不许将勘合私给亲故。及滥给牌票、致扰驛递。违者、听本部并科道官参究
凡勘合长单。万历三年议准、大勘合外、另置长单、随同给发。自起程至公干地方、各经过官司、填註供应数目于各项之下、用印鈐盖、送使客亲註对同二字、俟类缴之日、兵部委主事、同兵科查对。有违例者、指名参奏
凡番夷勘合。正德十二年议准、各处番夷进贡回还、兵部出给俭字勘合、付伴送人等、定与每站程、限二日、经过驛递、查同应付、不许稽迟。勘合到原差衙门交割。查验有无违限、及改添等弊。就将到彼日期、註写明白、每年终同岁用马骡文册、差人缴送本管都司、类总造册送部收查。前项有违、将伴送人提问
○又议准、今后夷人入贡、务要预呈巡抚、选差甘州左等卫汉人官舍、量数多寡、分批起送。不许错乱顶换。其批文由巡抚衙门掛号定限。若有违改添易等弊将伴送人员提问
陜西都司、陆路二千六百五十里、计四十三站、限八十六日
秦州卫、陆路三千三百二十里、计五十五站、限一百一十日
岷州卫、陆路四千一百里、计六十一站、限一百二十日
河州卫、陆路四千二百里、计六十三站、限一百二十六日
洮州卫、陆路四千二百二十里、计六十三站、限一百二十七日
阶州守御千户所、陆路三千七百里、计五十九站、限一百一十八日
文县守御千户所、陆路四千二百四十里、计六十七站、限一百三十四日
西固城、陆路四千五百里、计六十一站、限一百二十日
陜西行都司、并甘州后卫、陆路五千四百里、计八十七站、限一百七十四日
西寧卫、陆路四千五百七十里、计七十五站、限一百五十日
庄浪卫、陆路四千四百六十里、计七十站、限一百四十日
四川都司、陆路五千一百八十五里、计八十六站、限一百七十二日
松潘、陆路五千七百六十五里、计九十六站、限一百九十二日
凡湖广土夷批文。嘉靖七年题准、庆贺朝贡、俱要经由都布二司、照礼部定数、将该支廩给口粮脚力、填註原发号纸批文空閒格内。各布政司仍差承差、或有职人员一名伴送。原来通事人等、领执前批、遇到驛递、照例应付、依填印盖。到京、将批送部查收。回还、照例倒换给大批。原来伴送通事、执往前途、一体应付填註。到彼、仍送本布政司收、候年终类缴。有不该朝贡、而擅自起批来京、及假捏批文、迂途经扰腹里地方者、听其拏解。故犯夷人、分派辽东甘肃地方、永远安置种田。纵容伴送人役、一体重治
凡火票旧例用牌。万历三年议准、兵部照依牌或刊票、印发各沿边沿海总督镇巡衙门收用。专备飞报声息、爪探贼情、或三十张、或二十张、用完缴报、再发。其各衙门纸牌纸票、概不许行。有滥用者、以故违
明旨论

急递铺

洪武二十五年、令急递铺接送公文、须辨认果是前铺铺兵、方许交领。但有诈冒、押解赴京
○凡在外衙门有应递公文、令铺兵当官交领。其差使人员、遇有公文、亦须经由所在官司辨验、方许入递
○凡有於中途铺分、投下公文、不係知识者、许本铺司兵、拏解赴京
○凡有司官吏、铺长、司兵、有公文不行明白辨验、轻易接递、致令别生事端者、治罪
○二十六年定、凡十里设一铺。每铺设铺长一名。铺兵、要路十名。僻路或五名。或四名。於附近有丁力田粮一石五斗之上、二石之下点充。须要少壮正身。每铺设十二时日晷一箇、以验时刻。铺门首置立牌门一座、并牌额全。常明灯烛一副。簿历二本。铺兵每名合置夹板一副。铃襻一副。缨鎗一把。棍一根。回历一本
