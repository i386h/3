<!-- { "loadSidebar": true } -->
○万历二年议准、军犯应罚马匹、刑部追银送部、发营责买臕马、仍送验印给军

关换

官军骑操听征、例应关拨马匹。其事故及不能养者、则令转兑。如征操缺马数多、则于寄养等马内调兑。又有关领马价、自行收买者、例各不同
凡关换马匹。洪武二十六年定、凡官军关拨马匹操练、行移到司、须要该卫官吏保结。关马官军原有马匹下落、果係曾经征进惯战人数、及无马匹、方纔具奏关拨。后有事故、该卫拘收还官。其军官军人等、奉
旨关拨马匹、亦须备知、数目
○又例、凡各卫原关马骡驴、转名销号。若係御马监关领者、该府各卫、自具手本赴监转名销号。如是典牧所、太僕寺关领者、各府卫取勘明白、行本部转行太僕寺典牧所销号
○永乐四年、令管步军官告关马者、不准。有騍马与儿马愿换者、听
○宣德四年、置给马勘合。每关马一匹、给勘合一道、填写齿色年月、付领马之人收执。遇倒死等项、陈告。註写应偿者、追视齿色附簿、开註勘合与马、如前收领。再有事故、照例偿给。如领马之人有故、马及勘合、从所管转付应得之人收领。凡应偿者、追视御马监印烙、然后给与
○正统四年奏准、官军领马骑操、必行本卫造册送部、并太僕寺。外卫操备者、行该府造册关领
○天顺二年奏准、官军领马、太僕寺具俵过数目毛齿、及官军姓名年月、行各卫造册送部。如关领数多、开报数少、或倒失转交、隐匿不报者、许诸人首告拏问
○弘治元年奏准、南京官军应关马匹、在江北者、赴南京太僕寺给领。在江南者、本寺委官一员、赴南京给散
○二年、令骑操马老病当关给者、原马送光禄寺支用
○四年奏准、领马官军、有不照次第混乱争夺者、参送法司问罪、罚马一匹、就给本身骑操。以后更不关给
○七年奏准、官军应关马匹、儿马八岁以上、騸马十二岁以上、别无伤残者、并准给领。各卫及边关、亦照此例
○正德八年奏准、直差官旗校士将军、原领马匹残疾老弱、不堪直差者、送光禄寺交收。本部照数行太僕寺、於顺天府所属、寄养马内派取。及行该卫委官赴御马监印烙、拨给领养直差
○嘉靖二十二年议准、将军关换马匹、务要用心餵养。不许违例雇借骑驮、剋减草料。若致倒失、照例於本主名下、追买堪中好马补还
○四十三年、令将京营勘合、从新印换。仍通行各边镇、一体编置给军
○隆庆二年议准、京营马军、各填给勘合一张、以便查对。如有倒死病瘦、报部查明、七八年以上、方许交送另补。以下、不准交送。倒死责令陪偿、仍赴司验印
○又议准、锦衣卫老病马、年终送光禄寺者、先执勘合赴兵部该司、查其年限。如领马七八年以上残病者、方许交送、另行关补。以下、仍令喂养、不准送寺。倒死即令陪偿
凡转兑马匹。天顺元年奏准、各营外卫官军、原领骑操马匹。丁班之日、兑与在京官军、该管官造册送部
○嘉靖七年题准、各营提督内外大臣、委各坐营等官、将见在马队官军、逐一查审。除有力堪以喂养者、照旧不动外。其餘贫难单丁、不能养者、将原领马匹、兑与有力官军喂养。以后关领马匹、亦要照前查给。敢有容情扶同、故行私领。单丁贫军、意图侵剋草料、致有倒失数多者。查参治罪
○三十三年题准、凡兑马事故转兑者、该管官即呈巡视科道、於原额勘合、填註年月官军姓名、仍送该司查照。将原兑马册、亦改註明白、用印鈐盖。如有官军私换马匹、事发送问、该营官容隐不行呈报者、听巡视科道官参究
○四十二年题准、各营转兑马匹、务要遵例赴司告填印鈐、以凭查考。敢有仍前私兑、查出比照新马桩银追纳
凡调兑马匹、如在各营、在外各边官军缺马骑操。总镇等官具奏关领、兵部议拟题准、行移太僕寺、於顺天府所属寄养本色马内、选取给领。兵部定限调军候兑、京营、於太僕寺、委司官会同少卿兑给。宣府、於居庸关、大同、於紫荆关、蓟州、保定、於适中地方、委司官会同寺丞前去兑给。其餘各边入卫、在蓟、准讨补本色。餘俱不准
○嘉靖十三年题准、团营听征马匹、多不过二万之数、再有万匹存营操守。犹有寄养马匹二万、邻近易取。若军士堪养马者数少、亦不必滥给。将听征马匹、拟為定数若干。每遇事故倒失、五百匹以上、行太僕寺兑给一次。以為常规
○二十九年题准、各边兵调。赴蓟镇春秋两防、遇马缺乏、俱借兑孳牧寄养马骑征、事毕仍还马户
○三十三年题准、兑马先儘寄养、如果不敷、方兑种马
○隆庆三年议准、调兑京边官军马、务照次第关领。果係不堪、方许抵换。牧有故意刁蹬、及倚势混争、听该寺参送问罪
凡奏讨马价。弘治七年奏准、凡各边缺马骑操奏关银两收买者。兵部委官一员、同太僕寺官、於收贮马价内、照数支出、差官运赴镇巡官处交收
○隆庆五年题准、各边奏讨、果係十分紧急、方准给发马价。别项滥讨、即与停寝
旧额各营各边并锦衣卫骑操马数
五军营原额马九千五百六匹
神枢营原额马四千四百六十四匹
神机营原额马一万五十四匹
奋武等十二营原额马一十三万八千九百一十九匹
宣府原额马四万五千五百四十三匹
大同原额马四万六千九百四十四匹
延绥原额马二万二千二百一十九匹
甘肃原额马二万六千五百六十匹
陜西原额马一万六千一百八十三匹
寧夏原额马一万九千五百九十五匹
山西三关原额马九千六百六十五匹
辽东原额马四万六千六十八匹
蓟州镇原额马二万二千七百七十四匹
通州守御操备捕盗马四百七十五匹
守备真定等处原额马一百匹
守备德州原额马一百四十二匹
守备紫荆关原额马四百七十七匹
守备三河等城原额马一百三十七匹
分守密云古北口原额马三千一百六十七匹
锦衣卫原额马一千八百五匹
旗手卫原额马四十四匹
嘉靖以后续增各处马数
三大营马。隆庆元年题准、正兵共三十枝、内战兵、每营给马一千匹。车兵、每营给马二百匹。城守、每营给马五十匹备兵三枝、每营给马二百匹。执事营一枝、给马五百匹。随征官军、给马二千匹。各营选锋、给马五千匹
京营家丁马。隆庆元年题准、共给五百匹
奠靖所马。嘉靖二十一年、初设奠靖所。属巩华城守备下防护
行宫。二十二年议准、给马一百匹巡逻
昌平镇马。嘉靖四十年、以本镇為护
陵重地、永安营马、仅二百餘、准照巩华营例、调取寄养马八百匹。四十一年又议准、选补军二百名、给马一百匹、以把总统领、两班巡逻。隆庆四年、又增补前马、共二百匹。是年又给
天寿山巡逻官军马三十匹
张家湾备御营马。嘉靖四十三年、初设本营。议准兑给马五十匹。四十五年、又增给马五十匹
三河守御营马。嘉靖三十七年、以本营路当衝要、准给本县寄养马一百匹、专备护哨缉盗、传达边报等役
保定各营马。嘉靖四十三年议准、保定标兵营、补足马三千匹。四十四年、保定、定州、达军二营、奇军一营每营各给五百匹。正兵营一百匹。隆庆二年、增给达军二营、各三百匹、常川骑征、不许借兑。万历二年、保定西关一带、设立车骑二营。其马、将真定等府库贮各项军需等银、一万一千五百一十两、照数动支、行令收买臕壮马骡、印烙给发
蓟镇入卫马。嘉靖二十九年、各边兵入卫缺马讨补以為常。隆庆六年议准、除在途不补。在蓟倒死者、如每营正驮马二千餘匹、倒死二百匹以下者准补。过二百匹之上、止量给二百匹、以為限制
通州、遵化、昌平、三河、密云、涿州、蓟州、永平等八城。镇边等三区马。嘉靖四十年议准、各给一百匹、专备捕盗
宣大二镇各城堡马。万历四年、以二镇援兵迎送夷使疲苦。议准、将互市马、及各路老家营军、拨给大同新平得胜二堡。马各三百匹。军各二百名。平远、保平、镇羌、弘赐等四堡、马各二百匹。军各一百名。其沿边每城堡、各一百匹。老军喂养。宣府驛、马二百匹。中路赵川堡、马六十匹。北路龙门等四城堡、马各五十匹。上西路三城堡、马各五十匹。膳房等八堡、各三十匹。怀安城、五十匹。每马拨一军喂养、专一供应夷使
洮河各营马。隆庆二年题准、河州参将营、岁给茶易马五十匹。桩朋银买马五十匹。洮州岁给茶易马二百匹。内裁减一百匹、解苑牧养
固原、延绥、寧夏三镇马。嘉靖三十五年议准、陜西苑马寺孳养马匹、每年准给固原、延绥、寧夏三镇、共马二千匹。内一千五百匹、专给固原。五百匹、延寧二镇分年轮给
甘肃军士买马。隆庆三年议准、每匹定给桩朋银十两
凡
亲王出府、关马一百匹。及倒死补给、例於太僕寺寄养马内选取、送御马监印烙给军

买补

马匹倒失、例合买补。其后有追纳桩朋、及老病变卖、年久免追之例
凡买补孳牧马匹。洪武榜例、倒失者从民议和。或一县、或三五群长、輳价买补三岁以上、八岁以下、高四尺以上、堪中马匹还官。听候验印作数。违错、及迟延者、一体追驹
○成化元年、令各处买补孳生马驹、有司四匹、军卫五匹、折买堪操騸马一匹、以充备用。例后倒失者、騍驹三匹、儿驹二匹、各折买騸马一匹。骡驹每二匹、折买儿马一匹
○弘治九年奏准、各处倒失马驹应买补者、遇孳生蕃息之时、量徵价银解京、以备各边买马之用。大马一匹、徵银五两。驹一匹、倒失者、徵银三两。亏欠者、二两
○正德二年榜例、种儿騍马年齿未老、作践倒死者、责令马头陪偿。其马俱印烙以便查考
○十二年奏准、军民原领孳牧并骑操马、倒死告官相剥。其皮张鬃尾肉臟、许马户自卖、輳银买补还官
凡买补寄养马匹。弘治二年奏准、寄养马倒死、告官给印信文帖、相视开剥。如无文帖而开剥者、以盗卖论
○三年、令马齿未老而作践成疾、不堪兑军者、原领人户、追罚银二两
○又令寄养备用马倒失、买补不及五分者、掌印管马官、俱住俸追陪
○嘉靖二年题准、各处倒失备用马匹、分别年分远近。係正德十年以前者、照旧每匹徵银十两。十五年以前者、每匹加银二两。十六年、并嘉靖元年以后者、俱追陪本色。其係正德十五年官员骑伤兑下弱马、照正德十一年例、每匹追银五两
○四十二年议准、领养十年以上倒失者、追银十二两。以下、追补合式大马。其老病者、亦须领养十年以上、方许变卖。照倒失例追银
○四十五年议准、寄养马不堪兑军者、不必拘十年以上例、即照借兑次数、变卖价银、及买补本色。其赃罚马匹、止照时估变价★旧例借二次者、追银十两。三四次者、八两。未经借兑者、追补合式大马☆
