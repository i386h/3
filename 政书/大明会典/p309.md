<!-- { "loadSidebar": true } -->
○嘉靖二十三年议准、有将官马雇借骑驮者、照例追问。仍将追罚马匹、每匹折银十两、送太僕寺交纳、以备买马之用
○又议准、京营管操把总等官、占马及送马与人骑坐、除照例降一级外。其有势要求迫者、亦照例治罪凡擅调官马。嘉靖二年奏准、在外各该衙门、未经奏准、輒於所属擅调寄养孳牧马匹者、比私借官畜產律。私自借用、或转借与人、及借之者、各笞五一。追雇工赁钱入官。若计雇赁钱重者、坐赃论、加一等。倒失者、比毁失官物坐罪。违者、许太僕寺执奏、兵部参究治罪
凡盗卖官马。宣德四年、令追罚马二匹。知情和买牙保邻人、各罚马一匹。宰杀、及偷卖官骡者、亦如之。首告者、於犯人名下、追钞五千贯充赏
○凡巡马官、每三月一换
○弘治间奏准、养马人户、盗卖官马至三匹以上者、问拟盗官畜產罪名、发附近卫所充军。其盗卖寄养马者、亦如之。知情和买者、民发摆站。军发边方瞭哨
○嘉靖二年奏准、盗卖骑操官马、及照例罚马人犯、儘產变卖、买马还官。如果贫难、免其追罚、军调边卫、民发附近卫所、永远充军、遇赦不宥。其各营把总、地方守备等官、遇前操军盗卖和买官马、三匹以上者、降一级。五匹以上者、罪止降二级
凡借点马匹。宣德九年、令兵部官同御史给事中、点视征操马匹。借点、及借与者、共追马一匹。马无见在、及隐漏不报者、查追。仍勘其冒支草料、加倍追纳
凡下班马匹。宣德七年、令外卫官军、原领骑操马匹、下班之日、不许带回
○弘治十三年奏准、下班官军、将原领马匹、兑与见操缺马官军、领骑餧养。若有擅骑回卫者、问罪罚马一匹、解兵部给操。其原领马匹、倒失者追陪★与成化元年例同☆凡起解马匹。天顺二年令、官军人等、强夺起解马匹者、问罪罚马一匹、仍枷号一箇月
○成化十年奏准、各处解马赴京、有兜揽价值、将老马搀杂验印者、俱问罪、发边卫充军。其起解马、除例应折纳外。有齎价赴京、通同收买者、问罪
○弘治十三年奏准、凡司府州县起解备用马匹。各要经由分管太僕寺寺丞等官、验中起解。若有马贩交通官吏医兽人等、兜揽作弊者、俱问罪、枷号一箇月、发边卫充军。再犯累犯者、枷号一箇月、发极边卫分充军
○嘉靖二十年题准、各该解马人员、不赴部寺投文、通同马贩医兽人等、旋买马匹作弊者、听部寺、及该城御史、密切访拏送问。用大枷枷号一箇月、发极边卫分永远充军
凡中卖马匹。弘治五年奏准、各边军民、将不堪马匹设计中卖。及管军官、以私马俵与军士、多支官价者、官军调边卫、带俸食粮。民及餘丁、附近充军。通同作弊者、枷号一箇月发落
○凡大同三路官旗舍人军民人等、将不堪马匹、通同光棍、引赴内外官处。及管军头、收买私马、诡令伴当人等出名、情嘱各守备等官、俵与军士。通同医兽作弊、多支官银者、俱问罪、官旗军人、调别处极边卫所、带俸食粮差操。民并舍餘人等、俱发附近充军。引领光棍、并作弊医兽、及诡名伴当人等、各枷号一箇月发落。干碍内外官员、奏请提问
○正德十六年奏准、有倚势兜揽嘱託卖马、及通同官吏医兽人等、作弊估价、瞒官害民者、俱用百斤大枷、枷号一箇月、满日、官军俱调极边卫所差操。舍餘人等、俱发边卫充军。官吏医兽人等、一体重治。干碍内外势要人员、指实奏治
凡剋减草料。成化四年令、官军勇士、私卖官给草料、以致马匹瘦死者。巡绰官缉拏、并买主送问
○弘治三年奏准、把总等官剋减官马草料者、计赃满贯、发边卫立功、满日、就彼带俸。盗卖者、发瞭哨。买至料豆十石以上者、充军
○十四年奏准、官军关支马料、委官一员管领。若纵容盗卖者、发边卫立功、满日、就彼带俸。买者、问罪毕日、枷一箇月发落

大明会典卷之一百五十三
马政四
比较

国初比较、止於孳牧马驹、以倒失亏欠行罚。其后各府寄养京边骑操之马、皆有稽查、事悉领於太僕。法例滋备矣
凡比较马匹则例。洪武间定、凡管马官吏、时常下乡提督看验马匹、要见定驹若干、显驹若干、重驹若干、明白附写、以俟太僕寺官出巡比较。正月至六月、报定驹七月至十月、报显驹。十一月至十二月、报重驹。凡季报原领马為旧管。买补孳生為新收。事故交俵等项為开除。季终為实在。春季二月二十四五、夏季六月二十四五、秋季九月二十四五、冬季十二月二十四五、径送太僕寺类缴。其有生质奇异、与种马不同者、明白申报。凡比较点马文簿、要开原领孳生儿騍马数、分豁该算驹者若干、不该算驹者若干、已生及未生者若干、原马齿色、及所生驹毛色、逐一开报。凡倒失种马、亏欠马驹、俱在年终完备。如是不完、府州县正佐首领官吏、决杖二十。管马官吏、加等痛治。凡管马官、有闒茸贪污害民者、分管及所在掌印官开奏、以除民害
○嘉靖二年议准、各府州县官、置立循环文簿二扇、用印鈐记、循簿开写春秋月分、环簿开写夏冬月分、各马匹毛齿、马头姓名。仍备开臕损、有无倒死买补若干。一留本府。一发州县。循去环来、按季查考。管马通判出巡、吊取州县簿、分管寺丞出巡、吊取府簿、查对点视。其在各府并太僕寺簿籍、用太僕寺印鈐、循去环来、按季查考。三年印烙、改造一次
○六年议准、府州县掌印官、原有提调责任。裁减衙门、亦係兼管马政。管马官员、职专管马、不许别项差委。各该分管寺丞、每年终、将各府管马官、并州县正官、及管马官员、从公考察、开具贤否揭帖呈部、转送吏部施行
○十年奏准、各州县管马官员、於起俵之时、备将经管种马备用马、并折色、及草场子粒已未徵完、马户见在逃移数目、造册赴太僕寺查比。管马通判、於年终掣总之日、备将各州县马匹钱粮等项、如前造册、并将各管马官员、公同掌印官、填註考语、亲齎送寺。本寺掌印官、参酌停当、填註贤否、送兵部、转送吏部查考
凡比较孳牧马匹。成化二年奏准、管马官三年任内、孳生不亏者、称职。额外多生者、量加旌擢。不及额至百匹者、降用。分管寺丞、以所属课额亏增、递為黜陟
○七年奏准、府州县掌印首领官、任内马匹亏欠、孳养不增者、九年不准给由。措置完日、与管马官、一体降用
○弘治二年奏准、每二年、差太僕寺少卿二员、南京太僕寺少卿一员、分往北直隶、河南、山东、南直隶地方、比较该纳马驹。每岁终、分管寺丞、具管马官贤否呈部。六年之内、马匹无亏者、量加旌擢。以外、亏损数多、照例黜罢
○九年奏准、府州县买补马匹、不及五分者、正官住俸一月。不及四分者、两月。不及三分者、三月。京县不拘多寡、止住一月。其管马官不及五分者、全住
凡比较寄养马匹。弘治三年奏准、顺天府所属寄养马匹、专差太僕寺少卿一员比较
○正德十三年奏准、差少卿一员、比较寄养马匹。如有倒失、照京营骑操马匹事例、限三箇月以里、报官陪偿。如年终不完五分以上者、将州县掌印管马官、及各府管马通判、住俸追补
○隆庆元年议准、寄养马匹、罚治例轻。定拟分数匹数罚俸降级。倒失者、马少州县至三十匹、中等州县至四十匹、马多州县至五十匹以上、瘦损者、马少州县至四十匹、中等州县至六十匹、马多州县至八十匹以上、各掌印官降一级、调用。各府通计倒失至三百匹、瘦损至六百匹以上、管马通判降一级。掌印官奏闻区处
○三年议准、每年防秋调兑之后、计马数多寡、以一百匹為率、三十匹不堪者、降级。加至五十匹以上者、降调
○四年议准、各该州县以后寄养马匹倒失变卖者、各照议定限期。走失者、限三箇月。变卖者、限六箇月。倒失者、限一年。俱各补完。如积至三十匹不补者、住俸。四十匹者、罚俸。五十匹者、降级
凡比较卫所马匹。永乐三年、令卫所孳牧骑操马匹、每三年一次造册、管马官齎执赴京比较
○成化七年奏准、卫所掌印官、马数不完、许分管寺丞、与兵部委官、一体比较
○弘治四年奏准、卫所骑操马、免比较。其有孳牧去处、照例每三年、委官赴部比较。凡亏欠埋没违限等项、参奏提问
凡比较京边骑操马匹。成化二年奏准、京营及各边骑操马匹、专差太僕寺少卿一员。无太僕寺去处、从巡抚并分巡官比较。如有倒失、限三月以里、督令陪偿
○十三年奏准、各营各边、每年四月十月二次、将原领事故买补马匹数目具奏、以凭比较
○弘治九年奏准、各营马买补三分不完者、把总等官、住俸一月。四分以上、两月、五分以上、三月。坐营官、通计三分不完者、住俸一月。五分以上、两月
○嘉靖十二年议准、存操巡捕、并锦衣旗手等卫马匹、一年以百匹為率、倒失十匹以上、送问。七匹以上、罚治。不及数者、免究。全无者、量加犒赏。原管数少、而倒失不多、及全无者、不在此限
○十七年议准、各营凡遇各军倒失马匹、从实开报领马年月、黏连原领票帖、赴司告理。候年终、比对兑马文册、果领十年以上倒死者、把总官员免参。十年以下者、仍以百匹為率、二十匹以上、把总官送问。十五匹以上、罚治。不及数者、免究。仍行太僕寺少卿。
诣营点验、旧印糢糊者、许令重印。不必一概尽烙、致有伤损
○四十二年议准、专委兵部司官一员、管理倒失马匹。仍听巡视科道、兼管查验倒失马数。年终一体查参
○四十三年议准、京营巡捕勇士四卫等营、骑操马匹。每年终巡视京营科道官、查将倒失马数、遵照本年定例、分别题参。后又令各官、倒死马数虽多、原管马数实少者、免降级、止罚俸。提督少卿、於每年印烙马完日、将临印不到马匹、并查有拐逃隐匿等项、各把总官军题参
○又议准、京边倒失马匹、以一百匹為率、倒失五匹者、為上等、免究。十匹至十五匹為二等、千把总罚俸两月。副参游守等官、罚俸一月。二十五匹者為三等、千把总降一级。副参游守等官、罚俸三月。三十匹以上者為下等、千把总降二级。副参游守等官、罚俸半年。仍查追完桩银、八分以上、方准开俸。总兵官以一千為率、倒死一百匹為上等、免究。一百至一百五十匹者為二等、罚俸一月。二百五十匹者為三等、罚俸三月。三百匹以上者為下等。罚俸半年。亦查追完桩银、八分以上、方准开俸
○隆庆二年题准、蓟昌宣府各镇、将骑操马匹、置立循环文簿、送太僕寺提督马政少卿、倒换稽查。每年终、听少卿点闸一次。宣府永平山海等处、地方悬远、听行各兵备道、就近点闸。有倒失数多者、该管将领、听其参究
