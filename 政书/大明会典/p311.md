<!-- { "loadSidebar": true } -->
○又议准、各镇买马等
银、务要定例依期请讨。不得那借增益★以上宣大山西、餘详见职方☆
凡盐池开中。正统三年题准、灵州盐课招商纳马。每上马一匹、盐一百引。中马八十引。马给军骑征
○四年奏准、灵州盐课、照例收马。候马彀用、照依马价折粮
○天顺四年奏准、延寧二镇、轮年循环、中纳马匹
○成化二十三年奏准、庆阳府每岁委佐贰官一员、监支商人纳马官盐
○弘治九年奏准、每引一百道、折银十五两、给军买马
○十八年奏准、陜西茶盐易马备边、係是旧制。今后再不许别项奏讨
○正德元年题准、灵州大盐池、增课一万五千引。小池增课三万引。新旧共五万九千三百三十七引。每引纳银二钱五分、及收卧引银一钱、共银二万七百六十餘两。送固原庆阳收贮、买马支用
凡各夷贡马。成化五年题准、云南、贵州、湖广、四川、广西等处、夷人进贡马匹、行各镇守总兵巡抚巡按等官、并布按二司、就彼辨验等第毛齿、给军骑操。如镇总抚按出巡出边、听布按二司辨验给军、具奏给赏
○嘉靖四十四年议准、辽东每年贡马一千五百匹、将一千匹、照旧分俵操军。五百匹、变价分发各该驛军、帮买骡头

内府供应

凡坝上诸马房、各有乳马、以供
上用膳羞。如有老疾倒死、兵部奏行太僕寺拨补。永乐间、每岁於陜西茶易马、及孳生马内、选取堪中騍马、送御马监、分送各马房领牧取乳。天顺元年、岁选孳牧騍马五百匹。成化九年、定取初生騍马岁百匹。弘治九年奏准、岁取五十匹。遂為定例
凡
内府供应乳牛。嘉靖五年议准、每隻连犊折价银六两、解部转送光禄寺收用
凡御马监备用骡头。嘉靖八年议准、每头定价银七两、顺天府派取送部、发太僕寺收贮、听其支取、自行收买。又御马监供用库酒醋麵局、合用驴头牛隻、遇有缺少瘦损、开数奏行到部、行顺天府於所属州县照数派取、送各监局应用。其不堪牛驴、领出发属收养
○四十四年议准、御马监驴、每头价银八两五钱。供用库、酒醋局。牛驴、每隻头价一十二两。免派民间。动支太僕寺马价银、发各州县收买、解寺转送
○又议准、御马监、酒醋局各用牛驴、仍解本色。准供用库、改解折银

武库清吏司

郎中、员外郎、主事、掌军政武学、及戎器仪仗、辨其出入之数。并诸杂行冗务

大明会典卷之一百五十四
军政一

国初重军役、严勾捕、著在令典。按大明令、凡军民以籍為定。军官头目、无得巧立名色、径行勾捉百姓充军。民户亦不得诈称各官军人贴户、躲避差役。果有在逃军人。在内申奉都督府、在外申奉中书省明文、方许勾取。又按职掌、凡各卫所开报逃故并老疾勾丁代役军人、先须查对乡贯。住址明白。具手本赴
内府给批、差人前去、著落有司官吏。逃军根捉正身。如正身未获、先将户丁起解补役、仍根捉正身补替。其故军、勾取户内壮丁补役。如别无壮丁、止有幼小儿男、取官吏保结回报。行移该卫、照勘相同、纪录、候长成勾补。若送回老疾军人、就留原籍住坐、将户下壮丁起解替役。如勾无户籍、或住址差拗、名姓不同、或係另籍民户、及有户绝无丁、有司体勘、回申到部、行移该卫、照勘在营有无长幼人丁、并著落原管官旗、务要挨究明白回报、定夺勾补。若卫所官吏、并老疾军人、朦朧妄报、依律问罪。如原勾军数不完、及勾到军人、中途在逃、仍著落原差人员、前去勾捉。若在外迁延违限、送法司问罪。是為定例。宣德初、申明画一。正统以后、节年多所增损。改调编发、渐有变通。清理稽查、益加严密。事例甚详、具列于后。其係职方所掌者、见职方司

根捕

军士脱逃、例应根捉正身、拘户丁补伍。旧典合根捕勾补為一、今分类附载、凡係逃军事例、俱隶此
凡根捕逃军。洪武二十二年、令各处逃军、能擒获一名者、赏钞三十锭。隐藏出首者、二十锭。见在军知而首者、十锭。為事充军逃回捕获者、五锭。隐藏、及转送者、全家发金齿充军。逃军自首者、免罪復役。官吏不即起送、纵容害民者、处死
○宣德元年奏准、凡逃军三月不首者、并里邻人等问罪、就点亲邻管解、窝家发附近充军。係军籍者、发边卫。能自首者、止罪逃军。递送隐藏者、烟瘴卫。分充军。官司故纵者、论如律
○凡逃军未获、起解户丁。若清册未到之先获解、而未至卫所者、仍选户丁解查。未到即收补伍。候正身到日、释放寧家
○凡逃军不许以告状為由、迁延生事。有应诉事情、令家人代理。若长解人中途侵损、诉告所在官司究治。仍速将逃军接递
○三年奏准、凡军逃还乡、有诈死更名、充吏卒僧道等项、及隐寄丁口、立户他方者、并许自首改正。其诈称名目、寄住影射、致原籍本卫、两无挨寻者、追获自首、俱收寄本处卫所。他人告发者、与窝家里邻官吏人等、俱照例问罪。仍追本犯银十两充赏
○凡军士全家逃窜、里邻知而容隐者、限半年首获。过期事觉、军发边卫、里邻发附近充军
○凡起解军、多给家人文引照身逃回者、限三箇月自首。违者、发边卫充军。仍勾户丁补伍、里邻及官吏论罪
○正统元年奏准、凡军犯问招、改捏名贯、候至编发脱逃、其后该卫查勾、无从根捉。又有假称未到卫所、蒙
恩释宥、或诈诸衙门文书、潜回乡里。榜文至日、限两月以里自首、就发本处附近卫所充军、原卫除伍、如限外不首、事发、犯人杖一百、连家小发烟瘴地面充军。知情里邻人等、发附近卫所充军。官吏依律科断。果係
恩宥人数、曾经勘明给引寧家者、造册缴部
○二年奏准、凡逃军残疾、并年六十以上者、收赎依亲、别选户丁解补。如止有幼丁、照例纪录
○凡逃军军丁解后復逃者、连妻小押赴原卫。如解人脱放、就发补本军原伍。本军得获、发边远充军。其军丁已解、清册后到者、取邻里保明、行卫查勘、不必重解户丁
○弘治十八年题准、清解在逃幼军、如或到卫脱逃、或当军不及十年之上者、仍取户丁再当一辈。年老方许开豁
○正德八年题准、凡里甲一人捉获逃军首官者、通免问罪。军丁解发原卫应役。若军丁出首者、里甲亦免问罪。若里甲邻佑书手人等、敢有通同容情埋没、照例问罪发遣
○又题准、凡辽东等卫所、经由山海者、行守关主事、严加盘詰。按月将经过解卫、原逃户丁、一一开揭、具由呈部。其居庸等关、守备等官、一体遵照施行
○又题准、凡清军御史、务严督各清军官。将逃军自正德八年六月以前、如有在逃年远军人、许明白出首、免罪解发原卫补伍。若果远年埋没、不曾解伍、及行原卫所、原无名伍者。首挨得出、审的、方许申呈清军御史定夺
○十年题准、凡军户全家躲避、递年勾取、里邻受财、明知不行拏解者、正军发边远、里邻发附近充军。若近年逃移、丁產见存者、责併本管里长、从实开报逃匿去处、取结在官、严限捉获起解。卖放者、照例问发
○十四年题准、凡逃军先已解卫、改调别卫、后还原卫、两闪作弊、俱是中途买捏假印批迴。今后各省并直隶府州县、类出造册、送清军、御史、差人齎送各该清军御史查报、以杜姦弊
○十五年、令凡清出原逃正军、俱令原籍有司问罪。军解到部、径行发解、通免送问
○嘉靖四年题准、凡司府州县、今后清出调卫復逃军役、行令递解。其通不到卫者、照例问罪、递发该卫著伍。即将前卫军伍开除、备申本部查考
○十年题准、凡各清军御史、委官清勾、先将原逃问罪、随拘壮丁补伍。缉事衙门、巡城御史、五城兵马、访拏将妻雇倩军人应点者、从重治罪。严限关津盘获逃军。如有军士逃回、里邻户首容隐、以里邻户首押解。里邻户首出首、以的亲父兄押解。免僉解户。其三犯逃军、查究果有底业、及月粮供丁不缺、肆情逃避者、以嘉靖十一年正月為始、在逃三次、从重照例拟罪。若疾病失误点闸、及十分贫难、不能自存者、仍照常例
○十一年题准、凡鞫问逃回充军人犯、若係免死充军者、仍问死罪处决。杂犯死罪以下充军者、务要审究次数明白、除一次二次者、发极边卫分充军。三次以上者、比照杂犯死罪、准徒五年、发边方照徒年限瞭哨、满日仍回原伍
○三十年题准、凡遇逃军勾单到日、务要严拏原逃正身起解。若逃回之日、果係病故、及衰弱不堪、验明、方许另选壮丁顶解。若军丁解补之后、本犯得获、或被人首、及自首者、俱查照律例限期等项问遣
○万历元年题准、凡有军在逃、不分是否五百里内、各卫所一面照旧填单送部、一面径报二司清军道、批府清军官覈实、转呈清军御史。如无清军御史、呈接管巡按御史、就近拘补。俟部单到日、如已解伍、填簿缴单听查。未解、则严限清勾、务在速补。并不许各该卫所移文有司、径自勾提。如违参究
凡遇赦逃军。正德十五年题准、凡遇
恩赦至日、各卫所官将见在应放军人查出、开具招由、连人解送就近法司参详、给与释放明文、递回原籍、官司验收当差。若无法司明文递回者、里邻人等、即便拏送原籍官司查明、准免逃回之罪、仍解原卫。其不该放免者、仍照充军逃回事例处决。干碍军职参究
○嘉靖三十一年题准、凡新军遇
恩赦、给文放回。如无印信明文者、许里邻人等、拏送官司、以逃军论。容听者、罪同。其有随解随逃者、仍将军犯照依榜例问发充军。纵本犯身故、亦解发子孙充当一辈

勾补

军士逃故等项、但缺伍者、例勾壮丁补役、幼丁纪录、帮丁听继。在营不缺者、不得重勾。应住勾者、不得妄勾。又有以恩恤开伍免勾者、具列于后
凡勾补军士。洪武二十四年、令垛集军故、户止一丁者、勾有丁贴户起解。军去原籍远者、解京、该府遣人押送。若路顺、及与京师道里均者、从便解发
○三十五年定、垛集军、正军贴户、造册轮流更代。贴户止一丁者、免役。当军之家、免一丁差役
○宣德元年奏准、凡军户有丁而偽作无勾者、许改正免罪。仍扶捏回申者、军发边卫、里邻发附近充军
○三年奏准、凡军户有充粮里老人、贿赂官吏、及勾军之人、朦朧保勘或里老亦係军户、递□欺隐者、并许改正。违者、正军发原卫、户丁再罚一丁、发附近充军
○四年、令凡应勾军、有贿买官吏、隐蔽壮丁、以家人女婿之类、冒名代解者。姦民私通军士、招赘其户丁、及过房、典卖、影射徭役者。并许改正归宗。违者、官吏坐罪、本犯全家调别卫充军。代者就收补原伍。如果无壮丁、方许以少壮义子、及同籍女婿补役
