<!-- { "loadSidebar": true } -->
○又议准、淮徐等五仓、收粮部官、遇粮船到彼、定与水程、令齎到前路部官处、照限查考
○万历二年题准、旧例湖广、江西、浙江、三总、限三月过淮者、多与黄水相值。今定限二月过淮。如违、查久近、分别、治罪
凡完粮期限。成化八年、令运粮至京仓、北直隶并河南山东卫所、限五月初一日。南直隶并凤阳等卫所、限七月初一日。若过江支兑者、限八月初一日。浙江江西湖广都司卫所、限九月初一日。其把总都指挥及千百户等官违二十日以上、住俸待罪儹运。若连三年违限者、递降一级。二年不违限者、奖励。三年者、旌擢。俱奏请定夺
○正德十四年、令京通二仓坐粮员外、并蓟州管粮郎中、将各总卫所运官、违限久近、查明送部。行各巡按。自把总以下、通提到官。查係限外三箇月上完粮者、问罪住俸半年。五箇月上完粮者、问罪住俸一年。各照旧领运、若至次年二月终不完、及一年以上不赴运者、俱问罪降二级、回籍閒住
○嘉靖二年、令部仓查各官到部完纳月日。比先早一月者、指挥等官行原官司量加犒劳。以后三次俱早一月、准於实职上陞一级
○八年议准、山东北直隶所属卫所、限四月初一日完。江北直隶凤阳等处、并遮洋总所属卫所、限五月初一日完。南京江南直隶所属卫所、限六月初一日完。浙江江西湖广卫所、限七月初一日完。违限者、听总督、并巡仓、监督监兑、坐粮、抚按等官提问参究
○又议准、监兑官、会参过违限运官户部参覆、札付下年监兑官、到彼提问归结
○三十七年题准、上仓期限、比旧例俱移前一月。四月初者、限三月。五月初者、限四月。六月初者、限五月。七月初者、限六月。违者、总巡衙门、分别参究、罚俸降级。若南京并江南直隶各卫所、兑江浙二省粮米、江北卫所兑江南各府粮米、领运官违限、查照二省、并江南事例、参治
凡寄囤。弘治十二年奏准、把总官所管运船、俱以十分為率。若有一半以上违限、寄放德州等处不到仓者、令漕运都御史提问、降一级。纳米完日、照旧管运。一半以下者、参来提问
○嘉靖二年题准、运官故违期限、寄囤守冻、把总至三千石、指挥至二千石、千户至一千石、百户至五百石者、每一次降一级。若所寄不及石数者、照常发落。旗甲不服催儹、在途延捱者、发边卫充军。仍於本户勾补。民运委官提问
凡起粮脚价。弘治十八年、令张家湾水兑粮米脚价、每石原定一钱者、减作八分。天津卫寄收粮米脚价、每石原银一钱五分者、减作一钱二分。其扣下京卫事故官军兑支不尽正耗之数、及明加免晒折蓆等项、有米者、俱准运赴通仓上纳。无米者、每石折银五钱、与脚价银两、俱送太仓银库交收
○正德九年、奏定起旱脚价、自张家湾至京仓、晴乾日、每银一两、起载粮米一十七石。阴湿一十三石。天色初晴、道路犹湿、一十五石。张家湾里儿寺至通仓、每银一两、起载三十三石。长店儿至通仓四十石。滩子里至通仓五十石。自十年以后、各总运船到湾之日、即将前项脚价、於户部委官处验封交收、以凭支给
○嘉靖八年议准、通惠河经纪船脚、每粮一石、银二分一釐一丝八忽二微。六闸水脚、每石银九釐一毫三丝九忽一微、车户车脚、每石银一分四釐八毫四丝二忽七微。京通仓歇家包囤、每石银八釐五毫。晒夫饭米、每船一两一钱。小脚抗粮到囤、每石四釐。雇人抱筹抬斛打捲、每石七毫。买垫囤苇把、每船二钱。买掀扫把斗、每船三钱。军斗筹价、每石银五釐。京仓蓆板、随船带至大通桥。蓆令车户带运备雨。每板一片、木一根、各准米一石。起脚京通仓运官交粮纸札银、每处二两。官军房水银、指挥三两。千百户各二两。旗军每船京仓一两二钱。通仓一两。各该把总遇粮运到仓、呈验轻齎之后。先将前银交送京通二仓坐粮员外收贮。提督官给发印信文簿各二扇。一扇查收。一扇查给。在运官者、运官领用。在仓中者、歇脚领用
凡优恤官军。洪熙元年、令运军除正粮外、附载自已什物、官司毋得阻当
○天顺三年题准、淮、徐、临、德、济寧、通州等处药局官、给药饵、遇官军患病、随即调治
○成化元年奏准、各处运粮旗军、附带土宜物货。河西务、张家湾等处、免其税课
○八年题准、被冻官军、给与口粮。每军三斗。去德州迤南者、给一箇月。天津迤北者、给两箇月。明年上运、将该年口粮、照数扣除还官
○九年奏准、官军盘剥费用、正粮不敷、总督等官、出给印信文凭、付把总官、於太仓折草等项银内、借与完纳。下年照数送还
○弘治五年、令运粮官旗借贷、係三年以前者、尽革罢。近年者、止照律出息。果有穷困卫所、缺少脚价者、许於太仓量借银两完纳。下年送还
○十五年题准、附带土宜、不得过十石
○正德六年、令运军果有餘米、准令置买随船弓箭鎗刀等件支销。仍行漕司、候船回过淮查点
○十一年题准、在运官军身故、寄归遗骸、官给银三两。军给二两。仍存卹二年。本军应支月粮羡餘、通行给与
○嘉靖三十九年题准、工部抽分厂、凡遇粮船、除土宜四十石外。许验客货。如无、放行。不许立掛号名色、以误期限
○隆庆二年题准、粮银无欠、完掣通关、就将本总本帮给军羡餘银、分给把总二十两。指挥十两。千户六两。百户四两。餘仍给军、以资回南
○万历七年题准、每船许带土宜六十石。多者尽数入官。如遇浅起剥、自备脚价、先将土宜起尽、舟再难行、方许动给官银。敢有破冒、照例参治
○八年题准、领运等官、应给盘缠、但经以赃私不法参论者、尽行停给。完报违限三月以上、而过淮先期、依期、与完粮不违限、而过淮后期。及淮北例不过淮、而完粮违限三月以上、各给一半。过淮后期、完粮违限三月以上、给与三分之一。完粮违限五月以上、不论过淮先期、尽行停给。运军应得羡餘、姑准给与。其停扣银两、俱类解太仓
○十二年议准、运军中途病故、预支安家月粮、俱免还官。仍优卹二年。其遗下行粮、给本船旗军、以充雇募。免下年扣除。若中途脱逃者、获日问罪、仍追安家月粮还官
○又议准、运军土宜、监兑粮储等官、水次先行搜检。督押司道、及府佐官员、沿途稽查。经过仪真听儹运御史盘詰。淮安天津、听理刑主事、兵备道盘詰。六十石之外、俱行入官。前途经盘官员徇情卖法、一併参治。其餘衙门、俱免投文盘詰凡漂流。正统七年、令漕运官军、若一卫有数船遭风漂流者、委官覈实、全卫改拨於通州、及天津仓上纳
○天顺八年、令官军运粮、或遭风水不测、损坏船粮。若在百里内者、务要府州县正官。在百里外者、许所在有印信官司勘实。结申总兵等官处。如有诈妄、罪坐原勘官。粮米仍依原定分数交纳
○成化十二年、敕总兵官各卫所、果有遭风。所在官司验实。打捞湿米。就令该管指挥等官、分派各船食用。抵换原带食米上仓。不许故意单帮在后。凡漂流补除脚价、俱要当年完足。若延至下年者、管运卫所官员、通行住俸。粮完方许关支。管运官旗、虽经补完、仍照例查送法司问罪
○十六年、令遮洋船运粮蓟州者、如遇风水漂流。照浅河船例、该拨补数
○弘治二年奏准、漕运粮遭风漂流者、勘实具奏。将兑运京仓、减除通仓上纳。如漂流十石、减除一百石。每石省脚价米一斗、以补漂流之数。正粮照例加耗。所省米两平收受。若通仓缺廒、仍令赴京仓上纳。每漂流一百二十石、免晒。一千石、亦两平收受。每石计省晒折米五升、并耗米七升、共一斗二升、以补漂流之数。前项米石、俱不挨陈、先行放支
○三年、令漂流粮米万石以上、都御史总兵官、俱听科道纠劾。户部具奏定夺。千石以上、提问把总官。千石以下、提问本管官旗。各该巡抚、遇本境漂失数多者、照漕司事例参究
○嘉靖八年议准、沿途遇风损坏船隻、漂流粮米、许赴所在官司陈告。掌印官亲诣漂流处所、勘实具奏。仍候本部、转行巡按御史、覈勘明白、方与除豁。如有乘机侵盗、扶同勘报、就将漕运官军、并有司官吏、通行参送法司问罪、俱发边卫充军
○二十二年议准、今后过洪闸遇风浅等项、船存粮漂者、审果不係官军侵盗费用。就将该帮官旗、应给羡餘银两、给与该总把总官、领发损失官旗、责限买米上纳。或买不便、就将前银、每石扣银七钱、径解各该仓库收支、折粮应用。如该帮官旗、羡餘银数不足、损失米价、将该卫该总运内、扣除。务要当年补足原数。如扣除餘剩、照旧给军
○三十九年题准、运官漂流粮米、许将本卫羡餘银、相兼处补。听候补还。若至二年之外、仍不处补、即行查解太仓。查解之后、虽有应补掛欠、俱不准与处豁。假捏漂流、及别卫者、不许混告輳补
○四十四年题准、小患漂流、止以二百石為率、该总勘结呈报准行。若出二百石外。仍照大患漂流事例、具奏勘明、方与准处
○隆庆二年题准、轻齎银两、验后、总计某总下、某卫某帮、大患漂流若干。免晒减除等项、补过若干。小患漂流若干。本船脚费等项应补若干。其各不敷、小患先儘本帮、次及本卫。大患先及本帮本卫、次及本总。如数足於本帮、同卫别帮者、照常给军。数足於本卫、同总别卫者、照常给军。如遇非常大患、扣及概总、均派各卫所、数足亦照常给军
○六年题准、把总等官、原运粮二万石、漂去一千石以上。或二千石、漂去一百石以上。降一级。如原运粮一万石、漂去一千石以上。或二千石、漂去一百石以上。降二级。俱於祖职上实降、不得復职。若能自补完、不费别军处补者、免罪
○万历元年议准、凡官旗漂流船粮、即赴所在、督押司道陈告。当日委官亲勘具奏。收粮之日、减除免晒处补。若未经奏到、虽有执照、即係假捏、不得一概混支。其起欠掛欠、明係侵欺、与漂欠不同。不得妄援前例
○六年题准、如遇漂流在扬子江者、先赴催儹把总处具告。一面赴督押司道官处、告委有司、相去一百里者、限二日。一百里外者、限四日。勘实、呈漕司、即与具奏除豁。如有违限扶捏等弊、即将勘官参问。官旗分别捏报漂欠虚数多寡、问拟重罪。其河道漂流者、责令本帮补纳。不敷、量动概帮润米摊补。不得一概奏豁
