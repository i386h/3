<!-- { "loadSidebar": true } -->
一军职犯该人命、失机、强盗、真犯死罪、及饶死充军、不分已决遣监故、并强盗脱逃自縊、子孙俱不准承袭。其有例前袭过、若洪武永乐年间犯事、就在洪武永乐年间承袭者、子孙照旧承袭。若洪熙以后犯事、子孙虽袭过三五辈、一体查革。其犯该永远充军者、若洪武永乐年间有功之人子孙、除本人子孙革袭外、许保送立功之人次房无碍子孙、於祖职上降一级承袭。如无次房、即行停革。若洪熙元年以后、有功陞职者、子孙不分有无次房、通不准承袭
一凡军职犯该侵盗钱粮、问拟永远军罪、例应次房子孙承袭者、除正犯见在、及有子孙、务要追赃完日、方许保送得袭之人承袭。若正犯故绝、遗有该追钱粮、准令得袭之人、先行承袭、扣俸还官。若赃银至数百两、米数百石以上、扣至十年、犹不能完者、餘赃应否开豁、抚按官勘明、奏请定夺
一凡各处保送卫所袭替军职、务要严加查覈、但係管运、曾经漕司参提、应追还官入官赃银、或掛欠京通仓库各项钱粮、或犯该充军降级、曾经完结、果无违碍、方许保送。如有朦朧保送者、掌印官、及首先出结之人、问罪、带俸差操。有赃、以枉法从重论。承袭之人、照旧监追、完日、降一级承袭。其有不係充军降级、勘產尽绝、不能办纳者、许其先行袭替、扣俸还官
一军职犯知强盗后分赃满贯充军者、子孙袭职、或优给俱於应袭职事上降三级
一凡军职将乞养异姓、与抱养族属疏远之人、用财买嘱冒袭、及受财、将官职卖与同姓、或异姓人冒袭、已经到部袭过者、俱照奉
成祖皇帝钦定、妄告冒袭不实的官、连那保勘的官、都罢了职、揭了黄、永不得袭。其保勘官、将受财、首先出与保结者、為坐。卫所并都司掌印僉书官连名保结者、俱依律减等科断。有赃者、并以枉法论。若朦朧保送违碍子孙弟姪者、俱照常发落。其异姓买袭之人、比照乞养子冒袭律、发边卫充军
一各处土官袭替、其通事人等、及各处逃流军囚客人、拨置土官亲族、不该承袭之人争袭、劫夺仇杀者、俱问发极边烟瘴地面充军一应袭舍人、若父见在、诈称死亡、冒袭官职者、事发问罪、调边卫充军。候父故之日、令以次儿男承袭。如无以次儿男、令次房子孙承袭
一凡校尉事故、必须册籍有名亲生儿男弟姪替补。若官旗将别姓朦朧诈冒替补者、问罪、官旗调外卫带俸食粮差操。冒替之人、亦调卫充军

滥设官吏

凡内外各衙门、官有额定员数、而多餘添设者、当该官吏、一人杖一百、每三人加一等、罪止杖一百、徒三年
○若吏典、知印、承差、祗候、禁子、弓兵人等、额外滥充者、杖一百迁徙。容留一人、正官笞二十。首领官笞三十。吏笞四十。每三人、各加一等。并罪止杖一百、罪坐所由
○其罢闲官吏、在外於预官事、结揽写发文案、把持官府、蠹政害民者、并杖八十、於犯人名下、追银二十两、付告人充赏。仍於门首书写过名、三年不犯、官為除去。再犯、加二等迁徙。有所规避者、从重论
○若官府税粮由帖、户口籍册、雇募攒写者、勿论
一京官假託雇役名色、受财卖放办事吏典者、官以赃论。吏发原籍為民。若吏典恃顽、私自在逃一年以上者、亦问发為民
一内外大小衙门、拨到吏典、照缺收参。若旧吏索要顶头钱者、事发问罪、不分得财多寡、俱照行止有亏事例、革役為民
一吏典撒泼抗拒、诬告本管官员、及犯该誆骗诈欺、恐吓取财、未得入已、并偷盗自首者、俱发原籍為民
一在京大小衙门当该吏典、有患病一箇月者、勘实、就将该支俸粮、截日住支。名缺、行移吏部拨补。待病痊日、仍送原役衙门、收候参补。若有姦懒託故、以图改拨者、问发原籍為民
一各处司府州县卫所等衙门、主文书算、快手、皂隶、总甲、门禁、库子人等、久恋衙门、说事过钱、把持官府、飞诡税粮、起灭词讼、陷害良善、及卖放强盗、诬执平民、為从事发有显蹟、情重者、旗军问发边卫、民并军丁发附近、俱充军。情轻者、问罪、枷号一箇月。纵容官员、作罢软黜退。失觉察者、照常发落。若各乡里书、飞诡税粮二百石以上者、亦问发边卫充军

贡举非其人

凡贡举非其人、及才堪时用、应贡举而不贡举者、一人杖八十。每二人加一等。罪止杖一百。所举之人、知情与同罪。不知者不坐
○若主司考试艺业技能而不以实者、减二等
○失者各减三等
一应试举监生儒、及官吏人等、但有怀挟文字银两、并越捨与人换写文字者、俱遵照
世宗皇帝圣旨、拏送法司问罪、仍枷号一箇月、满日发為民。其旗军夫匠人等、受财代替夹带传递、及纵容不举察捉拏者、旗军调边卫食粮差操。夫匠发口外為民。官纵容者、罚俸一年。受财、以枉法论。若冒顶正军入场看守、属军卫者、发边卫、属有司者、发附近俱充军。其武场有犯怀挟等弊、俱照此例拟断
一监生生员撒泼嗜酒、挟制师长、不守监规学规者、问发充吏。挟妓赌博、出入官府起灭词讼、说事过钱、包揽物料等项者、问发為民

举用有过官吏

凡官吏曾经断罪、罢职役不叙者、诸衙门不许朦朧保举。违者、举官及匿过之人、各杖一百、罢职役不叙
一文职官员、举贡官恩、援例监生、并省祭、知印、承差人等、曾经考察论劾罢黜、及為事问革、年老事故、例不入选者、若买求官吏、增减年岁、改洗文卷、隐匿公私过名、或诈作丁忧起復、以图选用、事发问罪、吏部门首枷号一箇月。已除授者、发边卫、未除授者、发附近、各充军终身。其起送官吏、不分军卫有司、但知情受贿者、亦发附近充军。若原不知情、止是失於觉察者、照常发落

擅离职役

凡官吏无故擅离职役者、笞四十。若避难、因而在逃者、杖一百、罢职役不叙。所避事重者、各从重论
○其在官应直不直、应宿不宿、各笞二十。若主守仓库务场狱囚杂物之类、应直不直、应宿不宿、各笞四十
一监生不分在监在歷、私逃回籍、三箇月之上、发回原学肄业。半年以上、问革為民
一监生不分在监在歷、及各衙门办事官吏承差、不许倩人代替、违者、俱问罪、照行止有亏事例、问革為民。其代替者、别有职役、一体问革

官员赴任过限

凡已除官员、在京者、以除授日為始、在外者、以领照会日為始、各依已定程限赴任。若无故过限者、一日笞一十。每十日加一等。罪止杖八十。并附过还职
○若代官已到、旧官各照已定限期、交割户口钱粮刑名等项、及应有卷宗籍册完备、无故十日之外、不离任所者、依赴任过限论、减二等
○其中途阻风被盗、患病丧事、不能前进者、听於所在官司给凭、以备照勘。若有规避、诈冒不实者、从重论。当该官司、符同保勘者。罪同
一凡官员赴任、两司方面、行太僕苑马寺卿、少卿、及盐运司府州县正官、除原定硃限外。有违至一月以上、问罪。三月以上、送部别用。半年以上、罢职。两京凡领札凭官员、及在外佐贰首领杂职等官、违限一月以上、问罪。半年以上、降级别用。八箇月以上、罢职。虽有中途患帖、并不准理。其进表朝覲给由公差等项復任官员、违限者、各照前例拟断
一陞除出外文职、已经领
敕领凭、若无故迁延过半月之上、不辞朝出城者、参提问罪。若已辞出城、復入城潜住者、改降别用

无故不朝参公座

凡大小官员、无故在内不朝参、在外不公座署事、及官吏给假限满、无故不还职役者、一日笞一十。每三日加一等。各罪止杖八十、并附过还职

擅勾属官

凡上司催会公事、立案定限、或遣牌、或差人、行移所属衙门督併。如有迟错、依律论罪。若擅勾属官、拘唤吏典听事、及差占推官司狱、各州县首领官、因而妨废公务者、笞四十。若属官承顺逢迎、及差拨吏典、赴上司听事者、罪亦如之。其有必合追对刑名、查勘钱粮、监督造作重事、方许勾问、事毕、随即发落。无故稽留三日者。笞二十。每三日加一等。罪止笞五十

官吏给由

凡各衙门官吏、给由到吏部、限五日付勘完备、以凭类选銓注。若不即付勘完备者、迟一日、吏典笞一十。每一日加一等。罪止笞四十。首领官减一等
○若公私过名、隐漏不报者、以所隐之罪坐之。若罚赎记过者、亦各以所罚所记之罪坐之若报重罪為轻罪者、坐以所剩罪。当该官司、符同隐漏者、与同罪。承报而差漏、及上司失於查照者、并以失错漏报卷宗科断
○其漏附行止者、一人至三人、吏典笞一十。每三人加一等。罪止笞四十
○若有增减月日、更易地方、改换出身、蔽匿过名者、并杖一百、罢职役不叙
○有所规避、及受赃者、各从重论
一凡官员三年任满给由、以领文日為始、若到部过限四箇月之上、送问。一年之上、发回致仕。其九年任满者、一年之上送问。二年之上、发回致仕。虽有事故、并不准理。若九年已满、託故在任久住、不行赴部、及不申缺者、参提究问、就彼革职回籍、冠带闲住
一在外吏典、除役内丁忧、及人多缺少、在官服役听参外。若一考满后、不行转参、两考满后、不行给由、展转捏故、在役管事、或歇役三年之上、就彼问发為民。中间虽有事故、亦不准理。其故违收参起送官吏、参问治罪。若两考役满、接丧丁忧服满、迁延三年之上、不行起復者、亦发為民。其未及三年者、果有事故实蹟、各该衙门保结起送、吏部查照定夺。虽在三年之内起送、过限到部者、送问重歷

姦党

凡姦邪进谗言左使杀人者、斩
○若犯罪、律该处死、其大臣小官巧言諫免、暗邀人心者、亦斩
○若在朝官员、交结朋党、紊乱朝政者、皆斩。妻子為奴、财產入官
○若刑部及大小各衙门官吏、不执法律、听从上司官主使、出入人罪者、罪亦如之。若大不避权势、明具实跡、亲赴御前执法陈诉者、罪坐姦臣。言告之人、与免本罪、仍将犯人财產均给充赏。有官者、陞二等。无官者、量与一官、或赏银二千两

交结近侍官员

凡诸衙门官吏、若与内官、及近侍人员、互相交结、漏泄事情、夤缘作弊、而符同奏啟者、皆斩。妻子流二千里安置
一弘治元年、四月初二日、节该钦奉
孝宗皇帝圣旨、罢闲官吏、在京潜住、有擅出入禁门交结的、各门官仔细盘詰、拏送锦衣卫、著实打一百、发烟瘴地面永远充军。钦此

上言大臣德政

凡诸衙门官吏、及士庶人等、若有上言宰执大臣美政才德者、即是姦党。务要鞠问、穷究来歷明白、犯人处斩。妻子為奴。财產入官。若宰执大臣知情、与同罪。不知者不坐

公式
讲读律令

