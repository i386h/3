<!-- { "loadSidebar": true } -->
凡大臣考满差使等项赏。劳羊酒。疾病
赐米肉酱菜等物。俱本寺办送
凡内外衙门官吏监生人匠等、应给酒饭者。俱本寺支给
凡丧葬合用祭祀品物。从礼部行本寺备办
凡
諭祭文武大臣。俱本寺备办
凡本寺供用牲口果菜等物。上林苑监四署、照数进纳供用。不足、于民间买办。洪武间令、本司买办、比与民间交易价钱、每多一分。永乐间、差内官一员、同本寺署官厨役、领钞于在京附近州县、依时价、两平收买。洪熙宣德以来、止差署官厨役、照前收买
○成化四年、令堂上官一员、及户科给事中、监察御史、各一员。会同户部主事、顺天府官、各一员。估计时价、钱钞兼支、具数奏领收买。如有奸弊、科道官指实参奏
○又令本寺每季预关
内库钱钞。专委堂上官一员收掌。遇买物料、听户科给事中、巡视御史、批押印信小票、委该署官一员、齎领收买
○弘治四年、凡奸顽之徒、称是保头等项名色、在街强赊作弊害人者。枷号三箇月、满日从重发落
凡本寺收纳一应物料。每月堂上官轮流一员、会同户科给事中、监察御史、各一员责令各行户买办、於本寺
大烹门内验收
凡本寺供应物料。嘉靖二十年题准、巡视科道官、年终将日逐供应过一应钱粮、造册进呈。如有侵冒情弊、参究施行
○三十一年、令监察御史一员。每月照刷具奏
凡本寺粮米。正统元年议准、堂上官一员、专一提调、眼同署官收管。仍令科道、监临见数
○嘉靖九年议准、会同科道、验收查盘
○隆庆四年题准、於大官珍羞二署、比照户部仓场官员事例、各註选署丞一员、专管支放
凡白粮粳糯米。每年原会计、七万二千八百七十四石九斗九升有零。隆庆二四等年、加减不一。见徵六万七千石
○万历五年题准、一年本色。一年折色。九年、以米少酌处、每年上白十分、改折二分。中白十分、改折一分。米数详见各署凡本寺岁会杂粮小麦、细粟米、菉豆、青菉豆、芝麻、蔑秫等。嘉靖三年奏准、徵收折色、俱贮库。随时收买备用。其稻榖、黑豆、黄豆、白豆、大青黄豆、山黄米、赤豆、豌豆、蕎麦、大麦、白芝麻、俱本色
○六年题准、俱折价。详见各署
凡每岁四月初一日起、至九月终止。一应供
上膳羞、并祭祀品味、俱用冰。於内外冰窖取进
凡供用小油红器皿、俱该工部造办。后因不敷、本寺自行买料雇匠、相兼造用。弘治十一年奏准、工部岁给银二千两买办
凡扛抬物件。永乐十八年、奉
旨不许撞磕损坏。违者治罪
凡本寺进一应食物、并筵宴茶饭等件器皿。正统二年
敕令俱用印信揭帖、明白开写件数照进。仍写内官某、长随内使某交领。待用毕。六尚司务要点检如数、交付尚膳监、照原揭帖数点发出收领。若不知数、随即具奏挨寻、务见下落。或有失误损坏、亦要明白交还註销、以凭稽考。敢有隐瞒私用不发出。及不举奏者。一体治罪
○景泰二年、令尚膳监差人收拾
凡尚膳监取行一应食物。景泰元年令、有印信票帖者、该署照数打发。如无不与
○宣德七年令、不许閒杂内官内使、至本寺混扰。及在内寄放行李
凡关领料食等项。宣德九年令、差公正御史、同内官、常川纠察。敢有生事搅扰、多索物料者、不问内外官员、参奏治以重罪
凡上林苑监良牧署。岁送孳生牛八百隻。长行猪一千口。醃猪一千口。羊五百隻。羊羔二十隻。嘉靖九年、改徵子粒银、五千五百二十六两零。户部转发本寺、仍发设监、督令牲户买办。后三十等年、恐累牲户、议发本寺自行买办。其银该监准柳栽孳生。留银一千六十两四钱二分。今实徵银、四千四百六十五两七钱零
凡炉灶遇有损坏。本寺奏行工部拨料、委官带领匠作、相工修理
凡本寺收贮
上用戧金龙盒、各样膳盒等件。弘治元年、盖造器皿厂一所。如有坍损。行工部会计修理
凡厨役悬带双鱼铜牌。本寺具手本、於
内府印綬监关领
凡厨役老疾代替逃亡勾补等项。俱从礼部查行
凡各
王府缺典膳。吏部行本寺、於年深厨役内、拣选送用
凡传奉
圣旨。本寺附录文簿。不补本覆奏
凡本寺官吏俸粮。俱於礼部带支
凡本寺厨役。原额九千四百六十二名。宣德十年以后、添减不一。至正德六年、以六千八百八十四名為定额。节经选革。至隆庆元年、上存三千四百名、永為定额。详在四署


大官署

凡每岁白粳米。直隶苏州松江常州三府、浙江嘉兴湖州二府、解纳四万九千石。正德三年、添徵四千一百五十一石零。隆庆二年、减去二千一百一石零。见徵五万一千六百六十九石八斗八升。本折见前
凡每岁细粟米。山东、河南、徵解五万五千石。正德二年、会增五千七百九十七石零。隆庆二年、减去三千二百九十七石零。见徵五万七千五百石。折银五万七千五百两。以上二项、俱收充每日造饭、祇待
内府衙门官吏监生、锦衣卫将军力士、及各监局等衙门军民等匠、食用
凡每岁榖豆、直隶大名顺德淮安三府、并河南、徵解粟榖四千石、准米二千石、折银二千二百两。稻榖二千石、折银一千三百两。菉豆二百石、折银二百四十两。黑豆三百五十石、折银二百四十五两
凡牲口。每年上林苑监、送孳生鹅一万八千隻。浙江等处解纳鹅三万二千五十隻。收养供办祭祀膳羞、及外夷人员、筵宴下程等用。后浙江等处鹅、每隻折徵价银三钱
凡野味。每岁南直隶庐州等府、额办活鹿八十四隻、解工部转送收养供用。今共折银三百三十六两
凡每岁时节。
各坟、并
内承运库、教场马神庙等处祭祀。本署出票、於珍羞良酝掌醢三署。支白麵(□易)糖赤豆、造办祭物凡旛竿蜡烛二寺饭堂济贫。旧例日给粟米六石。嘉靖二十四年、更饭堂為捨饭店。每店日增粟米二石。二十五年、又日增一石。隆庆二年题减、仍每日六石
凡本署岁用原额木柴、七百八万八千斤。有闰、加五十六万六千六百六十六斤。木炭、三万四千斤。有闰、加二千八百三十三斤。俱工部坐派臺基厂、逐日领用
凡本署器皿。原额、一千六百五十件。係两京工部造送。专备膳羞等项应用。每年查贮多寡。不足、则题请添造。有餘则止
凡本署厨役。旧额、三千一百二十名。节年裁减。隆庆元年题准、止存一千三百七十七名

珍羞署

凡每岁直隶常州等府、解纳白粳米、一千三百三十石零。白糯米、一百九十七石零。备
供养
膳羞等用
凡每岁顺天府、徵解白豆十二石。隆庆二年、减去六石、今解六石。赤豆六百石、减五十石、今解五百五十石。大青黄豆二十石。山黄米七十石。大名府黄豆一千六百石。河南、并顺德大名二府菉豆二千石。山东菉豆四百石、减一百石、今解三百石。俱折价
凡直隶等处、解纳黑豆九百石、收充餧养牲口等物用。今折价
凡福建等处、解纳白沙糖五万七千斤。黑沙糖四万五千斤。蜂蜜四万七千斤。盐滷三千斤。叶茶一万五千斤。先春茶芽三千八百七十八斤。收充
供养
膳羞茶饭等用
○弘治十五年奏准、除芽茶外。餘俱减十分之二
○嘉靖五等年奏准、糖蜜等。共折银六千二百三十三两零。茶芽照旧
凡野味。每岁南直隶庐州等府、额办天鹅二百六十七隻、解至工部、转送收养。供应
上用。今俱折银徵解。止山东鱼臺县、每年解本色二隻
凡乳牛。原额该兵部坐派直隶等处、解纳一百九十九隻、挤乳造办酥油乳饼等物。充
供养
膳羞等用。嘉靖五年奏准、每牛一隻、折银六两贮库。买办嬭子酥油乳饼应用
凡每岁时节各处祭祀。本署出票、於良酝掌醢二署、支白麵香油餳糖等料。预办祭品。实用随时增减
凡本署岁用原额木柴、二百九十六万五千斤。有闰、加二十四万七千八十三斤。木炭、一百一十万五千斤。有闰、加九万二千八十三斤。领用与大官署用
凡上林苑监、每岁送孳生家鸭一千隻。鸡弹一十二万箇
凡本署器皿。原额五千一百七十七件。係两京工部造送。专备
膳羞等项应用。添减与大官署同
凡本署厨役。旧额一千四百六十四名。屡经裁减。今存八百五十五名

良酝署

凡每岁苏州、松江、常州、嘉兴、湖州五府、徵解白糯米、一万七千五百七十六石二斗零。隆庆二年、减去三千七百七十三石三斗零。造酒供办祭祀、并进
宫、及祇待内外官员四夷筵宴下程、各监局官匠人等用。其内外官员匠等、自五月至八月停给
凡每岁小麦三万六千石、隆庆二年、减去四千石。见徵三万二千石。係山东河南顺天应天等府解。菉豆九千五百石、减三千七百石。徵五千八百石。係河南顺德大名府解。蕎麦五十石、顺天府解。蜀秫八千六百石、减三千二百五十石。徵五千三百五十石。係山东顺天府解。豌豆一百五十石、係顺德广平府解。大麦三百石、係顺天顺德广平三府解。共折银四万一千九百七十七两五钱
凡张家湾宣课司。每岁运纳淮麴、四十四万斤。万历四年题准、折银徵解。共四千四百两凡每岁长春苦酒、及本署槽房三处、(莉去利改麻)造细麴。领
内府丁字库白麻六千斤。係本色。其顺天府採办(荣去木改林)叶二万斤、稻草十二担、蒲草五十斤、芦苇一百五十束、马连根一千斤、麦稳三千斤、蓼芽一万斤。共折银四百五十四两三钱四分。每年醡酒绢袋八百条、工部文思院关领供用
凡酒瓶。原额南京光禄寺、每岁运送官细酒一十万瓶。嘉靖七年奏准、改行本寺自造。将寧国府原解南京光禄寺瓦瓶、内一十一万五千箇。改解仪真厂、派各粮船官民船、带运本寺交纳
凡牲口。浙江等处、解纳绵羯羊一万七百五十隻、每隻重三十斤。祭祀羊二百五十隻、每隻重五十斤。鸡三万七千九百隻、每隻重二斤。收养供大官署支用。后改徵折色。绵羯羊每隻、山东、山西、陕西、河南、北直隶府州县、南直隶淮扬二府、徐州、价银七钱五分。南直隶各府州、江西、浙江、湖广、福建、价银一两。祭祀羊一隻、价银六两。惟山西、及顺天真定二府、价银四两。鸡一隻、银七分
凡瓷器。河南彰德等府、每岁解纳缸三百隻。罈三万二千七百箇。酒瓶一千八百五十箇。嘉靖三十年题准、每缸一口、折银二钱。瓶一箇、折银一分
○万历二年题准、罈一箇、折银一分。解寺贮用。如遇缺乏、量派本色
凡拽磨驴。原额九十一头。嘉靖七年裁止
凡各
王府进到庆贺羊隻、俱发本署餧养。听候取用
凡本署岁用木柴、二百二十万斤。有闰、加十八万三千三百三十三斤。领用与大官署同
凡上林苑监、每岁送孳生鸡六千隻。长行线鸡一千隻。俱本色
凡本署硃红器皿。原额一千四百二十八件。係两京工部造送。专备
膳羞等项应用。添减与大官署同
