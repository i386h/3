<!-- { "loadSidebar": true } -->
凡国家律令、参酌事情轻重、定立罪名、颁行天下、永為遵守。百司官吏、务要熟读、讲明律意、剖决事务、每遇年终、在内从察院、在外从分巡御史、提刑按察司官、按治去处考校。若有不能讲解、不晓律意者、初犯罚俸钱一月。再犯笞四十附过。三犯於本衙门递降叙用。其百工技艺诸色人等、有能熟读讲解、通晓律意者、若犯过失、及因人连累致罪、不问轻重、并免一次。其事干谋反逆叛者、不用此律
○若官吏人等、挟诈欺公、妾生异议、擅為更改、变乱成法者、斩

制书有违

凡奉制书、有所施行而违者、杖一百。违皇太子令旨者、同罪。违亲王令旨者、杖九十。失错旨意者、各减三等
○其稽缓制书、及皇太子令旨者、一日笞五十。每一日加一等。罪止杖一百。稽缓亲王令旨者、各减一等

弃毁制书印信

凡弃毁制书、及起马御宝圣旨、起船符验、若各衙门印信、及夜巡铜牌者、斩。若弃毁官文书者、杖一百。有所规避者、从重论。事干军机钱粮者、绞。当该官吏、知而不举、与犯人同罪。不知者不坐。误毁者、各减三等。其因水火盗贼毁失、有显蹟者、不坐
○凡遗失制书圣旨、符验、印信、巡牌者、杖九十、徒二年半。若官文书、杖七十。事干军机钱粮者、杖九十、徒二年半。俱停俸责寻、三十日得见者、免罪
○若主守官物、遗失簿书、以致钱粮数目错乱者、杖八十。限内得见者、亦免罪
○其各衙门吏典考满替代者、明立案验、将原管文卷、交付接管之人、违者、杖八十。首领官吏、不候交割、符同给由者、罪亦如之

上书奏事犯讳

凡上书若奏事、误犯御名、及
庙讳者、杖八十。餘文书误犯者、笞四十。若為名字触犯者杖一百。其所犯御名、及
庙讳声音相似、字样分别、及有二字止犯一字者、皆不坐罪
○若上书及奏事错误、当言原免而言不免、当言千石而言十石之类、有害於事者、杖六十。申六部错误、有害於事者、笞四十。其餘衙门文书错误者、笞二十。若所申虽有错误、而文案可行、不害於事者、勿论

事应奏不奏

凡军官犯罪、应请旨而不请旨、及应论功上议而不上议当该官吏处绞
○若文职有犯、应奏请而不奏请者、杖一百。有所规避、从重论
○若军务、钱粮、选法、制度、刑名、死罪、灾异、及事应奏而不奏者、杖八十。应申上而不申上者、笞四十
○若已奏已申、不待回报而輒施行者、并同不奏不申之罪
○其合奏公事、须要依律定拟、具写奏本。其奏事及当该官吏、僉书姓名、明白奏闻。若有规避、增减紧关情节、朦朧奏准施行、已后因事发露、虽经年远、鞫问明白、斩
○若於亲临上司官处、稟议公事、必先随事详陈可否、定拟稟说。若准拟者、上司置立印署文簿、附写略节缘由、令首领官吏、书名画字、以凭稽考。若将不合行事务、妄作稟准、及窥伺公务冗併、乘时朦朧稟说施行者、依诈传各衙门官员言语律科罪。有所规避者、从重论
一凡
王府发放一应事务、所司随即奏闻。必待
钦准、方许奏行。若不奏闻、及已奏不待回报、擅自承行者、一体治以重罪。其在京各
王出府之日、法司即查前例、通行长史司知会遵守

出使不復命

凡奉制敕出使不復命、干预他事者、杖一百。各衙门出使不復命、干预他事者、常事杖七十。军情重事、杖一百。若越理犯分、侵人职掌行事者、笞五十
○若回还后、三日不缴纳圣旨者、杖六十。每二日加一等。罪止杖一百。不缴纳符验者、笞四十。每三日加一等。罪止杖八十
○若有所规避者、各从重论

漏泄军情大事

凡闻知朝廷、及总兵将军、调兵讨袭外番、及收捕反逆贼徒、机密大事、而輒漏泄於敌人者、斩。若边将报到军情重事而漏泄者、杖一百、徒二年。仍以先传说者為首。传至者為从、减一等
○若私开官司文书印封看视者、杖六十。事干军情重事者、以漏泄论
○若近侍官员漏泄机密重事於人者、斩。常事杖一百、罢职不叙
一在京在外军民人等、与朝贡夷人私通往来、投託管顾、拨置害人、因而透漏事情者、俱问发边卫充军。军职有犯、调边卫带俸差操。通事并伴送人等。係军职者、从军职之例。係文职者、革职為民

官文书稽程

凡官文书稽程者、一日、吏典笞一十。三日加一等。罪止笞四十。首领官各减一等
○若各衙门遇有所属申稟公事、随即详议可否、明白定夺回报。若当该官吏、不与果决、舍糊行移、互相推调、以致耽误公事者、杖八十。其所属将可行事件、不行区处、作疑申稟者、罪亦如之。其所行公事已果决、行移或有未绝、或不完者、自依官文书稽程论罪

照刷文卷

凡照刷有司有印信衙门文卷、迟一宗二宗、吏典笞一十。三宗至五宗、笞二十。每五宗、加一等。罪止笞四十。府州县首领官、及仓库务场局所河泊等官、各减一等
○失错及漏报一宗、吏典笞二十。二宗三宗、笞三十。每三宗、加一等。罪止笞五十。府州县首领官、及仓库务场局所河泊等官、各减一等。其府州县正官、巡检、一宗、至五宗、罚俸钱一十日。每五宗、加一等。罚止一月
○若钱粮埋没、刑名违枉等事、有所规避者、各从重论

磨勘卷宗

凡磨勘出各衙门未完文卷、曾经监察御史、提刑按察司照刷驳问迟错、经隔一季之后、钱粮不行追徵足备者、提调官吏、以未足之数十分為率、一分笞五十。每一分、加一等。罪止杖一百。刑名造作等事、可完而不完、应改正而不改正者、笞四十。每一月、加一等。罪止杖八十。受财者、计赃以枉法从重论
○若有隐漏不报磨勘者、一宗笞四十。每一宗、加一等。罪止杖八十。事干钱粮者、一宗杖八十。每一宗、加一等。罪止杖一百。有所规避者、从重论
○若官吏闻知事发、旋补文案、以避迟错者、钱粮计所增数、以虚出通关论。刑名等事、以增减官文书论。同僚若本管上司、知而不举、及符同作弊者、同罪。不知情及不同署文案者、不坐

同僚代判署文案

凡应行官文书、而同僚官代判署者、杖八十。若因遗失文案而代者、加一等。若有增减出入、罪重者、从重论

增减官文书

凡增减官文书者、杖六十。若有所规避、杖罪以上、各加本罪二等。罪止杖一百、流三千里。未施行者、各减一等。规避死罪者、依常律。其当该官吏、自有所避、增减文案者罪同。若增减以避迟错者、笞四十
○若行移文书、误将军马钱粮、刑名重事、紧关字样、传写失错、而洗补改正者、吏典笞三十。首领官失於对同、减一等。干碍调拨军马、及供给边方军需钱粮数目者、首领官吏典皆杖八十。若有规避、故改补者、以增减官文书论。未施行者、各减一等。因而失误军机者、无问故失、并斩。若无规避、及常行字样、偶然误写者、皆勿论

封掌印信

凡内外各衙门印信、长官收掌、同僚佐贰官、用纸於印面上封记、俱各画字。若同僚佐贰官差故、许首领官封印、违者杖一百

漏使印信

凡各衙门行移出外文书、漏使印信者、当该吏典、对同首领官、并承发、各杖六十
○全不用印者、各杖八十
○干碍调拨军马、供给边方军需钱粮者、各杖一百。因而失误军机者、斩

漏用钞印

凡印钞不行仔细、致有漏印、及倒用印者、一张笞一十。每三张、加一等。罪止杖八十。若宝钞库不行用心检□朦朧交收在内者、罪亦如之

擅用调兵印信

凡总兵将军、及各处都指挥使司印信、除调度军马、办集军务、行移公文用使外、若擅出批帖、假公营私、照送物货者、首领官吏、各杖一百、罢职役不叙。正官奏闻区处


信牌

凡府州县置立信牌、量地远近、定立程限、随事销缴。违者、一日笞一十。每一日、加一等。罪止笞四十
○若府州县官、遇有催办事务、不行依律发遣信牌、輒下所属守併者、杖一百 【谓如府官不许入州衙、州官不许入县衙。县官不许下乡村之类】 其点视桥梁圩岸、驛传递铺、踏勘灾伤、检尸捕贼抄札之类、不在此限

大明会典卷之一百六十三
律例四 【户律一】
户役
脱漏户口

凡一户全不附籍、有赋役者、家长杖一百、无赋役者、杖八十。附籍当差
○若将他人隐蔽在户不报、及相冒合户附籍、有赋役者、亦杖一百。无赋役者、亦杖八十。若将另居亲属隐蔽在户不报、及相冒合户附籍者、各减二等。所隐之人、并与同罪。改正立户、别籍当差、其同宗伯叔弟姪及婿、自来不曾分居者、不在此限
○其见在官役使办事者、虽脱户、止依漏口法
○若隐漏自已成丁人口不附籍、及增减年状、妄作老幼废疾、以免差役者、一口至三口、家长杖六十。每三口、加一等。罪止杖一百。不成丁三口至五口、笞四十。每五口、加一等、罪止杖七十。入籍当差
○若隐蔽他人丁口不附籍者、罪亦如之。所隐之人与同罪。发还本户、附籍当差
○若里长失於取勘、致有脱户者、一户至五户、笞五十。每五户、加一等。罪止杖一百。漏口者、一口至十口、笞三十。每十口、加一等。罪止笞五十。本县提调正官、首领官吏、脱户者、十户笞四十。每十户、加一等。罪止杖八十。漏口者、十口笞二十。每三十口、加一等。罪止笞四十。知情者、并与犯人同罪。受财者、计赃、以枉法从重论。若官吏曾经三次立案取勘、已责里长文状、叮嚀省諭者事发、罪坐里长

人户以籍為定

凡军民驛灶医卜工乐诸色人户、并以籍為定。若诈冒脱免、避重就轻者、杖八十。其官司妄准脱免、及变乱版籍者、罪同
○若诈称各卫军令不当军民差役者、杖一百。发边远充军
一军户子孙、畏惧军役、另开户籍、或於别府州县。入赘寄籍等项、及至原卫发册清勾、买嘱原籍官吏里书人等、捏作丁尽户绝回申者、俱问罪。正犯发烟瘴地面、里书人等、发附近卫所、俱充军。官吏参究治罪
一各处卫所、并护卫仪卫司官军舍餘人等、及灶户置买民田、一体坐派粮差。若不纳粮当差、致累里长包陪者、俱问罪、其田入官

私刱菴院及私度僧道

凡寺观菴院、除见在处所外、不许私自刱建增置。违者杖一百、还俗。僧道、发边远充军。尼僧女冠、入官為奴
○若僧道不给度牒、私自簪剃者、杖八十。若由家长、家长当罪。寺观住持、及受业师私度者、与同罪。并还俗
一凡僧道擅收徒弟、不给度牒、及民间子弟、户内不及三丁、或在十六以上而出家者、俱枷号一箇月。并罪坐所由。僧道官及住持、知而不举者、各罢职还俗
