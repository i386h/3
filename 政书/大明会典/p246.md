<!-- { "loadSidebar": true } -->
凡拖欠屯粮降级。隆庆初议准、各卫所屯粮、通限。当年完足。如走完四分以上、管屯官降俸二级。掌印官住俸。各戴罪催督。未完六分以上、管屯官降二级、革任差操。掌印官降俸二级、戴罪管事。其住俸降俸官、俱不许别差。通候完至九分以上、住俸者、方准开俸。仍将住过日期、查照补支。降俸者、准復原俸。止以完报之日為始。未完八分以上、管屯官降二级、仍调边卫。係调边卫者、改极边。俱带俸差操。掌印官降二级、革任差操。都司掌印管屯官、总计所属卫所、完欠分数、一体查参。如各官、或新任、署印、带管、止以经手年月扣算。不得一概偏累
○二年题准、两京并各省卫所管屯官、拖欠七分者、各降级别用
○万历十三年题准、降二级者、完报之日復原职。不许补支俸粮
凡占用马匹降级。嘉靖二十九年定、在京坐营管操内外官、并把总以下官、将马匹私占骑用、及拨与人骑坐、至五匹者、降一级。六匹以上、二级。其各边镇分管守备把总管队等官、将骑操并驛传走递官马、私用伺侯、及私拨与人骑坐、亦如之
凡失盗降级。成化二十一年令、各处盗贼生发、如事干城池衙门、杀官、劫库、劫狱、并积至百人以上者、限一箇月以里不获。听镇守巡抚巡按官、将分巡分守守备、及府州县卫所巡司掌印巡捕官、住俸戴罪、挨拏尽绝、照旧支俸管事。半年不获者、不分司府州县卫所巡司掌印巡守巡捕等官、俱听巡按御史提问。三司掌印官、照依常例发落。其餘、每一起、将州县守御千户所巡司掌印巡捕官、并专一地方守备等项、及府卫巡捕官、降一级。每二起、府卫掌印官、降一级。每三起、分巡分守官、降一级。俱调边远去处
○又令、凡京城内外关厢街巷、但有响马强盗白昼打劫者。巡捕把总等官、两箇月以上不获、降一级。调外卫。分管地方官、俱住俸、责限缉捕。若不係白昼、及离城窵远去处。巡捕把总等官、各住俸、与分管地方者、俱责限缉捕。不获、送问。一年之内、积至五起以上、仍降一级。十起以上、二级。俱调外。各边、及腹里地方、遇贼入境、杀虏男妇十名口以上、牲畜三十头隻以上、不行开报者、问罪、降一级。加前数一倍者、二级。二倍者、三级。甚者、罢职。其总兵官知情扶同、参究治罪凡领运降级。正德十六年题准、把总指挥千百户等官、索要运军常例、及科索银至十两以上者、问罪降一级。二十两以上、二级。三十两以上、三级。至四十两以上、止三级。仍发回原卫所差操。不许推用。至五十两以上、问罪、发边卫充军
○隆庆二年题准、领运官侵扣运军月粮行粮、多索船料等项银两、计赃多寡、如监守自盗例。各卫所官应该赴运、奸懒託病者、指挥降三级。卫镇抚千户二级。所镇抚百户一级。仍发运
凡侵欺器物降级。嘉靖二十九年题准、卫所官旗人等、侵欺军器物料、那前补后、虚数开报、及三年不行造册奏缴者、官、降一级、带俸差操。各该都司、并分巡分守官、怠慢误事者、参究治罪凡土夷降级。嘉靖二十九年题准、土官、土捨、纵容本管夷民头目為盗、聚至百人、杀虏男妇一十名以上者、问罪、降一级。加前数一倍者、奏请革职。另推土夷信服亲枝土捨袭替。若未动官军、擒获解官者、免罪
凡调卫。正统三年定、南京、及江南直隶、调北京附近卫所。北京直隶、并江北直隶、山东、调山海宣府等卫所。山西、河南、调大同延安绥德等卫所。陜西、调甘肃寧夏卫所。浙江、江西、调福建广东卫所。湖广、调贵州四川卫所。福建、调广东。广东、调广西。四川、调云南。云南、调广西。广西、调贵州
○天顺元年令、锦衣卫官為事復职、虽遇赦、仍调在京别卫带俸。
王府官為事復职者、亦调卫
凡告愿调卫。洪武三十五年、令在京武职、有愿调除外任者听。其原管事、或带俸、仍旧
○嘉靖十二年题准、腹里卫分指挥、愿改边卫杀贼者听
○二十五年题准、在京告调外卫、不准行凡多餘官员量调。天顺四年、令额外多餘武职、听於有粮卫所添註
○嘉靖十年奏准、在京亲军旗手等卫、并府属卫所、将多餘见任官员、开具履歷揭帖、送部。如遇缺官数多卫所。照考选例、将多餘见任人员、量為斟酌调补。子孙袭替之日。有愿回原卫、或愿在今调卫所、俱从其便。其五年一次考察、不在此例
凡王亲改调。弘治七年、令王亲同城居住、及附近者。查係见任、调五百里外管事。若愿带俸者存留。其
王妃、夫人、郡主、县主、亡故年久、无亲生子者。王亲子孙、并许推用管事。不在带俸改调之例
○嘉靖九年议准、边方卫所官、与
王府结亲者、不准本卫所带俸。俱调五百裡外管事
凡犯罪问调。成化十一年令、指挥以下、都指挥以下、宿娼。俱调别卫、带俸差操★犯奸盗、和买乐妇、娶有夫之妻同☆
○弘治中奏准、各边将领、有遣人入京、夤缘干进者、调云贵两广地方安置。所遣人、发边卫充军
○正德元年令、达官犯罪、应调极边卫所者、北方非宜、两广太重、俱编发山东边海等处、带俸差操
○十六年令、军官旷职半年以上、奏调边远卫所。抗拒不行、阻坏法令者、缉捕逮治。仍解原调卫所、带俸差操。如再逃避、调广西边卫。遇赦不宥
○嘉靖二十二年、以
各陵卫官、利於调卫、规避繁难。题准、陵官旷职、免调。止问拟本等罪名发落。
王府护卫仪卫司军职、有犯私罪以上、奏行兵部、上请改调。若犯因公罪、准罚赎还职管事
○二十九年题准、军职上马用交床、出入抬小轿者、役人问罪。官参问。京卫调外卫。外卫调边卫。俱带俸差操
凡立功。弘治六年题准、在京法司、问过京卫并直隶卫所军职、该杂犯绞斩者。俱送兵部。照例判发宣府蓟州辽东等处各该总兵等官、定拨沿边沿海卫所立功。五年满日、回卫、带俸差操。在外问刑衙门、问发前项军职、就彼酌量沿海沿边卫所、照例发遣。惟达官有犯、押发广西边卫立功。其大同宣府二处军职、问发、犯该绞罪者、係大同、送宣府极东卫所。係宣府、送大同极西卫所。各从本镇总兵官、定发立功。五年满日、送回、带俸差操。其餘腹里、并各边地方、俱照旧例发遣。若军职年七十以上、十五以下、及废疾者、免发立功
凡為民。弘治间定、军职犯败伦伤化者、非法用刑打死人命者、皆发回原籍為民。如刑伤未死者、降级调用。强盗自首、犯罪脱逃、及充军遇宥者、亦為民
○正德二年令、军职為民、无原籍者、本卫所随住
○万历十二年题准、凡军职犯该為民者、俱改本卫所、随捨餘差操
凡充军。军职犯守备不设者、充边远军。犯侵欺钱粮饶死者、俱充永远军
凡犯罪遣发。嘉靖十五年议准、军职立功降调為民等项、奏允即便遣发、依限责取收管缴报。内有应追赃者、严併完纳。其立功、候限满回卫后、果能自新、一体送用。為民者、候年六十、或终身之日、子孙袭替。各不许夤缘管事、朦朧起送凡纪过文册。嘉靖三十一年题准、咨都察院、转行两京问刑衙门、及各巡按御史。每月终、将问过军职情罪略节、类开奏报。并缴兵部。置立纪过文册一本、凡遇缴到、该司掌印官、摘其有关袭替者、将所犯情罪、一一登记。呈堂备照

大明会典卷之一百二十
銓选三
武职袭替

武官世职歿者承袭。老疾者替。载在职掌。
累朝以来、事例益繁。武官多故绝、以旁枝继。其族属疏远者、名曰犯堂、例不得袭。洪武中、五十以上者、许子替职。后皆以六十為限。未及者、名曰未六、例不得替。他如犯罪冒功之类、皆有减革。今备列焉
凡袭职、替职。洪武二十六年定、凡军官亡故年老征伤、须以嫡长儿男承袭替职。或嫡长男早丧、及篤疾残疾、则嫡孙袭替。如无嫡子嫡孙、则庶长子袭替。若嫡庶子孙俱无、方许弟姪袭替。其应合承继弟男子姪。务要曾经操练、弓马熟閒、并当该卫所正官保结呈送。其审供查黄引选等项缘由、并与除授官员相同
○永乐元年、令官捨旗军餘丁、曾歷战功、陞授职役、其子准承袭。无子、其父兄弟姪见授职役小者、俱准袭。职事相等、无应袭者、义子女婿不准袭。若先不曾立功、就与职役、后亦无战功者、不准袭指挥千百户子弟随征有功、陞指挥千百户、后征进有功陞职者、准承袭。不曾征进者、不准。若已致仕、后有功陞职、亡故并告代者、原替职或见支优给子孙职任小者、就与父兄所陞职事。若职事相等、不许以次子孙别袭
○二年题准、军职正妻无子、其妾婢所生子、均為庶子、不论母之次序、止以年长者承袭
○成化八年、令武职原係带俸者、子孙袭替仍带俸。係管事者、仍管事
○十七年奏准、武职绝嗣、旁枝不许袭。如已袭者、不许再袭。义男女婿、诈冒承袭、不改正者、照例治罪
○二十二年题准、降级官见在、伊子暂替见降职事。父故之日、仍袭祖职。若子替职后病故、孙该承袭、降级之祖见在、亦准袭復祖职。若子替降职后获功阵亡、孙又承袭、虽降级祖见在、亦准袭原祖职。仍加伊父阵亡一级。若子未替故、孙承祖、仍暂替所降职事
○弘治三年奏准、旁枝承袭例。如高曾祖原係功陞总小旗以后从曾伯叔祖、或从伯叔祖、堂伯叔、又立功陞官者、指挥革袭试百户、千户革袭署百户、子孙准承袭。百户革充冠带总旗一辈、子孙止替旗役。其试职署职、如无军功、虽遇例不许实授。若高曾祖止是军役、不係功陞总小旗、旁枝子孙、不准承袭
○十二年、令一祖从军代役立功之人绝嗣者、其亲弟姪、并许相沿承袭。弟姪长房绝嗣、次房子孙為堂兄弟者、亦准袭。若隔一二辈不曾承袭。今来告者、其原立功之人係指挥、减袭试百户。千户、减袭署百户。百户、替冠带总旗一辈、以后止替总旗。若堂伯叔兄弟旁枝子孙、不分已未袭替、俱不许袭
○十三年奏准、年未及六十。有告残疾愿替职者、在内从兵部验实、在外从原卫勘明、兵部查照引奏附选
○十八年议准、立功之人故绝、亲弟或亲姪已经袭职者、许相沿承袭。或亲弟姪原未经袭、其姪孙已下、及堂兄弟姪等旁枝、俱不许袭。保勘违例者、问罪调卫
○正德元年奏准、旁枝子孙承袭、如高曾以上、原无职役、亲祖父袭替堂伯叔兄职者、后自得功、不分署职实授、凡一级者、併收总旗、子孙世与冠带。二级者、世袭署百户。其无功旁枝子孙、一体准收总旗
