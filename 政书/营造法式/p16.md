<!-- { "loadSidebar": true } -->
　　用石灰等泥壁之制先用麤泥搭络不平处候稍干次用中泥趁平又候稍干次用细泥为衬上施石灰泥毕候水脉定收压五遍令泥面光泽【干厚一分三厘其破灰浞不用中泥】合红灰每石灰一十五斤用土朱五斤【非殿阁者用石灰一十七斤土朱三斤】赤土一十一斤八两
　　合青灰用石灰及软石炭各一半如无软石炭每石灰一十斤用麤墨一斤或黒煤一十一两胶七钱合黄灰每石灰三斤用黄土一斤
　　合破灰每石灰一斤用白篾土四斤八两每用石灰十斤用麦防九斤收压两遍令泥面光泽
　　细泥一重【作灰衬同】方一丈用麦一十五斤【城壁增一倍麤泥同】麤泥一重方一丈用麦八斤【搭络及中泥作衬减半】
　　麤细泥施之城壁及散屋内外先用麤泥次用细泥收压两遍
　　凡和石灰泥每石灰三十斤用麻捣二斤【其和红黄青灰等即通计所用二朱赤土黄土石炭等斤数在石灰之内如青灰内若用墨煤或麤墨者不计数】若矿石灰每八斤可以充十斤之用【每矿石灰三十斤加麻捣一斤】
　　画壁
　　造画壁之制先以麤泥搭络毕候稍干再用泥横被竹篾一重以泥盖平又候稍干钉麻华以泥分披令匀又用泥盖平【以上用麤泥五重厚一分五厘若栱眼壁只用麤细泥各一重上施沙泥收压三遍】方用中泥细衬泥上施沙泥候水脉定收压十遍令泥面光泽
　　凡和沙泥每白沙二斤用胶土一斤麻捣洗择净者七两
　　立灶【转烟直拔】
　　造立灶之制并台共髙二尺五寸其门突之类皆以锅口径一尺为祖加减之【锅径一尺者一斗每增一斗口径加五分加至一石止】转烟连二灶门与突并隔烟后
　　门髙七寸广五寸【每增一斗髙广各加二分五厘】
　　身方出锅口径四周各三寸【为定法】
　　台长同上广亦随身髙一尺五寸至一尺二寸【一斗者髙一尺五寸每加一斗者减二分五厘减至一尺二寸五分止】
　　腔内后项子髙同门其广二寸髙广五分【项子内斜髙向上入突谓之枪烟增减亦同门】
　　隔烟长同台厚二寸髙视身出一尺【为定法】
　　隔锅项子广一尺心内虗隔作两处令分烟入突
　　直拔立灶门及台在前突在烟匮之上【自一锅至连数锅】门身台等并同前制【唯不用隔烟】
　　烟匮子长随身髙出灶身一尺五寸广六寸【为定法】山华子斜髙一尺五寸至二尺长随烟匮子在烟突两旁匮子之上
　　凡灶突髙视屋身出屋外三尺【如时暂用不在屋下者髙三尺突上作鞾头出烟】其方六寸或锅增大者量宜加之加至方一尺二寸止并以石灰泥饰
　　釡镬灶
　　造釡镬灶之制釡灶如蒸作用者髙六寸【余并入地内】其非蒸作用安铁甑或瓦甑者量宜加髙加至三尺止镬灶髙一尺五寸其门项之类皆以釡口径以每增一寸镬口径以每增一尺为祖加减之【釡口径一尺六寸者一石每増一石口径加一寸加至十石止镬口径三尺增至八尺止】
　　釡灶釡口径一尺六寸
　　门髙六寸【于灶身内髙三寸余入地】广五寸【每径増一寸髙广各加五分如用铁甑者灶门用铁铸造及门前后各用生铁版】
　　腔内后项子髙广抢烟及增加并后突并同立灶之制【加连二或连三造者并垒向后其向后者每一釡加髙五寸】
　　镬灶镬口径三尺【用砖垒造】
　　门髙一尺二寸广九寸【每径增一尺髙广各加三寸用铁灶门其门前后各用铁版】
　　腔内后项子髙视身【抢烟向上】若镬口径五尺以上者底下当心用铁柱子
　　后驼项突方一尺五寸【并二坯垒】斜髙二尺五寸曲长一丈七尺【令出墙外四尺】
　　凡釡镬灶面并取圜泥造其釡镬口径四周各出六寸外泥饰与立灶同
　　茶鑪
　　造茶鑪之制髙一尺五寸其方广等皆以髙一尺为祖加减之
　　面方七寸五分
　　口圜径三寸五分深四寸
　　吵眼髙六寸广三寸【内抢风斜髙向上八寸】
　　凡茶鑪底方六寸内用铁燎杖八条其泥饰同立灶之制
　　垒射垜
　　垒射垜之制先筑墙以长五丈髙二丈为率【墙心内长二丈两边墙各长一丈五尺両头斜收向里各三尺】上垒作五峯其峯之髙下皆以墙每一丈之长积而为法
　　中峯每墙长一丈髙二尺
　　次中両峯各髙一尺二寸【其心至中峯心各一丈】
　　两外峯各髙一尺六寸【其心至次中两峯各一丈五尺】
　　子垜髙同中峯【广减髙一尺厚减髙之半】
　　两边踏道斜髙视子垜长随垜身【厚减髙之半分作一十二踏每踏髙八寸三分广一尺二寸五分】
　　子垜上当心踏台长一尺二寸髙六寸面广四寸【厚减面之半分作三踏每一尺为一踏】
　　凡射垜五峯每中峯髙一尺则其下各厚三寸上收令方减下厚之半【上收至方一尺五寸止其两峯之间并先约度上收之广相对垂绳令纵至墙上为两峯防内圜势】其峯上各安莲华坐瓦火珠各一枚当面以青石灰白石灰上以青灰为縁泥饰之












　　营造法式卷十三
　　钦定四库全书
　　营造法式卷十四
　　宋　李诫　撰
　　彩画作制度
　　总制度　　　　五彩遍装
　　碾玉装　　　　青緑叠晕棱间装【三晕帯红棱间
　　装附】　　　　　　解緑装饰屋舍【解緑结华装附】丹粉刷饰屋舍【黄土刷饰附】
　　杂间装　　　　炼桐油
　　总制度
　　彩画之制先遍衬地次以草色和粉分衬所画之物其衬色上方布细色或叠晕或分间剔填应用五彩装及叠晕碾玉装者并以赭笔描画浅色之外并旁描道量留粉晕其余并以墨笔描画浅色之外并用粉笔盖压墨道
　　衬地之法
　　凡枓栱梁柱及画壁皆先以胶水遍刷【其贴金地以鳔胶水】贴真金地候鳔胶水干刷白铅粉候干又刷凡五遍次又刷土朱铅粉【同上】亦五遍【上用熟薄胶水贴金以绵按令着实干以玉或玛瑙或生狗牙砑令光】
　　五彩地【其碾玉装若用青緑叠□者同】候胶水干先以白土遍刷候干又以铅粉刷之
　　碾玉装或青緑棱间者【刷雌黄合緑者同】候胶水干用青淀和茶土刷之【每三分中二分青淀二分茶土】
　　沙泥画壁亦候胶水干以好白土纵横刷之【先立刷候干次横刷各一遍】
　　调色之法
　　白土【茶土同】先拣择令净用薄胶汤【凡下云用汤者同其称热汤者非后同】浸少时候化尽淘出细华【凡色之极细而淡者皆谓之华后同】入别器中澄定倾去清水量度再入胶水用之铅粉先研令极细用稍浓胶水和成剂【如贴真金地并以鳔胶水和之】再以热汤浸少时候稍温倾去再用汤研化令稀稠得所用之
　　代赭石【土朱土黄同如块小者不捣】先捣令极细次研以汤淘取华次取细者及澄去砂石麤脚不用
　　藤黄量度所用研细以热汤化淘去砂脚不得用胶【笼罩粉地用之】
　　绵矿先擘开挦去心内绵无色者次将面上色深者以热汤撚取汁入少汤用之若于华心内斡淡或朱地内压深用者熬令色深浅得所用之朱红【黄丹同】以胶水调令稀稠得所用之【其黄丹用之多澁燥者调时入生油一防】
　　螺青【紫粉同】先研令细以汤调取清用【螺青澄去浅脚充合碧粉用紫粉浅脚充令朱用】
　　雌黄先捣次研皆要极细用热汤淘细华于别器中澄去清水方入胶水用之【其淘澄下麤者再研再淘细华方可用】忌铅粉黄丹地上用恶石灰及油不得相近【亦不可施之于缣素】
　　衬色之法
　　青以螺青合铅粉为地【铅粉二分螺青一分】
　　緑以槐华汁合螺青铅粉为地【粉青同上用槐华一钱熬汁】红以紫粉合黄丹为地【或只以黄丹】
　　取石色之法
　　生青【层青同】石緑朱砂并各先捣令略细【若浮淘青但研令细】用汤淘出向上上石恶水不用收取近下水内浅色【入别器中】然后研令极细以汤淘澄分色轻重各入别器中先取水内色淡者谓之青华【石緑者谓之緑华朱砂者谓之朱华】次色稍深者谓之三青【石緑谓之三緑朱砂谓之三朱】又色渐深者谓之二青【石緑谓之二緑朱砂谓之二朱】其下色最重者谓之大青【石緑谓之大緑朱砂谓之深朱】澄定倾去清水候干收之如用时量度入胶水用之【五色之中唯青緑红三色为主余色隔间品合而已其为用亦各不同且如用青自大青至青华外晕用白朱緑同大青之内用墨或矿汁压深此秪可以施之于装饰等用但取其轮奂鲜丽如组绣华锦之文尔至于穷要妙夺生意则谓之画其用色之制随其所写或浅或深或轻或重千变万化任其自然虽不可以立言其色之所相亦不出于此唯不用大青大緑深朱雌黄白土之类】
　　五彩遍装
　　五彩遍装之制梁栱之类外棱四周皆留縁道用青緑或朱叠晕【梁栿之类縁道其广二分枓栱之类其广一分】内施五彩诸华间杂用朱或青緑剔地外留空縁与外縁道对晕【其空縁之广减外縁道三分之一】
　　华文有九品一曰海石榴花【宝牙华太平华之类同】二曰宝相华【牡丹华之类同】三曰莲荷华【以上宜于梁额撩檐方椽柱枓栱材昻栱眼壁及白版内凡名件之上皆可通用其海石榴若华叶肥大不见枝条者谓之铺地卷成如华叶肥大而肥露枝条者谓之枝条卷成并亦通用其牡丹华及莲荷华或作写生画者施之于梁额或栱眼壁内】四曰科宝照【科柿蔕方胜合罗之类同以上宜于方桁枓栱内飞子面相间用之】五曰圈头合子六曰豹脚合晕【梭身合晕连珠合晕偏晕之类同以上宜于方桁栱内飞子及大小连檐面相间用】七曰玛瑙地【玻瓈地之类同以上宜于方桁枓内相间用之】八曰鱼鳞旗脚【宜于梁栱下相间用之】九曰圈头柿蔕【胡玛瑙之类同以上宜于枓内相间用之】
　　琐文有六品一曰琐子【联环琐玛瑙琐叠环之类同】二曰簟文【金铤文银铤方环之类同】三曰罗地文【六出文交脚文之类同】四曰四出【六出之类同以上宜于橑檐方槫柱头及枓内其四出六出亦宜于栱头椽头方桁相间用之】五曰劔环【宜于枓内相间用之】六曰曲水【或作王字及万字或作斗底及钥匙头宜于普柏方内外用之】凡华文施之于梁额柱者或间以行龙飞禽走兽之类于华内其飞走之物用赭笔描之于白粉地上或更以浅色拂淡【若五彩及碾玉装华内宜用白画其碾玉华内者亦宜用浅色拂淡或以五彩装饰】如方桁之类全用龙鳯走飞者则遍地以云文补空
　　飞仙之类有二品一曰飞仙二曰频伽【共命鸟之类同】
　　飞禽之类有三品一曰鳯凰【鸾孔雀鹤之类同】二曰鹦鹉【山鹧练鹊锦鸡之类同】三曰鸳鸯【谿鹅鸭之类同其骑跨飞禽人物有五品一曰真人二曰女真三曰仙童四曰玉女五曰化生】
　　走兽之类有四品一曰师子【麒麟狻猊獬豸之类同】二曰天马【海马仙鹿之类同】三曰羦羊【山羊华羊之类同】四曰白象【驯犀黒熊之类同其骑跨牵拽走兽人物有三品一曰拂菻二曰獠蛮三曰化生若天马仙鹿羦羊亦可用真人等骑跨】
　　云文有二品一曰呉云二曰曹云【蕙草云蛮云之类同】
