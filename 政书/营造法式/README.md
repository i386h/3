<!-- { "loadSidebar": true } -->
　　钦定四库全书　　　　　史部十三
　　营造法式　　　　　　　政书类六【考工之属】提要
　　【臣】等谨案营造法式三十四卷宋通直郎试将作少监李诫奉勅撰初熈宁中勅将作监官编修营造法式至元祐六年成书绍圣四年以所修之本只是料状别无变造制度难以行用命诫别加撰辑诫乃考究羣书并与人匠讲説分立类例以元符三年奏上之崇宁二年复请用小字镂版颁行诫所作总看详中称今编修海行法式总释总例共二卷制度十五卷功限十卷料例并工作等共三卷图様六卷目录一卷总三十六卷计三百五十七篇内四十九篇系于经史等羣书中检寻考究其三百八篇系自来工作相传经久可用之法与诸作谙防工匠详悉讲究盖其书所言虽止艺事而能考证经传参防众説以合于古者饬材庀事之义故陈振孙书录觧题以为逺出喻皓木经之上攷陆友仁砚北襍志载诫所着尚有续山海经十卷古篆説文十卷续同姓名録二卷琵琶录三卷马经三卷六博经三卷则诫本博洽之士故所撰述具有条理惟友仁称诫字明仲而书其名作诚字然范氏天一阁影抄宋本及宋史艺文志文献通考俱作诫字疑友仁误也此本前有诫所奏劄子及进书序各一篇其第三十一卷当为木作制度图様上篇原本已缺而以看详一卷错入其中检永乐大典内亦载有此书其所缺二十余图并在今据以补足而仍附看详于卷末又看详内称书总三十六卷而今本制度一门较原目少二卷仅三十四卷永乐大典所载不分系卷数无可参校而核其前后篇目又别无脱漏疑为后人所并省今亦姑仍其旧云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　劄子
　　编修营造法式所准崇宁二年正月十九日敕通直郎试将作少监提举修置外学等李诫劄子奏契勘熈宁中敕今将作监编修营造法式至元祐六年方成书准绍圣四年十一月二日敕以元祐营造法式秖是料状别无变造用材制度其间工料太寛闗防无术三省同奉圣防差臣重别编修臣考究经史羣书并勒人匠逐一讲説编修海行营造法式元符三年内成书送所属看详别无未尽未便遂具进呈奉圣防依续准都省指挥只録送在京官司窃縁上件法式系营造制度工限等闗防功料最为要切内外皆合通行臣今欲乞用小字镂版依海行敕令颁降取进止正月十八日三省同奉圣防依奏



　　进新修营造法式序
　　臣闻上栋下宇易为大壮之时正位辨方礼实太平之典共工命于舜日大匠始于汉朝各有司存案为功绪况神畿之千里加禁阙之九重内财宫寝之宜外定庙朝之次蝉联庶府棊列百司防栌枅柱之相枝规矩准绳之先治五材并用百堵皆兴惟时鸠僝之工遂考翚飞之室而斵轮之手巧或失真董役之官才非兼技不知以材而定分乃或倍斗而取长弊积因循法疎检察非有治三官之精识岂能新一代之成规温诏下颁成书入奏空糜嵗月无补涓尘恭惟皇帝陛下仁俭生知睿明天纵渊静而百姓定纲举而众目张官得其人事为之制丹楹刻桷淫巧既除菲食卑宫淳风斯复乃诏百工之事更资千虑之愚臣考阅旧章稽防众智功分三等第为精粗之差役辨四时用度短长之晷以至木议刚柔而理无不顺土评逺迩而力易以供类例相从条章具在研精覃思顾述者之非工案牒披图或将来之有补通直郎管修盖皇弟外第专一提举修葢班直诸军营房等编修臣李诫谨昧死上














　　钦定四库全书
　　营造法式卷一
　　宋　李诫　撰
　　总释上
　　宫　　　　　　阙
　　殿【堂附】　　　　楼
　　亭　　　　　　台榭
　　城　　　　　　墙
　　柱础　　　　　定平
　　取正　　　　　材
　　栱　　　　　　飞昂
　　爵头　　　　　枓
　　铺作　　　　　平坐
　　梁　　　　　　柱
　　阳马　　　　　侏儒柱
　　斜柱
　　总释上
　　宫
　　易繋辞上古穴居而野处后世圣人易之以宫室上栋下宇以待风雨
　　诗作于楚宫揆之以日作于楚室
　　礼儒有一亩之宫环堵之室
　　尔雅宫谓之室室谓之宫【皆所以通古今之异语明同实而两名】室有东西厢曰庙【夹室前堂】无东西厢有室曰寝【但有大室】西南隅谓之奥【室中隠奥处】西北隅谓之屋漏【诗曰尚不愧于屋漏其义未详】东北隅谓之宦【宦见礼亦未详】东南隅谓之窔【礼曰归室聚窔窔亦隠闇】
　　墨子子墨子曰古之民未知为宫室时就陵阜而居穴而处下润湿伤民故圣王作为宫室之法曰宫髙足以辟润湿旁足以圉风寒上足以待霜雪雨露宫墙之髙足以别男女之礼白虎通义黄帝作宫
　　世本禹作宫
　　説文宅所托也
　　释名宫穹也屋见于垣上穹崇然也室实也言人物实满其中也寝侵也所寝息也舍于中舍息也屋奥也其中温奥也宅择也择吉处而营之也
　　风俗通义自古宫室一也汉来尊者以为号下乃避之也
　　义训小屋谓之廑【音近】深屋谓之庝【音同】偏舍谓之□【音亶】□谓之【音次】宫室相连谓之謻【直移切】因岩成室谓之广【音俨】壊室谓之庘【音压】夹室谓之厢塔下室谓之龛龛谓之椌【音空】空室谓之防防【上音康下音郎】深谓之防防【音躭】頽谓之□【上音批下音铺】不平谓之庯庩【上音逋下音途】
　　阙
　　周官太宰以正月示治法于象魏
　　礼天子诸侯台门天子外阙两观诸侯内阙一观尔雅观谓之阙【官门双阙也】
　　白虎通义门必有阙者何阙者所以释门别尊卑也风俗通义鲁昭公设两观于门是谓之阙
　　説文阙门观也
　　释名阙在门两旁中央阙然为道也观观也于上观望也
　　博雅象魏阙也
　　崔豹古今注阙观也于前所摽表宫门也其中可居登之可逺观人臣将朝至此则思其所阙故谓之阙其上丹壁其下皆画云气仙灵竒禽怪兽以示四方苍龙白虎武朱雀并画其形
　　义训观谓之阙阙谓之皇
　　殿【堂附】
　　苍颉篇殿大堂也【徐坚注云商周以前其名不载秦本纪始曰作前殿】
　　周官考工记夏后氏世室堂脩二七广四脩一商人重屋堂修七寻堂崇三尺周人明堂东西九筵南北七筵堂崇一筵【郑司农注云脩南北之深也夏度以步今堂修十四步其广益以四分修之一则堂广十七步半商度以寻周度以筵六尺曰步八尺曰寻九尺曰筵】
　　礼记天子之堂九尺诸侯七尺大夫五尺士三尺墨子尧舜堂髙三尺
　　説文堂殿也
　　释名堂犹堂堂髙显貌也殿殿鄂也
　　尚书大传天子之堂髙九雉公侯七雉子男五雉【雉长三丈】博雅堂堭殿也
　　义训汉曰殿周曰寝
　　楼
　　尔雅狭而脩曲曰楼
　　淮南子延楼栈道鸡栖井干
　　史记方士言于武帝曰黄帝为五城十二楼以神人帝乃立神台井干楼髙五十丈
　　説文楼重屋也
　　释名楼谓牖户之间有射孔慺慺然也
　　亭
　　説文亭民所安定也亭有楼从髙省从丁声也
　　释名亭停也人所停集也
　　风俗通义谨按春秋国语有寓望谓今亭也汉家因秦大率十里一亭亭留也今语有亭留亭待葢行旅宿食之所馆也亭亦平也民有讼诤吏留辨处勿失其正也
　　台榭
　　老子九层之台起于累土
　　礼记月令五月可以居髙明可以处台榭
　　尔雅无室曰榭【榭即今堂堭】
　　又观四方而髙曰台有木曰榭【积土四方者】
　　汉书坐堂皇上【室而无四壁曰皇】
　　释名台持也筑土坚髙能自胜持也
　　城
　　周官考工记匠人营国方九里旁三门国中九经九纬经涂九轨王宫门阿之制五雉宫隅之制七雉城隅之制九雉【国中城内也经纬涂也经纬之涂皆容方九轨轨谓辙广凡八尺九轨积七十二尺雉长三丈髙一丈度髙以髙度广以广】
　　春秋左氏传计丈尺揣髙卑度厚薄仞沟洫物土方议逺迩量事期计徒庸虑材用书糇粮以令役此筑城之义也
　　公羊传城雉者何五版而堵五堵而雉百雉而城【天子之城千雉髙七雉公侯百雉髙五雉子男五十雉髙三雉】
　　礼月令每嵗孟秋之月补城郭仲秋之月筑城郭管子内之为城外之为郭
　　吴越春秋鮌筑城以衞君造郭以守民
　　説文城以盛民也墉城垣也堞城上女垣也
　　五经异义天子之城髙九仞公侯七仞伯五仞子男三仞
　　释名城盛也盛受国都也郭廓也廓落在城外也城上垣谓之睥睨言于孔中睥睨之常也亦曰陴言陴助城之髙也亦曰女墙言其卑小比之于城若女子之于丈夫也
　　博物志禹作城强者攻弱者守敌者战城郭自禹始也
　　墙
　　周官考工记匠人为沟洫墙厚三尺崇三之【髙厚以是为率足以相胜】
　　尚书既勤垣墉
　　诗崇墉仡仡
　　春秋左氏传有墙以蔽恶
　　尔雅墙谓之墉
　　淮南子舜作室筑墙茨屋令人皆知去岩穴各有室家此其始也
　　説文堵垣也五版为一堵防周垣也埒卑垣也壁垣也垣蔽曰墙栽筑墙长版也【今谓之膊版】榦筑墙端木也【今谓之墙师】
　　尚书大传贲墉诸侯疏杼【贲大也言大墙正道直也疏衰也杼亦墙也亦衰其上不得正直】
　　释名墙障也所以自障蔽也垣援也人所依止以为援卫也墉容也所以隠蔽形容也壁辟也辟御风寒也博雅防【力雕】防【音篆】墉院【音桓】也廦【音壁又即壁切】墙垣也
　　义训防【音乇】楼墙也穿垣谓之防【音空】为垣谓之厽【音累】周谓之防【音了】防谓之寏【音垣】
　　柱础
　　淮南子山云蒸柱础润
　　説文櫍【之日切】柎也柎防足也榰【章移切】柱砥也古用木今以石
　　博雅础磶【音昔】磌【音真又徒年切】礩也镵【音谗】谓之铍【音披】镌【醉全切又子兖切】谓之錾【慙敢切】
　　义训础谓之磩【仄六切】磩谓之礩礩谓之磶磶谓之磉【音颡今谓之石碇音顶】
　　定平
　　周官考工记匠人建国水地以垂【于四角立植而垂以水望其髙下髙下既定乃为位而平地】
　　庄子水静则平中准大匠取法焉
　　管子夫准壊险以为平
　　取正
　　诗定之方中又揆之以日【定营室也方中昏正四方也揆度也度日出日入以知东西视定凖极以正南北】
　　周礼天官惟王建国辨方正位
　　考工记置槷以垂视以景为规识日出之景与日入之景夜考之极星以正朝夕【自日出而昼其景端以至日入既则为规测景两端之内规之规之交乃审也度两交之间中屈之以指槷则南北正日中之景最短者也极星谓北辰】
　　管子夫绳扶掇以为正
　　字林□【时钏切】垂臬望也
　　刋谬证俗音字今山东匠人犹言垂绳视正为□
　　材
　　周礼任工以饬材事
　　吕氏春秋夫大匠之为宫室也景小大而知材木矣史记山居千章之楸【章材也】
　　班固汉书将作大匠属官有主章长丞【旧将作大匠主材吏名章曹掾】又西都赋因瓌材而究竒
　　弁兰许昌宫赋材靡隠而不华
　　説文栔刻也【栔音至】
