<!-- { "loadSidebar": true } -->
　　里槽下鋜脚仰托榥长同上广五分厚二分二厘
　　里槽下鋜脚外柱子长五分广二分二厘厚一分二厘
　　正后壁及两侧后壁心柱长视上下仰托榥内其腰串长随心柱内各方四分
　　帐身版长视仰托榥腰串内广随帐柱心柱内【以厚八分为定法】
　　帐身版内外难子长随版四周之广方一分逐格前后格榥长随间广方二分
　　钿版榥【每深一尺则长五寸五分】广一分八厘厚一分五厘【每广六寸用一条】
　　逐格钿面版长同版前后两侧格榥广随前后格榥内【以厚六分为定法】
　　逐格前后柱子长八寸方二分【每匣小间用二条】格版长二寸五分广八分五厘厚同钿面版破间心柱长视上下仰托榥内其广五分厚三分
　　折叠门子长同上广随心柱帐柱内【以厚一寸为定法】格版难子长随格版之广其方六厘
　　里槽普拍方长随间之深广其广五分厚二分平棋【华文等准佛道帐制度】
　　经匣【盝顶及大小等并准转轮藏经匣制度】
　　腰檐髙二尺枓槽共长二丈九尺八寸四分深三尺八寸四分枓栱用六铺作单抄双昻材广一寸厚六分六厘上用压厦版出檐结
　　普拍方长随深广【绞头在外】广二寸厚八分
　　枓槽版长随后壁及两侧摆手深广【前面长减八尺】广三寸五分厚一寸
　　压厦版长同枓槽版【减六寸前面长减同上】广四寸厚一寸枓槽钥匙头长随深广厚同枓槽版
　　山版长同普拍方广四寸五分厚一寸
　　出入角角梁长视斜髙广一寸五分厚同上出入角子角梁长六寸【夘在内】曲广一寸五分厚八分
　　抹角方长七寸广一寸五分厚同角梁
　　贴生长随角梁内方一寸【折计用】
　　曲椽长八寸曲广一寸厚四分【每补间铺作一朶用三条从角均摊】
　　飞子长五寸【尾在内】方三分五厘
　　白版长随后壁及两侧摆手【到角长加一尺前面长减九尺】广三寸五分【以厚五分为定法】
　　厦版长同白版【加一尺三寸前面长减八尺】广九寸【厚同上】瓦陇条长九寸方四分【瓦头在内隔间均摊】
　　搏脊长同山版【加二寸前面长减八尺】其广二寸五分厚一寸
　　角脊长六寸广二寸厚同上
　　搏脊槫长随间之深广其广一寸五分厚同上小山子版长与广皆二寸五分厚同上
　　山版枓槽卧榥长随枓槽内其方一寸五分【隔瓣上下用二枚】
　　山版枓槽立榥长八寸方同上【隔瓣用二枚】
　　平坐髙一尺枓槽长随间之广共长二丈九尺八寸四分深三尺八寸四分安单钩阑髙七寸【其钩阑准佛道帐制度】用六铺作卷头材之广厚及用压厦版并准腰檐之制
　　普拍方长随间之深广【合角在外】方一寸
　　枓槽版长随后壁及两侧摆手【前面减八尺】广九寸【子口在内】厚二寸
　　压厦版长同枓槽版【至出角加七寸五分前面减同上】广九寸五分厚同上
　　鴈翅版长同枓槽版【至出角加九寸前面减同上】广二寸五分厚八分
　　枓槽内上下卧榥长随枓槽内其方三寸【随瓣隔间上下用】
　　枓槽内上下立榥长随坐髙其方二寸五分【随卧榥用二条】
　　钿面版长同普拍方【厚以七分为定法】
　　天宫楼阁髙五尺深一尺用殿身茶楼角楼头殿挟屋行廊等造
　　下层副阶内殿身长三瓣茶楼子长二瓣角楼长一瓣并六铺作单抄双昻造头殿挟各长一瓣并五铺作单抄单昻造行廊长二瓣分心四铺作造其材并广五寸厚三分三厘出入转角间内并用补间铺作
　　中层副阶上平坐安单钩阑髙四寸【其钩阑准佛道帐制度】其平坐并用卷头铺作等及上层平坐上天宫楼阁并准副阶法
　　凡壁藏芙蓉瓣每瓣长六寸六分其用脚至举折等并准佛道帐之制













　　营造法式卷十一
　　钦定四库全书
　　营造法式卷十二
　　宋　李诫　撰
　　雕作制度
　　混作　　　　雕插写生华
　　起突卷叶华　剔地洼叶华
　　旋作制度
　　殿堂等杂用名件　照壁版宝牀上名件佛道帐上名件
　　锯作制度
　　用材植　　　抨墨
　　就余材
　　竹作制度
　　造笆　　　　隔截编道
　　竹栅　　　　防殿檐雀眼网
　　地面棋文簟　障日防等簟
　　竹笍索
　　雕作制度
　　混作
　　雕混作之制有八品
　　一曰神仙【真人女真金童玉女之类同】二曰飞仙【嫔伽共命鸟之类同】三曰化生【以上并手执乐器或芝草华果缾盘器物之属】四曰拂菻【蕃王夷人之类同手内牵拽走兽或执旌旗矛防之属】五曰鳯凰【孔雀仙鹤鹦鹉山鹧练鹊锦鸡鸳鸯鹅鸭鳬鴈之类同】六曰师子【狻猊麒麟天马海马羦羊仙鹿熊象之类同】
　　以上并施之于钩阑柱头之上或牌带四周【其牌带之内上施飞仙下用宝牀真人等如系御书両颊作升龙并在起突华地之外】及照壁版之类亦用之
　　七曰角神【宝藏神之类同】
　　施之于屋出入转角大角梁之下及帐坐腰内之类亦用之
　　八曰纒柱龙【盘龙坐龙牙鱼之类同】
　　施之于帐及经藏柱之上【或纒宝山】或盘于藻井之内
　　凡混作雕刻成形之物令四周皆备其人物及鳯凰之类或立或坐并于仰覆莲华或覆瓣莲华坐上用之
　　雕挿写生华
　　雕挿写生华之制有五品
　　一曰牡丹华二曰芍药华三曰黄葵华四曰芙蓉华五曰莲荷华
　　以上并施之于栱眼壁之内
　　凡雕挿写生华先约栱眼壁之髙广量宜分布画様随其卷舒雕成华叶于宝山之上以华盆安挿之
　　起突卷叶华
　　雕剔地起突【或透突】卷叶华之制有三品
　　一曰海石榴华二曰宝牙华三曰宝相华【谓皆卷叶者牡丹华之类同】每一叶之上三卷者为上两卷者次之一卷者又次之
　　以上并施之于梁额【裹贴同】格子门腰版牌带钩防版云栱寻杖头椽头盘子【如殿阁椽头盘子或盘起突龙鳯之类】及华版凡贴络如平棋心中角内若牙子版之类皆用之或于华内间以龙鳯化生飞禽走兽等物
　　凡雕剔地起突华皆于版上压下四周隠起身内华叶等雕防叶内飜卷令表里分明剔削枝条须圜混相压其华文皆随版内长广匀留四边量宜分布
　　剔地洼叶华
　　雕剔地【或透突】洼叶【或平卷叶】叶之制有七品
　　一曰海石榴华二曰牡丹华【芍药华宝相华之类卷叶或写主者并同】三曰莲荷华四曰万嵗藤五曰卷头蕙草【长生草及蛮云蕙草之类同】六曰蛮云【胡云及蕙草云之类同】
　　以上所用及华内间龙鳯之类并同上
　　凡雕剔地洼叶华先于平地隠起华头及枝条【其枝梗并交起相压】减压下四周叶外空地亦有平雕透突【或压地】诸华者其所用并同上若就地随刄雕压出华文者谓之实雕施之于云栱地霞鹅项或义子之首【及义子铤脚版内】及牙子版垂鱼惹草等皆用之
　　旋作制度
　　殿堂等杂用名件
　　造殿堂屋宇等杂用名件之制
　　椽头盘子大小随椽之径若椽径五寸即厚一寸如径加一寸则厚加二分减亦如之【加至厚一寸二分止减至厚六分止】榰角梁宝缾每缾髙一尺即肚径六寸头长三寸三分足髙二寸【余作缾身】缾上施仰莲胡桃子下坐合莲若缾髙加一寸则肚径加六分减亦如之或作素宝缾即肚径加一寸
　　莲华柱顶每径一寸其髙减径之半
　　柱头仰覆莲华胡桃子【二段或三段造】每径广一尺其髙同径
　　门上木浮沤每径一寸即髙七分五厘
　　钩阑上葱台钉每髙一寸即径二分钉头随径髙七分
　　盖葱台钉筒子髙视钉加一寸每髙一寸即径广二分五厘
　　照壁版宝牀上名件
　　造殿内照壁版上宝牀等所用名件之制
　　香鑪径七寸其髙减径之半
　　注子共髙七寸每髙一寸即肚径七分【两段造】其项髙径取髙十分中以三分为之
　　注盌径六寸每径一寸则髙八分
　　酒杯径三寸每径一寸即髙七分【足在内】
　　杯盘径五寸每径一寸即厚二分【足子径二寸五分每径一寸即髙四分心子并同】
　　鼓髙三寸每髙一寸即肚径七分【両头隠出皮厚及钉子】鼔坐径三寸五分每径一寸即髙八分【両段造】
　　杖鼔长三寸每长一寸鼔大面径七分小面径六分腔口径五分腔腰径二分
　　莲子径三寸其髙减径之半
　　荷叶径六寸每径一寸即厚一分
　　卷荷叶长五寸其卷径减长之半
　　披莲径二寸八分每径一寸即髙八分
　　莲蓓蕾髙三寸每髙一寸即径七分
　　佛道帐上名件
　　造佛道等帐上所用名件之制
　　火珠髙七寸五分肚径三寸每肚径一寸即尖长七分每火珠髙加一寸即肚径加四分减亦如之滴当火珠髙二寸五分每髙一寸即肚径四分每肚径一寸即尖长八分胡桃子下合莲长七分
　　瓦头子每径一寸其长倍径之广若作瓦钱子每径一寸即厚三分减亦如之【加至厚六分止减至厚二分止】
　　宝柱子作仰合莲华胡桃子宝缾相间通长造长一尺五寸每长一寸即径广八厘如坐内纱旁用者每长一寸即径广二分若坐腰车槽内用者每长一寸即径广四分
　　贴络门盘每径一寸其髙减径之半
　　贴络浮沤每径五分即髙三分
　　平棋钱子径一寸【厚五分为定法】
　　角铃【每一朶九件大铃盖子簧子各一角内子角铃共六】
　　大铃髙二寸每髙一寸即肚径广八分
　　盖子径同大铃其髙减半
　　簧子径及髙皆减大铃之半
　　子角铃径及髙皆减簧子之半
　　圜栌枓大小随材分【髙二十分径三十二分】
　　虗柱莲华钱子【用五段】上段径四寸下四段各递减二分【厚三分为定法】
　　虗柱莲华胎子径五寸每径一寸即髙六分锯作制度
　　用材植
　　用材植之制凡材植须先将大方木可以入长大料者盘截解割次将不可以充极长极广用者量度合用名件亦先从名件中就长或就广解割
　　抨墨
　　抨绳墨之制凡大材植须合大面在下然后垂绳取正抨墨其材植广而薄者先自侧面抨墨务在就材充用勿令将可以充长大用者截割为细小名件
　　若所造之物或斜或讹或尖者并结角交解【谓如飞子或颠倒交斜解割可以両就长用之类】
　　就余材
　　就余材之制凡用木植内如有余材可以别用或作版者其外面多有璺裂须审视名件之长广量度就璺解割或可以带璺用者即那余材于心内就其厚别用或作版勿令失料【如璺裂深或不可就者解作臕版】
　　竹作制度
　　造笆
　　造殿堂等屋宇所用竹笆之制每间广一尺用经一道【经顺椽用若竹径二寸一分至径一寸七分者广一尺用经一道径一寸五分至一寸者广八寸用经一道径八分以下者广六寸用经一道】每经一道用竹四片纬亦如之【纬横铺椽上】殿阁等至散舍如六椽以上所用竹并径三寸二分至径二寸三分若四椽以下者径一寸二分至径四分其竹不以大小并劈作四破用之【如竹径八分至径四分者并椎破用之下同】
　　隔截编道
