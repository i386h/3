<!-- { "loadSidebar": true } -->
　　间装之法青地上华文以赤黄红緑相间外棱用红叠晕红地上华文青緑心内以红相间外棱用青或緑叠晕緑地上华文以赤黄红青相间外棱用青红赤黄叠晕【其牙头青緑地用赤黄牙朱地以二緑若枝条緑地用藤黄汁罩以丹华或薄矿水节淡青红地如白地上单枝条用二緑随墨以緑华合粉罩以三緑二緑节淡】
　　叠晕之法自浅色起先以青华【緑以緑华红以朱华粉】次以三青【緑以三緑红以三朱】次以二青【緑以二緑红以二朱】次以大青【緑以大緑红以深朱】大青之内用深墨压心【緑以深色草汁罩心朱以深色紫矿罩心】青华之外留粉地一晕【緑红凖此其晕内二緑华或用藤黄汁罩如华文縁道等狭小或在髙逺处即不用三青等及深色压罩】凡染赤黄先布粉地次以朱华合粉压晕次用藤黄通罩次以深朱压心【若合草緑汁以螺青华汁用藤黄相和量宜入好墨数防及胶少许用之】
　　用叠晕之法凡枓栱昻及梁额之类应外棱縁道并令深色在外其华内剔地色并浅色在外与外棱对晕令浅色相对其华叶等晕并浅色在外以深色压心【凡外縁道用明金者梁栿枓栱之类金縁之广与叠晕同金縁内用青或縁压之其青縁广比外縁五分之一】
　　凡五彩遍装柱头【谓额入处】作细锦或琐文柱身自柱櫍上亦作细锦与柱头相应锦之上下作青红或緑叠晕一道其身内作海石榴等华【或于华内间以飞鳯之类】或作碾玉华内间以五彩飞鳯之类或间四入瓣科或四出尖科【科内间以化生或鳯龙之类】櫍作青瓣或红瓣叠晕莲华檐额或大额及由额两头近柱处作三瓣或两瓣如意头角叶【长加广之半】如身内红地即以青地作碾玉或亦用五彩装【或随两边縁道作分脚如意头】椽头面子随径之圜作叠晕莲华青红相间用之或作出焰明珠或作簇七车钏明珠【皆浅色在外】或作叠晕宝珠深色在外令近上叠晕向下棱当中防粉为宝珠心或作叠晕合螺玛瑙近头处作青緑红晕子三道每道广不过一寸身内作通用六等华外或用青緑红地作科或方胜或两尖或四入瓣白地外用浅色【青以青华緑以緑华朱以朱粉之】白地内随瓣之方圜【或两尖或四入瓣同】描华用五彩浅色间装之【其青緑红地作科方胜等亦施之枓栱梁栿之类者谓之海锦亦曰净地锦】飞子作青緑连珠及梭身晕或作方胜或两尖或科两侧壁如下面用遍地华即作两晕青緑棱间若下面素地锦作三晕或两晕素緑棱间飞子头作四角柿蔕【或作玛瑙】如飞子遍地华即椽用素地锦【若椽作遍华即飞子用素地锦】白版或作红青緑地内两尖科素地锦大连檐立面作三角叠晕柿蔕华【或作霞光】
　　碾玉装
　　碾玉装之制梁栱之类外棱四周皆留縁道【縁道之广并同五彩之制】用青或緑叠晕如緑縁内于淡緑地上描华用深青剔地外留空縁与外縁道对晕【緑縁内者用緑处以青用青处以緑】华文及琐文等并同五彩所用【华文内唯无写生及豹脚合晕偏晕玻瓈地鱼鳞旗脚外増龙牙蕙草一品琐文内无琐子】用青緑二色叠晕亦如之【内有青緑不可隔间处于緑浅晕中用藤黄汁罩谓之菉豆褐】
　　其卷成华叶及琐文并旁赭笔量粉道从浅色起晕至深色其地以大青大緑剔之【亦有华文稍肥者緑地以二青其青地以二緑随华斡淡后以粉笔旁墨道描者谓之映粉碾玉宜小处用】
　　凡碾玉装柱碾玉或间白画或素緑柱头用五彩锦【或只碾玉】櫍作红晕或青晕莲华椽头作出焰明珠或簇七明珠或莲华身内碾玉或素緑飞子正面作合晕两旁并退晕或素緑仰版素红【或亦碾玉装】
　　青緑叠晕棱间装【三晕带红棱间装附】
　　青緑叠晕棱间装之制凡枓栱之类外棱縁广二分外棱用青叠晕者身内用緑叠晕【外棱用緑者身内用青下同其外棱縁道浅色在内身内浅色在外通压粉线】谓之两晕棱间装【外棱用青华二青大青以墨压深身内用緑华三緑二緑大緑以草汁压深若緑在外縁不用三緑如青在身内更加三青】其外棱縁道用緑叠晕【浅色在内】次以青叠晕【浅色在外】当心又用緑叠晕者【深色在内】谓之三晕棱间装【皆不用二緑三青其外縁广与五彩同其内均作两晕】
　　若外棱縁道用青叠晕次以红叠晕【浅色在外先用朱华粉次用二朱次用深朱以紫矿压深】当心用緑叠晕者【若外縁用緑者当心以青】谓之三晕带红棱间装
　　凡青緑叠晕棱间装柱身内笋文或素緑或碾玉装柱头作四合青緑退晕如意头櫍作青晕莲华或作五彩锦或科方胜素地锦椽素緑身共头作明珠莲华飞子正面大小连檐并青緑退晕两旁素緑
　　解緑装饰屋舍【解緑结华装附】
　　解緑刷饰屋舍之制应材昻枓栱之类身内通刷土朱其縁道及鷰尾八白等并用青緑叠晕相间【若枓用緑即栱用青之类】
　　縁道叠晕并深色在外粉线在内【先用青华或緑华在中次用大青或大緑在外后用粉线在内】其广狭长短并同丹粉刷饰之制唯檐额或梁栿之类并四周各用縁道两头相对作如意头【由额及小额并同】若画松文即身内通刷土黄先以墨笔界画次以紫檀间刷【其紫檀用深墨合土米令紫色】心内用墨防节【栱梁等下面用合朱通刷又有于丹地内用墨或檀紫防簇毬文与松文名件相杂者谓之卓栢装】枓栱方桁縁内朱地上间诸华者谓之解緑结华装
　　柱头及脚并刷朱用雌黄画方胜及华或以五彩画四斜或簇六毬文锦其柱身内通刷合緑画作笋文【或只用素緑椽头或作青緑晕明珠若椽身通刷合緑者其抟亦作緑地笋文或素緑】
　　凡额上壁内影作长广制度与丹粉刷饰同身内上棱及两头亦以青緑叠晕为縁或作飜卷华叶【身内通刷土朱其飜卷过叶并以青緑叠晕】枓下莲华并以青晕
　　凡粉刷饰屋舍【黄土刷饰附】
　　丹粉刷饰屋舍之制应材木之类面上用土朱通刷下棱用白粉阑界縁道【两尽头斜讹向下】下面用黄丹通刷【昻栱下面及耍头正面同】其白縁道长广等依下项
　　枓栱之类【栿额替木义手托脚驼峯大连檐搏风版等同】随材之广分为八分以一分为白縁道其广虽多不得过一寸虽狭不得过五分
　　栱头及替木之类【绰幕仰防角梁等同】头下面刷丹于近上棱处刷白鷰尾长五寸至七寸其广随材之厚分为四分两边各以一分为尾【中心空二分】上刷横白广一分半【其耍头及梁头正面用丹处刷望山子上其长随髙三分之二其下广随厚四分之二斜收向上当中合尖】
　　檐额或大额刷八白者【如里面】随额之广若广一尺以下者分为五分一尺五寸以下分为六分二尺以上者分为七分各当中以一分为八白【其八白两头近柱更不用朱阑断谓之入柱白】于额身内均之作七隔其隔之长随白之广【俗谓之七朱八白】
　　柱头刷丹【柱脚同】长随额之广上下并解粉线柱身椽檩及门之类皆通刷土朱【其破子子桯及屏风难子正侧并椽头并刷丹】平闇或版壁并用土朱刷版并桯丹刷子桯及牙头防缝
　　额上壁内【或有补间铺作逺者亦于栱眼壁内】画影作于当心其上先画枓以莲华承之【身内刷朱或丹隔间用之若身内刷朱则莲华用丹刷若身内刷丹则莲华用朱刷皆以粉解出花瓣】中作项子其广随宜【至五寸止】下分两脚长取壁内五分之三【两头各空一分】广身内随项两头收斜尖向内五寸若影作华脚者身内刷丹则飜卷叶用土朱或身内刷土朱则飜卷叶用丹【皆以粉笔压棱】若刷土黄者制度并同唯以土黄代土朱用之【其影作内莲华用朱或丹并以粉笔解出华瓣】
　　若刷土黄解墨縁道者唯以墨代粉刷縁道其墨縁道之上用粉线压棱【亦有栿栱等下面合用丹处皆用黄土者亦有只用墨縁更不用粉线压棱者制度并同其影作内莲华并用墨刷以粉笔解出华瓣或更不用莲华】
　　凡丹粉刷饰其土朱用两遍用毕并以胶水栊罩若刷土黄则不用【若刷门其破子子桯及影缝之类用丹刷余并用土朱】
　　杂间装
　　杂间装之制皆随每色制度相间品配令华色鲜丽各以逐等分数为法
　　五彩间碾玉装【五彩遍装六分碾玉装四分】
　　碾玉间画松文装【碾玉装三分画松装七分】
　　青緑三晕棱间及碾玉间画松文装【青緑三晕棱间装三分碾玉装三分画松装四分】
　　画松文间解緑赤白装【画松文装五分解緑赤白装五分】
　　画松文卓栢间三晕棱间装【画松文装六分三晕棱间装二分卓栢装二分】
　　凡杂间装以此分数为率或用间红青緑三晕棱间装与五彩遍装及画一松文等相间装者各约此分数随宜加减之
　　炼桐油
　　炼桐油之制用文武火煎桐油令清先煠胶令焦取出不用次下松脂搅候化又次下研细定粉粉色黄滴油于水内成珠以手试之黏指处有丝缕然后下黄丹渐次去火搅令冷合金漆用如施之于彩画之上者以乱丝揩搌用之






　　营造法式卷十四
<史部,政书类,考工之属,营造法式>
　　钦定四库全书
　　营造法式卷十五
　　宋　李诫　撰
　　塼作制度
　　用塼　　　　　垒阶基
　　铺地面　　　　墙下隔减
　　踏道　　　　　慢道
　　须弥坐　　　　塼墙
　　露道　　　　　城壁水道
　　卷輂河渠口　　接甑口
　　马台　　　　　马槽
　　井
　　窰作制度
　　瓦　　　　　　塼
　　瑠璃瓦等【炒造黄丹附】青掍瓦【滑石掍茶土掍】
　　烧变次序　　　垒造窰
　　塼作制度
　　用塼
　　用塼之制
　　殿阁等十一间以上用塼方二尺厚三寸
　　殿阁等七间以上用塼方一尺七寸厚二寸八分殿阁等五间以上用塼方一尺五寸厚二寸七分殿阁堂亭榭等用塼方一尺三寸厚二寸五分【以上用条塼并长一尺三寸广六寸五分厚二寸五分如阶唇用压阑塼长长二尺一寸广一尺一寸厚二寸五分】
　　行廊小亭榭散屋等用塼方一尺二寸厚二寸【用条塼长】
　　【一尺二寸广六寸厚二寸】
　　城壁所用走趄塼长一尺二寸面广五寸五分底广六寸厚二分趄条塼面长一尺一寸五分底长一尺二寸广六寸厚二寸牛头塼长一尺三寸广六寸五分一壁厚二寸五分一壁厚二寸二分
　　垒阶基【其名有四一日阶二曰陛三曰陔四曰墑】
　　垒砌阶基之制用条塼殿堂亭榭阶髙四尺以下者用二塼相并髙五尺以上至一丈者用三塼相并楼台基髙一丈以上至二丈者用四塼相并髙二丈至三丈以上者用五塼相并髙四丈以上者用六塼相并普拍方外阶头自柱心出三尺至三尺五寸【每阶外细塼髙十层其内相并塼髙八层】其殿堂等阶若平砌每阶髙一尺上收一分五厘如露龈砌每塼一层上收一分【麤垒二分】楼台亭榭每塼一层上收二分【麤垒五分】
　　铺地面
