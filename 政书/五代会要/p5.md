<!-- { "loadSidebar": true } -->
　　晋天福三年正月中书门下奏皇帝到京未立宗庙望令所司具制度典礼以闻从之二月太常博士段颙议曰夫宗庙之制歴代为难爰考礼经以求故事谨按尚书舜典曰正月上日受终于文祖此是尧之庙也然犹未载其数又按郊祀録夏立五庙商立六庙周立七庙汉初立祖宗庙于郡国共计一百六十七所至后汉光武中兴后别立六庙魏明帝初立亲庙四后重议依周法立七庙晋武受禅初立六庙后却立七庙宋武帝初立六庙齐朝亦立六庙隋文帝初受命立亲庙四至大业元年帝欲遵周法议立七庙次属传禅于唐武徳元年六月四日始立四庙于长安至贞观九年命有司详议庙制遂立七庙至开元十一年后创立九庙又按礼记防服小记曰王者禘其祖之所自出以其祖配之而立四庙郑注云髙祖以下至祢四世即亲尽也更立始祖为不迁之庙其五庙也又按礼记祭法及王制孔子家语春秋谷梁传并云天子七庙诸侯五庙大夫三庙士一庙此是降杀以两之义又按尚书咸有一徳曰七世之庙可以观徳又按疑义云天子立七庙或四庙盖有其义也如四庙者从祢至髙祖已上亲尽故有四庙之礼又立七庙者縁自古圣王祖有功宗有徳更封【一本封下有立字】始祖即于四亲庙之外或祖功宗徳不拘定数所以有五庙六庙或七庙要后代子孙观其功徳故尚书云七世之庙可以观徳矣又按周舍论云自江左以来晋宋齐梁陈相承多立七庙今颙等参详惟立七庙四庙即并通其理伏縁宗庙事大不敢执以一理定之故检四庙七庙之文参酌厥理俱得其宜他所论者并皆勿取伏请下三省集百官详议勅从之左仆射刘昫等议曰臣等今月八日伏奉勅命于尚书省集议太常博士段颙所奏宗庙事伏以将敷至化以达万方克致平和必先宗庙故礼记王制云天子七庙诸侯五庙大夫三庙疏云周制之七者太祖庙及文王武王之祧与亲庙四太祖后稷也殷六庙契及汤与二昭二穆夏则五庙不立太祖禹与二昭二穆而已自夏及周少不减五多不过七又云天子七庙皆据周也有其人则七无其人则五者诸侯庙制虽有其人则不过五此天子诸侯五七之异明矣至于三代以后魏晋宋齐隋及唐初多立六庙盖于建国之始不盈七庙之数也今欲请自立髙祖已下四亲庙其始祖一庙未敢轻议伏圣裁御史中丞张昭奏议曰臣前月中预都省集议宗庙事伏见议状于亲庙之外请别立始祖一庙近奉中书门下牒再令百官于都省议定闻奏者臣读十四代史书见二千年故事观诸家宗庙都无始祖之称惟殷周二代以稷契为太祖礼记曰天子七庙三昭三穆与太祖之庙而七郑注云此周制也七者太祖后稷及文王武王与四亲庙又曰殷人六庙契及汤与二昭二穆也夏后氏立五庙不立太祖惟禹与二昭二穆而已据王制郑所释即殷周以契后稷为太祖夏后无太祖亦无追諡之庙自殷周以来时更十代皆于亲庙之中以有功者为太祖无追崇始祖之例具引今古即恐词防事要证明须陈梗槩汉以髙祖父太上皇执嘉无社稷功不立庙号髙祖自为髙祖魏以曹公相汉垂三十年始封于魏故为太祖晋以宣王辅魏有功立为髙祖以景帝始封于晋故为太祖宋氏先世官阀卑微虽追崇帝号刘裕自为髙祖南齐髙帝之父位至右军生无封爵不得为太祖髙帝自为太祖梁武帝之父顺之左右齐室封侯位至领军丹阳尹虽不受封于梁亦为太祖陈文帝父文瓉生无名位以武帝有功梁室赠侍中封义兴公及武帝即位亦追为太祖周闵帝以父泰相西魏经营王业始封于周故为太祖隋文帝辅周室有大功始封于隋故为太祖唐髙祖神尧祖父虎为周八柱国隋代追封唐公故为太祖唐末梁室朱氏有帝位亦立四庙朱氏先世无名位虽追册四庙不立太祖朱公自为太祖此则前代追册太祖不出亲庙之成例也王者祖有功而宗有徳汉魏之制非有功徳不得立为祖宗殷周受命以稷契有大功于唐虞之际故追尊为太祖自秦汉之后其礼不然虽祖有功仍须亲庙今亦粗言徃例以取证明秦称造父之后不以造父为始祖汉称唐尧刘累之后不以尧累为始祖魏称曹参之后不以参为始祖晋称赵将司马卬之后不以卬为始祖宋称汉楚元王之后不以元王为始祖齐梁皆称萧何之后不以萧何为始祖陈称太丘长陈寔之后不以寔为始祖元魏称李陵之后不以陵为始祖后周称神农之后不以神农为始祖隋称杨震之后不以震为始祖唐称臯陶老子之后不以臯陶老子为始祖唯唐髙宗则天武后临朝革唐称周更立七庙仍追册周文王昌为始祖此葢当时附丽之徒不谙故实武立姬庙乖越已甚曲防之人到今嗤诮臣逺观秦汉至于周隋礼乐衣冠声名文物未有如唐室之盛武徳议庙之初英才间出如温魏顔虞通今古封萧薛杜达礼仪制度宪章必有师法夫追先王先母之仪起于周代据史记及礼经云武王纉太王王季文王之绪一戎衣而有天下尊为天子宗庙享之周公成文武之徳追王太王王季祀先公以天子之礼又曰郊祀后稷以配天据此言之周武虽祀七世追为王号者但四世而已故自东汉以来有国之初多崇四庙从周制也况殷因夏礼汉习秦仪无劳博访之文宜约已成之制请依隋唐有国之初创立四庙推四世之中名位髙者为太祖谨议以闻勅宜令尚书省集议奏闻左仆射刘昫等再奏议曰臣等今月十三日再于尚书省集百官详议夫王者祖武宗文郊天祀地故有追崇之典以申配享之仪窃详太常礼院议状惟立七庙四庙即并通其理其它所论并皆勿取七庙者按礼记王制曰天子七庙三昭三穆与太祖之庙而七郑注云此周制也详其礼经即周家七庙之定数四庙者谓髙曾祖祢四世也按周本纪及礼经大传皆曰武王即位追王太王王季以后稷为尧稷官故追尊为天子此则即周武王初有天下追尊四庙之明文也故自汉魏以降迄于周隋创业之君追尊不过四世约周制也此礼行之已乆事在不疑今参详都省前议状请立四庙外别引始祖取裁未为定议续准勅据御史中丞张昭奏请创立四庙之外无封始祖之文况国家礼乐刑名皆依唐典宗庙之制须约旧章请依唐朝追尊懿祖宣皇帝献祖光皇帝太祖景皇帝代祖元皇帝故事追尊四庙为定从之
　　七年七月太常礼院奏国朝见飨四庙靖祖肃祖睿祖宪祖今大行皇帝将行升祔按防要唐武徳元年立四庙于长安至贞观九年髙祖神尧皇帝崩命有司详议庙制议者以髙祖神主并旧四室祔庙今先皇帝神主请同唐髙祖升祔从之
　　汉天福十二年闰七月太常博士段颙奏议曰伏以宗庙之制歴代为难须按礼经旁求故实又縁礼贵随时损益不定今参详歴代故事请立髙曾祖祢四庙更上追逺祖光武皇帝为始祖百代不迁之庙居东向之位共为五庙庶符往例又合礼经诏尚书省集议吏部尚书窦正固等议曰按礼记王制云天子七庙诸侯五庙大夫三庙疏云周制之七庙者太祖及文王武王之祧与亲庙太祖后稷也又云天子七庙皆据周制也有其人则七无其人则五至于光武中兴及歴代多立六庙或四庙葢建国之始未盈七庙之数又按郊祀録王肃云徳厚者流泽广天子可以事六代之义也今欲请立髙祖以下四亲庙又自古圣王祖有功宗有徳即于四庙之外祖功宗徳不拘定数今除四亲庙外更请上追髙皇帝光武皇帝共六庙从之
　　周广顺元年正月中书门下奏太常礼院议曰合立太庙室数若守文继体则魏晋有七庙之文若创业基则隋唐有四庙之议圣朝请通依近礼追諡四庙伏恐所议未同请下百官集议太子太傅和凝等议曰恭以肇启洪图维新黄屋左宗庙右社稷率由旧章崇祖祢辨尊卑载于前史虽质文互变义取各殊或观损益之规或系兴隆之始陛下体元立极本义祖仁变家成国之基遵奉先思孝之道据礼官议立四亲庙允叶前文从之







　　五代防要卷二
　　钦定四库全书
　　五代防要卷三
　　宋　王溥　撰
　　庙制度
　　后唐天成三年十一月太常定奏少帝为昭宣光烈孝皇帝庙号景宗博士吕明奏谨按礼经臣不诔君称天以諡之是以本朝故事命太尉率百寮奉諡册告天于圜丘回读于灵前并布七月之内諡册入陵若追尊定諡命太尉读諡册于太庙藏册于本庙伏以景宗皇帝顷负沉寃嵗月深逺园陵已脩不祔于庙则景皇帝亲在七庙之外今圣朝申寃追尊定諡重新帝号须撰礼仪又礼云君不逾年不入宗庙且汉之殇冲质君臣已成晋之恵懐愍俱负艰难皆不列庙食止祀于园寝臣等窃详故实欲请立景宗皇帝庙于园所命使奉册书宝绶上諡于庙便奉大牢祀之其四时委守令奉荐请下尚书省集三省官详议礼制施行左散骑常侍萧希甫等请依礼院所奏勅宜令本州城内选地起庙【哀帝崩于曹州立庙】
　　四年五月中书门下奏先据太常寺定少帝諡昭宣光烈孝皇帝庙号景宗生曽为帝享乃承祧既号景宗合入宗庙如不入庙难以言宗于理而论祧一逺庙安少帝神主于太庙即昭穆序而宗祧正今或安居别庙即请不言景宗但云昭宣光烈孝皇帝兼册文内有基字是宗庙讳虽寻常勅诏皆不回避少帝是继世之孙不敢斥列圣之讳今改基为宗字从之【按风俗通陈孔璋曰尊卑有杀防祭哀敬各有攸殊欲令言着而可遵事施而不犯礼云卒哭之后宰执木铎徇于官曰舍故而讳新故谓毁庙之主也恩逺属絶名不可讳今昭宣上去宗十四世奏改册文非典故也】
　　晋天福四年十一月太常礼院奏议立唐庙引武徳年故事祀隋三帝今请立近朝庄宗明宗闵帝三庙庶合前规诏曰徳莫盛于继絶礼莫重于敬先庄宗立兴复之功明宗重光大之业建乎闵帝实继本枝然则丕绪洪源皆遵唐室继周者须崇后稷嗣汉者必奉髙皇将启严祠当崇茂典宜立髙祖太宗及庄宗明宗闵帝五庙其月太常礼院又奏唐庙制度请以至徳宫正殿隔为五室三分之南去地四尺以石为埳中容二至庙之南一屋三门门防二十有四东西一屋一门门无棨防庙中牀鑪盘帐烛亭香宝粢盛酒爵罍洗罇坫位席祭服率如常制四仲之祭一羊一豚具如中祠币帛牲牢之类光禄主之祠祝之文不进不署神厨之具鸿胪督之五帝五后凡十主未迁者六未立者四未諡者三髙祖太宗与其后暨荘宗明宗凡六主在青化里之寝宫祭前二日以殿中繖扇二十迎置新庙以行享礼闵帝荘宗明宗三后及鲁国孔夫人神主四座请修制祔庙及三后请定諡法从之
　　周广顺元年二月太常礼院上言准勅迁汉庙入升平宫其唐晋两朝皆五庙迁移今汉七庙未审总移为复只移五庙勅宜准前勅并移于升平宫其法物神厨斋院祭器祭服馔料皆依中祠例用少牢光禄等寺给其读文太祝及奉礼郎太常寺差毎仲享以汉宗子为三献从之
　　三年九月太常礼院言准洛京庙室一十五间中分为四室两头有夹室四神门毎门屋三
　　别有斋宫神厨屋宇准礼左宗庙右社稷在国城内请下有司修奉从之【时太祖行郊礼迁宗庙于东京故有是议】
