<!-- { "loadSidebar": true } -->
　　四年九月勅周受龙图立夏殷之祀唐膺鳯厯开介之封乃睠前朝载稽旧典宜开土宇俾奉宗祧宜以郇国食三千户封唐许王李从益为郇国公奉唐之祀服色旌旗宜依旧制以西京至徳宫为庙牲币噐祭服悉从官给
　　朔望朝叅
　　梁开平元年十月中书门下奏请毎月初八日望　日延英聼政永为常式从之
　　后唐天成元年五月三日勅今后宰臣文武百官除常朝外毎五日一度入内起居其中书非时有急切公事请开延英不在此限
　　晋天福二年十一月中书门下奏准唐正元年九月五日勅文官充翰林学士及皇太子诸王侍读武官充军职事并不常朝叅其在三馆诸寺诸职事官并朝叅讫各归所务者自累朝已来文武在内庭充职兼判三司或带职额及六军判官等例不赴常朝先无正勅准近勅文武职事官未升朝者按旧制并赴朔望朝叅其翰林学士侍读三馆诸职事官望准元处分其诸在内庭诸司使等每受正官之时来赴正衙谢后不常朝三司职官免常朝唯赴大朝防其京师未升朝官只赴朔望朝叅带诸司职掌者不准此例文官除端明殿翰林院学士枢密院学士中书省知制诰外有兼官兼职者仍各发遣本司公事从之其月中书门下奏应供奉官常叅官朔望朝叅按六典凡京百司有常叅官谓五品已上职事官八品已上供奉官员外郎监察御史太常博士诸司长官谓三品已上若勑唤诸司长官及赐物者太子賔客尚书左右丞诸司侍郎中书门下五品已上官御史中丞并同长官例若别赐物中书门下正三品准二品四品准三品五品准四品同中书门下平章事并同中书门下正三品官按防要侍中旧是正三品大厯二年改为正二品中书令同今中书门下平章事望同中书门下正二品按六典礼部凡京百司文武职事九品已上每朔望朝叅五品已上及供奉官员外郎监察御史太常博士每日朝叅从之
　　入閤仪
　　司天进时刻牌閤门进班齐牌皇帝自内着袍衫穿靴乘辇至常朝殿门驻辇受枢密使已下起居讫引驾至正朝殿皇帝坐定卷帘殿上添香喝控鹤官拜次鸡官叫次閤门勘契次閤门承防唤仗次閤门使引金吾将军南班拜讫分引至位对揖次细仗相次入次执文武班簿至位对揖次宰臣南班拜讫分引至位对揖次金吾将军奏平安次文武百官入通事舍人揖殿靸靴入沙墀両拜立定次引宰臣及両省官金吾将军合班立定閤门使喝拜搢笏舞蹈三拜奏圣躬万福又引宰臣班首一人至近前跪奏又両拜舞蹈三拜引至位对揖通事舍人引宰臣于东西踏道下立次文武百官出次两省官南班揖殿出次翰林学士南班揖殿出次执文武班簿南班揖殿出次金吾军南班揖殿出次细仗出次引宰臣香案前奏事讫宣徽使喝好去南班揖殿出次閤门使引待制官到位两拜引近前奏事讫却归位罄折宣徽使宣所奏知又両拜舞蹈三拜舍人喝好去南班揖殿出次刑法官奏事准上次监察御史南班揖殿出次起居郎南班揖殿出次閤门承旨放仗次閤门使奏衙内无事次喝控鹤官门外只便次下帘皇帝上辇归内













　　五代会要卷五
<史部,政书类,通制之属,五代会要>
　　钦定四库全书
　　五代防要卷六
　　宋　王溥　撰
　　开延英仪
　　内中有公事商量即降宣头付閤门开延英閤门翻宣由中书并牓正衙门如中书有公事敷奏即宰臣入牓子奏请开延英只是宰臣赴对閤门使奏宰臣某已下延英对宣徽使殿上宣通次閤门使奏中书门下到次宣徽使唤次閤门使传声唤次通事舍人引宰臣当殿立班赞两拜搢笏舞蹈又三拜奏圣躬万福又両拜金口宣上来又两拜通事舍人引上殿至御座前又両拜问圣体皇帝宣安又两拜三呼万嵗各分班案前立两枢密使在御榻両面只其余臣僚并约近外次奏事讫宣赐茶又两拜三呼万嵗赐座吃茶对讫下殿两拜宣赐酒食舞蹈谢恩讫宣徽使喝好去就中书吃食延英毕次両省官转对閤门使当殿奏某已下转对宣徽使殿上宣通次閤门使奏某已下到次宣徽使唤次阁门使传声唤次通事舍人引当殿立定赞両拜搢笏舞蹈又三拜奏圣躬万福又两拜殿下奏事讫宣赐酒食又両拜舞蹈谢讫閤门使喝好去南班揖殿出于客省就食
　　次对官御史中丞三司使京兆尹并各奏所司公事次閤门使奏某祗次对宣徽使殿上宣通次閤门使奏某到次宣徽使唤次閤门使传声唤次通事舍人引当殿立定赞両拜搢笏舞蹈三呼万嵗又三拜讫奏圣躬万福又两拜奏所司公事宣赐酒食又両拜舞蹈谢讫閤门使喝好去南班揖殿出于客省就食合赴延英中谢官文武两班三品及御史中丞左右丞诸行侍郎谏议给事中书舍人并诸道节度观察防御团练使刺使两县令皆入谢并通唤文武四品以下及诸道行军司马节度副使两使判官书记支使推巡令录等旧例并不对敭申谢只于正衙朝谢
　　常朝
　　梁正明中中书门下奏文武常叅官自今月日连三日常朝讫先准宣防每三日后放一日朝叅者右臣等商量望准进止放今月日朝叅已便宣行讫【检年月日不获】
　　后唐同光元年十二月中书门下奏毎日常拜百官皆拜独两省官不拜准本朝故事朝退于廊下赐食谓之廊餐百官遂有谢食拜唯两省官本省有厨不赴廊餐故不拜伏自僖宗幸蜀回以多事之后遂废廊餐百官拜仪至今未改将四十载礼恐难停惟两省官独尚不拜岂可终日趋朝曾不一拜独于班列有所异同若言官是近臣于礼尤宜肃谨起今后逐日常朝宣不坐除职事官押班不拜外其両省官与东西班并齐拜从之
　　天成元年正【一作五】月十九日夲朝旧日趋朝官置待漏院子城门开便入立班如遇不坐前一日晩便宣来日两衙不坐其日才明閤门立班便宣不坐百官各退归司近年以来虽遇不坐正殿或是延英对宰臣或是内殿亲决机务所司不循旧制往往及辰已之时尚未放班既日色已髙致人心咸倦今后若遇不坐日未御内殿前便令閤门使宣不坐放朝退班
　　三年十二月中书门下奏逐日常朝宣奉勅不坐两省官与东西两班并拜押官宰臣不拜或闻班行所论承前日有廊餐百官谢食两省即各有常厨从来不拜或云侍臣不拜检寻故实不见明规百寮拜为有廊餐即承防合宣有赐食供奉官不拜亦恐非仪且左右前后之臣日面天顔岂可不拜臣等商量今后朝臣押班宰臣亦拜通事舍人亦拜阁门外放仗亦拜从之晋开运元年十一月尚书吏部侍郎张昭逺奏文武常参官日于正衙立班閤门使宣不坐后百僚俱拜旧制惟押班宰相押班御史通事舍人各縁提举賛所以不随庶官俱拜自唐天成末议者不悉朝仪遽违旧制遂令押班之职一例折腰此则深忽礼文殊乖故实且宰臣居庶僚之首御史持百职之纲严肃禁庭纠绳班列虑于拜揖之际或爽进退之仪于是凝立静观检其去就若令旅拜旅揖实恐非宜况事宜酌中恭须近礼人臣爱主不在于斯其通事舍人职司赞导比者両班进退皆相其仪今则在文班武班之前居一品二品之上端笏齐拜礼实未闻其押班宰相押班御史通事舍人并请依天成三年以前礼例施行殿中侍御史贾元珪奏除押班御史通事舍人请依张昭逺奏其宰臣押班请依旧设拜从之
　　廊下餐
　　后唐天成元年正月诏每月朔望日赐百官廊下餐【唐室升平日常叅官每月朝退赐食谓之廊下餐自干符乱离之后只遇月旦朔日入閤日赐上初即位命百官五日一起居李琪以为非故事请罢之惟每月朔望日入閤赐食至是宣防朔望入閤外依旧五日一起居遂为定式】
　　二年四月御史台奏今月三日廊下餐百官并坐两省方来自五品以下辄起每赴廊餐如对御宴若行私礼是失朝仪宜各罚半月俸
　　长兴三年五月诏文武两班每遇入閤赐食从前御史台省及诸朝官皆在敷政门外両廊食唯北省官于敷政门内别坐既为隔门各不相见致行坐不齐难于肃整今后每遇入閤赐食北省官亦宜令于敷政门外东廊下设席以北首为首待班齐就坐
　　晋天福二年正月御史台奏唐朝令式南衙常叅官文武百官每日朝退于廊下赐食自唐末乱离常食渐废仍于入閤起居日赐食每入閤礼毕閤门宣放仗羣官俱拜谓之谢食至清泰年中入閤礼毕更差中使至正衙门口宣赐食百官并立班重谢交失本根今后入阁赐食望不差中使口宣从之
　　其年四月御史台奏文武百官每月朔望入閤礼毕赐廊下食在京时只于庙堂幕次两廊下今在行朝于正衙门外权为幕次房廊隘狭伏恐五日一朝防礼毕准例赐食于幕次难为排比伏见唐明宗时两省官于文明殿前廊下赐食今未审入阁日权于正衙门内两廊下排比赐食为复别有处分宜依明宗时旧规廊下赐食
　　周显徳四年正月诏曰文武百僚起今后每遇入閤日赐食廊下
　　辍朝
　　梁中书门下奏请辍朝牓子【检年月不获】某官薨【防日入状赐官】右臣等商量请辍今月某日朝已便宣行谨录奏闻谨奏【如是辍朝兼放宣并下御史台】
　　干化元年正【一作五】月清海军节度使守侍中兼中书令刘隐薨辍朝三日百僚请阁门奉慰
　　后唐天成元年十二月中书门下奏太常礼院状追册四庙虽不载文请辍三日朝叅从之
　　晋天福三年正月前兴元节度使张筠薨太常礼院申准故事前节度使无礼例辍朝宜特辍一日朝叅
　　杂录
　　后唐同光二年正月四日四方馆奏常朝诸职员多有参杂今后除随驾将校外凡进奉使文武两班三品已上官可于内殿对见其余并诣正衙以申常礼从之天成元年八月御史台奏凡新除官及差使者合于正衙谢辞每遇正殿起居日百官不于正衙序班致差使及新除官辞谢不得或恐差使者已定发日除宣催发以一日无班便妨辞谢臣今叅详每内殿起居日百僚先序班于文明殿庭辞谢官退则班入内殿从之其年十二月三日御史台奏为论每日常朝及五日起居事件如后
