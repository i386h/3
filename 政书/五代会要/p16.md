<!-- { "loadSidebar": true } -->
　　晋天福二【一作三】年六月中书门下奏伏覩天福元年十月勅节文唐明宗朝勅命法制仰所在遵行不得改易今诸司每有公事现执清泰元年十月十四日编勅施行称明宗朝勅除编集外并已封锁不行臣等商量望差官将编集及封锁前后勅文并再详定其经乆可行条件删录奏闻从之遂差左谏议大夫薛融秘书监丞吕琦尚书驾部员外郎知杂事刘皥尚书刑部郎中司徒诩大理正张仁瑑同参详至四年七月薛融等上所详定编勅三百六十八道分爲三【一作一】十一卷勅令有司删录与格式参用
　　周广顺元年六月命侍御史卢亿等以晋汉及国初事闗刑法勅条一十六件编爲二卷目爲大周续编勅显徳四年五月二十四日中书门下奏准宣法书行用多时文意古质条目烦细使人难防兼前后勅格差谬重叠亦难详究宜令中书门下并行删定务从简要所贵天下易爲颁行者伏以刑法者御人之衔勒救之斧斤故鞭扑不可一日弛于家刑罚不可一日废于国虽尧舜淳古之代亦不能舎此而致理矣命奏制书删律令之书求救之本经圣贤之损益爲今古之章程歴代以来谓之彛典朝廷之所行用者律一十二卷律疏三十卷式二十卷令三十卷开成格一十卷大中统类一十二卷及皇朝制勅等折狱定刑无出于此律令则文辞古质看覧者难以详明格勅则条目烦多检阅者或有疑误加以边逺之地贪猾之徒缘此爲奸寖以成方属圣明之运宜申画一之规所兾民不陷刑官知所守臣等商量望准圣防施行仍差侍御史知杂事张湜太子右庶子剧可乆殿中侍御史率汀职方郎中刘守中仓部郎中王营司封员外郎贾玼太常博士赵砺国子博士李光赞大理寺正蘓晓太子中允王伸等十人编集新律勒成簿帙律令之有难解者就文训释勅格之有烦杂者随事删除止要谙理省文兼且直书易防其中有轻重未便当于古而不便于今矛盾相攻可于此而不可于彼尽宜改正无或牵拘编集毕日委御史台尚书省四品已上官及两省五品已上官防详可否送中书门下议定奏进取止从之至五年七月七日中书门下及兵部尚书张昭逺等奏所编集勒成一部别有目録凡二十一卷目之为大周刑统伏请颁行天下与律疏令式通行其刑罚法统类开成编勅等采掇既尽不在法司行使之限自来自宣令指挥公事三司临时条法州县见今施行不在编集之数应该京百司公事各有见行条件望令本司删集送中书门下详议奏闻者奉勅宜依
　　议刑轻重
　　后唐天成二年二月十五日御史台刑部大理寺奏奉天成元年十二月一十日勅越诉之条本防虚妄须行惩防以絶效尤如或实抱深寃无门上诉其越诉律内不载杖数仍令大理寺别具奏闻者寺司准名例律诸防罪而无正条若或不经台省何得复讐事在酌中理难执律其应出律者则举重以明轻其应入罪者则举轻以明重疏云断罪而无条谓一部律内犯无罪名者准杂律不应得爲而爲者笞四十谓律令无条理不可爲者事理重者杖八十疏云虽犯轻重触杂多金科玉条包罗难尽其有在律在令无有正条若不轻重相明无文可以比附临时处断量情爲罪庶补遗阙故立此条其情轻者笞四十理重者杖八十奉勅宜依
　　其年七月洺州平恩县百姓髙宏超其父晖爲乡人王感所杀宏超挟刄杀感携其首自陈大理寺以故杀论尚书刑部员外郎李恩梦覆曰伏以挟刄杀人按律处死投狱自首降罪垂文髙宏超既遂报讐固不逃法戴天罔愧视死如归歴代以来事多贷命长庆六年有康买得父宪爲力人张莅乘醉拉宪气息将絶买得年十四以木锸撃莅后三日致死勅防康买得尚在童年能知子道虽杀人当死而爲父可哀若从偿命之科恐失度情之义宜减死罪处分又元和六年富平人梁悦杀父之仇投县请罪勅防复仇杀人固有彞典以其伸寃请罪自诣公门发于天性本无求生宁失不经特宜减死方今明时有此孝子其髙宏超若使须归极法实虑未契鸿慈奉勅忠孝之道乃治国之大柄典刑之要本诛恶之深文差若毫厘系之理道昔纪信替主赴难尚青史之永删今髙宏超爲父复仇即刑书之不尚人伦【阙】法网宜矜可减死一等
　　长兴二年四月大理寺剧可乆奏准开成格应盗贼须得本然后科罪如有推勘因而致死者以故杀论臣请起今以后若因而致死无故即请减一等别增病症而死者从辜限正贼减本罪五等中书门下复奏今后凡闗贼徒若推勘因而致死者有故以故杀论无故减一等如拷决因增疾患候騐分明如无他故虽辜内致死亦以减一等论从之至晋天福六年五月十五日尚书刑部员外郎李象奏据刑法统类节文云盗贼未见本赃推勘因而致死者有故者以故杀论其无故者减一等又云今后或有故者以故杀论或无故者其影迹显然支证不谬坚持奸恶不招本情以此致死者减故杀罪三等其或妄被举引终是平人以此致死者减故杀罪一等臣按上文云有故杀者以故杀论即此是矣其无故杀者亦坐减一等罪即恐未当假如官司或有判狱未见本情不可全不诘问托言有故者则是曽行拷掠及违令式或粗大勘捧强相抑压以此致死者并属有故无故者即是推勘之司不曾拷掠又不违法律亦不坚有抑压此则并属无故不坐罪假若有犯事人旧患病疾推勘之际卒暴身亡不可以坐推司减等之罪又据断狱律云若依法使杖依数拷决而邂逅致死者勿论邂逅谓不期致死而死且彼言拷决尚许勿论此云无故却令坐罪事实相背理有未通请今后推勘之时致死者若实情无故请依邂逅勿论之义详定院奏臣等参详若违法拷掠即非关托故挟情以致其死但有情故者依故杀论若虽不依法拷掠即非托故挟情以致其死而无情故者请减故杀一等若本无情故又依法拷掠或未拷掠或依诘问未诘问及不抑压因他故致死并属邂逅勿论之罪从之
　　晋天福三年八月大理寺奏左街韩延嗣爲百姓李延晖冲者本街使连喝不住殴撃致死准律鬪殴者原无杀心因相闘殴而杀人者依故杀人者斩其韩延嗣准律合斩准刑法统类节文绞刑决重杖一百处死勅法寺定刑比不因闘殴故伤人辜内死者以杀人论盖防相类且非本条罪有可疑法当在宥徒二年半刺面驰华州发运务收管
　　定赃
　　后唐长兴四年六月十四日准勅枉法赃十五匹绞准格加至二十匹乃自丧乱以来亷耻者少举律行令戒人逺财国家常切好生上下颇能知禁犯既渐寡法亦宜轻起今后犯枉法赃者宜准格文处分赃名条内有以准加减及同字者并倍赃累赃并宜准律令格式处分凡有告事者除盐麴条流外宜据轻重依理施行不在格赏之限
　　清泰元年九月大理寺奏所用法书窃盗条准建中年赃满三匹以上决杀不及三匹量情决杖本条量情之文不定诏御史中丞龙敏等议赃满三匹准旧法一匹以上决徒二年半一匹以下量罪以杖大理寺丞又以量罪之文不定申奏集寺重取今议定赃满一匹徒二年半不及一匹徒一年半不得财杖七十从之
　　二年五月中书门下奏刺史位列公侯县令爲人父母只合倍加乳哺岂可自致疮痍一昨张宗允胥吏讼论合当极典法司援律罪止徒流臣闻立法稍严则人不敢犯其见行法律望下所司更加斟酌御史台刑部大理寺同议奏准律枉法赃十五匹绞天寳元载加至二十匹请今后枉法赃十五匹准律绞不枉法赃准三十匹加徒流受所监临赃五十匹流二千里今请依统类不枉法赃过三十匹受所监临赃过五十匹从之
　　晋天福五年十月勅今后窃盗赃满五匹者处死三匹以上决杖配流以盗论者依律文处分
　　汉天福十二年八月勅应天下凡闗强盗捉获不计赃物多少按騐不虚并宜处死
　　周广顺三年二月中书门下奏今后应犯窃盗赃及和奸者并依晋天福元年以前条制施行应诸处犯罪人等除反逆外其余罪并不得籍没家产及诛骨月一依格令处分请再下明勅颁示天下乃下诏曰赦书节文明有厘革窃虑邉城逺郡未得审详宜使更明免至舛误其盗贼若强盗并准向来格条断遣其犯窃盗者计赃绢满三匹者并准律决杀其绢以本处上估价爲定不满三匹者第等决断应有夫妇人被强奸者男子决杀妇人不坐其犯和奸者男子妇人并准律科断罪不至死其余奸私准格律处分
　　论赦宥
　　晋天福三年二月任散骑常侍张允进驳赦论曰臣闻管子曰赦者小利而大害乆则不胜其祸不赦者小害而大利乆则不胜其福又汉纪云吴汉病笃帝问所欲言对曰愿陛下无为赦防窃观自古帝王皆以水旱则降德音而宥过开狴牢而放囚兾感天心以赦救灾者非也假有二人讼一人有罪一人无罪有罪者见赦则喜无罪者衔寃衔寃者何疎乎见赦者何亲乎如此则是致灾之道非救灾之术也小民遇天灾则喜皆劝为恶曰国家好行赦必赦我以救灾如此则赦者教民为恶也且天道福善祸淫若以赦为恶之人而变灾为福则是天助恶民也故曰天降之灾警诫人主岂以滥舍有罪而能救其灾乎是知赦不可行也明矣上深纳之
　　徒流人
　　后唐清泰三年三月尚书刑部郎中孝元龟奏准开成格应断天下徒流人到所流处本管画时申御史台候年月满日申奏得放还本贯近年凡徒流人所管虽奏不申御史台报大理寺所以不知放还年月望依格律处分从之
　　断屠钓
　　梁干化二年四月近者星辰失度方在修禳宜令两京及宋州魏州取此月至五月禁断屠宰
　　后唐同光元年十二月十一日下凡军人百姓将牛驴及马宰杀货卖今后切要断除如敢故违即擒捉不问单分髙低所在处斩讫奏其本军指挥使若不切钤辖致军内有人违犯别处捉获亦当取断天成二年三月访闻京城坊市军营有故犯条流杀牛卖肉者仰府县军廵严加纠察如得所犯人准条科防如有死牛即令货卖每斤不得过五文乡村死牛但报本村节级然后准例纳皮晓示天下以此处分
　　长兴二年九月勅其五方见在鹰隼之类并宜就山林解放此后诸色人不得辄有进献仰閤门使有此色贡奉表章不得引进
　　三年五月一日勅凢罗网弹射并诸弋猎之具比至冬初并宜止絶若有犯者随处官吏科违禁之罪起今后每二月便作此晓谕中外














　　五代防要卷九
　　钦定四库全书
　　五代防要十
　　宋　王溥　撰
　　刑法杂録
　　后唐同光三年六月二十一日大理寺奏准狱律诸立春已后秋分已前不得奏决死刑违者徒一年今寺司相次有案牍若准律文候秋分后申奏必虑刑狱延留者诏曰刑以秋冬虽闗恻隐罪多连累翻虑淹延若或十人之中止于一夫抵死岂可以轻附重禁锢逾时言念哀矜又难全废其诸司囚徒罪无轻重并宜各委本司据罪详断轻者即时疏理重者候过立春至秋分然后行法如闗系军机须行严令或谋爲逆恶或蕴蓄奸邪或行刼杀人难于留滞并不在此限
　　其年闰十二月二十五日大理少卿魏逅奏此后伏请指挥天下州府应所禁囚徒不计州县府廵大小刑狱委观察使刺史填送清强判官一员于本防每月二十六日两衙引问明置狱状细述事端大则尽理推寻小则立限决遣其外县镇禁人三日外具事节申本州府仍勘问指挥奉勅宜依
　　天成元年十一月六日勅应天下刑狱公事访闻近日多有寃滞自今后每捉到正贼但见赃騐便行正断不得更追闗连祗证人宿食去处
