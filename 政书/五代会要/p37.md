<!-- { "loadSidebar": true } -->
　　梁开平三年七月内皇城诸门宜各差控鹤官两人守把其诸司使并诸司诸色人并勅于左右银台门外下马不得将带人入门逐日诸道进奉客省使于千秋门外排当讫勒控鹤官擡至内门前令董门殿直已下舁进其章善门仍令扄锁不用逐日擅自开闭
　　干化元年五月诏曰闱是正门也宜以时开闭用达阳气委皇城使准例检校启门车驾出则阖扉
　　元帅
　　后唐长兴四年以秦王从荣为天下兵马大元帅其年九月中书门下奏秦王加天下兵马大元帅自歴朝以来无天下兵马大元帅公事仪注或专一面之权或总诸道之司其仪注规程公事条目载详故实未见明文臣等谨防近事伏见招讨使总管兼受副使已下□鞬庭礼今望令诸道节度使已下凡带兵权者见元帅阶下具军礼叅见皆申公状其使相者初相见亦以军礼一度已后客礼相见应天下诸军务公事元帅府行指挥其判六军诸卫事其行公牒往来其元帅府所置官属补授军职则委元帅奏请从之
　　诸道节度使军额
　　滑州【唐光启二年四月改为宣义军节度至后唐同光元年十月复为义成军】许州【梁开平二年改为匡国军后唐同光元年十月复为忠武军】陜州【梁开平二年四月改为镇国军节度至后唐同光三年二月复为保义军】邢州【梁开平二年六月建为保义军节度割洺惠二州之至后唐同光元年改为安国军】宋州【梁开平三年五月升为宣武军节度割亳　　辉颍三州之至后唐同光元年改为归徳军】邓州【梁开平三年五月升为宣化军节度割泌随复郢四州之与襄州分江心为界至后唐同光元年改为威胜军周广顺二年三月改为武胜军避讳也】晋州【梁开平四年四月升为定昌军节度以绛沁二州之至后唐同光元年改为建雄军】沧州【梁干化二年三月改为顺化军节度以张万进归顺故也至后唐同光元年改为横海军】华州【初为感化军至后唐同光元年改为镇国军至显德元年八月降为刺史直属京】耀州【梁正明元年十二月改为崇州升为静胜军节度至后唐同光元年改为顺义军至二年三月降为团练州至周显德二年降为刺史直属京】潞州【梁龙德三年改为昭义军节度以李继韬归故也后唐同光元年复为安义军至长兴元年三月复旧名昭义军】安州【后唐同光元年改为安逺军节度至晋天福五年七月降为防御使所管新州割许州以李金全叛命故也至汉天福十二年六月复为安懐军节度至周显德元年十月又降为防御州】新州【后唐同光二年七月升为威塞军节度以妫儒武三州之】应州【后唐天成元年七月升为彰国军节度以兴唐军为寰州以之】云州【后唐同光二年七月复为大同军节度以应州之】陈州【晋开运二年十月升为镇安军节度至汉天福十二年六月降为刺史周广顺元年正月升为防御州二年七月复升为镇安军节度以颍州之】曹州【晋开运二年十月升为成信军节度至汉天福十二年六月降为刺史至周广顺二年七月复升彰信军节度以郓州之】襄州【晋天福七年降为防御州直属京所管均房二州割邓州以安从进叛命初平故也至汉天福十二年六月复旧为山南东道使】青州【晋开运元年十二月降为防御州与登莱淄三州并属京以杨光逺叛命初平故也至汉天福十二年六月复旧为平卢军节度】贝州【晋天福三年十二月升为永清军节度以博冀二州之至周显徳元年十月降为防御州】相州【梁正明元年三月魏博节度使杨师厚薨乃割相州建节度寻军乱以地归使唐庄宗改为属郡魏州至天福三年十月复升为彰徳军节度以澶卫二州之】兖州【周广顺二年五月降为防御州以慕容彦超叛命初平故也】澶州【晋天福三年十一月初升为防御相州移理所于徳胜军至九年八月升为节度号镇寜以濮州之】镇州【晋天福七年正月改为顺国军节度改常山为掌州郡应军额馆驲帯当山名者并改为常山以安重荣叛命初平故也至汉天福十二年八月却并复为成徳军】府州【汉天福十二年升为永安军节度至干祐三年四月降为团练州至显徳元年五月复旧军额】代州【周显徳元年升为静塞军节度以初归降故也】汾州【显徳元年五月升为寜化军节度以初归降故也】防州【后唐天成二年七月升为寜江军节度】楚州【后唐天成三年闰八月升为顺化军节度】夀州【后唐天成三年十月升为中正军节度】阆州【后唐天成四年十月升为保寜军节度】防州【后唐长兴二年八月升为昭信军节度】洮州【后唐长兴四年十一月升为保顺军节度】温州【晋天福四年八月升为静海军节度内出钱元瓘奏也】金州【晋天福四年五月升为懐徳军节度至汉天福十二年复降为防御州】湖州【周显徳六年二月升为宣徳军节度从两浙钱宏俶奏也】
　　杂録
　　后唐天成九年十一月雄武军节度使官衔内宜兼押蕃落使二年七月勅顷用本朝亲王遥领方镇其在镇者遂云副大使知节度事但年代已深相沿未改今天下侯伯并正节旄惟东西两川未落副大使字宜令今后祗书节度使
　　亲王遥领节度使
　　后唐清泰元年六月以皇子重吉遥领成徳军节度镇冀深赵等州观察处置北面水陆转运制置等使兼河南尹判六军诸卫事
　　晋天福八年以皇弟重睿为开封尹充管内河堤使时重睿以年幼未出阁命左散骑常侍边蔚权知府事逐月支钱七十千米麫傔千人马十匹草莱别支公用米二十石麦五十石羊二千口每年麫三千斤钱四百千开运二年五月又遥领雄武军节度秦阶成等州观察处置押蕃落管内营田制置等使至三年正月改领武军节度许　申等州观察处置使三年三月以皇子延照遥领镇宁军节度澶濮等州观察处置管内河堤等使至其年十一月改领保义军节度陜虢等州观察处置等使
　　梁干祐元年六月以皇弟勋领山南西道节度管内观察处置等使兴元尹
　　宰相遥领节度使
　　后唐同光元年十月以侍中监修国史郭崇韬兼领成德军节度镇冀深赵等观察处置等州使真定尹
　　都防府
　　后唐长兴三年四月中书门下奏据十道图有大都防除单于北庭等府久不置外今具员内节度使中见有两员外守安北都防安东都防今请只以四大都防为定额仍以安东大都防为首奉勅宜依其安南大都防安西大都防安北大都防次之
　　军
　　梁开平元年十二月于辉州砀山县置崇德军【太祖榆社凡在砀山置使以领之始命朱彦让为军使】
　　晋天福四年五月改旧威州为清逺军六年八月改澶州顿邱镇为徳清军镇使为军使其年九月以新修胡梁渡为大通军【初置浮桥故也】七年四月降雄州为昌化军警州为威肃军其军使委令本道差补
　　周显德元年十月以莱芜监为广利军从前监使张崇谦奏请也【至六年十一月复废为莱芜治】二年三月以李晏口为静安军【李晏口当契丹入侵之路筑城屯军为边防人甚赖之】其年六月废景州为定逺军所管东光弓高两县沧州安陵县德州其年七月废环州为通逺军　三年五月以涡口镇为镇淮军　五年六月以鄂州汉阳县为汉阳军【时初平淮南之地以江为界】六年十一月以鳯州固镇为雄胜军
　　诸使杂录
　　梁朝诸使司名目有崇政院使租庸使宣徽院使客省使天骥使飞龙使庄宅使大和库使量徳使仪鸾使干文院使文思院使五坊如京使尚食使司膳使洛苑使教坊使东上閤门使西上閤门使内园栽接使弓箭库使大内皇墙使武备库使引进使左藏库使西京大内皇墙使闲廏使宫院使翰林使
　　梁开平元年五月改御食使为司膳使小马坊使为天骥使文思院使为干文院使同和院使为仪鸾使【至三年十一月干文院却置使】其年九月近年文武诸道奉使皆分外停留今后两浙福建广州安南邕容等道使到发许住一月湖南洪鄂黔桂住二十日荆襄同雍镇定青沧许住十日其余近辅歇泊三五日如是往来道路据里数日行两驿若遇疾患及江河阻隔委所在长史具事由闻奏仍仰御史台觉察三年十月置左右军巡使【以段明逺为左军巡使邓阙为右军巡使时以迁都之始也其河南尹侍卫诸军虽合差人巡警京都往往滥发分曹异识多扰于民乃置左军巡管水北右军巡管水南各置巡院罢诸军巡检人员仍令判六军朱卫张忠奭都管辖】干化元年十月以大理卿玉膳为安南送旌节官告使【旧制巡抚黜陟册命赈防吊赐入蕃等使选朝臣为之其宣慰加官送旌节即以中官为之今以三品送旌节新例也】
　　后唐同光二年二月中书门下奏今后大镇节度使管三州已上者每年许奏管内官三人管三州已下者许奏二人仍须是考绩尤异如止于征科及限检损无瑕祗得书考不得奏荐其防御使每年许奏一人刺史无奏荐之例更有将前资官请他处除授者谓之横荐亦宜止絶如有违越中书不在施行之限从之　其年三月中书门下奏仪仗法物使李肃是伪梁制此使额使令主持又无考限况主持法物各有本司请准旧停废从
　　天成元年九月以尚书都官郎中庾传美为三州搜圗籍使其月北京奏准宣命于系省卖麴钱上每贯割留二伯充本府公使【初朱守殷为河南尹官兼平章事与执贵要交欢屡有宴防及告安重诲司府无利润支费遂议割麯钱奏后之诸府因以为例】　二年三月二十一日勅诸道州府所有专差人持礼往来皆具申奏况列蕃交聘诸侯结欢乃自古之通规亦明朝之旧事近日皆章奏禀命朝廷既旌敦好之风兼表睦隣之好且道非越境何劳上闻宜令徧降勅命指挥诸道州府自今后应是诸道差人持礼来去并令不要申奏　四年五月勅今后诸州诸使凡于廨署并须专功增修不得信任摧毁凡所制办亦令勒具年月编于帐籍受代之际分明交领不得因此接便扰人　其年六月勅州侯伯所请賔从及主事元随并令奏具名姓或防佐道亏各令加罪　其年七月勅诸道州府不得奏荐将校职员乞行恩命如显有功效即列奏以闻
