<!-- { "loadSidebar": true } -->
　　时政记中书门下録送起居注左右起居郎録送两省转对入閤待制刑曹法官文武两班上封章者各録一本送馆天文祥变占徴验司天台逐月録报并每月供送厯日一本祥瑞礼部逐季録报并诸道合画图申送藩客朝贡使至鸿胪寺勘风俗衣服贡献物色道里逺近并具本国王名録报四裔入冦来降表状中书录报露布兵部録报军还时并主将姓名具攻陷虏杀级数并所因由録报变改音律及新造曲调太常寺具録所因并乐词牒报法令变革断狱新议赦书徳音刑部逐季具有无牒报详断刑狱昭雪寃滥大理寺逐季牒报州县废置及孝子顺孙义夫节妇有旌表门闾者户部録报有水旱虫蝗雷风霜雹户部録报封建天下祠庙叙封进封邑号祠司封録报京百长官刺史以上除授文官吏部録报武官兵部録报诸色宣勅门下中书两省逐月録报公主百官定諡考功録行状并諡议逐月具有无牒报宗室任官课绩并公主出降仪制宗正寺録报刺史县令有灼然政绩者本州官録申奏仍具牒报应硕徳殊能高人逸士久在山野著述文章者本州县不以官秩勘问的实申奏仍具録报应中外官薨已请諡许本家各録行状一本申送右乞宣下有司条件施行从之
　　长兴三年司天台奏奉中书门下牒令逐年申送史馆十一曜细行厯并周天行度祥变等当司旧只申星曜事件不载占言勅宜令司天台密奏留中外其余凡奏厯象云物水旱等事及诸州府或奏灾祥一一并申送史馆
　　前代史
　　晋天福六年二月勅有唐逺自髙祖下暨明宗纪传未分书志咸阙今耳目相接尚可询求若歳月寖深何由寻讨宜令户部侍郎张昭起居郎贾纬秘书少监赵熙吏部郎中郑受益左司员外郎李为先等修撰唐史仍令宰臣赵莹监修其年四月监修国史赵莹奏勅同撰唐史起居郎贾纬丁忧请以刑部侍郎吕琦侍御史尹拙同修从之寻改吕琦为户部侍郎尹拙为户部员外郎令与张昭等修唐史其年四月监修国史赵莹奏自李朝丧乱迨五十年四海沸腾两都沦覆今之书府百无二三臣等近【一作虔】奉纶言俾令撰述褒贬或从于新意纂修须按于旧章既阙简编先虞漏畧今据史馆所阙唐书实録请下命购求况咸通中宰臣韦保衡与蒋伸皇甫焕【一作燠】撰武宗宣宗两朝实録又光化初宰臣裴贽撰僖宗懿宗两朝实録皆遇国朝多事或值銮舆播越虽闻撰定未见流传其韦保衡裴贽合有子孙见居职任或门生故吏曽记纂修闻此撰论谅多欣惬请下三京诸道及中外臣寮凡有将此数朝实録诣阙进纳请量其文武才能不拘资地除一官如卷帙不足据数进纳亦请不次奬酬以劝来者自防昌至天福垂六十年其初李徳裕平上党着武宗伐叛之书其后康承训定徐方有武宁本末之传如此事类记述颇多请下中外臣寮及名儒宿学有于此六十年内撰述得传记及中书银台史馆日厯制勅册书等不限年月多少并许诣阙进纳如年月稍多记録详备请特行简拔不限资序臣与张昭等所撰唐史只叙本纪以纲帝业列传以述功臣十志以书刑政
　　本纪以纲帝业者本纪之法始于春秋以事系日以日系月以月系时以时系年刑政无遗纲条必举须凭长厯以编甲子请下司天台自唐髙祖武徳元年戊寅至天祐元年为甲子转年长厯一道以凭编述本纪列传以述功臣者古者衣冠之家书于图籍中正清议以定品流故有家史家传族谱族图江左百家轩裳缀轨山东四姓簮组盈朝隋唐以来勲书王府故士族子弟多自纪世功贵载简编以光祖考请下文武两班及藩侯郡牧各叙两代官婚名讳行业功勲状一本如有家谱家牒亦仰送官以凭纂修列传
　　十志以书刑政者五礼之书代有沿革至开元刋定方始备仪洎寳应以来典章渐缺其谒欵郊庙册拜王公摄事相仪之文车辂服章之数请下太常礼院自天寳以后至明宗朝以来五礼仪注朝廷行事或异旧章出□増损节文一一备録以凭撰述礼志
　　四县之乐不异前文八佾之容或殊往代隋唐以来乐无中外乃有文舞武舞之制立部坐部之名天宝之初云韶大备天宝之后音律渐衰郊庙殿庭旧章斯缺及咸秦荡覆钟石沦亡龙纪反正之年有司特铸悬乐旋宫之义徒有其文请下太常寺其四县二舞増损始自何朝及诸庙乐章舞名开元十部兴废本末一一按録以凭撰述乐志
　　刑名之制代有轻重隋唐以来疏为律令累朝继有制勅相次増益旧条格律之文未能画一请下大理寺自着律令以来后勅入格条者及防昌以来所断疑狱一一闗报以凭撰述刑法志
　　律厯五行天文灾异史书实録前代具书自唐季乱离简编沦落太史所奏不载册书请下司天台自防昌以来天文变异五行休咎厯法更改更据朝代年月一一条録以凭撰述天文律厯五行等志
　　唐初定官品令三公三师为第一品尚书令仆射为第二品两省御史台寺监长官六尚书为第三品自定令以后官品继升比诸令文前后同异又有兼摄捡校之例资授册拜之文军容或盛于朝仪使务渐侵于省局以此官无定令位以赏功台府之权随时轻重求诸官志前代无闻请下御史台自定令以后文武两班品秩升降及府名使额寺署废官名色更改一一具析以凭撰述职官志
　　唐初守边则有都督总管之号开元命将则有节度按察之名故四塞之内刺史多没于遐荒九牧之中乘遂邀于旄钺山河异制名额实繁请下兵部职方自开元以来山河地里使名军额州县之废置一一条列以凭撰述郡国志
　　唐初以降迄于开元图书大备歴朝纂述卷帙实繁若不统而论之何彰文雅之盛请下秘书省自唐以来古今典籍经史子集元撰人名氏四部大数报馆以凭撰述经籍志
　　右所陈条例如前请下所司从之其月起居郎贾纬奏曰伏以唐高祖至代宗已有纪传徳宗亦存实録武宗至济阴废帝凡六代惟有武宗实録一卷余皆缺畧臣今捜访遗文及耆旧传説编成六十五卷目为唐朝补遗録以备将来史官条述至开运二年六月史馆上新修前朝李氏书纪志列传共二百二十卷并目録一卷都计二十帙赐监修宰臣刘昫修史官张昭逺直馆王伸等缯防银器各有差
　　修国史
　　后唐天成三年十二月史馆奏据左补阙张昭状尝读国书伏见懿祖昭烈皇帝自元和之初献祖文皇帝于太和之际立功王室陈力国朝太祖武皇自咸通后来勤王戮力剪平多难频立大功三换节旄再安京国庄宗皇帝亲平大憝奄有中原倘阙编修遂成湮坠伏请与当馆修撰防序条纲撰太祖庄宗实録者伏见前代史馆归于著作国初分撰五代史方委大臣监修自大厯后来始奏两员修撰当时选任皆取良能一代之书使成于手其后源流失绪波荡不还冒当修撰之名曷褒贬之职及乎编修大典即云别访通才况当馆职在编修合令撰述勅宜依
　　四年七月监修国史赵鳯奏当馆奉勅修懿祖献祖太祖荘宗四帝实録自今年六月一日起手旋具进呈次伏以凡闗纂述务合品题承干御宇之君行事方云实録追尊册号之帝约文只可纪年所修前件史书今欲自荘宗一朝名为实録其太祖以上并自为纪年从之其年十一月史馆上新修懿祖太祖纪年録共二十卷庄宗实録三十卷监修宰臣赵凤修撰张昭逺吕咸休各赐缯防银器等
　　应顺元年闰正月平章事监修国史李愚与修撰判馆事张昭逺等进新修后唐功臣列传三十卷
　　清泰三年二月门下侍郎平章事监修国史姚顗上明宗实録三十卷同修撰官中书舍人张昭逺李祥直馆左拾遗吴承范右拾遗杨昭俭等各颁赍有差
　　汉干祐二年二月勅左諌议大夫史馆修撰贾纬左拾遗直史馆王伸宜令同修高祖实録仍令宰臣苏逢吉监修至其年十月修成实録二十卷上之
　　其年十二月勅宜令监修国史苏逢吉与史馆贾纬并窦俨王伸等修晋朝实録呈进从宰臣窦正固奏请也周广顺元年七月史馆新修晋高祖实録三十卷少帝实録二十卷上之
　　显徳三年十二月勅太祖实録并梁均帝唐清泰二主实録宜差兵部尚书张昭修其同修撰官委张昭定名奏请至四年正月兵部尚书张昭奏奉勅编修太祖实録及唐梁二末主实録今请国子祭酒尹拙太子詹事刘温叟同编修伏縁汉隠帝君临太祖之前其歴试之绩并在汉隠帝朝内请先修隠帝实録又梁末主之上有郢王友珪篡弑居位未有纪録请依宋书刘劭例书为元凶友珪其末主请依古义书曰后梁实録又唐末主之前有应顺帝在位四月出奔亦未编纪请书为前废帝清泰主为后废帝其书并为实録从之
　　五年六月兵部尚书张昭逺等修太祖实録三十卷上之
　　修史官
　　后唐长兴四年正月十一日史馆奏当馆承前修史事例应合编録文书分配在馆修撰直馆官员逐人纪述内修撰一员充判馆事自除修撰外应馆中著述及诸色公事都耑主掌监修宰臣通判前修撰直馆等其间勤恪者著述不闲怠惰者因循度日只借馆中歴以资身事进趋或别除官或因出使便将自己分合撰史籍送付后人后人效尤依前懈堕积叠不了公事为弊滋多须设规程庶无旷败谨具起请如左
　　自判馆修撰以下见充职及此后充馆请以二周年为限据在职馆中文书繁简逐季分配纂修如月未满公事未阙即当馆给与公凭仍旋申中书门下请别商量其职限内遇本官本省署有递迁请不妨其序进即请令依前充职终其月限并请不许未终职限特更除官如职限满有公事未了不许给月请不别与除官及差使并与递迁本官其旷职甚者仍请量事殿罚如据所分配文书修撰外别能采访得无后功臣事实及诸色合编集事着撰得史传堪入国史者请量其课绩别加酬奬如当馆于职限满官员中借令充职者则旋具闻奏乞就加陞陟
　　应此日已前曽充馆职配过文书除丁忧官员则请与均分代修撰其未了别除官者所欠文书不计多少并与令本官修撰速须了毕其今日已前旷堕之过特乞矜容起今后若更将已前未了公事迁延不速修撰了者则别具奏闻仰圣裁右奉勅宜依仍付所司其年七月以著作佐郎尹拙为左拾遗直史馆王慎徽为右拾遗直史馆从监修宰臣李愚奏也故事以本官直馆者皆为畿县尉今谏官直馆自拙等始也
　　史馆襍録
　　后唐同光二年四月史馆奏四库书自广明年后散失伏乞许人进纳仍中书门下降勅条件勅进书官纳到四百卷已下皆成部帙不是重叠及纸墨书写精细已在选门未合格人每一百卷与减一选无选减者注官日优与处分无官者纳书及三百卷特授试衔
　　天成二年八月起居郎赵熙奏今后凡公事及诏书奏对应不到中书者伏乞委内臣一人旋具抄録月终闗送史馆勅宜令枢密院学士月终録送
　　长兴二年三月二十八日史馆奏当馆应诸处及诸闗送到合编録公事外伏准旧例国朝有时政记并起居注并合送馆以备纂修近代以来缺行此事只以每遇入閤兼内殿起居朝臣待制转对公事逐人抄送当馆如是显有颁行逐司闗报到者旋逐件于日厯一一收竪其有直下所司并不行之事当馆无由得知若只凭本官供到所奏本未免简编不备本末难穷者前件待制转对公事等除显有颁行闗送到馆外应有直下所司及不行未行之事伏乞宣付当馆旋依次第编録其时政记起居注并内庭逐日合书日厯亦乞相次施行奉勅朝臣起居入閤奏对公事奏覆后宣付史馆宜依其时政起居注别勅处分
