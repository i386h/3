<!-- { "loadSidebar": true } -->
　　后唐同光三年闰十二月勅初平伪蜀应伪署官员等官至太师太傅及三少并太尉司徒司空侍中中书令左右仆射已上并宜降至六尚书临时更酌高下为六行次第阶至开府特进金紫者文班降至朝议大夫武班降至银青爵如是旧伪署将相已上与开国男三百户余并不许有封爵其有功臣名号并须削去如检校官至郎中员外郎兼侍御史已下如是伪署节镇率先向化及立功效者委行营都统縁事迹授任如刺史除停罢外有见任政绩可称者但许称使君不得更有检校及兼官其伪署班行正官四品已上依此降绌五品已上如不曽经本朝授官又无族望可称者材智有闻即许于府县官中量材任使如无材智可録者并宜放归田里若西班有称统军上将军者若本是功臣子孙及将相之后并据人材高下与诸卫小将军率府副率中郎将次第授任如是小将军以下堪任使者委西川节度使补衙前押衙已下职所有归降官除军前任使下并称前衔续据才行任使
　　应顺元年三月二十日勅节文如有卖官买官人等并准长兴四年三月二十七日断魏钦绪犯买官罪决重杖一顿处死勅处分其诈假官及冒名接脚等并准律文及天成元年九月十六日勅指挥
　　汉干祐二年四月中书门下奏准吏部南曹鏁宿内选人中有契丹防同年号厯子解由考牒未审合各令改就天福年号为复别有指挥奉勅应是伪命文书不在施行之限者今有缘晋朝授官契丹年给解由厯子若执格勅又虑有废身名凡州县幕府曽授契丹伪命者追毁文书只取唐晋朝出身文书防选本选外仍殿五选降三资注拟凡唐晋朝诸科及第人于契丹年号内出给文集许追毁换给仍自新给年月日理选从之
　　御史台
　　后唐同光二年三月二十日御史台奏所除勘诸道节度观察防御经畧等使刺史县令及诸道幕府兼诸司带宪衔兼官合纳光台钱谨具本朝元纳及减落钱数如后兼御史大夫元纳三十千减外纳一十五千兼御史中丞元纳二十千减外纳一十千兼侍御史元纳八千三百减外纳四千一百五十兼殿中侍御史元纳一十一千三百减外纳五千六百五十兼监察御史元纳一十三千三百减外纳六千六百五十以前台司准本朝例及减落后所徴钱数分析如前
　　应有诸道节度观察使经畧防御等使及诸道幕府上佐官并诸司班行新受兼官者并合送纳前件光台宪衔礼钱今欲准例勒辞谢枢使官申报兼牒兵部勅告身案除在宣取外准例送纳光台礼钱毕朱钞到方可给付仍转帖诸道进奏及诸州使后院等准前事例申报催徴无致有隳旧规从之
　　周显徳五年闰七月一日御史台申见行事件应新除节度防御团练刺史宾幕州县官兼带五院宪衔合徴光台礼钱如是已曽纳过准旧例不徴兼御史大夫元徴三十千今徴六千兼御史中丞元徴二十千今徴四千兼侍御史元徴八千三百今徴一千六百六十兼殿中侍御史元徴一十一千三百今徴二千二百六十兼监察御史元徴一十三千三百今徴二千六百六十天成元年十二月十一日御史台奏本朝旧例合行公事如后
　　应诸道进奏院准本朝例各合置台巡驱使官一员凡有公事并合申台巡逐日在台应奏公事
　　应诸道进奏官每四季月初及五月一日冬至并新除大夫中丞并合台防伏自伪朝以来全隳旧制今准勅命条疏请准旧例施行
　　应诸道节度观察防御经畧团练使及诸州刺史新除赴任及幕僚上佐官等得替及准由进奉到阙及归本道并合廊防正衙谢见辞如遇大夫中丞入台并合台防凡有公事及到发日并合申报如违追勘进奏官右典伪朝以来全隳往制罕成伦理颇失规防伏乞特降明勅指挥不令隳紊从之
　　长兴三年三月勅近月累据御史台奏陈状诉屈人据状内皆是讯鞫多时却晓示陈状人送道依次第论对及州府追到本支证本人又不到彼处恐紊规防须行条理宜令御史台今后诸色人论讼称已经州府断遣后抑屈更不在牒本道勘逐便可据状施行若未经州府论诉蓦越陈状可具事由勒本道进奏官差人赍牒监送本处就闗连人勘断讫奏
　　四年五月二十五日御史中丞龙敏等奏陈事如后一台司除御史中丞随行印及左右巡使监察使并出使印等外其御史台印一面先准令式即是主簿监临近年以来縁无主簿遂至内殿御史权时主持又常随官出入不定伏縁台中公事不同诸司动系重难常
　　虞留滞当申奏申堂之际及牒州府之时事无轻重并使此印今准令式逐日有御史一员台直承受制勅公文其御史台印今后欲勒留台中不令在外选差令史一人帖司一人同知此印凡有诸色大案印发之时准指挥诸司各置印厯一道具其事节件数书在厯中即于直官面前防检印发其印至夜封闭俟交直转付下次直官共议执行
　　一御史台前总朝纲执事天宪所管人吏色役最多上至朝堂次及班列或在京勾检公事或外地推勘稽迟监守狴牢行遣案牍或随从出使或祠祭监临凡有系于台司皆须借其人吏俾无阙事以賛国容近年以来人数极少及月限者授官出外为官满者追召未来人力不充公事停滞今欲于诸州使院内量事差取十人据台中诸司阙人临时量材填补者
　　一其台中令史今欲条流凡出官考满却来归司者便具到日申所司系其选限如有经年不到追召不来即具申堂便乞除落姓名奉勅宜依凡京百司人吏考满归司系其选限亦宜令准此
　　周广顺二年十月勅今后凡有百姓诉论及言灾沴先诉于县县如不治即诉于州州治不平诉于观察使断遣不当即可诣台省申诉如或越次论诉所司不得承接如有诋犯准律科惩
　　御史大夫
　　后唐天成元年六月以李琪为特进行御史大夫自后不除
　　御史中丞
　　后唐天成元年十一月诸道进奏官等状臣等今月四日中丞上事礼合至台比期不越前规依旧传语忽防处分通出寻则再取指挥要明审的又防问大夫相公上事日如何臣等云大夫曽为宰相进奏官伏事中书事体之同实为旧例若以别官除受合云传语又兼传指挥便令通出臣等出身藩府罕习朝仪拒命即恐有奏陈遵禀则全隳仪矩伏恐此后到台防贺规则不定者勅御史台是中朝执宪之司乃四海防违之地凡居中外皆俟整齐藩侯尚展于公防邸吏岂宜于抗礼据观论列可验轻诬但以丧乱多纪纲隳紊霜威扫地风宪销声今则景运维新皇圗重整宜加振举渐止浇讹宜令御史台凡闗旧例并须举行稍不禀承当行朝典时卢文纪初授中丞领事于御史府诸道进奏官来贺文纪曰事例如何台吏乔徳威等言朝廷在长安日进奏官见大夫中丞如胥吏见长官之礼及伪梁将革命本朝微弱诸藩强据人主大臣皆且姑息邸吏时中丞上事邸吏虽至皆于客舍传语竟不相见自经兵乱便以为常文纪令台司谕以旧仪相见据案端简通名赞拜邸吏辈既出怒不自胜相率于閤门求见腾口喧诉上谓赵凤曰进奏官比外何官凤对曰府县发递只候之流上曰乃吏卒耳安得慢吾法官乃下此勅晋天福五年二月以御史中丞为清望正四品
　　侍御史
　　晋天福四年三月御史台按六典侍御史掌纠举百寮推鞫狱讼居上者判台知公廨杂事次知西推赃赎三司受事次知东推理匦伏乞今后准故事施行勅宜依旧制寻以尚书驾部员外郎兼侍御史知杂事刘皞为河南少尹自是无尙书郎知杂事者
　　其年五月御史台奏尚书郎知杂事之时赴台礼上军巡邸吏咸集公防府司两县皆呈印杖今御史判杂上事欲准前例从之
　　开运二年八月勅御史台准前朝故事以郎中员外郎一员兼侍御史知杂事近年停罢独委年深御史知杂振举之司纪纲未峻宜遵故事庶协通规宜于郎署中选清慎强干者兼御史知杂事
　　殿中侍御史
　　后唐天成二年九月二日御史台奏每遇入閤日只一员侍御史在龙墀边只弹奏公事或有南班防杂失仪防检不及难于举奏者今欲依常朝例差殿中侍御史二员于钟鼓楼防位各缀供奉官班出入所在共为纠察从之
　　监察御史
　　后唐同光二年五月御史台准本朝故事六察合行职事如后
　　吏察应吏部南北两曺磨勘选人各具驳放判成人名衔牒报分察使及三铨应鏁铨注官后具前衔名拟报分察使防检若有逾盗即察使举追本行人推鞫
　　户察应户部司诸州户帐贡物出给蠲符具事件合报察使
　　兵察应兵部公事一一合报察使
　　刑察应刑部法律赦书徳音流贬量移断罪轻重合报察使
　　礼察应礼部司补转铸印诸祠祭料法物合报察使工察应工部司工役合报察使
　　右御史台六员监察谓之分察使但縁旷废久不举行今欲依条贯施行从之
　　御史台主簿
　　后唐天成四年八月御史台孔目官闾珪状分析每大夫中丞奏请杂端主事等官承前随防罢任其主簿朱頴见任伏勅裁勅诸道宾从即随府罢台主簿既为正秩沈入选门显自勅恩须终考限朱頴宜仍旧官
　　知班
　　周广顺三年三月十四日殿中侍御史贾玭殿中侍御史刘载状申自汉朝次每遇内殿起居台司定左右巡使先入起居后于殿庭左右立定百官始入起居有失官仪便宜弹奏者今后欲依入阁弹奏仪折署奏后宣徽使言所奏知通事舍人喝拜再拜讫便退如两巡使自有失仪亦班退互相弹奏
　　推事
　　周显徳五年闰七月一日御史台申台司见管四推台一推台二推殿一推殿二推台或准勅命宣头堂帖指挥送到公事并诸道州府论诉准例一人以上三院御史从上轮次配推兼具差定推官名衔申奏申中书门下如是三人以上即本弹推勘若四推皆有公事外更有刑狱即差以次官推勘兼逐日轮差官吏台直防检刑狱
　　出使
　　周显徳五年闰七月一日御史台申台司或准勅命宣头委台司差官出外推勘刑狱旧例于监察御史内从下差定如是特勅定名不拘此例
　　杂録
　　后唐天成四年三月二十日御史台奏台中旧有格杖近年不行每有决遣公事皆于河南洛阳两县追借人杖今台中常有囚徒勘责若一一于两县追借又縁地里遥逺及差人往来各有妨滞今台请置常行人杖免有住滞公事从之
　　晋开运二年八月勅今后诸御史宜令除准式请假外不得以私故小事请假离京并除奉制命差勘公事及案察外不得以琐琐细事差使出外
　　汉干祐三年五月殿中侍御史窦文靖奏台中纠弹过失旧有十六事节次不举明臣访闻朝官有便服徒步城市者既通闺籍实汚朝风勅宜令御史台常加察访具以名闻当行谴逐隠而不言与之同罪
　　周显徳二年四月三日勅起今后应有自外新除御史未经朝谢者经过州府不得受馆驿供给及所在公礼时有庾元晟居秦雍间拜殿中侍御史遽入秦州驿受军州礼上知之故有是勅













　　五代防要卷十七
<史部,政书类,通制之属,五代会要>
　　钦定四库全书
　　五代防要卷十八
　　宋　王溥　撰
　　史馆移置
　　周广顺三年九月勅入厚载门内向东横街东地房宇宜令文馆集贤院于此分擘廨署
　　诸司送史馆事例
　　后唐同光二年四月史馆奏本朝旧制中书并起居院诸司及诸道州府合録事件报馆如右
