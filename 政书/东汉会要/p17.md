<!-- { "loadSidebar": true } -->
　　五经诸儒
　　马融字季长初京兆挚恂以儒术教授名重关西融从其游学博通经籍才髙博给为世通儒教养诸生常有千数涿郡卢植北海郑皆其徒也着三传异同説注孝经论语诗易三礼尚书列女传老子淮南子离骚井丹字大春少受业太学通五经善谈论故京师为语曰五经纷纶井大春
　　许慎字叔重少博学经籍时人为之语曰五经无双许叔重慎以五经传説臧否不同于是撰为五经异义传于世
　　蔡字叔陵学通五经门徒常千人其著录者万六千人顺帝诏拜议郎讲论五经异同甚合帝意
　　郑字康成少造太学受业师事京兆第五元先始通京氏易公羊春秋三统厯九章算术又从东郡张恭祖受周官礼记左氏春秋韩诗古文尚书西入关因涿郡卢植事扶风马融初中兴之后范升陈元李育贾逵之徒争论古今后马融荅北地太守刘瓌及荅何休义据通深由是古学遂明
　　卢植字子干少与郑同事马融能古今学好研精而不守章句作尚书章句三礼解诂【并本传】
　　易家
　　前书云田何传易授丁寛丁寛授田王孙王孙授沛人施雠东海孟喜琅邪梁丘贺由是易有施孟梁丘之学又东郡京房受易于梁国焦延夀别为京氏学又有东莱费直传易授琅邪王横为费氏学本以古字号古文易又沛人髙相传易授子康及兰陵母将永为髙氏学施孟梁丘京氏四家皆立博士费髙二家未得立
　　施氏易　刘昆
　　孟氏易　袁安【子京孙彭】　　洼丹　任安　夏恭
　　梁丘易　范升　杨政　张兴
　　京氏易　戴凭　孙期　魏满　郎顗　樊英
　　建武中范升传孟氏易以授杨政而陈元郑众皆传费氏易其后马融亦为其传融授郑作易注荀爽又作易传自是费氏兴而京氏遂衰
　　尚书家
　　前书云济南伏生传尚书授济南张生及千乗欧阳生欧阳生授同郡儿寛寛授欧阳生之子世世相传至曾孙欧阳髙为尚书欧阳氏学张生授夏侯都尉都尉授族子始昌始昌传族子胜为大夏侯氏学胜传从兄子建建别为小夏侯氏学三家皆立博士又鲁人孔安国传古文尚书授都尉朝朝授胶东庸谭为尚书古文学未得立
　　欧阳尚书　欧阳歙　牟长　宋登　尹敏　杨震
　　桓荣　丁鸿　张兴
　　大夏侯尚书　张紃　贾逵　牟融
　　小夏侯尚书　王良
　　古文尚书　周防　孔僖　杨伦　杜林
　　中兴北海牟融习大夏侯尚书东海王良习小夏侯尚书沛国桓荣习欧阳尚书荣世习相传授东京最盛扶风杜林传古文尚书林同郡贾逵为之作训马融作传郑注解由是古文尚书遂显于世
　　诗家
　　前书鲁人申公受诗于浮丘伯为作训诂是为鲁诗齐人辕固生亦传诗是为齐诗燕人韩婴亦传诗是为韩诗三家皆立博士赵人毛苌传诗是为毛诗未得立鲁诗　髙诩　包咸　魏应　陈重
　　齐诗　伏恭　任末　景鸾
　　韩诗　薛汉　召驯　杨仁　赵　李恂
　　毛诗　卫宏
　　中兴后郑众贾逵传毛诗后马融作毛诗传郑作诗笺
　　礼家
　　前书鲁髙堂生汉兴传礼十七篇后瑕丘萧奋以授同郡后苍苍授梁人戴徳及徳兄子圣沛人庆普于是徳为大戴礼圣为小戴礼普为庆氏礼三家皆立博士孔安国所献礼古经五十六篇及周官经六篇前后传其书未有名家中兴已后亦有大小戴博士虽相传不絶然未有显于儒林者建武中曹充习庆氏学传其子褒遂撰汉礼事在褒传
　　大戴礼
　　小戴礼　郑
　　庆氏礼　曹充　曹褒　董钧
　　中兴郑众传周官经后马融作周官传授郑作周官注本习小戴礼后以古经校之取其义长者故为郑氏学又注小戴所传礼记四十九篇通为三礼焉
　　春秋家
　　前书齐胡母子都传公羊春秋授东平嬴公嬴公授东海孟卿孟卿授鲁人眭孟眭孟授东海严彭祖鲁人顔安乐彭祖为春秋严氏学安乐为春秋顔氏学又瑕丘江公传谷梁春秋三家皆立博士梁太傅贾谊为春秋左氏训诂授赵人贯公
　　公羊严氏春秋　丁恭　周泽　钟兴　甄宇　楼望
　　程曾　樊鯈　张霸　张楷
　　公羊顔氏春秋　张　李育　何休
　　谷梁春秋
　　左氏春秋　郑兴　郑众　陈元　贾徽　贾逵
　　服防　頴容　谢该　李封　吴祐
　　建武中郑兴陈元传春秋左氏学时尚书令韩歆上疏欲为左氏立博士范升与歆争之未决陈元上书讼左氏遂以魏郡李封为左氏博士后羣儒蔽固者数廷争之及封卒光武重违众议而因不复补【并儒林传】










　　东汉防要卷十二
<史部,政书类,通制之属,东汉会要>
　　钦定四库全书
　　东汉防要卷十三
　　宋　徐天麟　撰
　　文学下
　　讲论经义
　　建武二年召范升为博士时尚书令韩歆上疏欲为费氏易左氏春秋立博士诏下其议四年正月朝公卿大夫博士见于云台帝曰范博士可前平説升起对曰左氏不祖孔子而出于丘明师徒相传又无其人且非先帝所存无因得立遂与韩歆及中大夫许淑等互相辩难日中乃罢升退而奏曰臣闻主不稽古无以承天臣不述旧无以奉君陛下愍学防缺劳心经蓺情存博闻故异端竞进有司请置京氏易博士羣下执事莫能据正京氏既立费氏怨望左氏春秋复以比类亦希置立京费已行次复髙氏春秋之家又有驺夹如令左氏费氏得置博士髙氏驺夹五经竒异并复求立各有所执乖戾分争从之则失道不从则失人将恐陛下必有厌倦之听孔子曰博学约之弗叛矣夫夫学而不约必叛道矣顔渊曰博我以文约我以礼孔子可谓知教顔渊可谓善学矣老子曰学道日损损犹约也又曰絶学无忧絶末学也今费左二学无有本师而多反异先帝前世有疑于此故京氏虽立輙复见废疑道不可由疑事不可行诗书之作其来已久孔子尚周流游观至于知命自卫反鲁乃正雅颂今陛下草创天下纪纲未定虽设学官无有弟子诗书不讲礼乐不修奏立左费非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不专已天下之事所以异者以不一本也易曰天下之动贞夫一也又曰正其本万事理五经之本自孔子始谨奏左氏之失凡十四事时难者以太史公多引左氏升又上太史公违戾五经谬孔子言及左氏春秋不可录三十一事诏以下博士【范升传】时诏公卿大防羣臣皆就席戴凭独立光武问其意凭对曰博士説经不如臣而坐居臣上是以不得就席帝即召上殿令与诸儒难説凭多所解释帝善之正旦朝贺百僚毕防帝令羣臣能説经者更相诘难义有不通輙夺其席凭遂重坐五十余席故京师为之语曰讲经不穷戴侍中【戴凭传】
　　时议欲立左氏传博士范升奏以为左氏浅末不宜立陈元闻之乃诣阙上疏曰陛下拨乱反正文武并用深愍经蓺谬杂真伪错乱每临朝日輙延羣臣讲论圣道知丘明至贤亲受孔子而公羊谷梁传闻于后世故诏立左氏博谘可否示不专已尽之羣下今论者沈溺所习翫守旧文固执虚言传受之辞以非亲见实事之道左氏孤学少与遂为异家之所覆冐夫至音不合众听故伯牙絶弦至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩防辞以年数小差掇为巨谬遗脱纎防指为大尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏诏太子受公羊不得受谷梁孝宣帝在人间时闻卫太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移目师旷不为新声易耳方今干戈少弭戎事略戢留思圣蓺眷顾儒雅采孔子拜下之义卒渊圣独见之防分明白黒建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也书奏下其议范升复与元相辩难凡十余上帝卒立左氏学太常选博士四人元为第一帝以元新忿争乃用其次司从事李封于是诸儒以左氏之立论议讙哗自公卿以下数廷争之会封病卒左氏复废【陈元传】
　　肃宗立隆意儒术特好古文尚书左氏传建初元年诏贾逵入讲北宫白虎观南宫云台帝善逵説使发出左氏大义长于二传者逵于是具条奏之曰臣谨擿出左氏三十事尤着明者斯皆君臣之正义父子之纲纪其余同公羊者什有七八或文简小异无害大体至如祭仲纪季伍子胥叔术之属左氏义深于君父公羊多任于权变其相殊絶固以甚逺而寃抑积久莫肯分明臣以永平中上言左氏与图防合者先帝不遗刍荛省纳臣言冩其传诂藏之秘书建平中侍中刘歆欲立左氏不先暴论大义而轻移太常恃其义长诋挫诸儒诸儒内懐不服相与排之孝哀皇帝重逆众心故出歆为河内太守从是攻撃左氏遂为重雠至光武皇帝奋独见之明兴立左氏谷梁会二家先师不晓图防故令中道而废凡所以存先王之道者要在安上理民也今左氏崇君父卑臣子强干弱枝劝善戒恶至明至切至直至顺且三代异物损益随时故先帝博观异家各有所采易有施孟复立梁丘尚书欧阳复有大小夏侯今三传之异亦犹是也又五经家皆无以证图防明刘氏为尧后者而左氏独有明文五经家皆言颛顼代黄帝而尧不得为火徳左氏以为少昊代黄帝即图防所谓帝宣也如令尧不得为火则汉不得为赤其所发明补益实多陛下通天然之明建大圣之本改元正厯垂万世则是以麟鳯百数嘉瑞杂遝犹朝夕恪勤游情六蓺研机综防靡不审覈若复留意废学以广圣见庶几无所遗失矣书奏帝嘉之【贾逵传】
　　建初四年十一月壬戌诏曰盖三代导人教学为本汉承暴秦褒显儒术建立五经为置博士其后学者精进虽曰承师亦别名家孝宣皇帝以去圣久逺学不厌博故遂立大小夏侯尚书后又立京氏易至建武中复置顔氏严氏春秋大小戴礼博士此皆所以扶进防学尊广道蓺也中元元年诏书五经章句烦多议欲减省至永平元年长水校尉樊鯈奏言先帝大业当以时施行欲使诸儒共正经义令学者得以自助孔子曰学之不讲是吾忧也又曰博学而笃志切问而近思仁在其中矣于戏其勉之哉于是下太常将大夫博士议郎郎官及诸生诸儒会白虎观讲议五经同异使五官中郎将魏应承制问侍中淳于恭奏上帝亲称制临决如孝宣甘露石渠故事作白虎议奏广平王羡及名儒丁鸿楼望成封桓郁班固贾逵皆与焉鸿以才髙论难最明诸儒称善帝数嗟美焉时人叹曰殿中无双丁孝公【本纪及丁鸿传】
