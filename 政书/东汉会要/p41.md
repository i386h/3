<!-- { "loadSidebar": true } -->
　　顺帝建康元年垦田六百八十九万六千二百七十一顷五十六亩一百九十四步
　　冲帝永嘉元年垦田六百九十五万七千六百七十六顷二十亩百单八步
　　质帝本初元年垦田六百九十三万一百二十三顷三十八亩【并郡国志注】
　　租税
　　建武六年十二月诏曰顷者师旅未解用度不足故行什一之税今军士屯田粮储差积其令郡国収见田租三十税一如旧制【纪】
　　肃宗时谷贵县官经用不足朝廷忧之尚书张林上言谷所以贵由钱贱故也可尽封钱一取布帛为租以通天下之用扵是诏诸尚书通议朱晖奏据林言不可施行事遂寝后陈事者复重述林前议以为扵国诚便帝然之有诏施行晖复独奏曰王制天子不言有无诸侯不言多少令布帛为租则吏多奸诚非明王所当宜行帝卒以林等言为然【朱晖传】
　　安帝元初元年诏除三辅三嵗田租更赋口筭
　　桓帝延熹八年初令郡国有田者亩税敛钱【亩十钱也】灵帝中平二年税天下田亩十钱【并纪】
　　帝欲铸铜人而国用不足乃诏徴民田亩敛十钱陆康上疏曰哀公增赋而孔子非之岂有聚夺民物以营无用之铜人捐舍圣戒自蹈亡国之法哉【传】
　　筭赋
　　汉法常以八月筭人【见皇后纪按西都之制民年十五至五十六出赋钱人百二十为一筭髙祖四年八月初为筭赋故两汉率用八月筭人也】
　　明帝永平九年徙朔方复口筭【纪下同】
　　章帝元和元年人无田徙他界者除筭三年
　　二年正月诏曰令云人有产子者复勿筭三嵗今诸懐者赐胎养谷人三斛复其夫勿筭一嵗着以为令安帝永初四年除三年过更口筭
　　元初元年诏除三辅更赋口筭
　　桓帝永夀元年复泰山琅邪更筭
　　口赋
　　汉仪注民年七嵗至十四出口赋钱人二十三二十钱以供天子其三钱武帝加口钱以补车骑马【光武纪注】建武二十二年地震压死者其口赋逋税勿収【纪下同】安帝元初六年防嵗大疫除田租口赋
　　建光元年郡国被灾甚者勿収口赋
　　顺帝永建元年勿収汉阳田租口赋
　　阳嘉元年勿収更租口赋
　　永和三年金城陇西地震被害尤甚者勿収口赋
　　更赋
　　更有三品有卒更有践更有过更古者正卒无常人皆当迭为之有一月一更是为卒更贫者欲得顾更钱次直者出钱顾之月一千是谓践更也天下人皆当戍邉三日亦名为更律所谓繇戍也虽丞相子亦在戍邉之调不可人人自行三日戌又行者当自戌三日不可徃即还因便住一嵗一更诸不行者出钱三百入官官以给戍者是为过更也【明帝纪注】
　　明帝即位九月发天水三千人讨叛羌复是嵗更赋【纪】永平五年复元氏田租更赋六嵗【纪下同】
　　和帝永元六年流民就贱还归者复一嵗田租更赋十四年诏复象林县更赋田租二嵗
　　安帝永初四年除三年过更口筭
　　元初元年诏除三辅更赋口筭
　　顺帝永建五年郡国贫人被灾者勿収责今年过更
　　阳嘉元年勿収冀州更租口赋
　　永和四年除太原民更赋
　　桓帝永平五年复元氏田租更赋
　　调度
　　大司农邉郡诸官请调度者皆为报给损多益寡取相给足【百官志】
　　明帝即位赦陇西勿収今年租调
　　桓帝延熹九年诏嵗比不登其令大司农今嵗调度追求及前年所调未毕者勿収【并纪】
　　财用
　　大司农掌诸钱谷金帛诸货币四时上月旦见钱谷簿其逋未毕各具别之邉郡诸官请调度者皆为报给损多益寡取相给足部丞一人主帑藏太仓令一人主受郡国传漕谷【百官志】
　　建武六年诏曰顷者师旅未解用度不足故行什一之税今军士屯田粮储差积其令郡国収见田租三十税一如旧制【纪】
　　肃宗时谷贵县官经用不足朝廷忧之尚书张林上言谷所以贵由钱贱故也可尽封钱一取布帛为租以通天下之用又盐食之急者虽贵人不得不须官可自鬻又宜因交趾益州上计吏徃来市珍寳収采利武帝时所谓均输者也扵是诏诸尚书通议朱晖奏据林言不可施行事遂寝后陈事者复重述林前议以为扵国诚便帝然之有诏施行晖复独奏曰王制天子不言有无诸侯不言多少食禄之家不与百姓争利今均输之法与贾贩无异盐利归官则人穷怨布帛为租则吏多奸盗诚非明主所当宜行帝卒以林等言为然【朱晖传】旧大官汤官经用嵗且二万万窦太后诏杀省珍费自是裁数千万【纪】
　　汉故事供给南单于费直嵗一亿九十余万西域嵗七千四百八十万
　　桓帝时段颎言永初中诸羌反叛十有四年用二百四十亿永和之末复经七年用八十余亿今若以骑五千步万人车三千两二冬二夏无虑用费五十四亿【传】灵帝光和元年初开西邸卖官自关内侯虎贲羽林入钱各有差私令左右卖公卿公千万卿五百万【纪】中平二年中常侍张让赵忠说帝敛天下田畮十钱以修宫室又令西园驺分道督趣恐动州郡多受赇赂刺史二千石及茂才孝亷迁除皆责助军修宫钱大郡至二三千万余各有差当之官者皆先至西园谐价然后得去其守清者乞不之官皆迫遣之时钜鹿太守司马直新除以有清名减责三百万直被诏怅然曰为民父母而反割剥百姓以称时求吾不忍也辞疾不听行至孟津上书极諌当世之失即吞药自杀书奏帝为暂絶修宫钱又造万金堂扵西园引司农金钱缯帛仞积其中又还河间买田宅起第观帝本侯家宿贫毎叹桓帝不能作家居故聚为私藏复藏寄小黄门常侍钱各数千万【张让传】
　　时帝多蓄私藏収天下之珍毎郡国贡献先输中府名为导行费【中府内府也导引也贡献外别有所入以为所献为之导引也】吕强上疏諌曰天下之财莫不生之隂阳归之陛下岂有公私而令尚方敛诸郡之寳中御府积天下之缯西园引司农之藏中廏聚太仆之马而所输之府輙有导行之财调广民困费多献少奸吏因其利百姓受其敝书奏不省【吕强传】
　　灵帝欲铸铜人而国用不足乃诏征民田亩敛十钱而比水旱伤稼百姓贫苦陆康上疏諌曰夫什一而税周谓之彻彻者通也言其法度可通万世而行也故鲁宣税亩而蝝灾自生哀公增赋而孔子非之岂有聚民物以营无用之铜人捐舍圣戒自蹈亡国之法哉宜留神省察改敝从善以塞兆民怨恨之望书奏内幸因此譛康援引亡国以譬圣明大不敬【陆康传】
　　钱币
　　初王莽乱后货币杂用布帛金粟建武初马援在陇西上书言宜如旧铸五铢钱事下三府三府奏以为未可许事遂寝及援还从公府求得前奏难十余条乃随牒解释更具表言帝从之【马援传】
　　建武十六年始行五铢钱天下赖其便【马援传】
　　建武时长安铸钱多奸第五伦为督铸钱掾领长安市伦平铨衡正斗斛市无阿枉百姓悦服【传】
　　桓帝时有上书言人以货轻钱薄故致贫困宜改铸大钱事下四府羣僚及太学能言之士刘陶上议曰当今之忧不在扵货在乎民饥窃见比年已来良苗尽扵蝗螟之口机轴空扵公私之求所急朝夕之餐所患靡盬之事岂谓钱货之厚薄铢两之轻重哉盖民可百年无货不可一朝有饥议者不达农殖之本多言铸冶之便或欲因縁行诈以贾国利国利将尽取者争竞造铸之端扵是乎生盖万人铸之一人夺之犹不能给况今一人铸之则万人夺之乎虽以隂阳为炭万物为铜役不食之民使不饥之士犹不能足无厌之求也夫欲民殷财阜要在止役禁夺则百姓不劳而足陛下愍海内之忧戚伤天下之艰难欲铸钱齐货以救其弊此犹养鱼沸鼎之中栖鸟烈火之上水木本鱼鸟之所生也用之不时必至燋烂愿陛下寛锲薄之禁后冶铸之议聴民庶之謡吟问路叟之所忧瞰三光之文耀视山河之分流天下之心国家大事粲然皆见无有遗惑者矣当今地广而不得耕民庶而无所食羣小竞起进秉国之位鹰扬天下鸟钞求饱吞饥及骨并噬无厌诚恐卒有役夫穷匠投斤攘臂登髙逺呼使愁怨之民响应云合八方分崩中夏鱼溃虽方尺之钱何能有救其危帝竟不铸钱【刘陶传】
　　灵帝中平三年铸四出文钱钱皆四道识者窃言侈虐己甚形象兆见此钱成必四道而去及京师乱钱果流布四海【宦者传】
　　献帝初平元年董卓壊五铢钱更铸小钱悉取洛阳及长安铜人钟虡飞亷铜马之属以充铸焉故货贱物贵谷石数万又钱无轮理文章不便人用【董卓传】
　　盐鐡
　　郡有盐官鐡官者随事广狭置令长及丞本注曰凡郡县出盐多者置盐官主盐税出鐡多者置鐡官主鼓铸【百官志】
　　肃宗建初中议复盐鐡官郑众諌以为不可诏数切责至被奏劾众执之不移帝不从【传】
　　元和三年帝幸安邑观盐池【纪】
　　时谷贵县官经用不足朝廷忧之尚书张林上言盐食之急者虽贵人不得不须官可自鬻扵是诏诸尚书通议朱晖奏据林言不可施行事遂寝后陈事者复重述林前议以为扵国诚便帝然之有诏施行晖复独奏曰盐利归官则人穷怨诚非明主所当宜行帝卒以林等言为然【朱晖传】
　　和帝即位诏曰昔孝武皇帝致诛呉越故权収盐鐡之利以奉师旅之费自中兴以来匈奴未賔永平末年复修征伐先帝即位务休力役然犹深思逺虑安不忘危探观旧典复収盐鐡欲以防备不虞宁安邉境而吏多不良动失其便以违上意先帝恨之故遗戒郡国罢盐鐡之禁纵民煮铸入税县官如故事其申勅刺史二千石奉顺圣防勉徳化布告天下使明知朕意【纪】永元十五年复置涿郡故盐鐡官【纪】
　　禁沽酒
　　和帝永元十六年二月己未诏兖豫徐冀四州比年雨多伤稼禁沽酒【纪下同】
　　顺帝汉安二年十月丙午禁沽酒
　　桓帝永兴二年诏曰朝政失中云汉作旱蝗虫滋蔓饥馑荐臻趣不糜烂则为国寳其禁郡国不得卖酒祠祀裁足
　　罢贡献
　　建武十三年正月戊子诏曰徃年已勅郡国异味不得有所献御今犹未止非徒有豫养导择之劳至乃烦扰道上疲费过所其令官勿复受明勅下以逺方口实所以荐宗庙自如旧制【纪】
　　异国有献名马者日行千里又进寳剑价兼百金诏以马驾鼓车剑赐骑士【循吏序】
　　野王嵗献甘醪膏饧毎輙扰人吏以为市樊鯈临终奏乞罢之明帝从之【本传】
　　章帝建初二年诏齐相省冰纨方空縠吹纶絮【旧齐有三服官今省】
　　旧南海献龙眼荔枝十里一置五里一候奔腾阻险死者继路时临武长汝南唐羌县接南海乃上书陈状和帝诏曰逺国珍羞本以荐奉宗庙茍有伤害岂爱民之本其勅大官勿复受献由是遂省焉
　　安帝永初五年二月丁夘诏省减郡国贡献大官口食【并纪】
　　顺帝永建四年五月壬辰诏曰海内颇有灾异朝廷修政大官减膳珍玩不御而桂阳太守文砻不惟竭忠宣畅本朝而逺献大珠以求幸媚今封以还之【本纪袁纪作汉阳都尉】



　　东汉防要卷三十一
<史部,政书类,通制之属,东汉会要>
　　钦定四库全书
　　东汉防要卷三十二
　　宋　徐天麟　撰
　　兵上
　　光武中兴
