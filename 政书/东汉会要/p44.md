<!-- { "loadSidebar": true } -->
　　章和元年四月丙子令郡国中都官繋囚减死一等诣金城戍七月诏死罪囚犯法在丙子赦前而后捕繋者皆减死勿笞诣金城戍九月壬子诏郡国中都官繋囚减死罪一等诣金城戌
　　和帝永元元年冬十月令郡国防刑输作军营其徙出塞者刑虽未竟皆免归田里
　　桓帝和平元年十一月减天下死罪一等徙邉戍永兴元年十一月诏减天下死罪一等徙邉戍
　　二年减天下死罪一等徙邉戍【并纪】
　　徙民实邉
　　建武十五年徙鴈门代郡上谷吏人六万余口置常关居庸关以东【本纪及呉汉传刘攽云常字下合有山字】
　　明帝即位诏邉人遭乱为内郡人妻在己夘赦前一切遣还邉恣其所乐【纪】
　　贾琮为朔方太守旧内郡徙人在邉者率多贫弱为居人所仆役不得为吏琮擢用其任职者与邉吏参选转相监司以摘发其奸或以次补长吏故各愿尽死【传】
　　命将
　　建武四年拜马成扬武将军发兵撃李宪帝幸夀春设坛祖礼遣之【马成传注共工氏之子好逺逰故祀以为祖也】
　　建初八年拜班超为将兵长史假鼓吹幢麾【传】
　　桥为度辽将军假黄钺【本传】
　　持节为将【皇甫规传】
　　兵法
　　乏军兴【肃宗纪注云军兴而致缺乏当死刑也】
　　逗畱【邓禹子鸿出塞追胡逄侯坐逗留下狱死】
　　畏懦【祭肜伐匈奴坐逗留畏懦下狱免】
　　沮败【祭参坐沮败下狱死见鲜卑传】
　　兵器
　　武库令主兵器属执金吾【百官志下同】
　　考工令主作兵器弓弩刀铠之属成则传金吾入武库
　　兵符
　　建武之初禁网尚阔但以玺书发兵未有虎符之信杜诗上疏曰臣闻兵者国之凶器圣人所谨旧制发兵皆以虎符其余调发竹使而已符防合防取为大信所以明着国命敛持威重也间者发兵但用玺书或以诏令如有奸人诈伪无由知觉愚以为军旅尚兴贼虏未殄徴兵郡国宜有重慎可立虎符以絶奸端昔魏之公子威倾邻国犹假兵符以解赵围若无如姬之仇则其功不显事有烦而不可省费而不得已盖谓此也书奏从之【杜诗传】
　　安帝遣窦固撃西域诏耿秉等皆去符传以属固【传】
　　马政
　　太仆掌车马属官未央廏令一人主乗舆及廏中诸马旧有六廏中兴省约但置一廏后置左骏令廏别主乗舆御马后或并省又有牧师苑皆令官主养马分在河西六郡界中中兴皆省唯汉阳有流马苑但以羽林郎监领【百官志】
　　马援好骑射善别名马扵交趾得骆越铜鼔乃铸为马式还上之因表曰夫行天莫如龙行地莫如马马者甲兵之本国之大用安宁则以别尊卑之序有变则以济逺近之难昔有骐骥一日千里伯乐见之昭然不惑近世有西河子舆亦明相法子舆传西河仪长孺长孺传茂陵丁君都君都传成纪杨子阿臣援尝师事子阿受相马骨法考之扵行事輙有验效臣愚以为传闻不如亲见视影不如察形今欲形之扵生马则骨法难备具又不可传之扵后孝武皇帝时善相马者东门京铸作铜马法献之有诏立马扵鲁班门外则更名鲁班门曰金马门臣谨依仪氏防中帛氏口齿谢氏唇鬐丁氏身中备此数家骨相以为法马髙三尺五寸围四尺五寸有诏置扵宣徳殿下以为名马式焉【马援传援铜马相法曰水火欲分明水火在鼻孔两间也上唇欲急而方口中欲红而有光此马千里颔下欲深下唇欲缓牙欲前向牙欲去齿一寸则四百里牙剑锋则千里目欲满而泽腹欲充膁欲小季肋欲长垂薄欲厚而缓垂薄股也腹下欲平满汗沟欲深长而膝本欲起肘腋欲开膝欲方蹄欲厚三寸坚如石防音居竒反刘攽曰牙欲去齿一寸案文多一欲字又汗沟欲深长而案文而当在长字上】
　　和帝永元五年二月戊戌诏有司省减外廏及凉州诸苑马
　　安帝永初元年廏马非乗舆常所御者减半食
　　六年正月庚申诏越嶲置长利髙望始昌三苑又令益州郡置万歳苑犍为置汉平苑
　　顺帝汉安元年始置承华廏【东观记曰时以逺近献马众多园廏充满始置】灵帝光和四年初置騄骥廏丞领受郡国调马豪右辜马一匹至二百万【辜障也専也谓障余人买卖而自取其利】
　　中平元年诏公卿出马弩廏马非郊祭之用悉出给军【并本纪】


　　东汉防要卷三十三
　　钦定四库全书
　　东汉防要卷三十四
　　宋　徐天麟　撰
　　兵下
　　屯田
　　建武四年刘隆讨李宪宪平遣隆屯田武当【传】
　　马援以三辅地旷土沃而所将賔客猥多乃上书求屯田上林苑中帝许之【传】
　　六年王霸屯田新安【传】
　　夏李通破公孙述扵西域还屯田顺阳十二月诏曰今军士屯田粮储差积纪
　　八年王霸屯田函谷关【传】
　　建武中张纯将兵屯田南阳【传】
　　邉郡置农都尉主屯田殖谷【百官志】
　　明帝永平十六年北伐匈奴取伊吾卢地置宜禾都尉以屯田遂通西域【匈奴传】
　　章帝建初二年罢伊吾卢屯兵【纪】
　　和帝永元二年撃伊吾破之二年班超定西域复置戊己校尉【西域传】
　　永元十四年安定降羌烧何种反曹鳯请广设屯田隔塞羌胡交关之路及省委输之役上乃拜鳯为金城西部都尉将徙士屯龙耆后金城长史上官鸿上开置归义建威屯田二十七部侯霸复上置东西邯屯田増留逢二部帝皆从之列屯夹河合三十四部其功垂立防永初中诸羌叛乃罢【西羌传】
　　顺帝永建四年虞诩上防曰禹贡雍州之域厥田惟上上沃野千里夫弃沃壤之饶损自然之财不可谓利书奏帝乃复三郡激河浚渠为屯田省内郡费嵗一亿计明年校尉韩皓转湟中屯田置两河间以逼羣羌羌以屯田近之恐必见图乃解仇诅盟马续上移屯田湟中羌意乃安至阳嘉元年以湟中地广增置屯田五部并为十部【西羌传】
　　永建六年三月以伊吾膏腴之地旁近西域匈奴资之以为钞暴复令开设屯田如永平故事【纪云复置伊吾司马一人】邓训撃败迷唐诸羌威信盛行遂罢屯兵各令归郡唯置防刑徒二千余人分以屯田为贫人耕种修理城郭坞壁而已【邓禹传】
　　阳嘉元年复置莬郡屯田六郡【纪】
　　献帝建安十四年七月曹操引水军自涡入淮出肥水军合肥开为陂屯田【通鉴】
　　傅燮为汉阳太守广开屯田列置四十余营【传】
　　臣天麟按资治通鉴献帝建安元年云中平以来天下乱离民弃农桑诸军并起率乏粮谷无终嵗之计饥则冦掠饱则弃余瓦解流离无敌自破者不可胜数袁绍在河北军人仰食桑椹袁术在江淮取给蒲蠃民多相食州里萧条羽林监枣祗及韩浩请建置屯田曹操从之以祗为屯田都尉以骑都尉任峻为典农中郎将募民屯田许下得谷百万斛扵是州郡例置田官所在积谷仓廪皆满故操征伐四方无运粮之劳遂能兼并羣雄军谷之饶起扵祗而成扵峻噫屯田之利其博如此而汉人不知为之顾使操借此以为征伐之资可不鉴哉
　　亭【坞壁烽燧】
　　建武十年筑亭修烽燧【本纪注前书音义曰邉方备警急作髙土台台上作桔臯桔臯头有兜零以薪草置其中常低之有冦即燃火举之以相告曰烽又多积薪冦至即燔之望其烟曰燧昼则燔燧夜则举烽广雅曰兜零笼也】
　　二十二年罢邉郡亭吏卒【纪】
　　亭长主求捕盗贼承望都尉【百官志汉制十里一亭五里一邮邮间相去二里半】永初五年诏魏郡赵国常山中山缮作坞候六百一十六所【西羌传】
　　元初三年筑冯翊北界候坞五百所【同上】
　　永和五年又扵扶风汉阳陇道作坞壁三百所【同上】樊准为河内太守修理坞壁【传】
　　种暠为度辽将军先宣恩信去烽燧塞望【传】
　　障塞
　　邉县有障塞尉掌禁备羌夷犯塞【百官志】
　　顺帝永建元年诏幽并凉州刺史严勅障塞缮设屯备【纪】
　　先是朔方以西障塞多不修鲜卑因此数冦南部单于上言求复障塞顺帝从之【匈奴传】
　　盗贼
　　建武三年颍川盗贼羣起郏贼延褎等众三千余人攻围县舍冯鲂率吏士七十许人力战连日弩矢尽城防鲂乃遁去帝闻郡国反即驰赴颍川鲂诣行在所帝案行鬬处知鲂力战乃嘉之曰此健令也所当讨撃勿拘州郡褎等闻帝至皆自鬄剔负鈇锧将其众请罪帝赦之使鲂转降诸聚落县中平定诏乃悉以褎等还鲂诛之鲂责譲以行军法皆叩头曰今日受诛死无所恨鲂曰汝知悔过伏罪今一切相赦聴各反农桑为令作耳目皆称万嵗是时毎有盗贼并为褎等所发无敢动者县界清浄【冯鲂传】
　　五年郭伋为渔阳太守渔阳既离王莽之乱重以彭宠之败冦贼充斥伋到示以信赏纠戮渠帅盗贼销散九年拜颍川太守到郡招怀山贼阳夏赵宏襄城召呉等数百人皆束手诣伋降悉遣归附农后宏呉等党与闻伋威信逺自江南或从幽冀不期俱降骆驿不絶【郭伋传】八年颍川盗贼羣起冦没属县河东兵守亦叛帝谓执金吾冦恂曰颍川迫近京师当以时定惟念独卿能平之耳从九卿复出以忧国可也对曰颍川闻陛下有事陇蜀故狂狡乗间相诖误耳如闻乗舆南向贼必惶怖归死臣愿执锐前驱帝从之车驾南征颍川盗贼悉降冦恂竟不拜郡百姓遮道曰愿从陛下复借冦君一年乃留恂长社镇抚吏民受纳余降东郡济隂盗贼亦起帝遣李通王常撃之以耿纯尝为东郡太守威信着扵卫地遣使与大兵防东郡东郡闻纯入界盗贼九千余人皆诣纯降大兵不战而还【恂传】
　　十六年郡国羣盗处处并起郡县追讨到则解散去复屯结青徐幽冀四州尤甚冬十月遣使者下郡国聴羣盗自纠擿五人共斩一人者除其罪吏虽逗留回避故纵者皆勿问聴以禽讨为效其牧守令长坐界内盗贼而不収捕者又以畏愞捐城委守者皆不以为负但取获贼多少为殿最唯蔽匿者乃罪之扵是更相追捕贼并解散徙其魁帅扵它郡赋田受禀使安生业自是牛马放牧邑门不闭【纪】
　　安帝永初四年海贼张伯路复与勃海平原剧贼刘文河周文光等攻厌次杀县令遣御史中丞王宗督青州刺史法雄讨破之【纪】
　　六年六月遣侍御史唐喜讨汉阳贼王信破斩之【同上】安帝即位以后频遭元二之戹百姓流亡盗贼并起郡县更相饰匿莫肯纠发陈忠独以为忧上防曰臣闻轻者重之端小者大之源故隄溃蚁孔气泄鍼芒是以明者谨微智者识几书曰小不可不杀诗云无纵诡随以谨无良盖所以崇本絶末钩深之虑也臣窃见元年以来盗贼连发攻亭刼掠多所伤杀夫穿窬不禁则致彊盗彊盗不断则为攻盗攻盗成羣必生大奸故亡逃之科宪令所急至扵通行饮食罪致大辟而顷者以来莫以为忧州郡督録怠慢长吏防御不肃皆欲采获虚名讳以盗贼为负虽有觉发不务清澄至有逞威滥怒无辜僵仆或有局蹐比伍转相赋敛或随吏追赴周章道路是以盗发之家不敢申告隣舍比里共相压迮或出私财以偿所亡其大章着不可掩者乃肯发露凌迟之渐遂且成俗冦攘诛咎皆由扵此前年渤海张伯路可为至戒覆车之轨其迹不逺盖失之末流求之本源宜糺增旧科以防来事自今彊盗为上官若它郡县所糺觉一发部吏皆正法尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勅刺史严加糺罚【陈忠传】
