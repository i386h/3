<!-- { "loadSidebar": true } -->
    诸官有员数，而署置过限及不应置而置，（谓非奏授者。）一人杖一百，三人加一等，十人徒二年；
    【疏】议曰：“官有员数”，谓内外百司，杂任以上，在令各有员数。“而署置过限及不应置而置”，谓格、令无员，妄相署置。注云“谓非奏授者”，即是视六品以下及流外杂任等。所司判补一人杖一百，三人加一等，十人徒二年。若是应奏授，诈而不实者，从“诈假”法。如不合置官而故剩奏授者，从“上书诈不实”论。
    後人知而听者，减前人署置一等；规求者为从坐，被徵须者勿论。即军务要速，量事权置者，不用此律。
    【疏】议曰：前人署置过限及不应置而置，後人知其剩员而听任者，减初置人罪一等，谓一人杖九十，四人以上杖一百，七人以上徒一年，十人徒一年半。“规求者为从坐”，谓人自规求而任者，为初置官从坐，合杖九十。“被徵须者”，谓被徵召而补者，勿论。“即军务要速，量事权置者”，谓行军之所，须置权官，不当署置之罪，故云“不用此律”。
    ９２．贡举非其人
    诸贡举非其人及应贡举而不贡举者，一人徒一年，二人加一等，罪止徒三年。（非其人，谓德行乖僻，不如举状者。若试不及第，减二等。率五分得三分及第者，不坐。）
    【疏】议曰：依令：“诸州岁别贡人。”若别敕令举及国子诸馆年常送省者，为举人。皆取方正清循，名行相副。若德行无闻，妄相推荐，或才堪利用，蔽而不举者，一人徒一年，二人加一等，罪止徒三年。注云“非其人，谓德行乖僻，不如举状者”，若使名实乖违，即是不如举状，纵使试得及第，亦退而获罪。如其德行无亏，唯试策不及第，减乖僻者罪二等。“率五分得三分及第者，不坐”，谓试五得三，试十得六之类，所贡官人，皆得免罪。若贡五得二，科三人之罪；贡十得三，科七人之罪。但有一人德行乖僻，不如举状，即以“乖僻”科之。纵有得第者多，并不合共相准折。
    若考校、课试而不以实及选官乖於举状，以故不称职者，减一等。（负殿应附而不附，及不应附而附，致考有升降者，罪亦同。）
    【疏】议曰：“考校”，谓内外文武官寮年终应考校功过者。其“课试”，谓贡举之人艺业伎能，依令课试有数。若其官司考、试不以实及选官乖於所举本状，以故不称职者，谓不习典宪，任以法官；明练经史，授之武职之类：各减“贡举非其人”罪一等。“负殿应附不附”者，依令：“私坐每一斤为一负，公罪二斤为一负，各十负为一殿。”校考之日，负殿皆悉附状，若故违不附；及不应附而附者，谓蒙别敕放免，或经恩降，公私负殿并不在附限，若犯免官以上及赃贿入己，恩前狱成，仍附景迹，除此等罪，并不合附而故附：致使考校有升降者，得罪亦同，谓与考校、课试不实罪同，亦减“贡举非其人”罪一等。
    失者，各减三等。（馀条失者准此。）承言不觉，又减一等；知而听行，与同罪。
    【疏】议曰：“失者，各减三等”，谓意在堪贡，心不涉私，不审德行有亏，得减故罪三等。自“试不及第”以下，“应附不附”以上，失者又各减三等。“馀条失者准此”，谓一部律内，公事错失，本条无失减之文者，并准此减三等。承言不觉，亦从贡举以下，承校试人言，不觉差失，从失减三等上更减一等，故云“又减一等”。知而听行，亦从贡举以下，知非其人，或试不及第，考校、课试知其不实，或选官乖状，“各与同罪”，谓各与初试者同罪。
    ９３．刺史县令私出界
    诸刺史、县令、折冲、果毅，私自出界者，杖一百。（经宿乃坐。）
    【疏】议曰：州、县有境界，折冲府有地团。不因公事，私自出境界者，杖一百。注云“经宿乃坐”，既不云“经日”，即非百刻之限。但是经宿，即合此坐。
    ９４．在官应直不直
    诸在官应直不直，应宿不宿，各笞二十；通昼夜者，笞三十。
    【疏】议曰：依令：“内外官应分番宿直。”若应直不直，应宿不宿，昼夜不相须，各笞二十。通昼夜不直者，笞三十。
    若点不到者，一点笞十。（一日之点，限取二点为坐。）
    【疏】议曰：内外官司应点检者，或数度频点，点即不到者，一点笞十。谓一日之内，点检虽多，止据二点得罪，限笞二十。若全不来，上计日以无故不上科之。
    问曰：二日以上，日别常向曹司，曹司点检，每点不到。若科无故不上，即是日别常来；若以累点科之，罪又重於不上。假有十日之内，日别皆来，每点不到，欲科何罪？
    答曰：八品以下，频点不到，便是已发更犯，合重其事，累点科之。如非流内之人，自须当日决放。初虽累点罪重，点多不至徒刑；计日不上初轻，日多即至徒坐。所以日别上者据点，全不来者计日。以此处断，实允刑名。
    ９５．官人无故不上
    诸官人无故不上及当番不到，（虽无官品，但分番上下，亦同。下条准此。）
    【疏】议曰：官人者，谓内外官人。“无故不上，当番不到”，谓分番之人，应上不到。注云“虽无官品”，谓但在官分番者，得罪亦同官人之法。下条准此者，谓“之官限满不赴”及“官人从驾稽违及从而先还”，虽无官品，亦同官人之法。
    若因暇而违者，一日笞二十，三日加一等；过杖一百，十日加一等，罪止徒一年半。边要之官，加一等。
    【疏】议曰：官人以下、杂任以上，因给暇而故违，并一日笞二十，三日加一等，二十五日合杖一百，三十五日徒一年，四十五日徒一年半。“边要之官”，谓在缘边要重之所，无故不上以下，各加罪一等。
    ９６．之官限满不赴
    诸之官限满不赴者，一日笞十，十日加一等，罪止徒一年。即代到不还，减二等。
    【疏】议曰：依令，之官各有装束程限。限满不赴，一日笞十，十日加一等，罪止徒一年。其替人已到，淹留不还，准不赴任之程，减罪二等。其有田苗者，依令“听待收田讫发遣”。无田苗者，依限须还。
    ９７．官人从驾稽违
    诸官人从驾稽违及从而先还者，笞四十，三日加一等；过杖一百，十日加一等，罪止徒二年。侍臣，加一等。
    【疏】议曰：“官人”，谓百官应从驾者。流外以下应从人，亦同官人之罪。其书吏、书僮之类，差逐官人者，不在此限。其有稽违不到及从而先还者，虽不满日，笞四十，三日加一等；过杖一百，十日加一等，罪止徒二年。“侍臣”，谓中书、门下省五品以上，依令应侍从者，加罪一等。
    ９８．大祀不预申期
    诸大祀不预申期及不颁所司者，杖六十；以故废事者，徒二年。
    【疏】议曰：依令：“大祀，谓天地、宗庙、神州等为大祀。或车驾自行，或三公行事。斋官皆散斋之日，平明集省，受誓诫。二十日以前，所司预申祠部，祠部颁告诸司。”其不预申期及不颁下所司者，杖六十。即虽申及颁下，事不周悉，所坐亦同。以故废祠祀事者，所由官司，徒二年。应连坐者，各依公坐法，节级得罪。
    牲牢、玉帛之属不如法，杖七十；阙数者，杖一百；全阙者，徒一年。（全阙，谓一坐。）
    【疏】议曰：牲，谓牛、羊、豕。牢者，牲之体。玉，谓苍璧祀天，璜琮祭地，五方上帝各依方色。帛，谓币帛。称“之属”者，谓黍、稷以下，不依礼、令之法，一事有违，合杖七十；一事阙少，合杖一百；一坐全阙，合徒一年。其本是中、小祀，虽从大祀受祭，若有少阙，各依中、小祀递减之法。阙坐更多，罪不过此。馀祀阙坐，皆准此。
    即入散斋，不宿正寝者，一宿笞五十；致斋，不宿本司者，一宿杖九十；一宿各加一等。中、小祀递减二等。（凡言祀者，祭、享同。馀条中、小祀准此。）
    【疏】议曰：依令：“大祀，散斋四日，致斋三日。中祀，散斋三日，致斋二日。小祀，散斋二日，致斋一日。散斋之日，斋官昼理事如故，夜宿於家正寝。”不宿正寝者，一宿笞五十，一宿加一等。其无正寝者，於当家之内馀斋房内宿者，亦无罪。皆不得习秽恶之事。故《礼》云：“三日斋，一日用之，犹恐不敬。”致斋者，两宿宿本司，一宿宿祀所。无本司及本司在皇城外者，皆於郊社、太庙宿斋。若不宿者，一宿杖九十，一宿加一等。通上散斋，故云“各加一等”。中、小祀者，谓社稷、日月、星辰、岳镇、海渎、帝社等为中祀，司中、司命、风师、雨师、诸星、山林、川泽之属为小祀。从大祀以下犯者，中祀减大祀二等，小祀减中祀二等，故云“各递减二等”。
    【疏】议曰：依《祠令》：“在天称祀，在地为祭，宗庙名享。”今直举祀为例，故曰“凡言祀者，祭、享同”。“馀条中、小祀准此”，但在中祀有犯，皆减大祀二等；小祀有犯，皆减中祀二等。谓下条“大祀在散斋，吊丧问疾”，贼盗律“盗大祀神御物”之类，本条无中、小祀罪名者，准此递减。
    ９９．大祀在散斋吊丧问疾
    诸大祀在散斋而吊丧、问疾、判署刑杀文书及决罚者，笞五十；奏闻者，杖六十。致斋者，各加一等。
    【疏】议曰：大祀散斋四日，并不得吊丧，亦不得问疾。刑谓定罪，杀谓杀戮罪人，此等文书不得判署，及不得决罚杖、笞。违者，笞五十。若以此刑杀、决罚事奏闻者，杖六十。若在致斋内犯者，各加一等。中、小祀犯者，各递减二等。
    １００．祭祀朝会失昏违仪
    诸祭祀及有事於园陵，若朝会、侍卫，行事失错及违失仪式者，笞四十。（谓言辞喧嚣，坐立怠慢乖众者，乃坐。）
    【疏】议曰：称祭祀者，享亦同；“及有事於园陵”，谓谒陵等事；“若朝会”，谓百官朝参、集会；及侍卫祭祀之事：行事失错及违失仪式者，笞四十。注云“谓言辞讠宣嚣，坐立怠慢”，谓声高讠宣闹，坐立不正，不依仪式，与众乖者，乃坐。
    应集而主司不告，及告而不至者，各笞五十。
    【疏】议曰：“应集”，谓“祭祀”以下及馀事合集之人。而主司不颁告令集，罪在主司；告而不至，独坐不至者。故云“各笞五十”。
    １０１．庙享有丧遣充执事
    诸庙享，知有缌麻以上丧，遣充执事者，笞五十；陪从者，笞三十。主司不知，勿论。有丧不自言者，罪亦如之。其祭天地社稷则不禁。
