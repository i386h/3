<!-- { "loadSidebar": true } -->
    答曰：谋反、大逆，罪极诛夷，污其室宅，除恶务本。罪人既不会赦，缘坐亦不合原，去取之宜，皆随罪人为法。其谋叛已上道及杀一家非死罪三人、支解人，缘坐虽及家口，其恶不同反、逆。又，律文特显反逆缘坐，为与十恶同科，不得请、减及赎，自同五流，除名、配流如法。自馀缘坐流，并得减、赎，不除名。虽云合流，得减、赎者，明即与反、逆缘坐不同。赦书若十恶不原，非反、逆缘坐人仍从恩免，以其身非十恶，又非反、逆之家故也。
    ３３．以赃入罪
    诸以赃入罪，正赃见在者，还官、主；（转易得他物，及生产蕃息，皆为见在。）
    【疏】议曰：在律，“正赃”唯有六色：强盗、窃盗、枉法、不枉法、受所监临及坐赃。自外诸条，皆约此六赃为罪。但以此赃而入罪者，正赃见在未费用者，官物还官，私物还主。转易得他物者，谓本赃是驴，回易得马之类。及生产蕃息者，谓婢产子，马生驹之类。
    问曰：假有盗得他人财物，即将兴易及出举，别有息利，得同蕃息以否？其赃本是人、畜，展转经历数家，或有知情及不知者，如此蕃息，若为处分？
    答曰：律注云：“生产蕃息”，本据应产之类而有蕃息。若是兴生、出举而得利润，皆用後人之功，本无财主之力，既非孳生之物，不同蕃息之限，所得利物，合入後人。其有展转而得，知情者，蕃息物并还前主；不知情者，亦入後人。
    又问：有人知是赃婢，故买自幸，因而生子，合入何人？
    答曰：知是赃婢，本来不合交关，违法故买，意在奸伪。赃婢所产，不合从良，止是生产蕃息，依律随母还主。
    已费用者，死及配流勿徵，（别犯流及身死者，亦同。）
    【疏】议曰：因赃断死及以赃配流，得罪既重，多破家业，赃已费用，矜其流、死，其赃不徵。若未经奏画，会赦免流、死者，徵赃如法。画讫会恩，即同免例。注云“别犯流及身死者”，谓虽不因赃配流，别为他罪流配及虽非身被刑戮，而别有死亡者，本犯之赃费用已尽，亦从免例。
    馀皆徵之。（盗者，倍备。）
    【疏】议曰：除非身死及已配流，其赃见在，并已费用，并在徵限，故曰“馀皆徵之”。“盗者，倍备”，谓盗者以其贪财既重，故令倍备，谓盗一尺，徵二尺之类。
    若计庸、赁为赃者，亦勿徵。
    【疏】议曰：庸，谓私役使所监临及借车马之属，计庸一日为绢三尺，以受所监临财物论。赁，谓碾、邸店、舟船之类，须计赁价为坐。既计庸、赁为赃，其赃元非正物，故虽非会赦，其赃并亦不徵。馀条庸、赁皆准此。
    会赦及降者，盗、诈、枉法犹徵正赃；
    【疏】议曰：谓会赦及降，唯盗、诈、枉法三色，正赃犹徵，各还官、主，盗者免倍赃。故云“犹徵正赃”。谓赦前事发者。若赦後事发，捉获见赃，准《斗讼律》徵之。
    问曰：枉法会赦，正赃犹徵。未知此赃还官、还主？须定明例。
    答曰：彼此俱罪之赃，例并合没，虽复首得原罪，正赃犹徵如法。其赃追没，於法何疑。
    馀赃非见在及收赎之物，限内未送者，并从赦降原。
    【疏】议曰：“馀赃非见在”，赦前已费用尽，若非转易得他物及生产蕃息者，皆非见在之赃。及收赎之物者，谓犯罪徵铜，依令节级各依期限。限内未送，并从赦、降原；过限不送，不在免限。称限内不送，唯据赎铜，馀赃旧无限约，逢赦并皆放免。其犯罪应赎徵铜，送有期限，违限不纳，会赦不原。故云“限内未送者”，唯为赎铜生文，不为馀赃立制。
    问曰：收赎之人，身在外处，虽对面断罪，又牒本贯徵铜，未知以牒到本属为期，即据断日作限？
    答曰：依令：“任官应免课役，皆据蠲符到日为限。”其徵铜之人，虽对面断讫，或有一身被禁，所属在远，虽被释放，无铜可输，符下本属徵收，须据符到徵日为限。若取对面为定，何烦更牒本属。
    ３４．平赃及平功庸
    诸平赃者，皆据犯处当时物价及上绢估。
    【疏】议曰：赃谓罪人所取之赃，皆平其价直，准犯处当时上绢之价。依令：“每月，旬别三等估。”其赃平所犯旬估，定罪取所犯旬上绢之价。假有人蒲州盗盐，州事发，盐已费用，依令“悬平”，即取蒲州中估之盐，准蒲州上绢之价，於州断决之类。纵有卖买贵贱，与估不同，亦依估价为定。
    问曰：赃若见在犯处，可以将赃对平。如其先已费损，悬平若为准定？又有获赃之所，与犯处不同，或远或近，并合送平以否？
    答曰：悬平之赃，依令准中估。其获赃去犯处远者，止合悬平；若运向犯处，准估其物，即须脚价、生产之类，恐加瘦损，非但奸伪斯起，人粮所出无从。同遣悬平，理便中。
    又问：在蕃有犯，断在中华。或边州犯赃，当处无估，平赃定罪，从何取中？
    答曰：外蕃既是殊俗，不可牒彼平估，唯於近蕃州县，准估量用合宜。无估之所而有犯者，於州、府详定作价。
    平功、庸者，计一人一日为绢三尺，牛马驼骡驴车亦同；
    【疏】议曰：计功作庸，应得罪者，计一人一日为绢三尺。牛马驼骡驴车计庸，皆准此三尺，故云“亦同”。
    其船及碾、邸店之类，亦依犯时赁直。
    【疏】议曰：自船以下，或大小不同，或闲要有异，故依当时赁直，不可准常赁为估。邸店者，居物之处为邸，沽卖之所为店。称“之类”者，铺肆、园宅，品目至多，略举宏纲，不可备载，故言“之类”。
    庸、赁虽多，各不得过其本价。
    【疏】议曰：假有借驴一头，乘经百日，计庸得绢七疋二丈，驴估止直五疋，此则庸多，仍依五疋为罪。自馀庸、赁虽多，各准此法。
    ３５．略和诱人赦后故蔽匿
    诸略、和诱人，若和同相卖；
    【疏】议曰：不和为“略”，前已解讫。和诱者，谓彼此和同，共相诱引，或使为良，或使为贱，限外蔽匿，俱入此条，轻重之制，自从本法。若和同相卖者，谓两相和同，共知违法。
    及略、和诱部曲奴婢，若嫁卖之，即知情娶买，
    【疏】议曰：上文皆据良人，此论部曲、客女、奴婢等。“略、和诱”，义并与上同。或得而自留，或转将嫁卖，或乞人，亦同。其知情娶买者，谓从略、和诱以下，不问良贱，共知本情，或娶或买，限外不首，亦为蔽匿。
    及藏逃亡部曲奴婢；
    【疏】议曰：藏匿无日限。谓知是部曲、奴婢逃走，故将藏匿者。
    署置官过限及不应置而置，
    【疏】议曰：在令，置官各有员数。员外剩置，是名“过限”。案职制律：“官有员数，而署置过限及不应置而置。”注云：“谓非奏授者。”在此，虽有奏授，亦同蔽匿。於格、令无员而置，是名“不应置而置”。
    诈假官、假与人官及受假者；
    【疏】议曰：诈假官者，身实无官，假为职任。流内、流外，得罪虽别，诈假之义并同。或自造告身，或雇倩人作，或得他人告身而自行用，但於身不合为官，诈将告身行用，皆是。其假与人官者，谓所司假授人官，或伪奏拟，或假作曹司判补。“及受假者”，谓知假而受之。
    若诈死，私有禁物：（谓非私所应有者及禁书之类。）
    【疏】议曰：诈死者，或本心避罪，或规免赋役，或因犯逃亡而遂诈死之类。私有禁物者，注云“谓非私所应有者”，谓甲弩、矛槊之类。“及禁书”，谓天文、图书、兵书、七曜历等，是名“禁书”。称“之类”者，谓玄象器物等，既不是书，故云“之类”。
    赦书到後百日，见在不首，故蔽匿者，复罪如初。媒、保不坐。
    【疏】议曰：赦书原罪，皆据制书出日，昧爽以前，并从赦免。惟此蔽匿条中，乃云“赦书到後百日”，此据赦书所至之处，别取百日为限。“见在不首，故蔽匿者”，谓人、物及所假官等见在，故蔽匿隐藏而不首出，并复罪如初。“初”者，谓如犯罪之初，赃物应徵及倍，悉从初犯本法。若人有转易在他所，但其人见在不首，皆为故蔽匿。其媒、保不坐者，谓嫁娶有媒，卖买有保，既经赦原，无问百日内外，虽不自首，并皆不坐。
    其限内事发，虽不自首，非蔽匿。（虽限内，但经问不臣者，亦为蔽匿。）
    【疏】议曰：从“略、和诱”以下，“私有禁物”以上，谓赦书到後，事发之所百日内发者，虽不自首，亦非蔽匿。以其限尚未充，故得无罪。
    【疏】议曰：上云“限内事发，虽不自首，非蔽匿”，谓限内事发，经问即臣，为无隐心，乃非蔽匿。其经问不臣，虽在限内，仍同蔽匿之法。
    即有程期者，计赦後日为坐。
    【疏】议曰：程者，依令：“公案，小事五日程，中事十日程，大事二十日程。”及公使，各有行程。如此之类，是为“有程期”者。律有“大集校阅，违期不到”之条，亦有计帐等，在令各有期限。此等赦前有违，经恩不待百日，但赦出後日仍违程期者，即计赦後违日为坐。赦後并须准事给程，以为期限。
    其因犯逃亡，经赦免罪，限外不首者，止坐其亡，不论本罪。（谓赦书到後，百日限外计之。）
    【疏】议曰：谓赦前犯罪，因即逃亡，会赦之後，罪皆原免，赦後百日，仍不自首，止有逃亡之坐，更不论其本罪。又如征防逃亡，会赦免罪，计百日限外，征防仍自未还，须计征防之日，以为逃亡定罪；限内流例若还，即同在家亡法。即军人上番，因犯逃亡，经赦当下，亦同常亡之律。
    【疏】议曰：上论蔽匿，既以百日之外为限，此逃亡之坐，亦以百日限外计之。
    ３６．会赦应改正徵收
    诸会赦，应改正、徵收，经责簿帐而不改正、徵收者，各论如本犯律。（谓以嫡为庶、以庶为嫡、违法养子，私入道、诈复除、避本业，增减年纪、侵隐园田、脱漏户口之类，须改正；监临主守之官，私自借贷及借贷人财物、畜产之类，须徵收。）
    【疏】议曰：前条以百日为限，此据赦後经责簿帐，即须改正、徵收，仍有隐欺，不改从正者，皆如本犯得罪。其应改正、徵收，具如子注。
