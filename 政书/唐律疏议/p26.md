<!-- { "loadSidebar": true } -->
    诸盗耕种公私田者，一亩以下笞三十，五亩加一等；过杖一百，十亩加一等，罪止徒一年半。荒田，减一等。强者，各加一等。苗子归官、主。（下条苗子准此。）
    【疏】议曰：田地不可移徙，所以不同真盗，故云“盗耕种公私田者”。“一亩以下笞三十，五亩加一等”，三十五亩有馀，杖一百。“过杖一百，十亩加一等”，五十五亩有馀，罪止徒一年半。“荒田减一等”，谓在帐籍之内，荒废未耕种者，减熟田罪一等。若强耕者，各加一等：熟田，罪止徒二年；荒田，罪止徒一年半。“苗子各归官、主”，称苗子者，其子及草并徵还官、主。“下条苗子准此”，谓“妄认及盗贸卖”、“侵夺私田”、“盗耕墓地”，如此之类，所有苗子各还官、主。其盗耕人田，有荒有熟，或窃或强，一家之中罪名不等者，并依例“以重法并满轻法”为坐。若盗耕两家以上之田，只从一家而断，并满不加重者，唯从一重科。若亲属相侵得罪，各依服纪，准亲属盗财物法，应减者节级减科。若已上籍，即从下条“盗贸卖”之坐。
    １６６．妄认盗卖公私田
    诸妄认公私田，若盗贸卖者，一亩以下笞五十，五亩加一等；过杖一百，十亩加一等，罪止徒二年。
    【疏】议曰：妄认公私之田，称为己地，若私窃贸易，或盗卖与人者，“一亩以下笞五十，五亩加一等”，二十五亩有馀，杖一百。“过杖一百，十亩加一等”，五十五亩有馀，罪止徒二年。《贼盗律》云：“阑圈之属，须绝离常处；器物之属，须移徙其地。”虽有盗名，立法须为定例。地既不离常处，理与财物有殊，故不计赃为罪，亦无除、免、倍赃之例。妄认者，谓经理已得；若未得者，准妄认奴婢、财物之类未得法科之。盗贸易者，须易讫。盗卖者，须卖了。依令：“田无文牒，辄卖买者，财没不追，苗子及买地之财并入地主。”
    １６７．在官侵夺私田
    诸在官侵夺私田者，一亩以下杖六十，三亩加一等；过杖一百，五亩加一等，罪止徒二年半。园圃，加一等。
    【疏】议曰：律称“在官”，即是居官挟势。侵夺百姓私田者，“一亩以下杖六十，三亩加一等”，十二亩有馀，杖一百。“过杖一百，五亩加一等”，三十二亩有馀，罪止徒二年半。“园圃”，谓莳果实、种菜蔬之所而有篱院者，以其沃脊不类，故加一等。若侵夺地及园圃，罪名不等，亦准并满之法。或将职分官田贸易私家之地，科断之法，一准上条“贸易”为罪，若得私家陪贴财物，自依“监主诈欺”。其官人两相侵者，同百姓例。即在官时侵夺、贸易等，去官事发，科罪并准初犯之时。
    １６８．盗耕人墓田
    诸盗耕人墓田，杖一百；伤坟者，徒一年。即盗葬他人田者，笞五十；墓田，加一等。仍令移葬。若不识盗葬者，告里正移埋，不告而移，笞三十。即无处移埋者，听於地主口分内埋之。
    【疏】议曰：墓田广袤，令有制限。盗耕不问多少，即杖一百。伤坟者，谓窀穸之所，聚土为坟，伤者合徒一年。即将尸柩盗葬他人地中者，笞五十；若盗葬他人墓田中者，加一等，合杖六十。如盗葬伤他人坟者，亦同盗耕伤坟之罪。仍各令移葬。若不识盗葬之人，告所部里正移埋，不告而移，虑失尸柩，合笞三十。“即无处移埋者”，谓无闲荒之地可埋，听於地主口分内埋之。
    １６９．不言及妄言旱涝霜
    诸部内有旱涝霜雹虫蝗为害之处，主司应言而不言及妄言者，杖七十。覆检不以实者，与同罪。若致枉有所徵免，赃重者，坐赃论。
    【疏】议曰：旱谓亢阳，涝谓霖霪，霜谓非时降，雹谓损物为灾，虫蝗谓螟螽蝥贼之类。依令：“十分损四以上，免租；损六，免租、调；损七以上，课、役俱免。若桑、麻损尽者，各免调。”其应损免者，皆主司合言。主司，谓里正以上。里正须言於县，县申州，州申省，多者奏闻。其应言而不言及妄言者，所由主司杖七十。其有充使覆检不以实者，与同罪，亦合杖七十。若不以实言上，妄有增减，致枉有所徵免者，谓应损而徵，不应损而免，计所枉徵免，赃罪重於杖七十者，坐赃论，罪止徒三年。既是以赃致罪，皆合累倍而断。
    问曰：有应得损免，不与损免，以枉徵之物，或将入己，或用入官，各合何罪？
    答曰：应得损、免而妄徵，亦准上条“妄脱漏增减”之罪：入官者，坐赃论；入私者，以枉法论，至死者加役流。
    １７０．部内田畴荒芜
    诸部内田畴荒芜者，以十分论，一分笞三十，一分加一等，罪止徒一年。州县各以长官为首，佐职为从。户主犯者，亦计所荒芜五分论，一分笞三十，一分加一等。
    【疏】议曰：“部内”，谓州县及里正所管田。称“畴”者，言田之畴类，或云：“畴，地畔也。”不耕谓之荒，不锄谓之芜。若部内总计，准口受田，十分之中，一分荒芜者，笞三十。假若管田百顷，十顷荒芜，笞三十。“一分加一等”，谓十顷加一等，九十顷荒芜者，罪止徒一年。“州县各以长官为首，佐职为从”，县以令为首，丞、尉为从；州即刺史为首，长史、司马、司户为从；里正一身得罪。无四等罪名者，止依首从为坐。其检、勾品官为“佐职”。其主典，律无罪名。户主犯者，亦计所荒芜五分论：计户内所受之田，假有受田五十亩，十亩荒芜，户主笞三十，故云“一分笞三十”。“一分加一等”，即二十亩笞四十，三十亩笞五十，四十亩杖六十，五十亩杖七十。其受田多者，各准此法为罪。
    １７１．给授田课农桑违法
    诸里正，依令：“授人田，课农桑。”若应受而不授，应还而不收，应课而不课，如此事类违法者，失一事，笞四十；一事，谓失一事於一人。若於一人失数事及一事失之於数人，皆累为坐。
    【疏】议曰：依《田令》：“户内永业田，每亩课植桑五十根以上，榆、枣各十根以上。土地不宜者，任依乡法。”又条：“应收授之田，每年起十月一日，里正预校勘造簿，县令总集应退应受之人，对共给授。”又条：“授田：先课役，後不课役；先无，後少；先贫，後富。”其里正皆须依令造簿通送及课农桑。若应合受田而不授，应合还公田而不收，应合课田农而不课，应课植桑、枣而不植，如此事类违法者，每一事有失，合笞四十。
    【疏】议曰：一事，谓失一事於一人者，假若於一户之上，不课种桑、枣为一事，合笞四十。“若於一人失数事”，谓於一人之身，应受不授，又不课桑、枣及田畴荒芜；“及一事失之於数人”，谓应还不收之类，在於数人之上：皆累而为坐。
    三事，加一等。县失十事，笞三十；二十事，加一等。州随所管县多少，通计为罪。（州、县各以长官为首，佐职为从。）
    【疏】议曰：假有里正，应课而不课是一事，应受而不授是二事，应还而不收是三事，授田先不课役後课役是四事，先少後无是五事，先富後贫是六事，田畴荒芜是七事，皆累为坐。其应累者，每三事加一等，即失二十二事徒一年。县失者，亦准里正，所失十事笞三十，二十事加一等，一百七十事合徒一年。“州随所管县多少，通计为罪”，谓管二县者，失二十事笞三十，失三百四十事徒一年。其管县多者，通计各准此。
    【疏】议曰：州县以刺史、县令为首，其长官阙者即次官为首，佐职及判户曹之司为从。
    各罪止徒一年，故者各加二等。
    【疏】议曰：“各罪止徒一年”，谓州县长官及里正，各罪止徒一年。故犯者各加二等，即是一事杖六十；县十事笞五十；州管二县者，二十事笞五十，计加亦准此通计为罪，各罪止徒二年。其州止管一县者，各叠县罪一等，若有故、失，罪法不等者，亦依并满之法。假如授田等失七事，合杖六十；又有故犯三事，亦合杖六十，即以故犯三事，并为失十事，科杖七十。其州县应累并者，各准此。
    １７２．应复除不给
    诸应受复除而不给，不应受而给者，徒二年。其小徭役者，笞五十。
    【疏】议曰：依令“人居狭乡，乐迁就宽乡，去本居千里外复三年，五百里外复二年，三百里外复一年”之类，应给复除而所司不给，不应受而所司妄给者，徒二年。“其小徭役”，谓充夫及杂使，准令应免不免，应役不役者，合笞五十。其妄给复除及应给不给，准赃重於徒二年者，依上条“妄脱漏增减以出入课役”，一口徒一年，二口加一等，赃重入己者，以枉法论，至死者加役流；入官者，坐赃论。其不应受复除人而求请主司，妄得复除者，依《名例》“若共监主为犯，虽造意，仍以监主为首”，即是所司为首，得复者为从。若他人为请求，妄得复者，自从“嘱请”法。
    １７３．差科赋役违法
    诸差科赋役违法及不均平，杖六十。
    【疏】议曰：依令：“凡差科，先富强，後贫弱；先多丁，後少丁。”“差科赋役违法及不均平”，谓贫富、强弱、先後、闲要等，差科不均平者，各杖六十。
    若非法而擅赋敛，及以法赋敛而擅加益，赃重入官者，计所擅坐赃论；入私者，以枉法论，至死者加役流。
    【疏】议曰：依《赋役令》：“每丁，租二石；调纟、绢二丈，绵三两，布输二丈五尺，麻三斤；丁役二十日。”此是每年以法赋敛。皆行公文，依数输纳；若临时别差科者，自依临时处分。如有不依此法而擅有所徵敛，或虽依格、令、式而擅加益，入官者，总计赃至六疋，即是重於杖六十，皆从“坐赃”科之。假有擅加益入官绢满一百疋，比敛众人之物，法合倍论，倍为五十疋，坐赃论，罪止徒三年。“入私者，以枉法论”，称“入私”，不必入己，但不入官者，即为入私。官人有禄，枉法一尺杖一百，一疋加一等，十五疋绞；无禄者减一等，二十疋绞。今云“至死者加役流，并不合绞。其间赋敛虽有入官，复有入私者，即是罪名不等，宜依“并满”之法。假有擅赋敛得一百疋，九十疋入官，十疋入私，从入官九十疋倍为四十五疋，合徒二年半，倍入私十疋为五疋，亦徒二年半，不得累徒五年，须以入私十疋并满入官九十疋，为一百疋，倍为五十疋，处徒三年。
    １７４．输课税物违期
    诸部内输课税之物，违期不充者，以十分论，一分笞四十，一分加一等。州、县皆以长官为首，佐职以下节级连坐。
