<!-- { "loadSidebar": true } -->
    【疏】议曰：解虽非理者，谓责情及下考解官者；或虽经当、免，降所不至者，亦是告身应留者：并同见任官法。
    赠官及视品官，与正官同。视六品以下，不在荫亲之例。
    【疏】议曰：赠官者，死而加赠也。令云：“养素丘园，徵聘不赴，子孙得以徵官为荫。”并同正官。“视品官”，依《官品令》：“萨宝府萨宝、ビ正等，皆视流内品。”若以视品官当罪、减、赎，皆与正官同。
    【疏】议曰：视品稍异正官，故不许荫其亲属。其萨宝既视五品，听荫亲属。
    用荫者，存亡同。
    【疏】议曰：应取议、请、减荫亲属者，亲虽死亡，皆同存日，故曰“存亡同”。
    若藉尊长荫而犯所荫尊长，
    【疏】议曰：“尊长”，谓祖父母、父母、伯叔父母、姑、兄姊是也。
    及藉所亲荫而犯所亲祖父母、父母者，并不得为荫。
    【疏】议曰：“所亲”，谓旁亲，非祖父母、父母及子孙，但旁荫己身者，尊长、卑幼皆是。假如藉伯叔母荫而犯伯叔母之祖父母、父母，藉侄荫而犯侄之父母之类，并不得以荫论。文称“犯夫及义绝者，得以子荫”，妇犯夫既得用子荫，明夫犯妇亦取子荫可知。其子孙例别生文，不入“所亲”之限。即取子孙荫者，违犯父、祖教令及供养有阙，亦得以荫赎论。若取父荫而犯祖者，不得为荫。若犯父者，得以祖荫。
    即殴告大功尊长、小功尊属者，亦不得以荫论。
    【疏】议曰：“大功尊长、小功尊属”，“不睦”条中已具释讫。若其殴告，亦不得荫赎。
    其妇人犯夫及义绝者，得以子荫。虽出，亦同。
    【疏】议曰：妇人犯夫，及与夫家义绝，并夫在被出，并得以子荫者，为“母子无绝道”故也。
    其假版官犯流罪以下，听以赎论。
    【疏】议曰：假版授官，不著令、式，事关恩泽，不要耆年，听以赎论，不以假版官当罪。其准律不合赎者，处徒以上，版亦除削。
    １６．无官犯罪
    诸无官犯罪，有官事发，流罪以下以赎论。谓从流外及庶人而任流内者，不以官当、除、免。犯十恶及五流者，不用此律。
    【疏】议曰：无官犯罪，有官事发，流罪以下，皆依赎法。谓从流外及庶人而任流内者，其除名及当、免，在身见无流内告身者，亦同无官例。其於“赎章”内合除、免、官当者，亦听收赎。故云“不以官当、除、免”。若犯十恶、五流，各依本犯除名及配流，不用此条赎法，故云“不用此律”。
    问曰：“无官犯罪，有官事发，流罪以下以赎论。”虽称以赎，如有七品以上官，合减以否？
    答曰：既称“流罪以下以赎论”，据赎条内不得减者，此条亦不合减。自馀杂犯应减者，并从减例。据下文“无荫犯罪，有荫事发，并从官荫之法”，故知得依减之例。
    卑官犯罪，迁官事发；在官犯罪，去官事发；或事发去官：犯公罪流以下各勿论，馀罪论如律。
    【疏】议曰：卑官犯罪，迁官事发者，谓任九品时犯罪，得八品以上事发之类。在官犯罪，去官事发者，谓在任时犯罪，去任後事发。或事发去官者，谓事发勾问未断，便即去职。此等三事，犯公罪流以下，各勿论。迁官者，但改官者即是，非独进品始名迁官。馀罪论如律者，并谓私罪及公坐死罪，皆据律科，虽复迁官去任，并不免罪。
    问曰：依令：“内外官敕令摄他司事者，皆为检校。若比司，即为摄判。”未审此等犯公坐，去官免罪以否？
    答曰：律云“在官犯罪，去官事发；或事发去官：犯公罪流以下各勿论”，但检校、摄判之处，即是监临，若有愆违，罪无减降。其有敕符差遣及比司摄判，摄时既同正职，停摄理是去官，公坐流罪亦从免法。若事关宿卫，情状重者，录奏听敕。其寺丞、县尉之类，本非别司而权判者，不同去官之例。诸司依令当直之官，既非摄判之色，不在去官之限。
    其有官犯罪，无官事发；有荫犯罪，无荫事发；无荫犯罪，有荫事发：并从官荫之法。
    【疏】议曰：“有官犯罪，无官事发”，谓若有九品官犯流罪，合除名，其事未发，又犯徒一年，亦合除名，断一年徒，以九品官当，并除名讫，其流罪後发，以官当流，比徒四年，前已当徒一年，犹有三年徒在，听从官荫之律，徵铜六十斤放免。其官高应得议、请、减，亦准此。“有荫犯罪，无荫事发”，谓父祖有七品官时，子孙犯罪，父祖除名之後事发，亦得依七品子听赎。其父祖或五品以上，当时准荫得议、请、减，父祖除免之後事发，亦依议、请、减法。“无荫犯罪，有荫事发”，谓父祖无官时子孙犯罪，父祖得七品官事发，听赎；若得五品官，子孙听减；得职事三品官，听请；荫更高，听议。此等四事，各得从宽，故云“并从官荫之法”。
    １７．官当
    诸犯私罪，以官当徒者，私罪，谓私自犯及对制诈不以实、受请枉法之类。
    【疏】议曰：“私罪”，谓不缘公事，私自犯者；虽缘公事，意涉阿曲，亦同私罪。对制诈不以实者，对制虽缘公事，方便不吐实情，心挟隐欺，故同私罪。受请枉法之类者，谓受人嘱请，屈法申情，纵不得财，亦为枉法。此例既多，故云“之类”也。
    五品以上，一官当徒二年；九品以上，一官当徒一年。
    【疏】议曰：九品以上官卑，故一官当徒一年。五品以上官贵，故一官当徒二年。
    若犯公罪者，（公罪，谓缘公事致罪而无私、曲者。）各加一年当。
    【疏】议曰：私、曲相须。公事与夺，情无私、曲，虽违法式，是为“公坐”。各加一年当者，五品以上，一官当徒三年；九品以上，一官当徒二年。
    问曰：敕、制施行而违者，有公坐以否？
    答曰：譬如制、敕施行，不晓敕意而违者，为失旨；虽违敕意，情不涉私，亦皆为公坐。
    以官当流者，三流同比徒四年。
    【疏】议曰：品官犯流，不合真配，既须当、赎，所以比徒四年。假有八品、九品官，犯私罪流，皆以四官当之；无四官者，准徒年当、赎。故云“三流同比徒四年”。
    其有二官，（谓职事官、散官、卫官同为一官，勋官为一官。）
    【疏】议曰：谓职事、散官、卫官计阶等者，既相因而得，故同为一官。其勋官，从勋加授，故别为一官。是为“二官”。若用官当徒者，职事每阶各为一官，勋官即正、从各为一官。
    先以高者当，（若去官未叙，亦准此。）
    【疏】议曰：“先以高者当”，谓职事等三官内，取最高者当之。若去官未叙者，谓以理去任及虽不以理去任，告身不追者，亦同。并准上例，先以高者当。
    问曰：律云：“若去官未叙，亦准此。”或有去官未叙之人而有事发，或罪应官当以上，或不至官当，别敕令解，其官当叙法若为处分？
    答曰：若本罪官当以上，别条云“以理去官与见任同”，即依以官当徒之法：用官不尽，一年听叙，降先品一等；若用官尽者，三载听叙，降先品二等。若犯罪未至官当，不追告身，叙法依考解例，期年听叙，不降其品。从见任解者，叙法在《狱官令》。先已去任，本罪不至解官，奉敕解者，依《刑部式》，叙限同考解例。本犯应合官当者，追毁告身。
    次以勋官当。
    【疏】议曰：假有六品职事官，兼带勋官柱国以上，犯私罪流，例减一等，合徒三年。以六品职事当徒一年，次以柱国当徒二年之类。
    问曰：假有人任三品、四品职事，又带六品以下勋官，犯罪应官当者，用三品职事当讫，次以何官当？
    答曰：律云“先以高者当”，即是职事、散官、卫官中，取最高品当讫。“次以勋官当”，即须用六品勋官当罪，不得复用四品职事当之。
    行、守者，各以本品当，仍各解见任。
    【疏】议曰：假有从五品，下行正六品，犯徒二年半私罪，例减一等，犹徒二年，以本阶从五品官当徒二年，仍解六品见任。其有六品散官，守五品职事，亦犯私罪徒二年半者，亦用本品官当徒一年，馀徒收赎，解五品职事之类。
    问曰：先有正六品上散官，上守职事五品；或有从五品官，下行正六品上，犯徒当罪，若为追毁告身？
    答曰：律云：“行、守者，各以本品当，仍各解见任。”其正六品上散官守五品者，五品所守，别无告身，既用六品官当，即与守官俱夺。若五品行六品者，以五品当罪，直解六品职事，其应当罪告身同阶者，悉合追毁。
    若有馀罪及更犯者，听以历任之官当。历任，谓降所不至者。
    【疏】议曰：若有馀罪者，谓二官当罪之外，仍有馀徒；或当罪虽尽而更犯法，未经科断者：听以历任降所不至告身，以次当之。
    其流内官而任流外职，犯罪以流内官当及赎徒年者，各解流外任。
    【疏】议曰：假有勋官任流外职者，犯徒以上罪，以勋官当之；或犯徒用官不尽，而赎一年徒以上者：各解流外任。
    １８．除名
    诸犯十恶、故杀人、反逆缘坐，（本应缘坐，老、疾免者，亦同。）
    【疏】议曰：“十恶”，谓“谋反”以下、“内乱”以上者。“故杀人”，谓不因斗竞而故杀者；谋杀人已杀讫，亦同。馀条称“以谋杀、故杀论”，及云“从谋杀、故杀”等，杀讫者皆准此。其部曲、奴婢者非，案《贼盗律》“杀一家非死罪三人”，注云：“奴婢、部曲非。”其故杀妾，及旧部曲、奴婢经放为良，本条虽罪不至死，亦同故杀之例。反逆缘坐者，谓缘谋反及大逆人得流罪以上者。
    【疏】议曰：谓缘坐之中，有男夫年八十及笃疾，妇人年六十及废疾，虽免缘坐之罪，身有官品者，亦各除名。
    问曰：带官应合缘坐，其身先亡，子孙後犯反、逆，亦合除名以否？
    答曰：缘坐之法，惟据生存。出养入道，尚不缘坐，无宜先死，到遣除名。理务弘通，告身不合追毁。告身虽不合追毁，亦不得以为荫。
    狱成者，虽会赦，犹除名。狱成，谓赃状露验及尚书省断讫未奏者。
