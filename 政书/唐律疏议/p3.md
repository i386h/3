<!-- { "loadSidebar": true } -->
    【疏】议曰：谓能斩将搴旗，摧锋万里，或率众归化，宁济一时，匡救艰难，铭功太常者。
    六曰议贵。（谓职事官三品以上，散官二品以上及爵一品者。）
    【疏】议曰：依令：“有执掌者为职事官，无执掌者为散官。”爵，谓国公以上。
    七曰议勤。（谓有大勤劳。）
    【疏】议曰：谓大将吏恪居官次，夙夜在公，若远使绝域，经涉险难者。
    八曰议宾。（谓承先代之後为国宾者。）
    【疏】议曰：《书》云：“虞宾在位，群后德让。”《诗》曰：“有客有客，亦白其马。”《礼》云：“天子存二代之後，犹尊贤也。”昔武王克商，封夏后氏之後於杞，封殷氏之後於宋，若今周後介公、隋後阝公，并为国宾者。
    ●卷二 名例（１１条）
    ８．八议者（议章）
    诸八议者，犯死罪，皆条所坐及应议之状，先奏请议，议定奏裁；议者，原情议罪，称定刑之律而不正决之。
    【疏】议曰：此名“议章”。八议人犯死罪者，皆条录所犯应死之坐及录亲、故、贤、能、功、勤、宾、贵等应议之状，先奏请议。依令，都堂集议，议定奏裁。
    【疏】议曰：议者，原情议罪者，谓原其本情，议其犯罪。称定刑之律而不正决之者，谓奏状之内，唯云准犯依律合死，不敢正言绞、斩，故云“不正决之”。
    流罪以下，减一等。其犯十恶者，不用此律。
    【疏】议曰：流罪以下，犯状既轻，所司减讫，自依常断。其犯十恶者，死罪不得上请，流罪以下不得减罪，故云“不用此律”。
    ９．官爵五品以上（请章）
    诸皇太子妃大功以上亲、
    【疏】议曰：此名“请章”。皇后荫小功以上亲入议，皇太子妃荫大功以上亲入请者，尊卑降杀也。
    应议者期以上亲及孙、
    【疏】议曰：八议之人，荫及期以上亲及孙，入请。期亲者，谓伯叔父母、姑、兄弟、姊妹、妻、子及兄弟子之类。又《例》云：“称期亲者，曾、高同。”及孙者，谓嫡孙众孙皆是，曾、玄亦同。其子孙之妇，服虽轻而义重，亦同期亲之例。曾、玄之妇者，非。
    若官爵五品以上，犯死罪者，（上请；请，谓条其所犯及应请之状，正其刑名，别奏请。）
    【疏】议曰：官爵五品以上者，谓文武职事四品以下、散官三品以下、勋官及爵二品以下，五品以上。此等之人，犯死罪者，并为上请。
    【疏】议曰：条其所犯者，谓条录请人所犯应死之坐。应请之状者，谓皇太子妃大功以上亲，应议者期以上亲及孙，若官爵五品以上应请之状。正其刑名者，谓录请人所犯，准律合绞、合斩。别奏者，不缘门下，别录奏请，听敕。
    流罪以下，减一等。其犯十恶，反逆缘坐，杀人，监守内奸、盗、略人、受财枉法者，不用此律。
    【疏】议曰：流罪以下，减一等者，减讫各依本法。若犯十恶；反逆缘坐；及杀人者，谓故杀、斗杀、谋杀等杀讫，不问首从；其於监守内奸、盗、略人、受财枉法者：此等请人，死罪不合上请，流罪已下不合减罪，故云“不用此律”。其盗不得财及奸、略人未得，并从减法。
    １０．七品以上之官（减章）
    诸七品以上之官及官爵得请者之祖父母、父母、兄弟、姊妹、妻、子孙，犯流罪已下，各从减一等之例。
    【疏】议曰：此名“减章”。“七品以上”，谓六品、七品文武职事、散官、卫官、勋官等身；“官爵得请者”，谓五品以上官爵，荫及祖父母、父母、兄弟、姊妹、妻、子孙：犯流罪以下，各得减一等。若上章请人得减，此章亦得减；请人不得减，此章亦不得减。故云“各从减一等之例”。
    １１．应议请减（赎章）
    诸应议、请、减及九品以上之官，若官品得减者之祖父母、父母、妻、子孙，犯流罪以下，听赎；
    【疏】议曰：此名“赎章”。应议、请、减者，谓议、请、减三章内人，亦有无官而入议、请、减者，故不云官也；及九品已上官者，谓身有八品、九品之官；“若官品得减者”，谓七品已上之官，荫及祖父母、父母、妻、子孙：犯流罪以下，并听赎。
    若应以官当者，自从官当法。
    【疏】议曰：议、请、减以下人，身有官者，自从官当、除、免，不合留官取荫收赎。
    其加役流、
    【疏】议曰：加役流者，旧是死刑，武德年中改为断趾。国家惟刑是恤，恩弘博爱，以刑者不可复属，死者务欲生之，情轸向隅，恩覃祝网，以贞观六年奉制改为加役流。
    反逆缘坐流、
    【疏】议曰：谓缘坐反、逆得流罪者。其妇人，有官者比徒四年，依官当之法，亦除名；无官者，依留住法，加杖、配役。
    子孙犯过失流、
    【疏】议曰：谓耳目所不及，思虑所不到之类，而杀祖父母、父母者。
    不孝流、
    【疏】议曰：不孝流者，谓闻父母丧，匿不举哀，流；告祖父母、父母者绞，从者流；祝诅祖父母、父母者，流；厌魅求爱媚者，流。
    问曰：居丧嫁娶，合徒三年；或恐喝或强，各合加至流罪。得入不孝流以否？
    答曰：恐喝及强，元非不孝，加至流坐，非是正刑。律贵原情，据理不合。
    及会赦犹流者，
    【疏】议曰：案《贼盗律》云：“造畜蛊毒，虽会赦，并同居家口及教令人亦流三千里。”《断狱律》云：“杀小功尊属、从父兄姊及谋反、大逆者，身虽会赦，犹流二千里。”此等并是会赦犹流。其造畜蛊毒，妇人有官无官，并依下文，配流如法。有官者，仍除名，至配所免居作。
    各不得减赎，除名、配流如法。除名者，免居作。（即本罪不应流配而特配者，虽无官品，亦免居作。）
    【疏】议曰：男夫犯此五流，假有一品已下及取荫者，并不得减赎，除名、配流如法。三流俱役一年，称加役流者役三年。家无兼丁者，依下条加杖、免役，故云“如法”。
    【疏】议曰：犯五流之人，有官爵者，除名，流配，免居作。“即本罪不应流配而特流配者，虽无官品，亦免居作”，谓有人本犯徒以下，及有荫之人本法不合流配，而责情特流配者，虽是无官之人，亦免居作。
    其於期以上尊长及外祖父母、夫、夫之祖父母，犯过失杀伤，应徒；若故殴人至废疾，应流；男夫犯盗谓徒以上。及妇人犯奸者：亦不得减赎。（有官爵者，各从除、免、当、赎法。）
    【疏】议曰：过失杀祖父母、父母，已入五流；若伤，即合徒罪。故云“期以上”。其於期亲尊长及外祖父母、夫、夫之祖父母，犯过失杀及伤，应合徒者；“故殴人至废疾应流”，谓恃荫合赎，故殴人至废疾，准犯应流者；“男夫犯盗徒以上”，谓计盗罪至徒以上，强盗不得财亦同；及妇人犯奸者：并亦不得减赎。言“亦”者，亦如五流不得减赎之义。
    【疏】议曰：谓故殴小功尊属至废疾，及男夫於监守内犯十恶及盗，妇人奸入“内乱”者，并合除名。若男夫犯盗，断徒以上及妇人犯奸者，并合免官。其於期亲以上尊长犯过失杀伤应徒，及故殴凡人至废疾应流，并合官当。犯除名者，爵亦除；本犯免官、免所居官及官当者，留爵收赎。纵有官爵合减，亦不得减。故云“各从除、免、当、赎法”。
    问曰：五流不得减赎。若会降，合减赎以否？
    答曰：五流，除名、配流，会降至徒以下，有荫、应赎之色，更无配役之文，即有听赎者，有不听赎者。止如加役流、反逆缘坐流、不孝流，此三流会降，并听收赎。其子孙犯过失流，虽会降，亦不得赎。何者？文云：“於期以上尊长犯过失杀伤应徒，不得减赎。”此虽会降，犹是过失应徒，故不合赎。其有官者，自准除、免、当、赎之例。本法既不合例减，降後亦不得减科。其会赦犹流者，会降灼然不免。
    １２．妇人有官品邑号
    诸妇人有官品及邑号，犯罪者，各依其品，从议、请、减、赎、当、免之律，不得荫亲属。
    【疏】议曰：妇人有官品者，依令，妃及夫人，郡、县、乡君等是也。邑号者，国、郡、县、乡等名号是也。妇人六品以下无邑号，直有官品，即媵是也。依礼：“凡妇人，从其夫之爵位。”注云：“生礼死事，以夫为尊卑。”故犯罪应议、请、减、赎者，各依其夫品，从议、请、减、赎之法。若犯除、免、官当者，亦准男夫之例。故云“各从议、请、减、赎、当、免之律”。妇人品命既因夫、子而授，故不得荫亲属。
    若不因夫、子，别加邑号者，同封爵之例。
    【疏】议曰：别加邑号者，犯罪一与男子封爵同：除名者，爵亦除；免官以下，并从议、请、减、赎之例，留官收赎。
    １３．五品以上妾
    诸五品以上妾，犯非十恶者，流罪以下，听以赎论。
    【疏】议曰：五品以上之官，是为“通贵”。妾之犯罪，不可配决。若犯非十恶，流罪以下，听用赎论；其赎条内不合赎者，亦不在赎限。若妾自有子孙及取馀亲荫者，假非十恶，听依赎例。
    １４．兼有议请减
    诸一人兼有议、请、减，各应得减者，唯得以一高者减之，不得累减。
    【疏】议曰：假有一人，身是皇后小功亲，合议减；又父有三品之官，合请减；又身有七品官，合例减。此虽三处俱合减罪，唯得以一议亲高者减之，不得累减。
    若从坐减、自首减、故失减、公坐相承减，又以议、请、减之类，得累减。
    【疏】议曰：从坐减者，谓共犯罪，造意者为首，随从者减一等。自首减者，谓犯法，知人欲告而自首者，听减二等。故失减者，谓判官故出人罪，放而还获，减一等；通判之官不知情，以失论，失出减判官之罪五等。又，《断狱律》云：“断罪，应决配之而听收赎，应收赎而决配之，各减故、失一等。”谓故减故一等，失减失一等，是名“故失减”。公坐相承减者，谓同职犯公坐，假由判官断罪失出，法减五等，放而还获，又减一等；通判之官减七等，长官减八等，主典减九等。若有议、请、减之类，各又更减一等，是名“得累减”。
    １５．以理去官
    诸以理去官，与见任同。解虽非理，告身应留者，亦同。
    【疏】议曰：谓不因犯罪而解者，若致仕、得替、省员、废州县之类，应入议、请、减、赎及荫亲属者，并与见任同。
