<!-- { "loadSidebar": true } -->
　　潘潢覆积谷疏内有云凡境内应有圩坝堰坍缺陂塘沟渠壅塞务要趂时修筑坚完疏濬流通倘壊久不修修不完固或因而害民者并为不职从寔按勘施行遇该考满务查水利无壊方许起送有能为民兴利如史起溉邺郑国开渠之利具奏不次擢用该管官员亦照所辖完壊多寡分数定注贤否一体旌别
　　谨案世之有赏罚如门之有枢机赏罚不行如枢机壊矣尚能望其啓闭有时而足以卫防多人耶潘公此疏历历指出如是者当罚如是者当陞诚得枢机之妙者矣
　　元文宗时监察御史萨里布哈张士宏等言朝廷政务赏罚为先功罪既明天下斯定国家近年自特们德尔窃位擅权假刑罚以遂其私纲纪始紊迨至泰定爵赏益滥比以兵兴用人甚急然而赏罚不可不夫功之高下过之轻重皆系天下之公论愿命有司务合公议明示黜陟功罪既明赏罚攸当则朝廷肃清纪纲振举而天下治矣文宗嘉纳之
　　谨案大舜用九官诛四凶徳被天下而功垂不朽后人可不法之以图治欤御史以赏罚为先文宗嘉之孰谓非纪纲振举之朝哉
　　明孝宗治十年二月廵抚鳯阳都御史李蕙奏致仕六安州知州刘鉴前在州四年积预备仓粮余十万石后致仕适连歳荒歉州民赖仓粮存济者甚众请加旌异上曰鉴虽致仕余惠在民其仍进阶奉政大夫以劝为民牧者
　　谨案知州之贤廵按之奏孝宗之赏皆得报功要法可以励继起但其在任之时其竭力图维预备仓粮洁己爱民不闻上台奏请直待余惠及民而始邀天眷其初之蔽贤者非奸佞而何
　　周孔教抚苏时有云大司徒保息万民之政既曰恤民又曰安富大率民不可以势驱而可以义动故民有出粟助赈煮粥活人者上也有富民巨贾趂丰籴谷归里平粜循环行之至熟方持夲而归者次也有借粟借粮借牛于乡人待年丰而取偿者又其次也凡此之民皆属尚义于此权其轻重或请给冠带或特给门匾或给以赏帖后犯杖罪子孙皆可准折皆所以奨之而不负之也此在防典及累朝诏防俱有之有司所当急行者也
　　谨案夫子云道千乗之国敬事而信可见信为治国之夲救荒者饥时頼之以救民事后岂可置之而不问周君序三种救荒之人急宜表彰纲举目张斯为得信赏必罚之道
　　必赏罚总论曰古云有功不赏有罪不诛虽唐虞不能以化天下今多列报功而罚罪不载非谓不职者可以寛其罚盖不待事毕早已逐而去之也此即范仲淹一家哭何如一路哭之意耳昔高澄问政要于杜弼弼曰天下大务莫过于赏罚赏一人使天下之人喜罚一人使天下之人惧二事不失自然尽善时有闻弼之言者大説曰言虽不多于理甚要故明于致治者无不以二端为大务也汉唐之典宋元之事尽列于前彰彰可据至刘鉴之不防即赏者蔽贤者之罪也周孔教之欲奨尚义者励众之道也乃知灾伤之际不有贤良建策斡旋解民倒悬出之汤火孰与活垂毙而生饿殍礼记云圣人南面而治天下报功其二也可见赏罚者致治之大典也而可忽乎哉不特此也城市乡村若有孝弟莭义之人或敦伦或济世者此亦天地之正气人间之仪表安可不一并表扬以彰有徳果能若是是无徃而不以唐虞之化化天下矣国有不治社稷有不安者哉













　　四筹匮乏以防荐饥
　　【汉景帝　　　　　张　敞南北朝齐何敬叔　唐刘晏】
　　【宋范纯仁　　　　苏　轼中书省言　　　　朱　熹】
　　【毛鼎新　　　　　明陈智伯朱　英　　　　　钟化民】
　　汉景帝时上郡以西旱复修卖爵令而裁其价以招民谨案救荒如救焚惟速为佳使价稍高则观望者多后今裁价而招民人必勇徃向前可谓纳粟救荒之善策矣何匮乏之有
　　宣帝地莭三年京兆尹张敞上书国兵在外田事颇废素亡余积虽羗虏已破来春民食必乏穷僻之处买亡所得县官谷度不足以赈之愿令诸有罪非盗受财杀人及犯法不得赦者皆得以差入谷此八郡赎罪务益致谷以预备百姓之急左冯翊萧望之驳议曰今欲令民纳粟赎罪则富者得生贫者独死是贫富异刑而法不一也西邉之役民失作业虽戸赋口敛以赡其困乏古今通义百姓莫以为非以死救生恐未可也
　　谨案无辜之民困之以赋不若令有罪之人赎之以财出其情愿输其当然寛一人而生数十人之身命变通之方莫妙于此况狡猾之民得安其生四方安乐民皆改行从善所谓礼义生于富足此际转移真不费之惠矣可勿行哉
　　南北朝齐何敬叔为长城令有能名在县清亷不受礼遗夏莭至忽牓门受饷数日中得米二千余斛他物称是悉以代贫人输税
　　谨案一人受汚四境得食非智者能之欤然其汚也易释其智也实深君子曰洁己爱人莫敬叔之若矣
　　唐代宗时刘晏掌财赋以为戸口滋多则赋税自广故其理财以爱民为先诸道各置知院官每旬月具州县雨旸丰歉之状白使司丰则贵籴歉则贱粜或以谷易杂货供官用及于丰处卖之知院官始见不稔之端先申至某月须若干蠲免某月须若干救助及期晏不俟州县申请即奏行之应民之急未尝失时不待其困毙流亡饿莩然后赈之也由是民得安其居业戸口蕃息谨案大学一书刘晏能熟读有徳有人一莭行之事而见诸政其后除刘公之外凡理财者或急急于征求恤灾者且迟迟而赈救不知国之与民所系甚重偶有偏灾即为救济务使民有安全之乐而无困阨之忧则诚仁主爱惠子民之至计矣
　　宋范纯仁知襄城襄俗不事蚕织鲜植桑者纯仁因民之有罪而情轻者使植桑于家多寡视罪之轻重按所植荣茂与除罪
　　谨案爱民之人罚之者即所以益之也防一面之恩锡自新之路与蒲鞭示辱醇酒强人同一意耳况疮痍初起尤当以此为法
　　元祐间苏轼守杭尝于城中创置病坊名曰安乐坊以僧主之仍请于朝三年医愈若干人乞赐紫衣度牒一道复买田歳收租米千斛资之轼还朝近臣有以黄白金为餽轼恐却之以拂故人意受之则伤亷乃悉畀于杭用助买田而以书致谢意
　　谨案东坡此举即刘凝之受饷分给之意也人不我拂徳及万民一举而数善备焉嗟夫东坡行之于前以救疾疫今人何不踵行于后使灾民得所养耶
　　孝宗兴隆间中书门下省言河南江西旱伤立赏格以劝积粟之家凡出米赈济系崇尚义风不与进纳同谨案崇尚义风不与进纳同此二语鼓舞天下救荒捐纳之人眞妙语也一种爱民深心沛乎笔底宜榜示四海以为捐纳者劝
　　朱熹奏内有云湖南江西旱伤米价踊贵细民艰食理合委州县官劝谕富室如有赈济饥民之人许从州县保明申朝廷依今来立定格目给降付身补授名目窃恐有司将同常事未即推恩致使失信夲人无以激劝来者欲望圣慈特降睿防依已降指挥将陈夔等特补合得官资庶几有以取信于民将来或有灾伤易为劝谕
　　谨案圣贤之心岂为捐粟者计寔为阻饥者谋若荒而令之捐熟而迟其授适有不足再欲举行其谁我信左传有云君子之言信而有征故怨逺于身也
　　毛鼎新黄岩人授浙西提举茶盐司准遣改常平司准遣其长有欲献羡余四十万者鼎新力争以置社仓【明】陈善曰鼎新此举不启君上之侈心而于民有徳且俾其长免言利干进之咎一举而三善具焉
　　明宣徳末永丰饥乱民严季茂等千余人就缚布政陈智伯谓胁从者众不可概令瘐死倡捐俸为粥赈之奏报决首恶三十余人余皆免时有告富民与贼通者三百余人智悉令诣官自告谕之曰果若人言下吏鞫讯尔尚能保家乎今若能出粟济饥民当贷尔众流涕乞如命得粟万余石所活不可胜计
　　谨案富民遭官一审家资尽入吏胥之手饥民其有济乎陈公使之出粟活人真上智也穷黎被胁而从情有可矜富家向贼求生于理可恕处之悉当非秦镜欤
　　成化间朱英廵抚甘肃寻总督两广在甘肃积军羡三十万在两广四十余万流民复业者十五万家或谓公先后督抚积羡抚民功多矣何不奏闻英言此邉臣常分何足自荐
　　谨案流民复业者十五万家非以积羡济之而能然欤在甘肃在两广莫不以积羡抚民且弗自荐心何纯也较之献于天子而邀荣遇者天壤矣
　　御史钟化民疏内有云积储之法在民莫善于义仓在官莫善于常平中州常行此法矣但官府之迁转不常仓库之废兴不一燃眉则急痛定则忘岂有济乎臣令各州县查将库贮籴夲及堪动官银谷贱则增价以籴谷贵则减价以粜设遇灾荒先发义仓义仓不足方发常平不必求赈在在皆恤赈之方无俟发粟年年有不费之惠也昔神农之教曰有石城十仞汤池百歩帯甲百万无粟不可守也仓廪既寔奚忧盗贼哉【汤音啇汤池者水盛之池也】
　　谨案燃眉则急痛定则防图治之所切戒者莫大于此若饥后而不为之备又何以长享升平世称郅治乎所以村村有储处处有仓则民富而水旱可无急廹之忧
　　筹匮之总论曰年运之荒歉寔无常也而穷民之待哺情孔亟焉偶值无年必多匮乏茍不设法补足社仓不犹生之于东隅而窘之于西榆乎用集其四以偹采择一曰捐职二曰赎罪三曰用羡余四曰假餽纳劝分未尝不妙但恐难言于既输之后耳捐职如景帝之裁酌宋孝宗之谕义深得鼓舞之方朱夫子则又论之详而勉之至是法可勿行乎赎罪张敞所论千古嘉谟免一人之死救千百人之生岂萧望之所能及哉法内行仁范忠宣陈智伯又为之最矣以羡余而偹荒者则有毛鼎新朱英之可鉴将餽纳而救赈者则有何敬叔与苏东坡之可凭皆洁己爱民之君子何皆莫之法也若使理财者能如刘晏筹社仓者能如钟化民尚有燃眉则急痛定则忘之诮乎古昔三年耕必有九年之畜以三十年之通制国用总以筹匮乏于丰年不使民间有灾荒饥馑之苦耳仁哉圣心典制所垂抑何惠民深而忧民之心更如此其恳挚也耶











　　五尚节俭以裕衣食
　　【唐　尧　　　　　齐晏婴汉杜诗　　　　　羊　续】
　　【南北朝孔奂　　　唐高祖诏禇遂良　　　　　宋防准】
　　【厐　籍　　　　　元尚文明太祖诏　　　　海　瑞】
　　陶唐氏帝仁如天智如神就如日望如云金银珠玉不餙锦绣文绮不展奇怪异物不视玩好之器不寳滛佚之乐不聼宫墙室屋不垩色【音恶白土也】衣履不敝尽不更为也
　　谨案人知圣人之俭乎心乎万民不但不以金玉锦绣为贵亦无暇及于此也隋文未尝不俭闭粟吝施不知君民一体之理犹鹪鹩而学鹏飞不能彷佛于万一耳
　　齐相晏婴【字平仲今山东莱州府人】婴以莭俭重齐一裘三十年豚肩不掩豆齐国之士待以举火者七十余家
　　谨案晏婴齐相也萧何汉相也一衣食之俭也如此要亦无恒产之足治矣后世美婴而不美何者婴能俭以及人而何但知为子孙计耳
　　汉杜诗字公君河内汲人也仕郡功曹迁南阳太守性莭俭而政治清平以诛暴立威善于计畧省爱民役造作水排铸为农器用力少见功多百姓便之又修治陂池广拓土田郡内比室殷足时人方于召信臣故南阳为之语曰前有召父后有杜母
　　谨案为政而以母称其惠之及民也可知矣身崇莭俭农务为先以致比屋殷足较于分俸及人者更握其要吾愿爱民之君子皆以杜公为法可也
