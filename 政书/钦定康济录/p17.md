<!-- { "loadSidebar": true } -->
　　明宪宗成化十二年御史原杰奏设行台于郧阳统治新设竹溪郧西等县诏可初祭酒周洪谟怜流民为项忠所逐着流民説有云东晋时庐松滋之民流至荆州乃侨置滋县于荆江之南陕西雍州之民流至襄阳乃侨置南雍州于襄水之侧其后松滋遂隶于荆州南雍遂并于襄阳垂今千载宁谧如故前代安流民甚得其道今若听其近诸县者附籍逺诸县者设州县以抚之置官吏编甲里寛徭役使安生理则流民皆齐民矣何以逐为御史李贤然其説至是流民复集遂援洪谟之説疏上之故命原杰往莅其事事成进杰右都御史谨案实有救民之心何患无安流之法古之致治何尝借才于异代项忠坐不读书未知往事周君深明故典彷佛前人流民借此而生三县赖之而设故诸事不可不以法古为先也
　　安流民总论曰时至饥年以守土牧民官视之则曰流民以天子宰相视之莫非赤子忍令其扶老携幼冐雨冲风吞饥忍饥途栖路宿而流离于道路哉故爱民之君子皆当法前贤之遗事以救之也民之未流者当以毕仲游杜纮为法民之已流者王方翼韩琦富弼可师成帝之诏能释行路之悲刚中之钱可救途宿之苦赵令良计程给费故郷得返原子山立县收畱异地可居境外之民仁宗待之以赤子逺来之众武宗济之以恩膏是未流者已流者欲归者欲畱者行路者途宿者他国民逺来众前人无不有以处之矣是所望于后之仁人哀其穷而轸恤乎离乡求活之苦诗云之子于征劬劳于野爰及矜人哀此鳏寡膺民社者顾可不知劳来还定安集之典哉












　　十二劝富豪以助济施
　　【齐管子　　　　　春秋子皮子罕汉赵憙　　　　　后魏樊子鹄】
　　【唐来济　　　　　宋向经扈　称　　　　　曽　巩】
　　【陈　珦　　　　　明世宗】
　　齐桓公曰大夫多并其财而不出腐朽五谷而不散管子对曰请以城阳大夫而请之桓公曰何哉管子对曰城阳大夫嬖宠被絺绤鹅鹜含余秫齐钟鼔吹笙箎而同姓兄弟寒不得衣饥不得食将欲尽忠于邦国能乎其毋复见寡人削其秩杜其门而不出功臣之家皆争发其积蔵以与其逺近兄弟以为未足又收国之贫病孤独老不能自食之氓皆与得焉国无饥民此之谓缪数
　　旧评既抑城阳之宠又劝功臣之施管子片言其利大矣
　　春秋之时郑饥未及麦民病子皮饩国人粟户一钟是以得郑国之民故罕氏世掌国政以为上卿宋饥时司城子罕出公粟以贷使大夫皆贷司城氏贷而不书为大夫之无者贷宋无饥人晋叔向闻之曰郑之罕宋之乐二者皆得国乎
　　【宋】董煟曰罕氏果世掌国政于郑乐氏遂有后于宋此所谓天灾流行国家代有行道有福理之必然也
　　汉赵憙守平原青州大蝗侵平原荒甚乃出俸赈之劝富民出谷济饥所活万计官太傅封侯世爵
　　谨案以何忍独饱存于胸中分俸救人伏湛行之矣今又见于赵公且劝富民出谷赈济所活万计何平原之多幸也荒于天而不荒于人非太守之力欤
　　后魏樊子鹄为殷州刺史属旱俭恐民流亡乃劝有粟之家分贷贫者并遣人牛易力多种二麦州内获安谨案不劝贷穷民必流不种麦三春失望何以及秋成而得活樊刺史悉为措处令小民通那有无已不费而流亡少乏经济之才者何足语此
　　唐髙宗显庆元年夏四月上谓侍臣曰朕思养人之道未得其要公等为朕陈之来济对曰昔齐桓公出游见老而饥寒者命赐之食老人曰愿赐一国之饥者赐之衣曰愿赐一国之寒者公曰寡人之廪府安足以周一国之饥寒老人曰君不夺农时则国人皆有余食矣不夺蚕要则国人皆有余衣矣故人君之养人在省其徴役而已今山东役丁嵗别数万役之则人大劳取庸则人大费臣愿陛下量公家所须外余悉免之
　　谨案劝分于有力之家孰若输息于朝廷之上来济所对得之矣饥寒遍于国中征役苦于万姓虽日言养人而人得养欤一国之饥寒非朝廷不能济也非老人不能言也君天下者幸致思之
　　宋向经知河阳大旱蝗民乏食经度官廪嵗支无余乃先以已圭田所入租赈救之已而富人皆争效慕出粟所全活者甚众
　　谨案旱蝗一见已知必饥理宜通盘打算国帑肯发而赈乎仓库足散而救乎如其未然劝分在所不免以身树法犹恐其迟向君肯后之乎故至饥年当加礼于富人深怜乎贫者否则富人不为我用而贫者无得饱之时矣
　　仁宗时扈称为梓州转运使嵗大饥道殍相望称即先出禄米赈民故富家大族皆愿以米输之于官而全活者数万人降勅奬谕
　　谨案竭一己之力有限合众人之助方多即江海不择细流之意耳然不有以先之其谁我信今扈公先出禄米以赈民则富人之恐后也必矣君子之德风信然
　　曽巩判越州时嵗饥度常平不足以赈给而田野之人不能皆至城郭至者羣聚有疫疠之虞前期谕属县召富人使自实粟数总得十五万石视常平价稍増以与民民得从便受粟不出田里而食有余粟价自平又出粟五万石贷民为种粮使随嵗赋入官农民赖以不乏【宋】董煟曰此防固善但视常平价稍増则视时价必稍损矣恐成科抑不若前期劝谕商贾富民循环籴贩之为愈
　　陈珦知徐州沛县防久雨平原出水谷既不登晚种不入民无卒嵗具珦谓俟水退即耕而种时已过矣乃募富家得豆数千石以贷民使布之水中水未尽涸而甲已露矣是年遂不艰食
　　谨案凡劝募于人者原不可认定出钱出粟假如沛县因久雨而田难种若劝人以粟赈之乌能久逺陈君揆时度势豆尚可种遂募而种之果得以济为费既省为力又多即此而推防人多少聪明启人多少悟头故因时而募者方称善法
　　明世宗嘉靖十年令支大仓银三十万两赈济陕西又奏准陕西灾伤重大扣本家食用其余照依时价粜与饥民若每石减价一钱至五百石以上者给与冠带一千以上表为义门遗弃子女州县官设法收养如民家有能自收养至二十口以上者给与冠带
　　谨案此诏之妙在减价出粜者递有恩荣使有米者不得尽索髙价小民可沾平粜之恩朝廷不烦发帑之费一举而数善备焉然皆祖忠肃于公之政也至收养子女亦一时同行之事良有司所当究心者
　　劝富豪总论曰劝谕之道不一握其要则民输恐后失其方虽官索不输曷弗以古人为法哉若管子之劝贵人则以退黜劝司城氏之劝大夫则以不伐劝其他先已而后人者比比然也至如揆时度势若陈珦之劝输豆种又在留心经济者之善为师法矣但又有一种分头劝不可不知宜预查通县共有防社每社先访才干出众者能事能言者数人聘以礼酌以筵许其旌奬每一人令其劝输防户多者为能倘有富足而不听劝输者有司始自劝焉不激不挠循循善诱务在必得如是则社社无不输之上户村村无不救之穷民矣诗云哿矣富人哀此防独周礼云五族为党使之相救五党为州使之相赒统诗礼而观之有无原贵相通济贫即是安富劝分其可少乎特不可稍存其私耳















　　十三乞蠲赈以纾羣黎
　　【汉蠲免诏　　　　唐李绛白居易宪　宗　　　　　京兆府奏】
　　【宋沈伦　　　　　程　颢赵善防　　　　　元御史台】
　　【明吴之鹏】
　　汉昭帝元凤二年诏朕闵百姓未赡前年减漕三百万石颇省乗舆马及苑马以补邉郡三辅传马其令郡国毋敛今年马口钱三辅太常郡得以菽粟当赋　宣帝元康二年五月诏曰今天下颇被疾疫之灾朕甚愍之其令郡国被灾甚者毋出今年田租　安帝延光元年京师及郡国二十七雨水大风伤人诏曰被淹伤者一切勿收田租
　　谨案汉帝之蠲免田租奚啻数千万此但畧举一二以见大纲凡在后之抚绥兆民者要当彷佛前人加意百姓蠲免征收裕其衣食不待有司之报先事豫图一闻奏请之章凖给恐后庶防天灾不害而民有保聚之乐矣
　　唐宪宗元和四年三月上以久旱欲降德音翰林学士李綘与白居易上言以为欲令实恵及人无如减其租税又言宫人驱使之余其数犹广事宜省费物贵狥情又请禁诸道横敛以充进奉又言岭南黔中福建风俗多掠良人卖为奴婢乞严禁止闰月己酉降制释天下系囚蠲租税出宫人絶进奉禁掠卖皆如二人之请己未雨绛表贺曰乃知忧先于事故能无忧事至而忧无救于事
　　谨案二公以婉言谏君蠲租之外复请多端悉皆听从当斯时也愁苦之气变而为和畅之风此时雨之所以立沛也
　　元和七年上谓宰相曰卿辈屡言淮浙去嵗水旱近有御史自彼还言不至为灾事竟何如李綘对曰臣按淮南浙东浙西奏状皆云水旱人多流亡求设法招抚其意似恐朝廷罪之者岂有无灾而妄言有灾耶此盖御史欲为奸防以悦上意耳愿得其主名按置之法上曰卿言是也国以人为本闻有灾当急救之岂可复疑之耶朕昔不思失言耳命速蠲其租税
　　谨案宪宗之蠲租也不但命蠲而且命速蠲可见人主爱民之心颇切特患无以告之耳使非李绛力言防为御史所误小人之不可令其近君也若此
　　元和十年三月京兆府奏恩勅蠲放百姓两税及诸色逋悬等伏以圣慈忧轸疲氓屡蠲逋赋将行久逺实在均平有依倚权豪因循观望忽逢恩贷全免征繇至于孤弱贫人里胥敦廹及其输纳不敢稽违旷荡之恩翻不沾及亦有奸猾之辈侥幸为心时雨稍愆已生觊望竞相诱扇因至逋悬若无纲条实恐滋弊自今后忽逢不稔或有恩荡伏请每贯每石内分数放免输纳已毕者准数折免来年租税则恩泽所加强弱普及人知分限自絶奸欺从之诸州府亦准此处分
　　谨案欲厚斯民烛奸为最否则孤弱受其追呼豪强享其德泽完纳者全无实恵拖欠者反得沾恩无以惩其既往何以劝其将来京兆之奏天子之从两得之矣
　　宋太祖建隆元年户部郎中沈伦使吴越归奏泗饥民多死郡中军储尚百万余斛可贷于民至秋复收新粟有司沮伦曰今以军储赈饥民嵗若荐饥无所收取孰任其咎上以难伦伦曰国家以廪粟济民自当召和气而致丰稔岂复水旱耶帝命贷之
　　谨案帝王虽肯爱民亦贵贤臣有以启之宋太祖之贷军粮若非沈伦之鼓舞焉能得贷和气致祥实与洪范相符仁人之论非浅见者所能及也故数语而人传千载
　　程颢知扶沟水灾民饥请发粟贷之隣邑亦请司农怒遣使阅实使至隣邑而令遽自陈谷且登无贷可也使至谓颢盍亦自陈颢不肯使者遂言不当贷颢则请贷不已力言民饥遂得谷六千石饥者获济而司农益怒视贷籍户同等而所贷不等檄县杖主吏颢言济饥当以口之众寡不当以户之髙下且令实为之非吏罪乃得已
　　谨案必存济世岂论位之尊卑若程夫子之抗司农可言其位之尊耶食君之禄者必当忠君之事畧不以黜陟介其懐故民得济而吏得免责也君子之处事岂庸众之所能测哉
　　宁宗嘉泰四年前知常州赵善防言贫民下户每嵗二税但有重纳未尝拖欠朝廷蠲放利归揽户郷胥而小民未尝沾恩乞明诏自今郊霈与减放次年某料官物或全料或一半其日前残零并要依数纳足则贫民实被寛恩官赋亦易催理从之
　　谨案饥馑不蠲民安得活但蠲而不得其当徒归揽户良善无恩惟有停征本年舒万姓剜肉之苦免其来年全四境易纳之人顽户拖欠空延日月良民肯纳来嵗无征此外别无善法赵公所奏可为万世不易之良规
