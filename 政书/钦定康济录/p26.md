<!-- { "loadSidebar": true } -->
　　谨案凡帝王能纳善言美时政未有不享一统之盛而乐物阜民康之乐者也今仁宗诏中书举行郝御史所陈之七事理之所当废者则必尽去世之所仰望者又必尽兴政教一新人情踊跃沛乎莫遏无徃而不见一道同风之治矣
　　明太祖曰朕尝取镜自照多失其眞冶工曰模型不正故也朕闻之惕然人主一心为天下型一不正百度乖矣可不慎乎
　　谨案模型正矣使用人不明理财未善舛错其政亦难致一道同风之盛此圣经于二者所以特举之而并重也明太祖以镜自励握其要道克慎克勤范我黎民非致治之主耶
　　敦风俗总论曰民之日流于汚下而不能享太平之福者人知之乎皆由未知孝弟忠信礼义廉耻之为重耳如父兄能以此而教子弟师友能以此而晓愚防在位者察其言行奨其淳良民惟恐身之不端而见弃于大人君子矣风俗有不敦者哉但异端不息则人心难正学校不兴则教化不广孝弟有亏则人伦未备寃狱不申则明慎多惭是皆有负于一人而获罪于天下者也呜呼小民之焦劳初释衣食方充若不身自力行格彼非心虽处于丰亨明盛之时恐亦变而为頺败委靡之俗矣不大为可忧哉歴稽徃哲溺女巫而毁滛祠者有人修学宫而幸辟雍者有人教以敦伦宁如鸾鳯力争寃狱甘触龙鳞心何仁而胆何壮也又有格民耻讼愧盗如刑不恃刑罚为章程者非皆以善教得民心力任移风易俗之仁人然民亦有以三善名其堂者益见斯民也三代之所以直道而行者也信乎夫子之言君子之徳风小人之徳草草上之风必偃厚其生复其性有不永享太平之福者哉











　　钦定康济録卷四上
<史部,政书类,邦计之属,钦定康济录>
　　钦定四库全书
　　钦定康济録卷四下之一
　　摘要备观
　　摘要总论救荒要务己备于前但古人偶値凶年目击心伤有一种殷殷无己之心或见于行事防见于立言皆救人活命之良规既不敢尽弃而不收又不能悉载而备览以是不得不摘其要者而存之临民者果能润泽其间民防其福矣但此种皆随见随録以便増添其先后之次第葢未尝列序也
　　歴朝田制
　　井田　　区田　　柜田　　梯田　　架田圃田　　沙田　　涂田　　围田
　　井田之制创自黄帝三代因之寓兵于农伏险于顺法至善也今惟郑州其井田尚存余或可行于土旷人稀之处周礼凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路百里之内川与路纵横各九而浍与道则各九十也欲开井田不必尽泥古法纵横曲直各随地势浅深髙下各因水势则长运可息民力可苏矣【见劝农书】区田始自伊尹教民粪种负水浇稼御旱济时之良法也按旧説长濶相乘通共可作二千七百区空一行种一行于所种行内隔一区种一区除隔除空外可种六百六十二区每区深一尺用熟粪一升和匀壅其根旁苖出锄不厌频结子时再锄空区之土向根上加培以防大风揺摆邱陵倾阪及髙亢之处皆可为之近水更佳每畆可收六十六石学种者或半之【熟粪者不拘何粪积于灰草之中待其浥蒸气透而用之非用火煨也　见国脉民天】
　　柜田筑土防田似围而小其面俱置瀽穴顺置田段便于耕莳若遇水荒田制既小坚筑髙峻外水难入内水则车之易涸浅没处宜种黄穋稻此稻自种至收不过六十日能避水溢之患如水过泽草自生糁稗可收髙涸处亦宜陆种诸物皆可济饥此救水荒之上法也葢因坝水溉田亦曰坝田与此名同而实异矣【见农桑诀】梯田谓梯山为田也夫山多地少之处除峭壁巉岩不可种其余有土之山下自横上至危颠裁作重磴皆可艺种如土石相半则须垒石相次包土成田若山势峻极人须伛偻蚁沿而上耨土而种自下登陟俱若梯磴故总而名之曰梯田如上有水源则可以种秫稻秔稲如止陆种亦冝粟麦葢田尽而地地尽而山山乡细民求食若此之艰良可慨也【见农桑诀】
　　架田架犹筏也亦名葑田考之农书云若深水薮泽则有葑田以木为田坵浮系水面以葑泥附木架上而种艺之其木架田坵随水髙下浮泛自不淹没自初种以至收刈不过六七十日夫架田附葑泥而种既无旱暵之灾复有速收之效水乡无地者冝效之【见农桑诀】圃田种蔬果之田也周礼以场圃任园地注曰圃树果蓏【音祼】之属其田绕以垣墙或限以篱堑负郭之间但得十畆足赡数口若稍逺城市可倍添田数至半顷而止结庐于上外周以桑课之蚕利内皆种蔬惟务取粪壌以为膏腴之本虑有天旱临水为上否则量地凿井以备灌溉比之常田嵗利数倍此园夫之业可以代耕若养素之士亦可托为隠所不亦美哉【见农桑诀】
　　沙田谓沙淤之田也今通州等处皆有之而民间率视为弃地若江淮间有此田则为腴地矣葢此田大率近水其地常润泽可保丰熟四围冝种芦苇内则普为塍防可种稻秫稍髙者可种棉花桑麻或中贯湖沟旱则便溉或傍绕大港涝则泄水所以无水旱之虞但沙涨无时未可以为常也【见农桑诀】
　　涂田者见于濒海之地潮水徃来淤泥常积上有咸草丛生此须挑沟筑防或树立桩橛以抵潮泛其田形中间髙两边下不及数十丈即为一小沟数百丈即为一中沟数千丈即为一大沟以注雨潦为之甜水沟初种水稗斥卤既尽可种粱稻所谓防斥卤兮生稲粱即此是也此因潮涨而成与淤田无异者也【见劝农书】
　　围田者四围筑长堤而防之内外不相通之谓也江以南地卑多水民间之田皆筑土为防环而不防随地形势四面各筑大防以障水中间又为小防或外水髙而内水不得出则车而出之以是常稔而不荒今北方之地坦平无防潦则不能御水旱则不能蓄水焉能不荒今须勉有力之家度视地形亦各为长堤大防以成大围防下须有沟以泄水则外水可防而内悉为膏腴之稼地矣又何虑乎水旱之为灾也
　　谨案田制虽多临民者贵乎随地制冝因时命树否则何补于农人虽然教之得其法矣使不念其胼胝之劳薄其赋敛寛其徭役彼方慕游食之乐以为乐九年之蓄可得而致哉
　　养种法
　　凡五谷豆果蔬菜之有种犹人之有父也地则母耳母要肥父要壮必先仔细拣种其法量自己所种地约用种若干石其种约用地若干畆即于所种地中拣上好地若干畆所种之物或谷或豆等即颗颗粒粒皆要精选肥实光润者方堪作种此地粪力耕锄俱要加倍愈多愈妙其下种行路比别地又须寛数寸遇旱则汲水灌之则所长之苖与所结之子比所下之种必更加饱满下次即用所结之实仍拣上上极大者作为种子如法加晒加粪加力其妙难言如此三年则谷大如黍矣若菜果应作种者不可留多如止留一茄止留一茄余开花时俱要摘去用泥封其枝眼【见国脉民天】
　　古人云凡五谷种同时而得时者谷多谷同而得时者米多米同而得时者饭多饭同而得时者乆饱而益人舜典曰食哉惟时此之谓也
　　此外有古今救民书集未得采入者祈博览者补之黎民幸矣
　　邓御天农歴一百二十卷
　　冯慕冈重农考　　　　　　　邝廷瑞便民图纂
　　王炳活民救荒书　　　　　　汜胜之书
　　贾思勰齐民要术　　　　　　贾元道农经
　　王珉要术　　　　　　　　　苗好谦栽桑图说
　　王盘农桑辑要　　　　　　　孟祺书
　　周宪王救荒本草　　　　　　胡文焕救荒本草
　　王盘野菜谱　　　　　　　　张西山荒政论
　　明季仓粮考
　　防典祖宗设仓贮谷以备饥荒其法甚详凡民愿纳谷者或赐奨勅为义民或充吏或给冠带散官令有司以官田地租税契引钱及无碍官钱籴谷收贮近时多取于罪犯抵赎以所贮多少为考绩殿最云例具于后洪武初令天下县分各立预备四仓官为籴谷收贮以备赈济就择本地年髙笃实民人管理
　　正统五年奏准各处预备仓凡侵盗私用冒借亏欠等项粮储查追充足免治其罪其侵盗证佐明白不服赔偿者准土豪及盗用官粮治罪
　　成化六年令在外军民子弟愿充吏者纳米六十石定拨原告衙门遇缺收叅
　　治十八年议准在外司府县问刑应该赎罪等项贜罚等物尽行折纳籴买稲谷上仓以备赈济并不许折收银两及指挥别项花销
　　正徳二年令云南抚按同三司掌印等官查勘各库藏所积除军前支用银物外其余堪以变卖及官地湖地等项可以召人佃种收租者尽数设法籴米谷上仓专备赈济
　　十四年令辽东比照宣大事例将廵按并大小衙门问过一应赎罪银两存留本处以备买粮赈济
　　嘉靖三年令各处廵抚按官督各该司府州县于嵗收之时多方处置预备仓粮其一应问完罪犯纳赎纳纸俱令折收米谷每季具数开报抚按衙门以积粮多少为考绩殿最如各官任内三年六年全无蓄积者考满到京户部叅送法司问罪
　　八年又令各处抚按官督所属官将赃罚税契引钱一应无碍官钱籴买稲谷或从便冝收受杂粮以备荒歉各该官员果能积谷及数聼抚按官覈实旌异若不用心举行照例住俸
　　万歴七年议准各省直抚按酌量所属知府地方繁简贫富定拟积谷分数其积不及数者与州县一体查叅其陞迁离任者照在任一体叅究
　　谨案不知善法之当遵惟恃催科之足据吝于己而刻于人未有不危其国者也如明季以赃罚银两积谷备荒非法之至善哉但为数太多急于取足因爱民之心反变而为害民之政岂祖宗发帑相资之意隆庆间王君赏上疏言凡罪赎银两当视地方贫富狱讼繁简为差不可槩限之以重数也疏上称善可云两得矣然则过多其数固非善政略无所备亦岂良图奈何自嘉靖起虽有备荒之名而无备荒之实灾荒屡见万姓流离至于泰昌天啓崇祯尤不可问积谷之典既旷复兼加征助饷分外征求是直驱民作贼耳即明季而观有备者累世太平无蓄者因灾即覆凡有牧民之职者可不为苍生作饥馑之谋上慰圣主爱养黎元之意耶
　　救荒全法　　　　　　　　　　董　煟救荒之政有人主所当行者有宰执所当行者有监司太守县令所当行者各有不同今悉条列于后
　　人主所当行　　　　　　　计六条
　　恐惧修省　　　　　　减膳撤乐
　　降诏求贤　　　　　　遣使发廪
　　省奏章而从诤谏　　　散积藏以厚黎元
　　宰执所当行　　　　　　　计八条
　　以调燮为己责　　　　以饥溺为己任
　　啓人主敬畏之心　　　虑社稷颠危之渐进寛征固本之言　　　建散财发粟之防择监司以察守令　　　开言路以通下情
　　监司所当行　　　　　　　计十条
　　察隣路丰熟上下以为告籴之备
　　视部内灾伤大小而行赈救之防
　　通融有无　　　　　　紏察官吏
　　寛州县之财赋　　　　　发常平之滞积
　　毋崇遏籴　　　　　毋啓抑价
　　毋厌奏请　　　　　　毋拘文法
　　太守所当行　　　　　　　计十六条
　　稽考常平以赈粜　　　准备义仓以赈济视州县三等之饥而为之计【小饥则劝分发廪中饥则赈济赈粜大饥则告奏截漕乞鬻爵借内帑钱为粜本】
　　视隣郡三等之熟而为之备【才觉旱涝即发常平钱遣牙吏徃丰熟防告籴以备赈济米豆杂料皆可】
　　申明遏籴之禁　　　　寛弛抑籴之令
