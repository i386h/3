<!-- { "loadSidebar": true } -->
　　宣宗宣徳九年正月廵抚周忱奏内有云臣将各府秋粮查其数内有北军京职俸米一百万石该运南京各卫上仓聴支给计其船脚耗费毎石须用六斗方得一石到仓臣尝奏乞将前项俸米一百万石于各府存收着令北京军职家属就来闗支可省船脚耗米六十万石又免小民搬运之劳荷防圣恩准行遂得省剰耗米六十万石欲于苏松常三府所属县分之各设济农仓一所收贮前项耗米后遇青黄不接车水种田之时人民缺食者支给赈济奉防准行小民俱有赖焉谨案位镇封疆原非凡品此时若不救济苍生上纾君父之忧以为本固邦宁之计岂不有辜屏翰抚绥之职乎今奏减六十万石以惠穷黎大臣经济于此始称无愧
　　世宗嘉靖八年山西大饥参政王尚防上救荒八议一曰愍饥馑乞遣使行部问民疾苦二曰恤暴露乞有司祭瘗消释厉气三曰救贫民乞支散庾积秋成补还四曰停征敛乞截留住征以俟丰年五曰信告令乞劝分菽粟六曰推籴买乞令无闭遏七曰谨预备乞申旧例措置积贮勿使廪庾空虚八曰恤流亡乞所过州县加意存恤勿使羣聚思乱户部覆议行之
　　谨案嘉靖继统之后连嵗饥荒其所以宁辑者诸臣匡救之力耳王参政八议与林佥事同在一时诚皆一路之福星也
　　嘉靖三十二年程文徳防水灾异常言官屡奏持议未见归一臣谓今日内帑不必发大臣不必往夫救荒莫便于近莫不便于拘宜各遣行人赍诏宣谕令各州县自为赈给聴其便宜处置凡官帑公廪赎纳劝借茍可济民一不限制又近日户部申明开纳事例亦许就本地上纳即粟麦黍菽凡可救饥皆得输于仓库计值请劄受官仍登计全活之数定为等则以凭黜陟即抚按守廵贤否亦以是稽之制可
　　谨案时当俭嵗人肯以便宜请则民之全活者多矣何也救荒贵速而恶迟文徳所言凡可以救民之饥者皆得上纳是収涓滴之清流而沛恩膏于涸辙矣饥者不饥流者不流非若寒谷之回春欤




　　钦定康济録卷一
<史部,政书类,邦计之属,钦定康济录>
　　钦定四库全书
　　钦定康济录卷之二
　　先事之政计有六
　　先事论曰哲后经国立治积储九稔谓之太平盖虽时际丰熙嵗书大有而圣徳仁恩之厚勤劳天下宵旰勿遑凡夫滋茂衣食便安黎民之道至大至详有举无废用是万方乂安坐臻上理当是时也时有饥荒国无歉乏补偏救之术无所事诸后世耕者日少户口日繁灾伤之民救之扵未饥则用物约而所及广救之扵已饥则用物博而所及微天灾偶行民情遽廹非长民者早为之所则设施无序缓急无伦何以慰九重厪念之懐措万姓安全之地乎用集厯代探夲之治条为先事六则敬备庙廊采择之端贤吏仁民之法古政具在神眀通变动遵乎古而仍不泥乎古自在道国爱民者之善为润泽也已
　　一教农桑以免冻馁
　　【月令　　　　　　齐管子汉景帝　　　　　张　堪】
　　【唐刘思立　　　　五代梁干化勅后唐天成勅　　　宋太宗谕】
　　【张咏知鄂州　　　江翺令鲁山元至元诏　　　　明太祖谕】
　　月令孟春之月天子乃以元日祈谷扵上帝乃择元辰天子亲载耒耜措之于参保介之御间帅三公九卿诸侯大夫躬耕帝耤天子三推三公五推卿诸侯九推是月也天气下防地气上腾天地和同草木萌动王命布农事命田舎东郊皆修封疆审端径术善相邱陵阪险原隰土地所宜五谷所殖以教道民必躬亲之田事既饬先防凖直农乃不惑　季春之月天子乃荐鞠衣扵先帝命野虞毋伐桑柘鸣鸠拂其羽戴胜降扵桑具曲植籧筐后妃齐戒亲东向躬桑禁妇女毋观省妇使以劝蚕事蚕事既登分茧称丝效功以共郊庙之服毋有敢惰
　　谨案民之大事端在农桑上以备宗庙之粢盛下以致民生之蕃庶所谓和协辑睦财用蕃殖悉扵是乎兴焉其为典甚钜而布之政令尤不可不亟为经纶也自古圣王祈谷以勤民耕耤以敬天宫庙之中后妃肃理蚕桑防奉祭祀如此由是有及时劝课之令俾草野农人得先时整饬器具合天道以尽人功徳至溥也意至深也所以敦厐淳固民和而天锡之福盖恪勤乎子黎元之本计无时而敢有怠心生扵其间也
　　齐管子曰一农不耕民有饥者一女不织民有寒者仓廪实而知礼节衣食足而知荣辱
　　谨案从古贤臣致治之才莫如管仲观其相齐设施经纬真足辅相天地之宜所以桓公之时防称富盛似此雄材宜乎専力山海之间以充实百姓乃今其言如是是盖洞眀鱼盐之利縂非夲富泉货之用亦有穷时莫如使兆民之众举知天地自然之利而尽力扵南亩则饥寒勿及其身天良愈培纯厚礼节之大由富庶而自入范围荣辱所关防丰亨而每多顾惜国之纲维胥立扵是矣非为政之急务而足民之要图也哉
　　汉景帝劝农桑诏农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐赃为盗二千石听者与同罪
　　谨案金玉虽贵无益扵人之温饱米粟虽贱有关乎人之身家以身家较珠玉则米粟之不可不寳审矣故文帝之劝农桑重在有司景帝之劝农桑勿贵珠玉皆得致治之本所以文景之世天下丰盈百姓皆敦崇孝弟砥砺亷隅治防刑措化洽羣生道国之夲务得也
　　张堪拜渔阳太守开稻田八千余顷劝民耕种以致殷富百姓歌曰桑无附枝麦穂两岐张公为政乐不可支谨案富民而不令致力扵农田使野多旷土民安惰逸有利亦非长久之策也良有司深眀乎此则有隙地即有良田盖其经营所到无非实在为民之妙用劝导所感自多欢欣鼓舞之精神其草野讴吟之意有动扵不自知者张太守特开八千顷之稻田使民向往扵其间人有不富而家有不足者哉何防无田何田无守防以张公为法民乐何如
　　唐髙宗时河南北旱遣御史中丞崔谧等分道赈给侍御史刘思立上疏曰麦秀蚕老农事方殷聚集叅迎妨废不少既縁赈给湏立簿书本欲安存更成烦扰伏望且委州县赈给疏奏谧等遂不行
　　谨案自古未有人无衣食而国防太平者也故爱国必先爱民即赈给之使尚不敢遣恐妨蚕麦而肯擅用其力役哉此唐之初世衣食足而民心固虽有贼臣扰国不致防危得固本之道耳治国者扵蚕忙农务之时可不深为体恤以裕其衣食之源耶
　　五代梁太祖干化元年二月勅曰今载春寒颇甚雨泽仍愆司天监占以夏秋必多霖潦宜令所在郡县告谕百姓备滛雨之患
　　谨案无知之小民乌能测上天之水旱司天监既有眀占理宜谕众使知所备虽未悉当要亦不逺縂頼后之治民者得思患预防之道时时敬体天心不使一毫怠忽斯为上策
　　后唐眀宗天成二年勅访闻京城坊市军营有杀牛卖肉者仰府县军廵严加紏察如得所犯人准条科断如是死牛即令货卖其肉觔不得过五文乡村死牛但报本村莭级然后准例纳皮天下州县准此处分
　　谨案事能细心揆度自能永逺遵行如肉令贱卖则杀牛者必寡报官方许开剥纳皮则偷宰者必无有犯者若再许人吿首即以此牛赏之诚得禁宰耕牛之善法矣
　　宋太宗尝谓近臣曰耕耘之夫防可矜悯春蚕既登并功纺绩而缯布不及其身田禾大稔充其腹者不过疏粝若风雨乖将如之何
　　谨案知稼穑之艰难者须厚恤耕耘之劳苦也否则知之亦无益今太宗虑遭凶嵗早为筹画得未雨绸缪之道矣然不薄其赋寛其役缓其征则俯仰无资小民不能尽力扵南亩三年之蓄不可得何由成郅隆之治哉
　　张咏知鄂州民以茶为业咏曰茶利厚官将之命拔茶植桑民以为苦其后茶他县皆失业而夲地桑已成绢嵗至百万疋民以殷富
　　谨案实心为民者任劳任怨在所不计如张公之方命去茶也民心岂能无怨后桑成而利溥不致失业农桑人非固夲之君子欤
　　江翺建安人为汝州鲁山令邑多苦旱乃自建安取旱稻种耐旱而繁实且可久蓄髙原种之嵗嵗足食【种法大率如种麦治地毕豫浸一宿然后打潭下子用稻草灰和水浇之每锄草一次浇粪水一次至扵三即秀矣】谨案土有髙下燥湿之分父母斯民者原贵有以教之也如宋真宗因江淮两浙旱荒命取福建占城稻而种之者避旱荒也程珦因沛县大雨募富民之豆而布之者救水灾也汜胜之云稗既堪水旱种无不熟之时何不择其秸长而粒大者种之水旱皆可避也鲁山令能立法救荒扵兹数者可无愧矣
　　元世祖至元二十八年诏颁农桑杂令每村以五十家立一社择髙年晓农事者为长増至百家别设长一人不及五十家者与别村合社地逺不能合者聼自立社専掌教督农民凡种田者立牌橛扵田侧书某社某人扵上社长以时防视劝戒不率教者籍其姓名以授提防官行罚仍大书所犯扵门改过除之不改则罚其代充本社夫役社中有防病不能耕种者合众力助之一社灾病多者两社均助浚河渠以防旱暵地髙者造水车贫不能造者官给材木田无水者穿井井深不防得水聼种区田又每丁课种枣三十本杂种十本土性不宜者种榆栁等其数以生成为率愿多种者聼其无地及有疾者不与各社种苜蓿以防饥近水之家许凿池养鱼牧鵞鸭莳莲藕菱芡蒲苇以助衣食荒闲之地悉以付民
　　谨案农桑令当以此为苐一详而到备而切人有怠惰者众励之土有不宜者别树之民有不足者官给之极裁成辅相之道也何以后之理财者但知为己而不知为民识者能不为之遐思良吏广孚圣泽于九有耶
　　眀太祖初渡江时即以康茂才为营田使谕之曰比年兵扰隄防頽圮民废耕作而军用浩繁理财莫先扵务农故设营田司命尔此职廵行隄防水利之事俾髙无患干卑不病潦务以时蓄泄毋负委托
　　谨案开基之圣主自具有经国之大纲纪隋时未尝不大开河道不过为一日之逰观眀太祖命人廵行水利惟欲军民之足食乃知以农事为重者不可不急兴水利也二者相因为用犹木之附土火之頼薪非此不足以致盛大而享丰盈之福也筹国者宜以此为法
　　教农桑縂论曰世有日月则长眀人非稼穑则勿生故圣贤独扵耕耨之间靡不谆谆告戒而扵法亦无不备也忧旱之为灾命树之以区田虑水之为害教之以柜田傍山者则曰梯田为善临水者又曰架田可耕圃田宜扵郭外围田利扵泽间管子有渎田赵过作代田此外尚有涂田沙田不能尽述教无不备树无不精使以农事为可缓诸君子何皆亹亹而不倦也昔人云汉代去古未逺髙帝立孝弟力田之科深眀乎乏九年之蓄者适逢饥馑不足以使民无菜色也故其崇夲抑末之志畧不稍贬其科条观此则不工不商之防惰蟊食扵农者不当痛惩乎读月令管子文立法未尝不善而何以时见饥寒之众要知虽有絶妙之良规究不若爱民之司牧使其不见扵设施终无实际何益之有故惟慎选循良重农积粟处防无羣居之防惰村村尽敦夲之农夫何患乎太平之不奏也孔子曰民之所以生者衣食也上不教民民匮其生饥寒切扵身而不为非者寡矣衣食可勿足乎农桑可勿教乎













　　二讲水利以备旱涝
　　【魏史起　　　　　韩郑国汉倪寛　　　　　晋杜预】
　　【隋文帝　　　　　唐李泌白居易五代呉越王　　　宋范仲淹】
　　【元虞集　　　　　眀周恭钱　増】
