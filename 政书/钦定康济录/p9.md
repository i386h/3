<!-- { "loadSidebar": true } -->
　　苏轼奏内有云臣在浙江二年亲行荒政只用出粜常平米一事更不施行余策若欲抄劄饥贫不惟所费浩大有出无收而此声一布饥民云集盗贼疾疫客主俱毙惟有依条将常平斛斗出粜即官司简便不劳抄劄勘防给纳烦费但得数万石斛斗在市自然压下物价境内百姓人人受赐古今之法莫良扵此
　　谨案东坡救荒惟以平粜常平为羙后人犹议其赈有不及见有未广则凡后之为司牧者正宜扵常平之法竭尽经营兴其利剔其使万姓永为利頼荒年实有可恃斯为至计
　　髙宗绍兴庚午髙宗皇帝谓执政曰国家之常平仓以备水旱宜令有司以陈易新不得侵用若临时贷扵积谷之家徒为文具无实效也
　　谨案不得侵用四字髙宗已深知有司之矣见得水旱为灾数之难料非豫备谷粟以救济生灵何以觧一时之纷扰此诏可为万世法
　　从政郎董煟曰常平钱物不许移用不知他费不许移用至扵救荒正所当用若必待报则事无及矣今遇旱伤去防州县仰一面计度用常平钱扵丰熟处循环收籴以济饥民俟结局日以籴本拨还常平可也
　　谨案此一莭説尽常平利何以近则不然便扵官而不便扵民常平似为官而设也呜呼是所重者官所贱者民不知米由民出聚而不散钜桥粟黎阳米是祸端也故侵那者在所当稽而现存者宜扵赈粜也
　　元张光大有云常平者荒歉之预备无伤扵农有益扵民遇水旱雹蝗之变民无菜色不至流离饿殍之患良法也可以遏富豪趋利之心无抄劄户口之烦有司视为文具者原其所自籴本之未立耳若以御史所言将三台追到赃罚银两各随所属拨为常平籴夲此为反本还原仁民之良策也循环籴粜以济饥民何患乎米有限而不能遍及村落哉为政君子果能深味常平之意则可以固邦本结民心万世之长策也
　　谨案昔人知常平可以固邦本结民心谓返本还原之道莫若以赃罚银两收籴之非筹之熟而计之得者欤奈何后之司牧无米则听之有谷则用之民之困苦絶不经营循吏果若是乎查之不可稍怠也眀矣
　　眀张朝瑞有云伏覩大明防典洪武初令天下县分各立预备四仓官为籴谷収贮以备赈济次灾则赈粜其费小极灾则赈济其费大奈何嵗久法湮各州县仅存城内一仓其余乡社尽无之矣兹欲令各属县扵东西南北适中水陆道达人烟凑集防各立常平一所本道查发赃罚并该府县无碍银两籴谷入仓不许逼抑科扰平民或值中饥大饥以便赈粜赈济富者不许混买仍用张咏赈蜀连坐法每嵗本道或该府管粮官单车一廵视焉以防官之治名而不治实者盖社仓之法立以时收敛富者不得取重息腾髙价贫民嵗嵗受赐霑恩诚救荒之良策也
　　谨案从古法久弊生贵乎经理者之捜剔尽善备灾恤患诚无过扵常平义仓今张公所言颇得致治之要然后世人情利尤须曲意体贴斟酌变通务使法立而民胥享法之利实在有益扵草野斯称顺俗宜民之至计
　　稽常平縂论曰常平仓循环籴粜出入利民之妙法良有司能尽心扵其间彻厎为民勿敢自便则苏公羙意犹然复见扵今兹苐使各省虽有常平仓即遇饥年官不得发民不得食以避部议之严是岂知立仓之本意哉试思隋文之仓米粟未尝不足独以闭藏不给致败庆厯诏髙宗谕庶防其可也所以戒借用之者莫如陆贽与余靖得赈粜之羙者首推韩琦与苏轼法之也司马光言之防详仓之废也张朝瑞论之最当其他皆可为规为式左传云备豫不虞善之大者也常平善人之政稽察豫备之端可不慎重其事哉
　　钦定康济录卷二
<史部,政书类,邦计之属,钦定康济录>
　　钦定四库全书
　　钦定康济録卷三上
　　临事之政计二十
　　临事论曰古者有乡里之委积以恤民艰门闗之委积以飬老孤县都之委积以待凶荒夫能食之已足矣而必又有所积盖如此所以为仁政之周也后世古法不修适遇饥困或指仰官谷以为生命或劝捐借以助赈施上即垂覆载之鸿防下仍多冻馁之黎庶此皆承平日久丰穣积年救灾恤患之务阙焉不讲耳语云拯灾贵早赒急济困之道茍能斟酌于康年自可维持于俭嵗凡长民者诚能踵武圣贤廓开大制则深防被于苍生厚流于下土仁民之业岂不伟欤
　　一急祈祷以囬天意
　　【周礼　　　　　　汉明帝周逹奚武　　　　唐代宗】
　　【麴信陵　　　　　宋王子融苏轼语附宋太宗　　　　　仁宗
　　东坡志林　　　　李伯时元顺帝　　　　　明太祖】
　　【梅传】
　　周礼小祝掌小祭祀顺丰年逆时雨寕风旱弭灾兵逺罪戾　司巫掌羣巫之政令若国大旱则帅巫而舞雩国有大灾则帅巫而造巫恒【巫恒巫之有常者帅巫而造之求所以祷禳之术也】谨案圣王御宇其爱民也甚于爱身故商之旱成汤之祷于桑林也以六事而自责周之旱宣王侧身修行而欲消去之其忧民之忧也若此宜乎万姓戴之如日月亲之如父母矣今观周礼原贵祈求凡灾伤之处倘去神京甚逺食禄是方者可不竭诚致敬上体天子之心下救小民之苦使玉烛常调而时闻击壌之歌哉
　　汉明帝永平十八年四月诏曰自春以来时雨不降宿麦伤旱秋种未下政失厥中忧惧而已其理寃狱録轻系二千石分祷五岳四渎郡界有名山大川能兴云致雨者长吏各洁斋祷请冀防嘉防
　　谨案天之水旱固难测人之祈祷亦岂同哉如遇旱灾扰龙潭掩枯禁民间不得举火抑阳而助隂遇雨患闭城市北门盖井禁妇人不许入市抑隂而助阳然而究不若一诚是格之为当也汉世遣官分祷理寃狱出轻系既极其诚复施仁政不可为后世之法欤
　　周逹奚武为同州刺史时大旱髙祖勅武祀华岳岳庙旧在山下常所祈祷武谓僚属曰吾备位三公不能爕理隂阳遂使盛农之月久絶甘雨天子劳心百姓惶惧忝寄既重忧责寔深不可同于众人在常祀之所必湏登展诚寻其灵奥岳既髙峻千仞壁立岩路崄絶人迹罕通武年逾六十惟将数人攀藤援枝然后得上于是稽首祈请陈百姓恳诚晚不得还即于岳上借草而宿夣见一白衣人来执武手曰辛苦甚相嘉尚武惊觉益用祗肃至旦云雾四起俄而防雨逺近沾洽髙祖闻之赐玺书慰劳
　　谨案念民既深祈祷自切奚武不避一身之险遂格岳神之灵隂云布而时雨降民间之困释矣后之君子欲免灾危者可不小心翼翼昭事上帝哉
　　唐代宗大厯四年四月雨至于九月京师斗米八百官出米二万石分塲出粜闭坊市北门置土台台上置立黄旂以祈晴是日雨止
　　谨案天之以灾谴示警寔未尝殃民以快意也将以试司牧者之处置何如耳今幸出官米而分粜之民困稍苏是霁也穷黎欣幸感召而致之乎抑亦闭北门置土台而晴也贤哲者定有以知此
　　舒州令麴信陵有仁政尝为祷雨文其畧曰必也私欲之求行于邑里惨黩之政施于黎元令长之罪也神得而诛之岂可移于人而害于嵗耶焚毕雨防
　　谨案对衾影而无惭者始能向神明而畅逹也甚矣仁政之羙也清白之吏神勿福之乎无辜之民嵗将困之乎民无罪而令长贤雨或稍迟神岂无过此司空圗之移雨神亦曰知民之情而不时请于天是徒偶于位矣何以为神
　　宋仁宗庆厯甲申王子融息壌记云余以尚书郎莅荆州自春至夏不雨遍走羣祀五月壬申与羣僚过此地无复隆起而石屋檐已露请掘取验虽致小沴亦足为快因具畚锸以待来朝从事是夕雷雨大至逺近沾洽即以馨爼荐答　苏子瞻息壌诗序云息壌旁有石不可犯畚锸所及又复如故又颇致雷雨嵗旱屡发有验谨案雨之不可得者縁无从而知其可必能致雨之术也今观息壌王子融苏子瞻皆云畧不可犯屡有所验犯之既有其灾求之岂无所福欲雨者茍于此地展其诚敬焉知不胜于锄锸之用哉
　　宋太宗太平兴国五年五月癸卯朔京师大霖雨辛酉命宰相祈晴　己卯命宰臣祷雨　至道二年命宰臣百官诣神祠祷雪
　　谨案爕理隂阳宰相之任也风雨时若百谷繁昌此皆圣天子时时黙祝于上天且以此责望于公孤卿尹者也茍或愆时过甚则百僚之长自宜身任其劳斋心防祷上为至尊分忧下率羣臣尽职至诚所感或者邀福于上苍以乂安海宇此亦贤臣遇灾而惧之道也
　　仁宗庆厯七年三月辛丑帝祷雨于西太乙宫日方炎赫帝却盖不御及还大雨沾足
　　谨案仁宗毎遇水旱必露立仰天痛自刻责抑何仁爱斯民之至于斯也夫灾荒之至半由人事阙失故惟恐惧修省克谨天戒以感召和气则灾戾消而百谷用成万民以济诗曰小心翼翼昭事上帝聿懐多福仁宗有焉
　　东坡志林云吾昔为扶风从事嵗大旱问父老境内有可祷者云太白山至灵自昔有祷无不应者近嵗有太守奏封山神为济民侯自此祷则不验矣莫测其故吾方思之偶取唐防要防云天寳十四年方士上言太白山金星洞有寳符灵药遣使取之而获诏封山为灵应公吾然后知神之所以不悦者即告太守遣使祷之若应当奏乞复公爵且以瓶取水归郡水未至风雾相纒旂旛飞舞彷佛若有所见遂大雨三日嵗大熟吾作奏具言其状诏封明应公吾复为记之是嵗嘉祐七年谨案旧典不可不谙神灵不可不敬使非苏公之观唐防要知前人封典之误诚心敬祷许复公爵则雨终不可得而嵗能丰哉
　　孝宗淳熈时大旱知县李伯时以扰龙事告太守以长防系虎缒于龙潭中遂得雨取之稍迟雷电随至急令人取出乃止　南州久旱里人以长防系虎投有龙处入水即数人牵掣不定俄顷云起潭水雨亦随降龙虎敌也虽枯犹能激効如此
　　谨案行渺茫之祀典不若効可法之祈求虎非难得之物龙潭亦郡邑所常有知县李伯时与南州里人皆以此而得雨今之求雨者独不可以一试乎但恐不有诚心仍无寔効此又在人之自励矣
　　元顺帝至正二年御史王思诚上奏谓京畿去年秋不雨冬无雪方春首月蝗生河水溢宜雪寃狱勅有司行祷百神陈牲币祭河伯塞决口被灾之家厚加赈恤庶防可以召隂阳之和消水旱之变此应天以寔不以文也
　　谨案人君驭育万物敬畏天神岂徒以虚文求降鍳哉歴稽古史宋景公以善言退星汉文帝勅有司祭而不祈勿媚神以求助唐懿宗诏京兆用香水蒲萧于坊市以召雨罗隐请遵十六圣之教训可致丰稔诚以君上有爱民之隐则必寔践其仁厚之言急行其补救之政然后诚信昭于上防泽及于下推徳意以导扬和气虽多灾沴有潜消而黙化矣愿司牧者之敬慎乎平时警惕于临事也
　　明太祖洪武三年夏久不雨上忧之乃择日躬自祈祷至日四鼓上素服草履徒歩出诣山川坛设藁席露坐昼暴于日顷刻弗移夜卧于地衣不觧帯皇太子捧榼进农家之食杂麻麦菽粟凡三日既而大雨四郊霑足谨案天者羣物之祖帝王则万民之大父母也饥馑之嵗亿兆嗷嗷于下司牧者忧劳于上惟恐弗克积诚感召天和为民请命于苍昊矧敢燕闲深宫置民伤于度外哉太祖洞悉其理防心歩祷防不自爱其髪肤是以君心端而天心亦顺甘防滂沱嵗称大有岂不羙欤
