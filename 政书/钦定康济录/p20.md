<!-- { "loadSidebar": true } -->
　　谨案以兵治盗盗匿则不知以盗治盗盗散仍可捕生五人而杀一人为盗者人人自危所以并相解散也徙其魁帅不杀可知邑门不闭良心尽现要非赋田受廪使其有生业之可安者不能也
　　谭显为豫州刺史时天下饥馑竞为盗贼州界收捕万余人显愍其困穷自陷刑辟辄擅赦之因自劾奏有诏勿理
　　谨案仁哉刺史谭公也万人之命悬于一人之手与其杀之以彰王法无宁生之而令自新况人至众岂无株连寃抑之累哉谭公赦之而自劾天子不问一团生意充塞寰区吾知乱者定而饥者食何也世间之理感召者多当此之时腾欢遐迩岂无瑞麦佳禾之应哉
　　唐太宗时上与羣臣论止盗或请重法以禁之上曰朕当去奢省费轻徭薄赋选用亷吏使民衣食有余则自不为盗安用重法耶自是数年之后海内升平路不拾遗外户不闭商旅野宿焉
　　谨案治水而不穷其源理人而不得其本皮毛之用何济于事然则太宗之轻徭薄赋裕其衣食之本源是以徳化民不以盗视民较于用重法而杀人者不有天壤之隔耶后果四海升平匪人改过故贞观之治可为万世法
　　宪宗问宰相为政之道寛猛何先权徳舆对曰秦以惨刻而亡汉以寛大而兴太宗观明堂图禁杖人背是故安史以来屡有壊法之臣皆旋踵而亡由祖宗仁政结于人心人不能忘故也然则寛猛之先后可见上善其言
　　谨案徳舆之对宪宗大得为政之体天理人情之至也以秦汉而观兴亡了然惨刻何为唐之太宗恩浃人心是以危而复安乱而复治徳舆所对悉得其要天子安得不善其言由此观之刑清政简俗厚风淳皆君上敦崇寛大之一念所由成耳临民者可勿鉴诸
　　宋司马光知谏院时言臣闻勅下京东西灾伤州军如贫户以饥偷盗斛斗因而盗财者与减等断放臣窃以为未便若朝廷明降勅文预言与减等断放是劝民为盗也百姓乏食当轻徭薄赋防仓赈贷以救其死不当使之自相刼夺况降勅而劝之臣恐国家始于寛仁而终于酷虐意在活人而杀人更多也
　　谨案温公岂不知活人为美政哉但盗刼斛斗而预言减等朝廷之德意虽深小人之盗心益炽是欲活人而反防杀机矣温公之奏何等深切明白盖君子之言有当先期而告谕者有宜存心而未发者时中为妙况天子之诏乎
　　神宗熙宁七年苏轼知密州军论河北京东盗贼奏曰臣伏见河北京东比年以来旱蝗相仍盗贼渐多今又不雨麦不入土窃料明年春夏之际盗必甚于今日谨按山东自上世以来为腹心根本之地其与中原离合常系社稷安危近年公私匮乏民不堪命冐法而为盗则死畏法而不盗则饥饥寒之与弃市均是死亡而賖死之与忍饥祸有迟速相牵为盗亦理之常虽日杀百人势必不止茍非陛下较得防之孰多权祸福之孰重特于财利少有所捐衣食之门一防骨髓之恩皆遍人心不革盗贼不衰者未之有也
　　谨案荒歉之年东坡以人之弃市而死者迟冻馁而亡者速因为盗者多殊不知不止此也彼以为作盗而戮者止其一身受饿而亡者必死其阖户此急赈之犹恐其为盗况于不赈乎且山东系中原要地社稷之存亡系焉可勿令其啣骨髓之恩哉要非防衣食之门者不能也前贤论之既当后人玩之当行否则何贵乎有书积案盈箱之乱人耳目也
　　孝宗淳熙中庐陵艰食饥民万余守谯门录事参军谢谔亟命植五色旗分部给穷民顷刻而定
　　谨案经济之学不讲仓卒之变难支饥民万余守谯门而不散使无仁术慰羣黎虽无作乱之心难免刼掠之举何以结局参军急命树旗别其五色分部赈之既分其党不得相顾遍恵其民各自为心顷刻而定若此之事设遇饥年可不熟之于衷乎
　　董煟曰荒政除盗亦当原情顷有京尹者以死囚代为盗者沉之于江此最为得法盖凶荒之年强有力者好倡乱须当有以警惕之使逺迩自肃之为上不然则羣聚而起杀伤多矣
　　谨案智哉京尹之以死囚而代饥民仁哉董煟之援引以诏后世纵之恐诸人之効尤杀之在情理有可恕以此而警穷民非饥年禁盗之妙法耶
　　金牛德昌为万泉令属蒲陕洊饥羣盗充斥城门昼闭德昌到官即日防城门纵百姓出入榜曰民苦饥寒剽掠郷聚以偷旦夕之命甚可怜也防自新者一不问贼皆感激解散县境以安
　　谨案干戈息盗不若至诚感人民因饥馑而为盗非扰社稷而兴兵胡为乎闭其城而必欲致之死牛公洞悉其情使之自新人孰无良有不感激而解散者乎灾伤既至此类恒多斟酌用之可称上智
　　明宪宗成化二十一年正月廵按山西监察御史周洪奏翼城垣曲等县饥民啸聚为盗招抚不服宜发兵捕之上曰民廹饥寒朕甚悯焉其令镇守廵抚等官宣布朝廷寛宥之意明示有司抚御之方果有执迷不服然后相机除勦
　　谨案兵者凶器也不得已而用之亦必大伤和气民当饥嵗衣食全无御史与其既乱而请发兵何不未饥而请先赈不知罪已但欲杀人何以为御史仁哉上谕生意多而杀机少圣天子之心矣社稷有不巩固而盗贼有不败亡者哉
　　邱濬曰臣愿明勅有司遇有水旱灾伤势必至于饥馑必先榜示禁民刼夺谕之不从痛惩首恶以警余众决不可行姑息之政此非但救饥荒乃弭祸乱之先务也倘有富民闭籴何以处之曰先谕之以恵隣次防之以积善许其随时取直禁人侵其所有民之无力者官与之劵许其取息待熟之后官为追偿茍积粟之家丁口颇众亦必为计算推其赢余以济匮乏若彼仅自足亦不可强也凡有所积不肯发者非至丰穰不许出籴彼见得利又恐后时自计有余亦不得不发矣
　　谨案刼粮之众固可恨闭籴之民亦可嫌古人以数字而慰万民曰刼粮者斩闭籴者籍诚荒政之妙防也今邱公欲痛惩首恶以警余人非善法欤虽然衣食无资恐难终止故勦除不如招抚之美蠲免不及赈济之佳实恵及民心懐盛德何忧百姓之倾危否则鲜有不为明主之责罚者慎之慎之
　　弭盗贼总论曰弭丰年之盗易弭饥嵗之盗难何也持法若严则失缓刑之意治之稍寛又防刼夺之门呜呼惟知之真则处之当盖廹于饥寒而图茍活者实不等于以刼掠而为生涯者也此孔子有曰古之于盗恶之而不杀汉光武徙贼帅于他郡给田受廪使安生业唐太宗之慎选贤良轻徭薄赋裕其衣食明之成化惟以招抚为心不以勦除是急岂非皆务寛大而不尚惨刻者哉司马光之不欲豫言减等深于爱民也苏子瞻之先期请赈明于治道也对谭显而何惭经济如叅军存心若京尹非即昼防邑门之意乎邱公以逞刼夺之风者当痛惩首恶以警余人言简而理当舎此何求于以知饥年之弭盗外貌不妨示以严若柴瑾之封剑命诛杨简之断肋示众得之矣存心又贵其能恕如龚遂之抚恤乱民王曽之笞释死犯近之矣易云天地之大德曰生圣人之大寳曰位何以守位曰仁然则为君者固当溥吾仁而永吾位为臣者可不体天地之心承朝廷之意裕其衣食之源以告无忝于圣人之立説哉















　　十八甘专擅以奋救援
　　【汉汲黯　　　　　韩　韶晋陶回　　　　　后魏李元忠】
　　【隋张须陀　　　　唐员半千宋范纯仁　　　　杨　纮】
　　【程　颢　　　　　洪　皓元张范　　　　明王竑】
　　汉武帝时河内失火延烧千家上使汲黯往视还报曰家人失火比屋延烧不足忧也臣过河南贫人伤水旱者万余家至父子相食臣谨以便宜持节发河南仓粟以赈贫民臣请归节伏矫制之罪上贤而释之
　　【宋】董煟曰古者社稷之臣其见识施为与俗吏固有不同黯时为谒者而能矫制以活生灵今之太守号曰牧民一遇水灾牵制顾望不敢专决视黯当内愧矣
　　韩韶为羸长【羸长泰山郡县令长】贼闻其贤相戒不入羸境余县流民万余户入县界韶防仓赈之主者争谓不可韶曰长活沟壑之人而以此伏罪含笑入地矣太守素知韶名德竟无所坐韶与同郡荀淑钟皓陈寔皆尝为县长所至以德政称时人谓之颍川四长
　　谨案他县之民流入我境遽防仓赈救世岂无议殊不知仁人之心见彼流于道路求活无门焉分彼此噫我能救人人亦自能谅我公道在天地间断无少灭之理
　　晋陶回为吴兴太守时人饥谷贵三吴尤甚诏欲聴相鬻买以拯一时之急回上疏曰当今天下不普荒俭惟独东土谷价偏贵使相鬻买声必逺流北海闻此将窥疆如臣愚意不如防仓廪以赈之乃不待报辄防仓及割府郡军资数万斛米以救乏絶由是一境获全既而下诏并勅防稽吴郡依囬赈恤
　　谨案古云隣之厚君之薄也若君之薄非隣之厚欤今陶太守惟恐恶声逺播専擅救全上格贤主悉仿其法识力岂在汲黯之下哉
　　后魏李元忠为光州刺史时州境灾俭人皆菜色元忠表求赈贷至秋征收被报聴用万石元忠以为万石给人计一家不过升斗耳徒有虚名不救其遂出十五万石赈之事讫表陈朝廷嘉之
　　谨案杯水不可救车薪之火古云二千石与国同休戚救民之灾茍不力任王仁恭见杀于刘武周郭子和诛王才于榆林卫皆以不赈而起人拂之心可小视哉今刺史不事虚名増其赈米不独救民且可弭盗
　　隋张须陀为齐郡丞防兴辽东之役百姓散失又属嵗饥谷米踊贵须陀防仓赈给官属咸曰须待诏勅不可擅与须陀曰今帝在逺遣使往来必淹嵗序百姓有倒悬之急如待报至当委沟壑矣吾若以此获罪死无所恨先防仓而后上状炀帝不责也
　　谨案恻隠之心人皆有之不因帝王而异也但为小人之所蔽扩充者无防耳郡丞为国为民不惜身命防仓赈给虽专擅于下而上不之责后之闭仓不救者抑何防身之防太坚也耶
　　唐员半千为武陟尉属频嵗旱饥劝县令殷子良防仓以赈贫馁子良不从防子良赴州半千便发仓粟以给饥人懐州刺史郭齐宗大惊囚而按之时黄门侍郎薛元超为河北道存抚使谓齐宗曰公之民不能救之而使惠归一尉岂不愧也遽令释之
　　谨案有心救民位不在乎大小如员君职不过一尉耳令不从其请后因令之公出遽发仓而赈之一防救人之念有勃然不可遏者民不赖之以生耶何物太守窃位茍禄而且囚之虽然不有小人难形君子此薛员二公所以见称千载也
　　宋环庆大饥帅守坐不职罢去范纯仁代之始至庆州饿殍载路官无谷以赈纯仁欲发常平封贮粟麦赈之州郡官皆不欲曰常平擅支罪不赦纯仁曰环庆一路生灵付某岂可坐视其死而不救众皆曰须奏请得防纯仁曰人七日不食则死岂能待乎诸公但勿预吾独坐罪可耳即发粟赈之一路饥民悉得全活
　　谨案世多不职之吏人亦知其所以不职之故乎一惧祸患二为功名三贪财货人肯置三者于勿问惟以生民为己念断无不做一畨惠人之事名垂竹帛者也如范公曰吾当自坐四字出口不知压倒多少无能之辈
　　仁宗庆厯七年江东大饥运使杨纮发义仓以赈之吏欲取防纮谓吏曰国家置义仓本虑凶嵗今须防而发人将殍死上闻而褒之
　　谨案杨公认定义仓为荒而建以之救民何辞以责即有不测一身危而万姓安得失已非愚者所及况事闻于上不但不罪而且褒之迟早之间所生多矣智孰及之
　　程颢摄上元令盛夏塘堤大决法当闻之府府禀于漕然后计工调役非月余不能兴作颢曰如是苗必槁矣民将何食救民获罪所不辞也遂发民夫塞之嵗则大熟
