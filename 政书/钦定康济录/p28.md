<!-- { "loadSidebar": true } -->
　　观朱夫子社仓诸记及各规约法可谓备矣然变通亦在其人随其时地之冝而用之未可执一也按黄震通判广徳军时社仓大弊众以始自文公不敢他议震曰法出于圣人犹有通变安有先儒为法遂不得救其弊哉即别买田六百畆以其租代社仓息非凶年不得輙贷贷不取息此可谓善于法朱子者矣
　　招来啇米八则　　　　　　　　蔡懋徳
　　一不定官价　凡米到行家悉聼时价之髙下
　　二清追牙欠　市牙侵啇米价者务令呈官追给啇米发粜即要追足价银俾可速运得利
　　三免税钞　凡米船过关务五尺以下者尽行免钞部勒有碑不可不遵
　　四免官差　凡系米船埠头不许混行差拨
　　五禁发米处奸棍阻遏　遏米原非美政且已移文开禁奸棍借口留难者禀官拏究
　　六禁沿途白捕　吓诈水乡假冐廵船指称搜盐因而抢夺许鸣官重处
　　七禁役需索　请批挂号官备纸劄聼米啇随领随给衙役不许私索分文并稽半刻
　　八米到悉聼民便　或积或卖官俱不问止许销批倒换新批
　　此上八议明注批中徃来贸易转相告谕要使逺近熙攘之辈皆羡子母什一之赢愿出我途而源源灌输于不穷或于荒政未必无少补也
　　荒政要览　　　　　　　　　　俞汝为
　　按地平天成禹钖元圭后毕世经营只是濬渠筑防以养稼穑夫子称之曰卑宫室而尽力乎沟洫此之谓也或疑言疏瀹不兼言封筑则堤防似属余事不知井田之制百歩为畆深尺广尺为田间水道而不立封限百畆为遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路言致力沟洫则畛涂在其中禹贡称九泽必曰既陂是彭蠡震泽之底定亦借陂障围潴成泽开濬封筑信非两事也于是想见唐虞三代之用民力专用之而已
　　佃农广开辟
　　洪武初令各处人民先因兵燹遗下田土他人开垦成熟者聼为己业业主已还令有司于附近荒田拨补
　　十三年诏陜西河南山东北平等布政司及凤阳淮安州庐州等府民间田土许尽力开垦有司毋得起科
　　天顺三年令各处军民有新开无额田地及愿佃种荒闲地土者俱照减轻则例起科每畆粮三升三合草一斤存留本处仓塲交收不许坐逺运
　　成化二十一年令辽东地方军舍余人等有开垦不系屯田抛荒土地者上等田每一百畆纳谷一石豆一石中等田纳谷一石豆五斗
　　嘉靖六年募民开垦荒田时给事中夏言疏内有云太祖髙皇帝立国之初检覆天下官民土田徴收税粮俱有定额乃令山东河南地方额外荒田任民尽力开垦永不起科至后又令北直地方比照山东河南例民间新开荒田不问多寡永不起科所以然者盖縁北方地土平广中间大半防卤瘠薄之地葭苇沮茹之塲且地形率多洼下一遇数日之雨即成淹没不必霖雨之乆輙有害耕之苦祖宗列圣盖有见于此所以有永不起科之例又有不许额外丈量之禁是北方人民虽有水潦灾伤犹得随处耕垦以幇取粮差不致坐窘衣食夫何近年以来权幸亲防之臣不知民间疾苦不知祖宗制度妄聼奸民投献輙自违例奏讨将畿甸州县人民奉例开垦永业指为无粮田土一槩夺为己有由是饥寒愁苦靡所底止岂祖宗列圣之法治世和民之道哉
　　万歴十一年议准陜西延宁二镇丈出荒田但不在屯田旧额之内者俱聼军民随便领种永不起科各边但有屯余荒地堪垦者俱照例行
　　王家屏答王对沧廵抚书有云开荒之议大是难言以为不可开而却有可开之地以为可开而却有不愿开之人人所以不愿开者冨有田者尽力于熟田不肯治荒田也贫无田者又无力可治荒田必仰给牛种于官官给牛种岂召之来而遂给之耶必报姓名必闗里甲必递领状皆不得徒手得必有费矣还牛种于官又有费矣起收子粒追呼之使相属又必有费矣此三项者皆正费也未为累也田未垦时荒田也官田也既垦而田主人至矣田主人欠粮则拉与赔粮欠差则拉与赔差非必真正田主人也本非其田而頼之使赔者亦有之矣頼之于官非必不才有司聼其頼也即才有司而急于差粮之完屈之使赔者亦有之矣非直一嵗赔也嵗嵗佃之则嵗嵗赔之不弃其田赔未已也故人之视荒田不啻坑穽官虽召之不应也虽给之牛种寛其租粒不徃也何也差粮之累难支而官府之令不信也此百姓之所以益逃而田土之所以益荒也乃诸镇以垦田入奏者动輙数千百顷每视其籍惟有恨且叹耳将谁欺乎夫田既日垦则租当日多租日多则饷当日减今各镇一面报开荒一面请饷则其未尝开荒可知矣
　　张瀚淮鳯垦田疏内有云合于淮鳯二府特设一佥事择实心干济者畀之专勅给以关防驻劄适中州县抚按同心董其事各道不得侵其权有司豪势不得挠其法假以嵗月不责近功开一顷即一顷之利招一民即一民之安三年果有成绩进秩而不迁再考再进秩乆且超迁之其所辖有司即以开垦地土招来人民多寡为殿最亦各乆任超迁如是十年不臻富庶之效无是理也専官之责其效在广开沟洫夫水土不平耕作无以施力必先度量地势髙下跟寻水所归宿濬河以受沟渠之水开沟渠以受潢潦之水官道之冲设大堤以通行偏小之村亦增单以成径惟欲于道傍多开沟洫使接续通流水由地中行不占平地又度低洼处所多开塘堰以潴蓄之夏潦之时水归沟塘亢旱之日可资灌溉髙者麦低者稲平衍地多则木棉桑果皆得随时树艺土本膏腴地无遗利遍野皆衣食之资矣
　　屠隆曰近日建议北方新开水田于北人甚利盖北方地势髙燥故冝种二麦但其间岂无可开种水稲者兼而行之始以为难数年以后为利溥矣巨室沮挠持议不决殆可深惜
　　居业録曰天下之衣食尽出于农工啇不过相资而已故程子举先王之法合当八九分人为农一二分人为工啇今以数计之工啇居半又有待哺之兵及僧道尼巫师祝富盛之家皆不耕而食机织本女子之事今机匠以男为之耕者少食者多天下如何不饥困冝自百官士人之外止将一分作工啇以通器用货财有无其余尽驱之于农既尽生财之道又免坐食之费四海必将殷冨矣
　　谨案固本莫如积粟冨民不外垦田弃地利而纵游民天时稍逆盗贼立兴民可失业而田可不耕乎此君臣之贤者无不以开荒为急也但开垦之法其説多矣有欲贷牛种于穷黎而开垦者有欲选健卒而为屯田者有欲令冨民垦之而为世业者纷纷不一既以措费为不易又恐冒滥其功程遂多沮遏尝窃计之其费有不必取给于朝廷而费自足其功有不必虑其冒滥而冒滥自除者曷勿勉之其法惟令公侯贵戚文武大官自为筹画召募开荒今则废地后作俸田且为世业官虽迁而田莫夺疏濬堤防有勿急乎然开荒之时须以沟洫分明者受上赏次者受中赏茍且完事必令重濬之如有力而怠于从事者则有罚简一有风节贤臣専董其事看地势之髙下辨蓄泄之浅深为首务次查其出本几何开辟几何养活农民若干众一嵗一奏五年之内奨以励之八年之外以此俸之不敷然后足之以俸银谁不乐从然朝廷之起科须待其去官之日而后征之又宜大减于常赋使小民之还租亦得半纳于宦家否则何益于穷民耻游惰而事农事果得均相有益民未有不乐为之耕官未有不乐为之费者也又何必以工本为艰难而専欲取给于内帑哉
　　富公安流法
　　擘画屋舍安泊流民事　　　　　富　弼
　　当司访闻青淄登潍莱五州地分有河北灾伤流移人民逐熟过来其乡村县镇人户不那防安泊多是暴露并无居处目下渐向冬寒切虑老小人口冻饿而死甚损和气特行擘画下项
　　一州县坊郭人户虽有房屋又縁出赁与人居住难得空闲房屋今逐等合那防房屋间数开后
　　第一等五间　　　　　　第二等三间
　　第三等两间　　　　　　第四等一间
　　一乡村等人户小可屋舍逐等合那防间数开后
　　第一等七间　　　　　　第二等五间
　　第三等三间　　　　　　第四等五等二间
　　急将前项那防房屋间数报官灾伤流民老小在州者州官着人在县者县官着人在镇者监务着人引至抄防下房屋间数内计口安泊本县及当职官员躬亲劝诱量其口数各与桑土或贷种救济种植度日如内有现在房数少者亦令收拾小可材料权与盖造应之若有下等人户委的贫虚别无房屋那应不得一例施行如更有安泊不尽老小寺院庵观门楼廊庑亦无不可务令安居不致暴露失所
　　谨案人当颠沛流移之日身无一文扶老携防旅店不容安歇道涂桥上栖身冷雨淋肤寒风刺骨即壮健者已将病疫况饿体愁人有不转于沟壑哉富公于青州首重安顿流民之法故无暴露失所之人则凡有流民入境者安可不彷佛前贤先有以安其身哉
　　青州劝诱人户量出斛米救济饥民示有云河北一方尽遭水害老小流散道路填塞坐见死亡之阨岂无赈恤之方又縁仓廪所收簿书有数流民不絶济赡难周欲尽救灾必须众力庶几冻馁稍可安存况乎今年田苗既大丰于累载而又诸郡物价数倍于常时盖因流民之来遂收涌贵之直岂可只思厚己不肯救人共覩灾伤谅皆痛闵五州乡村人户分等第并令量出口食以济急难施斗石之防在我则无所损聚千万之数于彼则甚有功凡在部封共成利济今具逐家均定所出斛米数目如后
　　第一等二石　　　　　　第二等一石五斗
　　第三等一石　　　　　　第四等七斗
　　第五等四斗　　　　　　客户三斗
　　已上并米豆中半送纳
　　内有系大段灾伤人户委的难为出办即不得一例施行亦不得为有此指挥别生弊幸透漏有力人户稍有违戾罪不轻恕
　　一凡有一官令专十耆将雕造印板所印刷票子给与流民印押其头后留余纸三四张编定字号所差官员便令亲自收执分头下乡勒耆壮引领排门抄防凡见流民尽底唤出不论男女当面审问的实填定姓名口数便各给票子一道收执以便请领米豆不得差委他人混给票子冒支米豆
　　凡有土居贫穷或老年或残疾或孤寡或贫丐等人除在孤老院有粮食者不重给余皆一体给票领银
　　一凡给米豆每人日给一升十三嵗以下每人日给五合三嵗以下男女不在支给之例仍于票子上预算明白不得临时混算
　　一官如管十耆每日只给两耆以五日给遍十耆一给五日官员须早到给所办事不得令流民迟归晚去冻露道途
　　一官员受米豆先要看耆内何处人家可以寄顿只要便于流民请领始为得当
　　一勘防二麦将熟诸处之流民尽欲归乡令监散官自五月初一日算至五月终一并支与流民充作路粮以便归乡
　　一指挥青淄等州须晓示道店不得要流民房宿钱谨案此皆富公青州安流之法不但人无路宿而且口食有资寕若后人虽本境饥寒尚无术以防之哉自公分养之法一立愈于聚民城市薰蒸成疫者多矣故録其大槩以示后来使知前贤防事之悉当也
　　陆路运粮法　　　　　　　　　董抟霄
