<!-- { "loadSidebar": true } -->
　　宋熙宁八年八月诏有蝗蝻处委县令佐躬亲打扑如地方广濶分差通判职官监司提举分任其事仍募人得蝻五升或蝗一斗给细色谷一斗蝗种一升给粗色谷二升给银钱者以中等值与之仍委官烧瘗监司差官覆按倘有穿掘打扑损伤苗种者除其税仍计价官给地主钱数
　　谨案此诏给谷既云详尽而又偿及地主所损之苗不但免税而且偿其价数噫捕蝗而至此诏可云无间然矣
　　绍兴间朱熹捕蝗募民得蝗之大者一斗给钱一百文得蝗之小者毎升给钱五百文
　　谨案蝗蝻有大小之分贤者别之最清盖害人之物除之宜早不可令其长大而肆毒也故捕蝗者不可惜费得蝗之小者宁多给之而勿吝也盖小时一升大则岂止数石文公给钱大小逈异不可为捕蝗之良法欤
　　明万歴四十四年御史过庭训山东赈饥疏内有云捕蝗男妇皆饥饿之人如一面捕蝗一面归家吃饭未免稽迟时候遂向市上买麫做饼挑于有蝗去处不论逺近大小男女但能捉得蝗虫与蝗子一升者换饼三十个又查得崮山隣近两厰领粮饥民一千零二十名令其报効朝廷今后将彼地蝗虫或蝗子捕半升者方给米麫一升以为五日之粮如无不准给与
　　谨案过御史何见之不广而责効甚速也尹铎之保障晋阳冯驩之焚劵薛地何尝责其必报然亦未尝不报也今过御史命人担饼易蝗亦云小惠且崮山饥民升数之粟必令有蝗而始给彼老弱残疾艰于行动力不能捕蝗者不尽死于此疏耶
　　凡欲行捕蝗之法可见不外严责有司厚给捕者而已但二者相因为用缺一不可要知捕蝗易粟官亦易于励众众亦乐于从官若使不准开销于何取给不亦仍成画饼耶故天子不可惜费近臣不可防蔽君臣一体朝野同心再法十宜而力行之何患乎蝗之不除而蝻之不灭哉
　　一宜委官分任　责虽在于有司倘地方广大不能遍阅应委佐贰学职等贠资其路费分其地段注明底册毎年于十月内令彼多率民夫给以工食芟除水草于骤盈骤涸之处及遗子地方搜锄务尽称职者申请擢用遗恶者记过待罚
　　二宜无使隐匿　向系无蝗之地今忽有之地主隣人果即申报除易米之外再赏三日之粮如敢隐匿不言被人首吿首人赏十日之粮隐匿地主各与杖警即差初委官贠速往搜除无使蔓延获罪
　　三宜多写吿示　张挂四境不论男妇小儿捕蝗一斗者以米一斗易之得蝻五升者遗子二升者皆以米三斗易之盖蝻与遗子小而少故也如蝗来既多量之不暇遍秤称三十斤作一石亦古之制也日可称千余斤矣惟蝻与子不可一例同称当以文公朱夫子之法为法也
　　四宜广置器具　蝗之所畏服者火炮彩旗金锣及扫帚栲栳筲箕之类乡人一时不能备办有司当为广置给与各厰社长分发多人令其领用事毕归缴庶不徒手徬徨此即工欲善其事必先利其器之意也
　　五宜三里一厰　为易蝗之所令忠厚温饱社长社副司之执笔者一人协力者三人共勷其事出入有簿三日一报以凭稽察敢有冐破从重处分使捕蝗易米者无逺渉之苦无久待之嗟无挤踏之患
　　六宜厚给工食　凡社长社副执笔等人有弊者既当重罚无者岂可不赏或给冠带或送门匾或免徭役随其所欲而与之其任事之时社长社副执笔者共三人毎日各给五升斛手二人协力者一人毎日共给一斗分其髙下而令人乐趋
　　七宜急偿损壊　因捕蝗蝻损壊人家禾稼田地既无所收当照亩数除其税粮还其工本俱依成熟所收之数而偿之先偿其七余三分看四边田隣所收而加足勿令久于怨望
　　八宜浄米大钱　凡换蝗蝻不得揷和粞谷糠粃如或给银照米价分发不许低昂如若散钱亦若银例不许加入低薄小钱巡视官应不时访察以辨公私
　　九宜稽察用人　社长社副等有弊无弊诚伪何如用钟御史拾遗法以知之公平者立赏侵欺者立罚周流环视同于粥厰其弊自除
　　十宜立叅不职　躬亲民牧縦虫杀人倪若水见诮于当时卢懐慎遗讥于后世飞蝗尚不能为之灭饥贼奚能使之除司道不揭督抚安存甚矣有司之不可怠于从事也
　　谨案蝗之为害甚于水旱民之不能去尽者以无良法故也今以十所阐发蝗之生灭以十宜细说蝗之可除曷勿事之且古之圣王川泽有禁山野有官既不滥杀岂肯縦恶此即驱虎豹蛇龙之意也
　　宋王荆公罢相镇金陵是秋江左大蝗有无名子题诗赏心亭曰青苗免役两妨农天下嗷嗷怨相公惟有蝗虫感盛徳又随钧斾过江东荆公一日饯客至亭上览之不恱命左右物色之竟莫能得
　　谨案古云瑞不虚呈必应圣哲妖不自作必昏淫荆公恃才妄作天怒人怨乖戾之气随之而行势所必有不思扑灭蝗蝻反欲捕捉诗人即或得之亦不过江左之诗人而能捕天下后世之诗人哉识见不逹新法可知怨者多矣
　　钱穆甫为如臯令会嵗旱蝗大起而泰兴令独绐郡将云县界无蝗已而蝗亦大起郡将诘之令辞穷乃言县本无蝗盖自如臯飞来仍檄如臯请严捕蝗无使侵隣境穆甫得檄书其纸尾报之曰蝗虫本是天灾实非县令不才既是敝邑飞去却请贵县押来未防传至郡下无不絶倒
　　谨案二令皆可罢也当此飞蝗食稼困害良民之际不思自罪敬警格天一欲委罪于人一以批辞为戏则其平日之政必不善矣可受百里生民之寄乎
　　贺徳邵号戎庵湖广荆门人为诸生时徒步入城路过麻城拾遗金二百两留三日待其人来举而还之后宰临邑遇荒旱设法赈济全活数万人隣境之蝗蝻云涌而临邑独无人皆异之至今从祀不絶
　　谨案仰不愧于天俯不怍于人始可为政贺君昼返遗金岂来暮夜此蝗蝻之所以不入其境也如以有为无除之不急其为害也不特伤稼且将食人宁独蔽天而已哉
　　明顾仲礼保定人幼孤事母至孝遇嵗凶负母就养他郡七年始归时蝗虫遍野食其田苗仲礼泣曰吾将何以为养母之资乎言未已狂风大起蝗虫尽被吹散苗得不伤
　　谨案人知官清则蝗不入其境不知人孝则风亦能吹之而散所以忠孝感神防如桴鼓怨天尤人者徒自增其罪戾耳



　　钦定四库全书
　　钦定康济录卷四下之四
　　社仓条约
　　社仓论曰救荒之术赈济贵乎速转运贵乎近利赖贵乎恒久而不在乎一时之权宜若是乎社仓之不可不设也审矣但建之而不得其法或相强于未行之前或粉饰于举行之际托非其人干没是患开发或滥浮冐正多推其意原本于乡党相赒而久且为闾里之扰累岂非徒骛虚名而毫无实裨者乎用集文公之条约敢凟司牧之听闻果能彷佛前贤设施四境未饥者咸歌大有将饥者悉免倒悬能变通以善其用则紫阳复生而仁民之术溥矣崇安社仓记【朱熹】乾道戊子春夏之交建人大饥予居崇安之开耀乡知县事诸葛侯廷瑞以书来属予及其乡之耆艾左朝奉郎刘侯如愚曰民饥矣盍为劝豪民发藏粟下其直以赈之刘侯与予奉书从事里人方幸以不饥俄而盗发浦城距境不二十里人情大震藏粟亦且竭刘侯与予忧之不知所出则以书请于县于府时徐公嚞知府事即日命有司以船粟六百斛沂溪以来刘侯与予率乡人行四十里受之黄亭歩下归籍民口大小仰食者若干人以率受粟民得遂无饥以死无不恱喜欢呼声动旁邑于是浦城之盗无复随和而束手就擒矣及秋又请于府曰山谷细民无葢藏之积新陈未接虽乐嵗不免出倍称之息贷食豪右而官粟积于无用之地后将红腐不复可食愿自今以往嵗一敛散既以纾民之急又得易新以藏俾愿贷者出息什二又可以抑侥幸广贮蓄不欲者勿强嵗或不幸小饥则弛半息大防则尽蠲之于以恵活鳏寡塞祸乱源甚大恵也请着为例王公报皆施行如章刘侯与予又请曰粟若分贮民家于守视出纳不便请仿古法为社仓以贮之于是为仓三亭一门守舎无一不具司会计董工役者贡士刘复刘得舆里人刘瑞也既成而刘侯之官江西幕府予又请曰复与得舆皆有力于是仓而刘侯之子将仕郎琦尝佐其父于此其族子右脩职郎玶亦廉平有谋请得与并力府以予言悉具书礼请焉四人者遂皆就事方且相与讲求仓之利病且为条约予惟成周之制县都皆有委积以待凶荒而隋唐所谓社仓者亦近古之良法也今皆废矣独常平义仓尚有古法之遗意然皆藏于州县所恩不过市井游惰軰至于深山长谷力穑逺输之民则虽饥饿濒死而不能及也又其为法太宻使吏之避事畏法者视民之殍而不肻发往往全其封鐍逓相付授至或累数十年不一訾省一旦甚不获已然后发之则已化为浮埃聚壌而不可食矣夫以国家忧民之深其虑岂不及此然而未之有改者岂不以里社不能皆有可任之人欲一听其所为则惧其计私以害公欲谨其出入同于官府则钩校靡宻上下相遁其害又必有甚于前所云者是以难之而弗暇耳今幸数公相继其忧民虑逺之心皆出乎法令之外又皆不鄙吾人以为不足任故吾人得以及是数年之间左提右挈上说下教遂能为乡闾立此无穷之计是岂吾力之独能哉因书其本末如此刻之石以告后之君子云
　　社仓条约
　　一逐年十二月分委诸部社首保正副将旧保簿重行编排其间有停藏逃军及作过无行止之人隐匿在内仰社首队长觉察申报尉司追捉觧县根究其引至之家亦乞一例防罪次年三月内将所排保簿赴乡官交纳乡官防检如有漏落及妄有增添一户一口不实即许人吿审实申县乞行根治如无欺即将其簿纽算人口指定米数大人若干小儿减半候支贷日将人户请米状拖对批填监官依状支散
　　一逐年五月下旬新陈未接之际预于四月上旬申府乞依例给贷仍乞选差本县清强官一贠人吏一名斗子一名前来与乡官同共支贷
　　一申府差官讫一面出榜排定日分分都支散【先逺后近一日一都】晓示人户【产钱六百支以上及自有营运衣食不缺不得请贷】各依日限具状【状内开说大人小儿口数】结保【毎十人结为一保逓相保委如保内逃亡之人同保均备取保十人以下不成保不支　陈龙正曰不成保不支将聴畸零穷民之饿乎不如金华县规附甲为妥】正身赴仓请米仍仰社首保正副队长大保长并各赴仓识认面目照对保簿如无伪冐重叠即与签押保明【其社首保正等人不保而掌主保明者聴】其日监官同乡官入仓据状依次支散其保明不实别有情弊者许人告首随事施行其余即不得妄有邀阻如人户不愿请贷亦不得妄有抑勒
　　一收支米用淳熙七年十二月本府给到新漆黒官桶及官斗仰斗子依公平量其监官乡官人从逐防止许两人入中门其余并在门外不得近前挨拶夺人户所请米斛如违许被扰人当防告覆重作施行
　　一丰年如遇人户请贷官米即开两仓存留一仓若遇饥歉则开第三仓専赈贷深山穷谷耕田之民庶防丰荒赈贷有节
　　一人户所贷官米至冬纳还【不得过十一月下旬】先于十月上旬定日申府乞依例差官将带吏斗前来公共受纳两平交量旧例每石收耗米二斗今更不收上件耗米又虑仓厫折阅无所从出每石量收三升准备折阅及支吏斗等人饭米其米正行附册收支
