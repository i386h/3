<!-- { "loadSidebar": true } -->
　　熙宁初陈留知县苏渭言臣领畿邑请为天下倡令户分五等自二石至一斗出粟有差每社有仓各置守者耆为输纳官为籍记嵗凶则出以赈民藏之久则又为立法使新陈相登即诏行之既而王安石沮之遂不果行
　　谨案文公之前即有欲立社仓而为天下倡者天子已可其奏奈为荆公所沮盖青苖法専重取利社仓法専在济民立意不同自相水火嗟夫景星庆云不与暴风疾雨同时可见者也
　　瓯宁县有洞曰囬源剧贼范汝为向曽窃据民性悍小遇饥馑羣起杀掠进士魏掞之谓民易动盖縁艰食乃请常平米一千六百石以贷乡民至冬而还遂置仓扵邑之长滩浦自后每嵗散敛如常民得以济不复思乱草寇遂息
　　【明】陈龙正曰社仓之利一以活民一以弭盗非特弭夲境之盗也且以清隣寇焉文公赈粟扵崇安而擒盗扵浦城魏掞之置社仓扵长滩浦而囬源洞之悍民以化如一邑有若干乡区每乡每区各立社仓诚为至计
　　孝宗时赵汝愚知信州乞置社仓疏有云臣伏见州县之间遇水旱赈济赈粜往往施止及城郭不及乡村乡村之人为生防苦幸而得钱近者数里逺者一二十里奔走告籴则已居后扵是老防愁叹有避荒就熟轻去乡里之意其间强而有力者又不肯坐受其毙夺攘摽掠无所不至以防扵非辜城郭之民率不至此故臣谓城郭之患轻而易见乡村之害重而难知臣愚欲望圣慈逺采隋唐社仓之制明诏有司逐乡置厫每嵗轮差上户两名以充社司主其出纳不如法者治之使幸而连年丰稔在在得有储蓄则乡里晏然若有所恃虽遇歉嵗奸宄之心无自生也
　　谨案赵公此疏如亲厯穷乡目覩贫民之苦凡防扵剽掠者皆因饥寒逼廹而致之岂乐此丧身亡家之祸哉果社社建仓资生有路诚救人扵法网之先矣非南渡之贤臣耶
　　孝宗淳熙八年浙东提举朱熹上社仓议有云乾道四年臣熹居崇安之开耀乡民艰食请到本府常平米六百石赈贷无不欢呼扵是存之扵乡夏则听民贷粟扵仓冬则令民加息以偿每石息米二斗如遇小歉即蠲其息之半大饥则尽蠲之系臣与夲乡土居官及士人数人同共掌管凡十有四年以六百石还府现储米三千一百石以为社仓不复収息故一乡之中虽有饥年人不缺食伏望圣慈特赐施行孝宗从其言徧下诸路仿行其法
　　国朝陈芳生曰社仓之制専以赈贷凡官贷民者必多侵冐民贷官者必受追呼民与民贷必出倍息惟此三害俱无虽非荒年亦可借作种食年年出纳久之所积自丰矣
　　金世宗语戸部曰随处时有赈济往往近地无粮取扵他防往返既逺人愈难之何不随防起仓年丰则多籴以备赈济设有缓急岂不易办乎而徒使钱充府库将安用之
　　谨案金世宗不愿钱充府库而欲以之备粟又欲随防起仓以储此粟大得万物一体之懐若使贤臣敬承其防广推仁爱之意以锡福斯民岂非仁术之至大者哉
　　元世祖时赵天麟上策曰至元六年有防每社立一义仓社长主之遇大有年听自相劝督而増数纳之饥馑不得已之时计口数之多寡而散之官司不得拘检借贷并许纳杂色如是非惟共相赈救而义风亦行谨案尧汤有水旱之灾而不为其所困者有备故也苟社社有仓杂色可纳饥以济之小荒不致流移大荒免为饿莩较扵临事而圗者相去不甚逺耶
　　眀嘉靖时兵部侍郎王廷相言备荒之政莫善扵义仓宜储之里社定为式一村之间约二三百家为一防每月一举第上中下三等人户捐谷多寡各贮扵仓而推有徳者为社长善处事能防计者副之若遭凶嵗则计户给散先中下者后及上户上户责之偿中下者免之凡给贷悉随扵民苐登记册籍以备有司稽考既无官府编类之烦亦无奔走道途之苦
　　谨案侍郎之言防为得法一村之间有二三百家者即为一防共建一仓随其社之大小而命其积谷之多寡又使自为主之非即社仓而何有备无患闾里雍熈岂无上世鼓腹而歌之乐哉
　　万厯间御史钟化民奏内有云臣闻古有水旱之灾而民无捐瘠以蓄积多而备先具也今地方一遭灾荒輙仰给扵内帑此一时权宜之计岂百年经久之规哉惟以本鄊所出积扵夲乡以百姓所余散扵百姓则村村有储家家有蓄缓急有頼周济无穷矣臣令各府州县掌印官每堡各立义仓一所不必新创房屋以滋破费即庵堂寺观就便设立每仓择好义诚实之人兼有身家者共相主之此乃积扵粒米狼戾之时比之劝借扵田园荒芜之后难易殊矣
　　谨案钟御史令每堡各立社仓一所诚救民之良法后之有司果能世守勿失何至有饥民啸聚之患哉
　　建社仓縂论曰甚矣仁人之心至社仓而至广至大也常平与义仓皆立扵州县惟社仓则各建扵各乡故凡建扵民间者皆社仓也乌得以一义字而疑之此仓之美不特救小民之困厄实可以舒大君之忧心饥寒聚集叛乱立兴虽即旋亡岂无军饷故恤国费者此仓宜建欲免勦贼者此仓宜建善培国本者此仓宜建口食得而上下安枵腹饱而人心附较之就食别境领赈官司者逺矣何也无防渉之费也无后期之失也无宿途之苦也他乡外省不必驱驰父母妻儿岂犹轻弃故诸贤无不惓惓扵此仓也然而得其妙者文公为防行之久而知之详且欲遍行天下而何以后人莫之法也岂以民间亦有不欲行者乎大功之成不谋乎众自古有之况闻近世之常平既不令人擅扵取用民间之社仓则又废而不建是廹人扵沟壑驱民扵法网矣岂不深为可叹哉书云皇天无亲惟徳是辅民无常懐惟之懐社仓建而天有不为之辅民有不为之懐者乎君子勉之





　　四严保甲以革奸顽
　　【周礼　　　　　　齐管子秦卫鞅　　　　　宋张咏】
　　【熙宁法　　　　　程伯淳范仲达　　　　　朱　熹】
　　【董　煟　　　　　眀张朝瑞王守仁　　　　　周孔教】
　　周礼大司徒施教法扵邦国都鄙使之各以教其所治民令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾
　　注云保犹任也居相亲近则易为督察也相受者居同门闾则可相容纳也相宾者贤能皆备扵中相与宾而兴之也
　　齐管子禁藏萹云夫善牧民者非以城郭也辅之以什司之以伍伍无非其人人无非其里里无非其家故奔逃者无所匿迁徙者无所容不求而约不召而来故民无流亡之意吏无备追之忧故主政可往扵民民心可系扵主
　　谨案昔施伯对鲁荘公言管子天下之才也所在之国则必得志扵天下今观其所重不外扵保甲法则保甲之不可不急扵行也眀矣
　　秦以卫鞅为左庶长防变法之令鞅使民为什伍而相收司连坐其法以五家为保十家相连収司相紏察也一家有罪九家举发若不紏举则十家连坐司犹管也为什伍之法使之相兼管也
　　谨案此非卫鞅保甲之法乎心虽残忍才颇雄长欲民之守其法遵其令亦若舍此不能苏东坡云帝秦者商君也危秦者亦商君也美哉斯言也使以是法而范羣黎悉归仁厚焉知不能以王道而化成天下何至立法自毙而遭后世之僇哉
　　宋张咏守蜀季春粜廪米其价比时减三分之一以济贫民凡十户为保一家犯事一保皆坐不得籴民以此少敢犯法王文康知益州献议者改咏之法穷民无所济复为盗文康奏复之其赈粜法人日二升团甲给票赴塲请籴始二月一日至七月终嵗出米六万石蜀人大喜为之謡曰蜀守之良先张后王我赤子俾无流亡何以报之俾夀而康
　　谨案张公以十家而共除一人之弊此弊之所以除也法变则盗兴王文康亟奏复之蜀人不但为之喜而且为之謡其法之有益扵民而不可废也审矣膺牧民之任者思欲共跻扵升平当以张公之所行为善则
　　神宗熙宁三年十二月立保甲法其法十家为保五十家为大保十大保为都保选众所服者二人为都保正副凡保丁听自置弓箭习武艺扵是诸州借保甲聚而教之
　　谨案至难行者保甲盖里闾纷纭民居防称繁杂一时清理岂易稽查此事縂在贤能县宰随时审势逐叚分清积久认真渐有就绪王安石夲意亦欲寓兵扵农但训练无时妨农骚扰民又何堪此苦是以行之而无成耳欲行保甲者当不泥乎古而仍不背古斯称大经济
　　程伯淳令留城度乡村之逺近为立保伍使其力役相助患难相扶孤防残疾者责之亲党令无失所出其途者疾病皆有所养择其子弟之秀者聚而教之乡民社防为立科条旌别善恶使之有劝有耻在邑三载民爱之如父母
　　谨案保伍之法贤人君子之所必重者盖以舍此则无以聫络人情而使之交相劝勉也故程夫子扵乡民社防之时特立科条使其有亷有耻患难相扶且拔其秀者而教之皆由别之清故能励之切使非保伍为立科条何从下手
　　范仲达为袁州万载令善行保伍法自来言保伍法无及之者虽有奸细一无所容每有疑似无行止之人保伍不敢着互相传送至县县验其无他方令传送出境讫任满无一寇盗后张防叟知袁州欲覔其法而不可得偶有一县吏畧记保甲之大槩云县郭四门外置隅官四人此防要盖所以防卫而制变者也一个隅官须各管得十来里方可若诸乡则置弹压之类而不复置隅官黙寓大小相维之意其用人子弟必使竭力料理非比泛泛每以旌赏拔擢而激劝之
　　谨案留心济世者无时不以善政为念者也若仲达行之扵前定叟访之扵后惜乎不防尽得其妙惟隅官之置知其所重要知防卫而制变者即社长之类是也縂之奨赏之事眀则弹压之用切匪类不容扵甲矣
　　朱熹扵建宁府崇安县因荒请米既建社仓乃立保甲法其法以十家为甲甲推一首五十甲推一人通晓者为社首逃军无行不得入甲凡得入者又问其愿与不愿惟愿者开其大小口若干共登一簿以便稽查谨案保甲法虽不为社仓而建但既建社仓此法断不可少不然司事者无人举报者无人贤否无由而别虚实何从而知故欲富国强兵者在所首重而欲敦伦善俗者亦不可少缓也朱子学贯天人岂漫无所据而力行哉
　　从政郎董煟曰官司平日宜豫先抄劄五家为甲有死亡迁徙当月里正申县改正凡知县到任责令用心抄劄存县庶免临期里正有卖防之弊
　　谨案临期抄劄其弊无穷古今一辙惟保甲行而贫富了然矣然得之扵平日者始为至当故豫为抄劄济世之良模也
　　眀张朝瑞行保甲法或言往嵗赈饥皆领扵里甲今编保甲以代之何也曰国初之里甲犹今时之保甲昔相隣相近故编为一里今年逺人散每见里长领赈輙自侵隠甲首住居窎逺难以周知及至知而来来而取取而讼讼而追追而得计所得不足以偿所失故强者怒扵言懦者怒扵色只得隠忍而去甚有鳏寡孤独之人里甲曰彼保甲报之扵我何与保甲曰彼里甲报之我何与焉互相推委使民死扵沟壑无可控诉者难以数计不若立为画一之法俱归保甲盖凡编甲之民萃聚一处其呼唤易集其贫富易知昔熙宁就村赈济张咏照保粜米徐宁孙逐镇分散朱文公分都支给皆用此法也
　　谨案除奸剔莫善扵保甲故留心赈救者首当重也盖保甲不行则审户不实无论恩施之大小悉为奸人冐破侵欺鳏寡孤独以致嗷嗷待食者仍絶粒而填扵沟壑也保甲顾不重哉
