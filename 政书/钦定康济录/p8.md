<!-- { "loadSidebar": true } -->
　　王守仁廵抚江西行十家牌法曰凡置十家牌须先将各家门面小牌挨审的实如人丁若干必查某丁为某官吏或生员或当差役习某技艺作某生理或过某房出赘或有某残疾及户籍田粮等项俱要逐一查审的实十家编排既防照式造册一本留县以备查攷及遇勾摄及差调等项按册防分更无躱闪脱漏一县之事如指诸掌
　　谨案十家牌一行真实无虚则保甲之法已得八九但湏注眀左右隣居及每季更换之人方称至当否则迁移物故仍然混杂而无稽
　　周孔教抚苏时曰弭盗安民莫良扵保甲法是法也为弭盗而设是以治之之道编之也人情莫不偷安故其成之也难为赈济而设是以养之之道编之也民情莫不好利故其成之也易今令各府州县择亷能佐贰一员専董其事大概先将城内以治所为中央每保统十甲各设保正副等人每甲统十户设甲长一人分东西南北以东一保东二保东三保等为号南与西北亦如之其在乡四方保正副又以在城保正副分方统之假如在城东一保统东乡一保在城东二保统东乡二保余则皆以此为法是保甲者旧法也以城中之保而分统乡间之保者新设之法也若乡间保长抗令即添差助城中保长协力处分凡公事可以立办矣
　　谨案保甲之法固不可缓若以在城保甲统在乡保甲未免近扵穿凿不若文公所行之法简便而穏当也
　　严保甲縂论曰保甲之法不立城市错杂乡村窎逺在位君子乌防知其贤否并有余不足之家也惟行之有素按籍而稽奸宄不得容留贫富暸然在目冒破者无有矣则保甲不与社仓相为表里者欤故不论赈济赈贷赈粜饥年皆不可少虽平居无事之时亦不可不以周礼为先也管子行之扵齐而桓公得霸卫鞅施之扵秦而孝公富强蜀人之颂美张王二公皆不离扵此也熙宁之可叹者安石欲寓兵扵农反妨农时致民饥馑不足道矣程伯淳令扵留民以此而戴之如父母朱文公建扵闽贷以是而不敢有侵欺贤人君子尚不能舍此而致治后之为政者何皆梦梦而不知所重也惟范仲达行之而亦臻其妙后张防叟欲访之而不得其传苍生之有幸有不幸也一至扵此世道人心何从得古深为可叹继此则董煟与张朝瑞言之凿凿悉中端不可不阅也王阳眀之十家牌不逾此意周孔教之抚苏法頼此成规縂之保甲之法行任彼千头万绪散漫难稽我则有条有理坦然眀白赏罚既当风俗自敦孟子亦言之矣死徙无出乡乡田同井出入相友守望相助疾病相扶持则百姓亲睦非此意耶











　　五奏截留以资急用
　　【唐开元诏　　　　宋大中祥符诏熙宁诏　　　　　王岩叟】
　　【元祐诏　　　　　韩仲通吕颐浩　　　　　乾道诏】
　　【胡　铨　　　　　元尚书省臣明林聪】
　　唐眀皇开元二十五年九月诏曰大河南北人户殷繁衣食之原租赋尤广顷年水旱厫庾尚虚今嵗属和平时遇丰稔而租所入水陆运漕縁脚钱杂必甚伤农务在优饶恵彼黎庶息其转输大实仓储今年河南河北应送含嘉太原等仓租米宜折粟留纳本州
　　谨案不知者以为上供急知之者以民食亦不可缓也留上供以备饥年即赵威后对齐使云茍无嵗何有民茍无民何有君之意耳
　　宋真宗大中祥符间诏江淮发运司嵗留上供米五千石以备饥年赈济
　　【宋】董煟曰祖宗之时上供之米犹每嵗截留以备赈济则常平义仓无所吝惜可知然则祥符之诏可不端拜而大书乎
　　神宗熙宁中浙江数郡水旱灾伤诏拨本路上供斛斗二十万石赈济
　　谨案昔人云民可百年无货不可一朝有饥熙宁中虽多天灾流行水旱频仍然尚有司马光赵忭吕公弼诸君子在岂不知国本之当重肯吝其仓庾哉九重一诏万姓囬春矣
　　哲宗元祐元年王岩叟言淮南旱甚本路监司殊不留意诏发运司截留上供米一十万石比市价量减出粜与缺米人户每户不得过三石
　　谨案民情难抚防在饥年人不得食徙者徙而流者流四境靡宁矣岩叟之罪监司不亦宜乎幸朝廷即诏截留一十万石减价出粜活苍生扵闾里辑奸宄扵草茅一言出而享太平非岩叟之类哉
　　元祐四年留上供斗斛三分之一为米五十余万斛尽用其钱买银绢上供了无一毫亏损县官而命下之日所在欢呼
　　谨案民情千古一辙昔日欢呼扵今岂异积扵太仓而红腐何若留外省以施恩爱民者所当急图也
　　髙宗绍兴中户部尚书韩仲通乞以上供之米所余之数岁桩一百万石列廪贮之以备水旱诏从之上曰所储遇水旱诚为有补非细事也
　　谨案疏可题而不题非但不为小民作饥馑之谋亦不为君上建太平之策矣如韩公此疏一行饿莩頼之而生盗贼因之而息不大有功扵社稷哉
　　绍兴五年湖南旱甚吕颐浩为帅奏截拨上供米三万石又令广西帅漕两司备五万石水运至夲路充赈济全活甚众
　　谨案民不得食死亡相继即无意外之虞已损国家元气吕公之奏截留非有爱民忧国之实心者不能也
　　孝宗乾道七年饶州旱伤截留在州桩管上供米三万石献助米二千石本州义仓八万余石又拨附近县义仓五万石又请借防子五万贯接续收籴米麦赈济江州旱伤截留上贡米六千五百余石本州义仓米四万四千余石截留贑州起到一万石赈粜本钱四万余贯作夲収籴米斛又拨本路常平米十万石诱劝上户认籴米二万八千六百余石吉筠等州见起赴建康府米八万余石桩管米六万七千余石
　　【眀】陈龙正曰饶州得米十六万余石钱五万贯江州得米三十三万余石钱四万贯赈饥可谓厚矣观其多方措置非防如隋文帝之多藏也然彼有余而不散以促其危此不足而乐散以绵其祚人主之存心天之福祸不其永鉴与
　　乾道间胡铨疏中有云熙宁间浙西灾伤而沈起张靓不先事奏闻朝廷是不遵太宗之制也元祐间浙西灾伤而苏轼先事奏乞防置是防遵太宗之制也今嵗诸路或旱或水方秋成之际米已翔贵日甚一日来春艰食灼然可知倘不先事而图则乙酉流离之患臣恐不免
　　谨案此疏所言足见截留之当早若临期拨用虽多无益頋拨用扵既荒之后莫若截留扵未荒之前胡公以天下为己任力排和议深折权奸无刻不以苍生为念故虑无不周言无不切也
　　元世祖至元二十五年尚书省臣言杭苏湖秀四州大水请辍上供米二十万石审其贫者赈之
　　谨案大水为灾羣黎饥馑在朝大僚防据实奏请留供赈饥不可谓非留心国计者然以四州亿万之民仅恃此项以为救济较之圣君贤主蠲赈兼行不惜重费者去之逺矣
　　眀宪宗成化二年江淮大旱民自相残命右副都御史林聪往赈之聪奏借江南粮及支运粮储数十万给民食与之种
　　谨案江淮为财赋之区旱荒如此而不早为之计督抚大吏之愆也截漕给种亦一时之权宜縂之灾荒未至必先提策一叚爱民仁心整顿一畨民经济同寅协恭上以积诚召天和下为闾阎筹夲计斯得之矣
　　奏截留縂论曰眀储巏与都御史书有云目前救荒简便应急百方以思莫如截留漕运之米为善泰昌元年御史左光斗亦请截漕救荒可见智谋之士所见略同唐宋之诏有自来矣元眀虽不能及要亦未尝不以此为善也若王岩叟之罪监司韩仲通之得上谕为国为民之心岂浅见者所能哉吕颐浩为赈饥而特请胡铨防先事而疏题生饥人扵将毙散盗贼扵无形得荧荧不救炎炎奈何之意矣林聪之奏请庶防乎近之圣天子以四海为家岂必实粟扵京而始为其粟哉况天庾既足尘腐者多枵腹之民頼之得活何为畏缩不题忠君爱国之臣当如是乎若夫看省分之大小奏截留之多寡不独下救其民抑亦广上之泽扵无穷矣愿牧民之君子推类以权其宜俾黎元偶处荒年而不知有饥馁之色上下和乐中外乂安岂不称良有司之伟业欤














　　六稽常平以杜侵欺
　　【汉耿夀昌　　　　隋文帝唐陆贽　　　　　宋韩琦】
　　【余　靖　　　　　庆厯诏司马光　　　　　苏　轼】
　　【髙宗谕　　　　　董　煟元张光大　　　　明张朝瑞】
　　汉宣帝五鳯四年嵗丰谷石至五钱耿夀昌建言令边郡皆筑仓谷贱时増价而籴以利农谷贵时减价而粜以利民名曰常平仓民便之赐爵关内侯
　　谨案一仓建而民农两利固本之法莫逾扵此岂为有司应急而成哉所以官司必不可令用小民欲贷不必待乎奏闻利民而不利官耿侯立仓之意原是如此
　　隋文帝开皇间卫州置黎阳仓陕州置常平仓华州置广通仓转相灌注漕闗东及汲晋之粟以给京师置常平监
　　谨案文帝之置仓亦云备矣但丰年既实粟扵仓歉嵗即宜散给扵民始得建仓之益是以防藏而又防发不似守藏者惟以吝惜为心则痌瘝视民之心时时切挚扵衷矣
　　唐陆贽奏议有云臣闻仁君在上则海内无馁莩之人岂必耕而饷之防而食之哉盖以虑得其宜制得其道致人扵歉乏之外设备扵灾沴之前耳魏用平粜之法汉置常平之仓隋氏立制始创社仓终扵开皇人不饥馑除赈给百姓外一切不得贷便支用每遇灾荒即以赈给小歉则随事借贷大饥则录事分颁富不至侈贫不至饥农不至伤籴不至贵一举而数羙具可不务乎谨案陆贽之意除赈给百姓外一切不得贷便支用盖积谷原以为民倘官长那用扵平时荒年百姓更从何防支给况奸胥猾吏知其可以转移即生多少情弊陆贽此奏可谓良法
　　宋韩琦论常平仓米遇年嵗不稔合减原价出粜但出粜之时湏令诸县取逐乡逐村下户姓名印给闗子令収执赴仓籴米每户或三石或两石不许浮数唯是坊郭则每日零细粜与浮居之人每日或一斗或五升则人人尽受实
　　谨案郷村来籴者以数石计城市来籴者以升斗计非常平不足以应之倘被借端那去急廹何従籴取故上司不得视为无碍钱粮下属不可因公借用倘上下交侵不但无顔以对耿侯益且深有愧扵韩公矣
　　仁宗庆厯二年余靖疏内有云天下无常安之势无常胜之兵无常足之民无常丰之嵗由是古先圣王守之有道制之有术倘有缓急不可无备景徳中诏天下以逐州户口多寡量留上供钱起置常平仓付司农寺系帐三司不问出入今若先为三司所支则天下储蓄尽矣伏乞特降指挥三司先借支常平夲钱防并仰疾速拨还今后不得更支拨并依景徳先防勅命施行谨案此疏説得何等眀白若先为三司借去蓄积尽矣遇饥年将何救济余公之疏虑之深而言之切可为常平万世不易之良规
　　庆厯四年正月诏陕西谷翔贵其令转运司出常平仓粟减价出粜以济贫民
　　谨案减价出粜始得常平之意若早为有司所那百姓何由受圣意何由宣布此上台之稽察当严而小民之首吿宜许也
　　司马光言常平之法此乃三代良法也向者有州县缺常平粜本虽遇丰年无钱收籴又有官吏怠惰厌籴粜之烦不肯收籴尽入蓄积之家又有官吏虽欲趂时收籴而县申州州再申其提防取指挥动经累月已是失时谷价倍贵以致出粜不行堆积腐烂此乃法因人壊非法之不善也
　　谨案有此三害已为常平之大蠧况又有那用之端存无一二饥年仍不赈粜四害并侵一无所惠不可向常平而生叹乎
