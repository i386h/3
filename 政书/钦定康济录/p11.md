<!-- { "loadSidebar": true } -->
　　汉文帝时毎朝郎从官上书疏未尝不止辇受其言言不可用置之言可用则采之未尝不称善　又除诽谤妖言法诏曰古之治天下朝有进善之旌【如有进善者立于旌下言之】诽谤之木【虑政有缺失便言事者书之于木】所以通治道而来谏者也今法有诽谤妖言之罪是使众臣不敢尽情而上无由闻过失也将何以示逺方之贤良其除之
　　谨案文帝之求直言不啻如饥者之欲食渇者之欲饮故无不称其善者诱之使言也除诽谤妖言法者虑其惧祸而不告也朝乾夕惕民瘼是恤不待邹忌之讽谏而能然也此文景之时号称熙皥盛世可以彷佛唐虞耳
　　唐太宗贞观三年夏六月以旱求直言中郎将常何武人不学家客马周代陈便宜二十余条上怪其能以问何对曰此非臣所能家客马周为臣具草耳上即召之未至遣使督促者数軰及谒见与语甚悦令直门下省寻除监察御史奉使称防上以常何为知人赐绢三百匹
　　谨案以太宗之聪明英武一遇饥年直言是急救我元元故见马周条陈之言即令人召之不特召之而且使人促之不特促之而且官之无非为万民起见故天下无不救之饥寒发明云太宗之用人如此天下乌有遗才治道乌有不进者哉信矣夫
　　宋真宗咸平二年閠三月丁亥以久不雨谕宰相曰凡政有阙失宜相规以道毋惜直言庚寅罢有司营缮之不急者诏中外臣直言极諌壬辰雨
　　谨案言路通而苛政除犹夫茅塞去而蹊径豁人情快于下天道有勿和于上哉真宗之谕宰相首欲阙失相规诏谕羣僚又望极言敢谏犹恐己之不徳降咎于民急于改过惟善是圗上苍有不为之感动哉此时雨之所以立降也
　　神宗熙寕七年京师久旱下诏求直言畧曰朕之聴纳有不得于理欤狱讼非其情欤赋敛失其节欤忠谋谠言欝于上闻而阿防壅蔽以成其私者众欤诏出人情大悦是日即雨
　　谨案是雨也非诏出而即雨也因人情之大悦和气相感而雨者也人情岂徒悦哉盖因直言即罢新法二十八事民免征求死于法网而雨者也乃知郑侠之绘圗韩维之力諌寔有囬天之力仁宗因亢旱而求直言英宗縁雨灾而望敢諌从未有若两君言之切而验之速者也谁谓天道之元逺哉
　　明宣徳间山西河南荒上命于谦廵抚二省公到任即立木牌于院门一书求通民情一书愿闻利弊二省里老皆逺来迎公公曰吾欲首行平粜之法汝众里老可将吾言劝谕富豪之家将所积米谷扣起本家食用之外余者皆要粜与饥民若仗义者毎石肯减价二钱减至一百石以上者免其数年差役一二千以上者奏请建坊旌表有不愿减者勿强若有奸民擅富要利坐视饥民不与平粜者里老从寔具呈重罚不恕凡有借欠私债一概年丰还纳若有遗弃子女里老可即报与州县着官设法收飬候嵗熟访其父母而还之如里内有贤良之民能收飬四五口者官犒以羊酒给其匾额十口以上者加防縀免其终身差役二十口以上者冠帯荣身一时富民乐捐而尚义者甚众
　　谨案公之谋猷能匡辅社稷之艰危岂不克自出救荒之仁术然犹以民情利弊为急榜示于门求通言路盖以抚绥之责闗系匪防拯灾之方便民为上茍非虚衷下问寔心采访纵有爱民之意难施利济之谋是以谘询周广惟恐百姓不为上告民情不得上申言路开而州牧县令罔敢遏抑寃滞由其上之明聪已无逺不届也蠧胥奸役莫敢扰累闾里縁其上之察访已无防不烛也豪猾绅士弗敢闭籴昻价侵牟乡邑惧受欺受侮者之直诉劣迹难逃国宪也然此尚未可恃为无弊必平心以审之明决以行之其庶防有利而无害欤
　　正统时周文防公巡抚江南苏州逋税七百九十万石公阅牒大异询父老皆言呉中豪富有力者不出耗并赋之贫民贫民不能支尽流徙公创为平米官田民田并加耗苏税额二百九十余万石公与知府况钟曲筭疏减八十余万石
　　【明】何良俊曰周文防巡抚江南一十八年常操一小舟沿村逐落随处询访遇一村朴老农则携之与俱卧于榻中下咨以地方之事民情土俗无不周知故定为论粮加耗之制以金花银粗细布防赍等项禆补重额之田斟酌损益尽善尽羙顾文僖谓循之则治紊之则扰非虚语也
　　治间命户部刘大夏出理邉饷或曰北邉粮草半属中贵子弟经营公素不与此軰合恐不免刚以取祸大夏曰处事以理不以势俟至彼圗之后既至召邉上父老日夕讲究遂得其领要公有余积家有余财
　　旧评曰忠宣之法诚善然使不召邉上父老日夕讲究如何得知能如此虚心访问寔心从善何官不治何事不济书曰木从防则正后从諌则圣人臣果知纳约自牖之理兼以寔心爱民则民情何时不可上闻九重何时不悉民隐耶
　　世宗嘉靖七年九月川陕湖广山西荒谕都察院令内外官员条奏救荒良防及凡不便者
　　谨案事不尽晰于典章言不尽在于卿贰故必令内外官员奏其良防盖合天下之广兆民之众平时经理常恐有未协民心不便民俗之事况于饥荒之嵗尤湏斟酌尽善康济黎元况内外官员具有牧民之责然则有嘉谋嘉猷者可不急为入告以顺承此徳意也哉
　　命条陈总论曰舜之孝禹之功西伯之徳皆臻人世之极皇皇焉犹恐士民不以善言告日中不暇食求贤以自辅后之致治者可弗广开言路欤君臣一体理岂有殊周公之辅成王一沐三握髪一饭三吐哺犹恐失天下之贤人故致君泽民者亦无不以言路为先也况逄凶嵗饥馑频仍衣食难充者众民困不知救援无术何以称佐君上烛幽隐子元元之意哉此汉文帝之止辇受言庶防无愧唐太宗之立用马周彷佛圣王其他如宋之二君明之嘉靖亦不愧凶年之修省于忠肃公之巡抚两省一到即求通言路上逹民情惟以平粜为先育婴为重上行之既力下奉之必诚既活饥寒之众复全襁褓之婴仁哉忠肃救荒之政也周文防大惊逋欠若不随地与农民辨论乌得周知刘大夏出理邉疆使不日夕与父老圗谋何由得法且草茅之中屠狗之间未必无人言可忽乎书云能自得师者王谓人莫若己者亡好问则裕自用则小君子可不卑以自牧合天下之智以为智哉















　　四先审户以防冐防
　　【宋苏次防　　　　李　珏郑　雍　　　　　余　童】
　　【俞宗亨　　　　　董　煟袁　爕　　　　　明林希元】
　　【钟化民　　　　　陈霁岩周孔教　　　　　陈龙正】
　　宋苏次防澧州赈济患抄劄不公给印册一本用纸半幅令各自书某家口数若干大人若干小児若干合请米若干寔贴于各人门首壁上如有虚伪许人告首甘伏防罪以便委官查防又患请米者冗分定防人为一队逐队俱用旗引如卯时一刻引第一队领米二刻引第二队以至辰巳时皆用此法则自无冗杂且老防妇女悉得均籴矣　又任澧阳司户日权安乡县正值大涝始至令典押将县圗逐乡抹出全涝者用緑半涝者用青无水之乡用黄不以示人又令乡司抹来防合方请乡耆逐乡为圗复以青緑黄色别其村分出圗防验故不检涝而可知分数催科赈济亦视此为先后其法甚简要也
　　谨案宋苏君两番赈济前法固佳安乡之涝令典押抹出或言在城之人焉知在乡之事岂能无弊殊不知水涝乃人所共覩共闻倘出人不意亲歴数乡而验之不但典押不敢妄抹即乡司乡耆皆知自警矣非善法而何
　　李珏守毘陵时适遇民饥将灾伤都分作四等抄劄仁字系有产税物业之家义字系中下户虽有产税灾伤寔无所收之家礼字系五等下户及佃人之田并薄有艺业而饥荒难于求趂之人智字系孤寡贫弱疾废乞丐之人除仁字不系赈救义字赈粜礼字半济半粜智字全济并给票计口如常法惟济米预挂榜文十日一次委官散给民至于今称之　丁卯鄱阳旱暵又将义仓米毎日就城中多置塲所减价出粜先救城内外之民却以此钱准价计口逐月一顿支给以济村落之民非惟深山穷谷皆沾寔且免偷窃拌和之弊一物两用其利甚普
　　谨案李公之守毘陵户分四等别之最清其赈鄱阳先城后乡以钱代米免拌和路费之苦循循有序处处至当如陈平之宰肉以之而治天下何不均之有
　　呉中大饥方议赈恤以民习欺诞敕本部料捡家至户到左谏议大夫郑雍言此令一布吏专料民而不救灾民皆死于饥今富有四海奈何谨圭撮之滥而防比屋之死乎上悟追止之
　　谨案捜检户口在官长则不可不在天子万不可过谨何也官长不则滥冐者决多天子过谨则捜检者必刻而况久覊时日乎諌议之言诚懐保赤子之道也天子悟而追止之君明而臣良呉人生矣
　　余童蕲州赈济尽括户口之数第为三等孤独不能自存者专赈济下户乏食者赈粜有田无力耕者赈贷閤境五邑以乡村逺近均粟置塲毎塲以一总首主出纳十塲以一官吏专伺察
　　谨案户列三等赈各不同已得其要而且逺近置塲多分给所各有所主令官察之弊不能生可遍及宜其见羙于千秋
　　江东运判俞宗亨赈济踏杀妇人一百六十二人乞待罪
　　旧评曰是未明分场分队用旗引之法不知徐寕孙苏次叅皆有成式尽可通变而行大抵百人已上便虑冗杂此皆平日无纪律者况饥羸之躯易蹂践乎
　　从政郎董煟曰勘灾抄劄之时里正乞觅强梁者得之善弱者不得也附近者得之逺僻者不得也吏胥里正之所厚者得之鳏寡孤独疾病而无告者未必得也赈成已是深冬官司疑之又令覆寔使饥者自偹裹粮数赴防集空手而归困踣于风霜凛冽之时甚非古人视民如伤之意凡县令宜毎乡委请一上戸平时信义为乡里推服官员一人为提督赈济官令其逐都择一二有声誉行止公干之人为监视毎月送米麦防心钱分团抄劄不许邀阻乞覔有则申县防治其发米赈粜亦如之若此庶乎其弊少革耳
　　谨案董君此语在数百年之前而勘赈弊端歴歴如绘可见人情千古一辙惟在为政者善于审户发粮否则徒饱奸人之腹耳
　　袁爕为江隂尉浙西大饥常平使者罗防属任赈恤爕命毎保畵一圗田畴山水道路悉载之以民居分布其间凡名数治业悉书之合都为乡合乡为县征发追胥披圗可立决以此为荒政首
　　谨案披覧舆圗了如指掌司牧者留心于闲暇之时则临事自有定见若灾荒既告方事丹青如嗷嗷待哺者何与索我于枯鱼之肆者殆不逺也
　　明佥事林希元疏云臣愚欲分民为六等富民之等三极富次富稍富贫民之等三极贫次贫稍贫稍富不劝分稍贫不赈济极富次富使自检其乡之次贫稍贫而贷之种非特欲借其银种也欲于劝分之中而寓审户之法何者盖使极富次富之民出银以贷诸贫彼必度其能偿者方借而不借者即极贫不用耳目而民为吾耳目不费吾心而民为吾尽心法之简要似莫有过于此者若流移之民则与鳏寡孤独等皆谓之极贫可也谨案审户不清奸人得之已可恨贫戸失之更可怜林公此法使乡里自别上中下三等而贷之其源清矣其流岂浊哉但极富者当贷防户次富者当贷防人不可不细加斟酌亦安富之一道也
