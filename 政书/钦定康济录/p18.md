<!-- { "loadSidebar": true } -->
　　元成宗大德六年御史台言自大德元年以来数有星变及风水之灾民间乏食陛下敬天爱民之心无所不至理宜转灾而福今春霜杀麦秋雨伤稼五月太庙灾尤古今重事臣等思之得非荷陛下重任者不能奉行圣意以至如此若不更新后难为力乞令中书与老成识达治体者共图之复请禁诸路酿酒减免差税赈济饥民帝皆嘉纳命中书即议行之
　　谨案以灾伤而令老成图治复请禁酿酒免差税广赈济皆饥年之要务而天子从之有不转灾而为福者哉昔人云儒者之言可寳万世若此数语能发天地之阳和阐乾坤之生意非万世之寳欤
　　明神宗万歴九年给事中吴之鹏疏内有云至若江南天下财赋半给于斯霪雨不絶田墟尽没禾苗淹烂庐舎漂流若不大施捐免不可然臣之所谓蠲者不在积逋而在新逋不在存留而在起运何也盖积逋之蠲奸顽侵欠者获厚恵而善良供赋者不沾恩则何以劝且以凶嵗议蠲而乃免乐嵗逋欠之虚数民危在眉睫而乃议往年可缓之征输则何以周急乃若存留不过国课十分之一二耳官俸军储之类讵可一日无哉故非蠲运济民未有能获苏者也
　　谨案凶年之苦拆屋伐桑难存皮骨卖妻鬻子不足充饥故虽任尔千般锻链总难上纳分厘是不蠲亦蠲矣何若蠲之而民心犹在也然蠲而不得其法等于不蠲耳给事之疏搜剔利弊一目了然奏蠲者所当急效也
　　乞蠲赈总论曰岁当饥馑小民颠沛流离非急下蠲租之诏频颁济困之恩庶民何由而康济乎此汉唐以下之贤主知之深而谋之最急者也苐圣天子深居九重全恃亲民有司目击民艰者速为防报镇抚大员旬宣德意者急为具题或请蠲或请赈或请贷时势不同处置各异是故损上益下之权总在转移者之审别其要剔除冐滥之法总在推行者之竭尽其心倘或民遇饥荒郡县抑使不报报亦覆验迟行甚至灾荒分数宁刻毋浮赈济贫穷宁严毋滥此岂圣主恵爱斯民之本意凡厥有司可勿为之仰承恩防以子恵元元乎要之安民不当惜费抚众贵乎实心故为臣者不可不以奏请为急为上者自必当以听纳为先乞天恩而生饥馁洞达国体者必不以为损朝廷之储蓄而以为培国本之良图矣









　　十四兴工作以食饿夫
　　【齐晏子　　　　　宋赵抃范仲淹　　　　　欧阳修】
　　【熙宁诏　　　　　张守约汪　纲　　　　　邵灵甫】
　　【明张纯李畛　　　张敷华林希元　　　　　钟化民】
　　齐景公之时饥晏子请为民发粟公不许当为路寝之台晏子令吏重其赁逺其兆徐其日而不趣三年台成而民振故上悦乎游民足乎食君子曰政则晏子欲发粟与民而已若使不可得则依物而偶于政
　　谨案晏子之济饥上无逆鳞之恐下有拯溺之恩以智行仁即工寓赈上下坠其仁术而不知此君子所以美之也
　　宋赵抃知越州嵗大饥公多方赈救之外又雇小民修城四千一百人为工共三万八千乃计其工而厚给之民赖以济
　　谨案公之赈救多端念此壮夫一种非兴工不足以聚多人故城事一举而四境归工贫苦之家赖之得生富贵之室借此免祸不然强而有力者当此饥寒逼廹不知做出多少不可知之事矣
　　范公仲淹知杭州吴中大饥吴民素喜竞渡好佛事乃纵民竞渡召诸寺主谕以饥嵗工贱令其大兴土木又新仓厫吏舍工技服力日数万人是嵗两浙惟杭晏然民不流徙
　　谨案令人广修寺院更美于官府兴工其价稍増故耳至于嬉游者必其力之可费而后费之借此以济穷民格外之仁智寓于权也
　　欧阳修知颍州嵗大饥公奏免黄河夫役得全者万余家【此即周礼所谓弛力也】又给民工食大修诸陂以溉民田尽赖其利【此即以工役而寓赈济之意也】
　　谨案欧阳修不但文章名世爱民之政至今脍炙人口此其所以称全人也
　　神宗熙宁七年正月河阳灾伤防常平仓赈济斛斗不足乞兼发省仓诏赐常平谷万石兴修水利以赈济饥民
　　谨案此诏爱民深矣一举而数善备焉兴修水利令民口有食而家有粮非目前之善防乎兴修之后堤塘坚固沟洫分明田事赖以不损非永逺之善防乎赈济之外果能府府皆然何患大有之难登
　　张守约知泾州泾水善暴城每嵗増治堤堰费不赀适年饥罢其役或曰如水害何守约曰荒嵗劳民甚于河患祷之河神一夕雷雨河徙而南城不为患
　　谨案昔潮州有鳄鱼韩文公投之以文则徙而去之人以为竒今泾水暴城张公祷之于神一夕而徙不更异乎总之为万民起见天地神自能鉴原所以无灵不格耳人可不以万民为念哉
　　汪纲字仲举知兰谿嵗苦旱劝富民濬治塘堰大兴水利饥者得食其力民赖以苏
　　谨案穷民无事衣食弗得法网在所不计矣故盗贼蜂起富室先遭涂毒而饿莩亦防残生为害可胜言哉今劝富民治塘修堰饥者得食富室无虞保富安贫之道莫过于此
　　邵灵甫宜兴人储谷数千斛嵗大饥或请乗时粜之曰是急利也或请损值粜之曰此近名也或曰将自丰乎曰有成画矣乃尽发所储雇佣除道自县至湖镇四十里浚蠡湖横塘等水道八十余里通罨画溪入震泽邑人争受役皆赖全活水陆又俱得利子梁登第孙纲冠于南省咸谓积善之报
　　谨案耿夀昌奏立常平而封侯食报宋子贞广济饥人而官至平章救人之功上干天听灵甫子孙连登髙第于理何疑
　　明英宗正统五年二月以畿内灾民食不赡勅张纯【都察院右佥都御史】李畛【大理寺右少卿】区画赈济给京城饥民饭三月造奉天华盖谨身三殿乾清坤宁二宫以畿内饥复民二年家有父母者人赐二石米
　　谨案昔周孔教云官府赈给安能饱其一家故凡城之当修池之当凿水利之当兴者召民为之日授其直是于兴役之中寓赈民之恵也今张李二公查有父母之家又各赐米二石孝养教民又得之于兴工之内矣非善政欤
　　孝宗治元年张敷华为湖广布政使嵗饥给粟散粥药病掩胔髙值来商卑词告籴出官钱修学宫徧役军民籍为甲伍使资佣值以业饿者
　　谨案一命之荣尚能起死况方面乎观张公之所为身受其恵者固感激终身即见诸史者亦永懐不已噫治至今布政多矣惟张公脍炙人口者恵政及民故也
　　嘉靖时佥事林希元疏内有云凶年饥嵗人民缺食而城池水利之当修在在有之穷饿垂死之人固难责以力役之事次贫稍贫人户力能兴作者虽官府量品赈贷安能满其仰事俯育之需故凡圯壊之当修涸塞之当濬者召民为之日受其直则民出力以趋事而因可以赈饥官出财以兴事而因可以赈民是谓一举而两得也
　　谨案佥事公云在在有城池水利之当修此一句不知提醒多少梦中人盖他事防销不无难易若地方急务岂亦踌躇诚一举而两得之事也牧民者何事因循不为上少纾恤民之忧乎
　　万歴间御史钟化民救荒令各府州县查勘该动工役如修学修城濬河筑堤之类计工招募以兴工作每人日给米三升借急需之工养枵腹之众公私两利谨案化民之救荒日驰数百里廵察各县粥厰随从无防所到食粥以故吏民畏服敬若神人如修学筑堤等类悉令防工每人日给米三升不许畧加粞谷又谕州县有领工价而或稍怠其役者鞭挞槩行停止恐一人卧痛阖室饿亡故耳诚不世出之仁人也
　　兴工作总论曰失业之人不知所往加以饥寒逼廹不就死于沟壑必创乱于山林势所必至何也丰年尚有通那之处歉嵗断无告贷之门晏子知之范君民于仁术立法千古宋之诸君子法之饥民得济恵爱何深若张守约之祷河神一夕而徙钟化民之戒鞭挞百世衔恩不又可为后世之则欤赐谷万石而兴修水利者神宗一人也给工食而寓孝道者张李二公也灵甫解囊于郷里又奚愧焉其他爱民之人未有不急急于此者惟宋与明为独甚令彼穷人不暇于为非全家赖之而得食恩施万姓名著千秋有为者亦若是我独不能欤昔宋时莆阳一寺有建大防者工费钜万或告侍郎陈正仲曰当此荒嵗寺僧剥敛民财以作无益之举盍白郡公禁止之正仲笑曰子过矣建塔之役寺僧能自为之乎莫非佣此邦之人而为之也敛之于富饶之家散之于贫寠之辈小民借之得食当此凶嵗惟恐僧之不为塔也子乃欲禁之乎乃知仁者之言明白显易可醒愚蒙而为后世法者此种是也牧民者可不知兴工寓赈之道哉
　　十五育婴儿以慈孤幼
　　【越勾践　　　　　　汉髙祖光武章帝贾　彪　　　　　　郑　产
　　晋王濬　　　　　　南北朝任昉唐文宗诏　　　　　宋叶梦得】
　　【刘　彞　　　　　　虞允文俞仲寛　　　　　　明林希元】
　　越王勾践令国中将免者以告【免即分娩也】公令医守之生丈夫二壶酒一犬生女子二壶酒一豚生三人公与之母生二人公与之饩
　　谨案户口不繁疆塲谁拓况遭颠沛尤贵人扶故越王命医给赏与母与饩惓惓焉惟恐稍有不及而损之也此其十年生聚十年教训二十年之后吴其为沼也婴儿其可勿恤乎
　　汉髙祖七年民产子复勿事二嵗【复免也勿事不役使也】光武帝建武中产子者复以三年之算【每人嵗赋钱一百二十为一算】　章帝二年春正月诏曰人有产子者复勿算三嵗令诸懐者赐胎谷人三斛复其夫勿算一嵗着以为令谨案汉家之恤丁口也若是故版籍繁而幅员广两汉世数约有四百余年异代岂无爱民之君能以婴儿为重者则未有若汉家之惠养殷殷者矣
　　贾彪为新息长小民困贫多不养子彪严为其制与杀人同罪城南有盗刼害人者北有妇人杀子者彪出案发而掾吏欲引南彪怒曰贼防杀人此则常理母子相残逆天违道遂驱车北行案验其罪城南贼闻之亦面缚自首数年间人养子者千数佥曰贾父所长生男名贾子生女名贾女
　　谨案人见杀一无辜者必怒骂曰如此没天理若婴儿初出母胎何罪而即遭惨杀况杀之者又其父母非灭天伦之辈乎是可忍也孰不可忍也回车案问重于大盗明决之论也
　　郑产泉陵人为白土郷啬夫时民家产子一嵗辄出口钱鲜有举子者产劝百姓勿杀子口钱皆为代出郡县具以闻上钱因得免改白土曰更生郷
　　谨案民之艰于费也骨肉在所不顾故以口钱而杀子者众今郑君悉为代出因而上闻有感得免郷亦改为更生为人上者可不深念民艰凡可以苏民困者悉更有以生之哉
　　晋王濬为巴蜀太守邑人生子皆不举濬严其科条寛其徭役所活数千人及后伐吴所活者皆堪为兵其父母戒之曰王府君生汝汝必死之用是破吴而建大功谨案以太守而活婴儿如拾芥之易去其致死之由防其得生之路其谁敢异何以今不多见也王公因好生而全人骨肉后因骨肉之言而建大功食报之速不捷于影响欤
　　南北朝任昉为义兴守嵗饥以月俸治粥广活饥民禁民产子不举有孕者辄助其资斧全活数千余家谨案平时尚有毙婴之户荒年岂无杀子之人任公不但禁民之不举有孕即为之输金衣食无措之人借此而并生其夫妇民惟恐孕之不有矣尚有杀子之人哉
　　唐文宗太和六年五月诏内云天下有家长大者皆死所余孩稚十二至襁褓者不能自活必至夭伤长吏勒其近亲收养仍官中给两月粮亦具都数闻奏
　　谨案既恤孤于幼小必当月给其口粮奈何以勒令为功粮止两月数月之后能保其无恙乎呜呼天子尚恤其锱铢小民岂能常慷慨是唐之慈幼不及汉之懐保矣
