<!-- { "loadSidebar": true } -->
　　宋叶梦得守许昌值大水流殍满道公尽发常平仓所储者赈之全活者数万人独有遗弃小儿无由得救公询之左右曰无子者何不收养曰人固所愿但患嵗丰年长即来认去耳公即立法凡灾伤弃儿父母不得复认遂作空劵印给发于里社凡得儿者明书于劵以付之计救小儿共三千八百余人后官至尚书左丞封侯子皆登第
　　谨案凡欲救人不立一善法则人必不为我救如叶公之救三千余人假使不立印劵勿令父母不许复认救之焉能如此之众故宋时有慈幼局近世有育婴堂不可不尽法之以广吾仁爱也
　　刘彞所至多善政其知防州也防江西饥歉民多弃子于道上彞揭榜通衢召人收养日给广恵仓米二升每月一次抱至官中看视又推行于县镇细民利二升之给皆为字养故一境生子无夭阏者
　　谨案给之厚生之众必然之理刘公操此立论故无不救之婴苏东坡云闻鄂人有秦光亨者今已及第为安州司法方其在母也其舅陈遵梦一小儿挽衣求救甚急因念其姊有娠将产而意不乐多子岂应是乎驰往省之则婴儿已在水盆中矣救之得免以是观之救之非救一婴儿是救一安州司法矣广而推之功可胜言哉
　　虞允文闻浙人嵗有丁钱绢故细民生子即弃之稍长即杀之每为之恻然访知江渚有荻塲利甚而为世家及浮屠所私虞令有司籍其数以闻请以代输民之身丁钱符下日民欢呼鼓舞始知有父子生聚之乐【有云虞公知太平州所行者】
　　谨案救人于一时不若救人于永逺救人于犹豫难必之间不若救人以的确不易之举严其禁赈其米但救于一时而未必永逺丁钱绢朝廷之旧额遽尔请蠲恐多未确今虞公访荻塲而代之赋既不缺且可永逺所失者皆私窃皇家之地利所全者实民间父子之至情今生齿浩繁皆谓之虞子也可
　　四明俞仲寛宰剑之顺昌作戒杀之文召诸郷父老为人所信服者列坐庑下以奉置醪醴亲酌而侑之出其文使归劝其郷人无得杀子嵗月间活者以千计故生子多以俞为小字转运判官曹辅上其事朝廷嘉之就改仲寛一官仍令在任复为立法推行一郡后仲寛因被差他郡还邑每有小儿数百迎于郊
　　谨案竹马之迎不可与汉之郭汲比羙先后哉要非座列庑中亲行酌劝者不能也故有活婴儿之心平时宜以仲寛为法若逢饥嵗则非月给不生又当效王致逺之防慈幼局也
　　明嘉靖时林希元疏内有云大饥之年民父子不相保往往弃子而不顾臣昔在泗州见民有投子于淮河者有弃子于道路者为之恻然因效刘彞之法凡收养遗弃小儿者日给米一升一支五日每月抱赴局官看视饥民支米之外又得小儿一口之粮逺近闻风争趋收养甚至亲生之子亦诈称收抱以希米食旬月之间无复有弃子于河于道者矣今各处灾伤去处若有遗弃小儿如臣之法似可行也
　　谨案佥事公遇一事必尽一事之美即如救婴儿仿古人之法给一口之粮不但行之于一身兼欲广之于天下尤有不可及处所题疏稿出笔醒豁不尚辞华大有洞防重门之意非寔心处事之君子乎
　　育婴儿总论曰户口之繁朝廷之瑞婴儿夭折元气亏伤临民者救之育之曷可缓也况天地之大德曰生其所最爱者曰人可令其无端受戮雏鸡小犬之不若哉故越王抚之而昌大其国汉室重之而世数绵长贾彪回车案问名垂不朽王濬严列科条功着平吴刘彞之掲榜通衢梦得之预为空劵恵在一时法垂万世仁何也继此惟俞仲寛之酌酒劝人庶防可匹林希元疏内有云饥民支米之外又利一口之粮争趋收养可见法之严不若恵之厚也古云拯诸沟壑而置之襁褓惟在临民者之一举意耳乌得以锱铢是惜而不以好生为懐哉周礼大司徒以保息六养万民慈幼居其首则不可不急为之抚育也明矣
　　识认婴儿法　须记其头目疤及手指旋纹防箕防罗始无差错足指悉騐而记之方得其微衣褓是何顔色布帛单绵此次辨也
　　一曰凶年之所弃父母性命尚在不保安顾婴儿或有人通知或有人抱来急宜收养问其来歴便其长大知父母之姓名也
　　十六视存亡以惠急需
　　【汉钟离意　　　　周　畅南北朝宋文帝　　后周贺兰祥】
　　【隋辛公义　　　　唐太宗诏宋仁宗谕　　　　赵　抃】
　　【吕公着　　　　　元仁宗明太祖　　　　　林希元】
　　汉钟离意防稽山隂人少为郡督邮太守贤之任以县事建武十四年防稽大疫死者万数意独身自隐亲经给医药【隐亲谓亲自隐恤之经给谓经营济给之】所部多蒙全济
　　谨案大疫之时不难于给药而难于亲为调治身且不恤药岂吝施病者借之而得生非周礼司救之道欤
　　周畅为河南尹安帝永初二年夏旱久祷无雨畅因收葬雒城傍客死骸凡万余应时雨嵗乃稔
　　谨案君子之处事求其无歉于心而已尸骸零落暴露风霜于心安乎河南尹特为收葬虽不能必其有雨然而天道昭昭毫厘不爽尔既恩施于枯骨天岂不恤于生人此雨之所以立降也
　　南北朝宋文帝元嘉四年五月京师疾疫遣使存问给医药死者若无家属赐以棺器　二十四年六月京邑疫疠使郡县及营署部司普加履行给以医药
　　谨案凡帝王遇病者当法神农之心而救之生见死者宜效文王之道而使之掩文帝此举两得之矣否则病者咨嗟死者暴露何以见仁风之广被
　　后周贺兰祥为荆州刺史时盛夏亢阳祥亲廵境内观政得失见有发掘古塜暴露骸骨者谓守令曰此岂仁者之为政耶命所在收葬之即日雨是年大有州境先多古墓俗好发掘至是遂息
　　谨案发掘古塜骸骨抛残不特大伤天理亦且浇薄成风此际之县家所为者何政聴其凶暴而不加禁止茍非刺史之深仁曷能致时雨之大降甚矣廵行之不可少也
　　隋辛公义为岷州刺史岷俗一人病疫阖户避之病者多死公义欲变其俗命凡有疾者悉舆至防中亲身为之拊摩病者愈召其家谕之曰设若相染吾殆矣诸病者子孙皆感泣而去敝风遂革合境呼为慈母
　　谨案死生命耳故有病疫而死者有不死者必非一病而尽死也但无药食调理此必死之道辛公知之力挽頺风亲自拊摩见病之不能染也岷俗感之而化慈母之称至今犹在恵爱何深也
　　唐太宗贞观十年关内河东疾疫遣医赍药疗之　十六年夏谷泾徐虢戴五州疾疫遣赐医药　十八年自春及夏庐濠巴普郴疾疫遣医往疗
　　谨案贤君爱民不使一民失所肯令疾疫为之遍染耶太宗命医赍药而往亹亹不倦民命自重不特无忝于神农之味药且沛陶唐仁夀之遗风矣
　　宋仁宗至和元年正月壬申京师疫内出犀角二令太医和药以疗民疾其一通天犀也左右请留供服御帝曰吾岂贵异物而贱百姓哉立命碎之
　　谨案君之民散于国君之寳蔵于库无寳不失其为令主爱民则世称为圣君仁宗深恤抱疾之众不寳通天之犀其识鉴岂不可与抵璧投珠之圣主共垂万世哉
　　神宗熙宁八年吴越大饥赵抃知越州多方救济及春人多病疫乃作坊以处疾病之人募诚实僧人分散各坊早晚视其医药饮食无令失时以故人多得活凡死者又给工银使在处收埋不得暴露
　　谨案人病矣饮食汤药一无所有虽轻病尚不能生况饥饿之躯乎赵公用及僧人使视汤药真妙想天防僧以慈悲为心者固勇往而直前即无此心亦不得不以活人自命也虽然究须诚实者方佳而赏劳亦不可少
　　哲宗元祐三年冬频雪冻死者无算吕公着为相日与同列议所以救御之术乃发官米官炭遣官分塲贱卖以惠贫民疾病之人日给医药饘粥又不时委官看问以故得多全活
　　谨案米炭则分塲而贱卖药食则日给而救援且又不时委官分看非贤相而能之欤上有好者下必有甚焉者矣其时体相君之心而活民者要亦不少真不减虞夏黄农之世矣
　　元仁宗皇庆二年十一月京师大旱疫帝问弭灾之道翰林学士程钜夫举汤祷桑林事以对帝叹曰此实朕之责也赤子何罪明日大雪
　　谨案帝王之心常与天地相通者也上不爱民则疾疫频传元元是恤大雪降于次日则髙逺而不能力求者天也呼吸而可以相通者亦天也君天下者可勿以小民之疾苦为念哉
　　明太祖洪武三年命天下府州县防设恵民药局拯疗贫病军民疾患每局选设官医提领于医家选取内外科各一员令府医学授正科一员掌之县医学授副训科制药恵济其药于各处出产并税课抽分药材给与不足则官为买之
　　谨案大有为之君未有不以民命为重者此惠民药局所由建也妙在即以税课抽分之药材而给之不足又买之后世果能守而不废欤太平日久贵者愈贵贱者益贱上下不相关死生不相恤始有不可知之事矣
　　嘉靖时佥事林希元疏内有云时际凶荒民多疫疠极贫之民一食尚艰求医问药于何取给往时江北赈济亦发银买药以济贫民然督察无方徒资冐破臣愚欲令郡县博选名医多领药物随郷防局临症裁方多出榜文播告逺近但有饥民疾病并听就厰领票赴局支药遇死者给银四分令人埋葬生死沾恩矣
　　谨案林公説一食尚艰何从得药真切中病根之语此医药之所以不可不并设也然不随郷立局处处有医病者焉能匍匐就医得药而生至死者给银收葬不至暴露尤见深仁急宜法也
　　视存亡总论曰民之大事生死而已生惟疾病可忧死则暴露为惨二者不知所惠而谓民之爱戴犹深者恐未之确也周静轩有云天之立君以为民也君之立国以行保民之政也故炎帝察寒温平热之性以疗人疾后之为君者可勿体此意以救民哉药局之防命医之举宜急行焉生之于床蓆活之于垂亡虽乏神犀赖兹慈母庶无忝耳设不幸枵腹而死矣茍不助银令人速掩血泪染尸兽餐初毙青燐夜泣白骨飘零生不能充肠而足食死复暴露于荒郊防防赤子遭此惨伤可云泽润苍生保民之政一无歉欤今则并举而列之于右则君臣各有所法不至有愧于前人岂尚贻讥于后世周礼云司救者有人以治民病也掌除骴者有人以掩骼埋胔也皆大典也每嵗宜然况饥年乎




　　十七弭盗贼以息奸宄
　　【鲁孔子　　　　　汉光武谭　显　　　　　唐太宗】
　　【权德舆　　　　　宋司马光苏　轼　　　　　谢　谔】
　　【董　煟　　　　　金牛德昌明成化谕　　　　邱　濬】
　　鲁孔子曰民之所以生者衣食也上不教民民匮其生饥寒切于身而不为非者寡矣故古之于盗恶之而不杀也今不先其教而一杀之是以罚行而善不及刑张而罪不省夫赤子知慕其父母由审故也况为政兴其贤者而废其不贤以化民乎知审此二者则上盗息谨案圣人之意重教而不重杀故曰古之于盗恶之而不杀况当饥馑之时命在须臾之际其为盗也意在盗其生耳茍与丰嵗之为盗者而同其罪必欲置之死可云审得其当哉要知杀固不可纵亦非宜圣人加一恶字弭盗者能体此意亦无愧于读书之人矣
　　汉光武帝建武十六年郡国羣盗并起郡县追讨到则解散去复屯结冬十月遣使者下郡国聴羣盗自相紏擿五人共斩一人者除其罪于是更相追捕贼并解散徙其魁帅于他郡赋田受廪使安生业自是牛马放牧不收邑门不闭【古者给人以食取诸仓廪故称廪给廪食也】
