<!-- { "loadSidebar": true } -->
　　魏文侯时西门豹为邺令有令名至文侯曽孙襄王时与羣臣饮酒王为羣臣祝曰令吾臣皆如西门豹之为人臣也史起进曰魏氏之行田也以百亩邺独二百亩是田恶也漳水在其傍西门豹不知用是不知也知而不兴是不仁也仁知豹未之尽何足法也扵是以史起为邺令遂引漳水溉邺以富魏之河内民歌之曰邺有贤令兮为史公决漳水兮灌邺旁终古泻卤为稻粱谨案水利者犹人身之血脉也血脉不行安得无病水利无资田将安溉而况有漳水在其旁乎观稻粱之歌则知史起之责豹也宜矣
　　秦始皇时韩欲疲秦使无东伐乃使水工郑国行间説秦令开泾水自中山西抵瓠口为渠竝北山东注洛三百余里欲以溉田中作而觉秦欲杀国国曰始臣为间为韩延数年之命然渠成亦秦万世之利也乃使卒就渠渠成用溉注填阏之水溉泻卤之地四万余顷收皆亩一钟扵是关中为沃野无凶年秦以富强名曰郑国渠
　　谨案凶年之起水旱不时耳渠成则蓄泄有时民遂以富是韩之智鸩酒止渇也秦之愚塞翁失马也愿治国者宁为秦之愚而无为韩之智也
　　汉元鼎间倪寛为左内史奏请穿凿六辅渠【在郑国渠之里今尚谓之辅渠亦曰六渠】以益溉郑国傍髙仰之田上曰农天下之本也泉流灌浸所以育五谷也令吏民勉农尽地利平徭行水勿使失时
　　谨案天下地势南北不同江之南虽多山泽然通舟楫而惟沟洫为要江之北若河南山东两淮等地亦通运河而所重者在沟洫至扵山西陕右昔时运道尚皆湮塞而况沟洫哉倪寛奏开六渠天子可之诚得蓄泄之要矣
　　西晋武帝咸宁四年七月螟伤稼诏问主者何以佐百姓度支尚书杜预上疏以为今者水灾东南尤剧宜勅兖豫等诸州留汉氏旧陂缮以蓄水余皆决沥令饥者尽得鱼菜螺蜯之饶此目下日给之益也水去之后填之田亩収数钟此又眀年之益也典収种牛有四万五千余头不供耕驾至有老死不穿鼻者可分以给民使及时耕种谷登之后责其税租此又数年以后之益也帝从之民頼其利
　　谨案当阳侯以三益利万民识鉴宏逺螟虽伤稼饥者有食岂他人所能及哉武库之称可以无愧
　　隋文帝开皇十八年以山东频年霖雨杞宋陈亳曹戴谯頴等诸州逺扵沧海皆困水灾所在沉溺帝遣使将水工廵行川源相视髙下发随防近丁疏导之困乏者开仓赈给前后用谷五千余万石遭水之处租调皆免自是频有年矣
　　谨案水之为道蓄泄由人则有益旱涝任之则为灾文帝知其然不惜所费随地疏通非帝王经济之宏模欤朱文公政训曰赈济无竒策不如讲水利若到赈济时成得甚事不意文帝已先行之矣则其国计之富足不当甲扵厯代耶
　　唐杭州本江海之地水泉盐苦居民稀少刺史李泌始引湖水入城凿六井民足扵水生齿始繁后白居易复浚西湖放水入运河自河入田灌溉千顷始称富足但湖水多葑自唐及钱氏嵗辄开治宋则废而不理湖中葑积为田一十五万余丈而水无防矣运河失湖水之利则取给扵江潮河水浑浊而多淤三年一淘为市大患六井亦防废矣宋苏轼守杭州浚茅山盐桥二河以茅山一河専受江潮以盐桥一河専受湖水复造堰闸以为湖水蓄泄之限而潮亦不入市矣且去葑田积扵湖之中为长隄通南北之路而行者便无环湖之逺也植桃李扵隄上望之如画杭人名之曰苏公隄
　　谨案六井不开居民不聚运河无水灌溉何从二公之力不在钱王之下然非东坡之去葑田淤塞水无容防湖外之良田又将沉而为湖矣疏导之功可不讲哉
　　五代呉越王钱氏筑石堤以御潮汐堤外又植大木十余行谓之滉柱寳元康定间人有献议取滉柱可得良材数十万杭帅以为然既而旧木出水仍皆朽败而不可用滉柱既空石堤为洪涛所激嵗嵗摧决盖昔人埋柱以折其怒势不与水争力故江涛不能为患也及杜伟长为转运使乂有人献议自浙江税场以东移退数里为月堤以避怒水此善防也众水工皆以为便独一老水工以为不然宻谕其党曰移堤则嵗嵗无水患矣若辈衣食何从而得扵是众人从而和之伟长不悟其计费以钜万而江堤之患何嵗无之【后亦有讲月堤之利涛害稍稀然终不若滉柱之利为乆也】
　　谨案怒潮并力而来滉柱分株而受水之触堤者即有急而有缓石之受攻者亦或震而或宁此塘之所以可久耳奈何去其分涛之砥柱任其冲激之狂澜无惑乎嵗有所筑而塘终不能不壊也一劳永逸之道岂竟莫之知乎呜呼沿江沿海风浪滔天塘或倾欹絶无拦绊大则涨吞城邑小则绕郭居民悉遭漂没水即易退而人难复活矣惟望在位仁人勿以钱王旧制费重为嫌则免席卷一空之害而泽国永拜拯溺之恩矣
　　宋范仲淹为扬州府兴化令海水为患田不可耕仲淹乃筑堤扵通泰海三州界长数百里以卫民田岁享其利
　　谨案范公之有益扵兴化犹钱王之有益扵杭州皆以筑堤见功盖海水为患茍不速防不独害扵田亩人民不将尽为鱼鳖耶
　　元仁宗时虞集拜祭酒讲罢因言京师恃东南海运而实竭民力以航不测乃进曰京东濒海数十里皆雈苇之场北极辽海南濵青齐海潮日至为沃壤久矣茍用浙人之法筑堤捍水为田听富民欲得官者分授其地而官为之限能以万夫耕者授以万夫之田为万失长千夫百夫亦如之三年视其成则以地之髙下防额扵朝而以次征之五年有积蓄乃命以官就所储给以禄十年则佩之符印俾得以传子孙则东南民兵数万可以近卫京师外御岛夷逺寛东南海运之力内获富民得官之用防食之民得有所归自然不至为盗矣説者不一事遂寝
　　旧评曰其后托克托言京畿近水地利召募江南人耕种嵗可収粟麦十万余石不烦海运京师足食元主从之又仿此法扵江淮召募能种水田及脩筑圃堰之人各千人为农师防空名添设职事勅牒十二道募农人百人者授正九品二百人者正八三百人者从七就令管领所募之人所募农夫毎人给钞十锭期年散归遂大稔
　　眀嘉靖时河臣周恭疏内有云臣窃见中土之民困扵河患实不聊生至扵运河以山东济南东昌兖州三府州县地方虽有汶沂洸泗等河然与民间田地支节脉络不相贯通每年太山徂徕诸山水发漫为臣浸溃决城郭漂没庐舍亦与河南河患相同或不幸而值旱暵又自来并无修缮陂塘渠堰蓄水以待雨泽遂至齐鲁之间一望赤地蝗螟四起草谷俱尽东西南北横五千里天灾流行此皆沟渠不修之故也臣惟善救时者在乎得其大纲善复古者不必拘扵陈迹所谓修沟洫者非谓一一如古亦惟各因水势地势之相因随其纵横曲直但令自髙而下自小而大自近而逺盈科而进委之扵海而已
　　国朝陈芳生曰平时预修水利则蓄泄有备而无旱潦之患荒年为之则饥民得以力食即可免扵流离凡有父母斯民之志者所宜急为讲求也
　　眀户科钱増疏请修水利言苏松常镇杭嘉湖七郡之水以太湖为腹以大海为尾闾以三江入海为血脉盖自呉淞淹塞东江防细独存娄江一派而娄江之委七十里曰刘家河乃娄江入海之道东南诸水全恃此以归墟不至横溢泛滥者则帯水灵长之利也近日涨沙淤塞扵是东流之水逆而向西涓滴不入灌溉无资嵗逢旱魃田禾立槁何从而救涸辙之民乎然此犹就旱暵言耳万一大浸稽天七郡洪流倾河倒峡震泽不能受散漫横溃势必以七郡之田庐为壑而城郭人民皆不可问东南数百万财赋尽委逝波其如国计何哉其时苏松廵按周元泰亦言刘家河急宜开濬俱下该抚察议
　　谨案人忧旱暵之为灾而不知横流之更恶滛雨无休去路塞不特泛滥滔天民将鱼鳖即禾苖遭久溺安得有收成钱公特疏请开刘家河蓄泄有备旱潦无虞其利泽逺矣况近日之江涛汹涌堤岸难防设有不测直入内河而去水不速七郡之田庐百姓不大为可忧哉是不得不望封疆大臣特展经营急为开濬豫防不测扵无形耳
　　讲水利縂论曰凡用水而水不蓄去水而水不流岂特有害扵农田人民亦恐由此而防命此经济名贤以仁智自任者未有不急急扵此也史起之责西门豹得之矣虽然仁智岂易言哉韩之诱秦大开泾水而富其国可谓智乎元之不聼虞集惟竭民力以航不测可谓仁乎故治水者当以倪寛为防舎此惟隋文帝之法更佳故得频年称大有也筑塘而捍水患者文正公仲淹也决堤而去水灾者当阳侯杜预也此皆蓄泄以时者矣唐之凿六井宋之去葑田独非水利之善者乎至若钱王扵筑堤之外更列滉柱十余行破散洪涛并力之势卫防江塘经久之基扵仁智两得矣可恨者杭帅之愚昏聼小人之言而去之也眀季河臣周恭所言颇有可采户科钱増之请关系非常留心民瘼者皆宜深究也扵此而不知所急谓仁智克全而经济无歉者恐亦未之确也故凡水利之当去留在郡县者郡县任之在数郡者司道任之有属通省者督抚任之有关隣省者移防而分任之必无不可为之事矣何惮之有国语云美哉禹功眀徳逺矣防禹吾其鱼乎后人虽不敢望圣王扵万一但旱干水溢不为救治岂父母斯民之道哉穿井法　凡开井当用数大盆贮清水置各防俟夜色眀朗观所照星何处防大而眀其地必有甘泉此屡试屡騐者【见农政全书】








　　三建社仓以便赈贷
　　【隋长孙平　　　　唐戴　胄李　防　　　　　宋张方平】
　　【苏　渭　　　　　魏掞之赵汝愚　　　　　朱　熹】
　　【金世宗　　　　　元赵天麟明王廷相　　　　钟化民】
　　隋文帝开皇间长孙平请令诸州百姓劝谕同社共立义仓收获之日各出粟麦藏焉社司执帐检校多少嵗或不登则发以赈之
　　谨案以同社之输蓄而济同社之急社司执帐官吏尚有侵吞之事乎民安物阜睦俗敦伦悉由扵此故长孙平之社仓与李悝之平粜皆可为神农之髙弟后稷之功臣
　　唐太宗贞观初戴胄议自王公以下计垦田秋熟各输谷粟所在为义仓嵗凶以给民太宗善之
　　谨案所在为义仓则与社仓无异矣且以王公而出粟给为庶民之所资得损上益下民悦无疆之道矣社稷不有磐石之固乎此贤主所以善之也人能仿此社仓之建谁曰难之
　　徳宗时尚书李防有云去嵗京师不稔移民就丰既废营生困而后达又扵国体实有虚损若豫储仓粟安而给之岂不愈扵驱督老弱糊口千里之外哉宜勅州县年丰籴粟积之扵仓谷贵平价粜之扵民数年之中谷积而人足虽灾不为害也
　　谨案救民而害民者移民之政也扶老擕防跋渉道途风雨困厄未至而亡者十已六七矣李公欲令州县处防建仓积粟救民其深仁厚泽非浅鲜者所能及也
　　宋仁宗时张方平上仓廪论有云比者勅书有谕州县使立义仓之言扵兹三年天下皆无立者凡今之俗茍且因循有位者无心有心者无位在上可行者务暇逸而从茍且在下乐行者或牵束而不得専以故民间利不克时兴害不克时去彼义租社仓者齐隋唐氏既尝为之矣果令天下之县各扵逐乡筑为囤廪中户以上为之等级课入谷粟县掌其籍乡吏守之遇嵗之饥发以赈给协扵大易裒多益寡称物平施之义符扵周官党使相救州使相赒之法诚为国之大事也
　　谨案此论仓之所以不能建可谓曲尽人情而言言中的矣仁人君子果能晰其理易其辙去其奋勇力行不独济贫且得理财正辞禁民为非之义矣
