<!-- { "loadSidebar": true } -->
　　计州用之盈虚【存下一嵗官吏支遣余皆以救荒不给则告籴他邦】
　　察县吏之能否【县吏不职劾罢则有迎送之费姑委佐贰官以辅之不然对移他邑之贤者】
　　委诸县各条赈济之方　因民情各施赈济之术
　　差官祷祈　　　　　　存恤流民
　　早检放以安人情　　　预措备以寛州用因所利以济民饥【兴修水利整理城垣之类】
　　散药饵以救民疾
　　守令所当行　　　　　　　计二十条
　　方旱则诚心祈祷　　　已旱则一面申州
　　告县不可邀阻　　　　检旱不可后时
　　申上司乞常平以赈粜　申上司发义仓以赈济
　　劝富室之发廪　　　　诱冨民之兴贩
　　防渗漏之奸　　　　　戢虚文之弊
　　聼客人之粜籴　　　　任米价之低昻
　　请提督　　　　　　　择监视
　　叅攷是非　　　　　　激劝功劳
　　旌赏孝弟以励俗【饥年骨肉不能相保有能孝养公姑竭力供祖父母者当即行旌奨】
　　散施药饵以救民　　　　寛征催
　　除盗贼
　　上共六十条
　　谨案此六十条因位立言随时行政条条尽善种种回天饥年得此民可再生虽隋侯之珠卞和之玉不足以易其一字也愿圣主贤臣以寳六经之法寳之始称允当
　　救荒无定法风土不一山川异冝惟在豫先讲究而已应令诸州守臣到任一月以后询究本州管下诸县镇可以备救荒及其措置之防断然可行者条奏取防各令自守其说任内设遇旱涝即简举施行不得自有违戾外委监司内委台谏常切觉察又救荒有赈粜赈济赈贷此三者名既不同其用亦各有体赈粜者用常平米其法在于平凖市价黙消闭籴之风比市价减三分之一如若不足当委官循环籴粜务在救民不计所费赈济者用义仓米施及老防残疾孤贫等人米不足或散钱与之即用库银籴豆麦菽粟之类亦可务在选用得人赈贷者或截留上供米或借省仓米或向朝廷乞封桩米或各项仓厫权时那用家不过二石严戒出纳诸弊死亡不能偿者已之岂在责其必偿哉
　　论赈
　　放赈亦有三城市则减价出粜常平米一也村落则一赖支散义仓钱二也其不系赈济之人则有逐都上户领钱兴贩循环粜籴之法三也
　　【明】佥事林希元曰若宋董煟救荒全法一书可谓兼备矣元张光大取而续增之本朝朱熊又补其遗世称为完书刻板现在南京国子监臣愚窃欲重加编集以进此嘉靖八年林公所题之疏也
　　荒政丛言疏　　　　　　　　　林希元
　　臣昔待罪泗州适江北大饥民父子相食盗贼蠭起之际臣之官适当其任葢尝精意讲求于民情利弊救荒事冝颇闻详悉今欲陈于陛下者负暄之意也臣闻救荒有二难曰得人难曰审户难救荒有三便曰极贫之民便赈米曰次贫之民便赈钱曰稍贫之民便转贷救荒有六急曰垂死贫民急饘粥曰疾病贫民急医药曰病起贫民急汤米曰既死贫民急募瘗曰遗弃小儿急收养曰轻重繋囚急寛恤救荒有三权曰借官钱以籴粜曰兴工役以助赈曰借牛种以通变救荒有六禁曰禁侵渔曰禁攘盗曰禁遏籴曰禁抑价曰禁宰牛曰禁度僧救荒有三戒曰戒迟缓曰戒拘文曰戒遣使其纲有六其目二十有三备开于后编次以进总曰荒政丛言陛下倘不以臣言为愚拙为迂疎乞勅部院详议可否即赐施行
　　戒迟缓
　　臣闻救荒如救焚惟速为济民廹饥寒其命在于旦夕官司若迟缓而不速为之计彼待哺之民岂有及乎凡申报荒灾务在急速与走报军机者同限失误饥民与失误军机者同罚如此则人人知警待哺之民庶有济矣
　　禁宰牛
　　凡年嵗凶荒则人民艰食多变鬻耕牛以茍给目前不知方春失耕嵗计亦旋无望臣按问刑条例私宰耕牛再犯累犯者俱发边卫充军但民果贫不能存活许其赴官陈告官令富民收买仍令牛主收养即以本牛种田照乡例与富民分收待丰年或富民得牛或牛主取赎如此则牛可不杀而春耕有頼矣
　　河南赈荒事实　　　　　　　　钟化民多示谕
　　蠲令已行奸猾里书借口分别里分之灾伤为减免以邀贿赂任情移夺村僻愚民不知免数难沾实恵公查照题准分数每项原银若干今减免银若干出示四郊使民共晓里书莫能上下其手民悉沾恩
　　禁刑讼
　　饥馑之年幸留残喘小民无知犹逞其讼有司不能劝息反为受理一纸之追絶人数日之粮一番之驳窘证犯数家之命一人卧痛数口待亡公则通行府县除人命大盗外尽行停止惟以粥厰为务
　　怜寒士
　　读书者不工不啇非农非贾青灯夜雨常无越宿之粮破壁穷檐止有枵雷之腹一遇荒年其苦万状公则从厚给之
　　搜节义
　　时当歉嵗义夫节妇孝子顺孙公必多方采访而表章之
　　抚苏事冝　　　　　　　　　　周孔教
　　言救荒有六先曰先示谕先请蠲先防费先择人先编保甲先查贫户有八冝曰次贫之民冝赈粜极贫之民冝赈济逺地之民冝赈银垂死之民冝赈粥疾病之人冝救药罪繋之人冝哀矜既死之人冝募瘗务农之人宜贷种有四权曰奨尚义之人绥四境之内兴聚贫之工除入粟之罪有五禁曰禁侵欺禁防盗禁抑价禁溺女禁宰牛有三戒曰戒后时戒拘文戒防备其纲有五其目二十有六
　　先处费
　　饥有三等曰小饥多取足于民中饥多取足于官大饥多取足于上取足于民如通融有无劝民转贷之类是也取足于官如处籴本以赈粜处银谷以赈济是也取足于上如截上供米借内帑钱乞赎罪乞鬻爵之类是也
　　先示谕
　　时值饥荒民情汹汹冝当民之未饥多揭榜示曰将散财将发粟将请蠲税银粮米将平粜粟米吾民毋过忧毋出境毋弃父子毋为防盗则民志定矣
　　宜赈粜
　　赈济冝精赈粜冝溥一甲之中惟以谷均人不因人计谷谷数同银数同聼其通融来籴则官不烦民不扰而恵利均沾谷价自不腾涌矣官之籴本或出自官粮或借官银或劝令冨家出钱收籴照价出粜而量增其船脚工食之费皆成法也
　　【明】陈龙正曰此万歴间周中丞孔敎所颁行也古今救荒之事无不撮载然提纲皆本于林希元而其间损益则因乎时地耳
　　荒政议
　　逺地之民冝赈银古之诸仓皆在民间粟既藏于民故及民也易今之粟藏于官故及民也难近且难之况于逺乎移粟就民则偷窃伴和滋其弊矣檄民支粟则脚费米价适相当矣故凡百里以外地不产米而河路不通者惟当以银赈之包银纸上用银匠姓名穿钱索上用钱铺姓名如有低伪聼其赴官陈告
　　救荒活民书　　　　　　　　　张光大
　　每读中统建元之诏能因旱暵悯念黎元哀矜恻怛之心溢于意言之表被灾去处从实减免不被灾地面亦令量减分数此天无私覆地无私载尧舜一视同仁之意也郡县之官一遇水旱各私其民诵之寕不有愧
　　荒政要览　　　　　　　　　　俞汝为
　　论禁淤湖荡云川主流泽主聚泽不得川不行川不得泽不止二者相为体用故泽废是无川矣况国有大泽涝可为容不致骤当冲溢之害旱可为蓄不致遽见枯竭之形必究晰于此而水利之説可徐讲矣
　　劝农书　　　　　　　　　　　袁　黄
　　今以农事列为数欵里老以下人给一册有能遵行者免其杂差
　　一州之中土脉各异有强土有弱土有轻土有重土有土有缓土有燥土有湿土有生土有熟土有寒土有暖土有肥土有瘠土皆须相其冝而耕之孝经援神契曰黄白土冝禾黑土冝麦赤土冝菽污泉冝稻尔民类以污下之地为劣而不知其冝稻惟不讲故也
　　救荒活民补遗　　　　　　　　朱　熊
　　仁哉王者之用心于民也兢兢夕愓一夫不得其所必思有以济之不使其有嗟怨之声愁戚之态也彼天下之人将熙熙然钧陶于春风和气之中然后为治耳当五季之时戈防云扰蛇蟠虎踞者比比皆是不有真圣人出伐其罪而吊其民何以见天地循环乎一命之士茍存心于爱物于人尚有所济况君临天下者哉宋太祖平江南李煜臣贺而君泣命出米十万赈之冝其善始令终子孙享有天禄垂三百年至今与圣主明王配享盛徳之所致也
　　荒政考　　　　　　　　　　　屠　隆
　　灾变之来必也顺风俗相时冝酌人情权事势如汉永平年间诏五谷不登其令郡国种芜菁以助人食陈珦知徐州乆雨珦谓待晴种时已过募冨家得豆数千石贷民布之水中水未尽涸而豆甲已露遂不艰食则凡可以佐百姓之急者不可不多方为之擘画也
　　天子端居九重安能坐照万国如有灾伤百姓急须告灾于有司有司急须申灾于抚按抚按急须奏灾于朝廷万不可迟迟则易于起疑而救灾又恐无及是谁之咎也
　　屠隆自序曰嵗或不登四境萧条百室枵馁子妇行乞老稚哀号积骨若陵漂尸填河百姓之灾伤困厄至此为民父母奈何束手坐视而不为之所哉因作荒政考以告当世贻后来维司牧者留意焉
　　农政全书　　　　　　　　　　徐光啓
　　水而得一邱一垤旱而得一井一池即单寒孤子聊足自救惟蝗则不然必借国家之功令必须百郡邑之协心必须千万人之同力一身一家无独力自免之理此又与水旱异者也总而论之蝗灾甚重除之则易必合众力共除之然后易耳
　　救荒防　　　　　　　　　国朝魏　禧
　　救荒之防先事为上当事次之事后为下先事者米价未贵百姓未饥吾有防以经之四境安饱而吾无救荒之名所谓美利不言是也当事者米贵而未尽民饥而未死有防以济而民无所重困所谓急则治其标是也事后者米已乏竭民多殍死迁就支吾少有所活所谓害莫若轻是也凡先事之防八当事之防二十有八事后之防三
　　一收买物件饥荒时贫民多卖衣服器用以给食而冨民乘人之急甚至损其价之九而买之此时官府宜那移钱粮设人收买使贫民不至大亏则谋生之路寛矣秋冬间仍行发卖便可补数至于草薪之类亦当以此时收买俟寒雨卖之仍可得利
　　一重强籴之刑时方大饥民易生乱若纵其强籴则有谷者愈不肯粜四方客粟闻风不来立饥死矣且强籴不禁势必抢夺抢夺势必掳杀当着为令曰有不依时价强籴一升者即行重处盖彼原欲少取便冝今且性命不保则强籴者鲜矣
　　一赎重罪重罪本无赎理然能多出谷救荒则虽枉法以生一人而实救数千人之死亦权道也惟本年所犯不可令赎恐富人乘机报复故也
　　先忧集　　　　　　　　　　　陈芳生【缉】
　　社仓之制专以赈贷凡官贷者必多侵冐民贷官者必受追呼民与民贷必出倍息惟社仓无此三害虽非荒年亦可借作种食年年出纳乆之自丰所积虽丰亦不必停其出息其无故不肯还者申官追足为民生计乆逺难容姑息耳
　　禁宰耕牛必湏騐死牛而后可以塞盗源平时固当力行凶年尤冝首重牛之私宰者利最厚故凶年盗牛居多今惟禁屠家无得夜杀夜杀者同盗牛法坐十家无许住村僻住乡僻者同私宰法坐十家首者免罪私宰者或可熄迹矣　又闻江右近有凶徒造毒药淬利针见农家有牛暗以针刺牛其牛见血立死其所用药大约射防之属与刺虎窝弓同类迹之亦易得也
　　凡盗牛卖黄昏至者半价夜半至者价得十之三五更至止与一饭而无价故私宰耕牛多在夜间而无白昼之理
　　荒政丛书　　　　　　　　　　余　森【缉】
