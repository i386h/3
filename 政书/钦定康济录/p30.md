<!-- { "loadSidebar": true } -->
　　魏禧言施粥者必须因里设厰若劳其逺行恐半途仆毙又须立人监理令饥民至者随其先后来一人则坐一人后至者坐先至之下已坐者不许再起一行坐尽又坐一行以面相对以背相倚空其中路可令担粥人行走坐至正午撃梆一通髙唱给第一次食令人次序轮有速食先毕者不得混与一次散讫然后撃梆二通髙唱给第二次食如前法共三次即止盖久饥之人肠胃枯细骤饱即死惟饥民中称有父母妻子卧病在家者量行给与携归处分已讫方令散去散去之法令后至坐外者先行挨次出厰庶不拥挤践踏又多人羣聚易于秽染生病须多置苍术醋碗薫烧以逐瘟气又不时察验严禁管粥者尅米将生水搀稀食者暴死其碗箸各令饥民自备　按米多亦不得施饭久饥食饭有立死者
　　谨案魏君之论粥厰简而当切而备非实与斯民休戚相闗以饥馑为念者不能也故其救荒防皆可为后世法不独一粥厰也
　　择地聚人赈粥法
　　城四门择空旷处为粥塲盖以两棚坐以矮櫈绳列数十行每行两头竖木橛繋绳作界饥民至令入行中挨次坐定男女异行有病者另入一行乞丐者另入一行预谕饥民各携一器粥熟鸣锣行中不得动移毎粥一桶两人舁之而行见人一口分粥一杓贮器中须臾而尽分毕再鸣锣一声聴民自便分者不患杂蹂食者不苦见遗限定辰申二时亦无守候之劳庶法便而泽周也
　　谨案古人赈粥择四门之寛广处而分食之既免冗杂薰蒸之苦又无遗出门外之悲法云妙矣但四乡若不仿此赈之恐饥民尽奔城市仍难安顿故不可不广为之计也
　　挑担就人赈粥法
　　担粥法无定额无定期亦无定所每晨用白米数斗煮粥分挑至通衢若郊外凡遇贫乞令其列坐人给一杓毎担需米五六升可给五六十人之餐十担便延五六百人一日之命或数日或旬日更有仁人继之诸命又可暂延无设厰之劳有活人之实既可时行时止又且无功无名量力而行随人能济众毎日有仁方矣此崇祯辛巳嘉善陈龙正赈粥之法也
　　【明】张氏曰担粥须用有盖水桶外用小篮备盐菜椀筯　荒年有外具衣冠内实饥馁不能忍耻就食者如托人瓶钵取食勿生疑阻倘访知果赤贫无人转托者更宜挑担上门量给之
　　以米代粥分给法
　　沈少叅正宗谓担粥法止可代流亡之在其途者若救土著之饥民煮粥丛不若分地挨户给以粥米既可活人又不丛聚但须分给得当时加亲察胜如因粥酿疫者多矣
　　谨案分给粥米之法果能托亲覔友老成忠厚之人分布城市乡村一体从事何善如之
　　垂死饥人赈粥法
　　边海有失风船飘至塘船中人饿将絶者急与食往往狼吞而致死后有煮稀粥泼桌上令饥人渐渐吮食之方能得生盖饥肠微细不堪顿食也
　　谨案以此观之凡饥人不可令其吃热粥而顿饱也明矣佥事林公故有云垂死贫民急饘粥粥要极稀毋令至饱此皆厯有征验之言不可不遵也
　　黄虀杂煮增粥法
　　取菜洗浄贮缸中用麦麫入滚水调稀浆浇菜上以石压之不用盐六七日后菜变黄色味有微酸便成黄虀矣此后但以菜投入虀汁中便可作虀更不复用麫取虀切碎和米煮粥食之每米二斗可当三斗之用虽不及纯米养人而充塞饥肠聊以免死亦俭嵗缩节之一法也
　　谨案凶年增数口之粥即救人防日之命岂可视为泛泛故用黄虀煮粥凡米二升可作三升之用非法之至善者欤物力维艰之际不可不急为预备也







　　钦定四库全书
　　钦定康济录卷四下之三
　　捕蝗必览
　　捕蝗总论小雅大田之诗曰去其螟螣及其蟊贼无害我田穉田祖有神秉畀炎火其后姚崇遣使捕蝗即引此诗为证然其说未详而其法亦未大备世云蝗有蒸变而成者有延及而生者不知延及而生实始于蒸变而成若致力水涯不容蒸变祸端絶矣既成之后非多人不能扑灭古人言法在不惜常平义仓米粟慱换蝗蝻虽不驱之使捕而四逺自辐辏矣倘尅减迟滞则捕者气沮诚哉是言也故将蝗之始末盛衰条分于后盖知之详则治之切以助为政者之万一耳
　　一蝗之所自起
　　蝗之起必先见于大泽之涯及骤盈骤涸之处崇祯时徐光啓疏以蝗为虾子所变而成确不可易在水常盈之处则仍又为虾惟有水之际倐而大涸草留涯际虾子附之既不得水春夏郁蒸乗湿热之气变而为蝻其理必然故涸泽有蝗苇地有蝗无容疑也
　　任昉述异记云江中鱼化为蝗而食五谷　太平御览云丰年蝗变为虾此一证也　尔雅翼言虾善游而好跃蝻亦好跃此又一证也　有一僧云蝗有二须虾化者须在目上蝗子入土孶生者须在目下以此可别
　　二蝗之所由生
　　蝗既成矣则生其子必择坚垎【音劾】黑土髙亢之处用尾栽入土中其子深不及寸仍留孔窍势如蜂窝一蝗所下十余形如豆粒中止白汁渐次充实因而分颗一粒中即有细子百余盖蝻之生也羣飞羣食其子之下也必同时同地故形若蜂房易寻覔也
　　老农云蝻之初生如米粟不数日而大如蝇能跳跃羣行是名为蝻又数日羣飞而起是名为蝗所止之处喙不停啮故易林名为饥虫又数日而孕子于地地下之子十八日复为蝻蝻复为蝗循环相生害之所以广也
　　三蝗之所最盛
　　蝗之所最盛而昌炽之时莫过于夏秋之间其时百谷正将成熟农家辛苦拮据百费而至此适与相当不足以供一啖之需是可恨也
　　按春秋至于胜国其蝗灾书月者一百一十有一内书二月者二书三月者三书四月者十九书五月者二十书六月者三十一书七月者二十书八月者十二书九月者一书十月者三以此观之其盛衰亦有时也
　　四蝗之所不食
　　蝗所不食者豌豆菉豆豇豆大麻麻芝麻薯蓣及芋桑　水中菱芡蝗亦不食　若将秆草灰石灰二者等分为细末或洒或筛于禾稻之上蝗则不食
　　有王祯农书及吴遵路诸事可考植之不但不为其所食而且可大获其利
　　五蝗之所自避
　　良守之所在蝗必避其境而不入故有牧民之责者果能以生民为己任省刑罚薄税敛直寃枉急赈济洗心涤虑虽或有蝗亦将归于乌有而不为害矣
　　如卓茂宋均鲁恭诸君子载在前集皆班班可考也六蝗之所宜祷
　　蝗有祷之而不伤禾稼者祷之未始不可如祷而无益徒事祭拜坐视其食苗其祷也不亦大可冷齿耶万歴四十四年六月丹阳有蝗从西北来蔽天翳日民争刲羊豕祷于神有蒲大王者尤号灵异凡祷之家止啮竹树茭芦不及五谷有一朱姓者牲醖悉具见蝗已过遂止而不祷须臾蝗复回集于朱田凡七亩尽啮而去邻苗不损一頴其事亦可异也至于开元四年山东大蝗祭拜之而坐视其食苗此一祷也不可谓愚之至哉
　　七蝗之所畏惧
　　飞蝗见树木成行或旌旗森列每翔而不下农家若多用长竿挂红白衣裙羣然而逐亦不下也　又畏金声炮声闻之逺举鸟铳入鐡砂或稻米击其前行前行惊奋后者随之而去矣
　　凡蝗所住之处片草不存一落田间顷刻千亩皆尽故欲逐之非此数法不可以类而推爆竹流星皆其所惧红绿纸旗亦可用也
　　八蝗之所可用
　　蝗若去其翅足曝干味同虾米且可久贮而不壊以之食畜可获重利
　　【明】陈龙正曰蝗可和野菜煮食见于范仲淹疏中崇祯辛巳年嘉湖旱蝗乡民捕蝗饲鸭鸭最易大而且肥又山中人养猪无钱买食捕蝗以饲之其猪初重止二十斤旬日之间肥而且大即重五十余斤始知蝗可供猪鸭此亦世间之物性有宜于此者矣　又有云蝗性热积久而后用更佳
　　九蝗之所由除
　　蝗在麦田禾稼深草之中者毎日清晨尽聚草稍食露体重不能飞跃宜用筲箕栲栳之类左右抄掠倾入布囊或蒸或煮或捣或焙或掘坑焚火倾入其中若只掩埋隔宿多能穴地而出
　　蝗在平地上者宜掘坑于前长濶为佳两旁用板或门扇等类接连八字摆列集众发喊手执木板驱而逐之入于坑内又于对坑用扫帚十数把见其跳跃往上者尽行扫入覆以干草发火烧之然其下终是不死须以土压之过一宿乃可一法先燃火于坑内然后驱而入之诗云去其螟螣及其蟊贼毋害我田穉田祖有神秉畀炎火此即是也
　　蝗若在飞腾之际蔽天翳日又能渡水扑治不及当候其所落之处纠集人众各用绳兜兜取盛于布袋之内而后致之死
　　此上三种之蝗见其既死仍集前次用力之人舁向官司或钱或米易而均分否则有产者或肯出力无产者谁肯殷勤古人立法之妙亦尝见之于累朝矣列之于后
　　十蝗之所可灭
　　有灭于未萌之前者督抚官宜令有司查地方有湖荡水涯及乍盈乍涸之处水草积于其中者即集多人给其工食侵水芟刈敛置髙处待其干燥以作柴薪如不可用就地烧之
　　有灭于将萌之际者凡蝗遗子在地有司当令居民里老时加寻视但见土脉坟起即便去除不可稍迟时刻将子到官易粟听赏
　　有灭于初生如蚁之时者用竹作搭非惟击之不死且易损壊宜用旧皮鞋底或草鞋旧鞋之类蹲地掴搭应手而毙且狭小不伤损苗种一张牛皮可裁数十枚散与甲头复可收之闻外国亦用此法
　　有灭于成形之后者既名为蝻须开沟打捕掘一长沟沟之深广各二尺沟中相去丈许即作一坑以便埋掩多集人众不论老幼沿沟摆列或持扫帚或持打扑器具或持鐡锸毎五十人用一人鸣锣蝻闻金声则必跳跃渐逐近沟锣则大撃不止蝻惊入沟中势如注水众各用力扫者自扫扑者自扑埋者自埋至沟坑俱满而止一村如此村村若此一邑如是邑邑皆然何患蝻之不尽灭也
　　谨案四法果能行之于未成将成已成之后丑类自灭何至蝗阵如云荒田如海但穷民非食不生茍不厚给活其身家谁肯多人合力不尽灭之而不已哉虽然给之厚矣有司若不亲加料理乌知弗为吏胥之所侵食也故扑除之法有二一在责重有司一在厚给众力敢录前人之善政以为后世之芳规视之者幸无忽焉
　　责重有司之例
　　唐开元四年夏五月勅委使者详察州县勤惰者各以名闻
　　谨案有此明诏有司尚敢因循而不捕乎故连嵗蝗灾而不至大饥者罚在有司故也
　　宋淳熙勅诸蝗初生若飞落地主隣人隠蔽不言耆保不即时申举扑除者各杖一百许人告报当职官承报不受理及受理而不亲临扑除或扑除未尽而妄申尽浄者各加二等
　　谨案此勅初责地主隣人未尝不是末重当职官贠尤为敦本之论得捕蝗之要法所欠者耆保诸人吿而能捕者絶无赏给尚无以为鼓舞之道耳
　　明永乐九年令吏部行文各处有司春初差人巡视境内遇有蝗虫初生设法捕扑务要尽絶如或坐视致令滋蔓为患者罪之若布按二司不行严督所属巡视打捕者亦罪之毎年九月行文至十月再令兵部行文军衞永为定例
　　谨案此则专罪有司之不力而又委其任于布按噫法至是而无以加矣昔徐光啓疏中有云主持在各抚按勤事在各郡邑尽力在各小民羙哉数语也又陈氏有云捕蝗之令当严责其有司盖亦一家哭何如一路哭之意古之良吏蝗不入境有事于捕已可愧矣捕复不力虽严罚岂为过耶斯言诚可采也厚给捕蝗之例
　　晋天福七年飞蝗为灾诏有蝗处不论军民人等捕蝗一斗者即以粟一斗易之有司官贠捕蝗使者不得少有掯滞
　　谨案捕蝗一斗得粟一斗非捕蝗而捕粟矣小民何乐而不为有司若果奉行蝗必尽捕而无疑矣
