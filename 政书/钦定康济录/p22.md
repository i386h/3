<!-- { "loadSidebar": true } -->
　　文宗太和三年七月齐德州奏百姓自用兵已来流移十分只有二分伏乞赐麦种耕牛等勅量赐麦三千石牛五百头共给绫一万疋充价直仍各委本州自以侧近市籴分给
　　谨案兵荒之后惟赖救全牛种俱无何由得活德州之奏请不大有功于万民耶诗云恺悌君子人之父母首重耕耘何惭民牧
　　宋太宗至道二年诏官仓发粟数十万石贷京畿及内郡民为种有司请量留以供国马太宗曰民田无种不能尽地利且竭力以给之国马以刍藁可矣
　　谨案天地之利用之则不竭取之则非贪以之救民何民不救太宗借种与民而欲尽收地利以食民是神农之心矣肯以此粟为国马所食哉有司之请不智甚矣
　　英宗治平间河北凶荒民无食多贱卖耕牛刘涣知澶州尽发公帑钱买牛明年逋民归无牛耕价贵十倍涣依元直卖牛河北一路惟澶州民不失所
　　谨案公之卖耕牛虽济民于已荒之后实救人于未困之先何也使人卖时不买今欲买时安得有卖牧民者肯事事仿此而行则饥民无往不济矣
　　神宗熙宁八年三月上批沂州淮阳军灾伤特甚百姓不惟缺食农乏谷种田事殆废粒食絶望纠集为盗者多实可矜悯若不复加赈恤恐转至连结羣党难以捕擒陷溺其民投之死地可速议所以赈恤之遂诏京东转运提举司发常平钱省仓米等给散与孤贫人户谨案民无种谷将来之口粮何从取给赈之固不胜其赈而所赈之粟米并且难支为民务本计者肯恝然乎今神宗御批小民絶粒在于无种因而大发仓库广赈孤贫本固矣尚有憔悴其枝者哉
　　曽巩知越州值嵗饥出粟五万石贷民为种粮使随嵗赋入官农事赖以不乏
　　谨案知一州即当知一州之缓急曽公之知越州嵗饥矣使不知种粮之当贷或死或盗纷然而起即不困阨元气已伤今以五万石贷之随赋而入官既无损民不困乏何美如之
　　查道知虢州蝗灾知民困极急取州麦四千斛贷民为种民困由是而苏遂得尽力于耕耘之事
　　古人云春秋于他不书惟无麦即书董仲舒建议令民广种宿麦无许后时盖二麦于新陈未接之时最为得力不可不广也查君贷之以种非得古人之良法者哉
　　明佥事林希元疏内有云幸而残冬得度东作方兴若不预为之所将来嵗计复何所望故牛种一事犹当处置臣召父老计之自立一法逐都逐图差人查勘除有牛无种有种无牛聴自为计外无牛人户令有牛一头者带耕二家用牛则与之供食失牛则与之均赔无种人户令富人户一人借与十人或二十人每人所借杂种三斗或二斗耕种之时令债主监其下种不许因而食用收成之时许债主就田扣取不许因而拖负亦加其息官为主契付债主收执此法一立有牛种者皆乐于借而不患其无偿缺牛种者皆利于借而不患其乏用有灾伤处如臣之法似可行也
　　谨案佥事公之贷牛种也特设一法不取给于官而通那于民非至公至当可乎故加息立劵万不可少无许拖负犹得民情但当多发示谕遍晓城市郷村不得略迟时日况为数不多救全甚广非亲身与父老斟酌者而能得此善政耶
　　万歴戊子东南水灾穷民工力种粪一无所有新建喻均守松江得请免田粮若干出示佃户还租亦如减粮之数仍令有田之家量留谷本至春耕时贷与佃户为来嵗种田之资一时称为恵政
　　谨案请免田粮而恵及佃户其仁溥矣又令各留谷本以贷佃户殷殷无巳无非为郷民起见不知喻公之为郷民正所以为富户郷民絶粒业主何收故当时钟御史给民之牛种云有可耕之民无可耕之具饥馁何从得食租税何从得有也
　　贷牛种总论曰四民中最苦者农也耕耘之外别无所能当此饥馑之时若不令其速为耕种则又絶将来之望矣赈济者囊已俱倾待哺者仍然引领不犹中道而废耶今观汉唐以及于明贷耕牛之善法莫如魏太子贷宿麦之妙防首推查道矣四五月间新陈未接之际得此一助民赖不死此董仲舒所以力言二麦之不可少也为君者能如汉之昭帝宋之太宗熙宁之御批为臣者得若南北朝之戴氏及唐宋明三代之诸臣何患乎牛之不得种之不播哉粒食可望而饿莩得生矣但林公疏内有云令保甲监其下种曽则以为不若使田隣互相监种之为便也彼见我田我见他地一不种则有罚何冐领之有左传云政如农功日夜思之思其始而成其终可见临民者必如是而后可以言为政也则牛种之贷可不代为筹画勉其耕种以慰西成之望乎













　　钦定康济录卷三下
<史部,政书类,邦计之属,钦定康济录>
　　钦定四库全书
　　钦定康济録卷四上
　　事后之政计有六
　　事后论曰事将告竣尤贵斡旋畧有未安终亏抚恤况饥年之事务实民命之所关才得稍苏疮痍未起百姓暴露乏食久废其丛居无定所室无完聚朝廷虽有蠲复来歳丁田之诏闾阎尚少目前耕种之需纵使商贾农工尽待给于官府钱米之赈流民灾戸咸仰听于有司安挿之方田究荒芜业归怠惰此犹以饿殍之养养之而已非深思逺虑为兆人计长乆之道也所宜以古为鉴率由典常识国家大体时用之宜广圣主加惠黎元之意周详恳挚图维厥终足国计而释民愁转荒歳为乐歳因计事后之图亦有六焉是在行之者之无务为其文可矣
　　一赎难卖以全骨月【难去声】
　　【齐管子　　　　　鲁孔子汉朝二诏　　　　后魏诏】
　　【唐太宗遣使　　　文宗诏栁宗元　　　　　宋朝三诏】
　　【元武宗　　　　　明成祖宪宗诏　　　　　钟化民】
　　齐管子曰汤七年旱禹九年水汤以庄山之金铸币而赎民之无饘卖子者禹以歴山之金铸币而赎民之无饘卖子者
　　谨案圣王之世可见亦有卖子之人贵乎上之人有以处之耳穷民命在旦夕若不听其鬻卖必至骨肉相枕而死不更惨乎此圣王所以听其卖而代其赎不禁其不卖也
　　鲁国之法鲁人为人臣妾于诸侯有能赎之者取金于府子贡赎鲁人于诸侯而譲其金孔子曰赐失之矣取其金则无损于行不取其金则不复赎人矣
　　谨案孔子责子贡之让金恐旷赎人之典耳可见圣心亦以赎人为美政矣后之君子曷勿体圣人责子贡之失求为政之得哉
　　汉高祖五年诏民以饥饿自卖为人奴婢者皆免为庶人　光武建武七年诏吏人遭饥馑及为青徐贼所畧为奴婢下妻欲去留者恣听之敢拘制不还以卖人法从事
　　谨案此二诏为贫不为富可一不可再非中和之论也若免为庶人听其去留少者空养育于平时壮者徒费银钱于歉歳设遇再饥其谁复买不遭防食定防沟渠岂禹汤铸币赎人之意哉
　　后魏高宗和平四年诏前以民遭饥寒不自存济有卖鬻男女者尽仰还其家或因縁势力或私行请托共相通容不时检较令良家子息仍为奴婢今仰精究不聼取赎有犯加罪若仍不检还聼其父兄上诉以掠人论谨案古云天地无私故能覆载王者无私故能容养若处事稍有不平难言至当良家子息不聼取赎然后以掠人论罪其谁敢议如一无所得尽放还家何以活将来之饿莩今高宗之诏非两全之道欤
　　唐太宗贞观二年遣使杜淹赈恤关内饥民鬻子者出金帛赎还之
　　【明】邱濬曰呜呼人之至爱者子也时日不相见则思之挺刃有所伤则戚之当年丰时虽千金不易一稚一遇凶荒惟恐鬻之而民不售此无他知偕亡而无益也故不若官买之以实军伍
　　文宗防成元年三月诏比闻两河之间频年旱灾贫人得富家数百钱数斗粟即以男女为之仆妾委所在长吏察访聼其父母骨肉以所得婚购之勿得以虚契为理
　　谨案此诏勿凭虚契归其所买骨肉有再聚之欢养育无骤失之患使上不代赎而令民自图者此诏庶几其可也父母斯民之次法耳
　　栁宗元为栁州刺史不鄙夷其民惟务徳化先是以男女质钱约子本相当则没为奴婢宗元与民设法悉令赎归衡湘以南士皆北面称弟子
　　谨案人知栁柳州以文章鸣世而不知其以徳化民即如赎子女而归其父母其徳之施于民也逺矣罗池庙食有以哉
　　宋太宗淳化二年诏陜西缘邉诸州饥民鬻男女入近界部落者官赎之　真宗大中祥符三年诏前歳陜西民饥有鬻子者命官为购赎之还其家　仁宗庆厯八年二月赐瀛莫恩冀州缗钱二万赎还饥民鬻子谨案鸟雀有羣栖之乐人生岂无完聚之欢无如死生在于旦夕骨肉在所难全天子下念穷民悉为代赎父子得以永聚夫妻不复分离非仁政之一端乎
　　元武宗至大元年十一月以大都米贵发廪十万石减价以粜赈贫民北来民饥有鬻子者命有司悉为赎之谨案流落异乡尤多苦切父母不得相亲闾里曾无一识武宗赎其子而还其家犹无子而有子矣发廪贱粜以赈贫民是无食而有食矣非圣朝之盛典乎
　　明成祖永乐十一年六月上召行在戸部臣曰人从徐州来言水灾民有鬻子女者人至父子相弃穷极矣即驿赈之所鬻为赎还
　　谨案骨肉逺离死生难料设遭疾病谁念垂危是不死于饥寒亦半防于零丁矣天子悯其孤穷骨而月之赈而活之在覆载尚有缺防之时在朝廷絶无生离之众宁独受恩者永懐不已即旁观者亦感激无穷也
　　宪宗成化二十三年诏陜西山西河南三省军民先因饥荒逃移将妻妾子女典卖与人者许典卖之家首告准给原价赎取归宗其无主及愿留者聼隠匿者罪之谨案官给原价赎其归宗若不首告罪其隠匿人亦何怨之有使如汉家之竟令放还或以掠人论是以势而不以理岂君民之道哉
　　明神宗万厯二十二年钟化民河南救荒疏臣仰体徳意赎还民间荒年出卖妻孥四千二百六十三名皇上全人父子兄弟夫妇之伦离而复合断而复续骨肉肺腑之亲无悲思哀痛之惨矣但赎还之后不知其终保完聚否倘糊口无资后相转贸如梦中乍防觉后成空思及于此不觉泪下惟帝念哉
　　谨案钟御史之善政不一而足即如赎人一种至四千二百余名饥时不至防失稍熟得能完聚家而室父而子孰非再造之恩欤
　　赎难卖总论曰曾闻明季成化乙未科状元费宏之父捐馆资一十二金赎妇还夫狼狈而归夜闻窻外神人曰今宵采苦菜作饭明年产状元为儿宏果十九而登乡荐翁生受吏部侍郎之封在贫士尚怜离散居天位何得视为漠然况其卖也非自作之孽也时当歉歳不卖亲人终无生理其意以为饿死而无救不若活卖而分离后得一见未可知也在买者给其价而衣食之不惜捐费于丰年实欲服劳于后日既生其身且救其家均相有益高下难分但血泪已枯于异地而梦魂犹恋乎家乡非天子之深仁厚徳孰能救其婢使奴差之苦也然汉家之诏恣聼去留不偿所值设遇荐饥于何得活岂善策哉故司牧能如栁宗元使臣得若钟化民多方设法完彼亲人皆合禹汤之心无愧孔子之教矣且父子不相见兄弟妻子离散仁政之所首疾也可使见之于世乎孟子曰禹思天下有溺者由己溺之也稷思天下有饥者由已饥之也圣贤之忧民如此此父母孔迩之歌所以流传于盛世哉










　　二怜初泰以大抚绥
　　【汉龚遂　　　　　光武诏后魏崔衡　　　　唐代宗诏】
　　【李栖筠　　　　　张全义宋富弼　　　　　苏　轼】
　　【朱　熹　　　　　元成宗诏明太祖诏　　　　钟化民】
