<!-- { "loadSidebar": true } -->
　　谨案圣贤出仕之心非致君则泽民岂为功名岂拘文法塘决而待请虽则允从苗已稿矣伤稼杀人俗吏之事程夫子而肯为之哉
　　秀州录事洪皓见民田尽为水没饥民塞路仓库空虚白郡守以荒政自任悉籍境内之粟留一年食发其余粜于城之四隅本境民有不能自食者洪亦为主之凡流民俱立屋于城之西南两废寺男女异处樵汲有职稍有所犯以民饥不可杖逐而去之借用所司发运钱粮不足防浙东运常平米四万过城下洪遣使鎻津栅语运官截留官噤不肯曰此御笔所起也罪死不赦公曰民仰哺当至麦熟今腊犹未尽中道而止则如不救宁以一身易十万人之命竟留之未防亷访使至验其立法曰吾行邉军之法不过如是违制抵罪为君脱之又请得米二十万石所活九万五千余人后官至端明学士谥文惠
　　谨案洪公之活民也始则心伤饿殍竭力何辞继则米尽官民虽死勿恤故遣吏锁栅强遏皇粮当斯时也但知有万民之命不知有一己之身认罪活民究无所罪后且身膺上爵子拜相公谁谓作福而无福报哉
　　元武宗至大二年大名大水张范辄免其租税朝廷罪其専擅范进曰臣以为朝廷储小仓不若储之大仓诏勿问
　　谨案张君之説大为近理设大仓穷而小仓徒多充实不特无益抑且难恃是故哲后贤臣谘谋朝夕惟以民生为急恒产是谋迨乎里多盖蔵兆姓殷富然后政教流行而风俗淳厚岂非盛时休美之业欤
　　眀景帝景泰二年都御史王竑廵抚江北时徐淮连嵗饥荒竑大发官仓赈救诸仓尽空独广运仓尚有滞积此备京师之用者也一中贵一户部官主之竑欲发而主者难之竑曰民惟邦本本固邦宁民穷至此旦夕为盗且上忧朝廷何论备京师尔不吾从脱有变吾先杀尔治尔召盗罪然后自请死竑词既戅主者素惮其威许之所存活百五十八万八十余人他境流寓安辑者万六百余家共用米一百六十余万石先是徐淮大饥帝于防轿上阅疏惊曰饿死我百姓矣奈何后得防仓赈济之奏又大言曰好御史不然百姓多饿死矣谨案史载竑部民有疾者许其舁舆即愈竑每出百姓则争舁之可见有活人之功者身虽未死已作神人昔朱熊所刻救荒补遗内言韩魏公方殁有死而复苏者言公为阎罗天子矣即同事神人无不钦敬其救荒之功也其事类此因记之
　　甘専擅总论曰士君子防名清时専为一身之计乎万姓流离将毙若不奋身以救何贵乎有此权位也如以死惧古诗云遍观四海人谁为不死客然则死忠死孝死为万民正死之得其所者矣又何惧哉况天之赋性相同惟帝王更多恻隠未有不以恤灾捍患之臣而为不忠者也何必尽以珠玉之贵惜其身而不以爱身之道以爱民如以位言员半千不过县尉俨然有汲黯之风洪皓止于录事力并纯仁之举曷常以尊卑为限也至若邑宰韩韶之救活流民人称四长程颢之发夫防决苗长千村非良牧而何太守独无善政欤陶回之发粟擅美于晋时元忠之赈贷首称于后魏皆彰彰青史可法而可嘉者也呜呼人当隋代尚有郡丞张须陀之救援后世不能概见者何哉如宋之运使杨纮明之廵抚王竑皆防萃超群实心尽职力任防仓全活万姓生为柱石没为明神信所宜矣大仓之喻范且然人可弗及欤乃知有致君泽民之心者不独不重视其功名即此身亦不甚惜耳其意若曰左传不云乎茍利社稷生死以之吾何为而不以智仁勇三者自励也故其知灾伤之当恤智也哀矜恻隠仁也甘心専擅勇也一事举而震惊千古宁独一时哉


　　十九扑蝗蝻以保稼穑
　　【汉卓茂　　　　　宋　均戴　封　　　　　鲁　恭】
　　【唐太宗　　　　　姚　崇宋太宗　　　　　李　廸】
　　【谢　綘　　　　　元张寛明王士亷　　　　朱　熊】
　　汉平帝时卓茂为密令天下大蝗河南二十余县皆被其灾独不入密县界督邮言之太守不信自出案行见乃服焉
　　谨案卓公之为令也人纳其训吏懐其惠教化大行岂若他人食禄而无益于国家哉此蝗蝻之所以不入其境也可叹者卓之贤太守未之知也贤愚莫辨黜陟混淆何以为太守
　　光武时宋均为九江太守虎皆渡江而去中元元年山阳楚沛多蝗其飞至九江界者辄东西散去由是名称逺近
　　谨案爱民之人即此诚心能格异类故猛虎渡江蝗蝻散去岂因祈祷而然全在平日之清亷恵爱有以格之耳故凡为太守者欲除蝗蝻于四境之上不若除蝗蝻于一心之中心清而政仁所去者不独一蝗也
　　戴封字平仲对防第一擢拜仪郎迁西华令时汝頴有蝗灾独不入西华界督邮行县蝗忽大至督邮其日即去蝗亦顿除一境竒之
　　谨案异哉督邮确似蝗蝻之主帅也督邮以剥民肥已为心蝗蝻亦以食苗自饱为事二而一者也此蝗蝻所以随督邮而来去耳微戴君之亷明西华之青禾防何而不为蝗蝻之尽食也故观蝗蝻之有无即知司牧之贤否可不警哉
　　元和间鲁恭为中牟令有三异蝗不入境化及禽兽童子有仁心
　　谨案蝗之为灾皆因官之不职有以致之故京房易传云臣安禄滋谓贪厥灾防易飞曰食禄不益圣化天视以防防无益于人而食万物者也今鲁君之化及于禽兽童子有仁心蝗尚入其境哉
　　唐太宗时畿内有蝗上入苑中掇数枚祝之曰民以谷为命而汝食之宁食吾之肺肠举手欲食之左右谏曰恶物恐成疾上曰朕为民受灾何疾之避遂吞之是嵗蝗不为灾
　　谨案君有仁言荧惑退度今欲吞恶物宁食肺肠以救小民而蝗蝻有不为之感化哉天地以生物为心太宗以救民为重是天即君矣君即天矣君心激切天意克从蝗不为灾理固然耳又何疑哉
　　元宗防元四年山东大蝗民祭拜坐视食苗不敢捕宰相姚崇奏云秉彼蟊贼付畀炎火此古除蝗诗也乃出台臣为捕蝗使分道杀蝗卢懐慎曰凡天灾安可以人力制也且杀防过多必戾和气崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽杀防活人祸归于崇不以诿公也蝗害遂息
　　谨案此何事也犹牵制顾虑作此迂论卢公清慎有余学术不足其为相也元宗原欲其坐镇雅俗世人称为伴食中书良不诬也
　　宋太宗淳化二年春正月不雨蝗三月乃雨时连嵗旱蝗是年尤甚帝手诏相曰朕将自焚以答天谴翌日大雨蝗尽死
　　谨案昔防凖言洪范云天人之际应若影响斯言诚不谬也太宗爱民心切直欲自焚以答天谴翌日大雨飞蝗尽死羽书桴鼓捷不若此所谓天髙而聴卑特患无爱民之君不患无不息之灾也
　　真宗咸平八年秋九月时连嵗旱蝗帝问学士李廸曰旱蝗荐臻将何以济廸言陛下土木之役过甚蝗旱之灾殆天意以警陛下也帝然之遂罢诸营造禁献瑞物未防得雨青州飞蝗赴海死积海防百余里
　　谨案帝问旱蝗而李廸以力役对若天有以命之也帝即然之遂罢营造禁献瑞物时雨即降飞蝗尽死可见大心即在民心何必逺求哉凡欲除灾害者曷勿以民情而揆之也
　　谢綘论救蝗有云窃见比日蝗虫亘野坌集入郛郭而使者数出府县监捕驱逐蹂践田舎民不聊生谨按春秋书蝗为哀公赋敛之虐又汉儒推蝗为兵象臣愿令公卿以下举州府守臣而使自辟属县令长务求方略不限资格然后寛以约束许便宜从事期年条上理状参考不诬奏之朝廷旌赏录用以示激劝
　　谨案蝗之为灾一在赋敛之苛一在官员不职古人所推理必不爽汉儒又推兵象者若以民困不救久将纷纭扰国急切难于扑灭也今谢公欲令公卿以下各举守臣令其便宜从事期年参考以定赏罚非至计欤
　　元顺帝时秋七月河南武陟县禾将熟有蝗自东来县尹张寛仰天祝曰宁杀县尹毋伤百姓俄而黑鹰飞啄食之
　　谨案天下之蠢然而无知者虫鸟也殊不知最灵明而有觉者亦虫鸟也天子改过蝗皆自毙郎官自祝遂致鹰驱故有牧民之责者不必患蝗之为害特患己之不诚也
　　明成祖永乐二十二年五月濬县蝗蝻生知县王士亷以失政自责斋戒率僚属耆民祷于八蜡祠越三日有乌数万食蝗殆尽皇太子闻而嘉之顾侍臣曰此实诚意所格耳
　　谨案礼记云先王能修礼以达义体信以达顺则天降膏露地出醴泉凤凰麒麟皆在郊棷矣今濬令悔过自责诚心敬祷故始失而终得也蝗无知而乌有灵感孚之所致耳
　　朱熊所缉救荒补遗有云天灾不一有可以用力者有不可以用力者凡水与霜非人力所能为姑得任之至于旱伤则有车戽之利蝗蝻则有捕瘗之法茍可以用力者岂得坐视而不救哉为守宰者当速为方畧以御之以令斯民也
　　谨案明朱熊所刻救荒书即董煟之所缉不过増减其间俱至当而不可易故正统间刻此书名曰救荒活民补遗万歴间复有人刋之以行于世可见恻隠之心人皆有之若能广为传布苍生之幸矣
　　扑蝗蝻总论曰蝗蝻之生人知之乎刻剥小民不为顾恤地方官吏侵渔百姓之见端耳所以在上者以爱民为心未有不格天地而异类为之消除至如唐太宗宁食恶物而不恤姚崇认后患而不辞则蝗害顿除或思自责或罢土木灾之散也捷若桴鼓太守得如宋均县令能如卓茂等安得有蝗入其境中即有之不为黑鹰啄食亦为鸟雀所餐又何虑哉此谢绛朱熊之论所当法也要知蝗蝻不去则草野咸受其害一在修德格天一在捕瘗除患如以物命为怜蝻者虾之遗孽也天下之食虾者统嵗而计宁止亿万石何独至于害稼之蝗而疑之此汴州刺史所以见诮于姚崇也诗云去其螟螣及其蟊贼无害我田穉上古且然今何惑哉
　　二十贷牛种以急耕耘
　　【汉昭帝　　　　　南北朝魏太子南齐戴僧静　　　唐袁髙】
　　【齐德州　　　　　宋太宗谕刘　涣　　　　　熙宁御批】
　　【曽　巩　　　　　查　道明林希元　　　　喻　均】
　　汉昭帝始元元年三月遣使者赈贷贫民无种食之人秋八月诏曰往年灾害多今年蚕麦伤所赈贷食勿收责毋令民出今年田租
　　谨案残冬已过东作方兴若不急令耕耘将来困苦必倍于前者力尽人疲故也昭帝特令贷之种食不但贷之而又令勿收责且蠲其租非天子之仁相君之德沛生机于民食者乎
　　南北朝宋文帝元嘉二十一年魏太子课民稼穑使无牛者借人之牛以耕种而代为耘田以偿之凡耕种二十二亩而芸田七亩大略以是为率使民各标姓名于田首以知其勤惰禁饮酒游戏者于是垦田大増谨案民无牛令借人之牛使耕种耘田以偿是有牛者不吝而耕田者亦乐于相从处之大得其公又使标姓名于田首而知勤惰种种妙法不一而足无惑于垦田之大増国赋由之而足也
　　南齐戴僧静为北徐州刺史买牛给贫民令耕种甚得邉荒之情
　　谨案有田无牛犹之有舟无楫不能济也刺史一郡之主民之生死系焉买牛而给与贫民获救荒之本其得民情也宜矣
　　唐徳宗贞元元年二月诏曰诸道节度观察使所进耕牛委京兆府勘责有地无牛百姓量其产业以所进牛均平给赐其有田五十亩已下人不在给限给事中袁髙奏曰圣慈所忧切在贫下百姓有田不满五十亩者尤是贫人请量三两户共给牛一头以济农事从之是时蝗旱之后牛多疫死诸道节度韦臯李叔明等咸进耕牛故有是命
　　谨案给事之奏深得民情民以贫而田不能多再以田少而牛无所给是困而益困贫而益贫矣岂裒多益寡之道欤视其田之多寡共给耕牛当为至法
