<!-- { "loadSidebar": true } -->
　　唐宪宗元和六年富平人梁悦为父报雠杀人自投县请罪敕复雠杀人固有彝典以其申冤请罪视死如归特减死决一百配流循州职方员外郎韩愈献议曰伏奉今月五日敕复雠据礼经则义不同天征法令则杀人者死礼法二事皆王教之大端有此异同必资论辨宜令都省集议闻奏者伏以子复父雠见于春秋见于礼记又见于周官又见于诸子史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也周官曰凡杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也又周官曰凡报雠者书于士杀之无罪言将复雠必先言于官则无罪也陛下垂意典章思立定制惜有司之守怜孝子之心示不自专访议群下臣愚以为复雠之名虽同而其事各异或百姓相雠如周官所称可议于今者或为官吏所诛如公羊所称不可行于今者又周官所称将复雠先告于士则无罪者若孤穉羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申尚书省尚书省集议奏闻酌其宜而处之则经律无失其旨矣柳州民莫诚救兄莫荡以竹刺莫果右臂经十二日身死准律以他物殴伤十二日辜辜内死者各依杀人论刺史柳宗元上桂管观察府状右奉牒准律文处分者窃以莫诚赴急而动事出一时解难为心岂思他物救兄有急难之戚中臂非必死之创不幸致殂揣非本意按文固当恭守抚事似可哀矜断手方迫于深哀周身不遑于远虑律宜无赦使司明至当之心情或未安守吏切惟轻之愿伏乞俯赐兴哀特从屈法幸全微命以慰远黎穆宗朝有司每断大狱令中书舍人一人参酌而轻重之号参酌院大理少卿崔杞奏曰国家法度高祖太宗制二百余年矣周礼正月布刑张之门闾及都鄙邦国所以屡丁宁使四方谨行之大理寺陛下守法之司也今别设参酌之官有司定罪乃议其出入是与夺系于人情而法官不得守其职子路问政孔子曰必也正名乎臣以为参酌之名不正宜废乃罢之

　　长庆二年刑部员外郎孙革奏准京兆府申云阳力人张莅欠康宪钱米宪征理之莅乘醉拉宪气息将绝宪男买得年十四将救其父以莅角抵力人不敢挥解遂持木锸击之首见血后三日死者准律父为人所殴子往救击其人折伤减凡斗三等至死者依常律则买得合当死刑伏以律令者用防凶暴孝行者以开教化今买得救父难是性孝非暴击张莅是心切非凶以髫丱之岁正父子之亲若非圣化所加童子安能及此王制称五刑之理必原父子之亲春秋之义原心定罪周书所以训诸罚有权今买得生被皇风幼符至孝哀矜之宥伏有圣慈敕旨康买得尚在童年能知子道虽杀人当死而为父可哀若从沈命之科恐失原情之义宜付法司减死罪一等处分

　　是年中书舍人白居易上言据刑部及大理寺所断准律非因斗争无事而杀者名为故杀今姚文秀有事而杀者则非故杀据大理司直崔元式所执准律相争为斗相击为殴交斗致死始名斗杀今阿王被打狼籍致死文秀检验身上一无伤损不得名为相击阿王当夜已死何名相争既非斗争又蓄怨怒即是故杀者谨按律疏云不因斗争无事而杀名为故杀此言事者谓斗争之事非他事也今大理刑部所执以文秀怒妻有过即不是无事既是有事因而殴死则非故杀此则准用无事两字不引争斗上文如此是使天下之人皆得因事杀人杀人了即曰我有事而杀非故杀也如此可乎且天下岂有无事而杀人者足明事乃争斗之事非他事也又凡言斗殴死者谓事素非憎嫌偶相争斗一殴一击不意而死如此则非故杀以其本原无杀心也今文秀恕妻颇深挟恨既久殴打狼籍当夜便死察其情状不是偶然此非故杀孰为故杀若以先因争骂不是故杀即如有谋杀人者先引相骂便是交争一争之后以物殴杀即谓我因事而杀非故杀也如此可乎况阿王既死无以辨明文秀自云相争有何戚据若崔元式所议不用大理寺所执得行实恐被殴死者自此长冤故杀人者从今得计奉敕依居易状处死敬宗宝历三年京兆府有姑鞭妇致死者奏请断以偿死刑部尚书柳公绰议曰尊殴卑非斗也且其子在以妻而戮其母非教也遂减死论

　　文宗太和六年兴平县民上官兴以醉杀人而逃闻械其父乃自归京兆尹杜悰御史中丞宇文鼎以其就刑免父请减死诏两省议以为杀人者死百王所守若许以生是诱之杀人也谏官亦以为言文宗以兴免父囚近于义杖徙灵州

　　△五代

　　后唐明宗时复置匦函谏议大夫萧希甫建言自兵乱相乘王纲大坏侵欺凌夺有力者胜凡掠人之妻女占人之田宅奸赃之吏刑狱之冤者何可胜纪而匦函一设投诉必多至于功臣贵戚有不得绳之以法者乃自天成元年四月二十八日昧爽以前大辟已上皆赦除之然后出匦函以示众 【按欧阳修五代史唐明宗本纪天成元年下徐无党注云实同光四年而书天成元年者大赦改元文见下可知庄宗本纪自书同光四年各从其所称】 天成二年御史台刑部大理等奏准各律例诸断罪而无正条者其应出罪者则举重以明轻其应入罪者则举轻以明重疏云断罪无正条谓一部律内犯无罪名者准杂律不应得为而为者笞四十谓律令无条理不可为者杖八十疏云杂犯轻重触类宏多金科玉条包罗难尽其有在律在令无有正条若不轻重相明无文可以比附临时处断量情为罪庶补遗阙故立此条其情轻者笞四十事理重者杖八十奉敕宜依其年洺州平恩县民高宏超父晖为乡人王感所杀宏超杀感携其首自陈大理寺以故杀论尚书刑部员外郎李殷梦复曰伏以挟刃杀人按律处死投狱自首降罪垂文高宏超既报父雠固不逃法戴天罔愧视死如归历代以来事多贷命长庆二年有康买得父宪为力人张莅乘醉拉宪气息将绝买得年十四以木锸击莅后三日致死敕旨康买得尚在童年能知子道虽杀人当死而为父可哀若从沈命之科恐失度情之义宜减死处分又元和六年富平人梁悦杀父之雠投县请罪敕旨复雠杀人固有彝典以其伸冤请罪自诣公门发于天性本无求生宁失不经特宜减死方今明时有此孝子其高宏超若使须归极法实虑未契鸿慈奉敕可减死一等长兴二年四月大理正剧可久奏准开成格应盗贼须得本贼赃然后科决如有推勘因而致死者以故杀论臣请起今已后若因而致死者无故即请减一等别增病患而死者从辜限正贼减本罪五等中书门下覆奏今后凡关贼徒若推勘因而致死者有故以故杀论无故减一等如拷次因增疾患候验分明如无他故虽辜内致死亦以减等论从之

　　晋高祖天福六年五月十五日尚书刑部员外郎李象奏据刑法统类节文云盗贼未见本赃推勘因而致死者有故者以故杀论无故者减一等又云今后或有故者以故杀论无故者或景迹显然支证不谬坚恃奸恶不招本情以此致死请减故杀罪三等其或妄被攀引终是平人以此致死请减故杀罪一等臣按上文云有故杀者以故杀论此即是矣其无者亦坐减罪即恐未当假如官司或有刑狱未见本情未可全不诘问据言有故者则是曾行拷捶及违令式或麤枷大棒强相抑压以此致死者并属有故无故者则是推勘之司不曾拷掠又不违法律亦不坚有抑压此则并属无故不可坐刑假若有犯事人旧患疾病推勘之际卒暴身亡不可亦坐推司减等之罪又据断狱律云若依法使杖依数拷决而邂逅致死者勿论邂逅谓不期致死而死且彼言拷决尚许勿论此云无故却令坐罪事实相背理有未通请今后推勘之时致死者若实无故请依邂逅勿论之义详定院奏臣等参详若违法拷掠及托法挟情以致其死但有情故者依故杀论若虽不依法拷掠却非托法挟情以致其死而无情故者请减故杀一等若本无情故又依法拷掠或未拷掠或诘问未诘问及不抑压因他故致死并属邂逅勿论之义从之 【按马端临通考载李象奏定邂逅致死条下按语有云有罪者拘滞囹圄官不时科决而令其瘐死此诚有国者之所宜矜悯然既曰盗贼则大者可杀小者可刑其推勘淹时而不即引伏者皆大猾巨蠹也邂逅致死而以故杀论过矣夫李象之议固谓依法拷掠而卒暴身亡是为邂逅致死不宜坐罪若果显违令式非法拷决因而致死是为有故即与故杀同科但审致死之有故无故不问罪人之为巨猾非巨猾也凡拘拷罪人亦有并非大猾巨蠹而经时不即引伏者非尽可杀可刑之人也如为邂逅即非猾蠹亦得勿论如为故杀即系猾蠹亦当坐罪端临之论似与李象之议不相符合云】 出帝开运二年五月殿中丞桑简能奏请诏所在刑狱委长吏亲自录问量罪疾速断遣务绝冤滥勿得迟留敕从之又著作郎边玕奏请敕自今后诸道并委长吏五日一度录问敕从之

　　△宋

　　宋太祖干德四年大理正高继申上言刑统名例律三品五品七品以上官亲属犯罪各有等第减赎恐年代已深不肖自恃先荫不畏刑章今犯罪身无官须祖父曾任本朝官据品秩得减赎如仕于前代须有功惠及民为时所推历官三品以上乃得请从之

　　太宗端拱元年广定军民安崇绪隶禁军诉继母冯尝与父知逸离今来占夺父赀产欲与已子大理定崇绪讼母罪死太宗疑之判大理寺张佖固执前断遂下台省集议徐铉议曰伏详安崇绪词理虽繁今但当定其母冯与父曾离与不离如已离异即须令冯归宗如不曾离即崇绪准法诉母处死今详案内不曾离异其证有四崇绪所执父书只言遂州公论后母冯自归本家便为离异固非事实又知逸在京阿冯却来知逸之家数年后知逸方死岂可并无论诉遣斥其证一也本军初勘有族人安景泛证云已曾离异诸亲具知及欲追寻诸亲景泛便自引退其证二也知逸有三处庄田冯却后来自占两处小妻高占一处高来取冯庄课曾经论讼高即自引退不曾离其证三也本军曾收崇绪所生母蒲勘问亦称不知离绝其证四也又自知逸入京之后阿冯却归以来凡经三度官司勘鞫并无离异状况不孝之刑教之大者崇绪请依刑部大理正元断处死右仆射李昉等四十三人议曰据法寺定断以安崇绪论嫡母冯罪便合处死臣等深以为不当若以五母皆同即阿蒲虽贱乃是安崇绪之亲母崇绪本以田业为冯强占亲母衣食不充所以论诉若从法寺断死则知逸负何辜而绝嗣阿蒲处何地而托身臣等参详田业并合归崇绪冯亦合与蒲同居终身供侍不得有阙冯不得擅自货易庄田本家亲族亦不得来主崇绪家务如是则男虽庶子有父业可安女虽出嫁有本家可归阿冯终身又不乏养所有罪犯并准赦原诏从昉等议铉佖各夺俸一月

