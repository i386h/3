<!-- { "loadSidebar": true } -->
　　唐御史大夫一人为御史长官掌以刑法典章纠正百官之善恶 【至德中韦陟为御史大夫时右拾遗杜甫上表论房管尚有大臣度真宰相器帝令陟同崔光远颜真卿同讯之陟入奏甫所陈谠言不失谏臣体帝由是疏之崔涣为御史大夫时元载辅政与中官董秀蟠结固宠涣因进见面劾之帝默然宣宗大中时李景让为御史大夫甫视事即劾免御史孙汝玉等威肃当朝】 凡有御史弹劾必先白大夫大事以方幅小事署名而已至德后率有以大夫为宰臣者 【德宗建中二年卢杞以御史大夫为门下侍郎兼中书门下平章事贞元五年窦参以御史大夫为中书侍郎同门下平章事宪宗元和十三年李夷简以御史大夫为门下侍郎同中书门下平章事武宗会昌元年陈夷行以御史大夫为门下侍郎同中书门下平章事宣宗大中三年崔铉以御史大夫守门下侍郎同中书门下平章事】 盖重职也五代惟后唐明宗天成元年以李琪为御史大夫自后不复除宋初御史大夫不除正员为加官检校官带宪衔有至检校御史大夫者官制行亦并除去辽南面官有御史大夫太宗会同元年以耶律呼哩为御史大夫金初置御史大夫掌纠察朝仪弹劾官邪勘鞠官府公事凡内外刑狱所属理断不当有陈诉者付御史治之元御史台置于至元五年设御史大夫一人后又增一人掌纠察百官善恶政治得失 【顺帝至正六年贺惟一拜御史大夫故事台端非国姓不授因赐蒙古姓而改其名额琳沁巴勒拜御史大夫性刚正动有礼法尽选中外廉能之官置诸风宪一时号称得人】 十四年置江南行御史台于扬州寻徙杭州又徙江州二十三年迁于建康以监临东南诸省统置各道宪司而总诸内台置御史大夫一人品秩与内台等领中丞御史等官统淮东淮西湖北浙东浙西江东江西湖南八道提刑按察司十五年增江南湖北岭南广西福建广东三道二十三年以淮东淮西山南三道拨隶内台三十年又增海北海南一道成宗大德元年定为江南诸道行御史台自御史大夫以下设官九员以监江浙江西湖广三省统江东江西浙东浙西湖南湖北广东广西福建海南十道是年置陕西诸道行御史台统汉中陇北四川云南四道置御史大夫一人其品秩与内台同 【至元中姜卫拜行台御史大夫奏曰陛下以臣为耳目臣以监察御史按察司为耳目倘非其人是臣之耳目先自闭塞下情何由上达帝嘉之命御史台清其选英宗至治中桑节为行台御史大夫时承平日久内外方以观望为政桑节独持风裁御史行部必敕厉而遣之时有所属御史弹劾不实桑节奏白之】 及至正之末于福建更设分台时政纷淆用人非次不作编纪明初置御史台设左右御史大夫谕之曰国家立三大府中书总政事都督总军旅御史掌纠察朝廷纲纪尽系于此而台察之任尤清要卿等当正己以率下忠勤以事上毋委靡因循以纵奸毋假公济私以害物时以邓愈汤和为御史大夫洪武十五年罢御史台置御察院设监察都御史八人十六年设左右都御史各一人权位赫然同六部尚书称七卿与前代之御史大夫无异矣其职掌纠劾百司辨明冤枉提督各道为天子耳目风纪之司凡大臣奸邪私构党作威福乱正者劾凡百官猥茸贪冒坏官纪者劾凡学术不正上书陈言变乱成宪希进用者劾遇朝觐考察同吏部司贤否黜陟大狱重囚会鞫于外朝偕刑部大理谳平之其奉敕内地拊循外地各专其敕行事 【建文初练子宁为御史大夫时李景隆奸邪怀异志屡败召还子宁执景隆于朝数其罪请诛之不听愤激叩首言此卖国贼臣备员执法不能除奸请先伏诛遂罢朝英宗天顺中高明为南京都御史肃清纲纪劾罢诸贪吏轩輗为左都御史严毅待人时诣礼部拜表庆贺屏居一室撤烛朝服端坐寂无一言行礼毕即御肩舆归僚侪闻輗来辄避去不乐与輗处孝宗弘治元年拜马文升为左都御史是春帝耤田杂剧出狎语文升厉色曰新天子当知稼穑艰难岂宜以此渎乱宸聪即令斥去戴珊为左都御史务持风纪虽簿书之细必极精核帝亲鞫大狱诸司震悚珊从容应对时有开析天威顿霁】 至外省之总督提督巡抚经略总理赞理巡视抚治等官必加左右都御史衔以便行事非元之行台也 【总督漕运兼提督军务巡抚凤阳等处兼管河道都御史一员总督蓟辽保定等处军务兼理粮饷都御史一员总督宣大山西等处军务兼理粮饷都御史一员总督陕西三边军务都御史一员总督两广军务兼理粮饷带管盐法兼巡抚广东地方都御史一员总督四川陕西河南湖广等处军务都御史一员总督浙江福建江南兼制江西军务都御史一员总督陕西山西河南湖广四川五省军务都御史一员总督凤阳地方兼制河南湖广军务都御史一员总督保定地方军务都御史一员总督河南湖广军务兼巡抚河南都御史一员总督九江地方兼制江西湖广军务都御史一员总理南直隶兼河南山东湖广四川军务都御史一员总理河漕兼提督军务都御史一员总理粮储提督军务兼巡抚应天等府都御史一员巡抚浙江等处地方兼提督军务都御史一员巡抚福建地方兼提督军务都御史一员巡抚顺天等处地方兼整饬蓟州等处边备都御史一员巡抚保定等府提督紫荆等关兼管河道都御史一员巡抚河南等处地方兼管河道提督军务都御史一员巡抚山西地方兼提督雁门等关军务都御史一员巡抚山东等处地方督理营田兼管河道提督军务都御史一员巡抚辽东地方赞理军务都御史一员巡抚宣府地方赞理军务都御史一员巡抚大同地方赞理军府都御史一员巡抚延绥等处赞理军务都御史一员巡抚宁夏地方赞理军务都御史一员巡抚甘肃等处赞理军务都御史一员巡抚陕西地方赞理军务都御史一员巡抚四川等处地方兼提督军务都御史一员巡抚湖广等处地方兼赞理军务都御史一员巡抚江西地方兼理军务都御史一员巡抚南赣汀韶等处地方提督军务都御史一员巡抚广东地方兼赞理军务都御史一员巡抚广西地方都御史一员巡抚云南兼建昌毕节等处地方赞理军务兼督川贵粮饷都御史一员巡抚贵州兼督理湖北川东等处地方提督军务都御史一员巡抚天津地方赞理军务都御史一员巡抚登来地方赞理军务都御史一员巡抚安庐地方赞理军务都御史一员巡抚偏沅地方赞理军务都御史一员巡抚密云地方赞理军务都御史一员巡抚淮阳地方赞理军务都御史一员巡抚承天赞理军务都御史一员抚治郧阳等处地方兼提督军务都御史一员赞理松潘地方军务都御史一员】 其南京之都察院设右都御史一人总理粮储加都御史衔一人

　　△中丞

　　唐制中丞二人为御史大夫之贰东都留台亦设中丞一人专掌纠察 【至德后以御史中丞为重职裴度为御史中丞恪恭尽职作相后举侍御史崔从为御史中丞辪存诚初为给事中时琼林库使奏召工徒太广存诚以为此皆奸人窜名以避征徭不可许咸阳尉袁儋与军镇相竞军人无礼遂肆侵侮儋反受罚二敕继至存诚皆执之帝闻甚悦命中使嘉劳由是选拜存诚为御史中丞开成中高元裕为御史中丞风望整严上言曰御史府纪纲之地官属选用宜得实材其不称者臣请黜之会昌中李回为御史中丞宣慰河北回为人严毅峻厉至河朔何宏敬王元逵张仲武皆具櫜鞬郊迎立于道左敬待制使自兵兴以来未之有也】 宋设中丞一人为台长旧兼理检使掌纠察百官奸慝肃清朝廷纲纪凡除中丞而官未至者皆除右谏议大夫权神宗熙宁五年以知杂御史邓绾为中丞初除谏议大夫王安石言非制止以绾为龙图阁待制权御史中丞下迁谏议大夫自绾始九年邓润甫自正言知制诰为中丞以宰相属官不可掌宪府于是复迁右谏议大夫权元丰五年承议郎徐禧为知制诰权中丞禧言中丞纠弹之人赴舍人院行辞疑若未安适官制行罢知制诰职乃以本官试中丞 【仁宗皇佑中帝以张升清直可任风宪乃拜为御史中丞时富弼为相欧阳修为翰林学士论者所谓三得人也时帝以升切指时事无所避因对廷臣嘉之曰卿孤持之操乃能如是哲宗元佑中胡宗愈为御史中丞进六事曰端本正治知难加意守法畏天疏入帝嘉纳之时台中故事有阍吏服役迨四十年以所执之梃验中丞贤否贤则横其梃不贤则直其梃范讽为中丞一日视其梃忽直问曰尔梃竟直岂我之失耶吏曰中丞召客谕庖人造食指挥者数四又教戒之数四某不自知其梃之直讽笑而颔之明日更视之梃复横矣】 高宗建炎中除官最多孝宗初被擢寝少淳熙十年始除黄洽十三年再除蒋继周台谏例不兼讲读熙宁中命吕正献亦止命时赴讲筵高宗时万俟禼罗汝檝皆以秦桧意得兼宁宗庆元以后司谏以上无不预经筵者矣辽御史台有御史中丞金御史台亦设御史中丞世宗大定二十四年另铸中丞印凡中丞之从幸上京者佩之元御史台中丞二人仁宗皇庆中增置一人英宗至治二年定员额为二人掌贰大夫事 【武宗至大时中丞久阙择人甚殷仁宗时在东宫奏荐张珪乃以珪为中丞登极后嘉珪正直引奏多所延纳皇庆中郝天挺拜御史中丞入见首陈纲纪之要以猎为喻曰御史职在击奸犹鹰扬焉禽之弱者易获其力大者必借人力不然不惟失其前禽仍或有伤鹰之患帝嘉其言】 江南诸道行御史台中丞二人陕西诸道行御史台中丞二人 【伊噜布哈拜行台御史中丞陛辞之日帝御嘉德殿慰劳之且赐以上尊金币董士选为行台中丞廉威并着不严而肃凛然有大臣之风】 明初设御史中丞洪武元年以章溢能存大体仪表百司拜御史中丞刘基亦曾为之十三年专设左右中丞为台长十六年设都察院左右副都御史各一人左右佥都御史各二人掌贰于都御史提督各道以专纠察职与中丞同 【仁宗洪熙中吴纳为佥都御史昌词义色风采凛然虽心存恕厚而奸赃不法之徒自然消沮武宗正德中王云凤为副都御史立朝正色弹劾不避权贵】 世宗嘉靖中以清屯增副都御史三人寻亦罢南京设右副都御史一人右佥都御史一人其提督操江一人或以副都御史或以佥都御史为之领上下江防之事

　　△侍御史

