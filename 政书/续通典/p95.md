<!-- { "loadSidebar": true } -->
　　守宫署唐置令一人丞二人监事二人掌供帐帟宋置仪鸾司掌供幕帟供帐之事金置仪鸾局有提点使及副使直长等官掌殿庭铺设帐幕香烛等事收支都监二人一人掌给受铺陈诸物一人掌万宁宫收支库属宣徽院又置法物库使副使直长等官掌卤簿仪仗车辂法服等事隶兵部元设中尚监卿八人太监二人少监二人监丞二人掌领资成库毡作供内府陈设账房帟幕车舆雨衣之用明设御用监司设监皆以宦官掌之 【详见内侍省篇】

　　公交车司马令及左右都候自唐以后历代皆无

　　△宗正卿【丞　主簿　崇元署　诸陵署　太庙署　大宗正司附】

　　唐制宗正卿一人少卿二人掌天子族亲属籍以别昭穆凡亲有五等先定于司封 【代宗永泰二年宗正卿吴王祗奏上皇室永嘉新谱二十卷太常柳房所撰房精于谱学按宗正谱牒自武德以来宗支昭穆相承撰皇宗谱二十卷穆宗长庆元年宗正寺奏准贞元二十一年敕宗子陪位放五百七十人出身今年敕放三百人伏缘人数至多不沾恩泽白身之辈将老村闾乞降特恩更放二百人出身许之】 宋初宗正寺置判寺一人以宗姓两制以上充真宗大中祥符八年以兵部侍郎赵安易兼卿判寺事赵世长改为知寺事元丰官制行诏宗正长贰不专用国姓盖自有大宗正司以统皇族也卿一人少卿一人卿掌叙宗派属籍以别昭穆而定其亲疏少卿为之贰 【真宗咸平时赵安仁为宗正卿帝以安仁旧德大僚特令知寺事自是多所规制重修玉牒属籍神宗元丰时以宗景知大宗正事先是宗景父允弼司宗久故帝复选而用之使谕其母先正久司宗正德及皇族今命而子继之又赵仲忽入判大宗正事帝赐之甲第及建贤懋功之阁以示宠仲忽鲠亮端毅动循礼法立宗正司法式】 辽太祖神册二年置大特哩衮司掌皇族之政令设官曰特哩衮 【又名德尔吉】 知特哩衮司事特哩衮司事 【兴宗重熙中耶律义先拜特哩衮戒族人曰国家三父房最为贵族凡天下风化之所自出不孝不义虽小不可为其妻晋国长公主之女每见中表必具礼服义先以身率先国人化之】 南面官有宗正寺属大特哩衮司金置大宗正府章宗泰和六年避睿宗讳改为大睦亲府判大宗正寺一人旧以皇族中属亲者充掌敦睦宗族钦奉王命是年乃改为大睦亲事同判大宗正事一人改为同判大睦亲事同签大宗正事一人改为同签大睦亲事元初大宗正府宋有官制首置断事官曰扎尔古齐会决庶务特赐银印至元二年置十人三年置八人理蒙古公事以诸王为府长余悉御位下及诸王之有国封者又有集赛人员奉旨署事别无颁受宣命十四年置十四人十五年置十三人二十一年置二十一人二十二年增至三十四人二十八年增至四十六人大德四年省五人皇庆元年又省二人先是宗正府兼理汉人刑名事泰定帝致和元年定制以上都大都所属蒙古人并集赛军站色目与汉人相犯者归宗正府处断其余路府州县汉人蒙古色目词讼悉归有司刑部掌管 【时多尔济巴勒掌宗正府事听讼之际引论律令曲当事情有同僚年老者叹曰吾居是官四十年见公论事殆神人也又至元时哈喇哈斯由掌宿卫拜大宗正用法平允时欲以江南狱隶宗正哈喇哈斯曰江南新附教令未孚且相去数千里欲遥制其刑狱得无冤乎事遂止】 明洪武三年置大宗正院二十二年改为宗人府置宗人令一人左右宗正各一人左右宗人各一人并以亲王领之 【时秦王樉为令晋王棡燕王棣为左右宗正周王橚楚王植为左右宗人】 掌皇九族之属籍以时修其玉牒书宗室子女适庶名封嗣袭生卒婚嫁谥葬之事其后以勋戚大臣摄府事不备官而所领亦尽移之礼部永乐初建都北京宗人府为行在命驸马都尉永春侯王宁署府事英宗正统三年始建府治以驸马都驸西宁侯朱璞掌之以所领皆宗室重事故品秩序文职之首

　　丞唐置二人参领寺事宋初以宗姓朝官以上知丞事掌奉诸庙诸陵荐享之事元丰官制行始置丞一人初除赵君锡明年以杨畏为宗正寺丞诏宗正寺除长贰外自今后更不专差国姓建炎三年罢孝宗隆兴二年复置辽无之金置二人一人于宗室中选能干者充一人不限亲疏分司上京泰和六年改为大睦亲丞元设郎中二人员外郎二人都事二人明亦无之

　　大宗正司宋仁宗景佑三年时始置以皇兄宁江军节度使濮王知大宗正事皇侄彰化军节度使观察留后守节同知大宗正事元丰官制行仍置知大宗正及同知大宗正各一人选宗室团练观察使以上有德望者充丞二人以文臣京朝官以上充掌纠合族属而训之以德行道艺受其词讼而纠正其愆违季终类奏岁录存亡之数报宗正寺有记室一人教授十二人崇宁三年置南外宗正司于南京西外宗正司于西京各置敦宗院诏各择宗室之贤者一人为知宗掌外居宗室诏复定宗学博士正录员数隶大宗正司辽金元明无之主簿唐制置二人宋真宗天禧时以卫尉丞兼元丰官制行除杨完为主簿建炎三年罢绍兴十年复置金置知事一人检法一人元置承发架阁库管勾一人明置经历一人典出纳文移

　　崇元署唐置令一人丞二人掌京都诸亲名数与道士帐籍斋醮之事宋制宫观寺院之政令及神祠封爵之名号皆祠部掌之属礼部金亦掌于礼部元集贤院兼摄玄门道教阴阳祭遁之事有大学士学士直学士等官明亦掌于礼部祠祭司

　　诸陵署唐制每陵置令一人丞一人掌守卫山陵宋宗正寺丞掌奉诸陵荐享之事金诸陵署 【详见前】 园陵署令以宛平县丞兼宣宗贞佑三年以园陵迁大兴县境遂以大兴县令丞兼明各陵设祠祭署奉祀祀丞属太常寺

　　太庙令唐玄宗开元二十四年以宗庙所奉不可以名署太常少卿常绦奏废太庙署以少卿一人知太庙事二十五年以濮阳王彻为宗正卿恩遇甚厚建议以宗正司属籍乃请以陵寝宗庙隶宗正天宝十二载驸马都尉张垍为太常卿得幸又以太庙诸陵署隶太常十三载改献昭干定桥五陵署为台升令品永康二陵称署如故肃宗至德二年复以陵庙隶宗正代宗永泰元年太常卿姜庆初复奏以陵庙隶太常大历二年仍归宗正寺以后不易宋以宗正寺丞奉诸庙祭祀金皇统八年太庙成设署置令丞并兼廪牺署事属太常寺元太庙令二人丞一人掌宗庙行礼并兼廪牺署事亦属太常明制同

　　△太仆卿【丞　主簿　乘黄署　典厩署　典牧署　车府署　诸牧署】

　　唐制太仆寺卿一人少卿二人掌厩牧辇舆之政凡监牧籍帐岁受而会之上驾部以议考课 【天宝中张暐为太仆卿还乡拜墓特赐锦袍施缯彩御赐诗以宠异之乘传来往敕郡县供拟元和中刘昌为四镇北庭行营兼泾原节度使子士泾迁太仆卿给事中韦宏景与辪存庆封还制书上疏论之帝曰昌有功于边士泾又尚主官少卿已十余年制书宜下宏景等乃奉诏】 宋初置判寺事一人以朝官以上充元丰官制行置卿一人少卿一人掌车辂厩牧之政令国有大礼供其辇辂属车前期戒有司教阅象马若有事于南北郊侍中请升辂卿授绥总国之马政凡阅马差次其高下应给赐则如格授岁终钩覆帐籍以上驾部建炎后废太仆寺并入兵部 【咸平中钱维演入朝博学能文词召试学士院以笏起草立就帝称善改太仆少卿】 辽北面官有尚厩使尚厩副使飞龙使飞龙副使总领内外厩马等官南面官亦设太仆寺金无太仆寺设尚厩局提点使副使掌御马调习牧养直长一人司马牛群所属有掌厩都辖副辖隶殿前都点检司元中统四年设群牧所至元十六年改尚牧监十九年又改为太仆院二十年改为卫尉院二十四年罢院立太仆寺又别置尚乘寺以管鞍辔而太仆寺止管阿迪斯马匹二十五年隶中书省置提调官二人大德十一年复改太仆院至大四年仍为寺卿二人少卿二人明洪武四年置群牧监于达勒达锡里营所随水草利便立官署专司牧养六年更置群牧监于滁州旋改为太仆寺设卿少卿三十年置行太仆寺于北平后定都北京遂去行字其旧在滁州者改为南京太仆寺遂定制卿一人少卿二人正德十一年增设少卿一人卿掌牧马之政令以听于兵部少卿一人佐寺事一人督营马一人督畿马 【正统中孙绪为太仆卿时大司马王德华交结钱宁移文太仆语涉不逊绪以书数之德华引咎又淮安凤阳诸郡饥馑马俱小弱绪察其故即与交兑省费至千万缗民赖之不破产者千余家又金弼为太仆少卿慨然以马政修举为己任屡奉命督理亏耗自卫使郡守而下悉听决无不畏法有顺圣川者水草甘肥永乐中尝牧马蕃息天顺初命弼往视筑二城用养天闲之马增二驿于中道以便往来诏嘉纳之】 南京太仆寺卿一人少卿二人隆庆中罢少卿一人 【弘治中张谦升南京太仆寺卿一以正率下刬除积弊禁革贪污岁省费甚巨寻奏马政便民四事多见施行又明时马政之弊南畿苦赋北畿苦养嘉靖中田濡为太仆寺卿奏请以额马赋十之三其七以金代而输之北寺即有军兴以便宜召买使两畿民力有所苏息上嘉其议行之后二十余年山东河南相踵以请数省民不困而冏寺有余藏常输以给边皆濡之力也】 行太仆寺洪武三十年置于山西北平陕西甘肃辽东等处卿一人少卿一人掌各边卫所营堡之马政以听于兵部以时督察三岁一稽比布按二司不得与有瘠损则听兵部参罚永乐四年许令寺官安治所辖卫所镇抚首领官又置苑马寺于北直隶辽东平凉甘肃共四处卿一人少卿一人掌六监二十四苑之马政而听于兵部凡苑视广狭为三等上苑牧马万匹中苑七千下苑四千凡马驹岁籍其监苑之数上于兵部以听考课弘治十七年都御史杨一清奏行太仆苑马二寺员缺简选才望参政副使杨升卿参议佥事补升少卿以振马政 【永乐中命杨砥简阅北京郡县马匹升太仆寺卿明年兼苑马寺卿砥率僚属凡孳牧之法与民之利病悉条奏行之马甚蕃息嘉靖中周仕以高州守荐为苑马寺少卿在任三年诸所建置有裨马政】

　　丞唐置四人宋一人元二人明初置四人正统中又增八人共十二人以一人领京卫一人领顺德广平二府一人领开封卫辉彰德三府九人分领顺天保定真定河闲永平大名济南兖州东昌九府孳牧寄牧各马匹弘治六年罢四人正德九年复增一人专领寄牧之事嘉靖八年又罢四人共六人分领三年更代而以寄牧者令府州县兼理隆庆三年又罢三人止设三人以一人提督库藏兼协理京边二人分理东西二路马政南京太仆寺寺丞二人隆庆中罢一人行太仆寺寺丞无定员苑马寺寺丞无定员

　　主簿唐置二人宋置一人元佑三年罢之元置经历一人知事一人照磨一人管勾一人明亦置主簿一人南京太仆寺及行太仆寺苑马寺皆一人

　　乘黄署唐置令一人丞一人掌供车辂及驯驭之法宋车辂院掌乘舆法物鞍辔库应奉御马鞍勒辽南面官太仆寺有乘黄署金尚辇局置使副使掌承奉舆辇等事典舆都辖收支都监同监掌给受之事隶殿前都点检司元尚乘寺卿四人少卿二人丞二人掌上御鞍辔舆辇等事明御马监以宦官掌之掌印监督提督太监各一员腾骧四卫各设监官

