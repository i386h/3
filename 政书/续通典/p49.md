<!-- { "loadSidebar": true } -->
　　孝宗淳熙八年浙东提举朱熹言干道四年闲建民艰食熹请于府得常平米六百石请本乡土居朝奉郎刘如愚共任赈贷夏受粟于仓冬则加息以偿自后逐年敛散或遇少歉即蠲其息之半大饥则尽蠲之行之既久得息米造成仓廒以为社仓不复收息虽遇荒歉人不阙食其后真德秀帅长沙仿其制行之于是各州县亦闲有行之者皆以熹之已行者为式然南渡以后行和籴科籴之法宁宗嘉定时为尤甚陈耆卿奏曰臣闻豊歉在天而制其丰歉者在人制丰歉之法莫如和籴和籴将以利民也而民或为害其故何哉夫有粟者之欲钱犹有钱者之欲粟也彼既欲之则唯恐和籴之不行耳而乃以为害者非其不识事情盖由民与民为市此其所乐也民与官为市此其所畏也畏官而复虐于官故宁闭户以失利毋倾囷以贾害何则市之价增官之价减一害也市无斛面而官有斛面二害也市以一人操槩量无他用焉而官之监临者多诛求无厌三害也市先得钱而官先槩粟有趋候之苦有钱陌不足之弊四害也四害不去则荒歉未得其利而豊年已受其扰故朝廷降度牒以收籴此意甚溥第恐所在州县未能戢其吏奸万一如前之害则其关系邦本不轻

　　度宗咸淳元年诏丰储仓拨公田米付平籴仓遇米贵平价出粜监察御史赵俯孙上言今日急务莫过于平籴方粒食翔踊未知所留市井之闲见楮而无米推原其由实富家大姓所至闭廪所以籴价愈高而楮价阴减陛下念小民艰食为之发常平义仓然为数有限安得人人而济陛下宜严课官吏使楮价不因之而轻物价不因之而重后臣僚又言州县交量科籴之弊乞行令下江西湖南运司各仰遵守已降指挥遴选诸郡清强正佐幕职等官往邻郡和籴勿令右选及权豪贪谬人充仍牒本路州军守倅毋使淹滞过者从御史台觉察闻奏 【粜籴散敛之法宋制特详和籴昉于唐而宋元豊初于河东路十三州行之结籴行于熙宁八年所籴多散官寄籴行于元豊二年于内郡权轻重俵籴行于熙宁八年其法省岁漕费权河北入中之价均籴行于政和元年其法以人户田土分上下等均敷数多数少博籴行于熙宁七年其法以常平及省仓余粮听民秋成博籴兑籴行于熙宁九年其法于麦熟州郡及时兑籴括籴行于元符元年其法谕民毋得与公争籴括索蓄家量存所用尽籴入官盖宋代籴法为军饷边储一大事熙豊而后立法既繁其名目亦不一云】

　　△辽

　　辽圣宗统和十三年令郡县置义仓秋熟社民随所获出粟储仓社司及其数遇荒歉发以振民后东京咸信苏复辰海同银乌遂春泰等五十余城内沿边诸州各有和籴仓依旧法出旧易新许民自愿假贷收息所储甚多虽累兵兴未尝乏用道宗太康时耶律孟简以中京饥减价粜粟以振民

　　△金

　　金世宗大定十四年定常平仓之制诏中外行之其法寻废至章宗明昌元年御史请复设敕省臣详议大定旧制豊年则增市价十之二以籴荒歉则减市价十之一以出令诸处官兵三年食外可充三月免籴其不及者俟豊年籴之并令提刑司各路计司兼领之郡县吏沮格者纠之能推行者加擢用三年敕常平仓往往有名无实况远县人民岂肯跋涉以就州府粜籴可各县置仓命州府县官兼提控管句遂定制县距州六十里内就州仓六十里外特置郡县吏受代所籴粟无坏一月内同管句交割给由丰稔而收籴不及一分者本等内降提刑司体察直申尚书省至日斟酌黜陟又敕置常平仓之地令州府官提举之县官兼督其事以所籴多寡约量升降为制又敕华州下邽县置武定殖仓京兆栎阳县置粟邑镇仓许州武阳县置北舞渡仓各设仓场都监一人领之其和籴和粜之法则

　　皇统二年燕西东京河东河北山东汴京等秋熟诏有司增价和籴其后屡诏行之

　　宣宗贞佑三年帝闻近京郡县多籴于京师榖价翔踊令尚书省集户部讲议所开封府转运使议所以制之者户部及讲议所言以五斗出城者可阑籴其半转运使谓宜悉禁其出上从开封府议谓宝券初行民甚重之但以河北陜西诸路所支既多人遂轻之商贾争收至京以市金银金银昂榖亦随之若令宝券路各殊制则不可复至河南河南金银贱而榖自轻若闭京城粟不出则外亦自守不复至京榖当益贵宣谕郡县小民无妄增价官为定制务从其便后上封事者有言近来艰食虽由调度征敛之烦亦兼并之家有以夺之也熟收则乘贱多籴困急则贷人私立质卷名为无利而实数倍饥民唯恐不得莫敢较者故农工甫毕官赋未偿而积已空矣此富者益富而贫者益贫也国朝立法举财物者月利不过三分积久至倍则止今或不期月而息三倍愿明敕有司举行旧法丰熟之日增价和籴则在公有益而私无损矣乃诏宰臣行之哀宗天兴二年蔡州加设四隅和籴官

　　△元

　　元初设义仓于乡社又置常平于路府世祖至元六年乃立增籴减粜之制以和籴粮及诸河仓所拨粮贮焉二十三年又以铁课籴粮充焉义仓亦于至元六年更立其法其制社置一仓以社长主之丰稔则纳粟荒歉则就给遇水灾饥歉皆发义仓振之其和籴和粜之法则中统二年置和籴于开平以户部郎中宋绍祖为提举和籴官以后屡行其法于各路府 【按和籴之名有二曰市籴粮盐折草率皆增其直而市于民于是兵不乏食马不乏刍而民亦不困其为法盖亦善矣第行之既久官吏之需求百出价值之高下悬殊名虽和而实强也市籴粮之法每年酌量行之其盐折草之法成宗大德八年定其则列每年以河闲盐令有司于五月预给京师郡县之民至秋成各验盐数输草以给京师秣马之用每盐二斤折草一束重一十斤岁用草八百万束折盐四万引云】

　　△明

　　明太祖时州县东西南北设预备仓四以振荒歉即前代常平之制

　　成祖永乐中置天津及通州左卫仓且设北京三十七卫仓益令天下府县多设仓储预备仓之在四乡者移置城内迨会通河成始设仓于徐州淮安德州临清并天津凡五仓以资转运

　　英宗正统四年大学士杨士奇上言尧汤之世不免水旱尧汤之民不闻困瘠者有备故也太祖笃意养民备荒有制天下郡县悉出官钞籴榖贮仓以时散敛历久弊滋豪猾侵渔榖尽仓毁风宪官不行举正守令漫不究心事虽若缓所系甚切请择遣京官廉干者往督有司凡丰稔州县各出库银平籴储以备荒具实奏闻郡县官以此举废为殿最风宪巡历各务稽考有欺蔽怠废者具奏罚之庶几官有备荒之积民无旱涝之虞仁政所施无切于此诏户部急行之乃制侵盗之罚纳榖一千五百石者敕奖为义民免其徭役

　　孝宗弘治三年限州县十里以下积万五千石二十里积二万石卫千户所万五千石百户所三百石考满之日稽其多寡以为殿最不及三分者夺俸六分以上降调初预备仓皆设仓官至是革之令州县官及管粮仓官领其事嘉靖初谕德顾鼎臣言成弘时每年以存留余米入预备仓缓急有备今秋粮仅足兑运预备无粒米一遇灾伤辄奏留他粮及劝富民借榖以应故事乞急复预备仓粮以裕民帝乃令有司设法多积米榖仍仿古常平法春振贫民秋成还官不取其息府积万石州四五千石县二三千石为率既又定十里以下万五千石累而上之八百里以下至十九万石其后积粟尽平粜以济贫民储积渐减穆宗隆庆时剧郡无过六千石小邑止千石久之数益减科罚亦益轻

　　神宗万历中上州郡至三千石止而小邑或仅百石有司沿为具文屡下诏申饬率以虚数欺罔而已弘治中江西巡抚林俊尝请建常平及社仓世宗嘉靖八年乃令各抚按设社仓令民二三十家为一社择家殷实而有行义者一人为社首处事公平者为社正能书算者一人为社副每朔望会集别户上中下出米四斗至一斗有差斗加耗五合上户主其事年饥上户不足者量贷稔岁还仓中下户酌量振给不还仓有司造册送抚按岁一察核仓虚罚社首出一岁之米其法颇善其和籴和粜之制惟成化十八年南京荒歉米贵南京户部议减粜仓米以济民候秋成平籴还仓

　　钦定续通典卷十六
●钦定续通典卷十七　选举一

　

　　（臣）等谨按杜佑作选举典始自周官大司徒宾兴之制其自序以为成周俊造之目己不及唐虞之官人三代而降选举之法日增大约以科目取士以铨除注官非后之制不古若也时势然也唐代选举多循隋制中叶以后令格间存两宋迄明士人出身较易设科加少流内外官注选亦递变司衡之较文司铨之勘籍公私互进毁誉纷起欲立法以救弊贵因时为变通夫州县察举一也两汉则理魏晋则乱吏部集选一也神龙则紊开元则理昭在前事未可槩非第设官多则举士之门不得不稍广广且滥焉而其得官抑壅滞而愈难孔子曰一张一弛文武之道也广荐论之门杜幸冒之路后之科目铨除犹上世之畴咨询考士大夫患不为三代上之人材毋以不如三代上之造士论官为患也考言惟华佑虽不满荐召征辟讵尽宜今贤不拘方典不祧近得失具在因之革之盖亦选举之衡镜也欤佑历代制三卷前二卷先举后选按时代直叙不主行文第三卷专叙唐制文遂错综马端临讥其孝秀与铨选不分意盖指此今续采唐代宗以后至前明故实若德宗贞元间佑有搜辑未尽者并着于篇其行文略依佑前二卷而杂议论亦兼采云

　　第一历代制上

　　第二历代制中

　　第三历代制下【考绩附】

　　第四杂议论上

　　第五杂议论中

　　第六杂议论下

　　历代制上

　　○历代制上【唐　五代】

　　唐

　　五代

　　△唐

　　唐代宗广德元年敕两馆生 【祟文弘文】 皆以资荫补充其经业楷体通七者与出身

　　永泰元年始置两都贡举 【先是广德二年侍郎贾至言岁方囏歉举人赴省者两都试之至是敕礼部侍郎官号皆以知贡举为名两地别放及第大历七年停东都贡举太和元年复敕权置其国子监举人试上都如故】 上尝御宣政殿亲试讽谏主人茂才异等智谋经武博学专门等四科举人帝亲慰勉赐御厨珍馔茶酒礼甚优异 【时方炎暑帝具朝衣永日危坐读太宗贞观政要及举人策成悉皆观览一百余道将夕有策未成者命大官给烛令尽其才夜分而罢】 登科者凡一十五人

　　德宗贞元五年诏明经举人所习尔雅多是草木鸟兽之名无益理道宜令改习道德经 【十二年司业裴肃奏复之】 六年礼部侍郎亲故移试考功谓之别头至十六年罢之嗣是屡复屡罢十八年敕令后每年考试所取明经不得过一百人进士不得过二十人宪宗元和元年命宰臣己下监试应制举人于尚书省以制举人皆先朝所征故不亲试二年明经停口义复试墨义十条 【七年侍郎韦贯之奏停墨义依旧格问口义】 五经取通五明经取通六其尝坐法及为州县小吏虽艺文可采勿举

　　穆宗长庆元年侍郎钱徽所举送覆试多不中选徽坐贬 【段文昌奏徽取士以私诏白居易王起覆试而黜者过半　故事进士唱第试所试杂文及策送中书门下详覆后废建中三年复行长庆三年侍郎王起言向发榜面始详覆今请先详覆而后发榜议者多以避嫌失职非之】

