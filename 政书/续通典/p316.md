<!-- { "loadSidebar": true } -->
　　二年奏重囚帝令多官覆阅之谕曰古者断狱必讯于三公九卿所以合至公重民命卿等往同覆审毋致枉死英国公张辅等还奏诉枉者五六十人重命法司勘实因切戒焉

　　英宗正统元年河南布政使刑旭言今后人命务要正官检验强盗要追真赃凶仗申详会审若有异词即与辨明违者在内从监察御史在外从按察司究问报可兵部侍郎于谦言在京法司重囚凡遇隆寒盛暑会官审录冤枉者得以辨明可矜者获蒙宽宥在外重囚岂无冤抑可矜者乞如在京审录庶狱无冤枉命议行

　　二年四川按察使龚燧奏四川强盗系三司者不下三百而翻异者半之而未获者倍之其间有构于虚词牵于雠怨所征赃仗率民家常有器械不足据信往往情伪莫白又所犯大抵在永乐宣德时有正犯已死而后获者无自质理所司嫌于出罪不敢为辨长年淹禁恐伤和气乞敕廷臣会议或遣重臣四出审录可疑者释之或编为卒伍戌于边方其未获及为己获所连者俱如诏勿捕帝命行之

　　六年刑部郎中林厚言在京监禁重囚有累诉冤枉逮人照勘久不获断者请敕各衙门类录各犯紧关冤情付诸审录官即与辨理具奏在外见监重囚有尝经诉冤及申详三法司以议论不明驳回再诘者请亦录各犯所诉冤情及驳回词语付诸审狱官令详谳具奏从之

　　九年山东副使王裕言囚狱当会审而御史及三司官或踰年一会囚多瘐死往者尝遣御史会按察司详审释遣甚众今莫若罢会审之例而行详审之法敕遣日察司官一员专审诸狱部持旧制不可废帝命审例仍旧复如详审例选按察司官一员与巡按御史同审失出者姑勿问赃私者究如律石璞为江西按察副仗善断狱民娶妇三日归宁失之妇翁讼婿杀女诬服论死璞祷于神梦神示以麦字璞曰麦者两人夹一人也比明械囚趣行刑未出一童子窥门屏间捕入则道士徒也叱曰尔师令尔侦事乎童子首实果二道士匿妇槁麦中立捕论如法

　　天顺三年令每岁霜降后三法司同公侯伯会审重囚谓之朝审历代遂遵行之

　　宪宗成化十四年奏准凡真犯死罪重囚推情取具招辞依律拟罪明白具本连证佐干连人卷俱发大理寺审录如有招情未明拟罪不当称冤不肯服辨者俱驳回再问若招情明白拟裶合律输情服辨者本寺将审允缘由奏奉钦依准拟依律处决方回报原问衙门监候照例具奏将犯人引走承天门会同多官审录其审录之时原问原审并接管官仍带原卷听审情真无词者覆奏处决如遇囚翻异称冤有辞各官仍亲一一照卷陈其始末来历并原先番问过缘由听从多官仔细参详果有可矜可疑或应合再与勘问通行备由奏请定夺

　　十七年定在京大审即于是年遣部寺官分行天下会同巡按御史行事

　　孝宗宏治二年令法司每年立秋时将在外监候听决重囚备查籍贯姓名及在外见监问一应死罪囚犯通行具奏转行各该巡抚会同有司官从公研审除情真罪当者照例处决冤抑即与辨理情可矜疑径自具奏定夺着为令

　　十三年诏法司凡厂卫所送从公审究有枉即与辨理勿拘成案

　　世宗嘉靖二十六年题准各该司府州县遇五年一次本部差官审录将充军人犯除己经解发着伍外其余不分曾详允及虽经定卫当未起解者逐一开送审录其经审录官辨释者务要遵照发落不许问官偏抑阻挠神宗朝刑部尚书孙丕扬以狱多滞囚由公栘牵制议刑部大理各置籍凡狱上刑部次日即详谳送大理大理审允即还刑部自是囚无淹系寻奏请敕天下抚按方春时和令监司按行州县大录系囚按察使则录会城囚死罪矜疑及流徒己下可原者抚按以达于朝期毋过夏月岁以为常 【具杂议篇】 从之

　　钦定续通典卷一百十三 

●钦定续通典卷一百十四　刑八

　

　　决断

　　○决断【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　考讯附

　　△唐

　　唐德宗时维扬有富室子父亡事继母不谨一日上寿母赐之觞子覆于地地坟因号于众曰母将酖我诉之州刺史杜亚曰酒何从来曰长妇执爵而致亚曰尔妇执爵毒由妇起何故诬母乃分别鞫之实子妇计诬其母遂伏法宪宗元和中吕元膺镇岳阳出行见有丧轝驻道左男子五人衰服从元膺曰远葬则侈近葬则省此奸也令搜其棺中皆兵刃曰欲谋过江掠货假丧使渡者不疑耳劾之更同党数十己集彼岸并擒付法

　　△五代

　　后唐明宗天成三年滑州掌书记孟升匿母忧大理寺断流敕曰孟升身被儒冠职居宾幕比资筹划以赞纲维而乃都昧操修但贪荣禄匿母丧而不举为人子以何堪渎污时风败伤名教五刑是重十恶难宽其赐自尽观察使观察判官录事参军失其纠察各有殿罚

　　四年蔡州西平县令李商为百姓告陈不公大理寺断止赎铜以官当罪敕旨李商招愆俱在案款大理定罪备引格条然亦事有所未图理有所未尽古者立法意在惜人丧乱已来人鲜廉耻朕一临寰海思革前非每当用刑惟期不滥李商不务养民专谋润已初闻告不公之事件决彼状头又为夺有主之庄田挞其本户国家给州县篆印止为行遣公文而乃将印历下乡从人户取物据兹行事何以当官今王饶所告李商并招实罪宜夺历任官重杖一顿处死元论人王饶四人并宣释放仍令所在长吏遍示官属

　　长兴二年国子勒停官张崇远受赂补人法寺定罪为无禄者减死一等又引四月二十六日恩赦俾从释放帝问崇远本官久无钱料今有春冬逐月粮乃下诏曰杀禄任能立法惩恶茍有违犯须举宪刑崇远流外授官监中守职虽官不请于俸禄而职见请于依粮赃罪既彰死刑难贷宜决重杖一顿处死泽州沁水县令李照主簿乐钧两相斗殴及追至本州岛不肯交割牌印太理刑部断罪准律当徒及罚铜并该今年四月二十六日恩宥敕旨同官相殴据法当徒大理备陈格律合议矜宽但照钧等处令佐之资纵屠沽之行既骂且斗自昼经宵加以抗拒使符执留县印全乖事体大案纪纲若谓偶在敕前合从赦限岂可遣兹凶辈亲我疲民免刑已是优宏复职实非允当其照钧等并勒停见任四年获嘉县令卢嵩以户名关延韬不伏责问喧悖令从人曳扑致死大理寺断准格配流天德敕旨卢嵩容易宰邑造次怒人不恕法以行刑遂寻时而致死原情则本非故杀据律则当处极刑但究彼根繇以缘公事罪虽甚重理稍可疑峻行则虑致民骄轻恕则恐滋吏酷永从远窜特贷余生聊以慰往者之魂兼可戒为官之厉嵩宜配蔚州长流百姓逢赦不在放归之限

　　△宋

　　宋太袓开宝五年峡州言民范义超周显得中以私怨杀同里人常古真家十二口古真小子留留脱走得免至是长大擒义超诉于官有司引赦当原帝曰岂有杀一家十二口而可以赦论即命斩之太宗太平兴国九年凤翔司理杨酀许州司理张睿并坐掠治平人及亡命卒致死大理处酀等公罪刑部覆以私罪诏曰法寺以酀等本非用情宜从公过议法刑部以其擅行掠治合以私罪定刑虽所执不同亦未为乖当国家方重惜人命钦恤刑章岂忍无辜之人死于酷吏之手宜如部议着为令张咏知崇阳县一日吏自库中出见其鬓旁巾下有一钱诘之库中钱也咏命杖之吏勃然日一钱何足道乃杖我耶尔能杖我不能斩我也咏援笔判云一日一钱千日千钱绳锯木断水滈石穿自仗剑下阶斩其首申府自劾后知益州有僧行止不明有司执以白咏咏判牒曰勘杀人贼既而按问果一民也与僧行于野杀僧取其祠部戒牒及衣遂自披剃为僧寮属问何以知之咏曰吾见其頍上犹有系巾痕也民间讹言有白头翁午后食人男女郡县譊譊至暮路无行人咏谓其属曰汝归县去但访市肆中为乡里患者必大言其事即立证解来明日果得之乃倡为讹言者戮之于市民遂帖然李顺党与有杀耕牛避罪亡匿咏许其首身拘其母十日不出释之复拘其妻一夕而来咏断云禁母十日留妻一宵倚门之望何疏结发之情何厚旧为恶党今又逃亡许令首身却犹观望就市斩之于是首身者踵至 

　　真宗咸平二年以工部侍郎出知杭州有与其姊婿讼家财者婿言妇翁疾笃子纔三岁令婿主其资遗书言异日分财即以十之三与子七与婿愿如约咏曰汝妇翁智人也时以子幼故以此属汝不然子死汝手矣命以七给其子余三与婿皆泣谢而去韩亿知洋州有富民李甲丧兄而迫嫁其嫂又诬侄为他姓子而并其资产嫂讼之十余岁吏受赂不得直亿按旧牍独未尝证以乳医遂密致乳医以验决众皆诎服张齐贤复相日戚里有以分财不均互相争诉既入宫自理于上前更十余断不服齐贤请自治帝许之召讼者曰若非以彼得分多若独少乎皆曰然命具款乃召两吏趋归其家甲家入乙舍乙家入甲舍资财皆按堵如故先分书交易之讼者乃止

　　仁宗至和中王畴为开封判官宦者李允良疑人毒死其叔父诉请发棺验视畴独曰验而无实是无故暴人尸安知非允良有奸既而穷治果引伏与叔家有怨故诡诉也梁适为审刑院详议官梓州妖人依么神以诅杀人狱具以不伤谳适曰杀人以刃或可拒而诅可拒乎卒论死张逸知益州华阳驺长杀人诬道旁行者县吏受财狱既具乃使杀人者守囚逸曰囚色冤守者气不直丰守者杀人乎囚始敢言而守者果服立诛之赵抃为武安军节度推官有伪造印者吏以为当死抃曰造在赦前而用在赦后赦前不用赦后不造法皆不死遂以疑谳之卒竟免神宗元丰中青州民王赟父为人殴死赟幼未能复雠几冠刺雠断支首祭父墓自首论当斩帝以杀雠祭父又自归罪其情可矜诏贷死刺配邻州 【宋律复雠无明文先是仁宗时单州民刘玉父为王德殴死德经赦玉私杀德以复父雠帝义之决杖编管】 宣州民叶元有同居兄乱其妻缢杀之又杀兄子强其父与嫂为约契不讼邻里发其事州为一请帝曰罪人已死奸乱之事特出元口不足以定罪下民无知固宜哀矜然以妻子之爱既罔其父又杀其兄戕其侄逆理败伦宜以殴兄至死论程颢为鄠县主簿有民借其兄之宅居者发地藏钱兄之子诉曰父所藏也令难其证颢曰此易辨耳问兄子曰而父所藏钱几年矣曰四十年矣而叔借宅居几何时矣曰二十年矣即遣吏取钱十千视之谓借屋者曰今官所铸钱不五六年即遍天下此钱皆尔未借居时所铸何也其人不敢争

　　光宗绍熙初陆九渊知刑门军民有诉人杀其子者九渊曰不至是及追究其子果无恙有诉窃取而不知主名九渊出二人姓名使捕至讯之伏辜尽得所窃物还诉者且宥其罪使自新因语吏以某所某人为暴翌日有诉遇夺掠者即其人也乃加追治吏大惊宁宗朝黄干通判安丰军淮西帅司檄干鞫和州狱狱故以疑未决干释囚桎梏饮食之委曲审问无所得一夜梦井中有人明日呼囚诘之曰汝杀人投之于井我悉佑之矣胡为欺我囚遂惊服果于废井得尸

　　△辽

　　辽景宗保宁三年吴王稍为奴所告有司请鞫帝曰朕知其诬若按问恐余人效之命斩以徇圣宗统和时有达巴噶者窃蓟州王令谦家财复手刃伤主幸不死有司止拟杖罪又讷默库犯窃盗者十有三次皆以情不可恕命弃市近侍瑠格谔斯库尝从齐王妻而逃以赦后会千秋节自首诏诸近侍护卫集视而腰斩之由是国无幸民吏多奉职人重犯法

　　△金

