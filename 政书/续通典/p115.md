<!-- { "loadSidebar": true } -->
　　唐制武散阶从一品曰骠骑大将军宋与唐同金骠骑卫上将军系正三品与龙虎卫上将军金吾卫上将军同秩其武散官正从一品者皆用文资元骠骑卫上将军正二品其武散官无一品者明骠骑将军为正二品初授之职 【顾成为骠骑将军右军都督府佥事佩征南将军印总兵征水西叛寇生擒贼首敬德斩之余寇悉降又朱荣为骠骑将军败贼于嘉林江】 升授金吾将军加授龙虎将军其一品散官用文资

　　△辅国将军

　　唐制正二品曰辅国大将军宋与唐同金辅国上将军系从三品官与奉国上将军同秩元正二品有辅国上将军与奉国上将军同秩明从二品有定国将军奉国将军

　　△镇军将军以下

　　唐制从二品曰镇军大将军宋正二品有镇国大将军无从二品武散官金镇国上将军从三品元镇国上将军从二品明从二品初授镇国将军

　　唐制正三品上曰冠军大将军怀化大将军下曰怀化将军宋与唐同 【无怀化将军】 元正三品曰昭武大将军昭勇大将军昭毅大将军明正三品武散官与元制同

　　唐制从三品上曰云麾将军归德大将军下曰归德将军宋与唐同 【无归德大将军】 元从三品曰安远大将军定远大将军怀远大将军明从三品初授怀远将军升授定远将军加授安远将军

　　唐制正四品上曰忠武将军下曰壮武将军怀化中郎将宋与唐同 【无怀化中郎将】 金正四品上曰昭武大将军中曰昭毅大将军下曰昭勇大将军元正四品有广威将军宣威将军明威将军明与元同

　　唐制从四品上曰宣威将军下曰明威将军归德中郎将宋与唐同 【无归德中郎将】 金从四品上曰安远大将军中曰定远大将军下曰怀远大将军元从四品曰显武将军宣武将军明与元同又有信武将军

　　唐制正五品上曰定远将军下曰宁远将军怀化郎将宋与唐同 【无怀化郎将军】 金正五品上曰广威将军中曰宣威将军下曰明威将军元正五品有武节将军武德将军明与元同

　　唐制从五品上曰游骑将军下曰游击将军归德郎将宋与唐同 【无归德郎将】 金从五品上曰信武将军中曰显武将军下曰宣武将军 【其正六品上曰武节将军下曰武德将军从六品上曰武义将军下曰武略将军唐宋六品武阶无将军元明六品武阶亦无将军】 元从五品有武义将军武略将军明与元同 【惟改武义为武毅】

　　△诸校尉附

　　唐制诸校尉正六品上曰昭武校尉下曰昭武副尉怀化司阶从六品上曰振威校尉下曰振威副尉归德司阶正七品上致果校尉下致果副尉又怀化中候从七品上曰翊麾校尉下曰翊麾副尉归德中候正八品上曰宣节校尉下曰宣节副尉怀化司戈从八品上曰御侮校尉下曰御侮副尉归德司戈正九品上曰仁勇校尉下曰仁勇副尉怀化执戟长从九品上曰陪戎校尉下曰陪戎副尉归德执戟长自四品下皆番上于兵部宋诸校尉名号品秩皆与唐同惟改御侮校尉曰御武 【无司阶中候司戈执戟长等阶】 金诸校尉自七品始正七品上曰承信校尉下曰昭信校尉从七品上曰忠武校尉下曰忠显校尉正八品上曰忠勇校尉下曰忠翊校尉从八品上曰修武校尉下曰敦武校尉正九品上曰保义校尉下曰进义校尉从九品上曰保义副尉下曰进义副尉元诸校尉正六品曰承信校尉昭信校尉从六品曰忠武校尉忠显校尉正七品曰忠勇校尉忠翊校尉从七品曰修武校尉敦武校尉正八品曰保义校尉进义校尉无九品武散阶明诸校尉沿元制无七品以下武散阶

　　○勋官

　　唐制十有二转为上柱国视正二品十有一转为柱国视从二品宋与唐同金亦如之元上柱国为正一品柱国为从一品明与元同易上为左右 【张居正父自少保少师加至左柱国刘健亦加左柱国】

　　唐制十转为上护军视正三品九转为护军视从三品宋与唐同金亦如之元上护军为正二品护军为从二品明与元同

　　唐制八转为上轻车都尉视正四品七转为轻车都尉视从四品宋与唐同金亦如之元上轻车都尉为正三品轻车都尉为从三品明与元同

　　唐制六转为上骑都尉视正五品五转为骑都尉视从五品宋与唐同金亦如之元上骑都尉为正四品骑都尉为从四品明与元同

　　唐制四转为骁骑尉视正六品三转为飞骑尉视从六品二转为云骑尉视正七品一转为武骑尉视从七品宋与唐同金亦如之元骁骑尉为正五品飞骑尉为从五品无六品以下勋阶明骁骑尉亦正五品飞骑尉亦从五品其正六品曰云骑尉从六品曰武骑尉无七品以下勋阶

　　○内官【命妇附】

　　唐制贵妃惠妃丽妃华妃各一人正一品掌佐皇后论妇礼于内无所不统淑仪德仪贤仪顺仪婉仪芳仪各一人正二品掌教九御四德率其属以赞后礼美人四人正三品掌率女官修祭祀宾客之事才人七人正四品掌叙燕寝理丝枲以献岁功 【其宫官尚宫二人正五品六尚皆如之掌导引中宫总司记司言司簿司闱凡六尚事物出纳文籍皆莅其印署司记二人正六品三十四司皆如之掌宫内文簿出入录为抄目审付行焉牒状无违然后加印典记佐之典记二人正七品二十四典皆如之掌记二人正八品二十四掌皆如之司言典言各二人掌承敕宣府别钞以授司合传外掌言二人掌宣传外司附奏授事者司簿典簿掌簿各二人掌女史以上名簿司闱六人典闱掌闱各六人掌诸合启闭尚仪局尚仪二人掌礼仪起居司籍典籍掌籍各二人掌供御经籍司乐典乐掌乐各四人掌宫县及诸乐司宾典宾掌宾各二人掌宾客朝见司赞典赞掌赞各二人掌宾客朝见赞相导引彤史二人正六品尚服局尚服二人司宝二人典宝掌宝各二人掌宝及符契司衣典衣掌衣各二人掌御服首饰司饰典饰掌饰各二人掌汤沐巾栉司仗典仗掌仗各二人掌仗卫之器尚食局尚食二人司膳二人典膳掌膳各四人掌膳羞司酝典酝掌酝各二人掌酒醴司药典药掌药各二人掌医药司饎典饎掌饎各二人掌给宫人饩食尚寝局尚寝二人掌燕见进御之次司设典设掌设各二人掌床帷茵席司舆典舆掌舆各二人掌舆辇伞扇司苑典苑掌苑各二人掌莳植蔬果司灯典灯掌灯各二人掌门合灯烛尚功局尚功二人掌女工司制典制掌制各二人掌供御衣服裁缝司珍典珍掌珍各二人掌供珍珠钱货司彩典彩掌彩各二人掌锦彩缣帛丝枲司计典计掌计各二人掌给衣服饮食薪炭宫正一人正五品司正二人正六品典正二人正七品掌戒令糺禁谪罚之事】 宋内命妇之品五曰贵妃淑妃德妃贤妃曰大仪贵仪淑仪淑容顺仪顺容婉仪婉容其官告用遍地销金龙五色罗纸昭仪昭容昭媛修仪修容修媛充仪充容充媛曰婕妤曰美人曰才人贵人其官告用遍地销金凤子五色罗纸其宫官与唐制略同辽内官亦多采用唐制圣宗开泰二年正月诏以马氏为丽仪耿氏为淑仪尚寝曰氏昭仪尚服李氏顺仪尚功艾氏芳仪尚仪孙氏和仪金内命妇品元妃贵妃淑妃德妃贤妃正一品昭仪昭容昭媛修仪修容修媛充仪充容充媛曰九嫔正二品婕妤正三品美人正四品才人正五品各九员曰二十七世妇宝林正六品御女正七品采女正八品各二十七员曰八十一御妻宣宗贞佑后贵妃下有贞妃淑妃下有丽妃柔妃而无德妃贤妃九嫔同婕妤下有丽人才人为正三品顺仪淑华淑仪为正四品尚宫夫人尚宫左夫人尚宫右夫人宫正夫人宝华夫人尚仪夫人尚服夫人尚寝夫人钦圣夫人资明夫人为正五品尚仪御侍尚服御侍尚寝御侍尚正御侍宝符宸侍奉恩令人奉光令人奉徽令人奉美令人为正六品司正御侍宝符御侍司仪御侍司符御侍司寝御侍司饰御侍司衣御侍司膳御侍司药御侍仙韶使光训良侍明训良侍遵训良侍从训良侍为正七品典仪御侍典膳御侍典寝御侍典饰御侍典设御侍典衣御侍典药御侍仙韶副使承和良侍承惠良侍承宣良侍为正八品掌仪御侍掌服御侍掌寝御侍掌饰御侍掌设御侍掌衣御侍掌膳御侍掌药御侍仙韶掌音祗肃良侍祗敬良侍祗愿良侍为正九品内官之多前此未有也其宫官六尚二十四司品秩员数皆同唐制其皇后位下别有女职 【有司闲一人掌宫中诸事并给散官俸给食料秉仪一人承仪一人掌左右给事宣传启奏经籍笔纸之事直合一人司陈一人掌帐幕床褥舆伞酒扫铺陈薪炭灯烛之事秉衣一人奉衣一人掌衣服首饰器玩诸宝财货裁制缣彩之事掌馔一人奉馔一人掌饮食汤药酒醴蔬果之事】 元明内官与唐宋略同明宫官六尚二十四司皆遵用唐制洪武二十二年授宫官敕服劳多者或五载六载得归父母听婚嫁年高者许归愿留者听现授职者皆给与禄六局皆铸印给之成祖永乐后职尽移于宦官其宫官所存者惟尚宝四司而已唐外命妇封号已详杜佑通典其制凡命妇朝参视夫子之品宋外命妇之号曰国夫人曰郡夫人曰淑人曰硕人曰令人曰恭人曰宜人曰安人曰孺人徽宗政和二年诏封母则随所封五等 【谓如封南阳县开国男则随其爵称南阳县男令人封魏国公则称魏国公夫人之类】 其妇人不因夫子得封号 【谓命官非升朝而母年九十以上或士庶人妇女年百岁若回授者】 或因子孙得封赠其夫至升朝或非升朝应封赠者并孺人太祖建隆三年诏太皇太后皇太后皇后曾祖母祖母母封夫人皆加太字金亲王母妻封一字王者旧封王妃为正从一品次室封王夫人章宗承安二年敕王妃止封王夫人次室封孺人郡王母妻封郡王夫人国公母妻封国公夫人郡公母妻封郡公夫人郡侯母妻旧封郡君承安二年更为郡侯夫人四品文散少中大夫武散怀远大将军以上母妻旧封县君承安二年改为郡君五品文散朝列大夫武散宣武将军以上母妻旧封乡君承安二年改为县君元一品封国夫人二品封郡公夫人三品封郡侯夫人四品封郡君五品封县君六品封恭人七品封宜人洪武二十六年定一二品俱封赠夫人三品封赠淑人四品封赠恭人五品封赠宜人六品封赠安人七品封赠孺人凡功臣推封封某国公者即封某国夫人封某侯者即封某侯夫人伯子男同后又诏封赠公侯伯子男者其公侯夫人各从其爵伯子男夫人止封夫人不得用爵凡命妇因子孙官爵封母并祖母者并加太字追封则否

　　钦定续通典卷三十八 
 ●钦定续通典卷三十九　职官十七

　

　　禄秩干力　白直　仗身　庶仆　亲事　帐内　执衣　防合　邑士　士力　门夫等并附

　　致仕官禄

　　职田公廨田

　　○禄秩【干力　白直　仗身　庶仆　亲事　帐内　执衣　防合　邑士　士力　门夫等并附】

　　唐

　　五代

　　宋

　　辽

　　金

　　元

　　明

　　△唐

　　唐制禄秩之数至德以前已详载杜佑通典至德宗建中三年复减百官料钱以助军李泌为相又增百官及畿内官月俸复置手力资课岁给钱六十一万六千余缗文官千八百九十二员外官八百九十六员左右卫十将军以下又有六杂给一曰粮米二曰盐三曰私马四曰手力五曰随身六曰春冬服私马则有刍豆手力则有资钱随身则有粮米盐春冬服则有布绢絁紬绵射生神策军大将军以下增以鞋比大历以前制禄又厚矣

　　△五代

　　后唐明宗天成中百官奉钱皆折估自五月给

