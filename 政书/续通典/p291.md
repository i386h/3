<!-- { "loadSidebar": true } -->
　　元

　　明

　　唐

　　唐马燧讨田悦悦裒散兵二万守漳之长桥筑月垒扼军路燧于下流以铁鏁维车数百绝河载土囊遏水而后渡

　　五代

　　五代唐李存进为振武军节度使时晋军德胜为南北寨每以舟兵来往颇以为劳而河北无竹石存进欲造浮桥军使曰河桥须竹笮大艑两岸石仓铁牛以为固今无竹木窃虑难成存进曰成算在心必有所立乃课军造苇笮维大舰数千艘作土山巨木于岸以击之初军士以为戏月余桥成人皆服其智

　　晋攻梁杨刘晋王李存勖自负刍以堙堑遂破之后与梁相拒于杨刘梁将谢彦章决河水以隔晋军晋军渡水击彦章破其四寨

　　周世宗幸淮上亲领兵破贼砦砦在濠水东北十八里滩上其滩广袤数里淮水浸而圜之乃濠上之咽喉也先是贼居其地泊舟檝以自固恃其四面水深谓王师不能济帝之将行也悉索行在橐驼以往臣僚咸不谕其旨及至命甲士数百人跨橐驼以济帝又续领骑士相继而渡一鼓而尽殪之获其战舰而回

　　宋

　　宋时南唐樊若水谋归宋乃于采石江上乘小舟载丝绳其中维南岸疾抵北岸量江广狭因诣阙上书言江南可取状请造浮梁以济师及宋用兵造舟数十艘乃先试于石牌口移置采石不差尺寸大兵渡江若履平地卒以克捷

　　金

　　金和硕从罗索围太原宋将种师中以兵十万来援和硕击败之大军至河无船不得渡罗索遣和硕循水上下和硕率军三百自孟津而下度其可渡遂引军以济大军于是皆继之宋将郭京出兵数万趋罗索营和硕从旁奋击敌乱遂破之师还破敌于平陆渡得其船以济又宗望伐宋宗弼从军取汤阴县降其卒三千人至御河宋人已焚桥不得渡赫哷苏以七十骑涉之杀宋焚桥军五百人宗望遣吴孝民先入汴谕宋人宗弼以三千骑薄汴城宋主出奔选百骑追之弗及获马三千而还又宗弼军自杭州遂取秀州特嘉晖败宋军于平江遂取平江阿里率兵先趋镇江宋韩世忠以舟师扼江口宗弼舟小契丹汉军没者二百余人遂自镇江泝流西上世忠袭之夺世忠大舟十艘于是宗弼循南岸世忠循北岸且战且行世忠艨艟大舰数倍宗弼军出宗弼军前后数里击柝之声自夜达旦世忠以轻舟来挑战一日数接将至黄天荡宗弼乃因老鹳河故道开三十里通秦淮一日一夜而成宗弼乃得至江宁达赉使伊拉固自天长趋江宁援宗弼乌凌阿托云亦以兵来会连败宋兵宗弼发江宁将渡江而北宗弼军渡自东伊拉固渡自西与世忠战于江渡世忠分舟师绝江流上下将左右掩击之世忠舟皆张五緉宗弼选善射者乘轻舟以火箭射世忠舟上五緉着火箭皆自焚烟焰满江世忠不能军追北七十里舟军歼焉世忠仅能自免宗弼渡江北还又赫舍哩志宁以临海节度使都统右翼军攻鄂斡鄂斡败于长乐西走志宁追及于雾■〈雨上松下〉河贼已先渡依岸为阵毁桥岸以为阻志宁与贼夹河为疑兵与万户瓜尔佳清臣图克坦哈鲁于下流设渡巳渡前有支港岸斗绝其中泥泞乃束柳填藉士卒毕济行数里得平地将士方食贼奄至据南冈三驰下志宁阵阵坚力战却之

　　元

　　元张荣从太祖征西域至莫兰河不能涉召问济河之策荣请造舟太祖曰舟卒难成济师在何时荣请以一月为限乃督工匠造舟百艘遂济又杨奇扎噶师至徐州河不得济探知贼兵有操舟楫伏泽中帅劲卒数人凭河击之悉夺舟楫众遂得渡又杨奇扎噶从安扎尔攻归德奇扎噶麾诸将縳草作筏渡濠抵城下梯城先登拔之又世祖南伐驻跸江渚令诸将南渡先达彼岸者举烽火为应郑鼎首达南岸众军悉渡又世祖师至嘉陵白水交会势汹急帝问船几何可济汪德臣曰大军百万非可延淹当别为方略即命击舟为梁一夕而成如履坦途又巴延阿珠伐宋趋郢州遇水泺霖雨水溢无舟不能涉巴延曰吾且飞渡大江而惮此潢潦耶乃召一壮士负甲仗骑而前导麾诸军毕济次盐山又先是襄樊两城汉水出其闲宋植木江中联以铁锁中立浮梁以通援兵樊恃此为固至是巴延师至汉口阿珠以机锯断木以斧断锁焚其桥襄兵不能援遂拔樊城守将吕文焕惧而出降又舒穆噜安扎攻蜀叙州守将横截江津不得渡安扎聚军中牛皮作浑脱及皮船乘之与战破其军夺渡口为浮桥以济

　　明

　　明常遇春初从太祖渡江抵采石元兵阵矶上下联大舟距三丈许莫敢先登遇春至太祖麾之前即舍舟挺戈一跃而上众披靡遂拔采石

　　○御敌水军绝下流败之

　　元

　　明

　　△元

　　元武仙遣将卢秀李伯祥帅兵谋袭赵州并取沥城率战舰数百艘沿江而下王义具舟楫于纪家庄截下流邀击之义士卒皆水乡人善水战回旋开阖往来如风两船接则跃登彼舟奋戈疾击敌莫能当大破之又巴延攻郢州郢在汉水北以石为城宋人又于水南筑新郢横铁绳锁战舰密树椿木水中下流黄家湾堡亦设守备之具堡之西沟南通藤湖至江仅数里巴延乃遣将攻黄家湾堡拔之诸军破竹席地荡舟由藤湖入汉江

　　△明

　　明傅友德征云南进兵曲靖元梁王遣达尔玛拒战友德用沐英策勒兵至白石江与相拒扬声欲渡而分遣将以精卒数千潜从下流掩其背众乱友德乃麾军毕济悉师薄之副将率铁骑捣其中坚下流之师表里合击遂大破之

　　钦定续通典卷一百四 




 
●钦定续通典卷一百五　兵十四

　

　　因机设权

　　多方误之

　　先攻其心

　　夺敌心计

　　○因机设权

　　唐

　　五代

　　宋

　　辽

　　金

　　元

　　明

　　△唐

　　唐长孙晟讨达头晟谓突厥饮泉易可饵毒因取诸药毒水上流达头人马饮之多死大惊曰天雨恶水其亡我乎因夜遁又王忠嗣在朔方每至互市时即高估马价以诱之诸番闻之竞来求市辄买之故番马益少而汉军益壮迄于天宝末战马蕃息赖其用焉又议讨阿史那都支裴行俭请以立波斯王质子泥涅师为名路出二番因权制事可不劳而成功帝遣之至西州诸番郊迎召豪杰千余人自随扬言大热宜驻军须秋都支觇知之不设备行俭召四镇酋长伪约畋于是子弟愿从者万人乃阴勒部伍倍道而进去都支帐十余里先遣其亲问安否外若闲暇非讨袭者又使人趣召都支都支本与遮匐计及秋拒使者巳而闻军至仓卒不知所出率子弟五百人诣营谒遂擒之是日传契箭召诸部酋长悉来请命并执送碎叶城简精骑约赍袭遮匐道获其使者释之使谕其主言都支已擒状遮匐遂降又李光弼屯太原诸将虑兵少议修城为备光弼曰太原城周四十里贼垂至而兴役是先自困也乃于城外凿河作堑及贼攻城用以增垒贼不得入又贼为飞梯障以木幔筑土山临城光弼为地道以迎之近城辄陷又撤民屋为攂石车二百人挽之石所及辄数十人死复遣人诈与贼约刻日出降使潜穿地道于贼营中至期遣裨将将数千人出如降状贼皆属目俄而营中地陷贼众惊乱乘之遂俘斩万余又张巡守壅邱令狐潮攻之设百楼巡栅城上束刍灌膏以焚焉贼不敢向巡伺隙击之贼败走后潮复来攻城中矢尽巡夜缚藳为人被以黑衣缒城下潮兵争射之得矢数十万后复夜缒人贼笑不设备乃以死士五百斫潮营潮军大乱焚垒而遁又令狐潮围壅邱城中薪水竭张巡给潮欲引众走请退军二舍使我逸潮许之遂空城四出三十里撤屋发木而还为备潮怒围复合巡徐谓潮曰君须此城归马三十匹我得马且出奔请君取城以借口潮归马巡悉以给骁将约曰贼至人取一将明日潮责巡答曰吾欲去将士不从奈何潮怒欲战阵未成三十骑突出擒将十四斩百余级收器械牛马潮遁还陈留又张巡守睢阳贼尹子琦围之巡欲射子琦莫能辨因剡蒿为矢中者喜谓巡矢尽走白子琦乃得其状使南霁云射一发中左目贼还又德宗建中末浑瑊从德宗幸奉天为行在都虞候与朱泚战于城东不利贼遂乘胜奔突将入官军与贼隔门相持自卯至午杀伤颇甚门内有草车数乘瑊乃令虞候高固等推车塞门焚之以御乘火力斗贼众遂退又朱滔为幽州留后成德军李宝臣死其子惟岳谋袭滔与成德军节度张孝忠征之大破于束鹿滔命偏师守之进围深州惟岳乃统万余众及田悦援兵围束鹿敌将王武俊以骑三千方阵横进滔绘帛为狻猊象使猛士百人蒙之鼓噪奋驰敌马惊乱随击大破之惟岳焚营而遁又贼朱泚遣将韩旻统领师三千疾驰奉天伪迎天子段秀实以为此系危逼之时遣人谕大吏歧灵岳窃取泚将姚令言印不获乃倒用己之司农印追其兵旻至骆谷驿得符而还又王翃为河中少尹有悍将凌正者横暴扰军政约至夜鼓噪斩关以逐翃有告者翃缩夜漏数刻以差其期贼惊远遁遂诛正军赖以安又康承训与贼将王宏立战令官军断贼所过桥柱且勿绝乃伏兵以待之贼过桥崩伏兵发尽殪之又唐末青州王师范遣张居厚以壮士二百为舆夫伏兵舆中西驰梁军称师范使者聘梁因欲劫杀朱全忠居厚至华州东城华州将娄敬思疑其有异剖舆见其兵居厚遂劫杀敬思以兵攻西城不克而反又魏博罗绍威将诛牙军乞兵于朱全忠全忠女嫁魏适死乃遣马嗣勋以长直千人为采舆入魏致兵器舆中声言助葬嗣勋馆铜台夜与魏新乡镇兵攻石柱门入迎绍威家属卫之乃益取魏甲兵攻牙军牙军不知兵从何来莫能为备杀之俱尽

　　△五代

　　五代梁太祖屯军于岐下晋军潜袭绛州前军不利晋军恃势而攻临汾氏叔琮严备御乃于军中选壮士二人深目虬须貌如沙陀者令就枣阳县牧马于道侧番寇见之不疑二人因杂其行闲俄伺隙各擒一人而来晋军大惊且疑有伏兵遂退据蒲县又氏叔琮既夜击晋军败之已而兵大疫叔琮班师令曰病不能行者焚之病者惧皆言无恙乃以精卒为殿而还至石会留数骑以大将旗帜立于高冈晋兵疑其有伏乃不敢追

　　唐符存审救河中汴人素轻蒲兵每遇游骑挑战必穷追袭存审初至率精甲千人内选二百处蒲人之闲且压贼垒贼出千骑结阵而追之遽见唐师大骇而走获贼骑五十而旋自是贼军惮战

　　晋高祖时安从进蓄异志与安重荣阴相结托期为表里天福六年安重荣反高祖为之幸邺郑王重贵留守京师宰相和凝曰陛下且北从进必反何以制之高祖曰卿意奈何凝曰臣闻兵法先人者夺人愿为空名宣敕十数通授郑王有急则命将以往从进闻高祖北遂杀潘知麟以反郑王以空名敕授李建崇郭金海等讨之从进引兵攻邓州不克进至湖阳遇建崇等大骇以为神速复为野火所烧遂大败从进以数十骑奔还襄阳又周访讨贼张彦与贼隔水贼众数倍访自知力不能敌乃密遣人如樵采者而出结阵鸣鼓而来大呼曰左军至士卒皆称万岁至夜军中多布火而食贼谓官军益至未晓而退

　　周世宗南征以李榖为行营都部署攻自寿州始是时南唐宋齐邱为洪州节度使李景乃召齐邱还金陵以刘彦贞为神武统军刘仁赡为清淮军节度使以拒周师李榖曰吾无水战之具使淮兵断正阳浮桥则我背腹受敌乃焚其刍粮退屯正阳是时世宗亲征行至圉镇闻榖退军曰吾军却唐兵必追之遣李重进急趋正阳曰唐兵且至宜急击之刘彦贞等闻榖退军果以为怯急追之比及正阳而重进先至军未及食而战彦贞等遂败

