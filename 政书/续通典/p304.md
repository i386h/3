<!-- { "loadSidebar": true } -->
　　真宗大中祥符二年卫尉卿权判刑部慎从吉言准淳化三年敕诸路所奏狱空须是司理院州司倚郭县俱无系囚又准后敕诸路自今狱空更不降诏奖谕奏至委刑部以逐处旬奏禁状点勘不谬即具以闻伏见提点刑狱司所奏狱空本司比对多不应旧敕外州妄觊奖谕沽市虚名近者邠沧二州勘鞫大辟囚千诖数人裁一夕即行斩决伏见前代京师决狱尚五覆奏盖欲慎重大辟岂宜一日之内便决死刑朝廷比务审详恐有冤滥非有求于急速其闲州府不体朝旨邀为己功但务狱空必无所益欲望依准前诏不行奖谕其诸州府监以公事多少分为三等第一等公事多处五日其次十日其次二十日并须州司司理院倚郭县全无系囚及责保寄店之类方为狱空委提点刑狱司据等第数目勘验诸实书于卯历从之

　　咸平中殿中侍御史赵湘尝建言圣王行法必顺天道汉制大辟之科尽冬月乃断此古之善政当举行之且十二月为承天节万方祝颂之时而大辟决断如故况十一月一阳始出其气尚微议狱缓刑所以助阳抑阴也望以十一月十二月内天下大辟未结正者更令详覆已结正者未令结断所在厚加矜恤扫除狱房供给饮食薪炭之属防护无致他故情可悯者奏听敕裁合依法者尽冬月乃断在京大辟人既当春孟之月亦行庆施惠之时伏望万几之暇临轩躬览情可悯者特从末减亦所以布圣泽于无穷况愚民之抵罪未断两月亦非淹延若用刑顺于阴阳则四时之气和气和则百谷丰实水旱不作矣帝览奏曰此诚嘉事然古今异制沿革不同行之虑有淹滞或因缘为奸矣天禧四年乃诏天下犯十恶劫杀谋杀故杀斗杀放火强劫正枉法赃伪造符印厌魅咒诅造妖书妖言传授妖术合造毒药禁军诸军逃亡为盗罪至死者每遇十一月权住区断过天庆节即决之余犯至死者十二月及春夏未得区遣禁锢奏裁

　　仁宗天圣四年刑部侍郎燕肃奏曰唐大辟罪令尚书九卿谳之凡决死刑京师五覆奏诸州三覆奏贞观四年断死罪二十九开元二十五年财五十八今天下生齿未加于唐而天圣三年断大辟二千四百三十六视唐几至百倍京师大辟虽一覆奏而州郡之狱有疑及情可悯者至上请而法寺多所举驳官吏率得不应奏之罪故皆增饰事状移情就法失朝廷钦恤之意望准唐故事天下死罪皆得一覆奏议者必曰待报淹延臣则以为汉律皆以季秋论囚唐自立春至秋分不决死刑未闻淹延以害汉唐之治也下其章中书王曾以为天下皆一覆奏则必死之人徒充满狴犴而久不得决请狱疑若情可矜者听上请于是有诏天下死罪情理可矜及刑名疑虑者具案以闻有司毋得举驳 【具详谳篇】

　　五年知谏院司马光奏言臣闻敕下京东西灾伤州军如贫户以饥偷盗斛斗因而盗财者与减等断放臣窃以为非便周礼荒政十有二散利薄征缓刑弛力舍禁去几皆推宽大之恩以利于民独于盗贼愈更严急盖以饥馑之岁盗贼必多残害良民不可不除顷年尝见州县官吏有不知治体务为小仁遇凶年劫盗斛斗辄宽纵之则盗贼公行更相劫夺乡村大扰不免广有收捕重加刑戮或死或流然后稍定今若朝廷明降敕文豫言与减等断放是劝民为盗也百姓乏食当轻徭薄赋开仓振贷以救其死不当使之自相劫夺今岁府界京东京西水灾极多严刑峻法以除盗贼犹恐春冬之交饥民啸聚不可禁御又况降敕以劝之臣恐国家始于宽仁而终于酷暴意在活人而杀人更多也事报闻 【具宽恕篇】

　　嘉佑五年判刑部李綖上言一岁之中死刑无虑二千余夫风俗之薄无甚于骨肉相残衣食之穷莫急于盗贼今犯法者众岂刑罚不足以止奸而教化未能导其为善与愿诏刑部类天下所断大辟岁上朝廷以助观省从之

　　神宗熙宁元年八月诏谋杀已伤按问欲举自首从谋杀减二等论初登州奏有妇阿云母服中嫁韦恶韦寝陋谋杀不死按问欲举自首审刑院大理寺论死用违律为婚奏裁敕贷其死知登州许遵奏引律囚犯杀伤而自首得免所因之罪仍从故杀伤法以谋为所因当用按问欲举条减二等刑部断如审刑大理时遵方召判大理御史台劾遵遵不伏请下两制议诏翰林学士司马光王安石同议二人议不同遂各为奏光议凡议法者当先原立法之意然后可以断狱按律其于人损伤不在自首之例释谓犯杀伤而自首者得免所因之罪仍从故杀伤者盖以与人伤损既不在自首之例而别因有犯如为盗劫囚略卖人之类本无杀伤人之意而致杀伤人者虑有司执文并不许首故申明因犯杀伤而自首者得免所因之罪然杀伤之中自有二等其处心积虑巧诈百端掩人不备则谓之谋直情径行略无顾虑公然杀害则谓之故谋者重故者轻今因犯他罪致杀伤人他罪得首杀伤不原若从谋杀则太重若从斗杀则太轻故参酌其中从故杀伤法也其直犯杀伤更无他罪者惟未伤可首已伤不在首限今许遵欲以谋与杀分为两事按谋杀故杀皆是杀人若以谋与杀为两事则故与杀亦为两事也彼平居谋虑不为杀人当有何罪而可首者以此知谋字止因杀字生文不得别为所因之罪若以劫斗与谋皆为所因之罪从故杀伤法则是斗伤自首反得加罪一等也云获贷死已是宽恩遵为之请欲天下引以为例开奸凶之路长贼杀之源非教之善者也臣愚以为宜如大理所定安石议刑统杀伤罪名不一有因谋有因斗有因劫囚窃囚有因略卖人有因被囚禁拒捍官司而走有因强奸有因厌魅咒诅此杀伤而有所因者也惟有故杀伤则无所因故刑统因犯杀伤而自首得免所因之罪仍从故杀伤法其意以为于法得首所因之罪既已原免而法不许首杀伤刑名未有所从惟有故杀伤为无所因而杀伤故令从故杀伤法至今因犯过失杀伤而自首则所因之罪已免惟有杀伤之罪未除过失杀伤非故杀伤不可亦从故杀伤法故刑统令过失者从本过失法至于斗杀伤则所因之罪常轻杀伤之罪常重则自首合从本法可知此则刑统之意惟过失与斗当从本法其余杀伤得免所因之罪皆从故杀伤罪科之则于法所得首之罪皆原而于法所不得首之罪皆不免其杀伤之情本轻者自从本法本重者得以首原今刑部以因犯杀伤者谓别因有犯遂致杀伤窃以为律但言因犯不言别因则谋杀何故不得为杀伤所因之犯又刑部以始谋专为杀人即无所因之罪窃以为律谋杀人者徒三年已伤者绞已杀者斩谋杀与已伤已杀自为三等刑名因有谋杀徒三年之犯然后有已伤已杀绞斩之刑名岂得称别无所因之罪今法寺刑部乃以法得首免之谋杀与法不得首免之已伤合为一罪其失律意明甚臣以为凡谋杀已伤按问欲举自首合从谋杀减二等论然窃原法寺刑部所以自来用例断谋杀已伤不许首免者盖律疏但言假有因盗杀伤盗罪得免故杀伤罪仍科遂引为所因之罪止谓因盗杀伤之类盗与杀伤为二事与谋杀杀伤类例不同臣以为律疏假设条例其于出罪则当举重以包轻因盗伤人者斩尚得免所因之罪谋杀伤人者绞绞轻于斩则其得免所因之罪可知然议者或谓谋杀已伤情理有甚重者若开自首则或启奸臣以为有司议罪惟当守法情理轻重则敕许奏裁若有司辄得舍法以论罪则法乱于下人无所措手足矣奏入诏从安石所议而御史中丞滕甫犹请再选官定议御史钱顗请罢遵大理诏送翰林学士吕公着韩维知制诰钱公辅复位公着等言安石光所论敕律悉已明备所争者惟谋为伤因不为伤因而已臣等以为律着不得自首者凡六科而于人损伤不在自首之例释谓因犯杀伤而自首者得免所因之罪仍从故杀伤法盖自首者但免所因之罪而尚从故杀伤法则所因之谋罪虽原免而伤者还得伤之罪杀者还得杀之刑也且律于器物至不可备偿则不许首今于人损伤尚有可当之刑而必使偿之以死不已过乎古初立法杀人者死伤人者抵罪后世因劫杀而伤者增至于斩因谋杀而伤者则增入于绞倘有不因先谋则不过徒杖三等之科而已岂深入于绞斩乎若首其先谋则伤罪仍在是伤不可首而因可首则谋为伤因亦已明矣律所以设首免之科者非独开改恶之路恐犯者自知不可免死则欲遂其恶心至于必杀今若由此着为定论塞其原首之路则后之首者不择轻重有司一切按文杀之矣朝廷虽欲宽宥其可得乎苟以为谋杀情重律意不通其首则六科之中当着谋杀已伤不在自首之例也编敕所载但意在致人于死并同已伤及伤与不伤情理凶恶不至死者许奏裁今令所因之谋得用旧律而原免已伤之情复以后敕而奏决则何为而不可也臣等以为宜如安石所议便制曰可于是法官齐恢王师元蔡冠卿等皆论奏公着等所议为不当又诏安石与法官集议安石与师元冠卿反复论难师元等益坚执其说明年二月庚子诏自今谋杀人已死自首及按问欲举并奏取敕裁是月除安石参知政事判部刘述丁讽奏庚子诏书未尽封还中书于是安石奏以为律意因犯杀伤而自首得免所因之罪仍从故杀伤法若己杀从故杀法则为首者必死不须奏裁为从者自有编敕奏裁之文不须复立新制与唐介等数争议帝前卒从安石议是月甲寅诏自今谋杀人自首及按问欲举并以去年七月诏书从事其谋杀人已死为从者虽当首减依嘉佑敕凶恶之人情理巨蠹及谋杀人伤与不伤奏裁收还庚子诏书刘述等又请中书枢密院合议中丞吕诲御史刘琦钱顗皆请如述奏下之二府帝以为律文甚明不须合议而曾公亮等皆以博尽异同压塞言者为无伤乃以众议付枢密院文彦博以为杀伤者欲杀而伤也即已杀者不可首吕公弼以为杀伤于律不可首请自今已后杀伤依律其从而加功自首即奏裁陈升之韩绛议与安石略同时富弼入相帝令弼与安石议弼谓安石以谋与杀分为二事以破析律文盍从众议安石不可弼乃辞以病八月遂诏谋杀人自首及按问欲举并依今年二月甲寅敕施行司马光因奏言阿云之狱中材之吏皆能立断朝廷命两制两府定夺者各一敕出而复收者一收而复出者各一争论纵横至今未定夫执条据例者有司之职也原情制义者君相之事也分争辩讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所争岂明君贤相所当留意耶今议论岁余而后成法终为弃百代之常典悖三纲之大义使良善无告奸凶得志岂非徇其枝叶而忘其根本之所致耶不报 【按文献通考云初安石议行员外郎崔台符曰数百年误用刑名今乃得正安石喜其附己擢判大理寺小人之趋势导谀以为幸进之地固无所不至矣】 是时苏州民张朝之同堂兄以枪戳死朝父逃去朝执而杀之审刑大理当朝十恶不睦死罪案上参知政事王安石言朝父为从兄所杀而朝报杀之罪止加役流会赦应原帝从安石议特释朝不问 【按宋史刑法志曾公亮尝以中书论正刑名为非而安石则谓有司用刑名不当则审刑大理当论正审刑大理用刑名不当则差官定议议既不当即中书自宜论奏取决人主此乃所谓国体岂有中书不可论正刑名之理夫有司奉法容有过差审刑大理自可驳正极而至于差官定议更无余事必使法官听命于中书则成宪何以恪守自安石擅主而后京惇报复遂至徽宗末年有御笔断罪不许诣尚书省陈诉改正之诏矣】

