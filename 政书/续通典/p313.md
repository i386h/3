<!-- { "loadSidebar": true } -->
　　七年十月总督两广侍郎刘尧诲上言迩来盗贼繁与皆繇官箴不饬上下相效贿赂公行查问刑条例凡卫所职官卖放正军包揽月粮至二十石以上者罢职发边卫守御凡沿边地方总副参游守备都司卫守官员但有科敛及扣减入己赃私至二百两以上者发边卫永远充军四百两以上者斩首示众宣一体通行沿海地方以后总参等官有犯此赃数者俱照例究处兵部覆奏允其议

　　十五年十月都察院左都御史吴时来等申明律例六条一律称庶人之家不许存养奴婢盖谓功臣之家方给赏奴婢庶民当自服勤劳故不得存养有犯者皆称雇工人初未言及搢绅之家也且雇工人多有不同拟罪自当有间至若搢绅之家固不得上比功臣亦不可不同黎庶存养家人势所不免合令法可酌议无论官民之家有立券用直工作有年限者皆以雇工人论有受直微少工作止计月日者仍以凡人论若财买十五以下恩养已久十六以上配有室家者照例同子孙论或恩养未久不会配合者在庶人之家仍以雇工人论在搢绅之家比照奴婢律论一律称伪造诸衙门印信者斩惟铜铁私铸者是已若削木磨石团泥镕蜡等项描画印文用刀雕刻其篆文虽印其形质非印也不可以谓之伪造故例又起描模充军之条以后伪造印信人犯必须获有铜铁印信方坐以斩其木石泥蜡止引描模之例若再犯拟斩其行使止一次而赃不满徒者准窃盗论如再犯引例三犯引律如此则奸伪惩而用刑适中矣一律称窃盗三犯者绞以曾经剌字为坐但赃有多寡即拟有轻重问刑条例内载英宗皇帝旨今后窃盗初犯再犯赦后又犯者准三犯论还将所犯赦前赦后开奏明白定夺请以后凡遇窃盗三犯俱在赦前俱在赦后者依律论绞或赦前一次赦后二次或赦前二次赦后一次者皆得酌情拟断奏请定夺审录官附入矜疑辨问疏内并与改遣一强盗明火执仗肆行劫杀创首者在前接踵者在后按赃拟辟决不待时但就擒论罪之时有人赃并获者有获后得赃者有赃费无存者其中岂无罗织仇攀妄收抵罪者以后务加意参详赃迹未确续缉报攀名姓未真者不得遽戮仍行问刑衙门或赃证未明遽难悬断者俱问拟秋后斩罪一律称同谋并殴人以致命伤重下手者论绞原谋余人各得其罪其有两三人并殴一人各成重伤难定下手及系造谋主令之人遇有在监禁毙者即以论抵今恤刑官遇有在家病故且在数年之后即云某人之死亦可抵某人之命将见监下手之人拟从矜宥是以病亡之躯而抵殴死之命殊属纵滥以后毋得准抵将见监者幸免庶生与死两无憾也一在京恶逆与强盗真犯虽遇停刑之年亦不时处决乃凶恶至于杀父实时凌迟犹有余憾而在外此类反得迁延岁月是谓失刑臣看福建有揭罗生兄弟谋杀其父发道送寺拟可单奏迨查之故事当待类奏无单奏例夫单奏急词也类奏缓词也如此狱在外数年方转详到院道寺羁迟辄复年余使其在狱尚可正刑典如或瘐死将何以快神人之愤哉请今后在外凡有此者御史单详到院院寺单奏决单一到实时处决其己死者下府州县戮其尸庶典刑以正可以惧天下之贼子矣旨下部寺酌议俱从之惟伪造印文者不问何物成造皆斩报可

　　十九年八月刑部尚书孙丕扬等言折狱欲速而待折之民常苦于迟由文移牵制故耳议断案既成部寺各立长单本部芠审挂号次日即送大理大理审允挂号次日即还本部参差各自究处庶事体一而夙獘消至于打断相验例会御史而罪人以速结为愿狱魂以早出为安三六九日照例会同余日止会寺官以速发落徒流而上部寺审鞫不厌其详私杖小过听即处分不为纵也命如议行

　　二十一年六月刑部题犯法愚民何处不有而冤民亦何处不有苦非每岁清理必待五年差官冤抑难免合无照两京矜疑事仃岁酌一行请于巡按每岁审录外再立澄清囹圄之法师两京会审之规为按抚会疏之例方春时和每岁听两直隶十三省各抚按官会行所属问刑衙门各审部内轻重囚犯按察司居省会即审省会之囚守巡道有分土即审各道之囚皆亲身巡行不得调审州县为诸囚累亦不得委审守令除情真罪当照旧监候外中有死罪矜疑军徒杖笞情可原宥者许各详抚按会疏以请疏期勿过夏月轻罪径自发落重罪仍听部覆务使岁岁力行处处清审庶天下郡县无一不清之囹圄从之

　　二十三年十月浙江道试御史李宗延请改议岁清大略谓每岁罪犯内有热审外有岁清热审会集多官众议佥同岁清只一道臣似属率易且春为岁清冬为处决中为审录上解者三又属劳扰乞敕刑部咨行各省直抚按官罢岁清而比照热审事例每五月六月流徒笞杖各减二等应柳号者暂免二月其充军死罪情可矜疑入官给主赃多监久者按臣会审明确未奉单者径自发落己奉单者差终题豁则热审之恩遍于天下矣刑部覆请从之

　　二十七年闰四月都察院左都御史温纯等疏请申饬宪纲一恤刑狱国家设三法司又使御史巡视五城为都城内外民杂讼繁欲轻重得其平也然有宜重而得其轻者加以人命付兵马司是也此辈智闇识短即利啖势惕皆可使之轻重其情宜专遣刑部司属覆检或分委顺天府推知鞫讯此重狱之当议者又有宜轻而重者如以笞杖与重辟同评是也夫郡县笞杖得自裁决民甚便之大司寇秩至隆重一笞杖而不能自裁何其轻也廷尉天下之平平其重者耳一笞杖而必经评允又何其琐也臣等以为笞杖徒罪宜自司呈堂发落免送寺可也此轻刑之当议者宜与刑部大理寺再议请恉施行一禁酷滥今后御史出巡先须以身率下毋得擅用惨刑凡有司等官有用酷刑残虐无辜者查实重参纵庇者考察日以不职论议上留中

　　钦定续通典卷一百十二 

●钦定续通典卷一百十三　刑七

　

　　详谳

　　○详谳【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐代宗宝应三年诏天下刑狱须大理正断刑部详覆不得中书门下即便处分宪宗元和时盐铁转运诸院擅系囚笞掠严楚人多死给事中穆质奏请与州县吏参决自是不冤

　　△五代

　　后唐庄宗令曰议狱恤刑比求冤滥顽民下辈轻侮宪章苟非五听之通明何辨二门之邪正今后法司疑狱子自据格令决之此法既行虽亲无赦明宗天成时诏天下诸州府官有善推疑狱及曾雪冤滥者具姓名闻奏别加甄奖又戒诸道州府凡有极刑须仔细裁遣 【时因京师巡检军使浑公儿口奏有百姓二人以竹竿习战斗之事帝付石敬瑭处杀之次日知是小儿为戏帝乃自咎失刑减常膳十日夺敬瑭俸公儿削职杖流故有是诏】

　　晋高袓天福三年详定院奏前守洪洞县主簿卢璨进策云尚书省分职六司天下谓之会府请诸道决狱凡大辟罪人逐季具有无申报刑部仍具录案款事节并判狱官名衔申闻或有案内情繇不圆刑部可行覆勘非惟免有衔冤抑亦劝其立政诏从其请又不诏曰刑狱之难古今所重但关人命实动天心或有冤魂则伤和气凡有囚徒据推勘到案款一一尽理仔细简律令合格敕其问或有疑者准令又谳大理寺亦宜申尚书省省寺明有指归州府然后决遣武行德守洛京时方厉盐禁有能捉获一斤已上者必加厚赏不逞之徒往往以私盐中人尝有村童负菜入城途中值一尼自河阳来与之偕行去城近尼辄先入既而门司搜阅村童于菜篮中获盐数斤遂系之诣府行德取其盐视之里以白绢手帕而香气袭人惊曰吾视村童敝衣百结何处得熏香帕子必是奸人为之尔因诘以与何人偕行村童具以告行德喜曰吾得之矣此必天女寺尼与门司关通以来求赏也捕讯事果连门司村童得白自是官吏畏服不敢欺京邑肃然

　　吴越钱惟济治狱明辨知绛州民有条桑者盗夺桑不能得乃自创其臂诬桑主欲杀人久系不能辨惟济取盗与之食视之盗以左手举匕筯惟济曰以右手创人者上重下轻今汝创特下重正用左手伤右臂非汝自为之耶辞遂服

　　△宋

　　宋太袓建隆三年定大辟详覆法令诸州录事参军司法掾同断狱开宝三年诏诸道州府应大辟罪决讫录其案朱书格律断辞禁仪月日官典姓名以闻委刑部覆视寻如旧制大理槷详勘而后覆于刑部又虑刑部大理寺之失别置审刑院谳之 【按五代用兵以来藩侯跋扈多枉法杀人朝廷务行姑息之政率置不问刑部按覆之制遂废至是乃下诏着令又按宋史刑法志载是诏亦作建隆三年今从文献通考】

　　太宗尝躬亲听断时有开封寡妇刘使婢诣府诉其夫前室子王元吉毒己将死右军巡推不得实移左军巡掠治元吉自诬伏俄刘死及府中虑囚移司录司按问以其毒无显状累月未决会元吉妻张击登闻鼓称冠帝召问张尽得其状立遣中使捕元推官吏付御史鞫乃刘有奸状惭悸成疾惧其子发觉而诬之推官及左右军巡使等削罚有差医工诈称被毒刘母弟欺隐王氏财物及推吏受赃者并流海岛

　　太平兴国六年诏曰诸州大狱长吏不亲鞫胥吏旁缘为奸逮捕证佐滋蔓踰年而狱未具自今长使每五日一虑囚情得者即决之

　　雍熙元年令诸州十日一虑囚又谕辅臣曰御史台合门之前四方网准之地颇闻台中鞫狱御史多不躬亲垂帘雍容以自尊大求无冤滥岂可得也乃诏御史鞫狱勿得任胥吏寻又诏狱无大小中丞以下皆临鞫不得专责所司时有开封女子李尝击登闻鼓自言无儿息身且病一旦死家业无所付请诏本府随所欲裁置之李无他亲独父在有司因系之李又诣登闻诉父被系状帝骇曰此事岂当禁系辇瞉之下尚或如此天下至大安得无冠滥乎即日遣殿中侍御史李范等十四人分往江南两浙四川荆湖岭南审决刑狱吏之弛怠者劾其罪以闻其明敏无滞者亦以名上

　　三年置刑部详覆官六员专阅天下所上案牍置御史台推勘二十人凡诸州有大狱则乘传就鞫群臣受诏鞫狱狱既具骑置来上有司断己复骑置下之州凡上疑狱详覆之而无疑状官吏并同违制之坐其应奏疑案亦骑置以闻又因判刑部李昌龄言令大理寺所断案牍寺官印署送刑部详覆得当则送寺其奏否则疏驳以闻端拱中敌犯边郡北面部署言文安大城二县监军段重诲等弃城遁请论以军法帝遣中使就斩之既行追谓曰此得非所管州军召之耶往讯之乃决使至果讯得干宁牒令部送民入居城非擅离所部也乃得释

　　淳化二年置诸路捡点刑狱司凡管内州府十日一报囚帐有疑狱未决即驰传往视州县稽留不决按谳不实听劾治 【次年寻罢以其事归转运司真宗景德三年复设】 复置审刑院于禁中兼置详议官六员凡狱上先达审刑院印讫付寺部断覆以闻乃下审刑院详议申覆裁决讫以付中书省当即下之其未允宰相覆奏始命论决

