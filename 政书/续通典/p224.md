<!-- { "loadSidebar": true } -->
　　宋司马光书仪祖奠执事者具祖奠酒馔如殷奠其日晡时 【祖礼用日昃谓日过中时今宜比夕奠差早用晡时可也】 主人以下卑幼皆立哭祝帅执事者设酒馔于灵前祝奠讫退北面跪告曰永迁之礼灵辰不留谨奉柩车式遵祖道俯伏兴余如朝夕奠仪主人以下复位坐代哭以至于发引 【按仪礼既夕礼称奠者有四葬前一日柩迁于祖质明乃奠如初所谓迁祖奠也日侧乃载布席乃奠如初所谓祖奠也宾赗者将命兄弟赗奠可也者所谓有服之亲奠也葬日厥明陈鼎馔乃奠者所谓大遣奠也则是葬前一日先迁祖奠次祖奠次乃有服亲之奠书仪亲宾奠乃在祖奠之前似未合古】

　　明

　　明品官礼启之夕发引祝帅执馔者设祖奠于柩东祝以酒奠讫诣馔南北面跪曰永迁之礼灵辰不留谨奉旋车式遵祖道尚飨少顷彻之庶人礼日晡时设祖奠祝斟酒讫北面跪告曰永迁之礼灵辰不留今奉柩车式遵祖道俯伏兴厥明舆夫纳大舆于中庭执事者彻祖奠祝北面跪告曰今迁柩就舆敢告遂迁灵座置旁侧

　　赗赙【五代　宋　明】

　　五代

　　宋

　　明

　　五代

　　后唐明宗长兴元年敕太常礼院例凡赙匹帛言段不言端匹每二丈为段四丈为匹五丈为端近日三司支遣多每段全支端匹此后凡支赙赠匹帛祇言合支多少段库司临时并计丈尺给付不得剩有支破二年中书门下复奏尚书都官员外郎知制诰张昭远丁母忧伏以大臣枕凷有吊祭之恩群寮寝苦无慰问之例高下之位君臣之事无偏况为卿士者甚多有父母者极少固于孝道上轸圣怀张昭远望量与恩赐自此朝臣或有丁忧亦乞颁赉其状寻已印出今具官员等第所定支给数目文班左右常侍谏议给事舍人诸部尚书太子宾客诸寺大卿御史中丞国子祭酒詹事左右丞诸部侍郎绢三十匹布二十匹粟麦各二十五石起居补阙拾遗侍御史殿中监察御史左右庶子诸寺少卿国子监司业河南少尹左右谕德诸部郎中员外郎太常博士绢二十匹布一十五匹粟麦各一十五石国子博士五经博士两县令著作郎太常宗正殿中丞诸局奉御大理寺太子中允洗马左右赞善太子中舍司天五官正绢布各一十五匹粟麦各一十石左右诸卫大将军左右诸卫将军绢二十匹布一十五匹粟麦各一十五石左右帅府副帅绢布各一十五匹粟麦一十石奉敕宜依其张昭远所支绢布粟麦仍依所定官资领给

　　宋

　　宋制赙赠凡近臣及带职事官薨非诏葬者如有丧讣及迁葬皆赐赙赠鸿胪寺与入内内侍省以旧例取旨其尝践两府或任近侍者多增其数绢自五百匹至五十匹钱自五十万至五万又赐羊酒有差其优者仍给米麦香烛自中书枢密而下至两省五品三司三馆职事内职军校并职事禁近者亡殁及父母近亲丧皆有赠赐宗室期功袒免乳母殇子及女出适者各有常数其特恩加赐者各以轻重为隆杀焉太祖建隆元年十月诏有死于矢石者人给绢三匹仍复其家三年长吏存抚之仁宗庆历二年诏阵亡军校无子孙者赐其家钱指挥使七万副指挥使六万军使都头副兵马使副都头五万神宗熙宁七年参酌旧制着为新式诸臣丧两人以上各该支赐孝赠只就数多者给官与职各该赙赠者从多给诸两府使相宣徽使并前任宰臣问疾或浇奠已赐不愿敕葬者并宗室不经浇奠支赐虽不系敕葬并支赙赠余但经问疾或浇奠支赐或敕葬者更不支赙赠前两府如浇奠只支赙赠仍如绢一百布一百羊酒米面各一十诸支赐孝赠在京羊每口支钱一贯以折第二等绢每匹折钱一贯三百文余支本色在外米之百秔米面每石支小麦五斗酒支细色余依价钱诸文臣卿监以上武臣元系诸司使以上分司致仕身亡者其赙赠并依见任官三分中给二 【政和五礼新仪品官丧仪若遣使致赙使者至立于大门外之西东面从者以箱奉元纁束帛立于使者之侧赞者入告主人立哭赞者引使者入立于门内之西东面从者以箱授使者主人哭止使者奉箱少进东面曰某封某官使某赙主人哭再拜使者又少进坐委之兴复位掌事者进坐举之兴以东使者出主人拜送庶人丧仪与此略同】

　　明

　　明太祖洪武二十六年定优给例凡阵亡失陷伤故渰没者全支边远守御出征并出海运粮病故者减半一品米六十石麻布六十匹二品米五十石麻布五十匹三品四品米四十石麻布四十匹五品六品米三十石麻布三十匹凡公侯不分病故阵亡止给麻布一百匹嘉靖六年定凡在京文武官员及夫人病故者止与应得祭葬其斋粮麻布一体裁革

　　遣奠【宋　明】

　　宋

　　明

　　宋

　　宋开宝九年十月太祖崩明年四月十三日祖奠彻设次明德门外行遣奠礼司马光书仪祖奠厥明执事者具遣奠如殷奠轝夫纳大轝于听事前中庭执事者彻祖奠祝奉迁灵座置旁祝北面告曰今迁柩就舆敢告妇人避退召轝夫迁柩乃载 【载谓升柩于轝也以新絙左右束柩于轝乃以横木楔柩足两旁使不动摇】 男子从柩哭降视载妇人犹哭于帷中载毕祝帅执事迁灵座于柩前南向乃设遣奠惟妇人不在余如朝夕奠之仪执事者彻所奠脯置舁床上执事者彻遣奠 【若柩自他所将归葬乡里则设酒果或酺醢朝哭而行至葬日之朝乃行遣奠礼】 祝奉魂帛升灵舁焚香妇人盖头出帷降阶立哭有守家不送葬者哭于柩前尽哀而归卑幼则再拜辞杨复曰丧奠之礼有三变始死奠于尸东小敛奠亦如之既殡奠于奥设席东面朝夕奠朔月奠荐新奠亦如之启殡入庙席设于柩西奠设如初如初者如室中之神席东面也朝祖奠亦如之降奠及祖奠遣奠皆如之但设于柩东为异

　　明

　　明品官礼柩动旌次之纛次之丧主以下从哭于柩后妇人次之遂升柩就舆内外哭位如初在庭之仪乃设遣奠于柩车前如祖奠之仪祝奠酒讫少顷彻馔祝奉魂帛置灵车上别以箱盛主置帛后灵车动从者如常庶人礼召役夫迁柩就舆丧主从柩哭视载妇人哭于帷中载毕祝帅执事者迁灵座于柩前南向乃设遣奠奠毕执事者彻奠

　　器行序【宋　元　明】

　　宋

　　元

　　明

　　宋

　　宋朱子家礼柩行方相等前导如陈器之序明邱浚补仪节云先方相次明器床次铭旌次灵车次大轝夹以功布及翣今世俗送葬有食案从俗用之亦可

　　元

　　元世祖至元二十一年九月行御史台咨据陕西汉东道按察司申所辖城郭内值丧之家往往尽皆使用祗候人等掌打茶褐伞盖仪仗等物送殡权势之家官为差拨士庶之户用钱雇倩详此一端实违国家置备仪从之礼拟合禁断呈奉中书札付送礼部议得若品官遇有婚丧止依品职合得仪从送迎外禁断无官百姓人等不得僭越似为中礼都省准呈施行武宗至大三年禁止用乐出殡

　　明

　　明品官礼灵车动从者如常灵车后方相车次志石车次明器舆次下帐舆次米舆次酒脯舆次食舆次铭旌次纛次铎次挽歌次柩车丧主及诸子俱绖杖衰服徒跣哭从余各依服精麤为序庶人礼柩行明器铭旌等前导丧主以下男女哭步从尊长次之无服之亲又次之宾客又次之

　　挽歌【五代　宋　元　明】

　　五代

　　宋

　　元

　　明

　　五代

　　后唐明宗长兴二年诏五品六品常参官丧轝舁者二十人挽歌八人七品常参官挽歌六人

　　晋高祖天福十二年葬故魏王周太祖广顺元年葬故枢密使杨邠侍卫使史宏肇三司使王章例并用一品礼挽歌三十六人

　　宋

　　宋诏葬礼院例三品以上挽歌六行三十六人四品挽歌四行十六人五品六品挽歌八人七品八品挽歌六人九品挽歌四人白练帻白练褠衣皆执铎綍并鞵袜

　　元

　　元丧事例灵马走唱即挽歌之遗

　　明

　　明品官仪灵车动纛铎之后次以挽诗

　　钦定续通典卷七十八 

●钦定续通典卷七十九　礼三十五

　

　　凶礼六

　　○凶礼六

　　丧制下

　　△丧制下

　　葬仪合葬附

　　虞祭

　　卒哭祭

　　祔祭

　　小祥变

　　大祥变

　　禫变

　　五服成服及变除附宋

　　五服衰裳制度

　　五服制度考【宋】

　　葬仪【合葬附　晋　唐　宋　辽　金　元　明】

　　晋

　　唐

　　宋

　　辽

　　金

　　元

　　明

　　晋

　　晋葬仪据汉魏故事将葬设吉凶卤簿皆有鼓吹新礼以礼无吉驾导从之文臣子不宜释其衰麻以服玄黄除吉驾卤簿又凶事无乐遏密八音除凶服之鼓吹挚虞以为祥车旷左则今之容车也宜定新礼设吉服导从如旧其凶服鼓吹宜除诏从之南渡后淮南小中正王式继母前夫终更适式父式父终丧服讫议还前夫家前夫家亦有继子奉养至终遂合葬于前夫式自云父临终母求去父许诺于是制出母齐衰期卞壸奏曰就如式父临终许诺必也正名依礼为无所据若夫有命须显七出之责当存时弃之无缘以绝义之妻留家制服若式父临困谬乱使去留自由者此必为相要以非礼则存亡无所得从式宜正之以礼式母于夫生事奉终非为既绝之妻夫亡制服不为无义之妇自云守节非为更嫁离绝之断在夫殁之后夫之既殁是其从子之日而式以为出母此母以子出也致使存无所容居没无所托地寄命于他人之门埋尸于无名之家闺门之内犯礼违义开辟未有于父则无追亡之善于母则无孝敬之道存则去留自由亡则命葬路人可谓生事不以礼死葬不以礼者也亏损世教不可以居人伦诠正之任疏奏式遂废弃终身 【案合葬前夫此所仅见使死而有知何以见前夫于地下卞壸之持论正矣杜典载定安公主薨王同皎子繇请其父合葬夏侯铦驳之云生存之时巳与前夫义绝殂谢之日合从后夫礼葬即此义】

　　唐

　　唐中宗时韦庶人请妃公主命妇以上葬给鼓吹诏可左台侍御史唐绍言鼓吹本军容黄帝战涿鹿以为警卫故曲有灵夔吼雕鹗争石坠崖壮士怒之类惟功臣诏葬得兼用之男子有四方功所以加宠虽郊祀天地不参设容得接闺阃哉在令五官婚葬无给鼓吹者惟京官五品则假四品盖班秩在夫若子请置前诏用旧典不省 【以上杜典不载今补纂】

　　宋

