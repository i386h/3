<!-- { "loadSidebar": true } -->
　　唐制东宫官置诸坊局皆因隋制 【详见杜佑通典东宫官总叙】 宋东宫官或以他官兼或置或省其制不常有太子太师太傅太保少师少傅少保太子宾客太子詹事左右庶子左右谕德太子侍读侍讲 【侍读侍讲皆前代所无】 太子中舍人舍人资善堂翊善赞读直讲说书皇太子宫小学教授资善堂小学教授 【翊善赞读直讲皆旧制说书而下南渡后增置】 其左右春坊有主管左右春坊事一人以内臣兼同主管左右春坊事二人以武臣兼承受官一人以内侍充辽北面官皇太子特哩衮司有皇太子特哩衮又有皇太子祗应司南面官东宫官有太子太师太傅太保少师少傅少保太子宾客太子詹事少詹事丞主簿太子司直其左右春坊多因唐宋之制金海陵天德四年置宫师府三师三少詹事院詹事三寺十率府皆隶焉无左右春坊庶子有左右谕德赞善元世祖至元十九年立詹事院备左右辅翼皇太子之任置左右詹事各一人副詹事詹事丞院判各二人吏属六十有二人别置宫臣宾客二人左右谕德赞善各一人校书郎二人中庶子中允各一人三十一年改为徽政院成宗大德九年复为詹事院寻罢十一年更置詹事院以后复废置不一文宗天历元年改为储庆使司二年复为詹事院未几改为储政院院使六人同知二人佥院二人同佥二人院判二人至顺帝至正六年立皇太子宫傅府九年立端本堂为皇太子学宫置谕德一人赞善二人文学二人正字二人司经二人十三年册立皇太子增置宾客二人中庶子中允各一人未几复立詹事院罢宫傅府置詹事三人同知詹事二人副詹事二人丞二人首领官四人中议长史各二人管句照磨掾史之属员数有差明太祖洪武初置大本堂充古今图籍其中召四方名儒训导皇太子亲王诸儒专经面授分番夜直已而太子居文华堂诸儒迭班侍从又选才俊之士入充伴读时时赐宴赋诗商榷今古评论文学是时东宫官属自太子三少宾客外则有左右詹事同知詹事院事副詹事詹事丞左右率府使同知左右率府事左右率府副使谕德赞善大夫皆以勋旧大臣兼领其职又有文学中舍正字侍正洗马庶子及赞读等官十五年更定左右春坊官各置庶子谕德中允赞善司直郎又各设大学士寻定司经局官设洗马校书正字二十二年以官联无统始置詹事院二十五年改院为府凡坊局皆各有印而事总于詹事府二十九年增设左右春坊清纪郎司谏通事舍人惠帝建文中增少卿寺丞各一人宾客二人又置资德院资德一人资善二人其属赞读赞书著作郎各二人掌典籍一人成祖复旧制英宗初命大学士提调讲读官然明时詹事府多由他官兼掌天顺以前或尚书侍郎都御史宪宗成化以后率以礼部尚书侍郎由翰林出身者兼掌之其协理者无常员春坊大学士自景帝景泰闲倪谦刘定之而后仅杨廷和一任之后不复设其司直司读清纪郎亦不常置惟世宗嘉靖十八年以陆深为詹事崔诜为少詹事王教罗洪先华察等为谕德赞善洗马皇甫涍唐顺之等为司直司谏皆天下名儒自明初宋濂诸人后宫僚莫盛于此嗣是出阁讲读每点别员本府坊局仅为翰林官迁转之阶而已其南京詹事府止设主簿一人

　　太子六傅三太　三少

　　太子宾客

　　太子詹事丞　主簿　司直

　　太子庶子中允　司议郎　中舍人　舍人　通事舍人　谕德　赞善　崇文馆学士　洗马　文学　校书　正字　典膳　药藏　内直　典设　宫门等郎

　　太子家令丞　主簿　食官署　典仓署　司藏署

　　太子率更令丞　主簿

　　太子仆丞　主簿　厩牧署

　　左右卫率府副率以下官属

　　左右司御率府

　　左右清道率府

　　左右监门率府

　　左右内率府

　　太子旅贲中郎将

　　太孙官属附

　　△太子六傅【三太　三少】

　　唐制太子太师太傅太保各一人掌辅导太子少师少傅少保各一人掌晓三师德行以谕皇太子奉皇太子以观三师之道德自太师以下唯其人不必备 【泰和初赵宗儒进太子太傅文宗召访政理对曰尧舜之化慈俭而已愿陛下守之帝纳其言又卢钧守太子太师帝元日大飨含元殿钧年八十升降如仪音吐洪畅举朝咨叹】 宋太子太师太傅太保太子少师少傅少保皆不常设仁宗升储置三少各一人参政李昉兼掌宾客及升首相遂进少傅此宰相兼宫僚之始也丁谓兼少师冯拯兼少傅曹利用兼少保 【时丁谓冯拯曹利用皆为太子太傅谓请师傅等十日一赴资善堂宾客以下只日互陪侍讲学士从之】 是时实为东宫官余多以前宰执为致仕官若太子太师太傅太保以待宰相官未至仆射者及枢密使致仕亦随本官高下除授太子少师少傅少保以待前执政唯少师非经顾命不除若因迁转则递进一官至太师即迁司空真宗天禧末皇太子同听政乃以首相兼少师自后神宗钦宗孝宗光宗在东宫皆不置宁宗开禧后建置不常多以时宰兼之辽南面官有太子太师 【太宗大同元年见太子太师李崧】 太子太傅 【世宗天禄五年见太子太傅赵莹】 太子太保 【大同元年见太子太保赵莹】 太子少师 【圣宗太平十一年见太子少师萧从顺】 太子少傅 【兴宗重熙中耶律哈里为太子少傅】 太子少保 【大同元年见太子少保冯玉】 金亦有太子太师太傅太保少师少傅少保掌保护东宫导以德义 【石琚于世宗时拜左丞兼太子少师尝请命太子习知故事或谮之曰琚希恩东宫世宗察其无他以此言告之琚对曰臣本孤生蒙陛下拔擢备位执政兼师保之任臣愚以为太子天下本当使知民事遂言及之耳因请解少师】 元东宫三师三少不恒有明太子太师太传太保掌以道德辅导太子而谨护翼之太子少师少傅少保掌奉太子以观三公之道德而教谕焉无定员无专授洪武元年太祖有事亲征虑太子监国别设宫僚或生嫌隙乃以朝臣兼宫职李善长兼太子太师徐达兼太子少傅常遇春兼太子少保三年礼部尚书陶凯请选人专任东宫官罢兼领庶于辅导有所责成帝谕以江充之事可为明鉴立法兼领非无谓也由是东宫师傅止为兼官加官及赠官惟永乐闲成祖幸北京以姚广孝专为太子少师留辅太子自是以后终明世皆为虚衔于太子辅导之职无与也

　　△太子宾客

　　唐制太子宾客四人掌待从规谏赞相礼仪宋仁宗至道元年建储初置宾客二人以他官兼真宗天禧四年参政任中正枢副钱惟演参政王曾并兼太子宾客执政兼东宫官始此南渡后不置宁宗开禧三年景宪太子立始以执政兼宾客后复省理宗景定元年度宗升储以朱熠皮龙荣沈炎并兼宾客辽南面官太子宾客院有太子宾客金无此官元武宗至大元年仁宗在藩邸开宫师府姚燧年已七十遣正字吕诚如汉四晧故事起燧为太子宾客明太子宾客与三师三少俱为东宫大臣无定员无专授洪武元年太祖有事亲征太子监国以治书侍御史文原吉范显祖兼太子宾客十三年九月置四辅官以王本杜佑龚斆为春官杜斆赵民望吴源为夏官皆兼太子宾客

　　△太子詹事【丞　主簿　司直】

　　唐制詹事府詹事一人少詹事一人掌统三寺十率府之政少詹事为之贰宋自仁宗升储置詹事二人神宗钦宗升储并置二人皆以他官兼登位后省孝宗干道元年庄文太子立置詹事二人踰月诏太子詹事遇东宫讲读日并往陪侍七年光宗正储位以敷文阁直学士王十朋敷文阁待制陈良翰为太子詹事不兼他官非常制也理宗景定元年度宗升储以杨栋兼詹事辽南面官太子詹事院有太子詹事少詹事金詹事院有太子詹事少詹事掌总统东宫内外庶务 【世宗大定初显宗为皇太子选东宫官属张浩荐杨伯雄遂起为少詹事后进左谏议大夫翰林直学士会太子詹事阙宰相复举伯雄上曰伯雄不可一日去朕左右而东宫亦须辅导遂以太子詹事兼谏议伯雄知无不言匡故甚多后宫僚有诡随者人必称杨詹事以愧之】 元世祖至元时立詹事院置左右詹事各一人副詹事各二人 【时完颜泽以大臣子选为裕宗王府僚属及裕宗为皇太子署詹事长入参谋议出掌环卫小心慎密太子甚重之又王约为太子副詹事仁宗以詹事院诸事循轨大喜尝字而不名谕群臣曰事未经王彦博议者勿启又谓中丞托迪曰在詹事而不求赐予者惟彦博与汝二人耳】 以后废置不常至文宗天历中改为储政院置院使六人同知二人佥院二人同佥二人院判二人顺帝至正中复立詹事院增置同知詹事二人掌辅翼皇太子之任明詹事府詹事一人少詹事二人詹事掌统府坊局之政事以辅导太子少詹事佐之凡入侍太子与坊局翰林官番直进讲尚书春秋资治通鉴大学衍义贞观政要诸书前期纂辑成章进御然后赴文华殿讲读讲读毕率其僚属以朝廷所处分军国重事及抚谕诸番恩义陈说于太子凡朝贺必先奏朝廷乃具启本以进其所属府僚暨坊局官与翰林职互相兼试士修书皆与焉 【孝宗时张元祯以太常卿兼翰林学士仍侍经筵日讲掌詹事府事上疏劝经筵宜讲太极图西铭东宫兼讲孝经小学孝宗欣然嘉纳亟索太极图以观曰天生斯人以开朕也又吴宽为詹事府詹事孝宗在东宫学少闲宽率僚属上疏曰窃惟东宫讲学自寒暑风雨朔望令节外一岁之中不过数月一日之内不过数刻况其闲又多闲歇人生八岁出就外傅居宿于外诚欲离近习亲正人也庶民且然况有天下者乎即曰习读于内终不若出就外傅亲近儒臣讲明正道所得为多也】

　　丞唐置二人掌判府事知文武官簿假使凡敕令尚书省二坊符牒下东宫诸司者皆发焉宋无辽南面官太子詹事院有詹事丞金亦无之元至元时詹事院有詹事丞二人明詹事府亦有府丞二人

　　主簿唐置一人宋无辽南面官太子詹事院有詹事主簿金亦无之元储政院有照磨二人管句二人明詹事府主簿厅主簿一人南京詹事府主簿一人

　　司直唐置二人掌纠劾宫僚及率府之兵皇太子朝则分知东西班监国则詹事庶子为三司使司直一人与司议郎舍人分日受理启状太子出则分察卤簿之内宋无辽南面官太子司直司有太子司直金元皆无明春坊有左司直郎二人左清纪郎一人右春坊亦如之俱不常设掌弹劾宫僚纠举职事文华殿讲读毕诸臣班退有独留奏事及私谒者则共纠之

　　△太子庶子【中允　司议郎　中舍人　舍人　通事舍人　谕德　赞善　崇文馆学士　洗马　文学　校书　正字　典膳　药藏　内直　典设　宫门等郎】

