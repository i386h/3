<!-- { "loadSidebar": true } -->
　　太和五年 【玉海作三年】 权停至是吏部以请诏曰两道选补停罢多时极为利便来年举奏挠动远情议者以人远地便不足为虑不知一方之政得其人则一境之人受其福茍非其人则假摄之官皆授里人至有胥贾用贿求假本州岛令录裒剥恣私宜更停

　　五年七月诏诸道并不得奏人唯河北诸道河东泽潞山剑三川京北京西管内官员稍多假摄之中悉有劳效每年许奏两三人 【仍须元额阙不得替见任人时岭南节度使卢钧奏海峤择吏与江淮不同若非谙熟土风即难搜求人瘼且岭中往弊南选今弊北资臣当管二十二州惟韶广官僚每年吏部选授道路遐远瘴疠交侵更以俸入单微号为比远非下司贫弱即远处无能之流比及到官皆有积债鲜识廉耻臣任四年备知情状其潮州官吏伏望特循往例不令吏部注拟且委本道求才若摄官廉慎有闻依前许观察使奏正敕旨依之】

　　至武宗时以州县摄官常怀苟且委本州岛刺史于当州诸县分配公事句当如官员数少力实不逮即于前资官选择差摄不得取散试官充又令进士至合选年许诸道依资奏授试官充职如奏授州县官即不在兼职之限又县令阙人许观察使于前资摄官内荐论

　　宣宗大中六年令县令司录录事参军今任四上考减两选余官得四上考县令司录参军得三上考并减一选懿宗咸通十二年依中书门下奏河东潞府邠宁泾原灵武盐夏振武天德鄜坊沧德易定三川等道观察防御等使及岭南五管每道每年除令录外许量奏簿尉及中下州判司县丞共三人 【偏州不在奏州县官限】 诸道节度及都团练防御使下将校奏转试官及宪御等令诸节度使每年量许五人都团练防御量许三人其御史中丞己下须有战伐功劳任具事绩申奏简勘处分以外不得更有奏请

　　僖宗广明元年敕选人粟错长名驳放者除身名踰滥及欠选欠考外以比远残阙收注 【文宗开成二年帝以粟错长名驳放选人经冬穷悴哀诉可矜敕吏部简勘如非大段瑕病即与重收注拟不得用平留阙如员阙不相当一唱不伏官者便任冬集其未经中书门下陈状者敕下后不得续收今年以后亦不为例】

　　哀帝天佑二年诏曰吏曹注拟申到中书过验酌量三铨旷务今后州府令录委吏部注拟中书门下不除授时选人多有重迭磨勘之际各有争论铨司言具状须与注拟到任替阙参差请淮旧条殿选如是格式申送员阙不得更妄指射旋以梁王朱全忠请令三铨处分常调选人并淮旧例其四镇管内官员后本道申阙到省方与注拟

　　△五代

　　五代当干戈抢攘之岁贡举未尝废也惟土宇分割人士流离故每年所取进士其多者仅及唐盛时之半但三礼三传学究明经诸科唐时所取甚少而晋汉后明经诸科中者动以百人计盖帖书墨义承平之时士鄙其学国家亦贱其科而不取丧乱以来文字坠废为士者往往从事帖诵之末国家亦姑以为士子进取之途故其所取反数倍于唐盛时也

　　梁太祖开平元年凡诸道贡举人秋荐时藩方不加亲试号为拔解者并令止绝又敕礼部贡院每年所放明经及第不得过二十人先后诏求卓荦不羁沉潜用晦究古今刑政之源达礼乐质文之奥者奏试所长待以不次然有其制而无其实也礼部所放进士薛钧以父延珪为左司侍郎敕令落下其后兵部尚书知贡举 【唐开元时以礼部侍郎专知贡举其后或以他官领多用中书舍人及诸司四品清资官惟会昌中命太常卿王起知贡举时亦检校仆射至五代时或以兵部尚书或以户部刑部侍郎为之不复专主礼部盖自干化元年以尚书左仆射杨涉知贡举始也】 姚洎言曩时进士不下千人近岁观光之士人数不多加以在位臣僚罕有子弟就其寡少复避嫌疑实恐因循渐为废坠请令在朝公卿亲属将相子孙有文行可取者许所在州府荐送以广毓才之义从之翰林学士郑珏连知贡举邺人赵都赂之人报翌日登第都乡人聂屿闻不捷诟来人以吓之珏惧亦与屿第时吏部拟官中书除授多行请托但假货财虽严敕有司官长仍徇私情而靡才实焉

　　后唐庄宗同光二年中书门下请权停贡选一年不允三年以新进士符蒙正等不塞舆望敕翰林院覆试 【宣徽使李绍弘之毁也升王彻为第一桑维翰第二符蒙正第三成僚第四】 并敕今后礼部所试委中书门下子细详覆奏闻又童子科委本州岛府依诸色举人例考试结解送省任称乡贡童子长吏不得表荐若无本处解送本司不在考试之限 【长兴元年敕每年所放童子不得过十人】 四年正月五科举人许维岳等一百人进状言伏见新定格文三礼三传每科祗放两人方今三传一科五十余人三礼三十余人三史学究一十人若每年祗放两人及一人逐年又添初举纵谋修进皆恐滞留伏见长庆咸通年放举人元无定式又同光元年春榜亦一十三人请依此例以劝进修奉敕依为永例明宗天成三年赵凤知贡举备陈场中利病七月敕今后应三礼三传三史开元礼学究等考试本业毕后引试对策时宜令主司于时务中取要当策题精详考校但能周通典切即放及第不及此格者本业虽精亦须黜落应九经五经明经帖书及格后引试对义主司于大经泛出问义五通于帘下书于试纸令隔帘逐段解说但不失疏注义理通二通三始得入策策并于时务中采取对策许直言其事初进士帖经通三者准放五年礼部贡院奉敕进士帖经本朝旧制近来此道稍坠负艺者虽多能帖经者甚少恐此一节或滞群材今年应进士举所试文策及格帖经或不及通三与放及第来年秋词赋人所习一大经许令对义今逐处解到进士当司引试杂文帖经后令别于所习一大经内对义目五道考试通二通三准帖经例予其入格长兴元年二月敕此后贡院应试三传三礼宜令准进士九经五经明经例逐场去留不得候终场方定仍具所通否粗一一于牓内告示其学究不在念书可特示墨义三十道亦准上指挥 【五科中惟学究文书最少乃令念其经而通其义故曰学究今祗许墨义即学者皆专于此科时论非之】 五月停弘词拔萃明算道举百篇等科复明法科时及第新进士李飞赋内犯韵李榖犯韵一处又诗内错写一字中书门下奏恕其误其余多放再解就试师门门生诸称及落第举人无故改名者悉予禁止四年礼部贡院奏贡人至元日列在方物之前以备充庭之礼 【始于唐长寿三年从左拾遗刘承庆之请】 近来直至临锁院前赴天应门外朝见今后请令举人复赴正仗如旧法并从之 【或以人数不少祗取诸科解头一人就列其余续至者俟齐日别令朝见】 旧例举人就试日皇城司差人于院门前听察举人挟带文书发榜日设棘于门又闭院门以防下第不逞者贡举考试官侵星便出及第人赴五凤楼前谢恩赴国学谢先师和凝知贡举彻棘启门至晚始出请令举子于朝堂谢恩讫即赴国学永为定制自唐末丧乱缙绅之家或以告敕鬻于族姻至有舅叔拜甥侄者选人伪滥郭崇韬奏革其弊令未合格人及无名驳放者将伪滥人陈论其见任官及诸道选人身死并须申报本州岛令录于告身书身死月日选人亦不得周岁逗留致作京债有惧罪逃移者所司申奏勿齿时澄汰甚严放弃田闾涂毁告身者十七人 【左拾遗李慎仪吏部员外王松上言崇韬行矫枉过直之道成欲益反损之文选人一事阙违并涉踰滥文书一纸有误数任皆不勘详自天下乱离将五十载无人不遇兵革无处不遭焚烧文书保全固应极少至二年以来选人不敢赴集诸道皆是摄官恩泽不行禄秩皆废且摄官祗自州府多因贿赂朝廷不知姓名所司不考课绩皆无拘束得恣贪残若不别为条例不惟时病难息益乱国章请委铨曹仔细简量但可去其踰滥不失本规酌中以为定制从之惟诸道犹奏请州县乃令节度使管三州己上者每年许奏管内官三人三州己下者许奏二人防御使每年许奏一人天成二年许各多奏一人其刺史无荐奏之例不得指请】 天成二年令选人过格十年外不在赴集之限有隐忧者殿五选 【制曰人伦之责孝道为先既有负于尊亲定不公于州县】 初冯道等议常调选人限于格例铨注以至留滞而州县吏员多以颜情兼摄乃议减选补吏以杜幸门然是时九州岛既未混同十道半违声教吏员多益州县无添至长兴四年行减选之敕 【一选者无可减两选三选者减一选四选五选者减两选六选七选者减三选八选九选者减四选十选十一选者减五选十二选者减六选】 诸色劝进人及山陵行事官兼每年黄衣选人数千皆援减选并合除官宰相将至内门则数百为群喧诉诘难驺吏不能止后追罢此敕废帝清泰二年三铨注拟选人有自超一资至五资亦有三两人超六资七资八资者门下省言天成三年己前许起折一资者不过三两人天成三年后格不许超折而中书以重议改移便成淹滞今年请据所注押定从之三年诏以内外臣僚迭均劳逸其两使判官畿赤县长取郎中员外补阙拾遗三丞五博少列官僚选擢

　　晋高祖天福三年翰林学士承旨兵部侍郎权知贡举崔税奏今年就举比常岁倍多科目之中凶豪甚众每驳榜出时有喧张互相朋扇请令举人落第后或不甘心令自投状披陈却请所试与疏义对证兼令其日一甲共较傥实负抑屈所司难逭宪章如妄有陈论痛加惩断其明年停举又明年罢明经童子弘词拔萃明算道举百篇等科 【先是废及第人与主司选胜宴集中书舍人靸鞋接见举人兵部礼部引人过堂日幕次酒食会客悉皆罢之】 惟明法一科敕令五选集合格注官优与处分出帝开运元年复明经童子二科其考试进士仍以三条烛为限有怀藏书册者不令就试 【长兴二年改昼试时又有容纵怀藏者乃从知贡举窦贞固所请】 高祖初行军副使等例从替罢者许就家居一年赴阙后即据资比拟以免候阙委困又令正官满日长吏预前奏闻不得朝摄暮替又令参选考验时所司简点文书如有粟错许酌事理非藏奸隐幸者免其驳放然是时选格甚繁每月送阙不过五员七员开运中吏部侍郎王易简请南曹详定解样兼备录长定格取解条例各下诸州如礼部贡院版样立州县门每选人取解时各准条件遵给行从之

　　汉隐帝时刑部侍郎边归傥言每年贡举人动应五举六举多至二千三千事业不精人文何取请敕三京邺都就道州府长官合发诸色贡举人文解者精加考校不得滥有举送其选法多依后唐及晋事例令州县官幕府官曾受令契丹者追文书毁废者取唐晋出身文书本选外仍殿两选降三资注拟凡唐晋诸科及第人于契丹年号内出给冬集者许追毁换给仍据新给年月日理选又从右拾遗高守琼言敕年未三十者不得任县令七十者并宜注优散官

