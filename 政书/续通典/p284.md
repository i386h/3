<!-- { "loadSidebar": true } -->

　　众寡势百相悬励士攻其师

　　乘卒初锐用之

　　激怒其众

　　○按地形知胜负

　　五代

　　宋

　　元

　　明

　　△五代

　　五代梁王景仁将兵击赵至柏乡晋王李存朂救之欲速战周德威曰镇定之兵长于守城短于野战且吾所恃者骑兵利于平原广野可以驰突今压垒门骑无所展其足又谓张承业曰今去贼咫尺所限者一水耳彼若造桥以薄我我众立尽矣请退军鄗邑以计困之后得梁降人诘之曰方多造浮桥存朂乃从德威策退军卒败梁兵

　　△宋

　　宋曹玮知镇戎军玮以镇戎据平地便于骑战非中国之利请自陇山以东循古长城堑以为限又曹玮尝上泾原环庆两道图尽攻守出入之要帝以示左右曰山川城郭险固举在是矣因别绘图赐诸将令按图计事由是师出有功又岳飞趋襄阳李成盛兵迎战左临襄江飞笑曰步兵利险阻骑兵利平旷成左列骑江岸右列步平地虽众十万何能为举鞭指王贵曰尔以长鎗步卒击其骑兵指牛皋曰尔以骑兵击其步卒合战马应鎗而毙后骑皆拥入江步卒死者无数成夜遁遂复襄阳又余玠在四川招纳豪杰辟冉琎冉璞营宾馆以处之且使人密窥其所为兄弟终日对踞以垩画地为山川城池之形起则漫去既而见玠屏人曰计安西蜀惟徙合州城为上策耳玠问其地曰蜀口形势之地莫若钓鱼山倘徙诸此积粟以守之贤于十万师远矣玠以闻诸朝授其兄弟官委以筑城之事钓鱼城成蜀始可守子孟珙在江陵府属兵八千珙曰金人若向吕堰则八千不为少然须本查腾云吕堰等砦受节制乃可济已而刘全雷去危与金人战于夏家桥小捷有顷金人犯吕堰珙喜曰吾计得矣亟命诸军追击吕堰进逼大河退逼山险砦军四合金人弃辎重走

　　△元

　　元石天应从穆呼哩征陕右假道西夏自东胜济河南攻葭州拔之因说穆呼哩曰西戎虽降实未可信此州当金夏之冲居人勇健仓库丰实加以长河为限脱为敌军所梗缓急非便宜命将守之多造舟楫以备不虞穆呼哩然之又石天应谒穆呼哩于汾水谕以进取之策天应还镇召谓诸将曰吾累卿等留屯于此今闻河东西皆平川广野可以驻军规取关陕诸君以为何如或谏曰河中虽用武之地南有潼关西有京兆皆金军所屯且新附其心未一守之恐贻噬脐之悔天应曰葭州正通鄜延今鄜已平延不孤立若发国书令夏人取之犹掌中物耳且国家之急本在河南此州路险地僻转饷甚艰河中虽迫于二镇实用武立功之地北接汾晋西连华同地五千余里户数十万若起漕运以通馈饷则关内可克期而定关内既定长河以南在吾目中矣遂移军河中既而金人果潜入中条袭河中天应知之遣骁将吴泽伏兵要路以待又安扎尔言于宗王曰陇州县方平人心犹贰西汉阳当陇蜀之冲吐蕃利于入寇宜得良将以镇之宗王曰安反侧制寇贼此上策也遂分蒙古千户五人隶麾下以往又巴延侵宋已破阳罗堡诸将多请先向蕲黄阿珠曰若赴下流退无所据先取鄂汉虽迟旬日万全计也又元师破樊城外郛其将复闭内城守阿尔哈雅以为襄阳之有樊城犹齿之有唇也宜先攻樊城樊城下则襄阳可不攻而得

　　△明

　　明常遇春攻张士诚于苏州久不下遇春架飞楼以觇城中动静士诚以物尽覆街市了无所睹有善地形者曰此城龟形盘门是首阊门是尾击其尾首必出矣乃如其言攻之盘门果先开又傅友德讨云南太祖饯之龙江曰朕览舆图询彼地豪杰而得其扼塞取之计当自永宁先遣骁将将兵向乌撒大军继自辰沅入普定分据要害乃进兵曲靖彼所必守地也曲靖下以一军向乌撒应永宁之师大军直捣云南彼此牵制破之必矣下云南必次下大理余郡邑部落可抚而有也

　　○自战其地则败

　　金

　　元

　　△金

　　金完颜璋攻宋将吴璘于东山堡璘以军三万据险作三阵金诸将皆曰吴璘恃险不善野战我退军平凉彼必弃险就平地然后可图也璋曰不然彼恃其众非特恃险也昔人有言宁弃千军不弃寸地故退兵不如济师我退军平凉彼军深入吾地固垒以拒我我则如之何于是亲率四万人急击之璘军败走

　　△元

　　元刘斌攻睢阳军杏堆距陈州七十里闻陈军阵于近郊斌帅众夜击之陈军无斗志遂大败

　　○据险隘

　　唐

　　五代

　　宋

　　金

　　元

　　△唐

　　唐哥舒翰御安禄山引兵出潼关遇贼将崔干佑于灵宝西原干佑先据险南薄山北阻河狭道七十里翰使王思礼等将精兵十五万分前后冲之贼佯欲遁官军不备为所击败道隘士卒如束枪槊不得用翰退入关又范希朝为振武节度使有党项室韦交居川阜凌犯为盗曰入慝作谓之刮城门居人惧骇鲜有宁日希朝于要害处置堡栅斥堠严密人遂获安

　　△五代

　　五代唐庄宗与梁军战于汴州胡柳坡梁将王彦章等走濮阳余兵登陂中土山庄宗率骑追至山下梁军戒严不动庄宗谓诸将曰今日之战得山者胜贼已据山乘高四望众人皆有惧心乃率骑先登银枪步卒继进敌纷纷而下在土山西结阵数里时已日暮诸军未齐或请诘朝合战阎宝曰贼帅奔亡众心方恐据山而犹委弃结阵更复何为今登高击下势如破竹耳遂与王建及急击大破其军

　　晋杜重威李守贞攻瀛州不克退及武强闻契丹来侵惶惑不知所之张彦泽适至言敌可破之状乃与重威等西趋镇州彦泽为前锋至中渡桥已为敌所据彦泽力战争桥烧其半敌少却遂夹河而寨

　　△宋

　　宋狄青战于归仁张玉先锋贾逵将左孙节将右既阵青誓曰不待令而举者斩及节搏贼死山下逵私念兵法先据高者胜乃引军疾趋山甫登贼至陆拥众而下挥剑大呼断贼阵为二玉以先锋突出阵前而青麾番落骑兵出贼后贼遂大溃逵乃诣青帐前请罪青抚逵背曰违令而胜权也何罪之有又刘光世镇京口金兵复南光世将退保丹阳王德请以死捍江诸将恃以自强分军扼险渡江袭金人收真扬数郡又金人向合肥人游骑及江张俊议分守南岸王德曰淮者江之蔽弃淮不守唇亡齿寒敌数千里远来饷道决不能继及其未济急击之可以夺气若迟之稍安则淮非吾有矣又魏胜守海州金兵已逼关胜登关门张乐饮酒犒士卒令固守勿出战金兵攻之踰时乃少遣士出凭险隘击之金人知不可攻径趋城东欲过砂堰圜城为营胜先已据堰备之金兵不得过拒战竟曰终不能近又魏胜以海州城西南枕孤山敌至登山瞰城虚实立见故西南受敌最剧遂筑重城围山在内敌至则先据之不能害又张浚破李成贼党乘胜剿除追至楼子庄贼党商元据草山挟险设伏浚遣步兵从闲道直趋椒山杀伏夺险乘胜追至江州成绝江而遁浚引兵渡江至黄梅与成战成惩奉新失险之败据石幢坡凭山以木石投人浚先遣游卒进退若争险状以诳贼而亲冒矢石率众攻险贼众惧溃又曹友闻因北兵破沔州乃分遣诸将趋鸡冠隘据阳平关复亲登岭指麾诸军敌兵突至诸将进战敌退友闻谓总管陈庚及当可曰敌必旋兵攻鸡冠隘急援之既而敌步骑果至庚与当可力战蹀血十余里兵乃解去又曹友闻招集忠义得健士五千人制置使李埴命领所部守仙人关且行且战至峡口据险会金人来侵友闻令诸军乘高据险乃身冒矢石为士卒先敌不能进

　　△金

　　金李英上右副元帅珠赫哷果勒齐书曰中都之有居庸犹秦之崤函蜀之剑门也迩者撤居庸兵我势遂去今土豪守之朝廷当遣官节制失此不图忠义之士将转为他用矣又曰可镇抚宣德德兴余民使之从戎所在自有宿藏足以取给是国家不费斗粮尺帛坐收所失之关隘也居庸咫尺都之北门而不能卫护英实耻之果勒齐奏其书即除尚书工部员外郎充宣差都提控居庸等关隘悉隶焉

　　△元

　　元察罕特穆尔分兵屯泽州塞碗子城屯上党塞吾儿谷屯并州塞井陉口以杜太行诸道贼屡至俱击却之又刘元礼为潼川汉军都元帅奏嘉定去都三百六十里其闲旧有眉州城请修复以扼嘉定往来之路世祖从之又张宏范围襄阳以其境南接江陵归峡商贩行旅士卒络绎不绝遂城万山以断其西栅灌子滩以绝其东又筑一字城通襄阳破樊城外郭截江道断其援兵遂拔之

　　○塞险则胜否则败

　　唐

　　宋

　　明

　　△唐

　　唐高宗永淳中突厥围丰州朝廷议弃丰州保灵夏唐休璟疏以为不可会吐蕃破焉耆授休璟灵州都督因请复四镇自后王孝杰拔龟兹诸国城皆由休璟刱始之功也又郭元振为凉州都督州境狭纔四百里边兵竟至城下元振始于南狭口置和戎城北碛置白亭军制束要路遂拓地千五百里自是州无边患又郭子仪以吐蕃方强上书欲于诸道料精卒五万列屯北边则制胜可必如河南北江淮大镇数万小者数千简择趋赴关中勒步队示金鼓则攻必破守必坚长久之策也

　　△宋

　　宋曹玮知渭州筑堡塞外为笼竿城募士兵守之曰异时秦渭有警此必争之地也又王全斌伐蜀趣剑门谓诸将曰古称剑门天险愿闻取之之策有降卒言益光江东越大山数重有狭径名来苏蜀人于江右置砦对岸有渡自此出剑关二十里倘此处进兵剑门不足恃也斌即遣裨将史延德趣来苏夹攻之自将大军攻剑门王昭远赵崇韬遁走获之遂克剑州又吴玠以和尚原地去蜀远乃于仙人关右杀金坪刱筑一垒移原兵守之遂为抗蜀形胜故金人至辄不得入又刘子羽因张浚富平败后官属有请徙治夔州者子羽曰四川全盛敌欲入寇久矣直以川口有铁山栈道之险未敢遽窥耳今弃之而处夔峡则与关中声援不相闻进退失计悔将何及今幸敌方四掠宣司当留兴州以安蜀人心急遣人呼诸亡将坚壁固垒观衅而动庶可转败为功已而招诸亡将果集分兵悉守关隘金人以有备引去又杨存中以朝议弃和尚原力争此系陇右之要害敌得之可以睥睨汉川我得之可以下兵秦雍愿毋弃又吴璘帅秦凤时金方归陕西地议欲尽移川口军于陕西璘曰金人反复难信今我移军陕西蜀口空虚敌若自南山要我陕右军直捣蜀口我不战自屈矣当且依山为屯控其要害俟其情见力疲渐图进取之孟宗攻为荆鄂都统制以金人逼壕而阵易于驰骋乃于西北壕外潴水为泞由是金骑不得冲突又曹友闻扼仙人关谍闻北兵合契丹西夏回回吐蕃渤海军五十余万大至乃语弟曹万曰众寡不敌岂容浪战惟当乘高据险出奇匿伏以待之北兵既入兴元欲冲大安赵克吶檄友闻控制大安以保蜀口友闻驰声报曰沔阳蜀之险要吾重兵在此敌有后顾之忧必不能越此而入蜀又有曹万王宣首尾应援可保必捷大安地势平旷无险可守敌骑所长步兵所短众寡不敌岂可于平地控御不德趣友闻进兵乃选精骑夜渡遇雨卒大败又孟珙攻金蔡州命诸将夺柴潭楼金人争楼诸军鱼贯而上金人又饰美妇人以相蛊麾下张禧等杀之遂拔柴潭楼蔡人恃潭为固外即汝河潭高于河五六丈城上金字号楼伏巨弩相传下有龙人不敢近将士疑畏珙召麾下饮再行曰迤潭非天造地设楼上伏弩能及远而不可射近彼所恃此水耳决而注之涸可立待皆曰堤坚未易凿珙曰所谓坚者止筑两堤首耳凿其两翼可也潭果决实以薪苇遂济师攻城擒其将斩之

　　△明

