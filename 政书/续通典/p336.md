<!-- { "loadSidebar": true } -->
　　宪宗元和十一年柳公绰拜京兆尹方赴府有神策校乘马不避者实时榜死帝怒其专杀公绰曰此非独试臣乃轻陛下法帝曰既死不以闻可乎公绰曰臣不当奏在市死职金吾在坊死职左右巡仗帝乃解 【恭绎　　御批通鉴辑宽曰跃马衔导罪之细者京兆虽以肃清辇为任岂可因冲己导而遽毙军将公绰此举非惟草菅人命亦且弁髦王章或犹以为风厉真不知政衡者　　圣论诛其专擅之罪至为允当其心并非峻酷所能赅而其事则残忍故附辑于此】

　　△五代

　　汉高祖时四方盗贼多朝廷患之特重其法分遣使者捕逐中书侍郎苏逢吉草诏凡盗所居本家及邻保皆族诛或谓逢吉曰为盗族诛已非王法况邻保乎逢吉恡以为是不得已但省去族诛字于是郓州捕贼使者张令柔尽杀平阴县十七村民卫州剌史叶仁鲁闻部有盗自率兵捕之时村民十数共逐盗入于山中盗皆散走仁鲁后至见民捕盗者以为贼悉擒之断其脚筋暴之山麓宛转呼号累日而死闻者不胜其冤而逢吉以仁鲁为能由是天下因盗杀人滋滥逢吉为人贪诈无行喜为杀戮高祖初镇河东尝以生日遣逢吉疏理狱囚以祈福谓之挣狱逢吉入狱囚无轻重曲直尽杀以报曰狱静矣有庶兄自外来未白逢吉而见其诸子逢吉怒托以他事告于高祖杖杀之其惨忍如此时侍卫都指挥使史宏肇生尤残刻河中凤翔永兴三镇连叛人情汹惧流言以相惊恐宏肇出兵警察务行杀戮罪无大小皆死时太白昼见民仰观者辄腰斩于市市有醉者忤一军卒军卒诬其讹言遂弃市凡民扺罪吏以白宏肇但伸三指示之即腰斩又为断舌决口斮筋折足之刑备极惨毒

　　周世宗用法过严往往伤于惨刻翰林医官马道元进状诉寿州界被贼杀其子获正贼见在宿州本州岛不为勘断帝大怒遣窦仪乘驿往按狱成坐族死者二十四家宋州巡检供奉官竹奉璘捕盗不获左羽林大将军孟汉卿监纳取耗刑部员外郎陈渥检田失实济州马军都指挥使康俨治桥道不谨内供奉官孙延希督修永福殿而役夫有就瓦中噉饭者密州防御副使侯希进不奉使者命检视夏曲左藏库使符令光造军士复襦不办楚州防御使张顺隐落税钱皆扺极刑时论冤之

　　南汉刘龚性苛酷为刀锯支解刳剔之刑每视杀人则不胜其喜不觉朵颐垂涎呀呷人以为真蛟蜃也

　　△宋

　　宋太宗时开封民王元吉为后母所诬系左军巡狱狱卒絷缚搒治极其惨毒谓之鼠弹筝及事白帝命即以其罪罪之

　　真宗朝京东两浙转运使孙何性卞急颇事苛察日有捶楚官属罹谴罚者甚众从者依凭其威妄为寒暑所至骚然州县吏患之乃求古碑字磨灭纸本揭之馆中何至则细读辨识文字以爪搔发垢而嗅之遂往往至日暮不复省录文案而去韩镇知奏州指使傅勍夜被酒悞随入州宅缜令军校以铁里杖捶死勍妻持血衣挝登闻院鼓以诉落职分司南京秦人语曰宁逢乳虎莫逢玉汝玉汝缜字也

　　蔡确于元丰闲为御史中丞太学虞蕃讼学官确深探其狱连引朝士自翰林学士许耐巳下皆逮捕寸系令狱卒与同寝处饮食旋溷其为一室设大盆于前凡羹饭饼胾举投其中以杓混扰分饲若犬豕久系不问及问则无事不承矣确遂劾参知政事元绛有所属请神宗出绛知亳州而以确代其位

　　哲宗绍圣中董必提举湖南常平时相章惇方置众君子于罪孔平仲在衡州以仓粟腐恶乘饥岁稍损价发之必即劾其戾常平法置鞫长沙以承惇意无辜系讯多死者平仲坐徒韶州惇与蔡卡将大诛流人遣必往广西察诈帝既止不治必所至犹以惨刻按胁立威为五书归奏宁宗时有吴渊者历官江浙闲政尚严酷好兴罗织之狱所至籍入豪横世有蜈蚣之谣理宗用刑宽恤而法吏舞奸不胜其弊每岁冬夏诏提刑行郡决囚提刑惮行悉委倅贰倅贰复委幕属所委之人类皆肆行威福以要馈遣监司郡守下及州县莫不恣行横暴意所欲杀辄杀之呼喝吏卒严限日期监勒招承催促结款而又擅置狱具非法残民或断薪为杖掊击手足名曰掉柴或木索并施夹两脰名曰夹帮或缠绳于首加以木楔名曰脑篐或反缚跪地短竖坚木交辫两股令狱卒跳跃于上谓之超棍法无拘锁之条时州县一时弹压盗贼奸暴罪不至配者故拘锁之或一月两月或一季半年俾之省愆竟无限放亦不支口食淹滞囚系死而后已又以已私摧折手足拘锁尉砦亦有豪强赂吏罗织平民而囚杀之甚至户婚词讼亦皆收禁有饮食不充饥饿而死者有无力请求吏卒凌虐而死者有为两词赂遗苦楚而死者惧其发觉先以病申名曰监医实则已死至度宗时虽累诏切责禁止终莫能胜焉

　　△辽

　　辽穆宗嗜酒及猎不恤政事五坊掌兽近侍奉膳掌酒人等以瘴鹿野豕鹘雉之属亡失伤毙及私归逃亡在告踰期召不时至或以奏对小不如意或以饮食细故或因犯者迁怒无辜辄力炮烙铁梳之刑时或手刃刺人断手足烂肩股折腰胫划口碎齿锯灼枭磔弃尸于野往往筑封以为京观应历十年以后时为长夜弥月之饮醉中诛戮愈横监雉详衮寿格宁古等毙雉而亡获之将诛殿前都检点耶律伊勒哈谏曰法不当死不听杀而支解之以尸付伊勒哈曰收汝故人命有司取鹿人之在系者六十五人斩所犯重者四十四人余悉痛杖之道宗太康中耶律伊逊穷治萧苏色等狱恐上疑自变量人庭诘各令荷重校以绳系其颈皆昏愦不能出气惟求速死伊逊反奏曰别无异辞遂戮耶律萨喇等三十五人又杀苏色等诸子其幼稚及妇女奴婢资产悉簎没以分赐旧臣时方暑尸不得瘗以至腐臭干统以来赏罚无章叛亡相继天祚犬恐益务绳以严酷初太祖因治诸弟逆党权宜立法设为投崖炮掷钉割脔解之刑至是复兴焉

　　△金

　　金初法制简易天会己来渐用吏议以杖折徒累及二百州县立威甚者置刃于杖虐于肉刑熙宗皇统已后酗酒妄杀后妃宗室大臣率无故被戮九年五月以天变肆赦翰林学士张钧草诏参知政事萧肄摘其语以为诽谤帝大怒命卫士拽钧下殿搒之数百不死手剑■〈〈牙攵〉上历下〉其口而醢之时有郑建充者为平凉尹性刚暴常畜猘犬十数奴婢有罪既笞己复嗾犬啮之骨肉都尽海陵猜忌残忍以篡弒得国即位之初杀太傅领三省事宗本等百二十余人又以诈书杀行台左丞相萨里罕等皆夷其族以魏王威泰之孙呼尔察好修饰放之自是己后翦灭宗室钩棘傅会无岁不有诛戮宣宗喜刑罚大臣己下往往被笞楚至用刀杖决杀言者及果勒齐用事威刑自恣定制有司犯奸赃的决微过亦然风纪臣失纠亦决考满校其受决多寡以为殿最南迁之后习以成风虽士大夫亦为所移如右丞图克坦思忠好用麻椎击人号麻推柑公运使李特立号半截剑言其短小锋利也刑部郎中冯璧号冯刽雷渊为御史至蔡州得奸豪杖杀五百人号曰雷半千又有完颜玛克沁楚皆以酷闻

　　△元

　　元初未有法守百司断狱袭用金律颇伤严刻世祖刊定至元新格颁行英宗又损益之为大元通制渐近乎恕初宪宗时断事官伊啰斡齐与布扎尔总天下财赋于燕视事一日杀二十八人其一人盗马者既杖而释之矣适有献刀环者遂追还所杖之人手试刀斩之世祖至元中湖广行省平章政事约苏穆尔贪纵淫虐诛求无厌或妄言初归附时州县长吏及吏胥富人比屋敛银将输之官银己具而事终止约苏穆尔即下令责民自实使者旁午随地置狱株连蔓引备极惨酷民以拷掠瘐死者载道

　　△明

　　明太祖开国之初惩元季贪冒重绳赃吏其法至剥皮囊草谕刑部凡官吏有犯宥罪复职书过榜其门使自省不悛论如律洪武十八年大诰三篇成所列凌迟枭示种诛者无虑千百弃市己下万数贵溪儒士夏伯启叔侄断指不仕苏州人皮姚润王谟被征不至皆诛而籍其家寰中土夫不为君用之科所由设也其三编稍宽容然所记进士监生罪名自一犯至四犯者犹三百六十四人幸不死还职率戴斩罪治事其推原中外食墨所起以六曹为罪魁郭桓为诛首郭桓者户部侍郎也帝疑北平二司官吏李彧赵全德等与桓为奸利自六部左右侍郎以下皆死赃七百万词连直省诸官吏系死者数万人核赃所寄借遍天下民闲中人之家大抵皆破时咸归谤御史余敏丁廷举或以为言帝乃手诏列桓等罪而论右审刑吴庸等极刑以厌天下心先是空印事发诛杀已过当其后胡惟庸蓝王两狱株连死者且四万他如佥都御史严德珉以辞官黥戌苏州知府魏观以上梁文腰斩冯胜傅友德俱开国功臣并以无罪赐死议者病其险刻时吏部尚书詹徽性残忍用刑惨厉常侍懿文太子录囚太子屡欲有所出徽辄文附重法太子为白帝帝先入徽言曰徽执者法也太子因言立国以仁厚为本帝曰汝欲自为帝耶太子惧因感疾卒

　　成祖靖难后悉指忠臣为奸党甚者加族诛妻女发浣衣局教坊司亲党谪戌者至隆万闲犹句伍不绝御史大夫景清以早朝怀刃事觉磔死族之籍其乡转相攀染谓之瓜蔓抄村里为墟抗拒者既尽被杀戮又惧人窃议之疾诽谤特甚任用陈瑛吕震纪纲辈专以罗织为事于是萧议周新解缙等多无罪死武宗时磔流贼赵璲等于市剥为魁者六人皮法司奏祖训有禁不听寻以皮制鞍镫帝每骑乖之

　　世宗性猜忌冤滥相寻虽闲命宽恤而意主苛刻中年益恶言者中外相戒无敢触忌讳兵科给事中杨元绳以谤毁元修死西市御史杨爵疏诋符瑞词过切直下诏狱搒掠血肉狼籍关以五木死一夕复苏所司请送法司拟罪不许命严锢之主事周天佐御史浦鋐以救爵先后棰死狱中工部员外郎刘魁给事中周怡皆以言事同系历五年不释既而有神降于乩感其言出之未踰月尚书熊浃疏言乩仙之妄帝怒复令东厂追执之比三人至同系镇抚狱桎梏加严饮食屡绝且令伺其言动五日一奏闻谓之监帖

　　庄烈帝承神宗废弛熹宗昏乱之后锐意综理用刑颇急十一年南通政徐石麟疏救郑三俊因言皇上御极以来诸臣丽丹书者几千圜扉为满使情法尽协犹属可怜况怵惕于威严之下者有将顺而无挽回有揣摩而无补救株连蔓引九死一生岂圣人惟刑之恤之意哉十四年大学士范复粹疏请清狱言狱中文武累臣至百四十有奇大可痛皆不报

