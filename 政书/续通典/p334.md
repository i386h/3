<!-- { "loadSidebar": true } -->
　　世宗嘉靖六年以运炭等有力罪囚折色籴米上本部仓每年约五百石乃停收岁冬给绵衣裤一车提牢主事验之

　　钦定续通典卷一百十八  

●钦定续通典卷一百十九　刑十三

　

　　舞紊

　　○舞紊【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐宣宗大中四年诏法司使法或持巧诈分律两端遂成其罪奸吏得计黎庶何安今后应书罪定刑宣令直指其事不得舞文妄有援引长吏严加觉察

　　△五代

　　汉苏逢吉与李崧争田宅崧子弟数出怨言逢吉诱人告崧谋反崧自诬服与家僮二十人谋因高祖山陵为乱狱上中书逢吉改二十人为五十人遂族崧家

　　△宋

　　宋神宗熙宁时复设大理狱欲以惩革囚系淹滞俾狱事有所统以谏议大夫崔台符为卿杨汲为少卿时中官石得一以皇城侦逻为狱士大夫小有连逮辄捕系虽命妇亦不免追摄台符等迎伺其意傅会锻炼无不诬服人皆愓息数年间毙文法者且万人及台符等得罪狱亦寻废苏轼知湖州表谢御史李定舒亶何正言摭其表语并媒孽所为诗以为讪谤朝政逮付台狱欲置之死锻炼久之不决帝怜之以黄州团练副使安置王安石创行新法百姓悉苦会大旱河东河州陕西流民大入京师郑侠监安上门绘图以献且奏曰旱由安石去安石天必雨帝稍为裁抑安石遂力求去荐吕惠卿以代己侠又数上书力诋惠卿惠卿大怒言于帝以为谤讪送汀州编管既行帝问惠卿侠小臣何由知禁中事及大臣奏对之言惠卿奏曰此皆冯京手录使王安国持示导之使言耳惠卿与京同列议多不合又以谄事安石为安国所嫉屡讽其兄不悟惠卿衔之故并中之遣舒亶追还侠并京安国逮赴诏狱京与侠实未相识亦无仗安国传道省中语凡所论乃邻居内殿崇班杨永芳所告也狱成侠改配英州京罢政安国放归田里八年近州民朱唐告前余姚主簿李逢 【东都事略作李进】 谋反提点刑狱王庭筠言其无迹但谤占讟朝政语涉指斥及妄说休咎请编配帝疑之遣御史台推直官蹇周辅劾治中书以庭筠所奏不当并劾之庭筠惧自缢死逢辞连宗室秀州团练使世居医官刘育河中府观察推官徐革等诏捕系台狱命中丞邓绾同知谏院范自禄与御史徐禧杂治狱具赐世居死逢育革并凌迟处死将作监主簿张靖武进士郝士宣皆腰斩司天监学生奏彪百姓李士宁杖脊并沽南编管士宁者挟术出入贵人门常见世居母康以仁宗御制诗献百禄谓世居不轨皆士宁荧惑所致推问不服禧奏士宁赠诗实仁宗御制今狱官以为反因臣不敢同初士宁尝与王安石善时吕惠卿参知政事欲自得政忌安石复相故讽百禄等引士宁意欲周内有所诬蔑会安石再召仅论士宁徒罪而奏禧故出之以媚大臣诏详劾理曲者以闻百禄坐报上不实落职开封鞫相州民杀人狱事连判官陈安民安民属宰相吴充之婿文及甫求援于充之子安持知谏院蔡确言事关大臣非开封可了遂移御史台时狱起皇城卒事多不雠中丞邓润甫御史上官均按之与府狱同王珪奏遣确诣台参治确鍜炼为狱润甫均不能制密奏确惨掠诸囚确伺知之即劾二人庇有罪且诈使吏为使者虑问囚称冤辄苦辱之帝颇疑其滥连遣谏官及内侍审直皆怖畏言不冤由是润甫均皆罢而确得中丞

　　哲宗绍圣闲章惇蔡卞用事即再追贬吕公着司马光及谪吕大防等岭外意犹未快仍用黄履疏高士京状追贬王珪皆诬以图危上躬其言寖及宣仁帝颇惑之最后起同文馆狱将悉诛元佑旧臣时太府寺主簿蔡渭奏臣叔父硕尝于刑恕处见文及甫元佑中所寄恕书具述奸臣大逆不道之谋及甫彦博子也必知奸状诏翰林承旨蔡京吏部侍郎安惇同究问初及甫在丧与恕书自谓毕禫当求外入朝之计未可必闻己逆为机穽以榛塞其涂又谓司马昭之心路人共知又云济之以粉昆朋类错立欲以眇躬为甘心快意之地及甫尝语蔡硕谓司马昭指刘挚粉昆指韩忠彦俗称驸马都尉为粉侯忠彦弟嘉彦尚王也眇躬则及甫自谓及甫除都司曾为挚论列又挚尝论彦博不可除三省长官故止为平章军国重事及彦博致仕及甫自权侍郎以修撰守郡母丧除恐不得京职遂为躁忿诋毁之辞及置对为京惇所胁乃以昭比挚如旧而眇躬谓指上躬粉昆谓指王岩叟面如傅粉故曰粉梁焘字况之以况为兄故曰昆斥挚将谋废立不利于上京惇言事涉不顺及甫止闻其父言无他证佐乃别差中书舍人蹇序辰与内侍一员同往将大有所罗织以快诛戮会星变帝怒稍息然京惇极力鍜炼不少置既而挚寿同时死于岭南贬所人皆疑之

　　元佑初尝置诉理所申理冤滥元符元年中丞安惇言神宗励精图治明审庶狱而陛下未亲政时奸臣置诉理所凡得罪熙丰之闲者咸为奏雪归怨先朝收恩私室乞取公案看详从初加罪之意复依原断施行时章惇犹豫未应蔡不即以相公二心之言迫之惇惧即日置局命蹇序辰同安惇看详由是以伸雪复改正重得罪者八百三十家士大夫或千里会逮 【谨按　　御批通鉴辑宽曰置看详局复翻旧案株逮几及千家固群小构陷所致亦由诸正人不及待当宣仁听政时急反熙丰之政使奸徒得以借口若稍知审顾白之哲宗而后行或俟亲政后次第申理则小人何所腾其簧鼓恭释　　圣训可以为君子者法戒矣】

　　徽宗崇宁四年蔡京复第元佑诸臣罪状分两等以司马光为首指为元佑奸党请于徽宗而刊诸石寘文德殿门又自书为丰碑颁之天下皆禁锢其子孙永不叙录五年彗星见仍仆石除禁焉自京用事患言者议已凡施行条件京密拟进而焉帝亲书以降谓之御笔手诏事无巨细皆托而行至有不类上札者群下亦莫敢言又诏御笔断罪不许诣尚书省陈诉违者以违御笔论又定令凡应承受御笔官府稽滞一时杖一百一日徒二年二日加一等罪止流三千里三日以大不恭论由是吏因缘为奸舞文出没不可究诘时有司断狱往往引例破法大理逆合观望屈法用情犯多幸免至号法寺为休和所故事法寺断绝必宣付史馆狱空降诏奖谕或加秩赐章服官吏希求恩赏治狱者务令狱空辄不受词又寄囚他所致多遁逸断理者务作断绝卤莽用刑有以妇人配隶千里者都曹翁彦深言淮东十一州军政和六年七年杀人之狱一百三十二人而坐死者纔十有二人夫此百二十人皆大辟也州县奏而免之可谓仁矣而被杀者受无辜之虐衔不报之冤独不足恤乎朝廷见岁断大辟之少谓几刑措是乃慕虚名而忘实惠官吏冒赏市恩奸弊万态谳状径上不由宪司一作奏案无敢异议其就戮者大抵皆贫民耳疏上仅诏御史台察奏而已

　　高宗播迁图籍散失凡所施行多出百官省记御史刘一正言法令具在奸吏犹得而舞之今一切用其所省记欺蔽何所不至建炎三年始命取嘉佑条法与政和敕令对修而用之绝兴元年书成号绝兴敕令格式 【具刑制篇】 初神宗谓律令不足以周尽事情凡邦国沿革之政与人之为恶入于罪戾而律所不载者一断以敕更其目曰敕令格式而律存乎敕之外故时轻时重无一是之归自元佑变熙宁之法绍圣复熙宁之制以后冲前以新改旧各自为书而刑制愈紊及是乃有是诏未几秦桧专政率用都堂批状指挥行事杂入吏部续降条册中修书官谄附畏忌不敢删削至与成法并立十一年枢密使张俊使人诬告张宪及岳飞父子谋为变桧以飞夙梗和议必欲杀之以狱事付谏议大夫万俟卨卨诬飞尝自言己与太祖皆三十岁建节为指斥乘舆又受诏不救惟西罪赐死狱中诛其子云及宪于市有讼飞冤者皆决杖流窜广西帅胡舜陟与转运使吕源有隙源奏舜陟赃污僭拟又以书抵桧言舜陟讪笑朝政桧素恶舜陟遣大理官往治之舜陟不服毙于狱自飞舜陟死桧权势愈炽动兴大狱胁制天下贤士大夫死徒相继又置察事卒数百游市闲闻言其奸者即送大理狱杀之大开告讦之门以除异已者令殿中侍御史徐喜右正言张扶论赵汾张初交结事先捕汾下大理狱拷掠无完肤令自诬与张浚李光胡寅谋大逆株连五十三人凡桧所恶者皆预狱上而桧已病不能书事乃寝当是时法官滥用奏裁之例诸路州军勘到大辟虽刑法相当者类以为可悯多获贷配耿延年提点江东刑狱有南康妇人谋杀其夫佐状明白延年曲贷其命累勘官翻以失入被罪赣州将兵逃至外邑杀村民于深林民兄知之畏申官之累遂焚其尸不报后事发以杀时无证尸不经验奏裁刑寺辄定为断配给事中陈由义右正言凌哲先后建议帝虑情理可矜之人一例不奏第令刑部坐条行下驯至干道法令虽具吏一怍以例从事法当然而无例则事怕泥而不行甚至隐例以坏法贿赂既行方为具例干道二年诏曰狱重事也用法一倾则民无所措手足比佃以来治狱之吏巧持多端随意轻重之朕甚患焉其自今革玩习之弊明审克之公使奸不容情罚必当罪用迪于刑之中勉之哉宁宗朝太学博士许应龙上言法之弊易见例之弊难知例或出于旷特之恩或出于权宜之计或迫于势要而创或徇于亲故而开今有司舍法用例非不知三尺之皆违也执而不用必至于拂人情甚且召众怨遂使胥吏得以执其柄而容其私请诏庶司搜求已用之例公同参酌择其轻重不戾于法者勒为成书凡有陈乞据此施行

　　△辽

　　辽道宗太康时北院枢密使耶律伊孙等用事既诬害宣懿皇后太子浚有忧色伊逊常不自安乃与其徒阴谋构陷令护卫太保耶律扎拉告知枢密院事萧苏色等八人谋废立诏案无迹不治伊逊复教牌印郎君萧额都温自首臣尝预苏色等谋恐事发连坐因籍姓名以告帝信之幽太子于别室以耶律雅克鞫案太子具陈枉状曰吾为储副尚复何求公当为我辨之雅克乃伊逊党易其辞为款伏帝大怒废太子为庶人徒上京伊逊寻遣人弒于囚所并其妃杀之以灭口大安三年续增条制成 【咸雍六年诏修凡数经增校具刑制篇】 节目繁琐法官不能遍习吏得因绿为奸民莫知避五年诏曰法者所以示民信而致国治简易如天地不忒如四时使民可避而不可犯比命有司纂修刑法不能明体朕意多作条目以罔民于罪朕甚不取自今仍用旧法

　　△金

　　金熙宗朝参酌陏唐辽宋律令以为皇统制颁行中外海陵虐法率意变易有续降制书与皇统制并行或同罪异罚或轻重不伦或其条重出或虚文赘意是非淆乱莫知适从奸吏因得夤缘舞法世宗大定十九年始命大理正伊喇慥等更定焉宣宗贞佑四年参知政事李革奏有司各以情见引用断例牵合傅会实启幸门凡断例敕条特旨奏断不为永格者不许引用悉准律文以杜紊乱报闻哀宗即位诏曰国家已有定制有司往往以情破法使人枉遭刑宪今后有本条而不遵者以故入人罪罪之

　　△元

　　元时南北异制蒙古殴打汉人勿许还报其因争及乘醉殴死汉人者止断罚出征蒙古人犯罪有司不得拷掠禁系偏徇袒庇颇乖公允又事类繁琐挟情之吏舞弄文法出入比附往往用谲行槐累朝奸臣秉政更迭起大狱焉

