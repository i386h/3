<!-- { "loadSidebar": true } -->
　　明太祖洪武三年定前期一日礼部官奉册印入置于谨身殿御座之前其日质明文武百官朝服序立于奉天殿丹墀之两旁使副入就奉天殿横街南北面立承制官奉节官奉册印官皆入诣谨身殿俟内臣传旨讫出自横街南宣制妃服花钗翟衣出合自本位宫中册印至内使监令率内执事奉以入妃降诣庭中拜受毕妃升阶就位内命妇诸亲以次贺内使监令引妃谢皇帝皇后成祖永乐七年续定上御华盖殿具皮弁服传制执事官举节册案由御道东出黄盖遮送至奉天门用鼓乐迎至右顺门内官捧入节册将至皇妃具礼服宫人各执扇卫从出迎于宫门外是日上率诣奉天殿行谒告礼毕皇妃诣上前行八拜礼回宫妃升座长公主公主亲王妃及六尚等女官四品以上命妇俱行四拜礼皇妃坐受宪宗成化二十二年册贵妃有宝先赞授册后赞授宝德妃无宝止赞授册谒告奉先殿毕先诣皇太后前行礼世宗嘉靖十一年帝册九嫔礼官上仪注先日所司陈设仪仗如朔望仪至期皇帝具衮冕告太庙世庙讫易皮弁服御华盖殿百官公服入行礼正副使朝服承制举节册至九嫔宫九嫔迎于宫门外随至拜位女官宣册九嫔受册先后八拜送节出宫门复命九嫔随具服候皇后率诣奉先殿谒告还诣皇帝皇后前谢恩如册妃礼唯圭用次玉谷文银册少减于皇贵妃五分之一二十年册德妃张氏以妃将就室而帝方静摄不传制不谒告内殿余并如旧

　　钦定续通典卷五十七 
●钦定续通典卷五十八　礼十四

　

　　嘉礼四

　　○嘉礼四

　　皇太子纳妃皇子诸王附

　　公主下降仪宗室附

　　大夫士婚礼

　　庶人婚礼

　　△皇太子纳妃【皇子诸王附　宋　辽　明】

　　宋

　　辽

　　明

　　宋

　　宋徽宗政和五年三月诏选皇太子妃六年六月诏选少傅恩平郡王朱伯材女为皇太子妃令所司备礼册命帝服通天冠绛纱袍御文德殿发册先是议礼局上五礼新仪皇太子纳妃乘金辂亲迎皇太子三奏辞乘辂及临轩册命诏免乘辂而发册如礼焉其诸王聘礼赐女家白斤万两敌门 【即古之纳采】 用羊二十口酒二十壶彩四十匹定礼羊酒彩各加十茗百斤头■〈须上巾下〉巾缎绫绢三十匹黄金钗钏四双条脱一副真珠琥珀璎珞真珠翠毛玉钗朵各二副销金生色衣各一袭金涂银合二锦绣绫罗三百匹果盘花粉花幂眠羊卧鹿花饼银胜小色金银钱等物纳财用金器百两彩千匹钱五十万锦绮绫罗绢各三百匹销金锈画衣十袭真珠翠毛玉钗朵各三副函书一架缠束帛押马函马二十匹羊五十口酒五十壶系洋酒红绢百匹花粉花幂果盘银胜等物亲迎用涂金银装肩舆一行障坐障各一方团掌扇四引障花十树生色烛笼十高髻钗插并童子八人骑分左右导扇舆其宗室子聘礼赐女家白斤五千两其敌门定礼纳财亲迎礼皆减半远属族卑者又减之政和三年四月议礼局上皇子纳夫人仪采择使者曰奉制某王之俪属子懿淑谨之重之使某行采择之礼傧者入告主人曰臣某之子颛愚不足以备采择恭承制命臣某不敢辞问名使者曰某王之俪采择既谐将加官占奉制问名傧者入告主人曰制以臣某之子可以奉侍某王臣某不敢辞告吉使者曰官占既吉奉制以告傧者入告主人曰臣某之子愚弗克堪占贶之吉臣与有幸臣某谨奉典制告成使者曰官占之吉嘉耦既定制使某以仪物告成傧者入告主人曰奉制赐臣以重礼臣某谨奉典制告期使者曰涓辰之良某月某日吉制使某告期傧者入告主人曰臣某谨奉典制前期太史局择日奏告景灵宫赐告前一日主人设使者次如常仪又设告箱之次于中门外北向随阙所向设香案于寝庭其日大昕使者公服至主人出迎于大门外北向再拜使者不答拜谒者引使者入门而左主人入门而右举告箱者同入主人立香案左使者在右举告箱者以告置于香案女相者引夫人出面阙立使者称有制女相者赞再拜使者曰赐某国夫人告又赞再拜退使者出皇帝醮戒于所御之殿皇子乘象辂亲迎夫人朝见盥馈皇帝皇后飨夫人如仪诸王以下纳采宾曰某官以伉俪之重施于某王某王率循彝典以某将事敢请纳采傧者入告主人曰某之子弗娴于姆训维是腶修枣■〈〈卤，仌代乂〉上木下〉之馈未知所以告虔也某听命于庙敢不拜嘉问名宾曰合二姓之好必稽诸龟筮敢请问名傧者入告主人曰某王恭谨重正昏礼将以加诸卜某敢不以告纳吉宾曰某王承嘉命稽诸卜筮龟筮协从使某以告傧者入告主人曰某王不忘寒素欲施德于某未教之女而卜以告吉其曷敢辞纳成宾曰某官以伉俪之重施于某王某王率循彝有不腆之弊以某将事敢请纳成傧者入告主人曰某王顺彝典申之以备物某敢不重拜嘉请其宾曰某王谨重嘉礼将卜诸近日使某请期傧者入告主人再辞傧者出告宾曰某既不获受命于某官某王得吉卜曰某日敢不以告主人曰谨奉命以从亲迎前一日主人设宾次如常仪其日大昕婿之父服其服告于祖庙子将行父醮之于厅事赞者设父位中闲南向设子位父位之西近南东向父即坐子公服升自西阶进立位前赞者注酒于醆西向授子子再拜跪受赞者又设馔父位前子举酒兴即坐饮食讫降再拜进于父位前命之曰躬迎嘉耦厘尔内治子再拜曰敢不奉命又再拜降出诣女家主人服其服告于祖庙如请期之仪宾将至主人设神位于寝户外之西设醴女位于户内南向具酒馈宾至赞者引就次女盛服于房中就位南向立姆位于右从者陪其后父公服升自东阶立于寝户外之东西向内赞者设酒馔女就位坐饮食讫降再拜内赞者彻酒馔主人降之东阶东南西面赞者引宾出次立于门西东面傧者进受命出请事宾曰某受命于父以兹嘉礼躬听成命傧者入告主人曰某固愿从命傧者出告讫入引主人迎宾大门外之东西面揖宾宾报揖主人入门而右宾入门而左执雁者从入陈雁于庭主人升立于东阶上西面宾升西阶进当寝户前北面再拜降出主人不降送宾初入门母出立于寝门外之西南面宾拜讫姆引女出于母左父命之曰往之女家以顺为正无忘肃恭母戒之曰必恭必戒无违舅姑之命庶母申之曰尔诚听于训言毋作父母羞女出门婿先还第其同牢庙见见舅姑诸礼皆如仪凡宗室婚姻英宗治平中宗正司奏宗室女舅姑夫族未立仪制皆当剙法诏婿家有二世食禄即许娶宗室女未仕者与判司簿尉巳仕者随资序推恩即婿别祖女别房旧为婚姻而于今卑尊不顺者皆许婿之三代乡贯生月人才书札止令婚主问验以告宗正寺大宗正司寺司详视如条保明所进财皆赐婿家令止于本官纳财媒妁使令之人非理求匄许告宗室女事舅姑及见夫之族亲皆如臣庶之家其后又令宗室女再嫁者祖父有二代任殿直若州县官以上即许婚姻神宗熙宁十年又诏应袒免以上亲不得与杂类之家婚嫁若父母居化外及见居沿边两属之人其子孙亦不许为婚缌麻以上亲不得与诸司胥吏出职纳粟得官及进纳伎术工商杂类恶逆之家子孙通婚应婚嫁者委主婚宗室择三代有任州县官或殿直以上者列姓名家世州里岁数奏上宗正司验实召保付内侍省宣系听期而行嫁女则令其婿召保冒妄成婚者以违制论主婚宗室与媒保同坐不以赦降自首者减罪告者有赏非袒免者依庶姓法宗室离婚委宗正司审察若如律有可出之实或不相安方听若无故捃拾者劾奏如许听离追完赐予物给还嫁资再娶者不给赐非袒免以上亲与夫听离再娶者委宗正司审核其恩泽巳追夺而乞与后夫者降一等寻诏宗室女毋得与尝娶人结婚再适者不用此法

　　辽

　　辽道宗太平八年六月权北院大王耶律郑留奏今岁十一月皇太子纳妃诸族备会亲之帐诏以豪盛者三十户给其费

　　明

