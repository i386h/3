<!-- { "loadSidebar": true } -->
　　太史局令至唐改为司天监设监一人少监二人掌察天文稽历数凡日月星辰风云气色之异率其属而占肃宗干元元年改曰司天台艺术人韩颕刘烜建议改令为监置通元院及主簿置五官监候及五官礼生十五人掌布诸坛神位其通元院以艺学召至京师者居之凡天文图书器物非其任不得与焉每季录祥眚送门下中书省纪于起居注岁终上送史馆岁颁历于天下 【其属有春官夏官秋官冬官中官正各一人掌司四时各司其方之变异冠加一星珠以应五纬衣从其方色元日冬至朔望朝会及大礼各奏方事而服以朝见五官保章正二人五官监候三人五官司历二人掌历法及测景分至表准五官灵台郎各一人掌候天文之变五官挈壶正二人五官司晨八人漏刻博士六人掌知漏刻凡孔壶为漏浮箭为刻以考中星昏明更以击鼓为节点以击钟为节】 宋初置司天监设官有监少监 【其属有春官正夏官正秋官正冬官正中官正灵台郎保章正挈壶正各一人】 元丰官制行罢司天监立太史局隶秘书省其官有令有正掌测验天文考定历法凡日月星辰风云气候祥眚之事日具所占以闻岁颁历于天下则预造进呈祭祀冠婚及大典礼则选所用日 【其属有春官正夏官正秋官正冬官正中官正丞直长灵台郎保章正等官】 辽南面官司天监有太史令 【其属有司历灵台郎挈壶正五官正丞主簿五官灵台郎保章正司历监候挈壶正司晨刻漏博士典钟典鼓等官】 金司天台有提点监少监掌天文历数风云气色密以奏闻 【其属有教授司天管勾等官】 元司天监提点一人司天监三人少监五人掌凡历象之事 【其属官有提学二人教授二人学正二人天文科管勾二人算历科管勾二人三式科管勾二人测验科管勾二人漏刻科管勾二人阴阳管勾一人押宿官二人司辰官八人中统元年因金旧制立司天台设官属至元八年以上都承应阙官增置行司天监十五年别置太史院与台并立颁历之政归院学校之设隶台二十三年置行监二十七年又立行少监】 又有回回司天监提点一人司天监三人少监二人掌观象衍历之事 【其属有教授一人天文科管勾一人算历科管勾一人三式科管勾一人测验科管勾一人漏刻科管勾一人】 又置太史院院使五人同知二人佥院二人同佥二人院判二人掌天文历数之事 【其属经历一人都事一人管勾一人春官正兼夏官正一人秋官正兼冬官正中官正一人保章正五人保章副五人掌历二人腹里印历管勾一人各省司历十二人印历管勾二人灵台郎一人监候六人副监候六人星历生四十四人挈壶正一人司辰郎二人灯漏直长一人教授一人学正一人校书郎二人】 明洪武元年征元太史张佑张沂等十四人改太史院为司天监设监令少监监丞等官又征元回回司天监郑阿里等议历置回回司天监设监令少监监丞等官三年改司天监为钦天监二十二年改令为监正丞为监副三十一年罢回回司天监以其历法隶本监置监正一人副监二人掌察天文定历数占候推步之事凡日月星辰风云气色率其属而测候焉有变异密疏以闻凡习业分四科曰天文曰漏刻曰回回曰历自五官正下至天文生阴阳人各分科肄业每岁冬至日呈奏明岁大统历移送礼部颁行其御览月令历七政躔度历六任遁甲历四季天象录并先期进呈 【其属主簿一人春官正夏官正秋官正冬官正中官正各一人五官灵台郎八人五官保章正二人五官挈壶正二人五官监候三人五官司历二人五官司辰八人漏刻博士六人】 南京钦天监监正一人监副一人 【其属主簿一人五官正一人五官灵台郎二人五官监候一人五官司历一人】

　　丞唐置二人宋辽皆有之金设判官无丞元司天监丞四人回回司天监监丞二人其太史院无丞明自洪武二十二年改丞为监副后遂不设丞

　　△殿中监【丞　尚食　尚药　尚衣　尚舍　尚乘　尚辇等局　奉御　直长】

　　唐置殿中省监一人少监二人掌天子服御之事凡听朝率属执伞扇列于左右大朝会祭祀则进爵行幸则侍宋殿中省监一人少监一人掌供奉天子玉食医药服御幄帟舆辇舍次之政令辽南面官殿中司隶御史台有殿中之官 【开泰元年见殿中高可恒】 金殿中省之职多领于殿前都点检司及宣徽院元亦不设殿中省置侍正府侍正十四人同知二人参府二人侍判二人掌内廷近侍之事其属经历一人都事一人照磨一人明内廷近侍之事俱属内侍不专设官不具载

　　丞唐置二人宋置一人辽亦有殿中丞

　　尚食局唐置奉御二人直长五人奉御掌储供直长为之贰进御必辨时禁先尝之飨百官宾客则与光禄视品秩而供凡诸陵月飨视膳乃献宋尚食局有典御奉御等官掌膳羞之事辽南面官殿中司所属亦有尚食局奉御金尚食局属宣徽院元尚食局亦属宣徽院 【俱详见光禄寺】 明尚膳监掌于内侍

　　尚药局唐置奉御二人直长二人掌和御药诊视凡药供御中书门下长官及诸卫上将军各一人与监奉御莅之药成医佐以上尝疏本方具岁月日莅者署奏饵日奉御先尝殿中监次之宋尚药有典御奉御等官掌和剂诊候之事辽北面官着账户司承应实达尔局有汤药实达尔金尚药局御药院属宣徽院元明御用药物皆掌于太医院 【俱详见太常寺太医署】

　　尚衣局唐置奉御二人直长四人掌供冕服几案祭祀则奉镇圭于监而进于天子大朝会设案宋尚衣有典御奉御等官掌衣服冠冕之事辽南面官殿中司有尚衣局奉御金尚衣局有提点使副使都监直长同监等官掌御用衣服冠带等事属宣徽院元侍正府有尚衣奉御二人副奉御二人尚冠奉御二人副奉御二人尚鞶奉御二人副奉御二人尚沐奉御二人副奉御二人明尚衣监掌于内侍

　　尚舍局唐置奉御二人直长六人掌殿庭祭祀张设汤沐灯烛泛扫行幸则设三部帐幕有古帐大帐次帐小次帐小帐凡五等各三部其外则蔽以排城大朝会设黼扆施蹑席熏炉朔望设幄而巳宋尚舍局有典御奉御等官掌次舍幄帟之事辽南面官殿中司有尚舍局奉御金仪鸾局提点等官或以少府监官兼或兼少府监 【职掌详卫尉司守宫署】 元中尚监掌供内府陈设账房帟幕车舆雨衣之用 【员额详卫尉司守宫署】 明司设监掌于内侍

　　尚乘局唐置奉御二人直长十人掌内外闲厩之马左右六闲 【一曰飞黄二曰吉良三曰龙媒四曰騊駼五曰駃騠六曰天苑】 凡外牧岁进良马印以三花飞凤之字飞龙厩日以八马列宫门之外号南衙立仗马仗下乃退宋殿中省无尚乘局凡御马皆掌于太仆寺辽南面官殿中司有尚乘局奉御金尚厩局有提点使副使等官掌御马调习牧养隶殿前都点检司元尚乘局专掌御马 【详见太仆寺】 明御马监掌于内侍

　　尚辇局唐置奉御二人直长三人尚辇二人掌舆辇伞扇大朝会则陈于庭大祭祀则陈于庙皆伞二翰一扇一百五十有六既事而藏之宋尚辇局有典御奉御等官掌舆辇之事辽南面官殿中司有尚辇局奉御金尚辇局有使副使等官掌承奉舆辇等事有直长职专典舆属殿前都点检司元侍正府有尚饰兼尚辇奉御二人副奉御二人明舆辇之事掌于锦衣卫

　　钦定续通典卷三十 

●钦定续通典卷三十一　职官九

　

　　诸卿下

　　○诸卿下

　　内侍省内侍　内常侍　内给事　内谒者监　内寺伯　掖庭局　宫闱局　奚官局　内仆局　内府局

　　少府监少监　丞　主簿　中尚左尚右尚　织染　掌冶等署　暴室等丞

　　将作监丞　主簿　左校署　右校署　中校署　甄官署　东园主章令

　　国子监祭酒　司业　丞　主簿　国子博士　助教　太学　广文　四门　律学　书学　算学等博士

　　军器监丞　主簿　甲坊署　弩坊署

　　都水使者丞　主簿　舟檝署　河渠署

　　△内侍省【内侍　内常侍　内给事　内谒者监　内寺伯　掖庭局　宫闱局　奚官局　内仆局　内府局】

　　（臣）等谨按唐六典尚书门下中书三省之后接载秘书殿中内侍三省称为六省杜佑作通典改秘书殿中两省为监次以内侍省并列于诸卿窃惟周官有宫正宫伯内宰宫人内小臣阍人寺人之职悉统于冢宰宫正乃总领宿卫之官宫伯副之秦之郎中令汉之光禄勋即其遗制其六寝六宫之奄寺内竖不过十九人而内小臣之得称为上士者止四人而已汉内官犹参选明经之士如扬雄位执戟孔安国掌御唾壶是也东京而后乃悉用奄人唐代因之预社稷之谋振军国之柄覆踵相寻如同一辙沿至有明宠任中涓员数日增权任尤重滥觞于永乐之时燎原于神熹之代窃弄魁柄国祚遂亡伏考宦官备洒扫之职祗以给宫闱使令而累朝粃政相沿巳大失成周命官之本意今是书秩品仰承圣训厘定削去宦官而内侍省一门仍按历代史志胪载俾览者知所鉴戒焉

