<!-- { "loadSidebar": true } -->
　　仁宗天圣三年翰林侍讲学士孙奭等言十三场茶积而未售者甚多盖因许商人贴射则善者悉为商人所得其余积于官者皆租恶不时故人莫肯售侵夺官利其弊不可不革乃罢贴射法复令官给本钱后复行见钱法初北商持券至京师旧发交引铺为之保任并得三司符验然后给钱以是京师坐贾率多邀求三司吏稽留为奸乃悉罢之令商持券径■〈走耴〉榷货务验实立偿其钱其时茶禁甚严盖官既榷茶民私蓄盗贩皆有禁乃下诏曰古者山泽之利与民共之故民足于下而君裕于上自唐建中时始有茶禁如闻比来为患益甚朕心恻然念此久矣闲遣使者往就问而皆驩然愿弛其禁俾通商利历世之弊一旦以除着为经常勿复更制损上益下以休吾民自是唯腊茶禁如旧余茶肆行天下矣

　　南渡高宗建炎初于真州印钞给卖东南盐茶三年置行在都茶场捕私茶法视捕私盐

　　孝宗干道二年户部言商贩至淮北榷场折博除输贩引钱外更输通货侩息钱至蜀茶变制之法最多宋初经理蜀茶者置互市于原渭德顺三郡以市夏人之马熙宁闲又置场于熙河南渡以来文黎珍叙南平长宁阶凡八场率皆良马以互市为利宋代曲示怀远之意亦以此羁縻之也

　　△金

　　金制茶皆贸易于宋界榷场世宗大定十六年以私贩茶者多乃更定香茶格

　　章宗承安三年以茶靡国用而资敌命设官制之以尚书省令史刘成往河南造茶不亲尝其味民言谓温桑实非茶也还白上上以为不职罢之左谏议大夫贾铉上书论山东采茶事大概为茶树随山皆有一切逻护已夺民利因拣茶树执诬小民取其贿赂宜严禁止仍令按察司约束上从之

　　四年淄密宁海蔡州各置一坊造新茶依南方例每斤为袋以商旅未能贩运命山东河北四路转运司付各司现鬻之买引者纳前及折物各从其便

　　泰和四年上谓宰臣曰比令近侍察新茶知山东河北四路悉桩配于人未免强民按察司当阅实以闻并令每袋减价

　　六年尚书省奏茶饮食之余非必用之物近来上下俱啜农民尤甚市井茶肆相属商旅多以丝绢易茶所用不下百万是以有用之物易无用之物也若不禁止恐消财弥甚遂令七品以上官其家方许食茶仍不得卖及馈献

　　八年言事者以茶乃宋土草芽而易中国丝绵锦绢有益之物不可国家之盐货出于卤水取之不竭可令易茶省臣议所易不广遂奏令兼以杂物博易

　　宣宗元光二年省臣以国蹙财少乃奏言金币钱谷世不可一日缺者也茶本出于宋地非饮食之急而自昔商贾以金帛易之泰和闲尝禁止之后以宋人求和乃罢兵兴以来复举行之然边民又规利越境私易令河南陕西凡五十余郡郡日食茶率二十袋所用甚大奈何以有用之或而资敌乎乃制亲王公主及现任五品以上官素蓄者存之禁不得卖馈余者并禁之

　　△元

　　元之茶课大率因宋之旧而为之制世祖至元五年用运使白赓言榷成都茶于京兆巩昌置局发卖私自采卖者其罪与私盐法同六年始立西蜀四川监榷茶场便司掌之十二年既平宋复用左丞吕文焕言榷江西茶继又定长引短引之法以三分取一长引每引计茶一百二十斤短引九十斤皆收其钞十七年置榷茶都转运使于江州总江淮荆湖福广之税遂除长引专用短引税额遂增十九年以江南茶课官为置局令客买引通引货卖至二十一年转运使言各处食茶课程抑配于民非便于是革之三十年又改江南茶法凡管茶提举司一十六所罢其课每茶商货茶必令赍引无引者与私茶同引之外又有茶由以给卖零茶者其由以斤数多寡分为十等成宗元贞元年有献利者言旧法江南茶商至江北者又税之其在江南买者亦宜更税如江北之制于是朝议复增江南课是后制虽屡更唯以增课为能

　　文宗天历二年始罢榷司而归诸州县焉

　　至顺帝元统二年复立榷茶运司江浙河南江西湖广皆置

　　至正二年李宏陈言榷茶之制古所未有自唐以来其法始备国朝既于江州设立榷茶都转运使仍于各路出茶之地设立提举司七处专任散据卖引规办国课分司所发据引不能随期又吏贴需求各满所欲方能给付据引正课之外又多要取以为分司官吏馈赆之资提举虽以榷茶为名不过为运司官吏营办赀财上行下效势所必至提举司既见分司官吏所为如是亦复仿效茶户之苦已不可言至如得据在手碾磨方兴吏胥踵门催并初限不知茶未发卖何从得课闲有充裕之家别行措办其力薄者无非典鬻家私以应官限皆由运司给引之迟分司苛取之过茶户情实堪悯宜申明旧制运司宜将据引给付提举司随时派散无得停留违者从肃政廉访司纠治命如所言行之

　　△明

　　明制有官茶有商茶皆贮边易马官茶闲征课钞商茶输课略如盐制

　　初太祖令商人于产茶地买茶纳钱请引不及引曰畸零别置由贴给之无由引及茶引相离者人得告捕置茶局批验所称较茶引不相当即为私茶凡私茶之制与私盐同

　　洪武初定令凡卖茶之地令宣课司三十取一四年户部言陕西汉中金州石泉汉阴平利西乡诸县茶园四十五顷茶八十六万余株四川巴茶三百十五顷茶二百三十八万余株宜定令每十株官取其一无主茶园令军士薅采十取其一以易番马从之于是诸产茶地设茶课司定税额陕西二万六千斤有奇四川一百万斤设茶马司于秦洮河雅诸州自碉门黎雅抵朵甘乌斯藏行茶之地凡五千余里山后归德诸州西方诸部落无不以马售者后永宁成都筠连皆设茶局川人故以茶易毛布毛缨诸物以偿茶课自定课额立仓收贮专用以市马民不敢私采课额不足民多赔纳四川布政司以为言乃听民采摘与番易货又诏天全六番司民免其徭役专令蒸乌茶易马

　　三十年改设秦州茶马司于西宁敕右军都督曰近者私茶出境互市者少马日贵而茶日贱檄秦蜀二府发都司官军于松潘碉门黎雅河州临洮及西番关口外巡禁私茶之出境者

　　成祖永乐以后其制屡更先是洪武末置成都重庆保宁播州茶仓四所令商人纳米中茶

　　宣宗宣德中中茶者赴甘州西宁而支盐于淮浙商人持文凭恣私贩官课数年不完

　　英宗正统初都御史罗亨信言其弊乃罢运茶支盐例令官运如故以京官总理之初以行人巡茶

　　宪宗成化中改用御史至民饥待赈时仍令商人纳粟中茶后因开中茶私茶莫遏易马不利遂停中茶之制至都御史杨一清兼理马政复议开中言召商买茶官贸其三之一茶五六十万斤可得马万匹帝从其请

　　武宗正德元年一清又建议商人不愿领价者以半与商令自卖遂着为例永行焉后户部又以全陕灾震边饷告急国用大绌上言先时正额茶易马之外多开中以佐公家有至五百万斤者近者御史刘良卿亦开百万后止开正额八十万斤并课茶私茶通计仅九十余万宜下巡茶御史议召商多中御史杨美益言饥祲民贫即正额尚多不足安有赢羡今宜守九十万斤招番易马之规凡通内地以息私贩增开中以备赈荒悉宜停罢毋使与马分利户部以帑藏不足请如弘治六年例易马外仍开百万斤召纳边镇以备军饷诏从之后陕西巡按御史毕三才言课茶征输本有定额先因茶多余积园户解纳艰难以此改折今商人绝迹五司茶空请令汉中五州县仍输本色招商中五百引可得马万一千九百余匹部议西宁河洮岷甘庄浪六茶司共易马九千六百匹着为令

　　熹宗天启时增中马二千四百匹明初严禁私贩久而奸弊日生洎乎末造商人多给赏由票使得私行番人上驷尽并于奸商茶司所市者乃其中下也至产茶之地南直隶常庐池徽浙江湖严衢绍江西南昌饶州南康九江吉安湖广武昌荆州长沙宝庆四川成都重庆嘉定夔泸商人中引则于应天宜兴杭州三批验所征茶课则于应天之江东瓜埠苏常镇徽广德及浙江河南广西贵州皆征钞云南则征银其上供茶天下贡额四千有奇凡供茶第按额以供焉

　　钦定续通典卷十五 
 ●钦定续通典卷十六　食货十六

　

　　平准均输

　　互市

　　平粜常平义仓

　　○平准均输【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐德宗时赵赞请置常平官兼储布帛于两都江陵成都扬汴苏洪置常平轻重本钱积米粟布帛丝麻贵则下价而出之贱则加估而收之并榷商贾钱以赡常平本钱帝从之

　　△五代

　　后唐明宗天成元年诏省司及诸府置税茶场院自湖南至京六七处纳税以至商旅不通及州使置杂税务交下烦碎宜定合税物色名目商旅即许收税不得邀难二年敕应三京诸道州府商税等多不系属州府皆是省司差置场官特议改更贵除繁屑自今已后诸商税并委逐处州府扑断依省司常年定额句当办集冀除生事之端不爽丰财之理

　　汉高祖干佑元年诏军国之费务在丰财关市之征资于行旅所宜优假俾遂流通应天下商旅往来所在并须饶借不得妄有邀勒

　　周太祖广顺元年李筠乞除放黄泽关商税课利从之

　　△宋

　　宋制调绢紬布丝绵以供军需又就所产折科和市东京置榷货务所收平罗小绫以供服用真宗大中祥符三年河北转运使李士衡言本路所给军士之帛请令官司预给帛钱俾民及时输送则民亦获利而官亦足用从之仍令优予其直自是诸路亦如之或蚕事不登则许以大小麦折纳 【按吴曾能改斋漫录宋代预买紬绢谓之和买又按僧文莹玉壶清话及王辟渑水燕谈皆载祥符初王旭知颍州时大仪出府钱十万缗与民约曰来年蚕熟每贯输一缣谓之和买自尔为例后李士衡行之陕西民以为便遂行于天下即前代平准之遗制也】 又制官所须物多有司下诸州从风土所宜及民产厚薄而率买谓之科率

