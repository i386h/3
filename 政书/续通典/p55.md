<!-- { "loadSidebar": true } -->
　　英宗治平三年上语中书曰水潦为灾言者云咎在不能进贤何也欧阳修曰往时入馆有三路今塞其二矣 【宋以史馆昭文馆集贤院为三馆皆寓崇文院其实无别舍但各以库藏书列于廊庑间耳直馆直院谓之馆职以它官兼者谓之贴职凡状元制科一任还即试诗赋各一而入否则用大臣荐而试谓之入馆自崇文院废为秘书监建秘阁于中自监少以至正字列为职事官罢直阁直院之名而书库仍在独以直秘阁为贴职之首皆不试而除盖特以为恩数而已】 进士高科一路也大臣荐举一路也因差遣例除一路也往年进士五人以上皆得试第一人及第有不十年即至辅相者今第一人两任方得试而第二人以下不复试是高科路塞矣往时大臣荐即召试今只令上簿候缺人乃试是荐举路塞矣惟因差遣例除者半是年劳老病之人此臣所谓荐举路狭也上乃命宰执举馆职各五人

　　熙宁二年罢初入两府举官之制 【故事二府初入得举所知者三人时陈升之拜相循例为侯叔献程颢皆与堂除又升一任帝以不考材实罢其制】 时御史又乞罢堂选曾公亮执不可王安石谓中书所总巳多不能精择宜归有司自此轻重失伦无进贤退不肖之实矣明年以枢辅任重不当亲有司之事乃置审官西院专领合门祇候以上诸司使磨勘常程差遣其内外举官之制皆罢初吏部选格其法各随所任职事以入任功状立格以待拟注至哲宗元佑时司马光为相请在位达官人举所知设十科以举士一曰行义纯固可为师表 【有官无官皆可举】 二曰节操方正可备献纳 【举有官人】 三曰智勇过人可备将帅 【举文武有官人】 四曰公正聪明可备监司 【举知州以上资序】 五曰经术精通可备讲读 【有官无官人皆可举】 六曰学问该博可备顾问 【同上】 七曰文章典丽可备著述 【同上】 八曰善听狱讼尽公得实 【举有官人】 九曰善治财赋公私俱便 【同上】 十曰练习法令能断请谳 【同上】 应职事官自尚书至给舍谏议寄禄官自开府仪同三司至大中大夫职自观文殿大学士至待制每岁各随所知于十科中共举三人岁终不举及人数不足按劾施行或不如所举 【谓举行义纯固而违犯名教之类】 其举主从贡举非其人律科罪犯正入己赃举主灭三等科罪若受贿徇私自从重法诏从之又诏大臣奏举馆职并如制召试除授

　　高宗建炎初选籍散亡乃下诸道州府军监籍属吏寓官之爵里年甲出身历任功过举主到罢月日上之时赴调者尽萃东南选法留滞乃诏京畿京东西河北河东士夫在部注授虽铨未中而年及者听注官二年又令京官赴行在者非政和以后进书颂及直赴殿试之人乃听参选在部知州军通判签判及京朝官知县监当权以二年为任 【旧以三年为任】

　　四年戒吏部长贰堂中或取部阙并须执守毋得供报 【言者以京黼用事有诣堂及阙者判一取字虽己注人亦夺予之甚至部有佳阙密献以自效为寒畯患踰二十年乞下此令】

　　绍兴元年诏曰乱离以来士夫流徙有徒跣而赴行在者注授牓阙奸弊日滋宜令三省议除其弊于是议立八事曰注拟藏阙申请徼幸去失艰难刷阙灭裂关会淹延审量疑似给付邀求保明退难令长贰机柅之

　　二年吕颐浩言近堂除多侵部注请仿故事外自监司郡守及旧格堂除通判内自察官省郎以上馆职书局编修官外余阙井寺监丞法寺官六院等武官自准备将领正副将以上其部将巡尉指使以下并归部注至二十二年复以进士及门荫子弟不复参部自于堂除下诏申禁是年从侍郎凌景夏言令吏部七司凡换给之期限战功之定处去取之保任书填之审实奏荐之限隔酬赏之用否凡经申请或白堂或取旨者每一事巳郎官以次拟定而长贰书之于册永以为例旧制宗室文资与外官文臣参注窠阙武资闸不得与武臣参注但注添差孝宗时始听注厘务陜又诏宗室曾应举得解者许参选余并铨试其三试终场不中人听不拘年限调官先时选人应改官必引对便殿每五日引二人

　　神宗令每甲引四人元佑变法三人为甲月三引见积累至绍圣初待次者二百八十余人乃令五日而引一甲然改官无定数绍兴之季遂至百十三人孝宗患之稍严升改之令

　　淳熙六年引见改官不及七十员 【明年吏部请以七十员定额自是岁改京官仅百员遂为永制】 是年又以岁举京官数滥 【初无常数有其人则举】 王中行时兼给事中议请六曹寺监岁减举员三之一诸路监司减四之一礼部国子监长贰减三之三前执政岁减二员诸州无县者岁止一员岁终不除运副而判官补发者不理为职司至宁宗庆元元年复诏判官补发副状理为职司又诏职司状不得用二纸 【用姚愈奏】

　　嘉定十二年诏侍臣两省台谏各举文武可用之才二三人又命监司守臣举十科政绩所知自代露章列荐并籍记审察任满则擢其举数多有政绩行谊者

　　理宗绍定元年臣僚上言铨曹之患员多阙少注拟甚难自干道以来尝命选部职官窠阙各于元出阙年限之上与展半年用阙历年寖久人仕者多今吏部参注之籍文臣选人武臣小使臣校蔚以下不下二万七千余员率三四人共注一阙固宜壅滞乃命吏部录参司理司法令丞监当酒官于元展限上更展半年

　　淳佑四年以台谏耳目之官例由亲擢不许大臣荐进

　　七年监察御史陈垓逢言铨法十弊一添差数多破法耗财 【谓倅贰幕职参议机宜总戎钤辖监押之类】 二抽差员众州县废职 【谓监司帅守幕属多差见任州县他官权摄】 三摄属违法蠹政害民 【谓监司帅守徇私差权幕职】 四须入不行徼幸挠法 【初改官者必由知县谓之须入此谓规免作令茍图京局躐求倅贰遂使不曾历县之人冒当郡寄】 五奏辟不应奔竞日甚 【谓未经任人在法不许奏辟今或以初任或以阙次远而改辟见次者】 六改任巧捷紊乱官常 【谓任法己援差遣人不得干求换易今既授是官复谋他职辞卑居尊弃彼就此】 七荐举不公多归请托八借补繁多官资泛滥九瘝旷职守役心外求十匿过居官翫视国法 【谓曾经罪犯必俟赦宥今既遭劾初未经赦者经营差遣】

　　八年令未历郡者不得为郎巳为郎者更迭补外未历县者必令须入巳作县者须及任满其阙次不得差改其后又诏改官班引者先赴都堂或御史台各试书判不通者且令为丞俟再试中方与集注若夫文武荫补之制自期亲至余亲奏荐最广太祖时定任子之法台省六品诸司五品登朝尝历两任然后得请太宗淳化改元恩文班中书舍人武班大将军巳上并许荫补 【如遇转品许更荫一子】 至道二年始有圣节奏荐之例大中祥符元年始有东封礼毕推恩之令熙宁时定限年限员之法宣和中中大夫至带职朝奉郎入官十五年诸卫大将军至武翊大夫入官二十年内侍官武功大夫至武翊郎累奏不得二人淳熙九年更务裁抑立郊荫补恩正数宰相十人 【开府仪同三司以上同】 执政八人侍从六人 【观察使至节度使侍御史同】 中散大夫至中大夫 【右武大夫至通侍大夫同】 带职朝奉郎朝仪大夫三人 【武翊大夫至武功大夫同】 致仕遗表恩泽文臣见任宰相八名曾任宰执七名见任执政六名曾任执政五名在内侍从在外待制以上不带职大中大夫以上二名无遗表止得致仕者侍御史中散中奉至中大夫朝奉郎至朝议大夫一名武臣见任使相七名曾任使相六名见任执政太尉六名曾任执政节度使五名诸卫上将军至承宣使四名观察使三名通侍大夫二名正侍至右武大夫诸卫大将军武功至武翊大夫一名大中祥符时门荫授京官年二十五上求差使者令于国学听习经书以二年为限仍令审官院与判监官考试以闻其初皆试律暨诗巳仕而无劳绩举荐及无免试恩皆试判更制以后槩试律义断案议后又增试经义中选者皆得随铨拟注其入优等者往往特旨赐进士出身

　　△辽

　　辽太祖起自朔漠干戈倥偬未置科目至后设乡府省三试乡中曰乡荐府中曰府解省中曰及第程文分两科一诗赋一经义其试进士贡院以二寸纸书及第者姓名给之号为喜帖明日举案而出乐作及门击鼓十二面以法雷震殿试临期取旨第一人特增一官授奉直大夫翰林应奉文字第二第三人以下并授从事郎词赋为正科法律为杂科圣宗统和六年诏开贡举九年放进士及第祇一人十一年始放二人太平五年幸南京内果园宴求进士得七十二人命赋诗第其工拙以张昱等十四人为秘书郎余并崇文馆校书郎九年皇城进士张人纪等二十三人入朝试以诗赋皆赐及第兴宗重熙五年十月幸南京御元和殿以日射三十六熊赋 【是秋猎黄花山获熊三十六因以命题金时亦尝以此题试进士】 幸燕诗试进士于廷赐冯立赵徽等四十九人进士第以立为右补阙徽以下皆太子中舍赐绯衣银鱼御试进士自此始又从宰臣张俭请幸礼部贡院宴赉甚渥将军庶箴子富鲁举进士主文以国制无辽人试进士之条闻于上上以庶箴擅令子就科目鞭二百寻命富鲁为牌印郎君赋诗称旨洊被恩礼而涿州王棠乡贡礼部廷对皆第一时医卜屠贩奴隶及倍父母或犯者逃亡者不得举进士

　　道宗咸雍六年设贤良科应举者先以所业十万言进十年御永安殿策之是岁放进士二百三十八人以马希白诗才十吏不能给召试之天祚中禁商贾家应进士举云太宗会同初选约尼氏九帐子弟可任官者圣宗初华喇部请今后详衮止从本部选授上以诸部官惟在得人命勿以所部为限统和七年宋进士挈家来归者十七人命有司考其中第者补国子官余授县主簿尉十二年诏宋俘中官吏儒生抱器能者诸道军勇健者具以名闻授卫德升等六人官其后又以国舅及南北王府乃国之贵族贱庶不得任本部官兴宗重熙十六年诏世选之官择各部耆旧材能者任用道宗太康九年定诸令史译史迁叙等级凡任子之令文武并得奏荫各限员数圣宗定制没于王事者录其子孙

　　△金

　　金承辽后先后设词赋经义策试律科经童诸科又有女直进士科 【专试女直文字初但试策后增试论亦谓之策论进士】 又尝制举宏词科以待非常之士其词赋经义策论中选者谓之进士律科经童中选者谓之举人

　　太宗天会改元急欲得汉士以抚辑新附始置科举至明年二月八月凡再行焉

　　五年令因南北素所习业以取士号南北选各以经义词赋两科取士

