<!-- { "loadSidebar": true } -->
　　枢密院唐代宗永泰元年始置设内枢密使以宦者为之职掌内外表奏凡帝有所处分则宣付中书门下施行而已僖宗时杨复恭欲夺宰相权乃于堂状后贴黄指挥公事自是枢密使始重梁改为崇政院 【以敬翔为使自后始不用宦者】 后唐庄宗同光元年复改崇政院为枢密院 【时以宰臣郭崇韬为使又置院使一人权侔宰相】 晋高祖天福元年复置枢密院 【以桑维翰知枢密院事】 四年罢之出帝开运元年复置周亦置枢密院 【世宗显德六年以范质王溥参知院事】 宋置枢密院掌军国机务兵防边备戎马之政令出纳密命以佐邦治凡侍卫诸班直内外禁兵招募阅试选补屯戍赏罚之事皆掌之除授内侍省官及武选官将领路分都监缘边都巡检使以上大事则禀奏其付受者用宣小事则拟进其付授者用札先具所得旨关门下省应给告者关中书省命词枢密使无定员率以宰臣兼之熙宁中陈升之三至枢府神宗欲稍异其礼乃以为知院事官制行定置知院一人 【宋初曹彬为枢密使位兼将相不以等威自异遇士大夫于途必引车避之又王显授枢密使帝谓之曰卿世家本儒遭乱失学今典朕机务无暇博览群书能熟军戒三篇亦可免于面墙矣因取是书赐之仁宗庆历中杜衍为枢密使范仲淹出衍门下时为参知政事数争事上前衍无愠色而仲淹亦敬服之又庞籍为枢密使以近世缮兵之弊多而国用困竭于是大加简阅拣放为民者六万余人减其衣粮之半者二万人边储由是稍苏焉又文彦博为枢密使时以陈升之为宰相诏彦博朝廷重臣其令升之位彦博下以称遇贤之意彦博曰国朝枢密无位宰相上者臣忝知礼义不敢紊朝廷大典固辞乃止又周必大拜枢密使上诸军升差籍时点召一二察能否主帅悚激无敢容私创诸军典试法其在外解发而亲阅之池州李忠孝自言正将二人不能开弓乞罢军帝曰此枢密使措置之效也】 建炎元年置御营司以宰相为使四年罢以其事归枢密院机速房仍以宰臣兼枢密使辽北枢密院掌兵机武铨群牧之政有北院枢密使 【南枢密院掌文铨部属丁赋之政同吏部亦有枢密使】 南面官有枢密院枢密使 【大宗大同元年以李崧为枢密使】 金枢密院有枢密使一人掌武备机密之事 【章宗泰和六年尝改为元帅府后复为枢密院】 元枢密院掌天下兵甲机密之务不置枢密使以知院领之又有行枢密院有大征伐则置专为一方一事而设官无定员 【中统四年置西川成都行枢密院设官二员至元十年又于重庆别置行枢密院设官一员十三年并为一院寻复分东川行院十六年罢两川行院二十八年复立四川行院于成都江南行枢密院山东行院扬州岳州行院沿江行院江西行院江淮行院俱于至元二十八年罢归行省甘肃行院至大四年置后遂罢河南行院泰定帝致和元年置文宗天历元年罢二年置岭北行枢密院掌边廷军务故不罢】 明初亦置行枢密院后罢之改为大都督府寻又改为五军都督府 【五军都督府系武职应列在武官卷中故不载其官】

　　知院事宋置神宗熙宁时以陈升之三至枢府时文彦博吕公弼为使韩维邵允为副使乃以升之为知院事自后知院与副使并置元丰官制行乃定知院二人为制辽北面官有知北院枢密使事知北院枢密院事南枢密院亦有知南院枢密使事知南院枢密院事南面官有知枢密使事知枢密院事金无知院事元知院事即枢密使至元二十八年始置知院一人大德十年增置二人至大三年置七人仁宗延佑四年以分镇北边增置一人五年定知院员额为六人

　　同知院事宋始置为枢密使知院事之贰元丰官制行定同知院事为二人 【后向敏中同知枢密院事值西北用兵敏中敏明有才略遇事敏速凡二边道路斥堠走集之所莫不周知干道中刘珙同知枢密院珙以职操兵柄于诸将之能否不可不周知乃自诸管军统职官下至裨佐日召数人与语得其才用所宜辄笔记之以待选用又叶颙同知枢密院事武臣梁俊彦请税沙田芦场帝以问颙对曰沙田乃江滨地田随沙涨出没不常芦场非臣所知也且辛巳军兴芦场田租并复今沙田又不胜其扰矣帝曰诚如卿言是日诏沙田芦场并罢税】 辽北面官北枢密院有同知北院枢密使事南枢密院亦有同知南院枢密使事南面官枢密院有同知枢密院事 【圣宗太平六年以耶律迷离已同知枢密院事】 金无同知枢密院使元至元七年置同知枢密院事一人二十八年又以中书平章商量院事大德十年增至五人至大三年定同知为二人罢议事平章延佑时增同知为四人遂为定额 【时康里托克托同知枢密院事彻伯尔率诸王同附诏特设宴于大定托克托即席陈西北诸蕃始终离合之由去逆效顺之义词旨明畅听者悦服】

　　枢密副使宋初置为枢密使知院事之贰元丰五年罢之 【韩琦为枢密副使两府合班奏事琦必尽言虽属中书琦亦对上陈其实同列多不悦帝独识之曰韩琦刚直又欧阳修为枢密副使考天下兵数及三路屯戍多少地理远近更为图籍凡边防关屯戍者必加增补又吕公着拜枢密副使初自河阳入朝士民和庆既受命出殿门武夫卫卒皆欢忭咨叹焉】 辽北面官北枢密院有北院枢密副使知北院枢密副使事南枢密院有南院枢密副使知南院枢密副使事南面官枢密院有枢密副使知枢密副使事 【兴宗重熙十二年以杨晳知枢密院副使事】 金枢密副使一人泰和四年增一人后即罢元中统四年置枢密副使二员成宗大德十年增至五人武宗至大三年减至二人后遂为定制

　　签书院事宋初以直学士为签书院事元丰官制行罢之元佑初复置仍以直学士充 【胡松年签书枢密院事首奏八事立规模以定中兴之基振纪纲以尊朝廷之势驭将帅使知畏抚士卒使知劝收予夺之柄察毁誉之言无以小疵弃人才无以虚文废实效】 辽北面官北枢密院有签书北枢密院事南枢密院有签书南枢密院事南面官有枢密直学士 【圣宗统和二年郭嘏为枢密直学士】 金置签书枢密院事一人元中统四年置签书枢密使一人大德十年增至五人至大三年减至一人延佑四年定以二人为额

　　同签书院事宋英宗治平末始置以殿前都虞候郭逵为之后以逵改除宣徽南院使知郓州即不复置政和六年以内侍童贯带同签枢密院衔宣抚陕西河东北三路后又改为权领枢密院高宗绍兴后仍为同签并为端明殿学士恩数特依执政或以武臣为之亦异典也辽北南面枢密院皆无同签书之官金同签枢密院事一人大定十七年增一人寻罢章宗明昌初复增一人寻又罢三年九月复增一人元大德十年设同签三人至大三年减为一人延佑四年复增一人

　　都承旨宋置掌承宣旨命通领院务初用院吏熙宁五年以同修起居注曾孝宽兼之参用儒臣自孝宽始元丰四年以客省使张诚一为都承旨用武臣自诚一始其后文武臣并用焉辽北面官北枢密院有北院都承旨南枢密院亦有南院都承旨南面官枢密院有都承旨 【圣宗开泰九年以韩绍芳为枢密院都承旨】 金无都承旨元置院判二人参议二人亦不置都承旨

　　副都承旨宋置掌贰都承旨文武臣并除辽北面官北枢密院有北院副承旨南枢密院有南院副承旨南面官枢密院有副承旨 【重熙中以杨遵最为副承旨】 金元皆无

　　检详官宋熙宁四年始置稽察文移检正公事元丰初定以三人官制行罢之建炎三年复置二人绍兴二年减一人辽无检详官其北面官北枢密院有北南枢密院检点中丞司事总知中丞司事左右中丞同知中丞司事侍御等官南院亦如之南面官枢密院有吏兵户厅四房承旨金置经历一人都事一人掌受事付事检句稽失省署文牍兼知宿直之事即宋检详之直元置经历二人都事四人职掌与金同

　　计议官宋初置建炎四年罢御营使司并归枢密院为机速房随司减罢属官别置干办官四人诏并改为计议官绍兴十一年罢之辽金元皆不设

　　编修官宋初置无定员多以本院官兼之熙宁绍圣之间随事而置绍兴初乃定置二人辽不设金置知法二人掌检断各司取法之事职与编修官略同元亦不设客省使元置大使二人副使二人属枢密院

　　断事官元置掌处决军府之岳讼至元元年始置断事官二人八年增置二人十九年又增一人二十年又增一人大德十年又增四人仁宗皇庆元年省罢二人后定置八人所属经历一人隶枢密院

　　钦定续通典卷二十六 

●钦定续通典卷二十七　职官五

　

　　尚书下

　　○尚书下

　　吏部尚书侍郎　郎中　员外郎　司封郎中　员外郎　司勋郎中　员外郎　考功郎中　员外郎　主事附

　　户部尚书侍郎　郎中　员外郎　度支郎中　员外郎　金部郎中　员外郎　仓部郎中　员外郎　主事附

　　礼部尚书侍郎　郎中　员外郎　祠部郎中　员外郎　膳部郎中　员外郎　主客郎中　员外郎　主事附

　　兵部尚书侍郎　郎中　员外郎　职方郎中　员外郎　驾部郎中　员外郎　库部郎中　员外郎　主事附

　　刑部尚书侍郎　郎中　员外郎　都官郎中　员外郎　比部郎中　员外郎　司门郎中　员外郎　主事附

　　工部尚书侍郎　郎中　员外郎　屯田郎中　员外郎　虞部郎中　员外郎　水部郎中　员外郎　主事附

　　△吏部尚书【侍郎　郎中　员外郎　司封郎中　员外郎　司勋郎中　员外郎　考功郎中　员外郎　主事附】

　　唐

　　宋

　　辽

　　金

　　元

　　明

　　唐

　　唐肃宗至德二载仍改文部曰吏部尚书一人　侍郎二人为尚书之贰掌文选勋封考课之政以三铨之法官天下之材以身言书判德行才用劳效较其优劣而定其留放为之注拟其属有四曰吏部曰司封曰司勋曰考功各有郎中员外郎掌其事 【自肃代兵兴官员冗滥铨法日淆德宗建中时太常寺协律郎沈既济建言近世爵禄失之者久请五品以上及群司长官宰臣进叙吏部得参议焉六品以下或僚佐之属听州府辟用则铨择之法委于四方结奏之成归于吏部使接名伪命之徒菲才薄行之人下诏之曰随声而废通大数十去八九矣帝善其言而不能用是时吏部数岁一集选人文簿纷杂吏得因缘为奸士至蹉跌或十年不得官而阙员亦累岁不补陆贽为相乃惩其弊命吏部内外员三分之计阙集人岁以为常】 　郎中二人掌文官阶品朝给禄赐给告身假使一人掌选补流外官　员外郎二人一人判南曹皆为尚书侍郎之贰　司封郎中一人　员外郎一人掌封命朝会赐予之级　司勋郎中一人　员外郎二人掌官吏勋级　考功郎中一人　员外郎一人掌文武百官功过善恶之考法及其形状若死而传于史官谥于太常则以其行状质其当否其欲铭于碑者则会百官议其宜述者以闻报其家

　　宋

