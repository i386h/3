<!-- { "loadSidebar": true } -->
　　元

　　明

　　宋

　　宋天子之服一曰大裘冕 【神宗元丰四年详定郊庙奉祀礼文所言周礼司裘掌为大裘以供王祀天之服司服王祀昊天上帝则服大裘而冕祀五帝亦如之享先王则衮冕而礼记云郊祭之日王被衮以象天戴冕璪十有二旒则天数也王肃据家语以为临燔柴脱衮冕着大裘则是礼记被衮与周礼大裘郊祀并用二服事不相戾但服之有先后耳是以开宝通礼皇帝服衮冕出赴行宫祀日服衮冕至大次质明改服大裘而冕出次盖衮冕盛服而文之备者故于郊之前期被以至大次既临燔柴则脱衮冕服裘以明天道至质故被裘以体之今仪注车驾赴青城服通天冠绛纱袍祀之日乃服鞾袍至大次服衮冕临祭非尚质之仪乞并依开宝通礼诏详定所参议又言臣等详大裘之制本以尚质而后世反以尚文故冕之饰大为不经而礼书所载上有垂旒加饰又异大裘不裼之说今参考诸说大裘冕无旒广八寸长一尺六寸前圜后方前低寸二分玄表朱里以绘为之玉笄以朱组为纮玉瑱以玄紞垂之为裘以黑羊皮领袖以黑缯纁裳朱绂而无章饰佩白玉玄组媛革带博二寸玉钩■〈角枼〉以佩绂属之素带朱里绛纯其外上朱下绿白纱中单皁领青缥襈裙朱袜赤舄黑絇繶纯乞下所属制造其当着奉祠之服乞依梁陆玮议以黑缯为裘及唐舆服志以黑羔皮为缘诏重详定光禄寺丞集贤校理陆佃言臣详冕服有六周官弁师云掌王之五冕则大裘与衮同冕故礼记云郊之日王被衮以象天又曰服之袭也充美也礼不盛服不充故大裘不裼此明王服大裘以衮衣袭之也先儒或谓周礼祀天地皆服大裘而大裘之冕无旒非是盖古者裘不徒服其上必皆有衣故曰缁衣羔裘素衣魔裘黄衣狐裘如郊祀徒服大裘则是表裘以祀天地表裘不入公门而乃欲以见天地可乎且先王之服冬裘夏葛以适寒暑未有能易之者也郊祀天地有裘无衮则夏祀赤帝与至日祭地祗亦将被裘乎然则王者冬祀昊天上帝中裘而表衮明矣至于夏祀天神地祇则去裘服衮以顺时序周官曰凡四时之祭祀以宜服之明夏不必衣裘也或曰祭天尚质故徒服大裘被衮则非尚质臣以为尚质者明有所尚而巳不皆用质也今欲冬至禋祀昊天上帝服裘被衮其余祀天及配地祇并请服衮去裘各以其宜服之于是详定所言裘不可徒服礼记云大裘不裼则袭可知所谓大裘之袭者衮也与衮及冕伏请冬祀昊天与黑帝皆服大裘被以衮其余非冬祀天夏至祭地则皆服衮至六年始依所奏服大裘而加衮冕哲宗元佑元年礼部言元丰所造大裘虽用黑羊皮乃作短袍袭于衮衣之下仍与衮服同冕未合典礼下礼部太常寺共议上官均等请依元丰新礼丁隲请循祖宗故事王悆请仿唐制朱光庭周秩请以玄衣袭裘独何洵直在元丰中尝预详定以陆佃所议有可疑者按周礼节服氏掌祭祀朝觐衮冕六人维王之太常郊祀裘冕二人既云衮冕又云裘冕是衮与裘各有冕乃云裘与衮同冕当以衮袭之裘既无冕又袭于衮中裘而表衮何以示裘衮之别哉古人虽质不应以裘为夏服盖冬用大裘当暑则以同色缯为之记曰郊祭之日王被衮以象天若谓裘上被衮以被为袭则家语亦有被衮象天之文诸儒或言临燔柴脱衮冕着大裘或云脱裘服衮盖裘衮无同冕兼服之理今乃以二服合为一可乎且大裘天子吉服之最上若大圭大路之比是裘之在表者记曰大裘不裼说者日无别衣以裼之盖他服之裘亵故表裘不入公门事天以报本反始故露质见素不为表暴而冕亦无旒何必假他衣以藻饰之乎凡裘上有衣谓之裼裼上有衣谓之袭袭裘上重二衣也大裘本不裼郑志乃云裘上有玄衣与裘同色盖赵商之徒附会为说不与经合袭之为义本出于重沓非一衣也古者斋祭异冠斋服降祭服一等祀昊天上帝五帝以裘冕祭则衮冕斋故郑氏云王斋服衮冕是衮冕者王之斋服也唐开元及开宝礼始以衮冕为斋服裘冕为祭服兼与张融临燔柴脱衮服裘之义合请从唐制兼改制大裘以黑缯为之佃复破其说曰夫大裘而冕谓之裘冕非大裘而冕谓之衮冕则裘冕必服衮衮冕不必服裘今特言裘冕者主冬至言之周礼司裘掌为大裘以供王祀天之服则祀地不服大裘以夏至日不可服裘故也今谓大裘当暑以同色缯为之尤不经见裼袭一衣而巳初无重沓之义被而覆之则日袭袒而露裘之美则曰裼所谓大裘不裼则非衮而何玉藻曰礼不盛服不充故大裘不裼则明不裼而袭也充美也郑氏谓大裘之上有玄衣虽不知覆裘以衮然尚知大裘不可徒服必有玄衣以覆之玉藻有尸袭之义周礼裘冕注云裘冕者从尸服也夫尸服大裘而袭则王服大裘而袭可知且裘不可徒服故被以衮岂借衮以为饰哉今谓祭天用衮冕为斋服裘冕为祭服此乃袭先儒之谬误后汉显宗初服日月星辰十二章以祀天地自魏以来皆用衮服则汉魏祭天尝用矣虽无大裘未能尽合乎礼固未尝有表裘而祭者也且裘内服也与袍同袍亵矣而欲襌以祭天以明示质是欲衩衣以见上帝也洵直复欲为大裘之裳纁色而无章饰夫裘安得有裳哉请从先帝所志其后诏如洵直议去黑羔皮而以里缯制焉至绍兴以后遂以衮袭裘冕亦十二旒焉】 二曰衮冕广一尺二寸长二尺四寸前后十二旒二纩并贯真珠又有翠旒十二碧凤衔之在珠旒外冕版以龙鳞锦表上缀玉为七星旁施琥珀瓶犀瓶各二十四周缀金丝网钿以真珠杂宝玉加紫云白鹤锦里四柱饰以七宝红绫里金饰玉簪导红丝绦组带亦谓之平天冠 【太祖建隆元年太常礼院言具衮冕令式垂白珠十有二旒以组为缨色如其绶黈纩充耳玉簪导二年太子詹事尹拙工部尚书窦仪议谨案周礼弁师掌王之五冕朱里綖纽五彩缫十有二就皆五采玉十有二玉笄朱纮诸侯之缫旒九就珉玉三采其余如王之事缫旒皆就玉瑱玉笄疏云王不言玉瑱于此言之者王与诸侯互相见为义是以王言玄冕朱里綖纽及朱纮明诸侯亦有之诸公言玉瑱明王亦有之详此经疏之文则是本有充耳今请令君臣衮冕以下并画充耳以合正文从之元年少府监杨格等上新造皇帝冠冕先是郊祀冠冕多饰以珠玉帝以华而且重故命改制之仁宗景佑二年又以帝后及群臣冠服多沿唐旧而循用之久则有司寖为繁文以失法度诏入内内侍省御药院与太常礼仪院详典故造冠冕蠲减珍华务从简约俾图以进由是改制衮冕天版元阔一尺二寸长二尺四寸今制广八寸长一尺六寸减翠旒井凤子前后二十四珠旒并合典制天版顶上元织成龙鳞锦为表紫云白鹤锦为里今制青罗为表采画出龙鳞红罗为里采画出紫云白鹤所有犀瓶琥珀瓶各二十四今减不用金丝结网之上旧有金丝结龙八今减四亦减丝令细天版四向花坠子素坠子依旧减轻造冠身并天柱元织成龙鳞锦今用青罗彩画出龙鳞金轮等七宝元真玉碾成今更不用如补空却以云龙钿窠分旒玉钩二今减去之天河带组带款幔带依旧减轻造纳言元用玉制今用青罗采画出龙鳞锦金棱上棱道依旧用金即减轻制黈纩玉簪致和三年王洙奏天子法服冕旒形度重大华饰稍繁愿集礼官参定诏礼院详典礼上闻而礼院绘图以进因敕御药院更造其后冕服稍侈如故英宗治平二年知太常礼院李育奏曰郊庙之祭本尚纯质衮冕之饰皆存法象非事繁侈重其玩也冕则以周官为本凡十二旒间以采玉加以紞綖笄瑱之饰东汉玉唐史官名儒记前制皆无珠翠犀宝之饰何则鷮羽蚌胎非法服所用琥珀犀缾非至尊所冠龙锦七星巳列采章之内紫云白鹤近出道家之语岂被衮戴璪象天则数之义哉自大裘之废专用衮冕古朴稍去而法度尚存夫明水太羹不可以众味和云门咸池不可以新声问衮冕之服不宜以珍怪累也若魏明之用珊瑚江左之用翡翠侈靡衰播之余岂足为圣朝道哉且太祖建隆元年少府监所造冕服及二年博士聂崇义所进三礼图尝诏尹拙窦仪参校之皆仿虞周汉唐之旧至四年冬服之合祭天地于圜丘用此制也太宗亦尝用命制于禁中不闻改作及真宗封泰山礼官请服衮冕帝曰前王服羔裘尚质也今则无羔裘而有衮冕可从近制是岂有意于繁饰哉盖后之有司率意妄增未尝确议遂相循而用故仁宗尝诏礼官章得象等详议之其所减过半然不经之饰重者多去轻者尚存不能尽如诏书之意故致和三年王洙复议去繁饰礼官画图以进渐还古礼而有司所造复如景佑之前又按开宝通礼及衣服令冕服皆有定法悉无宝锦之饰臣请复先王之制其与通礼衣服令三礼图制度不同者宜悉改正诏太常礼院少府参定遂合奏曰古者冕服之用郊庙殊制自唐废大裘而郊庙之祭一用衮冕然旒章之数止以十二为节亦未闻有余饰也国朝增以珍异巧缛前所未有臣等以为宜如育言参酌通礼衣服令三礼图及景佑三年减定之制一切改造之孔子曰麻冕礼也今也纯俭吾从众纯者丝也变麻为丝盖巳久矣则冕服之制宜依旧以罗为之冕广一尺二寸长二尺二寸约以景表尺前圆后方黝上朱下以金饰版侧以白玉珠为旒贯之以五彩丝绳前后各有十二旒旒各十二珠相去一寸长二尺朱丝组为缨黈纩充耳金饰玉簪导诏礼仪院再详以闻而内侍省奏谓景佑中巳裁定可因而用也从之元丰六年详定郊庙礼文所言凡冕版广八寸长一尺六寸与古制相合更不复议今取少府监造样如以青罗为表红罗为里则非弁师所谓玄冕朱里者也上用金棱天版四周金丝结网雨旁用真珠花素坠之类皆不应礼伏请改用朱组为紞玉笄玉瑱以玄紞垂瑱以五采玉贯于五色藻为旒以青赤黄白黑五色备为一玉每一玉长一寸前后二十四旒垂而齐肩以合孔子所谓纯俭之义从之政和议礼局更上皇帝冕服之制冕版广八寸长一尺六寸前高八寸五分后高九寸五分青表宋里前后各十有二旒五采藻十有二就就间相去一寸青碧线织成天河带长一丈二尺广二寸朱丝组带为缨黈纩充耳金饰玉簪导长一尺二寸中兴仍旧制延以罗衣本玄表朱里长尺有六寸前低一寸一分四旁缘以金覆于卷武之上缫以五色丝贯五色玉前后各十二凡用二百八十有八玉笄充耳用黄绵纮以朱组以其一属于左笄上垂下又屈而属于右笄系之而垂其余】 皇太子亦有衮冕青罗表绯罗红绫里涂金银钑花饰犀簪导红丝组前后白珠九旒二纩贯水精珠 【太宗至道元年太常礼院言南郊皇太子充亚献合着祭祀服准制度衮冕以组为缨色如其绶青纩充耳诏依上制造】 其诸臣则九旒冕涂金银额花犀玳瑁簪导亲王中书门下祭祀服之无额花者三公奉祀服之七旒冕犀角簪导九卿奉祀服之五旒冕四品五品为献官服之平冕无旒太祝奉礼服之

　　辽

　　辽制衮冕金饰垂白珠十二旒以组为缨色如其绶黈纩充耳玉簪导

　　金

　　金冕制天版长一尺六寸广八寸前高八寸五分后高九寸五分身围一尺八寸三分并纳言并用青罗为表红罗为里用回用金棱天版下有四柱四面珍珠网结子花素坠子前后珠旒共二十四旒各长一尺二寸青碧线织造天河带长一丈二尺阔二寸两头各有真珠金碧旒三节玉滴子节花红线组带二上有真珠金翠旒玉滴子节花下有金铎子二枚红线款幔带一黈纩二真珠垂系上用金萼子二簪窠款幔组带钿窠各二内组带钿窠四并玉镂尘碾造玉簪一顶方二寸导长一尺二寸簪顶刻镂尘云龙皇太子冕用白珠九旒红丝组为缨青纩充耳犀簪导

　　元

