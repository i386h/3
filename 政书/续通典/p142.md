<!-- { "loadSidebar": true } -->
　　元岳镇海渎代祀自世祖中统二年始凡十有九处分五道后乃以东岳东海东镇北镇为东道中岳淮渎济渎北海南岳南海南镇为南道北岳西岳后土河渎中镇西海西镇江渎为西道既又以驿骑迂远复为五道道遣使二人集贤院奏遣汉官翰林院奏遣蒙古官出玺书给驿以行至元三年定岁祀岳镇海渎之制正月东岳镇海渎土王日祀泰山于泰安州沂山于益都府界立春日祀东海于莱州界大淮于唐州界 【疑当作四】 月南岳镇海渎土王日遥祭会稽山于河南府界立夏日遥祭南海大江于莱州界遥祭衡山于河南府界六月中岳镇土王日祀嵩山于河南府界霍山于平阳府界七月西岳镇海渎土王日祀华山于华州界吴山于陇县界立秋日遥祭西海大河于河中府界十月北岳镇海渎土王日祀恒山于曲阳县界医巫闾山于辽阳广宁县界立冬日遥祭北海于登州界济渎于济源县祀官以所在守土官为之既有江南乃罢遥祭四年正月敕封昔木土山为武定山其神为武定公泉为灵渊其神曰灵渊侯十六年五月进封桑干河神洪济公为显应洪济公二十一年闰五月加封卫辉路小清河神曰洪济威惠王二十八年二月加上东岳为齐天大生仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大宁崇圣帝加封江渎广源顺济王河渎灵源宏济王淮渎长源博济王济渎清源善济王东海广德灵会王南海广利灵孚王西海广润灵通王北海广泽灵佑王诏遣重臣代祀汉人选名儒及道士习祀事者其礼物每处岁祀银香盒一重二十五两五岳组金幡二钞五百贯四渎织金幡二四海五镇销金幡二钞并二百五十圆皇帝登宝位遣官致祭降香幡盒如前礼惟加银五十两他有祷礼亦如之成宗元贞二年三月加封东镇为元德东安王南镇昭德顺应王西镇成德永靖王北镇贞德广宁王中镇崇德应灵王敕有司岁时与岳渎同祀着为令式泰定帝泰定三年七月遣使祀海神天妃作天妃宫于海津镇文宗天历二年十月加封天妃为护国庇民广济福专明着天妃顺帝至正十年加封河渎神为灵源神佑宏济王仍重建河渎及西海神庙

　　明

　　明初建山川坛于天地坛之西正殿七闲祭太岁风云雷雨岳镇海渎钟山之神东西庑各十五闲祭京畿山川四季月将及都城隍之神皆躬自行礼定祭日每岁以清明霜降后又改定惊蛰秋分后三日遣官致祭太祖洪武三年诏依古制凡岳镇海渎并去其前代所封名号止以山水本名称其神 【泰山则曰东岳泰山之神余仿此】 七年诏令春秋仲月上旬择日祭山川坛先是天下山川祔祭岳渎坛安南高丽占城诸国山川并列各省山川之后八年礼部尚书牛谅言京都既罢祭天下山川其外国山川非天子所当亲祀礼臣请附祭各省从之 【广西附祭安南占城真腊暹罗锁里广东附祭三佛齐爪哇福建附祭日本琉球渤泥辽东附祭高丽陕西附祭甘肃朵甘乌思藏】 九年复定坛制凡十三坛正殿太岁风云雷雨五岳五镇四海四渎钟山七坛东西庑各三坛东京畿山川夏冬二季月将西春秋二季月将京都城隍十年定正殿七坛帝亲行礼东西庑遣功臣分献二十一年增修大祀殿诸神坛壝乃敕十三坛诸神并停春祭每岁八月中旬择日祭之命礼部更定山川坛仪与社稷同成祖永乐时北京建山川坛于正阳门南之右悉如南京旧制惟正殿钟山之右增祀天寿山神世宗嘉靖八年凡亲祀山川等神皆用皮弁服行礼以别于郊庙十一年改山川坛为天地神祇坛天神坛在左南向云雨风雷凡四坛地祇坛在右北向五岳五镇五陵山四海四渎凡五坛从祀京畿山川西向天下山川东向以辰戌丑未年仲秋皇帝亲祭余年遣大臣摄祭其太岁日将城隍别祀之穆宗隆庆元年礼臣言天神地祇巳从祀南北郊其仲秋神祇之祭不宜复举令罢之

　　△籍田【唐　宋　元　明】

　　唐

　　宋

　　元

　　明

　　唐

　　唐肃宗干元二年春正月行籍田礼先期至先农坛因阅耒耜有雕刻文饰命彻之诏有司依农用例程即别改造翌日致祭神农氏以后稷配享冕而朱纮躬秉耒耜九推礼官奏天子合三推今过礼帝曰朕以身率下自当过之恨不能终于亩耳既而伫立久之观公卿诸侯王公以下耕毕宪宗元和五年诟以来岁正月籍田太常修撰韦公肃言籍田礼久废有司无可考乃据礼经参采开元干元故事草具其仪未及举行而罢

　　宋

　　宋太宗雍熙四年诏以来年正月择日有事于东郊行籍田礼所司详定仪注依南郊置五使除耕地朝阳门七里外为先农坛高九尺四出陛周四十步饰以青二壝壝内立观耕台及御耕位其青城设于千亩之外用竹木为青箱无盖两端设襻饰以青中分九隔隔盛一种覆以青帊穜稑之种用黍稷秫稻粱大小豆大小麦御耒耜二具并盛以青绦准唐干元故事不加雕饰其祭先农用纯色犊一如郊祀例进胙余并权用大祀之制大礼使李昉请乘玉辂载耒耜于耕根车卤簿使贾黄中等言用象辂载耒耜以重其事五年正月乙亥亲享神农以后稷配备三献遂行三推之礼毕事解严还行宫百官称贺御干元门大赦改元端拱文武递进官有差二月七日宴群臣于大明殿行劳酒礼真宗景德四年判太常礼院孙奭言来年画日正月一日享先农九日上辛祈谷祀上帝春秋传曰启蛰而郊郊而后耕月令曰天子以元日祈谷于上帝乃择元辰躬耕帝籍先儒皆云元日谓上辛元辰谓郊后吉亥请改用上辛后亥日享先农用符礼文仁宗明道元年诏以来年二月丁未行籍田礼而罢冬至亲郊遣官奏告天地宗庙诸陵景灵宫州都就告岳渎宫庙其礼如端拱之制而损益之礼成遣官奏谢如告礼神宗元丰二年诏于京城东南度地千亩为籍田置令一员徙先农坛于中神仓于东南取卒之知田事者为籍田兵乃以郊社令辛公佑兼令公佑请因旧鏺麦殿规地为田引蔡河水灌其中并种果蔬冬则藏冰凡一岁祠祭之用取具焉先荐献而后进御有余则贸钱以给杂费输其余于内藏库着为令又权管干藉田王存等议以南郊鏺麦殿前地及玉津园东南菱地并民田共千一百亩充籍田外以百亩建先农坛兆开阡陌沟洫置神仓斋宫并耕作人牛庐舍之属绘图以进巳而殿成诏以思文为名徽宗政和元年有司议享先农为中祀命有司摄事帝止行耕籍之礼罢命五使及称贺肆赦之类太史局择日不必专用吉亥耕藉所乘改用耕根车罢乘玉辂寻复以耕籍为大祀依四孟朝享例行礼高宗绍兴七年五月命礼官举先农之祀以立春后亥日行一献礼十四年十一月诏以来年春祗袚青坛躬三推之礼命临安府守臣度城南之田得五百七十亩有奇建思文殿观耕台及表亲耕之田又诏毋建殿宇设幕殿席屋如南郊事毕撤去庶不扰民十五年 【按礼志作十六年今据文献通考辑】 亲耕籍田并如旧制光宗绍熙五年太社令陈岘奏先农坛芜废不治请下临安府守臣葺筑以严祀从之

　　元

　　元世祖至元七年六月立籍田大都东南郊九年二月始祭先农如祭社之仪武宗至大三年二月从大司农请建先农坛博士议坛式与社稷同不设外壝是岁命祀先农如社稷礼乐用登歌日用仲春上丁后或用上辛或甲日行三献礼毕以次诣耕地所耕讫而退

　　明

　　明太祖洪武元年谕廷臣以来春举行籍田礼礼官议耕籍之日皇帝躬祀先农礼毕躬耕籍田以仲春择日行事从之二年建先农坛于南郊在籍田北亲祭以后稷配器物祀仪与社稷同祀毕行耕籍礼御耒耜二具韬以青绢御耕牛四被以青衣礼毕还大次应天府尹及上元江宁两县令率庶人终亩是日宴劳百官耆老于坛所二十一年更定祭先农仪遣应天府官致祭不设配位祭毕犹亲耕籍田成祖永乐中建坛北京如南京制在太岁坛西南每岁仲春上戊顺天府尹致祭后凡遇登极之初行耕籍礼则亲祭孝宗弘治元年定耕籍仪前期百官致斋顺天府官以耒耜及穜稑种进呈内官仍俸出授之由午门左出置彩舆鼓乐送至籍田所至期帝祭先农毕太常卿引至耕籍位南向立三公以下各就位户部尚书北向跪进耒耜顺天府官北向跪进鞭帝秉耒三推三反讫户部尚书跪受耒耜顺天府官跪受鞭太常卿奏请复位府尹挟青箱以种子播而覆之帝御外门南向坐观耕毕帝还具服殿升座府尹率两县令耆老人行礼毕引上中下农夫各十人执农器朝见令其终亩百官行庆贺礼赐酒馔三品以上丹陛上东西坐四品以下台下坐并宴劳耆老于坛旁宴毕还宫鼓吹振作农夫人赐布一疋世宗嘉靖十年更定耕籍仪先二日顺天府尹以耒耜穜稑种置彩舆至耕籍所并罢百官庆贺后又议造耕根车载耒耜府尹于祭日进呈毕以耒耜载车内前玉辂行其御门观耕地位卑下议置观耕台一诏皆可

　　△先蚕【宋　元　明】

　　宋

　　元

　　明

　　宋

　　宋真宗景德三年从王钦若请诏有司检讨故事以闻礼院言按开宝通礼季春吉巳享先蚕于公桑前享五曰诸与享官散斋三曰致斋二曰享日未明五刻设先蚕氏神座于坛上北方南向尚宫初献尚仪亚献尚食终献女相引三献之礼女祝读文饮福受胙如常仪又按唐会要皇帝遣有司享先蚕如先农礼乃诏自今依先农例遣官摄祭礼院又言周礼蚕于北郊以纯阴也汉蚕于东郊以春桑生请筑坛东郊从桑生之义坛高五尺方二丈四陛陛各五尺一壝二十五步祀礼如中祀仁宗庆历时用羊豕各一摄事献官太尉太常光禄卿不用乐神宗元丰四年详定礼文所言季春吉巳享先蚕氏唐月令注以先蚕为天驷按先蚕之义与先农先牧先炊同当是始蚕之人故开元礼享先蚕为瘗塪于坛之壬地无燔柴之仪明不祀天驷星也今请就北郊为坛以享始蚕之人不设燎坛但瘗埋以祭余如故事徽宗政和时礼局言礼天子必有公桑蚕室今请仿古制于先蚕坛侧筑蚕室度地为宫四面为墙高仞有三尺上被棘中起蚕室二十七别构殿一区为亲蚕之所仿汉制置茧馆立织室养蚕于薄度所用之数为桑林筑采桑坛于先蚕坛南相距二十步方三丈高五尺四陛置蚕官令丞以供郊庙之祭服又周官内宰诏后帅内外命妇蚕于北郊郑氏谓妇人以纯阴为尊则蚕为阴事可知开元礼享先蚕币以黑盖以阴祀之礼祀之也今请用黑币以合至阴之义诏从其议命亲蚕殿以无斁为名又诏亲蚕所供不独衮服凡施于祭祀者皆用之宣和元年三月皇后亲蚕即延福宫行礼命有司享先蚕氏于本坛其仪届期内命妇妃嫔以下诣殿庭起居讫皇后首饰鞠衣乘龙饰肩舆出内东门至左升龙门降舆升厌翟车出宣德东偏门至亲蚕所内侍导诣坛行礼尚功诣采桑位前奉钩以进皇后受钩采桑司制奉箱以受桑皇后采桑三条止内外命妇依次采桑讫内侍奏请归殿后阁解严六年复行亲蚕之礼高宗绍兴七年从黄积厚请以季春吉巳日享先蚕视风师之仪十五年太常王湛言请按政和礼建亲蚕殿蚕室茧馆请皇后就禁中行亲蚕之礼诏送礼部下太常寺讨论不果行

　　元

　　元武宗至大三年从大司农请建先蚕坛博士议坛式与社稷同赵天麟奏述古公桑之制劝中宫仿古亲蚕然祀事未举其礼仪无可考云

　　明

