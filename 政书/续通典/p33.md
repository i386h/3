<!-- { "loadSidebar": true } -->
　　宋太祖建隆元年户九十六万七千三百五十三干德元年令诸州岁奏男夫二十为丁六十为老是年平荆南得户十四万二千三百平湖南得户九万七千三百八十八三年平蜀得户五十三万四千三十九开宝四年平广南得户十七万二百六十三八年平江南得户六十五万五千六十五九年天下主客户三百九万五百四太宗太平兴国三年陈洪进钱俶献闽浙诸州之地四年平太原又得户七十三万七千八百七十八是时天下既一疆理几复汉唐之旧而户数不及其半历百余年招徕降附休养生息至神宗元丰元年天下总四京一十八路 【按元丰闲又析为二十三后复置京畿路合二十四路】 户主客一千四百八十五万二千六百八十四口主客三千三百三十万三千八百八十九丁主客一千七百八十四万六千八百七十三徽宗崇宁元年计天下增至户二十一万九千五十口四千三百八十二万七百六十九视汉唐盛时盖有加焉政和三年详定九域图志蔡攸等言天下户口数类多不实且以河北二州言之德州主客户五万二千五百九十九而口纔六万九千三百八十五霸州主客户二万二千四百七十七而口纔三万四千七百一十六通二州之数率三户四口则户版刻隐可知乞诏有司申严法令务在核实又淮南转运副使徐闳中言九域志在元丰闲主客户共一千六百余万大观初已二千九十一万乞诏诸路应奏户口岁终再令提刑提举司参考同保从之 【按马氏通考云古今户口之盛无如崇宁大观之闲然观当时诸人所言则版籍殊欠核实所载似难凭据谨附识】

　　高宗南渡中原陕右尽入于金所存止十五路绍兴八年尚书刘大中奏自中原陷没东南之民死于兵火疫疠水旱以至为兵为缁黄及去为盗贼余民之存者十无二三奸臣虐用其民诛求过数丁盐绸绢最为疾苦愚民宁杀子而不愿输生女者又多不举乞守令满日以生齿增减为殿最又诏诸州县乡村五等坊郭七等以下户及无等第贫乏之家生男女不应养赡者于常平钱内人支四贯仍委守令劝谕父老晓譬祸福若奉行如法所活数多监司保明推赏至宁宗嘉定十六年诸路主客户一千二百六十七万八百一口二千八百三十二万八十五较之崇宁盖己减半理宗以后国势日蹙景定五年户部献今年民数仅户五百六十九万六千九百八十九口一千三百二万六千五百三十二而宋旋以亡此宋代户口盛衰之数大略如此也

　　△辽

　　辽时户口之数不甚可考据地理志所载五京道民户仅得五十余万诸州县不可计者尚多 【按辽史营卫兵卫志载有宫卫之户曰正户曰蕃汉转户共二十万三千丁四十万八千又有五京乡丁其可考见者约一百一十万七千三百为乡兵并附录于此】

　　太祖初年以兵四十万攻下河东河北九郡获其生口九万五千伐女直获其户三百先是德祖俘奚七千户徙饶乐之清河至是创实喇部分十三县五年讨东西奚尽有锡忻之众东际海南暨白檀西踰松漠北抵潢水凡五部咸入版籍神册元年亲征突厥吐浑党项小番沙陀诸部俘户一万五千六百四年修辽阳故城以汉民渤海户实之十月破乌尔古部俘获生口一万四千二百五年擒天德节度使宋瑶徙其民于阴州六年分兵掠檀顺安远三河良乡望都潞满城遂城俘其民徙内地十二月晋新州防御使王郁率其众来降徙其众于潢水之南又徙檀顺民于东平渖州天赞三年五月徙蓟州民实辽州地天显三年诏遣耶律羽之徙东丹民实东平其民或亡入新罗女直因诏困乏不能迁者许上国富民给赡而隶属之四年二月阅约尼氏户籍太宗会同九年吐谷浑献生口千户大同元年四月俘晋主重贵归顺七十六处得户一百九万百一十八时籍上京户丁以定赋税

　　圣宗统和元年南京统军使耶律善补招宋边七十余村来附又招亡入宋者得千余户归国诏令慰抚八年七月诏东京路并省州县以其民分隶他郡九年七月通括户口十三年四月诏诸道民户应历以来胁从为部曲者仍籍州县十四年三月诏安集朔州流民十五年正月徙梁门遂城泰州北平民于内地三月通括宫分人户

　　开泰二年四月诏从上京请以韩斌所括赡国达鲁河奉豪等州户二万五千四百有奇置长霸兴仁保和等十县

　　四年四月以耶律世良所获于厥众并达勒达所获实默里部民城胪朐河上居之

　　八年五月迁宁州渤海户于辽土二河之闲

　　道宗咸雍时遣使括三京隐户不得以耶律引吉代之得三千余户马人望为三司度支判官会检括户口未两旬而毕同知留守萧保先怪而问之人望曰民户若括之无遗他日必长厚敛之弊大率十得六七足矣保先谢曰君虑远吾不及也

　　太康九年六月诏诸检括脱户罪至死者原之

　　大安三年以民多流亡除安泊逃户征偿法

　　天祚帝天庆三年籍诸道户徙大牢古山围场地居民于别土

　　八年六月通祺双辽四州之民八百余户降于金是时萧博和哩等十五人各率户降于金刘宏亦以懿州户三千降金而辽不能国矣

　　△金

　　金制户有数等有课役户不课役户本户杂户正户监户官户 【按有物力者为课役户无者为不课役户女直为本户汉人及契丹为杂户明安之奴婢免为良者止隶本部为正户没入官良人隶宫籍监者为监户没入官奴婢隶太府监者为官户】 奴婢户二税户 【金承辽制多以良民赐诸寺分其税一半输官一半输寺故名二税户】 男女二岁以下为黄十五以下为小十六为中十七为丁六下为老无夫为寡妻妾诸废笃疾不为丁凡户口计帐三年一籍自正月初州县以里正主首明安穆昆则以寨使诣编户家责手实具男女老幼年与姓名生者增之死者除之正月二十日以实数报县二月二十日申州以十日内达上司无远近皆以四月二十日到部呈省汉人渤海人不得充明安穆昆户太祖收国元年六月辽通祺双辽等州八百余户来归命分置诸部择膏腴地处之

　　太宗天会元年十一月徙迁润来隰四州之民于渖州后海陵南侵遣使籍诸路明安部族及契丹奚人不限丁数悉佥之凡二十四万又佥中都南都中原渤海丁壮年二十以上五十以下者皆籍之凡二十七万虽亲老丁多求一子留侍亦不听世宗大定三年诏流民未复业者增限招诱十七年五月省奏咸平府路一千六百余户自陈皆长白山锡忻察逊河女直人辽时移居于此号移典部今乞厘正诏从之二十一年六月徙银山侧民于临潢又命避役之户举家逃于他所者元贯及所寓司县官同罪为定制二十三年奏明安穆昆户口之数明安二百二穆昆一千八百七十八户六十一万五千六百二十四口六百一十五万八千六百三十六 【内正口四百八十一万二千六百六十九奴婢口一百三十四万五千九百六十七】 在都宗室将军司户一百七十口二万八千七百九十 【内正口九百八十一奴婢口二万七千八百八】 德哷勒唐古二部五乣户五千五百八十五口十三万七千五百四十四 【内正口十万九千四百六十三奴婢口一万八千八十一】 先是大定初举国户纔三百余万至二十七年户六百七十八万九千四百四十九口四千四百七十万五千八十六章宗明昌元年奏举国户六百九十三万九千口四千五百四十四万七千九百六年奏举国内女直契丹汉户七百二十二万三千四百口四千八百四十九万四百泰和七年奏举国内户七百六十八万四千四百三十八口四千五百八十一万六千七十九此金版籍之极盛也卫绍王时军旅不息宣宗南迁所在凋敝户口日耗军费日急赋敛皆仰给于河南民不堪命率弃田庐相继亡去虽屡谕招抚卒无还者自是户口之数不复可纪

　　△元

　　元代幅员既广户口殷繁计其盛时虽汉唐之世有不逮焉初太宗并金得中原州郡七年下诏籍民自燕京顺天等三十六路户八十七万三千七百八十一口四百七十五万四千九百七十五宪宗二年籍汉地民户增二十余万世祖中统二年计天下户一百四十一万八千四百九十九三年天下户一百四十七万六千一百一十六四年天下户一百五十七万九千一百十至元元年天下户一百五十八万八千一百九十五二年天下户一百五十九万七千六百一三年天下户一百六十万九千九百三四年天下户一百六十四万四千三十五年天下户一百六十五万三百八十六六年天下户一百六十八万四千一百五十七七年天下户一百九十二万九千四百四十九八年天下户一百九十四万六千二百七十九年天下户一百九十五万五千八百八十十年天下户一百九十六万二千七百九十五十一年天下户一百七十六万七千八百九十八十二年天下户四百七十六万四千零十三年平宋全有版图二十七年籍天下户一千六百八十四万八百有奇于是南北之户总书于策者一千三百一十九万六千二百有六口五千八百八十三万四千七百一十有一而山泽溪洞之民不与焉文宗至顺元年户部钱粮户数一千三百四十万六百九十九视前世又增二十万有奇矣

　　△明

