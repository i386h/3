<!-- { "loadSidebar": true } -->
　　右校署唐置令二人丞三人掌版筑涂泥丹垩匽厕之事有所须即审其多少而市之宋麦■〈麦肙〉场掌受京畿诸县夏租■〈麦肙〉■〈麦弋〉以给圬墁之用丹粉所掌烧变丹粉以供绘饰元大都留守司修内司所属泥厦局提领八人管勾二人祗应司所属油漆局提领五人同提领一人副提领一人掌两都宫殿髹漆之工画局提领五人管勾一人掌诸殿宇藻绘之工销金局提领一人管勾一人掌诸殿宇装鋈之工裱褙局提领一人掌诸殿宇装潢之工烧红局提领一人掌诸殿宇所用心红颜料上都采山提领所提领一人副提领一人提控一人掌采伐材木炼石为灰明颜料局大使一人属工部

　　中校署唐置令一人丞三人掌供舟车兵械杂器行幸陈设则供竿柱闲厩系秣则供行槽祷祀则供棘葛内外营作所须皆取焉宋舟车之事掌于工部水部 【详见工部】 金上林署有提点令丞直长等官掌承奉行幸舟船之事属工部

　　甄官署唐置令一人丞二人掌琢石陶土宋窑务掌陶为砖瓦以给营缮及缾缶之器金甄官署有令丞直长等官掌劖石及埏埴之事属工部元大都留守司所属大都四窑场提领一人大使一人副使一人领匠夫三百余户营造素白琉璃砖瓦其南窑场西窑场琉璃局各设大使一人副使一人明黑窑厂琉璃厂以陶瓦器属工部虞衡司

　　东园主章令汉时之官唐已无宋辽金元明皆无

　　△国子监【祭酒　司业　丞　主簿　国子博士　助教　太学　广文　四门　律学　书学　算学等博士】

　　唐制国子监祭酒一人掌儒学训导之政总国子太学广文四门律书算凡七学天子视学皇太子齿冑则讲义释奠执经论议奏京文武七品以上观礼凡授经以周易尚书周礼仪礼礼记毛诗春秋左氏传公羊传谷梁传各为一经兼习孝经论语老子岁终考学官训导殿最 【宪宗元和中韩愈拜国子祭酒奏儒生为学官日使会讲生徒奔走听闻皆相喜曰韩公来为祭酒国子监不寂寞矣又郑覃以宰相兼判国子祭酒奏太学置五经博士各一人绿无职田请依王府官例赐禄廪从之】 宋初置判监事二人以两制或带职朝官充凡监事皆总之元丰官制行始置祭酒一人掌国子太学武学律学小学之政令凡诸生之隶于太学者分三舍始入学验所隶州公据以试补中者充外舍斋长谕月书其行艺于籍 【行谓率教不戾规矩艺谓治经程文】 季终考于学谕次学录次学正次博士然后考于长贰岁终校定具注于籍以俟覆试视其校定之数参验而序进之凡私试孟月经义仲月论季月策公试初场以经义次场以论策试上舍如省试法凡内舍行艺与所试之等俱优者为上舍上等取旨命官一优一平为中以俟殿试一优一否或俱平为下以俟省试唯国子生不预考选凡课试升黜教导之事长贰皆总焉车驾幸学则率官属诸生班迎即行在距学百步亦如之凡释奠于先圣先师及武成王则率官属诸生共荐献之礼岁计所隶三舍生升降多寡之数以为学官之殿最赏罚 【宋初以崔颂判国子监建隆三年夏始会生徒讲说帝遣中使以酒果赐之每临幸国学召颂与语因及经史颂应答无滞及郊祀以颂摄太仆升车执绥帝问以一时典礼颂占对闲雅帝甚重之又邢昺为国子祭酒真宗景德二年上幸国子监阅库书问昺经版几何昺曰国初不及四千今十余万斯儒者逢时之幸也上方兴起道术令昺与张雍杜镐孙奭举经术该博德行端良者以广学员又吕公着为祭酒所举学官如王回吴政姜潜张载皆一世大儒王存顾临为元佑名臣常秩吴申黄履朱临盛侨亦显于世】 辽南面上京国子监 【太祖置】 有祭酒中京亦有国子监设官与上京同金国子监亦有祭酒元至元初以许衡为集贤馆大学士国子祭酒教国子与蒙古大姓四集赛人员选七品以上朝官子孙为国子生随朝三品以上官得举凡民之俊秀者入学为陪堂生伴读二十四年始置监设祭酒一人属集贤院 【时帝久欲开太学以许衡为资政殿大学士兼国子祭酒衡闻命喜曰此吾事也国人子太仆未散视听专一若置之善类中涵养数年将必为国用乃请征其弟子王梓刘季伟韩思永耶律有尚吕端善姚燧高凝白栋苏郁姚墩孙安刘安中十二人诏驿召之来京师分处各斋以为斋长时所选弟子皆幼穉衡待之如成人爱之如子出入进退其严若君臣其为教因觉以明善因明以开蔽相其动息以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得下至童子亦知三纲五常之道又富珠哩翀为国子祭酒帝师至京师有旨朝臣一品以下皆乘白马郊迎大臣俯伏进觞帝师不为动唯翀举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之栗然】 又蒙古国子监祭酒一人属蒙古翰林院仁宗延佑元年又别置回回国子监学属翰林国史院明国子监祭酒一人掌国学诸生训导之政令凡举人贡生官生恩生功生例生土官外国生幼勋臣及勋戚大臣子弟之入监者奉监规而训课之有不率者扑以夏楚不悛徙谪之其率教者有升堂积分超格叙用之法课业仿书季呈翰林院考校文册岁终奏上每岁仲春秋上丁遣大臣祀先师则总其礼仪车驾幸学则执经坐讲新进士释褐则坐而受拜 【太祖洪武时太学初成中外岁贡生徒日伙适选愞者掌之师生相讦教尼不行十六年以文渊阁大学士宋讷为国子监祭酒请于上严立学规诸生皆知敬畏帝虑功臣子弟有不服扑罚者命曹国公李文忠兼领监事由是贵冑肃然受教年八十卒于官帝自制文遣官致祭其后岁辛未太学生有连举大魁者帝思讷曰此宋祭酒训迪之功也凡诸生守官称职者多出讷门帝每举讷为教国子者楷法又英宗正统中李时勉为祭酒严毅正大极意造就人材初至令坐堂一月后乃散处于厢房列格致诚正四号号房有家室者居外晨入馔堂读书俱朔望升堂其于四号督励尤切夜读务尽二更将五鼓复令膳夫提铃循号房唤起读书或自潜行以察勤惰无灯者令人暗记明示责罚自是灯光达旦书声不歇学者感激竞相劝勉诸生贫病者节缩餐钱力为赡给】 南京国子监祭酒一人 【时陈敬宗为南京祭酒以师道自任与北监祭酒李时勉称南陈北李】 洪武元年又置中都国子学命国子学分官领之十五年改为国子监设祭酒司业监丞典簿博士助教学正学录掌馔等官二十六年罢之明初祭酒司业择有学行者任之后皆由翰林院官迁转

　　司业唐置二人 【代宗大历中归崇敬为国子司业时皇太子欲以仲秋月行齿冑之礼崇敬以为国学及官名不称请改国子监为辟雍省又以祭酒之名非学官所宜按周礼师氏掌以义诏王教国子请改为太师氏又司业者礼记云乐正司业正长也言乐官之长司主此业按周颂设业设簴则业是悬钟磬之栒簴也今太学于义无所取请改司业一为左师一为右师诏下议者以为重难改作其事不行又阳城下迁国子司业引诸生告之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之简孝秀德行升堂上酗酒不率教者皆罢之躬讲经籍生徒斤斤皆有法度】 宋置一人 【高宗绍兴时高闶为国子司业时兴太学闶奏宜先经术帝曰士习诗赋已久遽能使之通经乎闶曰先王设太学唯讲经而己国初犹循唐制用诗赋神宗始以经术造士遂罢诗赋又虑不足以尽人材乃设词学一科今宜以经学为主而加诗赋帝然之闶于是条具其法以六经语孟义为一场诗赋次之史论时务策又次之太学课试及郡国科举皆以此为法】 辽国子监有司业金亦有之元置二人蒙古国子监亦置二人明置一人 【洪武中以吴源杜斆龚斆赵民望李佑俱召为四辅官兼太子宾客后帝以源贤复召为国子监司业又王嘉会为国子监右司业时宋讷为祭酒太学生常数千人嘉会与讷及左司业龚斆严立楷范三人者春秋巳高须鬓翯如正其衣寇旦夕端坐诸生云集阶下肃然望而畏之以是士类率教多所造就帝知其劳眷待殊厚盖洪武时有左右两司业也】 南京国子监司业一人

　　丞唐置一人掌判监事每岁七学生业成与司业祭酒莅试登第者上于礼部宋置一人辽国子监有监丞金置二人章宗明昌二年增一人兼提控女直学元置一人专领监务蒙古国子监监丞一人明置一人 【洪武中张显被荐自王府教授为国子学正秩满升监丞莅事公勤六馆皆敬重之乃条陈百务成法益备时北监初建唯司业贝泰署印教尼不行朝议以显素诸典章乃奏改北诏报可遂兼程以往经理学舍劝惩淑慝百废毕兴辅泰所不逮泰旧尝为南监助教显降意下之协恭和衷严申学规激厉后进于是诸生数千人肃然敬服莫不以显为能尽职又林大猷举乡荐迁国子学录勤于启迪执经从游者无虑数百轮番听讲又约曰通集太学诸生听讲谓之普讲祭酒耿裕待以宾礼进监丞满载升翰林院检讨仍管监丞事】 南京国子监监丞一人

　　主簿唐置一人掌印勾督监事七学生不率教者举而免之宋置一人 【时仁宗患缙绅奔竞谕近臣曰恬退者旌擢则躁进者知耻于是宰相文彦博宋庠等言韩维好学嗜古安于静退乞加甄录以厚风俗乃除维为国子监主簿宋制国子监有书库官以京朝官充掌经史群书以备朝廷宣索赐予之用隆兴闲诏主簿兼书库】 辽国子监亦有主簿金无主簿有校勘掌校勘文字书写官掌书写实录元置典簿一人明典簿亦一人典籍一人掌馔二人南京国子监典簿一人典籍一人掌馔一人

