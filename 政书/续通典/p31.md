<!-- { "loadSidebar": true } -->
　　元之取民大率以唐为法其取于内郡者曰丁税曰地税此仿唐之租庸调也取于江南者曰秋税曰夏税此仿唐之两税也丁税地税之法自太宗始行之初每户科粟二石后又以兵食不足增为四石至丙申年乃定科征之法令诸路验民户成丁之数每丁岁科粟一石驱丁五升新户半之老幼不与其闲有耕种者或验其牛具之数或验其土地之等征焉丁税少而地税多者纳地税地税少而丁税多者纳丁税工匠僧道验地官吏商贾验丁虚配不实者罪之仍命岁书其数于册由课税所申省以闻世祖申明旧制于是输纳之期收受之式关防之禁会计之法莫不备焉中统二年命远仓之粮止于沿河近仓输纳每石带收脚价中统钞三钱或民户赴河仓输纳者每石折输轻赍中统钞七钱五年诏僧道儒人等凡种田者白地每亩输税三升水地每亩五升军站户除地四顷免税余悉征之至元三年诏窵户种田他所者其丁税于附籍之郡验丁其地税于种田之所验地漫散之户逃于河南等路者依见居民户纳税八年又定西夏中兴路西宁州乌梁海三处之税其数与前僧道同十七年遂命户部大定诸例全科户丁税每丁粟三石驱丁粟一石每亩粟三升减半科户丁税每丁粟一石新收交参户第一年五斗第三年一石二斗五升第四年一石五斗第五年一石七斗五升第六年入丁税协济户丁税每丁粟一石地税每亩粟三升随路近仓输粟如在远仓每粟一石折纳轻赍钞二两富户输远仓下户输近仓每石带纳鼠耗三升分例四升凡粮到仓以时收受其输纳之期分为三限初限十月中限十一月末限十二月成宗大德六年申明税粮条例复定上都河闲输纳之期上都初限以次年五月中限六月末限七月河闲初限九月中限十月末限十一月至于秋税夏税之法惟行于江南初世祖平宋时除江东浙西其余独征秋税而已至元十九年用姚元之请命江南税粮依宋旧例折输绵绢杂物寻及令输米三之一余并折钞以七百万为率岁得羡钞十四万锭其输米者止用宋斗斛盖以宋一石当七斗故也二十八年又命江淮寺观田宋时旧有者免租续置者输税至成宗元贞二年始定征江南夏税之制于是秋税止命输租夏税则输木绵布绢丝绵等物其所输视粮之数每粮一石者输钞自三贯以至一贯五百文有差输三贯者若江浙省婺州等路江西省龙兴等路输一贯者若福建省泉州等五路输一贯五百文者若江浙省绍兴路福建省漳州等五路皆因其地利之宜人民之众酌其中数而取之其折输之物各随时估之高下以为值独湖广则异于是初阿尔哈雅克湖广时罢宋夏税依中原例改科门摊每户一贯二钱视夏税约增钞五万余锭大德三年改门摊为夏税而并征之每石计三贯四钱有赢视江浙江西为差重云其在官之田许民佃种若江北两淮等处荒闲之地令佃种至第三年输租后又以地广人稀更宽令第四年始输凡系官田则夏税皆不科泰定之初又有所谓助役粮者其法命江南民户有田一顷以上者于所输税外每顷量出助役之费具书于册里正以次掌之岁收其入凡寺观田除宋旧额其余亦验其多寡令出助役焉天下岁入粮数腹里二百二十七万一千四百四十九石江浙省四百四十九万四千七百八十三石江西省一百十五万七千四百四十八石潮广省八十四万三千七百八十七石辽阳省七万二千六十六石河南省二百五十九万一千二百六十九石四川省十一万六千五百七十四石陕西省二十二万九千二十三石甘肃省六万五百八十六石云南省二十七万七千七百十九石其江浙等三省夏税以天历元年钞数计之江浙省五万七千八百三十锭四十贯江西省五万二千八百九十五锭十一贯湖广省一万九千三百七十八锭二贯此外复有科差之法其名有二曰丝料曰包银各验其户之上下而科焉丝料之法太宗丙申年始行之每二户出丝一觔并随路丝线颜色输于官包银之法宪宗乙卯年始定每包银四两一半输银其半折收丝绢等物至世祖中统元年立十路宣抚司定户籍科差条例然户各不一有元管户交参户漏籍户协济户于诸户之中又有丝银全科户减半科户止纳丝户止纳钞户外又有摊丝户有储伊苏岱尔所管纳丝户复业户并渐成丁户户既不等数亦不同至丝料包银之外又有俸钞之科其法亦以户之高下为等全科户输一两减半户输五钱于是以合科之数作门摊分为三限输纳如有被灾之地听输他物折焉其物各以时估为则凡儒士及军站僧道等户皆不与二年复定科差之期丝料限八月包银初限八月中限十月末限十二月三年又命丝料限无过七月包银限无过九月及平江南其制益广至元二十八年以至元新格定科差法诸差税皆司县正官监视人吏置局均科诸夫役皆先富强后贫弱其贫富等者先丁多之户后丁少之户成宗大德六年又定丝料限八月包银俸钞限九月布限十月大率因世祖之旧而增损之云科差总数以中统四年计之丝七十一万二千一百七十一觔钞五万六千一百五十八锭其后逐年递增逮及至元四年丝一百九万六千四百八十九觔钞七万八千一百二十六锭天历元年包银差发总数凡钞九百八十九锭■〈贝八〉一百十三万三千一百十九索丝一百九万八千八百四十三觔绢三十五万五百三十匹绵七万二千十五觔布二十五万一千二百二十三匹

　　△明

　　明制赋役之法一以黄册为准册有丁有田丁有役田有租曰夏税曰秋粮凡二等夏税无过八月秋粮无过明年二月丁曰成丁曰未成丁凡二等役曰里甲曰均徭曰杂泛凡三等以户计曰甲役以丁计曰徭役上命非时曰杂役皆有力役有雇役两税洪武时夏税曰米麦曰钱钞曰绢秋粮曰米曰钱钞曰绢弘治时会计之数夏税曰大小米麦曰麦荍曰丝绵并荒丝曰税丝曰丝绵折绢曰税丝折绢曰本色丝曰农桑丝折绢曰农桑零丝曰人丁丝折绢曰改科绢曰绵花折布曰苎布曰土苎曰红花曰麻布曰钞曰租钞曰税钞曰原额小绢曰币帛绢曰本色绢曰绢曰折色丝秋粮曰米曰租钞曰赁钞曰山租钞曰租丝曰租绢曰租粗麻布曰课程棉布曰租苎布曰牛租米谷曰地亩棉花绒曰枣子易米曰枣株课米曰课程苎麻折米曰棉布曰鱼课米曰改科丝折米万历时小有所增损大略以米麦为主而丝绢与钞次之夏税之米唯江西湖广广东广西麦荍唯贵州农桑丝遍天下唯不及川广云贵余各视其地产此明代赋役制之大槩也太祖初立国即下令凡民田五亩至十亩者栽桑麻木棉各半亩十亩以上倍之麻亩征八两木棉亩四两栽桑以四年起科不种桑出绢一匹不种麻及木棉出麻布棉布各一匹此农桑丝绢所由起也洪武九年天下税粮令民以银钞钱绢代输银一两钱千文钞十贯皆折输米一石小麦则减直十之二棉苎一匹折米六斗麦七斗麻布一匹折米四斗麦五斗丝绢等各以轻重为损益愿输米者听十七年云南以金银贝布漆丹砂水银代秋租于是谓米麦为本色而诸折纳税粮者谓之折色越二年又令户部侍郎杨靖会计天下仓储存粮二年外并收折色唯以北方诸布政司需粮饷边仍使输粟三十年谕户部自二十八年以前天下逋租咸许任土所产折收米绢棉花及金银等物着为令于是户部定钞一锭折米一石金一两十石银一两二石绢一匹石有二斗棉木一匹一石苎布一匹七斗棉花一斤二斗帝曰折收逋赋盖欲苏民困也今赋重若此将愈困民金银每两折米加一倍钞止二贯五百文折一石余从所议成祖永乐中既得交趾以绢漆苏木翠羽纸扇沉速安息诸香代租赋广东琼州黎人肇庆徭人内附输赋比内地天下本色税粮三千余万石丝钞等二千余万计是时米粟自输京师数百万石外府县仓廪蓄积丰满岁贡银三十万两有奇而民闲交易用银仍有厉禁

　　英宗正统元年副都御史周铨言行在各官俸支米南京道远用度甚多辄以米易货贵买贱售十不及一朝廷虚糜廪禄各官不得实惠请于南畿浙江江西湖广不通舟楫地折收布绢白金解京充俸江西巡抚赵新亦以为言户部尚书黄福复条以请帝以问行在户部尚书胡濙濙对以太祖尝折纳税粮于陕西浙江民以为便遂仿其制米麦一石折银二钱二分南畿浙江江西湖广福建广东广西米麦共四百余万石折银百万余两输内承运库谓之金花银其后槩行于天下自起运兑军外粮四石收银一两解京以为永例诸方赋税折银而仓廪之积渐少矣明初官民田赋凡官田亩税五升三合民田减二升重租田八升五合五勺没官田一斗二升唯苏松嘉湖籍诸豪族及富民田以为官田按私租簿为税额而司农卿杨宪又以浙西地膏腴增其赋亩加二倍故浙西官民田视他方倍蓰亩税有二三石者洪武十三年命户部裁其额亩科七斗五升至四斗四升者减十之二四斗三升至三斗六升者俱止征三斗五升其以下者仍旧惠帝建文二年诏曰江浙赋独重而苏松准私租起科特以惩一时顽民岂可为定则以重困一方宜悉与减免亩不得过一斗成祖革建文政浙西之赋复重宣宗即位广西布政使周干巡视苏松嘉湖诸府民多逃亡询之耆老皆云重赋所致如吴江昆山民田租旧亩五升小民佃种富民田亩输私租一石复因事故输官辄如私租例尽取之十分取八民犹不堪况尽取乎请将没官田及公侯还官田租俱视彼处官田起科亩税六斗宣德四年令江南府县官督察各属粮屯 【按明洪武四年令天下有司度民田以万石为准设粮长一名专督其乡赋税】 凡有倚恃富豪交结有司承揽军需买办移用米粮假以风涛漂流为词重复追征者重加究治又令推升郎中员外及御史长史等六员为各部侍郎分往浙江江南湖广河南山东山西等布政司并南北直隶府州县督收税粮

