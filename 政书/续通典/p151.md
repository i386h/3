<!-- { "loadSidebar": true } -->
　　金宗庙之制每禘祫出始祖主东向群主依昭穆南北相向东西序列室户外之通廊世宗大定三年有司议祫享牺牲品物贞元正隆时方禁猎所用獐鹿兔肉皆以羊代礼殊未备诏从古制十一年尚书省奏禘祫之仪曰礼纬三年一祫五年一禘自大定九年已行祫礼当于祫后十八月孟夏行禘礼诏以三年冬祫五年夏禘为常礼享日并出神主前廊序列昭穆应图功臣配享庙廷各配所事之庙以位次为序以太子为亚献亲王为终献或并用亲王或以太尉为亚献光禄卿为终献其月则停时享二十九年章宗即位礼官言自大定二十七年十月祫享至今年正月世宗升遐故四月不行禘礼故事三年丧毕遇祫则祫遇禘则禘宜于辛亥岁为大祥三月禫祭踰月即吉则四月一日为初吉适当孟夏禘祭之时可为亲祠诏从之及期以孝懿皇后崩而止五月礼官言世宗升祔已三年尚未合食于祖宗乞依故事于明昌四年四月一日释心丧亲禘于太庙从之宣宗真佑二年有司奏请权止今年禘祭 【按元史祭祀志不详禘祫之礼而亲祀禘祫乐章自八门升殿以迄迎神送神诸典则见于礼乐志者甚详疑当时礼文散佚是以史志未备或拟定乐章而祀典未举今姑从其阙而附识于此】

　　明

　　明太祖洪武元年以岁除日祫享太庙德祖皇考妣居中南向懿祖熙祖仁祖皇考妣东西向七年御史答禄与权请举禘祭下群臣议礼部太常寺翰林院议以为虞夏商周四代其始祖所自出可得而推故禘礼行焉自汉唐以来世系莫考当时所谓禘者不过合已祧之主序昭穆而祭之乃古之大祫非禘也今国家追尊四庙而始祖所自出者未有所考禘祭之礼似难遽行遂寝孝宗弘治元年宪宗升祔用礼官议祧懿祖乃建祧庙于寝后殿岁暮奉祧主至太庙行祫祭礼先期遣官祭告太庙又遣官祭告懿祖于祧庙俱用祝文酒果祭毕太常寺设懿祖神座于正殿西向居熙祖上祭如仪世宗嘉靖十年帝以禘祫义询大学士张璁令与夏言议言撰禘义一篇略言我祖宗之有天下因以德祖为始祖百六十年来居中南向享太庙岁时之祭今陛下定大祫之祭又以德祖统群庙之主若使主禘之祭仍尊德祖夫既身为太祖之始祖矣而又为始祖之所自出恐无是理朱子亦曰禘自始祖之庙推所自出之帝设虚位以祀之而以始祖配夫三代以下必欲如虞夏商周之禘黄帝帝喾则既无所考若强求其人如李唐之祖■〈目冉〉又非孝子慈孙之所忍为臣以为宜设初祖虚位而以太祖配盖太祖初有天下实始祖也帝深然之会中元廖道南言朱氏为颛顼裔请以太祖实录为据禘颛顼复诏礼部会议诸臣咸谓称虚位者茫昧无据尊颛顼者世远难稽庙制既定高皇帝为始祖当禘德祖为正帝意主虚位令再议夏言复论禘德祖有四可疑且今所定太祖为太庙中之始祖非王者立始祖庙之始祖乃设虚位以禘皇初祖 【神牌令中书官书曰皇初祖帝祖位至日设太庙殿中祭毕燎之】 南向奉太祖配西向礼臣因言大祫既岁举大禘请三岁一行帝定丙辛年举行敕礼部具仪择日四月礼部上大禘仪注前期告庙致斋三日备香帛牲醴如时享仪锦衣卫设仪卫太常卿奉皇初祖神牌太祖神位于太庙正殿安设至日行礼如大祀圜丘仪其年冬帝谕礼官曰太祖以恩隆德祖今日当以义尊太祖祫祭奉四祖同太祖皆南向庶见太庙为特尊太祖之意夏言奏礼合群庙之主祭于太祖之庙是为大祫亦以尊太祖也太庙太祖之庙不当与昭穆同序太祖太庙之祖不可与子孙并列自今大祫宜奉德祖居中懿熙仁三祖及太祖东西序皆南向列圣左右序东西向如故不惟我太祖列群圣之上足以伸皇上之心而懿熙仁三祖得全其尊尤足以体太祖之心帝称善焉十五年定大祫仪前期太常寺奏请钦定捧主官及斋戒省牲如常仪正祭日帝至庙戟门东帷幕具祭服出自戟门左入率捧主官至祧庙及寝殿出主捧主官请各庙主至太庙门外候五祖主至辟殿门入帝安德祖主捧主官各安懿祀以下主帝至御拜位如常仪懿祖而下上香奠帛献爵俱捧主官代二十年礼官议岁暮大祫当陈祧主而景神殿隘请暂祭四庙于后寝用连几陈笾豆以便周旋诏可

　　钦定续通典卷五十二 

●钦定续通典卷五十三　礼九

　

　　吉礼九

　　○吉礼九

　　功臣配享

　　天子七祀

　　丧废祭议

　　祭迁日及摄事议

　　上陵拜扫及请节上食附

　　太学

　　郡县学

　　释奠

　　祀先代帝王名臣附

　　老君祠

　　△功臣配享【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐元宗时定开元礼祫禘以功臣配享 【按贞观礼禘及时享功臣皆不配享马氏通考以禘祭配享为非旧典则亦以贞观礼为当矣】 配位在各帝庙庭太阶之东少南西面以北为上

　　五代

　　后唐明宗长兴二年诏以故昭义节度使李嗣昭故幽州节度使周德威故汴州节度使符存审配享庄宗庙庭

　　宋

　　宋初禘祫皆以功臣配享有司先事设幄次布褥位于庙庭东门内道南当所配室西向设位版笾豆各二簠簋俎各一知庙卿奠爵再拜神宗熙宁末诏太常礼院讲求亲祠太庙不及功臣礼例元丰三年详定所言谨按书盘庚曰兹予大享于先王尔祖其从与享之周礼司勋凡有功者祭于大烝然则书之所谓大享即礼之所为大烝也烝冬祭也谓之大者物成众多之时其祭比三时为大也方是时百物皆报焉祭有功宜矣礼记祭统卫孔悝鼎铭曰勤大命施于烝彝鼎后世烝祭不及功臣既不合礼而禘祫及之事不经见梁初误禘功臣何佟之以为夏物未成而禘功臣为非典礼唐韦挺亦云今禘祫以功臣配享而冬烝不及与经不合盖因仍之误也伏请每遇冬烝以功臣配享其禘祫配享罢之诏凡冬享禘祫及亲祠功臣并配享又从太常礼院请配享功臣以见赠官书版位孝宗干道五年九月太常少卿林栗等言钦宗皇帝庙庭尚虚配享当时遭值艰难沦胥莫救罕可称述而以身殉国名节暴着不无其人虽生前官品不应配享之科事变非常难拘定制乞特诏集议吏部尚书汪应辰奏当时死事之臣皆有次第褒赠若今配享钦庙典故所无如创行之又当访究本末差次轻重有所取舍尤不可轻易窃谓配享功臣若依唐制各庙既无其人则当缺之乃罢集议钦宗庙遂无配享

　　辽

　　辽兴宗重熙二十一年八月太尉乌哲薨诏配享圣宗庙

　　金

　　金海陵天德二年二月太庙祫享有司拟上配享功臣世宗大定八年上命图功臣于太祖庙有司第祖宗佐命之臣勋绩之大小官资之崇卑以次上闻十一年尚书省奏禘祫之仪功臣配庙庭各配所事之庙以位次为序享日并出神主前廊序列昭穆

　　元

　　元世祖至元三年太庙成丞相安图巴延言祖宗世数尊谥庙号功臣配享等事皆宜以时定英宗初博士言今冬祭即烝也天子亲祼太室功臣宜配享事弗果行

　　明

　　明太祖洪武二年孟春享太庙设青布帏六于太庙庭中内列功臣配位每座笾豆簠簋各二羊豕体各一遣官分献读祝三年定配享功臣春夏于仁祖庙西庑秋冬于德祖庙西庑设位东向遂罢帏次之设更定三献礼皇帝初献时献官即分诣行礼不拜四年太祖谓中书省臣太庙之祭以功臣配列庑闲今既定太庙合祭礼朕以祖宗俱在使功臣故旧没者得少依神灵以同享祀不独朝廷宗庙盛典亦以寓朕不忘功臣之心于是礼官议凡合祭时为黄布幄殿中祖考神位旁设两壁以享亲王及功臣令大臣分献制可已而命去布幄惠帝建文时礼部侍郎宋礼言功臣自有鸡笼山庙请罢太庙配享帝以先帝所定不从且令候太庙事毕别遣官即其庙祭之世宗嘉靖二十四年进诸配位于新太庙西壁罢分献神宗万历十四年太常卿裴应章言庙中列后在上异姓之臣礼当别嫌且至尊拜俯于下诸臣之灵亦必不安命改复西庑遣官分献 【按明世惟太祖成祖庙有配享功臣余皆无之又二祖配享之臣半皆武臣惟刘基姚广孝为文臣后广孝以僧故移祀大兴隆寺文臣配享惟基一人而已嘉靖时礼官夏言奏礼有功宗之祀汉祭功臣于庙庭魏祀尚书令荀攸于太祖庙唐高祖至宪宗庙或七八人或三四人宋太祖至光宗亦然如魏征李沆司马光皆文臣不必皆武功也守成诸君亦各有与享者不必皆创业也我朝二祖开国靖难固有功臣仁宗以后无事武功其闲相与辅赞治平岂无有魏征李沆辈者今侑享二祖十七人惟基广孝二人文臣耳自后六庙缺焉无闻乞下廷议考求六朝文武大臣有功在当时泽在后世者请上裁定进侑庙庭其言颇平允而帝弗之察惜哉】

　　△天子七祀【宋　金　元　明】

　　宋

　　金

　　元

　　明

　　宋

　　宋制七祀春祀司命及户夏祀灶季夏祀中溜秋祀门及厉冬祀行为小祀用羊一豕一不饮福神宗熙宁八年诏寘太庙司命户灶中溜门厉行七祀版位丰三年大常礼院请禘享遍祭七祀诏从之四年详定郊庙奉祀所请立春祭户于庙室户外之西祭司命于庙门之西制脾于俎立夏祭灶于庙门之东制肺于俎季夏土王日祭中溜于庙庭之中制心于俎立秋祭门及厉于庙门外之西制肝于俎立冬祭行于庙门外之西制肾于俎皆用特牲更不随时享分祭有司摄事以太庙令摄礼官服必元冕献必荐熟亲祀及腊享即依旧礼遍祭从之徽宗致和时议礼局上五礼新仪太庙七祀四时分祭如元丰仪腊享祫享则遍祭设位于殿下横街之北道东西向北上

　　金

　　金七祀随时享春户司命夏灶中溜秋门厉冬行铺设祭器入实酒馔俟终献将升献献官行礼并读祝文章宗承安四年六月祭中溜 【按金史礼志时享条下云设七祀司命户二位不言春祭后载夏灶中溜秋门厉冬行而不及春祀史文脱漏今依前后改订辑入】

　　元

　　元制七祀神位附祭于庙庭中街之东西向其分为四时之祭并与宋同唯中溜则附于七月之祭特祭则遍设之每位笾豆各二簠簋各一尊二俎二

　　明

　　明太祖洪武二年尚书崔亮奏周官天子五祀曰门曰户人之所出中溜人之所居灶与井人之所养故杜佑曰天子诸侯必立五祀所以报德也今拟周官五祀止于岁终腊享通祀于庙门外从之八年礼部奏五祀之礼周汉唐宋不一今拟孟春祀户设坛皇宫门左司门主之孟夏祀灶设坛御厨光禄寺官主之季夏祀中溜设坛干清宫丹墀内官主之孟秋祀门设坛午门左司门主之孟冬祀井设坛宫内大庖井前光禄寺官主之四孟以有事太庙日季夏以土王日牲用少牢制可后定中溜于奉天殿外文楼前又岁暮合祭五祀于太庙西庑下太常寺官行礼成祖永乐闲改定四孟祭户灶门井于四立日中溜于季夏土王后戊日皆遣内臣祭各少牢一岁暮太常少卿合祀于太庙丹墀西东向用少牢五 【按明祭五祀而不及行厉洪武三年定制京都别设泰厉坛于元武湖中岁以清明及十月朔日遣官致祭前期七日檄京都城隍届期设城隍位于坛上无祀鬼神位于坛下之东西羊三豕三饭米三石其各府州县并设坛于城北一年二祭如京师后定郡邑厉乡厉每岁以清明七月十五日十月朔日凡三祭此仿祭法泰厉国厉族厉而变通之亦合于五祀者也】

