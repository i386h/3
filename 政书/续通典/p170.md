<!-- { "loadSidebar": true } -->
　　宋品官婚礼纳采问名纳吉纳成请期亲迎同牢庙见见舅姑姑醴妇盥馈飨妇送者并如诸王以下婚四品以下不用盥馈飨妇礼士与庶人同其无雁者三舍生听用羊假九品服

　　辽

　　辽太宗会同三年十二月诏契丹人授汉官者从汉仪听与汉人婚姻

　　明

　　明太祖洪武五年诏曰古之婚礼结两姓之欢以重人伦近世以来专论聘财习染奢侈其仪制颁行务从节俭以厚风俗其时品节详明皆有限制凡品官婚娶或为子聘妇皆使媒氏通书女氏许之择吉纳采主婚者设席至日具祝版告庙讫宾至女氏第主婚者公服出迎揖宾及媒氏入雁及礼物陈于厅宾左主右媒氏立于宾南皆再拜宾诣主人曰某官以伉俪之重施于某某率循典礼谨使某纳采主婚者曰某子弗娴姆训既辱采择敢不拜嘉宾主西南相向坐彻雁受礼讫复陈雁及问名礼物宾兴诣主婚者曰某官慎重婚礼将加卜筮请问名主婚者进曰某第几女妻某氏出或以红罗或以销金纸书女之第行年岁宾辞主婚者请礼从者礼毕送宾至门外纳吉如纳采仪宾致词曰某官承嘉命稽诸卜筮龟筮协从使某告吉主婚者曰某未教之女既以吉告某何敢辞纳征如纳吉仪加元纁束帛函书不用雁宾致词曰某官以伉俪之重嘉惠某官率循典礼有不腆之币敢请纳征主婚者曰某官贶某以重礼某敢不拜受宾以函书授主婚者主婚者亦答以函书请期亦如纳吉仪亲迎日婿父告于祢庙婿北面再拜立父命之曰躬迎嘉耦厘尔内治婿进曰敢不承命再拜媒氏导婿之女家其日女氏主婚者告庙讫醴女如家人礼婿至门下马就大门外之次女从者请女盛服就寝门内南向坐婿出次主婚者出迎于门外揖而入主婚者入门而右婿入门而左执雁者从至寝户前北面立主婚者立于户东西向婿再拜奠雁出就次主婚者不降送婿既出女父母南向坐保母导女四拜父命之曰往之女家以顺为正无忘肃恭母命之曰必恭必戒毋违舅姑之命庶母申之日尔忱听于训戒毋作父母羞保姆及侍女翼女出门升车仪卫导前送者乘车婿先还俟妇至出迎于门内揖妇入及寝门婿先升阶妇从升入室婿盥于室东南妇从者执巾进水沃之妇盥于室西北婿从者执巾进水沃之盥毕就座婿东妇西举食案进酒进馔酒食讫复进如初侍女以卺注酒进于婿妇前各饮毕皆兴立于座南东西相向皆再拜婿妇入室易服婿从者馂妇之余妇从者馂婿之余明日见宗庙设婿父拜位于东阶下婿于其后主妇拜位于西阶下妇于其后诸亲各以序分立其日夙兴婿父以下各就位再拜赞礼引妇至庭中北面立婿父升自东阶诣神位前跪三上香三祭酒读祝兴立于西妇四拜退复位婿父降自西阶就拜位婿父以下皆再拜礼毕次见舅姑其日妇立堂下伺舅姑即座就位四拜保姆引妇升自西阶至舅前侍女奉枣栗授妇妇进讫降阶四拜诣姑前进腶修如前仪次舅姑醴妇如家人礼次盥馈其日妇家备馔至婿家舅姑即座妇四拜升自西阶至舅前从者举食案以馔授妇妇进馔执事者加七筯进馔于姑亦如之食讫彻馔妇降阶就位四拜礼毕舅姑再醴妇如前

　　△庶人婚礼【宋　金　明】

　　（臣）等谨按杜佑通典婚礼载至大夫士而止而于庶民则阙焉今考宋明诸史知制有等杀等不容越分者谨列叙于左以存各朝之制度云

　　宋

　　金

　　明

　　宋

　　宋制庶人婚礼并问名于纳采并请期于纳成其无雁奠者或以雉及鸡骛代其词称吾子亲迎质明掌事者设祢位厅事东闲南向婿之父服其服北面再拜祝曰某子某年若干礼宜有室聘某氏第几女以某日亲迎敢告子将行父坐厅事南向子服其服 【服皂衫衣折上巾】 立父位西少南东向赞者注酒于醆授子子再拜跪受赞者又以馔设位前子举酒兴即坐饮食讫降再拜进立父位前命之曰厘尔内治往求尔匹子再拜曰敢不奉命又再拜降出初婚掌事者设酒馔室中置二醆于盘婿服其服如前服至女家赞者引就次掌事者设祢位主人受礼如请期之仪 【主人谓女父】 女盛服立房中父升阶立房外之东西向 【非南向者各随其所向父立于门外之左余仿此】 赞者注酒于醆授女女再拜受醆赞者又以馔设于位前女即坐饮食讫降再拜父降立东阶下宾出次 【宾谓婿】 主人迎于门揖宾入宾报揖从入主人升东阶西面宾升西阶进当房户前北面掌事陈雁于阶宾曰某受命于父以兹嘉礼躬听成命主人曰某固愿从命宾再拜降出主人不降送初女出父戒之曰往之女家毋忘肃恭母戒之曰夙夜以思无有违命诸母申之日无违尔父母之训女出婿先还俟于门外妇至赞者引就北面立婿南面揖以入至于室掌事者设对位室中婿妇皆即坐赞者注酒于醆授婿及妇婿及妇受醆饮讫设馔再拜赞者彻酒馔见祖祢见舅姑醴妇飨送如仪

　　金

　　金章宗明昌元年十月制民庶聘财为三等上百贯次五十贯次二十贯承安五年十二月诏官籍监户百姓自愿以女为昏者听泰和六年十一月诏屯田军户与所居民为婚姻者听

　　明

　　明太祖洪武元年定制依朱子家礼无问名纳吉止纳采纳币请期下令禁指腹割衫襟为亲者凡庶人娶妇男年十六女年十四以上并听婚娶常服或假九品服妇服花钗大袖其纳采纳币请期略仿品官之仪有媒无宾词亦稍异亲迎前一日女氏使人陈设于婿之寝室俗谓之铺房至若告祠醮戒奠雁合卺并如品官仪见祖祢舅姑舅姑醴妇亦略相准

　　钦定续通典卷五十八 

●钦定续通典卷五十九　礼十五

　

　　嘉礼五

　　○嘉礼五

　　君臣服章制度袍附

　　△君臣服章制度【袍附　宋　辽　金　元　明】

　　宋

　　辽

　　金

　　元

　　明

　　宋

