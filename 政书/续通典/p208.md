<!-- { "loadSidebar": true } -->
　　明太祖洪武三年定朔望朝仪凡朔望日上皮弁服御奉天殿百官公服于丹墀东西对立俟引班引合班北面立再拜班首诣前同百官鞠躬唱某官臣某起居赞礼唱圣躬万福班首平身复位同百官皆再拜引班引百官分班仍对立省府台部官诸衙门有事奏者由西阶升殿奏事毕降自西阶引班引百官以次出如无事奏则侍仪由西阶升殿跪奏如之俟侍仪降阶引班导百官出 【按洪武初凡早朝文官自左掖门入武官自右掖门入如华盖殿朝至鹿顶外东西序立鸣鞭讫守卫官至鹿顶内行礼讫就侍立位各衙门官以次行礼讫有事奏者入奏无事奏者四品以上及应升殿者入殿内侍立五品以下官出至鹿顶外列班北向立候鸣鞭以次出如奉天殿俱朝于华盖殿行礼奏事毕五品以下官诣丹墀依品级列班重行北向立四品以上及翰林院官给事中监察御史等官于中左中右门伺候鸣鞭各诣殿内序立候退朝卷班以次出如先于奉天殿朝后郄奏事者文武官于丹墀内依品级重行北向立候鸣鞭行礼讫四品以上及翰林院官给事中监察御史等官升殿侍立五品以下仍前序立候谢恩见辞人员行礼讫鸣鞭卷班退有事奏者于奉天门或华盖殿进奏无事奏者以次出】 十四年定凡朔望日文武百官各具朝服俟鼓三严公侯一品二品官入东西角门俟其余三品以下先于丹墀内班横行序立钟三鸣公侯一品二品以次入班序立钟鸣毕仪礼司奏外办导驾官导上出升御座鸣鞭讫鸣赞唱班齐通赞诣中道班首臣某等起居圣躬万福毕百官行五拜礼仪礼司奏礼毕而退十七年令百官凡遇朔望免行起居礼后更定朔望日上御奉天殿百官各具公服行礼常朝官序立于丹墀东西相向谢恩见辞官序立于奉天门外北向候上升座鸣鞭鸿胪寺赞排班乐作常朝官行一拜三叩头礼毕乐止复班鸿胪寺奏谢恩见辞于奉天门外行五拜三叩头礼毕鸣鞭驾兴二十二年令奉天殿常朝五府六部都察院通政司大理寺锦衣卫等官于殿内侍立奏事止于华盖殿二十四年定侍班官员凡文武官除分诣文华殿启事外如遇升殿各用履鞵照依品级侍班有违越失仪者从监察御史仪礼司纠劾东班则六部堂上官各部堂掌印官都察院堂上官十三道掌印御史通政司大理寺太常寺太仆寺应天府翰林院春坊光禄寺钦天监尚宝司太医院五军断事官及京县官西班则五军都督及首领官锦衣卫指挥各卫掌印指挥给事中中书舍人 【是年令礼部置百官朝班序牌大书品级列丹墀左右木栅之上文武百官照品序立侍班】 令朝参将军先入近侍官员次之公侯驸马伯又次之五府六部又次之应天府及在京杂职官员又次之二十六年令公侯序于文武班首次驸马次伯自一品而下各照品级文东武西依次序立风宪纠仪官居下朝北纪事官居文武第一班之后稍近上便于观听不许搀越如有奏事须要从班末行至御前跪奏不许于班内横过奏毕即便入班序立成祖永乐初令内阁官员侍朝立在金台东锦衣卫在西后移下贴御道东西对立景泰帝三年令师保兼官品同者立班以衙门为次 【景泰初定凡午朝上御左顺门先期内官设御座于左顺门之北设案稍南文武执事奏事等项官员俱于左掖门外伺候驾出视朝各官照班次序立内阁并五府六部奏事官六科侍班官俱于案西序立侍班御史二员序班二员将军四员俱于案南面北立鸿胪寺鸣赞一员于案东向西立锦衣卫鸿胪寺堂上官于奏事官班以次面东立管将军官并侍卫官立于将军之西五府六部等衙门官照依衙门次第出班奏事通政司官照依常例引入奏事三法司官遇有奏事俱随班其常日答应内刑部大理寺郎中等官各一员答应都察院侍班御史答应其余衙门官有事者分管答应鸿胪寺官赞奏事毕彻案各官退如各衙门另有机密重事许赴御前具奏】 英宗天顺三年奏准凡方面官入朝递降京官一班序立宪宗成化十四年令朝参官员遇鼓起时俱于左右掖门外拱候东西班次照依衙门品级序其进士各照办事衙门次序立于见任官后凡纠举失仪洪武初令百官有未娴礼仪新任及诸武臣听侍仪司官每日于午门外演习御史二员监视有不如仪者纠举百官入朝失仪者亦纠举如律世宗嘉靖九年令常朝官叩头毕内阁官于东陛锦衣卫官于西陛各以次升立于宝座之东西锦衣卫官在司礼监官之南遇有钦差官及外国人等领敕翰林院詹事府左右春坊司经局堂上官轮流一人捧敕立于内阁官之后稍上候领敕官面辞捧敕官下立于御前候承旨讫由左陛而下循御道边行授与领敕官仍回至本班立神宗万历三年题准常朝该日记注起居史官四员列于东班各科给事中之上稍前以便观听四年议准五府都督官常朝班次不当入侯伯班仍照殿班立于锦衣卫官之后稍上待锦衣卫堂上官诣金台边北司官于台下各侍立仍与南北司无执事官同班而序于其上十一年令于金水桥边增设序班三员北向站立俟东西两班站定各于班末熟视有回顾耳语咳嗽吐唾者实时纠举其京堂四品以上翰林院学士及领敕官俱不面纠十二年议令吉服朝参日期除祭祀斋戒不面纠外其余照常纠仪又令参将见朝在京营者照京官仪不赞跪在外者照外官仪赞跪失仪俱面纠

　　△天子上公及诸侯卿大夫士等贽

　　（臣）等谨案杜典载天子以下执贽仪物上朔虞典五玉之文下及周记珪币之制经传所载三代典章约略可见两汉以降封建之制不行玉帛冠裳非复五等来宾之仪顾三公卿监以下联班分等约以公侯卿士之遗法汉仪魏典往往得其一二焉第仪物不详制度莫究所自汉氏之公卿执贽仅见于正会礼文援引所及未竟其言其稍可考者独曹魏青龙二年高堂隆请时制略拟周官尚存典则故杜典缺汉而着魏制自后茫然无可摭拾矣今按唐宋元明史志若会要典礼诸篇凡朝仪觐典皆无执贽明文不可强为附益故着其说如右仍存其篇目以备考镜

　　△信节【宋　辽　金　元　明】

　　（臣）等谨按杜典信节篇全录周官掌节之文而以汉代铜虎符及符印使节诸名附注其下亦仿郑注引汉制释经之例也自周以后缺而不载今验史志旧文若符玺制度当归舆服征发期会多属兵家其宾礼使节之条虽偶见旁文而不详体制杜氏之刊落不载有以哉惟赵宋而后国信往来邻国之文颇着今约采其有补于宾礼者附着于后

　　宋

　　辽

　　金

　　元

　　明

　　宋

　　宋神宗熙宁四年诏中外奉使除文臣两省武臣横行已上不以职务紧慢余官如使外国接送伴体量安抚制勘之类给奉使印余给铜记以奉使朱记为名 【先是臣僚差使不以官序高下职务慢紧例给奉使印而令式节文非剧司者记故密院有请也】 九年礼部言政和令奉使官第二等以上给印余给记差出者遇替移事故元借印记随所在寄纳本部岁终检举拘收而寄纳州县占留给借无以防之乃诏有司立法应州县寄纳礼部印记非奉朝旨不许擅行给借

　　辽

　　辽制有木契正面为阳背面为阴合门唤仗则用之朝贺之礼宣徽使请阳面木契下殿至于殿门以契授西上合门使云授契行勘勘契官声喏跪受契举手勘契同俯伏兴鞠躬 【奏内外勘契同】 合门使云准敕勘契行勘勘契官执阴面木契声喏平身立少退近后吊声云军将门仗官齐声喏勘契官云内出唤仗木契一只准敕付左右金吾仗行勘勘契官合不合门仗官云合凡再勘契官云同不同门仗云同亦再勘契官近前鞠躬奏勘官左金吾引驾仗句画都知某官某对御勘同平身少退近后右手举契云其契谨付合门使进入合门使引声喏门仗官下声喏勘契官跪以契授合门使上殿纳契宣徽使受契合门使下殿奉敕唤仗其木箭之制内箭为雄外箭为雌皇帝行幸则用之还宫勘箭官执雌箭东上合门使执雄箭如勘契之仪

　　金

　　金穆宗之世诸部长各刻信牌交互驰驿讯事扰人太祖定议自非穆宗之命擅制牌号者寘重法自是号令始一收国二年九月始制金牌后又有银牌木牌之制盖金牌以授万户银牌以授明安木牌则穆昆佛宁所佩者也

　　元

　　元世祖巾统三年赐夔州行省杨大渊金符十银符十九赏麾下将士别给海青符二事有急速驰以上闻至元十五年追江南工匠宫虎符八月中书省臣言近有旨追诸路管民官所授金虎符其江南路臣宜仍所授从之闰十一月罗施鬼国西南番王并内附诏各为其地安抚使佩虎符十二月都掌蛮夷及其属内附诏以甚长为安抚使赐虎符余授宣敕金银符有差十九年敕出使人还不即以所给符上与有司不即收者皆罪之二十三年给金齿国使臣圆符二十八年南丹州莫国麟入觐授国麟安抚使三珠虎符成宗大德四年赐云南王缅国十五驿驿给圆符四驿券二十

　　明

　　明太祖洪武十五年制使节黄色三檐宝盖长二尺黄纱袋笼之又置丹漆架一以节置其上使者受命则载以行使归则持之以复命二十三年诏考定使节之制礼部奏汉光武时以竹为节柄长八尺其毛三重而黄公绍韵会注汉节柄长三尺毛三重以旄牛为之诏从三尺之制

　　钦定续通典卷七十一 
 ●钦定续通典卷七十二　礼二十八

　

　　军礼一

　　○军礼一

　　（臣）等谨案杜典述军礼较诸礼为略盖以军礼自田猎大射而外其用之邦国者典不常举仪亦最简也夫周官因田赋以出兵而仪礼不备其文后世养兵之制多属一时权宜仪文之略有由来矣然大刑用甲兵而古者必裁之以礼此大易所谓以此毒天下而民从之也宋人立国本弱亲征大阅诸制徒为繁缛辽金元因其国俗用兵动合机宜行师肄武因事以定为礼制简而易行明初于田猎大阅诸制闲有修举至中叶而纪纲不振营制亦紊矣今据诸史礼志兵志营卫志之言军礼者自亲征祭告以及时傩以次类纂其散见于帝纪及续通鉴诸书者兼采以补史志所未备焉

　　天子诸侯将出征类宜造禡并祭所过山川

　　軷祭

　　天子诸侯四时田猎

　　大阅

　　命将出征

　　宣露布

　　△天子诸侯将出征类宜造禡并祭所过山川【宋　辽　元　明】

　　宋

　　辽

　　元

　　明

　　宋

　　宋太宗征河东出京前一日遣右赞善大夫潘慎修出郊用少牢一祭蚩尤禡牙遣著作佐郎李巨源即北郊望气坛用香柳枝镫油乳粥酥蜜饼果祭北方天王太平兴国五年十一月太常礼仪院言车驾北征请出宫前一日遣官祭蚩尤及禡牙于地并用少牢祭北方天王于北郊迎气坛从之仍遣内侍一人监祭咸平中诏太常礼院定禡仪所司除地为坛两壝绕以青绳张幄帟置军牙大纛位版版方七寸厚三分祭用刚日具馔牲用太牢以羊豕代其币长一丈八尺军牙以白大纛以皁都部署初献副都部署亚献部署三献皆戎服清斋一宿将校陪位礼毕焚币衅鼓以一牢又择日祭马祖马社

　　辽

