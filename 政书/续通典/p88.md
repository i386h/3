<!-- { "loadSidebar": true } -->
　　唐刑部尚书一人掌律令刑法徒隶按覆谳禁之政令凡刑法之书有四一曰律二曰令三曰格四曰式凡决大狱以尚书侍郎与御史中丞大理卿为三司使凡国有大赦集囚徒于阙下以听 【建炎中诏中书门下选律学之士取至德以来制敕奏谳掇其可为法者藏之元和中刑部侍郎许孟容等删天宝以后敕为开元格后敕太和中命尚书省郎官各删本司敕而与侍郎复视中书门下参其可否而用之大中时左卫率府仓曹参军张戣以刑律分类为门而附以格敕为大中刑律统类诏刑部颁行之】 　侍郎一人为尚书之贰 【文宗开成三年狄兼謩为刑部侍郎采开元二十六年以后至于开成制删其繁者为开成详定格】 　郎中二人　员外郎二人赞尚书侍郎治其事　都官郎中一人　员外郎一人掌俘隶部录给衣粮医药而理其诉免　比部郎中一人　员外郎一人掌句会内外赋敛经费俸禄公廨勋赐赃赎徒役课程逋欠之物及军资械器和籴屯收所入京师仓库三月一比诸司诸使京都四时句会于尚书省以后季句前季诸州则岁终总句焉 【建中时以武元衡有才名特召授比部员外郎】 　司门郎中一人　员外郎一人掌门关出入之籍及阑遗之物凡着籍月一易之流内记官爵姓名流外记年齿状貌非迁解不除凡有召者降墨敕勘铜鱼木契然后入监门校尉巡日送平安凡奏事遣官送之昼题时刻夜题更筹阑遗之物揭于门外牓以物色期年没官凡关二十有六有上中下之差度者本司给过所出塞踰月者给行牒猎手所过给长籍三月一易番客往来阅其装重入一关者余关不讥

　　宋

　　宋刑部尚书一人掌天下刑狱之政令凡丽于法者审其轻重平其枉直淳化二年置审刑院知院事一人以郎官以上至两省充详议官以京朝官充掌详谳大理所断案牍而奏之凡狱具上先经大理断谳既定报审刑然后知院与详议官定成文草奏记上中书中书以奏真宗大中祥符二年置纠察刑狱司纠察官二人以两制以上充官制行悉罢归刑部徽宗崇宁二年诏刑部通治左右曹 【初设审刑院以燕肃知院事是时天下疑狱虽听奏而州郡惧得罪不敢谳冤狱常多肃建请诸路疑狱皆听谳有不当者释其罪自是全活者众】 　侍郎二人为尚书之贰一治左曹一治右曹如独员即通治建炎后长贰互置隆兴中常置一员淳熙十六年诏依崇宁专法奏狱及法令事请大理寺官赴部共议之用侍郎吴博古之请也 【时张九成为刑部侍郎一日法寺以成案上大辟九成阅首末得其情因请核实囚果诬服者也奏黜之时法官抵罚而朝论欲以平反为实九成辞曰职在详刑而卖众以邀赏可乎】 　郎中二人　员外郎二人分左右厅掌详覆叙雪之事建炎三年刑部郎中以二员为额关掌职事无分异绍兴二十六年诏依元丰旧法分厅治事永为定制 【是时右司汪应辰言刑部郎官分为左右左以详覆右以叙雪同僚异事祖宗有深意倘无分异有不当于理者孰为追改乞遵用旧制要使官各有守人各有见参而用之以称钦恤之意从之】 　都官郎中一人　员外郎一人旧制判司事一人以无职朝官充官制行始置郎中员外郎掌徒流配隶凡天下役人与在京百司吏职皆有籍以考其役放及增损废置之数若定差副尉则计其所历而以役之轻重均其劳逸给印纸书其功过展减磨勘岁月元佑八年以纲运差使关归吏部省副尉员三百绍圣间复其额崇宁中侍郎刘赓奏副尉差遣有立定优重等第都官条虽特旨亦许执奏从之建炎三年诏比部兼司门隆兴元年诏都官比部共置一员自此都官兼比部司门之事矣 【建炎初滕庾擢都官员外郎时庶事草创赏功补副尉者不可胜计庾随事爬梳闻诸朝严其籍】 　比部郎中一人　员外郎一人掌句覆中外帐籍凡场务仓库出纳在官之物皆月计季考岁会从所隶监司监察以上兵部至则审覆其外寡隐耗之数有陷失则理纳钩考百司经费有隐昧则会问同否而理其侵负旧帐案隶三司官制行隶其事悉归比部元佑元年用司马光奏总于户部三年厘正仓部句覆理欠凭由案及印发钞引事仍归比部徽宗政和六年诏寺监先期检举如库务监官所造文帐委无未备方许批书违者御史台奏劾用郎官梅执礼之请也建炎以后率以都官兼比部之事　司门郎中一人　员外郎一人掌门关津梁道路之禁令及其废置移复之事建炎以后率以都官兼司门之事

　　辽

　　辽北面官有伊勒希巴院掌刑狱事视刑部南面官有刑部尚书侍郎郎中员外郎等官

　　金

　　金刑部尚书一人　侍郎一人　郎中一人　员外郎二人一人掌律令格式审定刑名关津讥察赦诏勘鞫追征给没等事一人掌监户官户配隶诉良贱城门启闭官吏改正功赏捕亡等事 【大定中贾少冲为刑部郎中往北京决狱奏诛首恶误牵连其中者皆释不问全活凡千人以本职摄右司员外郎尝执奏刑名其坚帝谓侍臣曰少冲居下位有守如此】

　　元

　　元刑部尚书三人掌天下刑名法律之政令凡大辟之按覆系囚之详谳挐收产没之籍捕获功赏之式冤讼疑众之辨狱具之制度律令之拟议悉以任之中统二年设右三部置尚书二人至元元年合兵刑为一部尚书四人七年特立刑部尚书一人二十三年定尚书员额为二人大德四年增置一人 【仁宗皇庆中诏以吏多滞事责曹属按不如程令刑部尚书谢让曰刑狱非钱榖铨选之比宽以岁月尚虑失实岂可律以常法乎因入白宰相由是刑曹独得不责稽迟】 　侍郎二人为尚书之贰中统元年设右三部侍郎二人七年特立刑部侍郎一人二十三年定六部侍郎员额仍置二人　郎中二人　员外郎二人中统元年设右三部置郎中五人员外郎五人至元元年合兵刑为一部置郎中四人员外郎五人七年特置刑部郎中一人员外郎二人二十三年定郎官员额各置二人

　　明

　　明刑部尚书一人掌天下刑名及徒隶句覆关禁之政令领十三司每司各掌其分省及兼领所分京府直隶刑名以赞尚书 【成化时杜铭为刑部尚书时饬其属吏以人命至重勿以喜怒用法度足以正邦典而彰至德一时用刑号称平允杨志学为刑部尚书刑部狱词既经侍郎详定尚书多不覆视惟死罪始自裁决志学凡笞以上必经亲览而后定】 　侍郎二人为尚书之贰 【武宗正德中卫道官刑部侍郎清直之操终始不渝刘季篪为刑部侍郎狱多平反尤重人命】 　浙江司郎中一人　员外郎一人　主事二人掌其所分一省之事 【带管崇府中军都督府刑科内官御用司设等监在京金吾前腾骧左沈阳右留守中神策和阳武功右广洋八卫蕃牧千户所及两浙盐运司直隶和州涿鹿左涿鹿中二卫】 　江西司郎中一人　员外郎一人　主事二人掌其一省之事 【带管淮益弋阳建安乐安五府前军都督府御马监火药酒醋面觔等局在京府军前燕山左留守前龙骧宽河忠义前忠义后永清右龙江左龙江右十卫及直隶庐州府庐州六安九江武清宣府前龙门各卫】 　湖广司郎中一人　员外郎一人　主事二人掌其一省之事 【带管楚岷吉荣辽五府右军都督府司礼尚宝尚膳神功等监天财库在京留守右虎贲右忠义右武功左茂陵泳陵江淮济川水军右九卫及兴都留守司直隶宁国池州二府宣州神武中定州茂山保安左保安右各卫渤海千户所】 　福建司郎中一人　员外郎一人　主事二人掌其一省之事 【带管户部太仆寺户科宝钞提举司印绶都知等监甲字等十库在京金吾后应天会州武成中武功中孝陵献陵景陵裕陵泰陵十卫牧马千户所及福建盐运司直隶常州府广德州中都留守左留守中定边开平中屯各卫美峪千户所】 　山东司郎中一人　员外郎一人　主事二人掌其一省之事 【带管鲁德衡泾四府左军都督府宗人府兵部尚宝司兵科典牧所会同馆供用库戈戟司司苑局在京羽林右潘阳左长陵三卫奠靖千户所及山东盐运司中都留守司辽东都司辽东行太仆寺直隶凤阳府滁州凤阳皇陵长淮泗州寿州滁州沂州德州左保定后各卫安东中护卫潮河龙门宁靖各千户所】 　山西司郎中一人　员外郎一人　主事二人掌其一省之事 【带管晋代渖怀仁庆成五府翰林院钦天监上林苑监南北城兵马司混堂司甜食房在京旗手金吾右骁骑右龙虎大宁中义勇前义勇后英武八卫及直隶镇江府徐州沈阳中屯各卫沈阳中护卫倒马关平定各千户所】 　河南司郎中一人　员外郎一人　主事二人掌其一省之事 【带管周唐赵郑徽伊汝七府礼部太常光禄鸿胪詹事府国子监礼科中书舍人神乐观牺牲所兵仗局灵台钟鼓等司东城兵马司教坊司在京羽林左府军右武德留守后神武左彭城六卫及两淮盐运司直隶淮安扬州二府淮安大河邳州扬州高邮仪真宿州武平归德　宁山神武右各卫海州盐城通州汝宁各千户所】 陕西司郎中一人　员外郎一人　主事二人掌其一省之事 【带管秦韩庆肃四府后军都督府大理寺行人司尚衣监针工局西城兵马司在京府军后腾骧右豹韬鹰扬兴武义勇右康陵昭陵龙虎左横海江阴十一卫及河东盐运司陕西行太仆寺甘肃行大仆寺直隶太平府建阳保定左保定右　保定中保定前各卫平凉中护卫】 　四川司郎中一人　员外郎一人　主事二人掌其一省之事 【带管蜀府工部工科巾帽织染二局僧道录司在京府军金吾左济川武骧右大宁前蔚州左永清左广武八卫及直隶松江大名二府金山怀安怀　来各卫神木千户所】 　广东司郎中一人　员外郎一人　主事二人掌其一省之事 【带管应天府在京锦衣府军左虎贲左济阳留守左水军左飞熊七卫　及直隶延庆州怀来千户所】 　广西司郎中一人　员外郎一人　主事二人掌其一省之事 【带管靖江府通政司五军断事司中城兵马司宝钞银作二局在京羽林前燕山右燕山前大兴左通州武骧左镇南富峪八卫及直隶安庆徽州二府安庆新安通州左通　州右延庆延庆左延庆右各卫】 　云南司郎中一人员外郎二人　主事二人掌其一省之事 【带管顺天府太医院仪卫惜薪等司承运库及直隶永平广平二府镇海真定永平山海卢龙东胜左东胜右抚宁密云中密云后大司中屯潼关营州五屯万全左万全　右各卫宽河武定蒲州各千户所】 　贵州司郎中一人　员外郎一人　主事二人掌其一省之事 【带管吏部吏科司菜局及长芦盐运司大宁万全二都司直隶苏州保定河间真定顺德五府苏州太仓蓟州遵化镇朔兴州五屯忠义中涿鹿河间天津天津左天津右德州宣府左宣府右开平保安蔚州永宁各卫梁城兴和广昌各千户所】 　南京刑部尚事一人　右侍郎一人　浙江司郎中一人　员外郎一人　主事二人　江西司郎中一人　员外郎一人　主事一人　湖广司郎中一人主事一人　福建司郎中一人　主事一人　山东司郎中一人　主事一人　山西司郎中一人　主事一人　河南司郎中一人　员外郎一人　主事一人陕西司郎中一人　员外郎一人　主事一人　四川司郎中一人　主事一人　广东司郎中一人　员外郎一人　主事二人　云南司郎中一人　主事一人　贵州司郎中一人　主事一人　广西司郎中一人　主事一人

