<!-- { "loadSidebar": true } -->
　　高宗绍兴三年宣州民叶全二盗檀偕窖钱偕令佃人阮授院捷杀全二等五人弃尸水中罪当斩有司以尸不经验奏裁诏授捷并杖脊流三千里偕贷死杖脊配琼州中书舍人孙近驳之命更拟而近尝提点浙东刑狱绍兴民俞当捕盗而并杀盗妻近奏富与盗别无私雠愿贷死诏从之法寺因援以为比执前拟不变近乃言富执本县判状捕劫盗杀拒捕之人并及妻偕乃私用威力被杀者五人所犯不同乃诣御史台看详侍御史辛炳等言偕系故杀众证分明以近降申明条法不应奏辅臣进呈朱胜非曰疑狱不当奏而奏者法不论罪近以宣州有观望欲并罪之帝曰若罪宣州则实有疑虑者亦不复奏陈于是法寺刑部止罚金二十六年右正言凌哲上疏曰汉高入关悉除秦法与民约法三章耳所谓杀人者死实居其首司马光有言杀人者不死虽尧舜不能以致治斯言可谓至当矣臣窃见诸路州军勘到大辟虽刑法相当者类以可悯奏裁自去岁郊后距今大辟奏裁者五十余人中有实犯故杀斗杀常赦所不原者法既无疑情无可悯刑寺并皆奏裁贷减彼杀人者可谓幸矣被杀者衔恨九原何时已耶臣恐强暴之风滋长良善之人莫能自保其于刑政为害非细应令今后大辟情法相当本无可悯而所司辄奏裁减贷者台臣弹劾 【按高宗南渡之初法官滥用奏裁之例给事中陈与义尝以为言虽获申严立法而有司妄奏如故及凌哲上疏高宗览奏仍恐诸路灭裂一例不奏有失钦恤之意仅令刑部坐条行下驯至干道谳狱之弊日益滋甚孝宗乃诏有司缘情引条定断更不奏裁而甚后又从刑部侍郎方滋之议于敕律条令内分别注明合用奏裁事件又从臣僚之请只许奏裁为首应死之罪其为从不坐死及流徒等罪概不许奏终南宋之世刑法废弛理宗朝甚至谳不时报往往因多瘐死盖于明慎用刑而不留狱之意失之远矣】

　　二十七年十月盗发乌江县王公衮母冢有司释之公衮手杀盗事闻其兄佐为吏部员外郎乞纳官以赎公衮罪诏令给舍议时给舍杨椿等议大略谓发冢开棺者律当绞公衮始获盗不敢杀而归之吏狱成而吏出之使扬扬出入闾巷与齐民齿则地下之辱沈痛郁结终莫之伸为人子者尚得自比于人椿等谓公衮杀掘冢法应死之人为无罪纳官赎弟之请当弗许故纵失刑有司之罪宜如律诏依椿等议公衮降一官佐依旧供职绍兴府当职官皆抵罪

　　孝宗淳熙十三年中书舍人葛邲言干道六年指挥强盗并依旧法议者以为持杖胁人以盗财者亦死是胁人与杀人等死恐非所以为良民地后来遂立六项 【一为首二下手伤人三下手放火四因而行奸五杀人加功六已曾贷命再犯】 并依旧法处断外余听依刑名疑虑奏裁自此指挥已行之后非特刑名疑虑者不死而在六项者亦为不死法出奸生徒为胥吏受赃之地若犯强盗者不别轻重而一于死则死者必多又非所以示好生之德也乞下有司详议其后言者又谓强盗苟不犯六项虽累行劫至十数次以上并赃至百千贯皆可以贷命谓宜除六项指挥外其闲行劫至两次以上虽是为从亦合依旧法处断诏从之

　　宁宗开禧元年知衡州张欣言杀人无证一条断狱注云杀人尸不经验与无证佐者若勘鞫证佐逃死及虽有证而于法不许为证者同夫尸不经验与证佐逃死事因显然往往州郡引用失当遂至抵牾盖谋杀劫杀则有佐而必无证斗杀故杀则有证而必无佐夫谓之证者旁证之谓也谓之佐者助己之谓也曰证曰佐自是二事苟有其一皆可以表杀人之然否至于不许为证正谓杀害人亲属等人虑其私于党与法故不许近日曲法者凡是重囚多作无证具奏且行凶之时相助协力到官之后自相供通谓之有佐可也何必更求有证至如行凶之人亲属旁援到官固无由证之理例拘亲属不许为证承舛袭讹寖失本意请行下刑寺及敕合所明析施行刑寺奏如欣请诏从之理宗时监察御史程元凤奏曰今罪无轻重悉皆送狱狱无大小悉皆稽留或以追索未齐而不问或以供款未圆而不呈或以书拟未当而不判狱官视以为常而不顾其迟狱吏留以为利而惟恐其速奏案申牍既下刑部迟延日月方送理寺理寺看详亦复如之寺回申部部回申省动涉岁月省房又未遽为呈拟亦有呈拟而疏驳者疏驳岁月又复如前展转迟回有一二年未报下者可疑可矜法当奏谳矜而全之乃反迟回有矜贷之报下而其人已毙于狱者有犯者获贷而干连病死不一者岂不重可念哉请自今诸路奏谳即以所发月日申御史台从台臣究省部法寺之慢诏从其请

　　钦定续通典卷一百九 

●钦定续通典卷一百十　刑四

　

　　杂议二

　　○杂议二【辽　金　元】

　　辽

　　金

　　元

　　△辽

　　辽兴宗重熙二年有司奏言元年诏曰犯重罪徒终身者加以捶楚而又黥面是犯一罪而具三刑宜免黥其职事官及宰相节度使世选之家子孙犯奸罪至徒者未审黥否帝谕曰犯罪而悔过自新者亦有可用之人一黥其面终身为辱朕甚悯焉遂定刺臂刺颈之制分别施之 【具刑制篇按辽世于刑罚未尝专设科条其时执政大臣与司刑官属亦鲜有建议执奏者故终辽之世别无杂议可述云】

　　△金

　　金世宗大定闲济南尹梁肃上疏曰刑罚世轻世重自汉文除肉刑罪至徒者带镣居役岁满释之家无兼丁者加杖准徒今取辽季之法徒一年者杖一百是一罪二刑世刑罚之重于斯为甚臣实痛之自今徒罪之人止宜居作更不决杖时朝廷以为今法已轻于古恐滋奸恶不从金初定法禁民不得收制书恐滋告讦之獘至是言事者乞许民藏之平章政事张汝霖言昔子产铸刑书叔向讥之者盖不欲使民预测其轻重也今着不刊之典使民晓然知之犹江河之易避而难犯足以辅治不禁为便帝以众议多不欲姑令仍旧禁之 【按此条止据金史刑志原文录入盖是时民闲原未尝藏制书亦未因汝霖言而弛禁而汝霖本传则云时有司言民闲收藏制文恐因而滋讼乞禁之汝霖因言不禁为便诏从之志传所载盖互异云】

　　章宗明昌元年命置详定所审定律令时章宗问宰臣谓今何不专用律文张汝霖奏言前代律与令各有分其有犯令以律决之今国家制律混淆固当分也遂有是命已而详定官言若依重修制文为式则条目增减罪名轻重当异于律新律既定复与旧同颁则使人惑而易为奸矣臣等谓用今制条参酌时宜准律文修定历采前代刑书宜于今者以补遗阙取刑统疏文以释之着为常法名曰明昌律义别编榷货边部权宜等事集为敕条宰臣谓先所定令文尚有未完俟皆通定然后颁行若律科举人则止习旧律五年尚书省奏在制名例内徒年之律无决杖之文便不用杖缘先为流刑非今所宜且代流役四年以上俱决杖而徒三年以下复不用妇人比之男子虽差轻亦当例减 【按金史刑志因省臣此奏遂定制徒二年以下者杖六十二年以上者杖七十妇人犯者并决五十而大定闲梁肃疏请徒刑免决史又称恐滋奸恶不从其请意大定之后中闲别有变更徒不决杖至是复用旧法而杖数则视大定以前稍从轻减特史文未详耳】

　　承安五年翰林修撰杨庭秀言州县官往往以权势自居喜怒自任听讼之际鲜克加审但使罪人往来传词罪之轻重成于其口货赂公行冤枉有至三二十年不能正者帝遂命立州县官听讼条约违者按察司纠之又命编先后条制书之于册以备将来考验泰和二年监察御史史肃言大定条理自二十年十一月四日以前奴娶良人女为妻者并准已娶为定若夫亡拘放从其主离夫摘买者令本主收赎依旧与夫同聚放良从良者即听赎换如未赎换闲与夫所生男女并听为良而泰和新格复以夫亡服除准良人例离夫摘卖及放夫为良者并听为良若未出离再配与奴或杂奸所生男女并许为良如此不同皆编格官妄为增减以致随处诉讼纷扰是涉违枉敕付所司正之三年亳州医者孙士明擅用黄纸大书敕赐神针先生等十二字纸尾年月摹作宝样朱篆青龙二字以诳市人有司捕治款伏值赦大理寺议宜准伪造御宝虽会赦不应原参知政事贾铉奏天子八宝其文各异若伪造不限用泥及黄蜡今用笔描成青龙二字既非八宝文论以伪造御宝非本法意遂以赦原

　　宣宗贞佑三年三月禁州县置刃于杖以决罪人初左谏议大夫贾铉上书言亲民之官任情立威所用决杖分径长短不如法式甚者以铁刃置于杖端因而致死闲者阴阳愆戾和气不通未必不由此也愿下州郡申明旧章检量封记按察官其检察不如法者具以名闻内庭敕断亦依已定程序制可至是复诏禁之七月诏宰臣自今监察官犯罪其事关军国利害者并笞决之左司谏穆延和啰罗上言曰礼义廉耻以治君子刑罚威狱以治小人此万世不易论也近者朝廷急于求治有司奏请从权立法应赎者亦多的决夫爵禄所以驭贵也贵不免辱则卑贱者又何加焉车驾所驻非同征行而凡科征小过皆以军期罪之不已甚乎且百官皆朝廷遴选多由文行武功阀阅而进乃与凡庶等则享爵禄者亦不足为荣矣抑又有大可虑者为上者将曰官犹不免民复何辞则苛暴之政日行为下者将曰彼既亦然吾复何耻则陵犯之心益肆其獘可胜言哉伏愿依元年赦恩刑不上大夫之文削去此法幸甚 【按是时宣宗欲从其言而高琪用事固执不可因定职官犯罪决断百余条沿至哀宗正大元年始从右丞张行信言一切改除复行旧制乃废琪所定之法】

　　兴定三年省臣奏言向以物重钱轻犯赃者计钱论罪则太重于是以银为则每两为钱二贯有犯通宝之赃者直以通宝论如因军兴调发通宝及三十贯者已得死刑准以金银价纔为钱四百有奇罪止当杖轻重悬绝如此遂命准犯时银价论罪后参政李复亨言近制犯通宝赃者并以物价折银定罪每两为钱二贯而法当赎铜者止纳通宝见钱乞亦令输银既足惩恶又有补于官诏省臣议遂命犯公错过误者止征通宝见钱赃污故犯者罚银

　　△元

　　元世祖至元八年陕西省臣伊逊岱尔言比因饥馑盗贼滋横宜加显戮敕中书详议右丞相按图以为强窃盗贼一皆处死恐非所宜罪至死者仍旧待命从之 【按至元十一年以多盗始诏凡盗皆杀无赦在处系囚满狱以符宝郎董文忠言杀人取货与盗钱一文者均死惨黩莫甚恐乖陛下好生之德于是敕革之】

