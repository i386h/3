<!-- { "loadSidebar": true } -->
　　二十年江淮行省宣慰使郗显李兼愬平章蒙古台不法事有诏弗问以显等付蒙古台鞫之系于狱必扺以死行台监察御史申屠致辽虑囚浙西知其冤将纵之蒙古台胁之以势致远不为动亲脱显等械俾从军自赎僧格当国治书侍御史陈天祥使湖广劾平章约苏穆尔僧格摘其疏中言诬以不道奏遣使往鞫台中咸惮往致远慨然请行比至累章极论其诬僧格方促定天祥罪阅致远章乃气沮有小吏诬告漕臣刘迖盗仓粟僧格方事聚敛众阿其意锻炼诬服刑部尚书理智理威曰刑部天下之平今辇毂之下漕臣以冤死何以正四方乎即以实开以是忤僧格出为江东道宣慰使

　　二十四年分中书为尚书省僧格引用党与钩考天下钱粮凡阿哈玛特时积年负逋举以中书失征奏诛二参政行省乘风督责尤峻主无所偿则摃及亲戚或逮系邻党械禁搒掠民不胜苦自裁及死狱中者以百数中外骚动廷臣顾忌皆莫敢言利用监彻尔具陈僧格奸贪误国害民状辞语激烈帝怒谓其毁诋大臣失礼体命左右批其颊彻尔辨愈力于是帝大悟诛僧格枉系者始得释其党人纳苏拉鼎等既诛帝以实都长于理财欲释不杀平章政事布呼密力争之不从日中凡七奏卒诛之图图尔哈求钦察之为人奴者增益其军而多取编民中书佥省王遇验其籍改正之图图尔哈遂奏遇有不臣语帝怒欲斩之布呼密谦曰始令以钦察之人奴为兵未闻以编民也万一他卫皆仿此户口耗矣若诛遇后人安肯为陛下尽职乎帝意解遇得不死成宗即位听断明果多采布呼密之言西僧为佛事请释罪人祈福谓之图鲁木豪民犯法者皆赂之以求免有杀主杀夫者西僧请被以帝笥御服乘黄犊出宫门释之云可得福布呼密曰人伦者王政之本风化之基岂可容其乱法如是帝责丞相曰朕戒汝无使布呼密知今闻其言朕甚媿之有奴告主者主被诛诏即以其主所居官与之布呼密曰若此必大坏天下之风俗使人情愈薄无复上下之分矣帝悟为追废前命

　　大德七年左丞相达尔罕言僧人修佛事毕必释重囚有杀人及妻妾杀夫者悉皆指名释之生者茍免死者负冤于福何有帝嘉纳之

　　十一年诏行世祖时条格中书省臣言法者譬之权衡不可偏重世祖已有定制自元贞已来以作佛事之故放释有罪失于太宽故有司无所遵守今请凡内外犯法之人悉归有司依法裁决制可

　　仁宗延佑时云南行省右丞赛音济勒威有罪国师绰芹嘉旺札勒奏请释之帝斥之曰僧人宜诵佛书官事丰当预耶不听又参议中书省事奇宝坚坐鬻官刑部以法当杖太后命笞之英宗为皇太子奏曰不可法者天下之公徇私而轻重之非示天下以公也卒正其罪皇姊大长公主僧格喇实作佛事释全宁府重囚二十七人敕案问全宁守臣阿从不法仍追所释囚还狱巴尔斯济苏下狱帝谓左右曰法者祖宗所制非朕所得私巴尔斯济苏虽事朕日久今既有罪当论如法

　　文宗至顺二年约尔珠为江西等处行中书省平章事有诬告富民负永宁王官帑钱八百余锭者中书遣使诸路征之使至江西约尔珠曰事涉诬罔不可奉命僚佐重违宰臣意约尔珠曰民惟邦本伤本以敛怨亦非宰相福也令使者以此意复命时雅克特穆尔为丞相闻其言感悟命刑部诘治得诬罔状罪诬告者若干人宰相以奏帝嘉之

　　顺帝至元四年有妇宋娥者与邻人通邻人谓娥将杀而夫娥曰张子文行且杀之明日夫果死迹盗数日娥始以张子文告其姑五府官以为非共杀且既经赦宥宜释之御史札实曰张子文以为娥固许之矣旦娥夫死及旬乃始言之是娥与张同谋度不能终隐故发之也岂赦可释哉枢密判官日平反活人阴德也御史勿执常法扎实曰是谓故出人罪非平反也且公欲种阴德于生者奈死者何乃独上议刑部卒正娥罪

　　五年归旸佥河南廉诈司事行部西京以法绳赵王府官属之贪暴者王三遣使请旸不为动九年台臣议赃吏遭丧不许归葬须竟其狱都事成遵曰恶人固可怒然与人伦孰重国家方以孝治天下宁失罪人不可使下天有无亲之吏议遂寝

　　△明

　　明太祖洪武初御史中丞刘基谓宋元宽纵今宜肃纪纲令御史纠劾无所避时帝幸汴梁宿卫侍官有过者皆启皇太子置之法中书省都事李彬坐贪纵抵罪左丞相李善长素昵之请缓其狱基不听驰奏报可方祈雨即斩之

　　八年凤阳宫殿成帝坐殿中若有人持兵国殿脊者善长奏诸工匠用厌镇法帝将尽杀之工部尚书辪祥为分别交替不在工者并铁石匠皆不预活者千数营谨身殿有司列中匠为上匠帝怒其罔命弃市祥在侧争曰奏对不实竟杀人恐非法得旨用腐刑祥复徐奏曰腐废人矣莫若杖而使工帝然之

　　九年诏官吏有罪者笞已上悉屯适凤阳至万数陕西按察司佥事韩宜可疏争之曰刑以禁淫慝一民轨宜论其情之轻重事之公私罪之大小今悉今谪屯此小人之幸君子殆矣乞分别以协众心帝嘉纳之

　　英宗正统中法司因旱恤刑有王纲者恶逆当辟或悯具少欲缓之吏部左侍郎魏骥持不可曰此妇人之仁天道不时正此故也狱决而雨降

　　孝宗弘治末年刑部尚书闵珪谳狱忤旨久不下帝与兵部尚书刘大夏语及之对曰人臣执法效忠珪所为无足异帝曰且道自古君臣曾有此事否对曰臣幼读孟子见瞽瞍杀人皋陶执之之说珪所执未可深责也帝颔之明日疏下遂如拟世宗即位七月因日精门灾疏理冤抑命再问缓死者三十八人而廖鹏王瓛齐佐等与焉给事中李复礼等言鹏等皆江彬钱宁之党法所必诛乃令禁之如故

　　嘉靖初年革锦衣传奉官十六汰旗校十五复谕缉事官校惟察不轨妖言人命强盗重事他词讼及外州县事毋得预闻未几中官葛景等奸利事觉为言官所纠诏下司礼监察讯刑部尚书林俊言内臣犯法法司不得讯是宫府异体也乞下法司公讯以昭平明之治中官崔文家人李阳凤索匠师宋贿钰不获嗾文杖之几死下刑部治未决而中旨移镇抚司俊留不遣力争不纳明日又奏帝怒责陈状俊言祖宗以刑狱付法司以缉获奸盗付镇抚讯鞫既得犹必付法司拟罪未有夺取未定之囚反付推问者文先朝漏奸罪不容诛兹复干内降臣不忍朝廷百五十年纪纲为此辈坏乱帝惮其言直乃不问中官黄锦诬劾高唐判官金皮诏逮之连五百余人御史马录言祖宗内设法司外设抚按百余年刑清政平先帝时刘瑾钱宁辈蛊惑圣聪动辄遣锦衣官校尉致天下汹汹陛下方勤新政不虞复有高唐之命给事中许复礼等亦以为言狱得少解王世贞为刑部郎中奸人阎姓者犯法匿锦衣都督陆炳家世贞搜得之炳介严嵩请不许穆宗隆庆初年上任用宦官旨多从中下刑科给事中舒化言法者天下之公大小罪犯宜悉付法司不当则臣等论劾若竟自敕行则喜怒未必当而法司与臣等俱虚设帝是其言路楷杨顺以构杀沈炼论死 【具舞紊篇】 大学士高拱欲庇楷谓顺首祸顺死楷可勿坐化取狱牍示拱曰狱故无炼名有之自楷始楷诚罪首拱又议宥方士王金等罪化言此遗诏即欲勿罪宜何辞由是忤拱

　　神宗即位冬月诏停刑者三矣五年九月司礼太监孙得胜复传旨大昏期近命阁臣于三覆奏本拟旨免行刑大学士张居正言袓宗旧制凡犯死罪鞫问既明依律弃市嘉靖末年世宗皇帝因灾醮始有暂免不决之令或闲从御笔所句量行取决此特近年姑息之弊非旧制也臣等详阅诸囚罪状皆灭绝天理伤败彝伦今独见犯罪者身被诛戮之可悯而不知彼所戕害者皆含冤蓄愤于幽冥之中使不一雪其痛怨恨之气上干天和所伤必多若不行刑年复一年充满囹圄既费关防又乖国典其于政体又大谬也给事中严用和等亦以为言诏从之崇祯问姜采熊开元下狱庄烈帝谕掌卫骆养性潜杀之养性泄上语且言二臣当死宜付所司书其罪使天下明知若阴使臣杀之天下后世谓陛下何如主会大臣多为采等言乃得长系

　　钦定续通典卷一百十五 

●钦定续通典卷一百十六　刑十

　

　　赎刑

　　○赎刑【虞　周　汉　后汉　晋　南北朝　隋　唐　五代　宋　辽　金　元　明】

　　（臣）等谨案自古帝王不得已而用刑其明慎钦恤者莫如虞舜舜典曰金作赎刑列于鞭扑之次肆赦之前金非加人之物赎而仍言刑者出金之与受扑俱世人所患故得指其所出以为刑名周穆王作吕刑五刑之属三千墨辟而上至于大辟刑疑则赦从罚定以锾锊轻重之差使与罚各相当继言罚惩非死人极于病盖财者人之所甚欲夺其欲以病之俾不为恶即虞书命刑之义马端临谓唐虞之时刑清律简是以止及鞭扑而五刑无赎法比及于周条律纷繁若尽从而刑之何莫非投机触罟者穆王哀之而五刑各以赎论大约其情可矜其法可议罟盖哀恤之意居多非利其货也详绎二篇文义舜典主于误吕刑主于疑后世论赎率不外此而死罪非实犯多亦有许赎者至于输纳之品孔安国传于舜典谓为黄金于吕刑谓为黄铁虞不言成数而周制有等差古者金银铜铁总号为金孔颖达正义谓其实皆铜也汉及后魏皆用黄金汉纳金特少其勇两令与铜相埒旧说太半两为钧十钧为锾锾重六两太半两死罪千锾当出四百一十六斤六两太半两铜与金赎死罪金三斤为价相依仿其后纳粟纳缣亦不一后魏以金难得合金一两收绢十疋唐时复古死罪赎铜一百二十斤于古称为三百六十斤然较汉已为轻减立宗诏许准折纳钱而犯者益便逮至金元或以牛马杂物明初专用钞弘治中钞法既坏乃许折银钱准算周官八议之法后世定律率遵用之至明洪武六年工部尚书王肃坐法当笞太祖谓六卿责重不宜以细故辱命以俸赎后群臣罣误准以俸赎始此此历代输赎之大略也杜佑着刑典独不及赎刑一门未免阙畈今采自有虞迄于明代以补其罅漏仍傲马氏通考之例例于赦宥篇之前庶几有合于尚书之义云

　　虞

　　周

　　汉

　　晋

　　南北朝

　　隋

　　唐

　　五代

　　宋

　　辽

　　金

　　元

　　明

　　△虞

　　虞舜金作赎刑

　　△周

　　周官职金掌受士之金罚货罚入于司兵 【给治兵及工直也货泉具也疏言断狱讼者有疑即使出赎既言金罚又言货罚者出罚之家时或无金即出货以当金直故两言之】 穆王吕刑墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪 【疑谓虚实之证等是非之理均或事涉疑似旁无证见或虽有证见事非疑似如此之类言皆为疑罪此既罪疑而取赎疑罪不定恐受赎参差故五罚之下皆言阅实其罪恐其不相当故也锾六两也郑及尔雅同说文云六锊也锊十一铢二十五分铢之十三也马同贾逵说俗儒以锊重六两周官剑重九锊俗儒近是倍百为二百锾倍差谓倍之又半为五百缓传言五百锾马云倍二百为四百差者又加四百之三分之一凡五百三十三锾三分锾之一也人犯轻刑者多犯重刑者少又以锾数以倍相加序五刑先轻后重取事之宜经历陈罚之锾数传言五刑疑各八罚不降相因疏云以其所犯疑不能决故仗赎之次刑非其所犯故不令死疑入宫宫疑入剕是古之制也】

　　△汉

