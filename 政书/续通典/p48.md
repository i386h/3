<!-- { "loadSidebar": true } -->
　　神宗熙宁二年立均输市易之制其时制置三司条例言今天下财用无余典领之官拘于弊法内外不相知盈虚不相补诸路上供本有常数丰年便道可以多致而不能赢俭年物贵难以供亿而不敢不足远方有倍蓰之输中都有半价之鬻徒使富商大贾乘公私之急以擅轻重敛散之权今发运使实总六路之赋而其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆徙贵就贱用近易远令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输庶几国用可足民财不匮诏令本司具条例以闻以发运使辪向领均输平准事时议虑其为扰多以为非向既董其事乃请置官属帝依其奏乃辟置刘忱卫琪孙珪张穆之陈倩为属又请有司具六路所当上供之数中都所用及所储度支之数凡当计置几何皆预降付司从之权开封府推官苏轼言均输立法之初其说尚浅徒言徙贵就贱用近易远然而广置官属多出缗钱豪商大贾皆疑而不敢动以为虽不明言贩买然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄所用必多非良皇鄯琴V不行是以官买之价比民必贵及其卖也弊复如前商贾之利何缘而得纵使其闲薄有所获而征商之额所损必多谏官李常亦极论之后有魏继宗者自称草泽上言京师百货所居市无常价贵贱相倾富能夺贫能与始可以通天下之利乃下诏曰天下商旅物货至京多为兼并之家所困宜出内藏库钱帛选官于京师置市易务中书奏市易务监官二提举官一句当公事官一许召在京诸行铺牙人充然至后均输之制究不能行市易虽行之而究无利也其时置市易司者秦凤市易司则置于古渭城两浙市易司则置于杭州夔路市易司则置于黔州其它则成都广州郓州皆置司设官焉

　　△辽

　　辽太祖神册三年置羊城于炭山之北以通市易太宗置南京城北有市东平郡城中置看楼分南北市圣宗统和三年诏禁行在市易布帛不中尺度者七年诏以南北府市场人少通易州市耶律隆运又请平诸郡商贾价从之

　　△金

　　金宣宗兴定三年议行均输又敕和市边城军输毋至抑配贫民

　　△元

　　元世祖中统四年诏立燕京平准库以均平物价至元二年立诸路平准库十三年立市易库于诸路凡十有一掌市易币帛诸物又敕上都和顾和买并依大都

　　△明

　　明太祖洪武二年令凡内外军民官司并不得指以和顾和买扰害于民如果官司缺用之物照依时值对物两平收买英宗正统二年令买办物料该部委官一员会同府县委官拘集该行铺户估计时价关出官钱仍委御史一员会同给与铺户收买送纳穆宗隆庆四年户部条议恤商事宜言物价与时低昂而钱粮因时办纳若先期估计则贵贱无凭或仓场远近所用多寡遥度悬断岂尽合宜此后九门盐法委官与十三司掌印官及巡青科道估价务在随时定其价值其内库盐局召买物料亦仿此

　　○互市【宋　辽　金　元　明】

　　（臣）等谨按互市之制其来尚矣自汉初与南越通关市后汉通交易于乌桓北单于鲜卑北魏立互市于南陲隋唐通贸易于西北然第用以通有无广懋迁而已立制未备史志不详故杜典未之载也宋辽金疆宇分错敌国所产各居其有物滞而不流人艰于所匮于是特重互市之法和则许之战则绝之既以通货兼用善邻所立榷场皆设场官严厉禁广屋宇以易二国之所无而权其税入亦有资于国用焉今别立一门叙于平准均输之后而明代互市之制亦略见于篇

　　宋

　　辽

　　金

　　元

　　明

　　△宋

　　宋初与南唐通市太祖干德二年不许商旅涉江于建安汉阳蕲口置三榷署开宝三年徙建安榷署于扬州及江南平榷署仍旧置专掌茶货四年置市舶司于广州以知州兼使通判兼判官太宗太平兴国二年令镇雄霸沧易州各置榷务命常参官与内侍同掌辇香药犀象及茶与辽交市后有范阳之师乃罢端拱元年复诏许互市淳化二年令雄霸州静戎军代州雁门砦置榷署如旧制寻复罢真宗咸平五年契丹求复置署朝议以其翻覆不许知雄州何承矩继请乃听置于雄州六年罢景德初复通好请商贾即新城贸易诏北商赍物货至境上则许之二年合雄霸州安肃军置三榷场北商趋他路者勿与为市遣都官员外郎孔揆等乘传诣三榷场与转运使刘综并所在长吏平互市物价稍优其直予之又于广信军置场皆廷臣专掌通判兼领焉三年诏民以书籍赴沿边榷场博易者非九经书疏悉禁之凡官鬻物如旧高宗绍兴十二年盱眙军置榷场官监与北商博易淮西京西陕西榷场亦如之

　　△辽

　　辽圣宗统和二十三年置榷场于振武军兴宗重熙八年禁朔州易羊于宋道宗咸雍五年禁朔州路羊马入宋

　　△金

　　金太祖时于西北招讨司之燕子城北羊城置榷场以易畜牧熙宗皇统元年夏国请置榷场许之后许宋人之请各置榷场于两界以通互市兴兵则罢通好则复置焉

　　△元

　　元世祖中统元年置互市于涟水军至元十三年定江南凡邻海诸郡舶货其货佳者以十分取一粗者以十五分取一

　　△明

　　明成祖永乐闲设马市三一在开原南关以待海西一在开原城东五里一在广宁皆以待朵颜三卫定直四等既而城东广宁市皆废惟开原南关马市独存大同马市始英宗正统三年巡抚卢睿请令军民平价市驼马遣官指挥李原等通译语禁市兵器铜铁帝从之宪宗成化十四年陈銊抚辽东复开三卫马市继令八市开原广宁等处世宗嘉靖三十年以总兵仇鸾言诏于宣府大同开马市命侍郎史道总理之后召道还然诸部嗜马市利未敢公言大举而边臣亦多畏惧以互市啖之穆宗隆庆四年宣大互市复开神宗万历二十二年又开辽东义州木市二十六年从巡抚张思忠奏罢之遂并罢马市其后总兵李成梁力请复而蓟辽总督万世德亦疏于朝三十九年复开马木二市后以为常

　　○平粜常平义仓【唐　五代　宋　辽　金　元　明　社仓附】

　　（臣）等谨按杜典食货门终之以轻重盖取管子轻重敛散之义而具列平粜常平义仓诸细目因叙述自管子始故以轻重为名今续纂所载即以平粜常平义仓为目而不复以轻重标名循其实也至宋始有社仓之名亦附见焉

　　唐

　　五代

　　宋

　　辽

　　金

　　元

　　明

　　△唐

　　唐德宗贞元四年诏京兆府于时价外加估和籴差清强官先给价直然后贮纳宪宗即位之初有司以丰年请畿内和籴当时府县督限甚紧白居易实为畿尉上疏曰和籴之事以臣所观有害无利何者凡曰和籴则官出钱民出谷两和商量然后交易今则督限蹙迫甚于赋税何名和籴今若令有司出钱开场自籴比时价稍有优饶利之诱人人必情愿必不得已则不如折籴折籴者折青苗税钱使纳斗斛免令贱粜别纳见钱在于农人亦真为利矣

　　宪宗元和元年正月制岁时有豊歉谷价有重轻将备水旱之虞在权聚敛之术应天下州府每年所税地丁数内宜十分取二分均充常平仓仍各逐稳便收贮以时粜籴至元和六年制京畿旧谷已尽粟麦未登宜以常平义仓粟贷借百姓十三年户部侍郎孟简奏天下州府常平义仓等斗斛请准旧例减估出粜但以石数奏申有司更不收管州县得专以利百姓从之

　　敬宗宝历元年以两京河西大稔委度支和籴以备灾沴

　　文宗开成元年户部奏诸州府所置常平义仓伏请今后通公私田亩别纳粟一升添贮义仓敛之至轻事必通济行之既久自致盈充从之

　　△五代

　　后唐庄宗同光三年敕自春以来水涝为患物价腾踊宜令京西诸道州府凡闭粜斛斗不得辄有税率及经过水陆关坊镇县妄有邀难明宗天成二年中书舍人张文宝上言今岁时雨不■〈潜，心代日〉秋苗倍熟应大熟处望下敕收籴以备歉岁长兴元年右司郎中卢导奏请置常平义仓以备凶岁

　　周太祖广顺元年敕天灾流行分野代有苟或闭籴岂是爱人宜令江淮渡口镇铺不得止淮南人籴易

　　△宋

　　宋太祖干德元年诏曰多事之后义仓废寝偶或小歉失于预备宜令诸州于所属县各置义仓自今官所收二税石别税一斗贮之遇歉则给与民太宗端拱二年置折中仓许商人输粟令执券抵江淮给其茶盐此其通轻重之时宜也 【详载盐铁门】 淳化五年令诸州置惠民仓如榖稍贵即减价粜与贫民 【按此即常平仓之制特异其名耳】 真宗景德三年诏于京东京西河北河东陜西淮南江南两浙各置常平仓逐州量留上供钱付司农司系帐三司不问出入令转运使并本州岛委幕职一人专其事每夏秋加钱收籴遇贵减价出粜凡收籴比市价量增出粜稍为减价

　　神宗熙宁二年制置三司条例司请以常平仓斗斛可通融转运司依陜西青苗钱例愿预给者听之令随税纳半为夏料半为秋料内有愿请本色或依时价纳钱者皆许从便如遇灾歉许展至次料豊熟日纳非惟足以待荒歉之患民既受贷则兼并之家不得乘新陈不接以邀倍息又常平广惠之物收藏积滞必待荒歉物贵然后出粜所及不过城市游手之人今通一路有无贵发贱敛以广蓄积使农人得以趋时赴事而兼并不得乘其急凡以利民而公家无所利亦先王散惠兴利以为耕敛补助之意也欲量诸路钱榖多少分遣官提举仍先自河北京东淮南三路施行有绪乃推之诸路从之诸路各置提举一人以朝官为之管句一人以京官为之右谏议大夫司马光言常平仓者乃三代圣王之遗法榖贱不伤农榖贵不伤民民赖其食而官收其利法之善者无过于此比来所以隳废者由官吏不得其人非法之失也今闻条例司尽以常平仓钱为青苗钱又以其榖换转运司钱是欲尽坏常平专行青苗也国家每遇凶歉供军仓自不能足用固无羡余以济饥民所赖者只有常平仓钱榖耳今一旦尽散之若有豊年将以何钱平籴若有荒歉将以何榖赒赡乎后帝以诸路旱灾常平司未能振济谕辅臣曰天下常平仓若以一半散钱取息一半减价粜卖使二者如权衡之相依不得偏重民必受赐自是诏诸路州县据已支钱榖通数常留一半外方得给散

　　高宗建炎二年臣僚言常平和籴州县视为具文以新易旧法也闲有损失而未尝问不许借贷法也闲有悉充他用而实无所储乃诏委官遍行按视

　　绍兴二十八年赵令詪言州县义仓米积久陈腐乞出粜及水旱灾荒不拘检放及七分便许赈济沈该奏在法义仓止许赈济若出粜恐失初意乃令量粜三之一桩收价钱次年收籴拨还

