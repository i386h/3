<!-- { "loadSidebar": true } -->
　　九年通政司言黄岩县民告豪民持建主时士人包彝古所进楚王书藳与众观中有干犯语请法司治之帝曰此必与豪民有怨而欲报之朕初即位命百司凡建文中上书有干犯语言皆朕未即立巳前事悉毁之有告者勿行今复行之是号令不停矣况天下之主岂当念旧恶所告勿听都御史陈瑛性鸷刻帝颇宠任而奏谳亦不尽从中书舍人芮善弟夫妇为盗所杀心疑其所亲讼于官刑部部验非盗纵之白帝刑部故出盗帝命御史鞫治果非盗瑛因劾善妄奏当不狱帝曰兄弟同气得贼惟恐逸之善何罪其勿论车里宣慰使刀暹荅侵威远州地执其知州刀算党以归帝遗使谕之刀暹荅惧归地及所执知州遣弟刀腊等贡方物谢罪瑛请先下刀腊法司且逮治刀暹答帝曰蛮撩之性稍不相得则相雠改则已今服罪而复治之何以处不服者佑嘉兴县李鉴廷见谢罪帝问故瑛言鉴藉奸党姚瑄瑄弟亨当连坐而鉴释亨不籍宜罪鉴曰都察院文止籍瑄未有亨名帝曰院文无名而不籍不失为慎重鉴得免户部人材高文雅言时政因及建文事词意率直帝命议行之瑛劾文雅狂妄请置之法帝曰草野之人何知想讳其言有可采柰何以直而废之瑛刻薄非助朕为善者以文雅付吏部量材授官千户某灌桐油皮鞭中以决人刑部当以杖命并罢其职法司奏冒支官粮者命戮之刑部为覆奏帝曰此朕一时之怒过矣其依律自今犯罪皆五覆奏

　　仁宗性仁恕甫即位谓刑部尚书金纯都御史刘观曰卿等皆国大臣如朕处法失中须更执奏朕不难从善也洪熙改元二月谕观及大理卿虞谦曰往者法司以诬陷为功人或片言及国事辄论诽谤身家破灭莫复辨理今数月闲此风又萌夫治道所急者求言所患者以言为讳柰何禁诽谤哉因顾学士杨士奇等曰此事必以诏书行之于是士奇承旨载于巳丑诏书云若朕一时过于娭恶律外用籍没及凌迟之刑者法司再三执奏三奏不允至五五奏不允同三公及大臣执奏必允乃已永为定制 【按士奇承旨以帝言载于诏书为异日执奏张本皆由仁宗于刑罚之道未能鉴空衡平故授臣下以执持之柄恭读　　御批通鉴辑览曰法令之当否详审至于再三斯己可矣必令法司五奏徒滋烦冗人主详求庶狱或众勘以得其平或集议以衷于是自不致犹有枉纵如必待臣下执奏乃允亦开权势下移之渐恭绎　　圣训仰见　　睿断精详得钦恤之本矣】 文武诸司亦毋得暴酷用鞭背等刑及擅用宫刑绝人嗣续有自宫者以不孝论除谋反及大逆者余犯止坐本身毋一切用连坐法告诽谤者勿治在位未一年仁恩该洽矣

　　宣宗承之益多惠政每遇奏囚色惨然御膳为废或以手撤其牍曰说与刑官少缓之宣德二年着帝训五十五篇其一恤刑也武进伯朱冕言比遣舍人林宽等送囚百十七人戌边到者仅五十人余皆道死帝怒命法司穷治之英宗已后仁宣之政衰正统初三杨当国犹恪守祖法禁内外请司鍜炼刑狱霜降后录重囚自天顺闲始至成化初刑部尚书陆瑜等以请命举行之狱上择其情可矜疑者免死发戍自是历代奉行

　　孝宗仁厚厂卫无敢横司厂者罗祥杨鹏奉职而己宏治元年知州刘概坐妖言罪斩以吏部尚书王恕言竟得长系

　　世宗嘉靖二十六年令凡经审录官奏审过重囚奉有钦依饶死者抚按官即遵照发遣不许仍报决单故行奏扰三司官如有故违钦恤敢为翻异致人于死者巡按御史指实具奏三十七年帝出手谕言司牧者未尽得人任情立威湖广幼民杨一魁二命枉刑母又就捕情迫无控万里叩阍以此推之冤抑者不知其几尔等宜亟体朕心加意矜恤仍通行天下咸使谕之末年主事海瑞上书触忤刑部当以死帝持其章不下瑞得长系

　　神宗中年巳后矿税使数出为害而东厂张诚孙暹陈矩皆恬静帝亦无意刻核刑罚用稀厂卫狱中至生青草

　　○囚系【五代　宋　辽　金　元　明】

　　五代

　　宋

　　辽

　　金

　　元

　　明

　　△五代

　　后唐庄宗同光二年敕内外理刑官员毋得私事寄禁明宗天成三年诸州使数奏囚人死于狱中敕今后凡有在狱疾病者委随处官吏当面录问令医人看侯毋致推司官吏别启幸门

　　晋高祖天福二年敕内外有狱官司系囚梁患者并令逐处医博士及军医看候于公廨钱内量支药价或事轻者仍许人看候所有罪犯合据杖责仍候痊损曰科决

　　周太祖广顺三年敕诸道州府见系囚人宜矣速断遣仍令狱吏洒扫牢狱尝令虚歇涤洗枷械毋令蚤虱供给水浆毋令饥渴如有疾患令其家人看承囚人无主官差医工诊候勿致病亡世宗显德三年敕诸道所禁罪人无家人供奉吃食者每日人给官米三升

　　△宋

　　宋制官司之狱在开封有府司左右军巡院在诸司有殿前马步军司及四排岸外则二京府司左右军巡院诸州军院司理院下至诸县皆有狱诸狱皆置楼牖设浆铺席持具沐浴食令温暖寒则给薪炭衣物暑则五日一涤枷杻郡县则所职之官躬行检视狱敝则修之使固

　　太祖开宝二年五月上以暑气方盛深念嫘绁之苦乃下手诏两京诸州令长吏督狱掾五日一检视贫不能自存者给饮食病者给衣药轻系小罪实时决遣毋得淹滞自是仲夏必申明是诏以警官吏

　　太宗太平兴国中因江西转运副使张齐贤言多外县五日一具罪人禁放数白州州狱别置籍长吏检察三五日一引问疏理月具奏上刑部阅其禁多者命官即往决遣冤滞则降黜州之官吏雍熙元年令诸州十日一具囚帐及所犯罪名禁系日收以闻伸刑部专意纠举帝阅诸州所奏狱状有禁系三百人者仍令门留寄禁取保在外并邸店养疾人等并准禁囚例件析以闻其鞫狱违限及可断不断事小而禁系者有司骏奏之

　　真宗咸平元年从黄州守王禹偁之请诸路置病囚院徒流已上有疾者处之余责保外于神宗时诏曰狱者民命之所系也比闻有司岁考天下之奏而夕瘐死深惟狱吏并缘为奸检视不明使吾元元横罹其害其着令应诸州军巡司院所禁罪人一岁在狱病死及二人五县已上州岁死三人开封府司军巡岁死七人推吏狱卒皆杖六十增一人则加一等罪止杖一百典狱官如推狱经两犯即坐从违制提刑司岁终会死者之数上之中书检察死者过多官吏虽已行罚当更黜责

　　哲宗元佑八年中书省言昨诏内外岁终具诸狱囚死之数初无禁系多寡之限至元佑七年诸路所上刑部狱死之数遂以禁系二十而死一即不具则是岁系二百人许以十人狱死恐州县弛意狱事甚非钦恤之意诏刑部自今不许辄分禁系之数

　　徽宗崇宁三年从蔡京之请令诸州筑圜上以居强盗贷死者昼则役作夜则拘之视罪之轻重以为久近之限行三年罢之至大观元年复行四年复罢

　　高宗建炎初着令诸狱司并旬申禁状品官命妇在禁别具单状合奏案者具情状招伏奏闻法司朱书检坐条例推司录问检法官吏姓名于后各州每年开收编管奴婢人及断过编配之数各置籍各路提刑司岁具本路州军断过大辟申刑部诸州申提刑司其应书禁历而不书应申所属而不申奏案不依式检坐开具违令回报不圆致妨详覆与提刑司详覆大辟而稽留失覆大辟致罪有出入者各抵罪绝兴五年尚书省言州县治狱之吏专事惨酷待其垂毙皆托之疫患杀之未尝依条医治乞举行岁终比较计分断罪法是年比较得宣州衢州福州无病死囚当职官各转一官舒州病死者及一分惠州病死者二分六厘当职官各特降一官十年诏诸狱并一更三点下锁五更五点开锁定牢违者杖八十狱官令佐不亲临及县令辄分轮余官并徒一年知通监司觉察按劾着为令十三年诏禁囚无供饭者临安日支钱二十文外路十五文二十一年诏官支病囚药物钱

　　宁宗嘉泰四年令于常平米内支拨囚粮

　　△辽

　　辽穆宗时京师置百尺牢以处系囚道宗咸雍三年诏诸路给囚粮

　　△金

　　金世宗大定十一年诏曰司狱舍宇须近狱安置囚禁之事常亲提控其狱卒必选年深而信实者轮值二十五年诏罪人在禁有疾听亲属入侍

　　△元

　　元世祖中统初中书司右掾袁裕建言给重囚衣粮医药诏着为令嗣定刑格诸狱囚必轻重异处男女异室毋或参杂司狱致其慎狱卒去其虐提牢官尽其诚诸郡县佐贰及幕官每月分番提牢三日一亲临点视其有枉禁及淹延者即举问月终则具囚数牒次官其在上都囚禁从留守司提之诸南北兵马司每月分番提牢仍令提控案牍兼掌囚禁诸盐运司监守盐徒每月佐贰官分番董视与有司同诸流囚居役非遇元正寒食重午等节并勿给假诸配役囚徒遇闰月通理之诸徒罪昼则带镣居役夜则入囚牢房其流罪发各处屯种者止令监临关防屯种诸徒罪无配役之所者发监司居役诸狱讼有必听候归对之人召保知在如无保识有司给粮养济勿寄养于民家诸在禁囚徒无家属或有贫而不能供给者日给仓米一升三升之中给粟一升以食有疾者岁十二月至于正月给羊皮为披盖袴袜及薪草为暖匣熏炕之用凡油炭席荐之属各以时具有病主司验实除犯恶逆已上及强盗至死奴婢杀主者止给医乐其余病重者去枷锁杻听家人入侍职事散官五品以上听二人入侍初病至二分申报渐增至九分为死证若以重为轻以急为缓误伤人命者究之医囚之司必试而后用诸孕妇有罪产后百日决遗临产之月听令召保既产二十日复迫入禁无保及犯死罪者产时令妇人入侍凡在禁囚徒饥寒而衣粮不继疾患而医疗不时致非理死损者坐有司罪十人己上正官笞二十七次官三十七还职首领官四十七罢职别叙记过诸路府州县但停囚去处于鼠耗粮内支放囚粮诸流囚在路亦白给米一升有疾医治疾愈随时发遣各处司狱司看守囚徒夜支清油一斤诸掌刑狱辄听囚徒在禁饮博及带刀刃纸笔阴阳文字入禁者罪之其受财纵囚在禁疏枷饮酒者以枉法科罪除名诸主守失囚者减囚罪三等长押流囚官中路失囚者视提牢官减主守罪四等既断还职诸禁囚因械梏不严致越狱者直日押狱杖九十七狱卒各七十七司狱及提牢官皆坐罪百日内全获免坐诸部送囚徒中路所次州县不寄囚于狱而监收旅舍以致各禁而亡者部送官笞三十七还职本处防护官笞四十七就责捕贼仍通记过名诸有司各处递至流囚辄主意故纵者杖六十七解职降先品一等叙刑部记过

　　△明

　　明太祖洪武十五年定制狱囚贫不自给者人给米日一升 【二十四年革去正统二年复】 功臣及五品巳上官禁狱者许令亲人人侍

　　成祖永乐九年刑科曹润等言昔以天寒审释轻囚今囚或淹一年巳上且一月闲瘐死者九百三十余人狱吏之毒所不忍言帝召法司切责遂诏徒流已下三日内决放重罪党系者恤之无令死于饥寒

　　英宗正统二年令以赃罚敝衣分给各罪囚六年刑部郎中林厚奏言辩过重囚若俟奏允方与疏去枷杻历日既久未免瘐死乞将合奏者暂去枷杻仍系锁镣俟奏允处之各处有贪酷官贝或挟怨故禁勘平人或受赇故入人死罪者除军职及文职五品已上官奏请外其六品已下即彼逮问械京从之

　　宪宗成化十二年令有司买药饵送部又广设惠民药局疗治囚人至武宗正德十四年囚犯煤油药料皆设额银定数

