<!-- { "loadSidebar": true } -->
　　元世祖中统四年初建太庙至元元年定太庙七室之制三年九月始作八室设祏室十月庙成制尊谥庙号烈祖第一室太祖第二室太宗第三室皇伯卓齐特第四室皇伯考察克合第五室皇考睿宗戊六室定宗第七室宪宗第八室十一月奉安神主于祏室十四年八月建太庙于大都十五年五月太常卿还自上都议庙制据博士言同堂异室非礼以古今庙制画图贴说令博士赍往上都分议可否以闻其议同堂异室之制谓自后汉明帝遗诏无起寝庙但藏主于光武庙中更衣别室章帝复如之后世遂不敢加而公私之庙皆用同堂异室之制先儒朱子以谓至使太祖之位下同孙子而更僻处于一隅无以见七庙之尊群庙之神则又上厌祖考不得自为一庙之主且如命士以上其父子妇姑犹且异处况天子贵为一人富有四海而祖宗神位数世同处一堂殊失人子事亡如存之义十八年博士李时衍议历代庙制不同欲尊祖宗当从都宫别殿之制欲崇俭约当从同堂异室之制尚书段诺海及太常礼官奏曰始议七庙除正殿寝殿正门东西门巳建外东西六庙不须更造余依太常卿新图建之遂为前庙后寝庙分七室三十一年四月成宗即位追尊皇考为皇帝庙号裕宗成宗大德十一年五月武宗即位于上都中书右丞相等集议皇帝嗣登宝位追尊皇考为皇市庙号顺宗皇考成宗同母兄也二帝祔庙之礼依兄弟次序太祖室居中睿宗西第一室世祖西第二室裕宗西第三室顺宗东第一室成宗东第二室制可 【按睿宗裕宗顺宗未居帝位当祔食于所出之帝况成宗时顺宗为臣乃依兄弟之次跻顺宗于成宗之上失礼孰甚焉】 仁宗延佑七年议增置庙室升祔 【仁宗为武宗弟时以兄弟同为一代议增庙室】 礼官集议太庙七室皆有神主增室不及依前代典故权于庙内设幄座安奉乃结彩为殿置武宗室南权奉神主英宗至治三年建大殿十五闲以世祖所建庙为寝殿中三闲通为一室余十闲各为一室东西两旁各留一闲为夹室又建大次殿于宫城西北泰定帝泰定元年追尊皇考晋王为皇帝庙号显宗四月中书省臣因博士刘致议请太祖居中南向奉睿宗祔左一室世祖祔右一室裕宗祔睿宗室之左显宗顺宗成宗兄弟也以次祔世祖室之右武宗仁宗亦兄弟也以祔裕宗室之左英宗祔成宗室之右从之五月祔显宗英宗凡十室文宗天历元年毁显宗室升顺宗祔右穆第二室成宗第三室英宗第四室武宗祔左昭第三室仁宗第四室至顺元年三月祔明宗神主序于英宗之上顺帝至元六年撤文宗庙主至正三年帝告祭太庙至宁宗室问曰朕宁宗兄也当拜否太常博士刘闻对曰宁宗虽弟其为帝时陛下为之臣于礼当拜帝乃拜 【按元宗庙未有定制支庶嗣统各顾其私亲武宗继体而追王顺宗泰定入立而推尊显庙且跻顺宗于成宗之上序明宗于英宗之前皆于逆祀之讥不知显顺二君不当称宗并睿裕二宗亦不当立庙揆之古制昭穆之次祧毁之宜胥无当也】

　　明

　　明太祖洪武元年命中书省集儒臣议祀典李善长等详考古今沿革请追尊高曾祖考四代因作四亲庙于宫城东西各为一庙上皇高祖谥曰元皇帝庙号德祖皇曾祖谥曰恒皇帝庙号懿祖皇祖谥曰裕皇帝庙号熙祖皇考谥曰淳皇帝庙号仁祖八年改建太庙前殿后寝殿翼皆有两庑寝殿九闲奉藏神主为同堂异室之制中室奉德祖东第一室奉懿祖西第一室奉熙祖东第二室奉仁祖皆南向建文即位奉太祖主祔庙正殿神座次熙祖东向寝殿神主居西第二室南向成祖迁都建庙如南京制仁宗洪熙元年太宗 【后改号成祖】 神主祔太庙奉安寝殿东第三室宣宗宣德二年奉安仁宗神主西第三室其后俱准此孝宗即位宪宗将升祔时九庙巳备议者咸谓德懿熙仁四祖宜以次奉祧礼臣谓国家自德祖以上莫推世次则德祖视周后稷不可祧宪宗升祔当祧懿祖宜于太庙寝殿后别建祧庙如古夹室之制岁暮则奉祧主合享如古祫祭之礼帝从所议 【时吏部侍郎杨守陈言礼天子七庙祖有功宗有德德祖非契稷比宜并祧德懿熙三祖自仁祖下为七庙异时祧尽则太祖拟契稷而祧主藏于后寝祫礼行于前殿时享尊太祖祫祭尊德祖则功德并崇恩义亦备帝不能用】 弘治十八年奉祧熙祖升祔孝宗世宗嘉靖二年奉祧仁祖升祔武宗四年光禄寺丞何渊请于太庙内立世室以献皇帝与祖宗同享有旨集廷臣议吏部尚书廖纪等皆以为不可上曰世室之建自古有之朕膺天命入绍大统皇考百世之室胡为不可乃命于太庙左隙地立庙其前殿后寝一如太庙制定名世庙云十年正月敕谕礼部以太祖高皇帝肇运开基四时享祭压于德祖不得正南面之位命祧德祖奉安太祖神主寝殿正中为不迁之祖太宗而下皆以次奉迁九月上谕大学士以宗庙之制父子兄弟同处一堂于礼非宜太宗以下宜皆立专庙尚书夏言以为未便议上不报十四年更建世室及昭穆群庙于太庙之左右其制皆正殿五闲寝殿三闲各有门垣以次而南统于都宫太庙专奉太祖世室在左三昭之上奉太宗余依昭穆之次用本庙号十五年庙成奉安德懿熙仁四祖神主于祧庙太祖神主于太庙翌日奉安太宗以下神主列于群庙十七年上太宗庙号成祖献皇帝庙号睿宗遂奉睿宗神主祔太庙跻武宗上二十年四月九庙灾毁成祖仁宗主二十二年十月以旧庙基隘命相度规制久之命复同堂异室之旧二十四年庙成礼官以太庙安神请定位次帝曰既无昭穆亦无世次只序伦理太祖居中左四序成宣宪睿右四序仁英孝武皆南向穆宗隆庆六年礼官议当祧庙室礼科陆树德言宣宗于穆宗仅五世请仍祔睿宗于世庙而宣宗勿祧疏下礼部议宣宗世次尚近祧之未安请于寝殿左右各增一室则尊祖敬宗并行不悖帝命如旧敕行遂祧宣宗熹宗天启元年七月光宗将祔庙太常卿洪文衡请无祧宪宗祧睿宗不听 【按明庙制大祖首建四亲庙世宗定太祖南向之位皆得礼之正其阙而未备者建文祭享无闻景泰庙号不立神宗时礼科都给事中万象春尝上疏极言未获俞允而睿皇帝以私亲跻武宗之上终明之世莫之或改亦常礼之甚者矣】

　　△原庙【唐　宋　辽　金　元　明】

　　（臣）等谨按原庙始于汉叔孙通汉书注原者重也先巳有庙今更立之故云重也北魏明元帝永兴时立太祖道武帝庙于白登山又立太祖别庙于宫中唐中宗神龙后东西二都皆立庙岁时并享宋真宗景德闲建神御殿又奉安御容于禅院仁宗皇佑时于滁并等州遣使奉安御容仿汉郡国庙意自后递相沿袭与太庙典礼略同辽金元皆有神御殿明建奉先殿以奉神御皆本汉原庙之意杜典载唐以前庙制原庙本略故无专条今详考唐宋以后典制别为一条附载宗庙之下以资考订云

　　唐

　　宋

　　辽

　　金

　　元

　　明

　　唐

　　唐初建东西二都而东都无庙则天皇后僣号称周立周七庙于东都中宗神龙元年复位迁武氏庙主于西京为崇尊庙以东都武氏故庙为唐太庙祔光皇帝以下七室由是东西二都皆有庙岁时并享武宗会昌五年七月中书门下李德裕奏孟州泛水县虎牢关太宗擒王窦之地关城东峰有高祖太宗像请如汉郡国立庙故事制可十月作昭武庙于虎牢关

　　宋

　　宋真宗景德四年诏西京建太祖神御殿又奉安太祖御容于应天禅院以宰臣向敏中为奉安圣容礼仪使权安于文德殿百官班列帝行酌献礼卤簿导引升彩舆进发帝辞于正阳门外百官辞于琼林苑门外遣官祭告毕群臣称贺大中祥符五年十三月作景灵宫 【按志称圣祖临降故为宫以奉之】 仁宗天圣五年诏修景灵官之万寿殿以奉真宗署曰奉真皇佑五年以滁州通判王靖请于滁州大庆寺殿奉安太祖名曰端命于并州崇圣寺殿奉安太宗名曰统平于澶州旧寺殿奉安真宗名曰信武既而统平殿灾谏官范镇言并州素无火灾自建神御殿未几辄焚天意若曰祖宗御容非郡国所宜奉安者近闻下并州复加崇建是徒事土木重困民力非所以答天意也 【先是睦亲广亲二宅并建神御殿翰林学土欧阳修言神御非人臣私家之礼下两制台谏礼官议以为汉用春秋之义罢郡国庙今睦亲宅广亲宅所建神御殿不合典礼宜悉罢诏以广亲宅置巳久唯罢修睦亲宅】 神宗熙宁一年正月奉安英宗神御于景灵宫英德殿帝亲行酌献仍诏岁以十月望庙享四年七月诏宗室不得祀祖宗神御诸宗室宫院祖宗神御迎藏天章阁自是臣庶之家凡有御容悉取藏禁中元丰五年作景灵宫十一殿在京宫观寺院神御皆迎人禁中所存惟万寿观延圣广爱宁华三殿而巳景灵宫朝献孟春用十一日孟夏择日孟秋用中元日孟冬用下元日天子常服行事遇南郊先诣宫行荐享礼如太庙仪哲宗元佑元年正月立神宗原庙二年三月奉安神宗神御于景灵官宣光殿绍圣二年奉安神宗御容于显承殿徽宗即位宰臣请特建景灵西宫奉安神宗于显承殿为神御之首昭示万世尊异之意建哲宗神御殿于西以东偏为斋殿右正言陈瓘言五不可且论蔡京矫诬不从建中靖国元年名哲宗神御殿曰观成崇宁元年更名重光高宗建炎三年正月奉安西京会圣宫累朝御容于扬州寿宁寺十一月奉安累朝御容于越州天庆观四年奉安祖宗神御于福州绍兴十三年臣僚言窃见神宗始广景灵宫以奉祖宗衣冠之游即汉之原庙也自艰难以来原庙神游犹寄永嘉四孟即便朝设位荐献未副广孝之意乞命有司仿景灵宫旧规随宜建置迎还晬容从之十五年秋复建神御殿于崇政殿之东朔望节序帝后生辰帝亲酌献行香用家人礼

　　辽

　　辽诸帝各有原庙如疑神殿之类圣宗统和十三年春安景宗及太后石像于延芳淀十四年又奉安于干州开泰元年奉迁南京诸帝石像于中京观德殿景宗及宣献皇后于上京五鸾殿

　　金

　　金熙宗天眷二年立太祖原庙于庆元宫皇统四年建原庙于东京海陵天德四年有司言燕京兴建太庙复立原庙三代以前无原庙制至汉惠帝始置庙于长安渭北荐以时果其后又置于丰沛不闻享荐之礼今两都告享宜止于燕京所建原庙行事于是名其宫曰衍庆殿曰圣武门曰崇圣世宗大定十七年正月诏以衍庆宫圣武殿西建世祖神御殿东建太宗睿宗神御殿二十一年四月奉安昭祖以下三祖三宗御容于衍庆宫行亲祀礼哀宗正大元年三月奉安宣宗御容于孝严寺

　　元

　　元神御殿旧称影堂所奉祖宗御容皆纹绮局织锦为之仁宗延佑五年敕大永福寺创殿安奉顺宗御容英宗至治元年作仁宗神御殿于普庆寺泰定帝泰定元年二月作显宗影堂二年正月奉安显宗像于永福寺给祭田百顷三年 【按元史志作二年】 建显宗神御殿于卢师寺赐额曰大天源延圣寺 【按元史本纪作延寿寺】 文宗天历元年立太禧院奉祖宗神御至顺 【按元史志作天历】 二年三月诏累朝神御殿之在诸寺者各制名以冠之 【世祖曰元寿裕宗曰明寿成宗曰广寿顺宗曰衍寿武宗曰仁寿仁宗曰文寿英宗曰宣寿明宗曰景寿】 顺帝元统元年奉安文宗御容于大承天护圣寺至元六年正月立司禋监奉太祖太宗睿宗三朝御容于石佛寺二月立延徽寺以奉宁宗祀事至正十四年立宁宗影堂

　　明

