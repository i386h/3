<!-- { "loadSidebar": true } -->
　　明沐英将兵出塞时诸将各以所向逐敌还英独领兵出古北口乘胜克嵩高全宁诸州郡过胪朐河获其知院并部众而回又韩雍率军三万兼程至全州会阳峒西苗贼为梗击灭之斩失律指挥李英等四人将士股栗至浔州延父老问计皆曰大藤天险重嵓密箐多瘴不可深入莫若屯兵围之且耕且守可不战自毙雍曰不然山峡道远纷披错杂安可围也屯兵日久将士懈弛岂能为防哉今我军新破峒苗士气十倍贼闻丧气禠魄矣因而乘之可立破也又马昊讨蓝鄢击败之斩首数千军中皆喜以兵起所未有者昊曰未见大敌胡足喜宜及胜用之遂前逼贼设奇正兵合击大破之又王骥因麓川酋思任叛率兵讨之师抵金沙江贼栅西岸以拒骥浮梁渡兵纵火焚栅攻破之乘胜进至孟养贼敛众据险为寨骥麾兵深入复破其连环七砦思任遁去斩获无算

　　○乘势先声后实

　　唐

　　金

　　元

　　明

　　△唐

　　唐太宗讨窦建德入武牢进攻其营多所伤杀凌敬进说曰宜悉兵济河攻破怀州河阳使重将居守更率众鸣鼓建旗踰太行入上党先声后实传檄而定折趋壸口收河东之地此策之上也行必有三利一则入无人之境师有万全二则拓土得兵三则郑围自解建德将从之而世充之使长孙安世阴赍金玉啖其诸将以乱其谋众咸进谏建德从之谢敬曰今众心甚锐战必大捷不得从公言也敬固争建德怒扶出于是悉众进逼武牢官军案甲挫其锐建德中枪窜于牛渚口唐军生获之

　　△金

　　金世宗大定二年宋人陷汝州河南统军使宗尹遣富珠哩定方将兵四千往取之汝州东南及北面皆山林险阻不可以骑军战是时宋兵由鸦路出没定方至襄城得敌虚实遂牒谕汝州属县曰我率许州戌兵十二万径取汝州尔等可备粮草二十万使人扬言欲据要路绝宋兵往来既而定方引兵趋鸦路宋人闻之果弃城遁去定方至鲁山境知宋兵己去遂遣轻骑二百追击败之遂复汝州又布色揆败宋军于六合进屯瓦梁河以控真扬诸路之冲整列军骑毕张旗帜沿江上下皆金兵焉江表震恐宋真州兵数万保河桥复遣统军赫舍哩子仁往攻之分军涉浅潜出敌后敌见之大惊不战而溃

　　△元

　　元时宋将姜才知高邮米运将至夜出步骑五千犯丁村栅至晓巴延彻尔来援所将皆安集延下精兵旗帜画双赤月众军望其尘连呼曰丞相来矣宋军识其旗皆遁

　　△明

　　明李文忠守严州吴人率苗獠水陆奄至文忠出奇大败之乃置斩馘于巨筏上放之中流水贼见之皆震慑遁去遂克诸暨又傅友德取蜀拔文州进拔绵州汉水涨乃伐山造百舰而以木牌数千书克阶文绵州日月投汉水顺流而下郡邑见之皆解体舰成遂渡围汉州又王守仁约兵夹攻桶冈贼守仁议桶冈尤险横水左溪溃贼奔入协守益力我顿兵险地非计也不若乘累胜威胁之贼必恐或有不从必反复筹议乃乘其犹豫袭之可以得志遣素通贼之李正岩刘福泰谕之而横水左溪奔入者持不可迟疑不为备守仁曰遣人于锁钥匙促降而别遣邢珣伍文定等帅兵分道冒两而入贼首蓝廷凤方于锁钥匙待命忽闻官兵巳入险皆震愕官兵四出急击遂破大巢

　　○散众

　　宋

　　元

　　明

　　△宋

　　宋大将范琼拥强兵江西刘子羽既与张浚以计诛之出谕其麾下曰所诛止琼耳汝等固天子自将之兵也众皆投刃曰诺有旨分隶御营五军顷刻而定又宋毕再遇知扬州州有北军二千五百人再遇请分隶建康镇江军每队不过数人使不得为变

　　△元

　　元永安节度使刘成叛降武仙势甚众董俊下令曰逆者一人余能去逆即忠义士与其家财仍奏官之一时众尽散去

　　△明

　　明项忠讨荆襄流寇忠率官兵二十五万声言剿捕而实谕抚散因遍示山谷解散者九十三万人编戍者万余人随附土著者三万人

　　○因敌惧遂取之

　　唐

　　五代

　　宋

　　金

　　元

　　明

　　△唐

　　唐高祖武德中巴州山獠相聚为乱梁州总管庞玉进兵讨之枭其魁帅王多馨余党皆散移兵集州其符阳白石二县反獠据险自守兵不得进军粮且尽二县熟獠与反者先为州里互有亲戚皆言贼不可击请玉班师玉徐云知之扬言曰秋榖将熟百姓不得收刈一切供军非平贼吾不返也闻者大惧因谓曰大军不去食吾榖尽吾徒皆饿死矣何得措手耶其中壮士入贼营各求其所亲与相要结斩贼渠帅众遂分散玉随而捕之无往不克又裴度在淮西布衣柏耆以策干韩愈曰元济既擒承宗破胆愿奉丞相书往说之可不烦兵而服愈白度为书遣之承宗惧请以二子为质及献德棣二州

　　△五代

　　五代梁将戴思远攻德胜北城唐庄宗命李嗣源设伏于戚城令骑军挑战梁军大至庄宗率中军御之时李从珂伪为梁帜奔入梁垒斧其望楼持级而还梁军愈恐步骑渐至李嗣源以铁骑三千乘之梁军大败俘斩二万计

　　唐郭崇韬伐蜀诸将谓蜀险阻未可长驱李愚曰蜀主荒滛人莫为用宜乘其人情崩离风驱电击彼自胆落虽有险阻谁与为守乃倍道而进所至迎降进至绵江李绍琛谓李严曰吾悬军深入利在速战乘蜀人破胆之时但得百骑过鹿头关事济矣若俟修缮桥梁必留数日或教王衍闭关折吾兵气胜负尚未可知乃与严乘马浮渡从兵得济者千人遂入鹿头关据汉州王衍弟宗弼送款遂破成都

　　△宋

　　宋杨业有威名契丹兵十万寇雁门业领麾下数百击之杀其节度使驸马侍中萧诎李自是契丹畏业望见旌旗辄引去诸将忌之或潜上谤书帝悉以付业故能成功又剧贼李昱据任城久不克杨存中以数骑入击杀数百人帝乘高望见介胄尽赤意被重创召视之皆污贼血壮之饮以酒曰酌此血汉存中请复往帝止之存中曰此贼胆碎即成擒矣遂大破之复任城

　　△金

　　金温德亨富拉塔领军五千遇契丹众万余与战败之出恭古鲁道败敌八千余至拉们华道复以伏兵败敌万人太祖定燕自儒州至居庸关执其喉舌人有顷敌三千余人寇拉们华道富拉塔整队先登敌识其旗帜望风而遁遂奋击之亲执敌帅

　　△元

　　元襄阳民受达实巴图尔围日久惧甚夜半缒城叩营门具告虚实愿为内应约以期授之密号而去贼船百余艘在城北阴募善水者凿其底至期民垂绳以引官军先登者近千人城破贼巷战不胜走就船船坏皆溺死伪将王权领兵千人西走遇伏兵被擒襄阳平

　　△明

　　明花云为先锋从攻滁州单骑前行遇贼数千人欲退不可乃提剑跃马卫太祖冲其阵而过贼大惊曰此黑将军勇不可与争锋纵之去既而后军至云帅以攻滁遂克其城又沐英既平云南土官杨苴复叛纠集二十万众围城英时在鸟撒闻之即遣兵赴援至曲靖先遣一健卒入报城中为贼所得给之曰总兵官已领三十万大军至矣贼众骇愕宵遁英追讨于诸寨悉歼之

　　○推人事破灾异

　　唐

　　五代

　　宋

　　元

　　明

　　△唐

　　唐崔义元为婺州刺史属睦州女子陈硕真反遣其党童文宝领徒四千袭婺州义元督兵拒战时百姓讹言硕真当升天犯其兵马者无不灭门众皆恟惧司功参军崔元藉曰此乃妖诳岂能得久义元以为然因命元藉为先锋义元率兵继进斩首数百级又李晟以朱泚之叛屯于渭桥时荧惑守岁久之方退参佐或劝曰今荧惑己退皇家之利也可速用兵晟曰天子外次人臣但当死节垂象高远吾安知天道耶及平贼后晟谓参佐曰前者士大夫劝晟出军非敢拒也且军可用之不可使知之尝闻五星盈缩无准惧后来守岁则我军不战而自溃参佐皆叹服又李愬将攻吴房吏曰往亡日法当避曰彼谓吾不来此可击也遂攻之毁其外垣而还贼以精骑尾击愬下马据胡床令曰退者斩众决死战射杀其将贼乃走

　　△五代

　　五代唐郭崇韬因梁康延孝来奔延之卧内尽得梁虚实遂请分兵守魏而自郓长驱捣汴庄宗问司天言岁不利用兵崇韬曰古者命将凿凶门而出况成筭己决区区常谈岂足信也即日下令袭汴八日而灭梁

　　△宋

　　宋曹翰从征幽州率所部攻城东南隅卒掘土得蟹以献翰谓诸将曰蟹水物而陆居失所也且多足彼援将至不可进拔之象况蟹者解也其班师乎已而果验又李宝因金人将由海道南袭请舟师三千往御之众以西北风劲为疑下令敢阻大计者斩由江阴发大洋风甚舟散不可收宝神色不动曰天以是试宝耶宝心如铁石不变矣酹酒自誓风即止得抵东海遂仗剑奋击解海州围

　　△元

　　元陕州危急多尔济巴尔为峡西行台御史大夫至中途闻商州陷武关不守即轻骑昼夜兼程至奉元而贼巳至鸿门吏白涓日署事不许曰贼势若此尚何顾阴阳拘忌哉即就署又穆呼哩师薄青龙堡是年八月有星昼见隐士乔静真曰今观天象未可征进穆呼哩曰主上命我平定中原今河北虽平而河南秦巩未下若因天象而不进兵天下何时而定耶且违君命得为忠乎

　　△明

　　明太祖在滁州值元托克托以兵围六合六合求救时诸将以元兵盛不敢往俱以祷神弗吉为辞主帅滁阳王乃召太祖将兵亦令祷神太祖曰事之可否当断于心何以祷为乃帅兵东趋六合又成祖以吴杰等固守真定乃诱之出战散军四出声言取粮敌闻出军滹沱河北兵趋进众以卜恶兵忌不宜曰稍缓则彼退守城坚粮足难为力矣何拘小忌遂进至藳城敌列方阵成祖曰四面受敌我攻一隅乃悉精锐攻其东北绕出阵后大呼奋击俘斩六万余级又项忠讨士达满四于固原贼退保石城以自固时远近闻毛忠败恐其与北边运兵且彗出酉方占应秦州不祥军心摇动忠曰昔李晟讨朱泚荧惑守岁卒以成功师直而壮行当就擒矣乃不候援师至即以兵据贼水草道掩捕刍汲者多被擒满四窘迫遂请降

　　○风云气候杂占

　　唐

　　五代

　　宋

　　辽

　　金

　　元

　　明

　　△唐

　　唐薛万均围梁师都诸将以城险未可下万均曰城中气死鼓不能声破亡兆也既而贼果斩师都降又薛万均追吐谷浑众至积石山大风折旗万均曰敌且来乃勒兵俄而贼至万均直前斩其将众遂溃

　　△五代

　　五代梁以王景仁为北面招讨使将韩勍李思安等兵伐赵行至魏州司天监言太阴亏不利行师太祖急召景仁等还已而复遣之景仁已去太祖思术者言驰使者止景仁于魏以待景仁不奉诏进营于柏乡及晋人战果败梁太祖攻朱瑾于兖州朱宣遣贺瓌与何怀宝柳存等以兵万人救兖州瓌趋待宾馆欲绝梁饷道梁太祖略地至中都得降卒言瓌等兵趋待宾矣以六壬占之得斩关卦名以为吉乃选精兵夜疾驰百里期先至待宾以逆瓌而夜黑兵失道旦至巨野东遇瓌兵击之瓌等败走

　　唐将符存审李嗣昭救河中朱友谦按兵示弱旬日望气者言夜见西向黑气如斗鸡之状必有战阵存审曰吾方欲决战而形于气象得非天赞我欤召嗣昭友谦聚谋下令军中诫示所向翌日合战遂败梁兵又魏王继岌郭崇韬伐蜀是岁王衍幸彭州平阳山汉州三学山又幸秦州群臣切谏不听行至梓潼大风发屋拔木太史曰此贪狼风也当有败军杀将者衍不省行至绵谷而唐师入其境衍惧遽还

　　△宋

