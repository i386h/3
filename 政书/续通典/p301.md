<!-- { "loadSidebar": true } -->
　　十四年二月诏凡武臣三品以上犯罪奏请得旨乃鞫之四品以下所司就逮问请旨裁沙若文职有犯干涉武臣三品者亦须奏请毋擅问命刑部更定徒罪煎盐炒铁例各照年限并以到配所之日为始发盐场者每日煎盐三斤铁冶者每日炒铁三斤另项结课三月敕官吏受赂必求通贿之人并罪之徙其家于边四月敕刑部自今官吏有犯宥罪复职榜示其过于门改过则除之不悛者论如律十月敕凡户婚田土作奸犯科诸事悉由本属官司陈告毋得辄赴京师越诉亦不许家居上封事违者罪之又诏有以繁文出入人罪者罪之仍命刑科会诸司官定议成式榜示中外

　　十六年正月令徒流笞杖罪囚代农民力役赎罪役十日准笞二十杖一十徒流各计年准之杂犯死罪者罚戍边三月定诈伪律

　　十七年十月定土官犯罪律选用者依流官律定罪世袭者所司不许擅问先以干证之人推得其实定议奏闻杖以下纪录在职徒流则徙之北平十二月以民间乞养义女自幼抚养有尊卑之分帏簿不修实伤风化比同宗无服之亲律加一等杖六十徒一年其女归宗

　　十八年命刑部录内外职官犯法罪状明白者揭于申明亭以示惩戒初太祖患民狃元习徇私灭公罪戾日滋乃采辑官民过犯条为大诰是岁书成其目有十曰揽纳户曰安保过付曰诡寄田粮曰民人经该不解物曰洒派抛荒田土曰倚法为奸曰空引偷军曰黥刺在逃曰官吏长解卖囚曰寰中士大夫不为君用其罪至钞札次年复为续编三编皆颁学宫以课士里置塾师教之囚有大诰者罪减等于时天下有讲读大诰师生来朝者十九万余人皆赐钞遣还其后罪人率援大诰减等不复论其有无矣二十年正月焚锦衣卫刑具以击囚付刑部 【具宽恕篇】

　　二十一年二月敕有司官入流品以上犯罪者皆须奏闻方许逮问五月定云南官吏军民犯罪律是岁诏谋逆奸党及造伪钞者没赀产丁口其余止收赀产仍以农器耕牛给还之凡应合钞札者曰奸党曰谋反大逆曰奸党恶曰造伪钞曰杀一家三人曰采生拆割人为首其大诰所定十条后未尝用也

　　二十二年八月更定大明律先是刑部奏言比年条例增损不一以致断狱失当请编类颁行俾中外知所遵守遂命翰林院同刑部官取比年所增以类附入改名例律冠于篇首为卷三十为条四百六十名例一卷四十七条吏律二卷曰职制十五条曰公式十八条户律七卷曰户役十五条曰田宅十一条曰婚姻十八条曰仓库二十四条曰课程十九条曰钱债三条曰市廛五条礼律二卷曰祭祀六条曰仪制二十条兵律五卷曰官卫十九条曰军政二十条曰关津七条曰厩牧十一条曰邮驿十八条刑律十一卷曰盗贼二十八条曰人命二十条曰斗殴二十二条曰骂詈八条曰诉讼十二条曰受赃十一条曰诈伪十二条曰犯奸十条曰杂犯十一条曰捕亡八条曰断狱二十九条工律二卷曰营造九条曰河防四条为五刑之图凡二首图五曰笞曰杖曰徒曰流曰死笞刑五自一十至五十每十为一等加减杖刑五自六十至一百每十为一等加减徒刑五徒一年杖六十一年半杖七十二年杖八十二年半杖九十三年杖一百每杖十及徒半年为一等加减流刑三二千里二千五百里三千里皆杖一百每五百里为一等加减死刑二绞斩五刑之外徒有总徒四年 【遇例减一年者】 有准徒五年 【斩绞杂犯减等者】 流有安置有迁徙 【去乡一千里杖一百准徒二年】 有口外为民其重者曰充军初惟边方屯种后分极边烟瘴边远边卫沿海附近军有终身有永远绞斩之外有凌迟以处大逆不道诸罪者充军凌迟非五刑之正故图不列凡徒流再犯者流者于原配处所依工乐户留住法三流并决杖一百拘役三年拘役者流人初止安置今加以居作即唐宋所谓加役流也徒者于原役之所依所犯杖数年限决讫应役毋得过四年次图七曰笞曰杖曰讯杖曰枷曰杻曰索曰镣笞大头径二分七厘小头减一分杖大头径三分二厘小头减如笞之数笞杖皆以荆条为之皆臀受讯杖大头径四分五厘小头减如笞杖之数亦荆条为之臀腿受笞杖讯皆长三尺五寸枷自十五斤至二十五斤止刻其上为长短轻重之数长五尺五寸头广尺五寸杻长尺六寸厚一寸男子死罪者用之索铁为之以系轻罪者长一丈镣铁连环之以系足徒者带以输作重三斤又为丧服之图凡八族亲有犯视服等差定刑之轻重其因礼起义者养母继母慈母皆服三年殴杀之与殴杀嫡母同罪兄弟妻皆服小功互容隐者罪得递减舅姑之服皆斩衰三年殴杀骂詈之者与夫殴杀骂詈之律同姨之子舅之子姑之子皆缌麻是曰表兄弟不得相为婚姻大恶有十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱虽常赦不原贪墨之赃有六曰监守盗曰常人盗曰窃盗曰枉法曰不枉法曰坐赃当议者有八曰议亲曰议故曰议功曰议贤曰议能曰议勤曰议贵曰议宾时太孙请更定五条以上太祖览而善之太孙又请凡与五伦相涉者宜皆屈法以伸情乃命改定七十三条 【具宽恕篇】

　　二十四年七月命刑部凡犯法者不许诬引良善违者所诬虽轻亦坐以重罪二十六年定应充军者大理寺审讫开付陕西司本部置文簿注姓名年籍乡贯依南北籍编排甲为二册一进内府一付该管百户充军如浙江河南山东陕西山西北平福建直隶应天庐州凤阳淮安扬州苏州松江常州和州滁州徐州人发云南四川属卫江西湖广四川广东广西直隶太平宁国池州徽州广德安庆人发北平大宁辽东属卫有逃故按籍句补 【明史刑法志曰初制流罪三等视地远近边卫充军有定所盖降死一等惟流与充军为重然名例律称二死三流名同为一减如二死遇思赦减一等即流三千里流三等以大诰减一等皆徒五年犯流罪者无不减至徒罪矣故三流常设而不用而充军之例为独重律充军凡四十六条诸司职掌内二十二条则洪武间例皆律所不载者其嘉靖二十九年条例充军凡二百十三条与万历十三年所定大略相似】

　　二十八年九月颁皇明祖训禁用黥刺剕劓阉割之刑臣下敢以请者置重典又皇亲惟谋逆不赦余罪宗亲会议取上裁法司祗许举奏毋得擅逮

　　三十年五月作大明律诰成命刑官取大诰条目撮其要略附载于律凡榜文禁例悉除之除谋逆及律诰该载外其杂犯大小罪悉依赎罪律论断编次成书刊布中外自律诰出而大诰所载诸峻令未尝轻用焉惠帝建文四年 【时成祖已即位】 令徒罪囚人充拨国子监膳夫八月定罪人输作之例笞罪五等每等五日杖罪五等每等十日徒罪准所徒年月加以应杖之数输役流罪三等俱役四年一百日杂犯死罪工役终身九月定功臣死罪减禄例免三死者初犯减二十之七再犯减十之七三犯尽夺免二死者初犯减十之五再犯尽夺免一死者一犯尽夺又令杂犯死罪及流罪挈家赴北平种田流罪三年死罪五年后录为良民其徒罪令煎盐杖罪输役如故仍选徒罪以下罢职官假以职名俾督民耕种三年有成绩实授无成仍坐原罪

　　永乐元年二月定诬告法凡诬三四人者杖一百徒三年五六人者杖一百流三千里所诬重者从重论诬十人以上者凌迟枭首家属迁口外又定凡监生犯公罪依律记过罪当笞者罚历刑一年当杖者断发充吏准吏员资格出身

　　三年三月定文职官及中外旗校军民人等凡犯重条依律科断他如私度关津临事避难私和公事失火犯夜私造斗斛秤尺失囚嘱托公事求索取受财物收养畜产不如法居丧嫁娶匿税诸不应为而为一应诖误连累则免决记罪其有不应侵损于人等项及情犯重者临时奏请六月命官犯杖罪者再犯仍记罪还职停俸三月三犯论如律十二月定制凡徒流发充军者于长安左右门造守卫官军饭食汉赵二府牧马不充军者充国子监膳夫将军军伴士工或于北京为民种田遵化炒铁或自买船递运或摆站运盐笞杖罪止铸钱准工

　　四年七月申诽谤之禁十月申匿名文书之禁

　　五年五月严禁回回多买中国妻妾子女出境按律处死

　　十年正月令诬告犯徒流等罪者免罪挈妻子徙卢龙山海永平小兴州为民种田

　　十六年十二月谕法司凡官吏犯赃者必论如法

　　十八年二月谕甘肃总兵官陕西行都司所属军士有犯笞杖徒流迁徙罪者就发本地极边处瞭守烟墩其为事官以下犯死罪者送京师

　　十九年七月严自宫之禁二十二年十一月 【仁宗巳即位】 命内府守卫官军悬带铜牌无牌者依律论罪借者及借与者罪同

　　仁宗洪熙元年十月令凡吏犯徒罪以上准工满日安置别郡死罪如律公罪附过杖罪除坐累诖误依律的决还役其受赃及诬取人财考满丁忧不赴部避役逃亡诈称疾病者仍依永乐中事例免杖发北京为民十一月诏法司凡军匠犯窃盗者杖一百常带锁钳赴工

　　宣宗宣德元年五月令贵州土人杂犯死罪役作终身徒流徙杖者依年限役之应笞者役五月应杖者役十月毕日释放

　　四年令匠役杂犯死罪锁镣终身工役徒流笞杖罪论年限工役二月敕自今犯不孝及烝父妾收兄弟之妻败伦伤化者在外有司毋擅断决悉送京师如律鞫治若武官及其子弟犯此者不许复职承袭四月严越诉之禁有机密重事许实封进呈若私事论诉必自下而上擅动实封者法司治之并究教诱之人皆坐罪家属戍边五月申明原告在逃被告放遣俟获对理之制六月罢文职官犯赃赎罪例先是官吏犯赃律应死者运□毕罢为民徒流者官降用吏改拨重历非犯赃及笞杖者还职役至是俱依律科断不复引例

　　英宗正统元年正月令自今以妇女残疾老幼出名告状坐诬者不准收赎追究壮丁坐罪

　　三年三月诏民讼毋许摭拾妻女妇女非犯奸恶杀人及毁骂舅姑不孝等罪毋得提问

　　四年八月敕法司论狱妄援重律者以变乱成法罪之

　　五年三月令囚充隶富户逃者捕获充军六月令凡内外军官克减粮五十石布五十疋棉花一百斤以上者论死罪官充军立功总小旗充军守哨五年满日还役其计赃四十贯以下者论徒流罪官称为事官立功总小旗充军守哨流罪四年徒罪照年限满日各复职役调边卫差操九月命盗采银矿为首者处斩从者发戍云南十月令军丁力士犯盗者依例戍边十一月更定受枉法赃充军例 【具杂议篇】

　　六年七月令免立窃盗牌额先是以窃盗黥刺之刑不足示惩扁其门曰窃盗之家至是罢之

　　八年七月命窃盗已刺遇赦再犯者依常例拟不论赦仍具前后所犯以闻

　　九年六月命受财教唆捏告平人者充军

　　十年二月申严诬告之禁诬十人以上者军发边卫民迁口外

　　十二年令凡以后妻所携前夫之女为子妇及以所携前夫之子为婿者并依娶同父异母姊妹律减等科断

　　十三年六月令凡奸义男妇比奸前夫之女应徒男与妇仍归本宗强奸者处斩

　　十四年六月令凡生员犯轻罪者充吏其受赃奸盗冒籍科举挟妓饮酒居丧娶妻妾等罪南北直隶发充国子监膳夫各布政司发充邻近儒学斋夫膳夫满日原籍为民廪膳仍追廪米

　　景帝景泰元年八月诏为事充军者悉照宣德十年诏书事例止终本身

