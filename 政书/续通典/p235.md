<!-- { "loadSidebar": true } -->
　　宋太祖干德二年禘于太庙其日惠明皇后忌有司言唐开成四年正月二十二日祀先农与穆宗忌同日太和七年十二月八日蜡百神与敬宗忌同日诏以近庙忌辰作乐非便宜令悬而不作窃以农蜡之祭犹避庙忌而不作乐况僖祖同庙连室而在讳辰讵可辄陈金石之奏伏望依礼悬而不作

　　△忌日易服议【宋　金　明】

　　宋

　　金

　　明

　　宋

　　宋高宗绍兴元年二月太常少卿苏迟等以徽宗钦宗留北有朔望遥拜之礼乃言凡遇祖宗帝后忌前一日并忌日皇帝自内先服红袍遥拜讫易服行礼从之

　　金

　　金章宗明昌元年世宗忌辰祭诸王陪位服黪素

　　明

　　明会典载定制凡遇各庙忌辰上服浅淡服御奉天门视事不鸣钟鼓百官各服浅淡服黑角带朝参其谢恩见辞官具公服如常仪孝宗宏治十四年令遇忌辰朝参官不许服纻丝纱罗恭仁康定景皇帝恭让章皇后忌辰如遇节令服青绿花样宣宗章皇帝忌辰如遇奏祭祀许服红世宗嘉靖元年奏准正月初三日宣宗章皇帝忌辰二月十九日恭仁康定景皇帝忌辰十一月初五日恭让章皇后忌辰许穿青纻丝穆宗隆庆元年题准凡遇忌辰文武百官不问内外班行谢恩见辞俱浅淡服色乌纱帽黑角带不许用公服神宗万历四年题准凡郊庙奏祭祀日遇有忌辰则移前一日如致斋日内遇忌辰上具常服百官具青绿锦绣其正祭日遇忌者如祭在日间除临时照常具祭服行礼本日祭前祭后与致斋遇忌同如夜分祭毕是日上仍浅淡服色百官青衣角带办事

　　△忌日不废军务议【唐】

　　唐太宗贞观十九年太宗亲征高丽以五月五日行既至辽阳属高祖忌日八座奏言臣等谨案礼云君子有终身之忧而无一朝之患此所谓星回岁改亲没同辰思其居处不为乐事今陛下亲御六军己登寇境庶务繁拥伏待剖决可以尊先圣之常经略近代之一志望请所有军机要切百司依式间奏手诏答曰今既戎旅大事不可失在机速所以仰顺古风俯从今请

　　△立春遇忌日议【宋】

　　宋高宗绍兴十三年正月御史台言本月十三日钦圣宪肃皇后忌其日立春准令诸臣僚及将校立春日赐幡胜遇称贺等拜表忌辰奉慰退即戴欲乞候十三日忌辰行香退即行戴插从之

　　△庆节遇忌日议【明】

　　明世宗嘉靖二年八月丁未万寿圣节先是再遇圣节皆以先帝丧杀礼又值高皇后忌辰移之先一日至是礼官言大丧既除宜尽从吉典先忌祭而后受朝亦不妨同日上可其同日之请犹以孝惠皇太后制未阕不忍纯吉仍暂免习仪宣表及鸡唱山呼之礼是日帝亲祀奉先殿奉慈殿孝惠皇太后几筵殿毕出御奉天殿受贺免文武百官及四夷使臣宴赏

　　△忌日辍经筵议【明】

　　明世宗嘉靖元年五月仁宗昭皇帝忌辰遣官祭献陵先是给事中安盘等奏称是日适值经筵衣绯赐宴辍讲则废学如仪则忘孝请移经筵前一日帝下其议礼部覆言经筵礼仪期日累朝未之有改考之祭义曰君子有终身之丧忌日之谓也此专指父母而言祖父以上礼经未载伏闻孝宗在位遇宪宗忌辰仍御经筵凡侍班等官俱衣青绿花样赐宴宜仿此行帝特旨暂免

　　△祧庙废忌日议【唐　宋】

　　唐

　　宋

　　唐

　　唐文宗太和十五年五月太常礼院奏睿宗神主祧迁其六月二十日忌并昭成皇后十一月二日忌准礼合废从之

　　宋

　　宋高宗绍兴三十二年正月礼部太常寺言已降旨钦宗祔庙翼祖当迁于正月九日告迁翼祖皇帝简穆皇后神主奉藏于夹室所有以后翼祖皇帝忌及简穆皇后忌欲乞依礼不讳不忌诏恭依

　　△忌月举乐议【唐　宋】

　　唐

　　宋

　　唐

　　唐睿宗祥月太常奏朔望弛朝尚食进蔬且止乐余日御便殿具供奉状中书门下官得侍他非奏事毋谒前忌与晦三日后三日皆不听事忌晦之明日百官叩侧门通慰后遂为常至宪宗元和九年正月修撰太学博士韦公肃上疏曰准礼无忌月禁乐今太常及教坊以正月是国家忌月停习郊庙享宴之音中外士庶咸罢庆乐伏寻经典窃恐乖宜臣谨按礼记有忌日不乐无忌月之文汉魏以降代袭斯旨唯晋穆帝将纳后以康帝忌月下议礼官荀讷王洽曹耽王彪之并当时知礼者皆称有忌日无忌月若有忌月即有忌时忌岁并无礼据时从其议伏以前禁在二十五月之中今既逾远礼须改革又记曰禫月从乐明王制礼渐去其情不应以追远而立礼反重也今太常停习郊庙之乐是反重而慢神有司禁中外之音是无故而去乐详其前典情理不伦考其沿袭又无所据倘陛下正因循之越度法经典之明文得礼之仪传于史册天下幸甚诏传中书门下令召太常卿礼官等学官详议可否中书门下奏曰忌日太常寺及教坊悉停阅习中外士庶亦皆禁断准礼及历代典故并无忌月禁乐请依常教习者敕旨宜依其士庶之家亦宜准此

　　宋

　　宋真宗咸平中有司将设春宴金明池习水戏开琼林苑纵都人游赏帝以是月太宗忌月命详定故事以闻史馆检讨杜镐等引晋荀讷唐王方庆韦公肃言礼无忌月禁乐当时悉从所议伏以忌日不乐尝载礼经忌月彻悬实无典故况前代源儒议论足据其春宴及池苑并合举乐

　　钦定续通典卷八十二 

●钦定续通典卷八十三　礼三十九

　

　　凶礼十

　　○凶礼十

　　师弟子相为服议

　　朋友相为服议宋

　　除心丧议

　　周丧察举议宋

　　丁忧终制议

　　改葬服议

　　改葬反虞议

　　父母墓毁服议明

　　三年而后葬变除议宋

　　久丧不葬服议南北朝

　　招魂葬议

　　禁火葬议

　　△师弟子相为服议【唐　宋　元　明】

　　唐

　　宋

　　元

　　明

　　唐

　　唐王义方卒门人员半千何彦先行丧植松柏冢侧三年乃去

　　宋

　　宋胡瑗卒讣至京学士钱公辅与太学生徒百余人诣兴国戒坛院举哀自陈师丧给假二日张子全书圣人不制师之服师无定体岂可一概服之故圣人不制其服心丧之可也孔子没吊服加麻亦是服也却不得谓无服也何基卒金履详议曰为师服者吊服加麻心丧三年古之制也布襕俗服也今之服缌功以上者用之生绢钩领之衫俗服也今之服缌麻者亦用之服今缌麻之服是不得同丧父无服之重也疑衰古士之吊服也其服亡矣白布深衣古庶人之吊服其制今犹存焉然古之士今之官也今之士其未仕者古之庶人也宜用古庶人之服而以深衣为吊服昔朱子之服门人用细麻深衣而布缘矣然凡布皆麻古以三十升麻为麻冕之布以十五升麻为深衣之布深衣之麻自司马氏朱氏皆云用极细布则深衣布用苎代麻久矣其缘则孤子纯以素是丧父既除之服也孔门丧夫子若丧父而无服则以丧父服除之服为若丧父无服之服其纯用素可也其冠则庶人之吊素委貌失其制矣以白布代之而加素绖于冠可也加麻之绖缌服之经也今用缌麻而小可也加麻之带缌服之带也今用细苎可也所谓疑衰拟于衰者也

　　元

　　元韩择卒门人为服缌麻者百人

　　明

　　明钱德洪师事王守仁嘉靖丙戌举进士未廷试而归戊子北上途中闻守仁之丧往迎至广信且驰书于其父具陈父生师教愿为丧服父许之与同门王畿议服制德洪以父母在麻衣布绖弗敢加焉畿请服斩衰以从筑场庐墓三年而后去

　　△朋友相为服议【宋】

　　宋朱子家礼为朋友缌麻三月语类云朋友麻则吊服而加麻绖尔王柏朋友服议仪礼丧服有朋友麻三字岂非朋友之服乎案郑康成云朋友虽无亲有同道之恩相为服缌之绖带又曰士以缌麻为丧服其吊服则疑衰疑之为言拟也缌麻之布十五升疑衰十四升即白麻深衣拟于吉服也盖缌麻服之极轻者也他无服矣止有吊服所以拟之注云吊服加麻其师与朋友同既葬除之疏云以白布深衣庶人之常服又尊卑未成服以前服之故庶人得为吊服素冠吉屦无绚其吊服图云庶人吊服素委貌白布深衣士朋友相为服吊服加麻加麻者即加缌之绖带是为拟衰或曰深衣吉服也而可为吊服乎仆曰注固云拟于吉服也况非止为吊服亲疾病时男女改服注曰庶人深衣又曰子为父斩衰尸既袭衣十五升布深衣扱上袵徒跣交手哭是孝子未成服亦服深衣也或又曰安知深衣为吊服又为麻纯乎仆曰纯之以采者曰深衣纯之以麻者曰麻衣纯之以素者曰长衣以采缘之褒长在外则曰中衣又各自有名不可乱也今以深衣为吊服乡闾亦行之但未有麻尔是服也勉斋黄氏考之为至详仆于北山何先生成服日服深衣加绖带冠加丝武即素委貌覆以白巾见者未尝不以为怪越数日通斋叶仲成父来吊仆问昔日毅斋之丧门人何服曰初遭丧时朋友以襕幞加布带其后共考仪礼至葬时方以深衣加绖带仆于是释然知无戾于礼也

　　△除心丧议【宋　陈　隋　唐　宋】

　　南北朝

　　隋

　　唐

　　宋

　　南北朝

　　宋文帝元嘉十七年元皇后崩皇太子心丧三年礼心丧者有禫无禫礼无成文世或两行皇太子心丧毕诏使者博议有司奏丧礼有禫以祥变有渐不宜便除即吉故其间服以纤缟也心丧已经十三月大祥十五月禫变除礼毕余一期不宜复有禫宣下以为永制诏可孝武大明二年正月有司奏故右光禄大夫王偃丧依格皇后服期心丧三年应再周来二月晦检元嘉十九年旧事武康公主出适二十五月心制终尽从礼即吉昔国哀再周孝建二年二月其月末诸公主心制终则应从吉于时犹称心禫素衣二十七月乃除二事不同领曹郎朱膺之议详寻礼文心丧不应再禫皇代考验已为定制元嘉季年祸难深酷圣心天至丧纪过哀是以出适公主还同在室即情变礼非革旧章今皇后二月晦宜依元喜十九年制释素即吉

　　陈文帝天嘉元年八月尚书仪曹请今月晦皇太后服安吉君禫除仪注沈洙议谓至亲期断加隆故再期而再周之丧断二十五月但重服不可顿除故变之以纤缟创巨不可便愈故称之以祥禫禫者淡也所以渐祛其情至如父在为母出适后之子则屈降之以期期而除服无复衰麻缘情有本同之义许以心制心制既无杖绖可除不容复改玄綅所以宋元嘉立义心丧以二十五月为限今皇后于安吉居心丧之期宜除于再周诏从之

　　隋

　　隋制齐衰心服以上虽有夺情并终丧不吊不贺不预宴 【以上杜典不载今续纂】

　　唐

　　唐制父在为母一周除灵三年心丧又嫁母出母妾母本生父母及父卒祖存为祖母皆心丧二十五月并解官 【宋制同】

　　宋

　　宋吴荣王颢为慈圣光献太后之服易月当除颢曰身为孙而情文缺然若是可乎请如心丧礼须上禫除即吉诏可

　　（臣）等谨按贺循丧服要记凡降服既降心丧如常月刘智谓小功以下不税乃无心丧又陈沈洙议元嘉立义心丧以二十五月为限惟王俭古今集记终二十七月为王逡所难何佟之仪注亦用二十五月无复心禫云云是则心禫可废心丧不可废也宋服制凡如适孙祖在为祖母为人后者为其所生父母之类皆许解官申心丧三年盖由遵用前代之制自元明此制不行虽不解官而所谓心丧之实固未尝禁也

