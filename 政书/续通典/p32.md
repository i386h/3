<!-- { "loadSidebar": true } -->
　　五年二月诏旧额官田租亩一斗至四斗者各减十之二四斗一升至一石以上者减十之三着为令于是江南巡抚周忱等曲计减苏粮七十余万他府以为差正统元年令苏松浙江等处官田准民田起科粮四斗一升至一石以上者减作三斗二斗一升以上至四斗者减作二斗一斗一升至二斗者减作一斗景帝景泰十三年奏准两京农桑夏税绢匹不及五十匹以上者俱送该府掌印官看验又令各司府州县夏税农桑绢匹务织造紧密厚重双经双纬净织纱尺长三丈二尺阔二尺每五十匹作一束印封粮长大户人等赴部交纳天顺时令镇守浙江尚书孙原贞等定杭嘉湖则例以起科重者征米宜少起科轻者征米宜多乃定官田亩科一石以下民田七斗以下者每石岁征平米一石三斗民田四斗以下者每石岁征平米一石五斗官田二斗以下民田二斗七升以下者每石岁征平米一石七斗官田八升以下民田七升以下者每石岁征平米二石二斗凡重者轻之轻者重之欲使科则适均而亩科一石之税未尝减云世宗嘉靖二年御史黎贯言国初夏秋二税麦四百七十余万石今少九万米二千四百七十余万石今少二百五十余万而宗室之蕃官吏之宂内官之众军士之增悉取给其中赋税则日损支用则日加请核祖宗赋额及经费多寡之数一一区画于是户部议令天下官吏考满迁秩必严核任内租税征解足数方许给由交代仍乞朝廷躬行节俭帝纳之既而谕德顾鼎臣条上钱粮积弊四事一曰察理田粮旧额请责州县官于农隙时令里甲等仿洪武正统闲鱼鳞风旗之式编造图册细列原额田粮宇圩则号条段坍荒成熟步口之数官为覆勘分别界址履亩检蹋丈量具开垦改正豁除之数刊刻成书收贮官库给散里中永为稽考一曰催征岁办钱粮成弘以前里甲催征粮户上纳粮长收解州县监收粮长不敢多收斛面粮户不敢杂以水谷糠粃兑粮官军不敢阻难多索近者有司不复比较经催里甲负粮人户但立限追比粮长令下乡追征豪强者则大斛倍收多方索取孱弱者为势豪所凌不免变产补纳至或旧役侵欠责偿新签且往时每区粮长不过正副二名近多至十人以上其实收掌管粮之数少而科敛打点使用年例之数多州县一年之闲辄破中人百家之产害莫大焉宜令户部议定事例转行所司审编粮长务遵旧规又其二则遣官综理及复预备仓法也时议虽不行切中时弊至十八年鼎臣为大学士复言苏松常镇嘉湖杭七府供输甲天下而里胥豪右蠹弊特甚宜将欺隐及坍荒田土一一检核改正于是应天巡抚欧阳铎检荒田二千余顷计租十一万石有奇以所欺隐田粮六万余石补之余请豁免时嘉兴知府赵瀛建议田不分官民税不分等则一切以三斗起征铎乃与苏州知府王仪尽括官民田裒益之履亩清丈定为等则所造经赋册以八事定税粮曰元额稽始曰事故除虚曰分项别异曰归总正实曰坐派起运曰运余拨存曰存余考积曰征一定额又以八事考里甲曰丁田曰庆贺曰祭祀曰乡饮曰科贺曰恤政曰公费曰备用以三事定均徭曰银差曰力差曰马差着为例征一者总征银米之凡而计亩均输之其科则最重与最轻者稍以耗损益推移重者不能尽损唯递减耗米派轻赍折除之阴予以轻轻者不能加益为征本色递增耗米加乘之阴予以重时豪右多梗其议鼎臣独以为善顾其时上不能损赋额长民者私以已意变通由是官田不至偏重而民田之赋愈加矣时又有纲银一串铃诸法纲银者举民闲应役岁用丁四粮六总征之易知而不繁犹纲之有纲也一串铃则伙收分解法也自是民闲输纳止收本色及折色银矣

　　穆宗隆庆元年十月巡按御史董尧封奏查出苏松常镇四府投诡田一百九十九万五千四百七十亩花分田三百三十一万五千五百六十亩因条上便宜事一议丈量二定粮册三均粮役四明优免五平均徭六裁供亿七申法守八严责成户部覆丈量均赋私兑恐烦扰难行优免虽有定例但吴中起科甚重若止论粮石以为不均宜视田亩之数为差其余悉如议报可户部又覆应天抚臣林润奏复粮额议改折二事谓各省粮额俱以夏税秋粮马草为正赋差徭编增为杂派唯是苏松诸郡不分正杂而混征之名曰平米其中如马役料价义役原非户部之加增如轻赍脚米户口盐钞亦非额粮之正数杂派渐多常赋遂累诚有如润所言者宜令逐项清查旧额所征之数通行造册送部以凭裁减至于两京各衙门俸银改折之议则当斟酌轻重事难尽从盖南京水陆四道米谷饶裕便于改折若一槩施之北地亦或未便请将南京各衙门官吏人等月粮及嘉靖四十年以前积欠京储尽行改折每石七钱在北者量折十分之二每石一两米贵仍复本色从之四年巡抚保定朱大器条陈田赋五弊言祖宗时粮有定额当全征也近年务为姑息遂谓完及八分者官得转迁是即无灾祲辄自蠲二分矣即二分之数而类计之一郡千计十郡万计积而上之可知也弊一粮有定数当完解也近年创为截解之法官吏藉已完者以邀虚声奸民视后纳者以为得计所解者少所负者多兼以粮长之侵欺吏胥之渔猎其弊不可胜穷弊二国家存留粮系宗藩所在则抵补禄米无宗藩则数多余羡今之官府率以不急视之勾管无专官岁会无定法秪以为奸民之利而已弊三官必任事而后食禄军必在伍而后支饷此定制也今官有迁代军有逃亡而俸廪未闻扣减则必有侵冒者矣弊四屯田在边鄙则多抛荒在腹里则多欺隐地与粮俱失旧额久矣议者不察乃为兑支之说夫官为收支其权犹在上也若听其私兑则地之埋没数之虚报者曷从稽考弊五以上五弊皆今日所当厘正者部覆诏如议

　　六年南京河南道御史陈堂奏言国制十年大造黄册凡户口田赋事役新旧登耗之数无不备载所以重国本而存故实也今沿袭弊套取应虚文奸吏得以那移豪强因之影射其弊不可胜穷盖有司征钱粮编徭役者为一册名曰白册而所解后湖之黄册又一册也有司但以白册为重其于黄册唯付之里胥任其增减凡钱粮之完欠差役之重轻户口之消长名实相悬曾不得其彷佛即解至后湖而清查者以为不谬于旧册斯已矣窃谓欲理图籍必专责成必经综核夫书算豪猾类非守令之法所能制也顷苏松常镇添设督粮通政一员请赐之敕责令兼理黄册事务凡人丁事产悉照白册攒造其欺隐脱漏者如例问遣驳回者依限完报田至十万亩以上者仿古限田之法量为裁抑如势要阻挠有司阿纵听抚按官参奏庶册籍清而赋役可均部覆诏如议然自嘉靖以后国用不足屡行加派后乃行一条鞭法一条鞭法者总括一州县之赋役量地计丁丁粮毕输于官一岁之役官为佥募力差则计其工食之用量为增减银差则计其交纳之用加以增耗凡额办派办京库岁需与存留供亿诸用度以及土贡方物悉并为一条皆计亩征银折办于官故谓之一条鞭立法颇为简便其天下每年常贡 【按明初有土贡方物中叶以后悉计亩征银折办于官所贡者唯茶药野味及南京起运杂物而已】 南直隶宜兴县贡茶一百觔庐州府六安州贡茶三百觔广德州贡茶七十五觔建平县贡茶二十五觔浙江湖州府长兴县贡茶三十五觔绍兴府嵊县贡茶八觔会稽县贡茶三十二觔温州府永嘉县贡茶一十觔乐清县贡茶一十觔杭州府临安县贡茶二十觔富阳县贡茶二十觔宁波府慈溪县贡茶二百六十觔处州府丽水县贡茶二十觔金华县贡茶二十二觔衢州府龙游等县贡茶共二十觔台州府临海等县贡茶一十五觔严州府建德县贡茶五觔淳安县贡茶五觔遂安县贡茶三觔寿昌县贡茶三觔桐庐县贡茶二觔分水县贡茶一觔江西南昌府贡茶七十五觔南康府贡茶二十五觔赣州府贡茶一十一觔袁州府贡茶一十八觔临江府贡茶四十七觔九江府贡茶一百二十觔瑞州府贡茶三十觔建昌府贡茶二十三觔抚州府贡茶二十四觔吉安府贡茶一十八觔广信府贡茶二十二觔饶州府贡茶二十七觔南安府南康县贡茶一十觔湖广武昌府贡茶六十觔岳州府湘阴县贡茶六十觔宝庆府邵阳县贡茶二十觔武冈州贡茶二十四觔新化县贡茶十八觔长沙府安化县贡茶二十二觔宁乡县贡茶二十觔益阳县贡茶二十觔福建建宁府建安县贡茶一千三百五十四觔内探春二十一觔先春六百四十三觔次春二百六十二觔紫笋二百二十七觔荐新二百一觔崇安县贡茶九百九十一觔内探春三十三觔先春三百八十觔次春一百五十觔荐新四百二十八觔又宁国府宣城县贡木瓜三千三百枚广西思明府贡消毒药五百三十四味四川成都府贡药材七味又南京每年起运各物司礼监制帛一起笔料一起鲜梅四十杠或三十五杠枇杷四十杠或三十五杠杨梅四十杠或三十五杠尚膳监笋四十五扛鲥鱼二起各四十四扛守备处鲜橄榄等五十五扛鲜茶十二扛木樨十二扛石榴柿子四十五扛甘橘甘蔗五十扛尚膳监天鹅等二十六扛腌菜薹等一百三十二坛笋一百一十坛干鲥鱼等物一百二十坛紫苏糕等物二百四十八坛木樨花煎等物一百五坛鹚鸠等物十五扛司苑局荸荠七十扛苗姜一百担姜种芋头等物八十扛十样菓一百四十扛鱼藕六十五扛内府供用库香稻五十扛苗姜等物一百五十五扛十样菓一百一十五扛御马监苜蓿种四十扛又各直省办贡野味一万四千五百一十四只活鹿二百六十七只活天鹅三百二十只杂皮二十四万七百六十一张翎毛二千二百七十六万六千五百五十根

　　钦定续通典卷九 
●钦定续通典卷十　食货十

　

　　户口丁中

　　○户口丁中【五代　宋　辽　金　元　明】

　　（臣）等谨按杜典户口丁中各自为目而丁中仍杂以户口未能条分缕析今依通考之例合户口丁中为一凡正史所载以及他书之可以援据者备为捃摭详列于左又按丁中之制自唐后惟宋金明可考五代及辽元则未详云

　　五代

　　宋

　　辽

　　金

　　元

　　明

　　△五代

　　五代乱亡相继疆土分裂中原户口之数梁唐晋汉纪载莫详 【梁开平二年尚书令户部奏请诏天下州府准旧章申送户口帐籍从之唐天成三年殿中监李延范奏请指挥诸道州府每逃户归业后委州司各与公凭二年内放免两税差科如有违者许州论诉勘责若州县官招得五百户以上乞等第奖酬从之】

　　周广顺三年敕天下州府及县除赤县畿县次赤次畿外其余三千户以上为望县二千户以上为紧县一千户以上为上县五百户以上为中县不满五百户为中下县户部奏据今年诸州府所管县户数目合定为望县六十四紧县七十上县一百二十四中县六十五下县九十七显德六年总简户二百三十万九千八百一十二此周之户数略可考见者也

　　△宋

