<!-- { "loadSidebar": true } -->
　　金太宗时赵元同佑蓟州事有贼杀人横道官吏环视莫知所为路人耕夫聚观甚众元忽指田中释耒而来者曰此贼也叱左右缚之一讯而伏僚吏问其故元曰偶得于眉睫间耳熙宗天眷间洪洞令刘徽柔明敏善听断县人杨远者投牒于县以夜雨屋坏压其侄死号诉哀切徽柔熟视而笑曰汝利侄财而杀之乃诬雨耶叱付狱其人立伏曰公神明也不敢延死遂实于法世宗大定初彰国军节度使大怀贞尝以私忌饭僧中一僧举止异常怀贞问曰汝何许人也曰山西人也复问尝为盗杀人否曰无之后三日诘盗果引僧皆复其明断二年率宾军士珠勒呼等诬完颜默音子色克寄书其父谋反并以书上之帝览曰此诬也止讯告者果引伏遂诛之二十三年尚书省奏益都民范德年七十六为刘佑殴杀法当死以亲老无侍请帝曰范德与佑父母年相若即当如父母视之竟至殴杀难从末减可论如法

　　△元

　　元太宗三年燕南诸路廉诈使博啰哈雅充断事官有民误殴人死吏论以重法其子号泣请代博啰哈雅戒吏使擒于市惧则杀之擒之果不惧乃曰误殴人死情有可宥子而能孝义无可诛遂并释之使出银以资埋葬且呼死者家谕之其人悦从世祖至元十四年张雄飞为荆湖北道宣慰使有告常德富民十余家与德山寺僧将为乱众议以兵讨之雄发曰告者必其雠也且新附之民当以静镇之兵不可遽用茍有他吾任其责遂止徐察之果如所言二十二年籍河东按察使阿哈玛特家其奴张伞札尔等罪当死谬言阿哈玛特家资多隐寄遂钩考捕系连及无辜京师骚动帝颇疑之命丞相安图集六部长贰官诣问其事吏部尚书布呼密曰是奴为阿哈玛特心腹爪牙死有余罪为此言者盖欲茍延岁月徼幸不死尔丰可复受其诳嫁祸善良耶急诛此徒则怨谤自息丞相以其言入奏帝悟命布呼密鞫之具得其实伞札尔等伏诛其捕系者尽释

　　成宗大德中宗王兄弟二人守边兄阴有异志弟谏不听即上马驰去兄遣奴挟弓矢追之弟发矢毙其奴兄诉囚其弟狱当死刑部当书王约虑囚曰兄之奴即弟之奴况杀之有故立释之京民王氏仕江南而殁有遗腹子其女育之年十六乃诉其姊匿资若干有司责之急约视牍曰无父之子育之成人且不绝王氏祀姊之恩居多诚利其资宁育之至今日耶改前议而斥之又民柴氏初无子养张氏子为后既而得子张出为僧柴之子又殁僧乃讼家产诏约鞫之约诘曰汝出家既分承汝师衣钵又何得为柴氏业乎僧不能答遂归柴氏应后者仁宗时虞盘为湘乡州判官有巫妄称神降告其人曰某方火即火又曰明日某方火民以火告者盘昼夜赴救寝食尽废县长吏巳下皆迎巫至其家厚礼之又曰将有大水且兵至州大家且尽室逃盘得劫火卒一人讯之尽得巫党所为坐捕盗司召巫至鞫之无敢施鞭棰者盘谓卒曰此将为大乱安有神乎急治之尽得党与数十人罗络内外果将为变乃断巫并其党悉如法丹往县民有二弟其杀其姊者狱久不决浙西廉访使俾乌程令干文傅鞫之既得其情其母乞贷二子命以终养文傅谓二人所承有轻重以首从论则为首者当者司从其议

　　△明

　　明太祖洪武元年民父以诬逮其子诉于刑部法司坐以越诉帝曰子诉父枉出于至情不可罪 【有子犯法父贿求免者诏论相类具详谳篇】

　　五年杨卓为广东行省员外郎田家妇独行山中遇伐木卒欲乱之妇不从被杀官拷同役卒二十人皆引服卓曰卒人众必善恶异也可尽扺罪秋列二十人庭不熟视久之指两人曰杀人者汝也两卒大惊伏罪

　　十七年左都御史詹徽奏民殴孕妇至死者律当绞其子乞代大理卿邹俊议曰檃代父死情可矜然死妇系二人之命犯人当二死之条与其存犯法之人孰若全无辜之子诏从俊议时有告谋反者勘问不实刑部言当扺罪帝以问奏裕伯对曰元时若此者罪止杖一百盖以开来告之路也帝曰奸徒不抵善人被诬者多矣自今告谋反不实者抵罪成祖时叶宗人为钱塘今尝视事有蛇升阶若有所诉宗人曰尔有冤乎吾为尔理蛇即出遣吏尾之入饼肆炉下发之得僵尸盖肆主杀而痉之也遂伏法

　　宣宗朝顾佐为右都御史台纲肃然或告其不理冤诉帝曰此必重囚教之命法司会鞫果千户藏清杀无罪三人当死使人诬佐帝曰不诛清则佐法不行磔清于市

　　宪宗成化时华亭县有民母再醮生一子母死二子争葬质之官知县某判其状曰生前再醮终无恋子之心死后归坟难见先夫之面令后子收葬

　　穆宗隆庆中张滈为永康令有巨盗卢十八剽库金十余年不获御史以属淳淳刻期三月必得盗而请御史月下数十檄及檄累下淳阳笑曰盗遁久矣安从捕寝不行吏某妇与十久通吏颇为耳目闻淳言以告十八十八意自安淳乃令他役诈告吏负金系吏狱密召吏责以通盗死罪复教之请以妇代系而己出营资以偿十久闻亟往视妇因醉而擒之及报御史仅两月耳久之以治行第一赴召去永甫就车顾其下曰某盗己来去此数里可为我缚来如言迹之盗正濯足于河系至盗服辜永人骇其事谓有神告淳曰此盗捕之急则遁今闻吾去乃归耳以理卜何神之有神宗时右副都御史王世贞抚治郧阳有奸僧伪称乐平王次子奉高皇帝御容金牒行游天下世贞曰宗藩不得出城而诪张如此必伪也捕讯之服辜

　　△考讯附【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐代宗大历四年诏曰如闻州县官比来率恣行粗杖不依格令致囚殒毙深可哀伤频有处分仍闻乖越今后非灼然蠢害不得辄加非理所司严加纠察以闻 【德宗贞元六年南郊顺宗即位制及宪宗元和二年穆宗长庆四年制书并同之按古文渊鉴是诏凡两载一为宝应元年一为大历四年册府元龟载为大历四年大赦常衮集并同考肃宗在位止七年今按诏文云朕主三灵之重托群后之上夕愓若厉不敢荒宁内访乡士外咨方岳日不暇给八年于兹代宗于宝应元年即位中历广德二永泰一并大历四年乃符八年之数当后为正】

　　德宗建中三年敕诸色贬流人及左降官身死并许亲属收痊其造蛊毒移乡人不在此限

　　宪宗元和四年诏自后在京诸司应决死囚者不承正敕并不在行决之限如事迹凶险须速决遣并特敕处分者宜令一度覆奏又敕刑部大理寺决断罪囚过为淹延是长奸幸今后大理寺检断不得过二十日部覆不得过十日如刑部覆有异同寺司重勘不得过十五日省司量覆不得过七日如有牒外州府节目及于京城内勘本推即日以报牒到后计日数被勘司却报不得过五日仍令刑部具遣牒及报牒月日牒报都省及分察使各准敕文句举糺访

　　穆宗长庆元年因御史中丞牛僧孺言立决狱程限大事大理寺限三十五日详断毕申刑部限三十日闻奏中事各减五日小事各减十日一状所犯十人己上所断罪二十件巳上为大所犯六人巳上所断罪十件巳上为中所犯五人已下所断罪十件巳下为小其或所抵罪状与所结刑名并同者虽人数甚多亦同一人之例违者罪有差敬宗即位制诸州府县官吏应行鞕捶本罪不致死者假以贼情致令殒毙宣委御史台及出身郎官御史等切加察访具事繇奏闻文宗太和四年诏自今有特决囚不令覆奏者有司亦须淮故事覆奏八年敕天下州府应犯轻罪人除情状巨蠹法所难原者其它过误罪愆及寻常公事违法并宜淮贞观四年四月十七日制处分不得鞭背 【太宗制具杜佑原书】 开成四年敕御史台京兆府决囚差御史监决临时引问囚徒如不称冤方许行决河南府亦准此诸州应有死囚仍委长官差官监决

　　五代

　　后唐庄宗同光二年敕见禁囚徒据罪轻重限十日内决遣申奏三年大理寺奏决死刑请不俟秋分诏曰刑以秋分虽关恻隐罪多连累翻虑淹延若或十人之中止于一人抵死岂可以轻附重禁锢逾时言念哀矜又难全废其诸司囚徒罪无轻重各宜委本司据罪详断分别处决 【具刑制篇】 明宗天成二年大理寺奏凡决极刑合三覆奏近年全不守此或蒙赦宥巳被刑诛乞敕在京犯极刑者令决前决日各一覆奏有凶逆犯军令者亦许临一覆奏从之

　　晋少帝开运三年左拾遗窦俨奏近者外地率肆淫刑不遵成宪或以长钉贯篸人手足或以短刀脔割人肌肤乃至累朝半生半死冤声上达和气有伤乞严加禁断奉敕宜依

　　宋

　　宋太袓建隆三年诏强盗持杖但不伤人者止计赃论罪获盗非状验明白未得掠治其当讯者先具白长吏得判乃讯有司擅掠囚者论为私罪太宗太平兴国六年诏自今系囚如证佐明白而捍拒不伏合讯掠者集官属同问勿令胥吏拷决复建三限之制大事四十日中事二十日小事十日不他逮捕而易决者毋过三日须证逮致稽缓者奏闻违限准官书稽程律论又限大理寺勘决天下案牍大事二十五日中事小事视诸州县审刑院详覆大事中事视大理减十日小事减五日 【仁宗天圣中定制凡上具狱大理寺详断大事期三十日中事小事如湆化制其不得期满而断者谓之急按凡集断急按法官与议者并疏姓名有失则坐之哲宗时部寺定制凡断狱每二十缗以上为大事十缗以上为中事不及十缗为小事大事以十二日中事九日小事四日为限若在京八路大事十日中事五日小事三日台察及刑部举劾约法状并十日三省枢密院再送各减半有故量展不得过五日凡公案期限大事以三十五日中事二十五日小事十日在京八路大事以三十日中事半之小事三之一台察及刑部并三十日每十日断用七日议用三日徽宗政和四年立聚问审录之限死囚五日流罪三日杖笞一日孝宗淳熙中诏徒已上罪人入禁三月者提刑司类申刑部置籍立限以督之其后又诏中书置禁奏取会籍大臣按阅以察刑事稽违理宗端平元年诏诸道申奏狱案凡未断及巳断未下者于都司刑部大理寺各委官立限催督稽考其经由去处严立程限月申御史台　按宋代用刑宽厚而自哲宗巳前严立限程摃核淹滞亦颇得明慎不留之意南渡而降三尺纵弛至有十余年不决之狱虽屡诏申督有司抗玩不行亦寖失祖宗之意矣】

　　至道三年令诸州决死刑有号呼不伏及亲属称冤者具以白长吏再移司推鞫真宗景德四年毁诸道官司非法讯囚之具徽宗政和七年诏定制品官犯罪三问不承乃奏请追摄若情理重害而拒隐者方许枷讯今有司癈法不原轻重与常人考讯无异将使人有轻视爵禄之心可申明条令如故又诏宗室犯罪有司承例奏请不候三问未承即加讯问去衣受杖伤肤败体非所以笃亲亲也自今有犯除涉情理重害别被处分外余止以众证为定仍取伏辨无得辄加捶拷若罪至徒以上方许依条置勘其合廷讯者并送大宗正司

　　重和元年河北西路提点刑狱虞奕言州县虐吏辄借杖为溜筒用铁钳项以竹实沙而贯之非理惨酷诏悉禁止犯者以违制论

