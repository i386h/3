<!-- { "loadSidebar": true } -->
　　史官古官唐属中书省元和六年宰相裴垍建议登朝官领史职者为修撰以官高一人判馆事未登朝官皆为直馆大中八年废史馆直馆二员增修撰四人分掌四季至宋设国史实录院置提举国史监修国史提举实录院修国史同修国史史馆修撰同修撰实录院修撰同修撰直史馆编修官检讨官校勘检阅校正编校官等员绍兴三年诏置国史院修神宗哲宗实录以从官充修撰以左仆射吕颐浩提举国史右仆射朱胜非监修国史四年置直史馆及检讨校勘各一员五年置修撰官三员校勘官无定员是时国史实录皆寓史馆未有置此废彼之分九年修徽宗实录诏以实录院为名仍以宰臣提举以从官充修撰同修撰余官充检讨无定员明年以未修正史诏罢史馆官吏并归实录院二十八年实录书成诏修三朝正史复置国史院以宰臣监修侍从官兼同修余官充编修明年诏国史院以宰臣提举置修国史同修国史共二员编修官二员又置都大提举诸司官承受官诸司官各一员以内侍省官充孝宗隆兴元年以编修圣政所并归国史院命起居郎胡铨同修国史二年参政钱习礼权监修国史干道元年参政虞允文权提举国史皆前所未有二年诏置实录院修钦宗实录其修撰检讨官以史院官兼领四年诏修钦宗正史以右仆射蒋芾提举四朝国史增置编修三员淳熙三年特命李焘以秘书监权同修国史权实录院同修撰四年专置史院十五年四朝国史成诏罢史院复开实录院修高宗实录置修撰四员检讨官六员为额宁宗嘉泰元年开实录院修光宗实录二年复开国史院自是国史与实录院并置其外又设编修敕令置提举同提举详定删定等官掌裒集诏旨纂类成书率以宰相及侍从等官兼之辽南面官置国史院有监修国史史馆学士史馆修撰修国史等官重熙中耶律谷欲奉诏与林牙耶律庶成萧韩嘉努编纂辽国上世事迹及诸帝实录金设国史院初以谏官兼其职明昌元年始诏谏官不得兼修国史置监修国史官掌监修国史事修国史官掌修国史判院事同修国中二员编修官八员检阅官十员外置修辽史刊修官一员编修官三员元制翰林兼国史院中统时未立官署至元元年始置至元统时以右丞相参知政事等官充之至正三年诏修宋辽金三史以右丞相托克托为都总裁四年以阿鲁图代托克托为右丞相兼总裁明以翰林院修撰编修检讨为史官掌修国史凡天文地理宗潢礼乐兵刑诸大政及诏敕书檄批答王言皆籍而记之以备实录国家有纂修著作之书则分掌考辑撰述之事凡记注起居编纂六曹章奏誊黄册封等咸充之洪武十八年改为文史馆后又复为翰林院

　　主书晋官隋加令史唐除之至宋制中书省有录事主事令史书令史守当官共四十三人辽中书省置令史道宗咸雍三年耶律俨为中书省令史金元明皆无是官

　　钦定续通典卷二十五 

●钦定续通典卷二十六　职官四

　

　　尚书上

　　○尚书上

　　尚书省并总论尚书

　　枢密院

　　△尚书省【并总论尚书】

　　尚书省事无不总所以领纪纲熙庶绩百寮所统属王命所出纳也唐制尚书省典领百官管属吏户礼兵刑工六部尚书庶务皆会决焉凡上之逮下其制有六一曰制二曰敕三曰册天子用之四曰令皇太子用之五曰教亲王公主用之六曰符省下于州州下于县县下于乡下之达上其制有六一曰表二曰状三曰笺四曰启五曰辞六曰牒诸司相质其制有三一曰关二曰刺三曰移凡授内外百官之事皆印其发日为程一曰受二曰报诸州计奏达京师以事大小多少为之节凡符移关牒必遣于都省乃下天下大事不决者皆上尚书省凡制敕计奏之数省符宣告之节以岁终为断尚书令一人左右仆射左右丞各一人肃宗至德以后其职常阙左右郎中员外郎各一人都事六人主事六人至宋而列于门下中书两省之后有法式事上门下省审覆其权较前代已轻矣宋制尚书省掌施行制命举省内纲纪程序受付六曹文书听内外辞诉奏御史失职考百官庶府之治否以诏废置赏罚曰吏部曰户部曰礼部曰兵部曰刑部曰工部皆隶焉凡天下之务六曹所不能与夺者总决之应取裁者随所隶送中书省枢密院事有成法则六曹准式具钞令仆射丞检察签书送门下省画闻审察吏部文武官注拟及封爵承袭赐勋定赏之事朝廷有疑事则集百官议其可否凡更改申明敕令格式一司条法则议定以奏覆太常考功谥议亦如之年终具赏罚劝惩事付进奏院颁行于天下大祭祀则警戒执事官设官九令左右仆射左右丞左右司郎中员外郎各一人神宗元丰四年诏尚书都省及六曹各轮郎官一员宿直五年诏得旨行下并用札子哲宗绍圣元年诏在京官司所受传宣内降随事申尚书省或枢密院覆奏二月诏尚书省弹奏六察御史纠不当者理宗宝佑元年罢尚书省以呈白房代之辽南面官尚书省有尚书令左右仆射左右丞左右司郎中员外郎等官金尚书省总领六部尚书为端揆首席自正隆元年罢中书门下两省政务专归尚书省职隆权重几同于古之尚书省矣设官十五尚书令一员左右丞相二员平章政事二员参知政事二员左右司郎中二员左右司员外郎二员都事四员其官属有尚书省祇候郎君架阁库管句同管句堂食公使酒库使副使直省局局长副局长管句尚书省乐工等官又设行台尚书省凡官品皆下中台一等始自太宗天会元年封刘豫为蜀王置行台尚书省于汴以后大名路抚州北京婆速路上京益都陕西河北东平平阳邳州京兆卫州巩昌閺乡京东路陕州京东山东路邓州徐州陈州皆置行省焉因事设官官不必备元尚书省罢而复置置而旋罢自世祖至元七年罢制国用使遂立尚书省以阿合马麦朮丁等为之旧制铨选各官吏部按资品呈尚书省由尚书省咨中书省然后闻奏是时不由部拟不关白中书以尚书省奏定条画颁天下寻并入中书省二十四年仍立尚书省以僧格特穆尔为平章等官诏天下除行省与中书议行余并听尚书省从便以闻向宣敕尚由中书至是并归尚书省其权至重二十八年罢之成宗大德十一年诏复立尚书省分理财用仍令自举官属政务皆从宜处置并敕尚书省事务繁重诸司有才识明达者并从尚书省选任枢密院御史台及诸有司毋辄奏用是时中书省与枢密院皆无权职焉仁宗即位即罢之明不置尚书省设四部属中书省分掌钱谷礼仪刑名营造之事太祖洪武元年始置六部设尚书侍郎郎中员外郎主事仍隶中书省是时政事皆由中书省出尚书待申覆于中书省十三年革中书省尽分其政于六部而尚书之权始重孝武两朝机务悉掌于内阁尚书渐轻至世宗以后部臣竟听命于内阁矣自成祖永乐元年以北平为北京置北京行部尚书二人侍郎四人其属置六曹清吏司后又分置六部各称行在某部十八年定都北京罢行部及六曹以六部官属移之北不称行在其留南京者加南京字仁宗洪熙元年复置各部官属于南京去南京字而以在北京加行在字仍置行部宣宗宣德三年复罢行部英宗正统六年于北京去行在字于南京仍加南京字遂为定制南京部臣政权不属职事高简为人臣养望之地非古之行尚书省也

　　录尚书

　　尚书令

　　仆射左右丞　左右司郎中　员外郎附

　　历代尚书

　　历代郎官

　　历代都事主事令史

　　行台省

　　录尚书

　　录尚书自隋已无宋辽金元明皆无之

　　尚书令

　　唐自太宗为秦王时曾任尚书令高宗龙朔后即废此职至代宗广德二年以郭子仪勋业隆高进拜尚书令恳辞不听诏趣诣省视事并敕射生五百骑执戟宠卫子仪确让奏言太宗尝践此官故累圣旷不置员皇太子为雍王定关东乃得授讵可猥私老臣隳大典且用兵以来僭赏者多至身兼数官冒进无耻作法审官之时宜从老臣始帝不获已许之具以所让付史官自是之后终无拜此官者宋制尚书令掌佐天子议大政奉所出命令而行之其属有六曹凡庶务皆会而决之凡官府之纪纲程序无不总焉大事三省统议则同执政官合班小事尚书省独议则同仆射丞分班论奏若事由中书门下而有失当应奏者亦如之与三师三公侍中中书令俱以册拜自建隆以来不除惟亲王元佐元俨以使相兼领不与政事徽宗政和二年诏尚书令太宗皇帝曾任今宰相之官已多不须置然是时说者谓为令者唐太宗宋太宗未尝任此系时相蔡京不学之过宣和七年诏复置令亦虚设其名无有置者南渡后并省不置辽尚书省有尚书令景宗保宁中以萧思温为尚书令金尚书令为最尊之官总领纪纲仪刑端揆统属六部尚书金印駞纽世宗大定九年除拜李石为尚书令诏曰太后兄弟惟卿一人故命令尚书事军国大事涉于利害议其可否细务不烦卿也是时尚书令不轻授张浩以旧官完颜守道以功徒单克宁以顾命他罕有授者元尚书省置罢不常其置省时设丞相二人平章二人参政二人武宗至大二年立尚书省诏太子兼尚书令饬百官有司振纪纲重名器夙夜以赴事功至四年即罢明不设尚书省无尚书令

　　仆射【左右丞　左右司郎中　员外郎附】

　　左右仆射唐制各一人掌统理六官为令之贰令阙则总省事劾御史纠不当者德宗兴元以后率以左右仆射为宰相 【贞元三年以左仆射张延赏同中书门下平章事九年以右仆射贾躭同中书门下平章事文宗太和元年以左仆射王播同中书门下平章事开成四年以右仆射李德裕同中书门下平章事武宗会昌二年以右仆射李绅同中书门下平章事懿宗咸通二年以左仆射杜悰同中书门下平章事昭宗天复三年以右仆射裴枢同中书门下平章事】 宋制左右仆射掌佐天子议大政贰令之职与三省长官皆为宰相之任大祭祀则掌百官之警戒视涤濯告洁赞玉币爵坫之事自官制行不置侍中中书令以左仆射兼门下侍郎右仆射兼中书侍郎行侍中中书令职事 【哲宗元佑中范纯仁为右仆射务以博大开上意忠厚革士风又司马光为左仆射既而诏免朝觐许乘肩舆三日一入省每过阙廷卫士皆以手加额又李沆为右仆射日取四方水旱盗贼之事奏之王旦以为细事不足烦帝听沆曰人主少年当使知四方艰难不然恐留意声色也达者服其远见】 致和中诏曰昔我神考训迪厥官有司不能奉承仰惟前代以仆臣之贱充宰相之任可改左仆射为太宰右仆射为少宰钦宗靖康元年诏依元丰旧制复为左右仆射南渡后置左右丞相省仆射不置辽尚书省置左右仆射太祖神册三年以韩知古为左仆射太宗会同元年以烈束为右仆射太祖初以康默记为左尚书金尚书省不设仆射置左丞相右丞相各一员平章政事二员即为丞相掌辅天子平章万机佐尚书令统领庶政职与古之仆射同元置尚书省时有丞相平章参政等官无仆射之职明亦无仆射之官

