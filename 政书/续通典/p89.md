<!-- { "loadSidebar": true } -->
　　△工部尚书【侍郎　郎中　员外郎　屯田郎中　员外郎　虞部郎中　员外郎　水部郎中　员外郎　主事附】

　　唐

　　宋

　　辽

　　金

　　元

　　明

　　唐

　　唐工部尚书一人掌山泽屯田工匠诸司公廨纸笔墨之事 【至德以后多以宰臣检校各部尚书惟工部最少会昌六年郑肃以同中书门下平章事兼工部尚书大中二年裴休以同中书门下平章事守工部尚书余无所见大抵中唐以后此职不为要任】 　侍郎一人为尚书之贰 【长庆中李栖筠为工部侍郎关中旧仰郑白二渠溉田而豪戚据上游取硙利百所夺农用十七栖筠请皆撤毁岁得租二百万民赖其入】 　郎中一人　员外郎一人掌城池土木之工役程序凡京都营缮皆下少府将作共其用役千工者先奏凡工匠以州县为团五人为火五火置长一人四月至七月为长功二月三月八月九月为中功十月至正月为短功雇者日为绢三尺内中尚巧匠无作则纳资凡津梁道路治以九月　屯田郎中一人　员外郎一人掌天下屯田及在京文武职田诸司公廨田以品给焉　虞部郎中一人　员外郎一人掌京都衢衖苑囿山泽草木及百官番客时蔬薪炭供顿畋猎之事凡郊祀神坛五狱名山樵采刍牧皆禁距壝三十步外得耕种春夏不伐木京兆河南府三百里内正月五月九月禁弋猎　水部郎中一人　员外郎一人掌津济船舻渠梁堤堰沟洫渔捕运漕碾硙之事凡坑陷井穴皆有标京畿有渠长斗门长诸州堤堰刺史县令以时检行而莅其决筑有埭则以下户分牵禁争利者

　　宋

　　宋工部尚书一人掌百工水土之政令稽其功绪以诏赏罚凡制作营缮计置采伐所用材物按其程序以授有司旧制判部事一人以两制以上充官制行始置尚书总其事建炎时并将作少府军器监并归工部绍兴二年诏行在别置作院造器甲工部长官提点　侍郎一人为尚书之贰建炎时长贰互置隆兴初诏各置一人　郎中一人　员外郎一人凡制作营缮计置采伐材物按程序以授有司则参掌之建炎三年诏工部郎官兼虞部绍兴二年诏郎官点检行在别置作院所造器甲　屯田郎中一人　员外郎一人掌屯田营田职田学田官庄之政令及其租入种刈兴修给纳之事凡塘泺以时增减堤堰以时修葺并有司修葺种植之事以赏罚诏其长贰而行之绍圣元年诏屯田虞部互置郎官一人　虞部郎中一人　员外郎一人掌山泽苑囿场冶之事辨其地之产而为之厉禁凡金银铜铁铅锡盐矾皆计其所入登耗以诏赏罚　水部郎中一人　员外郎一人掌沟洫津梁舟楫漕运之事凡堤防决溢疏导壅底以时约束而计度其岁用之物修治不如法者罚之规画措置为民利者赏之元佑元年省水部郎官一人建炎三年诏屯田郎官兼水部

　　辽

　　辽北面官有宣徽北南二院掌御前祗应之事视工部南面官有工部尚书侍郎郎中员外郎等官

　　金

　　金工部尚书一人掌修造营建法式诸作工匠屯田山林川泽之禁令江河堤岸道路桥梁之事 【大定中河决于卫诏刘玮兼工部尚书往塞玮斋戒祷于河工役齐举河复故道】 　侍郎一人为尚书之贰　郎中一人　员外郎一人

　　元

　　元工部尚书三人掌天下营造百工之政令凡城池之修浚土木之缮葺材物之给受工匠之程序铨注局院司匠之官悉以任之中统元年设右三部置尚书二人至元元年分立工部置尚书四人七年裁尚书二人二十三年定尚书员额仍以二人为额明年以曹务繁剧增尚书二人二十八年省尚书一人　侍郎二人中统元年设右三部置侍郎二人至元元年分立工部置侍郎三人七年裁革一人二十三年定侍郎员额为二人　郎中二人　员外郎二人中统元年置右三部郎中五人员外郎五人至元元年分立工部郎中四人员外郎五人七年裁革郎中一人二十三年定郎中员外郎员额各以二人

　　明

　　明工部尚书一人掌天下百官山泽之政令嘉靖后增置尚书一人专督大工 【正德时以孙需为工部尚书务厘宿弊不欲以浮冘多耗民财先是诸营建给领料价率匠魁专之莅部事者或与为市故群匠无所得而工不完需令匠魁及群匠同领而均分之称便如一毛伯温升工部尚书奉命提督天寿山工程诸陵石柱道远车推劳费千百伯温以意制八轮车前后联络随地险夷为低昂工作易就帝闻之喜赐绣囊银勺各一】 　侍郎二人为尚书之贰　营缮郎中一人即前代工部郎中之职　员外郎一人　主事三人掌经营兴作之事凡宫殿陵寝城郭坛场祠庙仓库廨宇营房王府邸第之役鸠工会材以时程督之凡卤簿仪仗乐器移内府及所司各以其职治之凡置狱具必如律 【时制以工部居六曹后仕进者冷局视之嘉靖间兴大工添设郎官数倍营缮司尤盛郎官多至十余员骤得升京堂或有先赐四品服者人始慕之而为语云马前双马后方督工郎双者棍方者杌也】 　虞衡郎中一人　员外郎一人　主事二人掌山泽采捕陶冶之事凡军装兵器下所司同兵部省之洪武六年设虞部二十九年改为虞衡　都水郎中一人　员外郎一人　主事二人掌凡川泽桥道舟车织造券契量衡之事凡诸水要会遣京朝官专理以督有司凡公侯伯铁券差其高广凡祭器册宝乘舆符牌杂器皆会则于内府凡度量权衡谨其校勘而颁之悬式于市而罪其不中度者洪武六年为水部二十九年改为都水　屯田郎中一人　员外郎一人　主事二人嘉靖中增置一人掌屯种抽分薪炭夫役坟茔之事凡军马守镇之处其有转运不给则设屯以益军储凡抽分征诸商视其财物各有差凡薪炭南取洲汀北取山麓及坟茔及堂牌碣兽之制第宗室勋戚文武官之等而定其差　提督易州山厂主事之事掌督御用柴炭之事景泰间以本部尚书或侍郎督厂事嘉靖八年罢革改设主事管理　南京工部尚书一人　右侍郎一人　营缮郎中一人　员外郎一人主事三人　虞衡郎中一人　主事二人　都水郎中一人　员外郎一人嘉靖三十七年裁革　主事二人　屯田郎中一人　主事一人

　　钦定续通典卷二十七 
 ●钦定续通典卷二十八　职官六

　

　　御史台

　　○御史台

　　唐肃宗至德以后诸道使府参佐皆以御史为之谓之外台复有检校里行内供奉或兼或摄诸使下官亦如之武宗会昌初升大夫中丞品东都留台有中丞一人侍御史一人殿中侍御史二人监察御史主留台务三院御史皆不常备焉宋置御史台其制与唐略同有御史大夫中丞侍御史殿中侍御史监察御史等官凡遇大事则廷辨小事则奏弹凡祭祀朝会则率其属正百官之班序真宗咸平四年以御史二人充左右巡使文官右巡主之武官左巡主之纠其违失常参班簿禄料假告皆主之祭祀则兼监祭使掌受誓戒致斋检视纠劾又有廊下使专掌入阁监食监香使掌国忌行香皆临时充神宗元丰正官名悉罢之辽置御史台设大夫中丞侍御史等官金制与宋略同登闻检院亦隶御史台凡御史多有出使者元始无台职世祖至元五年始设台建官制与唐宋略同惟诸道皆设行台其品秩与内台同凡诸道肃政廉访使皆隶于内台明初亦置御史台设左右御史大夫御史中丞侍御史治书侍御史殿中侍御史监察御史等官寻罢御史台更置都察院设监察都御史八人分监察御史为浙江河南山东北平山西陕西湖广福建江西广东广西四川十二道各道置御史或五人或三四人坽道铸印二一畀御史久次者掌之一藏内府有事受印出既事纳之文曰绳愆纠谬以秀才李原明为都御史吴荃等为试监察御史太祖洪武十六年都察院设左右都御史左右副都御中左右佥都御史二十三年左副都御史袁泰言各道印篆相同虑有诈伪乃更铸监察御史印曰某道监察御史印巡按印曰巡按某处监察御史印惠帝建文元年改设都御史一人革佥都御史二年改为御史府设御史大夫改十二道为左右两院设御史二十有八人永乐元年悉复旧制洪熙宣德以后凡在外之督抚经略等员兼衔以便行事 【具御史大夫篇】 御史之居职奉差者名数实繁 【具监察侍御史篇】 盖所以寄其察奸纠弊之权者较前代为特详焉

　　御史大夫

　　中丞

　　侍御史

　　殿中侍御史

　　监察侍御史

　　主簿典事检法经历都事附

　　△御史大夫

