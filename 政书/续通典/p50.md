<!-- { "loadSidebar": true } -->
　　二年立三史科及三传科 【从谏议大夫殷侑请也】 先是进士试诗赋及时务策五道明经策三道德宗时中书舍人赵赞权知贡举乃以箴论表赞代诗赋而皆试策三道文宗太和七年敕贡举人先帖大小经二十帖次对正义十道次议论各一道不试诸赋策

　　八年贡院奏复试诗赋上从内出题试之谓侍臣曰吾患文格浮薄昨试差胜乃诏礼部岁取登第者三十人无人不必充数文宗好学嗜古郑覃以经术位宰相深嫉进士浮薄屡请罢之帝曰敦厚浮薄色色有之进士科取人二百年矣不可遽废故事礼部试进士将及第人名先呈宰相然后发榜是年宰相王涯奏礼部取士反先以牓示中书非至公之道请罢先呈之例一以委有司

　　九年中书门下奏每年贡士仅千人据格所取其数绝少望付所司精求行艺添满四十人及第仍委礼部于所试诸色贡举人元格内减一十五人都守每年放出身黄衣人数庶令才人速得自效从之开成元年诏勋臣子弟有能应进士明经及通诸科者有司先加奖引五年中书门下奏贡举人不许于京兆河南两府取解仰于两都国子监就试 【大中六年仍淮于两府集试】

　　武宗会昌五年定公卿百寮子弟及京畿士人寄客外州府等修明经进士业者并隶名所在监及官学精加考试所送人数其国子监明经旧格每年三百五十人今请送二百人进士依旧格三十人其隶名明经请送二百人宗正寺进士送二十人东监同华河中所送进士不得过三十人明经不得过五十人凤翔山南西道东道荆南鄂岳湖南郑滑浙西浙东鄜坊宣商泾邠江南江西淮南西川东川陜虢等道所送进士不得过一十五人明经不得过二十人河东陈许汴徐泗易定齐德魏博泽潞幽孟灵夏淄青郓曹兖海镇冀麟胜等道所送进士不得过一十人明经不得过十五人金汝盐丰福建黔府桂府岭南安南邕容等道所送进士不得过七人明经不得过十人诸支郡所送人数申观察使为解都送不得诸州各自申解所试进士杂文据元格合封送省

　　宣宗大中元年礼部侍郎魏扶奏封彦卿崔瑑郑延休三人因皆贵胄不敢选取所试诗赋并封进奏令翰林学士韦琮等考之中程奉进止并放及第又谕有司考试只合在公如涉徇私自有刑典今后但依常例取舍不得别有奏闻吏部尝试弘辞举人漏泄题目为御史所纠其登科人并落下时诸科取人犹滥中书门下奏礼部贡院见置九科 【开元礼三礼三传三史学究道举明算明法童子】 徒为人仕之门曾无实艺请起大中十年权停三年满后试赴者令有司先进名令中书舍人覆问本业精通堪备朝廷顾问即作等第进名候敕处分如事业荒芜考官当议朝责其诸道州府荐送童子须实年十一二仍须精熟一经能自书写者 【广德二年停童子岁贡大历三年再停开成三年敕诸道不得更以童子闻荐然虽有是命而荐者仍比比有之】 如违条例本道长吏议惩罚懿宗咸通四年进士皮日休请以孟子为学科不报十年以军兴停举 【通考作十一年今从册府元龟】 于十二年别许三十人及第

　　昭宗天复元年令新及第进士中有久在名场才沾科级年齿已高者不拘常例各授一官礼部以王希禹等闻时人谓之五老榜

　　哀帝天佑四年礼部奏朝廷累年多事在远举人并阻随计逐年所司发榜皆量其人数临事增减今干戈稍戢水陆渐通求试虽不广于往年而贡籍颇甚其屈举拟于去年数外更放三数人报可唐制举之名多至八十有六凡七十六科其尤贵者进士岁贡常不减八九百人缙绅虽位极人臣不由进士者终不为美其推重谓之白衣公卿又曰一品白衫其艰难谓之三十老明经五十少进士其都会谓之举场通称谓之秀才投刺谓之乡贡得第谓之前进士互相推敬谓之先辈俱捷谓之同年有司谓之座主京兆府考而升者谓之等第州府不试而贡者谓之拔解将试各相保谓之合保群居而赋谓之私试造请权要谓之关节激扬声价谓之还往既捷列名于慈恩寺塔谓之题名大燕于曲江亭子谓之曲江会籍而入选谓之春关不捷而醉饱谓之打毷氉匿名造谤谓之无名子退而肄业谓之过夏执业以出谓之夏课 【亦谓之秋卷】 挟藏入试谓之书策其略如此若贤良方正直言极谏才识兼茂明于体用诸科亦称得人中叶以后未尝废置然前代皆天子亲览升黜之权一出于上唐则全以付之有司故牛僧孺辈以直言忤权幸考官坐累而刘蕡所陈尤忠愤鲠切宰相而下皆不敢为之明白虽当时阉宦之势可畏亦由素无亲览之事故此辈得以刦制衡鉴之人也至铨法自肃宗至德后天下战讨启丐填委永泰后稍稍平定而元载用事非贿谢不与官常衮为相思革其弊凡奏请一杜绝之惟文辞入第乃得进然无所甄异贤愚同滞崔佑甫代之欲收时望荐引无虚日作相未谕年除官八百人前后相矫终不得其适 【德宗谓佑甫曰人或谤卿所用多涉亲故何也对曰苟生平之未识何以谙其才行而用之上以为然】 又河西陇右河南河北不上计吏员大率减天宝三之一而入流者加一故士人二年居官十年待选而考选迁除之法浸坏德宗兴元四年以京师寇盗之后天下蝗旱榖贵选人不能赴调乃命吏部侍郎刘滋知洪州选事以便江岭之人贞元四年吏部奏艰难以来两都士类散在远方三库敕甲又经失墬人多罔冒吏或诈欺分见官者谓之擘名承已死者谓之接脚所以集选加众真伪混然谨具由历状样乞委观察使诸州府县于界内应有出身以上合依样通状发到所司攒勘八年从宰相陆贽请以内外员三分之计阙集人岁以为常天下称便 【唐制岁集以孟冬而选尽季春之月干元后率三岁一调稽壅淆冒吏缘为奸士或十年不得官员阙亦累年不补】

　　九年中丞韦正伯奏按选格铨状自书试日书迹不同即驳放选殿

　　宪宗元和二年制江淮大县每岁据阙委三省御史台诸司长官节度观察使各举堪任县令不限选数许赴集台省官及刺史赤令有阙先于县令中拣择如有能否与元举人同赏罚复置具员簿以序内外庶官

　　三年四月诏复位举县令之法委吏部精加考核仍令四时注拟其观察刺史所举不得授以本州岛府县令 【是年三月诏秘书省弘文馆左春坊司经局校书郎正字宜委吏部官于平留选人中择行艺注拟综核限考入畿县簿尉任依常格】

　　七年八月令州府五品以上官替后本道观察使量其才行干能堪奖用者每岁冬季闻荐

　　穆宗长庆二年诏诸道荐送大将其随节使归朝者令神策六军使及南衙常参官具由历功绩牒送中书门下量加奖擢其常参武官淮具年月日改转诸道军府大将监察以上官三年改转盖自宪宗御宇凡朔方吴蜀洎山东两河累兴问罪之师帝自藩邸习闻谓戎臣武卒常宜姑息降诏优假复有工贾胥吏窥升朝籍者厚持缗货纳于方镇方镇嗜利即以大将文符给之伪其职秩年月未几则求荐闻必曰某以岁久宜迁某以殊勋合奖宰臣奏拟下得正官流弊有不可诘者文宗即位宰臣次第矫举

　　太和元年敕诸道诸军诸使应奏判官并每年冬荐者除新开幕府据元额署外向后阙某职奏某人充如更奏者即云某职某人缘某事停奏某人替台省官两考者不在冬荐限又敕厘革两畿及诸道奏请散官州县等官惟三剑三川硖内及诸道比远许奏县令录事参军每道不得过三五人其余并停

　　二年诏曰内外官曹上自要重下至卑散班行府县更无阙员荐请沿替为弊滋深况文武名分授受各殊其诸使诸道等今后宜依注例除旧有正官外不得兼受正官三年权停东选 【太宗时东人选者集于洛州谓之东选】 又诏诸道进奏官有奏请带正官者不得兼简较及宪官如淮诸道诸军诸使例请简较兼宪官充则不得带正员官

　　四年中书门下奏河北诸道沧景德棣之类经破伤之后灵夏邠宁鄜坊泾原振武丰州全无俸料有出身人及正员官悉不肯去吏部从前多不注拟如假摄有劳许于诸色人中量事奏三数员从之

　　六年从御史台奏诸道节度观察防御经略等使有子孙授京城及诸州府官勒归本任不得奏请句留

　　七年中书门下奏亲人之切无如县令又录事参军纠察属县课责下僚一郡纪纲籍其提举吏曹注拟真伪难知岂若考绩效于理所听善恶于甿谣望令京兆河南尹及天下刺史各于本府本道常选人中择堪为县令司录录事参军人名具课绩才能闻荐其诸州先申牒观察使都加考核申吏部集选 【吏部尚书侍郎引诣铨曹试时务状一道访以理人之术及陈历仕课绩但取事理明切不假词华】 取理识优长者为等第便于大县难理处注拟 【仍取税五万贯以下县注授免占常选人阙员】 如有犯赃以本州岛长吏处分 【百贯以下刺史量削阶秩百贯己上移守僻远小郡】 观察使委中书门下奏听进止其犯赃官纵遇恩赦不在收叙之限

　　八年正月吏部奏准疏理诸色入仕人等今诸司流外令吏府史掌固礼生楷书医工及诸军诸使承优官典 【总一千九百七十二员请减六百五十七员】 兵部奏应管左右仗千牛仆寺殿中省进马左右金吾仗长上 【共一百六十一员请减六十七员】 文简武简三卫每年定数 【六十人】 礼部奏明经弘文馆生太庙郊社斋郎掌坐等 【共五百五十二人减一百三十人】 并请权减从之初中书门下以诸色科目选人凡未有出身未有官只合于礼部应举其有出身有官者方合于吏部赴科目选比年格文差互多有白身及用散试官并称乡贡者及注拟之时即妄论资次曾无格例其弘词拔萃学究一经则有定例然亦不在用散试官限其三礼三传一史三史明习律令并令所司荐试及第明习律令同明经一史三礼三传同进士三史当年关送吏部 【唐选举之法州府所升者试之礼部礼部所升试之吏部其法截然然观贞元九年御史中丞韦正伯劾奏七年冬京兆府踰滥解送之人已授官六十六人则未经礼部者径入吏部知唐中叶以后法度废紊者多矣】 至太和九年又奏国家取士远法前代进士科得人为盛然于入仕须更练达起来年进士及第后三年任选委吏部依资尽补州府参军紧县簿尉宦满之后来年许选三考后听诸使府奏用便入协律郎四卫佐未满者不在奏限 【如任江淮官特与免其纲使】

　　开成二年二月左卫大将军张克勤请以叙一子官回与外甥不允 【前请回授并蒙允许至是准左司员外郎裴夷直断若无己子许及周亲自有息男不得妄移他族遂定为例】 时诸道有以试御奏授州县官者上曰每年选人辛苦尚无缺员与之试御奏授不可轻许 【惟河北道吏部不注许其奏请】 由是幸进暂息又诏曰近日诸色入流人多官途隘窄诸道军将自有衣粮月俸若更占州县员阙则文吏无所容身今后诸道节度团练防御等使不得更奏将军充巡内上佐等官京有司有专知别当及诸色职掌近日诸司奏请州县及六品己下充本司职掌援引旧例色目渐多致溢旧额今后各于本司见任官内拣择差署不得别更奏官四年停岭南五管及黔中道选补初两道得任士人遣郎官御史为选补使亦有不遣御史者元和间令五年一集选前一年南曹先牒催文解

