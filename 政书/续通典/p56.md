<!-- { "loadSidebar": true } -->
　　海陵天德二年并南北选为一明年罢策试科诸进士举人由乡至府由府至省至殿廷凡四试 【章宗明昌初言者以举人四试而乡试为虚设乃诏罢免】 乡试以三月二十日府试若策论进士则以八月二十日试策间三日试诗词赋进士则以二十五日试赋及诗间三日试策论经义进士又间词赋后三日试所治经义又三日试策次律科次经童每场皆间三日试会试则策论进士以正月二十日试策余以次间如前御试则以三月二十日策论进士试策二十三日试诗论二十五日词赋进士试诗赋论而经义进士亦以是日试经义二十七日乃试策论若试日遇雨雪则候晴日御试唱名后试策则禀泰弘词则作二日程试 【旧试女直进士在试汉进士后大定末更定是制】 府试策论进士凡四处 【大定间令于中京上京咸平东平试】 后增为七处 【明昌初增北京西京益都】 兼试女直经童 【上京海兰率宾呼尔哈扶余东北招讨司赴会宁府咸平隆州博索东京盖州懿州赴咸平府中都河北东西路赴大兴府西京并西南西北二招讨司赴大同府北京临潢宗州兴州全州赴大定府山东西大名南京赴东平府山东东路则就益都试】 词赋经义进士及律科经童凡六处 【大定间令于大兴大定大同开封东平北京】 后增为十处 【明昌初增辽阳平阳益都后又增太原其中都河北赴大兴府上京东京咸平等路赴辽阳府余各试于其境】 初经义于易书诗礼春秋专治一经内出题 【天德三年罢大定二十八年复】 词赋以经传子史出题嗣又逐年改一经 【以诗书易礼春秋为次注内亦许出题】

　　海陵正隆元年用五经三史正文章宗初用五经子史皆于题下注其本传士子程文所用事得自注出处承安后令考试词赋官各作程文一道式示举子后以考官离笔砚久拟作不工恐起谤议乃罢此制当世宗大定时会试取词赋进士不得过五百人章宗令合格则取承安二年至九百二十五人

　　泰和二年始令策论三取一词赋经义五取一又令五举终场年四十五以上四举终场年五十以上者方受恩例 【世宗末令五次御帘进士止以文之高下定其次而不黜落谓之恩榜明昌初令省元直就御试不中者许缀榜末府元被黜者许来举直赴部仍一日试三题五举者止赋诗所试文惟犯御名庙讳及不成文理始黜女直进士亦同此例承安二年令四举该恩泰和三年以经义会元与他科进士不同不得以御试被黜优附榜末然又与四举者不同遂依府试解元免府试之例会试下第再举直赴御试至宣宗时终场人年五十以上者即行该恩河北举人中选而阻兵者免后举府试】 策论进士专选女直人大定初择良家子习女直文字教以古书作诗策十三年始令每场试策一道限五百字以上免乡府试止赴会试御试二十年以策诗试三场 【策用女直大字诗用小字】 依汉进士例三年一举时又以试策既久人能预备宜于五经内出题加试以论二十九年增试论题俟第三举后通定去留以诗策合格为中选以论定名次

　　承安二年定限丁习学之制凡内外官员诸局承应人武卫军若明安穆昆女直及诸色人户惟一丁者不许应试两丁一人四丁二人六丁以上止许三人明年令女直进士年四十五以下者府试十日前委佐贰官善射者试射其制以六十步立垛去射者十五步对立两竿相去二十步去地二丈以绳横约之弓不限强弱不计中否以张弓巧便发箭迅正者为熟闲射十箭中两箭出绳下至垛者为中选余路委提刑司在都委监察体究赴会试御试者大兴府佐贰官试验三举终场者免之

　　宣宗兴定元年制中都西京等路策论进士权于南京东平博索上京四处府试至五年赐第者仅二十八人其贤良方正能直言极谏博学弘材达于从政等科试无常期上意欲行则告天下听内外文武六品以下职官无公私过者从内外五品以上官荐试之若草泽之士德行为乡里所推者从州府荐之凡试先投所业策论三十道于学士院视其优者委官以群经子史内出题一日试论三道可则廷试策一道通贯者优等迁擢之弘词科试诏诰章表露布檄书皆用四六诫谕颂箴铭序记或依古今体于每举赐第后进士及在官六品以下从在外官荐令试策官出题就考凡四题分二等上等迁两官次等迁一官皆明昌初所置也四年以后郡县所举德行才能之士往往赐同进士出身或赐及第焉凡府会试每四人则一人监检御试策进士则人各一名

　　泰和元年从省臣请依大定故事使与试者就沐浴官置衣为之更之又尝以竹林寺悯忠寺为场屋其放第唱名天眷初尝于析津广阳门西一僧寺迁都后改从宣阳门律科以律令出题府试十五题每五人取一大定二十二年会试每场十五题三场共通三十六条以上为中选二十九年加语孟小义一道府会试别作一日令经义试官出题与本科通考经童凡士庶子年十三以下能诵二大经三小经又诵论语诸子及五千字以上府试十五题通十三以上会试每场十五题三场共通四十一以上为中选贵幼而多诵者若年同则多诵大经者为胜大定末限以三十或四十人能擢进士第者同进士任用如中府会试视其次数优其等级几举不得荐者从本出身

　　泰和元年定试武举之制分上中下三等能挽一石力弓以重七钱竹箭百五十步立贴十箭内府试中一箭省试中二箭程试中三箭又远射二百二十步垛三箭内一箭至者又百五十步内每五十步设高五寸长八寸卧鹿二能以七斗弓二大凿头铁箭驰射府试则许射四反省试三反程试二反皆能中二箭者又百五十步内每三十步左右错置高三尺木偶人戴五寸方板者四以枪驰刺府试则许驰四反省试二反程试一反左右各刺落一板者又依荫例问律一条又问孙吴书十条能说五者为上等凡程试一有不中者皆黜之若射贴弓八斗远射二百一十步射鹿弓六斗孙吴书通四为中等射贴弓七斗远射二百五步射鹿弓五斗孙吴书通三为下等解律刺板皆欲同前不知书者上为中中为下其中下愿再试者听三年定武举出职迁授格上甲第一名迁忠勇校尉第二三名迁忠翊校尉中等迁修武校尉收充亲军不拘有无荫视旧格减一百月出职下等迁敦武校尉亦收充亲军减五十月出职终金之世科目得人为盛诸宫护卫及省台部译史令史通事其余仕进皆得列正班文武选皆统于吏部从九品至从七品职事官部拟正七品以上呈尚书省以听制授凡文散官谓之文资官自余皆武散官谓之右职又谓之右选文资则进士为优右职则军功为优自举人劳效应袭恩例之外入仕之途尚多若牌印护卫令史之出职则皇统时所定也检法知法国史院书写则海陵所置也若宗室将军宫中诸局承应人宰相书表太子护卫如护卫王府祇候郎君内侍及宰相之子并译史通事省祇候郎君亲军骁骑诸格则定于世宗之时及章宗所置之太常检讨内侍寄禄官皆仕进之门户也凡外任循资官谓之常调朝官谓之随朝吏部选者谓之部选分按四季拟授尚书省选者谓之省选专理资考升迁凡铨注取仕官解由撮行绩资历之要为铨头以定其能否其有犯公私罪赃污者谓之犯选格虽遇恩不得除叙太宗天会四年始置三省法古立官海陵初河南北选人并赴中京吏部各置局铨法世宗大定初除授从八品以下令勿奏闻又随季选人如无过或有功酬者依格铨注有廉能及污滥者约量升降呈省十年令民愿留守令以下官者直赴部告呈省遣使覆实可超升之明昌三年令随季部人依旧制识字者试书判不识字者问以疑难二事优者量除示劝 【随朝及外路六品以上官则随长任外路正七品官升六品县令一等除授任满合降者免降从七品以下于各等资历内减两任拟注若见任县令升中上者并掌钱谷及丁忧去者候解由到部诸局分人亦后将来出职日准上拟注明安穆昆随门户减一资】 泰和初以县令丞簿员阙不相副令散官犯选格及亏永者广威注令明威注丞簿宣宗南迁时诏吏部以秋冬于南京春夏于中都置选而赴调者惮于北行遂并于南京设之至省选资考之制监察御史尚书省具才能者疏名以听制授任满御史台视其所察公事具书于解由以送尚书省称职者升庸常者临时取旨不称者除任其常调正七品两任升六品六品三任升从五品从五品两任升正五品正五品三任升刺史内外官俱以三十月为考随朝官以三十月为任升职一等自非制授尚书选在外官命左司移文句取大定中内外三品官以五十月为任泰和元年命内外官通算合得升等而少十五月者依旧在职补足而后升除或有余月日以后积算三年凡文资右职官应迁三品职事者五品以上历五十月六品以下及门荫杂流职事至四品以上而散官应至三品者皆历六十月方许告迁后又令内外四品官以四十月理考通八十月迁三品复以门荫官职事至四品者绝少令刺史有散官应至三品者即许告迁三品又令资考各减一任临时量人材辛苦资历年甲以次奏禀先是上尝以选举十事命尚书省定拟 【一减资考使可用者不致衰老二随朝考满人果才能免回降三随路提刑所计廉能官就令随宜迁注四许宰相与求仕官相见以访才能五荐贤毋避亲故如数各举所知不举者罪之六举自代七内外五品以上官长于僚属内举才能官一人数外举者听入监临诸物料内及草泽隐逸之士皆听荐举九亲军出职内有尤长武艺勇敢过人者令内外官举提刑司察之十定前项各数随色岁举一人】 又尝以太拘资历不足以得人至宣宗时以兵兴故恩命数出贱职下僚或阶极品乃从言者请非亲王子及职一品余人虽散官至一品皆不许封公其己封者仪卫降从二品之制初女直进士上甲除上簿中甲下甲除中簿下簿大定二十五年上甲甲首迁四重余各迁两重第二三甲授随路教授三十月为一任第一任注九品三任四任注录事军判五任下令自添试论后皆依汉格经义进士第一拟县令第二当除察判以无阙遂拟军判第二第三甲随各人住贯拟军判丞簿凡进士注职上甲者初上簿军判丞簿尉中甲下甲者中下簿军判丞簿尉大定二年文资官不除县尉二十三年上甲初录事防判二下令三中令中甲出中簿二上簿三下令下甲初下簿二中簿三下令策试中者 【进士授章服后再试时务策一谓之策试】 上甲初录事防判二中令三上令中甲初上簿二下令三中令下甲初中簿二录事防判三中令二十六年上甲初录事防判二中令三四五上令中甲初中簿二下令三中令四五上令策试者初录事防判二三四五上令其次初上簿二中令三四五上令又次初中簿二下令三中令四五上令下甲初下簿二下令三中令四五上令状元旧授承德郎后改为承务郎贞佑间至奉直大夫上甲旧授儒林郎更为承事郎贞佑间仍儒林郎中甲以下旧授从仕郎更为将仕郎贞佑间授征事郎其右职迁除自皇统八年制凡带一命昭信校尉以上者初除主簿及诸司副使二主簿及诸司使三下令四中令五上令或通注镇军都指挥使及正将其官不及昭信及无官者自初至三任通注丞簿四下令五中令六上令及知城寨若门荫之例自天眷中凡一品至八品皆不限所荫之人至贞元二年定制一品至七品各限以数 【削八品用荫之制】

　　大定五年十月制亡宋官当荫子孙者并同亡辽官例

