<!-- { "loadSidebar": true } -->
　　宋曹彬伐江南朱令赟自湖口入援众号十五万顺流而下将焚采石浮梁彬闻之遣战棹都部署王明密令人树长木于洲渚闲若帆樯之状令赟望见疑有伏逗挠不敢进又真宗时寇准为相值契丹大举入边王钦若陈尧叟请出幸以避之独准力劝帝亲征帝至澶州见契丹兵盛众请驻跸准曰陛下不过河则人心益危况王超李继隆石保吉等各分兵扼其吭背四方援兵日至何疑而不进高琼亦固请帝乃渡河远近望见御盖皆踊跃呼万岁敌人气夺又王德用判定州兼三路都部署德用时教士卒习战顷之士勇皆可用契丹遣人来觇或请捕之德用曰彼得其实以告是服人之兵以不战也明日大阅于郊下令具糗粮听吾鼓视吾旗所向觇者归告敌谓汉兵将大至和议益决又侬智高反以孙沔为广南安抚使沔请发骑兵求武库精甲五千梁适折沔曰毋张皇沔曰前日惟无备故至此今乃欲示镇静邪夫实备不至而貌为镇静危亡之道也乃兴兵七百人沔忧贼度岭而北乃檄湖南江西曰大兵且至其缮治营垒多具燕犒贼疑不敢北侵又种师道将至洛阳闻干里雅布屯京城下或止勿行曰敌势方锐愿少驻泛水以谋万全师道曰吾兵少若迟回不进形见情露祗取辱焉今鼓行而前彼安能测我虚实都人知吾来士气自振何忧敌哉揭榜沿道言种少保领西兵百万来遂抵城西趋汴水南径逼敌营金人惧徙砦稍北又王德讨贼李成以百骑觇贼至上蔡驿口桥贼疑为诱骑拥众欲西德麾骑大呼曰王师大至矣贼骇遁追杀甚众又魏胜取海州郡守高文富遣兵来捕胜迎击走之追至城下众惊传水陆悉有兵城中大恐文富闭门守驱民上城御之胜令城外多张旗帜举烟火为疑兵继遣勇锐者登城楼余自城门入莫有御者

　　△辽

　　辽景宗干亨元年宋既下河东乘胜侵燕耶律学古受诏往援始至京宋败耶律希达萧托郭等势益张围城三周穴城而进城中民怀二心学古以计安反侧随宜备御昼夜不少懈适有敌三百余人夜登城学古战却之会援军至围遂解学古开门列阵四面鸣鼓居民大呼声震天地旋有高梁之捷二年伐宋会宋将潘美率兵分道来侵学古以军少虚张旗帜杂丁黄 【按礼男幼为黄四岁为小十六为中二十一为丁军中杂幼弱以疑敌也】 为疑兵是夜适独虎峪举烽火遣人侦视见敌俘掠村野击之悉获所掠物擒其将领又耶律都沁侵宋分总羸师以从及战取绯帛被介胄以自标显驰突出入敌阵格杀甚众

　　△金

　　金萨满阿里值辽人来攻贝勒和色哩城阿里率百余骑救之辽兵数万阿里兵少乃令军士裂衣多为旗帜出山谷闲辽兵望见遁去又庞迪知怀德军兼沿边安抚使夏人合兵五万薄怀德城迪开门待之夏人不敢入因以数千骑分门突出遂破之斩首五百级

　　△元

　　元齐荣显与宋兵战次五河口抵大堤荣显偕数骑前行觇敌值逻骑数十从者将退荣显曰彼众我寡若示以怯必为所乘援弓策马射杀两人而还又至元时纳延叛车驾亲征察球尔扈从遇纳延驻兵万余察球尔兵不满三千众有惧色察球尔夜令军士多裂裳帛为旗帜断马尾为旄掩映林木张设疑兵纳延兵大惊以为官兵大至遂降

　　△明

　　明李文忠为浙东行省左丞时张士诚急攻诸全守将谢再兴造急遣胡德济往援再兴复请益兵文忠兵全无以应会太祖使邵荣讨处州乱卒文忠乃扬言徐右丞邵平章将大军克日进吴军闻之惧谋夜遁德济与再兴夜半开门突击大破之又傅友德征蜀蜀将吴友仁谋复汉中兵大至守臣告急友德以精骑攻斗山寨令人持十炬列山上蜀兵惊遁又平安兵围北平甚急刘江请往救与成祖约曰臣出北平以炮响为号一炮则决围二炮则入城若三炮不闻则臣必战死臣决围之后宜令后军带十炮俟三炮既响为殿者常放炮不绝声则远近皆谓大军继至平安必骇走矣江遂进兵与安战悉如其策大败平安又成祖师至瓜州盛庸以海艘迎战列兵沿江上下二百里皆大惊愕师渐近岸庸等整师以御成祖麾诸将鼓噪先登以精骑数百冲庸军南师大溃乃令来降海舟悬黄帜往来江中镇江城中望见惊曰海舟皆已降吾将何为其守将章俊遂率众来降又王信守备荆襄刘千斤反信以房县险进据之民兵不满千人贼四千余众突至围城主帅逗遛不进拒四十余日信选死士出城五六里举火炮贼以为援兵至惊走追败之又胡宗宪既说降倭寇汪直遣谕巨贼徐海谓不早降新总督用兵如神后悔何及海因要请中国货物以遗他酋宗宪佯诺之辄以银币厚遗谍者而阴令营中盛兵容故纵敌瞰之明日复遣人来待之如初海于是归心于宗宪矣

　　○敌军攻城久不下师老取之

　　宋

　　辽

　　金

　　元

　　明

　　△宋

　　宋赵范统军攻唐邓时金人在蕲黄孟宗政惑之范曰撤襄阳之备以救蕲黄则唐邓之师必蹑吾后且蕲黄之师正锐曷若先捣唐邓以示有余唐邓应我不暇则吾圉不守而自固敌在蕲黄师日以老然后回师蹙之则胜敌而无后患矣

　　△辽

　　辽萧思温为南京留守会周师来侵围冯母镇势甚张思温请益兵帝报曰敌来则与统军司并兵拒之敌去则务农作勿劳士马会敌入东城我军退渡滹沱而屯思温勒兵徐行周军数日不动思温与诸将议曰敌众而锐战不利则有后患不如顿兵以老其师蹑而击之可以必胜诸将从之周师引退

　　△金

　　金章宗泰和六年宋将李爽围寿州田俊迈陷蕲县平章政事布萨揆遣安国军节度副使纳刺巴哩与穆延萨克达以精骑三千戍宿州俊迈果率步骑二万来袭郭悼李汝翼以众五万继至遂围城攻之甚力城中丛射敌不能逼会淫雨潦溢敌露处劳倦巴哩遣骑二百潜出敌后突击之敌乱萨克达率骑蹂之杀伤数千人敌复闻援军将至遂夜遁巴哩萨克达蹑其后黎明合击大破之获田俊迈

　　△元

　　元王义拔束鹿金将武仙以兵四万来攻谕军士曰束鹿兵少无粮城无楼橹一日可拔也因尽锐攻击义随机应拒积三十日不能下义召将佐曰今城守虽有余然县无援兵粮食将尽岂可坐而待毙椎牛飨士率精锐三千衔枚夜出直捣仙营仙军乱乘暗攻之杀数千人仙率余众遁还

　　△明

　　明傅友德取云南兵已抵乌撤将城之工甫集蛮大至友德故持重不战以老之士踊跃思奋乃前为阵蛮麕集友德鼓士奋击大破其众蛮遁

　　钦定续通典卷九十七 

●钦定续通典卷九十八　兵七

　

　　佯败引退取之

　　引退设伏取之

　　声言退诱敌破之五代

　　引退设伏潜兵袭其营

　　设伏引敌

　　设伏引敌

　　示退乘懈掩袭五代

　　敌退追奔

　　纵敌退于归路设伏取之

　　兵机务速

　　掩袭

　　甘言厚币乘懈袭之

　　○佯败引退取之

　　五代

　　金

　　元

　　明

　　△五代

　　五代初淮南节度高骈为毕师铎所攻杨行密率兵数千赴之行至天长师铎巳囚骈行密不得入屯于蜀冈师铎率众数万出击行密行密佯败弃营走师铎兵饥乘胜争入营收军实行密反兵击之师铎大败

　　唐周德威身为大将常与士卒驰骋矢石之闲梁军围太原募生致周阳五者 【德威小字阳五】 为刺史有骑将陈章者乘白马被朱甲以自异请致之德威因戒其部兵曰见白马朱甲者佯走以避之两军皆阵已微服杂卒伍中陈章出战兵始交德威兵退走章奋矟追之德威伺章巳过挥锤击堕马遂生擒之

　　△金

　　金完颜璋将兵二万救德顺宋将吴璘据城北险要为营璋亦策营与璘相望可三里许两军遇于城东凡五接战璘军败走璋追至城下璘军已据城北冈阜与其城上兵相应以弩夹射璋军璋军佯却城中出兵来追璋反斾与战大败之

　　△元

　　元阿珠奉命略淮东抵扬州宋都统姜才领步骑二万来攻敌军夹河为阵阿珠麾骑士渡河击之战数合坚不能却众军佯北才逐之遂奋而回击万矢雨集才军不能支擒其副将张林斩首万八千级又大德中罗和反诏刘国杰讨之师出播州与贼战不利乃令军士人持一盾布钉其上既战即弃盾佯却贼追之奋不能止遇盾皆仆国杰鼓噪趋之贼大败

　　△明

　　明徐达帅兵取中原至山东界首克沂州进取青州遇元将伊苏兵乃命傅友德率骑与战佯北伊苏来追达麾后军前进俘斩甚众伊苏遁遂下青州

　　（臣）等谨案杜典此下有伪称败怠敌取之条考伪败与佯败无甚差别今不复分析

　　○引退设伏取之

　　唐

　　五代

　　宋

　　辽

　　金

　　元

　　明

　　△唐

　　唐高祖武德初刘武周将黄子英往来雀鼠谷高祖令武卫将军姜宝谊击之子英数以轻兵挑战宝谊兵纔接子英轻遁如此者三宝谊悉兵逐之伏发军大败宝谊被擒又郭子仪围卫州安庆绪分其众为三军将战子仪选善射士三千伏壁内戒曰须吾郄贼必乘垒若等噪而射既战伪遁贼薄营伏发注射贼震骇而奔斩首四万级执安庆和收卫州

　　△五代

　　五代周世宗伐江南大将张永德请行师至寿春刘仁赡坚壁不下永德出疲兵居前诱之伏精兵于便地每战佯不利北退三十里伏兵悉起前后夹攻大败之仁赡仅免

　　△宋

　　宋高宗绍兴初权京西南路副总管李忠反陷金州诸关王彦与战不利退屯秦郊令将士尽伏山谷闲焚积聚伪若遁者秦郊距郡城二十里路坦夷募敢死士易麾帜设奇以待阅再宿贼至秦郊逆战大败之

　　△辽

　　辽太宗自将援石敬瑭会唐将高行周符彦卿以兵来拒遂勒兵陈于太原及战佯却行周彦卿追之为伏兵所断首尾不相救大败之弃仗如山斩首数万级又耶律色珍闻宋将杨继业出兵令萧达林伏兵于路明日继业兵至色珍拥众为战势继业麾帜而前色珍佯退伏兵发色珍进攻继业败走

　　△金

　　金珠嘉辰嘉伐宋时宋兵二千屯高柳桥其寨两城环之以水辰嘉先令水军径渡攻之大军继进夷其寨而还遇宋兵数千于梅景村辰嘉伏兵林闲以步卒诱致之伏发宋兵溃追奔十余里生擒其将阮世安等五人获器仗甚众又赫舍哩约赫德围盱眙宋人闭门坚守不敢出以骑兵分掠境内而时遣羸卒薄城诱之宋人出骑数百来拒约赫德麾兵佯北发伏击之斩首二百宋人复出步骑八千来援又击败之

　　△元

　　元王义从穆呼哩取巨鹿洺州二城还军至广阳西九门遇金监军纳兰率冀州节度使柴茂等将兵万余北行王义伏兵桑林先以百骑挑之纳兰迎战因稍却诱之近桑林伏起金兵大乱奔还又石应天取绥德金行省完颜哈达出兵三万阵于城东蒙古布哈以骑三千觇之驰报曰彼见吾兵少有轻敌心明日合战当佯败可以伏兵取胜也从之夜半以大军衔枚齐进伏于城东十五里两谷闲明日蒙古布哈进兵望见金兵即弃鼓旗走金兵果追之伏发鼓声震天地万矢齐下金兵大败

　　△明

