<!-- { "loadSidebar": true } -->
　　五代晋王李存勖救赵与梁军相拒鄗邑镇定兵扼河桥梁兵急击之存勖望见镇定兵将败顾王建及曰桥为梁夺则吾军危矣建及选骑驰击梁兵梁兵败解去

　　△宋

　　宋赵葵既破金兵于蕲州复分军为二阵赵范将左扈再兴将右葵左右策应敌亦背山分为二以相当而不先动范曰金人必谋夜战以幸胜乃预备大鼓令士卒闻鼓声始动未几金果进兵范迭鼓麾军突斗葵继之获其辎重山积

　　△金

　　金世宗大定二年宋以万人据寿安县嵩州刺史舒穆噜图喇押军万户图克坦萨布以骑兵三百巡逻遇于县东请师于富察沃棱沃棱使明安完颜呼沙呼率七百人助之宋兵多图喇使士卒下马跪而射之宋兵不能当走入县城图喇进逼之宋人弃城去追及于铁索口复大败遂复寿安

　　△元

　　元季文龙章焱等叛据处州赵贲亨率众围之斩首三级焱复合众二万来攻阵恶溪南贲亨分兵拒守自将精锐乱流冲击属万户呼都克台以援兵继至击之自已至亥贼乃退文龙溺死

　　△明

　　明初陈友谅陷太平进逼龙湾太祖与战于石灰山未决冯胜率宿卫士直捣其中坚遂大破之

　　○兵多力有余宜分军相继

　　唐

　　五代

　　辽

　　金

　　明

　　△唐

　　唐李尽忠叛诏王孝杰统兵十八万讨之孝杰军至东峡石谷遇贼道险兵甚众孝杰率精锐之士为先锋且战且行及出谷布方阵以扞贼后军总管苏宏晖畏贼众弃甲而遁孝杰既无后继为贼所乘营中溃乱孝杰堕谷而死兵士被杀殆尽

　　△五代

　　五代晋高祖时安重荣反杜重威逆战于宗城重荣为偃月阵重威击之不动重威欲少却以伺之偏将王重胤曰两兵方交退者先败乃分兵为三重威先以左右队击其两翼战酣重胤以精兵击其中军重荣将赵彦之来奔重荣遂大败走还镇州闭壁不敢出重威率众攻破之

　　△辽

　　辽太宗会同八年分兵攻晋邢洺磁三州入邺都境张从恩马全节安审琦兵悉阵于相州安阳水之南皇甫遇与濮州刺史慕容超将兵千骑来觇辽军至邺都遇辽军数万且战且却至榆林店辽军继至遇与彦超力战百余合遇马毙步战审琦引骑兵踰水以救辽军乃还

　　△金

　　金宗翰驻军北安与都统杲议伐辽杲军出青岭宗翰军出瓢岭期于羊城泺会军宗翰以精兵六千袭辽主闻辽主自五院司来拒战宗翰倍道兼行一宿而至辽主遯去乃使希尹等追之西京复叛耿守忠以兵五千来救至城东四十里富察乌尔古纳先击之斩首十余宗翰宗雄宗斡宗峻继至宗翰率麾下自其中冲击之使余兵去马从旁射之守忠败走其众歼焉

　　△明

　　明廖永忠与蜀将邹兴战于夔府分军为前后阵前阵既接乃令后军两翼傍出大败之又常遇春从攻张士诚苏州围久士诚欲出城突战遂谋奔遇春营遇春觉之分兵北濠断其后遣兵与斗乃命王弼与决死战遇春复率众继之士诚兵大败走入城势益窘

　　○我寡敌众自远至乘疲败之

　　五代

　　宋

　　元

　　明

　　△五代

　　五代晋杨光远反引契丹侵陷贝州博州守周儒亦叛降宝仪言于出帝曰今不以重兵守博州渡使契丹得引北兵东渡河与光远合则河南危矣乃遣李守贞皇甫遇以兵万人沿河而下儒果引北兵自马家渡济河方筑垒守贞等急击之契丹大败遂与光远隔绝契丹主闻河上兵败与晋战于澶魏之闲亦败遂北去

　　△宋

　　宋曹玮知镇戎军常出与番战番引去玮侦敌去已远乃缓驱所掠牛马辎重而还敌闻玮逐利行迟师又不整遂还兵来袭将至玮使谕之曰番军远来必疲我不乘人之怠请憇土马少选决战敌方甚疲皆欣然解严良久玮又使谕之曰可相驰矣乃各鼓军而进大破敌兵因谓其下曰吾知敌已疲故为贪利以诱之比其复来几行百里矣若乘锐以战犹有胜负远行之人小憇则足痹不能立人气亦阑吾以此取之

　　△元

　　元雅克特穆尔闻特们德尔及额森特穆尔军陷通州将袭京师急引军至通州乘其初至击之敌军狼狈走渡潞河夹河而军敌列植黍秸衣以毡衣然火为疑兵夜遁雅克特穆尔率师渡河追之

　　△明

　　明傅友德伐蜀破阶文蜀丞相戴寿帅兵来援时诸将议江水涨欲驻师大溪口友德乃下令曰彼远来劳困众方汹汹一战可克也遂迎击寿兵拔汉州擒其将梁士达等俘获甚众又张温守兰州会元王保保引兵来袭温曰彼众我寡难与为敌但其匆卒远来未知我虚实乘暮击之可挫其锋若复不退则亦可固守以待援乃整兵出战保保兵却卒完其城

　　○挑战

　　唐

　　五代

　　元

　　△唐

　　唐郭子仪李光弼率师下井陉拔常山贼将史思明收散卒数万人踵其后我行亦行我止亦止子仪选骁骑五百更挑战三日至行唐贼疲乃退我军乘之又败于沙河

　　△五代

　　五代梁遣王景仁将魏滑汴宋等兵七万人击赵赵使王镕乞师于晋庄宗自将出赞皇会周德威于石桥进距柏乡五里营于野河北庄宗意在速战德威曰吾兵少而临贼营门所恃者一水隔耳使梁得舟栰渡河吾无类矣不如退军鄗邑诱敌出营扰而劳之可以策胜也乃退军鄗邑德威晨遣三百骑叩梁营挑战自以劲兵三千继之景仁怒悉其军以出与德威转斗数十里至于鄗南两军皆阵梁军横亘六七里汴宋之军居西魏滑之军居东德威请俟其将退而击之至未申时梁军东偏尘起德威鼓噪而进麾其西偏曰魏滑走矣又麾其东偏曰梁军走矣梁阵动不可复整乃皆走遂大败自鄗追至柏乡景仁以十余骑仅免

　　汉隐帝遣赵晖讨王景崇景崇西招蜀人为助蜀兵至宝鸡为晖将药元福李彦从所败晖攻凤翔堑而围之数以精兵挑战景崇不出晖乃令千人潜之城南一舍伪为蜀兵旗帜循南山而下声言蜀救兵至矣须臾尘起景崇以为然乃令数千人溃围而出以为应晖设伏以待之景崇兵大败

　　△元

　　元苏布特从睿宗经理河南道出牛头关遇金将哈达帅步骑数十万待战睿宗问以方略苏布特曰城居之人不耐劳苦数挑以劳之战乃可也师集三峰山金兵围之数匝会风雪大作其士卒僵仆师乘之大捷

　　○敌处高勿攻

　　唐

　　五代

　　元

　　△唐

　　唐苏定方征贺鲁至曳咥河贺鲁率十姓兵十万拒战轻定方兵少舒左右翼包之定方令步卒据高攒矟外向亲引劲骑阵北原贼三突步阵不能入定方因其乱击之贼大奔

　　△五代

　　五代唐李嗣昭攻梁邢洺为梁将葛从周所败梁兵追之李嗣源从闲道至解鞍砺镞凭高为阵左右指挥梁兵望之莫测嗣源急呼曰吾取葛公士卒可无动乃驰骑犯之出入奋击嗣昭继进梁兵解去

　　△元

　　元董文蔚从宪宗伐宋入川蜀至钓鱼山崖壁巉峭惟一径可登敌恃险阻未即降帝命攻之文蔚以次往攻激厉士卒挟云梯冒飞石履崎岖以登直抵其寨苦战顷之兵士被伤乃还

　　○贼党急之则合缓之则离

　　唐

　　五代

　　△唐

　　唐高仁厚讨叛将杨师立围梓州久不下乃为书射城中遗将士曰仁厚不忍城中玉石俱焚为诸君缓师十曰使诸君自成其功若十日不送师立首当分见兵为五番番分昼夜以攻之于此甚逸于彼必困矣五日不下四面俱进克之必矣诸君图之数日贼党郑君雄大呼于众曰天子所诛者元恶耳他人无预也大噪突入府中师立自杀

　　△五代

　　五代初杨行密遣刘存攻鄂州焚其城城中兵突围而出诸将请急击之存曰击之复入则城愈固听其去城可取也是日城破执杜洪斩于广陵

　　○假托安众

　　唐

　　宋

　　金

　　△唐

　　唐裴行俭奉诏册立波斯王且为安抚大食使途经莫贺延碛属风沙晦暝导者迷将士饥乏行俭命止营致祭令曰井泉非遥众少安俄而云收风静行数百步水草甚丰后来者莫识其处众皆惊比之贰师将军又高仙芝讨吐蕃破连云堡留兵守之而进将至坦驹岭直下峭峻四十余里仙芝恐兵士惮险不下乃潜遣二十骑诈作阿弩越衣服上岭来迎既至坦驹岭兵士果不肯下曰公驱我何去言未毕仙芝所使二十人来云阿弩越并好心奉迎仙芝佯喜令兵士尽下下岭三日阿弩越果来迎

　　△宋

　　宋狄青征侬智高兵出桂林之南道傍有庙人谓其神甚灵青遽为驻节祷之因祝曰胜负无以为据乃取百钱自持之且与神约果大捷则投此期尽钱面也万众方耸视己挥手一掷则百钱尽红矣于是举军欢呼青大喜顾左右取百钉来即随钱疏密布地而钉帖之加以青纱笼复手自封焉曰俟凯旋当谢神取钱其后破昆仑关败智高师还如言取钱与幕府士大夫共视之乃两面钱也

　　△金

　　金和罗附布鼐布鼐诱乌春兵为乱世祖与遇苏素海甸世祖曰子昔有异梦今不可亲战若左军中有力战着则大功成矣命肃宗及实喇苏卜实与之战大败之

　　钦定续通典卷一百 


 
●钦定续通典卷一百一　兵十

　

　　行军下营审择其地

　　乡导

　　下营斥堠并防捍及分布阵

　　先据要地及水草

　　据仓廪

　　○行军下营审择其地

　　唐

　　五代

　　宋

　　元

　　△唐

　　唐太宗讨高丽营州都督张俭畏不敢深入李道宗请以百骑往曰臣请二十日行留十日览观山川得还见天子因傍南山入贼地相易险度营阵便处将还会高丽兵断路更走闲道谒帝如期

　　△五代

　　五代时谢彦章为梁骑将与贺瓌行视郊外瓌指一地语彦章曰此地冈阜隆起其中坦然营栅之地也已而晋兵栅之瓌疑彦章阴以告晋益恶之

　　△宋

　　宋宗泽于京城四壁各置使以领招集之兵又据形势立坚壁二十四所于城外沿河鳞次为珠砦以联结两河诸路人马又吴璘按行诸屯预治黄河战地先以数百骑尝敌敌鸣鼓锐士自空壁出突璘军璘军先得治地无不一当十敌大败遁入壁又诏孟珙收复荆襄珙谓必得郢然后可以通馈饟得荆门然后可以出奇兵于是归州屯三千人鼎澧辰沅靖各屯五千人郴桂各千人以保江西

　　△元

　　元萨奇苏布哈追金主至归德欲薄城背水而营史天泽曰此岂驻兵之地乎彼若来犯则进退失据矣不听果全军覆没又达实巴图尔攻襄阳相视形势内列八翼包络襄城外置八营军岘山楚山以截其援自以中军四千据虎头山以瞰城中

　　○乡导

　　唐

　　五代

　　宋

　　金

　　元

　　明

　　△唐

　　唐代宗时吐蕃与诸杂羌戎寇陷西山柘静等州诏严武收复武遣崔旱统兵西山贼城周围皆石砾攻具无所设惟东南隅环丈之地壤土可穴谍知之以告旰昼夜穿地道以攻之再宿而拔其城因拓地数百里下城寨数四番众相语曰崔旰神兵也将更前进以粮尽还

　　△五代

　　五代初梁以葛从周为兖州刺史将兵在外时刘鄩为王师范守登州使人负油鬻兖城中悉视城中虚实出入之所油者得罗城下水宝可入鄩以步兵五百从水宝袭破之

　　△宋

