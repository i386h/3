<!-- { "loadSidebar": true } -->

　　辽

　　辽礼仪志凡皇帝纳后之仪择吉日至日后族毕集诘旦后出私舍坐于堂皇帝遣使及媒者以牲酒饔饩至门执事者以告使及媒者入谒再拜平身立少顷拜进酒于皇后次及后之父母宗族兄弟酒遍再拜纳币致词再拜讫后族皆坐达章锦夫人四拜请就车后辞父母伯叔父母兄弟各四拜宗族长者再拜皇后升车父母饮后酒如初教坊遮导赞祝后命赐以物后族追拜进酒遂行将至宫门宰相传敕赐皇后酒遍及送者既至达章锦夫人率皇族奉迎再拜皇后车至便殿东南七十步止达章锦夫人请降车负银罂捧縢履黄道行后一人张羔裘若袭之前一妇人捧镜却行置鞍于道后过其上乃诣神主室三拜南北向各一拜酹酒向谒者一拜起居讫再拜次谒舅姑御容拜奠酒选皇族诸妇宜子孙者再拜之授以罂縢又诣诸帝御容奠酒神赐袭衣珠玉佩饰拜受服之后姊若妹陪拜者各赐物皇族迎者后族送者遍赐酒皆相耦饮讫后坐别殿送后者退食于次媒者传旨命送后者列于殿北俟皇帝即御坐选皇族尊者一人当奥坐主婚礼命执事者往来致辞于后族引后族之长率送后者升当御坐皆再拜又一人少进附奏送后之辞退复位再拜后族之长及送后者向当奥者三拜南北向各一拜向谒者一拜后族之长跪问圣躬万福再拜复奏送后之词又再拜当奥者与媒者行酒三周命送后者再拜皆坐终宴翼日皇帝晨兴诣先帝御容拜奠酒讫复御殿宴后族及群臣皇族后族耦饮如初百戏角抵戏马较胜以为乐又翼日皇帝御殿赐后族及赆送后者各有差受赐者再拜进酒再拜皇帝御别殿有司进皇后服饰之籍酒五行送后者辞讫皇族献后族礼物后族以礼物谢当奥者礼毕其册皇后仪至日北南臣僚内外命妇诣端拱殿幕次皇后至合侍中奏中严引命妇班入就东西相向位立皇帝临轩命使发册使副押册至端拱殿门外幕次侍中奏外办所司承旨索扇扇上举麾乐作皇后出合升坐扇开帘卷偃麾乐止引命妇合班面殿起居八拜皇后降坐乐作至殿下褥位乐止引册入置皇后褥位前侍中传宣皇后四拜命妇陪位皆拜引读册官至皇后褥位前俛伏跪读讫皇后四拜陪位者皆拜引皇后升殿使臣引册置皇后坐前册案退西向侍立命妇当殿称贺四拜引班首东阶上殿致词讫东阶下殿复位四拜侍中奏宣答称有教旨四拜宣答讫四拜班首上殿进酒皇后赐押册使副等酒讫侍中奏礼毕承旨索扇乐作皇后起入合乐止分引命妇等东西门出

　　金

　　金海陵天德二年十月册妃徒单氏为皇后前一日仪鸾司设座勤政殿南向设群臣次于朝堂大乐令展宫县于殿庭设协律郎举麾位于乐县西北东向合门设百官班位于庭并如常朝之仪又设典仪位于班之东北赞者二人在南少却俱西向设册使副位于殿门外之东又设册使副受命位于百官班前又设册宝幄次二于殿后东厢俱南向其日诸卫勒所部略列黄麾细仗于庭符宝郎奉八宝置于左右吏部侍郎奉册礼部侍郎奉宝匣皆置于床讫出就门外班大乐令协律郎乐正典仪赞者各入就位群官等依时刻集朝堂俱就次各服朝服侍中约刻版奏请中严通事舍人引群官入就庭东西相向立以北为上又引册使副于东偏门西向门下侍郎引主节奉节立于殿下东厢横街北中书令中书侍郎帅举捧册官奉册床立于节南侍中门下侍郎帅举捧宝官奉宝床立于册床之南俱西面侍中版奏外办殿上索扇协律郎举麾宫县作皇帝服通天冠绛纱袍出自东房曲直华盖警跸侍卫如常仪即座南向坐帘卷乐止通事舍人引册使副入宫县作使副就受命位侍中中书令门下侍郎中书侍郎举捧官依旧西面立群臣合班横行北面如常朝之仪立定典仪曰再拜赞者承传班首以下群官在位者皆再拜班首问起居又再拜合门官引摄侍中出班承制降诣使副东北西向称有制使副稍前鞠躬再拜摄侍中宣制曰命公等持节授后册宝宣制讫又俱再拜侍中还班门下侍郎引主节诣册使所主节以节授门下侍郎门下侍郎执节西向授太尉太尉受付主节主节立于使副之左右门下侍郎退还班位中书侍郎引册床门下侍郎引宝床立于册使东北西向以次授与太尉太尉皆捧授册床置于北宝床置于南侍中中书令礼仪使举捧册宝官及舁床者退于东西砖道之左右相向立门下侍郎中书侍郎退还班典仪曰再拜赞者承传群臣在位者皆再拜讫分班东西相向立捧举舁册宝床者进册床先行读册官次之宝床次行读宝官次之举舁官各分左右通事舍人引册使随之以行持节者前导太尉初行宫县乐作出殿门乐止摄侍中出班升殿奏侍中臣言礼毕殿上索扇帘降宫县作降座入自东房乐止通事舍人引群官在位者次出俟太尉司徒复命礼毕还内先是有司预设太尉司徒本品革车卤簿于门外至殿门左右排列俟使副出鼓吹振作礼仪使举捧官执节者并举舁人以册宝少驻于泰和门太尉司徒及读册宝官暂归幕次内侍合门引入泰和殿俟至殿下位鼓吹止有司预供张太和殿设皇后座于扆前殿上垂帘又设东西房于座之左右稍北又设受册位于殿庭西阶之南东向又设内命妇次于殿之左右大乐令设宫县于庭协律郎设举麾位于殿上又设册宝次于门外又设行事官次于门左右又设外命妇次于门之内其日诸卫于殿门外略设黄麾仗有司设二步障于殿之西阶帘前设扇左右各十红伞一在西阶栏干外又设举册宝案位于使副之前北向又设宣徽使位于北厢南向司赞设内外命妇以下陪列位于殿庭砖道之左右每等重行异位北向内命妇在后又设司赞位于东阶东南赞者二人在南少退俱西向质明执事官大乐令等各就位皇后常服乘龙饰肩舆至泰和殿后合近仗导卫如常仪宣徽使奏中严册使副入门宫县作俟册使廷中立乐止册在北宝在南使副立于床后礼仪使帅持节者立于前举捧册宝官立于册宝床左右读册宝官各立于其后宣徽使奏外办内侍合门官引后出后合宫县作帘卷皇后降自西阶左右步障伞扇从至阶下望勤政殿御合所在立乐止册使进立于右宣有制合门使内侍赞再拜册使宣曰制遣太尉臣某司徒臣某恭授皇后册宝合门使内侍赞再拜册使少退中书令侍中及举捧官率举舁人奉册宝以次进于前宫县作册宝床自东阶升并置于殿之前楹闲床册在北宝床在南中留读册宝官立位并去帕及盖举舁人执之退立于西朵殿举抬官分左右相向立读册宝官各立于床饮东西向立既定乐止合门使内侍赞再拜捧谢表官以表授左立内侍内侍以授后受讫以付右立内侍内侍持表立于右合门使赞再拜讫册使退宫县作持表内侍以表付合门官随册使行册使副至门鼓吹振作如来仪入西偏门鼓吹止册使副至御合所在俛伏跪奏太尉臣某司徒臣某奉制授册宝礼毕俛伏兴退持表合门官进表近侍接入进读讫退初册使退及门乐止合门内侍引后自西阶升殿宫县作伞扇止于帘外退于左右朵殿前步障止于阶下卷之后于座前南向立乐止中书令诣册床南立北向称中书令臣某谨读册读毕降自东阶立于栏外第一墀上西向次侍中诣宝床南立北向揖称侍中臣某读宝读毕降阶立于中书令之北西向内侍合门引升座宫县作坐定乐止举捧官以次招举舁人持帕盖覆匣床东置殿之左右册床在东宝床在西置讫举捧官以次降阶立于中书令侍中之后立定合班北向合门赞再拜拜讫降东阶退出殿门其举舁人置册宝床于东西讫各由朵殿下阶于侍中等班后直出殿门以俟复入举舁入宫受册表谢讫内侍跪奏礼毕合门引内外命妇陪列者以次进就北向位班首初行宫县作至位乐止合门曰再拜命妇皆再拜合门引班首自西阶升乐作至阶乐止进当座前北向躬致称贺讫降自西阶乐作至位乐止合门曰再拜舍人承传命妇等皆再拜合门使前承令降自西阶诣命妇前西北东向称有教旨命妇等皆拜合门使宣曰祇奉圣恩授以册宝荣幸之至兢厉增深所贺知舍人曰再拜命妇皆再拜讫内侍引内命妇还宫班首初行乐作出门乐止内侍引外命妇出次宣徽使奏称礼毕降坐宫县作入东房乐止归合宫县作至合乐止更常服内侍承教旨宣外命妇人会并如常仪会毕合门引外命妇降阶横班北向舍人曰再拜讫以次出还宫如来仪中书门下侍郎复□引进司帅举舁人进册宝入内付与都点检司退别曰会群官会妃主宗室等赐酒设食簪花教坊作乐如内宴之仪越日朝永寿永宁两宫皇后既受册越二日内侍设座于所御殿南向其日夙兴宣徽使版奏中严质明诸侍卫宫人俱诣寝殿奉迎宣徽使版奏外办后首饰袆衣御车内侍前导降自西阶以出侍卫如常仪至太后之里门外降车障扇侍卫如常仪入立于西厢东向将至宣徽使版奏请中严既降车宣徽使版奏外办太后常服宣徽使引升座南向宣徽使引后进升至西阶北面再拜进跪致谢词存抚赐酒食并如家人之仪礼毕宣徽使赞再拜讫宣徽使引降自西阶以出出门宣徽使奏礼毕降座入宫

　　元

