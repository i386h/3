<!-- { "loadSidebar": true } -->
　　世宗大定四年尚书省奏大兴府民男子李十妇人李仙哥并以乱言当斩帝曰愚民不识典法有司亦未尝丁宁告诫岂可遽加极刑以减死论十年议禁网捕走兽法罪或至徒帝曰以禽兽之故而抵民以徒是重禽兽而轻民命也诏自今有犯者杖十三年尚书省奏南客车俊等因榷场贸易误犯边界帝曰本非故意可免罪发还毋令彼国知之恐复治其罪十五年宽窃盗赃满贯论死之法 【具刑制篇】 十六年论左丞相良弼曰海陵非理杀戮下甚可哀悯其博勒珠等遗骸仰逐处诈求官为收葬初帝尝论天德闲事谕良弼曰正灵时倾省秉德左丞相言皆有能名然为政不务远图止以苛刻为事言及可喜等在会宁时一月之闻杖而杀之者二十人罪皆不至死于理可乎海陵为人如虎此辈尚欲以术数要之以至卖直取死安得为能十七年论宰臣曰故广宁尹高祯为政尚猛小过有杖而杀之者即罪至于死而情或可恕犹当念之况小过乎人之性命安可轻哉二十三年又谕宰臣曰帝王之政固以宽慈为德然如梁武帝专务宽慈以至纲纪大坏朕尝思之赏罚不滥即是宽政余复何为帝尝幸金莲川始出中都亲军二苍头纵马食民田诏大兴尹曹王永功苍头各杖一百弹压百户失觉察勒停帝次望京淀永功奏曰亲军人止一苍头两弹压服勤为日久矣臣昧死违诏量决苍头令弹压待罪可使偿其田直惟陛下怜察许之大怀贞为彰国军节度使县尉获盗得一旗上图亢宿诘之有谋叛状株连几万人怀贞当以乱民之刑请诛其首乱者十八人余皆释之王庭筠判恩州军事临政有声郡民邹四者谋为不轨事觉逮捕千余人而邹四窜匿不能得朝廷遣大理司直王仲轲治其狱庭筠以计获邹四分别诖误坐预谋者十二人而已

　　宣宗元光元年尚书右丞图克坦思忠以病马输官冒取高价御史劾之有司以监主自盗谕死帝顾惜大体降授陈州防御使哀宗正大元年尚书左丞张行信言先帝诏国初制刑不上大夫治以廉耻丞相果勒齐所定职官犯罪的决百余条乞改依旧制诏可

　　△元

　　元太宗七年命哈玛尔巡抚诸路应州郭者全反胁从诖误者五百余人有司议尽戮之哈玛尔止诛其为首者数人余悉从轻典苏克为山西大达噜噶齐受命方出有回回六人讼事不实将抵罪遇诸涂急止监者曰姑缓其刑即返见帝曰此六人者名著西域徒以小罪尽诛之恐非所以怀远人也愿以赐臣臣得意辱之使自悔悟迁善为他日用杀之无益帝意解召六人者谓之曰生汝者苏克也其竭力事之后有至大官者时方事征讨隶军籍者惮远涉往往募人代行又军中多逃归者定制募代者杖百逃归者死命断事官博啰哈雅等按顺天等路及至州县得募代者万一千户逃者十一人然募者闻命将下已潜遣家人易代博啰哈雅闻之叹曰募者已惧罪往易逃者因单弱思归情皆可矜吾可不为伸理耶遂奏其状皆得轻减有丁多产富而家人不往及未至役所而即逃者则曰此而不诛何以戒后

　　世祖中统初顺天路民王住儿因斗误杀人其母年七十言于朝曰妾寡目老恃此儿以为生儿死妾亦死矣中书司右掾袁裕言于执政曰因误杀人情非故犯当矜其母乃奏免死至元五年陈思济同知绍兴路总管府事承檄谳狱桐庐有囚嬴脊将死纵遣还家囚固请曰闻公名久矣若不早决恐终不可保为阅其案而释之六年袁裕为开封府判官洧川县达噜噶齐贪暴盛夏役民捕蝗禁不得饮水民不胜忿击毙之有司当以大逆寘极刑者七人连坐者五十余人裕曰达噜噶齐自犯众怒而死安可悉归罪于民议诛首恶一人余悉论杖部使者录囚至疑其太宽裕辨之益力事上中书竟从裕议澧州细民以乏食群聚发富家廪所司欲论以强盗安抚使张雄发曰此盗食欲救死非强也宽其狱全活者百余人十九年帝猎巴雅尔之地司农寺达噜噶齐特尔皮从猎人额布勒津射免误中名驼驼死帝怒命诛之特尔皮曰杀人偿畜于法太重帝惊曰误耶史官必书极释之庾人有盗秔米者罪当死特尔格谏曰臣鞫庾人其母病盗秔食母耳请贷之牧人有盗割驼峰者将诛特尔格曰生割驼峰诚忍人也然杀之恐乖陛下仁恕心诏皆免死二十四年大驾幸上都札尔古齐哈勒哈等言去岁审囚官所录囚数南京济南两路应死者巳一百九十人若总校诸路为数必多宜留札尔古齐数人分道行刑帝曰囚非群羊岂可遽杀也宣悉配隶淘金二十七年江淮省平章政事沙布尔丹以仓库官欺盗钱粮请依宋法黥面断其腕帝曰此回回法也不允刑制条载诸犯死罪有亲年七十已上无兼丁侍养者许陈情契奏裁成宗时张养浩堂邑令罢旧盗之朔望参者曰彼皆良民饥寒所迫不得已而为盗耳既加以刑犹以盗目之是绝其自新之路也众皆感泣互相戒曰毋负张公

　　武宗至大初旱蝗为灾民多因饥为盗有司捕治论以真犯狱既上朝议互有从违右司郎中敬俨曰民迫于饥而盗非故为也且死者不可复生宜在所矜用是得减死者甚众张升知汝宁府民有告寄束书于其家者踰三年取阅有禁书一编且记里中大家姓名于上升亟呼吏焚其书曰妄言诬民且再更赦矣勿问同列惧皆引起既而事闻廷议谓升擅脱奸宄遣使穷问卒无迹可指乃诘以焚书状升对曰事固类奸宄然升备位郡守为民父母今斥诬诉免冤滥虽重得罪不避乃坐夺俸二月

　　仁宗延佑二年晋宁民侯喜昆弟五人并坐法当死帝欢曰彼一家不幸而有是事其择情轻者杖遣之俾养父母无绝其祀

　　英宗至治元年济阳县有牧童持铁连结击野雀误杀同牧者系狱数岁总管达尔玛曰小儿误杀实无杀人意难以定罪罚铜遣之三年着令原告逃亡百日不出则释待对者

　　文宗天历二年御史台劾前丞相拜布哈昔以赃败天历初因人成功遂居相位既矫制以玛鲁家赀赐平章苏苏又与苏苏等潜呼日者推测圣算今奏诏己释其罪宣窜诸海岛以杜奸萌帝曰流窜海岛朕所不忍其并妻子真诸仕庆至顺元年台臣言陕西右丞克埒受人僮奴及鵙鹉请论如律帝曰克埒官至宰执位重禄厚犹受人生口理宜罪之但鵙鹉微物以是论赃失于太苛其从重者议罪因敕自今馈禽鸟者勿论行枢密院言云南征戍军士二人逃归捕获法当死诏曰如临阵而逃死宜也非接战而亦论死何视人命之易耶其杖而流之

　　△明

　　明太祖洪武元年谕省臣鞫狱当平恕古者非大逆不道罪止及身民有犯者毋得连坐尚书夏恕尝引汉法请着律反者夷三族帝以汉仍奏旧法太重却其奏不行二年帝谕刑部尚书周祯曰刑以辅治唐虞所不免观舜命皋陶之辞始曰明刑终期于无刑皋陶告舜亦曰与其杀不辜宁失不经当时君臣莫不以恤刑为重而民亦自不犯所以能致雍熙之治朕尝观此深有所契卿当体之又尝与侍臣论待大臣礼太史令刘基曰古者公卿有罪盘水加剑诣请室自裁未尝轻折辱之所以存大臣之体侍读学士詹同因取大戴礼及贾谊疏以进且曰古者刑不上大夫以励廉耻也必如是君臣恩礼始两尽帝深然之六年乃命工部尚书王肃以俸赎笞罪 【具赎刑篇】

　　十九年大理卿虞谦言诳骗之律当杖而流今枭首非诏书意命如律拟断二十二年更定大明律书成 【先是九年以律条拟议未当命丞相胡惟庸汪广洋等详议更定】 视唐简核而宽厚不如宋其恻隐之怀亦散见于反条如罪应加者必赃数满乃坐 【如监守自盗赎至四十贯绞若止三十九贯九百九十九文久一文不坐也】 加极于流三千里以次增重终不得至死而减至流者自死而之生无绞斩之别称日者以百刻称年者以三百六十日 【如人命辜限及各文书违限虽稍不及时刻仍不得以所限之年日科罪】 未老疾犯罪而事发于老疾以老疾论幼小犯罪而事发于长大以幼小论犯死罪非常赦所不原而祖父母父母老无养者得奏闻取上裁犯徒流者余罪得收赎存留养亲同居亲属有罪得互相容隐奴婢不得首主凡告人者告人祖父不得指其子孙为证弟不证兄妻不证夫奴婢不证主文职责在奉法犯杖则不叙军官至徒流以世功犹得擢用凡若此类或闲采唐律或更立新制所谓原父子之亲立君臣之义以权之者也帝览书谕太孙曰此书首列二刑图次列八礼图者重礼也顾愚民无知若于本条下即注宽恤之令必易而犯法故以广大好生之意总列名例律中善用法者会其意可也太孙请更定五条以上太祖览而善之太孙又请曰明刑所以弼教凡与五伦相涉者宜皆屈法以伸情乃命改定七十三条复谕之曰吾治乱世刑不得不重汝治平世刑自当轻所谓刑罚世轻世重也是年以杨靖为刑部尚书论曰愚民犯法如啖饮食设怯防之犯者益众推恕行仁或能感化自今惟犯十恶及杀人者死余皆令输粟北边

　　二十六年有陕西民坐事当戌边妻病留中途其弟夫妇请代往监送者听之御史责弟不当代兄并劾监送者其人诉于朝帝曰弟之代兄义也监送者听其代亦有仁心矣命赐其弟道里费而赏监送者

　　二十八年令法司拟罪引大诰减等是年冬焚锦衣卫具先是天下臣民有犯俱令属法司其有重罪送至京者或令收系锦衣卫下本卫镇抚司推鞫用事者因而非法凌虐帝闻之怒曰讯鞫者法司事也负重罪来者或令锦衣卫审之欲先得其情耳岂令其鍜炼耶而乃非法如是命取其刑具悉焚之帝尝行郊坛皇太子从指道旁荆楚曰古用此为扑刑取能去风虽寒不伤也尚书开济议法密谕之曰竭泽而渔害及鲲鲕焚林而田祸及麛鷇法太巧密民何以自全济惭谢参政杨宪欲重法帝曰求生于重典犹索鱼于釜得活难矣御史中丞陈宁曰法重则人不轻犯吏察则下无遁情帝曰不然古人制刑以防恶卫善故唐吴画衣冠异章服以为戮而民不犯奏有凿颠抽胁之刑参夷之诛而囹圄成市未闻用商韩之法可致尧舜之治也宁惭而退又尝谓尚书剃惟谦曰仁义者养民之膏梁也刑罚者惩恶之药石也舍仁义而专用刑罚是以药石养人岂得为善治乎建文帝继体守文专务宽恕谕刑官曰大明律皇祖所亲定命朕细阅较前代往往加重盖刑乱国之典非百世通行之道也朕前所改定皇祖巳命施行然罪可矜疑者当不止此夫律设大法礼近人情齐民以刑不若以礼其谕天下有司务崇礼教赦疑狱称朕嘉与万方之意元年刑部报囚减太祖时十三矣

　　成祖用法严峻亦闲示宽大永乐二年御史周新巡按北京时令吏民罪徒流者耕北京闲田监候详拟往复待报囚多瘐死新请从北京刑部或监察御史详允就遗以免淹滞帝嘉纳之且命畿内罪人应决者许收赎刑部尚书郑赐等言比来军士初犯罪者皆蒙宥免小人作过岂当全无惩戒帝曰天不以恶木废生君子不以小人忘矜恤朕特矜其初犯耳若怙终固不宥也赐又劾广东儋州知州陈敏同南海卫千户陈善等运粮遭虱坏舟擅以官粮济军士请逮问之帝曰运粮所以蓄军有急安得不与赐曰法非有命不得擅给帝曰事有权宜待报而后给无及矣汲黯所以达大体也其置勿问

