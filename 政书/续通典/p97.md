<!-- { "loadSidebar": true } -->
　　唐司农寺卿一人少卿二人掌仓储委积之事 【宪宗元和中郭钊累官司农卿时帝寝疾宦竖或妄议废立者穆宗问计于钊答曰殿下为太子当朝夕视膳何外虑乎时称得元舅体文宗太和中杜中立以驸马都尉迁司农卿绳吏急反为中伤左徙庆王傅久之复拜司农卿入奏帝曰卿用法深信乎对曰毂下有司养名不肯苛事如司农尤丛剧陛下无信流言假臣数月当诸弊肃清帝许之向例度支度六宫餐钱移司农司农季一出付吏大吏尽举所给于人权其子母以给之既不以时黄门来督责慢骂杜中立为司农卿取钱纳帑舍率五日一出吏不得为奸后遂以为法】 宋初司农寺置判寺事二人以两制朝官以上充神宗熙宁二年置制置条例司立常平敛散法遣诸路提举官推行之三年诏制置司均天下之财以常平新法付司农寺而农田水利免役保甲等法悉自司农讲行以太子中允吕惠卿判司农寺改同判寺胡宗愈为兼判官制行寺监不治外事司农事旧职务悉归户部右曹置卿一人少卿二人卿掌仓储委积之政令总苑囿库务之事而谨其出纳天子有事亲耕则奉耒耜少卿为之贰建炎三年罢司农寺以事务并隶仓部绍兴四年复置寺仍置卿少卿 【时新法行鬻河渡坊场司农并斥卖天下祠庙宋阏伯微子庙皆为贾区张方平上言宋王业所基阏伯封于商邱以主大火微子为始封之君是二祠者亦不得免乎帝震怒批牍尾曰慢祀辱国莫甚于此于是天下祠庙皆得不鬻孝宗隆兴中李浩自台州除司农少卿时朝廷和籴米八万董其事者贱籴湿恶隐克官钱户部不敢诘浩白发其奸下有司穷究户部欲就支稽见数大理附会之浩争曰非但惠奸且亏军实上是其言又李椿除司农卿椿会大农岁用米百七十万斛而省仓见米仅支一二月叹曰真所谓国非其国矣力请岁除二百万斛为一年之蓄】 辽南面官有司农寺置卿少卿等官金宣宗兴定六年置司农司设兼采访公事大司农一人卿三人少卿三人于陕西河南置行司农司哀宗正大元年又于归德许州置行司农司各设卿少卿等官凡卿以下各出巡按察官吏臧否而升黜之使节所过奸吏屏息数年之闲民政修举实赖其力元至元七年始置大司农司设官五人凡农桑水利学校饥荒之事悉掌之十四年罢以按察司兼领劝农事十八年立农政院置官六人二十年又改立务农司置达噜噶齐一人务农使一人同知二人是年又改为司农寺达噜噶齐一人司农卿二人二十三年仍改为大司农司成宗大德元年增领大司农寺一人仁宗皇庆二年增大司农一人继又定置四人大司农卿二人少卿二人 【至元中张文谦拜大司农卿奏立诸道劝农使巡行劝课请开籍田祭先农先蚕时阿哈玛特专政议拘民闲铁官铸农器高其价以配民文谦于帝前极论罢之又董文用为大司农时欲以民田为屯田文用固争乃止】 至正十三年置分司农司命中书右丞乌兰哈达及左丞乌克逊良桢兼大司农卿给分司农印西自西山南至保定河闲北至檀顺州东至迁民镇凡系官地及元管各处屯田悉从分司农司立法募民耕种明初置司农司设卿少卿等官寻即罢洪武三年复置司农司开治所于河南设卿一人少卿一人四年又罢之悉以其所掌归户部

　　丞唐置六人总判寺事宋熙宁五年置丞四人元丰四年省三人建炎三年罢司农寺不设丞绍兴三年复设丞二人凡有合行事务由户部施行 【熙宁中熊本判司农寺丞帝嘉其绩谓廷臣曰熊本不伤财不害民一旦去百年之患深可嘉也又王觌由司农寺主簿转丞时以司农为要官进用者多由此选觌拜命一日即求外用人服其恬退又叶颙为司农寺丞在朝三年非公事未尝至丞相府枢密王纶知其恬退而未知其德性一日官诰院失锦令治之颙请宽慢藏之罪于是纶大喜谓其客曰叶寺丞介而通严而恕真重器也】 金置行司农司丞一人元至元二十年置司丞一人皇庆二年改置大司农丞一人明洪武三年置司农丞四人四年罢之

　　主簿唐置二人宋初置六人元丰四年减三人哲宗元佑五年以本寺主簿兼检法寻皆罢绍兴十年复置隆兴元年省罢二年诏复旧制金不设元亦不设有经历一人都事二人明洪武三年设寺有主簿二人四年罢之

　　上林署唐置令二人丞四人掌苑囿园池植果蔬以供朝会祭祀及尚食诸司常料氷启氷之事宋园苑官无常员以三司判官内侍都知诸司使以上充玉津琼林宜春瑞圣四苑官掌种植蔬莳以待供进修饬亭宇以备游幸宴设金章宗泰和八年置上林署提点及丞直长等官掌诸苑园池沼种植花木果蔬及承奉行幸舟船之事又置都监同监等官掌花木局事皆属工部不隶司农司元至元二十四年置上林署令一人丞一人直长一人掌宫苑栽植花卉供进蔬果种苜蓿以饲驼马备煤炭以给营缮又置养种园提领二人花园管勾二人苜蓿园提领三人皆属大都留守司不隶司农明洪武二十五年议开上林苑度地城南自牛首山接方山西并河涯图上太祖谓有妨农事乃止成祖永乐五年始置上林苑监设良牧蕃育嘉蔬林衡川衡氷鉴及典察左右前后十属署仁宗洪熙中并为蕃育嘉蔬二署宣宗宣德十年始定四署置左右监正各一人掌苑囿园池牧蓄树种之事左右监副各一人左右监丞各一人其良牧蓄育林衡嘉蔬四署各典署一人署丞一人录事一人正德中增设监督内臣九十九人嘉靖元年裁汰八十人并罢蕃育嘉蔬二署典署林衡嘉蔬二署录事

　　太仓署唐置令三人丞五人监事八人掌廪藏之事宋元丰中以京城二十五仓属司农每仓设监官以京朝官及三班使臣充官吏军兵禄食及纲运受纳封桩支用月具数以报司农绍兴后又置丰储仓置监官一人监门官二人金制府库仓廪积贮之事户部员外郎掌之又太仓使副使掌九谷廪藏出纳之事属太府监不隶司农司元京都二十二仓各仓置监支纳一人大使二人副使二人皆属户部不隶司农寺明永乐中迁都北京置京仓及通州诸仓以户部司员经理之宣德五年始命李昶为户部尚书专督其事遂为定制以后或尚书或侍郎俱不治部事专理粮储

　　钩盾署唐置令二人丞四人监事十人供薪炭鹅鸭蒲萑陂池薮泽之物以供祭祀朝会燕飨宾客宋置柴炭库炭场掌储薪炭以给宫城及百司之用金章宗明昌三年改钩盾署为典给署有令丞直长等官掌宫中所用薪炭氷烛属太府监元柴炭局置提领一人大使一人副使一人掌薪炭以供用属内宰司不隶司农寺又置内正司卿四人少卿二人丞二人掌孳畜内产之储以供膳服备赐属中政院亦不隶司农明初以尚书侍郎提督易州山厂掌督御用柴炭之事至嘉靖八年改设主事管理

　　■〈道上禾下〉官署唐置令二人丞四人监事十人掌■〈道上禾下〉择米麦及油烛之事宋都曲院掌造曲以供内库酒醴之用水磨务掌水硙磨麦以供尚食及内外之用金仪鸾局掌御前所用香烛之事 【官职详见前】 元司农司有供膳司置提点一人司令一人丞一人掌供给应需货买百色生料油户提领一人大使一人副使一人岁办油十万斤以供内庖又醴源仓提举一人大使一人副使一人掌受香莎苏门等酒材糯米乡贡曲药以供上酝又尚食局置提点一人大使一人副使一人掌出纳油曲诸物皆属宣徽院不隶司农明供膳之事皆归光禄寺不专设官

　　苑总监唐置每宫苑监一人副监一人丞二人主簿二人掌苑内宫馆园池禽鱼果木之事宋苑囿官无常员 【详见上林署】 金北太一宫同乐园管勾二人掌守宫园缮修之事其各花园置小都监一人各宫苑置使一人元尚供总管府达噜噶齐一人总管一人同知一人副总管一人判官一人掌守护东凉亭行宫及游猎供奉之事明苑囿事悉掌于上林苑监

　　诸仓监唐各仓设监一人丞二人掌仓廪储积出纳之事宋镇江建康诸仓各置监官金诸仓置监支纳使副使等官掌仓廪畜积受纳租税支给禄廪之事元诸仓官 【详见前太仓署门】 明京仓皆总于户部

　　司竹监温泉汤监唐以后皆不置

　　诸屯监唐置监一人丞一人掌营种屯田勾会之事宋辽金皆无是官元中卫右卫左卫前卫后卫有都指挥使副都指挥使佥事等官掌宿卫扈从兼屯田每卫皆置屯田左右千户所二置达噜噶齐二员或一员千户二员百户四十员弹压二员又有武卫亲军都指挥使司掌修治城隍及京城内外工役兼大都屯田等事所属有屯田千户所六达噜噶齐一员千户六员百户六十员弹压六员又有左右翼屯田万户府二分掌斡端别十八里迥还汉军及大名辉卫新附之军并迤东回军合为屯田两府各置达噜噶齐各一员万户各一员副万户各一员经历各一员知事各一员又有左卫率府屯田千户所三置达噜噶齐三员千户三员百户三员弹压三员又有右阿苏卫亲军都指挥使司掌宿卫城禁兼营潮河苏沽两川屯田供给军储至元九年初立阿苏巴图达噜噶齐置属官二十三年遂名为阿苏之军至大二年改立右阿苏卫亲军都指挥使司置达噜噶齐三员都指挥使三员副都指挥使二员佥事二员四年省达噜噶齐三员后定置达噜噶齐一员都指挥使三员副都指挥使二员佥事二员经历二员知事二员承发架阁照磨一员左阿苏卫亲军都指挥使司职掌同右阿苏卫设官略同又有延安屯田打捕总管府管析居放良人户并乌兰齐苏田地北来蒙古人户至元十八年始设定置达噜噶齐一员总管一员同知一员经历知事各一员其属官打捕屯田官一十二员大宁海阳等处屯田打捕所掌北京平滦等路析居放良布哷齐等户至元二十二年置总管府元贞元年罢总管府置打捕所定置达鲁花赤一员长官一员又忠翊侍卫亲军都指挥使司所属有屯田左右手千户所二翼达噜噶齐一员千户二员百户四十员弹压四员又宗仁蒙古侍卫亲军都指挥使司所属有屯田千户所千户四员百户四十员弹压四员又奇图噶万户府所属有洪泽屯田千户赵国宏翼达噜噶齐一员千户一员副千户一员百户一十四员弹压二员凡各卫屯田之官悉属枢密院不隶司农寺又右钦察卫所属有屯田千户所二置达噜噶齐二员千户二员百户二十员弹压二员左钦察卫所属屯田千户所一翼达噜噶齐一员千户一员百户十员弹压一员龙翊侍卫亲军都指挥使司所属屯田一翼钦察千户所达噜噶齐一员千户一员百户二十二员弹压二员皆属大都督府不隶司农寺其隶司农司者唯永平屯田总管府置达噜噶齐一员总管一员同知一员知事一员至元二十四年立于永平路南马城县以北京采木三千人隶之所辖昌国济民丰赡三署各置署令一员署丞一员又有左都威卫使司屯田左右千户所二千户二员都目一员百户每所二十员弹压一员右都威卫使司屯田千户所一百户七员余设官同明无专管屯田之官

　　騪粟都尉及典农中郎将等官唐以后皆无

　　△太府卿【丞　主簿　诸市署　平准署　左右藏署　常平署】

