<!-- { "loadSidebar": true } -->
　　骑曹参军唐置一人宋辽金元明皆无

　　冑曹参军唐置一人宋辽金元明皆无

　　亲卫唐置亲卫之府一曰亲府勋卫之府二曰勋一府曰勋二府翊卫之府二曰翊一府曰翊二府凡五府每府中郎将一人左右郎将一人兵曹参军事各一人凡中郎将掌领校尉旅师亲卫勋卫之属宿卫者而总其府事其左右中郎将贰焉宋三卫官置郎一人秩比中大夫中郎为之贰文武各一人秩比朝议大夫博士二人主簿一人其亲卫府郎十人中郎十人亲卫官以后妃嫔御之家有服亲及翰林学士并管军正任观察使以上子孙为之勋卫府郎十人中郎十人以勋臣之世贤德之后有服亲大中大夫以上及正任团练使遥郡观察使以上子孙为之翊卫府郎二十人中郎二十人文武各四十人以卿监正任刺史遥郡团练使以上子孙为之凡三卫郎治其府之事率其属日直于殿陛长在左立起居郎之前贰分左右文东武西立都承旨之后仗退治事于府博士掌教道校试三卫所习文武之艺亲卫立于殿上两旁勋卫立于朵殿翊卫立于两阶卫士之前辽南面官亦有亲卫勋卫翊卫金元亲卫翊卫皆扈从之官明不设

　　△左右骁卫

　　唐制左右骁卫上将军各一人大将军各一人将军各二人掌同左右卫所置官属亦与左右卫同宋左右骁卫亦有上将军大将军将军并为环卫官无定员与左右卫将军同辽南面官亦有左右骁卫大将军上将军将军金元皆无 【明诸卫详载左右卫内】

　　△左右武卫

　　唐制左右武卫上将军各一人大将军各一人将军各二人掌同左右卫所置官属亦与左右卫同宋左右武卫亦有上将军大将军将军并为环卫官无定员与左右卫将军同辽南面官亦有左右武卫 【圣宗统和十二年加王继忠左武卫上将军】 金无之元武卫亲军置都指挥使司至元二十六年枢密院以六卫六千人大都屯田三千人近路迤南万户府一千人总一万人立武卫设官五员成宗元贞大德年闲累增都指挥使四人武宗至大三年省四人后定置卫官达噜噶齐一人都指挥使三人副都指挥使二人佥事二人其属经历二人知事二人照磨一人属枢密院其武卫将军为扈从执事之官 【明诸卫详载左右卫中】

　　△左右威卫

　　唐制左右威卫上将军各一人大将军各一人将军各二人掌同左右卫所置官属亦与左右卫同宋无威卫有屯卫上将军大将军将军亦为环卫官辽南面官有左右威卫金亦无之元左都威卫使司使三人副使二人佥事二人经历知事照磨各一人其右都威卫设官与左都威卫同 【明诸卫详载左右卫中】

　　△左右领军卫

　　唐制左右领军卫上将军各一人大将军各一人将军各二人掌同左右卫宋无领军卫有左右卫官军卫上将军各一人大将军各一人将军各二人为环卫官无定员与左右卫将军同辽南面官亦有左右领军卫金左右领军卫大将军专直扈从元领军将军亦专直扈从明不设

　　△左右金吾卫

　　唐制左右金吾卫上将军各一人大将军各一人将军各二人掌宫中京城巡警烽候道路水土之宜其官属与左右卫同宋左右金吾卫有上将军大将军将军为环卫官无职掌往往以节度司领左右金吾卫上将军又置皇城司干当官七人以武功大夫以上及内侍都知押班充掌宫城出入之禁令凡周庐宿卫之事宫门启闭之节皆隶焉每门给铜符二铁牌一以时参验而启闭之总亲从亲事官名籍辨其宿卫之地以均其番直人物伪冒不应法则讥察以闻辽北面官设御帐官 【详见左右卫】 南面官有左右金吾卫金宫城诸门卫禁掌于殿前司左右宿直将军又置武卫都指挥使司有都指挥使副都指挥使副都判官等官掌防卫都城警捕盗贼其属有钤辖司钤辖十人都钤辖四人都将二十人掌管辖军人防卫警捕之事其执掌与唐金吾卫同其金吾卫上将军为武臣散官元置哈剌娄万户府达噜噶齐一人万户一人掌守禁门等处应直宿卫隶大都督府其大都留守司亦掌守卫宫阙及门禁关钥启闭之事所属城门尉凡十有一门每门设尉一人副尉二人至元二十年置以四集赛巴尔噶齐为之二十四年复以六卫亲军参掌上都留守司亦同不设尉其金吾卫上将军为武臣散官大将军将军为扈从执事官明洪武三年置留守卫指挥使司专领军马守御各城门及巡警皇城与城垣造作之事后升为留守都卫统辖天策豹韬飞态鹰扬江阴广洋横海龙江水军左右十卫八年复为留守卫与天策等八卫俱为亲军指挥使司并隶大都督府十一年改为留守中卫增置左右前后四卫仍为亲军十三年始分隶五都督府其金吾羽林等十九卫亦掌守卫巡警

　　△左右监门卫

　　唐制左右监门卫上将军各一人大将军各一人将军各二人掌诸门禁卫及门籍文武官九品以上每月送籍于引驾仗及监门卫卫以帐报内门凡朝参奏事待诏官及伞扇仪仗出入者阅其数行幸则率属于衙门监寺宋左右监门卫有上将军大将军将军为环卫官无定员与左右卫将军同辽南面官亦有左右监门卫金不设元监门大将军将军为扈从执事官明无

　　△左右千牛卫

　　唐制左右千牛卫上将军各一人大将军各一人将军各二人掌侍卫及供御兵仗以千牛备身左右执弓箭宿卫以主仗守戎器朝日领备身左右升殿列侍亲射则率属以从凡御仗之物二百一十有九羽仪之物三百宋左右千牛卫有上将军大将军将军为环卫官无定员与左右卫将军同又有带御器械选三班以上武干亲信者佩櫜鞬御剑或以内臣为之止名御带真宗咸平元年改为带御器械仁宗景佑二年诏自今无得过五六人庆历元年诏遇阙员曾历边任有功者补之南渡已后诸将在外皆带职盖假禁近之名为军旅之重高宗绍兴二十九年诏中外举荐武臣无阙可处增置带御器械四人然近侍亦或得之亦唐千牛卫之职也辽南面官有左右千牛卫 【圣宗太平四年见千牛卫将军萧顺】 金直仗之官掌于殿前都点检司无千牛卫其千牛将军专直扈从元直仗之官即在五卫 【左右前后中五卫详见右右卫】 无千牛卫明锦衣卫凡朝会巡幸率大汉将军 【共一千五百七人】 侍从扈行宿卫则分番入直朝日夕月耕耤视牲则服飞鱼服佩绣春刀侍左右其府军前卫掌统领幼军轮番带刀侍卫又有腾骧等卫掌帅力士直驾随驾

　　△左右羽林卫

　　唐制左右羽林军大将军各一人将军各三人掌统北卫禁兵督摄左右厢飞骑仪仗大朝会则周卫阶陛巡幸则夹驰道为内仗凡飞骑番上者配其职宋禁兵悉隶殿前及侍卫两司 【设见左右卫】 无羽林卫辽南面官有左右羽林军金不设元羽林将军为扈从执事官明无

　　△左右龙武将军【左右神武等军附】

　　唐制左右龙武军大将军各一人统军各一人将军三人德宗兴元元年六军各置统军贞元元年增将军一人其掌同羽林左右神武军大将军各一人统军各一人将军三人总衙前射生兵左右神策军大将军各一人统军各二人将军三人掌卫兵及内外八镇兵昭宗天复三年废神策军四年复置宋亲军皆隶侍卫二司 【详见左右卫】 辽南面官有左右龙虎军左右神武军左右神策军左右神威军金龙虎卫上将军为武臣散官元龙虎卫上将军亦为武臣散官明龙虎将军亦武臣之散阶无专职

　　钦定续通典卷三十二 
 

●钦定续通典卷三十三　职官十一

　

　　武官下

　　○武官下

　　大将军并官属

　　车骑将军

　　前后左右将军

　　四征将军

　　四镇将军

　　四安将军

　　四平将军

　　杂号将军

　　监军军师祭酒　理曹掾属附

　　三署郎官叙

　　中郎将五官中郎将　左右中郎将

　　虎贲中郎将

　　四中郎将

　　杂中郎将

　　折冲府果毅别将等附

　　三都尉奉车　驸马　骑　奏朝请附

　　△大将军【并官属】

　　唐制十六卫皆有大将军 【互见十六卫】 其左右卫左右骁卫左右武卫左右威卫左右领军卫左右金吾卫左右监门卫左右千牛卫左右羽林军各大将军皆正三品左右龙武军左右神武军左右神策军各大将军皆正二品已非汉魏晋宋北齐时之崇秩矣其骠骑辅国镇军冠军怀化归德六大将军为武臣散阶无所职掌宋左右金吾卫左右卫左右骁卫左右武卫左右屯卫左右卫官军卫左右监门卫左右千牛卫各有大将军 【互见十六卫】 在上将军之下为环卫官无定员皆空官无实故南渡初多不除授孝宗复置十六卫设大将军等官 【具左右卫篇】 其骠骑等五大将军 【具总叙篇】 皆为武臣散阶辽北面官将军本非要职建置较前代独多唯大将军府统所治军之政有大将军以领之其五押招讨司亦有大将军视各详衮司之将军为较重焉南面官各卫俱有大将军 【互见十六卫】 在上将军之上金殿前侍御卫大将军仅为仪卫扈从之官其昭武等六大将军 【具总叙篇】 亦为武臣散阶并非武阶之崇职章宗泰和六年置平南冠军大将军暂设即罢元监门及左右卫金吾三大将军亦系仪卫扈从官其昭武等六大将军阶秩与金同明初命徐达为大将军授节钺讫出勒所部建牙鸣鼓角正行列擎节钺鼓吹前导百官以次送其时大将军任重职专仪亦极盛他如常遇春等不过称副将军焉 【时徐达为大将军遣人自军中请事上劳之曰将军忠义出于天性虽古豪杰之士不能过今所请事悉欲禀命而行此贤臣事君之道所请事多可行者将军从宜行之】 后成国公朱能征安南亦为大将军凡有大征讨率以五府 【中军左军右军前军后军为五府每府有左右都督都督同知都督佥事】 都督及公侯伯充大将军盖隋以前之大将军其位或在三司上或次三司下或与大司马同秩兼理政事故置掾属唐以后或为环卫官或为武臣散阶之官或为仪卫扈从之官不开府无掾属明徐达虽特拜大将军礼数殊异然亦统军马专征讨而已亦不设掾属

　　△车骑将军

　　车骑将军唐已无之宋辽金元明皆无

　　△前后左右将军

　　前后左右将军唐已无之宋辽金元皆无明总兵挂印称将军者 【明制总兵官副总兵参将游击将军守备把总无品级无定员总镇一方者为镇守独镇一路者为分守各守一城一堡者为守备与主将同守一城者为协守又有提督提调巡视备御领班备倭等名凡总兵副总兵率以公侯伯都督充之】 大同曰征西前将军辽东曰征东前将军皆外镇之衔名亦非唐以前之前后左右将军也

　　△四征将军

