<!-- { "loadSidebar": true } -->
　　宋

　　宋司马光书仪其所赙襚者则先遣人以书致之然后往吊既吊而致之亦可也

　　小敛【宋　明】

　　宋

　　明

　　宋

　　宋品官丧仪小敛之礼以丧之明日夙兴陈敛衣九称 【为朝服公服各为一称余皆常服不足各随所办下同】 于东房西领南上非正色不入絺绤不入馔于堂东阶下 【随宜设醴馔器皆以素下仿此】 具床席于堂西敛者盥讫执服者以敛衣入主人以下少退西面主妇以下少退东面内外俱哭敛者敛讫覆以夷衾设床于两楹闲衽 【衽寝卧之席也】 下莞上簟设枕卒敛开帷 【帷堂之帷事毕则下之】 主人以下西面凭 【按丧大记君于臣抚之父母于子执之子于父母凭之妇于姑舅奉之舅姑于妇抚之妻于夫拘之夫于妻于兄弟执之此凭尸者身曲而伏之重也】 哭踊无算主妇以下东面凭亦如之庶人礼敛衣一称司马光书仪注古者死之明日小敛又明日大敛颠倒衣裳使之正方束以绞衾韬以衾冒皆所以保肌体也今世俗有袭而无大小敛所阙多矣朱子家礼厥明执事者陈小敛衣衾 【高闶曰袭衣所以衣尸敛衣则包之而已此袭敛之辨也今之丧者衣衾既薄绞冒不施惧夫形体之露也遽纳之于棺乃以入棺为小敛盖棺为大敛入棺既在始袭之时盖棺又在成服之日则是小敛大敛之礼皆废矣】 设小敛床布绞衾衣遂小敛

　　明

　　明品官丧小敛之礼以丧之明日陈其敛衣于东序 【四品五品以下于东房】 馔于堂东阶下设床施荐席褥于西阶铺绞衾衣举之升自西阶置于尸南先布绞之横者三于下以备周身相结乃布纵者一于上以备掩首及足也侍者盥手举尸男女共扶助之迁于床上先去枕而舒绢迭衣以藉其首仍卷两端以备两肩空处又卷衣夹其两胫取其正方然后以余衣掩尸左衽不纽裹之以衾而未结以绞未掩其面盖孝子犹欲俟其复生欲时见其面也敛毕覆以衾丧主西向凭尸哭擗主妇东向凭尸哭擗敛者举尸男女从奉之迁于堂中哭位如室内庶人丧死之明日厥明执事者陈小敛衣衾于堂东北壁下设桌子于阼阶东南置奠馔及杯注于其上巾之设盥盆帨巾各二于馔东设小敛床施荐席褥于西阶之西铺绞衾衣举之升自西阶置于尸南先布绞之横者三于下乃布纵者一于上侍者盥手举尸男女共扶助之迁于床上先去枕而舒绢迭衣藉其首乃卷两端以补两肩空处又卷衣夹其两胫取其正方然后以余衣掩尸左衽不纽裹之以衾而未结其绞未掩其面敛毕覆以衾丧主主妇凭尸哭擗乃迁尸床于堂中

　　既小敛敛发服变【宋　明】

　　宋

　　明

　　宋

　　宋政和礼品官丧敛讫男子括发衰巾帕头 【六品以下布束】 妇人括发而髽敛者举尸男女从奉之迁于堂覆以夷衾哭位如室中踊无算庶人丧仪男子衰巾束发妇人束发而髽司马光书仪小敛具括发麻免布及髽麻古者主人素冠环绖视小敛既而男子括发妇人髽皆有首绖腰绖始死去冠二日去笄纚括发男子括发以麻妇人髽带麻髽者去纚为紒也今恐仓卒未能具冠绖故于小敛讫男子妇人皆收发为髻先用麻绳撮髻又以布为头■〈须上巾下〉斩衰者括发纽麻为绳齐衰以下至同五世祖者皆免裂布或缝绢广寸妇人髽亦纽麻为绳齐衰以下亦用布绢为免皆如幧头之制自顶向前交于额上却遶髻如着幧头也为母虽齐衰亦用麻妇人恶笄当用镪钗或竹木骨角为簪至于环钏之类用金银者居丧尽当去之陈祥道礼书妇人之髽犹男子之括发免故括发以麻则髽以麻矣免以布则髽以布矣以麻则斩衰也以布则齐衰也小敛之髽不言笄则未成服之髽无笄矣女子子适人者为其父母妇为舅姑恶笄有首以髽孔子言髽而继之以榛笄则成服之髽有笄矣小记言齐衰恶笄以终丧则斩衰齐衰之髽皆终丧矣男子之袒免及于五世妇人之髽不及于大功者以髽不特对免而上同于括发故也秃者不髽以疾也然则髽虽麻与布之不同其为露紒一也杨复曰小敛变服斩衰者袒括发今人无袒括发一节何也缘世俗以袭为小敛故失此变服一节在礼奔丧入门诣柩前再拜哭尽哀乃就东方去冠及上服被发徒跣如始丧之仪诣殡东面坐哭尽哀乃就东方袒括发又哭尽哀如小敛之仪明日后日朝夕哭犹袒括发至第四日乃成服夫奔丧礼之变也犹谨其序而况处礼之常可欠不敛一节又无袒括发乎此则孝子知礼所当谨而不可忽也

　　明

　　明品官丧敛毕丧主西向凭尸哭擗主妇东向凭尸哭踊斩衰者袒以麻绳括发齐衰以下裂布广寸自顶向前交于额上却绕髻如着掠头妇人以麻撮髻而髽庶人礼敛毕丧主主妇凭尸哭擗男子袒而括发齐衰以不袒而裂布以免妇人亦用麻绳髻

　　小敛奠【代哭附　宋　明】

　　宋

　　明

　　宋

　　宋品官丧赞者盥手奉馔至阶升奠于尸东彻袭奠自西阶降出下帷内外俱坐以亲疏为之代哭宵为燎于庭厥明灭燎乃大敛庶人丧赞者奉馔至阶升奠于尸东彻袭奠自西阶降出下帷内外俱坐以亲疏为之代哭宵为燎于庭厥明灭燎乃大敛

　　明

　　明品官丧执事者盥手举馔升自东阶至灵座前祝焚香洗盏斟酒奠之丧主以下哭尽哀乃代哭不绝声宵为燎于庭厥明灭燎乃大敛庶人礼执事者举馔升自阼阶至灵座前祝焚香洗盏斟酒奠之丧主以下哭尽哀乃代哭不绝声

　　棺椁制【宋　明】

　　宋

　　明

　　宋

　　宋朱子语类云二棺共椁盖古者之椁乃合众材为之故大小随人所为今用全木则无许大木可以为椁故合葬者只同穴而各用椁也

　　明

　　明制诸王公主丧工部造棺椁其官民丧葬棺椁之制品官棺用油杉朱漆椁用土杉士庶丧棺用坚木油杉为上柏次之土杉松又次之用黑漆金漆不得用朱红

　　钦定续通典卷七十七 

●钦定续通典卷七十八　礼三十四

　

　　凶礼五

　　○凶礼五

　　丧制中

　　△丧制中

　　大敛

　　大敛奠

　　殡设熬附

　　将葬筮宅卜日附

　　启殡朝庙宋

　　荐车马明器及饰棺

　　祖奠

　　赗赙

　　遣奠

　　器行序

　　挽歌

　　大敛【宋　元　明】

　　宋

　　元

　　明

　　宋

　　宋品官丧大敛礼以小敛之明日 【按次日小敛三日大敛乃礼经之常夷盘设冰用以备暑所谓秋凉而止者是也然士不用冰已难与卿大夫同例而炎方盛夏又有地鲜藏冰者则陈龙正所称三日而殡当暑宜先之说正所以通礼经之变耳】 夙兴陈衣于东序十称 【朝服公服各一称余皆常服不足者随所有】 西岭南上内丧则具花钗馔于堂东阶下如初掘殡坎于西阶之上棺入内外哭止升棺于殡所 【灰炭枕席之属皆预设于棺内】 升讫内外皆哭熬黍稷六箱皆加鱼腊烛俟于馔东赞者彻小敛之馔降出乃适新馔所敛者盥讫与执服者以敛衣入内外皆少退立哭敛者敛讫覆以夷衾卒敛开帷主人以下凭哭如初退复位诸亲以次凭哭敛者四人举床男女从奉尸敛于棺乃加盖覆以夷衾内外皆复位如初庶人大敛礼以小敛之明日夙兴陈衣三称于东序西领南上馔于堂东阶下掘殡坎于西阶之上棺入内外哭止升棺于殡所升讫内外皆哭熬黍稷二箱加鱼腊烛俟于馔东赞者彻小敛之馔降出乃适新馔所敛者盥讫与执服者以敛衣入内外皆少退立哭敛者敛讫覆以夷衾卒敛开帷主人以下凭哭敛者四人举床男女从奉尸敛于棺乃加盖覆以夷衾内外皆复位如初

　　元

　　元武宗至大元年十二月涂全周呈尝观圣经有曰葬也者藏也藏也者欲人之勿得见也衣足以饰身棺周于衣椁周于棺土周于椁又观汉史则曰仲尼孝子延陵慈父其葬骨肉皆微薄矣非苟为俭诚便于体德弥厚者葬弥薄知愈深者葬愈微切见江南流俗以侈靡为孝凡有丧葬大其棺椁厚其衣衾有将宝钞藉尸敛葬习以成风非惟甚失古制于法似有未应今后丧葬之家除衣衾棺椁依礼举葬外不许辄用金银宝玉器玩装敛违者以不孝坐罪以望无起盗心少全孝道惜生者有用之资免死者无益之祸奉旨尽行禁断

　　明

　　明品官丧大敛之礼以小敛之明日夙兴陈衣于东序馔于堂东阶下如小敛之仪举棺以入置于堂中少西侍者先置衾于棺中与子孙妇女俱盥手掩首结绞共举尸纳于棺中实生时所落发齿及所翦爪于棺角又揣其空缺处卷衣塞之务令充实不摇动以衾先掩足次掩首次掩左次掩右令棺平满丧主主妇凭哭尽哀乃召匠匠加盖下钉彻床覆柩以衣庶人丧礼略同

　　大敛奠【宋　明】

　　宋

　　明

　　宋

　　宋司马光书仪大敛祝帅执事者盥手举新馔自阼阶升置于灵座前祝焚香洗盏斟酒奠之卑幼再拜哭皆如小敛奠之仪 【土丧礼卒涂乃奠设于奥注自是不复奠于尸既夕礼燕养馈羞汤沐之馈如生日注孝子不忍一日废其事亲之礼于下室日设之如生也开元礼奠于室之西南隅六品以下设于灵座前席上殡于外者施盖讫设大敛之奠于殡东既殡设灵座于下室西闲东向施床几案屏幛服饰以时上膳羞及汤沐皆如平生下室者谓燕寝无下室则设灵座于殡东　按古者室中牖在西户在东故设神席于西南隅东面得其宜也今士大夫家既不可殡于听事则正室之外别无燕寝又朝夕之奠何常不用饭而更设灵座于下室西闲东向两处馈奠甚无谓也又灵座若在殡而奠于殡东亦非礼也今但设奠于灵座前庶从简易】 朱子家礼大敛设灵床于柩东乃设奠 【如小敛之仪】

　　明

　　明品官丧大敛毕设灵床于柩东赞者以馔升入室西向奠于席前内外皆就位哭如初丧主以下各归丧次庶人礼大敛毕设灵床于柩东乃奠丧主以下各归丧次

　　殡【设熬附　宋　明】

　　宋

　　明

　　宋

　　宋品官丧掘殡坎于西阶之上棺入内外哭止升棺于殡所设熬首足各一箱以木覆棺上乃涂卒涂乃设帟于殡上祝取铭置于殡赞者盥手以馔升入室西面设于殡前降出下帷内外皆就位哭如初既殡设灵座于下室西闲东向施床案屏幛服饰以时上饮膳及汤沐如平生大功以下异门者各归其家庶人礼设熬谷首足各一箱以木覆棺上乃涂卒涂乃设帟赞者以馔入设于殡前降出下帷内外皆就位哭如初既殡设灵座于殡东施床案屏幛服饰以时上饮食及汤沐如平生大功以下异门者各归其家

　　明

　　明王廷相答赵生家礼疑问问有若丧次之居殡侧之居二者不知居孰为宜三日而敛敛而即殡殡于堂中少西盖疾病迁居正寝已在堂中记曰尸未设饰故帷堂观此则丧次与殡侧一而已矣自丧者言之谓之丧次自死者言之谓之殡侧

　　将葬筮宅【卜日附　宋　明】

　　（臣）等谨案开元礼有卜宅卜日之仪而政和礼无之但云墓兆葬日皆前期择之不知其所择者用何法也若用龟蓍必备详其仪如开元礼矣今但曰择之而不载其仪则用地师之术可知也盖唐之世相地择日之书虽已行于时而儒臣之议礼犹知依仿古人至宋则并此虚文而亡之矣司马光书仪古意尚存谨备录于右

　　宋

　　明

　　宋

