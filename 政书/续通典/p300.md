<!-- { "loadSidebar": true } -->

　　二十八年颁行至元新格元刑制名例四条卫禁八条职制三百七条祭令五条学规十三条军律十二条户婚六十九条食货三十六条大恶五十一条奸匪五十九条盗贼一百十四条诈伪五十条诉讼二十二条斗殴四十二条杀伤一百六条禁令一百十一条杂犯十四条捕亡九条恤刑十五条平反四条五刑之制笞刑六自七下递加十至五十七杖刑五自六十七递加十至一百七徒刑五自一年递加半年至三年凡徒一年者杖六十七递加十至一百七流刑三曰辽阳曰湖广曰迤北死刑二曰斩曰凌迟处死狱具制枷长五尺以上六尺以下阔一尺四寸以上一尺六寸以下死罪重二十五斤徒流二十斤杖罪十五斤皆以干木为之长阔轻重各刻志其上手杻长一尺六寸以上二尺以下横三寸厚一寸锁长八尺以上一丈二尺以下镣连环重三斤笞大头径二分七厘小头径一分七厘罪五十七以下用之杖大头径三分二厘小头径二分二厘罪六十七以下用之讯杖大头径四分五厘小头径三分五厘长三尺五寸并刊削节目无令筋胶诸物装钉应决者并决小头其决笞及杖者臀受考讯者臀若股分受务令均停

　　二十九年二月申禁鞭背法三月中书省御史台奏定赃罪十三等枉法者五不枉法者八罪入死者以闻制可

　　三十年二月以江南豪右多庇匿盗贼令为首者诛余徒内县成宗即位御史台言先朝决狱随罪轻重笞杖异施今止用杖乞如旧制不允元贞元年定职官坐赃论断再犯者加二等仓库官吏盗所守钱粮一贯以下笞之至十贯杖之二十贯加一等一百二十贯徒一年每三十贯加半年二百四十贯徒三年满三百贯者死计赃以至元钞为则二年正月谕诸王公主驸马非奉旨毋罪官吏先是中统二年及成宗时屡诏诸王以下毋私决有罪而风犹未格至是复申前禁二月禁军将擅易侍卫军蒙古军以家奴代役者罪之又诏军卒擅更代及逃归者死六月御史台臣言官吏受赂初既辞伏继以审核而有司徇情致有异词者乞加等论罪从之十月诏职官坐赃经断再犯加本罪三等

　　大德元年五月诏强盗奸伤事主者首从悉诛不伤事主止诛为首者从者刺配再犯亦诛六月诏僧道犯奸盗重罪听有司鞫问

　　二年二月诏僧人犯奸盗诈伪听有司专决轻者与僧官约断约不至者罪之七月诏诸王驸马及诸近侍自今奏事不经中书辄传旨付外者罪之

　　三年三月命何荣祖等更定律令

　　四年正月申严京师恶少不法之禁犯者黥刺杖七十拘役

　　五年正月令官吏犯赃及盗官钱事觉避罪逃匿者事同狱成虽经原免亦加降黜七月诏禁畏吾儿僧阴阳巫觋道人咒师自今有大祠祷必请而后行违者罪之十一月禁军士万户以下母令私代犯者断罪有差十二月定强窃盗条格凡盗人孳畜者取一偿九然后杖之

　　六年正月诏千户百户等自军逃归先事而逃者罪死败而后逃者杖而罢之没入其男女

　　七年正月定诸改补钞罪例为首者杖一百七从者减二等再犯从者杖与首同为首者流复诏凡为匿名书词语重者诛之轻者流配首告人赏钞有差籍没犯人妻子充赏三月定大都南北兵马司奸盗等罪六十七以下付本路七十七以上付伊克扎尔古齐复定凡子孙或因贫困或信师巫邪说擅发祖父坟墓移弃尸骸货茔地者与恶逆同罪十一月命依十二章断僧官罪

　　八年三月诏军官擅离所部者悉遣还翼违者论如律军人不告所部私归者杖而还之十一月诏内郡江南人凡为盗黥三次者谪戍辽阳诸色人及高丽人俱免黥谪戍湖广盗禁籞马者初犯谪戍再犯者死

　　武宗至大元年四月诏凡匿鹰犬者没家赀之半笞三十

　　二年六月皇太子言宣政院先奉旨殴西番僧者截其手詈之者断其舌此法昔所未闻有乖国典僧俗相犯已有明宪乞更其令从之

　　三年十月敕省部官勤恪署事晨集暮散苟或怠弛不必以闻便宜罪之其到任或一再月辞以病者杖罢不叙

　　仁宗皇庆二年十二月命中书更定略卖良人罪例

　　延佑元年十一月诏省部官有晚至早退政务废弛者视其轻重杖责之如更不悛则罢不叙

　　二年六月敕大辟罪临刑敢有横加刲割者以重罪论

　　四年十一月谕诸宿卫入直非有旨不得上殿阑入禁中者坐罪五年九月敕军官犯罪行省咨枢密院议拟毋擅决遣英宗至治二年三月禁捕天鹅违者籍其家漳州路推官上言律徒者不杖今杖而又徒非洫刑意宜加徒减杖遂定为令三年二月成大元通制先是仁宗时取格例条画有关风纪者类集成书号曰风宪宏纲至是复命宰执儒臣取前书而损益之其大纲有三曰诏制曰条格曰断例凡诏制为条九十四条格为条一千二百五十一断例为条七百十七颁行天下 【此据元史刑法志与英宗纪稍异纪中诏制作诏赦又有令类五百七十七条凡二千五百三十九条】

　　泰定帝即位诏凡有罪自首者原其罪泰定元年六月禁蒙古流民毋擅离所部违者斩八月敕武官坐罪制授者以闻敕授者从行省处决二年八月敕诸王部曲私入京者罪之九月禁饥民结扁担社伤人者杖一百着为令四年九月禁僧道买民田违者坐罪没其直命职官赃污者流放广南先是流远囚徒惟女直高丽二族流湖广余并流奴儿千氶青海至是御史言广海古流放之地请令赃吏处之以示惩戒从之

　　致和元年正月诏百司凡不赴任及擅离职者夺其官避差遣者笞之五月禁流民聚至千人者杖一百文宗天历元年十月以罪人既籍家赀又役妻子非古者罪人不孥之意诏自今凡罪人妻子勿役三年正月令自今臣僚有罪致籍没者其妻子他人不得陈乞亦不得没为官口六月更定迁徙法先是北人徙南南人徙北去家万里往往道死至是始命应徙者验所居远近不过千里在道遇赦皆得放还如不悛再犯徙之本省不毛之地十年无过则量移之所迁人死妻子听归土著八月敕自今有以朝贺为名敛钞入已者依枉法论罪

　　至顺元年七月令各宿卫复有容匿汉南高丽人及奴隶滥充者集赛官与其长杖五十七犯者与典给散者皆杖七十七没家赀之半以籍入之半为告者赏仍令监察御史察之九月敕诸人非其本俗敢有弟收其嫂子收庶母者坐罪十月令自今内外官吏家人受财悉依十二章计赃多寡论罪二年六月诏诸官吏在职役或守代未任为人行赇关说即有所取者官如十二章论赃吏罢不叙终其身虽无所取讼起灭由已者罪加常人一等宁宗即位定妇人犯私盐罪初英宗时王克敬为两淮盐运使温州逮犯盐者以一妇人至怒曰岂有逮妇人千里外与吏卒杂处者污教甚矣自今毋得逮妇人建议着为令至是始定其罪顺帝元统二年七月诏蒙古色目人犯盗者免刺至元元年六月中书省员外郎陈恩谦言强盗但伤事主者皆得死罪而故杀从而加功之人与斗而杀人者例杖一百七十得不死与私宰牛马之罪无异是视人与牛马等也法应加罪因奸杀夫所奸妻妾同罪律有明文今止坐所犯似失推明宜令法曹议着为定制二年八月诏强盗皆死盗牛马者劓盗驴骡者黥额再犯劓盗羊豕者墨项再犯黥三犯劓劓后再犯法者死盗诸物者照其数估价省院台五府官三年一审决三年七月诏除人命重事之外凡盗贼诸罪不须候五府官审录有司依例决之四年六月令自今处决重囚五府官斟酌地理远近预选官分行各道莅其事六年九月诏今后有罪者毋藉其妻女以配人至正五年十一月薪修至元条格成六年四月颁行之

　　△明

　　明太祖初平武昌即议定律吴元年十月令左丞相李善长为律令总裁官参知政事杨宪傅瓛御史中丞刘基翰林学士陶安等二十人为议律官谕之曰法贵简当使人易晓若条绪繁多或一事两端可轻可重吏得因缘为奸非良法也十二月书成凡为令一百四十五条吏令二十户令二十四礼令十七兵令十一刑令七十一工令二律二百八十五条吏律十八户律六十三礼律十四兵律三十二刑律一百五十工律八命有司刊布中外又恐民不能尽知法意命大理卿周桢等取所定律令自礼乐制度钱粮选注外凡民间所行事宜类聚成编训释其义颁之郡县名曰律令直解

　　洪武元年八月诏凡决重刑须待秋后毋非时以伤生意十二月置登闻鼓于午门外令监察御史监之凡民间词讼有司不为申理及冤抑重事不能自达者许击之御史随引奏敢阻告者死

　　三年六月诏武臣有犯非奏请不得逮问

　　五年六月定宦官禁令凡内使于宫城内相骂詈者先发理屈笞五十后骂理直者不坐不服本管钤束而抵骂者杖六十内使骂奉御者杖六十骂门官监官者杖七十内使于宫城内相斗殴者先斗理屈杖七十殴伤者加一等后应理直而无伤者笞五十不服本管钤束而殴之者杖八十殴伤者加一等殴奉御者杖八十殴门官监官者杖一百伤者各加一等内使等有心怀恶逆口出不道之言者凌迟处死知情而蔽之者同罪知其事而不首者斩首者赏银三百两作铁榜诫公候申明律令凡九条一凡内外指挥千户百户镇抚等不得私受公候财物受者杖一百发海南充军再犯处死公候与者初再犯免罪附过三犯准免死一次二公侯不得私役官军违者初再犯免罪附过三犯准免死一次官军敢辄听从者杖一百发海南充军三公侯强估官民山场湖泊茶园芦荡及金银铜铁锡冶者初再犯免罪附过三犯准免死一次四各卫官军非出征之时不得辄于公侯门首侍立听侯违者杖一百发烟瘴地充军五功臣家管庄人等不得倚势在乡欺殴人民违者刺面劓鼻家产籍没入官妻子徙置南宁其余听使之人各杖一百及妻子皆发南宁充军六凡功臣家屯田佃户管庄斡办奴仆及亲属人等倚势凌民侵夺财产者并依倚势欺殴人民律处断七公侯除赐定仪杖户及佃田人户已有名额报籍在官敢有私托门下隐蔽差徭者斩八凡公侯之家欺压良善虚钱实契侵夺人田地房屋孳畜者初犯免罪附过再犯住支俸给一半三犯停其禄四犯与庶人同罪九功臣家不得受诸人土田及朦胧投献物业违者与侵夺田产同科断

　　六年四月刊律令宪纲颁诸有司八月定亲属兼容隐律凡同居大功以上亲及外祖父母外孙若孙之妇夫之兄弟及兄弟妻若妾之父母女婿许相容隐或奴婢为主隐者皆勿论其小功以下相容隐减凡人三等若无服之亲姑姊妹夫妻之兄弟姑夫妻侄相容隐者减二等谋反恶逆不在此律九月命府州县轻重囚狱即依律断决不须转发果有违枉御史按察司究劾之先是有司决狱笞五十者县决杖八十者州决一百者府决徒罪以上具狱送行省至是命中书省御史台定议行之十一月定大明律篇目一准于唐曰卫禁曰职制曰户婚曰厩库曰擅兴曰贼盗曰斗讼曰诈伪曰杂律曰捕亡曰断犯曰名例采用旧律二百八十八条续律一百二十八条旧令改律三十六条因事制律三十一条掇唐律以补遗一百二十三条合六百有六条分三十卷明年二月书成

　　八年二月敕刑官自今凡杂犯死罪者免死输作终身徒流罪限年输作官吏受城及杂犯死罪当罢职役者发凤阳屯种民犯流罪者凤阳输作一年然后屯种

