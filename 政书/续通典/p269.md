<!-- { "loadSidebar": true } -->
　　抚士

　　明赏罚

　　行赏安众唐

　　分赏取敌

　　行赏招降

　　示惠招降

　　军帅志坚必胜

　　军将骄败

　　敌屡胜骄不备可败五代

　　军行自表异致败宋

　　师行众悲恐败唐

　　声感人附

　　守则有余

　　○抚士

　　唐

　　五代

　　宋

　　金

　　元

　　明

　　△唐

　　唐李晟能与下同甘苦以忠义感发士心终无携怨且临下明每治军必曰某有劳某长于是虽厮养小善必记姓名又马燧移刺怀州时师旅后岁大旱田茀不及耕燧务勤教化止横调将吏有亲者必造之厚为礼瘗暴胔止烦苛是秋生于境人赖以济

　　△五代

　　五代周太祖居军中延见宾客褒衣博带及临阵行营幅巾短后与士卒无异所得赐予与诸将会射恣其所取其余悉以分赐士卒将士皆欢乐又王环每战身先士卒与众同甘苦尝置针药于座右战罢索伤者于帐前自傅治之士卒隶环者相贺曰吾属得死所矣故所向有功

　　△宋

　　宋种世衡为将善抚养士卒病者遣一子专视其食饮汤剂人以是乐为用又岳飞御军严整卒有取民麻一缕以朿刍者立斩以徇然遇士卒有疾躬为调药诸将远戍遣妻问劳其家死事者哭之而育其孤或以子婚其女李宝自楚来归韩世忠留之宝痛哭愿归飞世忠叹服又吴玠素不为威仪除宣抚副使简易如故常负手步出与军士立语幕客请曰今大敌不远安知无刺客万一或有意外岂不上负朝廷下孤军民之望哉玠谢曰诚如君言然玠意不在此国家不知玠之不肖使为宣抚玠欲不出恐军民之冤抑无告者为门吏所隔无由自达某所以屡出者为此也幕客乃服

　　△金

　　金延嘉们都从监军杲招复陕西进至凤翔齐国初废诸路多反复不一杲授们都牌札令往抚定们都所至多张甲兵从者安之违者讨之帖然无复叛者杲甚嘉之又元光时以赫舍哩约赫德为京东便宜总帅兼行户工部事帝因谓宰臣曰约赫德性刚人皆畏之委之行部无不办者至于御下亦颇有术提控有呼喇珠者渠厚待之常同器而食其人感奋遂以战死英王守纯曰凡为将帅驾驭人材皆当如此帝曰然

　　△元

　　元显宗尝出征驻金山会大雪拥火坐帐内欢甚顾谓左右曰今日风雪如是吾与卿处犹有寒色彼从士亦人耳腰弓矢荷刃周庐之外其苦可知遂命饔人大为肉糜亲尝而遍赐之又王荣祖攻石城遣健卒贾实穴其城城崩被压众谓巳死弗顾也荣祖曰士忘身死国安忍弃去发石取之犹生一军感激乐为效死

　　△明

　　明郭登为都督守大同时大同兵士战殁后城门昼闭人心惶惧有劝登弃城去者登不可登虽处危疑而气益肚吊死问疾亲为存恤昼夜筹划修城缮兵以图后举卒完其城

　　○明赏罚

　　唐

　　宋

　　金

　　明

　　△唐

　　唐史思明遣贼将周挚攻河阳北城李光弼登城望贼曰彼虽众乱而嚣不足惧也因谓郝廷玉论惟贞曰尔等望吾旗而战若麾旗缓任尔观便宜而进退吾旗连麾三至地则万众齐入生死以之少退者斩廷玉等策马赴贼有一将援枪刺贼洞马腹连及数人一将逢贼不战而退光弼召不战者斩之赏援枪者绢五百匹令赴战须臾廷玉奔归光弼望之惊曰廷玉退吾事危矣命使者取廷玉头来廷玉见使者曰马中箭非退也使者驰报光弼令换马而复廷玉等决死往战光弼连麾三军望旗俱进声动天地一鼓而破之

　　△宋

　　宋仁宗皇佑中侬智高叛命狄青讨之青临行上言谓古之师还以讯馘告割耳鼻则有之不闻以获首者秦汉以来方有是事故获一首赐爵一级因谓之首级然开争启幸莫此之甚故军士争首级以致相杀又其闲多以首级为货售于无功不战之人非所以劝愿一切寝罢如师有功则差次其劳全军加赏无功则斟酌其罪全军加罚庶合上下一心不专自为私计则决胜之道也诏从之又宗泽在磁州以赵世隆为中军将泽去磁以州事付李侃世隆杀之后与其弟世兴将兵二万归泽世隆入拜泽诘之曰河北陷没吾宋法令与上下之分亦陷没耶令斩之时众兵露刃于庭世兴佩刀侍侧左右皆惧泽徐语世兴曰汝兄犯法当诛汝能奋志立功足以雪耻矣世兴感泣会滑州报至泽谓世兴曰试为我取滑州世兴欣然受命遂得州以归

　　△金

　　金布萨忠义拜平章政事兼右副元帅世宗赐以御府貂裘宾铁吐鹘弓矢大刀具装对马及安山铁甲金牌诏曰军中将士有犯连职之外并以军法从事有功者依格迁赏

　　△明

　　明王骥受命巡边至甘肃见庄浪等处守兵俱少烽堠不饬翼日大集兵众于辕门问先年遇敌先退者谁皆曰都指挥安敬命引出斩之徇于众曰自今遇敌畏缩者视此三军股栗因简戍兵勤训练军容肃然

　　（臣）等谨按杜典此下有赏宴不均致败一条夫赏宴之均所以示犒考唐太宗追宋金刚于雀鼠谷一日八战皆捷军中止有一羊与将士分食之又宋太祖于诸镇臣来朝必赐以饮食锡赉殊异观赏宴均之制胜即可知不均之所由败也故不别为类谨附识于此

　　○行赏安众【唐】

　　唐刘仁轨镇守百济时百济再被乱仁轨始命葺复户版营屯田以经略高丽先是贞观永徽中士战殁者或赠官推授子弟显庆后讨伐恩赏殆绝及破百济有功者皆不甄叙州县购募不愿行身壮家富者率以贿免所募皆狞劣寒惫无斗志仁轨具论其弊请加慰赉以鼓士心又表用扶余隆使绥定余众诏可后讨高丽平之

　　○分赏取敌

　　宋

　　元

　　△宋

　　宋师征蜀诸将入辞太祖谓曰所破郡县当倾帑藏为朕赏战士国家所取惟土疆尔故人皆效命所至成功金太祖袭辽主于鸳鸯泺时奉圣州守委城遁去众无所属相与叩门请李师夔主郡事师夔许之乃■〈扌叜〉卒治兵都古尔纳兵至师夔与其故人沈璋密谋出降曰一城之命悬于此举即率亲信十数辈诘旦出城见伊都与之约曰今已服从愿无以兵入城及俘掠境内伊都许诺诏以师夔领节度以璋佐之赐师夔骏马二俾招未附者许以便宜从事又兴定时完颜萨布奉诏出兵河北时河北所在义军官民坚守堡寨力战破敌者众萨布上章言此类忠赤可嘉若不旌酬无以激人心乞朝廷量加官爵万一敌兵复来将争先效用矣帝览奏召枢密官曰朕与卿等亦尝有此议以不见彼中事势故一听帅臣规画今观此奏甚称朕意其令有司遍赏之

　　△元

　　元初宋人围诸路军于成都汪德臣遣将赴之约曰先破敌者奏领此城诸将奋勇围遂解诏候江南事定如约以城与之

　　○行赏招降

　　唐

　　宋

　　金

　　元

　　△唐

　　唐李愬讨吴元济擒骁将丁士良不杀署为捉生将士良请尽死以报德因说愬讨吴秀琳秀琳降以为衙将有李宪者亦贼将愬更其名曰忠义而用之于是贼中降者相继愬闻其有父母者给粟帛而遣之众皆感泣愬每得降卒必亲引问委曲由是贼中险易远近虚实尽知之因袭蔡

　　△宋

　　宋岳飞受命招捕杨么飞所部皆西北人不习水战飞曰兵何常顾用之何如耳先遣使招谕之贼党黄佐曰岳节使号令如山若与之敌万无生理不如往降节使诚信必善遇我遂降飞表授佐武义大夫单骑按其部拊佐背曰子知顺逆者果能立功封侯岂足道欲复遣子至湖中视其可乘者擒之可劝者招之如何佐感泣誓以死报佐袭周伦砦杀伦擒其统制陈贵等飞上其功迁武功大夫佐又招杨钦来降飞喜曰杨钦骁悍既降贼腹心溃矣表授钦武义大夫礼遇甚厚复遣归湖中两日钦说余端刘铣等降飞诡骂钦曰贼不尽降何来也杖之复令入湖是夜掩贼营降其众数万

　　△金

　　金宣宗兴定四年权参知政事内族巴萨上言宋境山州宕昌东上拶一带番族昔尝归附分处德顺镇戎之闲其后有司不能存恤相继亡去近闻复有归心然不招之亦无由自至诚得其众可以助兵宁谧一方臣以同知通远军节度使事乌库哩长寿及通远节度副使温屯永昌皆本番属且久镇边鄙深得彼心己命遣人招之其所遣及诸来归者皆当甄奖请预定赏格以待之帝是其言

　　△元

　　元顺帝至正闲额琳沁巴勒移江西行省左丞时妖寇由蕲黄陷饶州饶之属邑安仁与龙兴相接境其民皆相挺为乱额琳沁巴勒道出安仁因驻兵招之来者厚加赏赉不从者命哈喇多尔济等攻散之余千久为盗区亦闻风顺服

　　○示惠招降

　　唐

　　五代

　　宋

　　金

　　元

　　明

　　△唐

　　唐宪宗元和中诏诸军进讨李师道魏博节度使田宏正自杨刘济河获其将夏侯澄等四十七人帝并释放之给绘絮递送军前驱使如父母在欲还者优遣及澄等至行营贼觇知之潜相传告由是叛徒皆感朝廷恩继有降者刘悟遂擒师道传首京师又高仁厚讨卭州贼阡能未发前一日得谍者仁厚命释缚因谓之曰高尚书来所将止五百人无多兵也汝当为我潜语寨中人云尚书欲拯救汝曹尚书来汝曹各投兵迎降当遣复旧业所欲诛者阡能罗浑擎等耳必不横及百姓也遂遣之仁厚引兵发至双流阡能闻其将至遣罗浑擎立五寨于双流之西伏兵千人于野桥箐以邀官军仁厚诇知引兵围之下令勿杀遣人释戎服入贼中告谕如昨日所以语谍者贼大喜争弃甲投兵请降仁厚悉抚慰书其背使归语寨中未降者余众争出执浑擎以降仁厚悉命焚五寨及其甲兵明日诸寨知大军已近争出执阡能迎官军讙呼不可止贼寨在他所者分遣诸将往降之逆党悉平

　　△五代

　　五代周世宗显德五年征淮南天长军使易赟令男延寿赍表以其城来降天长县当九驿之路城小而固南人以其地为雄州世宗之破楚州也获其守将张彦卿男光佑舍而不诛因令光佑赍玺书以谕赟赟知楚州既下故降

　　△宋

　　宋岳飞攻贼李成将马进贼骇乱退走飞使人呼曰不从贼者坐吾不杀汝坐而降者八万余人贼大败又因曹成败去谓张宪等曰追之则胁从可悯纵之则复聚为盗今遣若等诛其酋而抚其众慎勿妄杀累主上保民之仁于是降者二万进兵追之成出降

　　△金

　　金宣宗元光二年御史中丞师安石上章言备御二事其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既众彼必转相猜贰然后徐起而图之则中兴之功不远矣帝嘉纳之

　　△元

　　元阿尔哈雅攻潭州州守李芾自杀其将刘孝忠以城降诸将欲屠之阿尔哈雅曰是州生齿数百万口若悉杀之非上谕巴延以曹彬不杀意也其屈法生之复发仓以食饥者遣使徇郴全道桂阳永衡武冈宝庆袁韶南雄诸郡其守臣皆率其民来迎曰闻丞相体皇帝好生之德毋杀掳所过秋毫无犯民今复见太平各奉表来降又博啰引兵入齐宋守将李全降诸将皆曰全势穷出降非心服也今若不诛后必为患博啰曰不然诛一人易耳山东未降者尚多全素得人心杀之不足以立威徒失民望表闻诏博啰便宜处之乃以全为山东淮南楚州行省郑衍德田世荣副之郡县闻风款附山东悉平

　　△明

