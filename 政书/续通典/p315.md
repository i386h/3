<!-- { "loadSidebar": true } -->
　　明昌中李完同知广宁府事辽演民崔元入城饮不归其家求之得尸于水中有司执同饮者讯皆诬服提刑司疑其冤以狱畀完完廉得贼乃舟师也同饮者得白又契丹判伊额哩叶尝杀驿使大理司直有契丹人同名者有司捕系之狱及孟奎为上京等路提刑判官按囚率宾路谳而出之已而果获其杀司直者

　　△元

　　元世袓中统三年诏自今部曲犯重罪鞫问得实必先奏闻然后实诸法十一月遣官审理重刑有旨谕右丞相史夫泽曰朕或乘怒有所诛杀卿等宜迟留覆奏行之

　　至元七年户部尚书李德辉录山西河东囚行至怀仁民有魏氏者发得木偶持告其妻挟左道厌胜谋杀已经收狱服词皆具德辉烛其诬知其有爱妾疑妾所为以构陷其妻召妾鞫之不移时而服遂杖其夫而当妾罪死人有讼财而失其兄子者德辉曰此叔杀之无疑将竟狱权贵为请者甚众德辉不应罪状既明请者乃惭服八年大都运司负课银五百四十七锭逮系运使倪某等四人征之视本路岁入簿籍实无所负辞久不决尚书户部令史刘正察其冤遍阅吏牍得至元五年李介甫关领课银文契七纸适合其数验其字画皆司库辛德柔所书也正廉得其实白尚书捕鞫之悉得课银辛既伏辜而四人者得释

　　十三年太府监令史卢贽言于监官诸路所页布长三丈惟平阳加一丈以故诸集赛台争取平阳布茍截其长者与他郡等则无所争而以所截者为髹漆宫殿器皿之用甚便监官从之适左右以其事闻帝以诘监官监官仓皇莫知所对归罪于贽帝命斩之符宝郎耶律希亮遇诸涂贽以冤告希亮命少缓刑具以实入奏诏工部侍郎董文用谳之竟释贽而召御史大夫塔齐尔等让之曰此事言官当言而不言向微托果斯不误诛此人耶

　　二十九年赵孟俯同知济南路总管府事有元掀儿役于盐场不胜艰苦因逃去其父求得他人尸告同役者杀之既诬服孟俯疑其冤留不决逾月掀儿自归郡中称为神明

　　成宗时王利用为兴元路总管有妇毒杀其夫问药所从来吏教妇指为富商所贷狱上利用曰家富而贷毒药岂人情哉讯之果服武宗至大间胡长孺为宁海县主簿有民荷溺器粪田偶触军卒衣卒抶伤民且碎器而去竟不知主名民来诉长孺阳怒其诬械于市俾左右潜侦之向抶者过焉戟手称快执诣所隶杖而偿其器群妪聚浮屠庵诵经为禳祈一妪失其衣适长孺出乡妪讼之长孺以牟麦置群妪合掌中命绕佛诵经如初长孺闭目叩齿作集神状且曰吾使神监之矣盗衣者行数周麦当芽一妪屡开掌视长孺指缚之还所窃衣一日白事帅府归吏言有奸事屡问弗服长孺曰此易易尔夜伏吏案下黎明出奸者讯之辞愈坚长孺阳谓令长曰颇闻朝廷有诏盍迎之叱隶卒缚奸者东西楹空县而出庭无一人奸者相谓曰事至此死亦无承行将自解矣语毕案下使讙而出奸者惊咸叩头服罪永嘉民有弟质珠步摇于其兄赎焉兄妻爱之给以亡于盗屡讼不获直往告长孺长孺曰尔非吾民也叱之去未几治盗长孺嗾盗诬兄受步摇为赃逮兄赴官力辩诉弗置长孺曰汝家信有是何谓诬耶兄仓皇曰有固有之乃弟所质者趣持至验之呼其弟曰得非尔家物乎弟曰然遂归焉

　　仁宗时干文传为乌程令有富民张甲之妻王无子张纳一妾在外生子未晬王诱妾将儿来寻逐妾杀儿焚之文传闻而发其事得死儿余骨王厚贿妾之父母买邻家儿为妾所生诈称不死文传令妾抱儿乳之儿啼不就妾之父母吐实乃呼邻妇至儿见之跃入其怀乳之即饮王遂伏辜

　　文宗至顺末江南行台监察御吏苏天爵虑囚于湖北有常德民卢甲莫乙汪丙同出佣而甲误堕水死甲有弟为僧欲私甲妻不得诉甲安与七通而杀其夫乙不能明诬服击之死断其首弃草间尸与杖弃谭氏家沟中吏往求果得臅髅然尸与杖皆无有而谭诬证曾见一尸为水漂去天爵曰尸与杖纵存今己八年未有不腐者召谭诘之则甲未死时目己瞽所云皆妄也天爵语吏曰此乃疑狱况不止三年矣俱释之

　　△明

　　明太袓洪武初年刑部奏决重囚帝谕之曰朕尝命汝等凡有重狱必三覆奏以人命至重恐不得其情则刑法滥及而死者不可复生也故必欲详审今汝等槩以重刑来奏其间固有渎伦乱法罪不可原者亦有一时迷误情可矜者若一槩言之则轻重不分矣自今凡十恶常赦不原者则云重刑其余杂犯死罪许听收赎者毋槩言也六年法司言大辟囚三百余人己覆讯皆实请处决帝令行人持节谕之有冤抑许自陈又召五府六部及六科官谕之曰三百余人未必人人皆得其实一有不实则死者衔冤尔等可从容审之一日不尽则二日三日便十日亦何害大抵人之实情难得有言语便捷辄驾虚词掩实情者有讷于言虽怀情实而不能发者须详悉以听亦不可以刑迫之十四年命刑部听两造之辞议定入奏既奏录所下旨送四辅官谏院官给事中覆核无异然后覆奏行之有疑狱则四辅官封驳之 【踰年四辅官罢议狱一归三法司】 又命法司录囚会翰林院给事中及春坊官会议平允以闻是年始分遣御史录囚

　　十六年帝谕刑部尚书开济都御史詹徽等曰凡论囚须原情不可深入人罪盖人命至重常存平恕之心犹恐失之况深文乎昨民有子犯法当死其父行贿求免御史执之并欲论罪朕以父子至亲子死而父救之人之至情也故但论其子而赦其父自今凡有论决必再三详谳覆奏而行毋重伤人命

　　十七年谕法司官布政按察司所拟刑名其间人命重狱具奏转达刑部都察院参考大理寺详拟着为令

　　二十二年谕刑部尚书杨靖曰在京狱囚卿等覆奏在京审决犹恐有失在外各官所拟岂能尽当卿等当详谳然后遣官审决

　　二十六年改定谳审之制先是决狱笞五十者县决之杖八十者州决之一百者府决之徒己上具狱送行省移驳繁而贿赂行乃命中书省御史台详谳改月报为季报以季报之数类为岁报凡府州县轻重狱囚依律决断违枉者御史按察司纠劾至是令布政司及直隶府州县笞杖就决徒流迁徒充军杂犯死罪解部审录行下具死囚所坐罪名上部详议如律者大理寺拟覆平允监收候决其情词不明或失出入者大理寺驳回改正驳至三改拟不当将当该官吏奏问谓之照驳若停疑谳决而囚有翻异则改调隔别衙门问拟二次翻异不服则具奏会九卿鞫之谓之圆审至三四讯不服而后请旨决焉

　　三十年颁行大明律中外决狱悉准之其洪武元年之令有律不载而具于令者法司得援以为证请于上而后行特旨临时决罪不着为律令者不在此例有司辄引比律致罪有轻重者以故入论罪无正条则引律比附定拟罪名达部议定奏闻若辄断决致罪有出入者以故失论是年置政平讼理二旛审谕罪囚谕刑部曰自今惟武臣死罪朕亲审之余俱以所犯奏然后引至承天门外命行人持讼理旛传旨谕之 【政平旛具赦宥篇先是帝尝谕廷臣曰凡有大狱当面讯防构陷锻炼之弊故其时重案多亲鞫不委法司及是乃有是谕】 继令五军都督府六部都察院六科通政司詹事府间及驸马杂听之录冤者以状闻无冤者实犯死罪已下悉论如律诸杂犯准赎建文中刘季篪为刑部侍郎民有为盗所引者逮至盗己死乃召盗妻子使识之听其辞诬也释之河阳逆旅朱赵二人异室寝赵被杀有司疑朱杀之考掠诬服季篪独曰是非夙雠且其装无可利缓其狱竟得杀赵者扬州民家盗夜入杀人遗刀尸傍刀有记识其邻家也官捕鞫之邻曰失此刀久矣不胜掠诬服季篪使人怀刀就其里潜察之一童子识曰此吾家物也盗乃得成袓诏法司问囚一依大明律拟议毋妄引榜文条例为深文

　　永乐二年御奉天门录囚既多矜宥尚虑有冤抑者复召锦衣卫鸿胪寺等官谕曰囚皆入于狱则虽冠而不求辨初至朕前则畏威而不敢言有此二者刑法岂能皆当尔等更以朕言从容审之果尚有冤抑即来奏闻四年锦衣卫奏民有与外国使人交通者宜执付法司罪之帝诘其实对曰以毡衫市之而交语甚久帝曰释之锦衣卫执奏帝曰立法以禁奸过轻则民慢用法在体情过重则民急彼小人治生钱物交易议值岂一语可决彼何佑国法其释之既而谓侍臣曰兹事若忽于听察则愚民以一毡衫获罪矣

　　七年令大理寺官引法司囚犯赴承天门外行人持节传旨会同府部通政司六科等官审录如洪武制九年天城卫千户某以罪系刑部狱指挥某状通政司云千户毋致贷托己赂部官求免己不敢从因并赃首事闻帝命法司问千户与指挥有旧乎对曰无帝曰非故旧而辄干请此非人情命法司讯之乃指挥居近刑部千户之母寓其邻朝夕馈子食指挥探其家饶绐言己与部官厚可代以贩免母遂致货旁有欲发其奸者指挥惧遂自首而隐之法司覆奏法当千户之毋准与赃律指挥罢职屯种帝曰爱其子以赂求免人之常情且妇人乌知法律其宥之指挥始则欺人取货终则隐情罔上又汗蔑朝臣但罢职耕种何以示惩即解送交趾充军 

　　十七年周新为浙江按察使初入境群蚋迎马头迹得死人榛中身系小木印新验印知死者故布商密令广市布视印文合者捕鞫之尽获诸盗一日视事旋风吹叶案前叶异他树询左右独一僧寺有之寺去城远新意僧杀人发树果见妇人尸鞫实磔僧一商幕归恐遇劫藏金丛祠石下归以语其妻旦往求金不得诉于新新召商妻讯之果妻有所私商骤归所私尚匿妻所闻商语夜取之妻与所私皆论罪鲁穆为福建佥事漳州民周允文无子以侄为后晚而妾生子因析产与侄属以妾子允文死侄言儿非叔子逐去尽夺其资妾讼之穆召县父老及周宗族密置妾子群儿中咸指儿类允文遂归其产

　　仁宗初即位召学士杨士奇杨荣金幼孜至榻前谕之曰比年法司之滥朕岂不知其所拟大逆不道往往出于文致先帝数切戒之故死刑必四五覆奏而法司略不加意甘为酷吏而不媿自今审重囚卿三人必往同谳有冤抑者虽细故必以闻时虞谦为大理卿吕升为少卿仰瞻为丞而谦又荐严本为寺正帝方矜慎刑狱谦等亦悉心奏当凡法司及四方所上狱谦等再四参复必求其平尝语人曰彼无憾斯我无憾矣时断狱者多以知情故纵及大不敬论罪本争之日律自叛逆数条外无故纵之文即不敬情有轻重岂可槩入重比谦韪之悉为驳正良乡民失马疑其邻告于丞拷死丞坐决罚不如法当徒而告者坐绞本日丞罪当告者因疑而诉律以诬告致死是丞与告者各杀一人可乎驳正之莒县屯卒夺民田民讼于官卒被笞夜盗民驴民搜得之卒反以为诬擒送千户民被禁死法司坐千户徒本日千户生则死者冠矣遂正其故勘罪蓟州卫卒十余人夜劫客舟于河西务一卒死惧事觉诬邻舟解囚人为盗其侣往救见杀皆诬服本疑之曰解人与囚同舟为盗囚必知之按验果得实遂抵卒罪

　　宣宗宣德元年大理寺驳正猗氏民妻王骨都杀夫之冤帝切责刑官尚书金纯等谢罪乃己义勇军士阎群儿等九人被诬为盗当斩家人击登闻鼓诉冤覆按实不为盗命释群儿等而切责都御史刘观直登闻鼓给事中林富奏重囚二十七人以奸盗当决击鼓诉冤烦渎不可宥帝曰登闻鼓之设正以达下情何谓烦渎自后凡击鼓诉冤阻抑者罪帝尝夜读周官式敬尔由狱以长我王国慨然兴叹以为立国基命在于此乃敕三法司朕体上帝好生之心惟刑是恤令尔等详覆天下重狱而犯者远在千万里外需次当决岂能无冤因遣官审录之

