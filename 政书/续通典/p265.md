<!-- { "loadSidebar": true } -->
　　晋兵围张文礼于镇州久不下而定州王都引契丹来侵契丹至新乐晋人皆恐欲解围去庄宗未决郭崇韬曰契丹之来非救文礼为王都以利诱之耳且晋新破梁军宜乘巳振之势不可遽自退怯庄宗然之果败契丹又庄宗既定魏州梁将刘鄩军于洹水时张源德据贝州魏人请先击贝州然后东出师徇地沧海庄宗曰贝州魏之边郡壁垒完坚源德托附刘鄩势难卒解德州西接贝州与沧帅共为首尾昨侦其无备可以轻骑取之若在彼驻军二贼自然势解各保孤城然后进击于是遣骑军昼夜兼行袭德州郡将不意师至踰垣而遁遂克其城又庄宗闻梁人欲大举数道入寇深以为忧召诸将会议郭崇韬对曰臣尝细询康延孝以河南之事度己料彼日夜思之成败之机决在今岁梁今悉以精兵授段凝决河自固恃此不复为备凝非将材不足畏降者皆言大梁无兵陛下若留兵守魏固保杨刘自以精兵与郓州合势长驱入汴伪主授首则储将自降矣庄宗意乃决济河至郓州中夜进军以李嗣源为前锋遇梁兵连破之擒王彦章庄宗谓诸将曰段凝犹在河上何向而可诸将以为东方诸镇兵皆在段凝麾下所余空城耳以天威临之无不下者若先广地东傅于海然后观衅而动可以万全康延孝固请亟取大梁嗣源曰今彦章就擒段凝必未之知就使有人走告之疑信之间尚须三日设若知吾所向即发救兵直路则阻决河须自白马南渡舟檝亦难猝办此去大梁至近无险信宿可至段凝未离河上友贞己为吾摛矣延孝之言是也庄宗从之遂灭梁

　　周太祖因刘旻攻晋州遣王峻将兵讨之峻军出自绛州前锋报过蒙坑峻喜谓其属曰蒙坑晋绛之险也旻不分兵扼之使吾过此可以知其必败也峻军去晋州一舍旻闻周兵大至即解去

　　△宋

　　宋太祖谋伐蜀遣王全斌由凤州刘光仪由归州进光仪将行太祖示以地图指锁江曰我军至此泝流而上慎勿以舟师争胜当先以步骑陆行出其不意击之俟其势却即以战棹夹攻取之必矣及师至夔距锁江三十里舍舟前进先夺浮梁复牵舟而上蜀监军武守谦领麾下与光仪骑将张廷翰战败遂入宁江城守将高彦俦自焚死又曹彬潘美诸将北伐陛辞太宗谓曰潘美但先趋云应卿等以十万众声言取幽州且持重缓行不得贪利敌闻我兵至必悉众救范阳不暇援山后矣后彬违诏致败又景德时刘永规知宜州在郡严酷众咸怨焉澄海军校阵进率所部害永规拥判官卢成钧为谋主婴城拒命诏东上合门使曹利用等发兵讨之初奏至真宗谓王旦等曰司天屡言当有兵方忧远地牧守不得其人今果有是当遣使翦除旦言利用精于方略悉心王事此贼不过保其家属据城拒守或掠城中赀以趋山林如此不足为虑若选募骁勇立谋主直趋广州彼其智识必不及此犹虑为人诱教尔及闻贼分据柳州洛容县帝曰此不能离窟穴枉自弃耳不久遂平又王韶以龙图阁待制知熙州入朝会辖戬败景思立于踏白城围河州甚急韶自京师还至兴平闻之乃日夜驰至熙州熙方守城命撤之选兵得二万议所向诸将欲趋河州韶曰贼所以围城者恃有外援也今知救至必设伏待战且新胜气锐未可与争当出其不意以攻其所恃此所谓扼吭捣虚形格势禁则自为解者也乃直叩定羌城破结和尔族断夏国通路进临宁河分命偏将入南山辖戬知援绝拔栅去又章楶知庆州时朝廷戢兵戒边吏勿妄动楶言夏人嗜利畏威不有惩艾边不得休息宜稍取其疆土如古削地之制以固吾圉然后诸路出兵择据要害不一再举势将自蹙矣遂乘便出讨以致其师夏果入围环州楶谍知之遣骁将伏兵洪德城夏师过之鼓噪而出斩获甚众又孟珙少时从父宗政在襄金人攻襄珙料其必窥樊城乃献策宗政由罗家渡济河宗政然之翼日诸军临渡布阵金人果至渡伏发大败之又赵范赵葵击李全于扬州全败走范葵议所向葵曰出东门范曰西出尝不利贼必见易因其所易而图之必胜乃悉精锐数千而西取官军素为贼所易者张其旗帜以诳之全望见喜直前突斗范麾兵并进葵亲搏战诸军争奋贼始疑非前日军欲走入土城李虎军己塞其瓮门全窘从数十骑北走追及刺杀之

　　△辽

　　辽耶律乌鲁斯与晋将杜重威战于望都被围众言阵薄处可出乌鲁斯曰恐彼有他备竟引兵冲坚而出回视众所指处皆大堑也其料敌多此类

　　△金

　　金太祖将举兵伐辽问都古噜纳曰辽名为大国其实空虚主骄而士怯战阵无勇可取也吾欲举兵仗义而西君以为何如都古噜纳曰以主公英武士众乐为用辽主荒于畋猎政令无常易与也太祖从之卒灭辽又萨里哈因宋吴玠拥重兵据泾江泾原以西多应之欲退守京兆俟河南河东军古英曰我退守吴玠必取凤翔京兆同华据潼关吾属无类矣不如速战我军阵泾之南原宋兵必自西原来古英与希卜苏各以选骑五百摧其两翼元帅当其中击之可以得志监军巴尔斯曰二子当其左右巴尔斯愿当其中元帅据冈皁多张旗帜为疑兵可以得志萨里哈从之吴玠兵果自西原来古英布卜苏击其左右自旦至午吴玠左右军少退巴尔斯当其前冲击之遂败玠军自此蜀人不敢复出关陕遂定

　　△元

　　元太祖谕诸将曰金精兵在潼关南据连山北限大河难以遽破若假道于宋宋金世雠必能许我则下兵唐邓直捣大梁金急必征兵潼关然以数万之众千里赴援人马疲敝虽至弗能战破之必矣又郭侃从宗王实喇乌克西征至密实勒会日暮巳休复驱兵起只留数病卒西行十余里顿军令军中衔枚传箭敌不知也潜兵夜来袭杀病卒克鼐苏勒坦大惊曰东天将军神人也遂降后世祖即位侃上疏陈平宋之策其略曰宋据东南以吴越为家其要地则荆襄而巳今日之计当先取襄阳既克襄阳彼扬庐诸城弹丸地耳置之勿顾而直趋临安疾雷不及掩耳江淮巴蜀不攻自平后皆如其策又中统元年哈喇布哈珲塔哈据六盘山以兵应额哷布格商挺谓廉希宪曰为六盘有三策悉锐而东直捣京兆上策也聚兵六盘观衅而动中策也重装北归以应和林下策也希宪曰彼将何从挺曰必出下策巳而果然于是令巴沁汪良臣发兵御之六盘之兵既北而阿勒达尔自和林引兵南来与哈喇布哈珲塔哈遇于甘州哈喇布哈以语不合引其兵北去阿勒达尔遂与珲塔哈合军而南时诸王哈丹率骑兵与巴沁汪良臣兵合乃分为三道以拒之大战于甘州东杀阿勒达尔珲塔哈事闻帝大悦曰商孟卿古之良将也

　　△明

　　明刘基初见太祖太祖问征取计基曰士诚自守奴不足虑友谅劫主胁下名号不正地据上流其心无日忘我宜先图之陈氏灭张氏势孤一举可定然后北向中原王业可成也太祖大悦会友谅陷太平谋东下势甚张诸将或议降或议奔据钟山太祖召基入内基奋曰主降及奔者可斩也太祖曰计安出基曰贼骄矣待其深入伏兵邀取之易耳天道后举者胜取威制胜以成王业在此举矣太祖用其策诱友谅至大破之又常遇春因陈友谅来援安庆料其必攻池州乃伏锐士于九华山敌果来攻伏起擒斩万余人又张士诚攻新城李文忠率朱亮祖等驰救去新城十里而军胡德济使人告贼势方盛宜少驻以俟大军文忠曰兵在谋不在众乃下令曰彼众而骄吾少而锐以锐遇骄何忧不克彼军辎山积此天以富汝曹也勉之乃分左右军文忠横槊引铁骑数千乘高驰下大军继之敌遂大溃又沐春嗣父英爵镇云南洪武时平越巂蛮立澜沧卫阿资复叛与何福讨之春曰此贼积年逋诛者以与诸上酋姻娅辗转亡匿今悉发诸酋从军縻系之而多设营堡制其出入贼必授首遂趋越州分道逼其城伏精兵道左以羸卒诱贼纵击大败之遂擒阿资

　　△敌十五形帅十过附

　　宋许洞虎钤经曰猛而轻死者可伏而挑之也智而迟者可逼之也机事疾速而不精者可诱也机缓而精者可抗也自功者可间其下也信人者可诈也不信人者可离也刚愎自用者可乘也亲爱人者可侮也贪者可赂也鄙者可夺也廉者可污也清者可辱也畏鬼神者可惊也懦而好用人者可欺也将有是十五者击之无疑也士卒使用无时者可击也士马秣食无时者可击也结营之地无出入之便者可击也临阵諠哗约之不止者可击也营栅无泉源溪涧者可击也动而不能避日耗月刑者可击也诸将争功者可击也谋臣放逐者可击也吏士怨怒者可击也传呼不应节者可击也是十者但候而击之无疑焉

　　○察而后动

　　唐

　　五代

　　宋

　　金

　　元

　　明

　　△唐

　　唐兵围洛阳掘堑筑垒而守之城中乏食窦建德悉众来援太宗集将佐议之郭孝恪曰世充穷蹙垂将面缚建德远来助之此天意欲两亡之也若据守虎牢以军泛水伺间而动破之必矣

　　△五代

　　五代时南唐李金全将兵救河中军于沂州之境方与诸将会食候骑白有汉兵数百在涧北皆羸弱请掩之金全令曰敢言过涧者斩及暮汉伏兵四起金鼓闻十余里金全曰向可与之战乎于是退保海州

　　△宋

　　宋韩世忠征刘忠与贼对垒奕碁张饮坚壁不动众莫测一夕驰骑穿贼营候者呵问即以贼军号随声应之周览以出喜曰此天赐也遂伏精兵于白面山与诸将拔营而进贼兵方迎战所伏兵巳驰入中军夺望楼植旗盖传呼如雷贼惊溃因斩忠

　　△金

　　金太祖天辅时辽耶律伊都降金金以为监军久不迁常怏怏伊都有叛心遣使约燕京统军诰里反诰里亦契丹人时金西监军乌舍自云中来燕微闻其事而未信回行数百里因猎居庸之东遥见二骑驰递交相遇于道立马久谈乌舍疑之命数骑追一人至诘曰尔何人也曰伊都使者以军事诣燕京统军司诰里乌舍曰尔等适立马话及何事曰问候乌舍曰非也问候之语无许久又曰话别乌舍曰亦非也话别之语无许久又曰叙家事乌舍曰家事固非立马叙又曰叙往事乌舍曰往事亦非立马叙驰者词穷面颤且战栗不已乌舍察其言色兼素疑伊都诰里皆契丹反复无定因以诈折之曰我知汝二人密议反者近有人密告伊都诰里反期于今日各有使至我故来此伺果得尔辈夫何隐焉其人谓乌舍果知不敢隐伊都之叛由是败

　　△元

　　元阿珠沉几有智略入觐与参政阿尔哈雅奏请伐宋帝命相臣议久不决阿珠进曰臣久在行间备见宋兵弱于往昔失今不取时不再来帝即可其奏诏益兵十万与丞相巴延参政阿尔哈雅等同伐宋又汪良臣将兵攻嘉定昝万寿坚守不出良臣度有伏兵先大搜山谷果得而杀之乃进垒薄城万寿悉军出战大破之万寿乞降

　　△明

　　明王守仁讨横水贼始仍故事招安之因给以牛种俾力耕自新所遣使与绘者俱尽图其山谷险易猝以秋高进兵食其所获贼不及备大破之

　　○验虚声知无实

　　汉

　　金

　　元

　　△汉

　　汉高祖天福十二年四月 【汉高祖于晋少帝开运四年二月即位仍称天福十二年】 收复承天军军太原东都土门所冲也乃留步卒一千戍之备其不虞时契丹还众每惊溃敌乃焚其井邑一日之中狼烟百余举高祖曰此必敌之将退张虚势也乃遣亲将叶仁鲁领步骑三千趣之会敌党发掘掠取不意军至败之斩级获马各千余而还

　　△金

