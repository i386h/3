<!-- { "loadSidebar": true } -->
　　唐高祖武德时吐谷浑寇边遣柴绍讨之敌乘高射绍矢下如雨绍遣人弹琵琶二女子对舞敌怪之相与聚观绍察其无备潜遣精骑出敌阵后击之敌众大溃又张巡守睢阳贼尹子琦围之不能克乃济师巡夜鸣鼓严队若将出贼申警俄息鼓贼觇城上兵休乃弛备巡使南霁云等开门径抵子琦所斩将拔旗有番将被甲引千骑麾帜乘城招巡巡阴缒勇士隍中持钩陌刀强弩约曰闻鼓而奋敌恃众不备城上噪伏发擒之弩注矢外向救兵不能前俄而缒士复登陴贼皆愕眙乃按甲不出

　　△五代

　　五代唐庄宗遣李嗣源袭郓州高行周为前军会日暮阴雨人无进志行周曰此天赞也彼必无备是夜涉河至城下郓人不知李从珂先登启关纳外兵旦拔牙城又魏王继岌伐蜀蜀道阻险议者谓宜缓师待变而进招讨使郭崇韬以决于都统判官李愚愚曰王衍荒怠乱国之政民人厌之乘其仓卒击其无备其利在速不可缓也崇韬以为然所至迎降遂灭蜀

　　周李谦溥知隰州并人来围其城议者皆请速救杨廷璋曰隰州壁垒甚固敌人奄至未能为攻城具当出奇以破之乃募敢死士七百人许以重赏使人与谦溥潜为之期既至则果不为备遂与城中相应衔枚夜击并人惊溃逐北数十里斩首万级获铠甲万计

　　△宋

　　宋王德讨信州贼王念经次饶州会贼刘文舜围城德引兵赴之文舜降谓诸校曰念经闻吾宿留必不为备倍道而趋一鼓擒之

　　△辽

　　辽末帝干统元年以萧多喇久练边事为西北路招讨使北准布尼都格尔率邻部来侵多喇逆击追奔数十里乘尼都格尔无备轻骑袭之获马五千四牛羊称是

　　△金

　　金布萨忠义以平章政事兼摄都元帅讨契丹师将发敌声言乞降图克坦克宁曰敌初困蹙且无降意所以扬言者是欲缓吾师期也不若攻其未备敌若挫衄则其降必速如其不降乘其怠而急击之可一战而定也忠义以为然乃与克宁出中路遂败之

　　△元

　　元史枢从宪宗伐宋师次苦竹厓前阻绝涧深数百尺宋人恃险而不备帝使枢侦之枢率健卒数十缒而下得所致师处以闻帝趣枢急取之宋人惧乃降又宪宗西征丞相史天泽选诸道兵之骁勇者为先锋命李进为摠把道由陈仓入兴元度米仓关其地流塞不通进伐木开道七百余里至定远七星关其关上下皆筑连堡宋以五百人守之巴渠江水环堡东流天泽命进往关说降之不从进潜视闲道归白天泽曰彼可取也是夜二鼓天泽遣进率勇士七十人掩其不备攻之脱门枢而入者二十人守门者觉拔刀拒之悬门俄闭诸军不得入进与二十人力战杀伤三十人后兵走上堡进乃毁悬门纳诸军追至上堡杀伤益众宋兵不能敌弃走进遂得其堡守之关路以通

　　△明

　　明成祖闻耿炳文率众三十万至真定乃躬擐甲冑帅师至郑州令众秣马蓐食渡白沟河谓今夕中秋彼必不备饮酒为乐此可破也夜半至雄县破其城斩守将杨松又王守仁既讨破横水贼谢志山浰头贼池仲容遣弟仲安来归守仁佯许之而阴集兵以待遂下令散兵会岁首大张灯乐仲容信且疑守仁赐以节物诱人谢仲容率九十三人营教场而自以数人入谒守仁呵之曰若皆吾民屯于外疑我乎悉引入祥符宫厚饮食之贼大喜过望益自安守仁留仲容观灯时正月三日大享伏甲士于门诸贼入以次悉擒戮之自将抵贼巢破上中下三浰斩馘二千有奇浰头平又刘显总四川兵攻把都蛮于凌霄峰贼党阿二方三等上九丝山显计蛮中九日必醉饮乘夜冒雨攀萝腰絙扳挽而上兵入蛮帐二贼惊起拒斗互击蹈藉投崖者无筭二贼奔逸

　　○攻其不整

　　唐

　　宋

　　金

　　元

　　明

　　△唐

　　唐伊慎剌蕲州充江南西道节度都知兵马建中末德宗在梁洋盐铁使包佶以金币泝江进献次蕲口时李希烈已屠汴州遣将杜少诚将兵寇蕲黄以绝江道慎兵遇于永安戌列树三栅相去纔数里偃旗卧鼓于中栅少诚至分兵围之军伍未定中栅声鼓三栅悉兵以击贼军大乱少诚脱身免江路遂通

　　△宋

　　宋太祖征太原时节度使何继筠把石岭关契丹来援继筠率数千骑御之敌至乘其未成列遽麾兵击之敌众大溃追奔数十里又岳飞从刘浩解东京围与敌相持于滑南领百骑习兵河上敌猝至飞麾其徒曰敌虽众未知吾虚实当及其未定击之乃独驰迎敌斩其枭将遂大败之

　　△金

　　金鄂勒博从宗望伐宋师自大名济河鄂勒博屯于洺州之境时宋兵来攻鄂勒博乘夜以骑二百潜出其后反击败之居数日敌复来苏统制以兵二万先至鄂勒博乘其未集以三百骑出战大败其众生擒苏统制杀之又罗索等追辽主至白水泺遂与栋摩攻破西京时夏人救辽兵次天德罗索使塔纳布克丹以骑二百为候兵夏人败之额图珲复以二百骑往遇伏兵亦败时久雨诸将欲且休息罗索曰彼再破吾骑兵我若不复往彼将以我怯即来攻我矣乃选千骑往将至野登高望之夏人恃众而不整方济水为阵罗索分军为二迭出迭入进退转战三十里过宜水乌噜军亦至合击败之

　　△元

　　元满济勒台讨叛王海都都勒斡既与之遇方约战行伍未定单骑突入阵中往复数四敌兵大扰一战遂大捷又大德中叛王图们乌鲁斯等犯边崇古噜迎敌于库克之地及其未阵直前搏之敌不敢支追至金山乃还又隆兴之分宁叛行省檄石安琬讨之贼背山而阵安琬引兵出阵后贼惊溃退而距守安琬挥兵直抵垒门贼扬言曰愿少整行伍而战死且不憾安琬佯许之贼果出阵安琬突阵而入大呼曰吾止诛贼首庸卒非我敌也手刃贼背生擒之

　　△明

　　明张辅讨安南追贼于富良江贼悉众拒战联舟十余里横亘江中而用小船载木立栅以拒官军辅乘栅未备督将士力战贼不能支黎季犁父子遁走诸伪将相俱赴军门降安南平

　　○先设备而胜

　　唐

　　宋

　　辽

　　金

　　元

　　明

　　△唐

　　唐高崇文统神策军讨刘辟崇文在长武城练卒五千人常若寇至及中使至卯时宣命辰时出师兵仗军需无不备具后擒辟送京师

　　△宋

　　宋赵方每令诸将饮酒勿至醉治兵待寇常使日日可战故淮蜀沿边虽屡遭金兵而京西一境独全又孟珙制置夔路元兵谋大举临江珙策必道施黔以达湖湘请粟十万分兵屯峡归松滋为声援元兵自随临江珙密遣将拒敌更遣兵屯施州元师数十万入蜀珙增置营砦分布战舰修上流备御元人知有备不果入

　　△辽

　　辽太祖时埒克之乱欲乘我不备为掩袭计绐降太祖将纳之命鲁库耶律云严号令勒士卒控辔以防其变逆党知有备惧而遁

　　△金

　　金熙宗天眷二年宋将岳飞以兵十万围邳州甚急城中兵纔千余守将惧遣人求救于镇国上将军璸都璸都曰为我语守将我尝至下邳城中西南隅有堑深丈余可速实之守将如其教填之岳飞果自此穴地以入知有备遂止璸都举兵以为声援飞乃退又明昌时珠卜复叛丞相襄出屯北京会群牧契丹德寿托苏等据信州叛众号数十万远近震骇襄闲暇如平日人心乃安初襄之出镇也至石门镇密谓僚属曰北部犯塞奚足虑第恐奸人乘隙而动北京近地军少当预为之备即遣官发上京等军六千至是果得其用又宣宗兴定四年夏人攻巩州持嘉喀齐喀遣兵击走之生擒夏将刘达尔嘉允等讯知夏大将尼舒鼎鄂特明二人谋以为巩帅府所在巩既下则临洮积石河洮诸城不攻自破故先及巩且构宋统制程信等将兵四万来攻喀齐喀闻之饬兵严备俄而兵果至喀齐喀督兵搏战却之杀数千人攻益急将士殊死战杀伤者以万计夏人焚其攻具拔栅而去喀齐喀己先伏甲要地邀之复率众蹑其后斩首甚众

　　△元

　　元世祖中统三年李璮叛据懠南史枢从史天泽往讨之城西南有大涧亘历山枢一军独当其险夹涧而城竖木栅于涧中滛雨暴涨木栅尽坏枢曰贼乘吾隙俟夜必出命作苇炬数百置城上逮三鼓贼果至飞炬掷之风怒火烈弓弩齐发贼众大溃又张柔伐宋壁于黄州西北隅有乘舟出者柔曰此侦伺我者也夜必袭吾不备乃分军为三以待之二鼓时宋师果至柔遮击之俘数百人溺死者不可胜计又成宗大德二年秋诸王将帅共议防边咸曰敌往岁不冬出且可休兵于境库尔济苏曰不然今秋候骑来者甚少所谓鸷鸟将击之匿其形备不可缓也众不以为然库尔济苏独严兵以待之是冬敌兵果大至三战三克又刘福通陷汴梁号召群盗察罕特穆尔北塞太行南守巩洛自将中军军沔池会叛将周全弃覃怀入汴梁合兵攻洛阳察罕特穆尔下令严守备别以奇兵出宜阳而自将精骑发新安来援贼至城下见坚壁不可动退去因追至虎牢塞成皋诸险而还

　　△明

　　明汤和守常州凡十年防御周密寇来辄破走之与吴良守江阴耿炳文守长兴气势联络屹为东藩保障又杨锐守备安庆先是林俊策宸濠必反密谋于同知林有禄修浚城池锐策其必攻皖预设钩距于江侧禁勿泄至是宸濠起兵果至船皆为钩距所破锐与郡官张文锦林有禄婴城固守濠至城下锐令军士大骂之宸濠怒悉力攻城不克乃令潘佥事家人持书谕降锐手斩以狥贼气遂衰又安南叛人入寇剽掠钦廉等州诸司议募陆兵俞大猷曰贼由海来当以海舟破之若专备于陆贼舍此击彼我不胜其备贼不胜其击彼逸我劳非计也乃多集海舟遂破之于永安万宁安南函贼首以降

　　钦定续通典卷九十九 


 

●钦定续通典卷一百　　兵九

　

　　以逸待劳

　　师不袭远

　　饵敌取胜

　　军胜掳掠被追袭多败

　　抽军

　　卑辞怠敌取之五代

　　称降及和因懈败之

　　两军相对取背破之

　　两军相对继遣军助即胜

　　兵多力有余宜分军相继

　　我寡敌众自远至乘疲败之

　　挑战

　　敌处高勿攻

　　贼党急之则合缓之则离

　　假托安众

　　○以逸待劳

　　五代

　　金

　　明

　　△五代

　　五代唐庄宗侵梁趋汴州宿胡柳坡遇梁军问战于周德威德威曰此去汴州信宿而近梁军父母妻子皆在其中军必力争吾以深入之兵当必死之战可以计胜难以力图且吾先至此粮爨具营栅完以逸待劳王宜按军无动臣请以骑军扰之使其营栅不成樵爨不暇给因其劳而乘之可以胜也不听卒败

　　△金

　　金元帅完颜默音征鄂斡以兵甲士万三千人分为左右翼至木虎崖尽委辎重赍数日粮轻骑袭之时鄂斡自泰州走齐州有吏乣者来降谓默音曰贼中马肥健官军马疲弱此去贼八十里比遇贼马已惫贼辎重去此不远我攻之贼必救其巢穴贼至马必疲我马少得息所谓以逸待劳者也默音从之鄂斡果败

　　△明

