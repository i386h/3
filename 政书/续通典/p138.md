<!-- { "loadSidebar": true } -->

　　明

　　明初无明堂之制世宗嘉靖十七年六月致仕扬州府同知丰坊上疏言孝莫大于严父严父莫大于配天请复古礼建明堂加尊皇考献皇帝庙号称宗以配上帝下礼部会议尚书严嵩等言若以功德论则太宗再造家邦功符太祖当配以太宗若以亲亲论则献皇帝陛下之所自出陛下之功德即皇考之功德当配以献皇帝至称宗之说则臣等不敢妄议帝降旨明堂秋报大礼于奉天殿行其配帝务求画一之说皇考称宗何为不可再会议以闻于是户部左侍郎唐冑抗疏言三代之礼莫备于周孝经曰郊祀后稷以配天宗祀文王于明堂以配上帝又曰严父莫大于配天则周公其人也说者谓周公有圣人之德制作礼乐而文王适其父故引以证圣人之孝答曾子问而已非谓有天下者必皆以父配天然后为孝不然周公辅成王践阼其礼盖为成王而制于周公为严父于成王则为严祖矣然周公归政之后未闻成王以严父之故废文王配天之祭而移于武王也后世祀明堂者皆配以父此乃误孝经之义而违先王之礼今礼臣不能辨严父之非不举文武成康之盛而乃滥引汉唐宋不足法之事为言谓之何哉帝怒下冑诏狱嵩乃再会廷臣先议配帝之礼言考季秋成物之指严父配天之文宜奉献皇帝配帝侑食因请奉文皇帝配祀于孟春祈谷帝从献皇帝配帝之请而却文皇议不行已乃设为臣下奏对之词作明堂或问以示辅臣大略言文皇远祖不应严父之义宜以父配称宗虽无定说尊亲崇上义所当行既称宗则当祔庙岂有太庙中四亲不具之礼帝既排正议崇私亲心念太宗永无配享无以谢廷臣乃定献皇配帝称宗而改称太宗号曰成祖时未建明堂迫季秋遂大享上帝于元极宝殿奉睿宗献皇帝配殿在宫右干隅旧名钦安殿礼成礼部请帝升殿百官表贺如郊祀庆成仪帝以大享初举命赐宴群臣于谨身殿已而以足疾不御殿令群臣勿贺并宴罢令光禄寺分给是年定大享礼上帝位犊一玉用苍璧一帛十二 【青色】 豋一簠簋各二笾十二豆十二玉爵三酒尊三篚一祝案一 【配帝位同惟不用玉祭仪与祈谷同】 二十一年敕谕礼部季秋大享明堂成周重典与郊祀并行曩以享地未定特祭于元极宝殿朕诚未尽南郊旧殿原为大祀之所昨岁已令有司撤之朕自作制象立为殿恭荐名曰泰享用昭寅奉上帝之意乃定岁以秋季大享上帝奉皇考睿宗配享行礼如南郊陈设如祈谷二十四年礼部尚书费寀以泰享殿工将竣请帝定殿门名门曰泰享殿曰皇干及殿成而大享仍于元极宝殿遣官行礼岁以为常穆宗隆庆元年礼臣言我朝大享之礼自皇考举行追崇睿宗以昭严父配天之孝自皇上视之则睿宗为皇祖非周人宗祀文王于明堂之义于是帝从其请罢大享礼仍改元极宝殿为钦安殿

　　（臣）等谨按明堂之礼辽金元俱未举行明初亦未议及世宗嘉靖中丰坊首刱严父配天之说迎合上意由是特举斯礼追隆所生元极既配之后明年幸承天享帝于龙飞殿亦奉献皇帝配其后自定规制更建泰享殿三年而后成然大享之礼终未举行内殿殷荐亦止遣官摄事盖帝之排群议崇私亲虽矫强于一时终有惄然不自安者故礼臣敦请屡谕缓行非仅躭奉元修惮乘舆之一出也先圣所云名不正言不顺而事不成者讵不信哉

　　钦定续通典卷四十八 

●钦定续通典卷四十九　礼五

　

　　吉礼五

　　○吉礼五

　　朝日　夕月

　　大■〈礻昔〉宋

　　灵星

　　风师雨师及诸星等祠

　　太一九宫贵神附

　　△朝日　夕月【唐　宋　辽　金　元　明】

　　唐

　　宋

　　辽

　　金

　　元

　　明

　　唐

　　唐玄宗天宝三载三月戊寅诏曰祭之为典以陈至敬名或不正是相夺伦日月照临下土式瞻既超言象之外宜极尊严之礼立为中祀颇紊大猷自今已后升为大祀仍以四时致祭庶昭报之诚格于上下钦崇之称合于典则 【按开元礼日月列中祀祭以二分朝夕至是俱改】

　　宋

　　宋真宗天禧初太常礼院以监察御史王博文言详定准礼春分朝日于东郊秋分夕月于西郊国语大采朝日少采夕月又曰春朝朝日秋夕夕月唐柳宗元论云夕之名者朝拜之隅也古者旦见曰朝暮见曰夕按礼秋分夕月盖其时昼夜平分太阳当午而阴魄巳生遂行夕拜之祭以祀日未前十刻大官令率宰人割牲未后三刻行礼盖是古礼以夕行朝祭之仪又按礼云从子至巳为阳从午至亥为阴参详典礼合于未后三刻行礼仁宗庆历三年定朝日夕月之圭皆五寸其祭品羊豕各二笾豆十二簠簋俎二皇佑五年定朝日坛旧高七尺东西六步一尺五寸增为八尺广四丈如唐郊祀录夕月坛与隋唐制度不合从旧则坛小如唐则坎深今定坎深三尺广四丈坛高一尺广二丈四方为陛降入坎中然后升坛坛二壝壝皆二十五步增大明夜明坛山罍二笾豆十二神宗元丰六年礼部言熙宁祀仪朝日坛广四丈夕月坛广二丈以唐王泾郊祀录考之夕月坛四广四丈今止二丈盖礼仪之误请依制度改造夜明坛从之高宗绍兴三年司封员外郎郑士彦言春分朝日秋分夕月祀典未举望诏礼官讲求从之其后于城外惠照院望祭位版日书曰大明月书曰夜明玉用圭璧大明币用赤夜明币用白礼如祀感生帝

　　辽

　　辽太祖天赞三年九月拜日于蹛林穆宗应历二年日南至始用旧制行拜日礼圣宗统和元年十二月千龄节拜日月 【按辽史拜日仪皇帝升露台设褥向日再拜上香应拜臣僚殿左右阶陪位再拜皇帝升座奏牓讫时相以下通名再拜奏圣躬万福又再拜】

　　金

　　金初朝日用本国礼太宗天会四年正月始朝日于干元殿 【按金制朝日坛曰大明在施仁门外之东北当阙之卯地门壝之制皆同方丘夕月坛曰夜明在彰义门外之西北当阙酉地掘地污之为坛其中春分朝日于东郊秋分夕月于西郊朝日玉用青璧夕月用白璧币皆如玉之色牲各用羊豕一有司摄三献司徒行事】 熙宗天眷二年定朔望朝日仪皆就殿南向再拜世宗大定二年以无典故罢十五年言者谓今正旦并万春节宜令有司定拜日之礼有司援据汉唐春分朝日升烟奠玉如圜丘之仪又按唐开元礼南向设大明神位天子北向皆无南向拜日之制今巳奉敕以月朔拜日宜遵古制殿前东向拜诏姑从南向十二年上拜日于仁政殿始行东向之礼如常仪章宗明昌五年初定日月常祀 【宣宗贞佑后每月吉拜日以为常】

　　元

　　元世祖至元二十五年正月祭日于司天台 【按司天台为测日观星之地非交神明之所盖未尝特设坛坎故祭于此】

　　明

　　明太祖洪武三年礼部言古者祀日月之礼有六 【按明史载原疏文历引周礼礼记等书经注舛讹与本文不合今从删辑】 其因郊而祀之非正祀也类禜而祀之与觐诸侯而礼之非常祀也唯春分朝之于东门外秋分夕之于西门外者祀之正与常也盖天地至尊故用其始而祭以二至日月次天地春分阳气方永秋分阴气方长故祭以二分为得阴阳之义自秦祭八神六曰月主七曰日主雍又有日月庙汉郊太乙朝日夕月改周法常以郊泰畤质明出行宫东向揖日西向揖月又于殿下东西拜日月宣帝于成山祠日莱山祠月魏明帝始朝日东郊夕月西郊唐以二分日朝日夕月于国城东西宋人因之升为大祀元郊坛以日月从祀其二分朝日夕月皇庆中建议立而未行今当稽古正祭之礼各设坛专祀朝日坛宜筑于城东门外夕月坛宜筑于城西门外朝日以春分夕月以秋分星辰则祔祭于月坛从之其祀仪与社稷同其坛制朝日坛高八尺方广四丈夕月坛高六尺方广四丈俱两壝每壝二十五步燎坛方八尺高一丈开上南出户方三尺神位版以松柏为之长二尺五对阔五寸趺高五寸朱漆金字祭器并设太尊二着尊二山罍二在坛上东南隅北面象尊二壶尊二山罍二在坛下笾豆各十簠簋各四玉币玉并用圭璧五寸币大明用赤夜明星辰并用白牲大明用赤犊夜明用白犊星辰用纯色犊酒齐太尊实醴齐着尊实盎齐山罍实清酒其明水元酒各实于上尊笾豆之实笾实以石盐干鱼干枣栗黄榛子仁菱仁芡仁鹿脯白饼黑饼豆实以韭菹酰醢菁菹鹿醢芹菹兔醢笋菹鱼醢脾析菹豚胉祭服服衮冕四年正月诏定亲祀朝日夕月服衮冕陪祭官各服本品梁冠祭服九以乙亥诏亲祀日月斋三日降香斋一日着为令二十一年二月增修南郊坛壝于大祀殿丹墀内迭石为台四东西相向以为日月星辰四坛从祀其朝日夕月禜星之祭悉罢之世宗嘉靖九年帝谓大报天而主日配以月大明坛当与夜明坛异且日月照临其功甚大太岁等神岁有二祭而日月星辰止一从祭义所不安大学士张璁亦以为缺典遂定春秋分之祭如旧仪朝日坛于甲丙戊庚壬年亲祭余遣文大臣摄之夕月坛于丑辰未戌年亲祭余遣武大臣摄之朝日无从祀夕月以五星二十八宿周天星辰共一坛南向祔焉春祭时以寅迎日出也秋祭时以亥迎月出也祭品用犊一羊一豕一豋一铏一簠簋各二笾十豆十玉爵三夕月金爵三酒尊三红瓷夕月白瓷酒盏三十红玛瑙玉一夕月白璧一帛一红色夕月白色篚一祝案一夕月有从位一坛南向笾十豆十帛十青红黄玄各一白六祝版朝日红楮版朱书夕月白楮版墨书上亲填于文华殿如遇遣官之岁则中书官代填是年用夏言议改建四郊兆日于东郊兆月于西郊朝日坛在朝阳门外二里许西向为制一成方广五丈高五尺九寸坛面砖用红色琉璃 【按王圻续通考作青琉璃】 四出陛九级圆壝墙七十五丈高八尺一寸厚二尺三寸棂星门六正西三东南北各一西门外为燎炉瘗池西南为具服殿东北为神库神厨宰牲亭灯库钟楼北为遣官房外围墙前方后圆西北各三门曰天门北天门外西北有石坊曰礼神街西天门外迤南为陪祀斋宿房护坛地百亩夕月坛在阜城门外南二里许东向为制一成方广四丈高四尺六寸坛面砖白色琉璃四出陛六级方壝墙二十四丈高八尺厚二尺二寸八分棂星门六正东三南北西各一东门外为瘗池东北为具服殿南门外为神库西南为宰牲亭神厨祭器库北门外为钟楼遣官房外围方墙东北各三门曰天门东天门外北有石坊亦曰礼佛街护坛地三十六亩十年礼部上朝日夕月仪朝日迎神四拜饮福受胙两拜送神四拜 【先是朝日仪自迎神至送神皆再拜夕月仪同】 夕月迎神饮福受胙送神皆再拜余并如旧仪是年夕月坛以铁炉置于坎上焚燎不必造燎坛以称祭月于坎之义穆宗隆庆三年礼部上朝日仪言正祭遇风雨则设小次于坛前驾就小次行礼其升降奠仪俱以太常寺执事官代制曰可

　　△大■〈礻昔〉【宋】

