<!-- { "loadSidebar": true } -->
　　明太祖初起即立盐法置局设官令商人贩鬻二十取一以资军饷既而倍征之寻用胡深言复初制后于产盐之地次第设官其盐一引岁额多随时酌办因所产之地制法不同故课亦各有多少解州之盐风水所结宁夏之盐刮地得之淮浙之盐熬波川滇之盐汲井闽粤之盐积卤淮南之盐煎淮北之盐晒山东之盐有煎有晒 【按畿辅通志明洪武初年长芦岁办盐引即有正课正统中议准长芦盐课量场分远近为四等召商中卖云】 然明代盐法莫善于开中洪武三年山西行省言请令商人于大同仓入米一石太原仓入米一石三斗给淮盐一小引商人鬻毕即以原引赴所在官司缴之如此则转运费省而边储充帝从之召商输粮而与之盐谓之开中其后各行省边境多召商中盐以为军储盬法边计相辅而行四年定中盐例输米临濠开封陈桥襄阳安陆荆州归州大同太原孟津北平河南府陈州北通州诸仓计道里近远自五石至一石有差先后增减则例不一率视时缓急米直高下纳者利否道远地险则减而轻之编置勘合及底簿发各布政司及都司卫所商纳粮毕书所纳粮及应支盐数赍赴各转运提举司照数支盐其法颇善成祖即位以北京诸卫粮乏悉停天下中盐专于京卫开中唯云南金齿卫楚雄府四川盐井卫陕西甘州卫开中如故不数年京卫粮米充羡而大军征安南多费甘肃军粮不敷百姓疲于转运迨安南新附饷益难继于是诸所复召商中盐他边地复以次及矣仁宗立以钞法不通议所以敛之之道户部尚书夏原吉请令有钞之家中盐宣宗宣德元年停中钞例三年夏原吉以北京官吏军匠粮饷不支条上预备策言中盐旧例太重商贾少至请更定之乃定每引自二斗五升至一斗五升有差召商纳米北京英宗正统三年宁夏总兵官史昭以边军缺马而延庆平凉官吏军民多养马乃奏请纳马中盐上马一匹与盐百引次马八十引卫而定边诸卫递增二十引其后河州中纳者上马二十五引中减五引松潘中纳者上马三十五引中减十引久之复如初制中马之始验马乃掣盐既而纳银于官以市马银入布政司宗禄屯粮修边振济展转支销银尽而马不至而边储亦自此告匮矣于是召商中淮浙常芦盐以纳之令甘肃中盐者淮盐十七浙盐十三淮盐惟纳米麦浙盐兼收豌豆青稞淮盐直贵商多趋之故令淮浙兼中然旧例中盐户部出榜召商无径奏者富人吕铭等托势要奏中两淮存积盐中旨允之户部尚书马昂不能执正盐法之坏自此始由是势豪多搀中商人失利江南北私贩愈多课亦渐减宪宗末宦侍窃势奏讨淮浙盐无算两淮积久至五百余万引商引壅滞户部及巡盐御史屡有建白终无补益后清理两淮盐法侍郎请令商人买余盐补官引 【按余盐乃灶户正课外所余之盐或系不取正课者】 且停各边开中盖以余盐补充正课而盐法一小变然是后余盐盛行正盐守支日久愿中者少余盐第领勘合实时支卖愿中者多自弘治时以余盐补正课初以偿逋课后令商人纳价输部济边至世宗嘉靖时延绥用兵辽左缺饷尽发两淮余盐之引于二边开中自是余盐行又设处置科罚名色于是正盐未派先估余盐商灶俱困给事中管怀理言盐法之坏其弊有六开中不时米价腾贵召籴之难也势豪大家专擅利权报中之难也官司科罚吏胥侵索输纳之难也下场挨掣动以数年守支之难也定价太昂息不偿本取赢之难也私盐四出官盐不行市易之难也有此六难正课壅矣而司计者因设余盐以佐之余盐利厚商固乐从然不以开边而以解部虽岁入巨万无益军需尝考祖宗时商人中盐纳价甚轻而灶户煎盐工本甚厚今盐价十倍于前而工本不能十一何以禁私盐使不行也故欲通盐法必先处余盐欲处余盐必多减正价大抵正盐贱则私贩自息定价之后不必解赴大仓俱令开中阙支余盐以尽收为度正盐价轻既利于商余盐收尽又利于灶未有商灶既利而国课不充者也事下所司户部覆以为余盐银仍解部如故而边饷益虚矣神宗万历二十六年以鸿胪寺主簿田应璧奏命中官鲁保鬻没官余盐给事中包见捷极陈利害不听保既视事遂议开存积盐户部尚书杨俊民言明旨核没官盐而存积非没官也额外加增必亏正课保奏不可从御史马从聘亦争之俱不听保乃开存积盐越次超掣压正盐不行商民大扰而奸人争起董琏吴应麒等争言盐利山西福建诸税盐皆领盐课而盐法更坏至庄烈帝崇祯中给事中黄承昊条上盐政颇欲有所厘革时兵饷大绌迄不能行

　　铁

　　宋

　　辽

　　金

　　元

　　明

　　宋

　　铁课自宋时稍弛无一定税法孝宗干道四年谢师稷为福建提刑奏免输铁叶钱

　　辽

　　辽太祖父色勒迪始置铁冶教鼓铸太祖并室韦其地产铜铁其人善作铜铁器又有哈准部多铁部置三冶及征幽蓟师还次山麓得银铁命置冶后得东平县本汉襄平县故地产铁置采炼者三百户随赋供纳及征渤河迁其民于辽城建常乐县民四千户令一千户纳铁又广州本渤海铁利府太祖改曰铁利州亦多铁置冶兴宗重熙二年禁夏国使沿路私市金铁道宗清宁八年禁南京不得私货铁咸雍六年禁鬻生熟铁于回纥卓木布等界

　　金

　　金太祖开国之初税牛具耕器海陵正隆三年遣使检视诸路铁冶章宗泰和时李复亨奏民闲销毁农具以给军器臣窃以为未便汝州鲁山保豊邓州南皆产铁募工置冶可以获利且不厉民从之

　　元

　　元世祖中统三年诸王塔齐尔请置铁冶从之六月敕武宁军岁输所产铁又立小峪芦子武宁军赤泥泉铁冶四所至元四年阿哈玛特请兴河南等处铁冶以漏籍户一万八千八百附籍四千三百各处起冶岁课铁四百八十万七十斤又礼部尚书摩和纳领已括户三千兴煽铁冶岁输铁一百三万七十斤就铸农器二十万事易粟四万石输官河南随处城邑市铁之家令仍旧鼓铸十二年阿哈玛特等以军兴国用不足议复立都转运司量增课程元额鼓铸铁器官为局卖又立铁冶总管府从綦公直言设冶场于伯什巴里鼓铸农器成宗元贞元年又置河东山西铁冶提举司武宗至大元年罢顺德广平铁冶提举司听民自便有司税之如旧后各路所设铁冶官或归中政院或仍以其事隶有司或以年饥而免其课皆因时制宜无定制也然设法较各代差详其铁之等亦不一有生黄铁生青铁青瓜铁简铁其制铁法亦有引如盐例禁私贩之条较盐法稍轻云

　　明

　　明太祖洪武六年置江西进贤新喻分宜湖广兴国黄梅山东莱芜广东阳山陕西巩昌山西吉州二太原泽潞各一凡十三所岁输铁七百四十六万余斤河南四川亦有铁冶继又益以茶陵十五年广平吏王允道言磁州产铁元时置官岁收百余万斤请如旧帝以民生甫定复设必重扰杖而流之海外十八年罢各布政司铁冶既而工部言山西交城产云子铁旧贡十万斤缮治兵器他处无有乃复设已而武昌吉州以次复焉后以工部言复尽开令民得自采炼每三十分取其二永乐时设四川龙州辽东都司三万卫铁冶孝宗弘治十七年广东归善县请开铁冶有司课外索赂因以致乱旋复讨平武宗正德十四年广州置铁厂以盐课提举司领之禁私贩如盐例世宗嘉靖三十四年开建宁延平诸府铁冶隆万以后率因旧制未尝特开恐致扰也

　　钦定续通典卷十四 

●钦定续通典卷十五　食货十五

　

　　榷酤醋税附

　　杂税

　　榷茶

　　○榷酤【醋税附　唐　五代　宋】

　　唐

　　五代

　　宋

　　辽

　　金

　　元

　　△唐

　　唐德宗贞元二年复禁京城畿县酒天下置肆以酤者每斗榷百五十钱宪宗元和六年京兆府奏榷酒钱除出正酒户外一切随两税青苗钱据贯均率从之十二年户部奏准敕文如配户出榷酒钱处即不得更置官店榷户其中或恐诸州府先有不配户出钱者即须榷酤请委州府长官据当处钱额约米曲时价收利应额足即止武宗会昌六年敕扬州等八道州府置榷曲并置官店酤酒代百姓纳榷酒钱并充资助军用昭宗世以用度不足易京畿边镇曲法并榷酒以赡军凤翔节度使李茂贞方专其利按兵请入奏利害天子遽罢之

　　△五代

　　梁太祖开平三年敕听诸道州府百姓自造曲官中不禁

　　后唐明宗天成三年敕三京邺都诸道州府乡村人户今后于夏秋田苗上每亩纳曲钱一任百姓造曲酝酒供家其钱随夏秋征纳其京都及诸道州府县镇坊界及关城草市内应逐年买官钱酒户便许自造曲酝酒货卖长兴二年放曲钱官中自造曲逐州减旧价一半在城货卖除在城居人不得私造外乡村人户或祗供家用一任私造令下人甚便之

　　周世宗显德四年敕停罢先置卖曲都务乡村人户今后并许自造米醋及买槽造醋供食仍许于本州岛县界酤卖 【按吴曾能改斋漫录所榷苦酒即醋则五代以前不特榷酒即醋亦榷也】

　　△宋

　　宋榷酤之制诸州城内皆置务酿酒县镇乡闾或许民酿而定其课若有遗利所在多请官酤三京官造曲听民纳直以取陈滑蔡颍随郢邓金房州信阳军旧皆不榷

　　太宗太平兴国初京西转运使程能请榷之所在置官吏局署取民租米麦给酿以官钱市新槱及吏工奉料所获无几而主吏规其盈羡及酝齐不良酒多漓薄至量户大小令酤民被其害太宗知其弊

　　淳化五年诏募民自酿输官钱减常课三之二使其易办真宗咸平以后其榷酤岁课如曲钱之制附两税均率先是募民掌榷

　　太宗雍熙二年诏曰有司请罢杭州榷酤使豪举之家坐专其利贫弱之户岁责所输本欲惠民乃成侵扰宜仍旧榷酒罢纳所均钱

　　真宗天禧四年转运副使方仲荀言本道酒课旧额十四万贯遗利尚多乃岁增课九万八千贯初著作郎张师德使淮南上言乡村酒户年额少者望并停废从之干兴初言者谓诸路酒课所增无有艺极非古者禁群饮教节用之义遂诏乡村毋得增置酒场

　　仁宗庆历闲三司言陕西用兵尤资榷酤之利请较监临官岁课增者第赏之继令萧定基王珙等商度利害初酒场有课不登州县多责衙前或伍保输钱以充其数嘉佑后数戒止之

　　英宗治平四年手诏蠲京师酒户所负榷钱十六万缗又江南所增酒场强率人酤酒者禁止

　　神宗熙宁三年诏诸郡遇节序毋得以酒相馈初知渭州蔡挺言陕西有酝公使酒交遗至踰二十驿道路烦苦诏禁之至是都官郎中沈行复言知莫州柴贻范馈他州酒至九百余瓶用兵夫踰一百人故并诸路禁焉四年令式所删定官周直孺言在京曲院酒户鬻酒亏额原于曲数多则酒亦多多则价贱贱则损利为今之法宜减数增价使酒有限而必售请以百八十万斤为定额遇闰则增十五万斤后乃令外居宗室酒止许于旧官院寄酝

　　哲宗绍圣二年左司谏翟思言诸郡酿酒非沿边郡者请并复熙宁之数诏熙宁五年以前诸郡不酿酒及有公使钱而无酒者所酿并依熙宁编敕数仍令诸所减勿逾百石旧不及数者如旧毋得于例外供馈后又以陕西沿边官监酒务所课不足乃令边郡非帅府并酌条制定酿酒数诸将并城砦止许于官务寄酿

　　徽宗大观四年以两浙转运之请官监鬻糟钱别立额比较又诏诸郡榷酒之地酒米并别遣仓官督之渡江后屈于养兵随时增课

