<!-- { "loadSidebar": true } -->
　　宋干兴元年二月十九日真宗崩仁宗即位二十四日大敛成服三月一日小祥帝行奠释衰服群臣入临退赴内东门进名奉慰自是每七日皆临至四十九日止十三日大祥帝释服服黪 【按马端临曰时上虽用以日易月之制改服临朝而宫中实行三年之丧】 元丰八年三月五日神宗崩十三日大敛帝成服十七日小祥四月一日禫除 【按此自成服至除服仅十九日】 秘书省范祖禹言国朝自祖宗以来外廷虽用易月之制而宫中实行三年之丧且易月之制前世所以难改者以人君自不为服也今君上之服巳如古典而臣下之礼犹依汉制是以大行在殡而百官有司皆巳复其故常 【文献通考但云是以百官有司皆已复其故常今依历代名臣奏议补正】 岂人之性如此其薄哉由上不为之制礼也今群臣易月人主实行三年之丧故十二月而小祥期而又小祥二十四日大祥再期而又大祥既以日为之又以月为之此礼之无据者也再期而大祥中月而禫禫者祭之名也非服之色也今乃为之黪服三日然后禫此礼之不经者也既除服至葬而又服之盖见梓宫不可以无服也 【文献通考宋史礼志俱云盖不可以无服也文义未明今依历代名臣奏议补正】 祔庙后即吉纔八月矣而遽纯吉无所不佩此又礼之无渐者也诏礼官详议以闻其后礼部尚书韩忠彦等言朝廷典礼时世异宜不必循古若先生之制不可尽用则当以祖宗故事为法今言者欲令群臣服丧三年民闲禁乐如之虽过山陵不去衰服庶协古之制缘先王恤典节文甚多必欲循古又非特如臣僚所言故事而以已今既不能尽用则当循祖宗故事及先帝遗制从之孝宗淳熙十四年十月八日高宗崩孝宗号恸擗踊踰二日不进膳寻谕宰执王淮欲不用易月之制如晋武魏孝文实行三年之丧自不妨听政淮等奏通鉴载晋武帝虽有此意后来只是宫中深衣练冠帝曰当时群臣不能将顺其美司马光所以讥之后来武帝竟欲行之 【谓皇太后之丧】 淮曰记得亦不能行 【按文献通考及宋史礼志俱作王淮奏对而周密癸辛杂志作周必大语与周必大陵录合】 帝曰自我作古何害淮曰御殿之时人主衰绖群臣吉服可乎帝曰自有等降乃出内批朕当衰服三年群臣自行易月之令其合行仪制令有司讨论诏百官于以日易月之内衰服治事二十日丁亥小祥帝未改服王淮等乞俯从礼制帝流涕曰大恩难报情所未忍二十一日车驾还内帝衰绖御辇设素仗军民见者往往感泣诏自今五日一诣梓宫前焚香帝欲衰服素幄引辅臣及班次而礼官奏谓苴麻三年难行于外庭奏入不出十一月戊戌朔礼官颜师鲁尤袤等奏乞大祥礼毕 【按宋史礼志不云大祥今从文献通考补正】 改服小祥之服去杖绖禫祭礼毕改服素纱软脚折上巾淡黄袍黑银带神主祔庙毕改服幞头黑鞓犀带遇过宫烧香则于宫中衰绖行礼二十五月而除帝批淡黄袍改服白袍二日己亥大祥四日辛丑禫祭礼毕五日壬寅百官请听政不允八日三上表引康诰被冕服出应门等语为证九日诏可十五年三月二十日丙戌神主祔庙是日诏曰朕昨降指挥欲衰绖三年缘群臣屡请御殿易服故以布素视事虽有俟过祔庙勉从所请之诏稽诸典礼心实未安行之终制乃为近古宜体至意勿复有请于是径行三年之丧焉

　　金

　　金世宗大定二十九年章宗即位礼官言自大定二十七年十月祫享至今年正月世宗升遐故四月不行禘礼按公羊传闵公二年吉禘于庄公言吉者未可以吉谓未三年也注禘祫从先君数朝聘从今君数三年丧毕遇禘则禘遇祫则祫故事宜于辛亥岁为大祥三月禫祭踰月即吉则四月一日为初吉适当孟夏禘祭之时可为亲祠诏从之及期以孝懿皇后崩而止五月礼官言世宗升祔巳三年尚未合食于祖宗若来冬遂行祫礼皇帝见居心丧丧中之吉春秋讥其速恐冬祫未可行乞依故事三年丧毕祫则祫禘则禘于明昌四年四月一日释心丧行禘礼上从之 【按金史凶礼虽阙而章宗时礼官所奏于丧礼有关故录之】

　　元

　　元英宗至治二年九月丙辰 【按元史祭祀志误作八月丙辰今从本纪改正】 太皇太后崩 【谥昭献元圣】 太常院官奏国哀以日易月旬有二日外乃举祀事 【按元史本纪十月戊辰享太庙以国哀迎香去乐】

　　明

　　明成组永乐二十二年崩礼部尚书兼太常卿吕震奏大行遗命丧服一如高皇帝仿汉制以日易月今已踰二十七日 【按汉文帝三十六日释服唐明皇肃宗之丧乃降三十六日为二十七日后之议礼者以二十七日为以日易月之汉制皆沿汉文之失也】 请上释衰服乌纱冠素服黑角带临朝仁宗不听命六部都察院详议以闻震与六部都察院奏上宜服素衣冠黑角带群臣从君服仁宗曰梓宫在殡朕何忍遽易自是临朝素冠麻衣麻绖朝退仍衰服成化二十三年戊辰宪宗纯皇帝之丧至是巳百日上以梓宫在殡仍不释服视事百官素服朝参如旧丙子监察御史曹璘上疏请梓宫发引之日上衰绖杖履至大明门外率百官拜哭而别仍率宫中行三年之丧 【时潘府请力排群议断自圣心定为三年之丧诏礼官博士参考载籍使丧不废礼朝不废政合于古不戾于今行于上可通于下则大本以立大经以正从之】

　　△奔大丧【奔山陵附　周　汉　宋　辽　元　明】

　　周

　　汉

　　宋

　　辽

　　元

　　明

　　周

　　周书康王之诰太保率西方诸侯入应门左毕公率东方诸侯入应门右 【胡氏安国曰此奔成王之丧也诸侯为天子服斩衰当以所闻前后而奔丧安得以为修服于国而可乎】 春秋诸侯于天王崩而行郊礼受与国之朝聘修礼于他国皆特书以致贬胡氏安国汪氏克宽高氏闶诸儒论之甚严此诸侯为天子奔丧制服之旧制也

　　汉

　　汉昭帝元平元年崩大将军霍光征昌邑王贺典丧至霸上大鸿胪郊迎驺奉乘舆车王使仆寿成御郎中令龚遂参乘旦至广明东都门遂曰礼奔丧望见国都哭此长安东郭门也白虎通曰礼王者崩诸侯希奔丧何臣子悲哀恸怛莫不欲观君父之棺柩尽悲哀者也又为天子守蕃不可顿空也故分为三部有始死先奔者有得中来尽其哀者有得会丧奉送君者七月之闲诸侯有在京师亲供臣子之事者有号泣悲哀奔走道路者有居其国哭痛思慕竭尽所供以助丧事者是四海之内臣下若丧考妣之义也 【以上杜典不载今补纂】

　　宋

　　宋太祖开宝九年崩遗诏诸道节度防御团练使刺史知州等不得辄离任赴阙

　　辽

　　辽义宗 【按辽史宗室传义宗名倍太祖长子神册元年立为皇太子】 留治东土 【即东丹国】 太祖讣至即日奔赴山陵知皇太后本意欲立德光让以大位

　　元

　　元太祖崩于萨里川哈喇图之行宫 【时率师伐金】 遗命以太宗嗣位 【太祖定西域太宗攻城略地之功居多】 时太宗不在左右及讣至始自和博之地来会丧乃遵遗诏即位于和林 【和林本唐回鹘地自太祖定河北即建都于此为会同之所后改和宁路】

　　明

　　明太祖遗诏诸王闻丧各于本国哭临不必赴京中外管军戍守官员无得擅离信地许遣人至京洪熙元年仁宗崩皇太子还自南京至良乡宫中始发丧宣遗诏文武官常服于午门外四拜宣毕举哀复四拜易素服迎皇太子于卢沟桥桥南设幕次香案皇太子至常服诣次四拜听宣遗诏复四拜哭尽哀易素服至长安右门下马步哭至宫门外释冠服被发诣梓宫前五拜三叩首哭尽哀就丧次

　　△国有大丧受他国吊慰服议【宋　辽】

　　宋

　　辽

　　宋

　　宋真宗之丧契丹遣殿前都点检崇义军节度使耶律赛音翰林学士工部侍郎知制诰马贻谋充大行皇帝祭奠使副佐林牙左金吾卫上将军萧日新利州观察使冯延休充皇太后吊慰使副右金吾卫上将军耶律宁引进使姚居信充皇帝吊慰使副所司预于滋福殿设大行皇帝神御座又于稍东设御座祭奠吊慰使副各素服由西上合门入陈礼物于庭中书门下枢密院并立于殿下再拜讫升殿分东西立礼直官合门舍人赞引耶律赛音等诣神御座前阶下俟殿上帘卷使副等引举哭殿上皆哭再拜讫引升殿西阶诣神御座前上香奠茶酒贻谋跪读祭文毕降阶复位又举哭再拜讫稍东立俟皇太后升座帘外侍立舍人引慰吊祭奠使副朝见殿上举哭左右皆哭吊慰使副萧日新等升殿进书讫降座俟皇帝升座舍人引吊慰祭奠使副朝见皇帝举哭左右皆哭吊慰使副耶律宁等升殿进书讫赐赛音等袭衣冠带器币鞍马随行实里牙校等衣服银带器币有差淳熙十五年二月宰执进呈礼官合门国信所定吊慰使副德寿宫宰执以下皆用常服周必大奏昨显仁时北使副至巳是祔庙故用常服今大行太上皇帝在殡陛下方缞绖受吊臣等亦难冠裳侍立况启殡发引服如初丧固未除也上曰宰执侍从当如大祥服四脚幞头缞绖去杖正得中矣

　　辽

　　辽道宗崩天祚皇帝问礼于耶律固宋国遣使吊及致祭归赗皇帝丧服御游仙之北别殿使入门皇帝哭使者诣柩前上香读祭文讫又哭有司读遗诏恸哭使者出少顷复入陈赙赗于柩前皇帝入临哭退更衣 【杜典原书无受吊服议今因宋辽事纂入】

　　△君遣使吊他国君【宋　辽　金】

　　宋

　　辽

　　金

　　宋

　　宋仁宗天圣九年七月契丹使来告其主隆绪之丧遣使祭奠吊慰至和元年九月契丹主宗真殂遣使祭奠吊慰孝宗淳熙十六年三月金遣王元德等来告哀遣诸葛廷瑞沈揆往吊祭

　　辽

　　辽太宗天显九年闰月戊午唐遣使告哀即遣弟吊祭会同五年八月遣天城军节度使萧拜石吊祭于晋圣宗太平时年宋真宗崩辪贻廓报哀入境幽州急递先闻帝不俟贻廓至阙集大臣举哀诏沿边州军不得作乐兴宗重熙十七年夏国王李元昊薨遣永兴宫使耶律钮斡哩等慰奠道宗清宁九年宋仁宗崩遣使祭大行于皇仪殿遂见宋嗣帝英宗于东厢

　　金

　　金世宗大定二十八年正月遣宣徽使富察克忠为宋吊祭使二月宋遣使献先帝遗留物宋使朝辞以所献物中玉器五玻璃器二十及弓剑之属使还遗宋曰此皆尔前主珍玩之物所宜宝藏以无忘追慕今受之义有不忍归告尔主使知朕意也章宗承安五年十月宋遣使来告孝宗哀以工部尚书乌库哩谊等为吊祭使十一月宋复遣使来告光宗哀以河南路统军使克等为吊祭使泰和四年正月高丽嗣子韺遣使来告其父晫哀四月遣西上合门使张偁等为高丽敕祭使东上合门使石悫等为慰问并起复横赐使

　　钦定续通典卷七十四 

●钦定续通典卷七十五　礼三十一

　

　　凶礼二

　　○凶礼二

　　未踰年天子崩议

　　藩王入继大统为先君服议宋

　　天子为继兄弟统制服议

　　天子不降服及降服议

　　天子为皇后父母服议皇后为父母及为祖父母服附

　　天子为庶祖母持重服议

　　天子为母党服议

　　天子吊大臣服议

　　天子为大臣及诸亲举哀议

　　公主服所生议宋

　　△未踰年天子崩议【元　明】

　　元

　　明

　　元

