<!-- { "loadSidebar": true } -->
　　汉隐帝时李守贞反而赵思绾先以京兆反已而王景崇又以凤翔反景崇与思绾遣人推守贞为秦王隐帝乃遣枢密使郭威率禁兵讨之诸将皆请先击思绾景崇威计未知所向行至华州节度使扈彦珂谓威曰三叛连衡以守贞为主守贞先败则思绾景崇可传声而破矣若舍近图远使守贞出兵于后思绾景崇拒战于前则汉兵屈矣威以为然遂先击守贞

　　△宋

　　宋韩琦在陕西值元昊出寇三川琦欲解其围即遣将领兵七千声言巡边部分诸将夜趣七十里至白豹城平明克之破四十一族焚其积聚元昊回兵救之不及

　　△辽

　　辽太祖天赞三年将伐渤海耶律都沁谏曰陛下先事渤海则西夏必蹑吾后请先西讨庶无后顾忧太祖从之

　　△元

　　元李桢表言襄阳乃吴蜀之要冲宋之喉襟得之则可为他日取宋之基本定宗嘉其言又史天泽既复真定缮城壁立楼橹为不可犯之计以抱犊砦为武仙之巢穴不即翦覆终遗后患急攻下之仙遁走又舒穆噜额森辽人也闻太祖起朔方首言东京为金开基之地荡其根本则中原可传檄而定也又世祖至元十一年朝议淮上诸郡宋之北藩城坚兵精攻之不可猝下徒老我师宜先渡河翦其根本留兵淮甸绝其救援则长江可乘虚而渡也于是以托尔珠为镇淢上将军攻取安丰诸处皆捷又史天倪略地三关南至于东海所过城邑皆下因进言于穆呼哩曰彼弃幽燕迁都于汴已失策矣辽水东西诸郡金之腹心也我若得大宁以扼其喉襟则金必救之虽有辽阳将不能保穆呼哩从之又史天倪徇地山西遂克三关不浃旬定四十余砦兵至河卫喜曰河卫者夷门之限河卫破则夷门不能守矣

　　△明

　　明刘基因攻安庆不下请径拔江州倾其巢穴从之悉师西上陈友谅以为神兵自天而下仓猝不能御奔武昌遂克江州旋师攻安庆下之又云南乌撒蛮复叛傅友德讨之太祖谕曰若过关索岭慎勿与蛮人战于岭上当分兵直捣巢穴以掩袭之使各救其家不能纠合以抗吾师其傍诸土寨即未能下合力攻之必克也又成祖以李景隆聚兵德州将俟来春大举当诱之来以敝其众乃于隆冬帅师进攻大同景隆来援苦寒之地南卒不堪奔命冻馁死者甚众委弃铠仗不可胜计又成祖因大同守将房昭引兵驻西水寨欲据险为持久计窥北平下令曰保定北平股肱郡保定失即北平危矣岂可不援遂率精兵三万邀击破之又谓诸将曰我围房昭急真定必来援然摧败之余进必不锐我轻骑往定州彼闻必速来来则据险以待我还兵合击必败之援兵败寨可不攻自下矣又韩雍剿两广蛮寇或请分军蹙贼入广西雍曰二广地鲜完郡大藤峡为贼根本诸兵不先薄其本乃分兵以趋末分兵势弱趋末难尽我全师而至南可以攻大藤援高雷廉东可以应南韶西可以取柳庆北可以断阳峒诸路势若常山蛇首尾互应彼分而拒我聚而攻志曰先人有夺人之心兹行必胜遂行又王守仁起义讨宸濠众议宜逼之安庆江中守仁曰我师越南昌与贼相持于中道南昌兵必绝我粮道以蹑其后腹背受敌非利不若先攻南昌濠精兵皆出攻安庆南昌仅老弱守御一鼓易破贼闻巢穴已倾势必解安庆围还救首尾牵制易成擒耳果如其策又乱民张琏反流陷江闽州县诏诸道合师讨之且言贼弃巢出宜速击俞大猷谓琏妻子财货皆在巢若我以大军迫其巢彼必聚众自救譬之虎方逐鹿熊据穴而搏其子虎安得不置鹿而还还而蹙之如拉朽矣且三省会击有期岂可以数万之师从一夫浪走哉乃引兵疾走相嵩岭瞰琏巢贼归援出击遂执琏

　　○军师伐国若中路城大兵多须下方过

　　元

　　明

　　△元

　　元信州城守求扰于索多曰元帅不来信不可守今邵武方聚兵观衅元帅旦往邵武兵夕至矣索多告于众曰若邵武不下则腹背受敌岂独信不可守乎乃遣周万户等往招降之又张宏略为江西宣忍使饶州盗起犯都昌宏略以为饶在江东与南康只隔一湖寇势甚大若不灭将为吾境患乃使人直捣其巢穴生缚贼酋磔于市余党溃散

　　△明

　　明徐达征张士诚常遇春请径捣平江太祖曰贼分兵驻吴兴钱塘以自辅我顿兵坚城不克而招二辅之援非计也先攻吴兴便徐达悉舟师自太湖趋薄吴兴士诚将张天骐等分道出战达亦分兵应之而遣骁将王国宝以长枪军扼其归吴兴下又成祖闻李景隆将大兵捣北平呼景隆小字曰我在此李九江必不敢来大宁去此不远移师袭之可无后患景隆闻吾兵向大宁必乘虚捣北平我还师破之必矣乃整兵从刘家口径取大宁抚定城中亡何李景隆兵至成祖悉大宁诸卫兵至郑村坝上与景隆兵大战三日抵北平城下张玉直捣其营城中亦鼓噪出中外夹击大败之又靖难师起诸将咸欲南张玉曰为我肘腋患者蓟也必灭蓟而后可以安意南行遂整兵围蓟破之移兵取遵化

　　○必攻其易

　　金

　　元

　　明

　　毋贪其易附元

　　△金

　　金察罕取马纪岭道攻阿苏穆宗自将期阿苏城下会军察罕行次乌布苏水乌延部色埒贝勒来谒谓察罕曰闻国相将与太师会军阿苏城下此为深入必取之策宜先抚定展楚珲锡馨之路落其党附夺其民人然后合军未晚也察罕从之攻屯城请济师穆宗与之察罕遂攻下屯城而与穆宗来会阿苏城下屯在南阿苏在北穆宗初遣察罕分道即会攻阿苏闻其用色埒计先取屯城与初议必合颇不然之及辽使来止勿攻阿苏然后深以先取屯城为功也

　　△元

　　元博啰欢军于下邳召将佐谋曰清河城小而固与昭信淮安泗州为犄角猝未易拔海州东海石秋远在数百里之外必不严备吾顿大兵为疑兵以轻骑倍道袭之其守将可擒也师至三城果皆下又巴延攻阳罗堡三日不克谋于阿珠曰彼谓我必拔此堡方能渡江此堡甚坚攻之徒劳汝今夜以铁骑三千泛舟直趋上流为捣虚之计阿珠既败宋军巴延大喜遂急攻阳罗堡破之又阿珠师次盐山得俘民言宋沿江九郡精锐尽聚郢江东西两城今舟师出其闲骑兵不得护岸此危道也不如取黄家湾堡东有河口可由其中拖船入湖转以下江为便从之

　　△明

　　明王守仁抚粤方征湖广兵夹攻桶冈而横水左溪在其东乃会诸将议曰桶冈地险又恃棋水左溪为羽翼若进兵则腹背受敌况贼止闻征兵攻桶冈其横水左溪必观望未备今出其不意先攻二处破之而移兵桶冈法所谓攻瑕而坚者自瑕也于是分部两路兵入会左溪自率兵捣横水俱攻破之贼奔入桶冈会楚兵亦至遂克其巢

　　△毋贪其易附【元】

　　元巴延伐宋自汉口开坝引船入沦河径趋沙芜入江诸将议先取沙芜南岸战船巴延曰吾亦知其易取卢汝辈贪小功失大事不若竟渡江收其全功可也

　　（臣）等谨按杜氏通典攻其必救之后复曰必攻其易夫敌之所易即其所不必救者也其论似不相合细绎杜氏意诚恐执攻其必救之说者顿兵坚城之下或致进退两难故又示以攻瑕之方至若以无关得失之地而我必贪其易尽力攻之既损军实或且以分我军势知兵者亦复不为也谨增入毋贪其易以补足杜氏之意焉

　　○轻易致败

　　唐

　　五代

　　宋

　　辽

　　元

　　明

　　△唐

　　唐哥舒翰出潼关次灵宝西原与贼将崔干佑战贼以数千人先伏险翰浮舟中流以观军谓干佑兵寡易之又视其阵无法促士卒进贼伏兵起遂大败又郭子仪破史思明于沙河安禄山益出精兵佐思明子仪曰彼恃加兵必易我易我心不固战则克矣与战未决戮一部将以徇士殊死斗遂破之乃昼扬兵夜捣垒贼不得息气益老思明逃奔博陵又史思明攻河阳使骁将到龙仙临城挑战龙仙健勇自恃举右足加马鬣上嫚骂李光弼光弼将白孝德愿独往取之选五十马于军门为继大军鼓噪以增气势乃挟二矛策马截流而渡龙仙见其独来甚易之足不降鬣稍近将动孝德摇手示之若使其不动龙仙不之测乃止孝德呼曰侍中使余致辞非他也龙仙去十步与之言亵骂如初孝德息马伺便因瞋目虓喊持矛跃而博城上鼓噪五十骑继进龙仙矢不暇发环走堤上孝德追斩之携首而归

　　△五代

　　五代梁王彦章击破德胜唐军东保杨刘彦章围之庄宗登垒望见彦章为重堑以绝唐军意轻之笑曰我知其心矣其持久以弊我也即引短出战为彦章彦章伏兵所射大败而归又梁晋战胡柳晋军败庄宗欲引兵退保临濮阎宝曰夫决胜料势决战料情情势既得断在不疑今梁兵穷蹙其势可破胜而骄怠其情可知此不可失之时也庄宗谢曰微公几败吾事乃整军复战遂败梁兵

　　唐伐蜀班师至利州会康延孝叛据汉州张砺言于任圜请伏精兵于后先以羸师诱之延孝骁将以任圜儒生睹其羸师殊不介意及战酣圜发精兵击之遂擒延孝

　　△宋

　　宋太宗命白守荣等护送军粮于灵州诏发军乘分为三辈护送仍命田绍斌率兵援接李继迁知之邀于洛浦河守荣等欲击之绍斌曰番戎轻佻勿弃辎重与战但按辔结阵徐行守荣等忿曰我不受若节度若但率兵来迎耳勿预吾事绍斌因率所部去辎重四五里继迁望见绍斌旌旗不敢击守荣欲自邀功遂决战贼先以羸骑挑战继而伏发守荣败丁夫溃走蹂践死者无数绍斌振旅徐还所部不失一人至清远与张延川会食见濠中祼而呼之者曰我白守荣也以绳引上解衣遗之又狄青为将党项犯塞时新募万胜军未习战阵遇寇多北青一日尽取万胜旗付虎翼军使之出战寇望其旗易之全军径趋为虎翼所破殆无遗类又岳飞讨李成贼连营西山乃自为先锋麾骑从上流潜出贼右突其阵大败之走筠州复出城布阵十五里飞设伏以岳字帜麾骑二百而前贼易其少薄之伏发败走又赵葵守扬州败于李全时正月望城中放灯张乐以示暇全亦张灯平山堂矫情自肆葵与赵范议西出常不利贼必见易因其所易而图之必胜不如出堡塞西门既而候卒识枪垂双拂者为全范喜谓葵曰此贼勇而轻若果出必成擒矣乃悉精锐数千而西取官军素为贼易者张其旗帜以诱之全望见喜谓金使曰看我扫南军官军见贼突斗而前奋击贼败欲走入土城部将李虎军已塞其瓮门全窘走新塘为泥泞所陷碎其尸

　　△辽

　　辽耶律和克使宋还言宋人必取河东合先事以为备韩匡嗣诋之曰宁有是耶已而宋人果取太原乘势逼燕匡嗣与南府宰相沙特哩兖休格侵宋军于满城方阵宋人请降韩匡嗣欲纳之休格曰彼军气甚锐疑诱我也可整顿士卒以御韩匡嗣不听俄而宋军鼓噪薄我众蹙践尘起涨天韩匡嗣仓卒谕诸将无当其锋众既奔遇伏兵扼要路韩匡嗣弃旗鼓遁其众走易州山独休格收所弃兵械全军还又重熙时征夏国萧惠自河南进战舰粮船绵亘数百里既入敌境侦候不还铠甲载于车军士不得乘马诸将咸请备不虞惠曰谅祚必自迎车驾何暇及我无故设备徒自弊耳数曰我军未营候者报夏师至惠方诘妄言罪谅祚军从阪而下惠与麾下不及甲而走追者射惠几不免

　　△元

　　元时宋蜀帅陈隆之贻书请战声言有众百万有轻我之心皇子为帅集诸将议曰隆之可生擒也屡战败之

　　△明

　　明盛庸与铁铉等闻北师将至大犒赏将士誓师简精锐背城而数组火器毒弩以待时北师屡胜见庸军即鼓噪前薄尽为火器所伤

　　○乘敌乱而取之
