<!-- { "loadSidebar": true } -->
　　宋仁宗庆历元年南郊赦书中外文武官并许依旧式立家庙功臣不限品数赐戟至和二年宰臣宋庠请详定家庙制度下两制礼官议定正一品平章事以上立四庙枢密使知枢密院事参知政事枢密副使同知枢密院事签书院事见任前任同宣徽使尚书节度使东宫少保以上皆立三庙余官祭于寝凡得立庙者使嫡子袭爵主祭其爵世降一等死即不得作主祔庙别祭于寝自当立庙者即祔其主其子孙承代不计庙祭寝祭并以世数疏数迁祧始得立庙者不祧以比始封有不祧者通祭四庙五庙庙因众子立而嫡长子在则祭以嫡长子主之嫡长子死即不传其子而传立庙者之子凡立庙听于京师或所居州县其在京师者不得于里城及南郊御路之侧仍别议龚爵之制既以有庙者之子孙或官微不可以承祭而朝廷又难尽推袭爵之恩事竟不行嘉佑三年礼部尚书同中书门下平章事文彦博言伏睹礼官详定私庙制度平章事以上许立四庙臣欲于河南府营创私庙乞降敕指挥从之徽宗大观二年议礼局议执政以上祭四庙余通祭三庙古无祭四世者又侍从官以至士庶通祭三世无等差多寡之别岂礼意乎请文臣执政官武臣节度使以上祭五世文武升朝官祭三世余祭二世应有私第者立庙于门内之左如狭隘听于私第之侧力所不及仍许随宜又言王制诸侯五庙二昭二穆与太祖之庙而五所谓太祖者盖始封之祖不必五世非臣下所可通称今高祖以上一祖未有名称欲乞称五世祖其家庙祭器正一品每室笾豆各十有二簠簋各四壶尊罍铏鼎俎篚各二尊罍加勺羃各一爵各一诸室共享胙俎罍洗一从一品笾研簠簋降杀以两正二品笾豆各八簠簋各二余皆如正一品之数诏礼制局制造仍取旨给赐孝宗淳熙五年权户部尚书韩彦古请以临安前洋街赐第建父世忠家庙就赐金宇房缗以给岁时祭祀之用辅臣论世忠庙器中书舍人陈骙以礼难行驳之上问本朝群臣庙制如何赐器如何时赵雄等奏仁宗虽因赦论建庙未暇行也唯文彦博曾酌唐制为之未尝赐器政和始命礼制局范铜以赐宰臣上曰汉唐而下既未有赐器祭者唯器与名不可以假人命礼官考历代及本朝之制八年十月中书舍人崔敦诗谓中兴庙器改用竹木省去雕文然一启其端援者必众谓宜详讲必傅古义乃协今宜礼赐圭瓒然后为鬯盖诸侯嗣位不敢专祭待命于天子必赐以圭瓒者祭祀交神唯灌为重举其重以赐之余得自用臣请铜为祭器可以传远今以竹木为之坏而不易则坠上之赐易而自制则弃君之命宜略傲古制命有司铸爵勺各一赐之余令祀官定当用之式缋图以畀俾以竹木自制从之

　　元

　　元英宗至治初右丞相拜珠得立五庙同堂异室

　　明

　　明太祖洪武六年春诏定公侯以下家庙礼仪时礼部官议奏凡公侯品官别立祠堂三闲于所居之东以祀高曾祖考并祔位如祠堂未备奉主于中堂享祭二品以上羊一豕一五品以上羊一五品以下豕一皆分四体熟而荐之不能具牲者设馔享之所用器皿随官品第称家有无祭之前二日主祭者闻于上免朝参凡祭四仲之有择吉日或春秋分冬夏至亦可世宗嘉靖十五年夏言疏请依宋儒程颐之议诏令天下臣民冬至祭始祖立春祭先祖但不许立庙以踰分庶上广锡类之孝下无禘祫之嫌又礼官疏请官自三品以上为五庙以下皆四庙为五庙者仿唐制五闲九加两旁隔板为五室中祔五世祖旁四室祔高曾祖祢为四庙者三闲五架中为一室祔高曾左右二室祔祖祢若当祀始祖先祖则如宋朱子所云临祭时作纸牌祭讫焚之然三品以上虽得为五庙若上无应立庙之祖不得为世祀不迁之祖惟以第五世之祖奉为五世只名曰五世祖必待世穷数尽则以今之得立庙者为世祀之祖世祀而不迁焉其牲牢俎豆等物一依官品制可

　　△天子皇后及诸侯大夫士神主【藏主室及题版制附　唐　宋　金　元　明】

　　（臣）等谨案杜佑通典神主题板析为数条大约引据汉魏诸儒杂议分配各条以便省览其实等差隆杀之闲比类参稽弥资订证今详考唐宋以来正史所载兼及先儒所定成式合为一条其移主立尸等议皆后代所无谨从阙焉

　　唐

　　宋

　　金

　　元

　　明

　　唐

　　唐宣宗大中三年十二月追尊顺宗宪宗谥号礼院奏庙中神主巳题旧号请改造及重题左司郎中杨发等议以谓古者已祔之主无改造之文加谥追尊始于则天太后摄政之后然犹不改主易书今宜以新谥宝册告于陵庙时宰臣复议以为士族之庙皆就易书乃就旧主易书新谥焉

　　宋

　　宋神宗元丰三年礼文所言古者宗庙为石室以藏主谓之宗祏夫妇一体同几共牢一室之中有左主右主之别正庙之主各藏庙室西壁之中迁庙之主藏于太祖太室北壁之中其埳去地六尺一寸今太庙藏主之室帝后异处迁主仍藏西夹室于礼未合请新庙成并遵古制从之高宗绍兴十六年太常寺言在京庙制每室东设户西设牖西墙祏室藏祖宗帝后神主今行在太庙未曾安设祏室宜体仿旧制殿东西作两夹室其两夹室止设户十一室即依庙制设户牖其殿南北深七丈每室于西壁从北以南一丈二尺作厚墙随宜安设祏室其西夹室亦合设祏室藏顺祖室神主诏从之

　　金

　　金宣宗贞佑四年礼官言迁庙事主用栗依唐制皇统九年所定也祏室旁及上下皆石门东向以木为阖室中帝主居左前设曲几后主居右设直几

　　元

　　元世祖至元三年命太保刘秉中考古制定神主高一尺二寸顶圆径二寸八分四厢合剡一寸一分上下四方穿中央通孔径九分以光漆题尊谥于背上匮趺底盖俱方底自下而上盖从上而下底齐趺方一尺厚三寸皆准元佑古尺图主及匮趺皆栗木匮趺并用玄漆设祏室以安奉帝主用曲几后主用直几十二年五月检讨张谦言昔者因修太庙奉迁金牌位于馔幕殿设以金椅其栗主却与旧主牌位各贮箱内安置金椅下礼有非宜今拟合以金牌位迁于八室内其祏室栗主宜用彩舆迁纳旧主并牌位安置于箱为宜武宗至大二年将加谥太祖睿宗择日请谥于天改制金表神主题写尊谥庙号自是主皆范金作之如金表之制 【案虞主用桑吉主用栗礼有明文元初考定神主用栗最为得礼武宗改为范金戾古已甚泰定帝初盗入太庙窃仁宗及庄懿慈圣皇后金主其亦有以招之也夫】

　　明

　　明制作主用栗取法于时日月辰趺方四寸象岁之四时高尺有二寸象十二月身博三十分象月之日厚十二分象日之辰剡上五分为圆首首之下勒前为额而判之一居前二居后 【前四分后八分】 陷中以书爵姓名行合之植于趺窍其旁以通中如身厚三之一 【圆径四分】 居二分之上粉涂其前以书属称旁题主祀之名加赐易世则笔涤而更之外改中不改 【案主之制不见于经何休谓主状正方穿中央达四方天子长尺二寸诸侯长一尺卫冲次又谓右主八寸左主七寸广厚三寸右主父也左主母也汉旧仪后主长七寸围九寸帝主长九寸其制不可考宋程颢考定其制朱子家礼遵用之明时品官家庙仪式一本家礼此条载会典中今据辑入】

　　△时享【荐新附　唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐玄宗开元六年有司撰享太庙仪注祭之日车驾发宫中帝谓朱璟苏颋曰祭必先斋所以齐心也宜于庙所设斋宫先期赴行宫斋宿质明行事庶合于礼又仪注自大次至殿前施行褥帝不许但履地而行十五年敕享宗庙差丞相尚书嗣王郡王摄三公行事若人数不足通取诸司三品以上长官二十五年敕太庙五享之日应摄三公令中书门下及丞相师传尚书御史大夫嗣王郡王择德望高者通摄诸司不在差限二十七年敕太庙五享宜于宗子嗣郡王中择有德望者令摄三公行事其异姓官更不须差摄天宝三载诏顷四时庙享两京同日今以后宜各别择日告享五库诏享太庙每室加常食一牙盘九载制承前宗庙皆称告享自今每亲告享宗庙为朝享有司行事为荐享诸事告宗庙并改为奏德宗贞元九年太常博士韦彤裴堪议谨案礼经前代故事宗庙无朔望祭食之仪惟寝园有之国家贞观开元修定礼文皆遵旧典至天宝时始别令尚食朔望进食于太庙自太庙以下每室奠飨当时祀官王屿不本礼意妄推缘生之义每用宴私之馔此则可荐于寝宫而不可渎于太庙也又礿祠尝烝圣人之中制今太庙每岁五享祭不为数若令牲牢俎豆之司更备膳羞盘盂之馔朔日月半将以为常为数既甚黩亦随之宜遵开元之则省天宝权宜之制帝以此礼经先帝所定未遽改移宪宗元和十四年太常丞王泾疏请去太庙上食事亦不行

　　五代

　　梁太祖开平三年正月十月并享于太庙

　　后唐庄宗同光元年四月立七庙于太原二年正月神主至自太原 【按唐建太微宫于洛京后唐庄宗本纪载同光元年十一月甲子如洛京二年正月神主至自太原当属自太原至洛京朝献太微宫也】 朝献于太微宫享于太庙明宗长兴元年二月享于太庙

　　周太祖广顺三年十二月享于太庙

　　宋

