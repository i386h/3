<!-- { "loadSidebar": true } -->
　　宋太祖建隆元年正月诏日封二王之后备三恪之宾所以示子传孙兴灭继绝夏商之居杞宋周隋之启介酅古先哲王实用兹道矧予凉德历试前朝虽周德下衰勉从于禅让而虞宾在位岂忘于烝尝其封周帝为郑王以奉周嗣正朔服色一如旧制又诏曰朕唯眇躬逮事周室讴歌狱讼虽归新造之邦庙貌园陵岂忘旧君之礼其周朝嵩庆二陵及六庙宣令有司以时差官朝拜祭飨永为定式仍命周宗正卿郭玘行礼仁宗天圣六年录故虢州防御使柴贵子肃为三班奉职七年录故太子少传柴守礼孙咏为三班奉职其后又录柴氏之后曰熙曰愈曰若拙昍上善并为三班奉职曰余庆曰诚为州长史助教曰贻廓等十一人复其身仍各赐钱一万又录世宗曾孙揆柔及贵曾孙日宣守礼曾孙若讷皆为三班奉职嘉佑四年著作郎何鬲言舜受尧禹受舜之天下而封丹朱商均以为国宾周汉以降以及于唐莫不崇奉先代延及苗裔本朝受周天下而近代之盛莫如唐自梁以下皆不足以崇袭臣愿考求唐周之裔以备二王之后授以爵命封县立庙世世承袭永为国宾事下太常议曰古者立二王后不唯继绝兼取其明德可法五代草创载祀不永文章制度一无可考上取唐室世数巳远于经不合惟周则我受禅之所自义不可废宜访求子孙如孔子后衍圣公授一京官爵以公号使奉庙飨岁时存问赐之粟帛牲器祭服每遇时祀并从官给其庙宇亦加严饰如此则上不失继绝之义度之于今亦简而易行从之四月诏曰先王推绍天之序尚尊贤之义褒其后嗣宾以殊礼岂非圣人稽古报功之大典哉国家受命之元继周而王虽民灵欣戴历数允集而虞宾将逊德美丕显顷者推命本始褒及支庶每遇南郊许奏白身一名充班行恩则厚矣而义未称将上采姚姒之旧略循周汉之典详其世嫡优以公爵异其仕进之路申以田土之锡俾庙寝有奉飨祀不辍庶几乎春秋通三统厚先代之制矣宜令有司取柴氏谱系于诸房中推最长一人令岁时亲奉周室祀事如白身即与京主簿如为班行者即比类换文资仍封崇义公与河南府郑州合入差遣给公田十顷专管句陵庙应缘祭飨礼料所须皆从官给如至知州资序即别与差遣却取以次近亲令袭爵授官永为定式八月太常礼院定到内殿崇班相州兵马都监柴咏于柴氏诸族最长诏换殿中丞封崇义公佥书奉宁军节度判官事以奉周祀又以六庙在西京而岁时祭飨无器服之数令有司以三品服一四品服二及所当用祭器给之神宗熙宁四年西京留守司御史台司马光言崇义公柴咏祭祀不以仪式周本郭姓世宗后侄为郭氏后今存周后则宜封郭氏子孙以奉周祀帝阅奏问王安石安石曰宋受天下于世宗柴氏也帝曰为人后者为之子安石曰为人后于异姓非礼也虽受天下于郭氏岂可以天下之故而易其姓氏所出帝然之五年正月柴咏致仕咏长子早亡嫡孙夷简当袭太常礼院言夷简有过合以次子西头供奉官若讷承袭诏以若讷为卫尉寺丞袭封崇义公佥书河南府判官厅公事徽宗政和八年诏曰昔我艺祖受禅于周嘉佑中择柴氏旁支一名封崇义公议者谓不当封周然禅国者周而三恪之封不及礼盖未尽除崇义公依旧外择柴氏■〈宀取〉长见在者以其祖父为周恭帝后以其后世世为宣义郎监周陵庙与知县请给以示继绝之仁为国二恪永为定制 【按世宗与恭帝后为二恪是郭氏子孙终未见录也司马光之言惜乎未行】 高宗绍兴五年诏周世宗元孙柴叔夏为右承奉郎袭封崇义公奉周后二十六年叔夏升知州资序别与差遣以子国器袭封令居衢州朝廷有大祀则入侍祠如故事其柴大有柴安宅亦各补官理宗淳佑九年春正月诏周世宗八世孙柴彦颕补承务郎袭封崇义公 【按时又求隋唐及朱氏李氏石氏刘氏郭氏之后及吴越荆南湖南蜀汉诸国之子孙皆命以官使守其祠】

　　金

　　金太宗天会三年八月辽主延禧入见降封海滨王六年八月以宋二庶人入见封其父昏德公子重昏侯熙宗皇统元年二月改封海滨王耶律延禧为豫王昏德公赵佶为天水郡王 【及齐刘豫为三恪】 重昏侯赵桓为天水郡公十二月天水郡公赵桓乞本品俸诏赒济之三年八月诏给天水郡王孙及天水郡公婿捧禄

　　元

　　元世祖至元十三年夏五月布延以宋主■〈显，去页〉至上都制授■〈显，去页〉开府仪同三司检校大司徒封瀛国公

　　明

　　明太祖洪武元年诏封元皇孙迈达哩巴拉为崇礼侯七年九月上谓廷臣曰草木无心遇春而茂遇秋而零落气之所感犹知荣悴况于人乎崇礼侯遇达哩巴拉南来已五载今已长成岂无父母乡土之思宜遣之还于是厚礼而礼归之

　　△天子朝位【五代　宋　辽　金　元　明】

　　五代

　　宋

　　辽

　　金

　　元

　　明

　　五代

　　后唐明宗天成元年五月诏每月朔望日赐百官廊下餐 【按唐室升平日常参官每日退朝赐食谓之廊餐自干符离乱之后祇遇月旦入合曰赐食上初即位命百官五日一起居御史中丞李琪以为非故事请罢之唯每月朔望日入合赐食至是宣旨朔望竹入外依旧五日一起居遂为定式又按叶梦得日唐以宣政殿为前殿谓之正衙即古之内朝也以紫宸殿为便殿谓之上合即古之燕朝也而外别有含元殿古者天子三朝外朝内朝燕朝外朝在王宫库门外有非常之事以询万民于宫中内朝在路门外燕朝在路门内盖内朝以见群臣或谓之路朝燕朝以听政犹今之奏事或谓之燕寝郑氏小宗伯注以汉司徒府有天子以下大会殿为周之外朝而萧何造未央宫言前殿则宜有后殿大会殿设于司徒府则为外朝而宫中有前后则为内朝燕朝盖去周犹未远也唐含元殿宜如汉之大会殿宣政柴宸乃前后殿其沿习有自来矣方其盛时宣政盖常朝日见群臣遇朔望陵寝荐食然后御紫宸旋传宣唤仗入合宰相押之由合门进百官随之入谓之唤仗入合紫宸殿言合犹古之言寝此御朝之常制也中世乱离宣政不复御正衙立仗之礼遂废惟以只日常朝御紫宸而不设仗敬宗始复修之因以朔望陈仗紫宸以为盛礼亦谓之入合误矣又曰唐正衙曰见群臣百官皆在谓之常参唤仗入合百官亦随以入则唐制天子未尝不日见百官也其后不御正衙紫宸所见惟大臣及内诸司百官俟朝于正衙者传闻不坐即退则百官无复见天子矣敬宗再举入合礼之后百官复存朔望两朝至五代又废故后唐明宗始诏群臣每五日一随宰相入见谓之起居时李琪为中丞以为非礼请复朔望入合之礼明宗曰五日起居吾思见群臣不可罢朔望入合可复遂以五日群臣一入见中兴便殿为起居朔望天子一出御文明前殿为入合讫】

　　宋

