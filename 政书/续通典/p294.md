<!-- { "loadSidebar": true } -->
　　唐高祖为山西河东道抚慰大使率兵以御群盗行至太平关遇贼数千人时所将兵少左右皆惧高祖谓之曰此乌合之众易与耳因率精骑十二人出击之所向皆靡众情始定并力奋击遂大破之

　　△五代

　　五代时后蜀孟知祥遣赵廷隐率兵三万自将击董璋阵鸡距桥知祥得璋降卒衣以锦袍使持书招降璋璋曰事己及此不可悔也璋军士皆噪曰徒曝我于日中何不速战璋即麾军以战兵始交璋偏将张守进来降知祥乘之璋遂大败

　　△宋

　　宋太祖朝剑外初平冯瓒知梓州视事纔数日伪军校上官进啸聚士卒三千余众劫村民数万人夜攻州城瓒曰贼乘夜奄至此乌合之众以棰梃相挞击必无固志正可持重以镇之待旦自溃矣众巡城密令促其更筹未夜分击五鼓贼悉遁去因纵兵追之擒上官进斩于市招诱余党得千余人并赦其罪令复其业郡境以安

　　△金

　　金卫王大安三年诏承裕主兵事元兵至野狐岭承裕不敢拒战退至宣平县中土豪请以土兵为前锋以行省兵为声援承裕畏怯不敢用但问此去宣德闲道而已土豪嗤之曰溪闲曲折我辈谙知之行省不知用地利力战但谋走耳今败矣其夜承裕率兵南行元兵踵击之明日至会河川承裕兵大溃承裕仅脱身走入宣德

　　△元

　　元顺帝至正时辽东郡县唯永平不被兵积聚多而居民殷富贼乘闲窃入增土筑城因河为堑坚守不可下伊苏外列大营绝其樵采贼无固志与战败之

　　△明

　　明王守仁讨宸濠攻克南昌宸濠解安庆围还救众议坚壁以待四方之援守仁曰贼不能进取而反顾内忧众心已离法当急攻之乃纵火大战于樵舍擒之

　　○归师勿遏

　　宋

　　元

　　明

　　防遁附元

　　△宋

　　宋狄青尝与契丹战大胜追奔数里敌忽壅过山嵎士卒皆欲奋战青知其前必遇险遽鸣钲止之敌得引去验其处果临深涧将佐悔不击青独曰不然奔命之寇忽止而拒我安知非谋军己大胜残寇不足利得之无所加重万一落其术中存亡不可知宁悔不击不可悔不止又狄青破侬智高智高兵败奔邕州其下皆欲穷其窟穴青亦不从以为趋利乘势入不测之城非大将事智高因而获免天下皆罪青不入邕州脱智高于垂死然青之用兵主胜而已不求奇功故未尝大败计功最多卒为名将

　　△元

　　元巴延趣军攻破阳逻堡斩王达宋军溃夏贵仅以身免诸将请追之巴延曰吾欲示宋人以阳逻之捷贵代吾往何追为既而拔常州斩王安节刘师勇奔平江诸将复请追之巴延曰勿追师勇所过城守者胆落矣

　　△明

　　明太祖北伐诏问大将军徐达方略达曰大兵平齐鲁扫河洛库库自保不暇敢离其巢穴哉我西据潼关李思齐张思道魄夺远窜元都如在穽中谁与为臂指者臣奉天威取之如拉朽且曰进师以后彼必北奔不穷迹之将为后患太祖曰兴衰有时彼既澌灭何烦穷兵出塞之后固守疆圉防其侵轶而已又燕师南寇辽东守将杨文围永平略蓟州遵化燕王遣刘江御之戒曰尔至永平文必遁回山海勿追第声言还北平设伏以待其来追则速出击之如言果败文于昌黎

　　△防遁附【元】

　　元郭侃破西戎东西二城中有大河侃预造浮桥以防其遁城破哈喇法苏勒坦登舟睹有浮梁扼之自缚诣军门降

　　（臣）等谨按杜氏通典有归师勿遏诚穷寇勿追之意顾一日纵敌数世之患要其遏之之法不在兵而在智谨增入防遁一门

　　○大阵动则乱因乘而败之

　　唐

　　宋

　　辽

　　金

　　元

　　△唐

　　唐元宗天宝末吐蕃入寇官军众寡不敌王忠嗣单马进左右驰突当者无不辟易出而复合杀数百人贼众遂乱三军翼而击之吐蕃大败又安史之乱贼史朝义领铁骑十万阵于昭觉寺贼皆殊死决战短兵既接相杀甚众官军骤击之贼阵不动鱼朝恩令射生五百人下马弓弩乱发多中贼而死阵亦如初镇西节度使马璘曰事急矣遂拔旗而进单骑奔击夺贼两牌突入万众之中左右披靡大军乘之而入朝义大败

　　△宋

　　宋贼刘猊先犯定远县杨存中以兵二千袭败于越家坊既而与猊兵遇藕塘贼据山列阵矢下如雨存中急击之且使统制吴锡以劲骑五千突其阵阵乱存中鼓大军乘之自以精骑冲其胁大呼曰破贼矣贼错愕骇视前军统制张宗颜自泗来乘背击之贼大败猊遁去又金围宋濠梁刘锜杨存中王德救之次黄连埠相距六十里闻城陷谋曰进无所依人怀归心胜气已索此危道也不若退师据险俟其去为后图众善之会牒报敌已去张俊欲自以为功止锜母往命存中与德偕至濠列阵未定烟起城中金人伏骑分两翼出存中以策挥军诸军以为令其走也遂散乱南奔无复纪律金人追杀甚众又岳飞因王善曹成孔彦舟合兵五十万薄南熏门所部仅八百众惧不敌曰吾为诸君破之左挟弓右运矛横冲其阵贼乱大败之

　　△辽

　　辽圣宗统和十七年南伐宋将范庭召列方阵而待时皇弟隆庆为先锋问诸将佐谁敢当者萧柳曰若得骏马则愿为之先隆庆授以甲骑柳揽辔谓诸将曰阵若动诸君急攻遂驰而前敌少却隆庆席势攻之南军遂乱柳中流矢裹创而战众皆披靡

　　△金

　　金完颜璋与实讷埒追击宋经略使荆皋败之于高赤崖下荆皋乘夜来袭营为退军八十里明日实讷埒追之璋兵至上八节宋兵据险为阵璋舍马步战地险不得接相距至曙宋兵动璋乘之追至甘谷城实讷埒兵亦至宋兵宵遯

　　△元

　　元郭德海从先锋哲伯西征渡奇扎尔布哈攻铁山衣帜与敌军不相辨乃焚蒿为号烟焰漫野敌军动因乘而攻之遂大胜

　　○先设伏乘势逐敌败之

　　唐

　　宋

　　辽

　　金

　　元

　　明

　　△唐

　　唐哥舒翰为河源军使先是吐蕃每至麦熟时即率部众至积石军获取之共呼为吐蕃麦庄前无敢拒之者至是翰使王唯德杨景晖等潜引兵至积石军设伏以待之吐蕃以五千骑至翰于城中率骁勇驰击杀之略尽余或挺走伏兵邀击匹马不还

　　△宋

　　宋宗泽因金人渡河谋攻汴京命刘衍趋滑刘达趋郑以分敌势僚属问计泽方对客围棊笑曰何事张皇刘衍等军必能御敌乃选精锐数千使绕出敌后伏其归路衍方战伏起前后夹击败之又魏胜起义兵复海州金遣蒙古镇国将兵万余抵州北二十里新桥胜出兵迎之设伏于隘严阵以待及战士殊死斗伏又发杀镇国斩获几二千人军声大振

　　△辽

　　辽太祖讨黑车子室韦唐庐龙军节度使刘仁恭发兵数万遣赵霸来拒霸至武州太祖谍知之伏劲兵桃山下遣室韦人摩哩诈称其酋长所遣约霸兵会平原既至四面伏发擒霸歼其众乘胜大破室韦

　　△金

　　金固英摄河东南北两路兵马都总管时河南陕西已与宋既而复取之师至耀州宋人每旦出城张旗阅队抵暮而还道隘骑不得逞固英以兵五百薄暮先使五十人趋山岭令之曰旦日视敌出举帜指其所向乃以余兵伏山谷间明日城中人出阅如前山巅旗举伏兵发宋兵争驰入城固英麾军登城拔宋帜立金军旗帜宋兵后者望见之不敢入遂降城中人亦降

　　△元

　　元因宋夏岳帅师围正阳决淮水灌城几陷托尔珠往救之道出颍川遇宋兵攻颍戌卒仅数百人托尔珠即发公库弓矢驱市人出战预度颍之北关攻易破急徙民入城伏兵以待是夜宋人果焚北关火光属天托尔珠率众从暗中射之矢下如雨宋军退去至沙河大破之又元师伐宋扬州未附谍告扬州人将夜袭丹徒守将乞援托尔珠设伏以待扬州军果夜至托尔珠扼西津邀击之杀获溺死丈甚众又郭侃攻西戎至乌拉尔城伏兵下令闻钲声则起敌兵果来伏发尽杀之

　　△明

　　明韩雍攻大藤峡以欧信等率兵六万余人为右军自武宣分五道入依其北以白全等率兵九万余人为左军由桂平分八道入攻其南以孙震等守左江截其归路雍复令欧信曰山北既破便可提兵深入来攻桂州横石诸崖令夏正伏兵林峒扼其奔遂进夹攻之贼遁入桂州横石九层楼据险立栅以拒雍麾令死士以大斧刊木开道两军齐登发火箭焚其栅而夏正自林峒来援贼大惊溃擒斩甚众遂磨崖石纪岁月更斩峡藤断之易名断藤峡乃遣将四出削平诸寇两广平又李承勋为南昌守时桃源贼起总制俞谏请边兵剿贼勋以贼乏食必掠裴源积粟请赣兵自德兴南昌兵自岳源分两翼伏裴源而令边兵驱贼已而贼果趋裴源三路兵至大破之

　　○乘胜

　　唐

　　五代

　　金

　　元

　　明

　　△唐

　　唐朱泚之乱贼将张庭芝逼栅求战李晟勒诸将纵兵击之时贼并力攻骆元光营晟遣李演孟华以精卒救之中军鼓噪演力战大破之翌日将复出师诸将请待西军至左右夹攻晟曰贼既伤败须乘胜扑灭若俟其有备岂王师之利乎令毕阵于光泰门外使王佖李演史万顷等领步骑直抵苑墙拔栅而入贼奔溃追斩不可胜计朱泚姚令言遁走

　　△五代

　　五代唐时契丹寇望都庄宗追击之获毡裘毳幕不可胜纪时大雪平地五尺敌之刍粮人马毙踣于道乘胜追袭大破之

　　△金

　　金宗弼取和尚原固英请速入大散关自以本部为殿以备伏兵宗弼至仙人关固英先攻之宗弼止之固英不止宗弼以刀背击其兠鍪使之退固英曰敌气己沮不乘此而取之后必悔之巳而果然宗弼叹曰既往不咎乃班师又王伯龙从宗望讨张觉于平州伯龙先登驰击手杀数十百人白河之战伯龙当其左军麾兵疾驰蹂之宋军乱金师乘胜奋击败之又承裕完颜璘及河州防御使富察秉铉迎击宋将冯兴杨雄等于赤谷宋步兵保西山骑兵走赤谷承裕遣部将唐古安塔哈率骑二百驰击宋步兵甲士蒙古挺身先入乘之宋步兵大溃追奔至皂郊城斩二千余级明安巴添努追宋骑兵杀千余人斩杨雄等于阵冯兴仅以身免承裕进兵克成州

　　△元

　　元实讷台率精甲三千与史天泽合兵进围中山武僊遣其将葛铁枪来援实讷台撤围迎之遇诸新乐奋击败之会日暮阻水为营实讷台料其气索必宵遁乘胜复进击大败之擒铁枪中山守将亦宵遁遂克中山取无极拔赵州又阿尔哈雅镇襄阳奏曰襄阳自昔用武之地也今天助顺而克之宜乘胜顺流长驱宋可必平奏入平章阿珠亦赞其说帝命丞相史天泽议之天泽曰朝廷若遣重臣如丞相安图同知枢密院事巴延者一人都督诸军则四海混同可立待也又兴州赵祚反士豪杨玛鲁等附之石玛努勒从亲王察克台往讨斩贼将董蛮等围玛鲁于险树寨玛努勒乘势令健卒刘五儿即寨北小径上大树以绳潜引百人登寨直前劫之玛鲁胆慑投崖死余党悉平又巴延破宋濮阳军由江抵丁家洲宋师溃遁江东淮西诸州军多降四月有诏以暑罢征俟秋再举巴延谓不可少纵恐逸而逝世祖曰将在军不从中制兵法也宜从丞相言

　　△明

