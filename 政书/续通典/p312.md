<!-- { "loadSidebar": true } -->
　　二十二年有伪造察院文书画押刑部依盗用印信律杖而流之大理寺以律情不合驳之诏法司会议尚书闻渊等因事按律议列四款一文书以印为重押字次之今后盗用印信即无押字俱坐以前律若止犯押字不必槩用前律一律诈为各衙门文书条下在内不及通政司大理寺在外不及盐运司今后有诈为三衙门文书仍同其余衙门科断一六部各司军卫各所律所不载今后有诈为前项衙门文书套画押字盗用印信及空纸用印者亦当以其余衙门律罪之一凡衙门渐次添设及因事特遣者原无刻定印章故临时请给关防今后如有诈为关防俱比各衙门印信拟罪凡盗用弃毁伪造悉与同科诏从之

　　二十六年给事中查秉彝言律科罚二十两以上者送部降用非专为守令言也今有罪赎至百两以上者有无故劝民出粟者甚至有给散人家产者又有从轻发落重折工价者宜明律令慎罚赎以惩赃滥诏从之

　　二十八年帝以有司妄引条例故入人罪命会官备查各年问刑事例定议以请于是刑部当书喻茂坚言自弘治间定例垂五十年乞敕臣等会同三法司申明问刑条例及嘉靖元年后钦定事例永为遵守弘治十三年以后嘉靖元年以前事例虽奉诏革除顾有因事条陈拟议精当可采者亦宜详检会茂坚去官诏尚书顾应祥等定议进呈刊布增至二百四十九条诏有任情妄吊者重治

　　二十九年给事中俞鸾言比者边事孔棘军伍空虚与其投生人于必死之地不若少宽其法因而用之夫今之充军罪犯除附近之外不过曰边卫曰边远曰极边而己南北地理不过曰本省隔省再隔省而已以罪之轻重权地之远近边卫可以本省拟配边远可以隔省拟配极边可以再隔省拟配如内省无边方者可以隔省附近边方拟配边卫其边远极边亦可依类递配庶解者易至逃者易勾而有司亦便于遵守部覆从之 【按嘉靖初更定罪人充军之制南人发南北人发北远不过三千里其情重者发极边既而有司奉行不善远军不习水土逃死过半其押解人亦有坐累以死者鸾为此奏固通知时务之言也】

　　三十七年刑部尚书郑晓等言故事在京官民词讼俱赴通政司告送法司问断各衙门有应问者参送法司不得自决比来事权不一诸司各自受词不复参送甚有私抵赎以为利者且其间拘禁棰楚或妄以意见出戊颠倒法令臣窃悯之请申明会典条例令各衙门通行遵守庶政体归一所罚亦不至干没疏入得旨自今词讼一照旧例各衙门不得干预 【按嘉靖实录时南京上元县有越狱之变南京尚书冯岳亦言近来五城两县系狱甚多皆因各衙门滥受词讼不送法司谳决故淹禁日久至于生变请尽录系囚随轻重决潜之而严有司侵官乱法之禁晓因覆其奏以请报可又按明史刑法志时顺天巡按郑存仁檄州县凡法司有所追取不得辄发晓考故事因言刑部追取人州县不得却存仁违制宜罪存仁亦执自下而上之律论晓欺罔乃命在外者属有司在京者属刑然自晓去后民间词讼五城御史辄受之不复遵旧制云】 是年礼科给事中李得春议罪囚系奉旨贳减者吏不得复坐以他事酷刑久系狱情真者不许浮辞奏辩开幸免之门死狱重囚非正官不得问理如有转委佐贰或以贿成或以势夺以故出入人罪论极刑自毙于狱与矜疑瘐死者均之失刑今后有经奏请无枉故延不决及情可矜疑不为伸理者各宜罪之诏如议行

　　三十九年给事中侯廷柱奏言一南京刑部各司官有擅受民词不由通政司及各衙门参送者有狱成径自发遣不关白本堂者又有已经大理寺评允而改变情节者夫两京一体三尺法当与共之请严禁一断狱慎于初情尸伤凭之检验近者专委之各城兵马以致吏书仵作相比为奸宜令覆核一听断宜速今一人系狱动至破家在歇家有保领之例在守门有门禁之扰在皂卒有杖头之钱在库役有掌柜之号此其弊端皆由于听断不速宜惩一戒百诏皆允行

　　四十四年刑科给事中沈寅奏言一详慎审录之典每岁霜降会官朝审造次而毕今后宜令一一唱名读招参情覆案得其情真有词及可矜可疑之实宣示所批方行引去一申议恤刑之差部臣奉诏虑囚有所平反而有司故为阻挠皆由事权太轻或不得其人故耳自今宜慎拣而专任之非复命不得升迁地方官有不用命者听其参奏诏从之

　　穆宗隆庆元年八月南京刑工二部以徒犯钱金等援恩诏乞赦各持论不合移刑部议刑部侍郎樊深等议曰臣谨按令凡徒犯己玉配所者例不许放还只因市板讹谬流传不一故工部执以为可许刑部执以为不可许以法言之则刑部当是无可疑者第徒流着役之人虽律令俱称不宥然恩诏云已发觉未发觉已结正未结正者罪无大小咸赦除之徒流着配之人独非己结正者乎遵行明诏而又胶柱乎律令奉扬殊典而又掣肘于常法宜乎其执滞不通也况上稽洪武近及嘉靖年间赦书往往于此辈有开释者亦未闻谓其与律令背驰且徒流之罪例许折赎此辈独以无力故就胥靡今伪印发冢诸死罪不应折赎者既蒙宽宥而此辈独以已至配所反不得一沾殊恩恐非所以昭平允疏上诏徒流人已至配所者特许放还

　　三年三月大理寺左少卿王诤言今问刑官每违背律例独任意见或曰难以照常发落或曰合比某事拟罪自创一例略无顾忌臣请以近事一二证之一律文所谓凡奉制书有所施行而违者杖一百本指制诰而言今则操军违限守卫官军不入直开场赌博槩用此律臣尝驳之则执称律行皆制书也然则律例皆不必用独用制书有违一句足矣一律文犯奸条下所谓买休卖休和娶人妻者本指用财买求其夫使之休卖其妻而因以娶之者言也故律应离异归宗财礼入官至若夫妇不合者律应离异妇人犯奸者律应嫁卖则后夫凭媒用财娶以为妻者原非奸情律所不禁矣今则槩引买休卖休和娶之律悉令离异财礼入官臣尝驳之则又执称买休卖休和娶人妻原不系奸情然则律何为载于犯奸条下也一律文所谓不应得为而为者笞四十重者杖八十盖为律文该载不尽者方用此律也若所犯明有正条自当依本条科断今人所犯有手足殴人成伤者应笞三十以他物成伤者应笞四十此其罪名之当得者也今之议罪则曰某除殴人成伤轻罪不坐外合依不应得为而为之事理重者律杖八十夫既除殴人轻罪不坐则无罪可坐矣而又坐以不应得为臣不知其所谓不应得为者何事也人命至重宪典昭然恐不宜附会偏执如此奏上令刑部都察院公议以闻 【按穆宗实录先是诤与刑部尚书毛恺屡以议狱不合故疏中及之恺不能平执奏部拟皆是又谓买休卖休乃本夫卖无罪之妻为义绝本妇从嫁卖之命为失节买休人娶有夫之妇为苟婚故彼此俱罪本妇归宗也若犯奸自有正律不当傅此京操班军违限乃题准事例非制书有违而何事变无穷律文有限则有不应得为而为之律盖成法也事有情重律轻者则难以照常发落罪有律无正条者则比附律条奏请亦成法也而曰自创一例略无顾忌何耶于是议久不决都察院左都御史王廷刑科左给事中陈行健等皆以诤议为是帝乃令更议买休卖休律而戒恺等今后问拟评驳务协心详审以副朝廷钦恤之意】 十二月刑科都给事中舒化等言近者以部院政事属厂卫严访百官惴惴莫知所措夫袓宗设厂卫以捕盗贼防奸细非以察百官也驾驭百官乃天子之权而奏核诸司责在台谏厂卫不得与是以各司其事政无牵掣今以暗访之权归诸厂卫万一人非正直事出冤诬由此以开罗织之门神陷穽之术网及忠良殃贻善类是非颠倒陛下将安从乎且陛下既委之厂卫厂卫必托之番校此辈贪残何所不至人心忧危众目睚眦非盛世所宜有也幸追寝成命以一政体安人心御史刘思贤等亦以为言帝俱付所司知之

　　四年七月刑部尚书葛守礼等言我国家稽古制律例为五刑笞杖徒流各有等则即罪大恶极众所其弃者犹问以刑部评以大理朝审以多官及至临刑又三覆五奏若不得已而后加刑焉其重民命如此陛下登极之初大布恩赦与民更生以至停刑有旨热审有贷其所以悯念黎元者甚厚而在外有司无以奉承休德凡有讯鞫不论轻重动用酷刑有问一事未竟而己毙一二命到任甫期年而拷死数十人者轻视人命有若草菅如汾州知州齐宗尧三年致死五十人荣河知县吴朝一年致死十七人甚可骇也请行各处抚按官戒谕有司如有仍前惨刻用刑者照例降级为民有故勘故禁故入平人致死者依律抵死容隐者事发并治且律条具在义例昭然而各官素未讲读既不知以律自治又安能以律治人宜依讲读律令条敕下监司以实举行未仕如办事进士各衙门堂官督令熟读讲解仍不时考校务使通晓举人监生待选于吏部者每遇考选摘取律文数条令其覆诵解释以定铨选次第帝是其言令行抚按官严加体访有仍前酷刑者劾治之如或姑息容隐听法司该科一并参奏

　　五年二月工部以蓟州遵化县杂造局炒铁囚徒在厂者百六十余人既耗囚粮而瘐死相望议欲如下德间例岁以百人为率满则暂止配发刑部言在京赎例以工役为至轻以炒铁为至重今以百名为率则外此虽情重者无所惩矣按律有做工摆站瞭哨发充仪从煎盐炒铁各条例自今请斟酌并行情轻者仍拟工役情重者自炒盐百名之外属军卫则发沿边墩台瞭哨属有司则发冲要摆站庶令不至轻纵而奸恶知警诏从其议十月总理河道右副都御史潘季驯言徐邳每岁河决之由河流冲射居十之四而居民盗决居十之六皆以法轻易犯故也请着令自徐邳上下为河流所经行处凡有贪水利避水患盗决故决河防着一如山东河南例俱发充军仍增入条例中刑部覆从其议 【按穆宗实录先是问刑条例有盗决故决河防之律在河南山东者俱问发充军而南直隶徐邳一带罪止徒配故季驯上此议】

　　六年正月刑科都给事中胡槚等言律文矜疑二字虽并言至于求情定罪则二字难于并用盖所谓矜者如或发于情之所不容已或出于势之不得不然或迫于相激或陷于无知一旦至抵罪此其情有可矜也所谓疑者或暧昧不明或始终互异贴律则不协比例则未合拟以罪名终难归结此其罪之有可疑也二字文虽联络而其意义甚不相蒙今各省恤刑章奏类云情可矜疑槩用无别殊失律义请令刑部申饬诸臣参酌律令剖析情罪如有可矜者则曰情实可矜如有可疑者则曰罪实可疑如将矜疑并用必曰情罪实可矜疑庶于律义为不失而狱情亦允当刑部覆奏从之刑科给事中朱南雍言伤和致灾无如冤狱无罪滥及固冤也有罪幸免而俾被杀者衔冤亦冤也是在有司与恤刑者慎之取今有司类以严酷为风力遂使无辜遭戮恤刑官每以多出为称职反使大憝漏网是皆足以上千天和致生灾沴自今宜申饬有司官慎重刑名毋辄轻入恤刑官详审狱情毋得轻出庶生死无憾刑部覆奏报可

　　神宗万历二年九月刑科给事中郑岳言律有决不待时秋后处决二款如有拏获响马及大伙强盗百人以上干系城池衙门赃证明白实时奏请审决不必槩候决单从之

