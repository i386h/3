<!-- { "loadSidebar": true } -->
　　典厩署唐置令二人丞四人掌饲马牛给养杂畜宋置致远务掌分养杂畜以供负载辽北面官有某群太保某群侍中某群厂史总典群牧部籍使群牧都林牙群牧使群牧副使各路群牧使司诸处马牛群司掌牧牛马之政令金尚厩局 【详见前】 元尚乘寺兼掌阿迪斯群牧骟马驴骡之政明良牧署典署一人署丞一人录事一人掌牧牛羊豕蕃育并鹅鸭鸡皆籍其牝牡之数而课孳卵焉隶上林院

　　典牧署唐置令三人丞六人掌诸牧杂畜给纳及酥酪脯腊之事宋牛羊供应所掌牧大中小祀之牲牷乳酥院掌供造酥酪属光禄寺元尚舍寺太监二人少监二人监丞二人掌牧养骆駞及供进爱兰奶酪属宣徽院明孳牧所大使一人副使一人掌牧养杂畜属光禄寺

　　车府署及诸牧监唐以后历代皆不置

　　△大理卿【正　丞　主簿　狱丞　司直　评事　监　寺副附】

　　唐置大理寺卿一人少卿二人掌折狱详刑凡罪抵流死皆上刑部覆于中书门下 【建中初蒋沅为大理寺卿时帝幸奉天沅奔赴行在为贼候骑所拘欲以伪职诱之因绝粒称病潜窜闾里闲京师平首蒙旌擢长庆时王正雅为大理卿会宋申锡事起狱自内出卒无证验是时王守澄郑注权势正盛虽宰相重臣无敢显言其事者惟正雅与京兆尹崔绾上疏请出造事者付外考验其事别具状闻由是申锡止于贬官中外翕然推重之又张仁愿为太理卿隰州刺史王澈犯赃朝廷以功臣子欲宥之仁愿执奏竟遣伏法议者赏之】 宋初置判寺一人兼少卿事一人建隆三年以工部尚书窦仪判寺事 【窦仪判大理寺奉诏复位刑统援引律疏敕格参酌重轻增为三十卷尤为详备太祖嘉之】 凡狱讼之事随官司决劾本寺不复听讯但掌断天下奏狱送审刑院详讫同署以上于朝元丰时帝以国初废大理狱非是以问孙洙洙对合旨遂命官起寺十七日而成至官制行置卿一人少卿二人手诏大理寺近举坠典俾治狱事宜依推制院及御史台例不供报纠察司三年诏依旧供报又诏纠察司察访本寺断徒以上出入不当者索案点检 【时向敏中判大理寺有以没入祖吉赃钱分赐法吏敏中引锺离意委珠事独不受又大理寺奏治狱帝顾辅臣曰棘寺当得刚正如李浩者为之已而大理卿阙帝曰无过李浩遂除大理卿故事寺狱空上表贺浩独不奏绍兴中秦桧矫诏下岳飞于大理狱大理卿辪仁辅寺丞李若朴何彦猷皆言其无罪】 辽圣宗统和十二年南面官置大理寺有提点大理寺大理正等官金海陵天德二年置大理寺卿少卿掌检断刑名元世祖至元二十年置大理寺掌领旧州城及畏吾儿之居汉地者有词讼则听之二十二年改为大都护府置大都护四人同知二人副都护二人废大理不置明大理寺卿一人左右少卿各一人掌审谳平反刑狱之政令 【正统中王振问杨士奇等吾乡谁可为大臣者皆荐辪瑄召为大理右少卿士奇以用瑄出振意欲瑄一见振瑄正色曰安有授官公朝而拜私门者耶时人呼瑄为辪夫子后忤王振下狱振老奴伏灶下抱薪而泣人问之曰闻欲杀辪夫子故泣耳振心动乃免天顺中王槩迁大理卿出入十年凡两法司及畿藩谳奏参错情法多所平反时吏诸律例者类多深刻槩独持平允济以长厚】 南京大理寺卿一人 【宪宗成化中夏时正为南京大理卿七年岁大祲巡视江西斥贪墨吏革沉徭理庾赋放无名之税劝民出粟七十万石振饥长河洞人叛单车抚定疏时弊二十事当路人不悦遂致仕归】 正唐置二人凡丞断罪不当则以法正之宋亦二人元丰五年刑部奏定凡断案上正看详当否论难改正然后上于长贰辽金皆有之明左右二寺各寺正一人寺副二人各随其所辖而覆审之情罪允服始呈堂具奏南京大理寺左右寺正各一人

　　丞唐置六人分判寺事宋置推丞四人断丞六人 【天圣中石延年为大理丞上书陈十策乞选练兵甲言西夏必叛朝廷不以为然及元昊反帝思其言乃召见乞奉使河东籍兵回称旨帝嘉之绍兴二十六年帝以大理寺宜参用士人乃除河泾杨邦弼为大理丞】 辽金皆有之明左右寺丞各一人南京右寺丞一人

　　主簿唐置二人宋元丰中始置二人建炎三年省后复金置知法十一人明法二人明置司务二人

　　狱丞唐置二人宋元丰官制行置大理狱丞四人辽金元明皆无

　　司直唐置六人宋因之金置四人明无

　　评事唐置八人宋元丰官制行始命张仲颖等十二人为评事隆兴二年诏大理评事以八员为额金置三人掌同司直明置左右寺评事各四人南京大理寺左右评事各三人隆庆三年革左右评事各一人

　　监自唐以后历代皆无

　　钦定续通典卷二十九 
●钦定续通典卷三十　　职官八

　

　　诸卿中

　　○诸卿中

　　鸿胪寺丞　主簿　典客署　司仪署　鸣赞　序班附

　　司农卿丞　主簿　上林署　太仓署　钩盾署　■〈道上禾下〉官署　苑总监　诸仓监　司竹监　温泉汤监　诸屯监　騪粟都尉等官　典农中郎将等官

　　太府卿丞　主簿　诸市署　平准署　左右藏署　常平署

　　秘书监丞　秘书郎　校书郎　正字　者作郎　佐郎　校书正字附　太史局令　丞

　　殿中监丞　尚食　尚药　尚衣　尚舍　尚乘　尚辇等局　奉御　直长

　　△鸿胪寺【丞　主簿　典客署　司仪署　鸣赞　序班附】

　　唐鸿胪寺卿一人少卿二人凡四国君长以番望高下为簿朝见凡大臣丧葬则本寺官赞相之示以礼制 【肃宗至德初西域朝贡及安西北庭校吏岁集京师者数千人陇右既陷不得归皆仰给鸿胪礼宾月四万缗凡四十年养子孙如编民至德宗建中时擢王锷为鸿胪少卿遂悉以隶名王以下几及四千人其所蓄马二千皆停给】 宋初置判寺事一人以朝官以上充官制行置卿一人少卿一人卿掌四方朝贡宴劳给赐送迎之事及国之凶仪中都祠庙道释籍帐除附之禁令少卿为之贰高宗建炎后罢鸿胪寺并入礼部 【真宗景德中戚纶判鸿胪寺纶以三公尚书九列之任唐末以来有司渐繁纲目不一宜采通礼六典令式比类沿革着为大典时论称之】 辽北面官有客省局使副使等官南面官客省有都客省 【兴宗重熙十年以回鹘祟格为都客省】 客省使 【太宗会同五年以耶律华格为客省使】 左客省使 【穆宗应历中以萧和斯为左客省使】 右客省使客省副使等官南面鸿胪寺亦置卿少卿金不设鸿胪寺有客省使副使掌接伴人使见辞之事引进使副使掌进外方人使贡献礼物事内承奉班押班掌总率本班承奉之事御院通进寺员掌诸贡献礼物及荐享编位次序属宣徽院元不设鸿胪寺有侍仪司会同馆属礼部廪给司属通政院其侍仪司掌外国朝觐之礼世祖至元八年始置左右侍仪奉御二人礼部侍郎知侍仪事一人引进使知侍仪事一人左右侍仪使二人左右直侍仪使二人左右侍仪副使二人左右侍仪佥事二人引进副使侍仪令各一人以后增损不一英宗至治元年定置侍仪司四人引进使知侍仪事二人通事舍人十六人侍仪舍人十四人会同馆领馆事一人大使二人副使二人掌接伴引见诸番蛮方峒官之来朝贡者成宗元贞元年以礼部尚书领馆事遂为定制廪给司提领一人司令一人司丞一人掌诸王诸番各省四方边远使客饮食供帐等事明初置侍仪司太祖洪武四年定侍仪使引进使品秩俱为七品以下官十三年改使为司正分左右司副各一人二十二年增设左右司丞四人三十年改为鸿胪寺卿一人左右少卿各一人掌朝会宾客吉凶仪礼之事 【英宗复辟后擢杨宣为鸿胪少卿凡朝廷宴飨朝贺大礼皆出职掌宣修干美髯奏对明畅日见宠遇宪宗立升鸿胪卿时荆襄叛寇刘千斤伏诸戎帅械系余党多误陷于辜者宣亟上章论救大要欲重人命敬天戒词甚婉切有诏法曹详鞫竟得矜宥又施纯升鸿胪寺卿纯习礼度每旦侍朝为磬折状甚恭特蒙宠眷擢礼部侍郎未几升尚书加太子太保纯长身伟然表出群类不十数年骤登峻秩前此未有也】 南京鸿胪寺卿一人 【世宗嘉靖闲胡森为南京鸿胪寺卿以局闲事省减去直役谈说理学讲明国是】

　　丞唐置三人宋置二人明左右寺丞各一人

　　主簿唐置一人宋因之明亦置一人

　　典客署唐置令一人丞三人掌二王后及四方归化在藩者朝贡送迎皆预焉宋置往来国信所掌大辽使介交聘之事都亭西驿及管干所掌河西番部贡奉之事礼宾院掌回鹘吐蕃党项女贞等国朝贡馆设及互市译语之事怀远驿掌南番交州西番龟兹大食于阗甘沙宗哥等国贡奉之事皆唐典客署之职建炎后废鸿胪寺并归礼部辽金元无典客署明司宾署署丞一人典外国朝贡之使辨其等而教其拜跪仪节

　　司仪署唐置令一人丞一人掌凶礼丧葬之具宋以后皆不置明司仪署署丞一人掌吉凶礼之事

　　鸣赞明置四人掌赞仪礼凡内赞通赞对赞接赞传赞咸职之

　　序班明置五十人掌侍班齐班紏仪及传赞

　　△司农卿【丞　主簿　上林署　太仓署　钩盾署　■〈道上禾下〉官署　苑总监　诸仓监　司竹监　温泉汤监　诸屯监　騪粟都尉等官　典农中郎将等官】

