<!-- { "loadSidebar": true } -->
　　三年中书上刑名未安者五其一岁断死刑几二千人比前代殊多如强劫盗并有死法其闲情状轻重有绝相远者使皆抵死良亦可哀若为从情轻之人别立法如前代斩右趾之比足以止恶而除害禁军非在边防屯戌而逃者亦可更宽首限以收其勇力之效其二徒流折杖之法禁网加密良民偶有抵冒致伤肌体为终身之辱愚顽之徒虽一时创痛而终无愧耻若使情理轻者复古居作之法遇赦第减月日使良善者知改过自新凶顽者有所拘系其三刺配之法二百余条其闲情理轻者亦可复古徒流移乡之法俟其再犯然后决刺充军其配隶并减就本处或与近地凶顽之徒自从旧法编管之人亦迭送他所量立役作时限无得髠钳其四令州县考察士民有能孝悌力田为众所知者给帖付身偶有犯令情轻可恕者特议赎罚其不悛者科决其五奏裁条目繁多致淹刑禁亦宜删定诏付编敕所详议立法初韩绛尝请用肉刑曾布复上议曰先王之制刑罚未尝不本于仁然而断肢体刻肌肤以至于杀戮非得已也盖人之有罪赎刑不足以惩之故不得已而加之以墨劓剕宫大辟然审适轻重则又有流宥之法至汉文帝除肉刑而定笞棰之令后世因之为律大辟之次处以流刑代墨劓剕宫不惟非先王流宥之意而又失轻重之差古者乡田同井人皆安土重迁流之远方无所资给徒隶困辱以至终身近世之民轻去乡井转徙四方固不为患而居作一年即听附籍比于古亦轻矣况折杖之法于古为鞭扑之刑刑轻不能止恶故犯法日益众其终必至于杀戮是欲轻而反重也今大辟之目至多取其情可贷者处之以肉刑则人之获生者必众若军士亡去应斩贼盗赃满应绞则刖其足犯良人于法应死而情轻者处以宫刑至于劓墨则用刺配之法降此而后为流徒杖笞之罪则制刑有差等矣 【按自汉文除肉刑之后东晋而降鲜有议及者曾布忽创议及之神宗乃问可否于执政当时互有论辨遂寝其说杜典原有肉刑议一门今已省去因即并入于此】 枢密使文彦博上言臣闻刑乱国用重典刑平国用中典唐末五代用重典以救时弊故法律之外徒流或加至于死国家承平百年当用中典然犹因循有重于旧律者如伪造官文书律止流二千里今断从绞近凡伪造印记再犯不至死者亦从绞坐夫持杖强盗本法重于造印今造印再犯者死而强盗再犯赃不满五匹者不死则用刑甚异于律文矣请检详刑名重于旧律者以敕律参考裁定其当诏送编敕所又诏审刑院大理寺议重赃并满轻赃法审刑院言所犯各异之赃不待罪等而累并则于律义难通宜如故事而大理寺言律称以赃致罪频犯者并累科若罪犯不等者即以重赃并满轻赃各倍论累并不加重者止从重盖律意以频犯赃者不可用二罪以上之法故令累科为非一犯故令倍论此从宽之一也然六赃轻重不等若犯二赃以上者不可累轻以从重故令并重以满轻此从宽之二也若以重并轻后加重则止从一重盖为进则改从于轻法退亦不至于容奸而疏议假设之法适皆罪等者盖一时命文耳若罪等者尽数累并不等者止科一赃则恐知法者足以为奸不知者但系临时幸与不幸非律之本意也诏从大理议行之

　　八年洪州民有犯徒而断杖者其余罪会恩免官吏失出当劾中书堂后官刘衮驳议以为律因罪人以致罪罪人遇恩者准罪人原法洪州官吏当原又请自今官司出入人罪皆用此令而审刑院大理寺以为失入人罪乃官司误致罪于人难用此令其失出者宜如衮议 【按洪州民犯徒断杖一条马氏通考作熙宁五年今从宋史刑法志作熙宁八年】

　　元丰三年周清上言审刑院刑部奏断妻谋杀夫案问自首变从故杀法举轻明重断入恶逆斩刑窃详律意妻谋杀夫已杀合入恶逆以按问自首变从故杀法宜用妻殴夫死法定罪且十恶条谋与故斗杀夫方入恶逆若谋而未杀止当不睦既用举轻明重宜从谋而未杀法依敕当决重杖处死恐不可入恶逆斩刑下审刑院刑部参详如清议杜纮为大理评断官民闲有女许嫁未行而养于婿氏婿氏杀以诬人吏当如昏法纮议以为礼三月而庙见未庙见而死则归葬于家示未成妇也律定昏而夫犯论同凡人养妇虽非礼律然未成妇则一也议乃定及纮为刑部郎中邵武军奏谳妇与人奸谋杀其夫已而夫醉归奸者自杀之法寺当妇谋杀为从纮议妇加功罪应死又兴元府奏谳梁怀吉往视出妻之病因寄粟其子辄取食之怀吉殴其子死法寺以盗粟论而当怀吉杂犯死罪引赦原而纮议出妻受寄粟而其子辄费用不入捕法议既上御史台论纮议不当诏罚金仍展年磨勘侍郎崔台符以下三人无所可否亦罚金 【按邵武兴元二条马氏通考作熙宁六年宋史刑法志缀于元丰三年周清议妻谋杀夫未死条下今从宋史编入元丰时】

　　八年尚书省言诸获盗有已经杀人及原犯强奸强盗贷命断配之人再犯捕获者有司例用知人欲告或按问自首减免法且律文知人欲告及按问者欲举自首之类减等断遣者为其情非巨蠹有改过自新之心故行宽贷至于奸盗与余犯不同难以例减请强盗已杀人并强奸或原犯强盗贷命若持杖三人以上知人欲告按问欲举而自首及因人首告应减者并不在减等例诏从之 【按熙宁朝王安石与司马光争议按问自首法卒从安石议虽累问不承者亦得为按问或两人同为盗劫吏先问左则按问在左先问右则按问在右狱之生死在问之先后而非盗之情至元丰八年光复为门下侍郎申前议改焉马氏通考误作熙宁八年】 司马光言杀人不死伤人不刑尧舜不能以致治近刑部奏钞兖怀耀三州之民有斗杀者皆当论死今乃妄作情理可悯或刑名疑虑奏裁刑部即引旧例一切贷之凡律令敕式或不尽载则有司引例以决今斗杀当死自有正条而刑部不问可否尽免死决配作奏钞施行是杀人者不死其斗杀条律无所用也请自今诸州所奏大辟情理无可悯刑名无疑虑令刑部还之使依法处断实有可悯疑虑令刑部具其实于奏钞后先拟处断令门下省审覆如或不当及用例破条即令门下省驳奏取旨勘从之

　　哲宗元佑元年给事中范纯仁奏言熙宁按问欲举条并得原减以容奸太多元丰八年别立条制窃详已杀人强奸于法自不当首不应更用按问减等至于贷命及持杖强盗亦不减等深为太重按嘉佑编敕应犯罪之人因疑被执赃证未明或徒党就擒未被指说但诘问便承皆从律按问欲举首减之科若已经诘问隐匿本罪不在首减之例此敕当理当时用之天下号为刑平请于法不当首者自不得原减其余取嘉佑编敕定断则用法当情上以广好生之德下则无一夫不获之冤诏从其请纯仁又言前岁四方奏谳大辟凡二百六十四死者止二十五人所活垂及九分自去年改法至今未及百日所奏按凡一百五十四死者乃五十七人所活纔及六分以上臣故知未改法前全活数多其闲必有曲贷然犹不失罪疑惟轻之仁自改法后所活数少其闲必有滥刑则深亏宁失不经之义请自今四方奏大辟案并令刑部大理寺再行审覆略具所犯及原奏因依令执政取旨裁断或所奏不当亦原其罪如此则无冤滥之狱因诏大辟刑名疑虑情理可悯令刑部看详无得枉滥而是年尚书省言远方奏谳待报淹系甚众请川广福建荆南路罪人情轻法重当奏断者申按抚或钤辖司酌情决断讫乃奏诏从之门下侍郎韩维又言天下奏案必断于大理详议于刑部然后上之中书决于人主近岁有司昧于知法便文自营但因州郡所请依违其言即上中书贴例取旨故四方奏谳日多于前欲望刑清事省难矣自今大理寺受天下奏案其有刑名疑虑情理可悯须具情法轻重条律否则指所断之法令刑部详审次第上之诏刑部立法以闻是时中丞刘摰奏言元丰编修敕令旧载敕者多移之令盖违敕法重违令罪轻此足以见神宗仁厚之德而有司不能推广乃增多条目离析旧制用一言而立一法因一事而生一条意苛文晦不足以该事物之情行之几时盖已屡变今所续降者半岁一颁无虑数帙宜选经术儒臣明于治体练达民情者取庆历嘉佑以来新旧敕参照去取删正以成一代之典右谏议孙觉亦言元丰编敕细碎烦多难以检用乃诏摰等刊修

　　五年有诏命官犯罪事干边防军政文臣申尚书省武臣申枢密院中丞苏辙言旧制文臣吏民断罪公案归中书武臣军士归枢密而断例轻重悉不相知元丰更定官制断狱公案并由大理刑部申尚书省然后上中书省取旨自是断狱轻重比例始得归一天下称明焉今复分隶枢密必有罪同断异失元丰本意请并归三省其事干边防军政者令枢密院同进取旨则事体归一而兵政大臣各得其职

　　六年乃诏文武官有犯同案干边防军政者刑部定断仍三省枢密院同取旨绍圣元年权刑部侍郎杜纮言诸州大辟本非疑虑其闲有因奏裁遂获免死而已决者不得蒙宥是囚之生死惟奏与否而已诏刑部大理寺申明立法三年刑部侍郎邢恕等言艺祖初定天下主典自盗赃满者往往抵死仁宗之初尚不废也其后用法稍宽官吏犯自盗罪至极法率多贷死然甚者犹决刺配岛钱仙芝带馆职李希甫历转运使不免也比朝廷用法益宽主典人吏军司有犯例各贷死略无差别欲望讲述祖宗故事凡自盗计赃多者闲出睿断以肃中外诏从之

　　元符三年刑部请复强盗计赃科罪之令先是曾布建言盗情有重轻赃有多少今以赃论罪则劫贫家情虽重而以赃少减免劫富室情虽轻而以赃重论死是盗之生死系于主之贫富也至于伤人情状亦殊以手足殴人偶伤肌体与夫兵刃汤火固有闲矣而均谓之伤朝廷虽许奏裁而州郡或奏或否死生之分特幸与不幸尔不若一变旧法凡以赃定罪及伤人情状不至切害者皆从罪止之法其用兵刃汤火情状酷毒及污辱良家或入州县镇砦行劫若驱虏官吏巡防人等不以伤与不伤凡情不可贷者皆处以死刑则轻重不失其当矣及布为相始从其议诏有司改法未几侍御史陈次升言祖宗仁政加于天下者甚广刑法之重改而从轻者至多惟是强盗之法特加重者盖以禁奸宄而惠良民也近朝廷改法诏以强盗计赃应绞者并减一倍赃满不伤人及虽伤人而情轻者奏裁法行之后民受其弊被害之家以盗无必死之理不敢告官而邻里亦不为之擒捕恐怨雠报复故贼益逞重法地分尤甚 【重法地分详刑制篇】 恐养成大寇以贻国家之患请复行旧法布罢相翰林学士徐绩复言其不便乃诏如旧法

　　徽宗宣和六年臣僚言元丰旧法有情轻法重情重法轻若大辟刑名疑虑并许奏裁比来诸路以大辟疑虑决于朝廷者大理寺类以不当劾之恐天下无复以疑狱奏矣请诏大理寺并依元丰法诏从之

