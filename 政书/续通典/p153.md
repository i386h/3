<!-- { "loadSidebar": true } -->
　　辽上京国子监太祖置祭酒司业监丞主簿等官圣宗统和十三年九月以南京太学生员浸多特赐水硙庄一区道宗清宁元年十二月诏设学养士颁五经传疏置博士助教各一员 【按辽五京各有学其规制无可考姑从辽史本绝及百官志辑入】

　　金

　　金海陵天德三年始置国子监定词赋经义生百人小学生百人以宗室及外戚皇后大功以上亲诸功臣及三品以上官兄弟子孙年十五以上者入学不及十五者入小学世宗大定闲定五品以上官兄弟子孙百五十人曾得府荐及终场人二百五十人凡四百人为太学生三月一私试作策论诗赋又有女直国子学习本国语言

　　元

　　元太宗六年以冯志常为国子学总教命侍臣子弟十八人入学世祖至元七年命侍臣子弟十有一人入学二十四年立国子学设博士通掌学事分教三斋生员设助教同掌学事专守一斋正录申明规矩其生员之数定二百人成宗大德八年定国子生蒙古色目汉人三岁各贡一人十年定蒙古色目汉人生员一百人三年各贡二人武宗至大四年定生员额三百人立国子学试贡法蒙古授官六品色目正七品汉人从七品仁宗延佑二年增置生员百人陪堂生二十人用集贤学士赵孟俯礼部尚书元明善等所议贡试之法更定之一曰升斋等第 【六斋东西相向上两斋左曰时习右曰日新中两斋左曰据德右曰志道下两斋左曰游艺右曰依仁每季考其所习以次递升】 二曰私试规矩 【私试孟月试经疑一道仲月试经义一道季月试策问表章诏诰内科一道辞理俱优为上等准一分理优辞平为中等准半分每岁通计积至八分以上者充高等生员以四十名为额内蒙古色目各十名汉人二十名】 三曰黜罚科条 【应私试积分生员不事课业违戾规矩初犯罚一分再犯罚二分三犯除名应已补高等生员违戾规矩初犯殿试一年再犯除名】 泰定帝泰定三年更积分为贡举并依世祖旧制

　　明

　　明太祖洪武元年设国子学令品官子弟及民俊秀通文义者并充学生后改学为监设祭酒司业等官分六堂以馆诸生 【曰率性曰修道曰诚心曰正义曰崇志曰广业】 成祖永乐元年设北京国子监十八年迁都乃以京师国子监为南京国子监六堂诸生仿元制行积分法命司业二员分为左右各提调三堂宣宗宣德八年命礼部尚书胡濙与大学士杨士奇等选副榜举人入监孝宗宏治中准南京祭酒章懋奏请行选贡之法令提学考选诸生学行兼优年力富强者充贡世宗嘉靖元年令公侯伯未经任事年三十以下者送监读书寻已任者亦送监其例监之始自景泰初以边事孔棘其后或岁荒或边警或大兴工作率援例行之矣 

　　△郡县学【后魏　唐　五代　宋　辽　金　元　明】

　　（臣）等谨按杜佑通典太学后载诸侯立学一条而所辑祗后汉东晋一二事殊未该备且自汉以来封建久废安得所谓侯国之学哉今裒集郡县立学自六朝以讫元明凡规制沿革之可考证者俱着于篇而条教试补诸目则仍从大略云

　　南北朝

　　唐

　　五代

　　宋

　　辽

　　金

　　元

　　明

　　南北朝

　　后魏显祖天安初立乡学郡置博士二人助教二人学生六十人后令大郡立博士二人助教四人学生百人次郡立博士二人助教四人学生八十人中郡博士一人助教二人学生六十人下郡立博士一人助教一人学生四十人

　　唐

　　唐高祖武德七年诏诸州县及乡并令置学有明一经以上者有司试策加阶元宗开元二十六年正月敕古者乡有序党有塾将以宏长儒教诱进学徒化民成俗率由于是其天下州县每乡之内里别各置一学仍择师资令其教授

　　五代

　　后唐明宗天成三年宰臣兼判国子祭酒崔协奏请颁下诸道州府各置官学如有乡党备谙文行可举者录其事实申监司方与解送但一身就业不得影庇门户

　　宋

　　宋仁宗即位命藩辅皆得立学庆历四年诏曰儒者通天地人之理明古今治乱之原可谓博矣然学者不得骋其说而有司务先声病章句以拘牵之则吾豪隽奇伟之士何以奋焉士以纯明朴茂之美而无斆学养成之法使与不肖并进则夫懿德敏行何以见焉此取士之甚敝而学者自以为患夫遇人以薄者不可责其厚也今朕建学兴善以尊子大夫之行更制革敝以尽学者之才有司其务严训导精察举以称朕意学者其进德修业无失其时其令州若县皆立学本道使者选部属官为教授员不足取于乡里宿学有道业者由是州郡奉诏兴学而士有所劝神宗熙宁四年诏置京东西河东北陕西五路学以陆佃等为诸州学官仍令中书采访逐路有经术行谊者各三五人虽未仕亦给簿尉俸使权教授他路州军命近日选荐京朝官有学行可为人师者堂除逐路官令兼所任州教授州给田十顷为学粮仍置小学教授哲宗元符二年初令诸州行三舍法考选升补悉如太学高宗绍兴三年诏淮西路州县教授并行减罢令逐州有出身官兼摄

　　辽

　　辽黄龙府兴中府俱设府学西京上京东京诸道各立州学

　　金

　　金世宗大定十六年置府学十七处其千人以尝与廷试及宗室皇家袒免以上亲并得解举人为之后增州学遂加以五品以上官曾任随朝六品官之兄弟子孙余官之兄弟子孙经府荐者同境内举人试补三之一凡试补学生以提举学校官主之二十九年户部尚书邓俨等议计州府户口增养士之数于大定旧制京府十七处千人之外置节镇防御剌史州学六十处增养千人各设教授一员府学二十四学生九百五人节镇学三十九六百十五人防御州学二十一二百三十五人凡千八百人

　　元

　　元世祖中统二年始命置诸路学校官凡诸生进业者严加训诲务使成材以备选用至元十九年命云南诸路皆建学

　　明

　　明太祖洪武二年上谕中书省臣曰治国以教化为先教化以学校为本京师虽有太学而天下学校未兴宜令郡县皆立学校延师儒授生徒讲论圣道使人日渐月化以复先王之旧于是大建学校府设教授州设学正县设教谕各一俱设训导府四州三县二生员之数府学四十人州县以次减十后又命增广不拘额数宣宗宣德中定增广之额寻又于额外增取附于诸生之末谓之附学生员凡初入学者止谓之附学而廪膳增广以岁科试等第高者充补焉

　　△释奠【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐代宗永泰二年二月上丁释奠于国学赐宰臣百官飱钱八月丁亥国子监释奠复用牲牢 【肃宗上元二年诏诸祠献熟至是从鱼朝恩请复用旧制】 宰相常参官军将尽会于讲堂京兆府置食讲论观军容使鱼朝恩说易又于讲论堂画周易镜图德宗贞元二年二月丁卯有司释奠于文宣王庙自宰臣下毕集于国学学官升讲座陈五经大旨先圣之道九年季冬贡举人谒先师日与亲享庙同有司言上丁释奠与大祀同即用中丁乃更用日谒于学十五年膳部郎中归崇敬奏每年春秋释奠祝版御署讫北面而揖其礼太重按大戴礼师尚父授武王丹书东面受之请参酌轻重庶得其中

　　五代

　　后唐明宗长兴元年尚书比部员外郎知制诰崔税奏臣伏见开元五年敕每年贡举人见讫宜引就国子监谒先圣先师学者谓之开讲质疑义所司设食其日清晨 【按五代会要作其日清资官与通考互异】 五品以上并朝集使并往观礼永为例程自经多故其礼久废请再举行从之三年国子博士蔡同文奏伏见每年春秋二仲月上丁释奠于文宣王以兖公颜子配座以闵子骞等为十哲排祭奠其有七十二贤图形于四壁面前皆无酒脯自今后乞准本朝旧规四壁画像前各设一豆一爵中书帖太常礼院详检郊祀录文宣王从祀诸座每位设笾二豆二簠簋各一爵一无一豆一爵之仪自此每释奠宜准郊祀录各陈脯醢等物以祭 

　　宋

　　宋太祖建隆中凡三幸国子监谒文宣王庙开宝通礼诸州释奠并刺史致斋三日从祭之官斋于公馆祭日刺史为初献上佐为亚献博士为终献真宗大中祥符三年判国子监孙奭言上丁释奠旧礼以祭酒司业博士充三献官新礼以三公行事近岁止命献官两员临时通摄未副崇祀向学之意望自今备差太尉太常光禄卿以充三献是年六月命崇文院刊释奠仪注及祭器图颁之诸路 【太常礼院定州县释奠器数先圣先师每座酒尊一尊加勺羃置于坫笾豆各八簠簋各二俎三罍一洗一篚一巾共二烛二从祀诸座各笾二豆二簠簋各一俎一烛一爵一】 仁宗景佑元年诏释奠用登歌庆历四年五月帝幸国子监谒孔子有司言旧仪止肃揖帝特再拜神宗熙宁五年国子监言旧例遇贡举岁礼部贡院集诸州府所贡第一人谒奠先圣如春秋释奠仪按春秋自有释奠礼请罢贡举人谒奠从之哲宗元佑六年幸太学先诣至圣文宣王殿行释奠礼一献再拜徽宗大观初大司成强渊明言考之礼经士始入学有释菜之仪请自今每岁贡士始入辟雍并以元日释菜于先圣其仪献官一员以丞或博士分奠官八员以博士正录大祝一员以正录前释菜一日应祀官赴学各宿其次至日诣文宣王殿常服行礼贡士初入学者陪位于庭他亦略仿释奠之仪高宗绍兴十年用王普请以释奠文宣王为大祀加笾豆十二其礼如社稷又在京为大祀州县为中祀孝宗干道八年宰相请讨论上丁释奠及太子入学之仪帝曰文王世子篇载此甚详令有司讨论以闻光宗绍兴元年知漳州朱熹条上释奠礼仪数事后不果行理宗景定二年诏皇太子谒孔子于太学手诏略曰虎门齿冑太子事也此礼废久矣如释奠舍菜之事我朝未尝废也然尊师敬道又不可拘旧制令太子谒拜焉度宗咸淳三年正月戊申帝诣太学行舍菜礼礼部尚书陈宗礼国子祭酒陈宜中进读中庸越日宗礼宜中各进一秩宜中赐紫章服诸斋长谕及起居学生推恩有差

　　辽

　　辽太祖神册三年诏建孔子庙命皇太子春秋释奠四年秋八月谒孔子庙道宗清宁六年中京置国子监命以时祭先圣先师

　　金

　　金熙宗皇统元年二月上亲祭孔子庙北面再拜世宗大定十四年礼官参酌唐开元礼定拟释奠仪数 【文宣王兖国公邹国公每位笾豆各十牺尊一象尊一簠簋各二俎二祝版各一皆设案从祝先贤先儒每位笾一豆一爵一两庑各设象尊二尊皆有坫】 章宗承安二年春上亲祀以亲王摄亚献终献皇族陪祀文武群臣助奠其诸州释奠并遵唐仪

　　元

　　元太祖置宣圣庙于燕京世祖中统二年六月诏宣圣庙及管内书院有司岁时致祭月朔释奠八月丁酉命开平守臣释奠于宣圣庙至元十年三月中书省命春秋释奠执事官各公服如其品陪位诸儒襕衫唐巾行礼成宗大德六年诏建文宣王庙于京师十年八月丁巳行释奠礼牲用太牢乐用登歌制法服三袭武宗至大二年正月定制大成至圣文宣王春秋二丁释奠用太牢

　　明

