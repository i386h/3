<!-- { "loadSidebar": true } -->
　　明太祖洪武三年冬上以太庙时享未足以展孝思复建奉先殿于宫门内之东以太庙象外朝以奉先殿象内朝正殿五闲南向前轩五闲制四代帝后神位衣冠其祔祧送迁之礼如太庙寝殿仪成祖迁都北京建如制

　　△后妃庙【唐　五代　宋　金　明】

　　唐

　　五代

　　宋

　　金

　　明

　　唐

　　唐昭宗大顺元年将行禘祭有司请以三太后神主祔享于太庙 【三太后者宣宗母孝明太皇太后郑氏敬宗母恭僖皇太后王氏文宗母贞献皇太后韦氏当时并置别庙每年五享及三年一禘五年一祫皆于本庙行事无神主入太庙之文至是旧章散失礼官凭曲台礼故有是请】 博士殷盈孙献议列五不可且言祫合祭也合犹不入太祖之庙而况禘乎请皆禘于别庙为宜宰相孔纬是之但以礼院所奏仪注巳敕下大祭日迫不可遽改且依行之遂以三太后祔合太庙

　　五代

　　后唐废帝清泰二年追尊鲁国太夫人魏氏为皇太后于京师河南府东立寝宫

　　宋

　　宋太祖建隆三年追册会稽郡夫人贺氏曰孝惠皇后就陵所置祠殿奉安神主干德元年十二月始议为孝明皇后王氏置庙及二后先后之次太常博士如岘请共殿别室以孝明正位内朝请居上室孝惠居次室礼院又言后庙祀事一准太庙亦当立戟太宗太平兴国二年以懿德皇后符试淑德皇后尹氏祔别庙 【淑德皇后太宗在周时娶及即位追册为后并谥懿德皇后周显宗中归太宗建隆闲累封越国夫人后追册并谥】 至道三年孝章皇后宋氏 【太祖继后】 祔享有司言孝章正位中壶宜居上室懿德追崇后号宜居其次诏孝章殿室居懿德下 【按孝章祔享乃祔孝专别庙也其序当在懿德前而反之易失其宜矣】 真宗即位追尊贤妃李氏为元德皇太后 【太宗时封夫人生真宗及楚王元佐寻薨帝即位先封贤妃旋进尊谥　按真宗即位后本纪不载封母为贤妃事其追尊元德即在本年十二月恐贤妃之号太宗时册封而史文不备今仍据本传辑以志阙疑云】 有司请修奉庙室为殿三闲设神门斋房神厨以备荐享判太常礼院李宗讷等言元德皇太后别建庙室淑德皇后亦在别庙同是帝母请加太字迁就元德新庙居第一室以元德次之诏下中书集议兵部尚书张齐贤等奏宗庙神灵务乎安静况懿德 【按史志作懿德据上下文义似议淑德庙号不当杂出懿德但无别本可据谨仍其旧】 作合之始逮事舅姑躬执妇道祔享之礼宜从后先伏请仍旧又帝母称皇太后检详去岁议状请加淑德太字而诏不加之者缘当时元德皇太后未行追册今册命巳毕望依礼官所言景德四年帝祀汾阴谒庙毕亲诣元德皇太后庙躬谢自门降辇步入酌献如太庙设登歌遣官分告孝惠诸后庙又诏太庙元德皇太后庙享用犊诸后庙亲享用犊摄事用羊豕仁宗明道二年八月作奉慈庙十月祔庄献明肃太后刘氏庄懿太后李氏神主于庙 【帝为庄懿太后所生刘太后抚以为巳子帝不知也庄懿在真宗朝为婉仪明道元年始进位宸妃二年庄献将祔庙燕王为帝言陛下乃李宸妃所生帝感动不视朝累日追尊宸妃为皇太后于是泰宁军节度使钱惟演请以庄懿庄献与庄穆皇后郭氏并祔真宗室诏三省与礼院议皆以为庄穆位崇中壶巳祔真宗庙室自协一帝一后之文庄献明肃处坤元之尊庄懿感日符之贵宜崇建新庙同殿异室岁时荐享一用太庙之仪仍别立庙名以崇世享翰林学士冯元等请以奉慈为名诏从之庆历中改谥庄并为章二后俱祔太庙序于章穆之次】 至和元年正月追册贵妃张氏为后赐谥温成七月诏立温成皇后庙乐章祭器数视皇后庙后以谏官言改为祠殿岁时令宫臣荐以常馔神宗元丰六年详定所言案礼夫妇一体故昏则同牢合卺终则同穴祭则同几同祝馔未尝有异庙者也惟周人以姜嫄为禖神而帝喾无庙又不可下入子孙之庙乃以别庙而祭自汉以来不祔不配者皆援姜嫄为比或以其微或以其继而巳不知始微终显前娶后继皆嫡也寘之别庙不得申同几之义则非礼意恭惟太祖孝惠皇后太宗淑德皇后真宗章怀皇后实皆元妃而孝章则太祖继后乃皆祭以别庙在礼未安请升祔太庙增四室以时配享七月遂自别庙升祔焉高宗绍兴十二年七月上皇后邢氏谥曰懿节 【高宗居康邸聘后为妇封嘉国夫人金人至京师夫人从三宫北迁及即位遥册为皇后】 礼部侍郎施垌言懿节皇后神主候至卒哭择日祔庙合依显恭皇后礼于太庙内修建殿室以为别庙三十二年礼部太常寺言故妃郭氏追册为皇后合依懿节皇后祭于别庙所有庙殿见安懿节皇后神主行礼狭隘乞分为二室以西为上各置户牖王普又请各置祏室并从之

　　金

　　金世宗大定二年有司援唐典昭德皇后合立别庙拟于太庙内垣东北起建后之后以庙制小又于太庙之东别建一位十二年八月庙成正殿三闲东西各空半闲以两间为室从西一闲西壁上安置祏室庙置一便门与太庙相通仍以旧殿为册宝殿二十六年敕别建昭德皇后影庙于太庙内有司言皇后庙西有隙地广三十四步袤五十四步可以兴建制可仍于正南别创正门以坤仪为名仍留旧有便门遇禘祫祔享由之 【后乌凌噶氏世宗在济南时海陵皇后来中都后奉诏去济南至良乡得闲白杀及世宗即位追册为昭德皇后后改谥明德】

　　明

　　明孝宗即位追上母妃纪氏孝穆太后谥以不得祔庙于奉先殿右别建奉慈殿以祀一岁五享荐新忌祭俱如太庙奉先殿仪弘治十七年以大学士刘健谢迁李东阳议别祀孝肃太后周氏于奉慈殿 【孝肃太后宪宗生母也先抚育孝宗于宫中及即位事太后至孝】 不祔庙世宗嘉靖元年十一月别祀孝惠太后邵氏于奉慈殿 【孝惠太后宪宗妃兴献帝母也世宗入继大统上尊号曰寿安】 十五年帝以三太后别祀奉慈殿不若奉于陵殿为宜廷臣议古天子宗庙唯一帝一后所生母荐于寝身没而已孝宗奉慈殿之祭盖子祀生母以尽终身之孝焉耳今陛下于孝肃曾孙也孝穆孙属也孝惠孙也礼不世祭考宋熙宁罢奉慈庙故事与今略同宜迁主陵庙岁时祔享如故报可遂罢奉慈殿二十六年十一月礼臣请奉安孝烈皇后方氏主于奉先殿东夹室帝曰奉先殿夹室非正也可即祔太庙 【按时近臣俱以祔庙为不可世宗必欲祔庙预定位次其不经甚矣】 遂祧仁宗祔于太庙第九室穆宗隆庆时移后主于弘孝殿神宗万历三年迁祔奉先殿

　　△皇太子及皇子庙【唐　金　元　明】

　　（臣）等谨案杜典载皇太子及皇子宗庙一门窃以宗有小大皆本子孙奉祀而言若官为致享则但当称庙不得称宗今续辑唐以来太子庙无立后称宗之事谨删削宗字以符体制云

　　唐

　　金

　　元

　　明

　　唐

　　唐文宗开成三年兵部尚书王起等状奏三代以降庙制不同伏准国初太子庙散在诸方至天宝六载敕章怀节愍惠宣等太子宜与隐太子列次同为一庙应缘祭事并合官给号为七太子庙又准大历三年以荣王天宝中追赠静恭太子神主未祔诏祔七太子庙加一室今以怀懿太子神主祔惠昭及悼怀太子庙献享得宜请于惠昭太子庙添置一室择日升祔从之

　　金

　　金世宗大定二十五年六月有司奉依唐典故太子置庙设官属奉祀拟于法物库东建殿三闲南垣及外垣皆一屋三门东西垣各一屋一门门设九戟斋房神厨度地之宜又奉旨太子庙既安神主宜别建影殿有司定拟制度于见建庙稍西中闲限以砖墉内建影殿三闲南面一屋三门垣周以甓无缺角神厨斋房各二屋三闲十月庙成奉安宣孝太子神主及画像

　　元

　　元世祖至元二十二年十二月太常博士议明孝皇太子宜立别庙奉祀三十年十月祔于太庙文宗至顺二年正月命绘皇太子真容奉安庆寿寺之东鹿顶殿祀之如累朝神御殿仪

　　明

　　明世宗嘉靖二十八年帝命庄敬太子与哀冲太子并建寝园岁时祭祀从诸陵后

　　钦定续通典卷五十一  
●钦定续通典卷五十二　礼八

　

　　吉礼八

　　○吉礼八

　　诸侯大夫士家庙庶人祭寝附

　　天子皇后及诸侯大夫士神主藏主室及题版制附

　　时享荐新附

　　禘祫

　　△诸侯大夫士家庙【庶人祭寝附　唐　宋　元　明】

　　（臣）等谨案宗庙犹云祖庙自天子以至大夫士皆得通称故杜佑通典此条亦称宗庙第制随时改唐宋以来群下之庙见于史传者或称私庙或称家庙无敢僭拟称宗兹据宋史志群臣家庙之文改宗为家庶以昭别嫌之义云

　　唐

　　宋

　　元

　　明

　　唐

　　唐德宗贞元十三年敕赠太傅马燧祔庙宜令所司供少牢仍给卤簿宪宗元和七年太子少傅判太常卿事郑余庆建立私庙将祔四代神主庙有二夫人疑于祔配请礼院详定太学博士韦公肃议曰古者一娶九女自秦汉以下不行此礼遂有再娶之说前娶后继并是正嫡则偕祔之义于礼无嫌案晋温峤相继有三妻疑并为夫人以问太学博士陈舒议以妻虽前后荣辱随夫既生娶以正礼没不可贬自后诸儒咸用舒议且嫡继于古则有殊制于今则无异等今王公再娶无非礼聘所以祔祀之议不得不同至于卿士之家寝祭亦二妻位同几席岂庙享之礼而有异乎历数礼文参诸故事二夫人并祔于礼为宜武宗会昌五年诏京城不许群臣作私庙但准古礼即所居立庙宣宗大中五年太常礼院议奏崔龟从请立私庙伏以事亡如存典礼攸重今百官悉在京师若不许于京内置庙则烝尝之礼难复躬亲若悉令于居处置庙又缘近北诸坊便于朝谒百官第宅布列坊中其闲杂以居人栋宇悉皆连接今广开则邻无隙地废庙则礼阙敬亲若依会昌五年敕文尽勒于所居置庙恐十数年闲私庙渐逼于宫墙齐民必苦于吞并臣具详本末请夹天门街左右诸坊不得立私庙其余外围远坊任取旧庙及择空闲地建立庙宇并请准开元礼及曲台礼为定制其享献之礼除依古礼用少牢特牲馈食外有设时新及今时熟馔者并听仍请永为定式敕旨依奏

　　宋

