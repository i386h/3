<!-- { "loadSidebar": true } -->
　　宋太祖建隆初李筠起兵枢密使吴延祚白太祖曰潞城岩险且有太行之阻彼若保之未可以岁月破筠素轻锐若速举兵击之彼必出关但离巢穴即成擒矣帝从其言遂亲征次荣阳西京留守向拱劝帝济河踰太行乘其未集诛之傥稽浃旬彼众愈滋攻之难为力矣赵普亦曰兵尚拙速不贵巧迟倍道兼行掩其未备可一战而克也若使坚壁固守老我师徒馈运险难胜负难决矣帝纳之帝至泽州召控鹤指挥使马全义问计策全义请并力急攻且曰缓之死生变帝命诸军奋击亲帅卫兵继之克其城又曹玮用兵多奇计出入神运不可测一日张乐饮僚吏忽失玮所在徐出视事贼首巳掷庭下矣尝称疾砭艾卧合内会寇至则奋起裹创被甲跨马贼望见皆遁去又高宗绍兴初金人窥蜀时吴玠在河池金将萨里哈自商于直捣上洋趋洋汉守臣刘子羽告急玠自河池日夜驰三百里以黄柑遗敌曰大军远来聊用止渴萨里哈大惊以杖击地曰尔来何速也又金人入合肥王德请守淮以保江遂渡采石张俊督军继之德曰明旦当会食历阳巳而夜拔和州敌退保昭关又击走之追至柘皋与金人夹河而军诸将皆集张俊后至统制田师中欲待之德曰事当机会复何待径上马乌珠以铁骑十万夹道而阵德曰敌右阵坚当先击之有敌将被甲跃马始出德引弓一发而毙乘势大呼令万兵持长斧如墙而进敌大败又孟宗攻以枣阳围急乃引兵午发岘首迟明即抵枣阳驰突如神金人大骇宵遁

　　△辽

　　辽景宗保宁初宋围太原以耶律乌哲率兵往援至白马岭遣劲卒夜出闲道疾驰驻太原西鸣鼓举火宋兵以为大军至惧而宵遁

　　△金

　　金章宗明昌时诏完颜安国等趋多泉子进讨北方乃命支军出东道丞相襄由西道而东军至龙驹河为珠卜所围三日不得出求援甚急或请俟诸军集乃发襄曰我军被围数日驰救之犹恐不及岂可后时即鸣鼓夜发或请先遣人报围中使知援至襄曰所遣者傥为敌得使知我兵寡而粮在后则吾事败矣乃益疾驰迟明距敌近众请少憇襄曰吾所以乘夜疾驰者欲掩其不备尔缓则不及向晨压敌突击之围中将士亦鼓噪出战敌大败皆奔额勒哲河遣安国追蹑之众散走

　　△元

　　元纳延叛阴遣使来结额布根舒埒赫为都指使图图尔哈所执尽得其情会有言额布根叛者众欲先闻于朝然后发兵图图尔哈曰兵贵神速若彼果叛我军出其不意可即图之否则与约而还即日启行疾驰七昼夜渡图喇河战于博恰岭大败之额布根仅以身免

　　△明

　　明太祖因陈友谅降将吴宏兵使取抚州抚帅邓克明欲拒宏而畏饶州守邓愈强乃遣人诈献地以缓师愈诇得之即率劲兵闲道夜驰二百里黎明下其三门克明单骑走旁邑自度不免以分省及抚州四路县印诣愈降遂定抚州又燕王将张玉既破李景隆兵谍报景隆收溃卒号百万且至玉进计曰兵贵神速请急往白沟河以逸待之可胜也乃悉师而往至白沟三日而景隆来战玉以麾下驰之挫其锋大军乘而破之又杨荣因汉王高煦反首劝宣宗亲征夏原吉亦曰往事可鉴不可失也且兵事贵速宜卷甲韬戈以往一鼓而平之所谓先人有夺人之志宣宗遂意决躬率诸军启行不数日抵乐安城中骇溃遂械高煦以归又郭登为总兵官景泰初侦知额森自顺圣川入营沙窝诸将以敌众我寡请旋师回城登曰我军去城已百里若一退避敌以铁骑来追纵欲自全得乎敢言退者斩遂连夜进兵直薄敌营登奋勇先登呼声震山谷大破其众追至栲栳山斩二百余级

　　○掩袭

　　唐

　　五代

　　宋

　　元

　　明

　　△唐

　　唐契苾何力从征吐谷浑何力欲袭之薛万均不可何力曰敌无城郭逐水草为生若不袭其不虞便恐鸟惊鱼散一失机会后可倾其巢穴耶乃自选骁兵千余骑直入突伦川袭破吐谷浑牙帐斩首数千级获驼马牛羊二十余万吐谷浑主脱身免又吐蕃寇临洮次大来谷王晙率所部二千人卷甲倍程与临洮军合势以拒之吐蕃将坌达延又率兵继至晙乃出奇兵七百人衣之番服夜袭之相去五里置鼓角令前者遇寇大呼后者击鼓以应之敌众惧疑有伏兵自相杀伤死者万计又王君■〈毚，大代兔〉为河西陇右节度使判凉州都督事开元时吐蕃大将悉诺逻入寇攻甘州焚烧市里君■〈毚，大代兔〉候其兵疲整士马以掩其后会大雪敌兵冻死者甚众遂取积石军西路而还

　　△五代

　　五代初秦宗权称帝遣其将秦贤卢瑭张晊攻汴贤军板桥晊军北郊瑭军万胜环汴为三十六栅梁王遣将朱珍击贤于板桥拔其四栅又击瑭于万胜瑭败投水死宗权闻瑭等败乃自将精兵数千栅北郊会兖州朱瑾郓州朱宣来赴援王置酒军中中席王阳起如厕以轻兵出北门袭晊而乐声不辍晊不意兵之至也兖郓之兵又从而合击遂大败之斩首二万余级宗权与晊夜走

　　△宋

　　宋太宗端拱中遣李继隆发镇定军万余护运契丹将耶律休格率精锐将邀于路适尹继伦巡边与相值休格不顾竟趋大军继伦谓其麾下曰敌南出而捷还则乘胜驱我北则泄怒致死我无遗类矣今但卷甲衔枚以蹑之彼锐气前驱不虞我之至胜足以自树败亦不失为忠义众皆思奋继伦令军中俟夜人持短兵敌方阵于前继伦从后掩击遂惊溃又狄青讨侬智高至广南合孙沔余靖之兵进次宾州时智高还守邕州青惧昆仑关险阨为所据乃按兵不动下令宾州具五日粮休士卒值上元节令大张灯烛首夜宴将佐次夜宴从军官三夜飨军校首夜乐饮彻晓次夜二鼓青忽称病暂起如内久之使人谕孙沔令暂主席行酒少服药乃出数使劝劳座客至晓客未敢退忽有驰报者云夜时三鼓元师巳夺昆仑矣是夜大风雨青率兵度昆仑关既度喜曰贼不知守此无能为也已近邕州贼方觉逆战于归仁铺青使步卒居前匿骑兵于后青登高执五色旗麾骑兵为左右翼出其后断敌军为三旋而击之敌众披靡遂大败智高焚城遁去

　　△元

　　元世祖至元时高丽人金通精据珍岛以叛屡讨不下以史枢为凤州经略使枢至谓众曰敌势方张未易力胜况炎暑海气蒸郁弓力弛弱猝不可用宜分军为三多张旗帜以疑之吾与诸军潜师捣其穴破之必矣与战大破之其地悉平

　　△明

　　明徐达率师至太原元库库营于城西郭英凭高望曰彼兵多而不整营大而无备请以夜劫其营常遇春亦曰我骑兵虽集步卒未至不可与战请夜劫营当彼众乱主将可缚也达从其计先遣五千骑伏城东以火炮为期至夜郭英潜入其营举炮伏起应之鼓噪相接敌大溃自相杀戮库库遁去遂克太原得士马各四十万又蓝玉袭元主特古斯特穆尔于捕鱼儿海用定远侯王弼谋戒诸军穴地而爨毋使见烟火乘夜至海南敌营在海东北八十余里玉令弼为前锋疾驰袭其营敌不虞军至大惊迎战败之元主遁余众溃降又张辅征交址敌于多邦城旁筑土城高峻城下筑重壕壕内密置竹刺壕外坎地以陷人马辅下令期夜袭城以举火鸣角为号夜四鼓都督黄中衔枚舁攻具越重壕薄城下以云梯附城牙将蔡福先登将士继之火炬齐明铜角竞响敌惊散遂入城

　　○甘言厚币乘懈袭之

　　唐

　　五代

　　△唐

　　唐初突厥颉利合兵十万寇泾州太宗自率六骑幸渭上与颉利隔水语责以负约颉利请和诏许之誓盟于便桥之上突厥引兵退萧瑀曰突厥未和之时诸军争欲战陛下不许而敌自退其策安在帝曰突厥众多而不整君臣之志惟贿是求故卷甲韬戈啖以金帛彼既得所欲志必骄情然后养威俟衅一举可灭也将欲取之必姑与之此之谓也瑀谢不及又李怀光有叛志欲并诸军时李晟与李建徽阳惠元皆联屯恐见胁适有使至晟所晟遂伪称有诏徙屯即结阵趋东渭桥未几怀光并建徽惠元兵惠元死之晟提孤军棋当寇锋恐二盗合以轧之乃卑乱厚币致诚于怀光使不为忌后诸路军皆受晟节度乃移书显让之怀光不听走遁河中 

　　△五代

　　五代初山南盗孙喜以众千人袭均州刺史吕煜不能御时冯行袭为州校乃阴选勇士伏江南独乘小舟逆喜告曰州人闻公至皆欲归矣然知公兵多民惧掳掠恐其惊扰请留兵江北独与腹心数人从行愿为前导以慰安州民事可立定喜以为然乃留兵江北独与行袭度江军吏前谒行袭击喜仆地斩之伏兵发尽杀从行者余兵在江北闻喜死皆溃

　　钦定续通典卷九十八 

●钦定续通典卷九十九　兵八

　

　　避锐

　　坚壁持久候隙破之

　　坚壁挫锐

　　不战挫锐

　　敌饥以持久敝之

　　因敌饥乘其敝而取之唐

　　因敌三鼓致衰败之元

　　致敌力疲夹攻败之

　　阵久疲致败五代

　　出其不意

　　击其不备

　　攻其不整

　　先设备而胜

　　○避锐

　　五代

　　元

　　△五代

　　五代梁遣王景仁击赵晋遣周德威救之景仁所将皆梁精兵晋军望之色动德威告庄宗曰梁兵锐未可与争宜少退以待之庄宗未决已而获梁谍者知梁军果将渡河庄宗如其策乃退军鄗邑诱破梁军

　　周太祖因刘旻攻晋州遣王峻为行营都部署将兵讨之别遣陈思让康延钊自乌岭出绛州与峻会峻至陕州留不进太祖遣使者翟守素驰至陕州谕峻欲亲征峻屏左右谓守素曰晋州城坚不可近而刘旻兵锐亦未可当臣所以留此者非怯也盖有待尔守素驰还具道峻言是时太祖已下诏西幸闻峻语乃止不行

　　△元

　　元赵天锡以元帅左都监兼冠氏令宋将彭义斌据大名冠氏元帅李全降之人心颇摇天锡令众姑少避其锋以图后举乃帅将佐往依博里哈大军未几破义斌于真定

　　○坚壁持久候隙破之

　　唐

　　五代

　　金

　　元

　　△唐

　　唐李光弼以朔方兵五千救常山常山团结兵执贼将史思义降时史思明攻饶阳李光弼问计于思义答曰今军行疲劳逢敌不支不如按军入守料胜而出贼兵方锐持重图之为万全光弼善之会饶阳贼五千至九门思明恃有援解鞍休士光弼谍知之提轻兵敛旗鼓伺贼方饭袭杀之且尽思明惧引去

　　△五代

　　五代时晋攻魏魏人求救于梁太祖遣侯言救魏言筑垒于洹水太祖怒言不出战遣葛从周代言从周至军益闭垒不出而凿三闇门以待晋兵攻之从周以精兵自闇门出击败晋军

　　△金

　　金太祖收国初辽主自将七十万至特们驸马萧特默等将骑五万步四十万至沃棱泺帝自将御之行次约罗会诸将议皆曰辽兵号七十万其锋未易当吾军远来人马疲乏宜驻于此深沟高垒以待帝从之遣都古尔讷尼楚赫镇达噜古帝以骑兵亲候辽军获督饷者知辽主以卓努叛西还二日矣是日帝还至舒吉泺有光见于矛端诸将曰今辽主既还可乘其怠追击之帝曰诚欲追敌约赍以往无事餫馈若破敌何求不得众皆奋跃追及辽主于呼卜塔冈辽兵大溃金师驰之横出其中辽师败绩

　　△元

　　元顺帝至正时徽饶贼寇于潜以董搏霄参知政事将兵讨破之遂复其县治既而贼兵大至焚倚郭庐舍搏霄按军不动左右请出兵搏霄曰未也遣人执白旗登山望贼约曰贼以我为怯必少懈伺其有闲则麾所执旗又伏兵城外皆授以火炮复约曰见旗动炮即发已而旗动炮发兵乃尽出斩首数千级
