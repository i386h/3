<!-- { "loadSidebar": true } -->

　　钦定续通典卷十三 

●钦定续通典卷十四　食货十四

　

　　漕运

　　盐铁

　　○漕运【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐至德以后因史朝义分兵出宋州淮运于是阻绝租庸盐铁泝汉江而上河南尹刘晏为户部侍郎兼句当度支转运盐铁铸钱使以江淮粟帛由襄汉越商于以输京师代宗出陕州关中空窘于是盛转输以给用广德二年废句当度支使以刘晏专领东都河南淮西江南东西转运租庸转输至上都凡漕事皆决于晏晏即盐利雇佣分吏督之随江汴河渭所宜故其时转运船由润州陆运至扬子费钱十九晏命囊米而载以舟减钱十五由扬州距河阴斗米费钱百二十晏为歇艎支江船二千艘每船受千斛十船为纲每纲三百人篙工五十人自扬州遣将部送至河阴上三门号上门填阙船斗米减钱九十调巴蜀襄汉麻枲竹筱为绹挽舟未十年人人习河险江船不入汴汴船不入河河船不入渭江南之运积扬州汴河之运积河阴河船之运积渭口渭船之运入太仓岁转粟至百一十万石无升斗溺者又分官吏主丹阳湖禁引溉自是河漕不涸大历时李芃为陈州刺吏复开陈颍路以通漕挽八年以关内丰穰减漕十万石自杨炎为相修晏素隙罢其职以户部郎中崔河图代之而漕事渐坏德宗贞元初关辅宿兵斗米千钱诏浙江东西至今年入运送上都米七十五万石更于本道两税折纳米一百万石并江西湖南鄂岳福建等道先支米并委浙江东西节度使韩滉处置船运数内送一百万石至东渭桥输纳余赈给河北等诸军及行营粮料其淮南及寿濠等道先支米洪潭屯米并委淮南节度使杜亚句当其船运数内送二十万石至东渭桥余支充行营粮料天下两税钱物并委本道观察使本州岛刺吏遣官部送上都后陕虢观察使李泌益凿集津仓山西径为运道属于三门仓治上路以回车又为入渭船方五板输东渭仓米至凡百三十万石遂罢南路陆运十五年诏令江淮转运米宜二百万石迩来虽有此命而运米不过四十万石旧例江淮米岁运抵河阴者数五十万斛久不盈其数惟李巽为度支转运使乃登足数焉至太和初岁旱河涸掊沙而进米多耗咸阳令韩辽请修秦汉时兴城堰自咸阳抵潼关三百里可以罢车挽之劳文宗从其议堰成罢挽车之牛以供农关中实赖其利云

　　△五代

　　梁罗绍威镇魏博日以临淄海岱罢兵岁久储庾山积唯京师军民多而食寡愿于太行伐木下安阳淇门斵船三百艘置水运自大河入洛口岁以给宿卫太祖深然之

　　后唐庄宗同光二年敕郓州差兵三千自黎阳开河以通漕运明宗天成元年四月制曰先缘漕运京师租庸司多借水船今既分兵就食漕运并停其诸河渡水船即付本主时洋州修魏门仓一百闲充贮转运下峡漕米斛斗三司使张延朗奏于洺中预备一二年军粮除水运外深冬百姓稍闲请差运一转又请诸道运粮百石以实京师诏然之时车驾在汴论者以运粮百万劳民托近臣奏之帝乃命东地数州运粮十万石至汴州司勋员外郎夏侯晤上言曰诸道转运为实辇下军储今闻多是轻赍郄至京中籴纳请下令禁止长兴元年凤州奏开修唐仓湖田路通凤翔馈运又幽州进新开东南河路图自王马口至淤口长一百六十五里可胜漕船千石又三司使奏河水运自洺口至京往年牵船下卸皆用水运衙官今洺岸至仓门稍远衙官转运艰难欲于洺河北岸别凿一湾引船直至仓门下卸其功役欲于诸军内差借从之

　　周世宗显德二年诏曰今州戍兵旧制沿江发运务差均邓两州人户自备舟船水运粮盐供馈军食近闻彼民颇甚劳弊及今有司按本州岛税积所纳常赋可以岁给军储其水运舟船并宜停废四年诏疏汴水一派北入于五丈河又东北达于济由是齐鲁舟楫皆至京师六年命侍卫马军都指挥使韩令坤自京东疏汴水入于蔡河侍卫步军都指挥使袁彦浚五丈河以通漕运

　　△宋

　　宋都大梁有四河以通漕运 【汴河黄河惠民河广济河】 太祖建隆二年给事中范阳刘载往定陶督曹军丁夫三万浚五丈渠自都城北历曹济及郓以通东方之漕开宝五年计汴蔡两河公私船运江淮米数十万石以给兵食是时京师岁费有限漕事尚简太宗太平兴国初两浙既献地岁运米四百万石雇民挽舟吏因缘为奸所在附载钱帛杂物乃择干强之臣在京分掌水陆路发运事以革其弊端拱元年罢京城水陆发运以其事隶排岸司及下卸司先是四河所运未有定制太平兴国六年汴河岁运江淮米三百万石菽一百万石 【按李焘续通鉴长编章俊卿山堂考索皆作二百万石】 黄河粟五十万石菽三十万石惠民河粟四十万石菽二十万石广济河粟十二万石凡五百五十万石非水旱蠲于民租未尝不及其数至道初汴河运米计五百八十万石真宗大中祥符初至七百万石江南淮南两浙荆湖路租籴于真阳楚泗州置仓受纳分调舟船泝流入汴以达京师诸州岁造运船至道末三千二百七十余艘 【按三千二百七十余艘非止运粮兼缗钱布帛在内】 天禧末减四百二十一先是诸河漕数岁久益增景德四年定汴河岁额六百万石仁宗天圣四年荆湖江淮州县和籴上供小民阙食自五年后权减五十万石庆历中又减广济河岁漕二十万石后黄河岁漕益减纔运菽三十万石岁刱漕船市材木劳费甚广嘉佑四年罢所运菽减漕船三百艘自是岁漕三河而已江河上供米旧转运使以本路纲输真楚泗州转船仓 【按宋史作转般仓似误今按通鉴长编川堂考索皆作转船仓】 载盐以归舟还其郡卒还其家汴州诣转船仓运米输京师岁折运者四河冬涸舟卒亦还营至春复集名曰放冻卒得番休逃匿者少汴船不涉江路无风波沈溺之患后发运使权益重六路上供米团纲发船不复委本路独专其任文移坌并事目繁伙不能检察操舟者赇诸吏得诣富饶郡市贱贸贵以趋京师自是江汴之舟混转无辨籍多空名漕事大敝嘉佑三年以诸路纲不集下诏切责英宗治平初诏复依旧日成例大加振刷漕粟至京师汴河五百七十五万五千石惠民河二十六万七千石广济河七十四万石诸路刱漕船二千五百四十艘京师税米支五岁余而漕运吏卒上下共为侵盗贸易甚则托风水沈溺以灭迹官物陷折岁不减二十万斛神宗熙宁二年辪向为江淮等路发运使始募客舟与官舟分运互相稽察旧弊乃去岁漕常数既足募商舟运至京师者又二十六万余石乃请充明年岁计之数三司吴充言宜自明年减江淮漕米二百万石令发运司易轻货二百万缗计五年所得无虑缗钱千万转储备边王安石谓骤变米二百万石米必陟贱骤致轻货二百万贯货必陟贵当令发运使度米贵州郡折钱变为轻货储之河东陕西要便州军用常平法粜籴为便诏如安石议七年京东路察访邓润甫等言山东沿海州郡地广丰岁则谷贱募人为海运山东之粟可转之河朔以助军食诏京东河北路转运司相度后江淮上供谷至京师者三分不及一宣徽南院使张方平言今京师古所谓陈留天下四冲八达之地利漕运而赡师旅国初浚河渠三道以通漕运计各河之数立上供年额近罢广济河而惠民河粟又不入太仓众所赖者汴河议者屡作改更并致汴河日失其旧十二月诏浚广济河增置漕舟其后河成岁漕京东谷六十万石东南诸路上供杂物旧陆运者增舟水运押汴河江南荆湖纲运七分差三班使臣三分军大将殿侍又令真楚泗州各造浅底舟百艘分为十纲入汴元丰五年罢广济河辇运司及京北排岸司移上供物于淮阳计置入汴立清河辇运司言者谓广济安流而上与清河泝流入汴远近险易不同诏转运提点刑狱比较利害蒋之奇陈佑甫等开龟山运河乃免风涛之患诏各迁两官余官减年循资有差八年罢岁运百万石赴西京先是常运东南粟入洺下至是户部奏罢之徽宗崇宁三年户部尚书曾孝广言往年南省真州江岸北至楚州淮堤以堰潴水不通重船船剥劳费遂于堰旁置转船仓受逐州所输更用运河船载之入汴以达京师虽免推舟过堰之劳然侵盗之弊由此而起请将六路上供斛斗依东南轻货杂运直至京师诏可其奏自是六路郡县各认岁额虽湖南北至远处亦直抵京师号直达纲继因盐法已坏回舟无所得舟人逃散法亦大坏政和中谭正上言祖宗建立真楚泗州转船仓一以备中都缓急二以防漕渠阻节三则纲船装发资次运行更无虚日自其法废河道日益浅涩遂致中都粮储不继淮南三转船仓不可不复乞自泗州为始次及真楚既有籴本 【按籴本宋史作瓦本乃传刻之误今从文献通考及名臣奏议改正】 顺流而下不甚劳费俟岁丰计置储蓄仍立转船仓依前法计置至钦宗靖康元年又诏东南六路上供额斛除淮南两浙依旧直达其江湖四路并措置转船高宗建炎元年诏诸路纲米以三分之一输送行在余输京师二年诏二广湖南北江东西纲运赴江宁府福建两浙路输送平江府 【按宋史输送平江府句上脱赴江宁府福建两浙路九字文义不明今据玉海及山堂考索增入】 京畿淮南京东西河北陕西及川纲输送行在其二广湖南北纲运如过两浙许便输送平江府福建纲运过江东西亦许乘便输送江宁府三年又诏粮运输送建康府至绍兴初因地之宜以两浙之粟供行在以江东之粟饷淮东以江西之粟饷淮西荆湖之粟饷鄂岳荆南量所用之粟责漕臣将输而归其余于行在三十年定制科拨上供米鄂兵岁用米四十五万余石于全永郴邵道衡潭鄂鼎科拨荆南兵岁用米九万六千石于德安荆南沣纯潭复荆门汉阳科拨池州兵岁用米十四万四千石于吉信南安科拨建康兵岁用米五十五万石羽洪江池宣太平临江兴国南康广德科拨行在合用米一百一十二万石就用两浙米外于建康太平宣科拨其宣州见屯殿前司牧马岁用米并折输马料三带石于本州岛科拨其诸路转运司桩发时计内外诸军岁费米三百万斛而四川不与焉

　　△辽

　　辽圣宗太平九年燕地饥户部副使王嘉请造船募习海漕者移辽东粟饷燕后因道险不便而止

　　△金

　　金世宗大定初刘玑同知漕运司事奏言漕户顾直太高虚费官物宜酌量裁损若减三之一岁可省官钱一十五万余贯宣宗元光元年六月造舟运陕西粮由大庆关渡以抵湖城哀宗天兴元年八月发丁壮五千人运粮以饷喀齐喀喀齐喀时为枢密使将兵应完颜锡林等自汝州急入援故饷之

　　△元

