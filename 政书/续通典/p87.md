<!-- { "loadSidebar": true } -->
　　宋礼部尚书一人掌礼乐祭祀朝会宴享学校贡举之政令旧制礼仪院掌其事以枢密使参知政事等官充礼部止设判部一人官制行始设尚书建炎三年诏鸿胪光禄寺悉并归礼部太常国子监亦隶焉　侍郎一人为尚书之贰奏中严外办同省牲及视馔腥熟之节祭天地则与尚书迭为亚献祀神则与尚书迭为初献建炎中礼部不备官长贰互置绍兴七年置侍郎二人隆兴元年诏除尚书不常置外侍郎常署二人 【时吕广问为礼部侍郎老成持重帝尝对廷臣面奖之】 　郎中一人　员外郎一人参预礼乐祭祀朝会宴享学校贡举之事有所损益则审订以次谘决凡庆会若谢掌撰文表与祠部主客膳部并列为四建炎三年并省部曹礼部领主客祠部领膳部隆兴元年复诏礼部祠部一员兼领自是并行四司之事矣 【时李焘除礼部员外郎中兴祭典未备焘上言岳镇海涛先农先蚕风雨雷师九祀乃以酒脯代牲牢雨旸失节郡国水灾未必不由于此诏许复旧】 　膳部郎中一人　员外郎一人掌牲牢酒醴膳羞之事　主客郎中一人　员外郎一人掌以宾礼待四夷之朝贡凡郊劳授馆宴享赐予辨其等而以式颁之元佑六年兵部奏言番夷授官向例由主客郎官令番国进奉人陈乞下主客郎曹看详请今后令主客关报兵部诏从之　祠部郎中一人　员外郎一人掌天下祀典道释祠庙医药之政

　　辽

　　辽北面官以多啰伦穆腾司掌礼仪视礼部南面官有礼部尚书侍郎郎中员外郎

　　金

　　金礼部尚书一人掌凡礼乐祭祀燕享学校贡举仪式制度符印表疏图书册命祥瑞天文漏刻国忌庙讳医卜释道四方使客诸国进贡犒劳张设之事 【熙宗天眷中以张浩为礼部尚书田谷事起台省一空浩行六部事簿书丛委决遗无留人服其才】 　侍郎一人郎中一人　员外郎一人

　　元

　　元礼部尚书一人掌天下礼乐祭祀朝会燕享贡举之政令凡仪制损益之文符印简册之信神人封谥之法忠孝贞义之褒送迎聘好之节文学僧道之事婚婣继续之辨音艺膳供之物悉以任之中统元年设左三部置尚书二人至元七年分立礼部尚书三人二十三年定为二人成宗元贞元年复增一人领会同馆事 【时制大乐诸坊悉隶礼部库库拜礼部尚书监群玉内司正色率下每遇公燕众伎毕陈库库视之泊如僚佐以下皆肃然许扆除礼部尚书提点太医院事每外国使至必命与之语词理明辨莫不倾服赐日月龙凤文绮衣三袭】 　侍郎二人为尚书之贰中统元年设左三部侍郎二人至元七年别立礼部侍郎一人二十三年定员额为二人　郎中二人　员外郎二人中统元年设左三部郎中四人员外郎六人至元七年别立礼部郎中二人员外郎四人二十三年定员额郎中仍二人员外郎二人

　　明

　　明礼部尚书一人掌天下礼仪祭祀宴飨贡举之政令凡典乐典教内而宗藩外而诸藩上自天官下逮医师膳夫伶人之属靡不兼综职任綦重成化以后率以翰林诸臣为之其由此登公孤任辅导者最多盖冠于诸部焉 【弘治以后费宏靳贵蒋见毛纪袁宗皋贾咏张璁李时顾鼎臣张璧徐阶李春芳高拱陈以勤赵贞吉殷士儋高仪吕调阳张四维马自强余有丁许国王锡爵赵志皋陈于陛沈一贯沈鲤朱赓于慎行李廷机叶向高方从哲吴道南沈■〈氵隺〉何宗彦韩爌朱国祚孙如游顾秉谦朱国祯朱延禧魏广微周如盘黄立极丁绍轼施凤来张瑞图李国■〈木普〉来宗道杨景辰周道登钱龙锡李标刘鸿训成基命周延儒何如宠钱象坤温体仁吴宗达郑以伟徐光启钱士升王应熊何吾驺黄士俊孔贞运贺逢圣刘宇亮傅冠杨嗣昌方逢年蔡国用姚明恭张四知魏照乘蒋德璟黄景昉吴牲皆以礼部尚书入阁为大学士】 　侍郎二人为尚书之贰洪武十三年设侍郎一人寻复增置一人 【天顺以后为侍郎者多入阁许彬薛瑄李贤陈文刘健李东阳冯铨文震孟张至发范复粹陈演皆以礼部侍郎入阁为大学士】 　仪制郎中一人　员外郎一人　主事一人洪武二十九年改仪部为仪制掌礼文宗封学校贡举之事凡诸司之印信领其制度刓弊则换给之　祠祭郎中一人　员外郎一人　主事一人洪武二十九年改祠部为祠祭掌诸祀典及国恤庙讳之事凡有谥则定议以闻　精膳郎中一人　员外郎一人　主事一人洪武二十九年改膳部曰精膳掌宴飨牲豆酒膳之事　主客郎中一人　员外郎一人　主事一人掌诸番朝贡接待给赐之事考稽四夷馆译字生通事之能否凡朝廷赐赉之典各省土物之贡咸掌之弘治五年增置主事一人提督会同馆　南京礼部尚书一人　右侍郎一人　仪制郎中一人　主事一人　祠祭郎中一人　主事一人　精膳郎中一人　主客郎中一人

　　△兵部尚书【侍郎　郎中　员外郎　职方郎中　员外郎　驾部郎中　员外郎　库部郎中　员外郎　主事附】

　　唐

　　宋

　　辽

　　金

　　元

　　明

　　唐

　　唐兵部尚书一人掌武选地图车马甲械之政凡命将　庙授斧钺凡发兵降敕书于尚书始下文符 【至德以后有九节度恢复大功武夫战卒以功起行数组为王侯者皆除节度使由是方镇相望兵骄逐帅自择留后以邀命于朝廷天子不能制而姑息之兵制遂渐坏焉】 　侍郎二人为尚书之贰　郎中二人一人判帐及武官阶品卫府众寡校考给告身之事一人判部及军戒调遣之名数朝集禄数告假之事　员外郎二人一人掌贡举杂请一人判南曹部岁选解状则核簿书资历考课　职方郎中一人　员外郎一人掌地图城隍镇戍烽候防人道路之远近及四夷归化之事凡图经非州县增废五年乃修岁与版籍偕上凡番客至讯其国山川风土为图奏之殊俗入朝者图其容貌衣服以闻　驾部郎中一人　员外郎一人 【唐时要家势人以处驾曹为辱毕諴为驾部员外郎恬然处之如美官】 　库部郎中一人员外郎一人掌武库器仗兵部长官莅其修完

　　宋

　　宋兵部尚书一人掌兵卫武选车辇甲械厩牧之政令以天下郡县之图而周知其地域凡陈卤簿设仗卫饬官吏整肃番夷除授奉行其制命凡军兵以名籍统隶者阅习按试选募迁补及武举校试之事皆总之旧设判部事一人以两制充官制行乃设尚书一人掌之干道时诏将下班祗应并进义校尉守阙仕义副尉进武校尉守阙进武副尉并隶兵部 【时尚书郎为卤簿使苏轼以兵部尚书充卤簿使从帝祀南郊至青城有赭伞犊车青盖犊车百余乘冲突而来轼呼御营巡检使立车前曰西来谁何敢尔乱行曰皇后并某国夫人某大长公主轼即于青城上疏劾之明日使传命申饬有司严整仗卫】 　侍郎一人为尚书之贰建炎时长贰互置续置侍郎二人绍兴后常置一人　郎中一人　员外郎一人参掌本部长贰之事建炎三年诏以郎中员外郎兼理职方事　职方郎中一人　员外郎一人掌天下图籍以周知方域之广袤及郡邑镇砦道里之远近凡土地之产风俗所尚州为之籍遇闰岁造图以进四夷归附则分隶诸州度田屋钱粮之数给之旧设判司事一人以无职朝官充掌受闰年图经令天下每闰年造图纳仪鸾司太宗淳化四年令再闰一造真宗咸平四年令上职方转运画本路诸州图十年一上　驾部郎中一人　员外郎一人掌舆辇车马驿置厩牧之事旧设判司事一人以无职事朝官充官制行始置郎官掌其事建炎三年并太仆寺隶焉　库部郎中一人　员外郎一人掌卤簿仪仗戎器供帐之事国之武库隶焉建炎三年以驾部兼库部

　　辽

　　辽北面官有北枢密院掌兵机武铨群牧之政视兵部南面官有兵部尚书侍郎郎中员外郎

　　金

　　金兵部尚书一人掌兵籍军器城隍镇戍厩牧铺驿车辂仪仗郡邑图志险阻障塞远方归化之事　侍郎一人为尚书之贰　郎中一人　员外郎二人

　　元

　　元兵部尚书三人掌天下郡邑邮驿屯牧之政令凡城池废置之故山川险易之图兵站屯田之籍远方归化之人官司刍牧之地駞马牛羊鹰隼羽毛皮革之征驿乘邮运祗应公廨皂隶之制悉以任之中统元年以兵刑工为右三部置尚书二人至元元年以兵刑自为一部置尚书四人七年特立兵部尚书一人二十三年定尚书员额为二人英宗至治三年增置一人　侍郎二人为尚书之贰中统元年设左三部侍郎二人至元元年以兵刑自为一部置侍郎三人二十三年定侍郎员额为二人　郎中二人　员外郎二人中统元年设右三部郎中五人员外郎五人七年特立兵部郎中一人员外郎一人二十三年定郎官员额各置二人 【时郎中掌驿传往来之事至元中赵孟俯为兵部郎中是时天下诸驿繁甚使客饮食之费十倍于前吏无以供给强取于民不胜其扰孟俯请于中书增钞给之】

　　明

　　明兵部尚书一人掌天下武卫官军选授简练之政 【弘治中刘大夏为兵部尚书知遇最深每朝罢传宣循御陛而上帝面与商确时事虽公辅贵近有不预闻者尝召对自旦至午惫不能行命司礼太监李荣扶掖而出】 　侍郎二人隆庆四年增添注侍郎二人寻罢万历中复置　协理京营戎政一人或尚书或侍郎皆随时置掌京营操练之事永乐初设三大营总于武将景泰元年设提督团营命兵部尚书于谦兼领之后罢成化三年复设以本部尚书兼之嘉靖二十年始命尚书刘天和辍部务另给关防专理戎政二十九年以总督京营戎政之印畀仇鸾改设本部侍郎协理戎政万历九年裁革崇祯二年复增一人以庶吉士刘之纶为兵部侍郎充之　武选郎中一人即前代兵部郎中之职掌卫所土官选授升调袭替功赏之事凡军政五年一考凡除授出自中旨者必覆奏然后行之 【弘治中陈恺为武选司主事历升郎中武选繁剧怨丛势轧恺一意奉公私谒不行一时武选称得人本部长官举荐谓恺可胜方岳之任】 　员外郎一人　主事二人职方郎中一人掌舆图军制城隍镇戍简练征讨之事凡天下地理险易远近边胀疆界俱有图本三岁一报与官军车骑之数阶上 【刘大夏调职方郎中举用守将有暮夜怀金谢之者却不受明练于天下事所奏覆皆当上意本部长官倚之如左右手】 　员外郎一人　主事二人　车驾郎中一人洪武六年为驾部二十九年改为车驾掌卤簿仪仗禁卫驿传厩牧之事稽查太仆苑马二寺之簿籍以时呈其登耗　员外郎一人　主事二人　武库郎中一人洪武十三年增置库部二十九年改为武库掌戎器符勘尺籍武学薪隶之事凡武职幼官及子弟未嗣官者于武学习业以主事一人监督之考稽学官之贤否肄习之勤怠以闻　员外郎一人主事二人　南京兵部尚书一人参赞机务宣德八年黄福为南京兵部尚书始加参赞机务衔成化二十三年始奉敕谕专以本部尚书参赞机务同内外守备官操练军马禁戢盗贼振举庶务其职视五部为重云武选郎中一人　主事一人　车驾郎中一人　员外郎一人　主事二人　职方郎中一人　员外郎一人　主事一人　武库郎中一人　主事一人

　　△刑部尚书【侍郎　郎中　员外郎　都官郎中　员外郎　比部郎中　员外郎　司门郎中　员外郎　主事附】

　　唐

　　宋

　　辽

　　金

　　元

　　明

　　唐

