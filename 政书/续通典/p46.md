<!-- { "loadSidebar": true } -->
　　高宗建炎三年总领四川财赋赵开遂大变酒法自成都始先罢公帑实供给酒即旧坊场设官主之民以米付之于官自酿计斛输钱明年遍下其法于四路其课增至六百九十余万缗凡官糟四百所私店不与焉于是东南酒额亦日加增先是酒有定价每增须上请是后郡县始自增而价不一

　　绍兴七年以户部尚书章谊等言行在置赡军酒库后又改为赡军激赏酒库自军兴以来诸帅擅榷酤之利绍兴末始归县官

　　孝宗干道元年以浙东西犒赏库六十四隶三衙输库于左藏南库余钱充随年赡军及造军器之需 【按宋会要大郡课多者除钱之外又有丝绢布之类史志不载或以偶行之法也】

　　榷醋之制徽宗崇宁二年知涟水军钱景允言建立学舍请以承买醋坊钱给用诏常平司计无害公费如所请仍令他路准行之初元佑臣僚请罢榷醋户部为本无禁文后翟思请以诸郡醋坊日息用余悉归常平至是景允有请故令常平计之徽宗大观四年诏诸郡榷酒之地入出酒米并别遣仓官卖醋毋得越郡城五里外凡县镇村并禁其息悉归转运司旧属常平者如故

　　△辽

　　辽制酒税皆赴纳上京辽东新附之地不榷酤又禁职官不得擅造酒糜谷有事用酒则有司给文始听

　　△金

　　金榷酤之法多因宋辽之旧太宗天会三年始命榷官以周岁为满十三年熙宗即位诏公私禁酒世宗大定三年诏宗室私酿者从转运使鞫治省奏中都酒户多逃以故课额愈亏上曰此官不严禁私酿所致也命设军百人隶兵马司同酒使副合千人巡察虽权要家亦许搜索奴婢犯禁杖其主百并令大兴少尹招复酒户二十七年议以天下院务依中都例改收曲课而听民酤户部遣官询问辽东来远军南京路新息虞城西京路西京酒使司白登县达喇部族天城县七处除税课外愿自承课卖酒上曰自昔监官多私官钱若令百姓承办庶革此弊其试行之章宗承安五年省奏随处酒税务所设杓栏人以射粮军历过随朝差役者充大定中罢去其随朝应役军人各给添支钱粟酬之今拟将元收杓栏钱以代添支令各院务验所收之数百分取三随课代输以佐国用泰和中令随处酒务元额上取三分作糟酵钱又判院务卖酒数各有差严禁其数外卖焉其醋税之法自大定初以国用不足设官榷之以助经用后府库充牣罢之明昌五年又设官榷之寻又罢承安三年以国用浩大复榷之五百贯以上设都监千贯以上设同监

　　△元

　　元太宗时立酒醋务坊场官榷酤办课仍以各州府司县长官充提点官隶征收课税所后又颁酒曲醋货条禁世祖至元十六年以大都河闲山东酒醋商税等课并盐运司二十二年诏免农民醋课又用右丞卢世荣等言罢上都醋课其酒课亦改榷酤之制令酒户自具工本官司拘买每石输钞二十八年诏江西酒醋之课不隶茶运司福建酒醋之课不隶盐运司皆令有司办之二十九年丞相旺扎勒言杭州湖广所办酒课轻重不均于是减杭州省十分之二令湖广龙兴南京三省分办成宗大德八年大都酒课提举司设槽房一百所九年并为三十所武宗至大三年又增为五十四所其累朝之课程拨赐诸王公主及各寺者凡九所云

　　（臣）等谨按明史食货志及明会典诸书独无酒税盖榷酤之制起于汉至明代始废云

　　○杂税【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐德宗时以国用不给陈京请借富商钱得五百万缗以户部侍郎赵赞判度支总京师豪人田宅奴婢之估得八十万缗又取僦匮纳质钱及粟麦粜于市者四取其一长安为罢市后又以军用不给乃税闲架算除陌其闲架法屋二架为闲或有宅屋多而无他资者出钱动数百缗除陌法公私给与及买卖每缗留数十钱给他物及相贸易者约钱为率算之市牙各给印纸人有买卖即为署记日合算之文宗开成二年武宁军节度使辪元赏奏泗口税场应是经过衣冠商客金银羊马斛■〈豆斗〉见钱茶盐绫绢等一物巳上并税今量其杂税物请停绝敕行之

　　△五代

　　后唐庄宗同光二年敕历代以后除桑田正税外只有茶盐铜铁出山泽之利有商税之名其余诸司并无税额伪朝巳来通言杂税有形之类无税不加为弊颇深今则军需尚重国力未充犹且权宜未能全去仰所司速简勘天下州府户口正额垦田实数待凭条理以息烦苛三年敕魏府小菉豆税每亩与减放三升明宗长兴二年敕今后诸州府所纳秆草每二十束别纳加耗一束充场司耗折三年三司使奏诸道上供税物充兵士衣赐不足其天下两税所纳斛斗及钱除支赡外请依时估折纳绫罗绵绢从之

　　周太祖广顺二年制牛皮法敕约每岁民闲所输牛皮三分减二计田十顷税取一皮余听卖买惟禁卖于敌国 【按自兵兴以来禁民私卖买牛皮悉令输官受直唐明宗之世有司止偿以盐晋天福中并盐不给汉法犯私牛皮一寸抵死然民闲日用实不可无至是李谷建议均于田亩公私便之】

　　△宋

　　宋初诏除五代之制太祖建隆元年诏除沧德棣淄齐郓干渡三十九处所监税钱或水涨听民置渡勿收其算

　　太宗淳化三年诏诸处鱼池旧皆省司管系与民争利非朕素怀自今池塘河湖鱼鸭之类任民采取如经市货卖乃收税 【按先是淮南江浙荆湖广南福建当僭伪之时江湖及池潭陂塘聚鱼之处皆纳官钱或令人户占卖输课或官遣吏主持至是乃诏除之】

　　神宗元丰二年导洛通汴司言纲船为商人附载有留阻之弊今洛水至汴无湍驶请置堆垛场于泗州贾物至者先付官场官以船运至京稍输船算从之又因新法既行悉鬻坊场河渡利析秋毫其最甚者若沿汴州县创增锁栅以牟税利如水磨钱侵街廊房钱庙图钱掏河金钱诸名杂出不可尽纪

　　至南渡后孝宗淳熙八年诏应税临安府及诸路官私房僦不限贯陌十分减三

　　光宗绍熙元年夏议者请令监司州郡宽属县无名之取以纾民力以东南多月桩等钱故也又有版帐钱军兴后诸邑皆有之浙中尤甚知岳州刘俣等议减之

　　△辽

　　辽圣宗统和三年耶律隆运为大丞相以南京岁不登请免百姓农器钱十五年弛东京鱼泺之禁末帝干统三年弛武清县陂泽之禁

　　△金

　　金制租税之外算其田园屋舍车马牛羊树艺之数及其藏镪多寡征钱曰物力其外又有铺马车需输庸司吏河夫桑皮故纸等钱及牛具税太宗天会时诏明安穆昆户每牛一具赋粟一石内地诸路五斗海陵贞元元年以都城隙地赐随朝大小职官及护驾军各征钱有差世宗大定二十九年户部言天下河泊已许与民同利其各处设官可罢之章宗明昌元年正月罢坊场免赁房税

　　△元

　　元制有额外课其名三十有二如河泊山场房地租门摊课之类各路皆有定额闲亦有诏弛减唯竹木课则河南之怀孟陕西之京兆凤翔皆有在官竹园立司竹监掌之

　　△明

　　明初因宋元颇繁琐务简约其后增置渐多行赍居鬻所过所止各有税官司有都税有宣课有司有局有分司有抽分场局有河泊所所收税务本有色有折色又有门摊课钞领于有司仁宗洪熙元年增市肆门摊课钞凡诸钞关量舟大小修广而差其额谓之船料神宗万历十一年革天下私设无名税课凡诸课程始收钞闲折收米已而收钱钞半后乃折收银而折色本色轮收本色归内库折色归太仓

　　○榷茶【唐　宋　金　元　明】

　　（臣）等谨案杜典以榷茶叙于杂税之中盖唐时茶未盛行故也考新旧唐书食货志及唐会要诸书所载榷率之法增税之令不过因事立文杂诸课税之内而已是茶税虽始于唐末而实则用茶者尚少故课榷无几焉至宋以后榷茶之制日繁而岁入之课亦渐增谨别为标目附于杂税之后

　　唐

　　宋

　　金

　　元

　　明

　　△唐

　　唐德宗建中元年纳户部侍郎赵赞议税天下茶漆竹木十取一以为常平本钱时军用广常赋不足所税亦随尽亦莫能充本储诏罢之贞元九年复税茶先是诸道盐铁使张滂奏去岁水灾诏令减税今之国用须有供储伏请于出茶州县及茶山外商人要路委所司定三等时估每十税一充所放两税其明年已后所得税前外贮若诸州遭水旱赋税不办以此代之诏可仍委张滂具处置条目每岁得钱四十万贯茶之定税自此始

　　穆宗时盐铁使王播增天下茶税江淮浙东西岭南福建荆襄播自领之两川以户部领之文宗时王涯为相徙民茶树于官场焚其旧积者后令狐楚代为盐铁使复令纳榷加价武宗即位盐铁转运使崔珙又增江淮茶税诸道置邸以收税谓之搨地钱宣宗大中初盐钱转运使斐休请委强干官吏于出茶山口及各界内布置把捉晓谕招收量加半税从之

　　△宋

　　宋榷茶之制择要会之地如江陵府真州海州汉阳军无为军蕲州之蕲口为榷货务六官自为场置吏总之谓之山场采茶之民谓之园户作茶输租悉官市之其龙凤石乳白乳之类十二等以充贡及邦国之用民之饮茶者售于官给其日用谓之食茶出境则给券商贾贸易付钱或金帛于京师榷货务以射六务十三场茶给券随所射与之愿就东南付钱及金帛者听计直于茶如京师之例天下茶皆禁唯川陕广南听民自买卖禁其出境凡民茶折税外匿不送官及私贩鬻者禁之茶园荒薄采造不充其数者蠲之当以茶代税而无茶者许输他物其雍熙后用兵切于馈饷多令商人赋刍粟塞下酌地之远近面为其直取市价而厚增之授以要券谓之交引至京师给以缗钱又移文江淮荆湖给以茶

　　太宗端拱二年置折中仓听商人输粟京师优其直给茶于江淮淳化三年监察御史辪映秘书丞刘式等请罢诸榷务令商人就出茶州军官场算买诏以三司盐铁副使雷有终为诸路茶盐制置使废沿江八务大减茶价诏下商人颇以江路回远非便有司又以损直亏课为言乃复置八务后又以作坊使杨允恭言禁淮南十二州军盐官鬻之商人先赋金帛于京师者及扬州折博务者悉偿以茶自是茶无滞积其后输边粟者持交引诣京师有坐贾置铺隶名榷货务怀交引者凑之若行商则铺贾为保任诣京师榷务给钱南州给茶若非行商则铺贾自售之转鬻与茶贾行之既久至交引愈贱官私俱无利

　　真宗景德二年别为定制增减其价天禧时左谏议大夫孙奭言茶法屡改商人不便非示信之道三司言陕西所中刍粮请量增其直乃从其请后以茶法日坏枢密副使张士逊等请行贴射法其法以十三场茶买卖本息并计其数罢官给本钱使商人与园户自相交易一切定为中估而官收其息然必辇茶至官随商人所指予之给券为验以防利害故有贴射之名若无人贴射则官市之

