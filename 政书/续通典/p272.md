<!-- { "loadSidebar": true } -->
　　金宗弼再取河南宋李兴据河南府李成军入孟津兴率众薄城鼓噪请战成不应日下昃兴士卒倦且饥成开门急击大破之兴走汉南成遂取洛阳嵩汝等河南平

　　△元

　　元世祖中统初国宝讨阿勒达尔叛将和托时和托据吐蕃之达实岭众欲速战国宝曰此穷寇也且少缓以计破之遂以精兵袭其后和托欲西走国宝据险要之挑战则敛兵自固相持两月潜兵出其不意擒杀之

　　△明

　　明威宁伯王越与保国公朱永巡边猝遇敌主客不当永欲走越止之列阵以自固敌疑未敢前薄暮令骑皆下马衔枚鱼贯而行毋反顾自率骑殿后从山后走五十里抵城敌不觉明日谓永曰我一动敌蹑击无噍类矣结阵示暇形惑之也

　　○声言击东其实击西

　　唐

　　五代

　　宋

　　金

　　元

　　明

　　△唐

　　唐曹王皋为江南西道节度使时李希烈反贼树堡栅于蔡山皋度峻险不可攻乃声言西取蕲州理战舰分兵傍南涯与舟师泝江而上贼以老弱守栅引军循江随战舰南北与皋兵相直去蔡山三百里贼亦随之乃合徒兵悉登舟顺流东下不一日拔蔡山贼还兵救栅闲一日方至大破之因取蕲州降其将李良复至黄州斩首千余级军益振

　　△五代

　　五代初淮南节度使高骈死淮南乱楚州刺史刘瓒奔梁梁王纳之时欲攻徐州时溥乃遣朱珍将兵数千以朿声言送瓒还楚溥闻珍以兵来果出兵拒之珍战于吴康大败之取其丰萧二县别遣庞师古攻徐州又晋军与梁将刘鄩对垒于莘晋军数挑战鄩闭壁不出晋王留符存审于莘声言西归鄩闻晋王且去即引兵击魏攻城东王行至贝州反击鄩大败之追至于故元城又败之鄩走黎阳

　　△宋

　　宋王韶既破羌众会辖戬度洮为之援余党复集韶乃命别将趣竹牛岭虚张军声而潜师越武胜遇辖戬等与战破之遂改武胜为镇洮军

　　△金

　　金宗弼复取河南徐文破未将李宝于濮阳孟邦杰于登封宋蒋知军据河阳文迟明至其城下使别将攻城东北自将精锐潜师袭南门城中悉众救东北文乃自南门斩关入城宋军溃去追击败之

　　△元

　　元巴延伐宋宋淮西制置使夏贵等以战舰万艘分据要害兵不得进千户马福建言沦河口可通沙芜入江巴延使觇沙芜口夏贵亦以精兵守之乃围汉阳军声言由汉口渡江贵果移兵援汉阳大军次汉口诸将自汉口开坝引船入沦河先遣万户阿老罕以兵拒沙芜口逼近武矶巡视阳罗城堡径趋沙芜遂入大江

　　△明

　　明傅友德与汤和分道伐蜀和以舟师攻瞿塘友德以步骑出秦陇疾驰至陕集诸军声言出金牛而潜兵趋陈仓攀援岩谷昼夜行抵阶州败蜀将丁世珍克其城度白龙江桥破五里关遂拔文州又成祖将取沧州乃下令东征将士颇不乐张玉朱能为言成祖密谕之曰德州城壁坚定州城粗备皆难猝下独沧州土城隤圯日久天寒地且冻修城不易乘其未备攻之必克兵贵神密佯言东征者使彼懈不备耳乃以夜三更起程直抵沧州城下守将徐凯始觉众股栗不能甲遂麾兵四面急攻城之

　　○示形在彼而攻于此

　　唐

　　五代

　　宋

　　金

　　元

　　明

　　△唐

　　唐李愬谋袭蔡时贼将李佑有胆略守兴桥栅尝侮易官军愬召其将史用诚诫之曰今佑以众获麦于张柴尔可三百骑伏傍林中又使摇旗于前示将焚麦者佑素易我军必轻而来逐尔以轻骑搏获之用诚如其言果擒佑而还又高仁厚为行军司马将兵三千讨韩秀升屈行从召耆老询以山川蹊径及贼寨所据喜曰贼精兵尽在舟中使老弱守寨而资粮皆在寨中此所谓重战轻防其败必矣乃扬兵江上为欲涉之状贼昼夜御备遣兵挑战仁厚不应潜遣勇士千人攻焚其寨贼救之不及资粮荡尽仁厚遣兵于要路邀击且招之贼众执秀升行从以降

　　△五代

　　五代梁王彦章与唐相持于杨刘是时唐已得郓州郭崇韬曰彦章围我于此其志在取郸州耳臣愿得兵数千据河下流筑垒于必争之地以应郓为名彦章必来争既分其兵乃可图也然版筑之事难以卒就陛下日以精兵挑战使梁兵不得东十日垒成矣崇韬与毛彰将数千人夜行渡河筑垒于博州东昼夜督役六日垒成彦章果引兵来攻天热卒疲不克还趋杨刘庄宗迎击遂败之

　　△宋

　　宋种师道知渭州督诸道兵城席苇土赋工敌至坚壁葫芦河师道阵于河浒若将决战者阴遣偏将曲充径出横岭扬言援兵至敌方骇顾杨可世潜军冲其后姚平仲以精甲衷击之敌大溃卒城而还又毕再遇与陈孝庆取泗州克日进兵金人闻之闭榷场塞城门为备再遇曰敌巳知吾济师之日矣兵以奇胜当先一日出其不意孝庆从之乃进兵薄泗州泗有东西二城再遇令陈戈旗舟楫于石囤下如欲攻西城者乃自以麾下兵从陟山径趋东城南角先登金人溃守将北遁两城遂定

　　△金

　　金太宗天会初乌塔噶叛太宗命阿里罕次子晏督扈从诸军往讨之至混同江谕将士曰今叛众依山谷地势险阻林木深密吾骑卒不得成列未可以岁月破也乃具舟楫舣江令诸军据高山连木为栅示以持久计且言俟大军毕集而发乃潜以舟师浮江而下直捣其营遂大破之据险之众不战而溃月余一境皆定又赫舍哩志宁以精兵万人发自睢阳趋宿州宋将李显忠闻志宁军止万人甚易之志宁将至宿州仍令从军尽执旗帜驻州西为疑兵三明安兵驻州南志宁自以大军驻州东南扼其归路显忠望见州西兵旌旗蔽野果谓大军在州西而谓东南兵少不足虑先击之以步骑数万皆执盾背城为阵外以行马捍之使别将将兵三千出自东门欲自阵后攻志宁军万户布勒察击败之右翼万户瓜尔佳清臣为前行撤毁行马短兵接战显忠军乱诸将乘之追杀至城下又布萨揆总大军南伐分兵为九路进揆以行省兵三万出颍寿至淮宋人旅拒于水南揆密遣人测淮水惟八迭滩可涉即遣鄂屯骧扬兵下蔡以示欲渡宋帅何汝砺姚公佐悉锐师屯花靥以备揆乃遣右翼都统完颜萨布先锋都统纳喇巴哩潜渡八迭驻南岸揆麾大军直压其阵敌不虞我兵卒至皆溃走自相蹂践死于水者不可胜计进夺颍口下安丰军遂攻合肥取滁州尽获其军实

　　△元

　　元张宏范既克宋三江寨至漳州军东门命别将攻南门西门遂乘虚破其北门克之

　　△明

　　明徐达从太祖讨陈友谅率舟师顺流而上直抵安庆朱陈陆兵以疑友谅潜令俞通海等以精兵捣其水寨友谅军不及支遂大破之又沐英从傅友德征云南师至白石江元梁王遣兵十万拒战友德欲渡江英整诸军若将渡者而以奇兵潜从下流济遶出阵后元兵惊扰英急麾军渡江以善泅者先之长刀斫其军军却师毕济鏖战良久复纵铁骑遂大败之

　　○示无备设伏取之

　　唐

　　元

　　△唐

　　唐黄巢陷东都凤翔节度使郑畋遣兵戍京师贼将王璠率众三万来攻畋使行军司马唐宏夫设伏以待璠内轻畋儒柔纵万骑鼓而前畋以锐卒数千当贼疏阵贼不测众寡阵未整伏发众皆嚣日暮军四合鏖战龙尾坡杀贼二万级多获铠仗璠遁去

　　△元

　　元张宏范讨李璮于济南璮出军突诸将营独不向宏范宏范筑长垒内伏甲士而外为壕开东门以待之夜令士卒浚壕益深广璮不知也明日拥飞桥来攻未及岸军陷壕中得跨壕而上者突入垒门遇伏兵皆死

　　○示强

　　唐

　　五代

　　宋

　　辽

　　金

　　元

　　明

　　△唐

　　唐武后垂拱初突厥犯边命黑齿常之率兵拒之至两并忽遇敌众三千方擐甲常之见其嚣领二百余骑身当先锋直冲之敌皆弃甲而散比暮贼众大至常之令伐木营中然火如烽燧时东南忽有大风起敌疑救至夜遁又吐蕃陷瓜州以张守珪为瓜州刺史领余众修筑州城板堞初立敌暴至城下城中人相顾失色守珪曰彼众我寡又创痍之后不可以矢石相持须以权道制之乃于城上置酒作乐以会将士敌疑有备不敢攻而退守珪纵兵击败之于是修复廨宇收合流亡皆复旧业又永王璘拒命肃宗遣啖廷瑶招谕之时河南招讨判官李铣以广陵步卒三千同出于瓜步广张旗帜耀乎江津璘登陴望之竟日始有惧色其夕铣令多烧火人执两炬以疑之隔江望者兼水中之影一皆为二璘军人以火应之璘惧以为官军悉济矣遂宵遁又东川留后高仁厚讨叛将杨师立贼党郑君雄张士安坚壁不出仁厚曰攻之则彼利我伤围之则彼困我逸遂列十二寨围之后二鼓君雄等出劲兵掩击城北寨副使杨茂言不能御帅众弃寨走其旁数寨亦走东川人并兵南攻中军仁厚闻之大开寨门自帅士卒为两翼伏道左右贼至见门开不敢入还去仁厚发伏兵击之东川兵大奔追至城下斩获甚众而还

　　△五代

　　五代梁太祖攻濮州已破濮人积草焚之梁兵不得入是时梁将王重师方病金疮卧帐中诸将强之重师遽起悉取军中毡毯沃以水蒙之火上率精卒以短兵突人梁兵随之皆入遂取濮州

　　唐与梁军战潘张军败而溃庄宗得三四骑驰去梁兵数百追及攒矟围之唐将元行钦望其旗而识之驰一骑奋剑断其二矛斩首一级梁兵解去又苌从简以功迁步军都指挥使庄宗与梁军对阵梁军有执大旗出入阵闲者庄宗登高邱望见之叹曰彼猛士谁能为我取之者从简因前请往庄宗惜之不许从简潜率数骑驰入梁军夺其旗而还军中皆鼓噪庄宗壮之

　　晋皇甫遇与契丹战至榆林为敌所围遇乘马中镝而毙遇有仆杜知敏以马授遇遇得马复战久之稍解顾杜知敏巳被获遇谓慕容彦超曰知敏义士也岂可失之遂与彦超跃马入阵取之而还敌壮之俄而生军复合遇不能解时安审琦巳至安阳河谓首将张从恩曰皇甫遇等未至必为敌骑所围若不急救则成擒矣从恩曰敌势甚盛无以枝梧将军独往何益审琦曰成败命也设若不济则与之俱死若失此二将将何面目以见天子遂率铁骑北渡赴之敌见尘起谓救军并至乃引去遇与彦超中数枪得还时诸军叹曰此三人皆猛将也

　　△宋

