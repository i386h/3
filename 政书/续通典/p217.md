<!-- { "loadSidebar": true } -->
　　明武宗正德十六年二月礼部尚书毛澄等言兹者大行皇帝大丧成服已毕伏望皇上以宗庙社稷为重少节哀情于西角门视事文武百官行奉慰礼上曰朕哀痛方切未忍遽离丧次其以二十七日视朝具仪来闻于是澄等具上仪注曰本月二十七日早上服衰服御西角门视朝文武百官素服乌纱帽黑角带皂靴行奉慰礼二十八日以后上仍衰服御西角门视朝五月十八日遵依遗诏二十七日服制已满自十九日以后合服孝宗敬皇帝服制上释衰服易素翼善冠麻布袍腰绖御西角门视事俱不鸣钟鼓文武百官仍素服乌纱帽黑角带皂靴朝参至百日后变服如常候梓宫发引之时另行奏请上从之 【按世宗于武宗为兄弟而服用二十七日之制是既服三年之服矣继乃恩礼渐衰则议礼之后也】

　　△天子不降服及降服议【周　晋　宋】

　　周

　　晋

　　宋

　　周

　　周制丧服为祖父母期为曾祖父母齐衰三月贾公彦曰天子七月而葬诸侯五月葬为之齐衰者皆三月藏其服至葬更服之葬后乃除 【按此则天子诸侯不降服其曾祖父母也祖父母不降可知】 又曰大功章曰适妇注云适子之妇传曰何以大功也不降其适也既无所指斥明关之天子诸侯也

　　晋

　　晋挚虞议天子无服殇之义绝期故也 【以上杜典不载今补纂】

　　宋

　　宋太祖开宝元年皇妹燕国大长公主高氏卒礼官言皇帝为公主高氏降服大功仁宗天圣二年五月申国大长公主卒礼官言皇帝降服大功朱子语类期之丧天子诸侯绝大夫降然诸侯大夫尊同则亦不绝不降姊妹嫁诸侯者则亦不绝不降此皆贵贵之义杨信斋云天子诸侯绝旁期尊同则不降正统之期不降于众子绝而无服

　　△天子为皇后父母服议【皇后为父母及为祖父母服附　周　后魏　宋　明】

　　周

　　南北朝

　　宋

　　明

　　周

　　周制丧服为妻之父母缌子夏传曰和以缌从服也宋庾蔚之曰嫡子为妻之父母服则天子诸侯亦服妻之父母可知也 【按小记云世子不降妻之父母初不言天子诸侯也庾蔚之因世子而推及天子诸侯未为确论】

　　南北朝

　　后魏孝静帝武定五年正月齐献武王 【即高欢】 薨时秘凶问六日孝静皇帝举哀于太极东堂服齐衰三月 【按妻之父母当服缌麻三月兹乃隆以齐衰三月是明畏其势而为此过情之礼也　以上杜典不载今补纂】

　　宋

　　宋制皇帝临皇后父母丧出宫服常服至所临处变服素服中宫为祖父母成服仪讣至命太史择日成服前一日有司于主人第正寝东设皇后次周以帘帷又设内外命妇次于中门内外其日皇后服常服承肩舆侍卫如常仪至主人第次前降舆尚仪前引诣坐俟时至皇后释常服服素服讫尚仪诣次前俛伏跪奏具官臣某姓名言请皇后为祖父某官薨成服 【祖母曰祖妣某夫人某氏余丧各随所称】 奏讫俛伏兴又躬奏请举哭十五举音又躬奏请哭止皇后哭止赞者引内命妇诣次前奉慰次引外命妇笺慰讫皇后释素服服常服乘肩舆还内如常仪

　　明

　　明制凡宫中父母祖父母薨未成服前内使监令尚服制皇后齐衰及应从临命妇孝服俟丧家成服之日尚服奉齐衰进于皇后服讫侍女扶引皇后哭诣灵前从临命妇亦服孝服立哭于其后 【按宋政和礼中宫遇祖父母丧服常服至主人第俟成服时至始服素服逮哭止奉慰以后仍服常服还内明集礼但云中宫为父母祖父母成服日至丧家服齐衰则自宫中诣丧家及成服后还宫时仍当服常服如宋制也　杜典有皇后为父母服而祖父母无之今采宋政和礼明集礼补纂】

　　△天子为庶祖母持重服议【五代　明】

　　五代

　　明

　　五代

　　晋出帝天福七年七月太皇太后刘氏崩 【欧阳史高祖天福七年尊太妃刘氏为皇太后】 高祖之庶母也遗诰服纪园陵毋用后礼皇帝不得废军国机务既而礼宫奉准令式为祖父母齐衰周又准丧葬令皇帝本服周者三哭而止请准后唐同光三年皇太妃北京薨庄宗于洛京西内发哀素服不视事三日从之 【欧阳史皇祖母刘氏崩辍视朝三日注云高祖时尊为皇太后矣其崩也丧葬不用后礼见恩礼之薄不书曰皇太后者于帝为庶祖母也曰崩正其名也】

　　明

　　明世宗嘉靖元年十一月寿安皇太后崩 【宪宗之妃兴献王之生母也】 世宗服丧二十七日而除 【按自汉以后天子由支庶登大位者莫不尊其所生同之于适没则服以三年若没于其孙之世则其孙以父之所尊也莫不奉以太皇太后之礼而亦服以三年此后世之常礼也】

　　△天子为母党服议【南北朝宋　魏　宋】

　　南北朝

　　宋

　　南北朝

　　宋文帝元嘉三年殷景仁为中领军太祖所生章太后早亡上奉太后所生苏氏甚谨六年苏氏卒车驾亲往临哭下诏曰朕夙罹偏罚情事兼常每思有以光隆懿戚少申罔极之怀而礼文遗逸取正无所鉴之前代用否又殊故怀疑累年在心未遂苏夫人奄至倾殂情理莫寄追思远恨与事而深日月有期将卜窀穸便欲粗依春秋以贵之义式遵二汉推恩之典但动藉史笔传之后昆称心而行或容未允可具详论以求其中执笔永怀益增感塞景仁议曰至德之感灵气厥祥文母俔天实熙皇祚主上聿遵先典号极徽崇以贵之义礼尽于此苏夫人阶缘戚属情以事深寒泉之思实感圣怀明诏爰发询求厥中谨寻汉代推恩加爵于时承秦之弊儒术蔑如自君作故罔或前典惧非盛明所宜轨蹈晋监二代朝政之所因君举必书哲王之所慎体至公者悬爵赏于无私奉天统者每屈情以申制所以作孚王国贻则后昆臣豫蒙博逮谨露庸短帝从之 【按魏明宋文皆欲为外祖母制服而廷臣执议不从盖皆据天子绝期之义也乃杜典载谯周庾蔚之以为当服者特据诸侯适子为外祖父母妻父母行服而推类言之耳不知诸侯适子无君国子民之责其行服固宜天子而欲等之于诸侯之子拟非其伦矣且天子于五服之旁亲皆不服则外戚无服可知也乃以为母族之正统而不降此果何所本乎情固宜从厚而礼又贵乎得中则殷景仁之议未可谓非也】

　　魏胡国珍女生肃宗即灵太后也神龟元年四月国珍薨肃宗服小功服举哀于太极东台 【以上杜典不载今补纂】

　　宋

　　宋章穆太后母楚国太夫人吴氏薨太常礼院言皇帝为外祖母本服小功详开宝通礼即有举哀成服之文又缘近仪大功以上方成服今请皇太后择日就本宫挂服雍王以下为外祖母给假其后太后适母韩国太夫人薨亦用此制焉

　　△天子吊大臣服议【宋　明】

　　宋

　　明

　　宋

　　宋制皇帝临宗戚贵臣等丧出宫服常服至所临处变服素服天圣丧葬令皇帝临臣之丧一品服锡衰三品以上缌衰四品以下疑衰 【按周礼司服王为三公锡衰为诸侯缌衰为大夫士疑衰郑司农云锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升衰郑康成云疑之言拟也拟于吉】 皇从兄节度使乐安郡王惟正薨诏礼官议服奏言天子为群臣二品宗室大功以上为服据惟正本小功亲本官三品礼不当挂服特诏择日挂服皇帝皇太后并素服 【按期功以天子绝服宋制为二品宗室大功亲以上为服已为过当至惟正本小功亲本官三品而特为之服尤不足为据矣】

　　明

　　明制凡大臣讣奏太史监择皇帝临丧日期拱卫司设大次于丧家大门外设御座于正厅中其日銮驾至大次降辂升舆入易素服百官皆易服皇帝降舆诣灵座前哭百官皆哭太常卿奏止哭三上香三祭酒出至正厅御座主丧以下诣厅下拜位再拜承制官诣丧主前云有制丧主以下皆跪宣制讫皆再拜退立于厅西太常卿奏礼毕皇帝升舆出就大次易服

　　△天子为大臣及诸亲举哀议【五代　宋　辽　金　明】

　　五代

　　宋

　　辽

　　金

　　明

　　五代

　　周世宗显德二年枢密使郑仁诲薨其日世宗车驾幸其私第赞礼者引丧主哭于大门内望见乘舆止哭再拜引丧主立于庭皇帝至幕殿改服素服就临升殿南闲丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内及五年王朴薨世宗临丧更不具仪

　　晋高祖天福五年四月曹州防御使石晖卒帝之从弟也礼官奏天子为五服之内亲本服周者三哭而止从之

　　宋

　　宋真宗时太尉兼侍中王旦薨上临哭辍视朝三日发哀于苑中仁宗时忠武军节度使王德用薨诏辍朝三日发哀于苑中其临丧故事车驾将至所幸之第赞礼者引丧主哭于大门内望见乘舆止哭再拜立于庭皇帝至幕殿改素服就临丧主内外再拜皇帝哭十五举音丧主内外皆哭皇帝诣祭所三奠酒丧主以下再拜皇帝退止哭从官进名奉慰皇帝改常服还内 【按朱子语类本朝于大臣之丧待之甚哀贺孙举哲宗哀临温公事曰温公固是如此至于尝为执政巳告老而死祖宗亦必为之亲临罢乐】

　　辽

　　辽兴宗重熙十二年萧孝忠薨帝素服哭临赦死囚数人为孝忠荐福葬日亲临赐官户守冢

　　金

　　金熙宗皇统元年五月梁宋国王宗干薨庚戍上亲临百官奏戍亥不宜哭泣上曰君臣之义骨肉之亲岂可避之遂哭之恸六月纪王宗强薨上亲临如宗干丧世宗大定六年布萨忠义薨上亲临哭之恸辍朝奠祭赙银千五百两重彩绢各五十世宗将幸西京复临奠命参知政事唐古安礼护丧事凡葬祭从优厚官为给之十二年赫舍哩志宁薨上辍朝临其丧行哭而入哀动左右将葬上致祭见陈甲柩前复恸哭之赙银千五百两重彩五十端绢五百匹葬事祠堂皆从官给宣宗兴定五年越王永功薨上亲奠于殡所

　　明

　　明制乘舆为王公大臣举哀凡王公薨讣报太常司告示百官拱卫司前期于西华门内壬地设御幄南向陈御座于正中上置素缛侍仪司设讣者位于御幄前之南设文武官陪哭位于幄前东西相向奉慰位于讣者位之北北向设赞礼二人位于讣者拜位之北东西相向引讣者二人位于赞礼之南东西相向引文武官四人于文武官之北东西相向其日拱卫司仪仗于奉天门奉迎车驾引礼引文武官素服由西华门入就陪哭位引讣者亦由西华门入立位于西南侍仪版奏外办皇帝素服乘舆诣幄仪仗分列于幄前之左右和声郎陈乐于御幄之南设而不作太常卿于幄西跪奏某官来讣某年某月某日臣某官以某疾薨请举哀皇帝哭 【十五声】 文武官在位者皆哭 【其哭声随上为节】 太常卿跪奏请止哭皇帝止哭百官在位者皆止哭 【按明史礼志洪武二年开平王常遇春卒讣至礼官请如宋太宗为赵普举哀故事遂定制】

　　△公主服所生议【宋】

