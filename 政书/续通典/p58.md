<!-- { "loadSidebar": true } -->
　　洪武元年遣文元吉詹同等分行天下访求贤才

　　三年诏曰汉唐及宋取士各有定制然贵文学而不求德艺前元待士甚优而权要每纳奔竞之人夤缘阿附辄窃仕禄其怀材抱道者耻与并进自今年八月始特设科举务取经明行修博通古今明实相称者朕将亲策于廷第其高下而官之使中外文臣皆由科举而进非科举者毋得与官于是举乡试初场试经义二道限五百字以上四书义一道二场论一道俱限三百字以上三场策一道限一千字以上中式后十日复以骑射书算律五事试之各省贡额有差 【直隶百人河南山东山西陜西北平福建江西浙江湖广皆四十人广西广东皆二十五人其才多或不及者不拘额数高丽安南占城国士子许于本国乡试贡赴京师】 明年会试中式百二十人帝亲策试于奉天殿时以天下初定令各行省连试三年且官多缺员举人俱免会试得赴选至四年乃定三年一举六年旋令罢去而设聪明正直贤良方正孝弟力田儒士孝廉秀才人才耆民诸科目以德行为本文艺次之有司察遣京师不次擢用至十五年复设科举

　　十七年礼部以定式颁行初场试四书义三道每道二百字以上经义四道每道三百字以上未能者许各减一道四书主朱子集注易主程传朱子本义书主蔡氏传及古注疏诗主朱子集传春秋主左氏公羊榖梁及胡安国张洽传礼记主古注疏 【永乐间颁四书五经大全废注疏春秋亦不用张治传礼记专用陈澔集说】 二场试论一道三百字以上判五道诏诰表内科一道三场试经史时务策五道俱三百字以上未能者许减二道凡举子卷首备书姓名年甲籍贯三代本经前期在内赴应天府在外赴各布政司置簿登记卷缝皆用钤印卷尾署印卷官姓名及长条印记试之早入场每人以军一人守之禁讲问代冒至昏纳卷未毕者给烛三条烛尽不成者扶出其纳卷赴受卷所类送弥封所以字号编记送誊录所誊录毕送对读所凡所官皆谓之外帘官对读毕送内帘主考同考官校阅监试官不得干预凡举子用墨笔谓之墨卷誊录用朱谓之朱卷至主考复用墨笔乡会试同先是吴伯宗尝以廷试第一授礼部员外郎至十八年擢一甲丁显等为修撰二甲马京等为编修吴文为检讨而其余皆观政于诸司其在翰林承敕监等衙门者仍庶吉士其在六部都察院通政司大理寺等衙门者仍称进士进士有庶吉士及观政进士之名自此始也

　　时科举荐举并用中外大臣下至仓库司局诸杂流皆得举文学才干之士其被荐至者令又转荐又尝谕礼部征经明行修练达时务之士年六十以上者置翰林备顾问至成祖永乐二年既授一甲三名翰林官复于第二甲择文学优等者五十人及善书汤流等十人俱为翰林院庶吉士庶吉士遂专属翰林翰林无不由科举者矣寻复命学士解缙等选曾棨以下二十八人就学文渊阁庶吉士周忱自陈年少愿学乃增为二十九人司礼监月给笔墨纸光禄寺给朝暮馔礼部月给膏烛钞人三锭工部择近第宅居之帝时至馆召试五日一休沐必使内臣随行且给校尉驺从其后开科或不选所选亦无定额 【永乐十三年选六十二人宣德二年止邢恭一人以其在翰林院习四夷译书久也孝宗时大学士徐溥言自永乐二年以来选取庶吉士无定制今后请每科选用令新进士录平日所作论策诗赋序记等文呈之礼部送翰林考订择其词藻文理可取者按号行取礼部以糊名卷偕阁臣出题考试于东阁试卷与所投之文相称即收预选每科所选不过二十人每选所留不过三五辈将来成就必有足赖者乃诏内阁同礼吏部二考选以为永例然自嘉靖癸未至万历庚辰中间有九科不选万历甲戌张居正以子下第故不选崇祯甲戌丁丑亦不选凡与选者谓之馆选以翰詹官高资深者一人课之谓之教习三年学成优者留翰林为编修检讨次者出为给事御史谓之散馆】 又是时内阁七人非翰林者居半纂修亦诸色参用 【天顺二年李贤奏纂修专选进士由是非进士不入翰林非翰林不入内阁】 三年北直隶于顺天府乡试十三年二月行在礼部会试天下贡士三月策士于北京于国子监立题名石 【洪武二十一年始立石于应天府太学至是皆在北京】 十四年命贵州士子附云南乡试 【云南乡试始于六年至是贵州亦附焉嘉靖十四年巡按御史王杏奏贵州去云南道里艰阻士子附试不便乃就本省开科】

　　时会试有副榜仁宗洪熙元年定乡试取士额南京国子监及南直隶共八十名北京国子监及北直隶共五十名江西五十名浙江福建各四十五名湖广广东各四十名河南四川各三十五名陜西山西山东各三十名广西二十名云南交址各十名 【宣德四年增云南五名七年定顺天八十名正统二年令不拘额五年定顺天仍八十名应天百名浙江福建皆六十名江西六十五名河南广东皆五十名湖广五十五名山东四川皆四十五名陜西山西皆四十名广西三十名云南二十名六年增顺天二十名景泰元年又令不拘额数四年南北直隶各增三十五名浙江江西福建河南湖广山东各增三十名广东四川陜西山西广西各增二十五名云南增十名成化三年又增云南十名十年增五名弘治七年增云贵共五名嘉靖十四年定云南四十名贵州二十五名十九年增湖广至九十名万历十三年增云南五名交址初定十名寻以弃其地止】 会试令不过百名其后增损不一皆临时取旨初会试取士无定额少至三十二名多至四百七十二名又不分南北自洪武丁丑考官刘三吾白信蹈所取宋琮等五十二人皆南士三月廷试擢陈■〈安阝〉为第一帝怒所取之偏命侍读张信等覆阅■〈安阝〉亦与焉帝犹怒不已亲自阅卷取任伯安等六十一人六月复廷试以韩克忠为第一皆北士也然讫永乐间未尝分地而取至仁宗始命杨士奇等定取士之额南人十六北人十四后又令南北各退五卷为中卷南取五十五卷北取三十五卷中取十卷仍百人为率景泰初礼部请取士不分南北户给事中李侃等谓北人拙于文辞向制分南北卷不可改礼部言乡举里选之法不可行矣取士若不以文考官焉据且北方中土人才所生以古言之大圣如周孔大贤如颜曾思孟皆非南人以今言之如靖远伯王骥左都御史王翱王文皆永乐间不分南北所取士今岂可预谓北无其人乃从礼部请五年从给事中徐廷章言复分南北中卷南卷应天及苏松诸府浙江江西福建湖广广东北卷顺天山东山西河南陜西中卷四川广西云南贵州及凤阳庐州二府滁徐和三州也

　　神宗万历十一年申定乡试遣官之制初乡试主考二人两京用翰林同考四人用教职而各省则先期于儒官内聘明经公正者为之景泰二年命在京在外乡试同考官五经用五人三年命布按二司同巡按御史推举见任教官年五十以下三十以上文学廉谨者聘充考官于是教官主试遂为成例其后聘取或非其人监临官又往往侵夺其职掌世宗嘉靖七年用兵部侍郎张璁言各省皆遣京官或进士每省二人驰往主试两京房考亦各加科部官一员阅两科旋罢

　　二十五年从给事中万虞恺言各省乡试请聘教官不足则聘外省推官知县益之

　　四十三年又命两京同考用京官进士易书诗各二人春秋礼记各一人其余乃参用教官至万历四年复议两京同考教官衰老者遣回北京取足于观政进士及候补甲科南京于附近知县推官内选取至是诏定科场事宜礼部复举张璁之说言彼时因主考与监临官礼节小嫌故行之两科而止今宜仍遣廷臣由是浙江江西福建湖广皆用编修检讨他省用部科官而同考亦多用甲科教职仅取一二而己会试主考二人同考八人洪武十八年命临期具奏于翰林内用主考二人并同考三人余用教职景泰五年从尚书胡濙请俱用翰林部曹其后主考率以阁臣为正翰詹一人副之

　　熹宗天启二年命大学士何宗彦朱国祚主会试嗣后主会试皆用二辅臣以为常同考自景泰后亦渐增至武宗正德六年用翰林十一人科部各二人分诗经房五易书各四春秋礼记各二至是以易卷多减书之一以增于易十四年书卷复多乃增翰林一人以补书之缺 【四十四年诗易各增一房共为二十房翰林十二人科部各四人至明季不变】 旧制宗室无就试者万历二十三年郑世子载堉请宗室得儒服就试视才器使始诏奉国中尉以下入试辅国以上爵尊不得与继而礼臣言封爵科目原自两途彼既愿从科目入仕应照士子出身资格铨除从之惟不得除京朝官然制屡定未果行至三十三年诞育元孙颁诏复及后熹宗天启二年会试始开宗科朱慎鋆成进士从主考何宗彦朱国祚请即授中书舍人庄烈帝崇祯四年朱统钸成进士初选庶吉士至历科事变弘治十二年大学士李东阳少詹事程敏政主会试给事中华■〈日上永下〉劾敏政鬻题与举人唐寅徐泰乃命东阳独主给事中林廷玉复劾之敏政坐谪官寅泰斥遣嘉靖十六年礼臣严嵩摘应天广东试录序语激帝怒应天主考及广东巡按御史俱逮问二十二年帝手批山东试录序讥讪御史叶经及布政使以下皆得罪亦嵩所中也万历三十八年会试御史孙居相劾同考官庶子汤宾尹与各房互换闱卷皆以私韩敬故时吏部方考察因寘宾尹敬察典四十四年会试吴江沈同和第一同和素不能文文出第六名同里赵鸣阳手事发并论戍天启二年中允钱谦益主浙江试所取钱千秋卷七篇俱用大结有以关节讦者谦益亦自检举千秋论戍崇祯初谦益以礼部侍郎与推阁臣而尚书温体仁摘千秋事讦攻谦益谦益由此罢终明世不复起

　　事迹较异者永乐七年己丑会试中九十五人皇太子以帝北征令送太学至九年廷试天顺七年试日举场火死者九十余人俱赠进士出身改期八月会试次年三月廷试时英宗以大丧未踰岁御西角门策之

　　正德十五年以南巡未及廷试次年世宗即位亦御西角门策之嘉靖八年帝亲阅廷试卷批奖一甲罗洪先杨名欧阳德二甲唐顺之陈束任瀚六人大学士杨一清等遂选顺之等二十人为庶吉士疏其名上请教习忽降谕云吉士之制不必选留唐顺之等一切除授吏礼二部翰林院会议以闻尚书方献夫遂谓顺之等不必留并限翰林官员数而故事几废迨十一年壬辰巳罢馆选至九月复举焉

