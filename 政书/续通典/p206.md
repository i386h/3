<!-- { "loadSidebar": true } -->
　　宋因五代之制文武官每日赴文明殿正衙常参宰相一人押班五日起居即崇德长春二殿中书门下为班首其长春殿常朝则内侍省都知押班率内供奉官以下并寄班等先起居次合门使次三班使臣 【节度观察防御团练刺史等子弟充供奉官侍禁殿直有旨令预内朝起居者】 次内殿当直诸班 【殿前指挥使左右班都虞候以下内殿直散直散指挥散都头金枪班等】 次长入祗候东西班殿侍次御前忠佐次殿前都指挥使率军校至副指挥使次驸马都尉 【任刺史以上者缀本班】 次诸王府僚次殿前司诸军使都头次皇亲将军以下至直殿次行门指挥使率行门起居 【以上并内侍赞谒】 如传宣前殿不坐即宰相与枢密使文明殿学士三司使翰林枢密直学士中书舍人三司副使知起居注皇城内监库藏朝官诸司使副内殿崇班供奉官侍禁殿直翰林医官待诏等同班入 【中书舍人干德后始令赴内朝三司判官太平兴国前赴内殿其后罢之止随百官五日起居中书舍人知起居注遇五日起居之时亦各赴外朝】 次亲王次侍卫亲军马步军都指挥使率军校至副指挥使次使相次节度使次统军次两使留后观察使次防御团练使刺史次侍卫马军步军使都头起居毕见谢班入如御崇德殿即枢密使以下先就班俟升坐 【诸司使副以下至殿直分东西对立余皆北向长春殿皆北向】 宰相参知政事最后入 【以上并合门赞谒】 日止再拜朔望及三日假即枢密使以下皆舞蹈国初近侍执事之臣皆赴晚朝后罢之凡早朝宰相枢密宣徽使起居毕同升殿问圣体宰相奏事枢密宣徽使退候宰相对毕枢密使复入奏事次三司开封府审刑院 【遇百官起居即枢密宣徽使侍立俟左右巡使出即退其崇德殿三司使文明枢密直学士内客省使仍侍立旧三司使奏事副使判官同对其后止副使同之大中祥符九年诏自今有大事许判官同上之】 及群臣以次升殿 【大两省以上领务京师者有公事许即请对自余受使出入要切者欲面议奏事则先听进止】 其见谢辞官以次入于庭 【出使闲散及未升朝官或止拜于殿门外自秘书监上将军观察使内客省使以上得拜殿前阶上及升殿止拜御座前余皆庭中也】 凡见者先之谢次之辞又次之 【其班次先宰相次亲王次枢密副使参知政事次内职内臣次使三司学士两省御史台文武班节使以下次将军校次杂班】 惟宰相亲王使相赴崇德殿即宣徽使通唤余皆侧立候通再拜舞蹈致词辞即不舞蹈见即将相升殿问圣体其赐分物酒食及收进奉物皆舞蹈称谢 【凡收进奉物皆入谢】 幕职州县官谢辞即判铨官引对兼于殿门外宣辞戒励凡国有大庆瑞出师胜捷枢密使率内职军校入贺致词合门使宣答讫当侍立者升殿次百官入宰相致词宣徽使宣答赐酒即预坐官后入作乐送酒如曲燕之仪凡视朝退进食食讫易服御崇政殿或承月殿先群臣告谢 【自谏舍知杂御史以上及带三司官王府僚属历官医官刺史以上上将军并发运使转运使并许焉自非宣制并捧官告敕叙谢其贵近者或赐坐赐茶余或改章服即谢讫易服又告谢再拜】 次军头引见司奏事于殿陛下次三班审官院流内铨刑部及诸司引见官吏 【后诏审官院引对京朝官奏课不得过三人差遣不得过五人三使部选人差遣各不得过十人】 如假日起居辞见毕即移御坐临轩视事既退复有群司奏或阅器物之式谓之后殿再坐太祖建隆二年八月朔上御崇元殿行入合仪置待制候对官赐廊下食 【按入合唐制起于天宝明皇以无为守城诏晏朝唤仗百官从容至合门入盖唐前含元殿非正至大朝会不御次宣政殿谓之正衙每坐朝必立仗于正衙或御紫宸殿即唤正衙仗自宣政殿两门入是为东西上合门故谓之入合其后遂为常朝之仪五代以来既废正衙立仗而入合亦希阙不讲至是复行之然御前殿非唐旧矣崇元殿即大庆殿前殿也待制候对者亦唐制也每正衙待制官两员正衙退后又令六品以下于延英候对皆所以备顾问其后每入合即有待制次对官后唐天成中废至是复行之廊下食起唐贞观其后常参官每日朝退赐食谓之廊餐唐末浸废但于入合起居日赐食今循其制】 神宗熙宁三年知制诰宋敏求等言文德殿入合仪制考之国朝会要与今仪制所载颇或异同按今文德殿唐宣政殿也紫宸殿唐紫宸殿也然祖宗朝皆尝御文德殿入合唐制常设仗卫于宣政殿或遇上坐紫宸即唤仗入合如此则当御紫宸殿入合方协旧制请下两制及太常礼院详定诏学士院议翰林学士承旨王珪等言按入合者乃唐只日紫宸殿受常朝之仪也唐宣政殿即今文德殿唐紫宸殿今紫宸殿也唐制天子坐朝必立仗于正衙若上御紫宸即唤正衙仗自宣政殿东西合门入故为入合五代以来遂废正衙立仗之制今合门所载入合仪者止是唐常朝之仪非为盛礼不可遵行从之自是入合之仪制遂罢敏求又言本朝以来惟入合乃御文德殿视朝今既不用入合仪即文德殿遂阙视朝之礼请下两制及太常礼院约唐制御宣政殿裁定朔望御殿仪以备正衙视朝之制诏学士院详定仪注学士韩维等以入合图增损裁定上议日朔日不值假前五日合门关诸司排办前一日有司供帐于文德殿其日左右金吾将军常押本卫仗判殿中省官押细仗先入殿庭东西对列文武官等分东西序利诸军将校分入北向立朝堂引赞官饮弹奏御史二员入殿门踏道当下殿北向立次催文武班分入并东西相向对立诸军将校即于殿庭北向立班 【其班次并御史台祗应】 皇帝服靴袍垂拱殿坐鸣鞭内侍合门管军依朔望常例起居次引枢密宣徽使三司使副枢密直学士内客省使以下至医官待诏及修起居注官二员并大起居皇帝乘辇至文德殿后合门奏班齐皇帝自后合出殿上索扇升榻鸣鞭扇开帘卷仪銮使焚香喝文武官就位四拜起居鸡人唱时舍人于弹奏御史班前西向喝大起居御史由文武班后至对立位次引左右金吾将军合班于宣制石南大起居班首出班躬奏军国内外平安归位再拜各归东西押仗位通喝舍人于宣制石南北向对立舍人退于西阶次揖宰臣亲王以下躬奏文武百僚宰臣某姓名以下起居分引宰臣以下横行诸军将校仍旧立合门使喝大起居舍人引宰臣至仪石北俯伏跪致词祝月讫 【其词曰文武百僚宰臣全衔臣某姓名等言孟春之吉伏惟皇帝陛下膺受时祉与天无穷臣等无任欢呼舞蹈之至】 归位五拜合门使揖中书由东阶升殿枢密使带平章事以上由西阶升殿侍立 【并依图】 给事中一员 【以知门下封驳事官充】 归左省位立转对立于给事中之南 【如罢转对官每遇御史台前期牒请文官二员并依转对官例先于合门投进奏状】 吏部侍郎及刑法官立于转对官之南兵部侍郎于右省班南与吏部侍郎东西相向立定搢笏各出班籍置笏上 【吏部兵部侍郎以知审官东西院官充刑法官以知审刑大理寺官充】 亲王使相以下分班出引转对官于宣制石南宣徽使殿上承旨宣答如仪次吏部兵部侍郎及刑法官对揖出 【见谢辞班自从别仪】 次弹奏御史无弹奏对揖出 【如有弹奏并如仪】 引给事中至宣制石南揖躬奏殿中无事喝祗候揖西出次引修起居注官次立排立供奉官以下各合班于宣制石南躬唱祗候揖分班出喝文武官等门外祗候出索扇垂帘皇帝降座鸣鞭舍人当殿承旨放仗四色官■〈廉支〉鞾急趋至宣制石南称奉敕放仗金吾将军并判殿中省官对拜讫随仗出亲王使相节度使至刺史学士台省官文武百僚诸将军校等并序班朝堂谢赐茶酒皇帝御垂拱殿座中书枢密及请对官奏事不引见谢辞班后殿座临时取旨其日遇有德音制书御札仍后退御垂拱殿座制箱出外应正衙见谢辞文武臣僚并依御史台仪制唤班依序分入于文武班后以北为首分东西相向重行异位依见谢辞班序位余押班臣僚于班稍前押班候刑法官对揖出分引近前揖躬舍人当殿宣班引转对班见谢辞并如紫宸殿仪枢密使不带平章事参知政事至同佥书枢密院事宣徽使并立于宣制石稍北宰臣亲王枢密带平章事使相系押班者立于仪石南 【余官并立于宣制石南并合赞喝合门使】 引并如仪赞喝讫中书枢密并揖升殿谢辞揖西出其合问圣体者并如仪余官分班出 【弹奏御史候见谢辞班绝对揖出其朝见如谢都城门外御筵及诏赴阙谢茶药抚问之类不可合班者各依别班中谢对赐酒食等并门赐其系正衙见门谢辞亦门外喝放】 应正衙见谢辞臣僚前一日于合门投诣正衙牓子合门下奏目又投正衙状于御史台四方馆应朔日或得旨罢文德殿视朝止御紫宸殿起居其已上奏目正衙见谢辞班并放免依官品随赴紫宸殿引或值改依常朝文德殿自有百官班日并如旧仪应外国蕃客见辞候唤班先引赴殿庭东边依本国职次重行异位立候见谢辞班绝西向躬舍人当殿通班转于宣制石南北向立赞喝如仪西出其酒食分物并门赐如有进奉候弹奏御史出入进奉入 【惟御马及檐床自殿西偏门入东偏门出其进奉出入文武官起居舍人通某国进奉宣徽使喝进奉出节次如紫宸殿仪式】 候进奉出给事中奏殿中无事出其后殿再座合引出者从别仪其日赐茶酒宰臣枢密于合子亲王于本厅使相宣徽使观文殿大学士至宝文阁直学士两省官待制三司副使文武官员皇亲使相以下至率府副率及四厢都指挥使以下至副都头并于朝堂 【如朝堂位次不足即于朝堂门外序次】 管军节度使至四厢都指挥使节度使两使留后至刺史并于客省厅诏依所定徽宗政和三年九月引进使李端悫言近朔望御文德殿视朝初寒盛暑数烦清跸而紫宸之朝岁中罕御请朔日御文德既望坐紫宸庶几正衙内殿朝仪并举从之十一月侍御史知杂事满中行言文德正衙之制尚存常朝之虚名袭横行之谬例有司失于申请未能厘正两省台官文武百官赴文德殿东西相向对立宰臣一员押班闻传不坐则再拜而退谓之常朝遇休假并三日以上应内殿起居官毕集谓之横行自宰臣亲王以下应见谢辞者皆先赴文德殿谓之过正衙然在京厘务之官例以别敕免参宰臣押班近年己罢而武班诸卫本朝又不常置故今之赴常朝者独御史台官与审官待次阶官而已今垂拱内殿宰臣以下既已日参而文德常朝仍复不废舛谬倒置莫此为甚至于横行参假与夫见谢辞官先过正衙虽沿唐之故事然必俟天子御殿之日行之可也高宗绍兴十二年臣僚又奏乞明诏有司讲求祖宗故实常朝视朝正衙便殿朝会之仪举而行之以隆帝业用称万邦百辟尊君之心天下幸甚诏令礼部太常寺合门同共讨论寻讨论在京月朔日文德殿视朝紫宸殿日参望参垂拱殿日参四参假日崇政殿坐圣节垂拱殿上寿今乞先次宰臣率百僚拜表奏请皇帝御正殿视朝若降指挥许允其合行事务续令逐处条具申请诏从之十一月三日权礼部侍郎王赏等言契勘朝会之制正旦冬至及庆贺受朝系御大庆殿其文德紫宸垂拱殿礼制不同月朔视朝则御文德殿谓之前殿正衙仍设黄麾半仗其余紫宸垂拱皆系侧殿不设仪仗今来巳降指挥依臣僚所请乞降朝会之仪缘元正在近大庆殿之礼事务至多欲乞先举行文德殿视朝之制其朝会合服朝服并设乐上寿闲饮三周设祥瑞表案等并乞候来年冬至前别行取旨诏依从之

