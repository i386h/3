<!-- { "loadSidebar": true } -->
　　崇祯七年举人颜茂猷文兼五经作二十三艺知贡举林焊以闻诏送内帘既副榜矣命特赐进士以其名刻于试录第一名之前武科自洪武二十年立武学并令武臣子弟于各直省应试三岁武举六岁会举天顺八年令文武官举通兵法谋勇出众者各省抚按三司直隶巡按御史考中后兵部同总兵官于帅府试策略教场试弓马答策二道骑中二矢步中二矢以上为合式中半者次之成化十四年诏武科乡会悉视文科例至弘治六年定武举六岁一行先策略后弓马不中者不许骑射十七年复令三年一举正德三年兵部议上武举条格每文举乡试之年预行两京十三省布政司有究韬略精武艺者报所在官司军卫送都司有司送布政司从抚按同三司分场考试 【无三司者从抚按考试】 两京亦送巡抚考试中式者以次年四月初九十二十五日会试兵部第一场校骑射人发九矢须中三矢以上二场校步射亦发九矢须中一矢以上俱于京营将台前较阅 【及期或风雨不便骑射则移期】 于文举场试三场答策二道论一道凡试卷皆弥封誊录书中马步箭若干送内帘详配等第其策论弓马俱优为上等次弓马稍次者次弓马既优策论文藻不及者俱列中等余并黜落以俟后举其榜张兵部前次日引见毕于中府赐会武宴嘉靖元年定各省应武举者巡按御史于十月考试两京武学于兵部选取俱送兵部次年四月会试以翰林二员为考试官给事中部曹四员为同考官后又仿文闱南北卷例分边方腹里每十名边六腹四以为常万历之季科臣请设将材武科初场试马步箭及鎗刀剑戟击刺等法二场试营阵地雷火药战车等法三场各就其兵法天文地理所知者言之报可而未行崇祯四年以时方需才命殿试传胪悉如文例乃赐王来聘等及第有差武举殿试自此始也其任官则文归吏部武归兵部吏部凡四司文选掌铨选考功掌考察其职尤要选人有三途曰进士曰举人贡生官生监生儒士曰吏员承差知印书算篆书译字通事诸杂流初授者曰听选升任者曰升迁其法每年吏部六考六选凡引选六类选六远方选二听选考定升降者双月大选改授改降丁忧候补者单月急选其拣选三岁一举行凡升迁必满考若员缺应补不待满者曰推升内阁大学士吏部尚书由廷推或奉特旨侍郎以下及祭酒吏部会同三品以下廷推太常卿以下部推通参以下吏部于弘政门会选詹事由内阁各衙门由各掌印在外官惟督抚廷推九卿共之吏部主之布按员缺三品以上官会举监司则序迁其防边兵备率由选择保举付以敕书其在外府州县之正佐在内大小九卿之属员皆常选官选授迁除一切由吏部太祖洪武中仕进多由荐举耆儒鲍恂余铨金思诚张长年等起家为文华殿大学士儒士王本杜斆赵民望吴源特置为四辅官兼太子宾客贤良郭有道秀才范敏曾泰税户人才郑沂儒士赵翥为尚书儒士张子源张宗德为侍郎耆儒刘堉关贤为副都御史明经张文通阮仲志为佥都御史人才赫从道为大理少卿孝廉李德为府尹儒士吴颙为祭酒贤良蛮世英徐景升李延中儒士张璲王廉为布政使孝弟李好诚聂士举贤良蒋安素辪正言张端文学宋亮为参政儒士郑孔麟王德常黄桐生贤良余应举马卫许安范孟宗何德忠孙仲贤王福王清聪明张大亨金思存为参议其以渐而跻贵显者又无算也吏部奏荐举当除官者至三千七百余人少亦至一千九百余人南人官北北人官南其后祗令避本省学官不避仁宗洪熙元年吏部尚书蹇义言布按二司及府州县官以承流宣化抚字为职必须铨选精严荐举有法方可得人请令在内文职七品以上在外五品以上及州县正官各举所知贤能廉干堪任牧民及风宪者一人吏部考验酌用其所保非才或授职后阘冗卑污连坐举主乃定制凡遇布按二司知府缺令三品以上京官保举其后以知府多由资格不称任

　　宣宗宣德六年复命大臣荐举

　　英宗正统元年诏京官三品以上举堪任御史者四品及侍从言官举堪任知县者各一人二年大学士杨士奇言宣德七年以前藩臬二司及府州县正官惟吏部所举权衡独擅闻见不广未尽得人乃敕大臣保举得人遂多闲有一二非才盖缘举主审察不至或徇私不公所致昔唐太宗命在京三品以上举郡守县令遂致斗米三钱之效近来有等京官无人举保造为谤语欲隳良法伏望仍遵先帝敕旨行其所举之人籍记举主后有犯赃必正举主之罪诏从之十二年给事中余忭复言方面郡守有缺吏部当奏请上裁尚书王直等以方面郡守由保举升用者多称职未可擅更诏从直等言而仍采忭疏许言官指劾自宣德三年况锺赵豫等以荐擢守苏松诸府赐敕行事十年用郭济姚文等为知府亦如之其所奏保者郎中员外御史及司务行人寺副皆与不依常调也部曹及御史由堂上官荐引类能其官帝又虑诸臣以连坐故畏不举尝语大学士杨溥全才甚难一言之荐亦岂能保其终身欲得贤才当厚教养时吏治称极盛焉英宗遵行旧典然日久生弊所举或僚属门下亲旧私比方面官方正谢庄等由保举得罪而无人保举之御史知府往往九年不迁

　　景泰三年诏罢职文官无赃犯而才学可用者听在京四品以上在外抚按方面及府州县正官荐用孝宗弘治六年诏各抚按及布按二司遇府州县官才行俱优者无分举贡吏员出身一体保举五品以上果有才德出众者开报吏部奏请定夺初太祖尝御奉天门选官且谕毋拘资格选人或即授侍郎进士监生与辟荐者互用给事御史亦初授升迁各半永宣后渐循资格而台省尚多初授至是资格始拘举贡虽与进士并称正途而轩轾回异故有是诏 【嘉靖四十四年诏各抚按于所属中不论举贡进士但有贤能一体保举隆庆三年掌吏部大学士高拱言国初进士举人并用及后进士偏重而举人甚轻至于今极矣宜破拘挛之见以开功名之路凡自授官以后惟考政绩不必问其出身吏部自行体访苟系贤能即一体升取各抚按官一体保荐毋有轻重诏嘉纳之然势己积重不能复返】

　　世宗嘉靖四十四年吏部尚书严讷请令本年朝觐官各举所属府佐以下治行卓异者如国初冯坚以典史擢都御史王兴宗以直厅擢布政司故事超擢一二以鼓其志从之穆宗隆庆四年令于诸部寺属及南京科道各省藩臬中有志行共推者遇京堂缺每岁间擢数人 【从大学士陈以勤请也】 神宗万历二十二年吏部尚书孙丕扬患中人请托乃行掣签法 【初选人常用拈■〈门外卦内〉尚书李戴拟行此法报可至是始行】

　　凡大选急选听选人自掣一时诵为至公而铨政自此一变明制给事中御史谓之科道洪武至天顺成化间进士举贡监生皆得选补其选擢者推官知县而外或由学官其后监生及新科进士皆不得与或庶吉士改授或取内外科目出身三年考满者内则两京五部主事中行评博国子监博士助教等外则推官知县自推知入者谓之行取其有特荐则俸虽未满亦得与焉嘉靖万历间尝令部曹不许改科道复亦间行之京官惟进士得与考选推知行取则举贡皆与天下守令进士十三举贡十七推知行取则进士十九举贡纔十一又率有台无省多南少北嘉靖间尝令监生与选旋罢不行其考选之例优者授给事中次者御史又次者以部曹用虽临时考试而先期有访单出于九卿台省诸臣之手往往据以为高下崇祯二年考选毕吏部以中书二人访单互异上请帝责以推诱不悟访单之非也武臣除授内则中左右前后五府留守司外则各都司各卫所及三宣六慰流官八等都督及同知佥事都指挥使同知佥事正副留守世官九等指挥使及同知佥事卫所镇抚正副千户百户试百户真省都指挥使二十一留守司二卫九十一守御屯田群牧千户所二百十一及苗蛮土司皆听兵部武选司选凡大选曰色目曰状貌曰才行曰封赠曰袭荫其途有四曰世职曰武举曰行伍曰纳级任子之制明初文武官自正从一品至正七品子孙许荫一人其荫由正从五品以至流外之上中下三等以次递降大槩与元制同而旁荫降等及补试之法亦略如之武官爵至六品其职死者袭老疾者替世久而绝以旁支继之凡袭职子弟年二十者比试初试不中授职署事食半俸二年再试中者食全俸仍不中者谪为军永乐以后在京三品以上满考着绩方得请荫遇国家有大典礼 【如登极奉徽号册后建储并皇子生】 屡有加恩亦率皆勋戚及政府大臣得之而阵亡克敌及率于王事者或以功荫或以难荫例皆录用其子孙终明之世不变也孝宗时荫子未仕亡殁许其补荫若应得荫子恩而身故许其子孙自陈其有子而愿荫其兄弟子者听后又渐减其制焉 【正德八年定制补荫只许一人巳补而又故者毋得再补万历十一年诏凡荫子未仕而故年远亲尽者毋得补荫】 隆庆五年诏凡以荫入监后中科目者仍令补荫又先由录荫国子监后以军功改授锦衣卫千百户者许以嫡次子孙补之盖明时文武二荫文荫如国子生中书舍人尚宝丞光禄丞通政知事大理评事之类大抵文臣三品以上子孙为之武荫则勋戚之家与阃帅及文臣有军功者其荫如锦衣各卫千百户指挥佥事同知及都指挥佥事之类或世袭或一世二世皆酌其功之小大请旨裁定无常制若夫貂珰子弟滥膺勋爵是则明之乱政不足述也

　　△考绩

　　唐

　　五代

　　宋

　　辽

　　金

　　元

　　明

　　唐

　　唐自肃宗后考课混淆内外悉考中上德宗贞元五年赵宗儒领考功事入中上者纔五十人六年以刺史县令弊在数更令以四考为限七年令县令四考无替者竢五考又诸司朝官须据每年功过行能比类格文以定升除凡考第不得槩申中上

　　宪宗元和二年中书门下奏请京常参官五品以上前资见任俱量定考数于中书置具员簿以序内外庶官应诸州刺史次赤府少尹次赤令诸陵令五府司马及东宫官除左右庶子王府官四品以下并请五考其台官先定月数令丞侍御史满十三月殿中侍御史满十八月监察御史依前二十五月与转三省官并三考外余官并四考外其文武官四品以下并三考虑改尚书省四品以上余文武官三品以上不限此例有进改临时奏听进止其权知官至两考与正授未经正授不得用权知官资改转其缘官阙需人及缘事须移者不在常格叙迁之限诸道及诸使副使行军司马判官参谋掌书记支使推官巡官等有敕充职掌带检校五品以上官及台省官三考与改转余官四考

　　十五年正月穆宗即位考功员外郎李渤请考宰相萧俛段文昌崔植翰林学士杜元颖等中下李绛张惟素李益等谏幸骊山郑覃等陈畋游宜考上下会渤坠马请急冯宿判考功以三品上为清望官岁进名听内考旧事非有司所得与渤议遂废

