<!-- { "loadSidebar": true } -->
　　唐祝钦明为礼部尚书知政事以匿忌日为御史中丞萧至忠所劾贬申州刺史德宗贞元八年将作监元亘当摄太尉享昭德皇后庙以私忌日不受誓诫为御史劾奏诏尚书省与礼官法官集议右丞卢迈奏状曰臣案礼大夫士将奉祭于公既视濯而父母死犹奉祭也又案唐礼散斋有大功丧致斋有周丧及斋中疾病即还家皆无忌日不受誓诫之文虽假宁令忌日给假一日春秋不以家事辞王事亘不宜以忌日辞摄祭由是坐罚俸

　　宋

　　宋开宝敕文应常参官及内殿起居职官等自今刺史郎中将军以下遇私忌请准式假一日忌前之夕听还私第叶梦得曰元丰编敕修假宁令于父母私忌假下添入逮事祖父母者准此旧法祖父母私忌不为假立此法者谓生而祖父母没则不假存则为假然则当言逮事盖误用礼之文也 【案礼逮事父母则讳王父母不逮事父母则不讳王父母郑氏以逮为及识当是有知之称今以逮事为及见误矣】 法初行安厚卿为枢密适祖母忌祖母没时厚卿纔三岁疑而以问礼部郎官何洵直洵直虽知法官之误因欲迁就其说引子生三月而父名之以为天时一变为有识欲以三月为限断过矣今士大夫凡生而祖父母存者皆告假从立法者之意也张子全书忌日变服为曾祖祖皆布冠而素带麻衣为曾祖祖之妣皆素冠布带麻衣为父布冠带麻衣麻履为母素冠布带麻衣麻履为伯叔父皆素冠带麻衣为伯叔母麻衣素带为兄麻衣素带为弟侄易褐不肉为庶母及嫂亦不肉 【案唐人忌日服黪朱子语类忌日服白生绢衫带黪巾无等差】 朱子家礼忌日仪前一日斋戒设位陈器具馔 【止一位一桌】 厥明夙兴设蔬果酒馔 【并如祭祢之仪】 质明主人以下变服诣祠堂奉神主出就正寝参神降神进馔初献亚献终献侑食阖门启门辞神纳主彻是日不饮酒不食肉不听乐黪布素服素带以居夕寝于外

　　金

　　金章宗明昌元年制内外官并诸局承应人遇祖父母父母忌日并给假一日

　　明

　　明张文嘉齐家宝要忌祭仪节质明主人以下素服诣祠堂考妣前焚香跪告曰今以某官某考远讳之辰取请神主出就正寝恭伸追慕 【仪节同时祭用赞唱去饮福受胙】 祝文云岁序流易讳日复临追远感时昊天罔极 【如祖考妣以上则改昊天罔极为不胜永慕】 谨以清酌庶羞用伸奠献谨奉显妣孺人某氏配食尚享 【若妣忌则用伸奠献下云敬奉以配显考某府君尚享案妣不曰祔食而曰配食盖夫妇得合食也】 考妣于读祝后加举哀哀止祖考妣近故者亦然忌日变服高曾祖考妣衣用青素祖考妣玄冠白衣考妣白冠白衣

　　（臣）等谨按凡祭皆吉服而忌用缟素凡祭皆饮福而忌独举哀夫缟素举哀非所以施之祭也故此祭宜与祥禫同类列于丧礼之末

　　△国忌日议【唐　五代　宋　辽　金　明】

　　唐

　　五代

　　宋

　　辽

　　金

　　明

　　唐

　　唐六典凡国忌日两京定大观寺各二散斋诸道士女道士及僧尼皆集于斋所京文武五品已上与朝请七品已上皆集行香以退若外州亦各定一观一寺以散斋州县官行香应设斋者盖八十有一州焉 【谓四辅五府六雄十望曹濮兖齐豫徐陈青亳仙凉秦瀛贝邢恒冀定赵沧德深博易相梁襄泽安绵梓遂眉卭果彭蜀汉润越常苏杭婺衢湖宣洪潭广桂陇邠泾等州是也其道士女道士僧尼行道散斋皆给香油炭料若官设斋道佛各施物三十五叚供修理道佛写一切经道士女道士僧尼各施钱十二文五品己上女及孙女出嫁者官斋行道皆听不预若私家设斋道士女道士僧尼请不得过四十九人】 凡远忌日虽不废务然非军务急切亦不举事余如例程文宗太和七年二月敕准令国忌日唯禁饮酒举乐至于科罚人吏都无明文但缘其日不合厘务官曹即不得决断刑狱大小笞责在礼律固无所妨起今后纵有此类台府更不举奏 【案均王传王堪男损国忌日于私第决责下人为御史台所奏遂下此敕】

　　五代

　　后唐明宗天成三年又八月九日敕今后每遇大忌宜设僧道斋一百人列圣忌日斋僧道共五十人不视朝不举乐止刑罚断屠宰依旧

　　晋高祖天福五年正月御史窦贞固奏每遇国忌行香宰臣跪炉百官依常位立班行香之后斋僧百人永为定制

　　宋

　　宋忌日礼据唐初始着罢乐废务及行香修斋之文其后又朔望停朝令天下上州皆准式行香天佑初始令百官诣合奉慰宋循其制唯宣祖昭宪皇后为大忌前一日不坐殿群臣诣西上合门奉慰移班奉慰皇太后退赴佛寺行香凡大忌中书悉集小忌差官一员赴寺如车驾巡幸道遇忌日皆不进名奉慰留守自于寺院行香仍不得在拜表之所天下州府军监亦如之 【案毕仲荀燕闲录曰国忌行香起于后魏江左齐梁间每然香熏手或以香末散行谓之行香又唐会要谓高宗时李义府为太子设斋诏五品以上行香不空三藏为神尧以下忌辰行香】 太祖建隆二年宣祖忌日时明宪 【干德二年改谥昭宪】 太后在殡群臣止诣合奉慰而罢行香真宗崩元德明德皇后忌日在禫制内乃停进名行香凡奉慰宰相枢密使各帅百官内职共进名节度使留后观察使各进名忌日前后各禁刑三日如天庆节释杖以下情轻者复断屠宰不视事前后各三日禁乐各五日其后以岁月渐远禁刑不视事各二日禁乐各三日章献明肃太后忌辰前后二日不视事一日禁屠宰各三日禁乐诏应大忌日行香臣僚并素食 【案王栐燕翼贻谋录云国忌行香本非旧制真宗大中祥符二年诏曰宣祖昭武皇帝昭宪皇后自今忌前一日不坐殿群臣进名奉慰寺观行香禁屠废务着于令自后太祖太宗忌日亦援此例累朝因之】 政和新仪群臣进名奉慰其日质明文武朝参官入诣朝堂就次御史台先引殿中侍御史一员入就位次西上合门御史台分引朝参官及诸军将校次礼直官引三公以下在西上合门南阶下每等重行异位并北向东上知西上合门官于班前西向立搢笏执名纸躬三公以下文武百僚俱再拜俟合门官执笏置名纸笏上入西上合门讫退群臣奉慰诣景灵宫每等重行异位并北向东上礼直官揖班首以下再拜讫引班首自东阶升殿舍人接引同升诣香案前搢笏上香跪奠茶讫执笏兴降阶复位又再拜次引班首以下分左右搢笏行香宰相执政官分左右行香讫执笏俱复位次引班首升殿诣香案前俯伏跪搢笏执炉俟读疏毕执笏俯伏兴降阶复位又再拜退南渡后制忌日如在以日易月服制之内并依礼例权停孝宗淳熙元年十一月诏文武百僚诣景灵宫国忌立班行香如有称疾托故不赴者御史台弹奏 【案宋礼志景灵宫神御殿之一也以奉先朝御容元丰五年作景灵官十一殿而在京宫观神御皆迎入禁中梦梁录曰绍兴间臣僚奏复景灵宫以奉祖宗衣冠之游诏从之咸淳间度庙亲洒扁目自圣祖至理庙凡十六殿自元天圣后至杨太后凡十五殿】 岳珂云今世国忌日百僚行香在京则双忌赐假只忌视事坐曹如故外郡皆如平日笞决无禁

　　辽

　　辽忌辰仪先一日奏忌辰牓子预写名纸大纸一幅用阴面后三行书文武百僚宰臣某以下谨诣西上合门进名奉慰至日应拜大小臣僚并皁衣皁鞓带四鼓至时于幕次前在京于僧寺班齐依位望阙序立直日舍人跪右执名纸在前班首以下皆再拜引退名纸于宣徽使付内侍奏闻兴宗重熙十一年宣献皇后忌日上与皇太后素服饭僧于延寿悯忠三学三寺

　　金

　　金皇统元年七月癸卯以景宣皇帝忌辰命尚食彻肉

　　明

　　明成祖永乐元年礼官具奏五月初十日为太祖高皇帝忌辰自初八至初十日不鸣钟鼓不行赏罚不举音乐禁屠宰文武官自初八日服浅淡衣黑角带侍朝至日早赴孝陵行礼八月初十日孝慈高皇后忌辰礼亦如之宣宗敕谕礼部忌日悉辍朝参岁为定例用申永慕之诚宣德三年令凡遇忌辰通政司兵马司免引因奏事

　　△忌日祭奠议【金　明】

　　金

　　明

　　金

　　金初太祖忌辰皇帝至褥位立再拜稍东西向诣香案前又再拜上香讫复位又再拜进食奠茶辞神皆再拜而退二十一年五月十二日睿宗忌辰有司更定礼仪前一日宣徽院设御幄于天兴殿门外稍西至日质明皇太子亲王百官具公服于衍庆宫门外立班奉迎皇帝乘马至衍庆宫门外下马二宣徽使前导步入宫门稍东皇帝乘辇伞扇侍卫如常仪至天兴殿门外稍西皇帝降辇入幄次帘降典赞仪引皇太子合门引亲王宰执四品以上官由偏门入至于殿庭左右分班立定二宣徽使导皇帝由天兴门正门入自东阶升殿诣褥位立定皇太子以下官合班五品以下班于殿门外宣徽使奏请皇帝先再拜请诣侍神位立俟有司置香案酒桌讫请诣褥位又再拜三上香奠酒复位再拜皇太子以下皆陪位再奏请诣稍东侍神位立典赞仪引皇太子升殿赴褥位先两拜奠酒再两拜降复褥位次合门引终献官赵王上殿行礼宣徽使奏请皇帝诣褥位再两拜皇太子以下官皆再拜礼毕百官依前分班立皇帝出殿门外入幄次帘降更衣引皇太子以下官出宫门外立班皇帝乘辇至宫门稍东降辇步出宫门外上马还宫导从侍卫如来仪皇太子以下官俟车驾后然后退 【案金礼志天德四年于燕京所建原庙名其宫曰衍庆殿曰圣武门曰崇圣奉安列祖神御】

　　世宗大定五年奉旨太祖忌辰衍庆宫荐享止用素食诸京凡御容所在皆同又朔望皆行朝拜礼六年有司奏太祖皇帝忌辰车驾亲奠百官陪拜今车驾巡幸合以宰臣为班首率百官诣衍庆宫行礼从之十六年奉旨世祖太宗忌辰一体奉奠十八年八月太祖忌辰世祖太宗同在一处致祭有司言历代无一圣忌辰列圣与祭之典拟议间敕太子一位行礼并就祭功臣二十六年以内外祖庙不同定拟太庙每岁五享山陵朔望忌辰及节辰祭奠并依前代典故外衍庆宫自来车驾行幸遇祖宗忌辰百官行礼并诸京祖庙节辰忌辰朔望拜奠合依旧以尽崇奉之意从之

　　明

　　明制凡值帝后忌辰皆遣官于陵上致祭止用香烛酒果无帛祝文维年月日孝子皇帝 【御名】 谨遣某官敢昭告于皇考 【或皇妣谥号皆备书】 某皇帝 【或某皇后】 尊灵曰惟我皇考 【或皇妣】 讳日之辰瞻望德恩不胜哀感谨用祭奠伏惟尚飨 【或高曾祖考妣则玄曾孙惟所用】

　　（臣）等谨按唐宋忌日百官于寺观行香诵经设斋以为追荐虽属孝思颇非典礼不若金代于衍庆宫亲奠百官陪拜能酌古礼而修其制也明国忌遣官上陵亲祭内殿 【即奉先殿】 无行香斋荐之礼皆唐宋所不及

　　△忌日祭祀停乐议【唐　宋】

　　唐

　　宋

　　唐

　　唐文宗开成四年正月太常寺奏今月二十二日祀先农于东郊其日与穆宗皇帝忌日同太和七年十二月八日季冬蜡祭百神与敬宗皇帝忌日同准其年十二月六日敕近庙忌辰奏乐非便季冬蜡祭又不可移变礼从宜古有明据宜令其日悬而不乐庶叶典经今月二十二日祀先农欲准先敕悬而不乐从之

　　宋

