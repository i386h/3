<!-- { "loadSidebar": true } -->
　　宋太祖开宝中伐金陵自荆渚乘战舰而下以黄州剌史王明领战舰为江路巡检南唐将朱令赟自湖口领兵十五万连大舰沿流而下将焚采石浮梁直抵金陵为援明请益舟师以袭令赟帝曰非应急之策也令赟朝夕至金陵之围解矣乃密遣人谕明令于洲浦闲多立长木若帆樯之状令赟望见果疑我师袭其后逗留不进移檄诸军生擒令赟又张齐贤知代州契丹薄城齐贤约潘美以并师会战使为契丹所执俄而美使至云师出至柏井得密诏不许出战己还州矣齐贤曰敌知美之来而不知美之退乃夜发兵二百人持一帜负一束刍距州西南三十里列帜燃刍契丹遥见火光中有旗帜谓并师至骇而北走齐贤预伏步卒二千于士镫砦邀击大败之契丹遁去又孟珙因元兵窥江令诸军变易旌旗服色循环往来夜则列炬照江数十里相接破砦二十有四

　　△辽

　　辽太宗会同八年围镇州先遣候骑报晋兵至遣精兵断河桥晋兵退保武强南院大王达年将军高模翰分兵由瀛州闲道以进杜重威等退保中渡寨义武军节度使李殷以城降遂进兵夹滹沱而营去中渡寨三里分兵围之夜则列骑环守昼则出兵钞掠复命大内特哩兖耶律硕格及赵延寿分兵围守自将骑卒夜渡河出其后攻下栾城降骑卒数千分遣将士据其要害下令军中预备军食三日不得举烟火但获晋人即黥而纵之诸馈运见者皆弃而走于是晋兵内外隔绝食尽势穷杜重威李守贞张彦泽等率所部二十万众来降

　　△金

　　金穆宗使布展守阿苏城阿苏在辽不敢归辽使为阿苏来穆宗闻之使乌林阿舒噜济师且戒布展令易衣服旗帜与阿苏城中同色使辽使不可辨辽使至乃使富察部呼噜贝勒穆逊贝勒与俱至布展军而军中已易衣服旗帜与阿苏城中如一辽使果不能辨布展诡曰吾等自相攻于汝何事谁识汝之太师乃剌杀呼噜穆逊所乘马辽使惊怖走去遂破其城

　　△元

　　元乌兰哈达进至乌蛮所都押赤城城际滇池三面皆水既险且坚选骁勇以炮摧其北门纵火攻之皆不克乃大震鼓钲进而作作而止使不知所为如是者七月伺其困乏夜五鼓遣其子阿珠潜师跃入乱斫之遂大溃又张宏范攻宋主于崖山授李恒战舰二使守北面将战或请用炮宏范曰火起则舟散不如战也明日四分其军军其东南北三面宏范自将一军相去里许令曰闻吾乐作乃战违者斩先麾北面军乘潮而战不克恒等顺潮退乐作宋将以为且宴少懈宏范舟师犯其前众继之预构战楼于船尾以布幔障之命将士负盾而伏令曰闻金声起战先金而动者死飞矢集如猬伏盾者不动舟将接鸣金撤障弩弓火兵交作顷刻并破七舟宋师大溃又阿珠军还宋兵邀襄樊闲阿珠乃自安阳济江留精骑三千阵牛心岭复立虚寨设疑兵是夜敌果至斩首万余级

　　△明

　　明王守仁讨浰头贼破其巢余贼奔九连山守仁以九连深险不易攻乃使精卒七百衣贼衣佯若奔溃者贼从崖上招呼与相应久而贼觉之则师已度险贼狼狈失据大军蹙之皆就缚又沈希仪征苗苗或走之他巢则扬声曰某巢舍奸宜并剿他巢人驱贼走转而之他巢则又吓之他巢又恐驱贼走于是贼走无所跰血踵以死或馁卧崖石希仪又尝以风雨晦冥夜察贼所止遣人衣毳帽与草同色潜伏贼所夜发火炮以惊之贼大骇曰老沈至矣挈妻子蒲伏上山顶儿啼女咷他巢皆然于是苗人相告以为其巢皆有希仪夜来及阴诇之希仪固在参府未出也自此贼多易面为熟猺柳城旁虽童子牵牛行深山中无敢诇者

　　○先攻其心

　　唐

　　金

　　元

　　明

　　△唐

　　唐太宗谓李靖曰朕常临阵料敌之心与已之心孰审然后彼可得而知焉察敌之气与己之气孰治然后已可得而知焉李靖曰攻其心者是所谓知彼者也守吾气者是所谓知己者也又唐李抱真时仆固怀恩反上忧其结连回纥兵马强盛召抱真问之对曰郭子仪常领朔方军士卒至今感悦怀恩欺其下以子仪为朝恩所杀今起而用之可不战而解也已而用子仪败怀恩果如其策

　　△金

　　金耶律伊都自辽来降都统杲等言耶律玛克展伊都乌克绅道喇等谋叛宜早图之 【按金史伊都传作耶律玛克展告伊都乌克绅道喇等谋叛是玛克展告谋叛之人非谋叛之人也今据帝纪纂入与传互异谨附订于此】 太祖召伊都从容谓之曰朕得天下皆我君臣同心同德以成大功固非汝等之力今闻汝等谋叛若诚然耶必须鞍马甲胄器械之属当悉付汝朕不食言若再为我擒无望免死欲留事朕无怀异志吾不汝疑伊都战栗不敢对命杖道喇七十余并释之

　　△元

　　元师与王禅鏖战于白浮之野周旋驰突戈戟戛麾雅克特穆尔手毙七人会日晡对垒而宿夜二鼓遣精锐百骑鼓噪射其营敌果惊扰互自相击至旦始悟人马死伤无数及王禅集散卒成列出山元师驻白浮西坚壁不动是夜又命萨敦潜军绕其后部曲巴图尔压其前夹营吹铜角以震荡之敌心胆俱落不悟而乱自相挝击三鼓后乃西遁迟明追及昌平大败之

　　△明

　　明成祖初起兵靖难以居庸关天险北平襟喉也必据此方可免北顾忧闻俞瑱等欲来攻吾城莫若乘其初至众心未定取之遂令徐安等攻夺居庸关城瑱走依宋忠于怀来所拥兵皆燕府军欲争居庸诸将以众寡不敌为疑成祖曰当以智胜力非所论也遂帅马步精锐八千卷甲倍道进获谍者言宋忠激怒其将士云尔等家在北平者皆被杀无遗矣成祖命各家人张所旧用旗帜为先锋又见父兄子弟无恙相呼应皆大喜多降者麾兵渡河击破之山外诸州响应又王信镇守湖广时靖州武冈蛮久不靖守臣议欲剿之信巡边召诸苗面谕祸福且犒以牛酒诘其背乱之由皆曰累岁苦麾使征索故作乱今将军待我如此方愿为属役尚敢反耶于是诸蛮率服又项忠因郧阳贼刘胡子等煽惑流民作乱督兵讨之谓流民逃聚山谷其始非拟为寇势多胁从民去官府远既陷盗中遂不能自脱耳乃遣人持榜入山招谕有能去贼自归者禁勿杀于是民多携老幼累累来归贼势遂不振然后纵兵击负固不服者斩获甚众刘胡子为其党所杀又马平猺韦扶谏凶猾甚尝戈捕之不能得会有报扶谏逃邻苗三层巢者沈希仪率兵讨之至巢则贼己与三层苗往劫他所乃俘三层猺之妻子以归闭空室中善饮食之时使狼兵怒而挺刃狞狰入室作欲抢状希仪佯执鞭痛鞭狼兵退如是者三以深德诸妇女而潜使诸猺闻之以系其心并使人谓妇女言幕府得扶谏即释尔等归巢乃纵诸猺来视其妻子则相持诸猺哭曰非沈公吾等为狼兵杀且抢已而相怨詈曰咄扶谏非汝爷娘何不缚以赎我诸猺心割而别于是曲诱扶谏卒缚以献而赎其妻子

　　○夺敌心计

　　唐

　　五代

　　宋

　　辽

　　金

　　元

　　明

　　△唐

　　唐裴矩为黄门侍郎以始毕可汗本淳易可离闲但由其内多群羌桀点教导之闻史蜀胡悉尤多奸计幸于始毕请诱杀之因遣人告胡悉曰天子出珍物今在马邑欲共番酋多作交关若前来者即得好物胡悉贪而信之不告始毕率其部尽驱六畜星驰争进冀先互市矩伏兵马邑下诱而斩之诏报始毕曰史蜀胡悉忽领部落走来至此云背可汗请我容纳突厥既是我臣彼有背叛我当共杀今己斩之故令往报

　　△五代

　　五代晋冯晖镇灵武时前官失边鄙心大为患晖募兵千余行至梅戍番人稍稍来谒晖顾首领一人指其佩剑曰此板桥王氏剑耶吾闻王氏剑天下利器也俯而取诸腰闲若将翫之因击杀首领其从骑十余人皆杀之裨将药元福曰今去灵武尚五六百里奈何晖笑曰此土番之豪部族之所恃也吾能杀之其余岂敢动哉巳而诸族皆以兵扼道路晖以言譬谕之独所杀首领一族求战即与之战而败走诸族遂不敢动

　　△宋

　　宋岳飞讨杨么所部皆西北人不习水战曰兵何常顾用之何如耳先遣使招谕之会张浚督军至见之飞曰水战我短彼长攻之所以难若因敌将用敌兵夺手足之助离腹心之托使孤立而后乘之不八日可破贼后贼平果如期浚服其神算

　　△辽

　　辽圣宗统和闲征高丽破康肇军于铜州耶律扬珠之力为多王询乞降群臣议皆谓宜纳扬珠曰王询始一战而败遽求纳款此诈耳纳之恐堕其奸计待其势穷力屈纳之未晚已而询果遁清野无所获其众阻险而垒攻之不下扬珠以计降之

　　△金

　　金熙宗天眷元年以镇国上将军昂尹东平明年宋将岳飞以兵十万号称百万来攻东平东平有军五千仓卒出御之时桑柘方茂昂使多张旗帜于林中以为疑兵自以精兵阵于前飞不敢动相持数日而退昂勒兵袭之至清口飞众泛舟逆水而去时霖雨昼夜不止昂乃附水屯营夜将半忽促众北行诸将谏曰军士远涉泥淖饥惫未食恐难遽行昂终不应鸣鼓督之下令曰鼓声绝而敢后者斩遂弃营去几二十里而止是夜宋人来劫营无所得而去诸将入贺且问其故昂曰沿流而下者走也泝流而上者诱我必追也今大雨泥淖彼舟行安我陆行劳士卒饥乏弓矢败弱我军居其下流势不便利其袭我必矣众皆称善

　　△元

　　元纳廷叛诸王诺延等皆应之帝问计将安在阿穆尔巴哈对曰臣愚以为莫若先抚安诸王乃行天讨叛者势自孤矣帝曰善卿试为朕行之即北说诺延曰大王闻纳延反耶曰闻之曰大王知纳延己遣使自归耶曰不知也曰闻大王等皆欲为纳延外应今纳延既自归矣是独大王与主上抗幸主上圣明亦知非大王意置之不问然二三大臣不能无惑大王何不往见上自陈为万全计诺延悦许之于是诸王之谋皆解又剧贼苏仲集溃卒据镇龙山称王劫掠于外耕植于内秋闻大兵至则伪出降其心恃有庐栅之固禾稼之富而官军畏暑又不敢深入故横象宾贵四州皆被其害史格至筑堡于外守以土兵令官军火其庐栅践其禾稼仲穷蹙遂降

　　△明

　　明徐达围常州张士诚弟士德率众数万来援达奋击破之士德坠马被擒太祖大喜曰张士诚谋主士德其人智勇足备今被我擒张氏之成败可知矣又沐春讨云南叛酋阿资谓其众曰大兵连年不获此寇者以彼恃其地多险阻各处土酋皆姻娅得以匿之耳今悉调土酋从征俾不能通复多置营堡制其出入彼将无所逃矣乃进兵至赤窝果获阿资斩之诸夷訾服又田州平岑猛死安置猛子于福建议设流官沈希仪曰思恩设流官反侧至今未慭若田州复然两贼且合不听田州蛮卢苏果与思恩蛮王受连兵劫城希仪又曰两寇以复故主为名故能用其众今若返岑邦相于福建置之南宁则众散交离两寇坐缚矣不听用兵无功姚镆罢黜以王守仁代卒用仪策始抚定

　　钦定续通典卷一百五 
 ●钦定续通典卷一百六　兵十五

　

　　敌无固志可取之

　　归师勿遏

　　大阵动则乱因乘而败之

　　先设伏乘势逐敌败之

　　乘胜

　　乘势先声后实

　　散众

　　因敌惧遂取之

　　推人事破灾异

　　风云气候杂占

　　○敌无固志可取之

　　唐

　　五代

　　宋

　　金

　　元

　　明

　　△唐

