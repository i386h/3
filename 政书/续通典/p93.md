<!-- { "loadSidebar": true } -->
　　唐制九寺与北齐及隋同 【太常寺光禄寺卫尉寺宗正寺太仆寺大理寺鸿胪寺司农寺太府寺是谓九寺】 置卿各一人少卿或二人或一人 【太常二人光禄一人卫尉二人宗正二人太仆一人大理二人鸿胪二人司农二人太府二人】 丞以下各有差 【详见各寺】 宋九寺与唐同初各置判寺事一人以朝官以上充元丰正官名乃各置卿一人少卿一人惟大理司农置少卿二人辽南面官太常光禄 【后改为崇禄以避太宗讳也】 卫尉宗正太仆大理鸿胪司农八寺与唐宋同各置卿少卿惟改太府为监置太监少监等官金惟太常寺大理寺设卿少卿等官元太常光禄太仆大理司农五寺与唐宋同各置卿少卿初设太常寺卿一人少卿五人后改为院改置院使同知等官光禄寺卿少卿各一人太仆寺卿少卿各二人大理寺置后即废司农寺卿少卿各二人其外如掌谒司卿四人少卿四人掌医监卿四人太卿五人群牧监卿三人太卿少卿各二人武备寺卿四人少卿四人尚乘寺卿四人少卿二人长信寺卿四人少卿二人长秋寺卿五人少卿二人承徽寺卿五人少卿二人长宁寺卿六人少卿二人长庆寺卿六人少卿二人宁徽寺卿六人少卿四人太府监太卿六人中尚监卿八人章佩监卿五人经正监太卿一人秘书监卿四人皆前代之所无其大宗正府之扎尔古齐大司农司之达噜噶齐同知宣政院宣徽院大禧宗禋院太常礼仪院典瑞院太史院太医院将作院通政院中政院储政院之院使同知副使同佥佥院院判等官皆前代之卿职至少府监掌织染技巧之事将作监掌土木工匠之政累朝职掌略同元改少府监为大都留守其官司与将作院所掌互相替易亦一代变制也明太常光禄太仆大理鸿胪五寺各置卿一人少卿二人南京所设亦如之其外如尚宝司行太仆寺 【太祖洪武三十年置于山西北平陕西甘肃辽东等处】 苑马寺亦各置卿少卿一人焉

　　△太常卿【丞　主簿　博士　太祝　奉礼郎　协律郎　两京郊社署　大乐署　鼓吹署　太医署　太卜署　廪牺署　汾祠署　太公庙署　检讨吏目附】

　　唐太常寺卿一人少卿二人掌礼乐郊庙社稷之事总郊社大乐鼓吹太医太卜廪牺诸祠庙等署少卿为之贰凡大礼则赞引有司摄事则为亚献三公行园陵则为副大祭祀省牲器则谒者为之导小祀及公卿嘉礼命谒者赞相凡巡幸出师克获皆择日告太庙宋初置判寺无常员以两制以上充别置太常礼仪院虽隶本寺其实专达有判院同知院四人与礼院事不相兼仁宗康定元年置判寺同判事始并兼礼院事元丰官制行置太常寺卿一人少卿一人当礼乐郊庙社稷坛壝陵寝之事少卿为之贰祭祀有大祠小祠其牺牲币玉酒醴荐献器服各辨其等掌乐律凡乐舞乐章以定宫架特架之制祭祀享则分乐而序之凡亲祠及四孟月朝献景灵宫郊祀告享太庙掌赞相礼仪升降之节岁时朝拜陵寝则祀法式办具以授祠官凡祠事差官卜日斋戒皆检举以闻郊祀已颁御札则撰仪以进宫架鼓吹警场率前期按阅即习余祀及朝会宴享上寿封册之仪物亦如之若礼乐有所损益及祀典神祗爵号与封爵继嗣之事当考定者拟上于礼部哲宗元佑三年诏各寺监互置长贰惟太常寺长贰兼置徽宗宣和三年令本寺因革礼五年一检举接续编修孝宗隆兴元年以光禄寺并归太常 【太祖干德中以雅乐声高近于哀思不合中和令判太常事和岘改定岘以王朴律准较洛阳司天台影表石尺制律吕音始和畅又贾黄中判太常礼仪院每详定典礼损益得中仁宗天圣中同礼院王晖言开国以来礼仪沿革文字重复编成六十卷名礼阁新义又英宗治平中修礼书百卷名曰太常因革礼自欧阳修同判太常寺事奏礼院文字散失请差官编修后张洞奏用姚辟苏洵编纂至是成书又曾肇同知太常礼院肇在职多所厘正上亲祀皇地祗于北郊盖自肇发之】 辽南面官有太常寺卿少卿掌祭祀之事金熙宗皇统三年始置太常寺凡太庙廪牺郊社诸陵大乐等署隶焉设卿一人少卿一人掌礼乐郊庙社稷祠祀之事元设太常礼仪院掌大礼乐祭祀宗庙社稷封赠谥号等事凡太庙郊祀廪牺社稷大乐等署隶焉世宗中统元年中都立太常寺止设寺丞一人至元二年翰林兼摄太常寺九年立太常寺设卿一人少卿以下五人十三年以侍仪司省并太常寺 【至二十年又别置侍仪司】 十六年又增法物库子掌公服法服之藏武宗至大元年改升为院设官十二员四年复为太常寺仁宗延佑元年复改升院以大司徒领之文宗天历二年定置院使二人同知二人佥院二人同佥二人院判二人又置大禧宗禋院设院使都典制神御殿事六人同知兼佐仪神御殿事二人副使兼奉赞神御殿事二人佥院兼祗承神御殿事二人同佥兼肃治神御殿事二人院判供应神御殿事二人参议二人掌朔望岁时讳忌日辰禋享礼典明洪武元年置太常司设卿少卿等官三十年改司为寺卿一人少卿二人掌祭祀礼乐之事总其官属籍其政令以听于礼部洪武以后闲有以乐舞生累资升至卿甚或加礼部尚书侍郎衔者穆宗隆庆初乃始定制重推科甲出身者为卿凡天神地祇人鬼岁祭有常先冬十二月朔奏进明年祭日天子御奉天殿受之乃颁于诸司天子亲祭则赞相礼仪大臣摄事亦如之凡国有册立册封冠婚营缮征讨大丧诸典礼岁时旱涝大灾变则请告宗庙社稷荐新则移光禄寺供其品物祭祀先期请省牲进祝版铜人上殿奏请斋戒亲署御名省牲偕光禄卿惟大祀车驾亲省大臣日一省之凡祭涤器爨理香烛玉帛整拂神幄掌燎看燎读祝奏礼对引司香进俎举麾陈设收支导引设位典仪通赞奉帛执爵司樽司罍洗凡卿贰皆率属各供其事 【洪武二十一年以卢原质为太常少卿事惠帝屡有建白靖难后召见不屈遂殉节焉又廖升为太常少卿建文元年敕修高皇实录以升为副总裁时称博雅又世宗嘉靖中李开先为太常少卿会九庙灾上疏自陈竟罢归】 孝宗弘治七年增设卿少卿各一人提督四译馆事世宗嘉靖中裁卿止设少卿一人用本寺衔名不治寺事 【所掌详见中书省通事舍人篇】 南京太常寺卿一人少卿一人

　　丞唐置二人掌判寺事凡享太庙则修七祀于西门之内宋制丞一人参领寺事太祖建隆干德时以礼官久次官高者充元丰官制行始置丞专其职高宗建炎初并省冗职罢之绍兴二年复置隆兴元年又以光禄寺并归太常复罢丞明年又诏依旧制 【隆兴初以李浩为太常丞召对时首论圣学人称其纯正又石待问少以诗赋名累官至太常丞时丁谓畏其直钱易奇其文杨亿李谔服其议论范希纯为太常丞旧制太庙荐享逐室设常食一牙盘元丰时奏罢之希纯奏请复旧制名曰荐羞】 辽南面官有太常寺丞金亦置一人佐卿少卿理寺事元中统元年中都立太常寺止设寺丞一人延佑元年改为太常礼仪院置院使等官罢丞不置明置丞二人为卿少卿之贰 【洪武初张羽举贤良不出征起廷对称旨擢太常丞兼翰林院同掌文渊阁事十六年帝亲藁滁阳王事实命羽撰庙碑当时以大制作推重之】

　　主簿唐置二人宋仁宗皇佑中宋祁乞增置一人勾检在寺文书及掌出纳遂除胡瑗为主簿后省罢元丰官制行复置高宗建炎三年又罢之绍兴十年复置 【是时太常少卿王赏言本寺主簿刘荣强记洽闻又深礼乐所有讨论文字欲与同讨论诏从之】 辽各卿寺有主簿金无之元无主簿设经历一人都事一人为本寺首领照磨兼管勾承发架阁收掌文书即主簿之职也明置典簿二人仁宗洪熙元年置牺牲所吏目一人掌典文移南京太常寺典簿一人

　　博士唐置四人掌辨五礼按王公三品以上功过善恶为之谥大礼赞卿导引 【德宗贞元中帝亲郊时更兵乱礼物残替博士张荐为参缀典仪略如旧章又王彦威博通古今典礼求为太常散吏上知其经生补检讨官彦威探随唐凡礼沿革皆条次汇分号元和新礼上之遂拜博士】 宋置博士四人掌定五礼仪式有改革则据经审议凡于法应谥者考其行状撰定谥文有祠事监视仪物掌凡导引之事徽宗大观元年以太常寺所被旨及施行典礼事每季轮博士诠次成籍以备讨论建炎初并省宂职仅置博士一人绍兴九年臣僚奏言元丰正名太常主议论者博士四人乞参稽旧典添置博士以称朝廷搜补阙轶缉熙弥文之意诏添博士一人隆兴元年又并省一人 【建隆中和岘为太常博士从祀南郊岘赞导乘舆进退闲雅太祖谓近侍曰谁氏之子何相礼之明辨乎左右以岘阀阅对寻拜刑部员外郎兼判太常寺又常安民字希古为成都教授上书论治国之本曰劝忠厚励名节元佑公卿皆荐其才召为太常博士】 辽南面官有太常寺博士金太常寺博士二人掌检讨典礼章宗明昌元年更置检讨二人泰和元年置检阅官一人为博士贰所掌与博士同四年即罢元博士二人 【虞集为太常博士丞相拜珠方为院使闲从集问礼器祭仪甚悉集为言先王制作以及古今因革损益之由拜珠叹息深许益信儒者可用又王守诚性好学从邓文原虞集游文词日进泰定中为太常博士续编太常集礼以进又李好文除太常博士时有诏为集礼令各省及各郡县纂修久而未成好文白长院请自选僚属数人仍请出架阁文牍以资录三年书成名曰太常集礼】 明博士二人讲习礼文请帝填名祝版大礼导赞其仪南京太常寺博士一人

　　太祝唐置六人掌出纳神主祭祀则跪读祝文卿省牲则循牲告充牵以授太官宋太祝一人掌读册辞授抟黍以嘏告饮福则进爵酌酒受其虚爵辽南面官太常寺有太祝金太祝掌奉祀神主元置十人较前代为独多明置赞礼郎九人掌读祝兼赞导之事嘉靖中增至三十三人后罢二人建文中设太祝一人后罢之南京赞礼郎七人嘉靖中罢一人

　　奉礼郎唐置二人掌君臣版位以奉朝会祭祀之礼宗庙则设皇帝位于庭九庙子孙列焉昭穆异位去爵从齿凡樽彝勺幂篚坫簠簋豋铏笾豆皆辨其位凡祭祀朝会拜跪之节皆赞导之公卿巡行诸陵则主其威仪鼓吹而相其礼宋奉礼郎一人掌奉币帛授初献官大礼则设亲祠版位辽南面官太常寺有奉礼郎金奉礼郎所掌亦同元亦置二人又有奉礼兼检讨一人品与奉礼郎同明设赞礼郎无奉礼郎

　　协律郎唐置二人掌和律吕 【又有录事二人礼院修撰检讨官各一人贰其事】 宋置一人掌律吕以和阴阳之声正宫架特架乐舞之位大祭祀享燕用乐则执麾以诏作止之节举麾鼓柷而乐作偃麾戛敔而乐止凡乐掌其序事辽南面官太常寺有协律郎金亦有协律郎职掌与唐宋同元置二人明隆庆三年罢协律郎等官四十八员神宗万历六年复设又设司乐二十人考协雅乐凡舞人韵声人籍核其名数而审肄之凡祭先期演乐太和殿

