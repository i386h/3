<!-- { "loadSidebar": true } -->

　　钦定续通典卷四十七 

●钦定续通典卷四十八　礼四

　

　　吉礼四

　　○吉礼四

　　大雩

　　大享明堂

　　△大雩【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐肃宗干元二年以久旱徙东西二市祭风伯雨师修雩祀坛为泥土龙望祭名山大川德宗贞元元年五月分命朝臣祷群神以祈雨宪宗元和十二年四月帝以自春以来时雨未降正阳之月可雩祀遂幸兴庆宫祈雨

　　五代

　　梁太祖开平二年二月以久无时雨命庶官遍祀群圣近镇按古法祈禳

　　后唐庄宗同光元年有司上言孟夏雩祀请奉太宗配从之

　　晋少帝天福八年五月以所在旱蝗命宰臣分诣寺观祷雨寻遣供奉官诣嵩山投龙祈雨

　　宋

　　宋制盂夏雩祀昊天上帝为大祀太祖建隆二年夏旱翰林学士王着请令近臣按旧礼告天地宗庙社稷及望告岳镇海渎于北郊以祈甘泽诏用其礼惟不设配坐及名山大川雨足报赛如礼开宝九年幸西京以四月有事南郊躬行大雩之礼太宗雍熙四年正月礼仪使苏易简言太祖皇帝光启丕图恭临大宝以圣授圣传于无穷欲望将来雩祀以太祖崇配奏可至道三年十一月有司言孟夏雩祀请奉太宗配诏可 【按是年三月真宗巳即位故以太宗配享】 真宗咸平二年旱诏有司祠雷师雨师内出李邕祈雨法 【其法以甲乙日择东方地作坛取土造青龙长吏斋三日诣龙所及流水设香案茗菓餈饵牵群吏乡老日再至祝酹不得用音乐巫觋两足送龙水中余四方皆如之饰以方色大凡日干及建坛取士之里数器之大小及龙之修广皆以五行成数焉】 诏颁诸路 【按宋志有祈有报祈用酒脯醢郊庙社稷或用少牢其报如常祀或亲祷诸寺观或再幸或撤乐减膳进蔬馔或分遣官告天地太庙社稷岳镇海渎或望祭于南北郊或五龙堂城隍庙九龙堂浚沟庙诸祠如子张子夏信陵君段干木扁鹊张仪吴起单雄信等庙亦祀之或启建道场于诸寺观或遣内臣分诣诸郡如河中之后土庙太宁宫亳之太清明道宫兖之会真景灵宫太极观凤翔之太平宫舒州之灵仙观江州之太平观泗州之延祥观皆函香奉祀驿往祷之凡旱蝗水潦无雪皆禜祷焉】 景德三年诏有司详定诸祠祭事有司言今年四月五日雩祀昊天上帝十三日立夏祀赤帝按月令立夏之日天子迎夏于南郊注云迎夏为祀赤帝于南郊又云是月也大雩注云春秋传曰龙见而雩谓建巳之月阳气盛而常旱万物待雨而长故祭天以祈雨龙星谓角亢也立夏后昏见东方又案五礼精义云自周以来岁星差度今以龙见或在五月以祈甘雨于时已晚但四月上旬十日今则唯用改朔不待时节祭于立夏之前违兹旧礼之意苟或龙见于仲夏之时雩祀于季春之节相去辽阔于理未周欲请自今并于立夏后卜日如立夏在三月则待改朔庶节气协于纯阳典礼符于旧史奏可是年五月旱又以画龙祈雨法付有司刊行 【其法择潭洞或湫泺林木深邃之所以庚辛壬癸日刺史守令帅耆老斋洁先以酒脯告社令讫筑方坛三级高二丈阔一丈三尺坛外二十步界以白绳坛上植竹枝张画龙其图以缣素上画黑鱼左顾环以元鼋十星中为白龙吐云黑色下画水波有龟左顾吐黑气如线和金银朱丹饰龙形又设皂旛刎鹅颈血置盘中柳枝酒水龙上俟雨足三日祭以豭豕取画龙投水中】 大中祥符二年旱遣司天少监史序祀元冥五星于北郊除地为坛望祭已而雨足遣官报谢及社稷初学士院不设配位及是问礼官言祭必有配报如常祀当设配坐又诸神祠天齐五龙用牛祀奥祀城隍用羊一八笾八豆旧制不祈四海帝曰百谷之长润泽及物安可阙礼特命祭之仁宗庆历中大雩之仪皆用犊羊豕各一神宗熙宁十年四月以夏旱内出蜥蜴祈雨法 【其法捕蜥蜴数十纳瓮中渍之以杂木叶择童男十二岁以下十岁以上者二十人人分两番衣青衣以青饰面及手足人持柳枝沾水酒散昼夜环绕诵咒曰蜥蜴蜥蜴兴云吐雾令雨滂沱放汝归去】 元丰四年详定郊庙奉祀礼文所言近诏宗祀明堂配以上帝其余从祀群神悉罢今大雩犹循旧制群神从祀恐与诏旨相戾请孟夏大雩唯祀上帝以太宗皇帝配余从祀群神悉罢又请改筑雩坛于国南以严祀事祈用少牢并从之五年始建雩坛礼部言雩坛当立于圜丘之左巳地高一丈广轮四丈周十二丈四出陛为三壝各二十五步周垣四门一如郊坛之制从之高宗绍兴八年以时雨愆候令临安府迎天竺观音赴法慧寺建道场如法祈求其后率以为常或差官就天竺祈祷 【按高宗南渡天竺山亦在境内山川能兴云雨之列但高宗以后或迎观音入城或就山祈祷亦与虽非祀典祈求有应皆一体所祷之言有合】 绍兴后孟夏雩祀上帝在城西惠照院望祭斋宫行礼其后又于圆坛行礼孝宗时因雨泽愆期太常朱时敏言通典载雩礼用舞僮歌云汉晋蔡谟议谓云汉之诗兴于宣王歌之者取其修德禳灾以和阴阳之义乞用舞僮六十四人衣元衣歌云汉之诗诏亟从之 【按唐开元祈雨雩坛谓之特祀不以乐荐】 孝宗淳熙十四年七月太常寺言亢阳为沴检点国朝典礼凡京都旱则祈岳镇海渎及诸山川能兴云雨者于北郊望告又祈宗庙社稷及雩祀上帝皇地祇八月得雨礼官谓有祈必有报上曰既是天地宗庙社稷宫观亦不容已王淮等奏报谢只是酒脯上曰如何无牲牢淮等奏国朝典礼祈用酒脯谢如常祀但绍兴以来并只是酒脯唯雩祀用牲然雩无报谢之理

　　辽

　　辽制岁旱行色克色哩礼仪以祈雨前期置百柱天棚及期皇帝致奠于先帝御容乃射柳皇帝再射亲王宰执以次各一射中柳者质志柳者冠服 【志柳者植柳为记之人盖择亲王或宰执为之质谓质当也取志柳者之冠服为质】 不中者以冠服质之 【质于志柳者】 不胜者进饮于胜者然后各归其冠服又翼日植柳天棚之东南巫以西醴黍稷荐植柳祝之皇帝皇后祭东方毕子弟射柳皇族国舅群臣与礼者赐物有差既三日雨则赐多啰伦穆胜四匹衣四袭否则以水沃之穆宗应历十二年五月以旱命左右以水相沃顷之果雨

　　金

　　金世宗大定四年五月乙未诏礼部尚书王竞祷雨于北岳以定州长贰官充亚终献又卜日于都门北郊望祀岳镇海渎有司行事用酒脯醢后七日不雨祈太社太稷又七日祈宗庙不雨仍从岳镇海渎如初祈其设神座实尊罍如常仪其尊罍用瓢齐择甘瓢去蒂以为尊祝版惟五岳宗庙社稷御署余则否后十日不雨乃徙市禁屠宰杀断伞扇造土龙以祈雨足报祀送龙水中

　　元

　　元无雩礼遇水旱或遣官行事或命西僧致祷泰定帝泰定三年三月乙巳朔帝以不雨自责命审决重囚遣使分祀五岳四渎名山大川及京城寺观文宗天历二年三月壬申以去冬无雪今春不雨命中书及百司官分祷山川群祀

　　明

　　明初凡水旱灾伤或躬祷或露告于宫中或于奉天殿陛或遣官祭告郊庙陵寝及社稷山川无常仪太祖洪武二年以春久不雨祈告诸神祇中设风云雷雨岳镇海渎凡五坛东设钟山两淮江西两广海南北山东燕南燕蓟山川旗纛诸神凡七坛西设江东两浙福建湖广荆襄河南北河东华州山川京都城隍凡六坛中五坛奠帛初献帝亲行礼两庑命官分献每坛牲用犊羊豕各一币则太岁风云雷雨用白余各随其方色笾豆簠簋祝社稷豋一实以太羹铏二实以和羹仪同常祀三年五月旱六月帝亲祷于山川坛越五日雨宣宗宣德三年四月旱遣成国公朱勇祭大小青龙之神孝宗弘治十七年五月畿内山东久旱遣官祭告天寿山分命各巡抚祭告北岳北镇东岳东镇东海世宗嘉靖八年帝谕礼部去冬少雪当春雨泽不降当亲祭南郊社稷山川尚书方献夫等具上仪注二月亲祷南郊山川同日社稷用次日不除道冠服浅色群臣同文五品武四品以上于大祀门外余官于南天门外就班陪祀是秋帝欲亲祀山川诸神礼部尚书李时言旧例山川等祭中夜行礼先一日出郊斋宿祭毕清晨回銮两日毕事礼太重宜比先农坛例味爽行礼因具仪以进制可祭服用皮弁迎神送神各两拜九年帝欲于奉天殿丹陛上行大雩礼夏言请筑雩坛每岁孟春祈谷后雨旸时若则雩祭遣官摄行如雨泽愆期则躬行祷祝乃建崇雩坛于圜丘坛外泰元门之东为制一成岁旱则祷奉太祖配十二年夏言等言古者大雩之祀命乐正习盛乐舞皇舞盖假声容之和以宣阴阳之气请于三献礼成之后九奏乐止之时乐奏云门之舞仍命儒臣括云汉诗词制云门一曲使文武舞士并舞而合歌之且请增鼓吹数番教舞童百人青衣执羽绕坛歌云门之曲而舞曲凡九成因上其仪视祈谷礼帝从之十七年四月大雩时将躬祷郊坛帝谕礼部祷雨乃修省事不用全仪亦不奉祖配乃定青衣上香进帛三献八拜成礼百官陪拜祭用酒果脯醢牛一以熟荐前一日戌刻诣郊坛中夕行礼神宗万历十三年上亲祷郊坛却辇步行其步祷仪前期一日预告于奉先殿太常寺进祝版上亲填御名太常寺预设酒果脯醢香帛于圜丘牛一熟荐设上拜位于坛壝正中及期上具青服至昭亨门导引官导上至棂星门外幕次少憩礼部太常寺奏诣坛位行初献礼内赞奏献帛爵讫奏诣读祝位奏跪继而行亚献三献礼上还仍诣奉先殿参谒如常仪

　　△大享明堂【唐　后唐　宋　明】

　　唐

　　五代

　　宋

　　明

　　唐

　　唐初季秋大享于圜丘行事武后称制始毁东都之干元殿为明堂以正月朔行大享礼明皇开元中以武后所造明堂有乖体制毁去上层易以真瓦仍为干元殿自是终唐之世季秋大享皆寓圜丘代宗永泰二年礼仪使杜鸿渐奏秋季大享明堂祀昊天上帝请以肃宗配制可宪完元和元年以顺宗配十五年穆宗即位以宪宗配

　　五代

　　后唐庄宗同光元年有司上言秋季大享明堂请奉太祖配从之

　　宋

