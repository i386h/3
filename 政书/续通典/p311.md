<!-- { "loadSidebar": true } -->
　　武宗正德元年掌大理寺工部尚书杨守随言每岁热审事例行于北京而不行于南京五年一审录事例详于在京而略于在外今宜通行南京凡审囚三法司皆会审其在外请亦依此例庶事无偏弊刑合公论诏可

　　二年阁臣李东阳言决囚三五覆奏自唐太宗以后历代遵行我太祖着为定制每法司决囚必待刑科三覆奏后批出行刑昨刑科初覆奏本未发仍望批一是字少待三覆本内方批处决不过迟数日之期可以存百年之典五年东阳等又因风霾上言顷以久旱风霾两降纶音连坐者释于枷号者饶免盗犯再审徒流减等中外传播欢声动地幸睹圣心开悟辄有一二千渎如王府逃校窝主邻佑连累者亦乞释于倾使假银伪造印信举放私债乞照本律问罪余皆放免充军正犯已故无子妇人一应家属乞免遣死罪重诉三次者乞免加罪妇人无夫者乞免配边军凡犯罪家产除重罪外乞免没官法司锦衣卫见监罪囚乞照执审事例奏夺南京见监轻重罪犯乞照在京恩例文武官罚米实系家贫者乞再限三月仍免加倍上纳各处获盗数多不无冤抑乞令研审务见赃仗失主勿使妄拿希图升职免罪再正德年间问罪条例近给事中屈铨奏准颁行乞令法司议定上裁帝曰卿等所言有裨怡道当悉行之 【按东阳等除奏内惟已故军犯无子免遣妇人及一应家属等四条准行具刑制篇余皆未从】

　　十三年九月刑部断囚有子纠他人劫其父及弟劫其兄者循旧例以同居卑幼将引他人为盗及私擅用财拟罪止杖徒大理寺刘玉因奏律以弼教此系人伦之变即使律文未载亦当权轻重以正法援比附以上请如前拟是置伦理于不论盗贼日肆而莫禁矣于是改拟重刑仍着为令 【具刑制篇】 是年十月帝如宣府大学士杨廷和等言袓制行刑之日许各犯家属诉冤于登闻鼓下直鼓给事中封进或暂停刑者特遣校尉批子留之今冬至将近又当处决之时该科三覆奏本送下拟票临刑之时有鸣鼓诉冤状应与办理者何以遽得明旨伏望振旅还京凡此重务悉尊旧制而行疏入不报

　　十四年御史李节义参奏指挥时铎逼拷平人为盗见监王天佑等审释阎隆等五人瘐死坐以徒罪复职刑科给事中张汉卿因奏言情重律轻于法似为宽纵并乞榜示中外凡抚按惩治务将呈详候审之囚不分己未结正通行开报已死者亦须杨勘有无冤抑及病死根因若情有偏枉故人至死如时铎者照例重治疏入不报

　　世宗嘉靖元年给事中刘济等以奸党廖鹏父子及王钦陶杰等颇有内援惧帝意不决乃言往岁三覆奏毕待驾帖则己日午登闻鼓下仍受诉词得报且及未申时再请行刑时已过酉大非刑人于市与众弃之之意请自今决囚在未前毕事从之 【按明实录嘉靖二年御史陈逅言慎刑之道在初审不在临刑正统年间有批子留人事例以至富囚多图侥幸夤绿请托万一奸党乘藉昏黑意外求生虽罪监临亦损国威请今后决囚前期一日该科覆奏毕即给驾帖取囚赴市限未刻前毕事如有鸣鼓诉冤许覆奏前封进奏后毋得辄受违者坐罪此奏与刘济略同所谓奸党盖仍指廖鹏辈而是年鹏等复以内援缓刑给事中陈时明御史谢汝仪与济等先后疏争俱不报】

　　二年刑科给事中刘济言国家置三法司专理刑狱或主鞫问或主评审权臣不得以恩怨为出入天子不得以喜怒为重轻其后又有锦衣卫镇抚司专理诏狱法久渐弊而三法司几于虚设陛下升潜尽革旧弊而迩来渐为私移大乖初意如刘最之私讨应付黄国用之私出纸牌频如环之私用违禁包袱俱系小失而缉执于宦寺之门锻炼于武夫之手裁决于内降之旨若李洪陈宣罪至杀人降级而已以最等视之奚啻天渊而顾一律罪之其何以示天下得旨夺俸一月三年七月廷杖群臣争大礼者

　　四年秋林俊疏论曰古者挞人于朝与众辱之而已非必欲烂其体肤而致之死也亦非所以待士大夫也成化时臣及见廷挞三五臣容厚绵底衣以重毡迭裹犹床褥数月淤血始消正德时逆瑾用事始启去衣之端重非国体所宜酿有末年谦止南巡挞死之惨幸遇新诏收恤士气始回不谓又偶有此臣又见成化弘治间诏狱诸旨惟叛逆妖言强盗好生打着问喇唬杀人打着问其余常犯送锦衣卫镇抚司问镇抚奏送法司拟罪中间情重始有来说之旨部寺覆奏始有降谓之旨今一槩打问无复低昂恐旧典失查非袓宗仁厚之意是年九月御史吴廷举言应天诸府税粮逋负过多请申明律例通行遵守于是法司议征收限期律有明条条例不过推广律意因事立法耳如违限一年律称迁徙今以故法不行则有比流减半准徒二年之例又恐准徒无以惩恶则有无故不纳秋粮发附近边卫充军之例如官吏受财律以枉法论今以枉法准徒五年不足以禁赃污则有满贯充军之例律称提调管粮官处绞今槩拟绞则太重准徒则非制故又分职守等第定为住俸降级之例大抵法在必行刑不轻用诸夹势奸弊宜如所请行之然东南灾伤民因宜及时征催勿致临期酷逼违法科敛者罪之如律例从之

　　六年给事中周琅言律令所载凡逮系囚犯老病必散收轻重以类分柳杻荐席必以时饬凉浆暖匣必以时备无家者给之衣服有疾者予之医药淹禁有科疏决有诏此袓宗良法美意宜敕臣下同为奉行凡逮系日月并已竟未竟死亡者各载文册申报长吏较其结竟之迟速病故之多寡以为功罪而黜陟之帝深然其言且命中外有用法深刻致戕民命者即斥为民虽才守可观不得推荐是年侍郎张璁等议覆桂萼所奏谓袓宗设刑部都察院大理寺谓之法司所以纠官邪平狱讼也设立东厂及锦衣卫所以缉盗贼诘奸宄也夫职业之废谓之旷官职掌之夺谓之侵官今后凡贪官冤狱仍责法司其有徇情曲法乃听厂卫觉察盗贼奸宄仍责厂卫必送法司拟罪诏如议行

　　七年给事中蔡经言国家内设法司外设抚按按察等官皆为陛下奉三尺法者故内外有犯责之推鞫在诸臣者亦足以办之矣今陛下时差官校逮察此属假势作威淫刑显货譬则虎狼蛇虺咸被毒噬愿自今罢勿遣刑部尚书胡世宁请从其议帝纳之是年詹事霍韬上疏曰天下军卫一体也锦衣卫独称亲军备禁近也锦衣复掌刑狱不亦甚乎天下刑狱付三法司足矣锦衣卫复横揽之越介冑之职侵刀笔之权不亦甚乎光武崇高节名节之士满东都以扶汉鼎宋袓敦廉耻刑罚不加衣冠忠义之徒争死没世今江西事变死者四人足验今之丧廉耻蔑节义者众也顾不系所养乎夫士大夫有罪下之刑曹辱矣顾使官校当众执之脱衣冠以就锁梏屈体貌以听武夫朝列清班暮幽犴狴删气由此澌灭尽矣使有重罪或废或诛可也乃解下拘挛便披冕服而武夫悍卒指之曰某也吾得辱之矣小人无所忌惮君子遂致易行豪杰所以多山林之思变故所以鲜节槩之士也是年吏部尚书桂萼言捕盗之官有司多罗织平民军职多妄报首级并且究治自后凡以妄杀报功者依故杀抵罪且内外赃官所以累经罢黜而不畏者以所犯赃非枉法虽盈千百贯而罪止罪作也宜更为令下所司议行是年巡抚王应鹏言正德间新增问刑条例四十四款深中情法宜会官编入不从惟诏伪造印信及窃盗三犯者不得用可矜例刑部尚书胡世宁又请编断狱新例命止依律文及弘治条例行不必编集

　　八年刑部覆詹事霍韬疏言官以赃败及故禁故勘平入致死者律当斩绞后人恶其厉已其赃罪得赎刑而致人死者置之不问以致赃暴之吏得肆帝是其言诏今后官吏犯枉法赃酷刑致死人命及故禁故勘者论如律是年尚书许瓒言大明律内一款凡窃盗已行但得财者以一主为重并赃论罪又凡恐吓取人财物及诈欺诓赚局骗人财物但计赃准窃盗论又监临主守常人盗仓车钱粮俱并赃论罪又知强盗后分贼许所分赃准窃盗为从论夫并赃者谓合众贼通算论罪计赃者谓止计各人入已之赃论罪准者谓与真犯有间律文之权衡非不明也乃司法者多不谙律意顿乖轻重或应计赃者论以并赃又不以一主为重是准窃盗论反重于真犯数倍安得谓之有间是几于滥矣又如知监守常人盗仓库后分赃者缘无主律止坐不应罪名夫窃盗罪止杖徒分其赃犹以盗论盗仓库钱粮重者抵死分其赃顾反从轻科此几于纵矣今宜申明律旨计赃者止计入已之赃论并赃者须从一主为论知监守常人盗仓库分赃者当以知盗后分赃律坐之庶轻重适中不失制律本意帝令法司参详律例议闻是年刑部议如亲属费用收寄财物不过因其所无而偶用之其情本轻至于相盗则利其所有而侵盗之其情本重庈情之重者虽无服得减凡盗一等而情之轻者即有服反槩拟于凡人之律人情律意胥失其平请以亲属费用受寄者止拟不应杖罪附入会典帝命再议是年御史朱廷声言条例所称喇唬名色除平素凶恶之人犯该前罪照例开发其余斗争等项常事悉依本律断拟不许妄引前例滥及无辜得旨允行

　　九年三法司议律书所载盗贼二十八条有得财不得财之辨杀人者二十条有成伤轻重保辜限期之分犯奸者十条犯盗法者十二条有捕获见发之别事例胪分至为明晰而刑曹不察往往苟且成狱当责其如例详鞫举得其实然后坐之

　　十一年刑部议覆兵部尚书汪鋐应诏言刑狱之当恤者有五问官明知冤抑而习于因循狃于成案阻于嫌疑溺于私意道不为白一也罪犯称冤不服法当调问不已至于再三而竟执原词牢不可破二也狱具移付廷评或招词不得其情而驳或以罪不合律而驳驳之愈烦而执之愈固以致禁囚弥年三也原问既当而廷评较论只字之间往复无已囚无出期四也法司偷惰不自理狱辄付兵马勘报颠倒出入五也宜申饬省改从之是年刑科给事中王瑄等言顷者审录重囚原案未读囚词未终辄已引去而当笔者手不停披且百五十余人造次而毕殊非慎狱之意乞自今廷审稍展其期令原问衙门各以狱词朗然宣示使多官杂议务服其心如有疑似亟与分辩帝从之特命会审诸臣尽心详慎是年刑部尚书王时中疏言近来官司泥执成案偏护己私应减死者或阴毙于法应更讯者或禁系以终岁宜令各按臣禁戢有枉法杀人必穷治其罪又在外司理之臣以刻核为威明多纵刑煅炼深文故入宜自今中饬凡罪无正条而犯不应死者不得比附致死违者参治帝从其议

　　十五年有以手足殴人伤重延至辜限外死者刑部议斗殴杀人论绞大理寺执嘉靖四年例谓当以殴伤论笞部臣言律定辜限而问刑条例又谓斗殴杀人情实事实者虽延致限外仍拟死罪奏请定夺臣部拟上每奉宸断多发充军盖虽不执前科亦仅末减之耳殴伤情实至限外死即以答断是乃侥幸凶人也且如以凶器伤人虽平复例亦充军岂有实殴人致死偶死限外遂不当一凶器伤人之罪乎矧四年例己报罢请谕中外仍如条例便诏如部议

　　二十年当五年差官审录之期刑科给事中龙遂乞敕所司移文所遣官凡一应重囚务虚心研审必得情真有可辨理释放发遣审豁者皆速与施行若果有冤枉而初为审办官所辨出者原勘原问官仍置不论如所辨官明知冤抑故不与辨或忌原问而诬入后为他官所辨出原问经审官皆宜追论若本无冤枉而徇私曲纵者亦宜重谴从之

