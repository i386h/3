<!-- { "loadSidebar": true } -->
　　后唐庄宗同光二年敕见禁囚徒据罪轻重限十日内决遣申奏三年大理寺奏决死刑请不俟秋分诏曰刑以秋分虽关恻隐罪多连累翻虑淹延若或十人之中止于一人抵死岂可以轻附重禁锢逾时言念哀矜又难全废其诸司囚徒罪无轻重各宜委本司据罪详断分别处决 【具刑制篇】 明宗天成二年大理寺奏凡决极刑合三覆奏近年全不守此或蒙赦宥巳被刑诛乞敕在京犯极刑者令决前决日各一覆奏有凶逆犯军令者亦许临一覆奏从之

　　晋少帝开运三年左拾遗窦俨奏近者外地率肆淫刑不遵成宪或以长钉贯篸人手足或以短刀脔割人肌肤乃至累朝半生半死冤声上达和气有伤乞严加禁断奉敕宜依

　　宋

　　宋太袓建隆三年诏强盗持杖但不伤人者止计赃论罪获盗非状验明白未得掠治其当讯者先具白长吏得判乃讯有司擅掠囚者论为私罪太宗太平兴国六年诏自今系囚如证佐明白而捍拒不伏合讯掠者集官属同问勿令胥吏拷决复建三限之制大事四十日中事二十日小事十日不他逮捕而易决者毋过三日须证逮致稽缓者奏闻违限准官书稽程律论又限大理寺勘决天下案牍大事二十五日中事小事视诸州县审刑院详覆大事中事视大理减十日小事减五日 【仁宗天圣中定制凡上具狱大理寺详断大事期三十日中事小事如湆化制其不得期满而断者谓之急按凡集断急按法官与议者并疏姓名有失则坐之哲宗时部寺定制凡断狱每二十缗以上为大事十缗以上为中事不及十缗为小事大事以十二日中事九日小事四日为限若在京八路大事十日中事五日小事三日台察及刑部举劾约法状并十日三省枢密院再送各减半有故量展不得过五日凡公案期限大事以三十五日中事二十五日小事十日在京八路大事以三十日中事半之小事三之一台察及刑部并三十日每十日断用七日议用三日徽宗政和四年立聚问审录之限死囚五日流罪三日杖笞一日孝宗淳熙中诏徒已上罪人入禁三月者提刑司类申刑部置籍立限以督之其后又诏中书置禁奏取会籍大臣按阅以察刑事稽违理宗端平元年诏诸道申奏狱案凡未断及巳断未下者于都司刑部大理寺各委官立限催督稽考其经由去处严立程限月申御史台　按宋代用刑宽厚而自哲宗巳前严立限程摃核淹滞亦颇得明慎不留之意南渡而降三尺纵弛至有十余年不决之狱虽屡诏申督有司抗玩不行亦寖失祖宗之意矣】

　　至道三年令诸州决死刑有号呼不伏及亲属称冤者具以白长吏再移司推鞫真宗景德四年毁诸道官司非法讯囚之具徽宗政和七年诏定制品官犯罪三问不承乃奏请追摄若情理重害而拒隐者方许枷讯今有司癈法不原轻重与常人考讯无异将使人有轻视爵禄之心可申明条令如故又诏宗室犯罪有司承例奏请不候三问未承即加讯问去衣受杖伤肤败体非所以笃亲亲也自今有犯除涉情理重害别被处分外余止以众证为定仍取伏辨无得辄加捶拷若罪至徒以上方许依条置勘其合廷讯者并送大宗正司

　　重和元年河北西路提点刑狱虞奕言州县虐吏辄借杖为溜筒用铁钳项以竹实沙而贯之非理惨酷诏悉禁止犯者以违制论

　　高宗建炎时大理寺卿王衣奏请分别伏辨先是有司愆戾付寺劾之至三问取伏状被劾者惧对莫敢辨衣言伏与辨二事也若一切取伏是以威迫之不使自直非法意也乞三问未承者听辨从之着令诸狱具当职官依式检校枷以干木为之轻重长短刻识其上笞杖不得留节目亦不得钉饰及加筋胶之类仍用官给火印州县狱犴不得辄为非法之具违者论如律绝兴十二年御史台点检钱塘仁和县狱具钱塘大杖一多五钱半仁和枷一多一斤一轻半斤 【枷杖轻重定式具刑制篇】 诏县官各降一官

　　孝宗时臣僚言杖笞之制轻重大小着令具存凡讯囚合用荆子一次不得过三十其不得过二百此法意也今州县不用荆子而用藤条或用双荆合而为一鞭股棰足至三五百刑罚冤滥愿戒有司申严行下凡守令及掌行刑狱官并依法制杖 【具刑制篇】 又言民命莫重于大辟聚录之法官吏聚于一堂依句宣读无得隐瞒令囚自通重情以合其款按法意盖不止于只读成案而巳当稽参自通重情以合其款之文今狱吏惮于平反摘纸疾读离绝其文嘈囋其语故为不可晓解之音造次而毕呼囚书字茫然引去指日听刑殊轻人命请敕内外于聚录时委长吏详加点验 【具刑制篇】 又言在律鞫狱者皆须依所告状鞫者于本状外别求他罪者以故入论比来中外之狱每于状外推求牵罣乞申明禁止诏皆从之时三广州军畏宪司点检送勘之苦重囚多毙于狱诏提刑司详覆公事若小节不完不须追逮狱吏委本州岛究实保明遇有死者必根究其所以致死

　　理宗淳佑十一年诏戒两淮都统司主兵者不许轻用脊棍以伤人命景定四年诏刑部下诸路宪司所部州县不许惨酷棰楚并毁除非法狱具违者重置于罚

　　辽

　　辽制拷讯之具有麄细杖及鞭烙法麄杖之数二十细杖之数三自三十至于六十鞭烙之数凡烙三十者鞭三百烙五十者鞭五百被告诸事应伏而不伏者以此讯之圣宗统和十二年改死囚尸市三日之限一宿即听收瘗时耶律隆运为北府宰相奏诸鞫狱官吏多因请托曲加宽宥或妄行搒掠乞加禁止从之

　　金

　　金国旧制杖罪至百则臀背分受海陵时以脊近心腹禁止虽主决奴婢亦以违制论 【大定九年复旧寻又罢之】 世宗大定十七年谓宰相曰比闻大理寺断狱虽无疑者亦经旬月何耶参佑政事伊喇道曰在法决死囚不过七日徒刑五日杖罪三日帝曰法有程限而辄违之是官吏弛慢也诏自今勿得留滞章宗承安四年铸铜杖式颁行天下泰和元年复因尚书省奏杖式轻细诏量用大杖 【具刑制篇】 帝复虑枷杖多不如法平章政事守贞曰枷杖尺寸有制提刑两月一巡察必不敢违法也初令诸死囚及除名罪所委官相去二百里外并犯徒巳下逮及二十人巳上者并令就谳刑部员外郎完颜纲言自是制行如上京最近之地往还不下三二千里若北京留守司则动经数月愈致稽留未便诏复从旧令委官追取鞫之

　　元

　　元世袓至元十一年禁宋鞭背黥面及非法滥刑二十八年颁行新格定制诸蒙古人居官犯法论罪既定必择蒙古官断之行杖亦如之诸四集赛及诸王驸马蒙古色目之人犯奸盗诈伪从大宗正府治之诸有司事关蒙古军者与管军官约会问诸管军官鄂啰官及盐运司打捕鹰坊军匠各投下管颁诸色人等但犯强窃盗贼伪造宝钞略卖人口发冢放火犯奸及诸死罪并从有司归问其斗讼婚田良贱钱债财产宗从继绝及科差不公自相告言者从本管理问若事关民户者从有司约会归问并从有司追逮三约不至者有司就便归断诸州县邻境军民相关词讼元告就被论官司归断不在约会之例断不当理许赴上司陈诉罪及元断官吏诸僧道儒人有争有司勿问止令三家所掌会问诸哈达大师止令掌教念经回回人应有刑名户婚钱粮词讼并从有司问之诸僧人但犯奸盗诈伪致伤人命及诸重罪有司归问其自相争告从各寺院住持本管头目归问芝伯俗相争田土与有司约会约会不至有司就便归问诸有司非法用刑者重禁之已杀之人辄脔割其肉而去者禁之违者加以重罪诸鞫狱不能正其心和其气感之以诚动之以情推之以理辄施以大披挂及王侍郎绳索并法外惨酷之刑者悉禁止之诸鞫问罪囚除朝省委问大狱外不得夤夜问事廉访司察之诸处断重囚虽叛逆必令冉宪审录而后斩于市曹诸内外囚禁从各路正官及监察御史廉访司以时审录轻者断遣重者结案其有冤滞就纠察之诸正蒙古人除犯死罪监禁依常法有司毋得拷掠仍日给饮食犯真奸盗者解束带佩囊散收余犯轻重者以理对证有司勿执拘之逃逸者监收诸审囚官强愎自用辄将蒙古人刺字者杖七十七除名将巳刺字去之诸为盗并从有司归问各投下辄擅断遣者坐罪诸奏决天下囚值上怒勿辄奏上欲有所诛必迟回一二日乃覆奏诸有司因公依理决罚邂逅身死者不坐诸职官辄以微故乘怒不取招词断决人邂逅致死又诱苦主焚瘗其尸者笞五十七解职别叙记过诸鞫狱辄以私怨瘗怒去衣鞭背者禁之诸鞫问囚徒重事须加拷讯者长贰僚佐会议立案然后行之违者重加其罪诸有司承告被盗辄将影迹人非埋枉勘身死却获正贼者正问官笞五十七解职期年后降先职一等叙首领官及承吏各笞五十七罢役不叙均征烧埋银给苦主诸有司受财故纵正贼诬执非罪非法拷讯连逮妻子衔冤赴狱事未晓白身已就死正官杖一百七除名佐官八十七降二等杂职叙仍均征烧埋银诸监临挟雠违法枉断所监临职官者抵罪不叙诸有司故入人罪未决及囚自死者以所入罪减一等论入人全罪以全罪论若未决放仍以减等论诸故出入之罪应全科者亦如之诸失入人罪者减三等失出人罪者减五等未决放者又减一等并记过诸失出人死罪者笞五十七解职期年后降先品一等叙记过正犯人追禁结案盗贼条载诸杖罪己下府州追勘明白即听断决徒罪总官府决配仍申合于上司照验流罪巳上须牒廉访司官审覆无冤方得结案依例待报其徒伴有未获追会有不完者如覆审既定赃验明白理无可疑亦听依上归结

　　明

　　明制法官治囚皆有成法提人勘事必赍精微批文京外官五品以上有犯必奏闻请旨不得擅句问罪在八议者实封以闻军官犯罪都督府请旨诸司事涉军官及呈告军官不法者俱密以实封奏毋得擅句问民闲狱讼非通政司转达于部刑部不得听理凡内外问刑官惟死罪及窃盗重犯始用拷讯余止鞭扑常刑酷吏辄用梃棍夹棍脑篐烙铁及一封书鼠弹筝拦马棍燕儿飞或灌鼻钉指用径寸懒杆不去棱节竹片或鞭脊背两踝致伤巳上者俱奏请罪至充军凡决囚每岁朝审毕法司以死罪请旨刑科三覆奏得旨行刑在外者奏快单于冬至前会审决之京师每岁决囚后图诸囚罪状于锦衣卫之外垣令人观省停刑之月自立春巳后至春分巳前停刑之日初一初八十四十五十八二十三二十四二十八二十九三十凡十日太祖洪武三年令臣民有罪法当死者三覆五奏毋辄行刑打断罪囚自二十六年巳前刑部令主事厅会御史五军断事司大理寺五城兵马指挥使官至二十九年并差锦衣卫官其后惟主事会御史将笞杖罪于打断厅决讫附卷奉旨者次日复命

　　成祖永乐元年定制各省死囚百人巳上者差御史审决十七年令在外诸司死罪咸送京师审录三覆奏然后行刑

　　英宗正统元年令重囚三覆奏毕仍请驾帖付锦衣卫监刑官领校尉诣法司取囚赴市又制临决囚有诉冤者直登闻鼓给事中取状封进仍批校尉手驰赴市曹暂停刑礼部尚书胡濙等议评事尹弼所言刑部都察院于调问罪囚多不详鞫第逼其引伏如原词请革其弊则负枉者得尽其情帝是其议因谕法司囚不伏辨敢抑徇原讯者必罪无赦

　　六年评事马豫上言臣奉敕审刑窃见各处据获强盗多因雠人指攀拷掠成狱不待详报死伤者甚多今后宜勿听妄指果有赃证御史按察司会审方许论快若未审录有伤死者毋得准例升赏

