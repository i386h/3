<!-- { "loadSidebar": true } -->
　　汉惠帝元年令民有罪得买爵三十级以免死罪 【应劭曰一级直钱二千凡六万若令赎罪入三十正缣矣师古曰令出买爵之钱以赎罪】 孝文时纳鼌错之说募民入粟塞下得以除罪武帝天汉四年征匈奴大司农陈藏钱经用赋税既竭不足以奉战士乃令死罪入赎钱五十万减死一等宣帝地节三年西羌反遣后将军征之京兆尹张敝言国兵在外吏民并给转输田事颇废来春民食必乏县官縠度不足以振之愿令各诸有罪非盗爱财杀人及犯法不得赦者皆得以差入谷此八郡赎罪 【八郡者陇西已北安定已西】 务益致谷以豫备百姓之急事不有司少府萧望之等议如此则富者得生贫者独死是贫富异刑而法不一也不可于是天子复下议两府丞相御史以难问敝敝言令罪人出财减罪其名贤于烦扰良民横兴赋敛又诸盗及杀人犯不道者百姓所疾苦也皆不得赎首匿见知纵所不当得为之属议者或颇言其法可蠲除今因此令赎其便明甚望之终以为不便丞相魏相御史大夫丙吉亦以为西羌且破转输略足相给遂不施敝议

　　后汉光武建武二十九年令天下罪囚殊死已下及徒各减本罪一等其余赎罪输作有差明帝即位诏罪囚中二千石下至黄绶贬秩赎论者悉皆复秩还赎又诏天下亡命殊死已下听得赎论死罪入缣二十疋右趾至髠钳城旦舂十疋全城旦舂至司寇作三疋其未发觉诏书到日先自告者半入赎永平八年诏犯罪亡命者赎罪各有差十五年诏亡命殊死已下赎死罪缣四十疋右趾及髠城旦舂十疋全城旦至司寇五疋余如即位初制 【十八年诏赎死罪减缣十疋章帝建初七年诏又减缣十疋如永平初年故事右趾髠钳已下各有差】 和帝永元六年廷尉陈宠言今律令赎罪巳下二千六百八十一溢于甫刑者七十九事宜令三公廷尉平定律令应经合义者并大辟耐罪赎罪为三千悉删除其余条使与礼相应议未及施而宠免后遂寝顺帝汉安二年令罪囚殊死巳下出缣赎各有差其不能入赎者遣诣临光县居作二岁桓帝建和三年诏死罪亡命巳下赎各有差灵帝建宁元年令天下系囚未决入缣赎各有差 【三年及熹平六年光和三年中平四年俱有此令】

　　△晋

　　晋新律意善功恶以金赎之金等不过四两

　　△南北朝

　　梁武帝即位诏曰金作赎刑有闻自昔入缣以免施于中代民悦法行莫尚乎此可依周汉旧典有罪入赎其科凡在官身犯罚金鞭扑杖督之罪悉入赎停罚其台省令史士卒欲赎者听之其制刑为十五等之差弃市已上为死罪大罪枭其首其次弃市刑二岁已上为耐罪言各随技能而任使之也有髠钳五岁刑笞二百收赎绢男子六十疋又有四岁刑男子四十八疋又有三岁刑男子三十六疋又有二岁刑男子二十四疋罚金一两巳上为赎罪赎死者金二斤男子十六疋赎髠钳五罪刑笞二百者金一斤十二两男子十四疋赎四岁刑者金一斤八两男子十二疋赎三岁刑者金一斤四两男子十疋赎二岁刑者金一斤男子八疋罚金十二两者男子六疋罚金八两者男子四疋罚金四两者男子二疋罚金二两者男子一疋罚金一两者男子二丈女子各半之五刑不简正于五罚五罚不服正于五过以赎论故为此十五等之差将吏巳上及女子应有罚者以罚金代之天监三年诏以金作权典宜在蠲息于是除赎罪之科大同十一年复开罪身皆听入赎

　　陈存赎罪之律其三岁刑若有官准当二年余一年赎若公坐过让罚金其二岁刑有官者赎论一岁刑无官亦赎论

　　元魏起自朔方其初刑法甚峻死罪至多后乃令当死者其家献金马以赎

　　北齐律赌罪旧有金皆代以中绢死百疋流九十二疋刑五岁七十八疋四岁六十四疋三岁五十疋二岁三十六疋各通鞭苔论一岁无苔则通鞭二十四疋鞭杖每十赎绢一疋至鞭百则绢十疋无绢之乡皆准绢收钱自赎苔十已上至死又为十五等之差当加减次如正决法合赎者谓流内官及爵秩比视老小阉痴并过失之属犯罚绢一疋及杖十已以上皆名为罪

　　后周制其赎杖刑五金一两至五两赎鞭刑五金六两至十两赎徒刑五一年金十二两二年十五两三年一斤二两四年一斤五两五年一斤八两赎流刑一斤十二两俱役六年不以远近为差等赎死罪金二斤妇人当笞者听以赎论应赎金者鞭末十收中绢一匹流徒者依限岁收绢十二匹死罪者一百匹其赎刑死罪五旬流刑四旬徒刑三旬鞭刑二旬杖刑一旬限外不输者归于法贫者请而免之

　　△隋

　　隋制官品第九已上犯罪者听赎应赎者皆以铜代绢赎铜一斤为一负负十为殿笞十者铜一斤加至杖百则十斤徒一年赎铜二十斤每等加铜十斤三年则六十斤矣流一千里赎铜八十斤每等则加铜十斤三千里则百斤矣绞斩二死刑皆赎铜百二十斤炀帝即位以高祖禁网深刻每加减降时斗秤皆小旧二倍其赎铜亦加二倍为差其实不异开皇旧制

　　△唐

　　唐律赎铜之数及以官当罪之法大略悉准隋制以官当徒者五品以上犯罪者一官当徒二年九品以上一官当徒一年若犯公罪者各加一年以官当流者三流同皆比徒四年仍各解见任除名者比徒三年免官者比徒二年免所居官者比徒一年九品已上官若官品得减者之祖父母父母妻子孙犯流罪已下听赎 【七品五品已上官亲流罪已下得减一等】 军民年七十已上十五以下及废疾犯流罪已下者淮此玄宗天宝六载敕节文其赎同如情愿纳钱每斤一百二十文若久负官物应征正赃及赎物无财以备官役折庸其物虽多限三年一人一日折绢四匹若会恩其物合免者停役宪宗元和三年诏今后应坐赃及他罪当赎者诸道委观察判官一人专句当及时申报如蔽匿不申者节级科贬如罪不系奏官长量情处置者其赃但淮前申送御史台充本色给用仍差御史一人专知赃赎不得以赃罚为名如罪名未正妄罚其财亦委观察判官句当差定后先具名奏闻僖宗干符三年敕应残疾笃疾犯徒流罪或是连累即许征赎如身犯罪不在免限其年十五巳下者淮律文处分

　　△五代

　　晋高祖天福六年尚书刑部员外郎李象奏请今后凡是散官不计高低若犯罪不得当赎亦不得上请详定院覆奏应内外文武官有品官者自依品官法无品官有散试官者应内外带职廷臣宾从有功将校等并请同九品官例其京都军巡使及诸道州府衙前职员内外杂任镇将等并请准律不得上请当赎其巡司马步司判官虽有曾历品官者亦请同流外职准律杖罪已下依决罚例徒罪已上仍依当赎法

　　△宋

　　宋制最慎赎刑非八议者几不得与刑统名行律有用官荫减赎之条太祖干德四年 【通考作开宝四年】 以大理正高继申言 【具杂议篇】 诏犯罪身无官须祖父曾任本朝官及仕前代三品已上官有功惠及民者乃得请又定流内品官任流外职准律文徒罪已上依当赎法诸司授勒留官及归司人犯徒流等罪公罪许赎私罪以决罚论太宗淳化四年 【通考作端拱三年】 诏诸州民犯薄罪或入金赎长吏得以任情而轻重之自今并决杖遣之不以赎论妇人犯杖已下非故为量轻重苔罚或赎铜释之仁宗议立赎法诏曰先王用法简约使人知禁而易从后代设茶酒盐税之禁夺民厚利刑用滋章今之编赦皆出律外又数改更官吏且不能晓百姓安得闻之一陷于理情虽可哀法不得赎岂礼乐之化未行而专用刑罚之弊与汉文帝使天下人入粟于边以受爵免罪几于刑措其议科条非着于律者或冒利犯禁奢侈违令或过误可悯别为赎法乡民以谷麦市人以钱帛使人重谷麦免刑罚则农桑自劝富寿可期矣诏下论者以为富人得赎而贫者不能免非朝廷用法之意不果行至和初诏前代帝王后尝仕本朝官不及七品者祖父母父母妻子流罪以下听赎虽不仕而尝被赐予者有罪非巨蠹亦如之随州司理参军李抃父殴人死抃上所授官以赎父罪帝哀而许之君子以为失刑神宗熙寍四年前单州砀山尉王存立言嘉佑中同学究出身为尉尝纳官赎父配隶罪愿同举人例得免丁徭诏复赐出身仍与注官时中书言刑名未安者五条其四令州县考察士民有能孝悌力田为众所知者给帖付身偶有犯令情轻可恕者特议赎罚其不悛者科决后竟不行

　　△辽

　　辽制品官公事误犯民年七十巳上十五已下犯罪者听以赎论赎铜之数杖一百者输钱千太祖七年于厥掠生口者俾赎其罪放归本部兴宗重熙元年诏执事官公罪听赎私罪各从本法

　　△金

　　金国旧俗凡亲属犯罪欲以牛马杂物赎者从之或重罪亦听自赎然恐无辨于齐民则劓刵以为别世宗大定八年制品官犯赌博法赃不满五十贯者其决杖听赎再犯者不听且曰杖者所以罚小人也既为职官当先廉耻既无廉耻何以赎为时焦旭摄左警巡事以杖亲军百年长有司论当杖决帝曰旭亲民吏也若因杖有官人复行杖之何以行事其令收赎章宗泰和元年新律成赎铜皆倍于旧宣宗时完颜伯嘉知归德府上言乞杂犯死罪巳下许纳粟赎免宰臣奏伯嘉前在代州尝行之益一时之权不可为常法遂寝

　　△元

　　元制诸职官犯夜及牧民官公罪之轻者许罚赎又诸年老七十已上年幼十五巳下不任杖责及癃笃残疾有妨科决者赎世祖至元三年诸王塔齐尔使臣库库楚至北京花道驿手杀驿吏郝用及郭和尚有旨征钞十锭给其主以赎死二十一年以哈扎尔齐依旧扬州盐运使岁市盐八十万石以赎过

　　△明

　　明赎法有二有律得收赎者有例得纳赎者律赎无敢损益而纳赎之例则因时权宜先后互异其端实自开国时启之律凡文武官以公事犯笞罪者官照等收赎钱吏每季类决之各还职役不附过杖已上记所犯罪名每岁类送吏兵二部候九年汉考通记所犯次数黜陟之吏典亦备铨选降叙至于私罪其文官及吏典犯笞四十巳下者附过还职而不赎笞五十者调用军官杖巳上皆的决文官及吏杖罪并罢职不叙至严也然自洪武中年巳三下令准赎及杂犯死罪巳下矣三十年命部院议定赎罪事例凡内外官吏犯笞杖者记过徒流迁徒者俸赎之三犯罪之如律自是律与例互有异同及颁行大明律御制序杂犯死罪徒流迁徒等刑悉视今定赎罪条例科断于是例遂辅律而行

　　永乐四年十一月法司进月系囚数凡数百人大辟仅十之一成祖谕曰此等既非死罪而久系不决天气冱寒必有听其冤死者凡杂犯死罪巳下约二百悉准赎发遣

　　仁宗初即位谕都察院言输罚工作之令行有则者悉幸免宜一论如律久之其法复弛

　　英宗正统间侍讲刘球言输罪非古自公罪许赎外宜悉依律时不能从其后循太祖之例益推广之凡官吏公私杂犯准徒巳下俱听运炭纳米等项赎罪其军官军人照例免徒流者例赎亦如之矣赎罪之法明初尝纳铜成化间警纳马后皆不行不具载惟纳钞纳钱纳银常并行焉而以初制纳钞为本故律赎者曰收赎律钞纳赎者曰赎罪例钞永乐十一年令除公罪依例纪录收赎及死罪情重者依律处治其情轻者斩罪八千贯绞罪及榜例死罪六千贯流徒杖笞纳钞有差无力者发天寿山种树

　　宣宗宣德二年定笞杖罪囚每十赎钞二十贯徒流罪名每徒一等折杖二十三流并折杖百四十其所罚少悉如笞杖所定无力者发天寿山种树死罪终身徒流各按年限杖五百株笞一百株

