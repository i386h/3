<!-- { "loadSidebar": true } -->
　　十七年四月诏世袭明安穆昆出身者虽年未六十欲令子孙袭者听又以明安穆昆皆国家勤劳有功之人世袭官不宜以小罪夺

　　泰和二年更定荫叙法年六十以上退与患疾身故者虽非文武官资拟令系班除存习本业者听荫一人止一子者不须习即荫凡文武官一品荫子孙曾孙及弟兄侄孙六人因门荫五人二品子孙曾孙及弟兄侄五人因门荫四人三品子孙兄弟侄四人因门荫三人四五品三人因门荫二人六品二人七品一人因门荫皆一人凡进纳官正班三品荫四人杂班三人正班武略子孙兄弟一人杂班明威一人怀远以上二人镇国以上三人司天太医迁至四品换文武官者荫一人哀宗时诏有司为死节士立褒忠庙书其子孙于御屏以备擢用虽时迫危亡为激励人心之计要亦劝忠之典也

　　△元

　　元太祖初得中原中书令耶律楚材即请用儒术选士至九年命断事官扎哈岱及山西东路课税所长官刘中历诸路考试以论及经义词赋分为三科作三日程专治一科能兼者听但以不失文义为中选复其赋役令与各处长官同署公事寻复中止

　　世祖中统二年命宣抚司官举文学才识可以从政及茂材异等

　　至元四年翰林学士承旨王鹗等请行贡举法命中书左三部与翰林学士议立程序十八年诏求山林隐逸名士 【元初用人多由荐授后虽科举间行而以征授官者未可一二数其辞不受职屡召不起者皆见于隐逸传】

　　二十一年丞相和尔果斯等请以贡举取士继而许衡议罢诗赋重经学定为新制事卒未行至仁宗皇庆二年中书省臣言经学实修己治人之道词赋乃摛章绘句之学自隋唐以来专尚词赋故士习浮华臣等拟罢律赋省题诗小义而专立德行明经科以取士乃命中书参酌古今定条制科场每三岁一开举人从本贯官司于诸色户内择年及二十五以上经明行修者结罪保举遣上路府或徇私滥举并应举不举者监察御史肃政廉访司察治凡考试蒙古色目人第一场经问五条大学论语孟子中庸内设问用朱氏章句集注第二场策一道以时务出题限五百字以上汉人南人第一场明经经疑二问大学论语孟子中庸内出题并用朱氏章句集注复以己意结之限三百字以上经义一道各治一经诗主朱氏尚书主蔡氏周易主程序朱氏 【已上三经兼用古注疏】 春秋主三传及胡氏传礼记用古注疏限五百字以上不拘格律第二场古赋诏诰章表内科一道古赋诏诰用古体章表四六参用古体第三场策一道经史时务内出题限一千字以上蒙古色目人愿试汉人南人科目中选者加一等注授蒙古色目人为左榜汉人南人为右榜第一甲第一名赐进士及第从六品第二名以下及第二甲皆正七品第三甲皆正八品流官子孙荫叙并依旧制愿试中选者优升一等在官未入流品愿试者听若中选之人己有九品上资级加一等注授若无品级止依试例从优铨注其三试各定日期所在官司迟悞者论罪 【乡试八月二十日第一场二十三日第二场蒙古色目汉人南人同二十六日第三场止汉人南人会试省部于次年二月初一日试第一场初三日第二场初五日第三场御试三月初七日前期奏委考试官二员监察御史二员读卷官二员入殿廷考试每举子一名怯辪歹一人看守汉人南人试策一道限一千字以上蒙古色目人等试时务策一道限五百字以上】 选考试监试等官 【行省与宣慰司及腹里各路有行台及廉访司处与台宪官一同商议选差上都大都从省部选差在内监察御史在外廉访司官一员监视每处差考试官同考试官各二员并于见任并在闲有德望文学常选官内选差封弥官誊录官各一员于廉干文资正官选充凡誊录试卷并行移文字皆用朱书省部会试都省选委知贡举同知贡举官各一员考试官四员监察御史二员封弥誊录对读监门等官各一员】 其试选合格人数视都省大小有差 【乡试行省十一河南陕西辽阳四川甘肃云南岭北征东江浙江西湖广又河东山东二宣慰司及直隶省部之真定东平大都上都四路凡选合格者三百人赴会试于内取中选者一百人内蒙古色目汉人南人分卷考试各二十五人蒙古取七十五人大都十五上都六河东五真定等五东平等五山东四辽阳五河南五陕西五甘肃三岭北三江浙五江西三湖广三四川一云南一征东一色目人取七十五人大都十上都四河东四东平等四山东五真定等五河南五四川三甘肃二陕西三岭北二辽阳二云南二征东一湖广七江浙十江西六汉人取七十五人大都十上都四真定等十一东平等九山东七河东七河南九四川五云南二甘肃二岭北一陕西五辽阳二征东一南人取七十五人湖广十八江浙二十八江西二十二河南七】

　　延佑二年三月始开科左右榜凡五十六人文宗天历间至九十七人顺帝元统初增名额及百人至元初从彻尔特穆儿之议诏罢科举参政许有壬争之不得至六年复之仍稍变程序 【减蒙古色目人明经二条增本经义易汉人南人第一场四书疑一道为本经疑增第二场古赋外于诏诰章表内又科一道】 至二十五年兵兴多阻其乡试者惟燕南河南山东陕西河东数路而巳乃倍增乡贡之额所放进士复优其品秩焉 【第一甲授承直郎第二甲承务郎第三甲从仕郎】

　　元选法从七品以下属吏部正七品以上属中书三品以上非有司所与夺由中书取进止自六品至九品为敕授中书牒署之自一品至五品为宣授以制命之三品以下用金宝二品以上用玉宝有特旨者有诰词凡诸王分地与所受汤沐邑得自举其人以闻 【各投下总管府长官不迁外其所属州县长官于本投下分到城邑迁转】 凡路府州县除达噜噶齐外长官并选用汉人佐贰官以色目汉人并用文武散官降职事官二等蒙古色目初授散官或降职事虽不降必俟官资合转然后升职汉人初授官不及职再授则降职授官又覃官或准实授或普减资升等或内升等或外减资或外减内不减皆谓之恩数台官于省部选人则与省官议省官于台宪选人则与台官议凡选人解由到部即行照勘合得七品者呈省从七以下本部注拟其余流外人员不拘多寡并以一月铨注一次凡迁叙随朝以三十月为满在外以三周岁为满钱谷官以得代为满出职职官转补与职官同

　　成宗元贞元年命中书振理选法先是至元十九年御史中丞崔彧言选用台察官若由中书必有偏徇之弊宜听本台选择至是省臣言枢密院御史台例应奏举官属其余诸司不宜奏请今皆请之非便因诏自后诸司无得奏举官属专令中书奏拟至大德七年又诏诸司举用人员并经中书省毋得擅奏又以翰林院国子学官员文翰师儒难同常调须求资格相应之人不得预保十一年武帝即位八月中书省臣言内降旨与官者八百八十余人己除三百未议者犹五百请自今越奏者勿与又御史台臣言中书省枢密院御史台宣政院得自选官具有成宪今监察御史廉访司官非本台公选而从诸臣所请自内降旨非祖宗成法帝俱纳之九月中书省臣言内外选法向者遵世祖成制两宫近侍铨叙惟上所命比有应入常调者夤缘骤迁其己仕废黜及未尝入仕者亦复自内降旨臣等先经奏禁而内旨所降复有百余整饬实难自今铨请如前制非由中书议者毋得越奏

　　仁宗皇庆元年省臣言今春以内降旨除官千余人其欺伪岂能悉知且乱选法乃诏凡内降旨勿行

　　文宗至顺二年监察御史陈思谦言入仕之门太多黜陟之法太简州郡之任太淹朝省之除太速欲设三策以救四弊一至元三十年以后增设衙门冗滥不急者从实减并其外有选法者并入中书二参酌古制设辟举之科令三品以下各举所知得才则赏失实则罚三古者刺史入为三公郎官出宰百里盖使外职识朝廷治体内官知民间利病今后历县尹有能声善政者授郎官御史历郡守有奇才异绩者任宪使尚书其余各验资品通选在内者不得三考连任京官在外者须两任乃迁内职绩非出类守不败官者则循以年劳处以常调凡朝缺官员须二十月之上方许迁除帝可其奏命中书议行之至顺帝元统元年命台宪部官各举才堪守令者一人至正八年诏京官三品以上岁举守令一人守令到任三月亦举一人自代十二年诏随朝一品职事及省台院部诸正官各举循良才干智勇兼全堪充守令者二人知人多者不限员数各处试用守令可兼管义兵防御诸军鄂啰劝农事所在上司不许擅差守令既己优升其佐贰官员比依入广例量升二等任满验守令全治者与真授不治者全削二等依本等叙半治者减一等叙杂职人员其有智勇之士并依上例凡除常选官于残破郡县及迫近贼境之处升四等稍近贼境升二等十六年命六部诸监院正官各举才堪守令者一人中书省斟酌用之或任内害民受赃者举官量事轻重降职至元四年定荫叙之法凡荫诸品官止荫一人以嫡长子同母弟及其子孙曾元如无则次及旁推皆于合叙品级降一等诸九品依例迁至正三品者只于本等流转二品以上选自特旨五年令三品至七品荫叙人员年二十五以上者当儤使一年并不支俸满日三品至五品子孙量材叙用六品七品子准上铨注监当差使其诸路达噜噶齐子弟荫充散府诸州达噜噶齐其散府诸州子弟充诸县达噜噶齐其诸县子弟充巡检凡主兵官有功升擢其旧职宜别援有功者若阵亡许其子弟承袭 【元帅招讨使子孙袭为万户总管子孙为千户总把子孙为百户给元佩金银符管其元军阵亡者仍以本等承袭】

　　二十四年诏凡旧臣勋伐有战功者其子弟当先试以小职果才能则大用之

　　大德四年定制正一品子荫正五品从一品子从五品以次而降至从五品子则从九品正六品子流官于巡检内用杂职于省札钱谷官内用从六品子近上钱谷官正七品子酌中钱谷官从七品子近下钱谷官诸色目人视汉人优一等达噜噶齐子孙与民官同傍荫依例降等

　　至大四年令承荫子孙试一经一史通大意者免儤使不通者发还习学蒙古色目愿试者听仍量进一阶

　　钦定续通典卷十八 
 ●钦定续通典卷十九　选举三

　

　　历代制下考绩附

　　○历代制下【考绩附　唐　五代　宋　辽　金　元　明】

　　明

　　考绩

　　△明

　　明代取士规制与元略同而专取宋朱子所定四书及易书诗春秋礼记命题其文略仿宋经义然代古人语气为之体尚排偶谓之八股通谓之制义直隶就京府各省就布政司试曰乡试中式者为举人以之试礼部曰会试又中式则天子策试于廷曰廷试亦曰殿试分一二三甲为次一甲止三人曰状元授修撰榜眼探花授编修俱赐进士及第二甲三甲若干人赐进士同进士出身俱得考选庶吉士子午卯酉年乡试辰戌丑未年会试乡试以八月会试以二月皆初九日为第一场又三日为第二场又三日为第三场廷试以三月朔举子则国子生及府州县学生员之学成者儒士未仕官未入流者其文行由有司申举应之

　　太祖初下金陵辟儒士范祖干叶仪克婺州召儒士许元胡翰等日讲经史治道克处州征耆儒宋濂刘基章溢叶琛至建康创礼贤馆处之甲辰三月敕中书省有能上书陈言敷宣治道武略出众者参军及都督府具以闻或不能文章许诣阙面陈其事于是州县岁举贤才及武勇谋略通晓天文之士间及兼通书律者

