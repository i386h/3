<!-- { "loadSidebar": true } -->
　　明傅友德既败韩乙度敌尚强且复至乃开城门阵于野使皆卧枪以待闻鼓即起贼李二果盛兵至轻我寡竞而嚣友德鼓之士胜跃搏贼遂縳李二以献又都督刘江镇辽瞭岛东南有火光度倭且至犒师秣马略不为意设伏烧贼船截其归路约曰旗举炮鸣伏尽起奋击倭果翌日登岸江举旗鸣鼓伏兵两翼进搏贼大败诸将问临敌意思安闲惟饱士马何也江曰穷寇远来必饥且劳我以逸待劳以饱待饥兵法也又倭寇陷泉州朝廷责战益急俞大猷疏曰贼尚万人入死地能战若迫城而攻彼实我虚彼逸我劳彼饱我饥一挫而东南事坏矣不若列营以困之彼欲攻栅以遁我实彼虚我逸彼劳我饱彼饥而我得犄角以取之敌以战为守我以守为攻于是星布兵营画地凿沟令东西通而列栅其上贼挑战不动已竟歼贼

　　○师不袭远

　　五代

　　明

　　△五代

　　五代汉隐帝时李守贞赵思绾王景崇反遣枢密使郭威率禁兵将白文珂等督攻之诸将皆请先击思绾景崇威计未知所向行至华州节度使扈彦珂谓威曰三叛连衡以守贞为主守贞先败则思绾景崇可传声而破矣若舍近图远使守贞出兵于后思绾景崇拒战于前则汉兵屈矣威以为然遂先击守贞

　　△明

　　明郭英从傅友德征云南兵由永宁路多险阻诸将欲深入郭英曰破敌贵先声攻取必自近始舍近趋远非策之上也遂以兵攻赤水河路时久雨水暴涨英斩木造筏乘夜渡河比晓敌大惊溃生擒乌撤并阿容等攻克曲靖陆凉越州关索岭椅子寨

　　○饵敌取胜

　　唐

　　辽

　　元

　　明

　　受敌饵取败附唐

　　△唐

　　唐高开道为蔚州总管幽州饥罗艺求赈开道许之艺遣老弱就食皆厚遇之艺悦不为虞更发兵三千车数百马数千往请粟开道悉留不遣又曲环镇陈许军刘昌裔为营田副使环卒上官涗知留后会吴少诚引兵薄城有兵马使安国宁谋以城应贼事泄昌裔密计斩之即召其麾下千余人人赏缣二疋伏兵要诸巷令持缣者悉斩之无一人得脱贼闻解去又杨行密为将值毕师铎郑汉章将兵万余人猝至众惊惧行密安卧帐中曰贼近告我遂积金帛粮米于一寨使老弱守之伏精兵于傍师铎等至密自将千人冲其阵佯败走师铎兵追之入寨大掠伏发尽歼之

　　△辽

　　辽景宗干亨初宋下河南乘胜袭燕北院大王耶律希达与萧托郭逆战败绩退屯清河北耶律色珍取希达等青帜军于得胜口以诱敌敌果争赴色珍出其后奋击败之 【以败军诱敌亦同饵敌之议】

　　△元

　　元察罕特穆尔谋复汴梁令弱卒立栅外城以饵贼贼出争之弱卒佯走至城西因突铁骑纵击悉擒其众贼不敢出

　　△明

　　明时海贼徐海麻叶犯杭胡宗宪驰至嘉兴贼来薄城外宗宪取酒百余罂投以毒载之两舟选卒慧而猛者假冠服坐舟中佯作饷军状载向贼所从道见贼即委舟走贼信不疑争取酒饮之多死

　　△受敌饵取败附【唐】

　　唐王佖为灵盐节度使先是吐蕃欲成乌兰桥每于河壖先贮材木朔方府每遣人潜载之委于急流终莫能成蕃人知佖贪而无谋先厚遗之然后并役成桥仍筑月城围守之自是朔方御寇不暇由佖黩货边上以贻患焉

　　（臣）等谨按饵敌可以取胜受敌饵即可以取败兵家炯鉴事实相因杜典无此目谨附于此

　　○军胜掳掠被追袭多败

　　唐

　　明

　　△唐

　　唐李晟与李怀光同讨朱泚怀光军辄掳掠驱牛马百姓苦之晟军无所侵犯收复京城告谕于众百姓安堵如故

　　△明

　　明傅友德守彭城王保保遣将李二来攻势甚张友德度多寡不敌诇其众方肆掠率步骑自吕梁渡直趋击之单骑奋槊刺其骁将韩乙师乘而进敌大败

　　○抽军

　　五代

　　宋

　　乘敌抽军袭破之附唐

　　△五代

　　五代梁将刘鄩拒晋以晋兵尽在魏州晋阳必虚欲以奇计取之乃潜引兵自黄泽关西去晋人怪鄩军数日不出寂无声迹遣骑觇之无斥堠者城中亦无烟火但乌止于垒上时见旗帜循堞往来晋王曰我闻刘鄩用兵一步百计必诈也更使觇之乃縳旗于刍偶之上使驴负之循堞而行得城中羸老者诘之云军已去二日矣既而有人自邺至者言鄩兵已趋黄泽晋王始发骑追之又黄文靖佐葛从周入潞会晋军十余万俯外垣砦文靖虑孤军难守乃与从周启闉出师文靖为殿后命矢刃皆外向时重而还晋人不敢逼

　　△宋

　　宋攻金宿州失利将班师诸军发灵壁毕再遇独留未动度军行三十余里乃火灵壁诸将问夜不火火今日何也再遇曰夜则照见虚实昼则烟埃莫睹彼已败不敢迫诸军乃可安行无虞汝等安知兵易进而难退耶遂还泗州

　　△乘敌抽军袭破之附【唐】

　　唐武宗时镇州奏事官高迪密陈事宜其一以为贼中好为偷乓术潜抽诸处兵聚于一处官军多就迫逐以致失利官军须知此情自非来攻慎弗与战彼淹留不过三日须散归旧屯如此数四空归自然丧气官军密遣谍者诇知其抽兵之处乘虚袭之无不捷矣

　　（臣）等谨按抽军之法所以防追袭也若预知敌情则乘虚更足以取胜谨增附此目益以见抽军之宜慎云

　　○卑辞怠敌取之【五代】

　　五代初青州王师范遣将卢洪攻棣州张蟾洪以兵返袭青州师范阳为好辞遣人迎语洪曰吾幼未能任事赖诸将共持之耳不然听公所为也洪以师范无能为遽还不为备师范伏兵于道语其仆刘鄩曰洪来为我斩之明日洪至师范出迎鄩于坐上斩之伏兵发尽杀其余兵又晋王李克用因刘守光使人讽镇定尊已为尚父怒欲伐之诸将皆曰是为恶极矣不若阳为推尊以稔之乃与六节度共奉用往守光益骄卒为晋所灭

　　○称降及和因懈败之

　　唐

　　五代

　　金

　　△唐

　　唐初王君廓聚众掠夏长平河东丞丁荣拒之且遣使慰召君廓见使谬欲归首者荣轻之因陈兵登山君廓悉伏兵山谷中荣军还掩击破之又李光弼守太原史思明引兵十万攻之光弼遣人诈为约降而穿地道周贼营中至期遣裨将将数千人出如降状贼皆属目俄而营中地陷死者千余人贼众惊乱官军鼓噪乘之俘斩万计又思明至偃师光弼悉军趋河阳身以五百骑殿已入城众二万军纔十日粮贼顿白马祠治堑沟筑月城以守光弼谓李抱玉曰将军能为我守南城二日乎抱玉曰过期若何曰弃之抱玉许诺即绐贼曰吾粮尽明日当降贼喜敛兵待期抱玉已缮完即请战贼忿欺急攻之抱玉出奇兵夹击贼帅周挚引却

　　△五代

　　五代梁将朱珍攻朱裕于郓州珍去郓二十里遣精兵挑之郓人不出裕诈为降书阴使人召珍约开门为内应珍信之夜率兵叩城裕登陴开门纳珍军已入瓮城而垂门发郓人从城上磔石以投之珍兵皆死珍仅以身免

　　△金

　　金李师夔遇贼张胜以万人攻奉圣州城师夔度众寡不敌乃伪与之和日致馈给胜信之师夔乘其不备使人刺胜杀之以其首徇曰汝辈皆良民胁从至此今元恶巳诛可弃兵归复其所贼众大惊皆散去

　　○两军相对取背破之

　　唐

　　宋

　　辽

　　金

　　元

　　明

　　△唐

　　唐初吐谷浑寇边诏李靖及江夏王道宗讨之贼闻兵至走嶂山数千里诸将议息兵道宗固请讨李靖然之乃遂帅偏师兼行倍道去大军十日追及之贼据险苦战道宗潜遣千余骑踰山袭其后贼表里受敌遂奔溃又至德中贼安庆绪遣严庄助张通儒拒官军于陕李嗣业从郭子仪讨贼遇于新店先是回纥傍南山设伏按军北崦以待官军与贼力战数合我师初胜而后败嗣业遂急应接回纥从南山望见官军败曳白旗而下径抵贼背穿贼阵过贼阵西北角先陷嗣业又率精骑前击表里齐进贼众大败走河北又仆固怀恩领朔方行营节度会回纥请和助讨史朝义即引兵屯陕州时诸节度兵齐进次黄水贼坚壁自固怀恩阵西原多张旗旝使突骑与回纥稍南出缭贼后举旗为应破贼壁死者数万

　　△宋

　　宋曹玮知秦州嘉勒斯赉入寇玮迎战二都谷贼虽众然器甲殊少在后者皆持白棓毛连玮知不足畏欲以气凌之引百骑穿贼阵出其后升高指挥军中鼓噪夹击斩首三千明日视林薄闲中伤及投崖死者万计又张俊讨李成贼骁将以众十万来援夹河而营杨存中谓俊曰彼众我寡击当用奇愿以骑见属公以步卒居前俊从之存中夜衔枚渡河出西山驰下击贼背俊以步兵攻俘八千人

　　△辽

　　辽耶律色珍为山西路兵马都统宋将杨继业陷山西诸郡色珍至定安遇贺令图军击破之明日至蔚州敌不敢出色珍书帛射城上谕以招慰意阴闻宋军来救令都监耶律达萨夜伏兵险阨俟敌至而发城守者见救至突出色珍击其背二军俱溃追至飞狐遂取蔚州

　　△金

　　金富察贞败宋将程松于和尚原进兵至小关松将杨廷据险注射贞不得前令行军副统费摩阿里为疑兵潜遣明安胡信率甲士五千人绕出其后反击之宋兵大乱遂斩廷于阵宋兵走五里关又兴定初宋人围海州完颜仲原军高桥令提控完颜阿林领骑遶出其后夹击之宋兵解去

　　△元

　　元史天泽围武仙于卫州金将完颜哈达以众十万来援战不利诸将皆北天泽独以千人绕出其后败一都尉军遂与大军合攻之仙逸去遂复卫州又至正末贼陷大宁伊苏讨之兵次侯家店与贼战自昏抵曙散而复合伊苏遣别骑绕出城后贼腹背受敌大败之

　　△明

　　明邓愈从太祖渡江克采石取太平元将陈额森合哈雅兵来战甫合愈与徐达率奇兵绕出其后大破之获额森哈雅走遂下建康又徐达与常遇春讨张士诚敌大溃薄其城士诚弟士信来援遇春率奇兵入大全港营于东阡却压其背士信急抽精兵搏战遇春鼓将士立破之又徐达镇池州陈友谅也犯太祖命常遇春助之令达设伏九华山下急掩其后友谅至尽锐攻城城中伐鼓大噪伏尽发内外夹攻遇春率万人自山下击斩首万计又沐英攻云南大理城大理倚点苍山二关为固英乃令王弼由洱水趋上关自以兵缀下关别遣胡海从闲道夜渡河绕出点苍山后缘岸而上立我军旗帜英士卒望见皆踊跃大呼敌众警扰英遂斩关入海亦麾山上军驰下前后夹攻敌悉溃走又成祖因盛庸军夹河为营遂帅师东向下令曰吾观敌阵每以精锐在前罢弱在后今当以劲师前摧其精锐中军去敌五六里严阵以待俟我以精锐绕出其后击之使前奔中军乘其气乏击之我蹑其后乘势逐北必败慎勿逆击彼败不得前奔则尽力死斗矣

　　○两军相对继遣军助即胜

　　唐

　　五代

　　宋

　　金

　　元

　　明

　　△唐

　　唐高祖初率兵击群盗至龙门县有贼母端儿众数千人掩至城下时诸军无备为贼所乘高祖亲率百余骑横出助击之所射应弦而倒贼大溃逐北数十里又罗士信取千金堡太宗令屈突通守之王世充自来攻堡通惧举烽请救太宗度通力堪自守且缓救以骄世充通举三烽已急太宗方出援之左右未获从以两骑进遇贼将葛彦璋射之擒之于阵后军亦继至通军复振表里奋击世充大败

　　△五代

