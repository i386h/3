<!-- { "loadSidebar": true } -->
　　泰定帝泰定元年六月以灾异诏百官集议中书平章政事张珪等议略曰前宰相特们德尔奸狡险深诬杀萧杨以快私怨一令发口上下股栗稍不附己其祸立至由是群邪并进构成弒逆其子索诺木亲与逆谋虽剖棺戮尸夷灭其家犹不足以塞责今复回给所籍家产诸子再入宿卫臣等议宜遵成宪仍籍原产远窜其子孙以惩大奸君父之雠不共戴天特克实之党结谋弒逆天下之人所不忍闻比奉旨以逆党胁从者众不可尽诛言者其勿复举臣等议古法弒逆凡在官者杀无赦宜尽诛额特布哈之徒以谢天下生杀天子之大权臣下何敢盗用辽王托克托位冠宗室觊幸赦恩报复雠忿杀亲王妃主百余人分其资产闻者切齿今不之罪乃复厚赐遣还仍守爵土臣等议累朝宪典闻赦杀人罪不在原宜削其爵土置之他所以彰天威刑以惩恶国有常宪武备卿济里前太尉布哈以累朝待遇之隆不思补报专务奸欺诈称奉旨令鹰师强收郑国宝妻果哈贪其家人畜产事闻之官刑曹逮鞫服实竟原其罪辇毂之下肆行无忌远在外郡何事不为臣等议宜以济里布哈付刑曹治罪太庙神主祖宗之所妥灵比者盗利其金而窃之至今未获斯乃非常之事而捕盗官兵不闻杖责臣等议庶民失盗应捕官兵犹有三限之法监守失官物有不行知觉之罪今失神主宜罪太常请拣其官属免之人有冤抑必当昭雪平章政事萧拜珠中丞杨多尔济枉遭诬陷藉没其家比奉明诏还给原业子孙修葺苟全复以其家财仍赐旧人止酬以直即与再罹籍没无异臣等议宜如前诏以原业还之量其直以酬后所赐者则人无冤愤矣刑罚不立奸宄滋长比者额森特穆尔之徒遇朱太医妻女于故省门外强拽以入奸宿馆所事闻有司以扈从上都为解竟弗就鞫辇毂之下肆恶无忌京民愤骇臣等议宜遵世祖成宪以奸人命有司鞫之又天下囚系不无冤滞方今盛夏宜命台省选官审录结正重刑疏决轻系疑者申闻详谳善良死于非罪国法当为昭雪特克实弒逆之变学士布哈等皆以无罪死特们德尔专权之际御史徐元素等以言事死皆未申理臣等议宜追赠死者叙其子孙僧道出家宜以清净绝俗为心比年僧道往往畜妻子无异常人如蔡道泰班讲主之徒伤人逞欲坏教于刑俾奉祠典岂不亵天渎神臣等议僧道之畜妻子者宜罪以旧制罢遣为民 【按是时下诏疏决系囚张珪等因上此议而泰定与成逆谋特克实之徒皆其逆党故不从其议】

　　文宗天历元年中书省臣言近籍奇彻家其子年十六请令与其母同居仍请继今臣僚有罪致籍没者其妻其子他人不得陈乞亦不复为官口从之又陕西行台御史孔思迪言人伦之中夫妇为重比见内外大臣得罪就刑者其妻妾即断付他人似与朝廷旌表贞节之旨不侔夫亡终制之令相反况以失节之妇配有功之人又与前贤所谓取失节者以配是身已失节之意不同今后凡负国之人籍没奴婢财产不必罪其妻子当典刑者则孥戮之不必断付他人庶使妇人均得守节请着为令从之至顺二年河南北道廉访副使僧嘉努言自古求忠臣于孝子之门今官于朝十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里外于三年听一给定省假二十日无父母者五年听一给拜墓假十日以此推之父母在三百里以至万里宜计道里远近定立假期其应省觐匿而不省觐者坐以罪若诈冒假期规避以掩其罪与诈奔丧者同科御史台臣以闻命中书省议行之顺帝元统二年苏天爵上疏曰自昔国家务明刑政苟或赦宥之数行必致纪纲之多紊是以先王既兴礼乐以教民又严法制以惩恶盖礼乐兴则教化洽法制严则奸贪惧未尝数赦以病民也唐太宗贞观二年谓侍臣曰凡赦惟及不轨之辈古语有云君子不幸小人幸之一岁再赦善人喑哑夫养稂莠者伤禾稼惠奸凶者贼良人朕自有天下以来常须慎赦盖数赦则愚人常翼侥幸惟欲犯法不复能改过矣诚哉太宗斯言也昔我世祖皇帝即位之初未尝肆赦临御既久圣德深仁丕冒天下是以刑政肃清礼乐修举奸贪知惧善良获伸故中统至元之治比隆前古钦惟圣天子承顺天心子爱百姓发号施令必先至仁践阼伊始已降宽恩然自近岁以来赦宥太数诚恐奸人贪吏各怀侥幸大为奸利非国之福也夫以世祖皇帝在位三十五年肆赦者八近自天历改元至元统初年六年之中赦宥者九盖敷恩宣泽虽出于朝廷之美意然长奸惠恶诚为政所当慎伏愿自今以始近法世祖皇帝之所行远鉴唐太宗之所言使中外臣民洗心革虑守法奉公知非常之恩不可复觊不胜幸甚至元二年中书省员外郎陈恩谦上言强盗但伤事主者皆得死罪而故杀从而加功之人与斗而杀人者例杖一百七下得不死与私宰牛马之罪无异是视人与牛马等也法应加重因奸杀夫所奸妻妾同罪律有明文今止坐所犯似失推明遂令法曹议着为定制 【详刑制篇】

　　六年苏天爵上奏国家自太祖戡定中夏法尚宽简世祖混一海宇肇立制度列圣相承日图政治虽法令之未行皆因事以立法岁月既久条例滋多英宗始命中书定为通制颁行多方官吏遵守然自延佑至今又几二十年矣夫人情有万状岂一例之能拘加以一时官曹材识有高下之异以致诸人罪状议拟有轻重之殊繁条碎目与日俱增每罚一辜或断一事有司引用不能通举若不类编颁示中外诚恐远方之民或未识而误犯奸贪独习知而舞文事至于斯深为未便宜从都省早为奏闻精选文臣学通经术明于治体练达民政者圜坐听读定拟去取续为通制刻板颁行中闲或有与先行通制参差抵牾本末不应悉当会同讲究画一要在详书情犯显言法意通融不滞于一偏明白可行于久远庶几列圣之制度合为一代之宪章民知所避吏知所守报可

　　钦定续通典卷一百十 

●钦定续通典卷一百十一　刑五

　

　　杂议三

　　○杂议三【明】

　　明一

　　△明一

　　明太祖洪武九年冬以灾异求言平遥训导叶伯巨上书略曰历代开国之君未不以有任德结民心以任刑失民心者今用刑多裁自圣衷狱吏趋承意旨深刻者多功平反者获罪虽有宽宥之名未见宽宥之实数年来诛杀不少而犯者相踵自今宜存大体赦小过修举八议之法严禁深刻之吏且致治之道固不可骤陛下切切于民俗浇漓人不知惧乃至令下而寻改已赦而复收天下臣民莫知适从甚不称陛下求治之心也十五年礼部议自今犯十恶奸盗诈伪干犯名义有伤风俗及犯贼至徒者书于亭以示惩戒其余杂犯公私过误非干风化者一切除之以开良民自新之路其有私毁亭舍除所悬法令及涂抹姓名者监察御史按察司官以时按视罪如律 【自洪武五年建申明亭至是年帝谕部臣曰天下郡邑申明亭书记犯罪者姓名昭示乡里今有司概以杂犯小罪书之使善良一时过误为终身之累虽欲改过自新其路无由尔礼部详议来言遂有此议】 是年刑部尚书开济奏言钦惟圣明治在复古凡事务从简要今内外诸司议刑奏札动辄千万言泛滥无纪失其本情况至尊一日万几似此烦琐何以悉究此皆胥吏不谙大体苟非禁革习以成獘帝纳其言命刑科会诸司定议

　　二十二年翰林院待诏朱善上言有国者重世臣有家者重世婚臣见民闲婚姻之讼甚多门之非舅姑之子若女即两姨之子若女盖以于法不当为婚故为仇家所讼或已聘见绝或既婚复离使夫妇生离子母永隔悲号怨愤无所控所议法不精其祸乃至于如此按律尊属卑幼相与为婚者有禁若谓父母之姊妹与已之身是为姑舅两姨皆为已之尊属己不可以卑幼而匹之若己为姑舅两姨之子彼为姑舅两姨之女是无尊卑之嫌以门第则相匹以年之长幼则相若为子择妇为女择婿宜莫先于此古人未尝以为非也成周之时王朝所与为婚者不过齐朱陈杞数国而已故当时称大国异姓曰伯舅小国曰叔舅其也为婚姻可知也至于剽国之君亦各自为甥舅之国降及后世如晋之王谢唐之崔卢潘杨之睦朱陈之好无不以世为重其显然可见者如温峤之玉镜台以舅之子而取姑之女也吕荥公夫人张氏乃待制张昷之女而待制夫人即荥公母申国夫人之姊又非以小姨之子取大姨之女乎朱子小学一书正所以明人伦也而荥公之事取焉如果以为不可则必不在所取矣今江西两浙此獘尤甚以致讼狱繁兴贿赂公行风俗凋獘愿以臣所言下群臣议弛其禁庶几刑清讼简而风可厚也 【按同姓不婚古之制也若姑舅两姨之子女不得相为婚姻自古所无明初定制以表兄弟为缌麻外姻服厉不许通婚特以其为有服外姻耳于律意究未允当善为此议太祖尝善其言而修律时未及厘定讫明之世遂不改云】

　　成祖永乐二年十二月御史张翥言山西行都司所属地方切近沙漠军卫充实则敌不敢为患比军人犯徒流罪者悉徒兴州屯戍恐边卫军士图为避难必多故犯以求迁徒则队伍日减边备不足乞令临边卫所军人犯徒流罪者止从科断仍流原卫戍守从之

　　三年六月大理寺卿吕震言近例官犯杖罪者记罪还职停俸三月盖欲使之改过自新然有玩法者恃恩轻犯恬无畏惮不正其罪无以示惩请自今有再犯者论如律 【着令具刑制篇】

　　八年十月交趾布政司言先颁降刑名事例交趾土人有杂犯死罪徒流迁徒者发邱温抵交趾充驿夫递运夫杂犯死罪者服役终身徒流迁徒者各以所犯轻重为限官吏犯笞杖罪吏断决还役官降用应解现任别叙及杂职于边远叙用者皆断决还职今新例徒流迁徒杖罪皆发北京为民种田先后例不一皇太子曰交趾远在万里外宜从先例令刑部移文知之

　　仁宗洪熙元年十月行在吏部郎中陈叔刚上言吏犯杖罪律断决为民近时吏胥谋欲求去则私约相许多以杖罢去乞命法司自今吏犯杖罪以下依旧例的决复役徒罪以上准工满日安置别郡死罪如律公罪附过则奸狡之涂可以渐塞帝命法司议行 【具刑制篇】

　　宣宗宣德三年八月监察御史郑道宁言犯奸妇女律当去衣受刑以励风俗今法司亦听纳米赎罪其闲无米输纳者拘系于狱益纵淫秽乞敕治之如律从之

　　四年四月四川按察司奏四川军民健讼往往诬词封奏自宣德元年以来鞫问二百余事大半涉虚盖诬人死罪得罪甚轻因此恣肆冒犯请严禁约果有机密重事许实封进呈若私事须论诉者必自下而上陈告擅动实封者令法司究治从之 【具刑制篇】 是年五月山西按察司张政奏乞敕法司凡词讼有原告逃者其被告皆即放遣俟获原告取至对理庶奸顽知畏良善获安帝曰此皇祖定制也恐在外诸司未之行其即申明着为例 【具刑制篇】

　　五年广西按察司佥事王恺奏言近例在外诸司吏典犯笞杖罪俱赎钞改拨奸猾之徒必有就易避难乘混作獘者请敕法司会议法司议奏请凡照刷诸司文奏事天迟错若漏报卷籍官吏应公私笞罪及公杖罪皆依律决罚还职役如钱粮埋没刑名违枉有所规避者仍依律照例发遣从之

　　六年二月都察院奏枣强县典史周宗本挟私杖杀皁隶合依故勘平人致死律监察御史任祖寿听其许马一匹论以因公行罚徒罪祖寿合依听许财物而事枉者律应徒以风宪加二等应流帝命如律罪之

