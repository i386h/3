<!-- { "loadSidebar": true } -->
　　二十三年诏百官集议至元钞计赃论罪时众欲以至元钞二百贯赃满者死赵孟俯曰始造钞时以银为本虚实相权今二十余年闲轻重相去至数十倍故改中统为至元又二十年后至元必复如中统使民计钞抵法疑于太重古者以米绢民生所需谓之二实银钱与二物相权谓之二虚虽四者为直升降有时终不大相远也以绢计赃最为适中况钞乃宋时所创施于边郡金人袭而用之皆出于不得已乃欲以此断人死命似不足深取也 【按赵孟俯论钞法世祖本纪及续通考皆载在二十四年本传所载乃在二十三年】 时布衣赵天麟上策曰窃见方今大罪囚徒鞫讯既成司县具词以申于路路覆鞫之以申达于上司上司遣理官覆察既审而后刑之慎之至也或有及立春之后所在行刑此亦失天道好生本意也方春月句芒御辰万象有荣滋舒畅之容而无枯瘁萧条之理故王者顺之于是乎掩骼埋胔禁止伐树无覆巢无杀孩虫无胎夭飞鸟走兽无焚山林凡网罗之类餧兽之药无出九门但当安萌芽养幼少存诸孤命有司省囹圄毋肆掠止狱讼可也以卉草鸟兽之微尚令被泽而况于人乎以狱讼肆掠犹禁止之而况于刑人乎及乎商风振起少皞司天鹰乃祭鸟霜飞萧艾于是乎审断戮罪乃所以顺阴气之严凝助阳律之不逮也且春夏行刑则是春夏二时行秋冬之令灾殃之效具见古书非臣所能尽言也顷连年变异蔬谷不登或陨霜不杀草而桃李开花或地震日月食而动静不一斯皆阴阳反复而意或有以致之也伏望陛下仰稽天意载审刑章凡有罪当死以上命省部秋冬遣理官出而执之凡罪不至死及非常之事宜速决者不在此限外依上施行庶几休征荐至气候相协矣又曰窃见方今或因赃滥或陷逆流例皆籍没其财归诸内府散于宗室班于外家彼犯罪之家非刻剥下民则兼并于贫人以得之今而衅彰孽露干我常刑是因利以贾害也且国家不患无财货之用右族不患有饥寒之窘岂赖夫籍没贪秽之财以周所用乎然今未免此事者亦因循而不以为意故也伏望陛下留心细虑凡当藉没之财别于一所明立簿记待储积之多散于无告之人可也又曰周有八议议贤议能故贤能虽父祖子孙陷罪国家亦不连坐禁锢而弃之也窃见方今陷大罪者除本人已就极刑外其妻孥亲属有投诸远方而不齿者有系于场冶而应役者有役于右姓而为臧获者有配于士伍而就苦地者斯皆除恶务尽之当然窃恐有委沙遗金之余恨也昔崇鲧之方命圮族王敦之狼顾天邑伯禹乃崇鲧之子茂宏乃王敦之弟虞舜殛鲧用伯禹为司空而不疑晋元罪敦知茂宏之忠节而不问故能奠高山大川之地成九叙之歌以弼虞舜于无为之休怀凌霜贯日之诚翦吞沙之寇以致晋帝于中兴之美盖由父子兄弟罪不相及刑赏之施出于公也由此观之藉没之人不宜终身禁锢明矣伏望陛下下令昭陈凡当籍没之家内子孙弟侄若有超然特异足学知政之人听有司公举录德量能而用之不在禁锢之限可也又曰赦者欲以荡涤瑕秽与民更始以负罪者言之则为莫大之深恩以致治者言之则非太平之常事也近世以来郊天祝宗建储立后未有不肆赦者侥幸之子逆知期会能不启非滥之心哉且罹狱者皆人之切心侧耳者也及乎啼乌夜启驿马宵流玉钥告灵金鸡树仗雷雨一解例皆释之名为嘉吉之符实皆变异之征也遂使攘劫服赃而诧异善流屏息而衔冤养稂莠于良田纵豺狼于当道独不念害嘉谷而伤平民乎风俗骇然诚可惮也又况大赦之后奸邪未尝衰止朝脱囹圄夕撄缧绁其不能承化自新亦已明矣书曰文王作罚刑兹无赦志曰太宗绝赦四海安静子颜愿无赦于光皇孔明亦惜赦于蜀土故得弥天息寇阖境安生此皆前世明主贤臣已然之效也今国家哀囚徒之孽苦悯小民之庸騃频降原赦此盖朝廷不忍人之心形于外而不能自已也推此以及良民顺天道以正生杀则周文之治不难同矣又岂唐太汉光蜀国碌碌之足言哉夫当罪而宥之当杀而生之亦犹来暄风于霜雪之辰行春令于秋冬之际如此而欲天道之成臣不知其可也事作于下者象动于上感兴于人者应发于天能无惧乎易曰一阴一阳之谓道伏望陛下信赏决罚无肆赦宥使上下有纪内外绝幸则治天下可运之掌上矣且使王符之类靡得而议焉成宗初御史台言先朝决狱随罪轻重笞杖异施令止用杖乞如旧制不允王晖上书曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年小大之法尚无定议内而宪台天子之执法外而廉司州郡之法吏是皆司理之官而无所守之法犹有医而无药也至平刑议断旋施为理未免有酌量准拟之差彼此轻重之异臣愚谓宜将累朝圣训与中统迄今条格通行议拟参而用之与民更始如是则法无二门轻重适当吏安所守民知所避而天下治矣

　　元贞元年诏求弭盗之策山东东西道廉访陈天祥上奏曰盗贼之起各有所因除岁凶委之天时姑且勿论他如军旅不息工役洊兴厚敛繁刑皆足致盗中闲保护滋长之者赦令是也赦者小人之幸君子之不幸前人言之备矣彼强梁之徒各执兵仗杀人取货不顾其生有司尽力以擒之朝廷加恩以释之旦脱缧囚暮即行劫复勒有司结限追捕贼皆视为故常既不感恩又不畏罪凶残悖逆习与性成诚非善化能移惟有严刑可制 【先是至元二十年史弼陈弭盗之策为首及同谋者死余屯田淮上帝然其言诏以其事付弼贼党耕种内地其妻孥送京师以给鹰坊人等至是以内地盗贼众多姑用天祥之奏立为擒盗条格】

　　大德五年正月御史台臣言官吏犯赃及盗官钱事觉避罪逃匿者宜同狱成虽经原免亦加降黜庶奸俗可革从之七月中书省臣言旧制京师州县捕盗止从兵马司有司不与遂致淹滞自今轻罪乞令有司决遣重者从宗正府听断庶不留狱且民不冤从之时郑介夫上太平策曰国家立政必以刑书为先今天下所奉以行者有例可援无法可守官吏因得并缘为欺如甲乙互讼甲有力则援此之例乙有力则援彼之例甲乙之力俱到则无所可否迁调岁月名曰撒放使天下黔首无所持循始之所犯不知终之所断是陷之以刑也内而省部外而郡守钞窃格例至数十册遇事而难决则检寻旧例或中无所载则旋行拟议是百官莫知所守也民闲自以耳目所得之敕旨条令杂采类编刊行成帙曰断例条章曰仕民要览各家收置一本以为准绳试阅二十年闲之例校之三十年前半不可用矣更以十年闲之例校之二十年前又半不可用是百姓莫知所避也孔子曰刑罚不中则民无所措手足今者号令不常有同儿戏或一年二年前后不同或纶音初降随即泯没遂至民闲有一紧二慢三休之谣京师为四方取则之地法且不行况四方之外乎如往年禁酒而私酝者比屋有之禁牛而私宰者愈多又如奸盗杀人必不可赦而每岁放多尔玛以此人心轻于犯法又如婚姻聘财明有官庶高下折钞之例而今之嫁女者重要财钱与估买躯口无异又如买卖田宅旧有先亲后邻之例而今民业多归势要虽亲与邻不得占执推此数端天下槩可知矣今有司每视刑名为重而婚田钱债略不省察殊不知百姓负冤上无所诉是开官吏受赃之路也审囚决狱官每临郡邑惟具成案行故事出断一二便为尽职不知大辟以下刑名公事甚不少也路县官吏未饱其欲每闻上司官至则将囚徒保候审录既毕仍复收禁此皆无法之獘也又兼衙门纷杂事不归一十羊九牧莫之适从普天率土皆为王民岂可家自为政人自为国今正宫位下自立中政院匠人自隶金玉府校尉自归拱卫司军人自属枢密院诸王位下自有宗正府内史府僧则宣政院道则道教所又有宣徽院徽政院都护府白云所管户计诸司头目布满天下各有管领不相统摄凡有公讼并须约会或事涉三四衙门动是半年虚调文移不得一会或指口对问则各司所管互相隐庇至一年二年事无杜绝遂至强凌弱众暴寡贵抑贱无法之獘莫此为甚昔先帝时尝命修律未及成书近议大德律所任非人讹舛尤多今宜于台阁省部内选择通经术明治体练达时宜者酌以古今之律文参以先帝建元以来制敕命令采以南北风士之宜修为一代令典使有司有所遵守生民知所畏避国有常科吏无敢侮永为定制子孙万世之利也诸色衙门投下头目除管领钱粮造作外无问大小词讼俱涉约会者并令有司归问庶使政归一体狱无久淹矣武宗初御史大夫塔思布哈言凡受赃为御史所劾者不得托言事入觐以避其罪从之

　　至大元年正月中书省臣言近百姓艰食盗贼充斥苟不严治将至滋蔓宜遣使巡行遇有罪即行决遣与随处官吏共议弭盗方略明示赏罚或匿盗不闻或期会不至或踰期不获者官吏连坐仁宗延佑六年九月御史台臣言诸犯赃罪已款伏及当鞫而幸免者悉付原问官以竟其罪英宗至治二年臣寮言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改 【时朝议虽是之卒不果行】

