<!-- { "loadSidebar": true } -->
　　宋杨复曰丧服制度惟辟领一节沿袭差误自通典始案丧服记云衣二尺有二寸盖指衣身自领至腰之长而言之也用布八尺八寸中断以分左右为四尺四寸者二又取四尺二寸者四中折以分前后为二尺二寸者四此即寻常度衣身之常法也合二尺二寸者四迭为四重从一角当领处四寸下取方裁入四寸乃记所谓适博四寸注疏所谓辟领四寸是也案郑注云适辟领也则两物即一物也今记曰适注疏又曰辟领何为而异其名也辟犹开也从一角当领处取方裁开方四寸故曰辟领以此辟领四寸反折向外加两肩上以为左右适故曰适乃疏所谓两相向外各四寸是也辟领四寸既反折向外加两肩上以为左右适故后之左右各有四寸虚处当脊而相并谓之阔中前之左右各有四寸虚处当脊而相对亦谓之阔中乃疏所谓阔中八寸是也此则衣身所用布之处与裁之之法也注又云加辟领八寸而又倍之者谓别用布一尺六寸横阔八寸又纵折而中分之其下一半裁断左右两端各四寸除去不用只留中闲八寸以加后之阔中元裁辟领各四寸处而塞其阙当脊相并处此所谓加辟领八寸是也其上一半全一尺六寸不裁以布之中闲从项上分左右对折向前垂下以加于前之阔中与元裁断处当肩相对处相接以为左右领也夫下一半加于后之阔中者用布八寸而上一半从项而下以加前之阔中者又倍之而为一尺六寸此所谓又倍之者也此则衣领所用之布与裁之之法也古者衣服吉凶异制故衰服领与吉服领不同而其制如此也注又云凡用布一丈四寸者用身八尺八寸衣领一尺六寸合为一丈四寸也此是用布正数又当少宽其布以为针缝之用然此即衣身与衣领之数若负衰带下及两衽又在此数之外矣但领必有袷此布何从出乎曰衣领用布阔八寸而长一尺六寸古者布幅阔二尺二寸除衣领用布阔八寸之外更余阔一尺四寸长一尺六寸可以分作三条施于祫而适足无余欠也通典以辟领为适本用注疏又自谓丧服记文难晓而用臆说以参之既别用布以为辟领又不言制领所用何布又不计衣身衣领用布之数失之矣但知衣身八尺八寸之外又别用布一尺六寸以为凡用布共一丈四寸则文义不待辨而自明矣又曰仪礼妇人不殊裳衰如男子衰 【案斩疏繐大功小功缌裼皆曰衰丧正服也】 下如深衣无带下又无衽夫衰如男子未知备负版辟领之制与否下如深衣未知裳用十二幅与否此虽无文可明但衣身必二尺二寸袂必属幅裳必上属于衣裳旁两幅必相联属此所以衣不用带下尺裳旁不用衽也今考家礼则不用此制妇人用大袖长裙盖头男子衰服纯用古制而妇人不用古制此则未详

　　五服制度考【宋】

　　宋司马光曰古者既葬练祥禫皆有受服变而从轻今世俗无受服自成服至大祥其衰无变故于既葬别为家居之服是亦受服之意也朱子曰温m公仪凶礼斩衰用古制而功缌又不用古制古者五服皆用麻但布有差等皆有冠绖但功缌之绖小耳今定家礼斩衰衣裳用极粗生布齐衰用次等粗生布杖期又用次等生布不杖期乃齐衰三月又用次等生布大功用稍粗熟布小功用稍细熟布缌麻用极细熟布黄干曰案练再受服经传虽无明文谓既练而服功衰则记礼者屡言之服问曰三年之丧既练矣期之丧既葬矣则服其功衰杂记曰三年之丧虽功衰不吊又曰有父母之丧尚功衰而祔兄弟之殇则练冠是也案大功之布有三等七升八升九升而降服七升为最重斩衰既练而服功衰是受以大功七升布为衰裳也故丧服斩衰章贾氏疏云斩衰初服粗至葬后大祥后渐细加饰斩衰裳三升冠六升既葬后以其冠为受衰裳六升冠七升小祥又以其冠为受衰裳七升冠八升女子子嫁反在父之室疏云至小祥受衰七升总八升又案闲传小祥练冠孔氏疏云至小祥以卒哭后冠受其衰而以练易其冠而横渠张子之说又曰练衣必锻炼大功之布以为衣故言功衰功衰上之衣也以其着衰于上故通谓之功衰必着受服之上称受者以此得名受盖以受始丧斩疏之衰而着之变服其意以丧久变轻不欲摧割之心亟忘于内也据横渠此说谓受以大功之衰则与传记注疏之说同谓锻炼大功之布以为上之衣则非特练中衣亦练功衰也又取成服之初衰长六寸博四寸缝于当心者着之于功衰之上是功衰虽渐轻而长六寸博四寸之衰犹在不欲哀心之遽忘也此说则与先儒异今并存之

　　钦定续通典卷七十九 

●钦定续通典卷八十　　礼三十六

　

　　凶礼七

　　○凶礼七

　　五服年月降杀

　　△五服年月降杀 【杜典分为五卷今于原书巳载及唐以后与古制同者槩不录录杜典所载古制未备及后世增入者合为一卷】

　　斩衰三年

　　孙为祖持重议

　　适孙亡无后次孙为祖承重议宋

　　适孙承重在丧而亡次孙代之议宋

　　齐衰三年

　　后妻子为前母服议晋

　　为高曾祖母及祖母持重服议

　　父卒母嫁复还及庶子为嫡母继母改嫁服议

　　父在为出母服议元

　　父卒为嫁母服议

　　齐衰不杖周

　　齐衰三月宋

　　大功殇服九月七月

　　为众子妇

　　小功殇服五月周

　　小功成人服五月

　　嫂叔服

　　缌麻成人服三月

　　舅之妻及堂姨舅

　　斩衰三年【唐　宋　元　明】

　　唐

　　宋

　　元

　　明

　　唐

　　唐律为人后者为所后父孙为祖后承重妇为舅 【其夫为祖后者妻亦从服】 皆斩衰

　　宋

　　宋政和礼妇为舅与唐律同 【夫为祖曾高祖后者其妻从服亦如之】

　　元

　　元典章为人后者为所后父与唐律同

　　明

　　明会典 【孝慈录同】 子为父母为人后者为所后父母女在室为父母女嫁反在室为父母嫡孙为祖父母承重及曾高祖父母承重者同 【父故适孙为祖承重服若父祖俱亡而子孙为高祖后者同】 妇为舅姑为人后者为所后祖父母承重庶子为所生母子为继母为慈母为养母夫为人后则妻从服庶子之妻为夫之所生母俱斩衰

　　孙为祖持重议【宋　元】

　　宋

　　元

　　宋

　　宋神宗时知太常礼院苏颂议承重法疏略曰古者贵贱不同礼诸侯大夫世有爵禄故有大宗小宗主祭传重之义则丧服从而异制匹士庶人亦何预焉何以言之丧服传曰父为长子何以三年也正体于上又乃将所传重也郑康成曰重其当先祖之正体又以其将代己为宗庙主也而经不言长孙为祖者盖有爵土则父殁次当传己其承重可知也近代仕不世爵宗庙因而不立尊卑亦无所统其长子孙与众子孙无以异也生而情礼则一死而丧服独异恐非先王制礼之本意也而世俗之伦乃以三年之丧为承重故为当服者为承重而不知为承大宗之重也尝闻庆历中朝廷欲议臣僚应任子者长子长孙差优与官余皆降等此亦近古立宗之法也然不果行庆历末石中立卒未几庶子从简又卒嫡孙祖仁先服期不知后服礼官以谓宜别制斩衰嘉佑中刘辉祖母卒自言幼孙鞠于祖母虽有诸父亦乞解官行服礼官议辉长孙当承重臣谓祖仁官丞郎列近职世荷赏延是有重可承者也辉乃庶官世又非显若云鞠于祖母报以三年可也有诸父在而今承长孙重非也故熙宁八年六月诏书嫡子死无众子者然后嫡孙承重袭封爵虽有众子犹承重此明宗子传重正合古礼而未议无封爵者及庶人所以承重之意故学礼者犹以为未尽也传曰都邑之士则知尊祢大夫及学士则知尊祖是故诸侯及其太祖天子及其始祖之所自出由此言之尊卑之礼有隆杀之异而丧服从而为之制也明矣今服祖重者而无所以为重之义又无大夫庶人之别是尊卑一统而贵贱同体也乞诏礼官博士参议礼律若以无封爵者无传重之义即别立服制如在礼合承重亦参酌古今收族主祭之礼立为宗子继祖有以异于众子孙之法及庶人与士大夫不当同用一律颁布天下使知尊祖不违礼教则州郡用法断于不疑也建炎以来朝野杂记高宗之丧孝宗为三年服及孝宗之丧有司请于易月之外用漆纱浅黄之制盖循绍兴以前之旧朱文公后入不以为然奏言今巳往之失不及追改惟有将来启攒发引礼当复用初丧之服则其变除之节尚有可议望明诏礼官稽考礼律豫行诣定其官吏军民方丧之服亦宜稍为之制勿使肆为华靡其后诏中外百官皆以凉衫视事盖用此也方文公上议时门人有疑者文公未有以折之后读礼记正义丧服小记为祖后者条因自识于本议之末其略云准五服年月格斩衰三年嫡孙为祖 【谓承重者】 法意甚明而礼经无文但传云父殁而为祖后者服斩然而不见本经未详何据但小记云祖父殁而为祖母后者三年可以旁照至为祖后者条下疏中所引郑志及有诸侯父有废疾不任国政不任丧事之问而郑答以天子诸侯之服皆斩之文方见父在而承国于祖服向来入此文字时无文字可检又无朋友可问故大约且以礼律言之亦有疑父在不当承重者时无明白证验但以礼律人情大意答之心常不安归来稽考始见此说方得无疑 

　　元

　　元典章本宗五服之图孙为祖父母齐衰不杖期若嫡孙承祖同父母斩衰齐衰三年

　　适孙亡无后次孙为祖承重议【宋】

　　宋神宗熙宁八年诏礼官立法自今承重者适子死无诸子即适孙承重无适孙适孙同母弟承重

　　适孙承重在丧而亡次孙代之议【宋】

　　宋仁宗皇佑元年博士宋敏求议承祖父重服曰自开元礼以前嫡孙卒则次孙承重或谓巳服期不当接服斩而更为重制案仪礼子嫁反在父之室为父三年郑康成注谓遭丧而出者始服齐衰期出而虞则以三年之丧杜佑通典引其议附前问答之次况徐邈范宣之说巳为司马操驳之是服可再制明矣

　　齐衰三年【五代　宋　金】

　　宋政和礼家礼子为母不分父存殁俱齐衰三年如唐律开元礼 【明会典改为母斩衰三年】

　　五代

　　宋

　　金

　　五代

　　后唐明宗长兴中太常卿刘岳奉敕删定郑余庆书仪定妇为姑齐衰三年

　　宋

　　宋太祖干德三年从仆射魏仁浦等奏依后唐之制妇为姑齐衰三年开宝礼养母谓养同宗及三岁以下遗弃之子者与亲母同 【案养母之服不见于经盖古无异姓相养之理有之自朱开宝礼始载入齐衰三年章元典章因之明孝慈录加为斩衰三年】 神宗熙宁七年命官参酌旧例定为新式父母及继母慈母已所生母并三年 【案母及继母慈母之服自唐定为齐衰三年不分父存殁五代及宋皆因之而不改何待神宗之更定乎至于生母之服周世大夫士之庶子父卒皆服齐衰三年与子为母同唐开元礼及宋初俱因之亦不待神宗之更定大要当时不过申明故事而纪事者不审旧章原自如此遂误以为新式尔】

　　金

　　金章宗时霍王从彝母早死温妃舒穆噜氏养之明昌六年温妃薨帝问从彝丧服练议大夫张暐奏慈母服齐衰三年桐杖布冠礼也从彝近亲至尊压降与臣下不同乞于未葬以前服白布衣绢巾既葬止用素服终制朝会从吉帝从其奏

　　后妻子为前母服议【晋】

