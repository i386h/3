<!-- { "loadSidebar": true } -->
　　明成祖永乐二十二年文皇帝丧礼葬日初虞柔日再虞刚日三虞后闲日一虞至九虞止在途皇太子行礼还京皇帝亲行礼 【按隆庆初自初虞至七虞在途八虞在城外俱护丧官行礼九虞还京帝亲行礼】 虞祭内侍陈醴馔拜位于几筵前如常祭仪内导引官导皇帝衰服诣拜位皇太子亲王以下衰服各就拜位行四拜礼初献奠帛献酒读祝亚献终献赞四拜举哀兴哀止望瘗至于品官葬礼柩既入圹掌事者先归修虞事或墓远则但不出是日可也丧主以下既沐浴执事者陈器具馔设盥盆帨巾二于西阶西南上酒瓶并架一于灵座东南置卓子于其东设注子及盘盏于其上火炉汤瓶于灵座西南置卓子于其西设祝版于其上设蔬果盘盏于灵座前卓上七筯居内当中酒盏在其西醋楪居其东果居外蔬居果内实酒于瓶设香案于堂中炷火于香炉束茅聚沙于香案前具馔如朝奠陈于堂门之东祝出神主于座丧主及兄弟倚杖于室外及与祭者皆入哭于灵座前其位皆北面以服为列重者居前轻者居后尊长坐卑幼立丈夫处东西上妇人处西东上遂行各以长幼为序侍者在后乃降神祝止哭者丧主降自西阶盥手帨手诣灵座前焚香再拜执事者皆盥帨一人开酒实于注西面跪以注授丧主丧主跪受一人奉卓上盘盏东向跪于丧主之左丧主斟酒于盏以注授执事者左手取盘右手执盏酹于茅上以盘盏授执事者俛伏兴少退再拜复位既降神祝进馔执事者佐之丧主乃初献进诣注子卓前执注北面立执事者一人取灵座前盘盏立于丧主之左丧主斟酒反注于卓上与执事者俱诣灵座前北面立丧主跪执事者亦跪进盘盏三祭于茅束上俛伏兴执事者受盏奉诣灵座前奠于故处祝执版出于丧主之右西向跪读之云日月不居奄及初虞夙兴夜处哀慕不宁谨以洁牲庶羞粢盛醴齐哀荐给事祝兴丧主哭再拜复位哭止主妇为亚献礼如初不读祝亲宾一人为终献礼如亚献乃侑食执事者执注添盏中酒丧主以下皆出祝阖门丧主立于门东西向卑幼丈夫在其后重行北上主妇立于门西东向卑幼妇女亦如之尊长休于他所祝进当门北面噫歆告启门三乃启门丧主以下入就位祝立于丧主之右敛主匣之置故处丧主以下哭辞神再拜尽哀止出就位执事者彻馔祝取魂帛埋之屏处洁地罢朝夕奠遇柔日再虞礼如初虞 【惟前期一日陈设具馔厥明夙兴设蔬果酒醴质明行事祝出神主于座祝辞改初虞为再虞祫事为虞事】 遇刚日三虞礼如再虞 【祝辞改再虞为三虞虞事为成事若去家经宿以下则初虞于所馆行之墓远涂中遇柔日亦于所馆行之若三虞则必须至家始可行礼】 庶人礼葬之日日中而虞或墓远则但不出是日可也柩既入圹掌事者先归修虞事具馔于堂东既沐浴丧主以下内外俱诣灵座所丧主及诸子倚杖于室户外内外俱哭掌馔者以馔入设于灵座前降出赞者请丧主止哭盥手诣灵座前以盏跪奠酒俛伏兴西向立内外哭止祝进立于灵座右跪读祝文曰维年月朔日辰孤子某敢告于于考某人之灵日月遄迈奄及初虞叩地号天五情糜溃谨以清酌庶羞哀荐虞事尚享祝兴丧主哭再拜退复位内外哭尽哀丧主以下出杖降自西阶就次妻妾女子子还别室少顷彻馔祝取魂帛帅执事者埋于屏处洁地罢朝夕奠遇柔日再虞刚日三虞

　　卒哭祭【宋　明】

　　宋

　　明

　　宋

　　南宋大丧通仪卒哭其日有司设牙床牲牢醴馔行事陪位官就位立班皇帝入御幄帘降次引皇太子宰执从驾官立班太常当幄前跪奏请皇帝行卒哭之祭帘卷前导官导皇帝出幄诣殿上褥位西向立内侍启虞主椟于后以白罗巾覆之 【皇太后虞主覆以青罗巾】 奏请拜皇帝再拜在位官皆再拜内侍捧盘匜帨手巾酒爵以进奏请皇帝盥手帨手洗爵拭爵前导官导皇帝诣虞主前奏请皇帝跪三上香进币爵酒官跪进币次进爵酒奏请皇帝受币奠币执爵酒三祭酒于苞苴奠爵俛伏兴奏请少立读祝文官跪读祝文讫奏请拜皇帝再拜在位官皆再拜前导官导皇帝还褥位西向立内侍启虞主巾捧椟覆虞主前导官导皇帝归御幄帘降礼毕高宗绍兴二十九年十二月五日礼部太常寺言检照元丰二年慈圣光献皇太后上仙太常礼院言按礼葬而后虞虞而后卒哭卒哭而后祔景德中明德皇后以百日为卒哭盖古之士礼不当施于朝廷诏改卒哭为百日司马光书仪卒哭祭其日夙兴执事者具馔如时祭陈之于盥帨之东用卓子蔬果各五品脍炙羹殽轩脯醢庶羞面食米食共不过十五品器用平生饮食器设玄酒一瓶于酒瓶之西主人既焚香帅众丈夫降自西阶众丈夫盥手帨手以次奉肉食升设灵座前主妇帅众妇女降自西阶盥手帨手以次奉面食米食设于肉食之北主人既初献祝东向跪读祝辞既启门告利成余皆如三虞之仪朱子家礼三虞后遇刚日卒哭设蔬果酒馔祝出主主人以下皆入哭降神主人主妇进馔三献侑食阖门启门辞神自是朝夕之闲哀至不哭

　　明

　　明会典品官礼三虞后遇刚日卒哭前期一日陈器具僎 【并同虞祭惟更设玄酒一瓶于酒瓶之西】 其日厥明夙兴设蔬果酒馔 【并同虞祭】 质明祝出主丧主以下皆入哭降神丧主奉鱼肉主妇盥帨奉面米食丧主奉羹主妇奉饭以进乃初献 【并同虞祭惟视执版立于丧主之左东向跪赞为异祝辞改三虞为卒哭哀荐成事下云来日隮祔于祖考某官府君尚飨】 亚献终献侑食阖门启门辞神其仪并与虞祭同自是朝夕之间哀至不哭其朝夕哭犹故丧主兄弟疏食水饮不食菜果寝席枕木庶人礼三月而卒哭其日夙兴掌事者具馔于堂东内外各衰服赞者引丧主以下俱杖升立哭于灵座东西向南上妇人升诣灵座西东面南上内外俱就位哭赞者升自东阶入彻夕奠出执僎者以馔升设于灵座前赞者引丧主降盥手讫进诣灵座前以盏跪奠酒俛伏兴少退西面祝入立于灵座南北面内外哭止跪读祝文曰杂某年某月朔日辰孤子某敢昭告于考某人 【母则曰哀子曰妣某氏】 日月不居奄及卒哭叩地号天五情糜溃谨以清酌庶羞哀荐成事尚飨祝兴丧主再拜哭应拜者皆再拜哭尽哀丧主以下各还次自卒哭后朝一哭夕一哭乃讳名丧主疏食水饮不食菜果寝席枕木

　　祔祭【宋　金　元　明】

　　宋

　　金

　　元

　　明

　　宋

　　宋真宗景德初礼官详定明德皇太后灵驾发引于京师壬地权攒依礼埋悬重升祔神主 【案宋史礼志太宗明德皇后李氏于景德元年三月十五日崩九月二十二日迁坐于沙台攒宫十月七日祔神主太宗室三年十月十五日帝诣攒宫致奠】 李安易上言曰礼云既虞作主虞者巳葬设吉祭也明未葬则未立虞主及神主所以周制但凿木为悬重以主神灵皇后七月而葬则埋悬重掩元堂凶仗辒辌车龙輴之属焚于柏城讫始可立虞主吉仗还京备九祭复埋虞主然后立神主升庙堂自旷古至皇朝上奉祖宗陵庙俱行此神何以今日乃违典章苟且升祔方权攒妄立神主未大葬辄埋悬重且棺柩未归园陵则神灵岂入太庙柰柏城未焚凶仗则凶秽唐突祖宗望约孝章近例但于壬地权攒未立神主升附凶仪一切祗奉俟丙午年灵驾西去园陵东回祔庙如此则免于颠倒乃诏有司再加详定判礼院孙何等上言案晋书羊太后崩废一时之祀天地明堂去乐不作又按礼皇后崩五祀之祭不行既殡而祭所言五祀不行则天地之祭不废遂议以园陵年月不便须至变礼从宜又缘先准礼文候神主升祔毕方行享祀若俟丙午岁则三年不祭宗庙神文有阙况明德皇太后德配先朝礼合升祔遂与史馆检讨同共参详以为庙未祔则神灵不至伏恐祭祀难行攒既毕则梓宫在郊可以葬礼比祔遂案礼云葬者藏也欲人不得而见也既不欲穿圹动土则龙輴攒木题凑蒙椁上四柱如屋以覆尽涂之所合埋重一依近例便可升祔神主安易妄言以凶仗为凶秽目群臣为颠倒指梓官为棺柩令百司分析园陵浼渎圣听诬罔臣下安易又云昔日睹群官尽公奉二帝诸后并先山陵后祔庙今日睹群官颠倒奉明德皇太后独先祔庙后园陵者今详当时先山陵后祔庙盖为年月便顺别无阴阳拘忌今则年月未便理合从宜未埋重则礼文不备未升祔则庙祭犹阙须从变礼以合圣情兼明德皇太后将赴权攒而安易所称柏城未焚凶仗则凶秽唐突祖宗案檀弓云丧之朝也顺死者之孝心也郑康成注云谓迁柩于庙又云其哀离其室也故至于祖考之庙而后行商朝而殡于祖周朝而遂葬今亦遥辞宗庙而后行岂可以礼经所出目为颠例吉凶具仪谓之唐突哉又云孝章皇后至道元年崩亦缘有所嫌避未赴园陵出京权攒之时不立神主入庙直至至道三年西去园陵礼毕然后奉虞主还京易神主祔庙以合典礼今详当时文籍缘孝章为太宗嫂氏上仙之时止辍五日视朝百官不曾成服与今不同初亦无诏命令住庙享今明德皇太后母仪天下主上孝极曾颜况上仙之初即有遗命权停享祀今案礼文固合如此安易荒唐庸昧妄有援引以大功之亲比三年之制欺罔乃至于此本院所议并明称典故旁考时宜虽曰从权粗亦稽古请依元议施行从之 【案权攒未葬不宜苟且祔庙安易之言正合古礼而孙何等乃重驳之谬矣】 司马光书仪卒哭之来日祔于曾祖考 【曾祖考曾祖妣皆以主人言之】 内外夙兴掌事者具馔三分 【杂记曰男子祔于王父则配女子祔于王母则不配注谓若祭王母则不祭王父也有事于尊者可以及卑有事于卑不敢援尊祭馔如一祝辞异不言以某妃配某氏耳】 如时祭设曾祖考妣坐于影堂南向 【影堂窄则设座于他所妣则但设祖妣坐】 设死者坐于其东南西向各有倚卓设盥盆帨巾于西阶下设承版卓子于西方火炉汤瓶火筯在其东其日夙兴设玄酒酒瓶盏注卓子于东方设香卓于中央置香炉炷香于其上质明主人以下各服其服哭于灵座前奉曾祖考妣祠版匣置承祠版卓子上出祠版置于座藉以褥次诣灵座奉祠版匣诣影堂主人以下哭从如从柩之序至影堂前止哭祝奉祠版置于坐藉以褥主人及诸子倚杖于阶下与有服之亲尊长卑幼皆立于庭 【曾祖考妣在焉故尊长不敢坐】 以服轻重为列丈夫处左西上妇人处右东上 【左右皆据曾祖考妣言之】 各以昭穆长幼为序皆北向婢妾在妇人之后位定俱再拜 【参曾祖考妣】 其进馔先诣曾祖考妣前设之次诣亡者前设之主人先诣曾祖考妣前北向跪酹酒俛伏兴少退立祝奉辞出主人之左东向跪读曰维某年月日孝曾孙某敢以柔毛喜荐普淖明齐溲酒适于曾祖考某官 【不言以某封某氏配若妣祔于祖妣则云适于祖姑某封氏】 隮祔孙某官 【妣云隮祔孙妇某封某氏】 尚飨祝兴主人再拜不哭次诣亡者前东向跪酹酒俛伏兴少退立祝读曰维年月日孝子某敢用柔毛嘉荐普淖明齐溲酒哀荐祔事于先考某官 【妣云先妣某封】 适祖考某官尚飨祝兴降位主人再拜不哭降复位主妇亚献亲宾终献皆如主人仪祝阖门主人以下出侍立于门左右不哭如食闲祝告启门三及启门主人以下各就位祝东向告利成主人以下不哭皆再拜辞神祝先纳曾祖考妣祠版于匣奉置故处次纳亡者祠版于匣奉之还灵座主人以下哭从如来仪

　　金

　　金制凡升祔神主用栗具依唐制诸侯用一尺刻谥于背

　　元

