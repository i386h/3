<!-- { "loadSidebar": true } -->
　　（臣）等谨案杜氏通典火攻之后附以火兵火兽火禽火盗火弩盖即火攻之具杜氏特详其制后之行军者往往用之今依次纂入又如金以敕黄纸十六重为筒长二尺许实以柳炭铁滓磁末硫黄砒霜以绳系枪端军士各悬小铁礶藏火临阵烧之焰出枪前丈余药尽而筒不损谓之火枪又有火炮名震天雷者用铁礶盛药以火点之所爇围半里已上火点着铁甲皆透明曾铣在边置慢炮法炮圆如斗中藏机巧火线至一二时纔发外以五采饰之敌拾得者骇为异物聚观传玩者墙拥须臾药发死伤甚众又制地雷穴地丈余许柜药于中以石满覆更覆以沙令与地平伏火于下可以经月系其发机于地面过者蹴机则火坠药发石飞坠杀人敌惊以为神此皆火攻之具也今不另分列门类谨附载于此

　　△御火攻附

　　唐

　　宋

　　唐

　　唐末王重师为颍州剌史从梁太祖攻濮州纵兵坏其墉濮人因屯火塞其坏垒烟焰亘空人莫敢越重师方苦金疮卧军次诸将勉之乃跃起命将士悉取军中毡罽投水中掷于火上重师率精锐持短兵突入诸军踵之濮州乃陷

　　宋

　　宋冀州将官李政备守有方纪律严明一日金人登城火其门楼政以重赏募死士扑之俄有数千人皆以湿毡裹身跃火而进大呼力战金人解去城赖以全后政死而城失守又王德既破邵青谍言青复索战将用火牛德笑曰此古法也可一不可再命合军时万弩齐发牛皆反奔贼众尽歼青遂面缚执送行在

　　（臣）等谨按杜氏通典火攻言我以火攻敌也若敌用火攻尤当思所以御之通典未及此今谨增入

　　○乘风取胜

　　五代

　　金

　　元

　　明

　　△五代

　　五代晋时契丹入寇杜重威领兵至白团卫村下营敌骑环绕之奇兵出寨后断粮道是夜东北风大起破屋折木营中掘井辄坏人马俱渴契丹主令其众曰晋军止此耳当尽擒之命铁鹞军四面下马拔鹿角而入奋短兵以击晋军又顺风纵火扬尘以助其势至曙风尤甚时晋师居下风弓弩无所施李守贞曰此风助我也彼众我寡风沙之内莫测多少奋命格斗强者必胜如俟风止我无噍类矣张彦泽召诸将问计药元福曰敌谓我不能逆风以战宜出其不意以击之此亦兵家诡道也符彦卿曰与其束手就擒曷若以身徇国乃与元福等引精骑出西门击贼诸将继之契丹却数百步彦卿谓守贞且曳队往来乎直前奋击以胜为度乎守贞曰事势如此安可回鞚宜长驱取胜耳彦卿等跃马而去风势益甚昏晦如夜乃拥万余骑横击契丹呼声动天地契丹大败而走

　　△金

　　金太祖会辽都统萧哈哩副都统托卜嘉于鸭子河将及河辽兵方坏陵道金选壮士十辈击走之大军继进遂登岸甲士三千七百至者纔三之一俄与敌遇于出河店会大风起尘埃蔽天乘风势击之辽兵遗遂至沃棱泺

　　△元

　　元星节复池州进据清水湾伺者告贼舰至自上流顺风举帆众数十倍诸将失色星节曰无伤也风势盛彼仓猝不得泊但伏横港中偃旗以待俟过而击之无不胜矣风怒水驶贼奄忽而过乃命举旗张帆鼓噪而薄之官军殊死斗风反为我用大克之又金将李伯祥据赵州穆呼哩遣王义捣其城会天大风雨义帅壮士挟长梯疾趋夜四鼓四面齐集登城杀守陴者城中乱伯祥挺身走天坛寨一州遂定又巴延伐宋命吕文焕招降郢州守将王虎臣王大用不应日暮风大起巴延命顺风掣金汁炮焚其庐舍烟焰涨天城破屠之

　　△明

　　明成祖与盛庸军遇南兵军西南北兵军东北交战未分胜负忽东北风大作尘起蔽天砂砾击面人咫尺不相见成祖麾兵乘风大呼纵左右翼横击之钲鼓之声震地南兵大败追至滹沱河斩溺死者不可胜计降者悉纵遣之又成祖与李景隆大战于白沟河先为瞿能平安所胜得高煦帅精骑数千合战会大风起南师阵少动乃以劲骑绕出其后突入驰击遂斩能于阵安亦败乘风纵火南师大溃尽弃其辎重以遁斩溺数十万降者数万人

　　○水攻

　　五代

　　宋

　　金

　　元

　　明

　　水平及水战具附

　　△五代

　　五代梁太祖遣丁会将兵攻宿州剌史张筠坚守丁会乃率众于州东筑堰壅汴水以侵城筠乃降宿州平大举南伐命庞师古以徐宿宋滑之师直趣清口杨行密遣朱瑾领兵以拒师古因决水浸军初师古营清口其地卑下或请就高为栅师古以非全忠命不听淮人决水浸之请者告曰淮人决河上流水至矣师古怒其摇众斩之已而水至军不能战遂见杀

　　周李重进伐吴破濠州南关城世宗自攻濠州王审琦拔其水寨吴人屯战船数百于城北植巨木于淮水以限周兵帝命水军攻之拔其水寨焚船七十余艘斩首二千余级又收其羊马城中震恐又周师攻吴寿州吴人大发楼船蔽川而下泊于濠泗周师颇不利吴将林仁肇以水陆军齐进又以船载薪乘风纵火欲焚周所为浮梁周将张永德使习水者没其船下系以铁鏁急引轻舠击之吴人船不得进退溺者甚众夺巨舰数十永德解金带赏习水者

　　△宋

　　宋太祖北征王师傅太原命筑长堤壅汾水灌其城决晋祠水注城下置寨于城四面逼之太祖幸城北引汾水入堤灌城内又幸城东南命水军乘小舟载强弩进攻水自城门入而有积草自城中飘出塞之会岁暑雨军士多疾乃班师其后北汉主决城下水注之台骀泽水落而城多摧圮契丹使者韩璠璠犹在太原叹曰王师之引水浸城也知其一不知其二若知先浸而后涸则并人无类矣

　　△金

　　金萨满阿里与高彪监护水运宋以舟师阻亳州河路击败之追杀六十余里获其将萧通破涟水水寨贼尽得其大船遂取涟水军招徕安辑之石州平宗弼再伐宋萨满阿里巳老督造战船诏赐萨满阿里钱千万自结发从军大小数十战尤习舟楫江淮用兵无役不从时人以水星目之

　　△元

　　元张弘范师次崖山宋军千余艘碇于海中建楼橹其上隐然坚壁也弘范引舟师赴之崕山东西对峙其北水浅舟胶非潮来不可进乃由山之东转南入大洋始得逼其舟又出奇兵断其后路烧其宫室

　　△明

　　明俞通海从征陈友谅战鄱阳湖建议曰湖水有浅深舟难回旋不利战莫若纵之入江先据敌上流迎战友谅成擒矣后果然又俞大猷言防江必先防海水兵急于陆兵盖倭寇长陆战今楼船高大倭船遇之辄摧压鱼烂固我兵所长也善战者毋以短击长而以长制短且海战无他法在知风候齐号令以大胜小以多胜寡耳于是用舟师战而舟山积岁不除之贼皆剿

　　△水平及水战具附

　　五代

　　金

　　元

　　明

　　五代

　　五代周师征南唐李景初无水战之具巳而屡败景兵获水战卒乃造战舰数百艘使降卒教之水战又造齐云船数百艘世宗至楚州北神堰齐云船大不能过乃开老鹳河以通之遂至大江景初自恃水战以周兵非敌且未能至江及见周师列于江次甚盛以为自天而下乃请降

　　金

　　金海陵王正隆时营汴京新宫张中彦采运关中村木青峰山巨木最多而高深阻绝唐宋以来不能致中彦使构崖驾壑起长桥十数里以车运木若行平地开六盘山水洛之路遂通汴梁明年作河上浮梁复领其役舟之始制匠者未得其法中彦手制小舟纔数寸许不假胶漆而首尾自相钩带谓之鼓子卯诸匠无不骇服其智巧如此浮梁巨舰毕功将发旁郡民曳之就水中彦召役夫数十人治地势顺下倾泻于河取新秫秸密布于地复以大木限其旁临晨督众乘霜滑曳之殊不劳力而致诸水

　　元

　　元师逼万州宋人将舟师数百艘遡流迎战安扎尔顺流率劲兵乘巨筏浮草舟于其闲弓弩雨射宋人不能敌败诸夔门又贾似道都督诸路军马十三万号百万步军指挥使孙虎臣为前锋淮西制置使夏贵以战舰二千五百艘横亘江中似道将后军巴延命左右翼万户率骑兵夹江而进炮声震百里宋军阵动贵先遁以扁舟掠似道船呼曰彼众我寡势不支矣似道闻之仓皇失措遽鸣金收军军溃众军大呼曰宋军败矣诸军战舰居后者阿珠促骑召之挺身登舟手柁冲敌船舳舻相荡乍分乍合阿珠以小旗麾何玮李庭等并舟深入巴延命步骑左右犄之追杀百五十余里溺死无算得船二千余艘及其军资器仗图籍符印又张世杰集海舰千余艘贯以巨索为栅以自固李恒断其汲路其势日逼谕降不可乃阵于船尾由北面逆行捣其栅索绝世杰战死

　　明

　　明戚继光编水兵法每一寨系一将领者不拘船之大小多寡均匀分派但系一寨之尊不拘参游都司把总一例曰主将各量分亲船为中军司中军领之缘将领所职应在冲要故多其数以便督进若主将往中左右各司巡逻监督只将中军随从便于往来一到彼哨又有该哨相帮即称重矣永不许抽零司哨之船若主将仍抽取司哨寸版以致司哨寡弱误事只重罪主将主将中军船不及各司数者以其常与一司合为一处势巳倍于他哨而船中必择其第一坚大者为中军司将势巳厚余分为中司左司右司每司分二哨共六哨船多则加前司后司又加分二哨共十哨每哨船只大小相兼大约十船以下五船以上为一■〈舟宗〉哨官领之两哨为一司分总领之三司二司则为一部主将领之凡战船上大旗俱用黑布一则便于远瞭一则合于水性也仍用白布取寨名一字大书加于旗心各照方色制以号带每队长小旗一面各照本船号带方色凡捕盗专管一船之务无所不理凡入船客兵俱听管束第一当重其事权俾有专力无掣肘可也舵工兼管舵兼防舵门下攻守椗手专管椗正头前攻守瞭手专管帆樯绳索主将调■〈戗〉斗手遇贼则上斗用犁头镖下射贼舟神器手专管定发无敌神飞炮掌号手专管接应司哨号令及独船对敌进止号令守舱门者临敌牢守舱门平时管一应家火杠具支销昼夜出入关防队长司一队内攻守督兵用命贼近专发火桶平时督兵习艺修治军火器械一号某字船一只捕盗一名家丁一名舵工二名斗手三名瞭手二名椗手二名守舱门二名掌号一名神器四名此一定不可增减兵八队每队队长一名兵十名共八十八名或七队六队五队相船相地损益之后号船皆仿此旗帜方色俱随本哨

　　○敌半涉水击必胜

　　五代

　　军行渡水附

　　△五代

　　五代晋高祖天福二年范延光反遣其牙将孙锐澶州剌史冯晖以兵二万距黎阳掠滑卫高祖以杨光远为招讨使引兵自滑州渡胡梁攻之锐轻脱无谋时军士苦大热皆不为用光远得其谍者知其谋诱锐等渡河半济而击之兵多溺死锐晖退走入魏闭壁不复出明胡宗宪剿海贼徐海等会贼入绍兴大兵遇于江桥仅隔一河乃令土目田九霄邀其前同知曲入绳袭其后贼见两兵渡河大怖而走宗宪笑曰贼若乘我兵半渡追击胜负未可量今已投死地无能为也聚众围之死者强半又荔浦贼八千余人渡江东寇沈希仪以五百人待之贼将窥江希仪谋之诸将曰蛟龙滩阔滑石滩狭须夺其阔而致之狭乃可击于是伐岸竹编篾为縿揭竿为旗使羸卒树帜燃柴向蛟龙滩以惑之贼疑有备果趋滑石滩希仪预分兵雨岸潜以小艇载劲卒伏葭苇中俟其半渡希仪乘艇顺泷急冲之两岸伏军噪而前水陆夹攻贼俱挤坠入渊尽俘之

　　△军行渡水附

　　唐

　　五代

　　宋

　　金

