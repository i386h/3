<!-- { "loadSidebar": true } -->
　　宪宗成化十一年定制凡盗贼赃仗未真人命死伤未经勘验辄加重刑致死狱中者审勘有无故失明白不分军民职官俱视酷刑事例为民是年山西巡抚何乔新劾奏迟延狱词佥事尚敬刘源因言凡二司不决断词讼者半年之上悉宜奏请执问诏以所奏通行天下时六品巳下官有罪巡按御史辄令府官提问陕西巡抚项忠言非祖制甚乖律意奏请今后当闻于朝命御史按察司提问为是乃下部议从之

　　孝宗弘治三年申明凡律该决不待时重犯鞫问明白曾经大理寺详允奏奉钦依处决者各该部院并该科即便覆奏会官处决不必监至秋后十三年定岁差审决重囚官俱以霜降后至限期复命十八年南刑部奏决不待时者三人大理寺巳审允下法司议谓在京重囚闲有决不待时者审允奏请至刑科三覆奏或蒙恩仍监候会审南京无覆奏例乞俟秋后审竟类奏定夺如有巨憝难依常例者更具奏处决着为令诏可旧例狱囚已审录应决断者限三日应起发者限十日逾限计日以笞因淹滞至死者罪徒嘉靖六年给事中周琅言比者狱吏苛刻罪无轻重辄加幽系案无新故动引岁时奸吏悍卒往往倚狱为市乞申明旧律帝嘉纳之 【具杂议篇】 七年定议重囚有冤家属于临决前一日挝鼓翼日午前下过午行刑不覆奏

　　神宗时刑部尚书孙丕扬言打断相验令御史三六九日遵例会同余日止会寺官以速决遣徒流已上部寺详鞫笞杖小罪听堂部处分 【具杂议篇】 命如议行

　　钦定续通典卷一百十四 
 ●钦定续通典卷一百十五　刑九

　

　　守正

　　○守正【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　△唐

　　唐肃宗至德二年将军王去荣以私怨杀本县令当死帝以其善用炮敕免死以白衣于陕郡效力中书舍人贾至持诏不即行上表言去荣无状杀本县令而议者谓陕郡初复非其人不可守然则他无去荣者何以亦能坚守乎若以能用炮石即免诛死今诸军技艺绝伦者其徒实繁必恃其能所在犯法又将何以止之太子太师韦见素等亦以为于律杀本县令列于十恶而陛下宽之王法不行人伦道屈臣等奉诏不知所从愿陛下守贞观之法 【按去荣犯法律有应坐之条乃肃宗以炮石微长置凶恶于不问仅子褫夺竟免刑诛末始非召乱启奸之渐贾至韦见素等执法论情所言平允虽未见从而议不可没故特载之】

　　德宗时郭子仪婿太仆卿赵纵为奴告下御史劾治奴留丙佉省宰相张镒言贞观时有奴告主反者太宗曰谋反理不独成当有他人觉发何藉奴告乃着令奴告主者斩由是贱不得干贯下不得凌上教本修而悖乱不作顷者长安令李济以奴得罪万年令霍晏因婢坐谴遂使舆台下类主反畏之悖慢成风渐不可长建中元年诏书奴婢告主非谋叛者同自藐法今纵事非叛逆而奴留禁中纵独下狱情所不厌帝命贬纵官奴杖死窦参为大理司直婺州刺史邓珽坐赃八十余贯珽与执政有旧以会赦欲免征赃诏百僚杂议多希执政旨参独坚执珽竟伏法征赃社亚为东都留守盗劫输绢于洛城北亚恶大将令狐运适运与其部下畋北郊亚意其为盗执讯之连系者四十余人亚将逞其宿怒且以得贼为功上表指明运盗之状帝信而不疑宰臣以狱大宜审奏请覆治命侍御史李元素就鞫亚迎路以狱成告元素验之五日尽释其囚而还亚大惊且怒亲追送马上实之元素不答亚遂上疏诬构元素及复命言未毕帝怒曰出俟命曰臣未尽词帝又曰且去曰臣一出不得复见陛下乞容尽词帝意稍缓乃备述运冤状帝始悟后数月果得真盗京兆尹李充有美政裴延龄恶之诬劾充比陛赞数遗金帛当扺罪又干没京兆钱六十久万缗请付比部钩校时郎中崔元翰怨贽揣延龄指逮系榜掠甚急内险以文刑部侍郎奚陟持平无所上下且言京兆钱给县馆传余以度支符用度略尽充既免元翰不得意以恙死宪宗朝江西观察使裴堪奏虔州刺史李将顺赃状朝廷不覆按遽眨将顺道州司户当书左丞吕元膺封还诏书奏曰纵堪辞足信亦不可为天下法请发御史按问宰臣不能夺宣徽五坊小使方秋阅鹰狗所过挠官司厚得饷谢乃去下邽令裴寰不为礼因构寰出丑言送诏狱当大不恭宰相武元衡婉辞诤帝怒未置御史中丞裴度见延英帝恚曰寰诚无罪杖小使小使无罪且杖寰度曰责若此固宜第寰为令惜陛下百姓安可罪帝色霄乃释寰神策军自兴元后日骄恣府县不能制军吏李昱贷富人钱八百万三岁不肯归京兆尹许孟容遣吏捕诘与之期使偿曰不如期且死一军尽惊诉于朝诏以昱付军治之再遣使皆不听奏曰不奉诏臣当诛然臣职司辇毂当为陛下抑豪强钱未尽输昱不可得帝嘉其守正许之京师豪右大震浮屠鉴虚者自贞元中关通赂遗倚宦竖为奸会坐于顿杜黄裳家事逮捕下狱御史中丞辪存诚穷劾之得赃数十万当以大辟权近更保救于帝有诏释之存诚不听明日诏使诣台谕曰朕须此囚面诘非赦也存诚奏曰狱巳具陛下必欲召赦之请先杀臣乃可不然臣不敢奉诏鉴虚卒抵死

　　穆宗长庆中裴潾为刑部郎中有前率府仓曹曲元衡杖杀百姓柏公成母法官以公成母死在辜外元衡以父荫当赎罪征铜公成私受元衡资货母死不闻公府理官亦以经恩免罪潾议曰典刑者公柄也在官得施于部属之内元衡身非在官公成母非部属而擅凭威力横加残虐岂合拘于常典公成取货于雠利母之死悖道天性尤所必诛奏上敕元衡杖六十配流公成论死宿州剌史李直臣坐赃当死赂中人为之援解御史中丞牛僧孺坚执不回帝面谕之曰直臣事虽■〈潜，心代日〉失然有经度才可委之边任朕欲贷其死何如僧孺曰凡人不才步于持禄取容耳帝王之法束缚奸雄正为才多者禄山朱泚以才过人浊乱天下况直臣小才何为屈法哉上嘉纳之

　　文宗太和五年郑注构宋申锡狱捕逮佁卒事由内出无可证验右散骑常侍崔元亮率谏官叩延英苦诤反复数百言帝未喻元亮置笏在陛曰孟轲有言众人皆曰杀之未可也卿大夫皆曰杀之未可也天下皆曰杀之然后察之乃寘于法今杀一凡庶当稽典律况欲诛宰相乎臣为陛下惜天下法不为申锡言也府伏流涕会大理卿王正京雅与京兆崔瑄亦上疏言宣得告事者考验其辞状以闻注等惮之由是狱稍解六年濮州掾崔元武受吏赃又率屑邑奉钱增私马估售官迭三罪计绢百二十疋大理断三犯以重者论抵入私马为重止削三官刑部覆讯当流未决天平节度使殷侑奏三犯不同坐所重准律枉法十五疋上绞频犯者累科元武犯皆枉法当死诏如部议元武决杖流贺州帝嘉侑守法进刑部尚书

　　武宗会昌中泽潞平朝议以刘从谏妻裴氏为裴问之妹欲原之初从谏死稹叛裴以酒食会潞州将校妻子泣告以固逆谋法司请从重典刑部侍郎刘三复复奏曰从谏包藏鞫心迹状显著人臣叛道合有三族之诛阿裴已不得色于极法又况从谏死后主张狂谋罪状非一稹年幼小逆节未深裴为母氏宜诱说忠孝之道开陈祸福之原而乃激厉凶党胶固叛心广招将校之妻俨开酒食之晏号哭以激众意赠解以结群情遂使叛党稽不舍之诛孽童延必死之命以至周岁方就刑诛此阿裴之罪也虽以裴问之功或希减罪而国家有法难议从轻夫管叔周公亲弟也有罪则除以周公之贤肖不赦兄弟之罪况裴问之功效安能破朝廷之法耶据阿裴废臣妾之道怀逆乱之谋裴问如周公之功尚合行周公之戮况于朝典固在不疑阿裴乞准法从之

　　宣宗大中中韦澳为京兆尹帝舅郑光主墅吏豪肆积年不输官赋澳逮系之他曰帝问其故澳具道奸状且言必寘之法帝曰可贷否对曰陛下自内署擢臣君京邑安可使画一法独行于贫下乎帝入白太后曰是不可犯后为输租乃免

　　△五代

　　后唐明宗时汴州仓吏七十二人定赃应死分戮于三市吏彦弼为汴州牙校旧将之子石敬瑭之戚属王建立奏希免死帝曰王法无亲岂可私徇乃皆就戮吕琦为驾部员外郎兼侍御史知杂事河阳主藏吏盗所监物下军巡狱狱吏尹训纳赂反其狱其家诉于朝下御史台按验得训赃状奏摄训赴台训为安重诲所庇不与琦请不已训惧自杀狱乃辨蒙活者甚众

　　晋开运初张仁愿再为大理卿开州刺史王澈犯赃朝廷以澈功臣子欲宥之仁原累执奏不移竟伏法

　　△宋

　　宋太袓朝马仁瑀为瀛州防御使兄之子因醉误杀平民系狱当死民家自言非有憾也过误尔愿以过失伤论仁瑀曰我为长吏而兄子杀入此乃恃吾势横恣耳非过失也岂可以己之亲而乱国法哉卒论如律淳化中张咏知银台封驳司张永德为并州帅有小校犯法笞之至死诏按其罪咏封还诏书且言陛下方委永德边任若以一部校故摧辱主帅臣恐下陵上自此始太宗不从未几果有营卒胁诉军校者咏复引前事为言太宗乃改容劳之澶渊之役诸将临敌退衄真宗已诏贷罪议者以为败军之将当诛帝惑以问殿前都指挥使高琼对曰罪诚当诛然陛下去岁已释其罪今复行之非信也又方屯诸路非时代易臣恐众心疑惧乃止违制之法向无故失率坐徒二年王曾知审刑院请分故失非亲被制书者止以失论帝不悦曰如是不复有违制者曾曰如陛下言亦无复有失者矣自是违制遂分

　　景德中荣王宫火延前殿有言非天灾请置狱劾火事当坐死者百余人宰相王旦独请见曰始失火时陛下以罪己诏天下而臣等皆上章待罪今反归咎于人何以示信且火虽有迹宁知非天谴耶帝从之当坐者皆免王质知庐州日有盗杀其徒而并其财者获之置于法大理驳曰法当原质谓盗杀其徒而自首者原之所以疑坏其党而开其自新若杀而不首既获而又原则公行为盗而第杀一人既得其财又可以赎罪不获则肆为盗茍获则引以自原如此盗不可止非法意也疏三上贬监灵仙宫仁宗时近臣有罪多不下吏劾实不付有司议法谏官王贽言情有轻重理分故失而一切出于圣断前后差异有伤政体刑法之官安所用哉请自今悉付有司正以法诏可沈德妃之弟惟恭乐安郡主之婿张承衍同管句会灵观观燔黜惟恭蔡乐承衍汝州妃主交为言乞留京师帝曰已行之命为贵戚所回则法徒设矣命趣行周敦颐为南安司理参军有囚法不当死而转运使欲深治之敦颐争不胜投其告身以去曰如此尚可仕乎杀人以媚人吾不为也转运使感悟囚卒不死

　　神宗以韩晋卿为大理正晋卿自仁宗朝已典讼枭时朝廷有疑议辄下晋卿杂议开封民争鹑杀人王安石以为盗拒捕斗而死杀之无罪晋卿曰是斗杀也登州妇人谋杀夫郡守许遵执为按问安石复主之晋卿曰当死事久不决争论盈廷终持之不肯变故事大理开封断狱得请实蔽罪其后任情弃法法益不用

　　哲宗时开封少尹虞奕言廷尉持天下平京师诸夏本法且不行何以示万国请自今非情法实不相当毋得辄请从之

　　高宗绍兴初张九成为镇东军佥判民冒鹾禁提刑张宗臣欲逮捕数十人九成争之宗臣曰此事左相封来九成曰主上屡下恤刑诏公不体圣意而观望宰相耶宗臣怒九成即投檄归

