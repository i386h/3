<!-- { "loadSidebar": true } -->
　　唐制监察御史十五人掌分察百僚巡按州县狱讼军戎祭祀营作太府出纳皆莅焉知朝堂左右厢及百司纲目凡十道巡按以判官二人为佐务繁则有支使其一察官善恶其二察户口流散籍帐隐没赋役不均其三察农桑不勤仓库减耗其四察妖猾盗贼不事生业为私蠹害其五察德行孝弟茂材异等藏器晦迹应时用者其六察黠吏豪宗兼并纵暴贫弱冤苦不能自申者 【至德中李勉授监察御史时朝廷右武勋臣恃宠多不知礼大将军管崇嗣于行在朝堂背阙而坐勉即劾之帝叹曰吾有李勉始知朝廷尊矣代宗永泰初赵涓为监察御史时禁中失火与东宫稍近帝深疑东宫涓乃深历壖囿按据迹状乃奏上知中官失火也德宗时在东宫乃深感涓及涓刺衢州年考既深与韩滉不相得奏免涓官德宗见其名谓宰臣曰岂永泰初御史赵涓乎对曰然即拜为尚书左丞】 代宗大历十四年以监察御史一人知两京馆驿号馆驿使德宗兴元元年以第一人察吏部礼部兼监察使第二人察兵部工部兼馆驿使第三人察户部刑部岁终议殿最元和中以新人不出使无以观能否乃命专察尚书省号曰六察官宋监察御史六人掌分察六曹及百司之事纠其谬误 【孝宗干道八年宰臣进呈御史台事分隶六察虞允文奏曰祖宗时监察御史■〈去阝〉许言事帝曰今既分隶六察可许随事弹奏自此朝纲肃清矣】 大事则奏劾小事则举正迭监祠祭岁诣三省枢密院以下轮治凡六察之事稽其多寡当否岁终条具殿最以诏黜陟百官应赴台参谢辞者以拜跪书札体验其老疾凡事经郡县监司不能直者直牒合门上殿论奏官卑而入殿中监察御史者谓之里行治平四年中丞王陶言奉诏举台官多以资浅不应格乃诏举三丞以上知县为里行熙宁二年诏御史阙委中丞奏举毋拘官职高下兼权三年孙觉荐秀州军事推官李定奏对称旨以为中允监察御史里行由选人为御史自定始元丰八年裁减监察御史二员余许尽兼言事哲宗绍圣二年复置元佑元年诏台谏官许二人同上殿又令六曹差除更改事画黄到即报台又改六察旬奏为季奏元符二年诏吏部守令课绩最优者关台考察不实者重行黜责徽宗崇宁二年都省申明台官职在绳愆纠谬自宰臣至百官三省至百司不循法守有罪当劾者皆得纠正政和七年中丞王安石奏以本台觉察弹奏事刊为一书录本给付从之钦宗靖康元年诏宰臣不得荐举台官旧台令御史上下半年分诣三省枢密院点检诸房文字轮诣尚书六曹按察奉行稽违付受差失咸得纠弹渡江后稍阔不举高宗绍兴三年始复其旧是年殿中侍御史常同言元丰始置六察上自诸郡寺监下至廪库场务无不分隶近有夤缘申请乞不隶台察者恐非法宜遵旧制从之孝宗干道二年诏自今非曾经两任县令不得除监察御史 【仁宗嘉佑中监察御史程颢前后奏说最多要以正心窒欲求贤育才为先常言人主当防未萌之欲帝嘉之又傅尧俞为监察御史朱诲子颖士以内降监汳口镇而都水监复荐之尧俞言密院既不治颖士求内降罪而都水又安知其可用而举之上下相结迭为阿徇其盗名器将不但一汳口而已乃罢颖士权幸惮焉又张戬除监察御史争新旧章数十上最后言今大恶未去横敛未除不正之司已存无名之使方扰又诣中书力争之王安石以扇掩之而笑戬曰戬之狂直当为参政所笑天下之人笑参政亦不少矣】 辽御史台无监察御史金御史台监察御史十二人掌纠察内外非违刷磨诸司察帐并监祭礼及出使之事凡选监察御史尚书省具才能者疏名进呈以听制任满御史台奏其能否仍视其所察公事具书于解由以送尚书省如所察事皆无谬戾为称则有升擢庸常者临期取旨不称者降除任未满者不许改除至二八七年前常令六十以上者为之后台官以年老多废事乃敕尚书省于六品七品内取六十以下廉干者备选大定二十九年令台官得自辟举章宗明昌三年复元尚书省拟注每一缺或具三人或五人取旨授之宣宗贞佑五年诏监察御史所弹事同列不得与闻元御史台置监察御史三十三人司耳目之寄任剌举之事至元五年始置十一人八年增置六人十九年又增置一十六人二十二年参用南儒二人 【中统时魏初拜监察御史帝宴群臣于上都行宫有不能饮大巵者免其冠服初上疏曰臣闻尊卑之礼不可不肃昨闻锡宴大臣威仪弗谨非所以尊朝廷正上下也疏入帝欣纳之仍谕侍臣曰自后毋为此举又马祖常为监察御史弹劾不避权贵声震一时】 明监察御史一百十人较前代为最多主纠察内外百司之官邪或露章面劾或封章奏劾分十三道惟河南道监察御史独专诸内外考察其余各道协管两京直隶衙门浙江道监察御史十人 【协管中军都督府在京府军左金吾左金吾右金吾前留守中神策应天和阳广阳武功中武功后茂林十二卫牧马千户所及直隶庐州府庐州六安二卫】 江西道监察御史十人 【协管前军都督府在京府军前燕山左龙江左龙江右龙骧豹韬天策宽河八卫及直隶淮安府大河邳州九江武清龙门各卫】 福建道监察御史七人 【协管户部宝钞提举司钞纸印钞二周承运广惠广积广盈赃罚甲乙丙丁戊字天财军储供用行用各库在京金吾后武城中飞熊武功左武功右武功前献陵景陵裕陵泰陵十卫及直隶常州池州二府定边开平中屯二卫美峪千户所】 四川道监察御史七人 【协管工部营缮所文思院御用司设神宫尚衣都知等监惜薪司兵仗银作巾帽针工器皿盔甲军器宝源皮作鞍辔织染柴炭抽分竹木各局僧道录司在京府军济州大宁前蔚州左永清左五卫蕃牧千户所及直隶松江府广德州金山怀安怀来各卫神木千户所播州宣慰司石柱西阳等宣慰司天全六番招讨司】 陕西道监察御史八人 【协管后军都督府大理寺行人司在京府军后鹰扬兴武义勇右横海江阴康陵昭陵八卫敢勇报效二营韩秦庆安化四府及直隶和州保定左右中前四卫】 云南道监察御史十一人 【协管顺天府广备库在京羽林前通州二卫及直隶永平广平二府通州左通州右涿涿鹿左涿鹿中密云中密云后永平山海卢龙抚宁东胜左东胜右大同中屯营州五屯延庆延庆左延庆右万全左万全右各卫居庸关黄花镇宽河武定各千户所】 河南道监察御史十人 【协管礼部都察院翰林院国子监太常寺光禄寺鸿胪寺尚宝司中书舍人钦天监太医院司礼尚膳尚宝直殿等盐酒醋局钟鼓司教坊司在京羽林左留守前留守后神武左神武前彭城六卫伊唐周郑四府及两淮盐运司直隶扬州大名二府扬州高邮仪真归德宁山潼关神武右各卫泰州通州汝宁各千户所】 广西道监察御史七人 【协管通政司六科在京燕山右燕山前大兴左腾骧左腾骧右武骧左镇南沈阳左会州富峪忠义前忠义后十二卫及直隶安庆徽州保定真定四府安庆新安镇武真定各卫紫荆关倒马关广昌各千户所】 广东道监察御史七人 【协管刑部应天府在京虎贲左济阳武骧右沈阳右武功左武功右孝陵长陵八卫及直隶延庆州开平中屯卫】 山西道监察御史八人 【协管左军都督府在京锦衣府军右留守左骁骑左骁骑右龙虎龙虎右大宁中义勇前义勇后英武水军左十二卫晋府长史司及直隶镇江太平二府镇江建阳沈阳中屯各卫平定蒲州二千户所】 山东道监察御史十人 【协管宗人府兵部会同馆御马监典牧所大通关在京羽林右永清右济川三卫及中都留守司辽东都司直隶凤阳滁徐二州中都留守左留守中凤阳凤阳中凤阳右皇陵长淮怀远徐州滁州泗州寿州宿州武平沂州德州及德州左保定后沈阳中各卫洪塘千户所】 湖南道监察御史八人 【协管右军都督府五城兵马命京留守右武德忠义右虎贲右广武水军右江淮永陵八卫辽梁岷吉华阳五府荆襄楚三府长史司及兴都留守司直隶宁国府宁国宣州神武中定州茂山各卫】 贵州道监察御史七人 【协管吏部太仆寺上林苑监内官印绶二监在京旗守卫及长芦盐运司大宁都司万全都司直隶苏州河间顺德三府保安州苏州太仓镇海蓟州遵化镇朔兴州五屯忠义中河间天津天津左天津右宣府宣府左宣府右开平保安右蔚州永宁各卫嘉兴吴淞江梁城沧州兴和长安龙门各千户所】 在内两京刷卷巡视京营监临乡会试及武举巡视光禄巡视仓场巡视内库皇城五城轮值登闻鼓在外巡按 【北直隶二人南直隶三人宣大一人辽东一人甘肃一人十三省各一人】 清军提督学校 【两京各一人万历中南京增一人】 巡盐 【两淮一人两浙一人长芦一人河东一人】 茶马巡漕巡关攒运印马屯田师行则监军巡按则代天子巡狩所按藩服大臣府州县官诸考察举劾尤专大事奏裁小事立断按临有至审录罪囚吊刷案卷有故出入者理之祭祀坛场省其墙宇祭器巡视仓库查算钱粮表扬善类剪除豪蠹出按复命都御史覆劾其称职不称职以闻洪武十五年始置监察御史为浙江河南山东北平山西陕西湖广福建江西广东广西四川十二道每道或置五人或三四人不等建文二年改十二道为左右两院设御史二十八人永乐初复旧宣宗宣德十年定为十三道增贵州道定员额一百十人南京监察御史亦分十三道浙江江西河南山东山西陕西四川云南贵州九道各二人福建湖广广东广西四道各三人嘉靖以后不全设或以一人兼数道凡刷卷巡仓巡江巡城屯田印马巡视粮储监收粮斛点闸军士管理京营比验军器皆叙而差之清军则偕兵部兵科核后湖黄册则偕户部户科

　　△主簿【典事检法经历都事附】

　　唐制主簿一人掌印受事发辰核台务宋制置检法一人掌检详法律主簿一人掌受事发辰勾稽簿书绍兴初诏御史台检法主簿即令殿中侍御史奏辟光宗绍兴中侍御史林大中以论事不合去所奏辟检法官李谦主簿彭龟年亦乞同罢自宁宗嘉定元年刘榘除检法官范之柔除主簿后其职常阙辽无是官金亦无主簿设典事二人检法四人为御史台首领元御史台设经历一人都事二人为御史台首领明都察院设经历一人都事一人为都察院首领南京都察院同穆宗隆庆四年革都事

　　钦定续通典卷二十八 
●钦定续通典卷二十九　职官七

　

　　诸卿上

　　○诸卿上

　　总论诸卿上少卿附

　　太常卿丞　主簿　博士　太祝　奉礼郎　协律郎　两京郊社署　大乐署　鼓吹署　太医署　太卜署　廪牺署　汾祠署　太公庙署　检讨吏目附

　　光禄卿丞　主簿　大官署　珍羞署　良酝署　掌醢署

　　卫尉卿丞　主簿　武库署　武器署　守宫署　公交车司马令　左右都候

　　宗正卿丞　主簿　崇元署　诸陵署　太庙署　大宗正司附

　　太仆卿丞　主簿　乘黄署　典厩署　典牧署　车府署　诸牧署

　　大理卿正　丞　主簿　狱丞　司直　评事　监　寺副附

　　△总论诸卿上【少卿附】

