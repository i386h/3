<!-- { "loadSidebar": true } -->
　　郡丞唐不置有别驾长史元宗天宝以后诸郡皆废别驾下郡置长史一人肃宗上元二年诸州复置别驾德宗时复省元和长庆之际两河用兵裨将有功者补东宫王府官久次当进及受代居京师者常数十人诉宰相以求官文宗时宰臣韦处厚建议复置两辅六雄十望十■〈覧，纟代见〉州别驾宋诸州皆置通判 【卞衮通判宣州太宗淳化间上命采庶僚之廉干者给御书印纸课最仍赐实俸以旌异之衮与焉又李肃之通判澶州时北使将过郡而楼堞坏圯肃之谓郡守曰吾州为景德破敌之地当示雄强今保障若是且柰何遂鸠工构城屋凡千区规制一新人皆服其干济又王十朋擢绍兴府签判既至咸以书生易之十朋裁决如神吏奸不行又陈尧佐通判潮州修孔子庙作韩吏部祠以风示潮人又周敦颐为合州判官事不经手吏不敢决虽下之民亦不肯从又张忠恕通判杭州能拨烦理剧拳拳以体国为心】 大郡置二人余置一人贰郡政凡兵民钱谷户口赋役狱讼听断之事可否裁决与守臣通签书施行所部官有善否及职事修废得刺举以闻南渡后设官如旧人则贰政出则按县既而诸州通判有两员处减一人凡军监之小者不置辽南面官黄龙府兴中府皆有同知判官金诸总管府皆有同知都总管掌通判府事兵马副都总管所掌与同知同总管判官掌纪纲总府众务府判与总管判官同又有推官其职掌亦同诸府亦有府判推官掌纪纲众务诸州有同知通判州事有判官签判防刺州事元诸路总管府有同知治中判官各一人推官二人专治刑狱诸散府有同知判官推官各一人诸州亦有同知判官明诸府亦有同知 【景泰间彭镜初迁大理同知所隶多土官旧俗谒见有仪荫袭有馈镜初一切峻却之滇民尚鬼镜初所至必毁淫祠海上有猎神颇着灵异镜初奉上台命竟往毁之方航海浪高于屋从者胆落独无所怖已至风止水静卒毁而还又施奎调南安同知刑威不用专尚德化不踰年人吏洽和民悉感其德惠】 通判 【宣德间戴浩为东昌通判兼征租淘河之役九载秩满民歌曰戴别驾公实为我侬廉慎忘躬能使年丰又谭让改衢州通判政务尚严厉夜有人书廨壁者曰虎豹在山雷行于天人宜自度不可犯谭谭顾视笑曰为政不能使民无犯而使不可犯耶更治简缓民愈称顺又刘容通判黄州单车赴任布袍蔬食不殊寒士风廉平之誉孚于上下黠吏悍卒相戒敛戢】 分掌清军巡捕管粮治农水利屯田牧马等事无常职各府所掌不同延安延绥同知又兼牧民其边府同知有增至六七员者洪武三年设各府推官理刑名赞计典其各直隶州亦有同知判官

　　司马唐置一人宋辽金元明皆无

　　录事参军唐置一人宋制录事参军掌州院庶务纠诸曹稽违宋以后皆不置

　　司功参军唐上州中州置一人下州不置宋辽金元明皆无

　　司仓参军唐置一人宋有户曹参军掌户籍赋税仓库受纳即唐之司仓参军也金诸府以府判分判吏户礼案事元明皆以同知通判分掌其事

　　司户参军唐上州置二人中州下州各置一人宋辽金元明皆无

　　司兵参军唐上州中州置一人下州不置宋辽皆无金诸总管府以总管判官分判兵案事诸府以推官判兵刑工案事元明皆无

　　司法参军唐上州置二人中州下州各置一人宋亦有之掌议法断刑又置司理参军掌狱讼勘鞫之事明以推官理之

　　司士参军唐上州中州置一人下州不置唐以后历代皆无

　　参军事唐上州置四人中州下州递减一人唐以后皆无

　　经学博士唐置一人宋仁宗景佑四年诏藩镇始立学他州勿听庆历四年诏诸路州军监各令立学置教授以经术行义训导诸生而掌其课试之事 【胡瑗教授苏湖间弟子千计时尚词赋独湖学以经义及时务故有经义斋治事斋经义斋者择疏通有器局者居之治事斋者人各治一事又兼一事如边防水利之类故天下谓湖学多秀彦其出而筮仕往往取高第及为政多适于用又胡安国除荆南教授正身律物凡所训说务明忠孝之大端又廖德明为浔州教授为学者讲明心性之要手植三柏于学浔士爱敬之如甘棠】 辽南面官黄龙府兴中府皆有博士助教等官金诸府皆有教授元诸总管府诸府诸州有儒学教授学正学录等官又有蒙古学教授明诸府有教授一人训导四人 【胡俨为华亭教谕时年尚少能抗师道训励诸生敦行检讲说经史寒暑不辍又魏骥为松江府学训导汲汲成就人士诸生读书学宫或亲往劳问诸生益感激自奋满九载诸生杨珙等诣阙乞留】 诸州学正一人训导三人学正掌教诲所属生员训导佐之

　　医学博士唐置一人宋辽金皆不置元诸路总管府有医学教授一人惠民药局提领一人明各府有医学正科一人各州有典科一人置于洪武十七年设官不给禄

　　中正通守五官掾督邮郡尉唐时已无宋辽金元明皆无

　　△县令

　　唐制各县令一人掌倡导风化察冤滞听狱讼凡民田收授县令给之每岁季冬行乡饮酒礼籍帐传驿食库盗贼堤道虽有专官皆通知之其品秩各有差 【长安万年洛南洛阳太原晋阳六县谓之京县正五品上京兆河南太原所管诸县谓之畿县正六品下诸州上县从六品上诸州中县正七品上诸州中下县从七品上诸州下县从七品下代宗大历中诏以郎官宰畿辅韦夏卿授奉天令课为第一改长安令又韩愈为监察御史上疏论宫市贬山阳令有爱在民民生子多以其姓字之又裴行立迁卫尉少卿口陈愿治民试一县令自效除河东令宽猛皆当】 宋建隆元年令天下诸县除赤畿外有望■〈覧，纟代见〉上中下掌总治民政劝课农桑平决狱讼有德泽禁令则宣布于治境凡户口赋役钱谷赈济给纳之事皆掌之若京朝幕官则为知县事有戍兵则兼兵马都监或监押高宗建炎初多差武臣绍兴中诏专用文臣然沿边溪洞处仍许武臣指射邑大事烦则堂除 【寇准知巴东县其治一以恩信为主后知成安县每期令赋役唯令具乡里姓名揭县门而民争赴之无稽违者又苏颂知江宁县时建业承李氏后税赋图籍一皆无艺每发敛高下出吏手颂因治讯他事互问民闲邻里丁产识其详及定户籍民或自知不悉以告颂警之曰汝有某丁某产何不言民骇惧皆不敢隐遂刬剔夙蠹成赋一邑简而易行他邑视以为法又范纯仁为襄邑令有牧地卫士牧马践民稼纯仁捕一人杖之牧地初不隶县主者怒曰天子宿卫令敢尔耶白其事于上劾治甚急纯仁言养兵出于税亩若使暴民田而不得问税将安出诏释之且听牧地隶县凡牧地隶县自纯仁始又周敦颐知南昌县南昌人曰是能辨分宁狱者吾属得所诉矣盖以敦颐初为分宁主簿有狱久不决敦颐至一讯立辨邑人惊服故也其时富家大姓黠吏恶少惴惴焉唯恐得罪一时善政最多又程颢迁晋城令凡民以事至县者必告以孝弟忠信乡必有校暇时亲至召父老与语儿童所读书亲为正句读择子弟之秀者聚而教之乡民为社会为立科条旌别善恶有劝有耻在县三岁民爱之如父母又赵方知青阳县告其守史弥远云催科不扰是催科中抚字刑罚无差是刑罚中教化又陈良翰知遂安县俗号强梗吏治尚严良翰独抚以宽催租不下文符但揭示名物民竞乐输听讼咸得其情或问何术良翰曰无术但公此心如虚堂悬镜耳又叶颙知上虞县凡徭役令民自推排货力甲乙不以付吏民忻然皆以实应催租各尽其数与民约使自持户租至庭亲视人咸便之又李南公调楚江令郡猾吏恃守以陵县不输负租南公捕系之守怒通判为谢曰能按郡吏健令也卒寘诸法又董文炳以父任为藳城令同列皆父时人轻文炳年少吏亦不之惮文炳严于听断以恩济威未几同列束手下之吏抱案求署字不敢仰视里人亦大化服又李衡知历阳县专以诚意化民夏秋二税以期日牓县门乡无吏迹而自输送催课先他邑办完又陈希亮以殿中丞徙知鄠县巫觋岁敛民财祭鬼谓之春斋否则有火灾希亮禁之民不敢犯火亦不作毁淫祠数百区勒巫为农者七十余家】 辽南面官县皆有令金县各有令品秩有差 【大兴宛平为赤县从六品次赤县又曰剧县正七品诸县从七品凡县二万五千户以上为次赤为剧二万户以上为次剧在诸京倚郭者曰京县自京县而下以万户以上为上三千户以上为中不满三千户为下中】 元诸县置达噜噶齐一人尹一人品秩各有差 【至元三年合并江北州县六千户以上为上县二千以上为中县不及二千者为下县二十年又定江淮以南三万户以上为上县秩从六品一万户以上为中县秩正七品一万户以下为下县秩从七品吕思诚受蓚县尹差民户为三等每春行田树育勤敏者赏以农器地无遗力印识文簿令社长藏之季月报县不孝弟不事生产者悉出之罚其输作胥吏至社者何人用饮食若干多者责偿其直又欧阳元调芜湖县尹县多疑狱久不决元察其情皆为平反贡赋征发必及时民乐趋事又千文传历长洲乌程两县尹所至俱有善政长洲为文传乡邑徙榻公署无事未尝辄出而亲旧莫敢通私谒】 明各县置知县一人掌一县之政秩皆正七品唯顺天府之宛平大兴秩正六品 【洪武元年征天下贤才为府州县职敕命厚赐以励其廉耻又敕谕之至于再三十七年定府州县条例八事颁示天下永为遵守是时天下州府县官廉能正直者必遣行人斋敕往劳增秩赐金仁宣之际犹然英宪而下日罕自后益重内轻外此风绝矣计天下县凡一千一百七十有一范希正举贤良方正拜曹邑令九载考满民怀其惠争持金帛赠遗皆不纳有里长陈彬伺希正独居怀金潜入投于地疾趋而出时无吏卒无能追及明旦出召彬彬不至乃召其父至庭谕之曰大丈夫不为昭昭信节不为冥冥堕行命领其子所遗金去其父赧愧领金而去又御史盛颙以言石亨出知束鹿邑豪士闻其来相戒曰是尝劾石总兵者其人不可犯也颙至变博击而为拊循吏畏而民安之不复用刑罚有争讼者谕之以理辄听受不复辨邻邑讼多年不决者各来诣颙诉折以片言必心服而去时人有清如水明如镜之谣又徐九思令句容生平不嗜肉惟啜菜佐脱粟又尝图一青菜于堂曰民不可有此色士不可无此味又徐甫为武平令邑当闽越之界山寇蟠结时扰城邑吏无宁廨他吏得此辄不欲往甫拜命欣然携一仆兼程就道至则拊循其民岁余远近化之即薮泽诸寇亦皆倾心向化又以计擒他盗薮泽一空台使者奏其绩为一时县令之最】

　　△总论县佐【丞　主簿　尉　五百附】

　　唐制各县有丞主簿尉等官员数品秩各有差宋如唐制辽金亦如之元诸县或置或兼视其县之繁简别置典史或二人或一人明亦有丞簿无尉各置典史与元同

