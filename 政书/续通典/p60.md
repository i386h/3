<!-- { "loadSidebar": true } -->
　　宣宗大中五年吏部奏刺史县令凡寻常赋税判断户口差科及修整廨馆开通道路之类不合计课惟开田招户辨狱雪冤及新制置之事任其录由申上又近年刺史自录课绩申省务衒者张皇其事谦退者缄默不言今请并委本道观察使定考录申又州府申官人覆得冤狱书殊考者其元推官多不惩殿或当书下考至时又不提举今请书殊考日并书元推官下考如以为屈任经廉使及台省陈论其官人殿犯官长断于书考日与下考如至时不举本判官当书下考省司校其所犯如与令式相符便申奏候敕并各牒州府又诸州府申奏每书两考三考前课绩以冀褒升省司检勘不精便有侥幸今后不得更申前绩又诸州府所申考解皆不指言善最或漫称考秩或广说门资今后如有此色请令降其考第从前应得考之人并给考牒为据又近年考牒或一人而数处请给或数年后方请今后得殊考及上考人省司于敕下后便据人数给与

　　五代

　　后唐明宗初两班考绩皆以恪勤匪懈清慎明着为辞祠部郎中王承弁请明书考课以示劝惩而率未果行时内外文武臣寮每岁有司定考将相俱用御笔黜陟下中书门下商行废帝清泰二年定令录参军一年依限征科了绝者加阶二年与试衔三年与服色摄令三年内总及限予真本判官一年加阶二年改试衔三年转官本曹官省限内征了与试衔转官诸节级三年内总了赏三十千

　　晋高祖天福二年敕朝臣中以才特除外任秩满无遗阙者将来拟官之时在外一任同在朝一任升进其就便自求外职及非特任者不在此限出帝时以经费尚多公私重困令诸州帐籍钱榖征科一季一奏两年赋税及限听三周年为满三年皆得办事即与迁陟如或纔到任所课绩不前亦即罢替

　　汉隐帝干佑二年令诸州府长吏随户劝莳桑枣 【小户十本至二十本中户三十四十大户五十至一百】 受代时批于历子省司据为考课又以外州解由虚增农户税额无添盖有拆居耕种各立户名或是避税逃移并未归业今后解由内将本处添出户口与合征税赋开坐

　　周以前皆以三十月为三考至世宗显德五年敕自后授官并以三周年为限闰月不在其内尚书考功奏言当司所书校内外六品以下赴选官员考第今后以一周年校成一考三考满后未有替人在任更一年与成四考 【欠日俱不在计限】 逐年须具到任月日自前课绩第二考不得迭计其末考须具得替年月日比类升降诸司诸色流内出身人逐年于六月初一日后投状所司省司据状却牒本司简勘九月前较奏须毕有公事出外及在职功过俱须牒报考功不得有妨逐年书较

　　宋

　　宋太祖置审官院考课中外职事受代京朝官引对磨勘盖复序进之制其后稍立法文臣五年武臣七年曾犯赃罪则文臣七年武臣十年治平三年九月诏待制以上六岁至谏议大夫止京朝官四岁至前行郎中止少卿监以七十员为额于是始有止法

　　元丰四年中书拟定磨勘转官谏议大夫待制以上自通直郎至大中大夫三年大中大夫以上进士八年余十年丞务郎以上至朝请大夫进士八年余十年

　　崇宁四年改朝请大夫至中散大夫七年中大夫非两制不得转大中大夫绍兴四年修立承务以上四年即转奉直朝议中散中奉中大夫者七年 【绍兴八年添入中大夫】 诸朝议奉直大夫并特恩人以八十员为额余如旧法武臣大使臣修武郎至武德大夫五年武功大夫七年转遥郡刺史以后十年至遥郡防御使止而止法尤为严密矣进纳人至从义郎止吏职非泛补授至训武郎止枢密院人亦至训武郎止三省人至朝请大夫止巳出官不得转中大夫内侍至武功郎止驸马都尉至承宣使止而医官不过和安大夫太史局不过春官大夫横行非战功不得除授至选人七阶以考第资历无过犯或有劳绩者递迁谓之循资若磨勘应格自令录以上及六考者皆改著作佐郎无出身及十考者改大理寺丞其有功赏者减一考若未该磨勘循格至支使及八考者有出身人改太子中允余改太子中舍其四色判官及九考以上者改秘书丞无出身人止殿中丞十二考以上改太常博士

　　仁宗时以考第改官者猥多遂诏用帅守通判监司保举以岁改百员为额元丰稍镌改官之额观察判官以上改奉议郎无出身人改通直郎掌书记改通直郎支使以下一例改宣德郎初文武常参官各以曹务闲剧为月限考满即迁太祖谓非循名责实之道会监门卫将军魏仁涤等以治市征有羡诏并增秩因罢岁月叙迁之制非有劳者勿进秩建隆三年定州县官损户口一分以上者降考令尉任内无盗者书上考后又令廨舍仓库损坏者殿一选完葺而不烦民力者减一选太宗即位诏诸道漕臣廉访官吏能否为三等 【临事简慢为下职务粗治为中治状尤异为上】 端拱三年令户部侍郎王沔等磨勘京朝官吏部侍郎张弘等磨勘幕职州县官枢密院都承旨赵镕等磨勘三班

　　唐制以考功郎中专主考课宋初特重其事尝命清望官兼任之至是典益重焉明年立审官院考课院以翰林学士钱若水枢密直学士刘昌言同知审官院事判流内铨翰林学士苏易简虞部员外郎知制诰王旦同知考课院事真宗景德四年始令京朝官及三年磨勘后方得迁官仁宗时凡选人迁京官引对与当者帝必省察当否尝令选人私罪如衙谢弗至对扬失仪皆弗听磨勘庆历三年自朝官至郎中少卿须清望官五人保任乃得迁 【范仲淹等请之】 后言者以适长奔竞乃止至和初承平日久职业因循贾黯判流内铨稍以风义整救 【推官桑泽官益州三年不知父死代还当迁投牒自陈人莫肯为作文书泽始发丧以不得家问为解丧除求勘黯谓二年不与其父通即非匿丧犹之不孝泽遂废归不齿晋州推官李亢初以赀进有私罪引去匿所得官以白衣应举及第积十岁当勘乃自首初事黯以罔冒坐罢之】 至英宗治平二年黯复言磨勘选人未引对者至二百五十余人皆由荐吏岁限定员滥举充数明年乃诏岁举京官以三分率之一分复以蔡抗言罢知杂御史观察使以上岁得举官法先是自发运使至知州归考课院专以监司所第为据至考监司则总其甄别部吏副以采访才行为课悉书中等无所高下神宗即位凡职皆课凡课责实监司所上守臣不占等者展年降资其治状优异者增秩赐金帛以玺书奖励若监司以上则命御史中丞侍御史考校又诏考课县令以断狱平允赋入不扰均役止盗劝课农桑振恤饥穷导修水利户籍增衍整治簿书为最而参用德义清谨公平勤恪为善参定上下中等能否尤殊绝者别立优劣二等岁上其状以昭赏罚其入优劣者赏罚尤峻

　　高宗南迁礼部员外郎舒清国言诸道郡县顷罹兵毁请以户口增否别考守令知通考县令监司考知州分上中下三等 【每等又分上中下】 会考功较优劣孝宗兴隆初着对用之令凡恩例减磨勘者须对一年实历干道二年廷臣言国朝盛时以审官院考京朝官考课院考幕职州县官皆中书或两制臣僚校其能否以施赏罚熙宁中始罢之自此州县之吏不复知有殿最虽有批书徒为具文若身为侍从并批书俱亡矣望遵故事监司郡守朝辞日别给御前历子如荐贤才几人若为治钱谷若为理狱讼兴某利除某害每考令当职官吏从实批书代还诏执事考核其风绩有闻者增秩无状者罚之宁宗时以郡国按刺多徇私情乃仿旧制于御史台别立考课一司以刺举多者为中无刺举为下岁终各以能否之实上闻以昭升黜度宗咸淳三年酌核旧制凡文武官公勤廉恪又职事修举为上公勤廉恪有一长为中既无廉声又多谬政为下御史台总帅阃监司监司总守倅守倅总州县属官戎司及屯司军大垒则总之制司无制司则并各郡总管钤辖并总于帅司或以逐路所部州县分隶转运提举提刑三司守倅月一考州县属官监司会所隶守倅制司会戎司军垒遵照旧制互用文移会其兵甲狱讼金谷之数及各司属官书拟公事拘榷钱物招军备器之数次月置册各申御史台至半年类考三年定为三等中者无所赏罚上者或转官或减磨勘下者降官展磨勘

　　辽

　　辽圣宗统和九年诏诸道察贪酷十二年诏州县长吏有才能无过者减一资考太平六年诏南北诸部廉察州县及锡林美棱之官不治者罢之又诏大小职官有贪残虐民者立罢之终身不录其不廉直虽处重任即代之能清勤自励者在卑位亦听荐拔兴宗时诏东京留守察官吏廉干清强者以闻又诏诸职事官以礼受代及以罪去者置籍

　　金

　　金制凡内外官所历资考及更代之期去就之故秩满备陈于解由吏部据定能否又撮解由之要于铨拟读之谓之铨头又会历任铨头书于行止簿 【其簿以姓为类书各人所历资考功过】 其犯公私罪赃污者谓之犯选格以廉察升者为廉升东北沿边州郡升者为边升其常调制正七品两任升六品六品三任升从五品从五品两任升正五品正五品三任升刺史凡内外官皆以三十月为考随朝官以三十月为任升职一等章宗时定制正七品己上皆两任而后升明昌四年以前制有职官已带三品者不许告迁乃定制己带三品散官实历五十月从有司照勘格前进官一阶格后为始再算宣宗贞佑三年诏河北山东等路及平凉庆阳临洮府泾邠泰巩德顺诸州经兵四品以下职事官并以二十月为满

　　兴定元年制鄜坊丹州四品以下州县官视环庆例自熙宗天眷三年令温都思忠廉问诸路得廉吏杜遵晦以下百二十四人各进一阶罢贪吏张轸以下二十一人皇统以后常遣朝官廉察官吏章宗泰和元年十月命监察御史分四路巡行每路女直汉人各一人同往宣宗贞佑二年臣僚请依大定旧制以监察御史及审录官分诣诸道考核庶几使人自励兴定初以县令或非材监察御史一过不能备知遂令每岁遣御史巡察仍别选官巡访以行黜陟之政并定监察御史夫察法

　　哀宗至大元年设司农司自卿而下迭出巡察吏治凡职官廉能及污滥不职各第三等黜陟廉能官第一等进官一接升一等其次约量注授污滥官第一等殿三年降二等次二年又次一年皆降一等明安穆昆廉能者第一等迁两官其次迁一官污滥者第一等决杖百罢去择其兄弟代之次杖八十又次杖七十皆令复职佛宁决则罢去永不补差

　　凡功酬亏永之制诸提点院务官三十月迁一官周岁为满取无亏月日用之大定四年定制一任内亏一分以上降五人二分以上降十人三分以上降十五人若有增羡则依此升迁其升降不尽之数于后任充折二十一年以旧例监当官责决并得赴调而不顾廉耻者不以刑罚为畏乃命亏永及一酬以上依格追官殿一年外亏永不及酬者亦殿一年二十九年罢年迁之法更定制比永课增及一酬迁一官两酬迁两官如亏课则削亦如之各两官止又罢使司小都监与使副一体论增亏及余前升降不尽之数后任充折之制

