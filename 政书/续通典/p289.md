<!-- { "loadSidebar": true } -->
　　五代梁末帝讨友珪之逆伪为诏书发左右龙骧在东都者还洛因激怒之曰天子以怀州屯兵叛追汝等尽坑之诸将皆泣复以言惧之出太祖像示之曰汝能趋洛擒逆贼则转祸为福矣遂共讨友珪诛之

　　△明

　　明李文忠率兵破昌化恐士卒掳获充积莫有斗志因激怒之使尽焚其辎重曰能破敌何患不富贵众皆奋励进取

　　钦定续通典卷一百三 

 

●钦定续通典卷一百四　兵十三

　

　　围敌勿周明

　　围师量无外援缓攻取之

　　绝粮道及辎重

　　火攻

　　乘风取胜

　　水攻

　　敌半涉水击必胜

　　御敌水军绝下流败之

　　○围敌勿周【明】

　　明刘江伏兵败倭贼奔樱桃空堡中官军环攻之将士欲入堡剿杀江故开西壁以纵之仍分两翼夹击擒斩无算诸将问故江曰贼既入堡唯有死斗我兵多伤纵以出路而后掩击围师必阙之法也又彭泽讨蜀盗余党廖麻子贼大败逃入菁棘中泽分兵搤出入夺水道度窘开一面纵其出走夹击之且尽

　　○围师量无外援缓攻取之

　　唐

　　五代

　　元

　　攻城战具附

　　△唐

　　唐末朱全忠将率兵西惧王珂在河中为患命张存敬侯言以兵出含山破晋绛二州遣何絪以兵守之绝晋援存敬屯河中珂急求救于晋晋以絪故不得前珂卒为全忠所俘

　　△五代

　　五代周世宗南征围濠州濠州刺史郭廷谓告于周曰臣不能守一州以抗王师然愿请命于唐而后降世宗为之缓攻廷谓遣人请命于李景景许其降乃降

　　△元

　　元世祖至元初年阿尔哈雅与元帅阿珠刘整取襄阳帝遣诸将命毋攻城但围之以俟其自降乃筑长围起万山包百丈楚山尽鹿门以绝之又益都李毡及徐州总管李果克俱叛史天泽荐郭侃召入见世祖问计将安出对曰群盗窃发犹柙中虎内无资粮外无救援筑城环之坐待其困计曰可破也帝然之

　　△攻城战具附

　　唐

　　五代

　　元

　　明

　　唐

　　唐侯君集伐高昌高昌婴城而守先是大军之发也凡善为攻城器者悉遣从军君集遂刊木填隍推撞车撞其睥睨抛车飞石击其城中其所当者无不靡碎城上守陴者不复得立遂拔之

　　五代

　　五代周世宗亲征淮南幸水岩行至淝桥自取石一块于马上持之至砦以供飞炮文武从臣过桥者皆赍一石

　　元

　　元师至沁达噶城乌兰哈达病委军事于阿珠环城立炮以草填堑众军始集阿珠所部搏战城上城遂破又索多攻潮州知府马发城守严备索多塞堑填濠造云梯鹅车日夜急攻马发潜遣人焚之二十余日不能下索多令于众曰有能先登者拜爵巳仕者增秩总管乌兰噶尔先登诸将继之战至夕宋兵溃又史天倪从穆呼哩徇河东至绛州其团楼甃以石牢不可破天倪命穴其旁地虚楼陷遂拔之又武仙复叛据邢何实帅师五千围之立云梯先士卒登堞横矟突之城破武仙走又察罕特穆尔围益都环城列营凡数十大治攻具百道并进贼守益固复掘重堑筑长围遏南洋河以权城中仍令分守要害收辑流亡郡县户口再归职方号令焕然又田丰王士诚复叛库库特穆尔讨之攻城甚急而守愈坚乃穴地通道以入执其渠魁陈猱头二百余人

　　明

　　明徐达会诸将兵进逼姑苏四面筑长围困之又架木塔与城中浮屠等筑敌楼三层下瞰城中置弓弩火铳于上又设襄阳炮以击之炮着物皆碎炮风着人皆死城中大恐士诚屡出挑战皆忽忽无计又郭登为将常以马少步卒不能追贼乃以己意设为搅地龙飞天网等法凿为深堑覆以土木人马行如平地敌入围中令人发其机自相击撞顷刻十余里皆陷又用炮石击贼一发五百余步人马死者数千敌惊以为神云又李贤为兵部侍郎上言敌所以敢轻中国者恃其弓马之强而己观今之拒马木止能拒马不能拒箭挨牌止能避箭不能拒马今中国长策当用卫青武刚车法车制四围箱板内藏人下留铳眼上开小窗长一丈五尺高六尺五寸前后左右横排抢头每车前后占地五步若用车一千辆一面二百五十辆约长四里行止自如中藏军马粮草辎重遇敌则可遏其弓马仍以火炮助之奇兵翼之庶几取便克敌

　　○绝粮道及辎重

　　宋

　　辽

　　金

　　元

　　明

　　△宋

　　宋李继隆为河西都部署会密诏废夏州城继隆入奏以为朔方古雄镇贼所窥觎存之可依以破贼并请于银夏山界中增置堡戍以为属番障蔽且可断贼粮道

　　△辽

　　辽太祖天颢初佛德为南院额尔音木石敬塘破张敬达军于太原北时佛德勒兵为援敬达遁敬塘追至晋安寨围之佛德领轻骑袭潞州塞其饷道唐诸将惧杀敬达以降又耶律图勒锦从讨石重贵杜重威拥十万余众拒滹沱桥力战数日不得进图勒锦曰汉人足力弱而行缓如选轻锐骑先绝其饷道则事蔑不济矣帝喜曰国强则其人贤海巨则其鱼大于是塞其饷道数出以牵挠其势重威果出降

　　△金

　　金图克坦喀齐喀驻军水洛城东宋将吴璘分军守秦州喀齐喀自六盘山至石山头分兵守之断其饷道璘乃引归

　　△元

　　元夏贵举淮西诸城来附阿珠诸将曰今宋巳亡独李庭芝未下以外助犹多故也若绝其声援塞彼粮道尚恐东走通泰逃命江淮乃栅扬州之西北丁村以阨其高邮宝应之馈运贮粟湾头堡以备捍御留屯新城以逼泰州又遣千户巴延彻尔率甲骑三百助湾头之兵又阿珠过襄阳驻马虎头山指汉东白河口曰若筑罍于此襄阳粮道可断也遂筑鹿门新城等堡继又筑台汉水中与夹江堡相应自是宋兵援襄者不能进阿珠抵扬州即造楼橹战具于瓜洲漕粟于真州树栅以断其粮道

　　△明

　　明太祖与陈友谅战鄱阳湖太祖移舟扼上流别出奇兵绝粮道凡旬五日友谅乏食左右多降友谅迫以百艘突犯湖口太祖蹵之自晨至酉友谅中流矢死又成祖以南军聚德州资粮皆道徐沛遂遣将李远等率轻骑六千诣徐沛令易士卒甲胄与南师同使不疑又恐接战不能辨令人插柳枝于背为识且戒毋多虐百姓远等由临清至徐沛敌皆不疑乃纵火焚粮舟数万艘军资器械俱尽河水为热鱼鳖皆浮死南军粮饷遂艰京师大震

　　○火攻

　　唐

　　五代

　　宋

　　金

　　元

　　明

　　火兵附

　　火兽附

　　火禽附

　　火盗附五代

　　火弩附元

　　御火攻附

　　△唐

　　唐李孝逸魏元忠破徐敬业敬猷于淮阴乃进军与敬业隔溪相拒前军为贼所破孝逸惧欲退元忠曰顺风荻干火攻之利固请决战乃平敬业又高仁厚讨东川韩秀升以锐兵负岸而阵使游兵逼贼久不战乃以千卒直薄营火而噪之秀升率舟师救火仁厚遣人鹜没凿舟皆沈众溃执秀升降又昭宗干宁中朱全忠领大军自郓州东路北次于鱼山攻朱瑄方整军山寨瑄与弟瑾已阵于前须臾东南风大起汴军旌旗失次甚有惧色时两军皆在草茇中全忠因令纵火烟焰亘天乘胜以攻贼阵瑄瑾大败杀万余人众壅入清河因筑京观于鱼山下

　　△五代

　　五代唐康延孝叛董璋往破之延孝入汉州闭城不出汉州无城堑树竹木为栅璋帅诸军鼓噪而进四面纵火风烟亘天延孝急引骑出阵又败与十余骑奔绵竹追擒之

　　△宋

　　宋总管李宝统舟师救海州追敌至胶西石臼岛敌舟已出海口泊唐岛相距仅一山时北风盛宝祷于石臼神俄有风自柂楼中来众感奋待战敌操舟者皆中原遗民遥见宝船绐敌入舟中使不知救兵猝至会风驰舟疾敌大惊举帆帆皆因风浪卷聚一隅窘束无复行次宝亟命火箭环射中敌舟延烧数百艘斩其帅六人火四昼夜不绝焚溺斩获无算

　　△金

　　金布鼐与乌春乌木罕结约乌春举兵度岭世祖驻军温丕村以待之进至苏素海甸两军皆阵将战世祖命肃宗以左军战实喇苏卜实助之肃宗束缊纵火大风从后起火炽烈时八月野草尚青火尽燎烟焰涨天乌春军在下风肃宗自上风击之乌春大败而城苏素海甸以据之

　　△元

　　元时宋两淮镇将张世杰孙虎臣以舟师万艘驻焦山东每十船为一舫联以铁锁以示必死元将阿珠登石公山望之舳舻连接旌旗蔽江曰可烧而走也遂遣强健善射者千人载以巨舰分两翼夹射阿珠居中合势进击继以火矢烧其篷樯烟焰涨天宋兵既碇舟死战至是欲走不能前军争赴水死后军散走追至圌山获黄白鹞船七百余艘自是宋人不复能军矣

　　△明

　　明太祖与陈友谅鄱阳湖大战友谅悉巨舟连锁为阵旌旗楼橹望之如山明师舟小怯于仰攻多退缩太祖亲执旗麾之不前命斩队长十余人郭兴进曰舟大小不敌非火攻不可太祖命常遇春俞通海等将舟尽扼上流通海分调渔舟载荻苇置火药其中时东北风起乘风纵火焚其舟数百艘友谅弟友仁友贵等皆焚死又胡宗宪督剿海贼徐海陈东时二贼各拥兵自卫令闲说东谓海约官兵将围东东党果疑海宗宪叱土司兵夹攻会风势猛烈麾众各持十炬纵火焚之海窘甚投水死

　　△火兵附

　　宋

　　元

　　宋

　　宋潘美伐刘鋹距广州百二十里鋹兵十五万依山谷坚壁以待美因筑垒休兵与诸将计曰彼编竹为栅若攻之以火彼必溃乱因以锐师夹击之万全策也遂分遣丁夫数千人人持二炬闲道造其栅及夜万炬俱发会天大风火势甚炽鋹众惊扰美挥兵急击之鋹众大败

　　元

　　元大军伐蜀皇子出大散关分兵令宗王穆济等出阴平郡期会于成都安扎尔领炮手兵为先锋破宕昌残阶州

　　△火兽附

　　宋

　　明

　　宋

　　宋赵遹在泸南讨晏州夷卜漏等漏据山为寨垒石树栅遹军不能进乃遣思岑土丁伐木缘岸得猱数十头束麻灌脂于背率众入贼栅出火燃炬猱热奔贼舍舍皆竹茅火大发贼惊扰不能相救遂擒漏

　　明

　　明福清石竺山多猴千百为群戚继光剿倭时屯兵于此每教军士放火器狙窥而习之乃命军士捕数百善养之仍令习火器以为常比贼至伏兵山谷中而令群狙闯其营贼不虞也少顷火器俱发霹雳震地贼大惊骇伏发歼焉

　　△火禽附

　　孙子火坠周亮辅纂孙子作火队注云临战之时火炮火车之外又有火燕焚烧其队伍使乱因而击之

　　△火盗附【五代】

　　五代晋时梁军破枣强符存审扼下博桥史建瑭率百骑为梁旗帜杂梁刍牧者夜叩梁营斩其守门卒纵火大呼斩击数十百人梁祖夜拔营去

　　△火弩附【元】

　　元郭宝玉从太祖伐西番次阿穆尔河敌筑十余垒陈船河中俄风涛暴起宝玉令发火弩射其船一时延烧乘胜直前破护岸兵五万

