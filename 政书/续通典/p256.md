<!-- { "loadSidebar": true } -->
　　（臣）等谨按杜佑谓前代乐饮酒酣必起舞魏晋间尤重以舞相属近代以来此风绝矣夫舞之废缺唐时已然故后此不少概见而余音委节犹时彷佛于俳优之流盖自参军椿假妇戏盛行于咸通大中间而宋之乐部亦列杂剧员降至元明而传奇诸院本尽态穷形妍媸毕露亦古人讽劝之遗意也顾其事多鄙俚且稗官小说家不得备载兹特于舞曲之后附志其颠末如此

　　钦定续通典卷八十九 

●钦定续通典卷九十　　乐六

　

　　清乐

　　坐立部伎

　　四方乐

　　散乐

　　前代杂乐

　　○清乐

　　晋魏有相和大曲清商三调曰平曰清曰瑟 【见宋书乐志沈约云传自汉世今不闻矣瑟又讹为侧】 世俗之乐犹得其绪余焉 【始有正宫中吕宫南吕宫黄钟宫各有羽商变宫为十六调唐太宗始增大吕高宫高宗增中吕道调夷则仙吕共二十八调】 以商名宫即清商调也 【夹钟名中吕宫林钟名南吕宫无射名黄钟宫惟正宫不然盖统于黄钟故也】 然宫洪羽杀商角颇分 【正宫古黄钟也中吕调夹钟羽也正宫中吕相为出入但正宫声洪中吕则杀商调与仙吕亦相出入但仙吕声高商调低缓】 相应谓之犯度曲谓之节归宿谓之煞 【五行之声所司为正犯黄钟宫为无射应彼为宫也所欹为旁犯越谓黄钟应无射为商也所叶为偏犯中吕宫应彼为羽也所下为侧犯越角南吕应黄钟为角也余仿此八犯歌曰宫商角羽宫商羽三出逆八七归祖商宫角角羽商宫四出逆八八归宗羽角宫商复再动三四五六逆八用又四犯歌曰宫角羽商商羽角宫羽角宫商其运调也以羽角宫商为平上去入七羽调首中吕次正平高平终黄钟大吕羽七角调首越角次大食角终于林钟南吕变宫七宫调首正宫次高宫中吕宫终于夷则无射之宫七商调首越调次大食调高大食调终于夷则无射之商凡声将转字将阕则用拍板节之缓急不合声律谓之失板其尾声归宿本调惟双调歇拍煞鸳鸯煞不复归宿所谓往而不反也有折掣反丁等声折者上生四位掣者下隔一宫反者宫闰相顶丁者上下相同又奇煞诀曰土五金水八木六火煞凭轮丁两厮顶折掣四相生】 以夹钟清声为律本不论正声则与雅乐相乱矣 【今以头管考之夹钟清收四声为紧五居九孔之首为宫次六字为羽次凡字为商次工字为闰闰为角其正角声变声征声皆不收黄钟居子蕤宾为变而居午变亦为宫与雅乐七音全不同矣正声三调黄钟为调以统四声则其声优游平中今乃高至紧五夹清低至上一姑洗卑则过节高则流荡甚至佚出均外此所以为靡靡之乐也】 春华用夹钟 【唐元宗击羯鼓自制曲曰春光好四顾柳杏皆已微拆乃夹钟宫也时当正月以二月律催花】 秋月用南吕 【开元中西凉节度使杨敬述进黄钟商婆罗门曲凡十二遍而终天宝七载八月上梦游月宫改用六么盖般涉调黄钟羽也更号其曲曰霓裳羽衣云时贵妃有宠盖太簇以律娶妻为南吕今弃商用羽子妇同宫召乱兆于乐矣】 召川示用林钟 【天宝中上在东都梦凌波池中龙女制凌波曲鼓之其一林钟宫时号水调宫其一南吕商时号水调商取林钟水土之母而生南吕水音也世传歌此调能致鬼神云】 乐清平用黄钟 【天宝中赏木芍药宣翰林李白令进清平调三章皆七言绝句也盖古乐取声律高下合为三曰清调平调侧调明皇不乐侧调止用黄钟宫黄钟商歌之盖义取君臣也】 祝寿者用姑洗 【武后鸟歌万岁乐用太簇商又西河长命女用林钟羽时号平调今俗呼高平调二曲皆姑洗也取寿星龙角】 哀陨绝用中吕 【明皇入蜀雨中闻铃声作雨淋铃曲用双调何满子乃沧州歌者姓名临刑进此曲赎罪竟不免死亦用双调乃夹钟之中吕商也律穷于中吕又属商义取秋杀】 纪臣功用无射 【北齐兰陵王破周师有入陈曲今越调兰陵王三段二十四拍乃其遗声也唐明皇自潞州还京师夜半举兵平韦氏之乱制夜半乐还京乐二曲皆用无射商黄钟越调】 动物类用太簇 【杨柳枝曲七言四句每句下各增三字一句为和声用黄钟商歌之盖正月春律也天宝中南海进荔枝作荔枝香曲用大石歇指二调太簇生林钟之商为南吕义取水木也羯鼓音属太簇一均明皇与宋璟皆善之永泰中西川节度使杜鸿渐登阁奏此山下群羊皆舞】 他如凤将雏则宫商相应以象父子凤求凰则宫征相合以象夫妇乌夜啼主角调以乌声角也别鹤怨主羽调以鹤声羽也春草晨鸡亦无不可被管弦者 【虞美人曲有二中吕宫则夹钟宫也其一属中吕调乃黄钟为羽也有草应拍而舞曰虞美人草沈括以为吴音即此宋太平兴国中伶官蔚茂多待大宴闻鸡唱崔瀚问之曰此可被管弦乎茂多即法其声制曲曰鸡叫子】 夫世俗之乐其去古也远矣然犹感物通灵若此然则雅乐当何如也

　　○坐立部伎

　　坐立部伎唐末已亡惟景云乐舞仅存山堂考索曰元宗时乐分为二部堂下立奏谓之立部伎堂上坐奏谓之坐部伎太常阅坐部不可教者隶立部又不可教者乃习雅乐君臣共为荒乐当时流俗多传其事以为盛其后巨盗起陷两京自此天下用兵不息独其余声遗曲人闲闻者为之悲凉感动盖其事适足以为戒而不可考法也宋中兴四朝乐志叙曰国朝初得江南乐已汰其坐部不用辽乐志曰雅乐有七音大乐亦有七声谓之七旦取四旦二十八调为大乐其法不用黍律以琵琶弦叶之皆从浊至清迭更其声下益浊上益清七七四十九调余二十一调失其传盖出九部乐之龟兹部云辽国大乐可考者惟景云四部乐舞而已其坐立部乐并亡

　　○四方乐

　　唐

　　宋

　　辽

　　△唐

　　唐东夷乐有高丽百济北狄乐有鲜卑吐谷浑部落稽南蛮乐有扶南天竺南诏骠国西戎乐有高昌龟兹疏勒康国安国凡十四国而八国之伎列于十部乐天宝以后工人亡散音伎多阙德宗贞元中南诏异牟寻遣使诣剑南节度使韦皋欲献夷中歌曲皋乃作南诏奉圣乐以进德宗阅于麟德殿以授太常工人后又有骠国王遣其弟献国乐至成都韦皋复谱次其声又图其舞容乐器以献

　　△宋

　　宋神宗元丰六年有米脂砦降戎乐工四十二人奏乐于崇政殿大晟乐书曰前此宫架之外列熊罴案所奏皆四夷乐也岂容淆杂大乐乃奏罢之然古鞮鞻氏掌四夷乐靺师旄人各有所掌以承祭祀以供宴享先王之所不废也

　　△辽

　　辽太宗会同三年端午日百僚及诸国使称贺宴饮命回鹘炖煌二使作本国舞

　　○散乐

　　唐

　　宋

　　辽

　　金

　　元

　　明

　　△唐

　　唐时有天竺伎能自断手足刺肠胃高宗恶其惊俗诏不令入中国睿宗时婆罗门国献人倒行以足舞仰植铦刀俯身就锋历脸下植于背吹觱篥者立腹上终曲而不伤又伏伸其手二人蹑之周旋百转开元初犹与四夷乐同列文宗时有妓女石火胡挈养女五人纔八九岁于百尺竿上张弓弦五条令五女各居一条之上衣五色衣执戟持戈舞破阵乐曲火胡立于十重朱画床子上令诸女迭踏以至半空手中皆执五彩小帜床子大者始一尺余俄而手足齐举谓之踏浑脱歌呼抑扬若履平地文宗恶其太险伤人不复作

　　△宋

　　宋百戏有踏球蹴球踏蹻藏挟杂旋弄鎗椀瓶龊剑踏索寻橦筋斗拗腰透剑门飞弹丸之类皆隶左右军

　　△辽

　　辽主生辰宴及曲宴宋国使乐皆用杂剧角抵册后仪呈百戏角抵戏马以为乐元会则以散乐角抵终之

　　△金

　　金有散乐元日圣诞称贺曲宴外国使则教坊奏之其乐器名曲不传章宗明昌二年禁伶人不得以历代帝王为戏及称万岁

　　△元

　　元驾前承应有杂戏飞竿走索踢弄藏■〈木厌〉等伎

　　△明

　　明孝宗宏治初亲耕藉田教坊司以杂剧承应武宗正德三年令移文各省选乐工有精通艺业者送京供应自是所隶益复猥杂筋斗百戏之类日盛于禁掖既而河间等府奉诏送乐户至京给与口粮工部仍相地为之居室时乐工既得幸时时言外郡乐工不宜独逸请移文天下取精于诸伎者送教坊于是有司遣官押送乘传续食者又数百人

　　○前代杂乐

