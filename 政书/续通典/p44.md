<!-- { "loadSidebar": true } -->
　　后唐庄宗同光三年敕应税盐钱宜令租庸司指挥并准元征本色输纳不得更改折纳之法明宗为监国下教百姓合散蚕盐每岁祗二月内一度俵散依夏税限纳钱长兴元年制曰应天下府州所征各税土地节气各有早晚访闻天下州县官吏于省限前预先征促致百姓生持送纳博买供输既不利其生民今特议其改革宜令所司更展期限于是户部奏三京邺都诸道州府逐年所征盐曲起征条流内河南府华耀陕绛郑孟怀陈齐棣延兖沂徐宿汶申安滑濮澶商襄均房雍许邢邓雒磁唐随郢蔡同郓魏汴颍复曹鄜宋亳蒲等州节候常早其蚕盐六月五日起征至八月二十日纳足幽定镇沧晋隰燕密青豋淄莱邠宁庆衍等州节候较晚蚕盐六月十日起征八月二十五日纳足

　　晋高祖天福中以百姓犯盐禁乃以食盐钱于诸道计户配之作五等令人逐便兴贩其后盐货顿贱乃重置税

　　周世宗显德三年敕齐州管内元于秋苗上俵配蚕盐谓之察头盐每一石征钱三千文苗亩虽减于旧时盐数不少于往日且闻黎庶颇亦艰辛其沧棣滨淄青五州管内祈请蚕盐每一石征绢一匹地里相接苦乐顿殊输轻者量与增添赋重者时宜蠲减庶无偏党用示均平其齐州所纳盐价钱特与减放一半只征钱一千五百文其沧棣滨淄青等州每盐一石旧征绢一匹起来年后加一匹

　　宋

　　宋自削平诸国天下盐利皆归县官官鬻通商随州郡所宜然亦变革不常而尤重私贩之禁凡禁榷之地官立标识候望以晓民其颗盐通商之地京西则蔡襄邓随唐金房均郢州光化信阳军陕西则京兆凤翔府同华耀干商泾原邠宁仪渭鄜坊丹延环庆秦陇凤阶成州保安镇戎军及澶州诸县之在河北者其末盐通商之地京东则登莱州河北则大名真定府贝冀相卫邢洺深赵沧磁德博棣祁定保瀛莫雄霸州德清通利永静干宁定远保定广信安肃永定军唯益州煮井盐禁不得出川峡真宗咸平中度支使梁鼎言陕西沿边解盐请勿通商官自鬻之诏以鼎为陕西制置使又以内殿崇班杜承睿同制置陕西青白盐事承睿言鄜延环庆仪渭等州自禁青盐之后今商人入刍粟运解盐于边货鬻其直青盐不至相悬是以民食贱盐颇知畏法而蕃部青盐难售今闻运解盐于边欲与内地同价边民必冒法图利却入蕃界私贩青盐是助寇资而结民怨矣既又有上疏言其不便者鼎请候至边部斡运及乘传至解池即禁止商贩旋运盐赴边公私大有烦费而边民顿无入市物论纷扰于是命判盐铁句院林特知永兴军张咏详议以为公私非便请复旧商贩诏切责鼎罢度支使后定制禁榷之地皆官役相互衙前及民夫谓之帖头水陆漕运而通商州军并边秦延环庆渭原保安镇戎德顺又募人入中刍粟以盐偿之继又以禁榷之法赋税反致不给军官辇运百姓困于转输仁宗天圣八年上书者言县官禁盐得利微而为害博两池积盐为阜其上生木合抱数莫可较宜听通商平估以售可以宽民力诏翰林学士盛度御史中承王随议更其制度因条奏通商五利上之曰方禁商时伐木造船辇运兵民不胜疲劳今去其弊一利也陆运既差帖头又役军户贫人惧役连岁逋逃今悉罢之二利也船运有沈溺之患纲吏侵盗杂以泥沙硝石其味苦恶今皆得食真盐三利也钱币国之货泉欲使流通富家多藏镪不出民用益蹙今岁得商人出缗钱六十余万助经费四利也岁减盐官兵卒畦夫佣作之给五利也十月诏罢三京二十八州军榷法听商人入钱若金银其法既定岁课顿增庆历中复行禁榷之法兵民辇运不胜其苦州郡骚然法又大坏太常博士范祥极言其弊以祥为陕西提点刑狱兼制置解盐事使推行之其法旧禁盐地一切通商听盐入蜀罢九州岛军入中刍粟令入实钱偿以盐视入钱州军远近及所指东西南盐第优其直东南盐又听入钱授以要卷即池验券按数而出尽弛兵民辇运之役又以延庆环渭原保安镇戎德顺地进乌白池奸人私以青白盐入塞侵利乱法乃募人入中池盐予券优其估还以池盐偿之以所入盐官自出鬻禁人私售峻青白盐之禁又令三京及河中河阳陕虢解晋绛濮庆成广济官仍鬻盐须商贾流通乃止行之数年黠商贪贾无所侥幸关中之民得安其业公私便之其后祥缘事罢职以转运使李恭代之并边复听入刍粟以当实钱而虚估之弊滋长券直亦从而贱岁损官课无虑百万三司使张方平及包拯请复用祥乃复以祥总盐事法又复旧神宗时王安石当国复为官卖民闲骚怨安石去位乃罢之后沈希颜复行安石之法侍御史黄降劾之又复旧制通商徽宗宣和三年大改盐法旧税盐并易为钞盐凡未卖税盐钞引及巳请算或到仓巳投暨未投者并赴榷货务改给新法钞引方许通贩南渡以后虽屡改钞法而日久弊生理宗端平二年都省言淮浙岁额盐九十七万四千余袋近二三年积亏一百余袋民食贵盐公私俱病有旨三路提举茶盐司各置主管文字一员专以兴复盐额收买散盐为务

　　辽

　　辽太祖时以所得汉民数多即八部中分古汉城别为一部治城在炭山南有盐池之利即后魏滑盐县也八部皆取食之及征幽蓟还次于和拉泺命取盐给军自后泺中盐益多上下足用太宗会同初晋献十六州地而瀛莫在焉始得河闲煮海之利置榷盐院于香河县于是燕云迤北暂得沧盐一时产盐之地如渤海镇城海阳丰州阳洛城广济湖等处五京计司各以其地领之

　　金

　　金地滨海多产盐上京东北二路食肇州盐率宾路食海盐临潢之北有大盐泺乌库哩实垒部有盐池皆足以食境内之民尝征其税及得中土盐场倍之故设官立法加详世宗大定以后定制置山东沧宝坁莒解北京西京七盐司定军私煮盐及盗官盐之法命明安穆昆巡捕凡部族值饥岁罢其盐池税章宗时谕有司曰比因猎知百姓多有盐禁获罪者民何以堪宜从平滦均办例令民自煎诏百官议之户部尚书邓俨等谓若令民计口定课民既输干办钱又必别市而食是重费民财而徒增煎贩之利且今之盐价盖昔日钱币易得时之所定今昔不同况太平日久户口蕃息食盐税课宜有羡增而反无之何哉缘官估高贫民利私盐之贱致亏官课尔近已减宝坻山东沧盐价所售必多自有羡余乞令平滦干办盐课亦宜减价各路巡盐弓手不得自专巡补庶革诬罔之弊礼部尚书李晏亦请减价使公私价同而刑部尚书郭邦杰左谏议大夫图克坦镒皆请干办宰臣复集议以减价为是其盐官出巡约所属同往不同获者不坐上命宝坻山东沧盐每斤减价余从所请又以大理司直伊喇久胜努广宁推官宋扆议北京辽东盐司利病复置北京辽东盐使司承安三年尚书省奏盐利至大今天下户口蕃息食者倍于前军储支引者不甚多况日用不可阙之物岂以价之低昂而有多寡若不随时取利则失矣于是各盐司俱酌增其价泰和四年以七盐司课额七年一定为制每斤增其价后以涿州刺史瓜尔佳博诺言以莱州民所纳盐钱听输丝绵银钞宣宗贞佑二年户部言阳武延津原武荥泽河阴诸县饶咸卤民私煎不能禁遂诏置场设判官管句各一员隶户部河东南权宣抚副使乌库哩庆寿言河中乏粮既不能济而又邀籴以夺之夫盐乃官物有司陆运至河复以舟达京兆凤翔以与商人贸易艰得而甚劳而陕西行部每石复邀籴二斗是官物而自籴也夫转盐易物本济河中而陕西复强取之非夺而何乞彼此悉听民便则公私皆济上从之兴定中以延安行六部员外郎卢进建言绥德之嗣武城义合克戎寨近河地多产盐请设盐场管句一员输钱以佐军诏用其言设官鬻盐给边用又以李复亨言以河中西岸解盐旧所易粟麦充关东之运寻命解盐不得通陕西以北方有警河禁方急也元光二年内族鄂和言民运解盐有助军食诏修石墙以固之

　　元

　　元制盐法各路异其制大抵皆因时制宜随时捄弊其大都之盐顺帝元统二年御史台奏窃睹京畿民居繁盛日用盐不可阙大德中因商贩把握行市民食贵盐乃置局设官卖之泰定闲因所在局官不得其人在上者失于钤束致有短少之弊于是巨商趋利者营属当道以局官侵盗为由辄奏罢之复从民贩卖无籍之徒私相犯界煎卖独受其利官课为所侵碍而民食贵盐益甚贫者多不得食甚不副朝廷恤民之意宜仍旧设局官为发卖省部议如所奏于南北二城置十有五处每局日卖十引设卖盐官二员以岁一周为满责其奉公发卖至正三年监察御史王思诚侯思礼等建言京师自大德七年设官卖盐法久弊生其起运在船则有侵盗渗溺之患到局则有和杂灰土之弊官盐起运凡运司所遣之人擅作威福南抵临清北自通州所至索截河道舟楫往来无不被扰又其舟小而不固渗漏侵盗弊病多端当时设局置官但为民食贵盐殊不料官卖之弊反不如商贩之贱宜将元设监局合准革罢听从客旅兴贩奏上如所议行其余各路行盐之处如河闲山东陕西河东辽阳两淮两浙福建广东广海四川诸路俱商贩而办其课至岁额多寡往往随时酌定或以运司领其事或兼辖于行御史台及行中书省皆无定制祗以合时宜也

　　明

