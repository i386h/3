<!-- { "loadSidebar": true } -->
　　宋郭逵知澧州得北溪蛮亲信厚待之用以为乡导尽平诸隘遂破其所居桃花州蛮彭仕羲弃城走众悉降又种世衡守青涧有僧王光信者习知番部山川道路世衡出兵尝使为乡导数有功又韩世忠破方腊穷追至睦州青溪峒贼深据岩屋为三窟诸将继至莫知所入世忠潜行溪谷问野妇得径即挺身仗戈直前度险数里捣其穴格杀数十人擒腊以出又孟珙讨唐邓行省武仙仙爱将刘仪降珙问仙虚实仪陈仙所据九砦石穴山以马蹬沙窝岵山三砦蔽其前三砦不破石穴未易图也若先破离金砦则王予山砦亦破岵山沙窝孤立三帅成擒矣珙翼曰遣兵向离金执黑旗入砦分据巷道纵火掩杀是掖壮士杨青捣王予山砦入帐斩其帅首一时诸砦俱破

　　△金

　　金太宗天会闲伊喇成隶达赉下为行军明安与宋人战于楚泗之间成以所部先登大破宋军刘麟约会天长军议进止成与瓜尔佳察罕鼐俱为达赉前锋得宋生口为乡导遂达天长睿宗嘉之又宋蔡靖遣郭药师帅师与金人战于白河兵败而还药师遂帅所部兵劫靖及转运使吕颐浩以降斡里雅布既得药师益知宋虚实因以为乡导悬军深入矣

　　△元

　　元太祖距居庸关百里召彻伯尔问计对曰从此而北黑树林中有闲道骑行可一人臣向尝过之若勒兵衔枚以出终夕可至太祖乃令彻伯尔轻骑前导日暮入谷黎明诸军已在平地疾趋南口金鼓之声若自天下又襄阳军乏食刘斌知青陵多积谷前阻大泽水深不可涉陈可取状众难之斌叱曰彼恃险不我虞取可必也帅骑兵百人夜发所获敌人使道之前行污泽中五十余里遇敌斌舍马挥槊突敌败之得粮数千斛又张宏范破宋广州由潮阳港发舶入海至甲子门获宋斥堠刘清顾凯乃知宋广王所在遂次崖山

　　△明

　　明徐达分布士马规取河北克临清获李宝臣等用为乡导又檄诸将率马步舟师夹河进元伊苏帅众御海口望风大溃又王守仁既谕降土番卢苏王受即因其兵攻断藤峡其中诸猺上连八寨下通仙台花相诸峒连络数十余巢盘亘三百里守仁使卢苏等为乡导以土兵分道深入大破之又王守仁攻横水左溪贼至贼巢三十里驻兵夜募乡兵善登山者四百人各执旗怀铳炮由闲道入险分布近巢左右极高山顶伏觇贼度我兵至险举炮应之又先遣壮士缘崖夺险尽获其滚木垒石亡何守仁进攻贼正据险迎敌忽闻近巢炮声烟焰蔽天起乃急麾兵逼之贼大惊溃遂乘胜破之又林俊巡抚四川值贼首蓝廷瑞廖惠等攻破诸郡邑俊以官兵不谙地劫乃召各处土兵协力剿之杀溺死者六千余人廖惠被擒廷瑞奔投鄢本恕越陕西汉中三十六盘至大巴山俊复遣兵追及败之擒廷瑞本恕蜀寇以宁

　　○下营斥堠并防捍及分布阵

　　五代

　　宋

　　金

　　元

　　明

　　△五代

　　五代梁谢彦章为葛从周养子从周授之兵法以千钱置大盘中为行阵偏伍之状示以出入进退之节彦章尽得之后为将居军中常儒服或临敌御众肃然有将帅之威左右驰骤疾若风雨晋人望其行阵齐整相谓曰谢彦章必在此也

　　△宋

　　宋真宗景德初契丹寇河朔车驾亲征大将李继隆为驾前排阵使赴澶州陈兵北城澶渊城壁不足守无敌栅战格之具继隆计度州之三面距大河毁车为营先命士卒掘重濠堑埋鹿角数十里以大车数千乘重迭环之步骑处其中敌数万来犯急攻其营御之遁去又神宗熙宁七年十月帝以新安结队法并赏罚格及置阵形势等遣近侍李宪付鄜延帅赵卨俾讲求推及诸路于是卨奏曰伏详置阵之法以结队为先今圣制虽与古同而用法尤为精密此盖陛下天锡勇智不待学而后能也然而议者云四十五人而一长不若五人而一长之密夫有五人而一长即五十人而十长也推之于百千万则为长多而统制不一也至如周制五人为伍属之比长五伍为雨属之闾胥四两为卒属之族师五卒为旅属之党正五旅为师属之州长五师为军属之命卿此犹今之军制百人为都五都为营五营为军十军为厢四厢都指挥而下各有节级有员品亦昔之比长闾胥族师党正之任也况八阵之法久失其传圣制焕然一新稽之前闻若合符节盖法制一定易以致人臣有所见不敢不闻又八年帝谕廷臣曰黄帝始置八阵法败蚩尤于涿鹿诸葛亮造八阵图于鱼复平沙之上垒石为八行晋桓温见之曰常山蛇势此即九军阵法也至隋韩擒虎深明其法以授其甥李靖靖以时遭久乱将帅通晓者颇多故造六花以变九军之法使世人不能晓之大抵八阵即九军九军者方阵也六花阵即七军七军者圆阵也盖阵以圆为体方阵者内圆而外方圆阵则内外俱圆矣故以方圆物验之则方以八包一圆以六包一此九军六花阵之大体也六军者左右虞候军各一为二虞候军左右厢各二为四厢军与中军共为七军八阵者加前后二军共为九军开国以来置殿前马步军三帅即中军前后军帅之别名而马步军都虞候是为二虞候军天武捧日龙神卫四厢是为四厢军也中军帅总制九军即殿前都虞候专总中军之事务是其名实与古九军及六花阵相符而不少差也今论兵者俱以唐李筌太白阴经中阵图为法失之远矣今可约李靖法为九军营阵之制然李筌之图乃营法非阵也朕采古之法酌今之宜曰营曰阵本出于一法而己止曰营行曰阵在奇正言之则营为正阵为奇也又郭逵慷慨喜兵学神宗尝访八阵遗法对曰兵无常形特奇正相生之一法耳因为帝论其详在延安使以教兵久不就逵择诸校习金鼓屯营者六十四人使人教一队顷刻而成尤善用偏裨每至所部令人自言所能暇曰阅按之故临阵皆尽其技又岳飞隶留守宗泽战开德曹州皆有功泽大奇之曰尔勇智才艺古良将不能过然好野战非万全计因授以阵图飞曰阵而后战兵法之常运用之妙存乎一心泽是其言又吴璘兵法云布阵之法以步军为阵心左右翼以马军距马步两肋之间至帖拨增损则系乎临机耳又吴璘迭阵法每战以长枪居前坐不得起次最强弓次强弩跪膝以俟次神臂弓约贼相搏至百步内则神臂先发七十步强弓并发次阵如之凡阵以纵马为限铁钩相连俟其伤则更代之遇更代则以鼓为节骑两翼蔽于前阵成而骑退谓之迭阵此即古来伍法也战士心定则能持满敌虽锐不能当也

　　△金

　　金布萨忠义赫舍哩志宁追鄂斡于枭岭西陷泉明日敌军三万骑涉水而东大军先据南冈左翼军自冈为阵迤逦而北步军继之右翼军继步军北引而东作偃月阵步军居中骑兵据其两端使敌不见首尾是日大雾晦冥既阵雾开少顷晴霁敌见左翼据南冈不敢击击右翼军乌延察喇力战敌稍却志宁与瓜尔佳清臣乌林阿拉萨道刺合战敌大败又珠嘉塔尔珲因元兵入陕西上章曰宋人与我为雠敌顷以力屈自保非其本心今陕西被兵河南出师转战连年不绝兵死于阵民疲于役国力竭矣寿泗一带南接盱楚红袄贼李全巢穴也万一宋人谍知与全乘虚而入腹背受敌非计之得也臣已令所部沿边警斥以备非常宜敕寿泗帅臣谨斥堠严烽燧常若敌至此兵法所谓无恃其不来恃吾有以待之之道也帝是而行之

　　△元

　　元阿尔哈雅曰汴在南北之交使西人得至此则江南三省之道不通于畿甸军旅应接何日息乎夫事有缓急轻重今重莫如足兵急莫如足食吾征湖广之平阳保定两翼军与吾省之邓新翼庐州沂郯炮弩手诸军以备虎牢裕州哈喇娄邓州孙万户两军以备武关荆子口以属郡之兵及蒙古两都万户左右两卫诸部丁壮之可入军者给马乘赀装立行伍以次备诸隘芍陂等屯兵本自襄邓都军来田者还其军益以民之丁壮使守襄阳白土峡州诸隘别遣塔海以备自蜀至者以汴汝荆襄两淮之马给之府库不足则命郡县假诸殷富之家安丰等郡之粟遡黄河运至于陕籴诸汴汝近郡者则运诸荥阳以达于虎牢吾与诸军各奋忠义以从王事宜无不济者众曰唯命即日部分行事又湖南猺獠窃发朝廷命招谕之达实特穆尔谓寇情不可料请置三分省一治静江一治沅靖一治柳桂以左右丞参政分兵镇其地罢靖州路总管府改立靖州军民安抚司设万户府益以戍兵又布延特穆尔既败贼于丁家洲分遣万户普贤努屯阳陵王建中屯白面渡鲁尔讨无为州而自率镇抚布哈万户明安驻池口以遏上流为之节度又元主以伊济为淮西宣慰副使守安庆集有司议屯田守战策环境筑堡砦选精甲外捍而耕稼于中浚湟增陴外环以大防深堑三重南引江水注之环植木为栅城上四面起飞楼表里完固俄升都元帅时群盗环布四外伊济居其中左提右挈屹为江淮一保障又山东贼分道犯京师察罕特穆尔奉诏屯兵涿州即留兵戍清湫义谷屯潼关塞南山口以备他盗而自将锐卒赴召又察罕特穆尔定河南以兵分镇关陕荆襄河洛江淮而重兵屯太行营垒旌旗相望数千里曰修车船缮兵甲务农积谷训练士卒谋大举以复山东

　　△明

　　明徐达遣指挥华云龙经理故都城垣右丞辪显参政傅友德平章曹良臣都督顾时率骁骑侦逻隘口杨镇抚以舟师镇直沽太祖称大将军有体者以此达数出边镇北平北人畏达威名不敢复犯边达但戒守者缮城戍简士马谨烽堠毋得邀功启衅十余岁兵民熙熙有太平色又成祖行营不为堑垒但分布队伍列阵为门敌不敢犯故将士至营即得休息自便暇则射猎周览地势得禽辄颁人乐为用南军所至掘堑作垒为营通夕不得休既成复行虚敝人力故临战辄先疲困又都指挥使安敬为偏将黩而怯都督蒋贵都御史曹翼追敌鱼儿海而安敬诡辞阻军翼言状帝密敕王骥行边会诸将方就坐忽揖敬下曰汝奈何逗挠谀大计命斩敬谓贵曰公亦当死且责状以报诸将股栗骥分兵画地自庄浪西南抵黄河东北抵宁夏属都督李安自凉州北抵镇番南抵古浪东南抵板井属都督赵安自甘州东过山丹抵永昌北抵臙脂堡西抵深沟垒属任礼自肃州东接深沟稍东北抵镇夷西抵嘉峪北抵天仓属蒋贵约以小至则各守大至则并力拒敌由是军伍整肃敌骑远避又余子俊经理榆林东起清水营之紫城砦西至宁夏花马池延袤二千里每二三里则为敌台崖砦连比不绝又于中空地筑短墙横一斜二如黻月形以为侦敌避箭之所凡为堡十二崖砦八百余墩九十有五自是要害既据内地益安榆林遂为雄镇又余子俊总督宣大建议以万人为一军用战车五百余辆行则纵以为阵止则横以为营车空缺处用鹿角柞补塞内藏战士粮草器械与贼对垒贼用弓矢不过百步我用鎗炮可及三四百步贼散掠则出兵防遏日暮则击其惰归前项车营尤便策应又杨一清抚灵川时有笑其演营习阵者一清曰古人行必谨哨探止必修战备无事常如有事时堤防有事常如无事时镇静武候李靖均未尝废营阵苟世无武穆岂可恃野战为能哉又俞大猷从李良钦学击剑尽其术益悟常山蛇势以为兵法数起五犹一身五体虽将百万之师可使合为一人也

　　（臣）等谨按古者伍法数家大略小列之为五人大列之二十五人参列之七十五人五其数得三百七十五人三百为正六十人为奇后世多因穰苴五人为伍十五为队大将握奇之数皆以中军内丁代之然则伍队虽历世而未改也杨仪从容结阵马昊分队立长戚继光偏伍什两总是一法王骥画界分疆不过因地而推用之耳

　　○先据要地及水草

　　唐

　　宋

　　辽
