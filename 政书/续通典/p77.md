<!-- { "loadSidebar": true } -->
　　元初三公三师之职常缺史载太尉之属或置或不置或开府或不开府仁宗延佑五年御史上言比年名爵滥冒太尉等官接迹于朝前奉诏裁罢中外莫不忻悦近闻礼部奉旨铸太尉等印二十有九诚恐载在史册贻诮将来请将阀阅贵重勋业昭著者留存一二余并革去制曰可可见仁宗以后较中统至元时多置矣

　　△明

　　明制三师三孤内无太尉 【三公三孤详见前】 故生受者既无此职追赠者亦无此衔

　　○司徒

　　唐

　　五代

　　宋

　　辽

　　金

　　元

　　明

　　△唐

　　司徒古官唐司徒不常置代宗广德二年以李抱玉为司徒大历十四年以同平章事李正己为司徒德宗贞元三年以马燧为司徒宪宗元和元年以同平章事杜佑为司徒穆宗长庆四年加横海节度使李光颜守司徒文宗太和元年加天平节度使乌重允守司徒武宗会昌元年以李德裕为司徒宣宗大中六年以白敏中检校司徒懿宗咸通三年以同平章事杜悰为司徒僖宗中和元年以王怿为司徒

　　△五代

　　梁开平中拜赵光逢为司徒

　　周为赠官显德中赠卢文纪为司徒

　　△宋

　　宋制授司徒始得迁太保或再加太尉吕夷简为司徒任宰相二十年熙宁六年文彦博除守司徒元丰三年以曹佾守司徒兼中书令富弼亦守司徒录定策功也政和二年九月诏司徒为周六卿之官本非三公宜罢之仍考周制立三孤少师少傅少保亦称三少为次相之任而司徒之职遂阙焉

　　△辽

　　辽南面官有司徒世宗天禄元年见司徒划设

　　△金

　　金三公府置司徒一员可考者一人张通古追赠者一人永庆

　　△元

　　元初三公或置或不置或开府或不开府考李孟传言司徒等官自大德以来封爵繁多宜汰罢从之仁宗时马祖常言司徒古三公之流近岁如沈宗摄汪元昌亦授此职实为非便其时拜司徒者必多矣

　　△明

　　明制三公三师内无司徒故生授者无此官追赠者亦无此爵

　　○司空

　　唐

　　五代

　　宋

　　辽

　　金

　　元

　　明

　　△唐

　　司空古官唐司空不常置至德二载以同平章事郭子仪李光弼为司空宝应元年以李辅国为司空广德元年以李抱玉为司空元和三年以于頔守司空十五年以裴度守司空太和九年以同平章事王涯守司空会昌二年以同平章事李德裕为司空大中六年以白敏中守司空咸通六年以福王绾为司空三年以同平章事杜悰守司空僖宗广明元年荣王■〈忄责〉守司空干宁二年以孔纬徐彦若为司空

　　△五代

　　梁司空不常置开平中以赵光逢为司空

　　后唐废帝清泰时以冯道为司空亦为赠官长兴中赠郑珏司空为

　　晋天福中以刘昫为司空以冯道守司空

　　周司空不常置广顺中以卢文纪为司空

　　△宋

　　宋初制为三公己任司空则拜太尉熙宁二年富弼除守司空三年曾公亮除守司空以两朝定策功也元丰八年王安石守司空哲宗元佑元年吕公着守司空同平章军国重事徽宗崇宁三年蔡京授司空政和二年九月诏以三师为三公司空为周六卿之官并非三公因裁罢

　　△辽

　　辽南面官有司空圣宗统和三十年有司空邢抱质

　　△金

　　金三公府有司空一员可考者二人刘筈高桢

　　△元

　　元初三公不常设李孟传言司空之职冗滥请裁汰诏可其奏仁宗延佑五年监察御史上言近闻礼部铸司空等印此辈无功于国家请革去从之是成宗时此职甚多非国初之制

　　△明

　　明制三师三公内无司空故无生拜者亦无追赠者

　　○大司马

　　大司马古官五代及宋辽金元明并无之 【按杜佑通典曰大司马古官也掌武事自隋无之考周官司马掌邦政统六师平邦国白虎通曰司马主兵韦昭辨释名曰司马武也大总武事也大司马掌军汉官序曰司马主兵是古之司马掌国家之兵政有大征伐则主之宋设枢密院掌军国机务兵防边备戎马之政令出纳密命以佐邦治辽设北枢密院掌兵机武铨群牧之政金元皆设枢密院掌武备机密其与古之大司马官名异而职任同明则始建枢密院继改为大都督府寻添设五府都督掌军旅之事有大征伐则挂将军印以出既事而纳之亦即古之大司马也】

　　○总叙三师三公以下官属

　　三师 【太师太傅太保五代及宋金元明皆同辽大裕悦即是南面官三师府与宋金元明同明以三师为三公】 三公一太 【太尉司徒司空五代及宋金元同辽大裕悦即是南面三公府与宋金元同明无】 三孤 【少师少傅少保称三孤惟明有之】 有实授有加衔宋政和二年九月诏以太师太傅太保古三公之官今为三师古无此称合依三代为三公为真相之任宰相佐天子总百官平庶政事无不统故其时太傅王旦司徒吕夷简任宰相二十年富弼除守司空兼侍中平章事曾公亮除守司空太师兼侍中文彦博除守司空兼侍中曹佾检校太师守司徒兼中书令宋承唐制以同平章事为真宰相即以三师三公为之侍中中书令亦相职也其时三师三公为宰相之晋秩或褒功德或奖贤劳特除拜加衔耳宰臣自有本职官属也三师三公下不特设官属辽大裕悦无职掌班百寮之上故大裕悦府无官属南面朝官三师府三公府亦无官属金三师三公府无官属元初三公之职常阙至大后史称或置或不置亦无官属明三公三孤皆为宰臣加衔或为赠官不置府无官属

　　钦定续通典卷二十四 

●钦定续通典卷二十五　职官三

　

　　宰相并官属

　　○宰相【并官属】

　　唐

　　五代

　　宋

　　辽

　　金

　　元

　　明

　　官属

　　门下省

　　中书省

　　△唐

　　唐肃宗至德后或以藩镇领宰相职员数最多 【是时剑南节度使崔圆朔方节度使郭子仪河东节度使李光弼并同中书门下平章事宪部侍郎房管河西行军司马裴冕文部侍郎韦见素蜀郡守崔涣宪部尚书李麟侍御史张镐并同中书门下平章事】 是时朝廷新复百度未修故备位者众然为侍中者惟李光弼中书令惟郭子仪而己至代宗时员数较少而时政最急者率以宰相领其官故元载以中书侍郎领句当转运租庸度支使又兼判元帅行军司马杜鸿渐以平章事兼庄宅使复持节山南西道剑南东川西川卭南西山等道副元帅王缙以侍中都统河南淮南淮西山东道行营节度使德宗兴元以后宰臣所领之官更多舛杂其时同平章事卢翰加太微宫使刘从一领集贤殿大学士李勉加太清宫使为中书令者惟李晟然又兼凤翔陇右诸军泾原四镇北庭行营兵马元帅宪宗元和以后宰臣员数渐减然多领盐铁及判度支 【皇甫镈窦易直裴度李石李绅卢商崔元式周墀崔龟从萧邺刘琭杜悰曹确萧遘张浚韦贻范独孤损皆同平章事兼判度支程异王播王涯李固言李石杨嗣复杜悰马植裴休夏侯孜于琮刘邺韦贻范皆同平章事兼盐铁转运使】 僖宗光启后宰臣易置不常加司徒司空者极乎冗滥制度尤日紊矣

　　△五代

　　梁以中书门下两侍郎及同中书门下平章事为宰相然是时改枢密院为崇政院命敬翔知院事以备顾问参谋议承上旨宣于宰相而行之宰相非时奏请皆因以闻是亦相职也后唐以门下侍郎及中书侍郎同中书门下平章事为宰相又置中门使枢密使典领机密权与宰相等晋以中书侍郎同门下平章事为宰相是时宰相每兼枢密使 【桑维翰李崧皆同平章事兼枢密使】 间有特拜中书令及侍中者 【出帝开运二年以赵莹为中书令李崧守侍中】 汉亦以中书侍郎同中书门下平章事为宰相周亦以中书侍郎同中书门下平章事为宰相亦有拜中书令者 【太祖广顺元年拜冯道中书令】 五代时日相征讨武臣用事任宰相者多则一二年少或数月废置不常无可载焉

　　△宋

　　宋初宰相不专任置中书禁中是为政事堂与枢密院对掌大政以同平章事为宰相之职无常员有二人则分日知印以丞郎以上至三师为之其上相为昭文馆大学士监修国史其次为集贤院大学士或置三相则昭文馆集贤院二学士并监修国史并除因唐以来三大馆皆宰相兼故仍其制如范质昭文学士王溥监修国史魏仁浦集贤学士此三相例也参知政事掌副宰相毗大政参庶务太祖干德二年以枢密直学士辪居正兵部侍郎吕余庆并本官参知政事 【先是己命赵普为相欲置之副而难其名称以问陶谷曰下宰相一等有何官对曰唐有参知机务参知政事故以命之】 不押班不知印不升政事堂殿廷别设砖位敕尾署衔降宰相月奉杂给之半开宝六年始诏居正余庆于都堂与宰相同议政事太宗至道元年诏宰相与参政轮班知印同升政事堂押敕齐衔行则并马自寇准始以后不易神宗时定元丰新制于三省置侍中中书令尚书令以官高不除人而以尚书令之贰左右仆射为宰相左仆射兼门下侍郎以行侍中之职右仆射兼中书侍郎以行中书令之职废参知政事置门下中书二侍郎尚书左右丞以代之哲宗元佑中以文彦博吕公着平章军国重事序班在宰臣上所以处老臣硕德特命以宠之也或两日或五日一朝非朝日不至都堂时待老臣礼遇极优司马光疾诏免朝觐许乘肩舆三日一入省徽宗政和中改左右仆射为太宰少宰仍兼两省侍郎靖康中复改为左右仆射高宗建炎三年吕颐浩请酌三省之制左右仆射并加同中书门下平章事门下中书二侍郎并改为参知政事废尚书左右丞从之孝宗干道八年诏尚书左右仆射可依汉制改为左右丞相详定敕令所言近承诏旨改左右仆射为左右丞相令删去侍中中书尚书令以左右丞相充缘旧左右仆射非三省长官故为从一品今左右丞相系充侍中中书尚书令之位即合为正一品从之丞相官以大中大夫以上充参政以中大夫以上充常除二员或一员宁宗嘉泰三年始除三员故事丞相谒告参预不得进拟惟丞相未除则参预轮日当笔多不踰年少纔旬月独孝宗淳熙初叶衡罢相龚茂良行相事近三年亦创见也及宁宗开禧元年韩侂冑拜平章讨论典礼乃以平章军国事为名盖省重字则所预者广去同字则所任者专边事起乃命一日一朝省印亦归其第宰相不复知印其后贾似道窃位专权尊宠日隆位皆在丞相上其与元佑中之文彦博吕公着同例矣至于亲王枢密使留守节度使兼侍中中书令同平章事者皆谓之使相不预政事不书敕惟宣敕除授者敕尾存其衔而己

　　△辽

