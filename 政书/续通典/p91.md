<!-- { "loadSidebar": true } -->
　　唐制侍御史六人掌纠察百官及入合承诏知推弹杂事凡弹劾则大夫中丞押奏大事法冠朱衣纁裳白纱中单小事常服凡台内事以久次者一人专决号台端次一人知公廨次一人知弹分京城诸司及诸州为东西次一人知西推赃赎二司受事号副端次一人知东推理匦等有不纠察者罚之以殿中侍御史第一人同知东推莅太仓出纳第二人同知西推莅左藏出纳号四推御史次御史一人分司东都台至德以后宰相以侍御史权重建议弹奏先白中丞大夫复通状中书门下然后得奏自是御史之任轻矣德宗建中元年以侍御史分掌公廨纠弹自是杂端之任轻矣宪宗元和八年命四推御史受事周而复始罢东西分日之限 【敬宗宝历中温造为侍御史时夏州节度使李佑入朝有违诏命造弹之佑趋出待罪股战流汗惊谓人曰吾夜半入蔡州城擒吴元济未尝心动今日胆落于温御史矣】 宋仍唐制设侍御史一人以贰中丞其职不常除 【英宗治平中赵瞻为侍御史请揽威权明功罪广聪明更积弊帝嘉纳之又刘挚擢侍御史自熙宁中以言去位踰十六年至是复任一时奸佞刻薄之吏事状显著皆正色弹劾多所贬黜中外肃然】 凡侍御史必由监察御史转授辽南面官御史台有侍御史兴宗重熙七年命准格尔为南面侍御史金御史台有侍御史二人掌奏事判事治书侍御史二人掌同侍御史元御史台置侍御史二人治书侍御史二人掌同中丞纠察百官善恶政治得失江南诸道行御史台置侍御史二人治书侍御史二人陕西诸道行御史台置侍御史二人治书侍御史二人明洪武元年置侍御史治书侍御史九年汰罢后不复设

　　△殿中侍御史

　　唐制殿中侍御史九人掌殿庭供奉之仪一人同知东推监太仓出纳一人同知西推监左藏出纳二人为廊下食使二人分知左右巡三人内供奉 【肃宗干元初张镒累迁殿中侍御史华原令卢枞以公事谯责邑人齐令诜令诜宦人衔之诬枞罪镒按验当免官有司承风以死论镒不直之乃白其母曰今理枞之免死而镒坐贬默则负官贬则贻母忧敢问所安母曰儿无累于道吾所安也乃执正其罪】 宋殿中侍御史二人掌以仪法纠百官之失凡大朝会及朔望六参则东西对立弹其失仪者旧制殿中侍御史兼左右巡使元丰八年诏殿中侍御史兼察事 【仁宗天圣中何郯为殿中侍御史善谏诤帝常嘉之又吕诲为殿中侍御史弹劾无所避公主夜叩禁门劾奏公主阁宦者窜逐之英宗即位以傅尧俞为殿中侍御史皇太后同听政帝疾平尧俞上疏请太后还政未听闻内侍任守忠有惎语尧俞又上疏太后遂还政逐守忠等又常同为殿中侍御史不数月劾罢监司之不才者二十三人中外耸然】 辽南面官有殿中司殿中丞即殿中侍御史之职金殿中侍御史二人每遇朝对立于龙墀之下专劾朝者仪矩凡百官告假具奏目进呈元至元五年置殿中司殿中侍御史二人凡大朝会百官班序其失仪失列则纠罚之在京百官到任告假事故出三日不报者则纠举之大臣入内奏事则随以入凡不可预闻之人则纠避之明洪武元年置殿中侍御史九年裁罢之以后朝会纠仪即以监察御史任之

　　△监察侍御史

