<!-- { "loadSidebar": true } -->
　　伊里巴拉在肃州西北三千余里地极寒深山穷谷六月亦飞雪或曰即古焉耆或曰即古龟兹元名其地为伯实巴里 【旧作别失八里今改正】 世祖设宣慰司寻改为帅府其后以诸王镇之明太祖洪武二十四年国王哈达拉和卓 【旧作黑的儿火今改正】 遣使贡马赐其王彩币十表里其使者皆有赐成祖永乐四年贡璞玉十六年布色 【旧作不思今改正】 弒其从兄王诺果沙扎该 【旧作纳黑失只罕今改正】 自立为王徒其部落西去更号伊里巴拉宣宗宣德后屡入贡

　　准布 【旧作阻卜今改正】

　　准布不详其始辽时岁来朝贡圣宗常置准布等部节度使天祚寺常来贡

　　突厥

　　突厥唐末为诸部所侵部族散微五代之际常来朝贡辽时朝贡无常有事则助军号属国军

　　回鹘

　　回鹘 【郎杜典回纥】 匈奴之别裔本名回纥唐宪宗元和中讹为回鹘五代时常来朝贡宋太祖建隆二年遣使臣来朝献后屡贡方物徽宗宣和中因入贡散而之陕西诸州贸易留久不归朝廷恐其为边害诏禁止之辽太祖天显十二年九月回鹘遣使来贡十月遣使贺永宁节太宗会同四年特赐旌旗弓剑衣马七年回鹘遣使请婚不许

　　黠戛斯

　　黠戛斯 【即杜典结骨】 古坚昆国亦曰居勿其君曰阿热遂姓阿热氏驻牙青山唐肃宗干元中为回纥所破其部众渐微至辽尝遣使入贡

　　沙陀

　　沙陀有大碛名沙陀故以为号其众趫悍善斗唐时号沙陀军辽太祖时讨降之

　　钦定续通典卷一百四十九 



 

●钦定续通典卷一百五十　　边防四

　

　　边防北

　　○边防北

　　序略

　　正北

　　东北

　　△序略

　　边防北序略

　　（臣）等谨案杜氏边防典北方凡四十一部其见于新旧唐书者惟契丹奚室韦铁勒数部而已盖塞北之地多逐水草而居自古称为行国故其疆域之分并于考证较难大约汉之匈奴及乌桓鲜卑至元魏为蠕蠕隋唐为突厥唐末为契丹而其余诸国则皆其所属之小部落也宋史外国传止载东西南三方明史于北边亦但有鞑靼一传盖辽之得国本先于宋迤北之地皆非宋有元则起自沙漠抚定中原逮明有天下而元之后裔仍据有漠北终明之世不相统属今仍明史之名录而载之闲亦采辽金时入页诸部列着于篇

　　△正北

　　鞑靼

　　朵颜　泰宁　福余

　　鬼国

　　珠巴克

　　鸟尔古

　　契丹附近诸国

　　铁甸

　　鞑靼

　　鞑靼即蒙古故元后也明初元顺帝殂手应昌其子阿裕实哩达喇 【旧作爱猷识理达腊今改正】 嗣立徒于和宁传其次子特古斯特穆尔 【旧作脱古思帖木儿今改正】 驻捕鱼儿海于太祖洪武二十一年为明将蓝玉所败走至图拉河为其下伊苏岱尔 【旧作也速迭儿今改正】 所弒部落多溃其族乌纳实哩 【旧作兀纳失里今改正】 收散亡居和宁之西复为明都督刘真等所破自特古斯特穆尔后五传至衮特穆尔 【旧作坤帖木儿今改正】 皆被杀远族果勒齐 【旧作鬼力赤今改正】 篡位称汗始去国号称鞑靼其下以非顺帝裔不附酋长阿噜台等杀果勒齐而迎元后巴延实哩 【旧作本雅失里今改正】 立以为汗成祖永乐六年以书谕之不报命淇国公邱福统五将军出塞击之师歼焉八年帝亲征巴延实哩惧欲与阿噜台俱西阿噜台不从君臣始各自为部巴延实哩西奔明师追败之于鄂嫩 【旧作干难今改正】 河还师遇阿噜台复破之十年巴延实哩为卫喇特玛哈穆特所杀时阿噜台强盛数与卫喇特相攻元裔益微其后阿噜台为卫喇特所蹙内附封为和宁王仁宗洪熙时阿噜台数败于卫喇特乃率其属东走鸟梁海驻牧辽塞宣宗宣德中阿噜台为元裔托克托巴哈所袭孳畜略尽未几为卫喇特玛哈穆特之子牝欢所杀而立托克托巴哈为汗以阿噜台之众属之托欢自为丞相托欢之子额森嗣益桀骜自雄托克托巴哈不能制后疑其主托克托巴哈与中国通攻杀之额森自为汗寻亦为其下所杀部中共立托克托巴哈之子号小王子是时鞑靼诸部多互相雄长其后元裔数传至卜齐 【旧作卜赤今改正】 嗣为小王子徒帐东方为察哈尔而诸部之在西北边者甚众若济农谙达 【旧作吉囊俺答今改正】 之属其众益强时为边患与明相终始云

　　朵颜　泰宁　福余

　　朵颜泰宁福余 【即杜典库莫奚】 其地为乌梁海唐时号库莫奚后服属契丹元为大宁北境明太祖洪武初相率内附遂置大宁都司营州诸卫封皇子权为宁王镇焉数为鞑靼所抄二十二年诏以乌梁海之地置三卫指挥使司各领其众以为声援自大宁前抵喜峰口近宣府曰朵颜自锦义历广宁至辽河曰泰宁自黄泥洼踰审阳铁岭接开原曰福余惟朵颜地最险而强成祖从燕起靖难兵患宁王蹑其后因厚赂三卫以说之来师行宁王饯诸郊三卫一呼尽起西拥宁王入关从战有功成祖既立徒宁王南昌徒都司于保定而尽割大宁地畀三卫以偿前劳英宗正统以后窜处迤北与卫喇特时出扰边朝廷命将击破之其后叛服不常

　　鬼国

　　鬼国元世祖至元十七年三月诏讨之命以蒙古军及哈喇章 【旧作哈刺章今改正】 军西州约罗 【旧作药刺今改正】 万嘉弩 【旧作万家奴今改正】 军阿尔哈雅 【旧作阿里海牙今改正】 军数道并进寻复招谕之至九月其国主阿怡 【旧作阿察今改正】 降自后叛服不常

　　珠巴克 【旧作木不姑今改正】

　　珠巴克辽太宗时来贡至圣宗之世诸部皆叛兴宗时复来贡又有迪里 【旧作敌烈今改正】 五国辽寺皆来贡

　　鸟尔古 【旧作乌古今改正】

　　乌尔古为辽太祖所征服太宗时常来贡穆宗时乌尔古叛掠居民财物遣林牙萧干讨之圣宗以后叛服不一后服属于金

　　契丹附近诸国 【契丹在隋唐之世已载杜典其后事迹备详辽史兹取胡峤所记录其附近诸国部落】

　　契丹西北至乌库哩 【旧作妪厥律今改正】 其人长大最勇邻国不敢侵又其西哈噶其 【旧作辖戛今改正】 又其北单于突厥又北黑军子又北牛蹄突厥其地尤寒又北狗国手搏猛兽语类犬嗥契丹尝选良马二十匹遣十人赍粮北行穷其所见其人自黑车子历牛蹄国以北行一年经四十三城居人多以木皮为屋其语言无译者不知其国山川部族名号其地气遇平地则温和山林则寒冽至三十三城得一人能铁甸语其言颇可解云地名颉利鸟于邪堰自此以北旷阻不能达其人乃还此北荒之极也

　　铁甸

　　铁甸在契丹东其族野居皮帐而人刚勇地少草木水咸浊色澄久而后可饮

　　△东北

　　渤海

　　和硕馆

　　富珠哩

　　乌舍

　　铁骊

　　博啰满达

　　定安

　　室韦

　　渤海

　　渤海本号靺鞨其贵族姓大氏唐武后时高丽别种大祚荣有众四十万人据挹娄臣于唐至中宗时置呼尔罕 【旧作忽汗今改正】 州以祚荣为都督封渤海郡王其后世遂号渤海梁太祖开平元年国王大諲譔遣使者来讫周世宗显德常来朝贡宋太宗太平兴国四年其酋帅大鸾河率小校李勋等十六人部族二百骑来降六年赐渤海王诏助兵攻契丹辽太祖建国攻渤海拔呼尔罕城俘其王大諲譔以为东丹王国立太子托云 【旧作突欲今改正】 为人皇王以主之神册四年葺辽阳故城以渤海汉户建东平郡为防御州天显三年迁东丹国民居之

　　和硕馆 【旧作曷苏今改正】

　　和硕馆辽圣宗开泰元年其王哈尔吉 【旧作曷里喜今改正】 来朝八年其特哩衮额布根 【旧作愓隐阿不葛今改正】 宰相萨喇 【旧作赛刺今改正】 来贡后屡遣使入贡太平五年乞建旗鼓许之天祚时东面行军副统玛格 【旧作马哥今改正】 等攻之败绩和硕馆始与辽绝后服属于金

　　富珠哩 【旧作蒲奴里今改正】

　　富珠哩辽圣宗统和二十二年偕鸟舍 【旧作兀惹今改正】 等部来贡开泰七年三月命岁贡貂皮兴宗重熙十七年帝命耶律义先等伐富珠哩酋托多罗 【旧作陶得里今改正】 十八年二月执托多罗以献始与辽绝

　　乌舍

　　乌舍辽圣宗统和十三年七月以兵侵铁骊遣奚王和硕鼐 【旧作和朔奴今改正】 等讨之十月乌舍归款诏谕之十四年乌舍乌哲图 【旧作乌昭度今改正】 以地远乞岁时色进鹰马貂皮诏生辰正旦贡如旧天祚时不复至金太祖时乌舍楚吉尔苏 【旧作罗鹘室今改正】 来降

　　铁骊

　　铁骊其人杂处山森无君长辽太祖天显元年铁骊来贡圣宗开泰元年铁骊纳苏 【旧作那沙今改正】 等送乌舍百余户至宾州赐丝绢乞赐佛像儒书诏赐护国仁王佛像一易诗书春秋礼记各一部兴宗重熙十六年铁骊锡勒们 【旧作仙门今改正】 来朝以始入贡加右监门卫大将军自是无岁不贡天祚时铁骊贡遂绝金太祖时铁骊王和哩布 【旧作回离保今改正】 以所部降

　　博啰满达 【旧作蒲卢毛朵今改正】

　　博啰满达在辽时与铁骊乌舍富珠哩和硕馆等皆为属国军圣宗太平五年以博啰满达部多乌舍户诏索之七年遣使来贡后入贡不绝兴宗重熙十年诏其部归和硕馆户之没入者使复业

　　定安

　　定安本马韩之种为契丹所破其酋帅纠合余众保于西鄙自称定安国宋太祖开宝三年遣使朝贡太平兴国中太宗方经营远略诏其国今张犄角之势其国亦欲倚王师以抒宿忿表末云必欲报敌不敢违命乃答以诏书令发兵同伐契丹端拱中献方物淳化中上表后不复闻

　　室韦

　　室韦契丹别种散处川谷逐水草其言语则靺鞨也其部族不一唐时皆入贡辽太祖时黑车子室韦以八部降寻复叛讨破之太宗时常进白麃又贡名马穆宗时黄室韦与大黄室韦小黄室韦俱叛圣宗以后复降顺

　　钦定续通典卷一百五十 
  
