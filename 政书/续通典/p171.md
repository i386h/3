<!-- { "loadSidebar": true } -->
　　宋制天子之服一曰大裘冕二曰衮冕三曰通天冠绛纱袍四曰屐袍五曰衫袍六曰窄袍七曰御阅服 【中兴后有之】 神宗元丰四年详定礼文所言大裘黑羔皮为之领袖以黑缯纁裳朱绂而无章饰佩白玉元组绶革带玉钩■〈角枼〉素带朱里其外上朱下绿白纱中单皂领青褾襈裾朱韈赤舄黑絇繶纯其当暑奉祠之服乞降梁陆玮议以黑缯为裘及唐舆服志以黑羊皮为缘诏重详定光禄寺丞集贤校理陆佃言礼记云郊之日王被衮以象天又曰大裘不裼此明大裘以衮衣袭之先儒谓周礼天地皆服大裘非是于是详定所言裘不可徒服请冬至祀昊天与黑帝皆服大裘被以衮非祀天及夏至祭地则皆服衮哲宗元佑元年礼部言元丰所造大裘作短袍制袭于衮下未合典礼下礼部太常寺议礼部员外郎何洵直言周礼节服氏既云衮冕又云裘冕是裘与衮各有冕今裘既无冕又袭于衮中何以示裘衮之别古人虽质不应以裘为夏服盖冬用大裘当暑则以同色缯为之后诏如洵直议徽宗政和时议礼局上大裘青表纁里黑羔皮为领褾襈朱裳被以衮服中兴后无存者高宗绍兴十三年诏有司如旧制以羔造礼部言关西羔羊天生黑色今有司■〈土泉〉白羔为之不中礼制不如权以缯代从之衮服初因五代之旧衣青色日月星山龙雉虎蜼七章红裙藻火粉米黼黻五章红蔽膝升龙二并织成闲以云朵饰以金钑花钿窠装以真珠琥珀杂玉环三罗襦裙绣五章青褾襈裾六采绶一小绶三结玉环三素大带朱里表罗四神带二绣四神盘结白罗中单青罗抹带红罗勒帛鹿卢玉具剑白玉双佩金龙凤革带红韈赤舄金钑花四神玉鼻祭天地宗庙朝太清宫飨玉清昭应宫景灵宫受册尊号元日受朝册皇太子则服之太祖建隆元年太常礼院上衮龙服令式元衣纁裳十二章升火于衣为八章裳四章衣褾领如上为升龙皆织成山龙以下每章一行重以为等每行十二白纱中单黼领青褾襈裾蔽膝龙山火三章革带玉钓■〈角枼〉大带素带朱里玉剑佩大小绶玉环朱韈赤舄加金饰仁宗景佑二年诏冠服蠲减珍华务从简约由是衮衣改用青罗红罗襈绣八章闲以云疏密视所宜云钿窠及珠玑饰裳用红罗绣四章蔽膝绣升龙二以云补空地去钿窠除带首黄金叶用销金英宗治平二年诏衮服悉去绘画龙鳞紫云白鹤蹙金丝龙裳绣服用绘神宗元丰元年详定礼文所言古者朝祭之裳皆前三幅后四幅殊其前后不相连属今裳以八幅考古不合请改用七幅幅广二尺二寸两旁各杀缝一寸腰闲辟积无数裳侧有綼下有锡广各寸半群臣祭服之裳准此政和议礼局上冕服之制衣八章裳四章如旧制而升龙于山绛纱袍以织成云龙红金条纱为之红里皂褾襈裾绛纱裙蔽膝如袍饰并皂褾襈白纱中单朱领褾襈裾白罗方心曲领白韈黑舄佩绶如衮大祭祀致斋正旦冬至五月朔大朝会大册命亲耕耤田皆服之孝宗干道九年又用履袍袍以绛罗为之折上巾通犀金玉带系履则曰履袍服鞾则曰鞾袍履鞾皆用黑革四孟朝献景灵宫郊祀明堂诣宫宿庙进胙上寿两宫及端门肆赦并服之大礼毕还宫乘平辇服亦如之若乘大辇则服通天冠绛纱袍如常仪衫袍有赭黄淡黄玉装红朿带皂文鞾大宴则服之赭黄淡黄■〈衤癸〉袍红衫袍常朝则服之窄袍便坐视事则服之皆皂纱折上巾通犀金玉环带窄袍或御乌纱帽御阅服以金装甲乘马大阅则服之皇太子之服一曰衮冕二曰远游冠朱明衣三曰常服衮服青罗衣绣山龙雉火虎蜼五章红罗裳绣藻粉米黼黻四章红罗蔽膝绣山火二章白纱中单青褾襈裾革带瑜玉双佩四采大绶结二玉还青罗抹带红罗勒帛玉具剑白罗韈朱履金涂银扣从祀则服之 【太宗至道元年皇太子衮服元衣纁裳赤舄加金饰谒庙加元服纳妃则服之】 朱明服红花金条纱衣红纱里皂褾红纱裳红纱蔽膝并红纱里白花罗中单皂褾襈白罗方心曲领罗袜黑舄革带剑佩绶余同衮服抹带勒帛执桓圭受册谒庙朝会则服之常服皂纱折上巾紫公服通犀金玉带诸臣祭服九旒冕青罗衣绣山龙雉火虎蜼五章绯罗裳绣藻粉米黼黻四章绯蔽膝绣山火二章白花罗中单玉装剑佩革带晕锦绶二玉环绯白罗大带绯罗韈履亲王中书门下奉祀则服之其冕无额花者元衣纁裳悉画小白绫中单狮子锦绶二银环余同上三公奉祀则服之七旒冕衣画虎蜼粉米三章裳画黼黻二章银装佩剑革带余同九旒冕九卿奉祀则服之五旒冕青罗衣裳无章铜装佩剑革带余同七旒冕四品五品为献官则服之六品以下无剑佩绶紫檀衣朱 【通考作及】 裳罗为之皂大绫绶铜装剑佩御史博士服之平冕无旒青衣纁裳无剑佩绶余同五旒冕太祝奉礼服之朝服进贤五梁冠绯罗袍白花罗中单绯罗裙绯罗蔽膝并皂褾襈白罗大带白罗方心曲领玉剑佩银革带晕锦绶二玉环白绫袜皂皮履一品二品侍祠朝会则服之中书门下则冠加笼巾貂蝉三梁冠无中单银剑佩狮子锦绶银环余同五梁冠诸司三品御史台四品两省五品侍祠朝会则服之御史大夫中丞则冠有獬豸角衣有中单两梁冠铜剑佩练鹊锦绶铜环余同三梁冠四品五品侍祠朝会则服之六品以下无中单无剑佩绶御史则冠有獬豸角衣有中单 【仁宗康定三年少府监言每大礼法服库准百官品位给朝服其诸司五品以上寔有官高品卑及品高官卑者请诸司五品国子博士至内给事并依六品以下去剑佩绶御史则冠獬豸衣有中单其诸司使副使以下至合门祇候如有摄事合请朝服者并同六品诏从所请】 袴褶紫绯缘各从本服也白绫中单白绫袴白罗方心曲领本品冠导驾则骑而服之 【建隆四年范质与礼官议袴褶制度先儒无说案令文武弁金饰平巾帻簪导紫褶白袴玉梁珠宝银带鞾骑马服之金饰即附蝉也详此即是二品三品所配弁之制也又令文三品以上紫褶五品以上绯褶七品以上绿褶九品以上碧褶并白大口袴起梁带乌皮鞾今请造袴褶如令文之制其起梁带形制寻检未是望以革带代之奏可是岁造成而未用干德六年郊祀始服而冠未造乃取朝服进贤冠带韈履参用焉】 其公服因唐之制三品以上服紫五品以上服朱七品以上服绿九品以上服青其制曲领大袖下施横襕朿以革带幞头乌皮鞾自王公至一命之士通服之太宗太平兴国三年诏朝官出知节镇及转运使副衣绯绿者并借紫知防御团练刺史州衣绿者借绯衣绯者借紫其后江淮发运使同转运提点刑狱同知刺史州 【雍熙初郊祀庆成始许升朝官服绯绿二十年者叙赐绯紫真宗登极京朝官亦听叙及东封西祀赦书京朝官并以十五年为限后每帝登极亦如例】 仁宗景佑元年诏军使曾任通判者借绯曾任知州者借紫神宗元丰元年去青不用阶官至四品服紫至六品服绯九品以上则服绿太宗太平兴国七年诏以士庶车服颇有踰僭令翰林学士承旨李昉详定以闻昉奏近年品官绿袍及举子白襕下皆服紫色请禁之其私第便服许紫皂衣白袍旧制庶人服白今请流外官及贡举人庶人通许服皂从之帽衫帽以乌纱衫以皂罗为之角带系鞵东都士大夫交际常服之紫衫本军校之服中兴士大夫服之以便戎事高宗绍兴二十六年禁以戎服临民自是士大夫皆服凉衫以为便服凉衫制如紫衫亦曰白衫孝宗干道初以其似凶服禁之便服仍许用紫衫深衣用白细布圆袂方领曲裾黑缘大带缁冠幅巾黑履士大夫家冠昏祭祀宴居交际服之襕衫亦白细布为之圆领大袖下施横襕为裳腰闲有辟积进士及国子生州县生服之

　　辽

　　（臣）等谨按前世服物采章各有定式夏收殷哻三代巳不相沿是以诸史舆服志所胪虽损益随时而礼征从朔敦本之义固然自北魏始启浇风变移国俗以洎辽金元之世服饰并更未几而国势浸微沦胥洊及载稽前迹殷鉴具存洪惟皇朝鸿业肇兴列祖列宗制作隆备厘定冠服昭示来兹皇上念切绍衣训行罔斁于序礼器图暨评通鉴辑览务惩轻易之弊至再至三近复以嘉礼典中叙按未能明皙谕（臣）等悉心订正且申示本天本祖飨帝飨亲之至论（臣）等跽聆心折实为发从来所未发仰见圣心所以范率由而绵景祚者依古罕有比伦（臣）等谨核各代正史纪志并各国志之文详列改制年载作各系按发明用志缘起辽自太祖仲父述澜以约尼氏裕悦之官占居潢河沃壤始为桑麻组织之教王业之基实肇于此太祖帝北方太宗制中国纤丽耎毳■〈禾麕〉载而至会同中太后北面臣僚并国服皇帝南面臣僚并汉服干亨五年圣宗册承天太后给三品以土法服自是大礼虽北面三品以上亦汉服兴宗重熙五年尊号册礼皇帝服龙衮北南面臣僚并朝服自是以后大礼并从汉服矣今先列国服而以汉服次于后焉

　　辽祭山仪大祀皇帝服金文金冠白绫袍红带县鱼三山红垂饰犀玉刀错络缝乌鞾小祀皇帝服硬帽红克丝龟文袍臣僚服饰各从本部旗帜之色其朝服皇帝服锡鲁衮冠络缝红袍垂饰犀玉带错络缝鞾谓之国服衮冕太宗更以锦袍玉带臣僚戴毡冠或纱冠紫窄袍■〈革占〉鞢带以黄红色绦裹革为之用金玉水晶靛石缀饰谓之盘紫太宗更以锦袍金带公服皇帝紫皁幅巾紫窄袍玉束带或依红袄臣僚亦幅巾紫衣常服谓之盘裹绿花窄袍中单多红绿色贵者披貂裘以紫黑色为贵青次之又有银鼠尤洁白贱者貂毛羊属沙狐裘田猎服皇帝幅巾擐甲戎装以貂鼠或鹅项鸭头为扞腰蕃汉诸司使以上并戎装衣皆左衽黑绿色其裘冕终辽世郊丘不建不书其衮服元衣纁裳十二章八章在衣四章在裳衣褾领为升龙织成又各为六等龙山以下每章一行行十二白纱中单黻领青褾襈裾黻革带大带剑佩绶舄加金饰通天冠绛纱袍白纱中单褾领朱襈裾白裙襦绛蔽膝白假带方心曲领革带佩剑绶韈舄皇太子远游冠绛纱袍白纱中单皂领褾襈裾白裙襦白假带方心曲领绛纱蔽膝革带剑佩绶韈舄与上同后改为白韈黑舄亲王远游冠绛纱单衣白纱中单皂领襈裾白裙襦革带钩鞢假带曲领方心绛纱蔽膝韈舄剑佩绶二品以上同七品以上去剑佩绶八品以下同公服其公服皇帝翼善冠柘黄袍九环带白练裙襦六合鞾皇太子远游冠绛纱单衣白裙襦革带金钩■〈角枼〉假带方心纷鞶囊白韈乌皮履一品至五品冠帻缨绛纱单衣白裙襦带钩鞢假带方心纷鞶囊六品以下去纷鞶囊余并同其常服皇帝柘黄袍衫折上头巾九环带六合鞾皇太子进德冠绛纱单衣白裙襦白韈乌皮履五品以上幞头紫袍牙笏金玉带乌皮六合鞾六品以下幞头绯衣木笏银带鱼袋佩九品幞头绿袍鍮石带鞾并同

　　金

　　（臣）等谨按宇文懋昭大金国志国主视朝服纯纱幞头窄袖赭袍玉匾带黄满领金史舆服志太宗即位始服赭黄是虽初变章饰而淳仆之风未尽漓也熙宗天眷三年车驾将幸燕京始制通天冠绛纱袍自是祭祀则衮衣朝会则朝服而臣下祭服尚阙至章宗泰和元年议制群臣祭服于是繁文弥胜而朴略之风益远矣

