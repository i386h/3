<!-- { "loadSidebar": true } -->

　　○坚壁挫锐

　　唐

　　宋

　　元

　　△唐

　　唐刘兰为夏州都督府司马贞观初梁师都以突厥兵顿于城下兰偃旗卧鼓不与争锋贼疑不敢迫夜引去兰追击破之

　　△宋

　　宋魏胜守海州金兵逼关胜登关门张乐饮酒犒军士令固守勿出战金攻之踰时乃少遣士出凭险隘击之金知不可攻将转而渡河袭关后胜敛兵入城金军径趋关更欲过砂堰圜城为营胜先已据堰备之金军不得过

　　△元

　　元李璮阴结宋人以益都反处济南诏亲王噶必齐总兵讨之贼势甚盛继命史天泽往天泽闻璮入济南笑曰豕突入苙无能为也至则进说于噶必齐曰璮多谲而兵不精不宜力角当以岁月毙之乃深沟高垒绝其奔轶凡四月城中食尽军溃出降

　　○不战挫锐

　　五代

　　宋

　　元

　　△五代

　　五代初杨行密取楚州孙儒率众攻之行密将田頵刘威等遇之辄败行密欲走铜官其客戴友规曰儒来气锐而兵多盖其锋不可当而可以挫其众不可敌而可久以敝之若避而走是就擒也刘威亦曰背城坚栅可以不战疲之行密以为然久之儒兵饥又大疫行密悉兵击之儒败被擒

　　△宋

　　宋冯赞知梓州时剑外初平赞视事纔数日伪军校上官进啸聚士卒三千余众劫村民数万人夜攻州城赞曰贼乘夜奄至此乌合之众以棰挺相挞击必无固志可持重以镇之待旦自溃矣躬自率众巡城密令促其更筹未夜分击五鼓贼悉遁去因追之擒进斩于市郡境以安

　　△元

　　元刷从太祖征柰曼敌率锐兵鼓而进刷按兵屹不动敌止俄复鼓而进刷亦不动敌卒疑畏不敢前又巩昌部长和托叛兵大扰汪惟正谓将吏曰和托今若猘犬方肆狂啮苟一战不利则城邑为垆为胜以不战乃发兵踵之贼欲战不得休则挠之若是者两月知其粮尽势蹙曰可矣与战屡捷

　　○敌饥以持久敝之

　　唐

　　五代

　　宋

　　△唐

　　唐河闲王孝恭讨辅公祏贼将冯惠亮等据险邀战孝恭坚壁不出遣奇兵绝粮道贼饥夜薄营孝恭卧不动明日使羸兵扣贼垒挑之别令将卢祖尚选精骑以待俄而兵却贼追北且嚣遇祖尚军薄战遂大败公祏穷弃丹阳走擒之江南平

　　△五代

　　五代汉隐帝遣枢密使郭威讨李守贞威用冯道计谋以迟久困之乃与诸将分为三栅发五县丁夫筑连垒以护三栅守贞出兵坏连垒威辄补其所坏守贞辄出争之每出必有亡失如此逾年守贞城中兵食俱尽杀人而食威曰可矣乃为期日督兵四面攻而破之守贞自焚死

　　△宋

　　宋韩世忠败金人于大仪时达喇屯泗州乌珠屯竹塾镇为世忠所扼会雨雪金馈道不通野无所掠杀马而食番汉军皆怨乌珠夜引军还余众弃辎重遁

　　○因敌饥乘其敝而取之【唐】

　　唐邱行恭于大业末聚兵万人保郿城百姓多附之时原州贼围扶风太守窦琎坚守经数月贼食尽无所掠众稍散归行恭行恭因遣谕诸贼共迎义军乃自率五百人负米麦持牛酒诣贼营贼帅长揖行恭斩之谓其众曰若皆豪杰也何为事贼众皆俯伏日愿改事公行恭率其众迎谒太宗于渭北

　　○因敌三鼓致衰败之【元】

　　元张宏范率千人戌万山既城与将士校射东门宋师奄至咸谓众寡不敌宜入守宏范戒曰退者斩遣李庭当其前他将攻其后亲率二百骑为长阵令曰闻鼓则进未鼓勿动未步骑相闲突阵宏范军不动再进再却宏范曰彼气衰矣鼓之前后奋击宋师奔溃

　　○致敌力疲夹攻败之

　　唐

　　宋

　　辽

　　金

　　元

　　明

　　△唐

　　唐郭子仪李光弼败贼将史思明于沙河遂趋常阳禄山闻思明败益以精兵子仪坚壁自固贼来则守贼去则追昼扬其兵夜袭其幕贼人不得休息数日子仪谓光弼曰贼怠矣可以战战于嘉山斩馘四万级

　　△宋

　　宋毕再遇守六合金将赫舍哩攻之不克乃益增兵至环城亘三十里再遇令临门作乐以示闲暇而闲出奇兵击之敌昼夜不得休乃引退再遇料其且复来乃自提兵夺城东野新桥出敌之背金人遂遁去

　　△辽

　　辽太宗伐晋晋兵驻澶渊其前军高行周在戚城乃命赵延寿延昭以数万骑出行周右帝以精兵出其左战至暮帝复以劲骑突其中军晋军不能战会有谍者言晋军东面数少沿河城栅不固乃急击其东偏众皆奔溃纵兵追及遂大败之又统和时宋将曹彬米信取涿州陷固安耶律休格击走之月余复至休格以轻兵薄之侗蓐食击其离伍单出者且战且却南军自救不暇结方阵堑地两边而行军渴乏并漉淖而饮凡四日始达于涿会太后军至冒雨而遁太后以锐卒追及之彬信力穷环粮军自卫休格围之彬信以数骑亡归余众悉溃

　　△金

　　金章宗泰和六年宋将皇求斌分路侵蔡阻溱水不敢进于是平章布萨揆遣完颜萨布及布色鄂诺完颜达希布等以骑七千往击之会溱水涨宋兵扼桥以拒萨布等谋潜师夜出达希布以骑步水出其右鄂诺出其左萨布度其军毕渡乃率副统阿噜岱以精兵直趋桥宋兵不能遏比明大溃鄂诺以兵断真阳路诸军追击至陈泽斩首二万级

　　△元

　　元托垒攻邓州不下遂将而北金将哈达等知托垒已北合步骑十五万蹑其后托垒按兵遣其将呼图克等诱之且旦暮命军中曰毋令彼得休息宜夜鼓噪以扰之太宗时亦渡河遣亲王扣肯布哈等将万余骑来会遂奋击大破之追奔数十里

　　△明

　　明李文忠援大同次马邑败元游兵进至白杨门天雨雪已驻营文忠令移前五里阻水自固元兵乘夜来劫文忠坚壁不动质明敌大至以二营委之殊死战度敌疲乃出精兵左右击大破之追至蒙克仓而还

　　○阵久疲致败【五代】

　　五代梁晋战胡柳晋军败庄宗欲收兵还临濮李嗣昭曰梁军已胜旦暮思归吾若收军使彼休息整而复出何以当之宜以精骑挠之因其劳乏可以胜也王建及亦曰敌众晡晚大半思归击此疲败之卒易如拉朽时日已暮建及大呼入阵李嗣昭继之梁军大败

　　周世宗既败北汉兵于高平乘胜而进围城之役诸将议不一故久无成功世宗欲解去而未决闻史彦超战死遽班师仓卒之际亡失甚众

　　○出其不意

　　唐

　　五代

　　宋

　　金

　　元

　　明

　　△唐

　　唐张巡守雍邱令孤潮引贼众四万至城下巡曰贼兵精锐且知城中虚实有轻我心今出其不意击之彼必惊溃贼势少折然后城可守也乃分千人乘城以数队开门突出巡身先士卒直冲贼阵人马辟易贼遂退又李晟为凤翔节度使以吐蕃侵轶遣将王佖夜袭贼营率骁勇三千入汧阳城戒之曰贼大众当过城下慎无击其首尾虽败其中军力全若合势攻汝必受其弊但俟其前军已过见五方旗虎豹衣则其中军也突其不意可建奇功佖如言出击之贼众果败又李愬将攻吴房诸将曰今日往亡愬曰吾兵少不足战宜出其不意彼以往亡不吾虞可击也遂往克其外城而还

　　△五代

　　五代初义成军乱逐安师儒师儒奔梁太祖遣朱珍以兵趋滑州道遇大雪珍趣兵疾驰一夕至城下遂乘其城义成军以为方雪不意梁兵来不为备遂下之又泰宗权遣卢塘张晊等攻梁是时梁兵尚少数为宗权所困太祖乃拜珍淄州刺史募兵于淄青得兵万余以归太祖喜曰贼方息兵养勇度吾兵少而未知珍来谓吾不过坚守而已宜出其不意击之乃出击败晊等宗权由此败亡又唐庄宗初袭位会梁兵攻潞州筑夹寨闻晋王李克用已死以为援兵不能复来遂归洛阳停斥候庄宗与诸将谋曰敌所惮者先王耳闻吾新立以为童子未闲军旅必有骄怠之心若简精兵倍道趋之出其不意破之必矣乃大阅士卒发太原军伏兵三垂冈诘旦大雾进兵直抵夹寨梁军不意晋兵之至将士尚未起军中惊扰晋兵烧寨鼓噪而入梁兵大溃失亡将校士卒以万计又李继韬以潞州叛降梁庄宗有忧色召李嗣源帐中谓曰继韬以上党降梁而梁方急攻泽州吾出不意攻其郓州以断梁右臂可乎嗣源对曰夹河之兵久矣苟非出奇则大计不决臣请独当之乃以步骑五千涉济至郓州郓人无备遂袭破之又明宗以康福帅灵武灵武深入敌境为帅者多遇害明宗乃令将军牛知柔以兵卫福行至方渠吐蕃果出邀福福以兵击走之至青冈峡遇雪福登山望见川谷中烟火有吐蕃数千帐不觉福之至福分其兵为三道出其不意袭之吐蕃大骇弃车帐而走追击败之

　　晋彰国军节度使张彦泽与契丹战于阳城为契丹所围而军中无水凿井辄坏又天大风契丹顺风扬尘奋击甚锐军中大惧彦泽以问诸将诸将皆曰今敌乘上风而吾居其下宜待风回乃可战彦泽以为然诸将皆去偏将药元福独留谓彦泽曰今军中饥渴巳甚若待风回吾属为俘矣且逆风而战敌人谓我必不能所谓出其不意彦泽即拔拒马力战契丹奔北二十余里追至卫村又大败之

　　△宋

　　宋韩世忠平闽寇旋师永嘉若将休息者忽由处信径至豫章连营江滨数十里群贼不虞其至大震惊遣人招之贼首曹成以其众降得战士八万又宗泽既败金人于卫南渡更策其乘败来袭乃暮徙其军金人夜至得空营益惊惮泽不敢复出兵泽出其不意遣兵过大河袭击败之

　　△金

　　金固英以本部破宋五万人遂夺新叉口宗弼留兵守之是夜大雪道路皆冰和尚原宋兵势重不可径取宗弼用固英策入自傍近高山丛薄翳荟闲出其不意遂取和尚原

　　△元

　　元穆呼哩攻真定遣史天祥谕武仙降之乃引兵屯邢西遥水山下仙兄贵以万人壁山上负固不下天祥携完颜呼逊济哈军百人由鸟道扳援而上尽掩捕之仙惊曰公若有羽翼者不然何其能也遂下邢磁相三州又巴延统兵船由沦河入江攻宋阳逻堡三日不克乃密令阿珠夜以铁骑三千泛舟直趋上流为捣虚之计分遣阿尔哈雅等先以步骑攻堡夏贵来援阿珠出其不意率军泝流西上四十里泊青山几冒雪趋沙洲载马后随登岸擒其守将高邦显遣报巴延巴延急挥诸将破堡宋兵大溃又张宏范袭宋以其弟宏正为先锋攻三江寨寨据隘乘高不可近因连兵向之寨中持满以待宏范下令下马治朝食若将持久者持满者疑不敢动而他寨不虞也忽麾军连拔数寨回捣三江尽拔之召何伯祥从察罕伐宋屡捷诸军入宋境察罕自他道遽还诸军仓皇失措伯祥曰此必为敌所遏不若出其不意而遂深入其地彼不我测乃可出也遂帅兵突战直抵司空寨疏布营垒陵高伐木为攻取势既夜命为五营营火十炬伏精锐于营侧险要之地天明令士卒速行而鸣鼓其后宋兵果来追伏发惊溃追击大破之又李彀攻成都由广元出葭萌度木瓜坡蜀人闻彀至潜伏以待彀谍知之令众衔枚疾进出其不意贼兵败走长驱至成都破之

　　△明

　　明汤和傅友德伐蜀太祖谕友德蜀人必悉精锐东守瞿塘北阻金牛以抗我师若出其意外直捣阶文门户既隳腹心自溃兵贵神速但患不勇耳友德奉命遂克成都又吴祯从汤和讨方国珍乘潮入曹娥江毁坝通道出不意直抵军厩国珍遁入海追及之盘屿合战败之尽获其战舰士卒辎重国珍降

　　○击其不备

　　唐

　　五代

　　宋

　　辽

　　金

　　元

　　明

　　△唐

