<!-- { "loadSidebar": true } -->
　　辽太祖五年皇弟埒克达喇伊德实安图谋反安图妻讷默库知之以告得实帝不忽诛柔与诸弟登山刑牲告天地为誓而赦其罪出埒克为德哷勒部额尔奇木封讷默库为晋国夫人八年于古凌部人塔勒满执逆党布呼雅尔坚等十七人来献帝亲鞫之辞多连宗室及有胁从者乃杖杀首恶布呼余并原释裕悦实鲁之子华格屡蓄奸谋帝每优容之而反复不悛召父老群臣正其罪所鞫逆党三百余人狱既具帝以人命至重死不复生赐宴一日随其平生之好使为之酒酣或歌或舞或戏射角抵各极其意明日乃以轻重论刑首恶埒克次达喇帝犹弟之不忽寘法杖而释之以伊德实安图性本庸弱为埒克所使伊德实妻尼噜古胁从安图妻讷默库尝有忠告并免

　　天赞三年二月徇幽蓟地诏改元赦军前殊死己下罪囚自后平渤海始即位凡两肆大赦焉会同巳后大赦曲赦之典不可杖举大约嗣位改元上尊号皇子生及举柴册再生之礼则行太宗初边将奏破吐谷浑擒其长诏止除首恶余并赦世宗时耶律吼有定策功加采访使益以宝货辞曰臣位巳高敢复求富臣从弟达鲁诸子坐事籍没陛下哀而赦之臣受赐多矣帝曰吼舍重赏而请赦族人贤矣从之赵王喜隐应历中谋反事觉帝临问有状以亲释之未几复反下狱景宗即位闻有赦自脱其械而朝帝怒曰汝罪人何得擅离禁所诏诛守者复寘于狱及改元保宁乃宥其罪道宗在位岁久又性溺浮屠故赦特烦数然终辽之世如天禄时之以公主额伯哩自死狱中重熙时之以枢密使萧孝忠薨开泰寺铸银佛像成皆曲行赦令尤为不经盖无取焉

　　△金

　　金太祖天辅七年二月诏安巴贝勒曰郡县今皆抚定有逃散未降者巳释其罪更宜招谕之太宗即位大赦中外天会十年十月以天清节大赦熙宗而后即位改元及山陵事毕祔庙礼成则特举大赦郊恩惟世宗朝一行其它水旱灾变等亦时行曲赦焉大定二年诏前户部尚书梁球等安抚山东百姓招谕盗贼凡避赋役在他所者并令归业无问罪名轻重悉与原免三年诏吏犯赃罪虽会赦不叙五年日者孙邦荣告西京留守寿王京谋逆鞫实特免死杖之除名岚州安置既而其兄德州防御使文复谋反免其缘坐仍以资产赐其兄之子约尔珠十七年诏海陵时大臣无辜被戮家属籍没者并释为良章宗承安四年监察御史姬端修以妄言下吏诏赦其罪令居家矣命宣宗贞佑元年元帅右监军珠赫果勒齐战败以兵杀呼沙呼于其第诣阙待罪赦之三年赦富察济勤胁从之党四年山东行帅府事蒙古纲言杨安儿党内有故淄王习显故留守摩啰等家奴不在赦原据险作乱至今未息民多归之乞普赐恩宥帝命赦之仍赎为良

　　兴定元年伊喇玛努勒言朵山贼鱼张二等尝屡诏免罪笞悉诛之恐乖恩信且其亲属沦落宋境近在均州或相构乱乞贷其死徒之归德睢陈均许闲为便诏许之四年有诬宗室从坦杀人者太学生马肩龙上书言从坦有将帅材少出其右者臣无益于用愿代死帝问汝与从坦交厚乎对曰臣知有从坦从坦不知有臣臣以死明其冤耳遂宥从坦元光元年八月丁丑以彗生见改元大赦谕宰臣曰赦书巳颁时刻之闲人命所系其令将命者速往克期而至哀宗正大二年陈和尚随其兄色埒在军中以事笞万宜翁宜翁愤死语其妻必报妻以故杀诉台省不直则积薪将自焚和尚系狱者十有八月色埒入朝帝谕以欲赦之意寻以台谏言复止及闻色埒卒始驰赦之且谕曰有司奏汝以私忿杀人汝兄死失吾一名将今以汝兄故曲法赦汝天下必有议我着他日汝奋发立功名始以吾为不妄赦矣和尚且泣且拜后死节于钧州

　　△元

　　元太宗初中原甫定民多误触禁网而国法无赦令耶律楚材议请赦宥众以为迂楚材独从容为帝言诏自庚寅正月朔日前事勿治世祖混一区寓以天下狱囚滋多至元十年敕诸路自死罪外纵遣归家期至秋八月悉来京师听决囚如期至帝恻然怜之尽原其罪二十一年春册上尊号议大赦天下参知政事张雄飞谏曰古人言无赦之国其刑必平赦者不平之政也圣明在上岂宜数赦帝嘉纳之止降轻刑之诏时始定刑制条格开载诸疑狱在禁五年巳上不能明者遇赦释免诸盗贼闻赦故杀捕盗之人者不赦其先窃后强会赦惟下手杀伤事主者不赦余仍刺面释之诸流囚中途遭乱而逃不再犯及巳老病并会赦者释之若奉旨流远虽会赦非奏请不得放还诸应徒流未行及巳行未至者会赦并释之诸囚徒配役役所停罢者会赦免放元贞而后肆贵之典亦代行之其诏书节目除谋杀祖父母父母妻妾杀夫奴仆杀主谋故杀人但犯强盗印造伪钞蛊毒魇魅犯上者不赦外其余罪无轻重悉子原免仁宗即位兴圣太后既受尊号廷臣请因肆赦翰林直学士元明善曰数赦非善人之福宥过可也英宗至治元年帝享太庙廷臣或言祀事毕宜赦天下帝谕之曰恩可常施赦不可屡下使杀人获免则死者何辜遂命中书陈便宜行之顺帝至正四年盖曲为刑部尚书初盗杀河南省宪官延坐五百余家巳有诏除首罪外余从原宥至是宰臣追复欲尽诛戮曲坚持不可御史趣具狱曲曰肆赦复杀在法所无御史独宜劾曲其敢累朝廷之宽仁乎卒用曲议罢之

　　△明

　　明制凡有大庆及灾异皆赦然有常赦有不赦有特赦十恶及故犯者不赦律文日赦书临时定罪名特免或降减从轻者不在此限十恶中不睦又在会赦原宥之例此则不赦者亦得原若传旨肆赦不别定罪名者则仍依常赦不原之律

　　太祖置政平讼理二旛其无罪应释者持政平旛宣德意遣之洪武二十年左都御史詹徽言军人有犯当杖其人当两得罪而免宜并论前罪诛之帝曰前罪既宥复论之则不信矣命如律沅陵知县张杰当输作自陈母贺当元季乱离守节今年老失养帝谓可励俗特赦之令杰终养给事中彭兴民坐系其父上表诉哀立释之且免囚系十七人都察院当囚死者二十四人命群臣鞫有冤者减数人死真州民十八人谋不轨戮之而释其母子当连坐者建文帝即位尽释刺面军及囚徒还乡里

　　成祖永乐元年县令以赃戍击鼓陈状帝为下法司其人言实受赃年老昬眊所至惟上哀悯帝以其归诚屈法宥之二年江浦知县周益以罪当刑妻梅诉益母老无养请代死帝悯而宥益 【成化十三年河东知县徐孚坐妖言事相类故不具载】 五年八月录囚杂犯死罪减等流以下释之八年二月皇太子录囚奏贳杂犯死罪已下报可

　　仁宗立赦条三十五皆学士杨士奇代草尽除永乐年闻弊政历代因之凡先朝不便于民者皆授遗诏或登极诏革除之凡以赦前事告言人罪者即坐以所告者罪宣宗宽诏岁下阅囚屡放遣有至三千人者论刑官曰吾虑其瘐死故宽贷之非常制也即位之初即特赦建文奸党族属还家仍以其田产给之

　　英中正统十一年大理卿俞士悦以斗殴杀人之类百余人奏闻请宥俱减死戌边

　　景帝景泰中阳谷主簿马彦斌当斩其子震请代死特宥彦斌编震充边卫军旧例窃盗赦后三犯者绞英宗诏通叙前后不论赦 【具刑制杂议等篇】 至宪宗时都御史李秉援旧制奏革既而南京盗王阿童五犯皆遇赦免帝闻之诏仍以赦前后三犯为令 【至神宗朝复议奏请改遣】 帝自初即位敕三法司中外文武群臣除赃罪外所犯罪名纪录在官者悉子湔涤其后岁以为常成化元年诏释戌边陈循江渊俞士悦并王文于谦子婿回籍

　　孝宗初立免应决死罪四十八人世宗虽屡停刑尤慎无赦嘉靖四十一年三殿成群臣请颁赦帝曰赦乃小人之幸不允穆宗登极大学士徐阶缘帝意为遣诏尽还诸逐臣优恤死亡纵释幽系读诏书者无不叹息

　　神宗万历四年敕杂犯死罪准徒五年者并两犯徒律应总徒四年者各减一年其它徒流等罪皆减等笞杖放免十二年御史屠叔明请释革除忠臣外亲令自齐黄外方孝孺等连及者俱勘豁

　　庄烈帝崇祯十三年御史魏景琦论囚西市御史高钦舜工部郎中胡琏等十五人将斩忽中官本清衔命驰免因释十一人热审始于永乐二年止决遣轻罪命出狱听候而己寻宽及徒流已下宣德二年五六七月连谕三法司录上系囚罪状凡决遣二千八百余人七年二月亲阅法司所进系囚罪将决遣千余人灭等输纳春审自此始六月又以炎暑命自实犯死罪外悉早发遣且驰论中外刑狱悉如之成化时热审始有重罪矜疑轻罪减等枷号疏放诸例嘉靖十年令每年热审并五年审录之期杂犯死罪准徒五年者皆减一年二十三佃因刑科罗崇奎言诏五六月闲笞罪应释放徒罪应减等者亦如成化时钦恤枷号例暂与蠲免至六月终止南法司亦如之四十三年定坐赃不及百两产绝者免监追隆庆五年饮赃银止十两以上监久产绝或身故者热审免追释其家属万历四年诏诸赃犯除侵盗官钱粮五十两粮一百石以上者照旧监追如还官银不足五十两并入官给主百两己上各赃监追至五年或正犯身故逮及子孙勘无家产者俱许审实具奏开豁其各处查盘坐赃追赔银两草束亦听查勘具奏裁夺历朝无寒审之制惟宣德四年十月以皇太子千秋节减杂犯死罪已下宥笞杖枷镣者复以天气冱寒敕南北刑官悉录系囚以闻不分轻重至崇祯十年以代州知州郭正中疏请命所司求故事尚书郑三俊乃引祖宗数事以闻帝纳其言

　　△禁屠杀赎生附【唐　五代　宋　辽　金　元　明】

　　唐

　　五代

　　宋

　　辽

　　金

　　元

　　明

　　唐

　　唐宪宗元和九年诏如闻比来京兆府每及腊日府县捕养狐免以充进献深乖道理既违天性又劳人力自今己后宜并停文宗宝历二年即位制书节文应缘田猎鹰鹞兽犬等并宜放除五坊加配诸道鹰鹞等长庆已来尝进外宣索自今一切停进太和二年帝召对侍讲学士许康佐语及取蚺蛇胆知生割腹而后得之遂命停减桂贺等州额贡四年诏曰时属阳和命禁麛卯所以保滋怀生仁遂物性如闻京畿及关辅近地豪家弋猎放纵鹰犬颇伤田曲长吏切加禁察违者捕系以闻开成二年三月诏曰韶阳御辰生气方盛思全物类以顺天时内外五坊凡有笼养鹰鹞及鸡鸭鸟雀狐兔等悉宜放之起今月一日至五月十三日禁京城及畿内采捕鸟兽罗网水虫以遂生成永为定制委台府及本司切加禁止

　　五代

　　后唐明宗长兴二年诏五坊见在鹰隼之类并可就山林解放今后不许进献三年五月敕春夏之交长育是务眷彼舍灵之类方资亭育之功自此至冬初凡罗网及诸弋猎之具并宜止绝如有违犯仰随处官吏便科违诏之罪起今后每年至于二月初便依此敕晓示中外四年回鹘进白鹘一联命礼宾使解绁放之山林

　　周太祖广顺二年凤翔言义州番部买失入番多是宰杀乞止绝沿路州县道途百姓不得杀失货卖与番人从之

　　宋

　　宋真宗景德三年诏牛羊司畜有孳乳者放牧勿杀大中祥符二年诏量留五坊鹰鹘备诸王从时展礼余悉纵之三年禁方春射猎每岁春夏所在长吏申明此旨天禧四年判杭州王钦若奏以西湖为放生池禁捕鱼鸟仁宗尝夜饥思膳烧羊恐膳夫自此戕贼物命以备不时之需戒勿宣索

　　辽

　　辽太宗会同五年五月五日禁屠宰道宗成雍七年罢猎禁屠杀以置佛骨于招仙浮图故也

　　金

