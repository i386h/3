<!-- { "loadSidebar": true } -->
初汉兴，袭秦官，置丞相御史大夫太尉，至武帝罢太尉，始置大司马，以冠将军之号，非有印绶官属也，及成帝时，何武为九卿，建言古者民朴事约，国之辅佐，必得贤圣，然犹则天三光，备三公官，各有分职，今末俗之弊，政事烦多，宰相之材，不能及古，而丞相独兼三公之事，所以久废而不治也，宜建三公官，定卿大夫之任，分职授政，以考功效，其后上以问师安昌侯张禹，禹以为然，时曲阳侯王根为大司马票骑将军，而何武为御史大夫，于是上赐曲阳侯根大司马印绶，置官属，罢票骑将军官，以御史大夫何武为大司空，封列侯，皆增奉如丞相，以备三公官焉，议者多以为古今异制，汉自天子之号，下至佐史，皆不同于古，而独改三公职，事难分明，无益于治乱，是时御史府吏舍百余区，井水皆竭，又其府中列柏树，常有野乌数千栖宿其上，晨去暮来，号曰朝夕乌，乌去不来者数月，长老异之，后二岁余，朱博为大司空，奏言帝王之道，不必相袭，各繇时务，高皇帝以圣德受命，建立鸿业，置御史大夫，位次丞相，典正法度，以职相参，总领百官，上下相监临，历载二百年，天下安宁，今更为大司空，与丞相同位，未获嘉祐，故事选郡，国守相高第为中二千石，选中二千石为御史大夫，任职者为丞相，位次有序，所以尊圣德，重国相也，今中二千石未更御史大夫，而为丞相，权轻非所以重国政也，臣愚以为大司空官可罢，复置御史大夫，遵奉旧制，臣愿尽力以御史大夫为百僚率，哀帝从之，乃更拜博为御史大夫，会大司马喜免，以阳安侯丁明为大司马卫将军，置官属，大司马冠号如故事，后四岁，哀帝遂改丞相为大司徒，复置大司空大司马焉。（朱博传。）

哀帝元寿二年五月，正三公官分职，大司马卫将军董贤为大司马，丞相孔光为大司徒，御史大夫彭宣为大司空，正司直司隶，造司寇职，事未定，帝崩。（本纪。）

初何武为大司空，又与丞相方进共奏，言古选诸侯贤者以为州伯，书曰，咨十有二牧，所以广聪明烛幽隐也，今部刺史居牧伯之位，秉一州之统，选第大吏，所荐位高至九卿，所恶立退，任重职大，春秋之义，用贵治贱，不以卑临尊，刺史位下大夫，而临二千石，轻重不相准，失位次之序，臣请罢刺史，更置州牧，以应古制，奏可，及博奏复御史大夫官，又奏言，汉家至德溥大，宇内万里，立置郡县，部刺史奉使典州，督察郡国，吏民安宁，故事居部九岁，举为守相，其有异材，功效著者，辄登擢，秩卑而赏厚，咸劝功乐进，前丞相方进奏罢刺史置州牧，秩真二千石，位次九卿，九卿阙，以高第补，其中材则苟自守而已，恐功效陵夷，奸宄不禁，臣请罢州牧置刺史如故，奏可。（朱博传。）

孝平元始四年，更公卿大夫八十一元士官位名次，及十二州名分界，郡国所属，罢置改易，天下多事，吏不能纪。（本纪。）○省官

汉吏员，自丞相至佐史凡十三万二百八十五人。（百官表上。）孝文后六年，大旱蝗，损郎吏员。（本纪。）孝武损郎员。（三王世家。）

孝昭元平元年，诏日者省用，罢不急官。（本纪。）○戒敕官吏

孝文十二年，诏曰，吾诏书数下，岁劝民种树，而功未兴，是吏奉吾诏不勤，而劝民不明也，且吾农民甚苦，而吏莫之省，将何以劝焉。（本纪，下同。）

孝景后二年，诏曰，今岁或不登，民食颇寡，其咎安在，或诈伪为吏，吏以货赂为市，渔夺百姓，侵牟万民，县丞，长吏也，奸法与盗盗，甚无谓也，其令二千石各修其职，不事官职耗乱者，丞相以闻，请其罪。

孝武元狩六年，诏曰，夫仁行而从善，义立则俗易，意奉宪者所以导之未明与，将百姓所安殊路，而挢虔吏因乘势以侵蒸庶邪，今遣博士大等六人，循行天下，存问鳏寡废疾，及冤失职奸猾为害野荒治苛者，举奏。

孝宣地节四年，诏曰，朕惟百姓失职不赡，吏或营私烦扰，不顾厥咎，令甲，死者不可生，刑者不可息，此先帝之所重，而吏未称，今系者或以掠辜，若饥寒，瘦死狱中，何用心逆人道也，朕甚痛之，其令郡国岁上系囚，以掠笞若瘐死者，所坐名县爵里，丞相御史课殿最以闻。

元康二年正月，诏曰，今吏修身奉法，未有能称朕意者，朕甚湣焉，其赦天下，与士大夫厉精更始。

五月，诏曰，狱者万民之命，所以禁暴止邪，养育群生也，能使生者不怨，死者不恨，则可谓文吏矣，今则不然，用法或持巧心，析律二端，深浅不平，增辞饰非，以成其罪，奏不如实，上亦亡繇知，此朕之不明，吏之不称，四方黎民，将何仰哉，二千石各察官属，勿用此人，吏务平法，或擅兴繇役，饰厨傅，称过使客，越职逾法，以取名誉，譬犹践薄冰以待白日，岂不殆哉。

黄龙元年，诏曰，上古之治，君臣同心，举措曲直，各得其所，朕数诏公卿务行宽大，顺民所疾苦，今吏或以不禁奸邪为宽大，纵释有罪为不苛，或以酷恶为贤，皆失其中，奉诏宣化，如此岂不缪哉，方今天下少事，繇役减省，兵革不动，而民多贫，盗贼不止，其咎安在，上计簿，具文而已，务为欺谩，以避其课，三公不以为意，朕将何任，诸请诏省卒徒自给者皆止，御史察计簿疑非实者按之，使真伪无相乱。

孝成建始元年诏，群公孜孜，帅先百寮，辅朕不逮，崇宽大，长和睦，凡事恕己，毋行苛刻。

孝哀元寿元年，诏曰，朕获保宗庙，不明不敏，夙夜忧劳，未皇宁息，惟阴阳不调，元元不赡，未睹厥咎，娄敕公卿，庶几有望，至今有司执法未得其中，或上暴虐，假势获名，温良宽柔，陷于亡灭，是故残贼弥长，和睦日衰，百姓愁怨，靡所错躬，乃正月朔，日有蚀之，厥咎不远，在余一人，公卿大夫，其各悉心勉帅百寮，敦任仁人，黜远残贼，期于安民，陈朕之过失，无有所讳。

○戒贪吏

文帝十三年定律曰，吏坐受赇枉法，守县官财物而即盗之，已论，命复有笞罪者，皆弃市。（刑法志。）

景帝元年诏曰，吏受所监临，以饮食免，重，受财物贱买贵卖论，轻，廷尉与丞相更议着令，廷尉信谨与丞相议曰，吏及诸有秩，受其官属所监所治所行所将，其与饮食计偿费，勿论，它物若买故贱，卖故贵，皆坐臧为盗，没入臧县官，吏迁徙免罢，受其故官属所将监治送财物，夺爵为士伍，免之，无爵罚金二斤，令没入所受，有能捕告，畀其所受臧。（本纪。）

后三年，诏曰，吏发民若取庸采黄金珠玉者，坐臧为盗，二千石听者与同罪。（景纪。）○策免大臣

宣帝五凤二年，策御史大夫萧望之曰，有司奏君责使者礼遇，丞相亡礼，廉声不闻，敖慢不逊，亡以扶政，帅先百僚，君不深思，陷于兹秽，朕不忍致君于理，使光禄勋恽策诏，左迁君为太子太傅，授印，其上故印，使者便道之官，君其秉道明孝，正直是与，帅意亡愆，靡有后言。（本传。）

成帝河平四年，左将军史丹等，奏王商位三公，爵列侯，亲受诏策，为天下师，不遵法度，以翼国家，而回辟下媚，以进其私，执左道以乱政，为臣不忠，罔上不道，甫刑之辟，皆为上戮，罪名明白，臣请诏谒者召商诣若卢诏狱，上素重商，知匡言多险，制曰勿治，凤固争之，于是制诏御史，盖丞相以德辅翼国家，典领百僚，协和万国，为职任莫重焉，今乐昌侯商为丞相，出入五年，未闻忠言嘉谋，而有不忠执左道之辜，陷于大辟，前商女弟内行不修，奴贼杀人，疑商教使，为商重臣，故抑而不穷，今或言商不以自悔，而反怨怼，朕甚伤之，惟商与先帝有外亲，未忍致于理，其赦商罪，使者收丞相印绶。（本传。）

永始二年，策丞相薛宣曰，君为丞相，出入六年，忠孝之行，率先百僚，朕无闻焉，朕既不明，变异数见，岁比不登，仓廪空虚，百姓饥馑，流离道路，疾疫死者以万数，人至相食，盗贼并兴，群职旷废，是朕之不德，而股肱不良也，乃者广汉群盗横恣，残贼吏民，朕恻然伤之，数以问君，君对辄不如，其实西州隔绝，几不为郡，三辅赋敛无度，酷吏并缘为奸，侵扰百姓，诏君案验，复无欲得事实之意，九卿以下，咸承风指，同时陷于谩欺之辜，咎繇君焉，有司法君领职解嫚，开嫚欺之路，伤薄风化，无以帅示四方，不忍致君于理，其上丞相高阳侯印绶，罢归。（本传。）

永始三年，赐左将军史丹策曰，左将军寝病不衰，愿归治疾，朕湣以官职之事，久留将军，使躬不瘳，使光禄勋赐将军黄金五十斤，安车驷马，其上将军印绶，宜专精神，务近医药，以辅不衰。（本传。）

绥和二年，赐丞相翟方进策曰，皇帝问丞相，君有孔子之虑，孟贲之勇，朕嘉与君同心一意，庶几有成，惟君登位于今十年，灾害并臻，民被饥饿，加以疾疫溺死，关门牡开，失国守备，盗贼党辈，吏民残贼，殴杀良民，断狱岁岁多，前上书言事，交错道路，怀奸朋党，相为隐蔽，皆亡忠虑，群下凶凶，更相嫉妒，其咎安在，观君之治，无欲辅朕富民便安元元之念，间者郡国谷虽颇熟，百姓不足者尚众，前去城郭，未能尽还，夙夜未尝忘焉，朕惟往时之用，与今一也，百僚用度各有数，君不量多少，一听群下言，用度不足，奉请一切增赋税，城郭堧及园田过更算马牛羊，增益盐铁，变更无常，朕既不明，随奏许可，后议者以为不便，制诏下君，君云卖酒醪，后请止未尽月，复奏议令卖酒醪，朕诚怪君何持容容之计，无忠固意，将何以辅朕，帅道群下，而欲久蒙显尊之位，岂不难哉，传曰，高而不危，所以长守贵也，欲退君位尚未忍，君其孰念详计，塞绝奸原，忧国如家，务便百姓以辅朕，朕既已改，君其自思，强食慎职，使尚书令赐君上尊酒十石，养牛一，君审处焉。（本传。）

