<!-- { "loadSidebar": true } -->
文帝时，民近战国，背本趋末，贾谊说上曰，一夫不耕，或受之饥，今背本而趋末，生之者甚少，而靡之者甚多，天下财产何得不蹶，今驱民而归之农，皆著于本，使天下各食其力，末技游食之民，转而缘南亩，则蓄积足而人乐其所矣，上感谊言，躬耕以劝百姓。（全文见食货志。）

二年正月，诏曰，夫农天下之本也，其开籍田，朕亲率耕，以给宗庙粢盛。（本纪。）

九月，诏曰，农天下之大本也，民所恃以生也，而民或不务本而事末，故生不遂，朕忧其然，故今兹亲率群臣农以劝之，其赐天下民今年田租之半。（同上。）

晁错说上曰，今海内为一，而蓄积未及者，何也，地有遗利，民有余力，生谷之土未尽垦，游食之民未尽归农也，今农夫五口之家，其服役者不下二人，其能耕者不过百亩，百亩之收不过百石，春耕夏耘秋获冬藏，伐薪樵，治官府，给繇役，春不得避风尘，夏不得避暑热，秋不得避阴雨，冬不得避寒冻，四时之间，亡日休息，又私自送往迎来吊死问疾，养孤长幼在其中，勤苦如此，尚复被水旱之灾急政暴虐，赋敛不时，朝令而暮改，当其有者半贾而卖，亡者取倍称之息，于是有卖田宅鬻子孙以偿责者矣，而商贾大者积贮倍息，小者坐列贩卖，操其奇赢，日游都市，乘上之急，所卖必倍，故其男不耕耘，女不蚕织，衣必文采，食必粱肉，亡农夫之苦，有仟伯之得，因其富厚，交通王侯，力过吏执，以利相倾，千里游敖，冠盖相望，乘坚策肥，履丝曳缟，此商人所以兼并农人，农人所以流亡者也，今法律贱商人，商人已富贵矣，尊农夫，农夫已贫贱矣，故俗之所贵，主之所贱也，吏之所卑，法之所尊也，上下相反，好恶乖迕，而欲国富法立，不可得也，方今之务，莫若使民务农而已矣，欲民务农，在于贵粟，贵粟之道，在于使民以粟为赏罚，今募天下入粟县官，得以拜爵，得以除罪，如此富人有爵，农民有钱，粟有所渫，夫能入粟以受爵，皆有余者也，取于有余以供上用，则贫民之赋可损，所谓损有余补不足，令出而民利者也。（食货志。）

十二年，诏曰，道民之路，在于务本，朕亲率天下农十年于今，而野不加辟，岁一不登，民有饥色，吾诏书数下，岁劝民种树，而功未兴，是吏奉吾诏不勤，而劝民不明也，其赐农民今年租税之半，又曰，力田，为生之本也，其以户口率置孝弟力田常员，令各率其意以道民焉。（文纪。）

十三年二月，诏曰，朕亲率天下农耕以供粢盛，皇后亲桑以奉祭服，其具礼仪。（本纪，下同。）

六月，诏曰，农天下之本，务莫大焉，今廑身赍事而有租税之赋，其于劝农之道未备，其除田之租税。

景帝后二年四月，诏曰，雕文刻镂，伤农事者也，锦绣纂组，害女红者也，农事伤，则饥之本也，女红害，则寒之原也，夫饥寒并至而能亡为非者，寡矣，朕亲耕，后亲桑，以奉宗庙粢盛祭服，为天下先，不受献，减大官，省繇赋，欲天下务农蚕，素有蓄积，以备灾害。

三年春，诏曰，农天下之本也，黄金珠玉，饥不可食，寒不可衣，以为币用，不识其终始，间岁或不登，意为末者众，农民寡也，其令郡国务劝农桑，益种树，可得衣食物。（本纪。）

孝景娄敕有司，以农为务。（食货志。）

武帝之初，国家亡事，非遇水旱，则民人给家足，都鄙廪庾尽满，大仓之粟，陈陈相因，充溢露积于外，腐败不可食，是后外事四夷，内兴功利，役费并兴，而民去本，董仲舒说上曰，春秋它谷不书，至于麦禾不成，则书之，今关中之俗，不好种麦，愿诏大司农使关中民益种宿麦，令毋后时。（同上。）

亲耕籍田，以为农先。（董仲舒传。）元狩三年，遣谒者劝有水灾郡种宿麦。（本纪。）征和四年，上耕于钜定。（本纪。）

仲舒又言，古井田法虽难卒行，宜少近古，限民名田，以澹不足，塞并兼之路，薄赋敛，省繇役，以宽民力，然后可善治也，帝末年悔征伐之事，乃封丞相为富民侯，下诏曰，方今之务，在于力农，以赵过为搜粟都尉，过能为代田，用力少而得谷多。（食货志。）

昭帝始元元年二月，上耕于钩盾弄田。（本纪。）六年正月，上耕于上林。（同上。）

元平元年，诏曰，天下以农桑为本，日者省用，罢不急官，减外繇，耕桑者益众，而百姓未能家给，其减口赋钱。（本纪。）昭帝时，流民稍还，田野益癖，颇有蓄积。（食货志。）

宣帝即位，用吏多选贤良，百姓安土，岁数丰穰，谷至石五钱，农人少利，大司农耿寿昌，请置常平仓，以谷贱时，增其价而籴以利农，谷贵时，减价而粜，民便之。（食货志。）

蔡癸以好农使劝郡国，至大官。（同上。）

元帝建昭五年三月，诏曰，方春农桑兴，百姓戮力自尽之时也，故是月劳农劝民，无使后时，今不良之吏，覆按小罪，征召证案，兴不急之事，以妨百姓，使失一时之作，亡终岁之功，公卿其明察申敕之。

成帝阳朔四年，诏曰，夫洪范八政，以食为首，斯诚家给刑错之本也，先帝劭农，薄其租税，宠其强力，令与孝弟同科，间者民弥惰怠，乡本者少，将何以矫之，方东作时，其令二千石勉劝农桑，出入阡陌，致劳来之，平帝元始元年，置大司农部丞十三，人部一州，劝农桑。（以上并本纪。）

龚遂为勃海太守，见齐俗奢侈，好末技，不田作，乃劝民务农桑，令口种一树榆，百本Ε，五十本葱，一畦韭，家二母彘五鸡，使民卖剑买牛，卖刀买犊，郡中皆有蓄积，吏民富实。（本传。）

召信臣守南阳，躬劝耕农，出入阡陌，时行视郡中水泉，开通沟渎，起水门提阏，凡数十处，溉灌至三万顷，为民作均水约束，刻石立田畔，郡中莫不耕稼力田，户口增倍。（同上。）
◎食货二

○水利（杂录附）

魏襄王时，史起为邺令，引漳水溉邺，以富魏之河内，民歌之曰，邺有贤令兮为史公，决漳水兮灌邺旁，终古舄卤兮生稻粱。（沟洫志，下同。）

韩使水工郑国间说奏，令凿泾水，自中山西邸瓠口为渠，并北山东注洛，三百余里，注填阏之水，溉舄卤之地，四万余顷，收皆亩一种，于是关中为沃野，无凶年，名曰郑国渠。（右二渠，虽非汉所开，而汉实赖之，故沟洫志叙述为详。）

武帝时，郑当时为大农，言曰，异时关东漕粟，从渭中上，度六月而罢，而漕水道九百余里，时有难处，引渭穿渠，起长安并南山下至河三百余里，径易，漕度可令三月罢，而渠下民田万余顷，又可得以溉田，此损漕省卒，而益肥关中之地，得谷，上以为然，令齐人水工徐伯表，悉发卒数万人穿漕渠，三岁而通，通以漕大便利，其后漕稍多，而渠下之民，颇得以溉田矣。（河渠书。）

元鼎六年，儿宽为左内史，请凿六辅渠，益溉郑国傍高卬之田，乃减御史稻田租，令平繇行水，勿使失时。（沟洫志。）

太始二年，赵中大夫白公，复奏穿渠引泾水，首起谷口，尾入栎阳，注渭中，袤二百里，溉田四千五百余顷，名曰白渠，民得其饶，歌之。（同上。）

○杂录

水衡都尉（张晏曰掌都水）属官，有水司空都水长丞。（百官表。）

武帝时，河东守番系，言穿渠引汾溉皮氏汾阴下，引河溉汾阴蒲阪下，上以为然，发卒数万人作渠，田不利废。（沟洫志，下同。）

其后有人上书，欲通褒斜道及漕，上令张汤子卬，发数万人，作褒斜道，道果便近，而水多湍石不可漕，其后严熊言，临晋民愿穿洛以溉重泉以东万余顷故恶地，于是发卒万人，穿渠引洛水至商颜下，凿井深者四十余丈，井下相通行水，穿得龙骨，故名龙首渠，作之十余岁，渠颇通，犹未得其饶。

刘向以故九卿召拜为中郎，领护三辅都水。（本传。）

息夫躬言，秦开郑国渠，以富国强兵，今为京师，土地肥饶，可度地执水泉，广溉灌之利，哀帝使躬持节领护三辅都水，躬立表，欲穿长安城引漕，注太仓下以省转输，议不可成，乃止。

召信臣守南阳时，行视郡中水泉，开通沟渎，起水门提阏凡数十处，以广灌溉，岁增加多至三万顷，信臣为民作均水约束，刻石立于田畔，以防分争。（并本传。）

○田租

秦田租口赋盐铁之利，二十倍于古，或耕豪民之田，见税十五，（言贫人无田而耕，垦豪富家田，十分之中以五输田主也。）汉兴，循而未改。（食货志，董仲舒疏。）

汉兴，天下既定，高帝约法省禁，轻田租，什五而税一，量吏禄，度官用，以赋于民。（食货志。）

惠帝即位，减田租，复十五税一。（本纪，邓展曰，汉家初十五税一，中间废，今复之。）文帝十三年，诏除田之租税。（本纪。）

孝景二年，令民半出田租，三十而税一也。（食货志，按本纪书于元年。）

武帝元鼎六年，上曰，左右内史地名山川原众，细民未知其利，今内史稻田租挈重，（挈，苦计反，收田租之约令也。）不与郡同，（郡谓四方诸郡。）其议减，令吏民勉尽地利，平繇行水，勿使失时。（沟洫志。）

昭帝始元六年，令民得以律占租。（本纪注云，武帝时赋敛繁多，律外而取，今始复旧，占章赡反。）

王莽下令曰，汉氏减轻田租，三十而税一，常有更赋，疲癃咸出，厥名三十，实什税五。（食货志。）

荀悦论曰，古者什一而税，以为天下之中正也，今汉氏或百一而税，可谓鲜矣，然豪强富人，占田逾侈，输其赋大半，官收百一之税，民输大半之赋，官家之惠，优于三代，豪强之暴，酷于亡秦氏，上惠不通，威福分于豪强也，文帝不正其本，而务除租税，适足以资豪强耳。

○赐民租赋文帝二年，赐天下民今年田租之半。十二年，诏赐农民今年租税之半。武帝元封四年，祠后土，赐三县及杨氏，无出今年租赋。

五年，修封禅，所幸县毋出今年租赋。天汉三年，修封泰山，行所过，毋出田租。昭帝始元二年，诏毋令民出今年田租。宣帝本始元年，凤皇集胶东千乘，租税勿收。

三年，郡国伤旱甚者，毋出租赋。四年，诏被地震坏败甚者，勿收租赋。元康二年，令郡国被灾甚者，毋出今年租赋。神爵元年，幸甘泉所过，毋出田租。

甘露三年，凤皇集新蔡，毋出今年田租。元帝初元元年，令郡国被灾害甚者，毋出租赋。二年，郡国被地动灾甚者，毋出租赋。永光元年，幸甘泉行所过，毋出租赋。

成帝建始元年，郡国被灾害什四以上，毋收田租。鸿嘉四年，郡国被灾害什四以上，民赀不满三万，毋收租赋。永始四年，幸甘泉河东所过，无出田租。

哀帝即位，令水所伤县邑，及他郡国灾害什四以上，民赀不满十万，皆无出今年租赋。

