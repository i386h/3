<!-- { "loadSidebar": true } -->
其十二月，羽猎，扬雄从，以为昔在二帝三王，宫馆台榭，沼池苑囿，林麓薮泽，财足以奉郊庙，御宾客，充庖厨而已，不夺百姓膏腴谷土桑柘之地，女有余布，男有余粟，国家殷富，上下交足，故甘露零其庭，醴泉流其唐，凤巢其树，黄龙游其沼，麒麟臻其囿，神爵栖其林，昔者禹任益虞，而上下和，草木茂，成汤好田，而天下用足，文王囿百里，民以为尚小，齐宣王囿四十里，民以为大，裕民之与夺民也，武帝广开上林，南至宜春鼎胡御宿昆吾，旁南山而西至长杨五柞，北绕黄山，濒渭而东，周袤数百里，穿昆明池象滇河，营建章凤阙神明婆娑，渐台泰液，象海水，周流方丈瀛洲蓬莱，游观侈靡，穷妙极丽，虽颇割其三垂，以赡齐民，然至羽猎田车戎马器械储偫禁籞所营，尚泰奢丽夸诩，非尧舜成汤文王三驱之意也，又恐后世复修前好，不折中目泉台，故聊因校猎赋以风。（扬雄传上。）

明年上将大夸胡人以多禽兽，秋命右扶风发民入南山，西自褒斜，东至安农，南驱汉中，张罗网罝罘，捕熊罴豪猪虎豹狖玃狐兔麋鹿，载以槛车，输长杨射熊馆，以罔为周阹，纵禽兽其中，令胡人手搏之，自取其获，上亲临观焉，是时农民不得收敛，雄从至射熊馆还，上长杨赋，聊因笔墨以成文章，故藉翰林以为主人，子墨为客卿，以风。（扬雄传。）

○兵祭

高祖立为沛公，祠黄帝祭蚩尤于沛廷，（黄帝战于阪泉，定天下，蚩尤庶人之贪者，好五兵，故祠祭之。）而衅鼓。（本纪，杀牲以血涂鼓，衅呼为衅。）

武帝为伐南越，告祷于泰一，以牲荆画幡日月北斗登龙以象太一三星为泰一锋旗。（李奇曰，牡荆作幡柄也，如淳曰，牡荆荆之无子者，皆洁齐之道，晋灼曰，牡节间不相当也，月晕刻之为券，以畏病者，天文志，天极星其一明者太一也，旁三星，三公也，画一星在后，三星在前，为泰一锋旗，师古曰，李晋二说是也，以牲荆为幡竿，而画幡为日月龙及星。）命曰灵旗，为兵祷，则太史奉以指所伐国。（郊祀志。）
◎礼十四（凶礼）

○山陵（杂录附）万年陵（太上皇。）长陵（高帝。）安陵（惠帝。）霸陵（文帝。）

阳陵（景帝。）茂陵（武帝。）平陵（昭帝。）杜陵（宣帝。）渭陵（元帝。）延陵（成帝。）

义陵（哀帝。）康陵（平帝。）

小黄（昭灵后。）南陵（文帝母薄太后，元始中罢为县。）

云陵。（昭帝母赵太后，元始中罢为县，以上并本纪。）○杂录孝文治霸陵，皆瓦器，不得以金银铜锡为饰。（本赞。）东园匠令丞主作陵内器物。（百官表。）

汉兴，立都长安，徙齐田楚昭屈景，及诸功臣家于长陵，后世徙吏二千石高赀富人及豪杰并兼之家于诸陵。（地理志。）孝景五年，作阳陵邑。（本纪。）

孝武建元二年，初置茂陵邑。（本纪。）元朔二年孔臧坐为太常南陵桥坏，衣冠道绝，免。（百官表。）六年，周平为太常，坐不缮园陵，免。（百官表。）

元狩五年，丞相李蔡坐侵卖园陵道堧地，自杀。（功臣表。）

元帝即位，贡禹奏言，武帝弃天下，昭帝幼弱，霍光专事，不知礼正，妄多藏金钱财物，鸟兽鱼鳖牛马虎豹生禽，凡百九十物，尽瘗藏之，又皆以后宫女置于园陵，大失礼，逆天心，又未必称武帝意也，昭帝晏驾，光复行之，至孝宣皇帝时，陛下恶有所言，群臣亦随故事，甚可痛也，惟陛下深察古道，诸园陵女亡子者，宜悉遗，独杜陵宫人数百，诚可哀怜也。（贡禹传。）

永光四年，诸陵分属三辅，以渭城寿陵亭部原上为初陵，诏曰，安土重迁，黎民之性，骨肉相附，人情所愿也，顷者有司缘臣子之义，奏徙郡国民以奉园陵，令百姓远弃先祖坟墓，破业失产，亲戚别离，人怀思慕之心，家有不自安之意，是以东垂被虚耗之害，关中有无聊之民，非久长之策也，诗不云乎，民亦劳止，汔可小康，惠此中国，以绥四方，今所谓初陵者勿置县邑，使天下咸安土乐业，亡有动摇之心，布告天下，令明知之。（本纪。）

陈汤与将作大匠解万年相善，自元帝时，渭陵不复徙民起邑，成帝起初陵，数年后乐霸陵曲亭南更营之，万年与汤议，以为武帝时工杨光以所作数可意，自致将作大匠，及大司农中丞耿寿昌造杜陵，赐爵关内侯，将作大匠乘马延年，以劳苦秩中二千石，今作初陵而营起邑居，成大功，万年亦当蒙重赏，子公妻家在长安，儿子生长长安，不乐东方，宜求徙，可得赐，田宅俱善，汤心利之，即上封事，言初陵京师之地，最为肥美，可立一县，天下民不徙诸陵三十余岁矣，关东富人益众，多规良田，役使贫民，可徙初陵，以强京师，衰弱诸侯，又使中家以下，得均贫富，汤愿与妻子家属徙初陵，为天下先，于是天下从其计，果起昌陵邑，从徙内郡国民，万年自诡三年可成，后卒不就，群臣多言其不便者，下有司议，皆曰，昌陵因卑为高，积土为山，度便房犹在平地上，客土之中，不保幽冥之灵，浅外不固，卒徒工庸以钜万数，至艰脂火夜作，取土东山，且与谷同贾，作治数年，天下遍被其劳，国家罢敞，府藏空虚，下至众庶，熬苦之，故陵因天性，据真土，处执高敞，旁近祖考，前又已有十年功绪，宜还复故陵，勿徙民，上乃下诏罢昌陵。（陈汤传。）

孝成永始元年七月，诏曰，朕执德不固，谋不尽下，过听将作大匠万年言昌陵三年可成，作治五年，中陵司马殿门内，尚未加功，天下虚耗，百姓罢劳，客土疏恶，终不可成，朕惟其难，怛然伤心，夫过而不改，是谓过矣，其罢昌陵及故陵勿徙吏民，令天下毋有动摇之心。（本纪。）

二年，诏曰，前将作大匠万年，知昌陵卑下，不可为万岁居，奏请营作，建置郭邑，妄为巧诈，积土增高，多赋敛繇役，兴卒暴之作，卒徒蒙辜死者连属，百姓罢极，天下匮竭，常侍闳前为大司农中丞，数奏昌陵不可成，侍中卫尉长数白宜早止，徙家反故处，朕以长言下闳章，公卿议皆合长计，首建至策，闳典主省大费，民以康宁，闳前赐爵关内侯，黄金百斤，其赐长爵关内侯，食邑千户，闳五百户，万年佞邪不忠，毒流众庶，海内怨望，至今不息，虽蒙赦令，不宜居京师，其徙万年敦煌郡。（本纪。）

