<!-- { "loadSidebar": true } -->
自公孙宏以春秋之义绳下，张汤以峻文决理，于是见知之法生，而废格沮诽穷治之狱用矣，汤奏当异九卿见令不便不入言，而腹非，论死，是后有腹非之法比。（食货志。）

武帝作沈命法，（沈，匿也，敢蔽匿盗贼者没其命也。）曰郡盗起不发觉，发觉而弗捕满品者，二千石以下至小吏主者皆死。（咸宣传。）

孝宣本始四年，诏郡国律令有可蠲除以安百姓，条奏。（本纪。）

地节四年，诏曰，父子之亲，夫妇之道，天性也，虽有祸患，犹蒙死而存之，诚爱结于心，仁厚之至也，自今子首匿父母，妻匿夫，孙匿大父母，皆勿坐，其父母匿子，夫匿妇，大父母匿孙，罪殊死，皆上请廷尉以闻。（本纪。）

时涿郡太守郑昌，上疏言圣王置谏争之臣者，非以崇德，防逸豫之生也，立法明刑者，非以为治，救衰乱之起也，今明主躬垂明听，虽不置廷平，狱将自正，若开后嗣，不若删定律令，律令一定，愚民知所避，奸吏无所弄矣，今不正其本，而置廷平以理，其末也，政衰听怠，则廷平将招权而为乱首矣，宣帝未及修正，至元帝初立，乃下诏曰，夫法令者所以抑暴扶弱，欲其难犯而易避也，今律令烦多而不约，自典文者不能分明，而欲罗元元之不逮，斯岂刑中之意哉，其议律令可蠲除轻减者，条奏。（刑法志。）

元帝初元五年，省刑法七十余事，除光禄大夫以下至郎中保父母同产之令。（本纪。）

成帝河平中，复下诏曰，甫刑云，五刑之属三千，大辟之罚其属二百，今大辟之刑千有余条，律令烦多，百有余万言，奇请它比，日以益滋，自明习者，不知所由，欲以晓喻众庶，不亦难乎，于以罗元元之民，夭绝亡辜，岂不哀哉，其与中二千石，二千石博士及明习律令者，议减死刑，及可蠲除省约者，令较然易知，条奏，书不云乎，惟刑之恤哉，其审核之，务准古法，朕将尽心览焉，有司无仲山父将明之材，不能因时广宣主恩，建立明制，为一代之法，而徒钩摭微细，毛举数事，以塞诏而已。（刑法志。）
◎刑法二

○疑谳

高皇帝七年，制诏御史，狱之疑者吏或不敢决，有罪者久而不论，无罪者久系不决，自今以来，县道官狱疑者，各谳所属二千石官，二千石官以其罪名当报之，所不能决者皆移廷尉，廷尉亦当报之，廷尉所不能决，谨具为奏，传所当比律令以闻，上恩如此，吏犹不能奉宣，故孝景中五年，复下诏曰，诸狱疑虽文致于法，而于人心不厌者，辄谳之，其后狱吏复避微文，遂其愚心，至后元年，又下诏曰，狱重事也，人有愚智，官有上下，狱疑者谳，有令谳者，已报谳而后不当谳者不为失，自此之后狱刑益详近于五听三宥之意。（刑法志。）

○议贵高帝七年，令郎中有罪耐以上，请之。

孝惠初即位，爵五大夫吏六百石以上，及宦皇帝面临在名者，有罪当盗械者，皆颂系，上造以上，及内外公孙耳孙有罪当刑，及当为城旦舂者，皆耐为鬼薪白粲。（并本纪。）

孝文时，贾谊上疏曰，古者廉耻节礼，以治君子，故有赐死而无戮辱，是以黥劓之罪不及大夫，今自王侯三公之贵，皆天子所改容而礼之也，而今与众庶同黥劓髡刖笞傌弃市之法，被戮辱者不泰迫乎，夫尝已在贵宠之位，今而有过，废之，可也，退之，可也，赐之死，可也，灭之，可也，若夫束缚之，系緤之，输之司寇，编之徒官，司寇小吏，詈骂而榜笞之，殆非所以令众庶见也，是时丞相周勃免就国，人有告勃谋反，逮系长安狱治，卒亡事，故谊以此讥上，上深纳其言，养臣下有节，是后大臣有罪，皆自杀不受刑，至武帝时稍复入狱，自宁成始。（贾谊传。）

昭平君狱系内官，以公主子，廷尉上请。（东方朔传。）吏二千石有罪先请。（刘屈犛传。）宣帝黄龙元年，诏曰，吏六百石位大夫，有罪先请。（本纪。）

成帝怒丞相王嘉，孔光等请谒者召嘉诣廷尉诏狱，永信少府猛等十人，以为圣王断狱，必是原心定罪，探意立情，故死者不抱恨而入地，生者不衔怨而受罪，明主躬圣德，重大臣刑辟，广延有司议，欲使海内咸服，嘉罪名虽应法，圣王之于大臣，在舆为下，御坐则起，疾病视之无数，死则临吊之，废宗庙之祭，进之以礼，退之以义，诔之以行，案嘉本以相等为罪，罪恶虽著，大臣括发关械，裸躬就笞，非所以重国褒宗庙也，今春月寒气错缪，霜露数降，宜示天下以宽和，臣等不知大义，惟陛下察焉，有诏假谒者节，召丞相诣廷尉诏狱。（王嘉传。）

平帝元始元年，令公列侯嗣子有罪耐以上，先请。

元始四年，敕百僚，妇女非身犯法诏所名捕，它皆无得系。（并本纪。）○矜老弱

孝惠即位，诏民年七十以上，若不满十岁，有罪当刑者，皆完之。（本纪。）

孝景后三年，下诏曰，高年老长，人所尊敬也，鳏寡不属逮者，人所哀怜也，其着令年八十以上八岁以下，及孕者，未乳，师，朱儒，当鞠系者，颂系之，至孝宣元康四年，又下诏曰，朕念夫耆老之人，发齿堕落，血气既衰，亦无暴逆之心，今或罹于文法，执于囹圄，不得终其年命，朕甚怜之，自今以来，诸年八十非诬告杀伤人，它皆勿坐，至成帝鸿嘉元年，定律令，年未满七岁，贼斗杀人及犯殊死者，上请，廷尉以闻，得减死，合于三赦幼弱老毛之人，此皆法令稍定，近古而便民者也。（刑法志。）

○赎罪

惠帝元年，民有罪，得买爵三十级以免死罪。（本纪，应劭曰，一级直钱二千，凡为六万。）

晁错说文帝曰，欲民务农，在于贵粟，贵粟之道，在于以粟为赏罚，今募天下入粟县官，得以拜爵除罪，不过三岁，塞下之粟必多。（食货志。）

孝景时，上郡以西旱，复修卖爵令，而裁其贾以招民，及徒复作，得输粟于县官以除罪。（食货志。）武帝天汉四年，令死罪入赎钱五十万，减死一等。（本纪。）

太始二年，募死罪人赎钱五十万减死一等。（本纪。）

宣帝时，西羌反，汉遣后将军征之，京兆尹张敞，上书言国兵在外，军以夏发，陇西以北，安定以西，吏民并给转输，田事颇废，素无余积，虽羌虏以破，来春民食必乏，穷辟之处，买亡所得，县官谷度不足以振之，愿令诸有罪非盗受财杀人，及犯法不得赦者，皆得以差入谷，此八郡赎罪，务益致谷，以预备百姓之急，事下有司，左冯翊萧望之，与少府李强议，以为民函阴阳之气，有好义欲利之心，在教化之所助，尧在上不能去民欲利之心，而能令其欲利不胜其好义也，虽桀在上，不能去民好义之心，而能令其好义不胜其欲利也，故尧桀之分，在于义利而已，道民不可不慎也，今欲令民量粟以赎罪，如此，则富者得生，贫者独死，是贫富异刑，而法不壹也，人情贫穷，父兄囚执，闻出财得以生活，为人子弟者，将不顾死亡之患，败乱之行，以赴财利，求救亲戚，一人得生，十人以丧，如此，伯夷之行坏，公绰之名灭，政教壹倾，虽有周召之佐，恐不能复，古者臧于民，不足则取，有余则予，诗曰，爰及矜人，哀此鳏寡，上惠下也，又曰，雨我公田，遂及我私，下急上也，今有西边之役，民失作业，虽户赋口敛，以赡其困乏，古之通义，百姓莫以为非，以死救生，恐未可也，陛下布德施教，教化既成，尧舜亡以加也，今议开利路，以伤既成之化，臣窃痛之，于是天子复下其议，两府丞相御史以难问张敞，敞曰，少府左冯翊所言，常人之所守耳，昔先帝征四夷，兵行三十余年，百姓犹不加赋，而军用给，今羌虏一隅小夷，跳梁于山谷间，汉但令罪人出财减因以诛之，其名贤于烦扰良民，横兴赋敛也，又诸盗及杀人犯不道者，百姓所疾苦也，皆不得赎，首匿见知，纵所不当得为之属，议者或颇言其法可蠲除，今因此令赎，其便明甚，何化之所乱，甫刑之法，小过赦，薄罪赎，金选之品，所从来久矣，何贼之所生，敞备皂衣二十余年，尝闻罪人赎矣，未闻盗贼起也，窃怜凉州被寇，方秋饶时，民尚有饥乏，病死于道路，况至来春将大困乎，不早虑所以振救之策，而引常经以难，恐后为重责，常人可与守经，未可与权也，敞幸得备列卿，以辅两府为职，不敢不尽愚，望之强复对曰，先帝圣德，贤良在位，作宪垂法，为无穷之规，永惟边竟之不赡，故金布令甲曰，边郡数被兵，离饥寒，夭绝天年，父子相失，令天下共给其费，固为军旅卒暴之事也，闻天汉四年，常使死罪人入五十万钱，减死罪一等，豪强吏民，请夺假贷，至为盗贼，以赎其罪，其后奸邪横暴，群盗并起，至攻城邑，杀郡守，充满山谷，吏不能禁，明诏遣绣衣使者，以兴兵击之，诛者过半，然后衰止，愚以为此使死罪赎之败也，故曰不便，时丞相魏相御史大夫丙吉，亦以为羌虏且破，转输略足相给，遂不施敞议。（萧望之传。）

元帝时，贡禹上疏言，孝文皇帝时，贵廉洁，贱贪污，贾人赘婿及吏坐臧者，皆禁锢不得为吏，赏善罚恶，不阿亲戚，罪白者伏其诛，疑者以与民，无赎罪之法，故令行禁止，海内大化，天下断狱四百，与刑错无异，武帝始临天下，尊贤用士，关地广境数千里，自见功大威行，遂从嗜欲，用度不足，乃行一切之变，使犯法者赎罪，入谷者补吏，是以天下奢侈，官乱民贫，盗贼并起，亡命者众，郡国恐伏其诛，则择便巧史书习于计簿能欺上府者，以为右职，奸轨不胜，则取勇猛能操切百姓者，以苛暴威服下者，使居大位，故无义而有财者显于世，欺谩而善书者尊于朝，悖逆而勇猛者贵于官，故俗皆曰何以孝弟为，财多而光荣，何以礼义为，史书而仕宦，何以谨慎为，勇猛而临官，故黥劓而髡钳者，犹复攘臂为政于世，行虽犬彘，家富执足，目指气使，是为贤耳，故谓居官而置富者为雄桀，处奸而得利者为壮士，兄劝其弟，父勉其子，俗之坏败，乃至于是，察其所以然者，皆以犯法得赎罪，求士不得真贤，相守崇财利，诛不行之所致也，今欲兴至治致太平，宜除赎罪之法。（贡禹传。）

○恤刑

文帝赦罪人，怜其无发，赐之巾，怜其衣赭，书其背，父子兄弟相见也，而赐之衣，平狱缓刑，天下莫不说喜。（贾山传。）武帝元狩六年，遣博士循行天下，治苛者，举奏。（本纪。）

