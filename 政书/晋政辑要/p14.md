<!-- { "loadSidebar": true } -->
　　查太仆寺所管右翼牧厂在于归化城察哈尔蒙古旗分游牧界外旷地甚广计长一百四五十里宽五六十里经察哈尔都统巴尔品奏请开垦复于乾隆三十一年经前抚彰　会同直督方　察哈尔都统巴　确勘请开奉旨俞允又经前抚彰　具奏以察哈尔右翼牧厂余地勘明界址招民承种共勘丈地二万三千三百五十七顷九十九亩四分内除留作村基场圃地一百八十九顷六十六亩又畸零小坵地一千二百六十一顷二十二亩四分又山坡涧侧等地二千三百四十三顷四十八亩六分外实有可垦地一万九千五百六十三顷六十二亩四分又畸零小坵可垦地一千二百六十一顷二十二亩四分又山坡涧侧可垦地七百三十顷八十五亩三分共可垦地二万一千五百五十五顷七十亩零内丰镇厅原额共地一万八千七百七十九顷三十二亩一分内原征本色改征折色地一万三千五百七十一顷七十四亩一分每地一顷改征银一两四钱五分共征银一万九千六百七十九两二分四厘按年解交直省藩库充饷每正银一两随征耗银五分共征耗银九百八十三两九钱五分一厘内除倾销起解支用银五百五两一钱一分余剩银四百七十八两八钱四分一厘按年解交直省藩库充饷折色地五千二百七顷五十八亩每亩征银一分四厘共征银七千二百九十两六钱一分二厘每两随征耗银五分其征耗银三百六十四两五钱三分一厘内除倾销起解支用银一百二十九两七钱八分余剩银二百三十四两七钱五分一厘内除折色银内原留运米脚银二千七百二十四两九钱四分三厘拨解直省藩库外实征折色并耗羡余剩共银四千八百两四钱二分按年解交察哈尔都统衙门充饷宁远厅额征折色共地二千七百七十六顷三十八亩每亩征银一分四厘共征银三千八百八十六两九钱三分二厘每两随征耗银五分共征银一百九十四两三钱四分七厘内除倾销起解支用银一百八两四钱一分余剩耗银八十五两九钱三分七厘实征正耗共银三千九百七十二两八钱六分九厘按年解交察哈尔都统衙门充饷所有原奏附录于后计开直隶总督臣方　察哈尔都统臣巴山西廵抚臣彰　谨奏为勘明牧厂旷地堪以招垦情形会议具奏仰祈圣鉴事窃准户部咨开本部会同军机处议覆臣巴尔品奏太仆寺所管右翼牧厂内闲旷地土在正黄正红察哈尔蒙古旗分游牧界外此项空闲地土甚属宽裕计长一百四五十里约宽五六十里与各旗游牧处所相隔遥远实于牧厂毫无关碍且所出米石可以接济兵食兼可利益牧厂官丁等语臣等伏查地方情形固宜办理详慎而因地制宜亦须随时调剂今闲旷之地既多至百有余里若听其全行荒废诚未免地有遗利自不若募民耕种不但无业贫民藉以资生且张家口兵丁米石以及两翼牧厂尚都达市逊诺尔牧厂人等均资禆益应如该都统所请交各该处地方官妥协办理但当经理之初务须严分界限立定章程方可经久无弊其折内所奏耕种纳粮运送贮支各事宜应交与直隶总督臣方　并山西廵抚臣彰　会同该都统等委派员设前往该处相度丈勘仍酌量情形详悉妥议具奏等因于乾隆三十年七月二十九日奉旨依议钦此咨移到臣臣等遵即会商各委道府干员前诣牧厂旷地处所相度勘丈去后兹据山西委员归绥道长安直隶委员宣化府知府增福会同察哈尔都统衙门左司员外郎八十等订于十月初八日齐至山西所辖丰镇厅地方会勘得右翼太仆寺牧厂空闲废地在察哈尔正黄正红二旗游牧之南与该旗游牧毫无关碍东至丰镇厅属之哈檀和硕起西至宁远厅属之阿鲁十八儿太止北至正黄正红二旗游牧边界南至现今纳粮民地皆坐落山西地方东西长二百余里南北宽自八九里至四五十里不等其南界民人纳粮地亩现有壕沟界址井然随于东西北各界周围钉椿分段记识派委厅官四员逐段丈量据报丈得可垦地二万三千余顷此内有永盛庄居南界之中今自永盛庄迤东现丈地约计一万三千五百顷地势平坦堪种粟谷垦熟之后俱令征收本色又自永盛庄迤西至宁远厅属之阿鲁十八儿太止现丈地约计九千余顷沙土相杂止宜播种杂粮且道里纾远挽输不便垦熟之后仅可征收折色以上地亩凡与游牧毗连处所指定钉椿边界一体刨挖壕沟宽深各以五尺为率所起之土即于边界筑埂遇有山石不能挖沟者即堆砌石块为界饬令该管之丰镇宁远二通判俟民人认垦后督率经理互相察看务使外有土埂内有深堑以杜分争侵越之弊此系勘明界址及丈出顷亩情形也至丈出应垦之地甚为宽广应于开春上紧招徕俾无业贫民尽力认垦但□外佃民多非土著凡有认垦之户先当查其藉贯来历并自有牛种资本者方可给地耕作但不定以限制则趋利分争易于贪图多占今拟每地五顷作为一分如资本多而力能多垦者每佃民一户准其拨给一分五顷之数其籽种少而不能多垦者如愿两三人合认一分亦听从其便每分编记字号畵明坵段并空留经界走路数目详注于册仍于认垦时取具互保各结存案以杜来历不明及抗租逋逃等弊即于授地之后每户颁给印照一张俾佃户为执业之据但系牧厂旷地只准自行耕种不许转相典卖应于印照内刊载明白以绝豪强兼并弊端惟是前项地亩系从未耕犁之土开垦伊始种植维艰若照□籽见青之例辄于当年起租无以酬其工本应于民人认垦给照以后每岁四月查青时凡有巳经翻耕布种者准其当年自收籽粒勒限次年起科其虽巳认垦尚未种植者统俟垦成陆续升科仍于征粮三年后再行派员大丈一次俾民人无能侵占国课不致欺隐此系招垦升科及分别限制之情形也再征粮及征银科则因口外地方风高地冷开冻迟而霜雪早且砂石相进大概肥少瘠多难定高下等则乾隆元年钦差原任吏部侍郎臣阿山奏准不分等则每亩征银一分四厘遇闰加增四毫二丝每正银一两随征耗银五分以作倾镕解费又查乾隆二十六年前抚臣鄂　酌量改征米石运送绥远城案内题定每地一亩征米一升一合二勺遇闰加增米三勺三抄六撮每正米一石随征耗米二升以为沿途及在仓折耗行之有年佃户安便今前项议垦地亩应请悉照成例分别本折征输八月开征岁内全完即饬豊镇宁远二厅各随所辖地段随时征解毋任拖欠查现丈堪征本色地一万三千五百顷将来全行垦熟升料后不遇闰之年可征米一万五千一百二十石遇闰之年可征米一万五千五百七十三石其现在丈勘征折色地九千余顷俟全行开垦升科后可征银一万三千余两此系约计银粮数目将来全行开垦后分别科征之事宜也再开垦既成征输有定则应将所收粮石运送张家口以供兵糈查现拟征纳本色地亩惟豊镇厅属之高庙子地方最为适中四面相去远近不过数十里即令农民在彼输纳而高庙子相离张家口仅一百八十里现有驻札廵检一员请于高庙子地方建仓十间暂时收贮转运张家口颇为近便设立斗级二名专司量收即责成该廵检帮同厅员就近稽查弹压其运脚一项每石每百里按例给银一钱每石自高庙子至张家口只须脚价银一钱八分同斗级所需工食俱于所征折色地租银内给发开销其建仓工料饬令豊镇厅樽节估办所需银两先于山西藩库暂行借动亦于征起地租银内照数扣还归款其余所剩租银报解察哈尔都统衙门遵照原奏酌量办理此系酌议建仓收贮及运送供支之事宜也臣等会查牧厂旷地荒废多年今委员公同确勘实勘垦种以收地利兹将可垦顷亩预为约计科征核其本色粮石足敷张家口所缺兵米之需不苐贫民生计有资更与兵糈有济两有裨益但地方宽广招民认垦未能克期齐全即使认垦巳毕而开荒翻种亦须陆续成熟臣彰　拟于春间仍亲赴牧厂地方将该委员等所定界址沟塍所指地段肥瘠亲加察看督饬上紧招徕募民承垦依次给种并相度酌中之处令其设立村庄以为耕农居处再人民既聚即不无词讼案件应归何员办理稽查约束以专责成容臣彰　另行酌议具奏至农民认垦地亩必核其例应升科之顷亩始有实在征输之确数其未经全垦之先应就每岁现征银米照数分别运解以济供支之用现在张家口兵米岁需一万五千余石系由直隶筹办供支应俟此案地亩招垦升科征有成数臣方　另行酌议具奏其应征银两除官项应用外得有确数将如何办理之处臣巴　另行酌议请旨办理至每年征解银米及运费等项俱归山西省奏销案内造报其张家口同知衙门接准米石支给兵粮数目归于直隶省造报所有现在勘明酌议情形理合会折恭奏伏乞皇上圣鉴训示敕部议覆施行乾隆三十年十二月二十八日具奏乾隆三十一年正月十二日奉到朱批该部速议具奏钦此 
　　山西廵抚兼管提督臣彰　谨奏为奏闻事窃照察哈尔右翼牧厂余地坐落山西省豊镇厅地方经臣会同直隶总督臣方观承察哈尔都统臣巴尔品各委干员齐集勘丈共有可垦地二万三千余顷堪以募民耕种分别征输将来全数成熟足供张家口驻防兵糈之用业将丈量招垦及交纳银粮运送贮支各事宜会商定议具奏仰蒙圣鉴敕部议覆允行其牧厂地方之界址沟塍地段肥瘠及耕农聚居作何设立村庄并驻官弹压之处经臣附折奏明拟于今春亲赴该地察勘从长酌议办理在案今岁春融以后臣因在省有查办要务一面通饬各属将无业安分农民广为招徕令赴认垦一面饬委归绥道长安并附近知府等督率佐杂各员将前项厂地先行划分坵段编定字号俟农民投递认呈秉公掣签依次拨授随据各处农民闻风赴认络绎不绝悉愿领地承垦甚为踊跃臣查原议每地五顷作为一分或每户准给一分或两三人合认一分等语今既人数有余似觉不敷均给臣复悉心酌议每分必以五人认垦每人仍得授地一顷足以立业安耕资其生计且使远近佃农普沾地利则人力多而开垦易现据该道长安等禀报巳经丈给地一万九千五百六十顷零计有三千九百一十二分每分五人每人百亩悉系编成字号指地授垦多寡适均其余留作村基场圃及畸零小坵并山坡涧侧之地共三千七百余顷另行详细丈明分别应垦应留相度办理臣于五月十六日自省起程亲赴厂地遍加履勘何处堪以设立村庄何处应行驻官弹压现今认垦各户是否俱有牛具资本年力精壮之人所授地亩今岁能否悉数翻犁是否今岁即可试种容臣就地体察详酌妥筹另行具奏外其沿边一带各营将弁兵丁臣亦顺路查察考验甄别整顿以冀边方有益理合恭折奏闻伏乞皇上圣鉴谨奏乾隆三十一年五月十二日拜进本月二十三日在得胜堡途次奉到朱批知道了钦此 
