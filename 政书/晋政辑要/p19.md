<!-- { "loadSidebar": true } -->
　　一件遵旨等事乾隆四十七年十二月初五日蒙巡抚部院农　案验本年十一月二十日准　本盐院衙门咨　乾隆四十七年十一月十三日准　户部咨山东司案呈本部议覆山西巡抚农　等奏河东商人成本不敷请再酌加盐价二厘并停止五年轮换充商一折乾隆四十七年十一月初三日奏本日奉旨依议钦此相应抄录原奏行文山西巡抚遵照可也等因准此除行运司并三省藩司各盐道一体钦遵外相应移咨为此合咨本抚部院请烦查照部文奉旨及原奏内事理转饬营销河东引盐各属一体钦遵并希严饬行盐州县毋许勒索商人陋规每于年终出具并无需索印结及商人甘结径详本盐部院衙门咨部查核施行准此合就案行为此仰司官吏查照咨案奉旨及原奏内事理即便钦遵会同臬运二司转饬营销河东引盐各属一体钦遵知照仍严饬行盐各州县毋许勒索商人陋规如有干犯即行严揭请参并令每于年底出具并无需索印结及商人甘结径详本盐院衙门咨部查核仍饬按年造具商名清册详送本部院咨部查核均毋违延切切计抄原奏一纸内阁抄出山西巡抚农　等奏河东商人运盐成本不敷请再酌加盐价二厘并将五年轮换充商之例停止一折乾隆四十七年十月二十五日奉朱批此奏似有所见大学士会同该部议奏钦此钦遵于本月二十八日抄出到部该臣等会议得山西巡抚农　奏称切臣于本年二月内底任钦奉上谕以河东池盐召商轮换闻有书役借端掯勒高下其手情弊不可不防其渐令臣严密访查力为革除其如何公平轮换不致偏枯之处并令悉心筹划妥议具奏钦此切思招商轮换若仅由书役滋弊只须认真查拏设法防范即可杜绝尚不难于整顿近年以来该富户等趋避充商情伪百出有报捐职官希图规避行提押充者有不谙经营尽此家财敷衍五年以图了事者有举报一人不顾亲谊牵扯弟兄叔侄者有在别省经营停业充商未及五年即行消乏者有虽满五年之限所举接充之人藉称无力彼此讦讼者甚至狡猾之徒自揣难免消縻产业欲图迁居别省者种种情弊不一而足通省殷实皆为摇惑即有奸胥猾吏高下其手藉端掯勒亦各任其愚弄葢行运引盐全仗资本充裕方可转输不匮商盐口岸甚多本商势难兼顾不得不雇伙商盐务头绪纷纭富户本非素习初膺其事首尾茫然所用伙商亦以五年定限为时甚暂一切苟且从事不复认真筹划甚至侵渔浮冐弊窦丛生即有一二悉心办事者甫届五年渐当熟谙而瓜期已及替代有人生手骤更又蹈前辙该富户等一经签充只求无悞民食不顾赔累遂致现在短商较之从前长商更为竭蹷此目下确实情形也乾隆十一年前任盐臣众神保以价分贵贱易起商民争执之渐即就彼时贱价奏请作为定额商本未免不敷然其时畦地尚好收盐颇旺犹可勉力支持迨乾隆二十年畦地被水屡次歉收工本费多商力愈乏民人买盐一觔丰年计亏商本三四厘歉岁多至六七厘不等虽经前任盐臣西宁萨哈岱等会同三省抚臣先后奏明加价二厘复又节次请展现在尚未停止究属有缩无盈不敷原本是以四十一年前抚臣巴延三始有召募富户五年更换之请也自是以后新商不善经营愈多亏折臣仰蒙圣主谕令调剂数月以来广谘博访均称除去五年轮换之例其余一切旧定章程尚为妥善至现在商力难支实无另有经久之法惟有归盐课于地丁尽去商人听民贩卖譬如布帛烟药等项不经商运自能流通等语臣查河东解池自古至今产盐最久乃天地自然之利国家经费所出固未可弃废不用而商运民销与菽粟同为利便最为良法又岂可轻议裁革今若尽去商人听民贩运切恐今日之私枭尽为他时之官贩不惟奸良莫辨稽察难周且以三省民贩聚集运城并无统属将来千百为羣攘夺滋事亦难保其不有且既听其自运即应任其私售势必居奇垄断把持病民在耕作农民既为贩盐之人代纳课项而所食之盐又属贵价流弊更无底止臣与河南陕西各抚臣反复相商意见脗合自不便轻议更张惟是长商既不能支短商又形竭蹷受病之由必有所自臣与运司等先将浇晒工本车骡运脚辛工火食及以钱易银价值并一切杂费逐欵核筭与乾隆十一年以前所有工本两相比较无不倍增即自二十六年至今又已二十余载而民间买盐仍系乾隆十一年及二十六年原定之价值以致日形拮据且自五年轮换充商之后本商不善行运糜费固多伙商又系生手花用更滥赔累愈甚又与四十一年以前旧商承办情形不同今若只就目前计议止择富户之是否力能充商照旧设法召换将来年复一年势必消乏日多富户日少愈趋愈下难以为继夫民无盐则病商无本则乏二者不可偏废病商即以病民我国家休养生息百有余年户口日繁食用自广物力因之昂贵势所必然若不因时制宜俾商民交易两得其平恐致胶执难行彼此受病该商等挟本行盐既不能稍觅蝇头以偿辛勤更使竭尽家藏以供民食自不乐于为此臣自奉旨筹办之后与河东运使曁在省司道悉心体察自乾隆二十年盐池被水歉收以后至今元气未复从前抚盐各臣始而酌减引额继又请借帑本嗣因仍不能行又改为五年轮换为长商息肩之地无非竭力调剂以期商力展纾但立法原期无弊除弊必先清源现在致病之由在于运费不足成本日亏必须恳请加价始可冀有起色但臣前于具奏查勘盐池情形一折奉有谕旨商人多一分之利息小民多受一分之朘剥况产盐丰旺雨水调匀其浇晒收刮等事亦较易为力其盐价祗当议减不准议增着传谕农　将来与陕西河南各省会议时务须遵旨妥办等因钦此仰见我皇上惠爱黎元无微不至臣何敢不仰体圣心遵照办理但目击情形若使仅为补偏救弊而不清其致病之源究属空言无补仍非长久之计合无仰恳皇上天恩俯念河东商力为三省民食所关按其亏缺商本量加价值二厘连乾隆二十六年请加之价作为定额以裕商力如蒙俞允所有五年轮换之例应请即为停止先就现商中择其殷实者定为长商疲乏者令其归业人数不足即令所留之商公同举报在营谋求脱者势难逐人请托而所举不寔者即将引地派令举报之商公同认办众商各有责成自无妄报之虞并将引地分为上中下三等配搭均匀门??分掣认亦可免高下偏枯之弊其余一切浮费臣督同运使竭力剔除并会同豫陕二抚臣再行严申禁令毋许地方官勒索商人陋规如有干犯即行参处年终并令该商等自行出具并无需索甘结由该州县加结详请咨部以凭查考如此一为调剂在该商人等仰沐殊恩可以永资挽运不致有悞民食即就民人食盐而计每人每日食盐三钱两月始能食盐一觔每觔加价二厘终年不过一分二厘所出仍属有限而该商人等挹彼注兹则可积少成多转输不匮寔与河东盐务有益是否有当臣谨会同河南抚臣富陕西抚臣毕　会折具奏等因前来查河东池盐自乾隆二十年被水之后节据历任巡抚盐政等奏请每觔增价银二厘悉定以三年为限并请酌减余引借给帑本以纾商力又于四十一年复经升任巡抚巴延三奏准以该省富户一闻募商之信人人视为畏途每致退缩不前请嗣后招充盐商定限五年为更换之期令现充各商先期自行举报殷寔富户以均劳逸嗣于本年四月内据该抚农　奏明五年轮换最易滋弊经户部议以乏商自举富户势不免有趋避之情在乏商得以操取舍之术并致有高下其手掯勒朘剥地步奏令该抚悉心筹划不致假手滋弊之处另行筹议具奏到日再议等因各在案今据该抚农　等奏称招商轮换若仅有书役滋弊查拏防范即可杜绝近年以来该富户等有报捐职官希图规避行提押充者有不谙经营尽此家财敷衍五年以图了事者有举报一人牵扯弟兄叔侄者有在别省经营停业充商未及五年即行消乏者有虽满五年之限所举接充之人藉称无力讦讼者甚至狡猾之徒自揣难免消縻产业欲图迁居别省者种种情弊不一而足且商盐口岸甚多势难兼顾不得不雇伙商盐务头绪纷纭富户本非素习初膺其事首尾茫然所用伙商亦以五年定限为时甚暂苟且从事甚至侵渔即有一二悉心办事者甫届五年渐当熟谙而瓜期已及替代有人生手骤更又蹈前辙该富户等一经佥充只求无悞民食不顾赔累遂致现在短商较之从前长商更为竭蹷臣等将商人浇晒工本车骡运脚等项逐欵比较与乾隆十一年盐臣众神保核定盐价以前无不倍增商人致病之由在于运费不足成本日亏合无仰恳皇上天恩俯念河东为三省民食所关按其亏缺量加价值二厘连乾隆二十六年请加之价作为定额以裕商力所有五年轮换之例应请停止等语臣等伏查山西省行盐各商原无定有更换年限嗣因池盐歉产商人日就疲乏改为五年轮换原为调剂商力起见无如法久弊生富户希图规避情伪多端而新商不谙经营赔累愈甚较之长商更为竭蹷揆厥由来总因工本运费较前倍增是以商人受累迄无善法自应亟为调剂筹划俾商人乐于从事以重国课而裕民食且查乾隆二十六年奏明每觔暂行增价二厘之后已阅二十余年商民经久相安自毋庸再为展限应如所奏即令准其作为定额至所称现在商本不敷再行每觔加增二厘之处该抚等身任其地自系目击情形寔心筹划况就民人食盐计算每人终年所出不过多增一分二厘尚不至有妨民力亦应准其暂行加增第此次增加之后商力展纾自必日有起色若一并作为定额恐民间藉称食贵亦非两得其平之道臣等酌议应将现增二厘之价照依二十六年增价之例试行三年后如果商力充裕该抚临期奏请酌减以昭平允至五年轮换之例易以滋弊既经议增价值此例自应停止所有该抚等奏称现商中择其殷寔者定为长商疲乏者令其归业人数不足即令所留之商公同举报如所举不寔即将引地派令举报之商公同认办并将引地分为上中下三等配搭均匀门??分掣认其余一切浮费竭力剔除毋许地方官勒索商人陋规如有干犯即行参处等语均应如所奏办理仍令该抚等于年底取具行盐州县并无需索印结及商人甘结送部并令山西巡抚按年造具商名清册报部查核可也 

　　○城税归抚（并附案） 

　　查设关征税意在裕国通商自应尽收尽解若因正额无亏漫无稽核一任家人胥役中饱卖放殊非设立关榷之道今归化城税务经前抚鄂奏归巡抚兼管选派道府贤员按年更替并将杂税一万五千两牲畜税钱九千串作为正额其余作为盈余所有每年应需纸张工食等项在于盈余银内动支按年奏报在案所有原奉　部咨并粘单一纸开列于后 
　　计开 
　　一件遵旨议奏事乾隆三十四年三月初八日准　户部咨贵州司案呈内阁抄出大学士尹等议覆山西巡抚鄂　奏归化城税务改归山西巡抚兼管选派道府贤员按年更替一折乾隆三十四年二月二十三日奉旨依议钦此钦遵于本月二十四日抄出到部相应抄录原奏行文山西巡抚遵照办理可也 
