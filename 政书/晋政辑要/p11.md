<!-- { "loadSidebar": true } -->
　　一件奏闻请旨事案查雍正十二年二月三十日蒙前院石案验雍正十二年二月二十六日准　户部咨山西清吏司案呈本年二月初七日准办理饭银处付称本部折奏内开臣等查得臣部核算地丁兵马盐课奏销关税季报考核等项江南等十四司尚有饭食银两于雍正四年经怡贤亲王查明具奏行文批解酌量司务之繁简甄别官员之勤惰均匀派给堂司各官养廉并十四司纸张笔墨书役人等应差饭食之用推广皇恩实为周遍堂司各官理应各守成规循章办理仰副皇上慎重部务爱养臣工之至意臣等到任逐细清查竟有于怡贤亲王所定额解之外复又加增私相收受且各私分得数目亦至参差不均是以臣等严饬各该司官再行确查出具并无隐匿印结除雍正四年行文批解银两于雍正十年行文批解银而外各司书办又首出批外各省解饷并颜料锡觔地租芝麻到部以及在京之各部院等衙门人役支领公费口粮喜峰口支领驿站银两各仓奏销循环粮道等官议叙等事饭银约有六千七百余两查地丁兵马盐课奏销关税季报考核等项饭银系该处公用耗羡内拨出原非正项至各省解部饷银并杂项钱粮及各处支领银两粮石各仓奏缴颁发循环粮道等官议叙等项饭食银两非出之解官则取之吏役此等陋规若不早为分晰应解应革款项则藉以婪取百弊丛生查臣部各项饭银除布政司交盘编审等事非每年额解之项再户部营田事例并云贵广西陕西等省营田运米土房等事例饭银每年约有一万四五千两系按捐纳之多寡无一定之数目俱不入总数外每年应解饭银共有九万四千余两即将不应收取款项裁革亦尽足臣部养廉之用查堂官饭银向来每年额解银而分得一万七千二百余而仍照前例给与其捐纳编审等无定额银每一千两分得三百两外堂上书办皂隶十四司八旗司两档房司务厅承发科军需局捐纳房等处领催书办贴写皂役人等共九百三十余名按司分事务之繁简需用纸张笔墨饭食之多寡酌量分别每司自一二千两至五六千两不等共需银五万六千九百余两每一年请作三季按定数给与至各司官一百三十九员笔帖式学习行走共一百三十四员臣等请分别等差于下剩银一万九千九百余两并捐纳编审等项无定额银内亦作三季酌量给与此外尚有剩银四五千两查臣部一切公务及办理军需事件经原任大学士蒋廷锡奏明请动库银五千两应用今前项银两既有存剩则此项库银毋庸请领即将余剩银两存贮公处以备公务军需等事之用如此则臣部既于公事有济而堂司官役亦得均沐皇恩如蒙俞允请将应留饭银行知各该处照例批解其应行革除各款亦行文各该处严行禁革自奏明之外丝毫皆属赃私如再有违禁私相授受立即查参按律治罪并将应留应革款项谨缮清单恭呈御览为此谨奏请旨于雍正十一年十二月二十三日奏本日奉旨依议所奏甚为可嘉钦此钦遵应将山西省应解应革饭银照奏明清单所开款项数目移付山西司具稿呈堂行文各该处遵照施行等因前来相应行文山西廵抚转行各属一体遵行可也为此合咨前去钦遵查照施行计粘单一纸山西省应解饭银一地丁奏销饭银一千七百两一四季书吏纸笔饭银八百两一大朔二府粮石奏销饭银一百八十两一解部平铁饭银一百四十两三钱四分八厘一解部锡斤改解好戏饭银三十五两五钱一分七厘一解部生素桑农绢疋饭银四十八两一解部呈文毛头纸张饭银十二两一解部武进士牌坊银两饭银四两一右卫公库奏销销算房租银两饭银十二两一编审饭银六百两一遇布政使交盘饭银一千二百两一遇文武乡场修贡院饭银六十两山西省应革饭银一遇拨本省地丁银两解部每十万两饭银五两等因同日又蒙前院案验准　户部咨同前事内开应解饭银每投地丁奏册饭银五两六钱等因又于雍正十二年六月初三日蒙前院案验同前事雍正十二年六月初一日准　户部咨山西清吏司案呈本年五月初五日准晋抚石　咨称晋省造报地丁奏销钱粮旧例解户部饭食银一千七百两户科饭食银四百四十两历年批解交收护批存卷今奉大部奏准奉旨行取地丁奏销饭银单内止开户部饭食银一千七百两其户科饭食银四百四十两应否照常起解咨请查示等因又于本月初十日准户科咨称内本科饭银于雍正八年四月内奉旨着查明具奏经都察院缮折奏明蒙皇上天恩分给六科养廉随即开单行文各省山西省饭食银四百四十两历经批解在案本科饭银原不在户部饭银数内相应咨呈贵部希为转行山西廵抚于每年奏销照前另批解送本科等因前来相应行文山西廵抚遵照可也为此合咨前去查照施行等因又于乾隆四年四月十三日蒙前院案验为请旨事乾隆十四年四月初十日准兵部咨职方清吏司案呈准晋抚石　咨称准部咨兵马奏销饭食银两仍照旧额照数解部一案查每年户部地丁奏销饭食银两皆于司库耗羡银内动解今太大二镇抚摽营兵马奏销饭银从前既无批解案卷亦无旧例可循亦应在司库耗羡银内按年支动同地丁奏销饭银一并委员解部事关动支钱粮除咨户部外相应咨请示覆以便遵照等因前来查晋省兵马奏销饭银每年向有三百五十两业经本部奏准行令照数解部等因在案今该抚既称此项银两在于耗羡银内按年动支与户部地丁奏销饭银一并委员解部等语应将本部兵马奏销饭银与户部地丁奏销饭银一同委员解部以充公用相应咨覆该抚可也为此合咨前去查照施行等因又于乾隆四年十二月三十日蒙前院案验为呈明事乾隆四年十二月二十九日准户部咨山西清吏司案呈本年十二月十六日准办理饭银处付称查得各处每年应解饭银经本部奏明照例批解以为官吏饭食之用等因通行遵照在案近有各处应解饭银每以咨请便员搭解报部展限之后无论有无便员并不解部以致任意迟延即如山西省应解乾隆三年地丁奏销饭银于六月内咨请便员搭解准行去后今查九月内该省差员批解样素绢银又于十月内差员批解绢疋饭银又于十一月差员批解呈文纸饭银屡次差员赴部因何并未将前项银两照例批解明系有意迟延相应呈明移付山西司转行该抚作速照例解部并移付各司如有从前准其便员搭解现在尚未解部者查明转行该处作速起批解部至各司官吏饭食银两俱系按月给发又无垫办之项嗣后各该处有咨请以便员搭解者未便即准务须按照每年额解数目照例解部并移付各司通行各省等因前来相应行文晋抚文到日即将本年未解饭银作速具批解部交纳并嗣后查照部咨按款随解毋致迟悞 

　　晋政缉要卷之二终 

　　●晋政辑要卷之三 

　　晋省民数 
　　收成题奏 
　　晋省田地 
　　丁粮分合（并附钱粮过割） 
　　起运存留 
　　地丁银两 
　　秋成征粮 
　　额征粮豆 
　　旗圈地亩（并附案） 
　　开垦牧厂（并附案） 
　　晋省物产 
　　各属土贡（并附数） 
　　新疆办绸（并附案） 

　　○晋省民数 

　　乾隆五年十一月初五日内阁奉上谕周官之法岁献民数谷数登于天府非独冢宰据之以制国用之通凡受田兴锄赒急平兴以及岁有灾祲移民通财薄征散利皆必于民数谷数若烛照数计而后可斟酌调剂焉秦汉以降户口之数虽间见于史册而其文甚畧惟唐贞观之初定口分世业之法比岁登籍三年献书以养以教致治之盛几于成康固用此为根柢也在昔圣祖仁皇帝以生齿日繁恐有司屡加丁赋匿不及闻特诏据实开载新增人户不另加丁赋世宗宪皇帝勤恤民隐广储仓谷常惧一夫不得其所德意至为周渥然各省督抚虽有五年编审之规州县常平仓谷虽有岁终稽核之法而奉行者仅亦于登耗散敛之间循职式之旧殊不知政治之施设实本于此其自今以后每岁仲冬该督抚将各府州县户口增减仓谷存用一一详悉具折奏闻着于编审后举行其如何定议画一遵行该部议奏钦此经本部议覆行令各督抚钦遵谕旨并于辛酉年编审后将各府州县人丁按户清查及户内大小各口一并造报其各项仓谷详核存用实数俱于每年十一月内将民数谷数缮写黄册各一本详细具折奏闻着为定例等因又蒙准　部咨令于每年仲冬将户口总数与谷数造报母庸逐户挨查细造花名清册等因在案今查乾隆五十三年山西省太原平阳潞安汾州大同朔平宁武泽州蒲州九府辽州沁州平定州忻州代州保德州解州绛州霍州隰州十直隶州通省土著民人共二百二十一万五千六十户内男妇大名口共七百三万七千七百六十四名口男女小名口共六百二十三万六百三十三名口于乾隆五十三年十一月缮造黄册进呈御览并具折奏闻 

　　○收成题奏 

　　雍正十三年十月初九日奉上谕洪范庶征凡雨晹之愆和关人事之得失所以着感应之理使修人事也督抚奏报收成分数不得丝毫假餙钦此嗣于乾隆元年二月奉准　户部咨督抚奏报年岁收成分数向系具折密陈若改用题本自可杜假餙之弊但折奏可随时具报而题本必汇集通省分数嗣后随时具折奏报外再将通省之夏收秋收分数分缮两本具题等因奉旨依议钦此又乾隆八年山西巡抚刘题向来夏收七月题报秋收十月题报但场工未毕有约畧开报之处请嗣后夏收分数准于八月内题报秋收分数准于十一月内题报等因奉旨依议钦此 

　　○晋省田地 

　　查山西通省各色田地共五十三万五千七百二十顷五十七亩二分三厘又地三十六垧山地一座共实征本色粮一十三万一千四百三十七石一斗一升五合三勺本色草止右玉县完交三束三分四厘零余俱改征折色共折色银三百三万八千九百一十八两六钱五分八厘 

　　○丁粮分合（并附钱粮过割） 

　　康熙五十三年钦奉上谕嗣后直隶及各省地方遇编审之期察出增益人丁止就实数另造清册奏闻其征收钱粮但据康熙五十年丁册定为常额续生人丁永不加赋钦此今山西通省九府十直隶州属共一百三州县户口三门九则并随时更名屯丁清出盐丁补复续生人丁及卫所归并各州县人丁通共实行差人一百七十六万六千五百三十九丁每丁岁征银自八分至三两四钱有零不等通共实征银五十六万三千七百一十三两九钱九分零谓之丁徭银向系另为一欵征收并不与地粮同征嗣因贫丁难于输纳于雍正九年乾隆元年十年二十三三十一等年历经　部议条奏令将丁徭摊入地粮办纳惟缘晋省田畴肥瘠不同民情贫富各异经历任巡抚体察情形熟筹调剂或将丁徭全行归并地粮之内或将徭银量归十分之几俱各因地制宜分别题明办理除丁粮全行归并地粮之各州县外现在归而未全及全未归并者尚有阳曲等五十八州县所有原案附录于后以备稽考 
　　计开 
　　曲沃县　翼城县　吉　州　长治县 
　　长子县　屯留县　襄垣县　潞城县 
　　黎城县　壶关县　宁乡县　大同县 
　　广灵县　阳城县　陵川县　榆社县 
　　和顺县　沁　州　沁源县　武乡县 
　　乐平县　代　州　繁峙县　保德州 
　　河曲县　夏　县　隰　州　大宁县 
　　朔　州　沁水县　永宁州　祁　县 
　　静乐县　以上丁未全归地粮者 
