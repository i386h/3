<!-- { "loadSidebar": true } -->
　　一件敬陈兼管盐政事宜遵旨酌议具奉事乾隆四十三年八月初十日奉准　吏部咨文选司案呈吏科抄出本部题前事内开会议得内阁抄出山西巡抚兼管盐政觉罗巴　奏称准部咨乾隆四十三年五月初十日内阁抄出奉上谕向来河东盐政与山西巡抚因各有专司未免意存畛域于办理盐务每多掣肘即如近日查覆举报更换疲商一事屡经部驳该抚等覆奏意见始能画一此即其明征也河东盐政事务本简非两准长芦可比况直省中如浙江福建两广俱系督抚兼管盐政较为妥协河东盐政竟不如令山西巡抚兼管瑺龄现在丁忧其员缺毋庸另行简放河东盐政即着该抚巴延三兼管至一切盐务原有运司筹办今得该抚统辖事权归一呼应更灵于商民均属有益并着为令所有巡抚兼管盐政各事宜巴延三悉心酌拟具奏到日交该部核议奏闻钦此钦遵臣伏查河东盐政衙门如疏引征课督掣催运等事久经定有章程毋庸另议更张惟盐政向驻安邑县之运城地方今归巡抚兼管则裁移改辖之初有酌归简易者臣率同运司程国表布政使黄检按察使李承邺悉心斟酌胪列数条恭呈御览伏候睿裁等因乾隆四十三年闰六月初二日奉朱批该部议奏钦此钦遵抄出到部 
　　一盐政原有印信应请照浙江抚臣兼管盐政之例凡盐务事宜仍用盐政印信毋庸另行改铸遇有商民交涉事件地方官会同盐员公议详报臣衙门核寔办理仍各司其事毋许干预越俎等语查河东盐政钦奉特旨令山西巡抚兼管凡盐务事宜应如该抚所奏准其照浙江巡抚兼管盐政之例仍用盐政印信毋庸另行改铸遇有商民交涉事件该抚既称地方官会同盐员公议详报核实办理毋许干预越俎亦应如所奏办理 
　　一臣兼理盐政所有盐政敕书应请即于抚臣敕书内增添撰给俟奉有部覆领到新敕即将抚臣盐政旧敕一并恭缴查销等语查河东盐政既经山西巡抚兼管其巡抚坐名敕书自应增添兼管盐政事宜俟命下之日吏部移揭内阁另行撰给俟新撰敕书颁发到日将巡抚坐名敕书盐政旧敕一并恭缴内阁查销 
　　一盐政衙署驻札运城臣兼管盐政每年遇有盘查运库勘验工程并办理一切公务均须住宿衙署以重关防而肃观瞻应请照旧存留以为巡察时办公之所等语查盐政虽经裁汰其衙署准其存留以为巡抚每年往来盘查巡察住宿公所 
　　一运库课项钱粮攸关向例盐政到任及运司新旧交代俱盘查一次每年十月底奏销盐课盘查一次查运城距省十余站臣恐公事羁留未克如期亲往请嗣后运司交代及奏销之时并臣现在接管到任先委道员代盘结报凡每年臣接管运城不拘何时即至运库细加盘验以慎库项等语查运库盐课钱粮向例盐政到任及运司新旧交代俱盘查一次每年十月奏销盘查一次今该抚兼管盐政据称运城距省十余跕恐公事羁留未克如期亲往请嗣后运司交代及奏销之时并现在接管到任先委道员代盘结报凡每年亲赴运城不拘何时即至运库细加盘验自属酌归简易之道仍令该抚嗣后每年不拘何时务亲赴运库盘验一二次再委道员盘验不得每年全委道员以慎库项以免滋弊 
　　一盐池堤堰禁墙工程每年十月内题估次年四月内工竣题销向来系盐政赴工查验今相隔稍远如必俟臣亲往勘验恐悞兴修之期请嗣后先委运司及河东道代为查验结报臣仍每岁亲加勘验以巩工程等语查盐池堤堰禁墙岁修工程向来系该盐政赴工查验今河东盐政钦奉特旨令山西巡抚兼管该抚驻札省城与运城相隔稍远如必俟该抚亲往勘验诚恐有悞兴修应如所奏俟后岁修工程先委运司及河东道代为查验结报该抚仍每岁亲加勘验以期工程巩固 
　　一乏商退出引地另募殷实新商充补每年更换时由运司将引地均匀搭配造册书签在盐政衙门传齐总纲各商当堂掣签以示公允查新商齐集运城即当与旧商交替俾得及时办公如令其赴省至臣衙门掣签未免往返需时请嗣后令运司将乏商退出之引地秉公搭配先行详报到臣经臣核定饬知运司即令新商等赴运司衙门就近掣签一经掣定即可办公既无偏狥亦免稽滞跋涉等语查乏商退出引地例应另募殷实新商充补若遇更换时令新商赴省掣签未免往返迟延时日应如该抚所奏嗣后令运司将乏商退出之引地秉公搭配先行详报核定仍令新商等赴运司衙门就近掣定办公以免稽滞跋涉之劳 
　　一盐政衙门额设书吏贴写均有承办事件巳移至省署办事应照旧存留又承差及上号吏系供赉本收文领引差遣之用均听其轮班赴省供役此外舍人皂隶执事等项人役均按人数多寡酌量存留裁汰所有裁汰各役额给工食银两归于公务节省项下备造人役清册送部查核等语查额设书吏应准照旧存留其承差及上号吏均准轮班赴省供役至舍人皂隶执事等项人役该抚既称均按人数多寡酌量存留裁汰应如所奏办理其裁汰各役工食银两造入公务节省项下册报并造具应裁应留人役清册一并报明户部以凭核办再该抚奏称河东盐政钦奉谕旨令臣兼管伏念臣仰蒙圣恩赏给巡抚养廉极为优渥臣署中用度有盈无绌今兼办盐政并无别项费用所有河东盐政每年额设养廉银八千两应请全行裁汰归款等因奉朱批览钦此应令该抚将前项岁汰造入公务节省项下报明户部查核等因乾隆四十三年七月三十日奉旨依议钦此 

　　○河东盐法 

　　河东盐池坐落山西解州安邑县地方所所产盐觔运发山西河南陕西三省以资民用每年额余盐引共六十万三千一百三十八张每张销盐二百觔每引一百二十张合盐一名共配盐五千二十余石额引每名该课锭官钱公务并余平共银八十七两二钱七厘销价银二十四两余引每名该课锭官钱公务公费并余平共银九十三两三钱五分七厘每年共征盐课银五十万七千二十八两零例系径赴运司衙门交纳每年于十月内运司造册详报盐院衙门题销 

　　○盐商借帑 

　　查河东办盐赀□惟运脚为最重缘行盐之地有远在一千三百里者兼之舟楫不通惟藉车骡驮载前于乾隆二十三年二十六年三十年三十九年节经河东盐政奏借山西藩库银三十万两均系一分起息分限八年解还本银归还藩库原款利银解交内务府查收 

　　○勘修盐池 

　　山西巡抚臣巴河东盐政臣瑺谨奏为会勘盐池筹办情形仰祈圣鉴事窃查河东盐池自乾隆二十二年客水漫入受淤之后产盐不旺屡廑圣怀仰蒙皇上格外深仁饬令筹办今臣巴　于本月十一日驰抵运城会同臣瑺　亲赴盐池中东西三场周围履勘查该池除去滩畦东西长五千九百余丈南北宽八百余丈形如釜底泥性纯黑故名为黑河近河北岸即属畦地为引水晒盐之所臣等亲至河身逐段刨挖深塘以视受淤之厚薄查所挑之处上面皆系黄沙三四尺下即系黑泥黑泥之中夹有硝■〈石反〉卤气甚烈询据商人并年老居民佥称黑泥硝■〈石反〉即系产盐之母其味苦咸每经雨后水聚黑泥之中浸泡数日引至畦内即浇晒成盐为力尚易故出盐亦多自受泥之后黑泥为黄土所掩盐气不能上蒸虽有积水味薄性淡商人辗转导引以致成本过昂故日形困乏等情臣等复相看形势该池系北高南洼自设立畦地以来各商于本畦之前自开小港一道引洼处之水注于畦边以便取用今若于黑河之北岸近靠畦地通长挑挖宽阔深槽既可除去浮淤俾盐气上透更得多蓄卤水不致导引艰难实于商民大有裨益再查三场相连东高西洼普律挑通后水性就下利归西场而中东两处则不免向隅且畦地共长四十余里畦户五百余家更恐有彼此相争之患臣等再四筹商今蒙皇上天恩轸念商人疲乏指示开挑黑河以广利源似应俯顺商情俾其踊跃以为一劳永逸之计因拟于挑河之中按各畦宽长仍留旧筑土埂俾各畦段落分明用水自公以免偏枯之弊随带同冀宁河东二道饬令会同运司将应挑宽长深浅尺寸按段确估除各家畦地应留拦水土埂不动外寔止应挑长五千九百余丈各挑深四五六尺不等即露黑泥硝■〈石反〉今折挑五尺巳符旧制似未可再深反致泄漏盐气今既估挑稍浅需费不致过重应请酌量加宽以六十丈为度庶储蓄愈多与商民更为有益共计实需工价银四十余万两再查该池挑起之土性甚浮松而所留土埂恐易坍卸饬令众商于土埂两面相度土性外签椿橛内塞荆笆防护其根以免坐蛰庶可经久计椿笆所费亦需银四万余两惟查该池每年于三月初一日起至八月底止系引水晒盐之时若同时施工挑挖不但商人未能兼顾且恐人众丛杂私盐易于透漏至现在本可开工因九月十五二十三及十月初八初十等日连次大沛甘霖满地沮洳泥性松软畚插难施应饬各商赶紧备办料物及挑工器具定于年内齐全限以明年正月初十日开工分段挑挖扣至晒盐之时停止俟盐晒毕即于九月再行开挑计二年之内可以照估全竣并据众商禀称商等蠢愚每思挑挖黑河无如不善估计兼虑需费过多人皆畏缩以致旋议旋止今蒙皇上天恩俯念商力困乏筹开利源以济涸辙复蒙钦差巡抚盐政会同履勘代为核计河既加宽而需费省半商等如梦方醒感激下怀直同再造商等虽形同草木亦具有人心蒙皇上如此深仁断不敢再有观望自蹈咎戾情愿各自尽力先行办料兴工俟明年秋后如果商力不敷再恳借帑以资接济等情臣等查该商原估挑深一丈复虑土性松软不能站立将土遶运南岸每土一筐计往返十余里故需费至百余万之多今臣巴　饬委冀宁道吕昌际照依河工之法详细核筭于所留土埂之下两面签椿塞笆使根基稳固得免坍卸所挑之土仍可加贮于土埂之上其余亦就近移送北岸庶用力少而成工易费既节省大半并可以垂永久查畦户共计五百余家所费不过四五十万自应先尽商力办理俟寔在拮据不能完工再行酌量请借庶帑项得归寔用而众商亦不致坐享其成再三场挑工计长四十余里需夫甚多恐有小民居奇高抬工价查春初秋末皆系农隙之时应饬附近州县代为雇募其夫价即照例按方给发庶贫民既可借以谋食而商人亦免呼应之难其委员分段督办并逐日按工稽查五日呈报分数臣瑺就近派员总理以收寔效至现在乏商应行更换并准部议将资本充裕之商作何办理令臣瑺　秉公确查造册送部臣瑺遵照部议将现在疲乏之商陆续更换其资本充裕而经理得宜应留各商臣瑺谨逐细造册声明送部外所有臣等遵旨会勘盐池并筹办挑挖情形理合恭折具奏伏乞皇上睿鉴训示遵行于乾隆四十一年十月十八日恭折具奏十一月初一日奉到朱批好知道了钦此 

　　○例更盐商（并附案） 

　　查河东池盐运发山西河南陕西三省民食攸关必须召募殷富商人承充办理始能妥善苐向未定有年限日久每多疲乏殷商视为畏途今河东召充盐商经巡抚巴　会同盐政瑺奏请定限五年更换商力民食均有禆益等因奏奉　部议准行在案所有奉到　部咨并粘抄原奏一纸开列于后 
　　计开 
