<!-- { "loadSidebar": true } -->
　　一件遵旨等事乾隆四十七年四月二十一日奉准户部咨山西司案呈本部议覆山西巡抚农奏口外盐觔毋庸交商领运仍令食土盐地方民人贩卖一折乾隆四十七年四月十七日奏本日奉旨依议钦此相应抄录原奏行文山西巡抚遵照可也等因遵行在案一粘单内开　内阁抄出山西巡抚农起奏口外盐觔请毋庸交商领运准令民人照旧贩卖以资接济一折乾隆四十七年四月初四日奉殊批该部议奏钦此钦遵于本月初八月抄出到部该臣等查得山西巡抚农起奏称窃臣接奉谕旨查办口外盐觔据实覆奏一案伏查晋省各州县向食池盐口盐土盐三项除大同朔平二府系在沿边例准就近买食口盐并不禁止及销食池盐之平蒲等府属四十四州县现在池盐产旺配引之外尚有盈余不须口盐接济均毋庸置议外惟太汾等府属四十四州县向系刮食土盐不经商运因河东盐池远在省南太汾等处系在省北计程一二千里不等类皆崇山峻岭路径崎岖舟辑既不能通车行又多险阻是以改食土盐课归地丁完纳虽此内仅有岢岚等十一州县奏明兼食口盐而其实凡食土盐之处均有附近民人贩卖口盐以资接济自昔巳然历久称便自乾隆四十五年禁止口盐之后民贩难通土盐未免昂责前罗卜藏多尔济请将阿拉山盐觔入口销售仅可运至保德州地方交商转运则仍须陆路既无坦道可通即与从前不能领运池盐同一蹊径且池盐每觔制钱二文加以课税运脚每觔价止卖银七八厘至二三分不等口盐每觔制钱四文成本巳属加倍再兼山路崎岖运脚更增价值愈贵以成本二文之池盐尚未限于地势改食土盐则成本四文之蒙盐自更难于领运此商运难行之情形也而民人贩卖口盐随处销售不拘地岸且系肩挑驴运数本无多民间愿食则买不愿则止此处难销可以转运彼处价值并无一定贵贱得以随时若交商人领运必须额定每年销引若干不容随?土运又应限定营销州县毋许通融在土盐不足之处不过藉以口盐添补断不能因有口盐虽将土盐禁止而添补之多寡又系年减年增参差不一该商等按照引额行盐固不能适符或多或寡之数而商运盐觔又系例有定价较之民贩价值时长时落者更属迥别若令该商等按照贱价出售则成本不敷如照贵价运卖又于定例不符亦启把持病民之渐且民人携本贩盐不避艰险苦力经营始得稍沾余利以资糊口如令商人雇用不但涣散不齐且多一番雇费而事非切巳究亦不能如自食其力之实心经理是兼食口盐之处贩之自民则并行而不悖归之于商则顾此而失彼此民贩妥便之情形也至于土盐不足之处相隔商行引地本属窵远之程途而论该土贩等固不肯舍近就远越境偷卖间有地界毗连而池盐价贱口盐价贵该民人等亦不肯弃贱买贵今再于要隘之处多设巡役寔力稽查以防透漏亦断不致有碍官引以上情形臣复与司道等悉心体察众论佥同确系切实再河东池盐运行三省全在商力充裕方不致有悞民食从前盐池被水歉收商力渐乏仰蒙圣慈廑念开浚河渠修筑堤堰近年以来始得产盐旺盛现在除配引之外积存盈余八千余万觔以阿拉山每年运盐一千一百万觔比较计多数倍正宜蓄养商力以期渐有起色似未便令其再运口盐致难兼顾至四十一年前抚臣巴延三奏准召募富户充当运商五年轮换一次以均劳逸原系乏商自行举报历年报部有案可稽并不假手州县尚无掯勒朘剥情弊但以应换人数而计每次需商数十名而一省之富户有限五年之轮换无穷即照现定章程尚恐将来乏人领运若将阿拉山盐觔再令承办是口盐增一行引之地池盐即少一轮换之商亦应虑之于始以为经久之计可否仰恳圣恩将此项口盐照臣前折所请毋庸交商领运准令民人照旧自行贩卖以资接济既可便民亦不损商似属两有裨益谨再据实覆奏等因前来查山西省食盐旧例大同朔平等府属十六州县向食口盐平蒲泽潞等属四十四州县向食河东池盐太原汾州等属四十四州县向食土盐前因河东池盐不无商力疲乏而阿拉山盐觔可以运至保德州临县令商人买运营销钦奉谕旨令抚臣农起会同阿拉善王罗卜藏多尔济各就该处实在情形筹议覆奏嗣据该抚等以保德州地方运盐各处营销山路崎岖难于挽运核计成本较之池盐费实增倍会同罗卜藏多尔济查明将阿拉山盐觔运至内地营销之处奏请停止其刮食土盐之太原等属又据该抚以该属州县遇土盐不敷之时向有蒙古盐觔民人随时贩卖议以蒙古盐觔之有余补内地士盐之不足请弛蒙古盐不许贩入内地之禁等因具奏钦奉上谕本日据农起与罗卜藏多尔济将阿拉山盐觔商人不能领运缘由会奏一折朕以其事既不可行即当照常批示及阅农起另折所奏称大同朔平等属地处沿边向系买食口盐其平蒲泽潞解绛等属四十四州县俱系销食河东引盐太原汾州宁武代忻等属四十四州县刮食土盐不经商运其土盐不敷之时民人零星贩卖蒙古口盐以济士盐之不足现因查办盐觔一事体察民情咸吁请将口盐弛禁又称现在积存口盐七百余万觔商运虽属难行而民贩往来实为妥便等语此奏欠明晰殊不可解岂有商运难行而民贩反能行之理商独非民乎晋省沿边各府属居民向食口盐嗣以商力疲乏恐官盐随运曾经降旨饬禁今因商办仍多拮据而居民又愿食口盐是以令农起会同罗卜藏多尔济悉心筹酌准各商就地之远近将口盐与官盐一例贩运营销既可便民亦可通商原期两有裨益且商民一理未有便于民而独不便于商者乃农起辄据该商等以转运口盐山路崎岖所需运本重大无力承办为辞即将营销蒙古盐觔之处奏请停止此必系伊新任该省巡抚于盐务利弊未能深悉偏听地方官详禀遽行入告而地方又未免瞻顾商人甚或留此佥派充商一节以为朘剥富户地步是以仍请照例停运口盐为便其与商人运脚成本究竟如何不便之处又并未切寔指陈至其另折所奏大同朔平等处一带民人准其自行赴口贩运此等民人商人独不可雇而用之乎又称专食土盐之处于官引原无干碍而口盐又在所必需并查询现在蒙古有积存盐觔以蒙古之有余补内地之不足源源接济两有裨益之语是又为周旋罗卜藏多尔济起见若作和事老人者殊不知封疆大吏于地方公事关系商运民食利病自应秉公定议不得存依违两可之见调停完事且口外盐觔既听沿边一带及专食土盐各处居民自行赴彼贩卖不归商运则小民惟利是图其销食河东引盐之平蒲等属四十四州县如何设法查禁不致透漏有妨官引之处农起亦未遂一详悉筹划分晰奏明设有不便将来又如何办理着传谕农起伊系初任该省巡抚于此事无可瞻顾回护自应一秉天良彻底通盘筹算将历年各属商民实在情形及地方官有无佥派富户充商之事再口外盐觔究竟是否可以营销并如何设法调剂不致有碍官引使商民两得其便可以永远遵行之处另行秉公据寔熟筹妥议详悉具奏到日再降谕旨将此由四百里传谕知之钦此钦遵在案今据该抚农起奏称晋省太原等府属四十四州县向系刮食土盐不经商运寔因盐池远在省南类皆山路崎岖挽运维艰是以改食土盐课归地丁完纳虽此内仅有岢岚等十一州县系奏明兼食口盐而其寔凡食土盐之处均有附近民人贩卖口盐以资接济自昔巳然历久称便宜池盐成本每觔制钱二文加以课税运脚每觔止卖银七八厘至二三分不等口盐每觔制钱四文成本巳属加倍此商运难行之情形而民人贩卖口盐销售不拘地岸价值得以随时肩挑驴运数本无多愿食则买不愿则止此处难销转运彼处与商人年销年额并限以营销州县定价售卖者不同且民人携本贩盐苦力经营始得稍沾余利如令商人雇用不但涣散不齐且多一番雇费而事非切巳究亦不能如自食其力之寔心经理是兼食口盐之处贩之自民则并行不悖归之于商则顾此失彼此民贩妥便之情形至于土盐不足之处相隔商行引地本属窵远该土贩等固不肯舍近就远越境偷卖间有地界毗连而池盐价贱口盐价贵该民人等亦不肯弃贱买贵今在于要隘处所多设巡役寔力稽查以防透漏亦断不致有碍官引等语臣等伏查晋省所属州县原系各按地方分食土盐口盐池盐三项所有查办阿拉山盐觔不便商运而便民贩之处今既据该抚将山路崎岖成本增倍及商人雇用未免多一番雇费各情节详悉具奏是阿拉山盐觔运至保德州地方饬商买运之处毋庸办理至食土盐地方请令民人贩卖蒙古盐觔一节既据声明民人贩卖口盐销售不拘地岸价值得以随时与商人引有定地价有定额者不同自属寔在情形且查太原等府属四十四州县例食土盐此内岢岚等十一州县前因土盐不敷曾经前任巡抚石麟等题准买食口盐是该处地近沿边官盐不能远运原系因地制宜准其口盐土盐就便买食今该省凡食土盐之处现据该抚查明均有附近民人贩卖口盐以资接济自应如所奏将例食土盐太原等府四十四州县准其买运口盐通融接济但止许其在应食土盐处所售卖不得侵越商销池盐引地倘令口盐土盐贯入商引口岸则池盐引地办理益艰所关亦巨应令该抚严饬文武员弁于要隘处所寔力稽查以防透漏倘经发觉立即严参议处至该省召募富户充当运商五年轮换一次最为滋弊据该抚称原系乏商自行举报历年报部有案可稽并不假手州县尚无掯勒朘剥情弊等语窃以乏商自举富户在富户势不免有趋避之情在乏商即得以操取舍之术情伪多端岂称良法且即如该抚折内所称应换人数每次需商数十名一省富户有限五年轮换无穷是派办之先后远近其中运费多寡承办难易即为将来高下其手掯勒朘剥地步应令该抚悉心筹划如何公平轮换不致假手滋弊致令偏枯之处另行详悉妥筹具奏到日再议恭候命下臣部行文该抚遵照办理又于乾隆五十一年蒙　前抚宪伊　会同厄鲁特亲王奏明太原等府属四十四州县民人准令买食口盐陆运水运各从其便如由水路运入内地即在临县碛口镇起岸自碛口镇而下仍严行查禁 

　　○盐归巡抚 

　　查河东鹾政向为盐院专司遇有盐政与巡抚会办事件未免意存畛域办理每多掣肘前于乾隆四十三年钦奉上谕令将河东盐政裁归巡抚管辖所有原奉上谕恭录于左 
