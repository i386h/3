<!-- { "loadSidebar": true } -->
　　司正升自西阶受命于主人主人曰请坐于賔【前此立而行礼人皆劳倦故此请坐于賔】賔辞以俎【不敢以杀礼当俎之贵】主人请彻俎賔许司正降阶前命弟子俟彻俎司正升立于席端賔降席北靣主人降席阼阶上北靣介降席西阶上北靣遵者降席东南靣【遵今作僎此乡之人仕至大夫来助主人乐賔主人之所遵法者也】賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之【皆复就初入东西阶之位】若有诸公大夫则使人授俎如賔礼【以上坐賔彻俎】
　　众賔皆降说屦【前此堂上行礼不脱屦今将燕坐乃脱屦】揖让如初升坐乃羞【郑注所羞而进者狗胾醢也郷设骨体所以致敬今进羞所以尽爱也敬之爱之所以厚贤也】无算爵【爵行无数】无算乐【或间或合尽欢而止】
　　賔出奏陔【陔夏】主人送于门外再拜【以上终饮送賔】
　　明日賔服乡服以拜赐主人如宾服以拜辱主人释服【更服端】乃息司正【劳赐之】无介【句】不杀【句】荐脯醢【句】羞唯所有征唯所欲以告于先生君子可也賔介不与乡乐唯欲【征唯所欲昨日正行饮礼不得召亲故今礼食之余惟所欲召先生君子不以筋骨为礼者此日亦可告而召焉惟昨之賔介则不再预不敢凟也乡乐者周召二南之乐惟所择而用也】
　　记乡朝服而谋賔介皆使能不宿戒【此下总记仪节若凡例也乡乡大夫也朝服冠端缁带素韠白屦】
　　蒲筵缁布纯【筵席也借之曰席铺陈曰筵纯縁也音凖盖以缁布为之】尊绤幂賔至彻之其牲狗也亨于堂东北【祖阳气之所发】
　　献用爵其他用觯【爵尊不防用】
　　荐脯五挺横祭于其上出自左房【挺乡射作膱膱长尺有二寸祭半膱东曰左阳主养也房馔陈处】俎由东壁自西阶升賔俎脊胁肩肺主人俎脊胁臂肺介俎脊胁胳肺【解见牲诂】肺皆离【防离之不絶中央】皆右体【周人贵右】进腠【肤理曰腠】
　　以爵拜者不徒作【拜既爵则不徒起起必酢主人】坐卒爵者拜既爵立卒爵者不拜既爵
　　凡奠者于左【不饮者不欲其妨】将举于右【便其举饮】
　　众賔之长一人【句】辞洗如賔礼【主人为众賔降而洗觯三賔中惟一人辞洗其二不辞若堂下众賔则主人不洗】
　　立者东靣北上若有北靣者则东上【众賔立于堂下东靣北上若賔多而东靣不尽即立于门西而北靣以东为上】
　　乐正与立者皆荐以齿【尊乐正与堂下众賔齿有饮必荐】
　　凡举爵三作而不徒爵【献賔献介献工皆有荐】
　　乐作大夫不入
　　献工与笙取爵于上篚既献奠于下篚其笙则献诸西阶上磬阶间缩霤北靣鼔之【缩纵也霤以东西为纵鼔者击也】
　　主人介凡升席自北方降自南方
　　司正既举觯而荐诸其位【荐司正之脯醢于其觯南】
　　凡旅不洗不洗者不祭既旅士不入
　　彻俎賔介遵者之俎受者以降遂出授从者主人之俎以东【藏于东方】
　　乐正命奏陔賔出于阶陔作
　　若有诸公则大夫于主人之北西靣
　　主人之賛者西靣北上【句】不与【不献酒】无算爵然后与【燕乃及之】
　　经文古奥读者但觉其礼之繁也故畧解之如右其节次不过三段始自迎賔拜至之后主人献賔賔酢主人主人酬賔主人献介介酢主人主人献众賔而其中拜洗拜受拜送拜既有辞有对或祭荐祭酒哜肺啐酒或备或否或坐饮或立饮主人酬賔不酬介众賔不酢主人则其礼有隆杀焉此第一段乃乡饮正礼也次则举觯而乐作矣乐有升歌笙入间歌合乐四节为第二段所谓乡乐次乃立司正以留賔賔又酬主主又酬介司正升相旅酬坐賔彻俎而进羞爵无算乐无算以尽賔主之欢此为第三段礼和而乐更备焉乡饮之礼只此三段则亦不可谓繁若果繁缛何以谓朝不废朝暮不废夕安燕而不乱乎哉第其数拜数坐礼节似繁縁古者席地而坐坐则膝着于席类今之跪维时尊篚在禁爵在篚俎豆在席坐地而俯就之跪拜最便所以终日百拜而不以为劳今则不然踞髙坐而下奠爵于阶于篚又下而拜焉其谁能仆仆尔乎故遂谓古礼难行若稍裁拜跪之文但禀献酬之节坐或为立拜或为揖由今之仪其所宜増亦不过洗爵以致洁荐祭以报本备乐以崇雅旅酬以周惠而其去古道也不远矣夫使民知敬老尊贤以兴孝弟之义而又渐习于古礼古乐之化教成国安而三代之隆可几故曰观于乡而知王道之易易也至于賔以处士则潜德光焉僎以致仕大夫则仪刑肃焉谋賔介于先生则老生滥举之窦塞焉此尤可以救末流之敝事皆师古而总亦不悖于功令此古礼古乐所以必可复而不爲迂也
　　会典仪注
　　一各府州县毎嵗正月十五日十月初一日于儒学行乡饮酒礼酒殽于官钱酌量支办务要丰俭得宜除僎賔外众賔序齿列坐其僚属则序爵
　　前一日执事者于儒学之讲堂依图陈设坐次司正率执事习礼
　　至日黎明执事者宰牲具馔主席及僚属司正先诣学遣人速僎以下比至执事者先报曰賔至主席率僚属出迎于庠门之外以入主居东賔居西三让三揖而后升堂东西相向立賛两拜賔坐执事又报曰僎至主席又率僚属出迎揖让升堂拜坐如前仪僎賔介至既就位执事者唱司正觯执事者引司正由西阶升诣堂中北靣立执事者唱僎賔以下皆立唱揖司正揖僎賔以下皆报揖执事者以觯酌酒授司正司正举酒曰恭惟朝廷率由旧章敷崇礼教举行乡饮非为饮食凡我长幼各相劝勉为臣尽忠为子尽孝长幼有序兄友弟恭内睦宗族外和乡里无或废坠以忝所生读毕执事者唱司正饮酒饮毕以觯授执事执事者唱揖司正揖僎賔以下皆报揖司正复位僎賔以下皆坐唱读律令执事者举律令案于堂之中引礼引读律令者诣案前北向立唱僎賔以下皆拱立行揖礼如觯仪然后读律乃读大诰乡饮酒礼叙长幼论贤良别奸顽异罪人其坐席间髙年有德者居于上髙年淳笃者并之以次序齿而列其有曾违条犯法之人列于外坐同类者成席不许干于善良之席主者若不分别致使贵贱混淆察知或坐中人发觉罪以违制奸顽不由其主紊乱正席全家移出化外读毕复位执事者唱供馔案执事者举馔案至賔前次僎次介次主三賔以下各以次举讫执事者唱献賔主席起北靣立执事斟酒以授主主受爵诣賔前置于席稍退賛两拜賔答拜讫执事者又斟酒以授主主受爵诣僎前置于席交拜如前仪毕主退复位执事者唱賔酬主賔起僎从之执事者斟酒授賔賔受酒诣主前置于席稍退賛两拜賔僎主交拜讫各就位坐执事者分左右立介三賔众賔以下以次斟酒于席讫执事者唱饮酒或三行或五行供汤又唱斟酒饮酒供汤三品毕执事者唱彻馔候彻馔案讫唱僎賔以下皆行礼僎主僚属居东賔介三賔众賔居西賛两拜讫唱送賔以次下堂分东西行仍三揖出庠门而退
　　右仪注洪武四年所定乡饮以礼法会民故先之觯读诰律以肃众志然后賔主献酬而就坐焉献酬在前坐饮在后与古礼尚有合者惟是献賔之后不及介而及僎亦不及众賔其三僎充以佐贰然不以辅主而以辅賔酬主则与古异治更定或者其有嘅于是也方今见行仪注读律后即坐饮酒三行进馔再读律再饮彻馔然后賔酬主主酬賔交拜而退此以古礼参证似有安賔以后之酬而无拜至洗爵之献主不献賔而賔先酬主终席而若介若僎若众賔曽无一觯以相加遗也而可乎则其所当议亦非特洗荐啐哜之文笙磬登歌之乐而已者古人旅酬之惠终于盥沃今日劝酬之礼不徧于介与众賔况夫行礼于学宫而先圣先师主若賔不一展谒尤为阙典鄙意谓谋賔必于乡绅大賔必延处士礼必设夫尊俎乐必具夫管质明而先释菜羮定而后迎賔拜至就坐觯读法诸凡令甲所已载者固当恪遵而此后即宜先行献酬如洪武故事则主人降洗賔拜洗主人奠爵賔拜爵主人拜送賔祭酒脯啐酒于席末卒爵于西阶固皆主人献賔所未可或废之礼也而賔之酢主主之导饮以酬賔与夫献介献众賔一一皆当按据仪礼始虽觉烦久习自便况系朝廷盛典傥亦不必以遵古为劳否献酬已毕乃始迎僎乡射礼文固可考据而洪武旧礼先迎賔次迎僎则賔僎原非同至亦非率僎迎賔何得混举众官出迎令主伯亚旅之无别耶献僎之礼与献介同僎既酢主再申律诰于是乎揖让就坐而登歌而笙入而间歌而合乐可次第而作焉乡饮之乐有瑟无琴有笙无箫篴埙篪有磬无钟其磬有特县无编县乐之畧者也瑟二人歌二人笙歌四人工之易备者也而先之以播鼗继之以应鞞堂上节以拊堂下节以舂牍奏雅颂之音于兴贤尚齿之地盖既举古礼则亦宜具古乐礼与乐均之不可斯须去身者也进汤供馔具有常仪献工献笙礼不遗贱登歌三终笙入三终而司正安賔相拜此其会矣于是继以间歌司正举觯为奏鱼丽賔酬主人为笙由庚主人酬介为歌南有嘉鱼主人酬僎为奏崇丘主人酬众僎为奏由仪而堂上堂下合乐以后则司正相旅二人举觯至于彻俎皆似有自然之节族寓焉礼既绸缪乐依操缦全诗俱用日恐不给故毎诗先及首章余俟留賔进羞无算爵无算乐之顷而更迭奏之其必更迭奏之者晷短则止賔勌则止乡乐惟欲非必俟其篇之竟也而礼成乐备于既醉之诗则威仪之儆锡类之泽又申之以景福景命君子万年之颂以延祝于吾君教孝教忠此乡饮酒礼所以通极乎王道而首善之地所必不可茍焉以塞者乎不揣窃取仪礼列图附注与同志共讲求焉抑亦习射于庠先行乡饮者之所必用至于孟冬之朔孟春之朢原有颁行定规不当轻议顾未知其可采与否也











<史部,政书类,仪制之属,頖宫礼乐疏,卷九>
　　羮定礼生奉命速賔賔介众賔及门摈者报賔至【摈报讫退立东阶下西向】通賛唱迎賔【主人与摈一人出门外迎賔賔西主东对立此傧者即通賛其賔主介各有引賛二人】通唱主拜賔随唱賔答拜引唱鞠躬拜兴拜兴平身通唱王拜介随唱介答拜引唱鞠躬拜兴拜兴平身引唱揖众賔【主与众賔揖讫稍先入门左靣西賔揖介介揖众賔俱入门由右靣东相对】引唱揖【至中道】引唱揖【及阶】引唱揖三让【賔主介众賔三次揖讫主让賔云请賔云不敢如是者三】引唱升阶【主先升一等賔皆随之至堂上楣前俱北靣】通唱拜至引唱鞠躬拜兴拜兴平身【賔主交拜介以下西序靣东立俟】
　　以上迎賔【遵见行仪注则此后即当立司正觯读诰律俟学礼者酌之】














