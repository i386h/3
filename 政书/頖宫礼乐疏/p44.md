<!-- { "loadSidebar": true } -->
　　仪礼主人就先生而谋賔介注主谓乡大夫先生乡中致仕者賔介处士贤者古者致仕大夫名曰父师士名曰少师常知乡人之贤者是以大夫就而谋之贤者为賔其次为介又其次为众賔而与之饮酒然则致仕大夫犹晋魏间之中正操人伦之鉴而评举大賔非必其躬为大賔者也所谓大賔则年髙德邵之处士平日韬光掩采如祥麟瑞凤欲望见而不可得至此而乡大夫物色焉以光盛典盖尊贤与养老兼焉若谓第延乡绅则贵有重于齿者所谓一命齿于乡里再命齿于父族三命不齿岂俟以礼属民而与之饮酒于序然后正其齿位乎会典洪武十六年刋定大賔以致仕官为之治十七年改定今后乡饮酒延访年髙有德为众所推服者一人爲賔其次爲介则亦不拘致仕官矣所患处士中或难其选然当虚心延访崇礼潜德以示风教之原尚齿尚德不兼尚爵有爵之人官评乡评必已久着岂必临期延访而后知其贤哉
　　僎诂
　　僎仪礼作遵注云遵者谓此乡之人仕至大夫者也来助主人乐賔主人所荣而遵法者据此则僎固乡先生为之唐制以乡饮賔兴有主賔介而无僎宋髙闳草定其仪僎介之位不尽合古晦庵所定仪位主以州守县令位于东南賔以里居年髙及致仕者位于西北僎则州以倅县以丞若簿位东北介以次长位西南学者多从其说大明集礼因之然非古也旧会典所载亦不然洪武六年刋定僎賔乡里年髙有德之人治十七年定今后遇乡饮如本县有以礼致仕官员主席请以为僎夫谓之僎賔义殊参佐况会典仪注主人率僚属迎賔庠门之外以入揖让行礼毕又率僚属出迎僎夫僚属即佐贰以下也既率僚属又迎僚属于义为赘及其献賔礼毕又诣僎前献爵交拜夫守令正官固无率属以迎僚友之礼况礼名乡饮而正官与佐贰献酬交拜于黉序之堂置介置众賔于度外是何义耶然则佐贰必不可以充僎故僎必致仕乡绅有齿德可遵法者然后合礼亦不必拘定三人礼有三賔无三僎仪礼经文云若有遵者夫曰若有则僎在或有或无之间疏云以其无常或来或不来夫有无来否之未必而尚何三僎之拘耶会典迎送设席并不及于三僎惟图式列之当由佐贰充僎佐贰不止一人故编纂者因讹混列遂若以三僎配三賔者不知僎无取于充数多或二人三人所谓诸公大夫举觯乃入者固非一人如值其乏则一人亦无不可
　　介众賔司正诂
　　仪礼主献众賔继以介酬众賔记言五十者立侍听政后又言少长以齿终于盥沃贾氏所谓乡人有学识者皆来观礼皆与堂下之饮则是观养老之礼者皆得谓之曰賔也经言拜受者三人此三賔之说也众賔辩有酒脯此众賔之说也众賔以齿介则以贤不拘于齿矣唐礼乐志乡饮礼刺史为主人先召乡致仕有德者谋之贤者为賔次为介次为众賔此即古者谋賔介于先生者也而明经秀才进士孝弟旌表者咸与焉则所谓賔者亦众矣至其季冬正齿位则县令为主人乡老六十以上有德望者一人为賔次为介为三賔为众賔大抵如乡饮酒礼云唐之所谓乡饮者为贡士也尚贤也介与众賔辅賔行礼者也大抵辩贤之意重于序齿惟正齿位于季冬而养老之礼行焉尚齿尚贤重不在爵故賔若介皆得以未仕之耆硕而晋与令长为礼而众賔亦济济焉第所谓司正者不可考矣古者由介以至众賔礼有详略主人亲速賔及介而众賔自从至于门外主人拜賔及介而众賔自入揖让献酬繁于賔略于介至于众賔升授坐祭立饮不酢则又略均賔也而贵贱隆杀则大有辨焉介者介于賔主之间者也僎有巽入之义介有刚辩之义乡饮有介乡射无介射賔礼略也乡饮迎賔一相乐正告备将留賔乃使相为司正者酒清肴干賔主百拜而怠倦生焉于是乎监之以司正司正者以礼法正人所以使之和乐而不流者也其人则众所推服者以副主人然而受命于主人以通賔主之情故乡饮之司正即乡射之司马选重而其任则劳兹州县以学博充焉犹之可也郡以推官可以副不可以命賔筵之肃也而觯致辞绳愆示诫或以賛者代焉此其去古道更远矣古之司正礼行乐备而后设今之司正夙戒而立专官毖专席然而古必举其职今仅存其名是不若俗饮之酒监立于酣畅之后必欲胜其任而愉快也所谓礼失而求之野者乎今乡饮之为介者一人为司正者一人三賔之外众賔无算朱子礼仪相及賛用士之熟于礼者颁行图例亦用老成诸生必择容止端详声音和畅者读律一人及賔主賛引亦如之
　　主賔僎介席位诂
　　礼载四靣之坐象四时先儒谓坐有四方者礼不主于敬主欲以尊贤故其位賔主不相对而坐僎于其间以见賔贤之义也所谓主坐东南者坐东近南而靣西记曰主人必居东方东方者春春之为言蠢也产万物者也主人者造之其所以偏于南者天地温厚之气始于东北而盛于东南主人者接人以仁以德厚者也故坐于东南也賔坐西北者坐北近西而靣南也记曰賔必南向南方者夏夏之为言假也养之长之假之仁也其所以偏于西者天地严凝之气始于西南而盛于西北此天地之尊严气也賔者接人以义者也故坐于西北也主西向賔南向所谓賔主不相对者此也若主居东南隅向西北賔居西北隅向东北是相对矣是礼主于敬主矣非尊贤之义也介辅賔者也坐賔于西北坐介于西南南者賔之南也坐西靣东非坐西南隅也记曰介必东向介也者间也坐賔主之间所以间之尊賔也僎辅主者也坐主于东南坐僎于东北北者主之北也坐北靣南非坐东北隅也賔象天主象地僎象日介象月经之以天地纬之以日月而可无正欤且夫三賔众賔司正僚属俱正向而主賔僎介又各隅向是八靣之坐非四靣以象四时也席不正不坐首善之地而有不正之坐民奚观焉嘉靖四年苏守胡公改正其位立榜学堂藻守澶渊亦未敢徇俗隅坐盖旧刻会典图式原皆正坐万厯重刋乃始更之或亦纂修者一时之误耳又按会典社饮礼设賔席于堂中稍西向南设主席于堂东南向西此亦可以类推今取会典旧图参酌典礼爲图附后以俟酌行
　　乡乐诂
　　献酬礼毕则进乐以乐賔礼乐不相离也工入升歌三终主人献之笙入三终主人献之间歌三终合乐三终賔出至于阶奏陔皆所以备乐也其献之尊先王之乐也升歌者鼓瑟而歌瑟先歌后其升堂之序也歌鹿鸣美嘉賔也四牡辞亲从王事于此乎始也皇皇者华将爲天子使也古者賔兴而行乡饮之礼故有四牡皇华之章次则笙入而奏于堂下奏南陔孝子相戒以养也奏白华孝子之洁白也奏华黍时和嵗丰宜黍稷也既乃一歌一吹相间而作歌鱼丽笙由庚歌南有嘉鱼笙崇丘歌南山有台笙由仪鱼丽美万物盛多也嘉鱼太平之君子有酒乐与贤者共也南山乐得贤也由庚万物得由其道也崇丘万物得极其髙大也由仪万物之生各得其宜也既乃合而奏周南之关睢葛覃卷耳召南之鹊巢采蘩采苹而乐于是称备矣关睢后妃之德葛覃后妃之职卷耳后妃之志鹊巢夫人之德采蘩夫人之不失职采苹卿大夫之妻能循法度盖夫妇之道生民之本而王化之端故君卿大夫以及四方之賔燕皆用之以合乐焉用之乡人用之邦国通上下者也賔出奏陔陔夏也陔之言戒也终日燕饮以戒为节明无失礼也既醉之诗是也或曰即南陔也乐用登歌四人二人瑟二人歌也笙四人三笙一和而成声三人吹笙一人手舂牍歌而和之磬一人鼓鞉一人拊一人合则堂上之歌瑟与夫堂下之笙磬合而奏此二南而旧注以为瑟歌关睢则笙吹鹊巢合之歌葛覃则采蘩合之歌卷耳则采苹合之夫此数诗者逓奏则不可为合如曰合奏则音调既殊章句亦异何自而合焉盖堂上堂下并奏谓之合周南召南逓奏亦谓之合而以为取彼诗合此诗则不通之论也惟是升歌三诗十三章笙入三诗九章间歌六诗二十四章合乐六诗十九章音节繁多行礼既久奏乐复迟虽强有力者或将乘以勌心而和敬之有忒仪礼曰乡乐惟欲注谓周南召南六篇之中惟所欲作义避国君则省鹿鸣鱼丽礼存尚齿则皇华四牡之诗不作可焉或于歌笙间合毎诗摘取首章而余诗用于无算爵无算乐之时量晷之永短客之多寡而酌用之朝不废朝莫不废夕夫亦不失古人之意矣登歌间奏汉犹用之庙祀其合奏有钟磬则谓乡乐无钟磬则古房中之乐也今世所行之礼近所号为近古者独一乡饮而其仪尚参雅俗又不备乐诚为阙典好古君子加意振举更取郑世子乐谱六舞之节择童子而肄习焉公私燕会俱用雅音风俗当亦丕变且奚必俳优靡曼导欲增悲之具而后足以适耳耶牢醴诂
　　养老用醴设两壶于房户间以备执爵之酳也设酒不忘始也祭哜肺周人尚肺也荐用脯荐脯五挺辩有酒脯尚腵脩也烹狗于东方祖阳气之发生于东也方氏曰植物皆地产养人之隂动物皆天产养人之阳天产不特狗也烹狗以祖阳气者阳穷于戌戌属狗狗者至阳之畜也汉永平郡县行乡饮于学校祀先圣先师周公孔子牲以犬则犬之为用有自来矣亦养老所当具也牲体賔用肩主人用臂介用胳者前贵于后尊者俎尊骨卑者俎卑骨也必设俎豆重其礼也彻俎而后坐而后旅酬所以尽賔主之欢也酒则浆人掌之酒人共之然亦有异焉浆人六饮水浆醴凉医酏而酒正四饮则清医浆酏不及水醴至其饮于賔客医酏而外又有糟焉内则醴清糟酏浆醷滥无水凉医玉藻水浆酒醴酏亦无凉医郑氏曰清醴之泲者则酒正之清即浆人之醴也泲曰清不泲曰糟内则稻醴清糟黍醴清糟梁醴清糟则三醴之用皆有清有糟也医即醷也酿粥为之凉即滥也以糗饭杂水曰凉酏薄粥也水者煮酏为之味薄而澹故谓之水其释浆谓之酨浆则有不可晓者酒醴齐用以祀医酏糟清醴用以燕賔西汉之时尚设穆生之醴今则大官法醖已殊古制賔筵秩秩防用市酤成礼而已经言祭酒啐酒不言所用何酒然则与乡人饮随其乡俗亦未甚拘也至于荐脯醢设折俎献以爵酬以觯祭脯醢祭肺祭酒主賔介礼存隆杀而俎豆之观坐祭之仪莫之或废焉礼不甚劳而今皆裁省不知何故疑自近世筵用案酒其俎豆无所用之因而并废祭礼但礼重报本似宜补入仪注不知可否此礼既以行于学宫饮前一谒先师尤不可已古者将行乡饮必祀先圣先师朱子礼仪质明主人率賔以下先释菜于先圣先师退各就次以俟肃賔盖其征也仪礼乡饮古文解
　　主人就先生而谋賔介【主人乡大夫也先生此乡致仕大夫賔介处士中道艺优者其次为介】
　　主人戒賔賔拜辱主人答拜乃请賔賔礼辞【句】许【句】主人再拜賔答拜主人退賔拜辱【拜辱者以送谢之】介亦如之乃席賔主人介【句】众賔之席皆不属焉【夙兴往戒归而敷席賔席牖前南靣主人阼阶上西靣介席西阶东靣众賔在賔席西不与相聨】尊两壶于房户间斯禁【两壶醴尊也斯禁亦名棜禁所以置尊者】有酒在西设篚于禁南东肆【陈之日肆首西向东】加二勺于两壶设洗于阼阶东南南北以堂深【设洗之所假如堂深二丈则洗去堂亷亦二丈】东西当东荣【屋翼曰荣】水在洗东篚在洗西南肆【设酒尊于东房之西室户之东在賔主之间盖酒虽主人所设而賔亦以酬主人故取賔主共之之义北靣设尊酒在左是在酒尊之西地道尚右酒在西贵其质素且教民不忘本也斯禁者切地无足者也设洗于庭当屋翼示主人洁以事賔也水在洗东取水有所归之义祖夫地之左海也以上纪陈设】
　　羮定【肉熟也】主人速賔賔拜辱主人答拜还賔拜辱介亦如之
