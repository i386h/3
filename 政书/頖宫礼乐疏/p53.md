<!-- { "loadSidebar": true } -->
　　侯者所以射之凖也侯之制有三大射賔射燕射周官司裘王大射则共虎侯熊侯豹侯设其鹄诸侯共熊侯豹侯卿大夫共麋侯皆设其鹄此大射之侯也梓人所谓张皮侯而栖鹄则春以功是也射人以射灋治射仪王射三侯五正诸侯射二侯三正孤卿大夫射一侯二正士射豻侯二正此賔射之侯也梓人所谓张五采之侯则逺国属是也乡射记曰凡侯天子熊侯白质诸侯麋侯赤质大夫布侯画以虎豹士布侯画以麋豕此燕射之侯也梓人所谓张兽侯以息燕是也大射王侯三等王射虎侯诸侯射熊侯卿大夫射豹侯诸侯之侯二等君射熊羣臣射豹卿大夫第设麋侯则君臣共射焉凡大射賔射之侯俱以虎熊豹麋之皮饰其侧又方制之以为【准】而大射则用皮谓皮侯所谓栖皮之鹄賔射则画五色云气五正之侯中朱次白次苍次黄而在外皆取相克三正损黄二正去白苍而画朱緑所谓画布之正其正鹄大小之制则考工记曰梓人为侯广与崇方【句】参分其广而鹄居一是此鹄制也诗笺云正所以设于侯中天子五正诸侯三大夫二士一皆居侯中参分之一此正制也则正之衰与侯同矣乃郑众马融释周礼则谓十尺曰侯四尺曰鹄二尺曰正四寸曰质又引尔雅皮谓之侯侯中谓之鹄鹄中谓之正正方二尺至王肃则改质为六寸贾逵又谓四尺为正正五重鹄在其内而方二尺夫郑马王皆谓正在鹄内贾谓鹄在正内其説不同今不可考揆厥名义则鹄取鳱鹄正取题肩皆鸟之防黠难中者故以中为隽耳要之大射之侯栖鹄賔射之侯设正燕射之侯画兽以象正鹄则熊麋虎豹豕之画通为正鹄而所画非正鹄之鸟也乡射之侯即燕射之侯士侯以正画以麋豕其制有中有躬有舌有纲有縜中其身也上下其躬也左右出者舌也持舌者纲也笼纲者縜也下纲不及地武未射中掩束之将射系之既射脱而释之获者祭之服不氏之祝曰惟若宁侯毋或若女不宁侯不属于王所故抗而射女强饮强食诒女曾孙诸侯百福此天子之礼也诸侯而下其文不载于经而其度则皆取之侯道侯道五十弓弓二寸以为侯中二寸者弓弣把中侧骨之处也其博二寸每弓取二寸则五十弓取十尺广与崇方则平方一丈而为侯中凡布幅广率二尺则五幅也倍中以为躬则中之上下横接一幅各二丈也倍躬以为左右舌下舌半上舌倍躬者上个【读作干】五寻用布四丈接于躬上左右各舒一丈若人舒舌者然下舌半之则左右各舒五尺用布三丈矣盖侯象人形上个象臂下个象足中人张臂八尺张足六尺五之以为衰故康成云乡射之侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈道近则侯痹道侯则侯崇所以景人巾车张三侯大侯之崇见鹄于参参见鹄于干也凡畿外诸侯之射用大侯参侯干侯三侯之中熊侯为大故称熊侯为大侯参者大夫之侯与天子诸侯参而三也干即士之豻侯也干不及地者武则豻侯上纲去地丈九尺二寸其参侯崇増七尺二寸其大侯崇又増七尺二寸故三侯递逺二十弓而其鹄皆见焉虎九十弓熊七十弓豹麋五十弓而列国之诸侯大射其大侯亦九十弓糁七十弓豹五十弓白虎通曰天子射百二十步葢自诸侯九十弓者推之未尽然也所以张侯逺近有不同者君服逺故射逺臣避君故以渐而降然而道近侯小则中之难易均焉五十弓以下不复可降矣故乡射侯道五十弓也凡弓下制六尺与步相应亦云貍步貍善射其发必获故司射以貍步张三侯而其乐亦节以貍首易步为弓者近取射器义从其类也
　　杠髙二丈一尺翿长
　　一丈六尺士载物杂
　　帛为物中绛色白缘
　　之首加羽葆故名翿
　　旌诂
　　获者执旌以唱方其未射则以旌倚侯将射则举旌负侯而俟举旌以宫偃旌以商旌者射之标也君卿大夫士之旌各以其物周礼司常掌九旗之物日月为常交龙为旗通帛为杂帛为物熊虎为旗鸟隼为旟龟蛇为旐全羽为旞析羽为旌而国之大阅赞司马颁旗物王建太常诸侯建旂孤卿建旜大夫士建物师都建旗州里建旟县鄙建旐道车载旞斿车载旌中秋治兵所不同者军吏载旂师都载旜乡遂载物郊野载旐百官载旟葢通谓之物而大夫士乡遂命之曰物则又特有専属焉日月交龙熊虎鸟蛇画绛帛也通帛大赤周尚赤也杂帛以素帛饰其侧也全羽析羽染五采羽系于旞旌之上所谓注旄于干首者也有虞氏之緌夏后氏之绸练商之崇牙周之璧翣葢以渐而文焉一命而上各有其物乡射之礼诸侯之州长主之士不命则无物无物则以白羽与朱羽糅扛长三仭韬上二寻谓之翿旗凡羽注之干首为旄注之旄首为旌太常而下皆有旄羽此则析羽下垂钟氏染羽以朱湛丹秫三月而炽之淳而清之此其用也尔雅长寻曰旐继旐曰斾王之太常齐地诸侯之旂齐轸卿大夫齐较士齐肩此云韬上二寻则去地五尺亦与肩齐者矣记言君国中射用翿旌获乡射亦用翿旌中必别有等威而今不可考也国中燕射也于郊大射也于竟賔射也郊以旌竟以龙旜者翿旌之羽白与朱不若旌之备文旌之备文不若龙旜之备徳故与羣臣燕射则用翿旌择士而大射则用旌而与邻国之君射乃用龙旜此隆杀之等也诗曰左执翿尔雅曰翿纛翳也郭璞曰翿葆幅也葢皆指竿首之翿此翿宜用绛帛二寻而首加羽葆与引舞之节不同
　　形如曲屏可以容身
　　避矢其髙下随宜用
　　之

　　乏诂
　　侯各有获获各有容容谓之乏所以容身御矢者也王三侯三获三容诸侯二侯二获二容卿大夫士一侯一获一容谓之容以获者所厞也谓之乏矢至此力匮乏也以革为之正北面乏南面故文反正为乏亦名防尔雅曰容谓之防郭璞曰如小曲屏唱获者所以自防大射设乏西十北十乡射乏参侯道居侯党之一【句】西五步其云西十北十以步计也西五步相离三丈侯道三十丈参居其一则当侯北十丈去堂二十丈唱获之声相闻也获者賔党弟子为之
　　楅长三尺博三寸为
　　交蛇取措地而安也
　　其中韦当所以承矢
　　髙二尺广三尺一寸
　　六孔孔容四矢饰以
　　彩色
　　乡射司射请射降自西阶命弟子纳射器楅俟于堂西大射请射有司亦总弓矢楅适次至于三耦卒射设楅中庭取矢委楅北括南镞司马坐于楅南左右抚矢而乘之则乡射大射皆同也乡射记曰楅长如笴博三寸厚寸有半龙首其中蛇交韦当楅髤横而奉之南面坐而尊之南北当洗葢两端龙首所以限矢也其中蛇交所以安矢也龙蛇象君子也韦当以韦为之而丹其色寘于楅上当心郑谓直心背之衣曰当葢当其中央所以分矢也大射三耦既拾取矢捆之所以齐矢也乡射大夫之矢则兼束以茅尊之异乎众賔大射之耦大抵皆卿大夫故捆之以委于韦当既委而司马左右四四数之分委于当之两旁以委司射之失算郑注训楅为幅谓以承笴齐矢犹布有边幅也陈祥道曰楅之楅矢犹楅衡之楅牛也设之则南当洗而东肆焉统于賔也其器则着地而无足故奉楅者坐奠委矢者坐委乘矢者坐抚取束矢者坐脱则楅卑无足可知旧图有足者误
　　皆凿圆孔可容八筹
　　饰以赤黒色前足跪
　　象教扰兽也
　　筹长一尺四寸

　　中者所以寘算也君燕射则皮树中大射则闾中于竟则虎中大夫兕中士鹿中郑注云皮树兽名今文繁竖兽人面能立者闾如驴一角或云如驴而岐蹄兕似牛青色其中制则莫考矣乡射记曰鹿中髤前足跪前背容八算则皮树虎兕之制葢亦然也屈足象驯服也请射之初以纳于堂及其三耦卒射而司射以释获请乃命设中以教释算于是释获者执鹿中而一人执算以从之焉其奉之也先首其设之也必坐南当楅西当西序其位置也北面受算东面实算坐实八算于中横委其余于中西南末以俟司射之命既命而取中八算既射而为之释算每一个释一获上射于右下射于左若有余算则反委于中之西别取八算以俟俟射众射皆徧委获视算先賔后主賔党之算自地数之以实于手主党之算自手数之以委于地此其释获之节次也八算者乘矢四算一耦二入则共八算虽八矢未必尽中然而不敢以不中期之算筹八十则十耦全数与射賔众不止三耦故也然而释获者先实八算执之则改实八算既释又委其余算则中之所容惟八算耳其筹长尺有握握素握布四指指一寸则筹尺有四寸公羊传曰肤寸而合投壶礼曰室中布五扶先儒谓侧手为肤铺四指为扶则握与肤扶一也握素者刋其本以便握也惟君有射于国中而燕射大射賔射其中异大夫士射必于郊而燕射賔射其中同
　　玉篇音礼上声正
　　韵一东内丰注酒
　　器也平声并存之
　　高一尺五寸
　　丰诂
　　丰所以承觯者释获既毕以胜负告而司射乃命设丰弟子奉丰升设于西楹之西胜党洗觯酌酒坐奠于丰司射命张弓命弛弓遂作升饮胜者先升少右不胜者升而坐取立饮焉此第一耦之饮也其次饮者不必胜党弟子酌之主人使人代为实爵而不胜者升饮如初惟大夫当饮则执爵者奠之席前以优尊者其耦不升示不敢敌然亦立饮以示受罚至于众賔饮徧则彻丰与觯而献获继焉此众耦徧饮之礼也终射之后亦复设丰丰象人形跪足两手承柈于首以俟置觯旧説丰国之君嗜酒亡国状之以为酒戒也燕礼君尊有丰注丰形似豆卑而大此不言大则承觯之丰或视承尊者较小也郑注丰所以承爵然射饮不胜以觯不以爵其承爵者乃反玷也投壶之礼赐灌行觞其酌以角俱不以觯则亦无事于丰而郑云酌奠于丰于经无见若公食大夫礼饮酒实于觯加于丰燕礼有丰幂用绤若锡

　　长三尺其一尺刋
　　而防之以便手持


　　扑诂
　　司射既诱射乃适阶西取扑搢之凡升堂告賔则去扑降反位则搢扑记言楚扑长如笴刋本尺射者有过则挞之注云射者中人则挞之于中庭此虽礼射然而众之所聚非威莫制古者闾胥于乡小胥于学有觵挞司市于市有扑罚司徒于誓田亦有扑书称朴作教刑则用之于学而礼云夏楚二物収其威也则以礼合民者不有所以督责之整摄之教必不行此扑之所由不可已也降而搢扑威众也升则去朴敬尊也










　　袒决遂诂
　　凡射袒左以便持弓袒则拾拾敛也所以蔽肤敛衣也以韦为之亦曰射韝着于左臂射时用以遂谓之曰遂其非射时谓之曰拾拾也遂也一也射则必袒若尊卑共耦则卑者袒尊者不袒故大夫与士射士袒以拾蔽肤大夫以纁襦敛衣君与大夫射大夫袒以拾蔽肤君以朱襦敛衣乡射记大夫袒纁襦燕礼记君袒朱襦者此也决着于右巨指以钩者郑注决犹闿也象骨为之贾疏取其滑也大夫用骨不必以象士决用棘又有着于右三指者曰极大射朱极三以朱韦为之冒于食指中指名指以之释亦谓之韘所云童子佩韘者此也遂亦曰捍内则所谓佩决捍者此也葢以捍臂袒则捍之事已释袒则説拾而袭
　　射耦诂
