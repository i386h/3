<!-- { "loadSidebar": true } -->
　　射人以射法治射仪王以六耦射三侯诸侯四耦射二侯孤卿大夫三耦射一侯士以三耦射豻侯分曹校艺之谓耦所以爲射灋者也易氏曰大射则大司马合诸侯之六耦賔射则诸侯与王射而合卿大夫爲六耦此以周礼证之乡射则弟子爲三耦矣诸侯二侯四耦葢畿内之侯也畿外诸侯大射賔射皆三侯三耦近尊则屈于侯伸于耦远尊则屈于耦伸于侯此康成之说然又有谓畿外诸侯设三侯则用六耦者不可考矣尊者法详故耦多卑者法略故耦少卿大夫以下总皆三耦一侯侯可减耦不可减故乡射必三耦而成礼也至于燕射天子诸侯例同三耦一侯葢燕私之礼其所常习不必备多耦之观故从杀与乡射同焉凡乡射主与賔耦大夫与士耦而堂下三耦皆使弟子充之司射前期戒之及其当射又抡比之郑谓选次其才贾谓选次其力大抵所比似在众耦若三耦则俱素习射仪容体节奏可为观法之人既戒于先临事又加整饬如是而已至众耦则必各以才力比之凡人才力相近素自以类爲耦至此复比次焉令于同方合志之中共射以观优劣即此内正外直比礼比乐就是学问而教诱全在司射司射诱之三耦继之初射设楅再射设中而后主賔大夫士以及众賔相与次第射焉堂上三賔堂下之賔无数故曰歌驺虞若采苹射无算也但堂上三賔亦有不与射者不射者不降礼容尚肃不以无事乱有事也筹数八十备十耦之全数者葢习民于射苟无怍于矍相之觯者皆得入而习礼于射此以知射不止三耦而三耦所以示之法也倍之则六耦矣法详者官备故大射之礼三耦射毕然后公射又三耦射毕然后公再射乃获饮觯此诸侯六耦之证而燕射不然然而不三耦不足以成礼昔者鲁侯之飨范宣子也射者三耦公臣不足取于家臣夫以家臣取盈则三耦成礼终不可以乏才减也此知卿大夫士凡射之必三耦也
　　射乐诂
　　周礼大师率瞽而歌射节笙师飨射共其笙钟之乐乐师钟师凡射王以驺虞诸侯以貍首大夫以采苹士以采蘩为节而射人王以驺虞九节诸侯貍首七节孤卿大夫采苹士采蘩皆五节节者鼓节射者拾发必与鼓节相应故曰不鼓不释射以应节为难节奏比乐比此者也凡节以侯道为差侯道九十弓者乐九节七十弓者乐七节五十弓者乐五节各以等辨凡奏乐一句一节诗章原有定句而节之多寡以尊卑异则用时各为之节乡乐以五节听五句听毕然后发矢诸侯七节天子九节亦如之尊者听详卑者听略节有余诗不足则咏叹后韵以毕节节不足诗有余则重歌一句以终诗如驺虞一诗天子乡人同用其节不同应有活法而发矢则先击上射一发击应下射一发次击鼓上射再发次击应下射再发又次击鼓击应者各再而上下射拾发乘矢终焉具详后谱先儒释乡射五节而谓四节四拾其一节先以听非也四节四拾则唱获声与乐相间岂可谓节必诗终而应鼓凡八击于时递发八矢不先不后中且合节乃所谓节奏比乐耳射义云驺虞者乐官备也貍首乐防时也采苹乐循法也采蘩乐不失职也葢一发五豝则得贤众多故取备官为节史记设射貍首汉书郊祀志苌设射不来故郑注貍之言不来也言诸侯不来朝则射之故取朝会之时为节采苹则卿大夫妻能循母教犹仕者能行素履乃可以与国政也采蘩敬共祭祀不失夫人之职士之事君亦然则循法不失职卿大夫士之节也然驺虞一国之风而通之天子既为天子之节而用之乡射何也义重仁贤理通王国乡射乐贤亦所以充贡于王所故节异而诗则同焉貍首之诗载在射义今并谱以备乐节必行终射礼而后乐作者射之难在于比乐礼先乐后亦习射之序也
　　主賔遵士众賔司正司马司射获者释获者弟子诂汉家县飨射皆假士礼而行乐县笙磬笾俎皆如士制见于服防应劭礼仪志注缘仪礼古文所载皆诸侯州长之礼士礼也系射于乡者郑注以为乡大夫或在焉不改其礼故曰乡射周制五州为乡其大夫或处一焉则亦大夫主之记云大夫兕中为行之于乡者言也若天子畿内州长亦中大夫故知所为主者不必其皆士也賔者此邦年高德劭之处士也所重习射非为賔兴故主不谋賔賔不拜辱亦不设介虽行乡饮而礼与专饮者有异焉众賔则堂上三賔以齿为序堂下或来习射或来观礼凡其幼壮孝弟耆耋好礼好学不勌好礼不变称道不乱者皆在此位惟贲军之将亡国大夫与为人后者不入焉顾州长是时方以五物询众庶以备将来賔贡之选则来观之人自不必严为限制窃意矍相扬觯所云在此位者特指賔位言之彼其习民于射有过则挞岂其人人德艺全备尚楚扑而教诸庠序之内乎遵今文作僎致事大夫于礼乐可遵法者士则在官之士居众賔之列者一命齿于乡故士来习礼观礼皆与堂下众賔为齿而司射比耦就中择焉以耦大夫大夫或不止于一人然而必与士耦不自相耦者嫌自尊别居乡则礼然也将射则司正为司马射毕则司马转爲司正司正涖酒政者也司马则涖射事乡射号令所自出者也故命张侯命倚旌命执旌负侯命去侯命取矢当楅抚矢献获者命脱侯皆属司马而其出入升降必绕司射之南以其为纪纲之仆令众人得属目焉司射则熟于射礼者一人充之始则升堂请射命纳射器次则比耦诱射揖升乘矢以为众耦法式降而搢扑作射已而去扑告射及其弟子取矢则又请射于賔于大夫而比耦取矢作射如初焉继之以请释获命设中北面视算设丰作饮迨至司马献获则司射亦献释获以成次射之礼其终射也又有以乐乐賔之请三耦賔主遵士众賔应节而射以比于乐而视算作饮如初则司射无复事矣司射司马互为政者也其升降尝相左于阶前射则司射劳多而射前献酬射后旅酬则司马身兼司正事任亦剧但司射有射司马无射是故司马袒决遂而司正袒执弓不决拾也获者则倚旌负侯去侯就乏及以旌指示取矢惟司马之所命之既射而司马献之三祭于侯释获者则设中实算辨左右别纯奇以其胜负告于賔其职事率与司射相应而比获者释获者则皆弟子充之此外有纳射器者有张侯设获者有取矢加楅者有执算者有设丰实觯饮不胜者有终射脱侯者有相工升降者有彻俎授从者各有司存而莫非弟子之职也统计凡射主一人賔一人堂上众賔三人遵若士若堂下之賔皆无常数三耦六人司射一人司正司马共一人其执事则张侯脱侯共二人获者释获者司射器者设楅执算执中设丰奠觯实觯执爵各一人举觯于賔者先后三人通賛二人共十六人而賔大夫士之弟子引礼者相工升降者亦无常数俱就弟子员中择才而任旅酬交错饮亦徧焉礼必逮贱所谓少长有序及于沃洗者也乐则乐正而下有播鼗者舂牍者搏拊者司磬县者楹鼓者埙者篪者各一人瑟与歌共四人无瑟则代之以琴三笙一和通前共二十人此于胶序彦秀不为难具有能春秋举行先期肄习俾古道彬彬复睹者乎博奕犹贤何况礼乐当仁不让其殆此类昔者马迁习射于邹峄刘昆备典于陈留秦彭飨射于山阳鲍永辟荆于鲁伊何人哉而逢掖搢绅至今侈为美谈则亦存乎其人勿谓一握为笑而古礼终不可行也
　　会典仪注
　　洪武三年定学校射仪前期戒射定耦选职事充司正副司正司射司射器请射举爵收矢执旗树鹄陈设讫至日执事者入就位请射者引主射正官及各官员子弟士民俊秀者各就品位司射器者以弓矢置于各正官及司射前请射者诣正官前圆揖毕引诣司射器前受弓矢讫复位司正执算入立于中后请射者诣司射前曰请诱射引司射二人耦进各以三矢搢于腰带之右以一矢挟于二指间推年齿相让年长者为上射年幼者爲下射上射先诣射位向鹄正立发矢司正书中投算置于中举旗者如所射应之射毕退立于傍让下射者诣位射讫请射者俱引复位收矢复于射者司正取所中算请射者次请士民俊秀射次请官员子弟射次请品卑至品髙者射其就射位发矢取算书中举旗收矢复位皆如前仪既毕司正副司正各持算白中于主射正官举爵者酌酒授中者饮之中的者三爵中采者二爵饮讫请射者请属官以下仍捧弓矢纳于司射器还诣主射正官前相揖而退
　　附南雍志合射位设
　　凡设位以灰画之賔位设堂中西众賔位继序于西俱南靣遵位设堂中东南靣主位设遵位之南少东西靣士位设众賔之东少北南靣并賔而立射物位设堂中少南左右相去容一弓俱南靣鹿中位设西阶之西南去阶五尺许东靣司射位继序鹿中位南少西司马位继之俱东靣三耦士众賔堂西之位设堂下西北东上南靣射位谓之物画十字长三尺设司马之南少西东靣楅位设两阶中少南丰位设堂西楹之西布侯位去射位五十弓北靣乏位设于布侯位之西少北乐生歌生位设阼阶之东南西靣去楹五尺许乐正位设乐生之南少西北靣洗位设乐正之南西靣设罇于賔席之东两壶斯禁左酒皆加勺篚在其南东肆设洗于阼阶东南洗东篚西南肆悬磬于洗盆东北西靣賔遵司马士众賔三耦之弓矢并旌丰楅鹿中筹俱序陈堂外东空处主人之弓矢亦如之司射之弓矢与朴倚于西阶之西钟鼓笙磬箫琴瑟俱陈堂上东空处布侯乏俱陈前所设之位其弓矢旌丰楅鹿中筹决遂俱待司射命纳射器然后各次第纳于堂西空处通賛立堂东楣下唱序立主人先立本位賛者立主后少南西靣司鼔者立鼓后西靣其余乐正歌生乐生司罇洗觯者俱于洗盆之南相去四五尺许西靣序立司马司射三耦觯设丰设楅司中释获执旌张侯执射器约矢者俱于众賔射位西南东靣与东班乐正等相对序立【賔一人遵一人主一人士一人众賔四人三耦六人司射一人司马一人摈者一人觯一人释获一人约矢四人乐正一人歌诗六人弟子代賔等执弓矢各一人通賛二人賔遵主引賛各二人司尊一人设丰一人设楅二人设中一人洗觯一人张侯二人执旌一人司钟鼓及磬各一人司箫笙各一人司琴瑟各一人皆诸生善良敏达者为之其器数则弓一十六决遂如之矢六十四布侯一乏一旌一扑一楅一鹿中一丰一篚一觯一尊一洗一筹八十斯禁一鼔钟磬琴瑟各一箫笙各二矢宜多备以防损坏按古礼无钟琴箫有三笙一和和非小笙乃执舂牍者歌只二人埙篪二人无则可以箫篴代之搏拊一人司磬者可兼播鼗斯禁可以卓代其觯必须二人众賔随时多寡固无定数】
　　右国初射仪颁之学宫载之会典至今各处多有射圃我圣祖朴棫作人之化于射礼葢惓惓焉天造草昧百务未遑以礼习民蠲繁尚简第以二人诱射不具三耦其众耦先卑后尊其卒射但饮胜者中的中采又复人人而差等之古以饮罚今以饮劝古今不相袭礼矣二百五十年来文盛教洽士大夫渐思复古故南雍志稍考仪礼节为合射之仪国子习焉亦犹行古之道者乎然而意存行简尚远周文兹不备录录其位设大凡仍取仪礼古文节略解之演为图注以俟肄习其兴其废在衡教者夫六艺于人其必非絶德明矣射可废也礼乐不可斯须去身复古礼变今乐其犹以乡射为前茅也哉
　　仪礼乡射古文解
　　主人戒賔賔出迎再拜主人答再拜乃请賔礼辞许主人再拜賔答再拜主人退賔送再拜【主人州长或乡大夫也不言拜辱此爲习民以礼乐非专为賔已也此戒賔与射同日】无介【主于射不备賔】
