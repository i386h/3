<!-- { "loadSidebar": true } -->
　　司正升自西阶【句】阼阶上受命于主人适西阶上北靣请坐于宾宾辞以俎反命于主人主人曰请彻俎賔许司正降自西阶阶前命弟子俟彻俎【弟子賔党也】司正升立于序端賔降席北靣主人降席自南方阼阶上北靣大夫降席席东南靣賔取俎还授司正司正以降自西阶賔从之降遂立于阶西东靣司正以俎出授从者主人取俎还授弟子弟子受俎降自西阶以东主人降自阼阶西靣立大夫取俎还授弟子弟子以降自西阶遂出授从者大夫从之降立于賔南众賔皆降立于大夫之南少退北上【以上彻俎】
　　主人以賔揖让说屦乃升大夫及众賔皆说屦升坐乃羞无算爵使二人举觯賔与大夫不兴取奠觯饮卒觯不拜执觯者受觯遂实之賔觯以之主人大夫之觯【句】长受【句】而错【实賔觯以之主人实大夫之觯以之三賔之长实主人之觯以之次賔劝酬交错】皆不拜辩卒受者兴以旅在下者于西阶上【众賔之末饮而酬主人之賛者大夫之末饮而酬賔党亦错焉】长【堂下之长】受酬酬者不拜乃饮卒觯以实之受酬者不拜受辩旅皆不拜执觯者皆与旅卒受者以虚觯降奠于篚执觯者洗升实觯反奠于賔与大夫
　　无算乐賔兴乐正命奏陔賔降及阶陔作賔出众賔皆出主人送于门外再拜明日賔朝服以拜赐于门外主人不见如賔服遂从之拜辱于门外乃退
　　主人释服乃息司正无介【句】不杀【句】使人速【句】迎于门外不拜【句】入升不拜至不拜洗荐脯醢无俎賔酢主人主人不崇酒不拜众賔既献众賔一人举觯遂无算爵无司正賔不与征唯所欲以告于乡先生君子可也羞唯所有乡乐唯欲
　　记大夫与则公士为賔【乡饮以处士无爵者为賔虽有大夫不易賔此则用公士焉公士者在官之士不敢使乡人加尊于大夫也】使能不宿戒【句】其牲狗也【狗取择人】亨于堂东北【祖阳气之所发】尊绤幂賔至彻之蒲筵缁布纯西序之席北上
　　献用爵其他用觯以爵拜者不徒作
　　荐脯用笾五膱祭半膱横于上醢以豆出自东房膱长尺二寸【笾宜干物豆宜濡物膱犹脡也古文为胾】俎由东壁自西阶升賔俎脊胁肩肺主人俎脊胁臂肺肺皆离皆右体也进腠凡举爵三作而不徒爵【献賔献大夫献工皆有荐】
　　凡奠者于左将举者于右
　　众賔之长一人辞洗如賔礼
　　若有诸公则如賔礼大夫如介礼无诸公则大夫如賔礼乐作大夫不入
　　乐正与立者齿三笙一和而成声献工与笙取爵于上篚既献奠于下篚其笙则献诸西阶上
　　立者东靣北上司正既举觯而荐诸其位
　　三耦者使弟子【賔党少者】司射前戒之司射之弓矢与扑倚于西阶之西
　　司射既袒决遂而升司马阶前命张侯遂命倚旌【明其并时而举】凡侯天子熊侯白质诸侯麇侯赤质大夫布侯画以虎豹士布侯画鹿豕凡画者丹质
　　射自楹间物长如笴【从长三尺】其间容弓【上下射相离六尺】距随长武【距随者物横画也长一尺二寸中人之武也始以前足至东头为距后足来合而南靣为随】序则物当栋堂则物当楣【五架之屋正中曰栋次曰楣前曰庪】
　　命负侯者由其位【司马之命负侯也在已位遥命之以其贱也】凡适堂西皆出入于司马之南唯賔与大夫降阶遂西取弓矢旌各以其物【大夫五仞士三仞随其所建不同】无物【士未命则无物】则以白羽与朱羽糅【杂而为之翿旌也】杠长三仞以鸿脰韬上二寻【杠橦也七尺曰仞八尺曰寻其旌之项如鸿脰】
　　凡挟矢于二指之间横之【左擘指拓弓右擘指钩故挟矢以第二第三指】司射在司马之北司马无事不执弓
　　始射【句】获而未释获【句】复【句】释获【句】复【句】用乐行之【此总言三畨射节】
　　上射于右【于右物射】
　　楅长如笴博三寸厚寸有半龙首其中蛇交【句】韦当【当中也直心背之衣曰当以韦为之】楅髤【赤黑漆】横而奉之南靣坐而奠之【取向也弟子持矢北靣故南靣奠之】南北当洗【与洗相当见东西之节】
　　射者有过则挞之
　　众賔不与射者不降
　　取诱射之矢者既拾取矢而后兼诱射之乘矢而取之賔主人射则司射摈【不使司马摈者以其不主射事】升降卒射即席而反位卒事
　　鹿中髤【句】前足跪【句】凿背容八算释获者奉之先首大夫降立于堂西以俟射大夫与士射袒纁襦【不肉袒殊于耦】耦少退于物【以下大夫也既发则然】
　　司射释弓矢视算与献释获者释弓矢【视算及献释获者独此二事释弓矢然则摈升降不释矣】
　　礼射不主皮主皮之射者胜者又射不胜者降【礼射虽三畨不中仍复升射主于习礼乐也】
　　主人亦饮于西阶上获者之俎折脊胁肺臑
　　东方谓之右个
　　释获者之俎折脊胁肺皆有祭
　　大夫说矢束坐说之【不自尊也】
　　歌驺虞若采苹皆五终射无算【此指众賔故无数也堂上众賔惟三人凡射每耦歌五终为节】
　　古者于旅也语【今人言语无节古者旅而后语】凡旅不洗不洗者不祭既旅士不入
　　大夫后出【下乡人不干其賔主之礼】主人送于门外再拜
　　乡侯上个五寻【上个最上幅也用布四尺】中十尺【中方一丈应用布五尺】侯道五十弓弓二寸以为侯中【侯中大小取数于侯道弓弣把中侧骨之处博二寸以侯道五十弓计之得一丈矣】倍中以为躬【中之上下幅谓躬倍中得二丈】倍躬以为左右舌【上个之左右出者谓之舌倍躬得四丈】下舌半上舌
　　箭筹八十【十耦数】长尺【句】有握【句】握素【握本所持处也素谓刋之一作肤侧手为肤肤四寸则筹长一尺四寸】楚扑长如笴刋本尺【刋其可持处】
　　君射则为下射上射退于物一笴既发则答君而俟【对君以俟】君乐作而后就物君袒朱襦以射小臣以巾执矢以授【君尊不搢矢挟矢】
　　若饮君【句】如燕【句】则夹爵【君在不胜之党賔饮君如燕賔媵觚于公之礼君既卒爵复自酌谓之夹爵】
　　君国中射【燕射】则皮树中【句】以翿旌获【句】白羽与朱羽糅【皮树兽名以翿旌获尚文德也】于郊【大射】则闾中以旌获【闾兽名如驴一角析羽为旌】于竟【賔射】则虎中龙旜【通帛为旜】大夫兕中各以其物获唯君有射于国中其余否【大夫乡射在外】君在大夫射则肉袒
　　右乡射仪礼古文其司正举觯以前及旅酬以后俱与乡饮酒礼大同小异故不重释中间所次射礼文古似繁礼惟三射初畨请射先之司射之诱以树射仪次之三耦之射以示耦法主賔遵士以下观射而未亲射也三耦讫射而设楅取矢以待次举则初射之事毕矣次再请射而后賔与主耦遵与士耦徧比众耦三耦复射而賔主人继之大夫士众賔又继之委矢于楅释算于中设丰以饮不胜于是乎献获献释获而再射卒焉次又请射则奏貍首间若一所重在于射节而三耦众耦节奏思比于乐矣而释获而设丰而立饮悉如前仪三射大畧不过如斯记所谓始射获而未释获复释获复用乐行之者也第其中豋降节目纪载周详其升射也当阶北靣揖及阶揖升堂揖当物揖及物揖其卒射也南靣揖阶上揖降阶揖与升射者交于阶前相揖其取矢也揖而后进当楅北靣揖及楅揖取矢揖既拾取乘矢揖而左还南靣揖与进者相左相揖其升饮也进揖如升射立饮卒觯坐奠兴揖与升饮者相左亦相揖其有所请于賔有所命于有司也司马出于司射之南司射又由司马之南其扬弓于物间也升自西阶钩楹由上射之后而出于下射之南旋其后其至于物间命取矢也又钩楹自右物后而命之乃出左物之南而旋其后其命纳射器也侯五十步乏参侯道三之一西五步旌设于侯西物在两楹间楅当洗西中设于楅西丰设于西楹之西賔遵之弓在西序矢在弓下众弓倚于堂西矢在弓上主弓在东序射则搢三挟一不射则释弓脱决拾而袭取矢不挟兼诸弣其授弓矢也有司左执弣右执以授弓遂授矢其就楅横弓取矢也上射却手自弓下取矢下射覆手自弓上取矢其升饮也胜者张弓负者弛弓其张侯也未射则不系左下纲中掩束之将射则系纲脱束倚旌侯中诱射则旌不去侯耦射则命旌去侯取矢则以旌负侯饮觯则获者祭侯三射讫则脱侯一器一物有品有式一进一退中矩中防礼所宜有经必载之经所已载礼无可易总之各有至义存焉其命射也初射则曰无射获无猎获以教三耦教三耦即所以教众耦也再射则曰不贯不释必贯鹄期中也贯鹄露镞五射之所谓白矢也终射则曰不鼓不释鼔为乐节即为射节鲁鼓薛鼓是也不应鼔不释算贵比乐也三命而射法滋益详矣肄习有节次其教不可躐也其比耦也初射比三耦再射乃比众耦三射第作上耦而已不比耦其耦仍旧贯也其再取矢也三耦取矢于楅主賔以下则执弓搢挟于堂西其时楅无余矢故有司者授之再射卒则矢皆集楅矣故终射者皆取矢于楅也鹿中八筹筹具十耦一个一算释获司之上射释右下射释左先右后左二纯一奇十纯异委余数则横右先实手左先委地乃取贤获告而设丰然而左右为朋不以一耦论胜负同而异和而不争之道也统此三射仪节亦有异同设射设楅初射所独也献获祭侯献释获者再射所独也以乐乐賔终射所独也而賔主遵士众賔皆射设中以算设丰以饮则再射终射同之比耦则初射再射同之揖让升降之文则三射同之故经文初射详再射更详三射则畧义备于前故文节于后也以其委微备着似觉礼繁然言之则绪分彼此行之则或举并时如司射袒决遂而升则司马遂命张侯命倚旌此已明载乡射记中引类推之如初射之时乐正迁乐则三耦便可让取弓矢如再射之时司射作耦取矢则主賔众耦便可袒决搢挟又如司射命及不贯不释则释获便可改实八算他如释获视算则弟子不妨设丰于西楹获者就祭则司射不妨即献于释获彼其司马司射交错于阶前射者饮者相揖于登降各循所务礼不多端闲习致行好古者当不以繁劳为病夫事莫不惮于先难而恬于熟习洪武颁降射仪维时天下初定民未知礼不得不姑从节略重熈累洽礼乐当兴是以南雍志重订其仪然而有射无饮图解仪注诸编亦既彬彬质有其文然亦有礼无乐郑世子谱述乐舞却于仪礼亦未详究今取乡射古文略解大意列为图说附之仪注若古之坐今之跪今之揖古之拜手不相袭礼稍为参会变通然取仪礼为凖乐章并订义附愿学俟精研礼乐者衷焉














　　右陈设位次所与饮礼异者饮有介射无介饮无士射有士士位于众賔中若遵非一人其耦亦非一士主賔遵众賔位设皆同饮礼也张侯设乏画物与夫弓矢决拾旌中筹楅丰纳之设之各有定所其乐则饮礼歌瑟在堂磬在堂下笙入在磬南此射礼则磬县在堂东南当洗东北靣向笙在磬县之东以避射也歌与瑟初时亦在堂上及射迁于堂下当磬县西饮礼登歌笙入间歌合乐凡四变射畧于乐第合奏周南召南六诗而已先儒谓击鼓作歌与射为节不必大合诸乐亦一说也














