<!-- { "loadSidebar": true } -->
　　右舞仪俱遵时制然自宋元相沿非令甲曽有所裁定者也考之宋史叶防撰朝防二舞仪其文舞曰化成天下之舞第一变舞人立南表之南听举乐则蹲再鼓皆舞进一步正立再鼓皆稍前而正揖合手自下而上再鼓皆左顾左揖再鼔皆右顾右揖再鼓皆开手蹲再鼓皆舞进一步正立再鼓皆少却身初辞合手自上而下再鼔皆右顾以右手在前左手推后为再辞再鼓皆左顾以左手在前右手推出为固辞再鼔皆合手蹲再鼓皆舞进一步正立再鼓皆俛身相顾初谦合手当胷再鼓皆右侧身左垂手为再谦再鼓皆左侧手右垂手为三谦再鼓皆躬而授之遇节乐则蹲第二变听举乐则蹲再鼔皆舞进一步转面相向再鼓皆稍前相揖再鼔皆左顾左揖再鼓开手蹲正立再鼔皆舞进一步复相向再鼓皆却身为初辞再鼔皆舞辞如上仪再鼓皆再辞再鼓皆固辞再鼓皆合手蹲正立再鼓皆舞进一步再鼔相向再鼓皆顾为初谦再鼓皆再谦再鼓皆三谦再鼓皆躬而授之正立遇节乐则蹲第三变听举乐则蹲再鼓皆舞进一步两两相向再鼔皆相趋揖再鼔皆左揖如上再鼓皆右揖再鼔皆开手蹲正立再鼔皆舞进一步复相向再鼓皆却身初辞再鼔皆再辞再鼓皆固辞再鼓皆合手蹲正立再鼓皆舞进一步两两相向再鼓皆相顾初谦再鼓皆再谦再鼓三谦躬而授之正立节乐则蹲其舞节如此每变皆具三揖三辞三谦之仪以明宋有天下本于揖逊协律郎陈沂按视以为节奏详备遂以用之朝防范镇杨杰讥之其用之孔庭三献则稍有増损以就歌章实与歌义毫不相也古者不以舞配歌奏凡乐先登歌次歌奏合作次文武二舞或别有舞曲今制歌奏舞一时并作亦与古异学校礼乐之地似当彷佛古乐更定其仪即成均之教未易骤复然使青衿士子肄雅有阶观感而兴深闗教化固不可视为迂濶而终置不讲也














　　頖宫礼乐疏卷八
<史部,政书类,仪制之属,頖宫礼乐疏>
　　钦定四库全书
　　頖宫礼乐疏卷九
　　明　李之藻　撰
　　啓圣祠祀仪疏
　　按叔梁纥氏之封爵自祥符封禅幸宅始其进公而王而称啓圣也自胜国始其专祠徧天下而祀也则自国朝嘉靖始尊圣师并尊圣师之父盖报本锡类莫盛乎此矣羲轩尧舜禹汤师也而君祀不及于所生文武周公师也而君而相能追王上祀而不能俾万世为之祀其追王上祀也而达孝则吾夫子之爲达孝也达乎百世以下者也尧学于君畴舜学于务成昭禹学于西王国汤学于伊尹文王学于鬻熊武学于师尚父未闻推恩自出如是之隆而我世宗肃皇帝诵法遗书祀典之隆若是则我肃皇帝之达孝达乎百世以上者也于乎懿已其木主暨陈设视四配其以顔路曽晳伯鱼孟孙氏配也仪视十哲程朱蔡四氏之从祀也仪视配而少杀有程朱蔡则不得不跻周氏锡类之道则然矣主祭或司成或郡守大抵以所在长官之次或学博充之期随春秋丁祭子夜行礼取不先父食之义云













　　陈设目
　　正坛
　　羊一　　豕一
　　铏二
　　笾八实以形盐　藁鱼　　　栗　　榛
　　菱　　芡　　鹿脯
　　豆八实以菁菹　鹿醢　韭菹　醓醢　兎醢
　　笋菹　鱼醢　芹菹
　　簠二实以黍　　稷
　　簋二实以稻　　梁
　　篚一实以帛　　爵三【坛东南西向】
　　设罍洗　　　　盥盆一
　　东西配位
　　豕首二　　　　豕肉四块　　　篚二
　　每位簠簋各一　笾豆各四　　　爵三
　　东西从祀
　　豕首二　　　　豕肉二块　　　篚二
　　每位簠簋各一　笾豆各四　　　爵各三
　　正坛　东配二坛　西配二坛　东从祀　西从祀各设案炉一　烛二　　已上共设酒罇三




















　　仪注【省牲与前祭同】
　　典仪唱执事者各司其事分献官各就位导引引献官盥賛引唱诣盥洗所賛搢笏盥手讫賛出笏引至拜位賛就位典仪唱迎神賛鞠躬拜兴拜兴拜兴拜兴平身分献官同四拜典仪唱奠帛行初献礼执事者各捧帛进爵立于神位前賛引賛陞坛賛诣
　　啓圣公孔氏之位前賛引賛搢笏执事者以帛跪进于献官賛奠帛执事者以爵跪进于献官賛献爵賛出笏賛诣读祝位读祝者取祝跪于献官左賛跪賛读祝读讫賛俯伏兴平身读祝者捧祝进于神位前賛诣
　　先贤顔氏之位前賛搢笏执事者以帛跪于献官賛奠帛执事者以爵跪进于献官賛献爵賛出笏賛诣
　　先贤曾氏之位前仪同賛诣
　　先贤孔氏之位前仪同賛诣
　　先贤孟孙氏之位前俱同前礼賛复位典仪唱亚献礼执事者各捧爵自献于神位前讫典仪唱终献礼仪同亚献礼典仪唱彻馔执事者诣神位前彻馔讫典仪唱送神賛引賛鞠躬拜兴拜兴拜兴拜兴平身分献官同四拜典仪唱读祝者捧祝掌祭者捧帛馔各诣瘗位典仪唱朢瘗执事各捧祝帛馔由中门出至朢瘗所賛引賛诣朢瘗位礼毕
　　祝文
　　维某年嵗次某甲子某月朔某日某甲子某衙门某官某等致祭于
　　啓圣公孔氏之神曰惟公诞生至圣爲万世王者师功
　　德显著兹因仲【春秋】特用祭告以
　　先贤顔氏
　　先贤曾氏
　　先贤孔氏
　　先贤孟孙氏配尚　飨
　　名宦乡贤祠祭仪疏
　　周礼大宗伯以吉礼事邦国之鬼神所谓人鬼则宗庙之祭而已矣非其族也其神弗歆乃祭法法施于民则祀之以死勤事则祀之以劳定国则祀之能御大灾捍大患则祀之瞽宗之祭设于学校乡先生之贤者殁而祭之于社诸皆崇德报功示民不忘且以风励来兹典甚重巳我太祖髙皇帝登极之元年首诏郡县访求应祀神只圣帝明王忠臣烈士久有功于国遗爱及民者载诸祀典明年诏有司祠祀典神祗其不在祀典而尝有功德于民者即不祭存其祠宇又令天下学校各建先贤祠左祀贤牧右祀乡贤春秋仲月亦得附祭庙庭后乃更名名宦乡贤世宗肃皇帝令天下有司学校备查名宦乡贤果有遗爱在人乡评有据未经表彰即立祠祀若原祠倾頽及未追戴者听民间建祠崇祀隆庆六年秋今上登极覃敷恩诏于此亦惓惓焉夫牧先惠政贤重清修必无媿于宫墙斯有光于俎豆若果甘棠思永鸿渐风髙盖棺论定司风教者自宜亟取而崇祀焉奚俟象贤之陈乞胶序之推扬而后可与于斯位哉今渐不然非有华胄必不易得其得之也不必其贤甚则去思专祠不必良牧乡贤滥举或参匪人而祀典几于不足重此眞教化之所关而有司者奈之何其不留意也









　　仪注
　　名宦乡贤祠迎送神各再拜献帛三献爵读祝皆立提调官行礼
　　名宦祝文
　　卓哉羣公懋修厥职泽被生灵功垂社稷
　　乡贤祝文
　　于惟羣公孕秀兹邦懿德卓行奕世流芳
　　乡饮酒礼疏
　　庠序首善之地尊贤养老行礼于斯以申孝弟之义主之以乡大夫州长党正州党皆统于乡是故通曰乡饮其事有四三年兴举贤能饮而賔之其一乡大夫饮国中贤者其二州长习射饮酒其三党正蜡祭饮酒其四賔兴者三年一饮大比之礼也州则一年再饮春秋习射而饮党则一年一饮嵗十二月大蜡于学子贡观蜡是也古者贡士于其君必以正月故今之乡饮亦用正月其饮之以十月也自汉始也周十二月即夏十月取党正之文也唐礼乐志季冬之月正齿位百官志县令每嵗季冬行乡饮酒礼则仍十二月矣至于乡贡试已长吏以乡饮酒礼会僚属设賔主陈俎豆备管牲少牢而歌鹿鸣与耆艾序少长焉盖犹然賔兴乡饮之遗意乎宋政和遂改鹿鸣宴为乡饮酒绍兴令州县以科举年行之庠序则三年一举之饮至宋尚存也射饮之废久矣石渠礼论尚有乡射合乐之说郑仪礼注亦称今郡国行此礼于季春汉而后鲜有行者政和虽定贡士射仪而旋遭丧乱未及施用今之乡饮一举于十月之朔而非蜡再举于正月之朢而非賔贤能其大比别称鹿鸣不涉乡饮所谓乡饮别举于庠则尚贤尚齿乡大夫饮賔之礼也尝合仪礼王制乡饮酒义而绎之主人就先生而谋賔介选德也主人拜迎賔于庠门之外入三揖而后至阶三让而后升所以致尊让也盥洗觯致洁也拜至拜洗拜受拜送拜既致敬也礼隆于賔主略于介更略于众賔贵贱之等也设俎豆备礼乐肴熟而不咀酒清而不饮彻俎而后坐税屦进胾而无算爵无算乐义惠尽也賔主象天地介僎象隂阳三賔象三光让之三象月之三日而成魄四靣之坐象四时賔者接人以义坐于西北主人接人以德厚坐于东南坐僎于东北以辅主人坐介于西南以辅賔六十者坐五十者立侍以明尊长六十三豆七十四豆八十五豆九十六豆所以明养老皆所谓习乡尚齿者也他如飨用肴蒸见于毛传乐县笙磬笾俎见于应邵注祀圣师牲以犬纪于后汉志则又礼经未载而仪节可以互征者其事不过饮食之节乡党之会而所关乎教化风俗者则甚钜所以伏湛奏举于建武田锡献议于建中郑樵譔图于绍兴虽古制湮没而朔饩犹存汉唐盛时郅恽得以举汝南之觥李忠借以变丹阳之俗裴耀卿行之于宣州歌白华华黍由庚南陔诸诗而民听之有泣下者盖礼乐之进物也速而谦让之服人也深观祭献之严而知报本睹苹藻之荐而知贵诚见贤者为主而知懋德之可尊视老者为賔而知髙年之当敬阅揖让拜起之式而庄敬之志自生闻雅颂和平之音而淫慝之心自息听南陔白华之诗而父母之孝养自笃穷乡僻之民乌知礼乐惟示之以乡饮之礼乐而观感兴起觉亦有所不容已者以此知先王之礼真足以移风易俗而所禆于陶世之具非浅也先王之世非特行之有司而已月令孟冬大饮蒸注谓天子诸侯与羣臣饮酒于大学乃至总干袒割执爵执酱屈天子而躬养老之义逮汉之永平晋之泰始咸宁临雍拜老犹或踵行当时傅作赋束晳补诗胶庠之仪彬彬如矣晚世虽不行于天子而县长吏一嵗两行业已着为律令无敢坠旷惟是礼多绵蕞乐旷登歌甚者故事徒修賔选不肃秩秩賔筵而匪人干之志行之贤或凿坏而羞与为耦有司者亦曰吾以饰吏治完功令而已矣呜呼此礼教所以不兴而民风不免于日浇者乎有宋锐意讲求苏易简撰乐章三十四具鹿鸣南陔嘉鱼崇邱关雎鹊巢诸篇林保修定乡饮酒矩范其礼有主賔僎介三賔有肃賔序賔祭酒主献賔賔酬主人主人酬介介酬众賔脩爵无算沃洗扬觯拜送拜既及约束十九事而当时固未尽行近郑世子亦谱乡乐其武舞奏以兎罝文舞奏以羔羊又备帗舞人舞皇舞羽舞旄舞干舞诸图法上之用以助流教化追隆古始亦未施用令甲所颁仅载其略有司推行不无渐失礼意今考礼经时制论次仪节佐以登歌笙歌间歌合乐要于简要可行无取繁缛若兼六舞更备声容贤守相毅然任之亦不难行事似迂而实切礼有剏而实因不曰吾从先进乎哉从之此其始矣
　　賔诂
