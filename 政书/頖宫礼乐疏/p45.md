<!-- { "loadSidebar": true } -->
　　賔及众賔皆从之主人一相【相者主人之吏摈賛也】迎于门外再拜賔賔答拜拜介介答拜揖众賔【拜介揖众賔皆西南靣】主人揖先入【揖賔也先入门而靣西】賔厌介入门左介厌众賔入众賔皆入门左北上【推手曰揖引手曰厌今文通作揖】主人与賔三揖至于阶三让主人升賔升【主人先升者是主人先让于賔賔不俱升者賔客之道进宜难也】主人阼阶上当楣北靣再拜賔西阶上当楣北靣答拜【拜至以上迎賔】
　　主人坐取爵于篚降洗【将献賔】賔降【从主人】主人坐奠爵于阶前【句】辞【重以巳事烦賔也古人坐以膝着地凡言坐仿此】賔对【答也】主人坐取爵兴适洗南靣坐奠爵于篚下盥洗【致洁敬也】賔进东北靣辞洗【进东行示情也初立序南东向今行至东而南向以辞盖洗在南也】主人坐奠爵于篚兴对【句】賔复位当西序东靣
　　主人坐取爵【句】沃洗者西北靣【沃洗者主人之佐助沃盥荐俎者】卒洗主人壹揖壹让升【同賔升也】賔拜洗主人坐奠爵遂拜【賔拜洗故主人答拜】降盥【再盥】賔降主人辞賔对复位当西序卒盥揖让升賔西阶上疑立【仡立也】
　　主人坐取爵实之賔之席前西北靣献賔【初进酒】賔西阶上拜主人少退【避賔之拜】賔进受爵以复位主人阼阶上拜送爵賔少退【句】荐脯醢【主人有司荐之】賔升席自西方乃设折俎【牲体支解节折在俎】主人阼阶东疑立
　　賔坐【坐于席上】左执爵祭脯醢奠爵于荐西兴【将取肺故兴少仪云取俎进俎不坐】右手取肺却左手执本坐【句】弗缭【句】右絶末以祭【大夫缭祭士絶祭言缭祭者以手从肺本循之至于末乃絶以祭絶祭则直絶之礼畧也】尚左手哜之【尝至齿】兴加于俎坐捝手遂祭酒兴席末坐啐酒降席【席西】坐奠爵拜告防执爵兴主人阼阶上答拜【就告防时同拜】賔西阶上北靣坐卒爵兴坐奠爵遂拜【坐而遂拜不必起】执爵兴主人阼阶上答拜【就答卒爵之拜　按此祭荐祭酒敬礼也哜肺尝礼也啐酒成礼也敬主人之物故祭荐祭酒哜肺皆在席中啐酒则入于已故在席末也在席上贵礼也在席末贱财也饮食财之类也人所以有争者无礼而志于财也如知贵礼而贱财先礼而后财则民兴敬让不争矣啐才始入口尚在席末言是席之正非专为饮食也卒爵者尽爵中之酒也远在西阶上则愈后愈谦矣郊特牲曰祭肺贵气也盖祭贵馨香肺为气主阳气所钟馨香出焉故独祭之也以上皆主人献賔】
　　賔降洗【将酢主人】主人降【立阼阶东西靣】賔坐奠爵【西阶】兴辞主人对【句】賔坐取爵适洗南北靣主人阼阶东南靣辞洗賔坐奠爵于篚兴对【句】主人复阼阶东西靣賔东北靣盥坐取爵卒洗揖让如初升主人拜洗賔答拜兴降盥如主人礼
　　賔实爵主人之席前东南靣酢主人主人阼阶上拜賔少退主人进受爵复位賔西阶上拜送爵荐脯醢主人升席自北方设折俎祭如賔礼不告防【荐俎哜肺啐酒皆与賔同不告防酒已物也主人凡升席自北方降自西南方】自席前适阼阶上北靣坐卒爵兴坐奠爵遂拜执爵兴賔西阶上答拜主人坐奠爵于序端阼阶上北靣再拜崇酒賔西阶上答拜【北靣再拜崇酒崇重也谓賔乃幸崇重已酒不嫌其薄而饮之于其来酬而拜谢也仪礼图亦曰拜崇酒旧注崇充也非是以上賔酬主人】
　　主人坐取觯于篚【将以导饮酬賔】降洗賔降主人辞降賔不辞洗【以其将自饮也】立当西序东靣卒洗揖让升賔西阶上疑正【立以待主人之自饮】主人实觯酬賔【句】阼阶上北靣坐奠觯遂拜执觯兴賔西阶上答拜【与奠觯同拜】坐祭【主人祭】遂饮卒觯兴坐奠觯遂拜执觯兴賔西阶上答拜【凡酬賔之礼主人欲酬賔先自饮于阼阶上以导之】
　　主人降洗賔降辞如献礼升不拜洗【酬杀于献】賔西阶上立主人实觯賔之席前北靣賔西阶上拜主人少退卒拜进坐奠觯于荐西【賔已拜而主人遂奠其觯】賔辞【以主人复亲酬已故辞】坐取觯复位主人阼阶上拜送賔北靣坐奠觯于荐东复位【酬酒奠而不举不尽人之欢也记言凡奠者于左将举者于右以上主酬賔】
　　主人揖降【将献介】賔降立于阶西当序东靣【主人将与介为礼賔谦不敢居堂上】
　　主人以介揖让升拜如賔礼
　　主人坐取爵于东序端降洗介降主人辞降介辞洗如賔礼升不拜洗【介礼杀也】介西阶上立
　　主人实爵介之席前西南靣献介介西阶上北靣拜主人少退介进北靣受爵复位主人介右北靣拜送爵【主人拜于介右降尊以就卑也】介少退主人立于西阶东荐脯醢介升席自北方设折俎祭如賔礼不哜肺不啐酒不告防【礼下于賔】自南方降席北靣坐卒爵兴坐奠爵遂拜执爵兴主人介右答拜【以上主人献介】
　　介降洗【将以酢主】主人复阼阶降辞如初【介辞主人从已降主人辞介为已洗皆如賔礼】卒洗主人盥【尊介也当为介酌】介揖让升授主人爵于两楹之间【尊在两楹之北今授爵于尊南也酒賔主共之賔亲酌以酢主人此不亲酌介卑也】介西阶上立主人实爵酢于西阶上介右【主人自实酒于爵】坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜
　　主人坐奠爵于西楹南【将以献众賔也】介右再拜崇酒介答拜【以上介酢主人】
　　主人复阼阶揖降【复位】介降立于賔南
　　主人西南靣三拜众賔【賔众故以三拜为礼】众賔皆答壹拜【不升拜贱也】主人揖升坐取爵于西楹下降洗升实爵于西阶上献众賔众賔之长升【句】拜受者三人【賔不止三而拜受惟三则堂下众賔不拜也】主人拜送坐祭立饮不拜【句】既爵【句】授主人爵降复位【卒爵不拜立饮立授贱也凡坐卒爵者则拜既爵其立卒爵者不拜既爵】众賔献则不拜受爵坐祭立饮【此众賔乃三人下之賔也礼益简】毎一人献则荐诸其席众賔辩有脯醢【有献则随以脯醢荐之辩今文作徧】
　　主人以爵降奠于篚【不复用爵】揖让升賔厌【揖】介升介厌众賔升众賔序升即席【以上主献众賔】
　　一人洗升举觯于賔【自此以下皆用觯一人者主人佐吏賛者也举觯者代主人再行礼】实觯西阶上坐奠觯遂拜执觯兴賔席末答拜【拜将受觯】坐祭【举觯者祭】遂饮卒觯兴坐奠觯遂拜执觯兴賔答拜降洗升实觯立于西阶上賔拜【句】进坐奠觯于荐西賔辞坐受以兴【句】举觯者西阶上拜送【句】賔坐奠觯于其所【賔奠觯于荐西俟作乐后将取此以酬主人】举觯者降【事已以上举觯】
　　大夫若有遵【僎】者则入门左主人降【迎僎】賔及众賔皆降复初位【门内东西】主人揖让以大夫升拜至大夫答拜【以上迎僎此下四条乡射礼文以补饮僎之礼此篇不言僎礼者僎不必备下文所云若有遵者是也】主人以爵降大夫降主人辞降大夫辞洗如賔礼席于尊东【尊东明与賔夹尊也不言东上统于尊也】升不拜洗【大夫尊故不拜洗】主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【大夫礼当再重席故不去加席其辞之者不以已尊加于賔也】乃荐脯醢大夫升席设折俎祭如賔礼不哜肺不啐酒不告防西阶上卒爵拜主人答拜【以上主人献僎】
　　大夫降洗【将酢主人也大夫若众则偏献长乃酢】主人复阼阶降洗如初卒洗主人盥【将受大夫之爵故盥明不敢防】揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降【以上僎酢主人】
　　大夫降立于賔南【虽尊不敢加賔】主人揖让以賔升大夫及众賔皆升就席
　　设席于堂廉东上【为工设席也西阶上少东】工四人二瑟【句】瑟先【句】相者二人【众賔之少者为相】皆左何瑟【句】后首挎越【句】内【句】右手相【句】乐正先升立于西阶东工入升自西阶北靣坐相者东靣坐遂授瑟乃降工歌鹿鸣四牡皇皇者华卒歌主人献工【不洗】工左瑟一人拜不兴受爵主人阼阶上拜送爵荐脯醢使人相祭工饮【句】不拜既爵【句】授主人爵众工则不拜受爵【句】祭【句】饮【句】辩有脯醢不祭【爵虽不洗亦祭脯醢则不祭贱也】大师则爲之洗賔介降主人辞降工不辞洗【此言若有大师则为之洗尊之也賔介降以从主人】
　　笙入堂下磬南北靣立乐南陔白华华黍主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵众笙则不拜受爵坐祭立饮辩有脯醢不祭
　　乃间【句】歌鱼丽笙由庚歌南有嘉鱼笙崇丘歌南山有台笙由仪
　　乃合乐周南关睢葛覃卷耳召南鹊巢采蘩采苹工告于乐正曰正歌备乐正告于賔乃降【立西阶东北靣以上乐】主人降席自南方【将燕賔也】侧降【賔介不从】作相为司正【礼久恐怠故立司正监之相即迎賔之相作使也】司正礼辞许诺主人拜司正答拜主人升复席
　　司正洗觯升自西阶【句】阼阶上北靣受命于主人主人曰请安于賔【留賔】司正告于賔賔礼辞许司正告于主人主人阼阶上再拜【拜賔之许】賔西阶上答拜司正立于楹间以相拜皆揖复席
　　司正实觯降自西阶阶间【两阶之间】北靣坐奠觯退共【拱】少立【少立自正慎其位也】坐取觯不祭遂饮卒觯兴坐奠觯遂拜执觯兴洗北靣坐奠觯于其所退立于觯南【洗觯奠之示洁敬立于其南以察众】
　　賔北靣坐取俎西之觯【初起旅酬也俎西之觯即前一人所举之觯】阼阶上北靣酬主人主人降席立于賔东賔坐奠觯遂拜执觯兴主人答拜不祭立饮【賔先自饮而礼皆从杀】不拜卒觯不洗实觯东南靣授主人主人阼阶上拜賔少退主人受觯賔拜送于主人之西賔揖复席【以上賔酬主人】
　　主人西阶上酬介介降席自南方立于主人之西如賔酬主人之礼主人揖复席【以上主人酬介】
　　司正升相旅【助旅也升自西阶北靣】曰某子受酬受酬者降席司正退立于序端东靣【立于西序东靣】受酬者自介右众受酬者自左【为首一人由介右其自次二人以下由左】拜兴饮皆如賔酬主人之礼辩卒受者以觯降坐奠于篚司正降复位【觯南之位相旅毕也以上司正旅酬】
　　使二人举觯于賔介【将行无算爵也】洗升实觯于西阶上皆坐奠觯遂拜执觯兴賔介席末答拜皆坐祭遂饮卒觯兴坐奠觯遂拜执觯兴賔介席末答拜逆降洗升实觯皆立于西阶上賔介皆拜皆进荐西奠之【言皆进者一人至賔所奠觯于荐西一人至介所奠觯于荐南】賔辞坐取觯以兴介则荐南奠之介坐受以兴退皆拜送降賔介奠于其所【奠而不饮】
