<!-- { "loadSidebar": true } -->
　　六艺之教礼乐爲急而射即次焉射者丈夫之所有事也古人祈子而带弓韣生子而悬桑弧成童而教以射贡士而试以射一艺之细而自未孩以至旄期自士庶以至诸侯天子尽人殁齿以从事乎其间而圣人因而教之令其容体必比于礼节奏必比于乐戢其飞扬远骛之志而束之以揖让擎跽之仪又悦之以和平雅正之节俾其防防焉德是务究而愤盈之血气常有所敛约而不得逞养德于是选士于是艺进于道力化于德武止于文而天下亦遂囿于礼陶乐和之化而非心骜志渐革而不自知窃谓成周之以射教也犹唐之诗赋宋之经义而今日制举之文也皆所以笼驭英雄而弓旌辟致之使之屈志以就吾用而至其辨贤愚明长幼厚人伦美风俗则射之于教化也更爲亲切而其义更广大而精深射与礼乐相比而行而庠序之教急焉彼御也书也数也均之爲艺然而教化则缓故不以程士不以命有司听有志者之自习之而已矣周礼乡师正嵗稽乡器党共射器州长春秋以礼会民射于州序乡大夫以乡射之礼五物询众庶一曰和二曰容三曰主皮四曰和容五曰兴舞和者六德之终容者六行之首主皮则射和容则礼兴舞则乐六德之中惟问和六行之中惟问容六艺之中惟问礼乐射则圣王所以陶世范俗之防固可思也益稷云侯以明之太甲云若虞机张往省括于度则释盘庚云若射之有志葢射艺自古重之而成周其制大备朝廷之上躬以习射倡焉将祭祀则射将养老则射诸侯来朝则射诸侯相朝则射燕使臣或与羣臣饮酒则射而总名则大射宾射燕射三等皆礼射也大射之礼不及于士燕射宾射士皆有之射人云射豻侯二正是士有宾射也乡射记曰士布侯画以鹿豕是士有燕射也而乡射之礼又在三射之外其官则乡大夫州长主之礼则皆士礼也是故随处而可行也将大射必行燕礼将乡射必行乡饮酒礼燕礼所以明君臣之义乡饮所以辨长幼之序燕饮则有恩明君臣辨长幼则有义恩联义笃而后与之射焉以观其德行而后人乐而趋焉则先王之教亦可谓委曲而多术者矣乡饮之礼乐彬彬如也迨射而上耦下耦比其才力上物下物画其尺寸举旌偃旌中其宫商侯乏楅中辨其等威其行有左右其升降有先后其进退有当阶及阶及物之揖其司马司射有诱射扬弓钩楹搢扑之式其取矢于楅也始进揖当楅揖取矢揖退与将进者揖其取矢也有横弓郤手兼弣顺羽之节其卒射而饮也有胜者袒决执张弓不胜者袭说决拾加弛弓之异有升饮相揖之文而又比耦而释获不以一人胜不以一人负胜者无所露其矜能长傲之念而不胜者不至于独露其短然而内愧自反亦不得掩其拙于侪耦葢于易争之地特教之以不争而其防吝刻忌与夫粗浮邪戾之气无一得以干乎其间而又节之以驺虞貍首采苹采蘩之乐使其持弓审固何以射何以听循声而发发而中乎正鹄而非志正体直养定而习素者固必不能故曰射可以观德行也德行未修则教之以习射习射即习礼乐也夫礼乐之于德行也固不可以道艺岐矣古之选士以射今之选士以文文与射皆所谓艺也而文以传圣贤之神射以比礼乐之节徒以文则能言之鹦防徒以射则野外之绵蕞然而具眼者自能识焉故古今取士异制而得人则同但古人试贡士于射宫更有深意凡人之贤不肖于威仪揖让间尝露其倪而其好恶趋舍之情于行同能耦间更验其实故节之礼乐以观其德比之以耦以观其类而人之材品将有所不能廋者以此言之试射之显征校文之暗索其将谁优乎哉是故射礼虽废而古道不可以不讲也兹采仪礼所载注为射仪此礼与乡饮相合而行事在于合乐之后旅酬之先故凡前篇所悉兹不重出所小异者饮或无僎射有大夫饮必有介射则无介而饮详于乐射详于射其义固各有攸当焉会典仪注甚略雍志稍详闻徐两学宪皆有射仪然各不相袭总非画一之礼事必师古其义则窃取云然素木瓠叶古之人有行之者不自知其迂也
　　弓诂
　　荀子倕作弓史记挥作弓书曰和之弓山海经少昊生般始爲弓矢弓者射疏及远之器丈夫所有事也考工记弓人爲弓取六材必以其时六材者干角筋胶丝漆也取干之道七柘爲上檍檿桑橘木荆次之竹为下而相干相角相筋相胶各有其法漆欲测丝欲沈六材参均九和而后称良焉凡弓以木为身以角为靣筋所以为深丝所以为固张则筋外而角内弛则角外而筋内把中曰弣弓端曰箫曲处曰隈弣或作柎一曰质旁曰挞中曰敝箫或作弰亦曰弭曰别【方结反】曰峻广雅柎柄也康成曰茭读爲骹茭解谓接中也贾公彦曰隈箫角接处也杜子春曰隈弓之渊许愼曰别弓戾也司农云敝弓人所握持者诗曰象弭鱼服尔雅曰弓无缘者谓之弭左传左执鞭弭曲礼凡遗人弓者张弓尚筋弛弓尚角右手执箫左手承弣而射礼横弓兼弣却手覆手亦各有一定之仪焉凡爲弓方其峻而髙其柎长其隈而薄其敝茭解中有变焉故校挺臂中有柎焉故剽盖弓箫宜方侧骨宜髙隈曲勿促敝手勿厚引弓而臂有力放矢而箫有力则变换而去疾侧骨坚强又能助弓爲力则矢之发也必剽此爲弓之要法也而又因人志虑血气以别其柔劲丰肉而短寛缓以荼若是者为之危弓危弓爲之安矢骨直以立忿埶以奔若是者为之安弓安弓爲之危矢而又因人之形体长短以定其矢之尺寸上制六尺六寸中制六尺三寸下制六尺弓必剂之性情又与形体适矢又与弓适弓矢与心手适其于射也思过半矣弓有往体寡来体多者王弓弧弓也有往体多来体寡者夹弓臾弓也有往体来体若一者唐弓大弓也材强则往体寡故利射革与质材弱则往体多故利射侯与弋强弱中则体若一劲缓之中其射必深故利射深王弧王弓也唐大诸侯弓也夹臾大夫弓也往体寡故合九而后成防往体多故合五而成规体若一故合七而成防天子雕弓诸侯彤弓大夫黑弓士弓谓之弊弓又在六弓之外合三成防勾者谓之弊也大抵天子诸侯大夫士之弓强弱辨乎其等华质异乎其物安危称乎其躬称躬所以利用也异物所以防僭也辨等则臣礼从杀以示不敢敌尊之意所谓礼射固然义取造士不以力所难胜强之致乖尚德之教至于学射则先弱后强必用唐弓大弓取其强弱适中无拘六弓之等不然一以等威为限将强材逸劲不以习士庶而左射貍首右射驺虞圣人殆教弱以愚黔首乎哉其必不然
　　矢诂
　　释名矢指也又谓之箭前进也荀卿云浮游作矢夷牟作矢皆黄帝之臣也藁人弓六物矢八物皆三等矢与弓相将有上中下之制随人身以爲之度而其大较则矢藁三尺云弓材谓干矢材谓藁禹贡荆州贡杶干栝栢惟箘簵楛考工记荆之干妢胡之笴尔雅东南之美有会稽之竹箭焉左传云董泽之蒲可胜既乎此皆矢材之佳者也八物者枉絜杀鍭矰茀恒庳也杀矢鍭矢参分一在前二在后则其达迟故用诸近射田猎枉矢絜矢五分二在前三在后则其达远故利火射用诸城守车战矰矢茀矢七分四在前三在后则其行髙故用于弋射恒矢庳矢八分四在前四在后则其行平故用诸散射考工五矢其兵矢即枉矢絜矢也田矢即矰矢也鍭合于茀而其矢异也杀不言鍭而其用同也郑氏谓茀当为杀杀当为茀是也然则考工五矢即周礼之八物文有详畧故也矢人为矢参分其长而杀其一令趣镞也五分其长而羽其一令不摇也以其笴厚为之羽深量力而受也水之以辩其隂阳夹其隂阳以设其比权轻重也夹其比以设其羽置羽于四垂也参分其羽以设其刅刅长寸围寸铤十之重三垸铤则金之入藁者也羽三之一刅宜二寸铤不宜十寸其垸之多寡于经无见若以今制揆之矢重四钱为中等则经文有不可尽拘者镞有金有骨有石尔雅金镞剪羽谓之镞骨镞不剪羽谓之志君子志于中不志于杀故礼射习射之矢皆谓之志射不剪羽尚疾也志不剪羽尚舒也尚疾则以金镞而必其入尚舒则以骨镞而防其伤方言箭自关而东谓之矢关西曰箭江淮之间谓之鍭诗曰四鍭既钧序賔以贤是也矢锋为镝亦谓之铰广薄而长者曰錍【音卑】亦谓之钯二孔而鸣者曰錍鑪石则荆梁贡砮及肃愼之矢皆石为之凡矢以镞为首以括为末镞而砺之括而羽之书曰若虞机张往省括于度故射之所为入者镞也而其所为中者括也括即比也故云设其比亦谓之拔故曰舍拔则获然必心平体正持弓审固而后矢发命中巧从出焉保氏六艺三曰五射一曰白矢矢贯侯过见其白镞也二曰参连前放一矢后三次连续而去也三曰剡注羽头髙镞低去剡剡然今所云水平箭也四曰襄尺臣与君射不并君立让退一尺也五曰井仪四矢贯仪如井之容仪也此皆所谓枝也而礼乐寓焉则进乎技矣四矢曰乘象有事四方也搢三挟一左旋右抽也设楅拊矢设中释算取矢则上耦取之弓下下耦取之弓上命射则无射获无猎获又不贯不释范之以进退威仪节之以驺虞貍首非不亦分曹角胜而雍雍徳让之雅终不以斯须而去身习之而礼陶乐和试之而选徳尚贤圣王之行射于乡也直一矢加遗而已乎唐人射诀有四戒三谨五善五难二合三开五病游艺之暇亦当旁览



　　物诂
　　射时所履者谓物画地作十字形大射纳射器时梓人升自北阶两楹间疏数容弓若丹若墨度尺而午乡射记射自楹间物长如笴其间容弓距随长武序则物当栋堂则物当楣此所谓物犹言事也君子之所有事也凡射必于楹间故物画于楹其左曰下物其右曰上物两物相离六尺故其间容弓也笴者矢之干也其长三尺物南北之度应之距随长武则东西横距之画纵横交互纵长而横短郑注云始前足至东头为距后足来合西南面为随武迹也尺二寸盖两足相合得尺二寸横画如之容足之限也其长三尺亦应跬步盖尺寸不容越焉当栋当楣以堂之深浅为节凡五架之屋正中曰栋次曰楣前曰序深故当栋堂浅则当楣司射升当诱射豫则钩楹内堂则由楹外郑注读豫为榭州学有堂无室谢如宣榭之榭榭无室则其容深故由楹内乡学则堂室备焉堂内容室而其堂浅矣故由楹外此当栋当楣之异也当物则揖及物则揖敬其事也诱射者左足履物不方足还视侯中俯正足射者左足履物还视侯中合足而俟其视侯以志中也然而正足合足绳趋尺歩必范之以物焉内志正外体直一举足不容茍也
　　侯中方一丈上下躬各二丈
　　上个四丈下躬三丈个读作干
　　以绢系之于干也中参之一
　　名正上下聨之以纲
　　侯诂
