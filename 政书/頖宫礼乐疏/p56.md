<!-- { "loadSidebar": true } -->
　　遂适堂前北靣立于所设楅之南命弟子设楅【楅以承笴齐矢】乃设楅于中庭南当洗东肆司马由司射之南退释弓于堂西【句】袭【句】反位弟子取矢北靣坐委于楅【句】北括【句】乃退司马袭进当楅南北靣坐左右抚矢而乘之【以左右手拊矢四四数之】若矢不备则司马又袒执弓如初升命曰取矢不索【不尽】弟子自西方应曰诺乃复求矢加于楅【以上取矢加楅以俟再射甫毕初射之事】司射倚扑于阶西升请射于賔如初賔许诺賔主人大夫若皆与射则遂告于賔适阼阶上告于主人主人与賔为耦遂告于大夫大夫虽众皆与士爲耦【士谓賔之在下及羣士来观礼者大夫虽众不自以其爵为耦嫌于自尊别也】以耦告于大夫曰某御于子西阶上北靣作【使】众賔射司射降搢扑由司马之南适堂西立比众耦【大夫耦及众賔也】众賔将与射者皆降由司马之南适堂西继三耦而立东上大夫之耦为上若有东靣者则北上【众賔无常数若賔少则以南靣为正若多则有立于西边者东靣而以北为上也】賔主人与大夫皆未降司射乃比众耦辩【众賔与射者降则比耦乃徧】遂命三耦拾取矢司射反位【反位以俟袒决】
　　三耦拾取矢皆袒决遂执弓进立于司马之西南司射作上耦取矢【还当上耦如前使射之仪】司射反位上耦揖进当楅北靣揖及楅揖上射东靣下射西靣上射揖进坐横弓【南踣弓】郤手自弓下取一个【句】兼诸弣【句】顺羽且兴【句】执而左还退反位东靣揖【揖下射使取矢】下射进坐横弓覆手自弓上取一个兴其他如上射【上射覆左手执弓背故郤右手在里取矢下射仰左手向上执弓故用右手向下取矢皆从便】
　　既拾取乘矢揖皆左还南面揖皆少进当楅南【少南行也】皆左还北面搢三挟一个揖皆左还上射于右【将复庭位故皆左旋西行也并向西行下射南则上射北故云右】
　　与进者相左【由进者之北】三耦拾取矢亦如之后者遂取诱射之矢兼乘矢而取之以授有司于西方而后反位【有司司射器者以所取诱矢者之四矢西靣授之而后反东靣之位】
　　众賔未拾取矢【楅矢已尽故不拾取矢】皆袒决遂执弓搢三挟一个由堂西进继三耦之南而立东靣北上大夫之耦为上司射作射如初一耦揖升如初司马命去侯获者许诺司马降释弓反位
　　司射犹挟一个去扑与司马交于阶前升请释获于賔賔许降搢扑西面立于所设中之东北面命释获者设中遂视之【视以教释算】释获者执鹿中一人执算以从之释获者坐设中南当楅西当西序东面【执中与算从堂西来故东面坐设】兴受算【旋向北面受算】坐实八算于中【回向东面实之】横委其余于中西南末兴共而俟司射遂进由堂下北面命曰不贯不释【布侯射中则贯故以中为贯也不贯布则不释算】上射揖司射退反位释获者坐取中之八算改实八算于中兴执而俟【人四矢则一耦八矢虽不知中否要须一矢则一算改实八算拟后来者用之】乃射若中则释获者坐而释获毎一个释一算上射于右【賔党】下射于左【主党】若有余算则反委之【委于地合后释】又取中之八算改实八算于中兴执而俟
　　三耦卒射賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓说决拾袭反位升及阶揖升堂揖皆就席大夫袒决遂执弓搢三挟一个由堂西出于司射之西就其耦大夫为下射揖进耦少退【不并行尊大夫也】揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席
　　众賔继射释获皆如初司射所作唯上耦【賔主人射则司射不请以上主賔僎士众賔继三耦而习射】
　　卒射释获者遂以所执余获【不中之余算】升自西阶尽阶不升堂告于賔曰左右卒射降反位坐委余获于中西兴共而俟
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉司马乘矢如初司射遂适西阶西释弓去扑袭进由中东立于中南北靣视算释获者东面于中西坐先数右获二算为纯【全也隂阳耦为全】一纯以取实于左手十纯则缩而委之每委异之【以东面释算观之东西为纵南北为横缩纵也异之易于校数】有余纯则横于下一算为奇奇则又缩诸纯下
　　兴自前适左东面坐【句】兼敛算【句】实于左手一纯以委十则异之【右则一一取之于地实于左手此则总敛于左手一一取于左手委之于地也所谓礼以变为敬】余如右获【谓所缩所横】司射复位释获者遂进取贤获【胜党之算】执以升自西阶尽阶不升堂告于賔若右胜则曰右贤于左若左胜则曰左贤于右以纯数告若有奇者亦曰奇若左右钧则左右皆执一算以告曰左右钧降复位坐兼敛算实八算于中委其余于中西兴共而俟【将为第三畨射故豫设之　以上释算】
　　司射适堂西命弟子设丰【丰以承爵设之将饮不胜者弟子胜党之年少者】弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位
　　司射遂袒执弓挟一个搢扑北面于三耦之南命三耦及众賔胜者皆袒决遂执张弓【执张弓言能用之】不胜者皆袭说决拾郤左手右加弛弓于其上遂以执弣【两手执弣弓弛辱其不能用】
　　司射先反位三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右不胜者进北靣坐取丰上之觯兴少退立卒觯进坐奠于丰下兴揖
　　不胜者先降与升饮者相左交于阶前相揖出于司马之南遂适堂西释弓袭而俟【俟第三畨射】
　　有执爵者【前使弟子设丰此则主人使人代之酌于丰上以卒饮】执爵者坐取觯实之反奠于丰上升饮者如初三耦卒饮賔主人大夫不胜则不执弓执爵者取觯降洗升实之以授于席前【优尊者】受觯以适西阶上北靣立饮【受罚】卒觯授执爵者反就席大夫饮则耦不升若大夫之耦不胜则亦执弛弓特升饮众賔继饮执爵者辩乃彻丰与觯【设丰者反丰于堂西执爵者反觯于篚以上饮不胜者】
　　司马洗爵升实之以降献获者于侯荐脯醢设折俎俎与荐皆三祭【侯之右左中凡三祭】获者负侯北面拜受爵司马西靣拜送爵获者执爵使人执其荐与俎从之适右个【侯之右干】设荐俎获者南面坐左执爵祭脯醢执爵兴取肺坐祭遂祭酒兴适左个中亦如之左个之西北三步东西设荐俎获者荐右东靣立饮【享侯之余】不拜既爵司马受爵奠于篚复位
　　获者执其荐使人执俎从之辟【设俎祭乏避其正靣凡祭皆当正靣此独避之避举旌偃旌也】设于乏南获者负侯而俟【俟第三畨射以上献获者】
　　司射适阶西释弓矢去扑说决拾袭适洗洗爵升实之以降献释获者于其位少南【避中】荐脯醢折俎有祭释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐【句】反位【以上献释获者此以上皆第二畨射事】
　　司射适堂西袒决遂取弓于阶西挟一个搢扑以反位【为将复射】司射去扑倚于阶西升请射于賔如初賔许司射降搢扑由司马之南适堂西命三耦及众賔皆袒决遂执弓就位司射先反位
　　三耦及众賔皆袒决遂执弓各以其耦进反于射位司射作拾取矢三耦拾取矢如初反位賔主人大夫降揖如初主人堂东賔堂西皆袒决遂执弓皆进阶前揖及楅揖拾取矢如三耦卒北靣搢三挟一个揖退【反位】賔堂西主人堂东皆释弓矢袭及阶揖升堂揖就席大夫袒决遂执弓就其耦
　　揖皆进如三耦耦东靣大夫西靣大夫进坐说矢束【将射】兴反位而后耦揖进坐兼取乗矢【尊大夫不敢与之拾也】顺羽而兴反位揖大夫进坐亦兼取乗矢如其耦北靣搢三挟一个揖退耦反位大夫遂适序西释弓矢袭升即席【大夫不序于下尊也】
　　众賔继拾取矢皆如三耦以反位
　　司射犹挟一个以进作上射如初一耦揖升如初司马升命去侯获者许诺司马降释弓反位司射与司马交于阶前去扑袭升请以乐乐于賔賔许诺司射降搢扑东靣命乐正曰请以乐乐于賔賔许【乐正位东阶东南北靣大师位东北西靣故司射东靣命乐正】司射遂适阶间堂下北靣命曰不鼓不释【不与鼔节相应不释算也乡射歌五终凡五节其四节先以听也最后一节应鼓凡八击应节以将八矢】上射揖司射退反位
　　乐正东靣命大师曰奏驺虞间若一【驺虞一发五豝喻得贤之多故以为节曰间若一者所重在节也】大师不兴许诺乐正退反位乃奏驺虞以射三耦卒射賔主人大夫众賔继射释获如初卒射降【众賔升射于堂射毕而降】
　　释获者执余获升告左右卒射如初
　　司马升命取矢获者许诺司马降释弓反位弟子委矢司马乗之皆如初司射释弓视算如初释获者以贤获与钧告如初降复位
　　司射命设丰设丰实觯如初遂命胜者执张弓不胜者执弛弓升饮如初司射犹袒决遂左执弓右执一个兼诸靣镞适堂西以命拾取矢如初
　　司射反位三耦及賔主人大夫众賔皆袒决遂拾取矢如初矢不挟兼诸弣以退不反位【不反射位事毕也】遂授有司于堂西辩拾取矢揖皆升就席【取矢既徧主人以賔升大夫众賔从升立时少退于大夫】司射乃适堂西释弓去扑说决拾袭反位【不复射故】司马命弟子说侯之左下纲而释之【脱侯中掩左下纲如初张时尚未全去备旅酬之复射】命获者以旌退命弟子退楅司射命释获者退中与算而俟【诸所退皆俟堂西备复射也郑云获者释获者亦退其荐俎以上三畨射毕】司马反为司正退复觯南而立【当监旅酬】
　　乐正命弟子賛工即位弟子相工如其降也升自西阶反坐【乐正反自西阶东北面】
　　賔北面坐取俎西之觯兴【即前一人所举奠于荐西者】阼阶上北面酬主人主人降席立于賔东賔坐奠觯拜执觯兴主人答拜賔不祭卒觯【立饮】不拜不洗实之进东南面主人阼阶上北靣拜賔少退主人进受觯賔主人之西北靣拜送【同阶拜送礼杀也】賔揖就席【以上賔酬主人】
　　主人以觯适西阶上酬大夫大夫降席立于主人之西如賔酬主人之礼主人揖就席【以上主酬僎】
　　若无大夫则长受酬亦如之【主酬三賔乡射无介故即及三賔】
　　司正升自西阶相旅作受酬者曰某酬某子受酬者降席司正退立于西序端东面众受酬者拜兴饮皆如賔酬主人之礼辩遂酬在下者皆升受酬于西阶上卒受者以觯降奠于篚司正降复位【监旅酬讫以上旅酬】
　　使二人举觯于賔与大夫【二人主人之賛者举觯为无算之始】举觯者皆洗觯升实之西阶上北靣皆坐奠觯拜执觯兴賔与大夫皆席末答拜【席西靣南】举觯者皆坐祭遂饮卒觯兴坐奠觯拜执觯兴賔与大夫皆答拜举觯者逆降洗升实觯皆立于西阶上北靣东上賔与大夫拜举觯者皆进坐奠于荐右【坐奠之不敢亲授也将饮者奠于右】賔与大夫辞坐受觯以兴举觯者退反位皆拜送乃降賔与大夫反奠于其所兴【奠而不举者不尽人之欢】若无大夫则唯賔
