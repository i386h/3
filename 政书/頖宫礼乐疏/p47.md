<!-- { "loadSidebar": true } -->
　　通賛唱主人献賔引唱降洗【引主人取爵由东阶降亦引賔从西阶降主辞賔云免降賔答云不敢不降引主人适盥洗所南靣立洗爵賔就盥洗之南北靣立辞云免洗主答云不敢不洗賔退就西阶东靣立俟主人洗讫】引唱揖升阶【賔主一揖一让同升】通唱拜洗引唱鞠躬拜兴平身【賔主各原位一拜讫】引唱降盥【主人奠爵于篚下阶盥手賔亦降主辞云免降賔立于西序东靣主盥手讫揖让如前賔西阶上靣东立】通唱主人进爵【引主人取爵于篚司尊者斟酒】引唱诣賔席前【引主人西北向賔席奠爵賔西阶上北靣拜手进受爵主人退东阶上亦拜手送爵】通唱荐脯醢设折俎【执事者进豆进俎】引唱坐祭【賔就席跪左手执爵右手取豆中之醢以祭又奠爵于席左手取俎中之肺右手摘少许以祭】引唱哜肺【賔左手取肺哜之还于俎捝手】又唱祭酒【祭讫】又唱啐酒【賔举爵啐酒告主人曰防酒遂诣西阶拜手主亦拜手】引唱卒爵【賔北靣饮爵进】通唱拜既引唱鞠躬拜兴平身　以上主人献賔













　　通賛唱賔酢主引唱降洗【引賔执爵由西阶降亦引主人东阶降賔辞云免降主人云不敢不降引賔向东至洗之南向北而洗主人向南而辞賔云不敢不洗主人西靣立賔盥手随洗爵讫】引唱升阶【主賔一揖一让升拜洗又降盥如初乃升】通唱賔进爵【賔取爵于篚司尊斟酒】引唱诣主席前【引賔东南向主席奠爵主人东阶上北靣拜手进受爵賔退西阶上亦拜手送爵】通唱荐脯醢设折俎【执事者进俎豆】引唱坐祭【主就席跪祭如賔礼】引唱哜肺祭酒啐酒【主哜肺讫又祭酒啐酒】引唱卒爵【主人饮讫奠爵拜手賔亦拜手】通唱再拜崇酒【主人揖賔云崇酒】引唱鞠躬拜兴拜兴平身【阙】以上賔酢主人








　　通賛唱主人酬賔引唱降洗【引主人取觯于篚诣盥洗亦引賔降如前主人辞降賔不辞洗賔立西阶东靣主人洗讫】引唱升阶【主賔揖让升賔西阶立】通唱主人实觯【主人执觯执事者斟酒于觯】引唱揖【主东賔西俱北靣揖】引唱祭酒卒觯【主人跪祭酒卒饮讫】引唱鞠躬拜兴平身引唱降洗【引主人降賔降主人辞降如献礼】引唱升阶【揖让升賔不拜洗西阶上立】通唱主人进觯【主执爵执事者斟酒于觯】通唱诣賔席前【主人诣賔席奠于席西賔西阶上拜手主人退于东阶上拜手】引唱复位【賔复位将觯奠于席东不饮】引唱降阶【引主人揖降亦引賔揖由西　阙阶降立于西序】以上主人酬賔








　　通賛唱主人以介升引唱揖三让【揖让升如賔礼】引唱升阶通唱拜至引唱鞠躬拜兴拜兴平身通唱主人献介引唱降洗【引主人降介随降主人辞降主人取爵于篚洗介辞洗如賔礼】引唱升阶【揖让升讫不拜洗介西阶上东靣立】通唱主人进爵【司尊者斟酒】引唱诣介席前【主人西南靣向介席奠爵介北靣拜手进受爵主人于介右亦拜手送爵讫立于西阶东】通唱荐脯醢设折俎【执事者进俎豆】通唱坐祭【介升自席北跪祭如賔礼不哜肺不啐酒不告防自南方降】引唱卒爵【介饮既奠爵】引唱鞠躬拜兴平身【介拜主人于阙介右同拜】以上主人献介








　　通賛唱介酢主引唱降洗【一引介西阶降一引主东至阼阶降介辞降介取爵洗主辞洗介卒洗如賔礼】引唱降盥【主人降阶盥讫】引唱升阶【主介一揖一让升】通唱介授爵【介以空爵授主人于两楹之间主人受爵介立于西阶上司尊者斟酒主人于介右拜手介亦拜手】引唱坐祭卒爵【主人跪祭饮尽觯拜手介亦拜手】通唱再拜崇酒引唱鞠躬拜兴拜兴平身引唱复位降阶【主人复位由东阶降亦引介阙从西揖降立于賔南】
　　以上介酢主人









　　通賛唱主拜众賔众賔答拜引唱鞠躬拜兴拜兴拜兴平身【主就阼阶下西南三拜三賔其三賔以次每人答一拜】引唱升阶【主人揖三賔升主人取爵于西楹下】引唱降洗【主人洗讫】引唱升阶【主人升】通唱主献三賔【司尊者酌酒三爵授主人送三賔荐于席三賔受爵拜手主人于三賔右亦拜手】通唱荐脯醢引唱坐祭【三賔跪祭酒】引唱兴卒爵【三賔立饮讫以爵授主人】引唱复位【三賔降复位】通唱主献众賔【司尊者酌众賔爵授主人徧送堂下众賔各受讫】通唱徧荐脯醢引唱众賔坐祭【众賔祭酒如三賔】引唱兴卒爵【众賔立饮既俱以爵授主人奠于篚】引唱升阶【主揖賔一揖一让賔揖介介揖众賔升】
　　以上主献众賔














　　通賛唱一人举觯【礼生一人取下篚之觯就洗洗讫执事者酌酒由西阶升】引唱揖【举觯者揖賔席西答揖】引唱坐祭卒觯【举觯者跪祭饮尽】引唱兴揖【执觯者揖賔答】引唱降洗升【执觯者由东阶降西阶升】引唱诣賔席前【执事者酌酒执觯者奠于賔席之西賔受之举觯者退立于西阶】引唱揖【賔南靣揖云免赐举觯者北靣揖】引唱奠觯【賔仍将觯奠于席西】引唱复位【举觯者降】
　　以上一人举觯


<史部,政书类,仪制之属,頖宫礼乐疏,卷九>








　　摈者报僎至【摈报讫退立阼阶下西靣】通賛唱迎僎【僎入门右若有众僎皆随入主人降賔介众賔皆降复门内之初位】引唱揖【三揖三让如迎賔】唱升阶【升讫】賛唱拜至【拜讫】又唱主人献僎【主人降洗僎从之主辞降僎辞洗主人卒洗揖让升僎不拜洗主人实爵西北靣献僎僎拜手主人于僎右拜送俱如介礼】通唱加席【僎辞云请去加席主人云礼有加席】賛唱荐脯醢设折俎【僎祭酒祭肺如賔礼不哜肺不啐酒不告防如介礼】引唱卒爵【饮讫】通唱拜既【如介礼介众賔西阶上东靣俟】通唱僎酢主【其礼与介酢同若有三僎则主人次第献之不洗余与献僎同行礼毕】引唱升阶【主人以賔升賔揖僎僎揖介介揖众賔俱随升】引唱复位
　　以上迎僎主人献僎僎酢主人















　　通賛唱以乐乐賔随唱升歌【执事者设瑟席于西阶堂廉上稍东乐正先升瑟二人随之歌二人又随之拊一人位其西】乐正唱工歌鹿鸣【鼓瑟歌讫】唱工歌四牡又唱工歌皇皇者华【各歌一章讫】通唱主人献工【执事者酌酒于爵以授主人主人南靣献工】引唱拜受爵【瑟长一人跪受爵遂拜】引唱主人拜送【主人阼阶上拜手】引唱荐脯醢【荐讫执事者随送众工酒及脯醢】唱祭脯醢【瑟一人祭】又唱祭酒又唱饮酒【众工俱跪祭酒饮酒讫】唱授爵【瑟一人以爵授主人余以爵授执事者】唱兴通唱笙入【笙三人舂牍一人同入立于磬县之南北靣】乐正唱笙奏南陔【奏讫】唱笙奏白华又唱笙奏华黍【以次奏讫】通唱主人献笙【酌酒如前献之于西阶】引唱拜受爵【一人拜尽阶不升堂】引唱主人拜送又唱荐脯醢【徧有脯醢】唱祭脯醢【一人祭】又唱祭酒饮酒【众笙俱跪祭饮讫】引唱升授爵【一人升授主人余阶下授执事者　　此时通賛唱立司正安賔相拜复位讫】通唱间歌乐正唱诗歌鱼丽【歌讫　　此时司正举觯】唱笙奏由庚【奏讫　此时賔酬主】又唱诗歌南有嘉鱼【歌讫　此时主酬介】又唱笙奏崇丘【奏讫　此时主酬僎】又唱诗歌南山有台【歌讫此时主酬次僎以下】又唱笙奏由仪【奏讫】通唱合乐【此后司正相旅】乐正唱乐奏周南关睢【堂上下合奏讫】又唱乐奏召南鹊巢又唱乐奏周南葛覃又唱乐奏召南采蘩又唱乐奏周南卷耳又唱乐奏召南采苹【此时二人举觯　以上俱次第合乐讫】乐正唱正歌备【乐正降】
　　以上乐賔献工献笙备乐【自献笙以后即立司正其间歌合乐与旅酬以后之礼同时乐以侑食非久俟终乐然后劝酬也乡射之饮第有合乐所奏周南召南六诗重在射不暇升歌奏笙间歌】










　　通賛唱立司正引唱主人降阶【主由东阶降诣摈者前请云吾子为司正傧辞云某不能主人云莫若吾子傧云敢不惟命遂就中庭北靣立】通唱主人拜随唱司正答拜引唱鞠躬拜兴平身复位【主人西靣拜司正北靣答拜讫主人东阶升】通唱司正举觯引唱洗觯【司正取觯诣洗所洗讫】引唱升阶【由西阶升】又唱诣主人前【诣阼阶北靣主人揖云请安于賔司正揖云诺】引唱安賔【司正诣西阶北靣告賔曰敢请賔安賔曰诺】唱复命唱相拜【司正告主人云賔许遂立于楹间以相賔主之拜】通唱主賔交拜【主人阼阶賔西阶上俱北靣拜】引唱鞠躬拜兴拜兴平身唱复位【司正揖賔主使复位乃少进及此时间歌鱼丽】引唱酌酒【司尊酌酒于觯】唱降阶【司正降西阶中庭北靣立置觯于几拱立】唱卒觯【司正饮讫】唱奠觯【揖平身】又唱洗觯【执觯诣洗】唱涖酒【司正奠觯立于其南】
　　以上司正觯












　　通賛唱行旅酬礼又唱賔酬主【此时笙由庚】引唱诣主席前【賔兴取俎西之觯诣阼阶主人兴立于賔前】引唱揖【主賔北靣揖】唱卒觯【賔饮讫】唱实觯【执事者斟酒賔东南靣授主人】唱受觯【主人受之饮讫】唱揖【同在阼阶北靣揖】唱复位【賔回席】通唱主酬介【此时歌嘉鱼】引唱诣介席前【主人诣西阶介降立主人之西】唱卒觯【主人饮讫】唱实觯【主人西南靣授介】唱受觯【饮讫】唱揖唱复位通唱主酬僎【此时笙崇丘若有三僎则次第行礼如前歌南山笙由仪】通唱司正升相旅【司正升自西阶立于西靣北命众賔曰某酬某子】通唱受酬者降【三賔以次降由介之东司正立西序东靣一賔酬次賔次賔酬三賔三賔酬堂下之賔皆受酬西阶如賔酬主人之礼卒受者以觯降奠于篚此旅酬时合奏堂上堂下之乐】引唱司正复位【司正降复觯南之位】　　以上旅酬














　　通賛唱二人举觯于賔介【合乐将终之时礼生二人洗觯由西阶升】引唱揖【二人北靣揖賔南靣介东靣各答揖】唱祭酒唱卒觯【二人祭饮讫】唱揖【揖如前】唱降洗【西阶降】唱升唱实觯【执事以酒各实于觯】一唱献賔一唱献介【各以觯奠其席右】唱揖【揖如前賔介举觯仍奠于其所二人复位】
　　以上二人举觯
　　坐饮无算爵无算乐【不另图即同前位】
