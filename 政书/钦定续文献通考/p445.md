<!-- { "loadSidebar": true } -->
　　霁疏陈马政十事一言国初边方毎寺马不下二三万匹自正统后马政日弛边方用马皆仰给京师宜督太仆苑马寺加意牧养一金吾左等卫皆有草塲牧马马以万计近存十无二三宜行寺丞等官约束衞所如法牧养一顺天州县寄养马人戸丁多者或得空间力乏者强令牧养宜审定人户优免贫难一各处孳牧新收者少物故者多上下相防彼此姑息宜许寺丞官揭部一顺天备用孶牧之马请留其良汰其病者仍三年一选一国初専责马甲养马自各家轮养致用心不専马多物故宜如旧例一各府州县使客经过辄令官马迎送马毙则民赔偿宜严加禁约一法司贜罚官马良者多为权豪减价买去老病者寄养于民至倒死亦要追赔宜止许卖其老弱一各省边等处俱有牧马草塲多为豪右侵占请阅实原额封立界至一各府州县有马少戸多马多戸少者宜令酌派适均皆从之又南京太仆寺卿秦崇疏言南太仆岁解备用马治三年为始凤庐滁和等处解马七分折价三分淮扬江浦六合等处解马四分折价六分又应天诸府养马州县因有纳价事例遂止知照数徴价其牧养马政一切废弛请令巡按御史查提追补并于南陵建平各增管马官一员亦从之
　　【臣】等谨按兵志及实録治二年陜西巡抚萧桢请减行太仆寺官兵部覆疏畧谓洪永间设苑马寺各置官属凡茶马贡马常数万匹足充边用正统以后马日以耗遂裁革四监十九苑今所存者复请裁革是惜小费而忘大计恐马政遂废不可复请量减之又正徳十六年九月御史王昶陈马政四事一补恩队军丁一禁怀驹种马给边一履亩勘实草塲牧地一各苑马宜先时收保自后言马事者非一大扺皆相袭常谈而无救时实用不足录也
　　三年定管军官私占官马及借拨与人之罪
　　五匹以下降一级以上降二级发边衞立功借者一体论罪
　　六年七月定寄养种马额及算驹之数
　　北畿自永乐以来马日滋辄责民牧寺卿彭礼以戸丁有限课驹无穷请定种马十万匹岁取驹二万五千匹永为定额不复增添尚书马文升覆奏行之两京太仆寺种马始有定额
　　十五年十二月以杨一清为左副都御史督理陜西马政
　　御史王绍请严私茶之禁整理陜西马政兵部议谓在外寺卿毎用谪逐之人为下所易宜以布按二司叅政等官推补其监苑庶官亦宜择北人素知牧马者委之遂命一清以都御史往十七年正月一清言初以陜西宜牧设监苑跨二千余里后皆革去惟存长乐灵武两监六苑开城安定为上苑广宁万安为中苑清平黒水为下苑上苑岁可得马二万匹中苑得八千匹下苑得四千匹计亦足以给三边之用然欲广孳息必多蓄种马宜增满万匹两年一驹五年可足前数请给太仆寺银四万二千两于平庆临巩买种马七千又养马恩队军旧额一千二百有竒今止有七百余人请增为三千人以牧马并请相度地势长乐广平等十四营宜创筑城堡开城黒水等十八营城堡宜修俱已允行寻迁总制仍督马政原额诸监草塲十三万三千七百余顷存者已不及半一清覈之得荒熟地十二万八千四百余顷清勾拨补招募改编军人二千三百余名修完马营城堡一十九处衙门仓厫马廐屋宇四千一百余间又开武安苑地二千九百余顷正徳二年闻于朝又言官茶无积私贩盛行边兵缺马累行伍赔偿臣严禁私贩广积官茶招调番人共易马一万九千七十七匹三边战马不为无补且以巡抚政繁请复设巡茶御史一人兼理马政茶法二事从之
　　【臣】等谨按兵志载开城安定为上苑牧万马广宁万安为中苑万安可五千广宁四千清平黒水为下苑清平二千黒水千五百与此互异
　　十六年七月修辽东复州苑马寺于开原抚顺二处各立马厰
　　从巡抚张鼎言也
　　武宗正徳二年闰正月令民养马者勿科驹毎岁令羣纳备用马一匹合力买解
　　御史王济言民苦养马有一孳生马辄害之间有定驹赂医讳之有显驹坠落之马亏欠不过纳银二两既孳生者已闻官而复倒毙不过纳银三两孳生不死则饥饿马日瘦削无济实力今种马地亩人丁岁取有定额请以其额数令民买马而种马孳生县官无与兵部是其言自后毎有奏报辄引济言县官无与种马事但责驹于民遗母求子矣
　　七年闰五月开纳马例
　　军民舍余人等纳银二十两准马一匹授以冠带以上递加至七品散官者马三匹银七十两武职则纳银百七十两准马七匹授百戸镇抚以上递加至指挥使者马二十五匹授五百两俱免杂泛差役其余各有差
　　兵志曰初边臣请马太仆寺以见马给之自改徴价银马日少而请者相继给价十万买马万匹边臣不能市良马马多死太仆卿储巏以为言请仍给马又指陈各边种马盗卖私借之弊语虽切不能从而边镇给发日益繁延绥三十六营堡自治十一年始十年间发太仆银二十八万有寄买补四万九千余匹宁夏大同居庸闗等处不与焉至正徳七年遂开纳马例凡十二条九年复发大仆银市马万五千于山东辽东河南及凤阳保定诸府
　　十四年十月命兵部申明兑马之例
　　太仆寺毎年派取马二万五千匹其贮寺马价亦量宜而发是时两岁之间御马监辽东宣大等处兑至五万八千七百余匹价银亦二十三万两寺卿汪举请申明旧规量入而出旧四卫勇士官马死二次者例不再给责之赔偿今累年未追宜如旧辽东有寺监所养之马宣大有团种子粒及椿棚之银自可买补请如旧制非遇征调不得妄乞京营马旧制各营追收椿银买补后归之太仆兊与寄养马匹请令各营严追椿银送寺买马诏可
　　世宗嘉靖二年二月谕各巡抚毋请调寄养马匹时保定巡抚周季凤河南勦贼急兑马匹后多耗损太仆寺奏其非例故也既而御史谢汝仪言防典所载州县及卫所私乗者俱有禁独无巡抚不得擅用之文今宜明敕巡抚非奉诏不得擅用从之
　　闰四月更定盗卖官马之例
　　有力者照例罚马二匹知情和买邻人牙保罚马一匹无力者军调边卫民发附近卫所永逺充军管军官遇操军盗卖事发三匹以上者降一级五匹以上者降二级
　　九年六月命团营马匹量留三千匹聴征余一体下塲牧放
　　旧制营卫上直官马俱各分置草塲牧放毎下塲月分草料住支后团营马不下塲皆仰秣司农部臣因请量留三千匹聴征余令一体牧放从之
　　兵志曰明世马政法久弊从其始盛终衰之故大率由草塲兴废太祖设草塲于大江南北复定北边牧地永乐中又置草塲于畿甸寻以顺圣川至桑干河水草美令以太仆千骑分牧后增至万二千匹宣徳初复置九马坊于保安州于是马大蕃息以色别而名之其毛色二十五等其种三百六十其后庄田日增草场日削军民困于孳养治初主事汤冕给事中周旋等皆请清覈而旋言香河诸县占于势家霸州等处俱有仁寿宫皇庄乞罢之以益牧地虽允行而卒不能清南京诸衞牧塲亦久废京师团营官马万匹与旗手等卫上直官马皆分置草塲嵗春末马非聴用者下塲牧放草豆住支秋末回科道阅视马毙军逃者以闻后上直马不出牧而骑操马仍嵗出如例嘉靖中武定侯郭勋以边警为辞奏免之徴各塲租以充公费余贮太仆寺买马于是营马専仰秣司农嵗费十八万户部为诎而草塲益废议者争以租佃取赢浸淫至神宗时弊壊极矣
　　十二年定例失马匹条例
　　议准存操巡补幷锦衣旗手等卫马匹一年以百匹为率倒失十匹以上送问七匹以上罚治不及数者免究全无者量加犒赏原管数少而倒失不多及全无者不在此限又十七年定领马十年以上倒死者把总官免防十年以下者仍以百匹为率二十匹以上把总送问十匹以上罚治不及数者免究
　　二十五年八月以牧马草塲子粒银尽送太仓供养马费
　　二十九年十二月并徴南北寄养马复弛陜西辽东各闗马禁
　　太仆寺寄养马兑发殆尽令三十年分春秋二季马并作一运及借三十一年分马作三十年二运其南北直原当总运者亦并徴二年分为二运解寺又弛各闗马禁许啇民贸易至三十一年十月御史徐绅言预徴备用马民力不堪请以三年之通渐减一年之徴自三十三年为始预徴次年者免三分之一行之两年渐复原额诏可
　　三十年正月诏给西番诸族纳马勘合
　　从督臣王以旗之请也
　　兵志曰茶马司洪武中赐金牌以防诈伪私茶罪死虽勋戚无贷末年至易马万三千五百余匹永乐中禁少弛易马少乃命严边关茶禁遣御史巡督正统末罢金牌嵗遣行人巡察边民冒禁私贩者多治间大学士李东阳言金牌制废私茶盛行有司又屡以敝茶绐番族番人抱憾往往以羸马应宜严勅陜西官司揭榜招谕复金牌之制严收良茶颇增马直则得马必蕃及杨一清督马政兼理盐茶禁私贩种官茶四年间易马九千余匹而茶尚积四十余万觔灵川盐池增课五万九千贮庆阳固原库以买马给边又请専官聴其提调御史翟唐嵗收茶七十八万余觔易马九千有奇后法复弛嘉靖初户部请揭榜禁私茶凡引俱南户部印发府州县不得擅印三十年诏给勘合然初制讫不能复矣
　　四月开马市于宣府大同
　　谙达求通贡市兵部尚书赵锦咸宁侯仇鸾等议比永乐成化间辽东马市事例大学士严嵩賛成之乃许嵗开二次兵部员外郎杨继盛上疏极谏不聴四月开马市于大同镇堡易马二千七百余匹五月设马市于宣府新开口堡易马二千余匹十二月延宁开市易马五千余匹寻以按臣蔡朴言停罢
　　三十一年七月诏开军民纳马事例
　　兵部以太仆马少议行正徳间开纳例许之四十一年三月复开纳马授职例
　　【臣】等谨按兵志载二十九年与此小异
　　穆宗隆庆二年五月诏革各省种马之半变价输兵部提督四夷馆太常寺少卿武金言种马之设専为孳生备用备用马既别买则种马可革今备用马已足三万则令每马折价三十两输太仆一马折价可买战马二匹又取无用之种马尽卖输兵部一马十两统计十二万匹可得银百二十万且收草豆银二十四万御史谢廷杰言祖宗旧制军机所系不可废而是时内帑乏方分使括天下通赋帝独可金奏部请养买各半从之至万厯九年始尽卖种马上马八两下至五两又折徴草豆地租银益多矣
　　五年宣大山西三镇互市马万匹
