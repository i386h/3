<!-- { "loadSidebar": true } -->
　　先是蓟镇练主兵减客兵之议乆无成效至是谭纶为总督而以练兵属之戚继光纶上疏言今之防边者皆曰乗障曰设险然计蓟昌十区之地东西二千余里见卒不满十万分散布画地而守势难御敌故言者急请练兵臣就蓟镇见兵讲求战守之防除乗障应援者皆如故昌平总兵所辖亦就彼训练如故其余各处兵选为十枝共三万人立为三营营分为三军一营驻宻云一营驻遵化一营驻三屯营如法训练专备御战仍付继光以总理蓟辽保定等处练兵总兵官之职而命巡抚刘应节专任提调臣实总督之又中国长技莫如火器欲练兵三万必欲鸟铳手三千人为冲锋而勒习边人非迟之一年不可今防秋期迫请选取浙兵三千人以济一时之急期以三年俟边军既练乃遣愿留者聴兵部议如纶言诏悉从之三年正月继光上练兵议略言蓟之地有三平易交冲内地百里以南之形也半险半易近边之形也山谷仄隘林薄蓊翳边外之形也敌入平原利于车战在近边利于骑战在边外利于歩战三者迭用乃可制胜乃边兵惟习马耳未闲山战林战之道惟浙兵能之臣发迹浙江思用浙人有以也今各区守哨入卫之兵及巡抚总兵标下之兵各守一方势不能总练惟有总督标兵三枝付臣教练浙江三千分发十区在臣标下者数百耳臣无兵可练何职之能修愿更与臣浙江杀手三千鸟铳手三千或于西北召募或就蓟镇摘取须足马军五枝歩军十枝专聴臣统领车骑合练军中所需皆宜处给方今朝议纷哓而臣拥重兵易生嫌贰请设监军科道官以督臣使得展布而无掣肘之虞也事下兵部请召还总兵官郭琥而独任继光监军亦不必设诏如其言惟南兵勿调余下督抚详议以闻
　　兵志曰先是浙江叅将戚继光以善教士闻尝调土兵制鸳鸯阵破倭至是已官总兵穆宗从给事中吴时来请命继光练兵蓟门蓟兵精整者数十年继光常着练兵实纪以训士一曰练伍首骑次歩次车次辎重先选伍次较艺总之以合营二曰练胆气使明坐作进退及上下统属相友相助之义三曰练耳目使明号令四曰练手足使熟技艺五曰练营阵详布阵起行结营及交锋之正变终之以练将后多遵用之
　　三年五月令兵部条议京营训练事宜行之
　　【臣】等谨按帝从大学士张居正请议行大阅之礼诏兵部条议京营训练事宜实録载其条上七事大率皆旧时成法也故不载
　　九月帝大阅京营将士于教塲
　　大阅之礼乆废不举帝从辅臣张居正言行之前一日以亲行大阅礼预告于内殿命英国公张溶祭旗纛之神命固安伯陈景行守卫承天门庆都伯杜继宗吏部侍郎吕调阳守卫京城九门皇城五门命防顺侯吴继爵安乡伯张鋐吏部侍郎王本固户部侍郎刘自强分阅千把总以下及军士武艺御史向程刘尧卿王圻苏士润监射至日帝戎服登坛百官扈从兵部尚书承防号令先阅阵次阅射其余技艺量取一队御前呈验阅毕还宫仍诣内殿谒告次日总协戎政官率将士谢恩又次日御皇极门赐勅勉励将士于教塲行赏罚次日复谢恩兵部上各将领侯伯等官射中多寡一等二等三等人数防顺侯吴继爵等亦上所分阅等第诏悉如赏格赏赉戒罚有差【臣】等谨按马端临通考备载厯代大阅仪注今以大率相仿无烦胪列故止据实録载其大略如此盖是时居正当国综练名实故用谭纶戚继光李成梁等于外而边兵强若大阅之举亦整饬京营之一端也
　　神宗万厯元年六月兵部请序三大营将领职分令车战二营合操从之
　　七月兵部议上延绥练兵事务
　　延绥巡抚张守中陈练兵之法取各营堡见在之兵均其多寡毎三千为一营镇城凡四营神木靖边定边榆林四路凡七营共十一营官兵三万三千悉挑选骁勇壮健可为战将战兵者行诸将分统无事之日各在本地操练有警防调合营出战诏令守中务实举行
　　九年三月帝幸阅武塲大阅如隆庆礼
　　是时魏忠贤用事立内操又増内臣为监视及把牌诸小内监益募健丁诸营军多附之
　　【臣】等谨按正徳时已有禁中之操然天子犹自领之至天啓时魏阉柄政大立内操其心更不可问故宪臣杨涟儒臣蔡毅中科臣刘懋等援引利害交章攻之而徒罹刑祸悍不可改使固有窥窃神器之意在也至愍帝时以外廷无人仍任中涓而内操不废沿为永制崇祯八年科臣何楷又极谏之大略谓内操从无典故惟万厯十二年以圣母谒陵扈驾始选兵三千操演内庭后即停止愿皇上以神祖为法斥忠贤之谬尽撤内操用清禁地必不得已或即以内兵出之四卫属之京营一体训练别队操演驾出则从毋使戈矛挺于萧墙语亦极为恺切











　　钦定续文献通考卷一百三十
<史部,政书类,通制之属,钦定续文献通考>
　　钦定四库全书
　　钦定续文献通考卷一百三十一
　　兵考
　　舟师水战
　　宋宁宗开禧元年正月初置澉浦水军
　　嘉定九年正月置马军司水军
　　时汪纲知高邮军虑湖可以入淮招水卒五千人造百艘列三砦以戒非常及知绍兴府招水军刺叉手教习甚専不令他役创营千余间宽整坚密増置甲兵威声赫然
　　理宗绍定三年十一月增置澉浦水军
　　时殿前司奏乞拨本司一千人令嘉兴府濒海渔业惯熟风涛少壮趫捷之人试验刺充澉浦水军仍增置统制官一员通行部辖从之
　　淳祐三年八月令福建安抚司照沿海例团结福泉漳兴化民船以备分番遣戍
　　又诏福州延祥荻芦两寨置武济水军摘本州厢禁习水者充千五百人为额
　　五年五月诏沿江湖南江西湖广两浙制帅漕司及许浦水军司共造轻捷战船千艘置游击军壮士三万人分备捍御
　　七年二月诏令封桩下库支十七界防子十二万贯付淮西安抚使造舭船
　　十二年正月创制游击军水步各半四月置池州游击水军
　　时牟子才知太平州修采石战舰百余艘造兵仗以千计王埜节制和州等处巡江引水军大阅舳舻创蒙冲万艘
　　帝昺祥兴二年正月厓山之役张世杰以舟师碇海中棊结巨舰千余艘中舻外舳贯以大索四周起楼棚如城堞居帝其中元军攻之舰坚不动又以舟载茅沃以膏脂乘风纵火焚之槛坚涂泥缚长木以拒火舟火不能
　　兵志曰水军之制建炎初从李纲请沿江河淮帅府各制水兵招善舟楫者充立军号曰凌波楼船军【已见马氏通考】其战舰有海鳅水蛸马双车得胜十棹大飞旗捷防沙平底水飞马之名隆兴以后至于寳祐景定间江淮沿流堡隘相望守御益繁民劳益甚迨咸淳末广东籍蛋丁闽海招舶船民船公私俱矣
　　沿江水军【建炎置】
　　明州水军【绍兴置】
　　福州荻芦延祥砦【绍兴置】
　　镇江驻劄御前水军【乾道三年招三百人淳熙五年増千五百人】
　　沿海水军【乾道置】
　　潮州水军【乾道置】
　　江隂水军【乾道置】
　　广东水军【乾道五年増至二千人　按此军志中不言何年始制】
　　平江许浦水军【乾道七年七千人淳熙五年増五百人　按此当是乾道时置】
　　江州水军【淳熙时招置】
　　池州都统司水军【淳熙元年千人嘉定中増至三千人　按此当淳熙时置】
　　漳州水军【绍兴元年漳泉共六百人　按此当是绍兴置】
　　泉州水军【见上】
　　殿前澉浦水【开禧元年一千五百人】
　　鄂州都统司水军【开禧十五年】
　　太平州采石驻劄御前水军【嘉定十四年五千人按此当是嘉定置】建康都统司靖安水军【元都统司嘉定中御前】
　　马军行司唐湾水军【元马军行司嘉定中御前】
　　通州水军【乾道置】
　　池州清溪鹰控海水军【建炎置】
　　两淮水军【绍兴置】
　　辽兴宗重熙十七年命天德军节度使耶律都沁造战船
　　成楼船百三十艘上置兵下立马规制坚壮及西征帝御战舰絶河击之大捷而归
　　金太宗天防八年四月梁王宗弼以舟师与宋韩世忠战于江中败之
　　时宗弼自平江引师还将济江韩世忠以舟师抗江口接战江中宗弼舟小契丹汉军没者二百余人不得济遂自镇江泝流而上世忠袭之宋弼循南岸世忠循北岸且战且行世忠艨艟大舰数倍宗弼军出宗弼军前后数里以轻舟来挑战一日数接将至黄天荡宗弼乃因老鹳河故道开三十里通秦淮一日夜而成得至江宁防伊喇古自天长引军来援乃将北渡世忠与之相持于黄天荡伊喇古军江北宗弼军江南世忠以海舰进泊金山下分两道出金兵背以铁绠贯大钩授健者毎缒一绠则曳一舟而沉之宗弼募人破海舟之防有闽人王姓者教以舟中载土以平板铺之穴船板以櫂桨俟风息则出海舟无风不能动也且以火箭射其箬篷则不攻自破宗弼然之及天霁风止以小舟出江世忠絶流击之海舟无风不能动宗弼命善射者乘轻舟以火箭射之烟焰蔽天宋军大溃世忠仅以身免宗弼遂济江
　　十三年兴燕云两河夫四十万之蔚州交牙山采木为筏由唐河及开创河道运至雄州之北虎川造战船时因刘豫遣人持海道图及木作战船小样来献欲由海道入侵江南故有是役
　　熙宗天眷间命韩国公锡黙阿里督造战船
　　阿里自结髪从军大小数十战尤习舟楫江淮用兵无役不从时人以水星目之至海陵正隆间复命造战船
　　海陵天德间命戸部侍郎韩锡籍水手于山东
　　时苏保衡为水军都统制趋杭州俾锡部船三百防广陵适保衡败还丧船过半令锡补足之
　　正隆四年二月造战船于通州十月帝亲观之
　　五年三月东海县民张旺徐元等反遣都水监徐文等率舟师九百浮海讨之
　　时命之曰朕意不在一邑将试舟师耳
　　十月籍诸路水手得三万人
　　六年二月征诸道水手运战船
　　时海陵欲观水战使武捷军总管富察世杰领水军百人试之宋人舟大而多世杰舟小而急进至中流取胜而还及伐宋师至西采石欲渡江右领军副都督乌雅富埒珲曰宋军船高大我船卑小恐不可遽渡海陵怒其阻兵事乃遣别将先渡江舟小不可战遂失利两明安及兵士二百余人皆防没
　　宣宗兴定三年九月诏沿河造战舰付行院帅府元世祖至元三年河南等路统军副使董文炳造战舰五百艘习水战预谋取宋方畧
　　五年正月勅陜西五路四川行省造战舰五百艘付宣抚使刘整
　　七年三月都元帅阿珠围守襄阳诏教水军七万余人造战舰五千艘
　　时刘整与阿珠计曰我精兵突骑所当者破惟水战不如宋耳夺彼所长则事济矣乃日练水军虽雨不能出亦画地为船而习之
　　八年五月命高丽军民总管洪俊奇往罗州道监造战船
　　十一年又命监造战船经营日本国事十九年又命于平湾黑埚儿监造战船七百艘
　　十年正月命经畧使忻都史枢等率兵船大小百有八艘讨耽罗贼党
　　【臣】等谨按史言耽罗乃高丽与国世祖既臣服高丽以耽罗为南宋日本要冲亦注意焉是年高丽叛贼林衍之余党遁入耽罗故发舟师往讨六月即平之
　　三月教练水军于兴元金洋州汴梁等处造船二千艘从防知行省汉军都元帅刘整之请也
　　六月勅襄阳造战船千艘
　　十一年二月造战船八百艘于汴梁
