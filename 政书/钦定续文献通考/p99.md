<!-- { "loadSidebar": true } -->
　　谕戸部曰闻通州米粟甚贱若以平价官籴之如何有司奏中都路去歳不熟今其价稍减者以商旅运贩继至故也若即差官争籴恐市价腾踊贫民愈病请俟秋収日依常平仓条理收籴诏从之
　　九月诏权罢常平仓和籴
　　尚书省奏明昌三年始设常平仓定其永制天下常平仓总五百一十九处见积粟三千七百八十六万三千余石可备官兵五年之食米八百一十余万石可备四年之用而见在钱总三千三百四十三万贯有竒仅支二年以上见钱既多且比年稍丰而米价犹贵若复豫籴恐价腾踊于民未便遂诏权罢中外常平仓和籴俟官钱羡余日举行
　　十月罢上京常仓
　　尚书省奏今上京扶余率賔哈喇呼尔罕等路明安穆昆民戸计一十七万六千有余每嵗收税粟二十万五千余石所支者六万六千余石总其见数二百四十七万六千余石臣等以为此地収多支少遇灾足以赈济常平仓似不必置遂止
　　金史冯璧传曰章宗承安中璧调辽濵主簿县有和籴粟未给价者余十万斛散贮民居以富人掌之有腐败则责偿于民民殊苦之璧白漕司即日罢之民大悦
　　宣宗贞祐三年八月定沿河遮籴法取其八以抑贩米之弊仍严禁私渡
　　至四年四月河北行省侯挚言比商贩粟渡河官遮籴其什八商遂不行民饥益甚请罢其令从之又制凡军民客旅粟不于官籴处粜而私贩渡河者杖一百沿河军及讥察权豪家犯者徒年杖数并的决从重以物没官
　　金史侯挚传曰贞祐四年河北大饥挚上言今河朔饥甚人至相食观沧等州斗米银十余两殍殣相属伏见沿河上下许贩粟北渡然毎石官籴其八彼商人非有济物之心也所以涉河徃来者特利其厚息而已利既无有谁复为之是虽有济物之名而实无所渡之物其与不渡何异昔春秋列国各列疆界然晋饥则秦输之粟及秦饥晋闭之籴千古讥之况今天下一家河朔之民皆陛下赤子而遭罹兵革尤为可哀其忍坐视其死而不救欤人心惟危臣恐弄兵之徒得以借口而起也愿止其籴纵民输贩为便诏尚书省行之
　　十月命尚书右丞高汝砺籴于河南诸郡
　　时令民输挽入京后命在京诸仓籴民输之余粟侍御史洪果纳绅言汝砺所籴足给岁支民既于租赋之外转挽而来亦已劳矣止将其余以为归赀而又强取之可乎且籴此有日矣而止得三百余石此何济也诏罢之
　　十二月议禁京师糓出境不行
　　时行贞祐寳劵帝以附近郡县多籴于京师谷价腾踊乃令尚书省集户部讲议所开封府转运司议所以制之者户部及讲议所言以五斗出城者可防籴其半转运司谓宜悉禁其出开封府谓寳劵初行时民甚重之但以河北陜西诸路所支既多人遂轻之商贾争収入京以市金银金银价昻谷亦随之若令寳劵路各殊制则不可复入河南河南金银贱则谷自轻若直闭京城粟不出则外亦自守不复入京谷当益贵宜谕郡县小民无妄増价官为定制务从其便帝从开封府议
　　四年复行遮籴法并命丰稔之日増价和籴
　　帝以河北州府钱多其散失民间颇广命尚书省措画之省臣奏已命山东河北酤及濵沧盐司以分数带纳矣今河北艰食贩粟北渡者众宜权立法以遮籴之拟于诸渡口南岸选通练财货官先以金银丝绢等博易商贩之粮转之北岸以囬易籴本兼収见钱不惟杜奸亦使钱入京师从之又上封事者言比年以来屡艰食虽由调度征敛之繁亦兼并之家有以夺之也収则乘贱多籴困急则以贷人私立劵质名为无利而实数倍饥民惟恐不得莫敢较者故塲功甫毕官租未了而囤已空矣此富者益富而贫者益贫也国朝立法举财物者月利不过三分积久至倍则止今或不期月而息三倍愿明勅有司举行旧法丰熟之日増价和籴则在公有益而私无损矣诏宰臣行之
　　兴定元年以和籴大重百姓弃业者多命宰臣加意体察
　　六月立和籴赏格
　　八月权陜西行六部尚书杨贞奏籴贩粮济河者之半以寛民从之
　　哀宗天兴二年八月蔡州设四隅和籴官【时帝在蔡州故仅于城四隅设之】
　　元世祖中统二年九月置和籴所于开平以户部郎中宋绍祖为提举和籴官
　　始以钞一千二百锭于上都北京西京等处籴三万石四年三月又命扎玛拉鼎籴粮仍勅军民官毋沮五年谕北京西京等路市籴军粮至元元年正月勅北京西京宣慰司隆兴总管府和籴以备粮饷三年于南京等处和籴四十万石七年三月尚书省言河西和籴应僧人豪官富民一例行之制可八年二月勅往辉和尔地市粟万石又验各处粮粟价值増十分之一和籴三十九万四千六百六十石
　　元史食货志曰和籴之名有二曰市籴粮曰盐折草率皆増其直而市于民于是边庭之兵不乏食京师之马不乏刍而民亦用以不困
　　四年以解盐引一万五千道和中陜西军储
　　至至元四年命沔州等处中纳官粮续还其直十六年以两淮盐引五万道募客旅中粮二十一年以河间山东两浙两淮盐引募诸人中粮是年九月又发盐引七万道钞三万锭于上都和籴二十四年官发盐引听民中粮至顺帝至正三年平章政事特穆尔逹实言岭北地寒不任穑事歳募富民和籴为边饷民虽稍利而费官盐为多请别输京仓米百万斛储于和林以为备从之
　　至元六年始立常平义仓法
　　常平仓法丰年米贱官为増价籴之歉年米贵官为减价粜之八年以和籴粮及诸河仓所拨粮贮之二十一年十月又立常平仓以五十万石价钞给之二十三年定铁法又以铁课籴粮充焉义仓法社置一仓以社长主之丰年毎亲丁纳粟五斗驱丁二斗无粟听纳杂色歉歳就给社民二十一年新城县水二十九年东平等处饥皆发义仓赈之
　　元史马亨曰至元三年亨为户部尚书建言立常平义仓谓备荒之举宜亟举行而时以财用不足止设义仓
　　又奸臣曰至元二十二年右丞卢世荣奏国家虽有常平仓实无所蓄臣将不费一钱但尽禁权势所擅产铁之所官立鑪鼓铸为器鬻之以所得利合常平盐课籴粟积于仓待贵时粜之必能使物价恒贱而获厚利国家虽立平凖然无晓规运者以致钞法虚弊诸物踊贵宜令各路立平凖周急库轻其月息以贷贫民如此则贷者众而本且不失矣
　　十三年置应昌和籴所
　　十五年六月置甘州和籴提举司以备给军饷赈贫民至十九年九月又命和籴于隆兴徳兴府宣徳州粮九万石二十年正月以征日本发钞三千锭籴粮于察罕诺尔以给军匠又命诸军习舟楫给钞八千锭于隆兴宣徳等处和籴以赡之十二月给钞四万锭和籴于上都【食货志是年以钞五千锭市于北京六万锭市于上都二千锭市于应昌与纪异】二十一年四月以钞四千锭于应昌市籴九月发盐引七万道钞三万锭于上都和籴二十二年以钞五万锭令茂巴尔斯和籴于上都是年二月诏江南民田秋成官为定例収籴次年减价出粜十月以钞五千锭和籴于应昌府二十三年发钞五千锭市籴沙静兴军粮二十四年十二月以扬州杭州盐引五十万道兊换民粮二十五年四月僧格言自至元丙子置应昌和籴所其间必多盗诈宜加钩考从之二十七年和籴西京粮其价每一十两之上増一两
　　成宗大徳元年三月遣阿里以钞八万锭籴粮于和林至武宗至大元年十月以大都艰食籴米十万石减价赈之以其钞和籴于江南十一月尚书省言窃计国之粮储歳费寖广而所入不足今歳江南颇熟欲遣使和籴恐米价暴増请以至大钞二千锭分之江浙河南江西湖广四省于来歳诸色应支粮者视时直予以钞可得百万不给则聼以各省钱足之制可
　　武宗至大二年九月随处路府州县设立常平仓以权物价
　　丰年収籴粟麦米谷俟青黄不接之时比附时估减价出粜以遏沸涌十月御史台言常平仓本以益民然歳不登遽立之必反害民罢之便命与省臣议之
　　仁宗延祐三年中籴和林粮二十三万石
　　其后五年六月又各和中二十万石
　　四年二月勅郡县各社复置义仓
　　自至元六年立义仓后至末年各社仓多空乏东平赵天麟常论之皇庆二年帝复申其令然亦皆名存实亡至是乃勅郡县复置义仓
　　赵天麟上防曰隋开皇五年长孙平令军民当社共立义仓至元六年亦每社立一义仓自是以来二十余年矣然社仓多有空乏之处顷来水旱相仍蝗螟蔽天饥馑荐臻四方迭苦转互就食老弱不能逺移而殍者众矣彼隋立义仓而富今立义仓而贫岂今民不及隋民哉臣试陈之盖计丁纳粟之过也伏望普颁明诏详谕农民凡一社立社长社司各一人社下诸家共穿筑仓窖一所为义仓凡子粒成熟之时纳则计田产顷畆之多寡而聚之凡纳例常平每畆粟率一升稻率二升凡大有年聼自相劝督而増数纳之凡水旱蝗螟聼自相免凡同社丰歉不均宜免其歉者所当纳之凡饥馑不得已之时则计口数之多寡而散之凡出例每口日一升储多则每口日二升勒为定体凡社长社司掌管义仓不得私用凡官司不得拘检借贷及许纳杂色皆有前诏在焉如是则非惟共相赈救而义风亦行矣
　　泰定帝泰定二年九月以郡县饥诏运粟十五万石贮濒河诸仓以备赈救仍勅有司治义仓
　　至四年正月燕南亷访司请立真定常平仓不报
　　文宗至顺二年十月命和籴于通漷陵沧等处
　　中书省言江浙平江湖州等路水伤稼明年海漕米二百六十万石恐不足宜令运百九十万而命河南发三十万江西发十万又遣官赍钞十万锭盐引三万五千道于通漷陵沧四州优价和籴米三十万又以钞二万五千锭盐引万五千道于通漷二州和籴粟豆十五万石钞三十万锭徃辽阳懿锦二州和籴粟豆十万石并从之
　　顺帝至元元年十一月以改元诏立常平仓
　　至正七年分海漕米四十万石置沿河诸仓以备凶荒至十五年江浙省臣言至正十五年税课等钞内除诏书已成税粮等钞较之年例海运粮并所支钞不敷乞减海运以苏民力户部定例本年税粮除免之外其寺观并拨赐田粮十月开仓尽行拘収其不敷粮拨至元折中统钞一百五十万锭于产米处籴一百五十万石贮濒河之仓以聼拨运从之
　　元史太平传曰至正二年中书左丞太平以粟贵而金银贱请出官本委官収市之所得不赀其后兵兴卒获其用
　　又伊噜布哈传曰至正五年伊噜布哈除吏部员外郎奉命至江浙籴粟二十四万石至则第戸产之高下以为籴之多寡民不扰而事集既而军饷不给又奉命出籴于江浙召父老谕之曰今天子宵衣旰食惟恐泽不下民而民不得其所耳然奈盗贼何夫讨贼者必先粮饷以我不汝扰故命我复来盖讨贼即所以安民耳父老其谓何众咸应曰公言是也不逾月粮事以毕
　　又贡师泰传曰至正十四年江淮兵起京师食不足命吏部侍郎贡师泰和籴于浙右得粮百万石以给京师五十年除户部尚书俾分部闽中以闽盐易粮由海道转运给京师凡为粮数十万石朝廷頼焉
　　明太祖洪武初设预备仓
　　朝廷出楮币诏行省各选耆民运钞籴粮储之乡村以备赈济即令掌之其后州县充积而籴犹未已至二十四年八月帝恐耆民縁此以病民乃罢耆民籴粮
　　二十二年三月命遣官运钞市籴以备赈
　　诏户部遣官运钞徃河南山东北平山西陜西五行省俟夏秋粟麦収成则于乡村辐辏之处市籴储之以备歳荒赈济
