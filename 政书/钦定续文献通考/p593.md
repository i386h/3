<!-- { "loadSidebar": true } -->
　　溧阳伯纪顺宁广之子【广于景泰四年正月卒追封溧阳伯】景泰四年七月袭父封
　　【臣】等谨按实録纪广镇宣府病殁此外又有钜鹿侯井源任邱伯梁成俱殁于土木沭阳伯金濓以文臣又有山阳伯武兴皆系追封而无世及之爵故不载
　　以上景泰朝
　　忠国公石亨景帝即位之年八月以御瓦刺功封武清伯进封侯景泰元年予世劵天顺元年正月以夺门首功进封忠国公禄千五百石四年正月以罪瘐死狱中爵除
　　太平侯张軏辅之弟天顺元年正月以夺门功封禄二千石世袭二年三月卒【追封裕国公】
　　传　瑾【天顺二年袭成化初革夺门功除】
　　文安伯张輗軏之兄以夺门功封禄千二百石世袭六年二月卒【追封侯】
　　传　斌【天顺六年袭七年有罪除】
　　兴济伯杨善以夺门功封予世劵禄千二百石五年五月卒【追封侯】
　　传　宗【天顺二年袭成化元年以革夺门功降世指挥】
　　【臣】等谨按明一代功臣勲号文则称文武则称武独杨善传言以夺门功封宣力武臣后以追论迎驾功改守正文臣也表中止书武臣
　　海宁伯董兴以夺门功封予世劵禄千一百石成化十二年十一月卒除
　　传曰兴与曹吉祥结姻故得冒夺门功后议革夺门者爵兴以守边得免吉祥诛乃夺兴爵又以锦衣李贵荐复爵总兵宣府再予世劵宪宗即位罢还停世袭
　　懐宁侯孙镗以夺门功封懐宁伯予世劵五年以讨平叛贼曹吉祥曹钦进侯世袭成化七年正月卒【追封涞国公】传　辅【成化七年袭十六年卒】泰【成化十六年袭治十四年卒】应爵【治十五年袭正徳十二年卒】瑛【正徳十三年袭嘉靖十八年卒】瑁【瑛之弟嘉靖十八年袭二十三年卒】秉元【嘉靖二十三年袭三十七年卒】世忠【嘉靖三十八年袭万厯二十年卒】承恩【万厯二十九年袭】承防【承恩弟】继濬【崇祯四年袭】维藩【继濬弟崇祯中袭】
　　【臣】等谨按传言辅靖嗣爵时部臣言夺门功例不得世传帝以镗曽捕反者故特予之也传表皆无禄数王圻续通考云禄千三百石
　　丰润伯曹义天顺元年二月封予世劵禄千三百石四年正月卒【追封侯】
　　传　振【义之孙天顺四年袭治二年卒】恺【治三年袭嘉靖五年卒】栋【嘉靖五年袭七年卒】松【栋庶兄嘉靖七年袭】文炳【嘉靖四十年袭】允成【万厯二十三年袭四十三年卒】匡治【崇祯元年袭】
　　【臣】等谨按王圻续通考云曹义施聚皆以御寇功封考二人亦皆有战功然孙镗传曰镗之冒夺门功封伯爵时董兴曹义施聚皆冒封予世劵则亦当以冒夺门功故也若焦礼则自边召入觐封之断非兼夺门矣
　　东宁伯焦礼防古人洪武中来归天顺元年二月以守边有功封禄千二百石世袭七年正月卒【追封侯】
　　传　夀【礼之孙天顺七年袭成化八年卒无子】俊【寿之弟成化九年袭治十三年卒】淇【弘治十四年袭正徳六年卒】洵【淇之弟正徳八年袭十四年卒】栋【洵再从子正徳十六年袭三十六年卒】文耀【嘉靖四十二年袭】梦熊【文耀之弟袭无考】
　　懐柔伯施聚天顺元年二月封禄千一百石予世劵六年九月卒【追封侯】
　　传　荣【天顺七年袭成化元年卒】鉴【成化元年袭四年有罪夺爵十三年复治八年卒】瓒【治八年袭嘉靖八年卒】瑾【嘉靖中袭】焘【嘉靖十五年袭三十四年卒】嵩【嘉靖三十五年袭隆庆三年卒】光祖【隆庆四年袭】壮猷【万厯三十四年袭崇祯七年卒】兆麟【崇祯十年袭】
　　武功伯徐有贞天顺元年三月以文臣夺门有功封禄千一百石七月以罪谪于金齿除
　　武平侯陈友天顺元年七月以随方瑛平苖功封伯予世劵禄干一百石三年四月以边功进封侯子孙仍世伯加禄百石四年三月卒【治三年追封沔国公】
　　传　能【天顺四年袭成化十九年卒】纲【成化二十年袭禄千石治八年卒】勲【治九年袭正徳四年卒】熹【勲之弟正徳五年卒】大策【嘉靖十三年袭万厯五年卒】永夀【万厯五年袭　按实録有武平伯陈如松者见万厯十九年其世次袭年无考】世恩【袭年无考】
　　定逺侯石彪亨从子天顺元年七月以边功封定逺伯禄一千一百石予世劵三年四月以西北战功第一进封侯加禄百石四年二月以罪诛爵除
　　高阳伯李文英之从子天顺元年冒迎驾功又以御边寇得封禄千石四年以孛来入寇文按兵不战下狱论死既而宥之治二年十二月卒【仍追封伯爵】
　　武强伯杨能洪从子天顺元年七月以破寇功封禄千石四年十一月卒
　　【臣】等谨按表云卒后以无子爵除而传云能以流爵弗世表中本无世袭字则即有子亦不嗣伯也
　　宣城伯卫颍天顺元年十月以夺门功封予世劵禄千一百石宪宗时尽革夺门功世爵颍以天顺间战功自愬得如故治十一年卒【追封侯】
　　传　璋【治十一年袭】錞【正徳十三年袭嘉靖三十六年卒】守正【嘉靖三十六年袭隆庆二年卒】国本【隆庆二年袭】应爵【万厯二十八年袭三十五年卒】时泰【万厯三十九年袭】
　　彰武伯杨信亦洪从子天顺二年以破寇封禄千石宪宗即位信自陈前后战功予世劵成化十三年十二月卒【追封侯】
　　传　瑾【成化十四年袭治二年卒】质【治十年袭给禄千石嘉靖十七年卒】儒【嘉靖十八年袭四十一年卒】炳【嘉靖四十一年袭万厯十四年卒】世阶【袭年无考万厯四十八年卒】崇猷【泰昌元年袭】
　　以上天顺朝
　　武清侯赵辅宪宗成化二年十一月以克大藤峡蛮封伯禄千二百石四年正月以征迤东功进侯八年以玩寇为言官所攻辅辞侯乞世伯帝许其世伯侯如故减禄二百石二十二年六月卒【追封容国公】
　　传　承庆【成化末袭伯正徳初以忤刘瑾削半禄三年卒】泽【正徳三年袭】世爵【嘉靖八年袭二十二年卒】国斌【世爵之孙嘉靖二十三年袭】光逺【万厯二年袭】祖防【万厯二十四年袭四十年卒】祖芳【祖防弟万厯四十二年袭】邦镇【世系袭年无考】
　　伏羌伯毛忠其先西陲人洪武时来归成化三年四月以边功封禄千石四年十一月讨固原贼战殁【追封侯】予世劵
　　传　鋭【忠之孙成化五年袭治九年以破广西贼増嵗禄二百石正徳三年刘瑾革其嵗禄五百石嘉靖二年卒】江【嘉靖三年袭十三年卒】汉【江之弟嘉靖十三年袭】桓【汉从子嘉靖三十三年袭三十七年卒】登【嘉靖三十九年袭万厯二十年卒】承祚【崇祯四年袭自登至承祚世系无考】
　　顺义伯罗秉忠成化四年八月以讨山都掌蛮功封十六年十二月卒
　　【臣】等谨按罗秉忠和勇传表皆无禄数王圻续通考云秉忠禄千石勇一千一百石
　　靖安伯和勇孛罗和宁王之孙其父欵塞来归成化五年六月以讨大藤峡功封十年二月卒
　　宁晋伯刘聚大监永诚从子成化七年三月以却寇功且有内援得封八年予世劵禄千石十年四月卒【追封侯】传　禄【成化十年袭】福【禄之弟成化十一年袭禄八百石治十四年卒】岳【治十五年袭】文【岳之弟嘉靖六年袭】良玺【嘉靖二十三年袭无子叔斌袭】斌【嘉靖三十五年袭隆庆四年卒】应芳【万厯三年袭】天锡【万厯三十年袭】光溥【崇祯十一年袭】
　　兴宁伯李震成化十二年九月以征苖功封禄千石十四年以被汪直等所谮下狱夺爵二十年九月复爵二十二年八月卒
　　威宁伯王越成化十六年以边功封世袭嵗禄一千二百石十七年加禄四百石寻又益五十石十九年以交结汪直夺爵谪居安陆后复起用治十一年卒于甘州
　　【臣】等谨按越本文臣而知兵事传言明制文臣不得封公侯越封伯后从勲臣例掌都督府自是实为武人然终不得进侯
　　昌宁伯赵胜成化十九年十月封二十三年七月卒【臣】等谨按孙镗传言镗封伯时董兴曹义施聚赵胜皆冒封予世劵考胜是时仅超迁都督佥事其后胜屡督大师未见敌无功成化十九年之封以夤縁得冒边功耳其卒则以营万贵妃茔堕崖石间死王圻续通考云胜以营建封误也又云禄千石传表皆不载
　　以上成化朝
　　泾阳伯神英武宗正徳五年四月以附刘瑾自陈边功得封禄八百石是年秋瑾败夺爵越二年卒
　　咸宁侯仇正徳五年九月以平寘鐇封伯予世劵禄千石七年十月以平河南江北贼进爵世侯増禄百石十六年卒
　　传　鸾【钺之孙嘉靖九年袭侯三十一年死以通边罪追戮之】
　　新建伯王守仁世宗即位之年十一年録前平宸濠功以文臣封世袭禄千石不予劵禄亦不给卒后诏停世袭隆庆元年【追封侯】予世伯
　　传　正亿【隆庆初袭万厯五年卒】承勲【万厯五年袭天啓五年卒】先通【承勲从子崇祯十二年袭】
　　【臣】等谨按桂萼不善守仁守仁卒后萼等言其讨捕軬贼禽获叛藩功有可録然创为异説号召门徒传习转讹背谬弥甚宜免夺爵以彰大信禁邪説以正人心遂诏停袭防典俱不行隆庆初始予世袭及万厯十二年则并从祀孔庙矣
　　宁逺伯李成梁神宗万厯七年五月以边功封禄八百石八年予世袭九年至十三年递加嵗禄五百石三十四年六月卒
　　传　尊祖【成梁之曽孙崇祯十年得嗣伯】
　　【臣】等谨按表列如松于成梁后似亦封伯然如松死事时成梁犹在也后如松子显忠当嗣爵朝臣方恶李氏无为言者直至尊祖方得嗣伯
　　宁南伯左良玉愍帝崇祯十七年封
　　定西伯唐通与左良玉同时封
　　靖南伯黄得功与良玉同时封
　　以上自治至崇祯朝
　　王世贞弇州集畧曰成祖差次靖难功臣封淇国等二公城阳等十三侯兴安等十一伯已又録降附功増曹公嵗禄封永春一侯忠诚等三伯明年封驸马都尉袁容等二侯遂追旧功封丰城一侯宁阳等五伯三年复追旧功进封新城侯至是靖难封始究六年论平安南功进封新城西平二侯皆为公増丰城侯云阳伯禄各五百石已进封清逺一侯安逺建平二伯终成祖之世凡再大封至睿皇帝之元年论夺门迎驾功进封武清侯为忠国公封太平一侯兴济文安等四伯已又封武功一伯自是终诸帝世仅一大封而其他破军杀将戡乱僝工之特封者不与焉夫靖难诸将其绩诚钜然成祖实在军中皆由神授又大战不过十余所定军府不过三四毋论不能比中山开平即视曹卫宋颍而下亦已大相迳庭其时凡高帝之盟白马指黄河而誓者罕有存焉以此况彼葢亦滥矣自孝宗而后执政者始知爱惜名爵不轻然不能无畏于首尾未暇一一厘正之独至新建之取叛王世宗当时犹或靳之宁逺之功岂与他彻侯等而缙绅大夫犹有后言者何也
　　外戚恩泽封爵世次
　　外戚恩泽表曰古恩泽封者有三曰外戚曰中官曰嬖幸明兴高后外家不奉朝请家法之严由来尚矣自文皇后而外率由单门儒族入俪宸居第拥侈富之资曽无慿借之势制防之微意深矣肃宗申明功令裁抑世封戚畹周亲一不得与汗马余勲为齿上视汉唐殆相悬絶惟是中涓预政祖训维严甫及数传而宦官子弟滥列金貂又若方士义儿均从班爵骋文成之丕诞踵养子之倾辀稽古证今乱政一辙不亦可叹也欤
