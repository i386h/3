<!-- { "loadSidebar": true } -->
　　【臣】等谨按金史食货志不载矾之法惟见于章宗承安四年五月造私茶者比煎私矾例罪徒二年防和四年十月定私鹻法赏亦同私矾例
　　元太宗二年始行盐法
　　元初以酒醋盐税河泊金银鐡冶六色取课于民岁定银万锭至是始行盐法毎盐一引重四百斤价银一十两世祖中统二年减为七两至元十三年既取宋而江南之盐所入尤广每引改为中统钞九贯二十二年三月诏依旧制凡盐一引四百斤价银十两以折今钞为二十贯二十六年増为五十贯成宗元贞二年又増为六十五贯武宗至大二年至仁宗延祐二年凡七年间累増为一百五十贯
　　以河间山东河东盐课征収课税所
　　河间课税所置盐塲拨灶户二千三百七十六之毎盐一袋重四百斤六年立盐运司十二年改立提举盐所岁办三万四千七百袋癸邜年【时六皇后乃马真氏称制之二年】改立提举沧清盐课使所岁办盐九万袋定宗四年改真定河间等路课程所为提举盐沧清盐使所宪宗二年又改为提举沧清深盐使所八年毎袋増盐至四百五十斤世祖中统元年改立宣抚司提领沧清深盐使所四年又改为转运司是歳办课银七千六十五锭米三万三千三百余石至元元年又増三之一焉二年改立河间都转运司岁办九万五千袋七年始定例岁煎盐十万引办课银一万锭十二年改立都转运使司添灶戸九百余増盐课二十万引十八年以河间灶戸劳苦增工本为中统钞三贯又増灶戸七百八十六十九年罢河间都转运司改立清沧盐使司二十二年复改立河间等都转运盐使司増盐课为二十九万六百引二十三年改立河间都转运司通办盐酒税课二十五年増工本为中统钞五贯是年二月浚沧州运盐渠二十七年增灶户四百七十办盐三十五万引所之塲凡二十有二曰利国利民海丰阜民阜财益民润国海阜海盈海润严镇富国兴国厚财丰财三义沽芦台越支石碑济民恵民富民
　　【臣】等谨按三义沽芦台越支三塲本属大都盐运司成宗大徳七年大都倂入河间三塲亦改焉今据百官志所载大都河间等路盐官槩举全数亦附于此
　　山东于益都立课税所拨灶户五千一百七十之毎银一两得盐四十斤至六年立山东盐运使中统元年岁办课银二千五百锭三年命课税山东都转运司四年令益都山东民户月买食盐三斤灶戸逃亡者招民户补之是岁办银三千三百锭至元二年改立山东转运司办银四千六百锭一十九两命户部造盐引六年増歳办盐为七万一千九百九十八引至是毎岁増之至十二年改立山东都转运司岁办盐一十四万七千四百八十七引十八年増灶户七百又增盐为一十六万五千四百八十七引灶户工本钱亦増为中统钞三贯二十三年歳办盐二十七万一千七百四十二引二十六年减为二十二万引所之塲凡一十有九曰永利宁海官台丰国新镇丰民富国高家港永阜利国固堤王家冈信阳涛洛石河海沧行村登宁西由
　　河东于平阳府立课税所从实办课毎盐四十斤得银一两至五年拨新降户一千命盐使姚行简等修理盐池损壊处所宪宗二年又增拨河东一千八十五户岁捞盐一万五千引办课银三千锭中统二年始立陜西转运司仍置解盐司于路村三年以太原民户自煎小盐岁办课银一百五十锭五年又增小盐课银为二百五十锭至元元年岁课银七百五十两七月以都转运司阿哈玛特言解州盐课增五千两均赋诸色僧道军匠等户其太原小盐聼从民便三年谕陜西四川以所办盐课赴行制国用使司输纳其盐引令制国用使司给降四年立陜西四川转运司六年立太原提举盐使司直制国用使司八年七月尚书省请增太原盐课歳以钞千锭为额仍令本路兼领从之十人命捞户九百八十余毎丁捞盐一石给工价钞五钱歳办盐六万四千引计中统钞一万一千五百二十锭二十三年改立陜西都转运司兼办盐酒醋竹等课二十九年减大都盐课一万引入京兆盐司添办是年五月又革京兆盐司一止存盐运司
　　八年置大都路白陵港等处盐司
　　白陵港三义沽大直沽等处置司设熬煎办毎引有工本钱至世祖至元二年又增寳坻二盐塲灶户工本每引为中统钞三两与清沧等八年以大都民多食私盐亏国课因验口给以食盐十九年改立大都芦台越支三义沽盐使司至二十五年复立二义芦台越支三盐使司二十八年增灶户工本每引为中统钞八两二十九年以岁饥减盐课一万引入京兆盐运司添办
　　九年立辽阳盐课
　　命北京路征収课税所以大盐泺硬盐立随车随引载盐之法每盐一石价银七钱半帯纳匠人米五升至癸卯年合懒路歳办课白布二千匹恤品路一千匹世祖至元四年立开元等路运司五年禁东京懿州乞石儿硬盐不许过涂河界又谕各位下盐课如例输纳二十四年滦州四处盐课旧纳羊一千者亦令如例输纳
　　世祖中统二年六月定盐课法
　　先是宪宗三年割河东觧州盐池以供军食又募民受盐入粟转漕嘉陵皆从帝所奏也至是又诏谕十路宣抚使并管民官定盐税课等法
　　【臣】等谨按元典章是时恢办课程凡十二条其定为盐法者一犯私盐徒二年杖七十财产没官发下盐司帯镣居役满日疎放告捕得获于没官物内一半充赏如犯界盐减私盐罪一等提调官禁治不严致私盐犯界盐生发初犯笞四十再犯杖八十三犯具奏定罪若获犯人依上给赏如盐司监临司与灶户私卖盐者与私盐同科一盐塲买纳及支客盐毋许留难或勘合号簿批凿引钞违限及不依次给受与秤盘不平者并徒二年关津渡口妄行邀阻者杖一百因而乞取财物者徒二年官司故纵者同罪失觉察者笞五十如有遮当客旅拘买取利者徒二年盐付本主买价没官仍禁随处官民毋得开决运盐河道浇溉稻田以致悮运亏课违者治罪一运盐纲船诸人不得拘撮应副一沿河旧立桩橛官役等不尽行拔出致壊盐船一切损失官司赔偿治罪一囬囬通事诸色人等不得将巡盐弓手骑坐马及贩盐车船头匹夺取走递以致停滞客旅亏兑盐课违者奏治一煎盐烧草毎有延损草地及砍伐柴薪之人以致阙用管民官专一禁防但犯决八十一逹逹民户支取食盐因而夹带私盐货卖者把隘官以廵察不严与犯人同罪凡七条食货志又载伪造盐引者斩籍其家产付告人充赏刑法志又载商贾贩盐到处不呈引发卖及引数外夹帯盐引不相随并同私盐法盐已卖五日内不赴司县批纳引目杖六十徒一年因而转用者同卖私盐法捕获私盐止理见发之家勿聼攀指平民廵捕非承告报明白不得輙入人家搜捡被获拒捕者断罪流逺因而伤人者死廵盐军官受财脱放者以枉法计賍论罪私盐再犯加等断徒如初犯三犯杖断同再犯流逺元代盐禁大畧如此
　　九月以清沧盐课银偿徃歳所贷民钱给公费者至三年六月以东平严忠济向为民贷钱输赋四十三万七千四百锭借用课程钞本盐课银万五千余两诏勿征
　　元史严忠济传曰太宗十三年忠济从其父实入见命袭东平路行军万户管民长官尝借贷于人代部民纳逋赋歳久愈多及谢事债家执文劵来徴世祖闻之悉命发内帑代偿
　　三年七月许利州大安军以盐易军粮
　　从都行省杨大渊请也至四年正月又以觧州盐课给军粮
　　四年正月设东平等路廵禁私盐军
　　七月禁防古汉军诸人煎贩私盐
　　至八月冀州防古百户爱实等犯盐禁没入马百二十余匹以给军士之无马者至元三年三月侍中和济厮等以隐匿盐课伏诛四月申严濒海私盐之禁四年正月申严平阳等处私盐之禁八月申严平滦路私盐酒醋之禁二十年四月申私盐之禁许按察司纠察盐司二十八年十月江淮廵省言盐课不足由私鬻盐者多乞付兵五千巡捕从之
　　至元二年立兴元四川盐运司
　　四川盐在成都防府重庆叙南嘉定顺庆潼川绍庆等路万山之间初设拘课税所分拨灶户五千九百余之从实办课后为盐井废壊四川军民多食觧盐至是立盐运司修理盐井仍禁觧盐不许过界八年罢四川茶盐运司十六年复立之十八年倂盐课入四川道宣慰司十九年复立陜西四川转运司通办盐课二十二年改立四川盐茶运司分京兆运司为二歳煎盐一万四百五十一引二十六年为一万七千一百五十二引所之塲凡十有二曰简盐隆盐绵潼川遂实顺庆保宁嘉定长宁绍庆云安大宁井凡九十有五
　　十三年立广东广海盐课提举司
　　时初克广州因宋之旧立广东提举司从实办课十六年立江西盐鐡茶都转运司所辖盐使司六各塲立管勾办盐六百二十一引二十二年分江西盐广东宣慰司歳办一万八百二十五引二十三年并广东盐司及市舶提举司为广东盐课市舶提举司每岁办盐一万一千七百二十五引所之塲凡十有三曰靖康归徳东莞黄田香山矬峒双恩咸水淡水石桥隆井招収小江
　　广海亦立提举司办盐二万四千引三十年又立广西石康盐课提举司三十一年成宗即位十一月以广西盐先给引于民而征其直私盐日横及官自鬻盐民复不售诏先以盐与民而后征之
　　立两淮都转盐运使司两浙盐运司及福建市舶
　　司兼办盐课
　　先是两淮盐于十三年命提举马里范张依宋旧例每引重三百斤其价为中统钞八两至是立两淮都转运使司每引始改为四百斤十六年额办五十八万七千六百二十三引十八年增为八十万引二十六年减一十五万引二十九年十月两淮运使约苏拉鼎坐受啇贾贿多给之盐诏严加鞫问三十年正月河南江北行省平章巴延言扬州转运一司设三重官府宜削去盐司止留管勾襄阳旧食京兆盐以水陆难易计之莫若改食扬州盐诏从其议増八千二百引又罢纳苏拉鼎黙哩所立鱼盐局所之塲凡二十有九曰吕四余东余中余西西亭金沙石港掘港丰利马塘拼茶角斜冨安安丰梁垜东台河垜丁奚小海草堰白驹刘庄五祐新兴庙湾莞渎板浦临洪徐渎浦
　　元史郝彬传曰国家经费盐利居十之八而两淮盐独当天下之半法日以壊世祖以彬行户部尚书经理之彬请度舟楫所通道里所均建六仓煮盐于塲运积之仓嵗首聼羣商于转运司探仓筹定其所乃买劵又定河商江商市易之不如法者着为罚
　　两浙立运司歳办九万二千一百四十八引每引分作二袋毎袋依宋十八界防子折中统钞九两十八年増至二十一万八千五百六十二引十九年每引于旧价之上増钞四贯二十三年増歳办为四十五万引二十六年减十万引是年十月尚书省言江淮省平章沙布鼎以便宜増置东浙二盐司合浙东西旧所立者为七乞官知盐法者五十六人从之三十年置局卖盐鱼盐于海濵渔所三十一年并煎盐地四十四所为三十四塲曰仁和许村西路下沙青村袁部浦东横浦芦沥海沙鲍郎西兴钱清三江曹娥石堰鸣鹤清泉长山穿山袋山玉泉芦花大嵩昌国永嘉双穗天富南监长林黄岩杜渎天冨北监长亭龙头
　　福建盐亦于十三年始収课盐为六千五十五引至是立市舶司兼办盐课二十年增至五万四千二百引二十四年改立福建等处转运盐使司歳办盐六万引二十九年罢福建盐运司及盐使司改立福建盐课提举司増盐为七万引三十一年成宗即位五月升盐提举司为盐转运司所之塲有七曰海口牛田上里恵安浔美浯州州
