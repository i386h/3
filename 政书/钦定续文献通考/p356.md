<!-- { "loadSidebar": true } -->
　　上年正月国子监祭酒周洪谟言天下府州县学祭先师孔子多有礼无乐宜令礼部以乐歌之词佾舞之数行下有司置造乐器俾士子以时习肄下所司议礼部覆奏洪谟所言学校祭祀先师合用乐舞缘乐歌佾舞用人数多而州县学生数少乞行天下止令俟丰稔之时补造乐器从之本年六月洪谟复言圣朝褒崇孔子既用天子冠冕章服则亦当用天子笾豆佾舞宜增十笾十豆为十二笾十二豆增六佾之舞为八佾之舞又乐舞之制古者鸣球琴瑟堂上之乐笙镛柷敔堂下之乐而干羽舞于两阶今舞羽反居乎上乐器反居乎下殊失古制仍乞礼部令典乐者序诸乐于上舞佾于下为当事下礼部尚书邹干等覆奏今国子监所有孔子塑像冕十二旒衣十二章皆因前元之旧非圣朝之制而笾豆佾舞之数则祖宗斟酌已有定式仍旧为宜洪谟再疏争帝以尊崇孔子乃朝廷盛典宜从所言其笾豆佾数俱如数增用仍通行天下悉遵此制而羽舞亦自是始居下云
　　十五年正月给大同文庙乐器
　　大同巡抚李敏奏今天下学校俱有乐以侑祭孔子大同虽边方实总镇之所而孔庙春秋侑祭之乐独缺乞照例颁降或容臣制造令本学生演习奏用庶边方之逺得以观圣化之美甲胄之士亦得习礼让之风疏入诏亟令所司制造乐器俾本学生习用之
　　十八年七月哈密都督罕慎乞乐器许之
　　二十一年七月选乐工子弟演习大乐
　　礼部言今教坊司乐工奏中和韶乐者多不谐协而善弹瑟及箜篌击钟磬者殊少恐因循失传渐至大乐不备宜令乐官选其中子弟于本司演习每奏乐二十一色通用八十四人又加以四人共选三百三十六人如此庶大乐不致废弛制可
　　乐志曰成化中礼官以教坊司乐工所奏中和韶乐多不谐者请三倍其额博教而约取之
　　孝宗治元年二月耕耤田斥去教坊杂剧
　　帝躬耕耤田礼成燕教坊以杂剧承应间出狎语左都御史马文升正色曰新天子当知稼穑艰难岂宜以此渎乱宸聪帝改容斥去之
　　八年四月修各坛庙乐器
　　先是成化十七年四月命修天地坛太庙及社稷山川坛国子监神乐观乐器损坏者至是太常寺复以嵗久敝坏请令所司修治帝曰礼莫大于祀天而乐器废坏不称心甚缺然其祀天中和乐特令御用监制造其余乐器皆令工部造办如式用副朕敬神之意至十年四月造太庙社稷坛中和乐器各一副十三年五月五府六部等衙门以星变地震奉诏条陈十八事其一停改造谓近日御用监成造山川坛中和乐一副合用金箔等料分派浙江苏州等处买办又传防造奉天殿中和乐一副数内亦用金箔等料尚未坐见在乐器尽堪应用今重造二副派办物料动以万计乞暂停造诏下所司查奏定夺六月工部覆奏奉天殿及山川坛旧中和乐器尚堪用请如所言暂停派造物料帝命仍旧成造
　　九年二月増文庙乐器舞生如天子之制
　　太常寺奏释奠先师孔子已准用天子之礼增八佾之舞惟乐器之数尚用诸侯之乐似为未称请增文庙乐器人数为七十二人如天子之制礼部因请行移所司如数置造仍通行天下并南京国子监一体遵行从之
　　十四年九月重铸朝钟
　　时内官监太监李兴工部尚书曾鉴奉命改铸既成计费白金十余万两兴鉴皆受赏匠官傅玖等各升职加俸有差未三月而钟璺工科都给事中马子聪等劾之命兴鉴等罚俸一月傅玖等所升职事俸粮冠带俱夺之
　　十五年六月吏部尚书马文升请访名儒以正雅乐文升陪祀宗庙常嗟雅乐之缺失至是因灾异陈言十事其一访名儒以正雅乐事下礼官礼官言高皇帝尝命儒臣考正八音修造乐器重定乐章其乐歌之词多自裁定迨今百三十余年乐音不复校正其间容有舛讹当厘正者近闻皇上命太常寺知音官于内府造大祀乐器以纯金为钟西玉为磬夫自尧舜作乐以来钟必用青铜磬必用灵璧石若用纯金西玉为钟磬恐其声不可以合众音不足以感格神明且今太常之官恐亦不足以当制器协律之任请勅礼部移文天下诸司博求中外臣工及山林亩有精晓音乐者礼送赴京本部仍会太常寺再加讲论以求至当然后相与造乐器正乐音庶圣祖所定之乐可复见于今日帝从其议
　　乐志曰帝可礼官之奏末年乃诏南京及各王府选精通乐艺者诣京师复以礼官言而罢
　　明书乐律志曰帝聪慧精乐音敬天事神每郊祀奏乐有误必知辄召乐官诘问欲兴复古制博访通儒而未果行南太常寺卿吕防尝言太祖兴礼作乐以成大典设神乐观提督之自迁都而南之居观者多不谙糜廪饩甚无谓也乞勅下厘核之使复祖制祀神祗不能者黜之制曰可而南都乐乃渐复
　　又曰时崔铣居翰林号知乐尝言器数名物必也秦汉之诒乎残编遗器彼犹及见其音尘今无从质也不形于器不发于音乌取乎辨博相高哉又言予北人颇谙俗乐所以多审听而知其吉凶尝夕并西苑行闻南有笛声烦促而哀予愀然意动未旬日孝皇崩国事大变
　　【臣】等谨按孝宗知音好乐然性寛仁尝访造铜鼓者工部言铜鼓制出自西南夷非朝廷所宜用方灾伤洊至正宜彻乐修省不可造置外器骇人心累圣德帝曰偶见古有此制命制之卿言是即已之此其从谏之美不可没也
　　十六年四月修国子监文庙乐器
　　十八年三月重造南京厯代帝王庙乐器以旧器燬于火也
　　四月造太庙社稷坛神乐观乐器
　　武宗正德三年七月谕庆成宴始用杂戯命天下选乐工送京师
　　帝谕钟鼓司太监康能等曰庆成大宴华夷臣工所观瞻当举大乐近来音乐废缺非所以重朝廷也于是礼部议请选三院乐工年力精壮者严督教习从之仍令礼部移文各省选有精通艺业者送京供应自是筋斗百戯之类盛于禁掖矣既而河间等府奉诏送乐户至京择其艺业之精者留应役给与口粮工部仍相地为之居室时教坊乐工既得幸愬朝夕承应为劳外羣乐工不宜独逸请诏礼部移文天下取精于诸伎者送教坊于是有司遣官押送乘传续食又数百人
　　明书乐律志曰正德初命天下取乐工擅艺能者诣京师河间独遴送甚伙褒誉之选精者留役大内给宅居食饩不赀
　　乐志曰时俳优之势大张臧贤以伶人进与诸佞幸角宠窃权矣
　　【臣】等谨按帝自正德二年赐宁王宸濠音乐院色长秦荣等四人冠带六年教坊司左司乐臧贤以疾求退特防留之十四年帝自宣府载乐妇刘氏以归时帝雅重伶官俳优势炽恩宠之诏史不絶书方之孝宗纳叶绅倪岳之谏逺矣
　　九年十一月补给岷王乐户十户
　　十六年三月遗诏放教坊司乐人

　　钦定续文献通考卷一百四
　　钦定四库全书
　　钦定续文献通考卷一百五
　　乐考
　　厯代乐制
　　世宗嘉靖元年二月耕耤田命禁教坊戯谑
　　帝亲耕耤田讫赐宴教坊承应有閧然喧笑者礼科给事中李锡言耕耤大礼而教坊承应閧然喧笑殊为亵渎古者伶人贱工亦有因事纳忠之义请自今凡遇庆成等宴例用教坊者皆预行演习必使事闗国体可为监戒庻于谑之中亦寓箴规之益命禁之
　　二年四月始命兴献帝家庙享祀乐用八佾
　　初皇亲蒋荣奉命奉祀安陆乃以祭器乐舞为请礼部议如凤阳例用笾豆十二无设乐奏凡再上不允御史黎贯等言古有七世之庙无墓祭之文庙祭当隆墓祭当杀今陵祀不用乐凤阳诸陵皆然何独安陆六科给事中底蕴等亦请集廷臣议定乐制期于得中于是礼部请下廷臣防议至是议奏帝后尊称原于圣母之懿防安陆立祠成于皇上之独断情孝已两尽矣然正统本生义宜有间乐舞声容岂可无别八佾既用于太庙则安陆庙祀自当有辨以避二统之嫌时廷臣集议者数四疏留中凡十余日特防竟用八佾至七月礼部左侍郎贾咏言迩者言官论列皆以献庙八佾为过似宜听纳伏望收囘成命勿惮更改使正统本生两无所嫌朝廷王国等威有辨帝曰乐舞已定宜设官管理其祭服祭器舞生斋郎各令所司备之
　　沈越嘉隆闻见纪曰太常寺卿汪举言兴献庙祭宜用十二笾豆如太庙仪礼部议奏及贾咏云云帝命乐还用八佾郎中余才言先用十二笾豆始于汪举之导谀遂致乐用八佾其渐不可长也南京给事中郑庆云等言兴献帝于孝宗分则君臣而乐用八佾能免僣上之嫌乎皆不听
　　防典曰嘉靖二年令安陆家庙乐用八佾三年令工部造祭器乐器祭服送家庙供祀七年令兵仗等局造送乐器八年令锦衣卫选拨校尉三十名送用
　　王圻续通考曰世宗亲制改题献皇帝家庙祭告乐章迎神太和初献寿和亚献豫和终献寜和彻馔雍和还宫安和
　　给襄陵王徴钤供祀乐户
　　先是永乐中安惠王楹薨无子封除府僚及乐户悉罢景泰五年以韩王子襄陵王冲和承安王祀正徳十二年嗣襄陵王征钤请乐户祀安王明年乐平王徴铔援征钤例以请礼部言亲王有乐户郡王别城居者有事假鼔吹于有司其附亲王国者假乐户于长史司因并革安王供祀乐户至是韩王旭櫏复为征钤代请帝以安王故报可后征钤卒韩王融燧令长史革之徴钤长孙旭橦上言礼乐自天子出韩王不宜擅予夺融燧亦言亲王郡王礼宜有降杀帝曰乐户为安王祀也给如故
　　三年六月用乐舞于观徳殿
　　葺奉慈殿后为观徳殿以祀献皇帝祭器如太庙时协律郎崔元析率乐舞生二十余人将诣内府教乐太常卿汪举以其不奉明诏越例擅入请按元析罪帝命遣寺官一员同元析等入内府教习礼部侍郎朱希周言国朝设神乐观其乐舞生有定额自足备宗庙之用似不必于内府更设帝命如前防行已而汪举复言臣顷闻皇上命工部查太庙祭器之数及神乐观祭服之式兹复有内府教乐之命则是观徳殿将有笾豆乐舞之祭矣我祖列圣崇报之礼惟于太常设笾豆乐舞而奉先殿及诸陵寝未尝用今献皇帝既用之安陵家庙矣复欲设于观徳殿未免隆杀失均乞赐寝罢帝曰奉先殿不用乐舞以见于太庙故也朕皇考不得享于外廷止于内殿奉祀其乐舞之仪必不可阙汪举等轻率妄奏姑宥之
　　七月御史范永銮进思南府教授李文利所着乐书先是治中莆人李教授文利着律吕元声独宗吕览黄钟三寸九分之説至是御史范永銮上其书详见律吕制度
　　四年八月作仁寿宫落成宴飨乐五奏
　　一奏本太初之曲朝天子二奏仰大明之曲殿前欢三奏民初生之曲其一沽美酒其二太平令四奏品物亨之曲醉太平五奏御六龙之曲其一清江引其二碧玉箫进膳曲其一水龙吟其二太清歌其三上清歌其四开天门
　　【臣】等谨按此曲名与洪永旧曲同词别撰
　　五年五月命弋阳王拱樻以郡王奉寜献王祀乐舞斋郎之属半给之
　　礼官言弋阳王拱樻得奉寜献惠二王祀二王亲王礼不宜杀苐以郡王奉祀其乐舞斋郎之类特宜半给报可
　　七月御制世庙乐章
　　时建世庙成帝乃亲制乐章示大学士费宏等命更定曲名以别于太庙其迎神曰永和之曲初献曰清和之曲亚献曰康和之曲终献曰冲和之曲彻馔曰太和之曲送神曰寜和之曲
　　八年定祀太岁月将乐章
　　止撰迎神一曲奠帛以后俱用神祗坛旧曲
　　九年三月皇后亲蚕于北郊用女乐六奏去舞
