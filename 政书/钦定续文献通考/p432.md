<!-- { "loadSidebar": true } -->
　　时斡拉势盛大同总兵官朱冕言本处军马止有二万四千六百余人不足防应而马队尤少请以原调步军二千四百人往山西行都司屯田者仍旧遣还选其半为马队更于山西河南操备步军内选一千五百人为马队分中东西三路操备从之
　　是月选宁夏土鞑军防秋
　　勅宁夏总兵官黄真等曰闻灵州千戸所土人鞑鞑官军多骁勇精健尝自备鞍马随征选以防秋至明春河开之后令还农业如用之有效以后防秋依此而行至十年五月増甘肃哨所千人増宁夏延安戍兵三千人
　　十一年十一月募西安猎戸为兵
　　陜西都指挥同知杨得青言西安沿山猎戸土民多健善射乞加招募复其徭役俾杀贼御虏从之
　　景帝景泰元年九月遣官于延绥诸边镇募兵并抽选余丁
　　先是兵部请于诸边镇各召募土兵五千人或于官军之家三丁选一至是请遣官以往命大理寺丞刘宪太仆少卿王质分领其事赐之勅曰守边御寇多借土兵有能召募舍余汉土民丁者各照所拟名数升职就令管领所募聴调杀贼每镇务及五千名以上如无为首召募之人查各戸口册三丁选一应募者给银五两抽选者三两五钱就与关支粮赏军器马匹仍免戸内一丁幇贴有功升赏事宁放归
　　英宗天顺元年八月选沿边民丁为土兵
　　戸部尚书沈固言沿边民丁多者宜选三丁朋当土兵衞所带管比之逺调客兵戍边者不同帝然其言诏兵部近边人民不分军民舍余人等有愿効力者许其自报收附近边衞所寄管令作土兵名色给与鞍马器械秋冬操练支与口粮春夏务农住支本戸免征粮五石仍除二丁供给免其襍泛差役如有事故不许勾补军还为军民还为民有功者一体升赏
　　宪宗成化元年分延绥镇精兵分屯要害
　　延绥总兵官张杰言延庆等境广袤千里所辖二十五营堡每处仅一二百人难以应敌宜选精锐九千为六哨分屯府谷神木二县龙州榆林二城髙家安边二堡庶缓急有备又请分布鄜庆防秋军二千余人于沿边要害从之
　　二年春选陜西土兵
　　延绥巡抚卢祥等言营堡兵少而延安庆阳边民多骁勇习敌可练为兵使护田里妻子乃勅御史往选之得丁壮五千余名号为土兵原防民壮亦改此名委官训练聴调
　　王圻曰按土兵之法不但可行于延绥若九边行之则边民不困于赋役而心皆内向无复北走之人敌虽欲入谁为向导此实久安长治之至计竟无有申明此意者虽延绥此法亦就废弛而各边多事兵力财赋日不暇给矣近来以兵不足或调或募所过骚扰民不胜害且于地方无室家之念不肯出死力击贼则土兵可无议乎今之额设民壮亦仿佛土兵顾名在而实废者多倘精选壮勇加意操练不惟借以防守而缓急亦得其用其亦土兵之遗意乎
　　七年延绥镇大筑边城徙镇榆林
　　先是东胜设衞守在河外榆林治绥徳后东胜内迁失险捐米脂鱼河地防三百里正綂间镇守都督王祯始筑榆林城建缘边营堡二十四嵗调延安绥徳庆阳三衞军分戍天顺中阿罗出入河套驻牧每引诸部内犯至是延绥巡抚都御史余子俊乃徙治榆林由黄甫川西至定边营千二百余里墩堡相望横截套口内复堑山堙谷曰夹道东抵偏头西终宁固风土劲悍将勇士力北人呼为托多城
　　【臣】等谨按子俊之筑城以横截套口故得扼要之势焉考河套即秦所取匈奴河南地也东至偏头西至宁夏三面阻河南隣边东西防二千里南北八九百里河之北唐时三受降城在焉东受降城东为东胜自东胜失守火筛遂南掠因知河套所在入据其中嗣后边患踵生大率由此后至嘉靖二十四年巡按山西御史陈豪言敌三犯山西伤残百万费饷六十亿曽无尺寸功请定计决战尽复套地明年敌犯延安总督三边侍郎曽铣力主复套条上十八事世宗嘉奬之而严嵩窥帝意惮兵且欲杀旧阁臣夏言因劾铣并言诛死自是无敢言边事者河套之不能复坐失此事机也
　　八年二月募陜西义勇
　　兵部疏陈陜西军务言陜西平凉髙桥等处多土达土人善射敢战请令总督王越选其众所信服之人令自招集量授官职所招者给以银布器械复其赋役号为义勇事平愿归农者聴之至九年七月巡抚陜西都御史马文升言请选临巩二府衞所土兵民壮又肃府并黔国公家人先皆归化土达今子孙渐众居近固原率能骑射宜选其精壮操练防守从之
　　十年正月始设三边总制
　　先是刑部主事张鼎疏言陜西八府三边腹里俱有镇守总兵巡抚等官不相綂一宜推文武兼济者一人总制三边则事体归一而成功不难兵部议以固原平凉乃三边总防之所寇来侵犯累由此入宜置立总府仍假以便宜之权控制延绥宁夏甘肃三边总兵巡抚等官悉聴节制命以王越为之此三边总制之始
　　十二年兵部侍郎滕昭英国公张懋条上边备
　　言居庸关黄花镇喜峰口古北口燕河营有团营马步军万五千人戍守请益军五千分驻永平宻云以防应辽东凉州镇畨庄浪贺兰山迤西从雪山过河南通靖虏直至临巩俱敌入侵之路请调陜西官军益以甘凉临巩秦平河洮兵戍安定防宁遇警截击以凉州锐士五千扼要屯驻彼此防应报可
　　孝宗治七年十月选练宁夏镇兵
　　令镇守等官精选在城军马三千如在京团营别为队伍以时操练遇警出战事宁还营从之
　　十年七月选大同土兵
　　巡抚刘瓛请令府州县按籍选精锐人丁发附近衞所带管给与甲仗令自备鞍马随军操练允之
　　十三年七月増选宣大镇兵
　　时有边警兵部请勅宣大二镇守臣选屯种正军之可用者游骑官军戸下丁多之家五丁选一复于山西河南操备官军内各选一二千以资战守从之【臣】等谨按明代军衞遍于天下逃亡役占至于无兵可用于是行召募之令军苦于役而令民为军又使世及其谁愿之时给事中熊伟言凡土人非不乐于应募但患处之无道不能得其心耳请令愿应募者聴就附近衞所编为什伍随军操练给之月粮器仗有功一体升赏事宁之日仍令各就生理其旧管人员勿得私自勾扰有事则聚而为兵无事则散而为农亦成周寓兵于农之意也时以其言为是孝宗亦允行之
　　十四年遣使増募西北诸边土兵
　　时以西北诸边所募土兵多不足五千遣使赍银二十余万往募指挥千百戸以募兵多寡为差得迁级失官者得复职即令綂所募兵
　　是年三月选练大同西路军
　　提督军务都御史史琳言大同西路有大同左右威逺平卢井坪朔州六城老家官军一万三千八百有竒而右衞尤号勇悍然皆不经操练宜每城选千人右衞倍之选将领之于本城操习以聴征调允之
　　是年设固原镇以四衞设总制府
　　固原平凉之开城县也先是为内地所备惟靖虏至是火筛往来河套遂为冲要乃改开城为固原州设总制府以固靖兰甘四衞之总陜西三边军务是时陜边惟甘肃稍安而哈宻屡为吐鲁畨所扰乃敕脩嘉峪关
　　春明梦余录曰治中设总制于固原聨属陜西诸镇嘉靖中设总督于偏关聨属山西诸镇按成化时已设三边总制兹以寇犯甘肃廷议复设总制官诏起王越原官总制甘凉军务越言甘凉兵弱非借延宁兵难以克敌请制兼两镇从之故曰三边也固原本属平凉总制驻劄于此故兵志于此云设总制府
　　定备御延绥官军嵗一更代
　　三边总制秦纮言备御延绥官军自十二月赴边既周一嵗至次年二月始得代在军日多请嵗一更上下俱在三月初边军便之
　　【臣】等谨按兵志不书年月考纮之为总制事在十四年九月则此奏当在是后也纮传言纮脩筑诸边城堡一万四千余所垣堑六千四百余里固原屹为重镇前后经畧西陲者莫及
　　十八年六月【时武宗已即位】设陜西豫旺城戍兵
　　豫旺去韦州百余里扼河套之冲虏寇固原平凉势必由此其地土衍沃可屯而守先是都御史余子俊尚书秦纮议立千戸所戍之皆不果至是杨一清奉命经畧乃编存留清解南方军及募新军操练屯种以为防御之计若有警则调备冬官军二千人于此按伏
　　武宗正徳元年春总制三边都御史杨一清请脩筑边垣
　　一清请复守东胜因河为固东接大同西属宁夏使河套千里沃壤归我耕牧则陜右犹可息肩花马池一带地势平漫寇每从此毁墙入固原平凉不能耕牧因上脩筑定边营等六事帝可其奏发帑金数十万工方兴而刘瑾憾一清不附已遂罢所筑塞垣仅四十余里而已
　　十二月选补延绥土兵
　　先是延绥招募土兵防二万参将王防常选领二千聴调杀贼至是总制都御史杨一清言此兵之设东可以应援大同西可以防御宁夏请更加选补通为三千择官綂领操练从之至五年七月兵部言延绥切近敌境近缺游兵三千人至选墩军以充旧有招募土兵一万三百余名及归农舍余一千一百余人宜令于土兵内精选五千人收发各衞编伍食粮以备战守分为两班备御冬春遇有警急聴将归农舍余取拨防守从之
　　十三年定宣大延绥三镇应援节度
　　敌不渡河则延绥聴调于宣大渡河则宣大聴调于延绥从兵部尚书王琼议也
　　四月诏边将御敌奋勇力战损伤军士者勿妄用守备不设律
　　给事中傅钥言各边将帅以近例与敌交锋损伤数十人即拟守备不设之罪故不肯交锋因为之辞窃观律意将帅失机固有一定之法若其奋勇杀贼损伤多寡则当临时裁断而不可拘今力战者或以无功抵罪而闭营不出者乃得免令老将遂其奸欺勇士变为畏怯边弊未有甚于此者下兵部防议自今失悮军机者律有正条凡贼寇入境众寡相当而闭营不出杀虏人民者问发边逺充军若众寡不敌但可固守者查实奏处其奋勇迎敌斩获少而损伤多者仍论功升赏不许摘引损军字样妄拟治罪至嘉靖末大同巡抚张邦彦以失军律太严请除去苛令果有効胜战场者所亡失不以为罪从之
　　世宗嘉靖初御史邹养浩请复小河等关于外地又请募商籴粟以实各边从之
　　先是乌梁海内附未防不靖宣宗尝亲率师败之自是畏服故喜峰宻云止设都指挥镇守土木之变颇传三衞助逆至是朶顔独盛情叵测故养浩请复小河等关于外地以扼其要又请多铸火器给沿边州县募商籴粟实各边衞所诏皆行之初太祖时以边军屯田不足召商输边粟而与之盐富商大贾悉自出财力募民垦田塞下故边储不匮治时戸部尚书叶淇始变法令商纳银太仓分给各边商皆撤业归边地荒芜米粟踊贵边军遂日困
　　六年三月兵部请召募土著备边从之
　　十年五月设边营提调兼领守关事
　　直巡按御史周□按行山海等关上言关以扼敌营以援关今各分责任一遇失事当关者独任其罪今宜二营设一提调随所直诸关塞兼领庶捍御协力从之
　　十一月罢汉中宁二衞嵗戍小盐池官军征银输边先是宁夏镇抚臣嵗调二衞官军一千七百余集小盐池操备多道亡及病死十不得二三至巡抚胡东臯言军士苦于逺戍每调遣如赴水火既非人情又不足备御请止勿调嵗征应调者各银三两输之盐池将领为脩边之费下兵部允之
