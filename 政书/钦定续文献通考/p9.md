<!-- { "loadSidebar": true } -->
　　先是京师百官月俸皆持帖赴领南京米贱时俸帖七八石仅易银一两江南巡抚周忱请减重额官田极贫下户两税凖折金花银毎两当米四石解京充俸至是副都御史周铨言行在各官俸支米南京道逺费多辄以米易货贵买贱售十不及一朝廷虚縻廪禄各官不得实惠请于南畿浙江江西湖广不通舟楫地折收布绢白金解京充俸江西巡抚赵新亦以为言户部尚书黄福复条以请帝以问行在户部尚书胡濙濙对以太祖尝折纳税粮于陜西浙江民以为便遂仿其制米麦一石折银二钱五分南畿浙江江西湖广福建广东广西米麦共四百余万石折银百万余两入内承运库谓之金花银
　　至宪宗成化十三年李敏巡抚大同见山东河南转饷至者道逺耗费乃防计嵗支外悉令输银民轻赍易达而将士得以其赢治军装交便之二十三年【本传作二十一年此从七卿表】敏为户部尚书并请畿辅山西陜西州县嵗输粮各边者毎粮一石征银一两以十九输边依时直折军饷有余则召籴以备军兴从之自是诸方赋入皆折银而仓廪之积渐少矣
　　至穆宗隆庆元年十二月户部又奏两京各官俸银南京水陆四通米谷饶裕便于改折若概施之北地如或运道告阻何以为谋请止将南京官吏月粮及向来积欠京储尽行改折毎石七钱在北者量折十分之二毎石一两米价昂则仍征本色从之
　　【臣】等谨按田赋输银始见于宋神宗熙宁十年时夏税有银三万一千九百四十两秋税有银二万八千一百九十七万【见马端临通考】金元以来无行之者明洪武九年虽有聴民以银凖米之令永乐时嵗贡银有三十万两亦不过任土便民与折麻苎香漆之属等耳自正统初以金花银入内库而折征之例定自是遂以银为正赋矣唐徳宗作两税而以钱代输明英宗折金花而以银充赋皆古今农政中更制之大端也然正统时以银一两当米四石成化时一两止当一石行法未几而民之苦乐前后又复顿殊议事者其亦毋轻更制哉
　　四年命江浙等省丈量坍涨田
　　江西浙江福建并直苏松诸府凡官民田有因水坍涨之处令所在有司丈量涨者给附近民承种照民田起科坍没者悉除其赋
　　五年二月给凤阳诸府贫民耕牛
　　行在兵部尚书王骥等奏太仆寺孶生牛计三万二千九百有奇俱直凤阳诸府民牧养间有亏损如例买偿夫孶牧牛马本为兵农之资今马嵗给军操惟牛他无所用而概令赔赏官无益而民有损比年凤阳诸府嵗歉民贫乞命委官取勘无牛小民选取一万头给与收牧耕种从之
　　景帝景泰二年二月诏畿内及山东巡抚官举防能吏専司勘农授民荒田贷牛种
　　四年十月诏天下镇守巡抚官督课农桑
　　英宗天顺初令镇守浙江尚书孙原贞等定杭嘉湖官民田平米则例
　　官田畆科一石以下民田七斗以下者毎石嵗征平米一石三斗官民田四斗以下者毎石嵗徴平米一石五斗官田二斗以下民田二斗七升以下者毎石嵗征平米一石七斗官田八升以下民田七升以下者毎石嵗征平米二石七斗凡起科重者徴米少起科轻者征米多欲使科则适均而畆科一石之税未尝减云
　　三年令军民新开田及佃种荒地者照减轻则例起科毎畆粮三升三合草一斤即于所在仓场交收不许坐派逺运至宪宗成化二十一年令辽东军舍人等有垦荒非屯田者上田百畆纳谷一石豆一石中田谷一石豆五斗世宗嘉靖六年令各板荒积荒抛荒田所遗税粮派民赔纳者有司召募垦种给帖为永业三年后畆征官租瘠田二斗肥田三斗永免加耗差役八年令分陜西抛荒田为三等第一等召募垦种免税三年第二等三年后纳轻量第三等召民自种不征税粮若水崩沙压不堪耕种者即与除豁十三年令各召垦荒地免税三年官给牛种毋许科扰如地主见其成熟复业争种者许鸣之官量拨还三分之一各照畆纳粮
　　宪宗即位申收粮加耗之令
　　旧制收粮令纳户平凖石加耗不得过五升至是仓吏多侵害故申禁焉后加耗至八升乆之复溢屡禁不能止也
　　成化十六年六月禁势家侵占民田
　　先是十年定西侯蒋琬上言大同宣府诸塞下腴田无虑数十万悉为豪右所占畿内八府良田半属势家细民失业脱边关有警内郡何资运道或梗京师安给请遣给事御史按覈塞下田定其科额畿内民田严戢豪右毋得侵夺庶兵民足食而内外有备章下所司至是复诏禁焉
　　孝宗治二年令应天太平镇江宁国广徳等府州各属官田粮毎石减耗米自三斗至二斗民田毎畆劝出米自二升至一升各有差
　　十五年覈天下土田总四百二十二万八千五十八顷官田视民田得七之一
　　夏税米麦四百六十二万五千五百九十余石【比洪武原额减八万七千三百五石有奇】钞五万六千三百八十余锭【比洪武原额増一万六千五百八十锭有奇】绢二十万二千五十余匹【比洪武原额减八万六千四百六十余匹】秋粮米二千二百一十六万六千六百六十余石【比洪武原额减二百五十六万二千七百八十余石】钞二万一千九百二十余锭【比洪武原额増一万六千一百九十余锭】马草二千五百九十四万八千二百六十四束零
　　【臣】等谨按治土田之数万厯防计録云六百二十二万八千五十八顷八十一畆零比洪武原额减二百二十七万九千七百六十四顷八十七畆万厯时通行丈量后总计田七百一万三千九百七十六顷比治増七十八万五千九百一十七顷三十六畆零考世宗时霍韬疏云洪武十四年天下土田八百四十九万六千顷有奇治十五年存额四百二十二万八千顷有奇失额四百二十六万八千顷有奇是宇内额田存者半失者半而湖广河南广东失额尤多非拨给于藩府则欺隠于猾民委弃于冦贼矣据此则由洪武迄治百四十年间天下额田已减强半不仅二百余万也
　　武宗正徳十四年五月诏山东山西陜西河南湖广流民归业者官给廪食庐舍牛种复五年
　　世宗嘉靖三年令内官监收受白粮不许多加耗米初太祖洪武时内府所用白熟粳糯米及芝麻黄豆等并各官吏俸米皆于苏松常嘉湖五府秋粮内派纳武宗正徳时骤増内使五千人粮亦加十三万石世宗嘉靖元年从户部侍郎李充嗣言减从故额时凡输运内府白熟粳糯米十七万四十余石内折色八千余石各府部糙粳米四万四千余石内折色八千八百余石谓之白粮收受之际毎多加耗颇为民累至是命正粮一石交耗一斗不许分外多收
　　十五年诏除各处水塌沙压田地税
　　二十年户部奏潼闗以西凤翔以东黄河退滩堪以耕种地二百九十余顷令居人照旧领种毎畆起科三升夏秋中半上纳
　　十八年议行履畆丈量
　　先是二年御史黎贯言国初夏秋二税麦四百七十余万石今少九万米二千四百七十余万石今少二百五十余万赋入日少而支费日加请覈祖宗赋额及经费多寡之数一一区画既而谕徳顾鼎臣条上钱粮积四事其一曰察理田粮旧额谓责州县官于农隙时令里甲等仿洪武正统间鱼鳞风旗之式编造图册细列元额田粮字圩则号条段坍荒成熟歩口数目官为覆勘分别界址履畆检踏丈量具开垦改正豁除之数刋刻成书收贮官库给散里中永为稽考仍斟酌先年巡抚周忱王恕简便可行事例立为定规取毎嵗实征起运存留加耗本色折色并处补暂征带征停征等件数目防计已定张榜晓谕庶吏胥不得售其奸欺而小民免赔累科扰之患未几御史郭化等亦请通行丈量以杜包赔兼并之帝恐纷扰不从给事中徐俊民言今之田赋有受地于官嵗供租税者谓之官田有江水泛溢沟塍淹没者谓之坍江有流移亡絶田弃粮存者谓之事故官田贫民佃种畆入租三斗或五六斗或石以上者有之坍江事故虚粮里甲赔纳或数十石或百余石者有之夫民田之价十倍官田贫民既不能置而官田粮重毎病取盈益以坍江事故虚粮又令摊纳追呼敲扑嵗无宁日而奸富猾胥方且诡寄那移并轻分重此小民疾苦闾阎凋瘁所以日益而日増也请定均粮限田之制坍江事故悉与蠲免而合官民田为一定上中下三则起科以均粮富人不得过千畆聴以百畆自给其羡者则加输边税如此则多寡有节轻重适宜贫富相安公私俱足矣部议疆土民俗各异令所司熟计其便不行越数年乃从应天巡抚侯位奏免苏州坍海田粮九万余石然那移飞洒之相沿不改至十八年鼎臣为大学士复言苏松常镇嘉湖杭七府供输甲天下而里胥豪右蠧特甚宜将欺隠及坍荒田土一一检覈改正于是应天巡抚欧阳铎检荒田二千余顷计租十一万石有奇以所欺隠田粮六万余石补之余请豁免户部终持不下时嘉兴知府赵瀛建议田不分官民税不分等则一切以三斗起征铎乃与苏州知府王仪尽括官民田裒益之履畆清丈定为等则所造经赋册以八事定税粮曰元额稽始曰事故除虚曰分项别异曰归总正实曰坐派起运曰运余拨存曰存余考积曰征一定额征一者总征银米之凡而计畆均输之其科则最重与最轻者稍以耗损益推移重者不能尽损惟逓减耗米派轻赍折除之隂予以轻轻者不能加益为征本色逓増耗米加乗之隂予以重时豪右多梗其议鼎臣独以为善曰是法行吾家益千石输然贫民减千石矣不可易也顾其时上不能损赋额长民者仅以己意变通而已
　　明史食货志曰丈量之议起于嘉靖八年霍韬奉命修防典言天下额田减半司国计者不可不究心时桂蕚等先后疏请覈实田畆而顾鼎臣请履畆丈量江西安福河南裕州首行之而法未详具人多疑惮其后福建诸州县为经纬二册其法颇详率以地为主田多者犹得上下其手神宗初建昌知府许孚逺为归户册以田从人其法始简而宻矣
　　孙承泽春明梦余録曰鱼鳞册嵗乆漫漶至不可问而田得买卖粮得过都图赋役册独以田从戸而田所在不复可辨于是飞洒诡寄买卖推收其为虚伪至不可原诘求其言之痛快可行莫如嘉靖中江西巡按唐龙一疏言国初计畆成赋县有定额嵗有常征近置买田产遇造册时贿里书飞洒见在人户名为活洒有暗栽絶户内名为死寄有花分子户不落户眼者有留卖户不过割及过割一二名为包纳者有过割不归本户有推无收有总无撒名为悬挂挑囘者有暗袭官绅脚色揑作寄庄者以致编差派粮无所归着俱小民赔偿小户逃絶责之里长里长逃絶粮长负累由是户口日耗贼盗日炽告讦日滋乞令巡守二道分诣地方督州县将飞洒诡寄源重者随田丈量轻者随户清理究首尾之因度广狭之则定髙下之科分肥瘠硗沃之等均崩滩开垦之数各将原粮填入原户归之原田而图总都总县总造流水册十本甲各收藏县因造册为大造为册四上府州县上南京后湖收架俾因户推田因粮编戸户与田有一定之则为便求其综覈田畆之法莫如裕州知州安如山为善裕州故阻险然四冲野多坡坂地硗确土杂砂石不皆可田种如山白于上为丈量命耆老董其役命区长验区畛命量人步阡陌命算人制畆分精覈版籍因区定畆因畆凖税区为纲畆为目纲以丽目则无漏畆畆为母税为子母以权子则无逋税平衍原隰膏腴之田一而当一平石冈田二而当一山石冈田三而当一山石陂之田四而当一陂池林麓廨宇铺舍防市之税蠲之田溢税则从増税溢田则从减咨询徧故人无遁情版籍明故上有定征疆土别故下有定输此皆可为天下取法者也
