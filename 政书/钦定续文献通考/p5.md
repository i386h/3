<!-- { "loadSidebar": true } -->
　　丁税地税之法自太宗始行之丁税少而地税多者纳地税地税少而丁税多者纳丁税工匠僧道验地官吏商贾验丁虚配不实者杖七十徒二年仍命嵗书其数于册由课税所申省以闻违者各杖一百世祖申明旧制于是输纳之期收受之式关防之禁会计之法莫不备焉至元三年诏窎戸种田他所者其丁税于附籍之郡騐丁而科地税于种田之所騐地而取漫散之戸逃于河南等路者依见居民户纳税秋税夏税之法行于江南初世祖平宋时除江东浙西其余独征秋税而已至元十九年用姚元之请命江南税粮依宋旧制折输绵绢杂物是年二月又用左丞耿仁言令输米三之一余并入钞以折焉以七百万锭为率岁得羡钞十四万锭其输米者止用宋斗斛盖以宋一石当元七斗故也至成宗贞元二年乃定其制
　　粮税嵗入总数
　　天下岁入粮数总计一千二百十一万四千七百七石内腹里二百二十七万一千四百四十九石行省九百八十四万三千二百五十八石【辽阳省七万二千六十六石河南省二百五十九万一千二百六十九石陜西省二十二万九千二十三石四川省一十一万六千五百七十四石甘肃省六万五百八十六石云南省二十七万七千七百一十九石江浙省四百四十九万四千七百八十三石江西省一百一十五万七千四百四十八石湖广省八十四万三千七百八十七石】江南三省文宗天厯元年夏税钞数总计中统钞一十四万九千二百七十三锭三十三贯【江浙省五万七千八百三十锭四十贯江西省五万二千八百九十五锭一十一贯湖广省一万九千三百七十八锭二贯臣】等谨按食货志载秋粮则记其数而不详时代夏税则独详天厯而江浙等三省之数又与总数不合【行省下细数亦比总数少五石】姑存以俟考
　　太祖十年始以军牛给近县农民
　　时中都田野久荒而兵后无牛可耕从宣抚使王檝议差官于卢沟桥索军囘所驱牛十取其一以给农民从之得数千头分给近县至太宗二年南伐道平阳见田野不治以问知府事李守贤对曰民贫窘乏耕具致然诏给牛万头仍徙关中生口垦地河东
　　太宗六年七月定天下地税
　　中田毎畆二升有半上田三升下田二升水田毎畆五升时既定常赋朝议以为太轻中书令耶律楚材曰作法于凉其敝犹贪后将有以利进者则今已重矣
　　八年定科征丁税
　　初毎戸科粟二石后又以兵食不足增为四石至八年乃定科征之法今诸路验民戸成丁之数每丁嵗科粟一石驱丁五升【疑当作五斗】新戸丁驱各半之老防不与间有耕种者或验其牛具之数或验其土地之等征焉
　　世祖中统二年四月命宣抚司官劝农桑抑防惰立劝农司
　　帝即位之初即颁农桑辑要之书于民命各路宣抚司择通晓农事者充随处劝农官至是立劝农司
　　是年定逺近仓输纳例
　　逺仓之粮止于沿河近仓输纳毎石带収脚钱中统钞三钱或民戸赴河仓输纳者毎石折输轻赍中统钞七钱
　　三年正月禁诸道戌兵及势家纵畜牧犯桑枣禾稼者次年七月又戒蒙古军不得以民田为牧地
　　四年九月谕髙丽上京等处毋重科敛民
　　至至元十一年三月又以劝课农桑谕髙丽国王王禃仍命安抚髙丽军民总管洪茶邱提防农事
　　五年诏僧道伊啰勒昆达实宻儒人凡种田者白地毎畆输税三升水地毎畆五升军站戸除地四顷免税余悉征之
　　嗣是至元三年五月勅凡良田为僧所据者聴防古人分垦七年九月定河西田税八年八月复申军站戸输租诏定西夏中兴路西宁州乌梁海三处之税其数与僧道同十三年六月勅西京僧道伊啰勒昆达实宻等有室家者与民一体输赋十六年五月命畏吾界内计畆输税十九年十月勅河西僧道伊啰勒昆有妻室者同民纳税二十九年八月勅礼乐户仍与军站民戸均输税成宗元贞元年六月诏河西僧纳租税武宗至大二年六月宣政院奏免江南江浙省僧道伊啰勒昆达实宻租税中书省议田有租商有税乃祖宗成法今一体奏免非制命依旧制征之仁宗延祐元年六月蠲河西僧免输租赋玺书
　　至元元年八月陜西行省奏宋新附民宜拨土地衣粮给其牛种从之
　　至二十三年十二月遣蒲昌赤贫民垦甘肃闲田官给牛种农具二十八年十月诏给防古人内附者及开元南京硕达勒达等三万人牛畜田器二十九年二月从枢密院臣安巴等请就襄阳给和塔拉察逊哈喇娄六百三十七戸田器种粟俾耕而食又勅畸零巴图尔三百四十七戸佃益都闲田给牛种农具官为屋居之九月沙州州民徙甘州诏于甘肃两界画地使耕无力者给以牛具农器成宗大徳元年正月以实保齐等为叛防所掠仰食于官赐以农具牛种俾耕种自给又给昆种田戸耕牛
　　四年二月始括民田
　　时括西夏民田征其租至八年十二月复括西夏田十七年五月括沙州戸丁定常赋其富戸余田令所戍汉军耕种十九年十月籍京师隠漏田履畆收税二十年四月免京畿所括豪势田旧税三之二新税三之一十一月诏大都田土并令输租甘州新括田土畆输租三升二十二年正月诏括京师荒地令宿卫士耕种二十五年九月命呼图克民戸履畆输税三十年燕公楠复为大司农得藏匿公私田六万九千八百六十二顷岁出粟十五万一千一百斛钞二千六百贯帛千五百疋麻丝二千七百斤
　　七年二月立司农司设四道巡行劝农司十二月改司农司为大司农司添设廵行劝农使副各四员
　　大司农司之设専掌农桑水利仍分布劝农官及知水利者廵行郡邑察举勤惰所在牧民长官提防农事嵗终第其成否申转司农司及戸部秩满之日注于解由戸部照之以为殿最又命提刑按察司加体察焉至九年命劝农官举察勤惰于是髙唐州达噜噶齐呼图克鼐尔州尹张廷瑞同知陈思济以勤升职陜县尹王仔以惰降职自是毎嵗申明其制十四年罢大司农司以按察司兼领劝农事十八年改立农政院二十年又改立务农司是年又改司农寺二十三年复为大司农司二十四年二月立行大司农司及营田司于江南【二十四年志作二十五年今从纪又纪云设劝农营田司六使副各二行大司农司】二十八年以江南长吏劝课扰民罢其亲行之制命止移文谕之二十九年以劝课司并入各道肃政亷访司增佥事二员兼察农事八月命提调农桑官帐册有差者验数罚俸
　　陆深玉堂漫笔曰虞集云元有中原置十道劝农使总于大司农皆慎择老成重厚之士亲厯原野安辑而教训之功成省归宪司宪司以耕桑之事上大司农天下守令皆以劝农系衔郡县大门两壁皆画耕织图立法周密如此
　　颁农桑制十四条
　　县邑所属村疃凡五十家立一社择髙年晓农事者为之长增至百家者别设长一员不及五十家者与近村合为一社地逺人稀不能相合各自为社者聴其合为社者仍择数村之中立社长官司长以教督农桑为事凡种田者立牌橛于田侧书某社某人于其上社长以时防视劝戒不率教者籍其姓名以授提防官责之其有不敬父兄及凶恶者亦然仍大书其所犯姓名于门俟其改过自新乃毁如终嵗不改罚代充本社夫役社中有疾病凶防之家不能耕种者众为合力助之一社之中灾病者多两社助之凡为长者复其身郡县官不得以社长与科差事农桑之术以备旱暵为先凡河渠之利委本处正官一员以时濬治或民力不足者提举河渠官相其轻重官为导之地髙水不能上者命造水车贫不能造者官具材木给之秋成之后验使水之家俾均输其直田无水者凿井井深不能得水者聴种区田其有水田者不必区种仍以区田之法散之农民种植之制毎丁嵗种桑枣二十株土性不宜者聴种榆柳等其数亦如之种杂果者毎丁十株皆以生成为数愿多种者聴其无地及有疾者不与所在官司申报不实者罪之仍令各社布种苜蓿以防饥年近水之家又许凿池养鱼并鹅鸭及莳莲藕菱芡蒲苇等以助衣食凡荒闲之地悉以付民先给贫者次及余户毎年十月令州县正官一员巡视境内有蝗蝻遗子者设法除之至二十八年复颁农桑杂令泰定帝致和元年正月复诏颁十四条于天下顺帝至正八年四月又诏守令选立社长専一劝课农桑
　　十年十一月诏毋禁畿内秋耕
　　大司农言中书移文以畿内秋稼始收请禁民覆耕恐妨刍牧帝以农事有益诏勿禁至二十八年义弛畿内秋耕之禁
　　十三年十二月诏凡军将校及宋官吏有以势力夺民田庐产业者各还本主无主则以给附近之无生产者至十五年八月诏谕军民官毋得占据民产十七年十二月勅擅据江南逃亡民田者有罪十九年四月勅覈阿合马占据民田给还其主所庇富强戸输赋其家者仍输之官二十年二月勅权贵所占田土量给各戸之外余悉以与怯薛带等耕之
　　十五年七月诏江南浙西等处毋非理征科扰民十七年命戸部重定诸科徴例
　　全科户丁税毎丁粟三石驱丁粟一石地税毎畆粟三升减半科户丁税毎丁粟一石新收交叅户第一年五斗第二年一石第三年一石二斗五升第四年一石五斗第五年一石七斗五升第六年入丁税协济户丁税毎丁粟一石地税毎畆粟三升随路近仓输粟逺仓毎粟一石折纳轻赍钞二两富戸输逺仓下戸输近仓郡县各差正官一员部之毎石带纳防耗三升分例四升凡粮到仓以时收受出给朱钱权势之徒结揽税石者罪之仍令倍输其数仓官攅典斗脚人等飞钞作者并置诸法输纳之期分为三限初限十月中限十一月末限十二月违者初犯笞四十再犯杖八十【互见戸口门】至成宗大德六年申明税粮条例复定上都河间输纳之期上都初限次年五月中限六月末限七月河间初限九月中限十月末限十一月
　　二十三年六月命云南陜西二行省籍定建都税赋二十四年十二月减扬州省嵗额米十五万石以盐引五十万易粮
　　二十五年正月募民能耕江南旷土及公田者免差役三年其输租免三分之一
　　至二十八年七月募民耕江南旷土户不过五顷官授之劵俾为永业三年后徴税其后成宗大德四年又以地广人稀更优一年令第四年纳租
　　九月置徴理司専治合追财谷十月以省院台官十二人理算江淮江西福建四川甘肃安西六省钱谷先是中统四年九月遣使徴诸路赋税钱帛至元五年十一月御史台追理侵欺粮粟近三十万石钱物称是十年二月遣断事官麦肖勾校川陜行省钱谷十三年十二月检覈江淮诸路钱谷二十二年十月政郭佑言自平江南十年之间凡钱粮事八经理算今又复钩考宜即罢去不从二十三年四月遣要束木钩考荆湖钱谷十二月遣图卜沁钩考湖广钱谷是年四月右丞相僧格言自至元丙子置应昌和籴所其间必多盗诈宜加钩考扈从之臣种地极多宜依军站例四顷之外验畆徴租从之至是月以尚书省钩考诸司先摘委六部官任犹不尃遂置徴理司以主之时僧格以理算为事司钱谷者无不破产及当更代人皆弃家避之又言湖广钱谷已责偿平章要束木他省欺盗者必多请以政忻都等十二人理算江淮等六省耗失之数给兵以卫其行诏从之至二十六年十月钩考大同钱谷二十七年九月钩考行教坊司所总江南乐工钱谷二十八年二月命江淮行省钩考沙不丁所总詹事院钱谷
　　二十八年二月罢徴理司
