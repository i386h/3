<!-- { "loadSidebar": true } -->
　　律吕精义曰近代太常以横笛代篴以单箫代籥其所谓排箫者妄加木椟已违汉唐旧式而所谓篪籥者尤粗鄙可笑也尝于好事之家见一古器铜色若漆状类诗筒中空而两端有底底中心皆无孔前面左右皆三孔共为六孔孔径约一分半惟居中一孔翘然上出可径三分后面有铭三字字皆古篆甚奇其文曰黄钟防两端围径大小与开元通宝钱同横排钱十四枚则与篪之长同所谓大篪长尺四寸者也律家相传以为开元钱之径即古黍尺之一寸信矣径一寸者所谓围三寸也以蔑探之其中空处约径七分筒厚一分半吹之呜呜然其声和雅盖三代之物希世之寳也按説文云防管乐也从龠篪声或从竹作篪尔雅大篪谓之沂【读如银】注云篪以竹为之长尺四寸围三寸一孔上出寸三分名翘横吹之小者尺二寸广雅云八孔郑司农注周礼云篪七孔盖不数其上出者故七也按朱子诗传曰篪长尺四寸围三寸七孔一孔上出径三分凡八孔横吹之今观此器连吹孔惟七孔先儒以为八孔盖因广雅之説而遂误也惟郑司农以为七孔者得之矣尔雅注云寸三分名曰翘寸字未详疑传写之误欤当从朱傅作径字者是也此器与今太常之篪不同真乃古人制作今太常篪围径太粗而又长大盖误用大尺非古黍尺也吹孔不在中间而在右傍其底左端有孔前面四孔后面一孔又有穿绳二小孔共九孔其制与古铜篪不同
　　又曰凡诸乐器勿用朱红不惟俗气且非士庶所通用也元制篪用緑漆色如梧桐之叶而纒以朱丝虽无俗气不如只用退光黒漆益清然又不如斑竹紫竹本色尤清朱丝亦不可用若恐裂损则于未漆之先间用牛筋纒之漆毕不显可也诸乐器皆仿此
　　竹之属【夷部】
　　觱篥　头管
　　辽大乐散乐器俱有觱篥皇帝生辰乐次酒一行觱篥起歌曲宴宋使乐次同横吹乐前后部各觱篥二十四
　　金歌吹前后部第二各觱篥二十四黄麾仗第一节第二引觱篥一第三节前部鼓吹第二觱篥二十四第七节驾后辅龙直觱篥十五第八节后部鼓吹第二觱篥二十四皇太子前后部鼓吹各觱篥六元乐音王队第七队觱篥三夀星队礼乐队第七队并同説法队第七队觱篥六又宴乐器有头管其制以竹为管卷芦叶为首窍七云和乐头管二十有八云和乐后部头管六安和乐头管二天乐部同天魔舞亦用头管
　　【臣】等谨按马氏引陈氏乐书云觱篥以竹为管以芦为首九窍后世以其旋宫转器以应律管因谱其音为众器之首至今鼓吹教坊用之以为头管是头管即觱篥故马氏以头管之名系之觱篥之下也或谓乐书言觱篥九窍元志谓头管七窍二器似有不同然乐书固云大者九窍以觱篥名之小者六窍以风管名之注又云今教坊所用上七空后七空是更有十窍者盖其制虽有不一而其器未尝不同辽金但称觱篥而不称头管元志乃并称之其实一物而已王圻续考分觱篥头管为二盖但知其异名而不知其同实耳且于觱篥只云乐音王队用之亦属疏漏
　　明朝贺丹陛乐头管四后增至十二中宫女乐头管十四朔望朝叅头管四大宴丹陛乐头管四后减二四夷乐舞头管二迎膳乐太平清乐并同东宫乐器头管二亲王郡王仪仗各头管四王国朝贺乐同明会典曰大乐头管十二管毎管以乌木为之长六寸八分九孔前七后二两末以牙管束以芦为梢无防直吹之东宫亲王郡王乐器头管制并同瀛涯胜覧曰祖法儿国其王出入吹筚篥而行
　　大角　画角
　　辽鼓吹乐后部大角百二十
　　金黄麾仗第一节第二引角四皇太子卤簿大角一十八
　　明大驾卤簿画角二十四东宫仪仗画角十二亲王仪仗同郡王仪仗画角十
　　明会典曰大驾卤簿金龙画角二十四枝木质黒漆戗金为饰上节宝相花中节纒身单龙云文下节八宝双海马东宫亲王郡王仪仗画角制并同按头管本以竹为管故列为竹之属明制以乌木为管仅用籚梢则已为木之属矣至画角全系木质列之竹属殊失其实然前考于双角长鸣中鸣簸逻逈等俱不言何物所作但云簸逻逈制类胆瓶则非竹所能为可知矣马氏于木之属所载寥寥其中絶无吹器岂以古制木属取音与竹属殊别而吹器皆本箫管之制故虽以他物为之者亦必列为竹属耶重变前例仍以画角等附于竹属云
　　都卬三余赘笔曰谯楼画角之曲有三弄相传为曹子建所作其初弄曰为君难为臣亦难难又难再弄曰创业难守成亦难难又难三弄曰起家难保家亦难难又难今角音之呜呜者皆难字之曵声耳
　　长鸣
　　辽鼓吹乐前部长鸣百二十
　　金鼓吹前部第一长鸣百二十黄麾仗第二节前部鼓吹长鸣百二十皇太子前部鼓吹长鸣八
　　中鸣
　　辽横吹乐前部中鸣百二十
　　金鼓吹乐前部第二中鸣百二十黄麾仗第三节前部鼔吹第二中鸣百二十皇太子前部鼓吹中鸣八
　　笳
　　辽鼓吹乐前后部各笳二十四横吹乐前部笳二十四又二十四
　　金鼓吹前后部第一第二各笳二十四后部第一又笳二十四黄麾仗第一节第二引笳二第二节前部鼓吹笳二十四第八节后部鼓吹同第三节前部鼔吹第二笳二十四又二十四第七节后部鼓吹同皇太子前部鼓吹笳六后部鼓吹笳四
　　羗笛
　　元宴乐器有羗笛制如笛而长三孔
　　【臣】等谨按马氏云羗笛五孔此与古异
　　明四夷舞乐器有羗笛二
　　智通雅曰横吹本因长笛以名笛更因篪生亦未必出于羗也或其曲调有自羗传者
　　横吹
　　辽横吹乐前部大横吹百二十后部小横吹百二十四
　　金鼓吹乐前部第一大横吹百二十后部第一小横吹百二十黄麾仗第一节第二引大横吹一第二节前部鼓吹大横吹百二十第七节后部鼓吹小横吹百二十皇太子前部鼓吹大横吹十二后部鼓吹小横吹十
　　横管
　　明二舞乐器有横管二
　　【臣】等谨按马氏云横吹笛之类也此横管殆即横吹欤
　　龙笛
　　元宴乐器有龙笛制如笛七孔横吹之管首制龙头衔同心结帯云和乐前行龙笛二次龙笛二十有八云和乐后部龙笛六安和乐龙笛四天乐部龙笛一乐音王队夀星队礼乐队説法队毎第一队各用龙笛三乐音王队夀星队礼乐队毎第七队并同説法队第七队用龙笛六天魔舞亦用之
　　律吕精义曰近代雅乐误以横笛为古之篴而饰之以涂金龙首其去古制益逺不可法也
　　明朝贺丹陛乐龙笛四大宴丹陛乐同东宫乐器龙笛二亲王郡王仪仗各四
　　明会典曰大乐龙笛十二管毎管以竹为之两末牙管束长一尺七寸五分一孔在前其后七孔无底横吹之贴金木龙头垂彩线帉錔东宫仪仗龙笛二管制同亲王郡王仪仗各笛四管制如前长一尺七寸鹿角管东两未龙口衔红緑帉錔
　　羗管
　　元安和乐有羌管二
　　【臣】等谨按元礼乐志则曰羗管舆服志则曰羗笛皆安和乐器也将笛字误刋作管抑同物而异名欤
　　卢沙增
　　桂海虞衡志曰卢沙猺人乐状类箫纵八管横一管贯之
　　芦笛【增】
　　元袁桷竹枝词我郎南来得少妇芦笛声声吹鹧鸪
　　竹之属【俗部】
　　拱辰管
　　辽鼓吹乐前后部横吹乐前部各管二十四
　　【臣】等谨按前考竹之属雅部有管而辽鼓吹横吹乐各有管似不应列之俗部即移入俗部亦未见其必为拱辰管也然辽金制度相防辽之鼓吹前后二部与横吹前后二部大抵即金之鼓吹前部第一第二与后部第一第二分为四节者耳其乐器不无增减进退而次序尚有排此而可考证者观辽鼓吹前部管在铙鼓之次箫笳之前而金鼓吹前部第一之供辰管如之辽鼓吹后部管在羽葆鼓之次箫之前而金鼓吹前部第二之拱辰管如之辽横吹前部管在羽葆鼔之次箫笳之前而金鼓吹后部第一之拱辰管如之则其非雅部之管而即拱辰管可知矣
　　金鼓吹前部第一第二各拱辰管二十四后部第一同黄麾仗第二节前部鼓吹第三节前部鼓吹第二第七节后部鼓吹各拱辰管二十四皇太子前后部鼓吹各拱辰管
　　长笛　短笛　尺八笛
　　辽大乐器有长笛尺八笛短笛
　　号笛【增】
　　明永乐十二年颁军中号令夜间以笛声为号正统四年赐斡拉逹逹汗乐器内有号笛一
　　简子
　　元夀星队乐器制详革属鱼鼓
　　戯竹
　　元宴乐器有戯竹制如籈长二尺余上繋流苏香囊执而偃之以止乐云和乐戏竹二云和乐后部同明丹陛大乐有戏竹二朝贺大宴朔望朝叅迎膳乐皆用之中宫女乐同东宫乐器诸王仪仗各戏竹二明会典曰大乐戏竹二红漆竹长六尺贴金木龙头长七寸口衔红竹丝二十四茎各长四尺五寸上有彩线帉錔东宫制同诸王戏竹上垂红緑帉錔余并同
　　空钟【增】
　　以竹为之因风得声盖鸽铃之类【增】
　　方以智浮山集曰击太平鼓放空钟小儿杂戏也
　　竹筒【增】
　　宋张邦基墨庄漫録曰淮西村人多作炙手歌以大长竹数尺刳去中节独留其底筑地逄逄若鼓声男女把臂成围抚髀而歌亦以竹筒筑地为节木之属【雅部】
　　柷【止】　敔【籈】
　　辽雅乐器木有柷敔
　　金登歌乐柷一敔一宫县乐同登歌柷在金钟【金钟在午陛东】北稍西敔在玉磬【玉磬在午陛西】北稍东宫县柷在县内道东敔在道西
　　元登歌乐柷敔各一宫县乐同柷以桐木为之状如方桶绘山于上髹以粉旁为圆孔纳椎于中椎以杞木为之撞之以作乐敔亦制以桐木状如伏虎彩绘为饰背有二十七鉏铻刻下承以槃用竹长二尺四寸破为十茎其名曰籈栎其背以止乐登歌柷敔在殿门内东西相向宫县左柷右敔设县中之北明郊丘庙社文庙乐器祝敔各一朝贺殿中韶乐大宴侑食乐王国宗庙乐并同
　　明会典曰中和韶乐柷一以木为之状如斛面方二尺深一尺七寸有足四面绘山水树木后面有一孔椎柄曰止敔一以木为之状如伏虎背刻二十七龃龉长二尺五寸有座以红漆竹栎之其半析为二十四茎名为籈
　　王圻续通考曰柷式以木为之其形如桶上濶二尺四寸下濶一尺九寸深一尺八寸中虚有底三面绘山树人物像一面有一窍如之窍下画海水窍径四寸五分止俗呼为槌以梓木为之柄长二尺四寸　敔式以木为之状如伏虎身长三尺首髙一尺二寸五分尾髙一尺一寸背刻二十七龃龉绘黄色黒文载以方趺朱髹外有一籈截竹为之长二尺四寸中破一尺二寸为十茎上未破一尺二寸用篾作箍篐则分其隂阳
