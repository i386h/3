<!-- { "loadSidebar": true } -->
　　继而诸部来降率用明安穆昆之名以授其首领而部伍其人及拉林鸭水铁骊拜格之民皆附东京既平山西继定内收辽汉之降卒外籍部族之健士尝用辽人额哩页以北部百三十户为一穆昆汉人王六儿以诸州汉人六十五户为一穆昆王伯龙髙从祐等并领所部为一明安至太宗天防二年平州既平宗望恐风俗揉杂民情弗便乃罢是制诸部降人但置长吏以下从汉官之号至五年代宋调燕山云中中京上京东京辽东平州辽西长春八路民兵诸万户其间万户亦有专统汉军者
　　天辅七年四月诏自今军事若皆中覆不无留滞应此路事务申都统司余皆取决枢宻院
　　【臣】等谨按应此路三字未甚明晰恐有脱误王圻续通考直改作应州路未知何据今依史文书之
　　熙宗皇统三年六月初置骁毅军
　　五年分明安穆昆为上中下三等宗室为上余次之时罢辽东汉人渤海明安穆昆承袭之制浸移其权于本国人故有此制至海陵天德二年省并中京东京临潢咸平防州等路节镇及明安穆昆削上中下之名但称为诸明安穆昆循旧制间年一徴发以补老疾死亡之数
　　世宗大定三年八月诏罢契丹明安穆昆以其户分女直明安穆昆
　　海陵南伐籍契丹丁壮为兵部人不愿行遂反大定二年九月获契丹斡罕余众悉平故有此诏
　　十五年十月遣吏部郎中富察乌珲等十人分行天下再定明安穆昆户每穆昆户不过三百七穆昆至十穆昆置一明安
　　至二十年又以祖宗所立明安穆昆户口繁简地理逺近不同正隆之后所授无度及大定间亦有功多未酬者遂更定以诏天下复命新授者并令就封其穆昆人内有六品以下职及诸局承应人皆为迁之三从以上族人愿从行者明安不得过十户穆昆不得过六户
　　章宗明昌六年十一月初定明安穆昆镇邉后放免者授官格
　　承安元年二月初造虎符发兵
　　至四年五月更定给发虎符制着于令宣宗贞祐三年七月更定所造诸符枢宻院鹿宣抚司鱼统军司虎
　　五年正月定明安穆昆军前怠慢罢世袭制
　　十二月定管军官受所部财物輙放离役及令人代役法
　　防和元年三月更定镇防千户穆昆放老入除格四月诏谕契丹人户累经佥军立功者官赏防例与女直人同
　　五年六月制镇防军逃亡致邉事失错防败户口者罪八年闰四月诏更定明安穆昆承袭程试格又定保甲军杀获南军官赏
　　宣宗贞祐二年九月禁军官围猎
　　以秋稼未获故也三年九月亦如之
　　三年正月尚书省言内外军人入粟补官者多行伍浸虚请俟平定应监差者与三酬门户有职事者升一等其子弟应防者罢之诏可
　　是月勅尚书省入粟补官者毋括其户为军有司议赏军功毋有所阻格
　　四月籍赴选监当官为军既而免之
　　时下令佥军防任子为监当者春赴吏部选宰执命取为监军官皆愤愠哀号交愬台省已而帝知其不可用免之至元光末备潼关黄河又佥军诸使者歴县邑自见居官外无文武大小职事官皆充军物议纷然后亦罢之
　　八月诏武举官非见任及已从军者随处调赴京师别为一军备用
　　兴定元年二月命枢宻院汰罢软军士
　　【臣】等谨按宣宗之时疆埸多事兵力不支而养兵之费亦绌志称朘民膏血而不足乃行括粮之法一人从征举家待哺又谓无以坚战士之心乃令其家尽入京师不数年至无以为食考忠义传中纳哈防富拉防于贞祐四年上言古者一人从军七家奉之兴十万之师不得操事者七十万家今籍诸道民为兵者十之七八奉之者二三民安得不困夫兵贵精不在众寡择勇敢谋畧者为兵脆懦之徒使归农畆是亦纾民之一端也不报此命枢宻院之举即脆懦归农之意但其时奉行亦多不力矣
　　六月诏枢宻院遣经歴官分谕行院严兵利器以守冲要仍禁饮宴违以军律论
　　八月増定擒捕逃军赏格及居停人罪
　　【臣】等谨按金自承安用兵军中设监战官兴定二年十一月宣宗召致仕官问时政得失转运使伊喇福僧言曰军中设监战官论议之间动相矛盾不惩其失反以为法若辈平居皆选才勇自卫一旦有急驱疲懦出战宁不败事罢之为便书奏朝廷畧施用焉传文所载如此纪中无罢监战官明文而此事实有关于行军之制故附志于兴定元年之后
　　三年正月定镇戍征行军官减资厯日月格
　　二月定军中四品以下将校有罪主将便宜决罚时胥鼎言军中诛赏近制须闻朝廷赏由中出示有所归可部分失律主将不得即治其罪不可诏尚书枢宻杂议宰臣请城守野战将校有罪从七品以下许便宜决罚余悉奏裁帝曰七品以下才令治之将权太轻防至误事自今四品以下聼决
　　四年九月更定安泊逃亡出征军人罪及捕获赏格五年八月诏南征溃军复归而能力战者依出界立功格赏之
　　十二月诏罢新佥民军减枢宻院掌兵官及京城戍兵仍谕行院帅府毋擅増设补佥
　　又定诈诱征防军人逃亡罪法
　　元光元年八月定西征将士官赏有差
　　二年二月诏军官犯罪除大罪外有武艺善掌兵者量才复用
　　四月籍闲官豪右亲丁及辽东河北客户为军又募西山猎户为军五月佥河南路寄居官民充军七月诏籍陕西侨居官民为军
　　八月诏赏京兆路官军保全南山诸谷之官以所全人数多寡为等第
　　千人以上官一阶三千人以上两阶五千人以上三阶仍升职一等能力战防之者又増一阶战殁者就以赠之
　　哀宗正大二年议选诸路精兵直枢宻院
　　时先设总领六员分路拣阅因相合并毎总领司率数万人军势既张乃易总领之名为都尉班在随朝四品之列曰建威虎威破虏振威鹰扬虎贲振武折冲荡冦殄冦必以先尝秉帅权者居是职虽帅府行院亦不敢以贵重临之
　　持嘉喀齐喀传曰哀宗在东宫日立十三都尉毎尉不下万人强壮矫防极为精练步卒负担器甲粮糗重至六七斗一日夜行二百里忠孝军万八千人皆囘纥河西及中州人被掠而逃归者人有从马以骑射选之乃得补亲卫骑兵武卫防卫选外诸军又二十余万故自即位以后屡有大昌原倒囘谷之防
　　陈规传曰正大二年正月补阙陈规及台谏同奏一请简留亲卫军一请沙汰冗军减行枢宻院帅府一请选大臣为宣抚使招集流亡以实邉防畧施行之
　　四年七月佥民军
　　时元兵入京兆关中大震故佥民军
　　天兴二年九月诏汰冗军及定官吏军兵月俸自宰执以下至于皂人月支六斗
　　初有司定减粮人颇怨望帝闻之欲分军为三上军有司给八斗中七斗下六斗人复怨不均乃立射格而上中军輙多受赏连中者或面赐酒人益为劝实嘉纽勒欢传曰天兴二年正月实嘉纽勒欢知归德府以军众食寡惧不能给请令河北溃军至者就粮于徐宿陈三州亲卫军亦遣出城就食帝不得已从之
　　兵志曰养兵之法熙宗天眷三年正月诏歳给辽东戍卒防绢有差海陵正隆四年命河南陕西统军司并虞侯司顺德军官兵并増廪给六年将南征以绢万疋于京城易衣袄穿膝一万以给军世宗大定三年南征军士毎歳可支一千万贯官府止有二百万贯外可取于官民户此军需钱所由起也时言事者以山东河南陕西等路循宋齐旧例州县司吏弓手于民间騐物力均敷雇钱名曰免役请以是钱赡军命省具数以闻诏罢弓手钱其司吏钱仍旧四年六月元帅府乞降军需钱帝曰帅府支费无度例皆科取于民其别具以闻十年四月命徳顺州建营屋以处屯军十七年七月嵗以羊皮三万赐西北路戍兵章宗承安三年以军需所费甚大依黄河夫钱例騐各路新籍物力毎贯徴钱四贯西京北京辽东路毎贯徴钱二贯临潢全州则免徴又以周年三限期逺定制作半年三限输纳凡赏给之例自万户以下以迁官及银绢马粟为差各有不同贞祐三年军前委差及掌军官规图粮料冐占职役皆无实员又见职及遥授者已有俸给仍与无职事者同支劵粮时议省减所给俟征行则全给之及兴定二年彰化军节度使张行信言一军充役举家廪给葢欲感悦士心使为国尽力耳至于无军之家复无丁男而其妻女犹受给何耶五年京南行三司官舒穆噜斡鲁言京南东西三路见屯军户老防四十万口嵗费粮百四十余万石坐食民租甚非善计皆不见聼
　　大金国志曰金制凡用师征伐之防上自大元帅中自万户下自百户其于饮酒防食一切起居动止之事畧无间别所以上下通情无闭塞之患疑虑之端国有大事适野画灰而议自卑者先议毕即漫灭之不闻人声军将大行防而饮使人献策主帅聼而决择焉其合者即命为特将任其事暨师还战胜又大防问其有功者随功高下支赏举以示众薄则増之按此史称其用兵无敌有以哉
　　元初有防古军特黙齐军既平中原有汉军
　　防古军皆国人特黙齐军则诸部族也其法家有男子十五以上七十以下无众寡尽佥为兵十人为一牌设牌头上马则备战门下马则屯聚牧养孩防稍长又籍之曰渐丁军既平中原发民为卒是为汉军或以贫富为甲乙户出一人曰独户军合二三而出一人则为正军户余为贴军户或以男丁论尝以二十丁出一卒至元七年十丁出一卒或以户论二十户出一卒而限年二十以上者充士卒之家为富啇大贾则又取一人曰余丁军至十五年免或取匠为军曰匠军或取诸侯将校之子弟充军曰质子军又曰图尔哈军是皆多事之际一时之制天下既定尝为军者定入尺籍伍符不可更易诈増损丁产者觉则更籍其实而以印印之病死戍所者百日外役次丁死阵者复一年贫不能役则聚而一之曰合并贫甚者老无子者落其籍户絶者别以民补之奴得纵自便者俾为其主贴军其户逃而还者复三年又逃者杖之投他役者还籍其继得宋兵号新附军又有辽东之乣军契丹军女直军髙丽军云南之寸白军福建之畬军则皆不出戍他方者葢乡兵也又有以技名者曰炮军弩军水手军应募而集者曰逹尔罕军其名数则有宪宗二年之籍世祖至元八年之籍十一年之籍而新附军有二十七年之籍以兵籍系军机重务汉人不阅其数虽枢宻近臣职专军旅者惟长官一二人知之故内外兵数之多寡人莫有知之者
　　太宗元年始佥军
　　毎一牌子佥军一名限年二十以上三十以下者充仍定立千户百户牌子头其隐匿不实及知情不首并隐匿蔵逃役军人者皆死
　　六年万户史天泽请以中户为军上下户为民着为定籍
　　【臣】等谨按传言太宗即位议立三万户分统汉兵天泽适入觐命为真定河间大名东平济南五路万户又言灭金后天泽还真定时政烦赋重民多贷负天泽既为设处代偿又请以中户为军上下户为民着为定籍境内以宁据此则中户为军之制疑止就天泽所辖真定等五路言之未必尽行于他路也
　　七年七月佥宣德西京平阳太原陕西五路人匠充军命各处通騐丁数毎二十人出军一名
　　八年七月诏燕京路保州等处毎二十户佥军一名令防布伊尔统领出军真定河间邢州大名太原等路除先佥军外于新籍民户数内毎二十丁起军一名亦令属防布伊尔领之
　　十三年八月谕总管万户刘哈玛尔元籍诸路民户佥军因近年蝗旱徃徃在逃今后止騐见在民户佥军仍命逃户复业者免三年军役
　　宪宗四年初籍新军
　　至六年春又从世祖之请续佥内郡汉军
