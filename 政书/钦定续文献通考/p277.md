<!-- { "loadSidebar": true } -->
　　斋戒　如亲郊　陈设　享前三日太庙令帅其属扫除防检司设兵衞旗帜及馔幔殿中监帅尚舎陈设大次殿及小次又设皇帝拜褥位殿上版位稍西又设黄道褥于玉辂至升辇之所及自大次至东神门设七祀位一于殿下横街之北东向配享功臣位于殿下横街之南西向前二日大乐令设宫悬之乐于庭中【四方各设编钟三编磬三东方编钟起北编磬间之东向西方编磬起北编钟间之西向南方编磬起西编钟间之北方编钟起西编磬间之俱北向设特磬大钟镈钟共十二于编悬之内各依辰位树路鼔路鼗于北悬之内道之左右晋鼔一在其后稍南植建鼔鞞鼓应鼓于四隅建鼔在中鞞鼓在左应鼔在右置柷敔于悬内柷一在道东敔一在道西】立舞表于酂缀之间设登歌之乐于殿上【前楹间金钟一在东玉磬一在西俱北向柷一在金钟北稍西敔一在玉磬北稍东搏拊二一在柷北一在敔北东西相向琴瑟在前其匏竹者立于阶间重行北向】诸工人各位于悬后前一日太庙令开室奉礼郎帅其属设神位于毎室内北牖下【各设黼扆一莞席一缫席二次席二紫绫厚褥一紫绫防褥一曲几一直几一】设皇帝版位于殿东间门内饮福位于东序亚终献位于殿下横街之北皆西向助祭亲王宗室使相位在亚终献之后助祭宗室位在横街南奉瓒官奉瓒盘官进爵酒官奉爵官等又在其南奉匜盘巾篚官位于其后七祀献官位在奉爵官之南助奠读祝奉罍洗爵洗等官位于其后司尊彝官位在七祀献官之南亚终献司罍洗爵洗奉爵酒官等又在其南并西向大礼使位于西阶之西与亚终献相对太尉司徒助祭宰相位在大礼使之南侍中执政官又在其南礼部尚书太常卿太仆卿光禄卿功臣献官在西举册光禄丞太常博士又在其西功臣助奠罍洗爵洗等官位于功臣献官之后又设监祭御史位二于西阶下并东向奉礼郎太庙令大官令太祝宫闱令祝史位于亚献终献奉爵酒官之南荐笾豆簠簋官荐爼斋郎又在太祝奉礼郎之南太庙丞大官丞各位于令后协律郎位二【一在殿上前楹间一于宫悬之西北】大乐令于登歌乐悬之北大司乐于宫悬之北良醖令于酌尊所并北向设助祭文武羣官位于横街之南并东向设光禄卿陈牲位于东神门外横街之东西向廪牺令位于牲西南北向诸太祝位于牲东祝史各陪其后并西向设礼部尚书省牲位于牲前稍北御史位于礼部尚书之西并南向礼部帅其属设册案于室户外之右司尊彞帅其属设尊彞之位于室户外之左【毎位斚彞一黄彞一牺尊二象尊二着尊二山尊二各加幂坫为酌二尊又设瓉盘爵坫于篚置于始祖尊所又设壶尊二太尊二山罍四各有坫幂在殿下阶间北面西上设而不酌七祀功臣毎位设壶尊二于座之左皆加幂坫于内酌尊加勺皆借以席】奉礼郎设祭器【毎位四簋在前四簠次之次以六豋次以六铏笾豆为后左十有二笾右十有二豆皆濯而陈之借以席笾豆皆以巾盖于内笾一豆一簠一簋一并爼四设于毎室馔幔内又设御洗二于东阶之东又设亚终献罍洗于东横街下东南北向罍在洗东篚在洗西南肆实以巾又设亚终献爵洗于罍洗之西爵在洗东篚在洗西南肆实以巾爵并坫执巾罍巾篚各位于其后】享日丑前五刻太常卿帅执事者设烛于神位前及户外光禄卿帅其属入实笾豆【笾鱼鱐糗饵粉餈干枣形盐鹿脯榛实干防桃菱芡栗豆芹菹笋菹葵菹菁菹韭菹酏食脾析鱼醢兔醢豚拍鹿臡醓醢糁食皆以序为次又铏实以羮加芼滑豋实以太羮簠实以稻粱簋实以黍稷粱在稻前稷在黍前】良醖令入实尊彞斚彞【黄实以郁鬯牺尊象尊着尊实以酒外皆实以酒用香药酒各加坫勺幂殿下之尊罍壶尊太尊山罍内除山罍上尊实以酒外皆实以酒加幂坫】太庙令帅其属设七祀功臣席褥于其次【毎位各设莞席一碧绡褥一】又各设版位于其座前【又笾豆簠簋各二爼一】毎位次各壶尊【二于神座之右北向酒在西】良醖令以法酒实尊【如常加勺幂置爵于尊下加坫】光禄卿实馔【左二笾栗在前鹿脯次之右二豆菁菹在前鹿臡次之爼实以羊熟簠簋实以黍稷】太庙令又设七祀燎柴及开瘗坎于西神门外之北太府监陈异寳佳瑞伐国之寳户部陈诸州嵗贡【金为前列玉帛次之余为后】皆于宫悬之北东西相向各借以席凡祀神之物当时所无者则以时物代之　省牲器　前一日未后庙所禁行人司尊彞奉礼郎及执事者升自西阶以俟少顷诸太祝与廪牺令以牲就位礼直官賛者引礼部尚书光禄卿丞诣省牲位立定礼直官引礼部尚书賛引者引御史入就西阶升徧视涤濯讫执事者皆举幂曰洁俱降就省牲位礼直官稍前曰告洁毕诣省牲次引礼部尚书侍郎稍前省牲讫退复位光禄卿丞出班巡牲一匝光禄丞西向曰充曰备廪牺令帅诸太祝巡牲一匝西向躬身曰腯礼直官稍前曰省牲毕请就省馔位引礼部尚书以下各就位立定御史省馔具毕礼直官賛省馔讫俱还斋所光禄卿丞及太祝廪牺令以次牵牲诣厨授大官令礼直官引礼部尚书诣厨省鼎镬视濯溉讫还斋所晡后一刻大官令帅宰人执鸾刀割牲祝史各取毛血毎座共实一豆遂烹牲祝史洗肝于郁鬯又取肝膋毎座共实一豆俱还馔所　銮驾出宫　前一日有司设大驾卤簿于应天门外尚辇进玉辂于应天门内南向其日质明侍臣直衞及导驾官于致斋殿前左右分班立俟通事舎人引侍中俛伏跪奏请中严皇帝服通天冠绛纱袍少顷侍中奏外办皇帝出斋室即御座羣官起居讫尚辇进舆侍中奏请皇帝升舆侍衞警跸如常仪太仆卿先诣玉辂所摄衣而升正立执绥导驾官前导皇帝至应天门内玉辂所侍中进当舆前奏请皇帝降舆升辂太仆卿立授绥导驾官分左右步导以里为上门下侍郎进当辂前奏请车驾进发奏讫俛伏兴退复位侍衞仪物止于应天门内车驾动称警跸至应天门门下侍郎奏请车驾少驻勅侍臣上马侍中奉旨退称曰制可门下侍郎退传制賛者承传勅侍臣上马导驾官分左右前导门下侍郎奏请车驾进发车驾动称警跸不鸣鼔吹将至太庙礼直官賛者各引享官通事舎人分引从享羣官宗室子孙于庙门外立班奉迎驾至庙门回辂南向侍中于辂前奏称侍中臣某言请皇帝降辂步入庙门导驾官前导入庙门稍东侍中奏请皇帝升舆尚辇奉舆侍衞如常仪乗舆至大次侍中奏请皇帝降舆入就大次帘降繖扇侍衞如常仪太常卿太常博士各分立于大次左右导驾官诣庙庭班位立俟晨祼　享日丑前五刻诸享官及助祭官各服其服太庙令良醖令帅其属入实尊罍光禄卿大官令进馔者实笾豆簠簋并彻去盖幂奉礼郎賛者先入就位賛者引御史太庙令太祝宫闱令祝史与执事官等各自东偏门入就位未明二刻礼直官引太常寺官属并太祝宫闱令升殿开始祖祏室太祝宫闱令捧出帝后神主设于座以次逐室神主各设于内黼扆前賛者引御史太庙令宫闱令太祝祝史与太常官属于当阶间重行北向立奉礼郎于殿上賛奉神主讫奉礼曰再拜賛者承传御史以下皆再拜讫各就位大乐令帅工人二舞入就位礼直官賛者各引享官通事舎人分引助祭文武羣官宗室入就位符寳郎奉寳陈于宫悬之北皇帝入大次少顷侍中奏请中严皇帝服衮冕侍中奏外办太常卿俛伏跪奏称太常卿臣某言请皇帝行事俛伏兴帘卷皇帝出次太常卿太常博士前导繖扇侍衞如常仪大礼使后从至东神门外殿中监跪进镇圭太常卿奏请执圭繖扇仗衞停于门外近侍者从入协律郎跪伏举麾兴工鼔柷宫悬昌宁之乐作至阼阶下偃麾戛敔乐止升自阼阶登歌乐作左右侍从量人数升至版位西向立乐止前导官分左右侍立太常卿前奏请再拜皇帝再拜奉礼曰众官再拜賛者承传凡在位者皆再拜奉礼又賛诸执事者各就位礼直官賛者分引执事者各就殿上下之位太常卿奏请皇帝诣罍洗位登歌乐作至阼阶乐止降自阼阶宫悬乐作至洗位乐止内侍跪取匜兴沃水又内侍跪取盘兴承水太常卿奏请搢镇圭盥手讫内侍跪取巾于篚兴以进帨手讫奉瓉盘官以瓉跪进皇帝受瓉内侍奉匜沃水又内侍跪奉盘承水洗瓉讫内侍跪奉巾以进皇帝拭瓉讫内侍奠盘匜又奠巾于篚奉瓉盘官以盘受瓉太常卿奏请执搢圭前导皇帝升殿宫悬乐作至阼阶下乐止皇帝升自阼阶登歌乐作太常卿前导诣始祖位酌尊所乐止奉瓉盘官以瓉涖鬯执尊者举幂侍中跪酌郁鬯讫太常卿前导入诣始祖室神位前北向立太常卿奏请搢镇圭跪奉瓉盘官西向跪以瓉授奉瓉官奉瓉官西向以瓉跪进太常卿奏请执瓉以鬯祼地讫以瓉授奉瓉盘官太常卿奏请执镇圭俛伏兴前导出户外太常卿奏请再拜皇帝再拜太常卿前导诣次位并如上仪祼毕太常卿奏请还版位登歌乐作至版位西向立乐止太常卿奏请还小次前导皇帝行登歌乐作降自阼阶登歌乐止宫悬乐作将至小次太常卿奏请释镇圭殿中监跪受镇圭皇帝入小次帘降乐止少顷宫悬奏来宁之曲【以黄钟为宫大吕为角太簇为徴应钟为羽】作仁丰道洽之舞九成止【黄钟三奏大吕太簇应钟各再奏】送神通用来宁之曲初晨祼将毕祝史各奉毛血及肝膋之豆先于南神门外斋郎奉炉炭萧蒿黍稷各立于肝膋之后皇帝既晨祼毕至乐作六成皆入自正门升自太阶诸太祝于阶上各迎毛血肝膋进奠于神座前祝史立于尊所斋郎奉炉置于室户外之左其萧蒿黍稷各置于炉炭下斋郎降自西阶诸太祝各取肝燔于炉还尊所　进熟　皇帝升祼大官令帅进馔者奉陈于南神门外诸馔幔内以西为上礼直官引司徒出诣馔所与荐爼斋郎奉爼并荐笾豆簠簋官奉笾豆簠簋礼直官大官令引以序入自正门宫悬丰宁之乐作【彻豆通用】至太阶乐止祝史俱进彻毛血之豆降自西阶以出馔升诸太祝迎于阶上各设于神位前【先荐牛次荐羊次荐豕及鱼】礼直官引司徒以下降自西阶复位诸太祝各取萧蒿黍稷擩于脂燎于炉炭讫还尊所賛者引举册官升自西阶诣始祖位之右进取祝册置在版位之西讫于祝册安近南立太常卿跪奏请诣罍洗位帘卷出次宫悬乐作殿中监跪进镇圭太常卿奏请执镇圭前导诣罍洗位乐止盥手洗爵并如晨祼之仪盥洗讫太常卿奏请执镇圭前导升殿宫悬乐作至阼阶下乐止升自阼阶登歌乐作太常卿前导诣始祖位尊彞所登歌乐止宫悬奏大元之乐文舞进奉爵官以爵涖尊执尊者举幂侍中跪酌牺尊之泛齐讫太常卿前导入诣始祖室神位前北向立太常卿奏请搢镇圭跪奉爵官以爵授进爵酒官进爵酒官西向以爵跪进太常卿奏请执爵三祭酒【三祭酒于茅苴】讫以爵授进爵酒官进爵酒官以爵授奉爵官太常卿奏请执镇圭兴前导出户外太常卿奏请少立乐止举册官进举祝册中书侍郎搢笏跪读祝举祝官举册奠讫先诣次位太常卿奏请再拜讫太常卿前导诣次位行礼并如上仪酌献毕太常卿前导还版位登歌乐作至位西向立定乐止太常卿奏请还小次登歌乐作降自阼阶登歌乐止宫悬乐作将至小次太常卿奏请释镇圭殿中监跪受镇圭入小次帘降乐止文舞退武舞进宫悬奏肃宁之乐作功成治定之舞舞者立定乐止皇帝酌献讫将诣小次礼直官引博士博士引亚献诣盥洗位北向立搢圭盥手帨手执圭诣爵洗位北向立搢圭洗爵拭爵以授执事者执圭升自西阶诣始祖位尊彞所西向立宫悬乐作执事者以爵授亚献亚献搢圭执爵执尊者举幂大官令酌象尊之醴齐讫诣始祖神位前搢圭跪执事者以爵授亚献亚献执爵祭酒【三祭酒于茅苴】奠爵执圭俛伏兴少退再拜讫博士前导亚献诣次位行礼并如上仪礼毕乐止终献除本服执笏外余如亚献之仪七祀功臣献官行礼毕太常卿跪奏诣饮福位帘卷出次宫悬乐作殿中监跪进镇圭太常卿奏请执圭前导至阼阶下乐止升自阼阶登歌乐作将至饮福位乐止【初皇帝既献讫太祝分神位前三牲肉各取前脚第二骨加于爼又以笾取黍稷饭共置一笾又酌上尊福酒合置一尊又礼直官引司徒升自西阶东行立于阼阶上前楹间北向】既至西向立登歌福宁之乐作太祝酌福酒于爵以奉侍中侍中受爵捧以立太常卿奏请皇帝再拜讫奏请搢圭跪侍中以爵北向跪以进太常卿奏请执爵【三祭酒于沙池】又奏请啐酒皇帝啐酒讫以爵授侍中太常卿奏请受胙太祝以黍稷飰笾授司徒司徒跪奉进皇帝受以授左右太祝又以胙肉爼跪授司徒司徒受爼讫跪进皇帝受以授左右礼直官引司徒退立侍中再以爵酒跪进太常卿奏请皇帝受爵饮福讫侍中受虚爵兴以授太祝太常卿奏请执圭俛伏兴又奏请皇帝再拜讫乐止太常卿前导还版位登歌乐作俟至位乐止太祝各进彻笾豆登歌丰宁之乐作卒彻乐止奉礼曰赐胙行事助祭官再拜賛者承传在位官皆再拜宫悬来宁之乐作一成止太常卿奏礼毕前导降自阼阶登歌乐止宫悬乐作出门宫悬乐止繖扇仗衞如常仪太常卿奏请释镇圭殿中监跪受镇圭皇帝还大次通事舎人礼直官賛者各引享官宗室子孙及从享羣官以次出及引导驾官东神门外大次前祗前导如常仪賛者引御史以下俱复执事位立定奉礼曰再拜皆再拜賛者引工人舞人以次出大礼使帅诸礼官太庙令太祝宫闱令升纳神主如常仪礼毕礼直官引大礼使以下降自西阶至横街再拜而退其祝册藏于匮七祀功臣分奠如祫享之仪
