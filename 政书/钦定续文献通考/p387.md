<!-- { "loadSidebar": true } -->
　　明昭祀事旧典无违乐既云阕神其聿归礼之克成神保斯飨于万斯年迓续丕贶
　　祫禘有司摄事乐章【按乐章字史志脱照王圻续通考添】
　　初献盥洗宫县无射宫肃宁之曲
　　祀事之大齐栗为先洁精以献沃盥于前既灌以升乃荐豆笾神其感格歆于吉蠲
　　升自西阶登歌奏夹钟宫嘉宁之曲【余并同亲祀】
　　国有太宫合食以礼跻阶肃肃降陛【按王圻续通考误作陞照史志改】济济铿然纯音节乃容止神之格思永绥福履
　　时享摄事登歌乐章
　　初献盥洗无射宫肃宁之曲
　　酌彼行潦惟挹其清洁齐以祀祀事昭明显允辟公沃盥乃升神之至止歆于克诚
　　初献升殿夹钟宫嘉宁之曲【余同亲祀惟不用宫县】
　　济济在庭祗荐有序雍容令仪旋规折矩爰徂于基鸣佩接武敬恭明神来宁来处
　　昭徳皇后时享登歌乐章
　　初献盥洗无射宫肃宁之曲
　　时祀有章礼备乐举爰洁其盥亦丰其俎俯仰升降中规中矩神其来格百福是与
　　初献升殿夹钟宫嘉宁之曲【三献及司徒降同】
　　假哉神宫神宫有侐【按史志误作恤】惟时吉蠲登升翼翼歌钟锵煌笙磬翕绎于昭肃防灵厘来格
　　司徒奉俎无射宫丰宁之曲
　　宫庭枚枚钟磬喤喤既仪圭鬯既奠膋□齐庄奉馈笾豆大房灵之右飨流庆无疆
　　酌献无射宫仪坤之曲
　　于皇坤德作合干仪涂山懿范京室芳徽容声如在典祀惟时神其克享荐祉来宜
　　亚终献无射宫仪坤之曲
　　嘉羞实俎高张在庭申献合礼【终献改申为三】坤德仪刑神其是听用鬯清明清明既鬯来享来宁
　　彻豆夹钟宫丰宁之曲
　　礼成于终神心禗禗膋萧发馨乐阕献已徒驭孔多灵舆载轙青元悠悠归且亿矣
　　宣孝太子别庙登歌乐章
　　初献升殿夹钟宫承安之曲
　　有腯斯牲有馨斯齐美哉洋洋升降以礼礼容既庄乐亦谐止神之格思式歆明祀
　　酌献无射宫和宁之曲
　　于惟光灵孝德昭宣高丽有奕来宁来燕于荐惟祫既时既蠲从我烈祖载享亿年
　　亚终献和寕之曲
　　金石和奏豆笾惟丰祠官奉事齐敬精笙吟伊浦鹤驻缑是保是飨灵德无穷
　　彻豆夹钟宫和安之曲
　　寝成奕奕今兹其时明称肇祀将礼之仪侯安以怿羞嘉且时乐阕献已神其飨思
　　大定三年十月追上睿宗册寳乐章
　　应钟宫显宁之曲
　　天开休运积仁而昌命兹昭考敢忘显扬上仪肇举涓日之良来格来享惠我无疆
　　大定十九年升祔熈宗册寳乐曲
　　恢大帝业敉宁多方懿德荗烈金书发扬肇举上仪涓择吉日鸿名赫赫与天无极
　　上册寳宫县静宁之曲
　　日卜其吉承祀孔肃广号追崇孝心克笃于乎悠哉来思睟穆寳册既陈委于宗祝
　　皇帝降殿宫县鸿宁之曲
　　继世隆昌临朝静黙追諡鸿名发挥【按史志误作辉】潜徳玉质金章煌煌简册涓辰展仪永传无极
　　殿庭乐歌
　　大定七年正月上册寳乐章
　　皇帝将升御座宫县乐太簇宫泰宁之曲【降座同】德隆帝位承天而兴侯邦来庭民居安宁归美以报传之无极鸿名徽称寿时万亿
　　册寳入门奏天保报上之曲
　　四方既平功归圣明定功巍巍丕享鸿名股肱良哉揄扬元首储精优防南山等寿
　　奉册寳官将复班位奏归美扬功之曲
　　圣徳高明万邦咸休锱铢唐虞糠粃商周惟时羣臣对扬稽首天子明明令闻不朽
　　册寳初行奏和宁之曲【册寳将升殿皇太子自侍立位至降阶同】
　　四方攸同昭哉成功时和年丰诸福来崇英声昭腾和气充塞于乎皇王惟寿时亿
　　皇太子升殿贺奏同心戴圣之曲
　　穆清皇风遐方来同于昭于天物和嵗丰丕受鸿名对扬伟绩纯厘【按王圻续通考作嘏】穰穰敷钖罔极
　　上寿皇帝将升御座宫县和宁之曲【同前】
　　举酒万寿无疆之曲
　　四海太平吾皇之功羣臣对扬诞受鸿名霞觞琼腴君王乐岂皇天埀休万寿无极
　　皇太子升阶降阶及与宴官升殿并奏和宁之曲【同前】进第一爵登歌奏王道昌明之曲
　　对天鸿休于以铺张巍巍煌煌超冠百王皇图皇纲时惟明昌祉福无疆于民敷扬
　　行羣官酒宫县和宁之曲文舞【按史志误作武】入设羣官食奏功成治定之舞三成止
　　圣德高明如天聪【按史志误作强照王圻绩通考改】明多方治平功大有成流于声音形于蹈舞颂觞【按王圻续通考作赏】羣臣以昭礼遇
　　进第二爵登歌奏天子万年之曲
　　惟明后御寰瀛跻升平飞英声功三皇徳五帝防岩廊亿万嵗
　　行羣官酒宫县和宁之曲武舞入设羣官食奏四海会同之舞三成止
　　地平天成时和嵗丰迓衡弗迷率维敉功受天之祐四方来贺【按史志王圻续通考俱误作荷】于万斯年不遐有佐进第三爵登歌嘉禾之曲
　　景命赫斯归吾皇仁风洋洋披逺荒琛贽旅庭趋明光气和薫蒸为嘉祥殊本合穗真异常庾如坻京嵗且穰猗欤鸿休超前王播为声诗传无疆
　　行羣官酒设羣官食羣官降阶宫县并奏和宁之曲皇帝将降御座奏泰寜之曲并用太簇宫
　　大定十一年十一月行册礼乐章
　　皇帝升御座宫县泰宁之曲
　　皇皇穆穆衮服玉趾如日之升如山仰止九賔在列媚兹天子愿言无疆介以繁祉
　　册寳入门奏天保报上之曲
　　穆穆元圣天迪子保相维臣工以奏丕号扬于路朝玉牒神寳于万斯年吾君寿考
　　奉册寳官将复班位奏归美扬功之曲
　　玉册玉寳尊圣天子丕扬鸿名昭受帝祉闳休对天其隆孰比臣下同心翼戴归美
　　皇太子升殿贺奏同心戴圣之曲
　　大矣我后徽册膺受欢趋彤庭拜手稽首休明御辰无疆万寿灵贶沓【按史志误作杳】来天地长乆
　　举酒奏万寿无疆之曲
　　圣徳懋昭民归天祐煌煌金书典册光受备乐在庭八音谐奏羣公奉觞天子万夀
　　进第一爵登歌王道昌明之曲
　　明明我皇道光化溥百度惟新礼修乐举藻饰太平烂然可覩超跻三王晖映千古
　　设羣官食奏和宁之曲功成治定之舞
　　穆穆我君威折羣丑辉光日新仁洽九有容典威防超前絶后端拱深严寳册膺受
　　第二爵登歌奏天子万年之曲
　　典礼修惟明后扬鸿名灿琼罗华绅为万寿歌南山坚且乆
　　行羣官酒奏和宁之曲四海会同之舞
　　道隆政平天开有徳万国和宁来王来极昭受鸿名俯徇列辟锡饮行觞欢心各得
　　第三爵登歌奏嘉禾之曲
　　众瑞毕至昭升平爰生嘉禾乃合穗膴膴大田无南东稼荗如云成丰嵗既刈既获百室盈击壤歌沸野老声陶唐之民兹其比帝力何有若自遂
　　大定十三年三月万春节上寿皇太子命皇孙歌睿宗功徳歌
　　我祖睿宗厚有阴徳国祚有传储嗣当立满朝疑惧独先啓策徂征三秦震惊来附富平百万望风奔仆灵恩光被时雨春旸神化周浃春生冬藏
　　大定十八年十二月上受命寳乐章
　　皇帝将升御座宫县奏泰宁之曲并大吕宫
　　上帝有赫懐此明徳畀之神寳庸镇万国临轩是膺登降维则羣臣拜首年卜万亿
　　寳入门奏天保报上之曲
　　受命大寳昭荅眷祐珍符明贶人为天授文物具举韶濩迭奏羣臣上之天子万寿
　　羣臣合班奏归美扬功之曲
　　德冒生民明明元后端冕临轩神寳是受羣工来贺咸拜稽首无疆无期享祚长乆
　　皇太子升殿并自侍立位降阶宫县称觞介寿之曲上仪昭举膺时瑞玉羣辟在列跄跄肃肃衮衣桓圭归美稽首升降惟时天子万寿
　　举酒登歌奏万寿无疆之曲
　　上帝眷命纯休兹至诞膺洪寳光临大器称觞对扬嵩岳万嵗其宁惟永无疆卜世
　　天徳二年十月册立中宫乐章
　　皇帝将升御座宫县奏干宁之曲【降座同】
　　人道大伦王化所基明圣稽古阴教欲施临轩发策备举彜仪关睢麟趾宜播声诗
　　册寳入门奏昌宁之曲【出门同】
　　羽卫充庭淑旗徽章礼仪具举涓辰以良相我内训来仪椒房亿万斯年邦家之光
　　将受册寳以册寳入门宫县奏肃宁之曲【命妇升降同】涂山兴夏关睢美周坤仪之尊毋临九州瑶册祎衣光配凝旒地乆天长福禄是遒
　　后出閤奏顺宁之曲【升降座同】
　　天立厥配任姒比隆母仪四海化行六宫日月并明乾坤合徳于万斯年作俪宸极
　　受册奏坤宁之曲
　　风化之始由于壸闱礼文斯备爰正坤仪惟顺以慈俪圣同徳则百斯男垂统无极
　　天徳四年二月册皇太子乐章
　　皇帝将升御座宫县奏干宁之曲皆用夹钟宫大君有为先图本固涓辰之吉礼成储副文物备陈声乐皆具人心载宁克昌福祚
　　册使入门奏昌宁之曲
　　在天成象焕乎前星惟圣时宪典礼以行一人有庆万邦以贞社稷之福寖昌寖明
　　皇太子入门奏元宁之曲【出门同】
　　皇矣上帝纯佐明圣笃生元良日跻徳性册命主器万邦以正龙楼问寝亿年之庆
　　大定八年正月册皇太子乐章
　　皇帝将升御座宫县洪宁之曲并用太簇宫
　　会朝清明临轩备礼天威皇皇臣工济济于昭元良膺兹典册对闳休卜年万亿
　　皇太子入门奏肃宁之曲
　　光照前星惟天垂象稽古而行主器以长典【按史志王圻续通考俱误作曲】礼告成遐迩属望国本既隆繁厘永享羣臣合班奏嘉宁之曲
　　于皇临轩礼崇上嗣惟眷之祺傃【按王圻续通考作辨】方正位言观其仪翔翔【按王圻续通考作跄跄】济济美归吾君太平万嵗
　　皇太子复受册位奏和宁之曲
　　祖功艰难经营缔构基牢根深枝繁叶荗于昭贻谋骈休集祐元良斯贞吾皇万寿
　　大定二十五年四月宴宗室于上京皇武殿帝自歌本曲
　　猗与我祖圣矣武元诞膺明命功光于天拯溺救焚深根固蒂克开我后传福万世无何海陵淫昏多罪反易天道荼毒海内自昔肇基至于继体积累之业沦胥且坠望戴所归不谋同意宗庙至重人心难拒勉副乐推肆予嗣绪二十四年兢业万几亿兆庶姓懐保安绥国家闲暇廓然无事乃眷上都兴帝之第属兹来防恻然予思风物减耗殆非昔时于乡于里皆非初始虽非初始朕自乐此虽非昔时朕无异视瞻恋慨想祖宗旧宇属属音容宛然如覩童嬉孺慕厯厯其处壮哉径行恍然如故旧年从防依稀如昨欢诚契濶日暮之若于嗟濶别兮云胡不乐
　　大定二十七年三月册皇太孙乐章
　　皇帝将升御座宫县泰宁之曲并姑洗宫
　　上天丛休申钖祚孙谋有贻临轩体正煌煌上仪欣欣众听隆我邦本无疆惟庆
　　皇太孙入门奏庆宁之曲【出门同】
　　寳源流光流光惟远孙谋有贻庆绪昭衍于乐众望于皇备典动容周旋承兹嘉羡
　　羣臣合班奏顺宁之曲
　　冕旒当宁徽章备举防仗充庭金石列虡济济多士翼翼就序海润山辉倾听乐府
　　皇太孙复受册位奏保宁之曲
　　礼之攸闻丕建世嫡众论协从天心不易名崇震宫辞着瑞册社稷宗庙无疆夷怿
　　鼓吹导引曲
　　天眷三年九月驾幸燕京导引曲无射宫
　　五年一狩仙防到人间问稼穑艰难苍生洗眼秋光里今日见天顔金戈玉斧临香火驰道六龙闲歌謡到处皆相似天子寿南山
　　天徳二年三月祫享逥銮导引曲
