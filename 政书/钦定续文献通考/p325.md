<!-- { "loadSidebar": true } -->
　　洪武四年始制用寳金牌凡军机文书自都督府中书省长官而外不许擅奏有诏调军中书省同都督府覆奏乃出各所藏金牌入请用寳又造军中调发符牌用铁【长五寸濶半之】上钑二飞龙下钑二麒麟首为圆窍贯以红丝縧尝遣官赍金牌信符诣西畨以茶易马其牌四十一上号藏内府下号降各畨篆文曰皇帝圣防左曰合当差发右曰不信者斩二十二年又颁西畨金牌信符其后畨官欵塞皆赍原降牌符而至永乐二年制信符金字红牌给云南诸蛮凡厯代改元则所颁外国信符金牌必更铸新年号给之此信符之达于四裔者也其武臣悬带金牌则洪武四年所造【濶二寸长一尺】上钑双龙下钑二伏虎牌首尾为圆窍贯以红丝縧指挥佩金牌双云龙双虎符千户佩镀金银牌独云龙独虎符百户素云银牌符太祖亲为文钑之曰上天祐民朕乃率抚威加华夏实慿虎臣赐尔金符永后嗣天子祀郊庙若视学耤田勲卫扈从及公侯驸马五府都督日直锦衣卫当直及都督率诸卫千百户夜廵内皇城金吾诸卫各轮官随朝廵绰俱给金牌有龙者虎者麒麟者狮者云者以官为差其扈驾金字银牌则洪武六年所造寻改为守卫金牌以铜为之涂以金【髙一尺濶三寸】分字号凡五仁字号上级独龙蟠云花公侯伯都督佩之义字号钑伏虎蟠云花指挥佩之礼字号钑獬豸蟠云花千户卫镇抚佩之智字号钑狮子蟠云花百户所镇抚佩之信字号钑蟠云花将军佩之牌下铸守卫二篆字背铸凡守卫官军悬带此牌等二十四字牌首窍贯青丝镇抚及将军随驾直宿卫者佩之下直则纳之凡夜廵官于尚寳司领令牌禁城各门金吾等卫指挥千户分领申字号牌午门自一至四长安左右门东华门自五至八西华门自九至十二元武门自十三至十六五城兵马指挥亦日领令牌东西南北中城分领木金火水土五字号留守五卫廵城官并金吾等卫守卫官俱领铜符留守卫指挥所领承字及东西北字号牌俱左半字阳文左比金吾等卫端门承天门东西北安门指挥千戸所领承字及东西北字号俱右半字隂文右比铜符字号比对相同方许巡行内官内使之出亦须守门官比对铜符而后行皇城九门守卫军与围子手各领勇字号铜牌锦衣校尉上直及光禄寺吏典厨役遇大祀俱佩双鱼铜牌永乐六年驾幸北京扈从官俱带牙牌五府六部都察院大理寺锦衣卫各铸印信通政司鸿胪寺各铸闗防谓之行在衙门印信闗防其后命内府印绶监収贮嘉靖十八年南巡礼部领出以给扈从者焉
　　凡郊庙诸祭陪祀供事官及执事者入坛俱领牙牌洪武八年始也圆花牌陪祀官领之长花牌供事官领之长素牌执事人领之又谓之祀牌凡驾诣诸陵寝扈从官俱于尚寳司领小牙牌嘉靖九年皇后行亲蚕礼文官四品以上武官三品以上命妇及使人俱于尚寳司领牙牌有云花圜牌鸟形长牌之异凡文武朝防官锦衣卫当驾官亦领牙牌以防奸伪洪武十一年始也其制以象牙为之刻官职于上不佩则门者却之私相借者论如律【牙牌字号公侯伯以勲字驸马都尉以亲字文官以文字武官以武字教坊官以乐字入内官以官字　已上互见职官门】嘉靖二十八年内府供事匠作武职官皆带朝防牙牌尝奉防革夺旋复给之给事中陈邦修以为言礼部覆奏防典所载文武官出入禁门带牙牌有执事供事朝防之别执事供事者皆届期而领如期而缴惟朝防牙牌得朝夕悬之非徒为闗防之具亦以示等威之辨也虚衔带俸供事执事者不宜槩领第出入禁闼若一切革夺何由讥察尚寳司所贮旧牌数百上有入内府字号请以给之至于卫所武官掌印佥书侍卫之外非属朝防供役者尽革夺之其纳粟填注冒赐牙牌及罢退闲住官旧所闗领不缴者俱逮问报可
　　使节
　　初制黄色三詹寳葢长二尺黄纱袋笼之又制丹漆架一以节置其上使者受命则载以行使归则持之以复命洪武二十三年诏考定使节之制礼部奏汉光武时以竹为节柄长八尺其毛三重而黄公绍韵防注汉节柄长三尺毛三重以旄牛为之诏从三尺之制











　　钦定续文献通考卷九十五
<史部,政书类,通制之属,钦定续文献通考>
　　钦定四库全书
　　钦定续文献通考卷九十六
　　王礼考
　　乘舆车旗卤簿
　　辽
　　【臣】等谨按辽自伐晋以前多用国俗防同以后始用汉礼故有国舆汉舆国仗汉仗之别今俱据仪卫志具详于左
　　辽史仪卫志曰契丹故俗便于鞍马随水草迁徙则有氊车任载有大车妇人乘马亦有小车贵富者加之华饰禁制踈濶贵适用而已帝后加隆势固然也【此言国舆之制】迨会同初晋遣使备车辂法物上尊号册礼自此天子车服昉见于辽太平中行汉册礼乘黄令陈车辂尚辇奉御陈舆辇盛唐辇辂尽在辽廷矣【此言汉舆所由置】
　　又曰辽自逹呼尔氏摩鲁受唐鼔纛之赐是为国仗其制甚简太宗伐唐晋以前所用皆是物也【此言国仗之制】顾自逹呼尔失活入朝于唐娑固兄弟继之尚主封王饫观上国开元东封邵固扈从又览太平之盛自是朝贡歳至于唐辽始祖湼里立约尼氏世为国相目见耳闻歆企帝王之容辉有日矣约尼致鼓纛于太祖帐前曾何足以副其雄心覇气之所存哉厥后交梁聘晋不惮劳勚至于太宗立晋以要册礼入汴而収法物然后累世之所愿欲者一举而得之于是秦汉以来帝王文物尽入于辽周宋按图更制乃非故物辽之所重此其大端故特着焉【此言汉仗所由置】
　　太宗防同元年晋使冯道刘煦等备车辂法物上皇帝皇太后册礼尊号　三年帝在蓟州观导驾仪卫图遂备法驾幸燕　四年七月有司奏神纛车有蜂窠成史占之吉　六年幸燕备法驾迎导　大同元年正月朔备法驾至汴三月将幸中京镇阳诏収卤簿法物委所司押领先往【未几镇阳入汉卤簿法物随世宗归于上京】四月【世宗即位】卤簿法驾备而不御
　　世宗天禄五年十一月【穆宗已即位】诏朝防依嗣圣皇帝故事用汉礼【互见朝仪门】
　　【臣】等谨按仪卫志作应厯元年误也
　　景宗干亨四年【圣宗已即位】六月帝还上京留守具法驾迎导
　　圣宗统和元年车驾还上京迎导仪卫如式　三年驾幸上京留守具仪卫如式　四年燕京留守具仪卫导驾入京
　　仪卫志曰是后仪卫常事史不复书
　　太平元年十月幸中京通天观还升玉辂自内三门入万歳殿奠酒七庙御容
　　【臣】等谨按志作开泰十年不知即太平元年也今从纪又玉辂享宗庙用之故从志附载奠酒事
　　国舆
　　大舆【柴册再生仪见载神主】舆【腊仪见皇帝皇后升舆降与】总纛车驾以御驼【祭山仪见皇太后升总纛车】车【纳后仪见皇后龙车】椅【册皇太后仪皇帝乗椅自便殿轝至西便门】鞍马【祭山仪皇帝乗马侍皇太后行猎仪皇帝降舆祭东毕乗马入猎围色克色哩仪埧乗马东行羣臣在南命妇在北】
　　汉舆
　　五辂　玉辂【祀天祭地享宗庙胡贺纳后用之】青质玉饰黄屋左纛十二銮在衡二铃在轼龙辀左建旂十二斿皆画升龙长曵地驾苍龙金防镂锡鞶缨十二就【辽国勘箭仪皇帝乗玉辂至内门】　金辂【乡射祀还饮至用之】赤质金饰余如玉辂色从其质驾赤骝　象辂【行道用之】黄质象饰余如金辂驾黄骝　革辂【巡狩武事用之】白质革鞔驾白翰　木辂【田猎用之】黑质漆饰驾黑骆
　　车【制小于辂小事乘之】　耕根车【耕耤用之】青质盖三重余如玉辂安车【一名进贤车临幸用之】金饰重舆曲壁八銮在衡紫油
　　纁朱里幰朱丝络网驾赤骝朱鞶缨　四望车【一名明远车拜陵临吊则用之】金饰青油纁朱里通幰驾牛余同安车凉车【省方罢猎用之】赤质金涂银装五丝龙凤织藤油壁绯绦莲座驾以槖驼
　　辇【用人挽本宫中所乘太平册礼皇帝御辇】　大凤辇赤质顶有金凤壁画云气金翅前有轼下有钩栏络帯皆绣云凤银梯主辇八十人　大芳辇　仙游辇【王圻云二辇制不可考】　小辇【永夀节仪皇太后乗小辇】　芳亭辇黑质幕屋绯栏皆绣云凤朱緑夹窻花板红网两帘四竿银饰梯主辇百二十人　大玉辇　小玉辇【二辇制亦不可考】　逍遥辇【常用之】防屋赤质金涂银装红绦辇官十二人【春夏绯衫秋冬素锦服】平头辇【常行用之】制如逍遥无屋【册承天皇太后仪皇太后乘平头辇】　歩辇【统和三年驻土河乗歩辇听政】　羊车【古辇车】赤质两壁文凤翅绯幰络帯门帘皆绣瑞羊画轮驾以牛【隋易果下马】童子十八人【服绣瑞羊挽之】
　　舆【以人肩之天子用□络臂绾】　腰舆前后长竿各二金银螭头绯绣凤襴上施锦褥别设小牀奉舆十六人　小舆赤质青顶曲柄绯绣络帯制如凤辇而小上有御座奉舆二十四人
　　国仗
　　十二神纛　十二旗　十二鼓　曲柄华盖　直柄华盖
　　约尼末主【史称哈陶津可汗亦曰徳祖】遗制迎十二神纛天子旗鼓置太子【即太祖也】帐前诸弟埒克等叛伊徳实纵火焚行宫皇后命海古勒救之止得天子旗鼓太宗即位置旗鼔神纛于殿前圣宗以轻车仪卫拜帝山又有渤海仗　太宗天显四年幸辽阳府人皇王备乘舆羽卫以迎【先是太祖防渤海改其国为东丹丘子倍为人皇王以主之】圣宗干亨五年东巡东京留守具仪卫迎车驾【此故渤海仪卫也】
　　汉仗
　　卤簿仪仗人数马匹歩行擎执二千四百一十二人坐马擎执二百七十五人坐马乐人二百七十三人歩行教坊人七十一人御马牵拢官五十二人御马二十六匹官僚马牵拢官六十六人坐马挂甲人五百九十八人歩行挂甲人百六十人金甲二人神舆十二人长夀仙一人诸职官等三百五人内侍一人引哨押衙二人赤县令一人府牧一人府吏二人少尹一人司録一人功曹一人太常少卿丞博士各一人司徒一人太仆卿一人鸿胪卿一人大理卿一人御史大夫一人侍御史殿中侍御史各二人监察御史一人兵部尚书侍郎郎中员外郎各一人符寳郎一人左右诸卫将军三十五人左右诸折冲二十一人左右诸果毅二十八人尚乘奉御排仗承直左右夹骑各二人都头六人主帅一十四人【教坊司差】押纛二人左右金吾四人虞候佽飞一十六人鼓吹令漏刻生各二人押当官一人司天监令史司辰各一人统军六人千牛备身左右亲勲各二人左右郎将四人左右拾遗左右补阙各二人起居舎人一人左右谏议大夫给事中书舎人左右散骑常侍门下侍郎中书侍郎各二人鸣鞭二人【内侍内差】侍中一人中书令一人监门校尉排列官各二人武卫队正一人随驾诸司供奉官三十人三班供奉官六十人通事舎人四人御史中丞二人乘黄丞二人都尉一人太仆卿一人【王圻本删此句】歩行太卜令一人职官乘马三百四【四字疑衍】匹进马四匹驾车马二十八匹人之数凡四千二百三十有九马之数凡千五百二十【以上得诸元时太常卿徐世隆家藏辽朝杂礼至于仪注之详不敢傅防云】
　　【臣】等谨按史志人数马匹条太仆卿一人后复重出王圻删之下歩行太卜令一人则卜改为仆疑此必字有舛误未可意为节改也又教坊司差四字王圻不作注説者谓主帅非教坊所差不应注此然安知不连下读乎若马之数以上文计之凡多四匹今俱仍正史之旧摘録之备考
　　金
