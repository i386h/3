<!-- { "loadSidebar": true } -->
　　永乐十一年改为州宣德三年南甸为麓川侵夺降敕戒谕俾还侵地五年南甸州奏先被麓川夺其境土赖朝廷威力复之若不置官司以正疆界恐侵夺未厌乞置四廵检司镇之八年又奏与麓川接境旧十二百夫长在腾冲千户所时頼邦哈等处军民兼守后麓川侵防不守者十余年今防敕谕窃恐再侵百姓逃移乞于頼邦哈九浪莽孟洞三处各置廵检以土军杨义等三人为之
　　正统九年升南甸州为宣抚司
　　先是二年土知州刀贡罕奏麓川思任发夺其所辖罗卜思庄二百七十八村乞遣使赍金牌信符谕之退还帝敕沐晟处置奏闻麓川之役自是起天顺二年宣抚刀落葢奏南寜伯毛胜遣腾冲千户蔺愈占其招八地逼民逃窜敕以所占田寨退还治胜愈罪明史土司传曰南甸所辖罗卜思庄与小陇川皆百夫长之分地知事谢氏居曩宋闷民居盏西属部直抵金沙江地最广司东十五里曰蛮干宣抚世居之南百里有闗立木为栅周一里曰南牙甚髙山势延袤一百余里官道经之上有石梯蛮人据以为险
　　芒市【者乐甸茶山孟琏里麻钮兀束倘瓦甸促瓦散令附】
　　元世祖至元十三年立茫施路
　　在柔逺路之南泸江之西其地曰怒谋曰大枯睒曰小枯睒【即唐史所谓茫施蛮也】中统初内附至是立为路宣抚司
　　明太祖洪武十五年置茫施府
　　至正统七年总兵官沐晟奏芒市陶孟刀放革遣人来诉与叛寇思任发有讐今思任发已遁去思机发兄弟三人来居麓川者蓝地方愿禽以献兵部言放革先与思任发同恶今势穷乃言结衅谲诈难信宜敕谕放革如能去逆效顺当密调兵助剿思机发从之
　　英宗正统八年立芒市长官司
　　时思机发令其党涓孟车等来攻芒市为官军所败放革来降靖逺伯王骥请设芒市长官司以陶孟刀放革为长官金齿卫成化八年木邦曩罕弄乱掠陇川敕芒市等长官司整兵备调万厯初长官放福与陇川岳凤聫姻导缅寇松坡营事觉伏诛立舍目放纬领司事辖于陇川芒市川原广邈田土富饶而人稍脆弱云
　　明史者乐甸土司传曰者乐甸本马龙他郎甸猛摩地名者岛其地山险多瘴介于镇沅元江景东间日事攻战铠械犀利兵寡而勍诸部畏惮之洪武末内附云南布政司永乐元年以沐晟言改设者乐甸长官司都司十八年后皆以刀氏世领司事
　　又茶山长官司传曰永乐二年颁给茶山长官司信符金字红牌宣德五年以长官司奏滇滩当茶山瓦髙之冲蛮寇出没民不能安通事胜颇晓道理能安人心乞置滇滩廵检司以胜为廵检从之
　　又孟琏长官司传曰永乐四年设孟琏长官司时孟琏头目刀派送遣子坏罕来言孟琏旧属麓川平缅宣慰司后孟定府而孟定知府刀名扛亦故平头目素与等夷乞改遂设长官司云南都司命刀派送为长官赐冠带印章正统四年思任发反以兵破孟琏遂降于麓川为木邦宣慰罕葢法击败七年总督王骥征麓川招降孟琏亦保等寨敕赐孟琏故长官司刀派罕子派乐等防币【以麓川平故也】嘉靖中孟琏与孟养孟密诸部仇杀数十年同废至万厯十三年陇川平复设称猛睑云又里麻长官司传曰永乐六年设里麻长官司时刀思放为里麻招刚【招刚者故西南蛮官名】籍其地来朝请授职事遂有是命仍赐印章冠带
　　又钮兀长官司传曰宣德八年置钮兀长官司钮兀五隆诸寨在和泥之地其酋任者陀比等至京奏地逺蛮多请受职以总其众兵部请设长官司从之遂以任者为长官陀比为副
　　又东倘长官司传曰宣德八年置东倘长官司甸宣慰时甸宣慰昔得谋杀当荡头目新把的而夺其地新把的遣子莽只乞置司庶免侵杀从之命新把的为长官
　　又瓦甸长官司传曰初金齿永乐九年土官刀怕頼言金齿逺都司近遂改云南都司宣德八年置曲石髙松坡马三廵检司初长官司言曲石髙松坡马之地山髙林茂冦盗出没人民不安乞置三廵检司以授通事杨资杨中范兴三人从之命资于曲石中于髙松坡兴于马正统五年长官早贵为思任发所获杀其守者十七人挈家来帝嘉其忠顺命所司褒赏以早贵为安抚赐防币诰命
　　又促瓦散金二长官司传曰二司皆永乐五年设云南都司其地旧属麓川平缅土蛮注甸八等来朝请别设长官司从之命注甸八等为长官各给印章
　　木邦【老挝附】
　　元世祖至元二十六年立木邦路军民总管府领三甸【臣】等谨按元史地理志止载木邦路军民府建置沿革俱阙明一统志木邦旧名孟都一名孟邦其风俗男贵女贱云
　　明太祖洪武十五年平云南改木邦路为府
　　永乐元年麓川诉木邦侵地命西平侯谕之因改木邦为军民宣慰使司以知府罕的法为使赐诰印时官军征八百罕的法发兵助战攻江下等十余寨斩首五百余级诏赐白金锦币及其部领有差明年罕的法卒其子罕宾发来请袭命赐冠服七年又遣人奏缅甸宣慰使那罗塔数诱罕宾发叛不敢从逆天兵下临誓当效命帝嘉其忠遣中官徐亮赍敕劳之赐白金锦绮十一年罕宾发遣使献缅甸俘时木邦攻破缅甸城寨二十余多所杀获献于京师
　　宣宗宣德八年木邦与麓川甸各争地诉于朝帝命沐晟并三司廵按公勘正统三年征麓川敕谕木邦以兵防五年总兵官沐晟遣人间道达木邦得报知宣慰祖母美罕板其孙宣慰罕葢法与麓川战于孟定孟琏地杀部长二十人斩首三万余级获马象器械甚众帝嘉其功加授罕葢法懐逺将军封美罕板太淑人七年总督王骥奏罕葢法遣兵攻拔麓川板罕贡章等寨追至孟获其孥七人象十二麓川酋思任发父子遁孟广帝命指挥陈仪往劳之且曰木邦能自効生絷贼首献其酬以麓川土地人民八年木邦人谢免嵗办金恩并献所获思任发家属复赐敕奬劳十一年缅甸献思任发首木邦亦遣使与同献因求麓川地兵部以麓川已设陇川宣抚司请以孟止地给之并遣官谕祭其母以表忠勤免木邦嵗办银八锭三年从之
　　景帝景防元年木邦宣慰罕葢法奏乞陇川界者阑景线地
　　时未及报罕葢法子罕落法辄发兵据之陇川宣抚刀歪孟诉于总兵官沐璘璘遣使谕归之而与以底麻之地四年罕落法袭父职族人搆难罕落法避于孟更遣人赴总兵官求救诏调兵抚谕之与其族人部众设盟而还然罕落法犹避居孟都不敢归以地近陇川嵗调蛮兵二百更畨防之天顺二年罕落法奏为思坑曩罕弄等所攻乞兵除命总兵官区处六年总兵官沐瓒奏罕落法屡侵陇川地欲以拨守贵州兵八千调回防御诏留其半
　　宪宗成化十年木邦所辖孟密蛮妇曩罕弄等侵掠陇川
　　曩罕弄者故木邦宣慰罕揲法之女嫁其孟密部长思外法地有寳井揲法卒孙罕落法嗣曩罕弄以尊属不乐受节制嗾族人与争景防中叛木邦逐宣慰据公署杀掠隣境陇川孟养兵力日盛自称天娘子其子思柄自称宣慰黔国公琮奏委三司官往抚不服诏廷臣集议皆以孟密与木邦仇杀并未侵犯边境止宜抚谕因命副都御史程宗驰传往【时成化十八年也】逾年孟密奏为木邦所扰乞别设安抚司兵部尚书张鹏以太监覃平御史程宗抚驭已有成绪遂命宗廵抚云南敕平偕诣金齿劝谕之其孟密地或仍木邦或别设安抚区处具奏
　　二十年命设孟密安抚司
　　初曩罕弄窃据孟密贰于木邦畏隣境不平遣人从间道抵云南至京献寳石黄金乞开设治所直布政司阁臣万安欲许之程宗复奏曩罕弄与木邦仇杀已久势难再合已示诸蛮以朝廷德意宥其罪开设衙门令还其所侵地皆踊跃奉命木邦亦已允服乞遂行之部覆从之至是遂有是命以思柄为使时孟密据寳井之利资为结纳而木邦为孟密所侵兵力积弱不能报虽屡奏诉竟不得直云
　　明史木邦土司传曰治二年云南守臣奏孟密曩罕弄先后占夺木邦地二十七处又诱其头目放卓孟等叛其势必尽吞后已乞敕八百宣慰司俾与木邦和好互相救援亦敕木邦宣慰収复人心亲爱骨肉勿使孟密得乗间诱叛自致孤弱如孟密聼谕方许曩罕弄孙承袭报可并敕云南守臣亲诣金齿晓谕复降敕诘责前镇廵官所以受赂召侮起衅者
　　孝宗治六年仍以孟密安抚布政司
　　时云南守臣奏孟密侵夺木邦兵连祸结垂四十余年屡抚屡叛势愈猖肆请调兵往讨兵部议以孟密安抚初布政司今改木邦以致争杀仍如初可息兵从之
　　明史木邦土司传曰木邦宣慰罕穵法亲迎妇于孟乃寨孟密土舍思揲乗虚袭之据木邦诱降其头目髙答落等聚兵阻路罕穵法不得归依孟乃寨者三年于是廵抚张诰等防奏议遣文武大员诣孟密抚谕思揲犹不服诰乃遣官督率陇川南甸干崖三宣抚司积粮开道示以必征之势罕穵法又乞救于邻部调土兵合陇川等三宣抚兵至蛮遮共围之思揲惧乃罢兵
　　穆宗隆庆二年木邦土舍罕拔叛
　　初思揲围蛮遮木邦宣慰妻求救于孟养思陆孟密素畏思陆兵遂解去木邦与思陆谋共取孟密于是蛮中之患又在孟养矣先是万安程宗勘处失宜诸酋长纷纭进退中国用兵且数十年嘉靖初思陆子思伦与木邦宣慰罕烈同击杀缅酋莽纪嵗而分其地后莽瑞体强将修怨于木邦至是罕拔告袭有司索赂不为请拔怒与弟罕章集兵梗往来通商旅不前而已食盐亦乏絶乞于以五千籯餽之自是反德携金寳马象往谢瑞体亦厚报之欢甚约为父子瑞体死子应里用岳凤言诱拔杀之【时万歴十一年也】拔子进忠守木邦应里遣弟应龙袭之其孽子罕凤与耿马舍人罕防欲禽进忠献应龙进忠携妻子内奔防等追至姚闗焚顺寜而去十二年官军破于姚闗立其子钦钦死其叔罕约暹罗攻恨之三十四年以三十万众围其城请救于内地不至城陷罕被掳伪立孟密思礼领其众事闻黜总兵官陈宾木邦遂亡
　　明史木邦土司传曰孟密自思柄授安抚继之者曰思揲曰思真真年至百十歳嘉靖中土舍兄弟争袭走诉于人为立其弟改名思忠忠遂以其地附万厯十二年忠赍伪印来归命授为宣抚已而复投乃以其母罕烘代掌司印攻孟密罕烘率子思礼从子思仁奔孟广而孟密遂失十八年复攻孟广罕烘思礼奔陇川思仁奔工回而孟广又失先是思仁从罕烘奔孟广时有甘线姑者思忠妻也思忠既投思仁通于线姑遂欲妻之而罕烘不许至是罕烘擕线姑走陇川思仁奔雅葢率兵象犯陇川欲掳线姑去防陇川有备弗克思仁亦走归伪署思仁于孟密食其地
　　又曰初孟密寳井朝廷每以中官出镇司采办武宗朝钱能最横至嘉靖隆庆时犹然万厯二十年廵抚陈用宾言酋拥众直犯蛮莫其执词以奉开采使命令杀蛮莫思正以开道路全滇之祸皆自开采启之时税使杨荣纵其下以开采为名恣暴横蛮人苦之且欲令丽江退地聼采酋因得执词深入廵按宋兴祖极言其害请追还荣等帝皆不纳凡采办必先输官然后与商贾贸易毎往五六百人其属有地羊寨在孟密东往来道所必经人工幻术采办人有强索其饮食者多腹痛死所乘马亦毙剖之则马腹皆木石也思真尝之杀数千人不得絶至是议以兵少中止
