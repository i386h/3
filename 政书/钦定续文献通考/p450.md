<!-- { "loadSidebar": true } -->
　　【臣】等谨按马端临刑考序既以失之过弱为宋病矣今观其末造至于酷吏横行生民寃滥若此则又似以苛暴而败其故何哉自元丰以后党祸渐兴章惇起同文馆狱罗织善类蔡京请帝数降御批杜塞法司之口秦桧假诏狱为号戕害忠良韩侂胄显排道学窜斥几尽史弥逺贾似道之属窃弄威福相为始终盖既失其操柄政出多门下至胥史舆之贱皆得快其恩怨之私故其祸先及士大夫而终亦毒流百姓由此观之弱宋之失在驭臣之不严而不在抚民之过厚亦明矣
　　辽制刑之凡有四曰死曰流曰徒曰杖
　　死刑有斩绞凌迟之属流刑量罪轻重置之边城部族之地逺则投诸境外又逺则罚使絶域徒刑一终身二五年三一年半杖刑自五十至三百
　　【臣】等谨按此乃统辽一代用法之大要而言非建国之初即定此令也五传至圣宗法制渐备及重熙咸雍之间而加详焉
　　太祖初年庶事草创犯罪者量轻重决之
　　如治诸弟逆党或投髙崖杀之滛乱不轨者五车轘杀之逆父母者视此讪詈犯上者以熟铁锥桩其口杀之从坐者量罪轻重杖决又为枭磔生瘗射鬼箭炮掷支解之刑
　　【臣】等谨按辽史言辽以用武立国谓禁暴戢奸莫先于刑国初法制有出于五服三就之外者如帝亲征服介胄祭诸先帝出取死囚一人置所向之方乱矢射之名射鬼箭以祓不祥及班师则射所俘后因为刑法之用太宗穆宗又制木剑大棒沙袋铁骨朶之法木剑面平背隆大臣犯重罪欲寛宥则击之其数三自十五至三十沙袋用熟皮合缝之长六寸广二尺柄一尺许凡杖五十以上者以沙袋决之铁骨朶之数或五或七有重罪者将决以沙袋先于脽骨之上及四周击之其余非常用而无定式者不可殚纪
　　神册六年五月诏定法律
　　时帝克定诸夷谓侍臣曰凡国家庶务巨细各殊若宪度不明则何以为治羣下亦何由知禁乃诏大臣定治契丹及诸夷之法汉人则断以律令
　　置钟院以达民寃
　　【臣】等谨按钟院者凡有寃击钟以逹于上犹怨鼓云至穆宗时废穷民寃无所诉景宗诏复之仍命铸钟纪诏其上道所以废置之意
　　穆宗应厯七年十二月诏谏滥刑
　　谕大臣曰有罪者法当刑朕或肆怒滥及无辜卿等切谏毋或面从
　　辽史刑法志曰帝嗜酒及猎不恤政事五坊掌兽近侍奉膳掌酒人等尝以鹿豕鹘雉亡失伤毙或以饮食细故辄加炮烙铁梳之刑盖其初惑女巫锡库之言取人胆合延年药故杀人颇众后悟其诈丛射骑践杀之及哈里之死诛戮者相继不絶虽尝自悔谕大臣切谏然当将杀寿格宁古殿前都防检耶律伊勒哈力谏帝怒斩寿格等支解之命有司尽取鹿人之在系者凡六十五人斩所犯重者四十四人余悉痛杖之中有欲寘死者頼王子必舒等谏得免已而怒佛徳饲鹿不时致伤而毙遂杀之季年暴虐益甚尝谓太尉华格曰朕醉中有处决不当者醒当覆奏徒能言之竟无悛意故及于难
　　十二年定宫刑令
　　国舅着帐郎君萧延之奴伊罕强陵伊喇图哩未及年之女以法无文加之宫刑仍付图哩为奴因着为令
　　十六年七月谕有司凡行幸之所必高立标识令民勿犯违以死论
　　圣宗统和元年二月禁所在官吏军民不得无故聚众私语及冐禁夜行违者坐之
　　四月枢密请诏北府司徒佛徳译南京所进律文从之十一月诏民间有父母在别籍异居者听邻里觉察坐之
　　十二年七月诏契丹人犯十恶者依汉律
　　圣宗冲年嗣位睿智皇后称制留心听断常劝帝宜寛法律帝壮益习国事锐意于治当时更定法令凡十数事多合人心其用刑又能详审先是契丹及汉人相殴致死其法轻重不均至是一等科之旧法死囚尸市三日至是一宿即听收瘗
　　诏叛逆之家兄弟不知情者虽同居亦免连坐着为令从平章事耶律阿穆尔奏请也至二十四年诏凡家主非犯谋反大逆及流死罪者其奴婢无得告首若奴婢犯罪至死听送有司其主毋得擅杀
　　太平六年诏贵戚以事被告官司不案辄申及受请托为奏言者以本犯人罪罪之
　　诏曰朕以国家有契丹汉人故以北南二院分治之盖欲去贪枉除烦扰也若贵贱异法则怨必生夫小民犯罪必不能动有司以达于朝惟内族外戚多恃恩行贿以图苟免如是则法废矣自今贵戚以事被告者不以事之大小并令所在官司案问具申北南院覆问得实以闻
　　七年七月诏更定法令
　　诏中外大臣曰制条中有遗阙及轻重失中者其条上之议増改焉
　　兴宗重熈元年诏职事官子弟及家人受赇不知情者止坐犯人
　　更定销钱及盗失火家物罪例
　　先是南京三司销钱作器皿三斤持钱出南京十贯及盗遗火家物五贯者处死至是铜逾三斤持钱及所盗物二十贯以上处死
　　五年四月颁新定条制
　　初枢密直学士耶律庶成与枢密副使耶律德修定法令上诏庶成曰方今法令轻重不伦法令者为政所先人命所系不可不慎卿其审度轻重从宜修定于是纂修太祖以来法令参以古制其刑有死流杖及三等之徒凡五百四十七条至是成上之诏有司凡朝日执之仍颁行诸道
　　十年七月诏诸职官私取官物者以正盗论
　　是月又诏诸敢以先朝已断事相告言者罪之着帐郎君等于禁地射鹿决杖三百不征偿小将军决二百以下及百姓犯者罪同郎君论
　　十一年七月诏盗易官马者减死论
　　时有羣牧人窃易官印以马与人者法当死帝曰一马杀二人不亦甚乎故有是诏
　　二十年九月诏更定条制
　　道宗清宁元年十二月诏诸宫都部署有投诽讪之书辄受及读者皆弃市
　　四年七月制诸掌内藏库官盗两贯以上者许奴婢告咸雍元年诏狱囚无家者给以粮
　　至三年九月又诏给诸路囚粮
　　太康九年五月诏诸路检括脱户罪至死者原之大安五年十月诏复行旧法
　　先是帝以契丹汉人风俗不同国法不可异施于是命特哩衮苏枢密使伊苏等更定条制凡合于律令者具载之其不合者别存之时校定官即重熙旧制更窃盗赃二十五贯处死一条増至五十贯处死又删其重复者二条为五百四十五条取律一百七十三条又创増七十一条凡七百八十九条増编者至千余条皆分类列以太康间所定复以律及条例参校续増三十六条其后因事续校至大安三年止又増六十七条条约既繁典者不能习愚民莫知所避犯法者众吏得因縁为奸故至是诏曰法者所以示民信而致国治简易如天地不忒如四时使民可避而不可犯比命有司纂修刑法然不能明体朕意多作条目以罔民于罪朕甚不取自今复用旧法余悉除之
　　天祚帝即位复行严酷之刑
　　时赏罚无章怨讟日起剧盗相挻叛亡接踵益务绳以严酷由是投崖炮掷钉割脔杀之刑复兴焉或分尸五京甚有取其心以献祖庙者其时行军将军耶律纳哩三人有禁地射鹿之罪皆弃市其职官诸局人有过者镌降决断之外悉从军至于覆军失城者苐免官而已
　　刑法志曰夭祚捄患无策流为残忍亦由祖宗有以啓之也辽之先代用法尚严使其子孙皆有君人之量知所自择犹非祖宗贻谋之道不幸一有昬暴者引以借口何所不至然辽之季世与其先代用刑同而兴亡异者何欤盖创业之君施之于法未定之前民犹未敢测也亡国之主施之于法既定之后民复何所頼焉传曰新国用轻典岂独权事宜而已乎
　　金初法制简易轻罪笞以柳葼杀人及盗刼者击其脑杀之没其家赀
　　以十之四入官其六赏主并以家人为奴婢其狱则掘地深广数丈为之
　　太祖天辅元年五月诏自收宁江州以后同姓为防者杖而离之
　　太宗天防五年诏哈斯罕诸部与新附人民并如此令
　　太宗天防三年二月诏有盗发辽诸陵者罪死
　　七月定权势家买贫民为奴之罪
　　胁买者一人偿十五人诈买者一人偿二人并杖一百
　　熙宗天眷三年复取河南地诏其民约所用刑法皆从律文罢狱卒酷毒刑具以从寛恕
　　海陵正隆二年六月置登闻院
　　四年正月更定私相越境法并论死
　　五年二月遣使分道监视所获盗贼并凌迟处死时或锯灼去皮截手足仍戒屯戍千戸穆昆等后有获者并处死总管府亦决罚
　　十二月禁朝官饮酒犯者死
　　【臣】等谨按世宗大定十四年诏明安穆昆之民自二月至八月禁絶饮宴恐妨农功虽闲月亦不许痛饮犯者抵罪虽同一酒禁而用意絶殊类而观之得失自见
　　世宗大定六年十二月诏有司每月朔望及上七日毋奏刑名
　　先是海陵贞元二年始定每月上七日不奏刑名至是诏朔望亦如之后十三年又诏立春后立秋前及大祭祀朔望上下二十四气雨未晴夜未明休暇并禁屠宰日皆不听决死刑惟强盗则不待秋后
　　七年七月禁服用金线其织卖者皆抵罪
　　八年二月制品官犯赌博法
　　赃不满五十贯者其法杖听赎再犯者杖之帝曰杖者所以罚小人也既为职官当先亷耻既无亷耻故以小人之罚罚之
　　九年诏自今制无正条者皆以律文为准
　　帝闻法官各执所见或观望宰执之意故有此诏
　　十二月制职官犯公罪在官已承伏者虽去官犹论十一年颁司狱狱卒之令
　　诏谕有司曰司狱廨舎须近狱安置囚禁之事常亲提控其狱卒必选年深而信实者轮直
　　十二年二月诏自今官长不法其僚佐不能纠正又不言上者并坐之
　　十三年四月更定盗宗庙祭物法
　　十五年诏改窃盗赃满八十贯者死
　　穆宗时定窃盗得物至五十贯以上死【详见徒流门】至是诏有司曰朕惟人命至重而在制窃盗赃至五十贯者处死自今可令至八十
　　十七年申遣审录官之令
　　时陈言者乞设提刑司以纠诸路刑狱之失尚书省议谓久恐滋帝乃命距京师数千里外懐寃上诉者集其事以待选官就问又诏宰臣朝廷每歳再遣审録官本以为民伸寃滞也而所遣多不尽心但文具而已审録之官非止理问重刑凡诉讼案牍皆当阅实是非囚徒不应囚繋则当释放官吏之罪即以状闻失纠察者严加惩断不以赎论
　　金史刑志曰帝以监察御史体察东北路官吏辄受讼牒为不称职笞之五十又御史中丞赫舎哩邈传曰上谓台臣纠察吏治之能否务去其扰民且冀其得贤也今所至辄受讼牒听其妄告使为政者如何则可
　　十二月以渤海旧俗男女防娶多不以礼诏禁絶之犯者以奸论
　　十八年正月定杀异居周亲奴婢同居卑幼辄杀奴婢及妻无罪而辄敺杀者罪
　　十九年三月制纠弹之官知有犯法而不举者减犯人一等科之关亲者许回避
　　六月诏更定制条
　　先是皇统间诏诸臣以本朝旧制兼采隋唐之制参辽宋之法类以成书颁行中外名皇统制海陵时变易旧制为续降制书与皇统制并行是非混乱莫知适从世宗初即位一时制防多从时宜遂集为军前权宜条理五年命有司复删定条理与前制书并用至是置局命大理卿伊喇慥总中外明法者共校正乃以皇统正隆之制及大定军前权宜条理后续行条理论其轻重删烦正失制有缺者以律文足之制律俱缺又疑而不能决者则取防画定军前权宜条理内有可以常行者亦为定法余未应者亦别为一部存之参以近所定徒杖减半之法凡校定千一百九十条分为十二卷以大定重修制条为名诏颁行焉
　　十月制知情服内成亲者虽自首仍依律坐之
