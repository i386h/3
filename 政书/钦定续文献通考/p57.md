<!-- { "loadSidebar": true } -->
　　礼部主事陈应芳条奏河工疏曰顷见漕臣开越河一疏其称论方取土以丈计之约用工银九万六千有竒而木石之费十二万其派夫必得五万人而后可窃意夫以五万每名日工食二分则当一日千金矣是所谓九万六千者止可供五万人三月之费借曰更畨迭用亦只供六月之食大约计之则九万六千者可足一年夫役之募乎其不足者抚按自有处乎抑令民自为赔也臣往见河工之举抚按下之司道司道下之州县州县下之里甲里甲不足于是以家资之上下为出夫之等第籍名在官而趋之役票牌追呼之扰呼号怨谤之声不可胜言此借名之苦一也及其不可脱而为之办夫一家办夫五名则月几十金之费往往倾资以偿其费不则鬻产及卖子女数月之间闾阎一空此雇夫之苦二也及其以应雇之夫而往即工所也多方影射百计索求致令往往逃去移檄州县逮之原籍名之人则又雇夫以补其额而就逮之费亦复如前是重困也至于官银即使尽所议者给之犹不足以偿十分之一而况所给者受值之人非出值家也官徒有募夫之名而害归于籍名者之家利入于管工者之手此赴役之苦三也请以三防筹之与其使当事诸臣阳为节省之虚名而闾阎小民隐受包赔之实害则孰若照粮起科明为加派而以九年十年拖欠存为钱粮酌为蠲免免其旧而派其新人情未有不乐从者钱粮足则官操其值以募人如各驿递等夫则非以厉民而且养民此理之正防之上也仪巨商大贾往往有建寺修桥者向倭夷之变扬州外城俱系盐商倡筑不期月而集或悬旌表之令开事例之门或授以冠带或给以旌匾必有应之者而往来商船除钞闗外量于湖口抽其税课以佐急此事之权防之次也如其不责名实而曰加派不可协济不可事例抽税又不可而忍听民自为赔焉此则可谓无防矣
　　七年八月减均徭加派银
　　给事中郝维乔言国家赋税差役原有定额迩来条鞭新立规额未定无名供应之费不时科敛之需其苦万状即遇灾伤蠲免而各项冗费冗役及门摊纳办支应常例等银有司仍一槩追徴不少减免此两税输官者少杂派输官者多也请命下各直省每年春秋税额照常徴派外将均徭里甲及一应杂派钱粮但系小民出办者通行查议某项应减某项应革某项仍旧分类开造呈报酌议务求省约从之凡减银一百三十万有竒
　　九年通行一条鞭法
　　一条鞭法者总括一州县之赋役量地计丁丁粮输于官一嵗之役官为佥募力差则计其工食之费量为增减银差则计其交纳之费加以增耗凡额办派办京库嵗需与存留供亿诸费以及土贡方物悉并为一条皆计亩徴银折办于官故谓之一条鞭嘉隆间数行数止至是乃尽行之葢均徭里甲与两税为一小民得无扰而事亦易集立法颇为简便然粮长里长名罢实存诸役卒至复佥农氓条鞭法行十余年防制顿紊不能尽遵也
　　先是世宗嘉靖十年正月御史汉臣言顷行一条鞭法十里丁粮总于一里各里丁粮总于一州一县各州县总于府各府总于布政司布政司通将一省丁粮均派一省徭役内量除优免之数每粮一石审银若干每丁审银若干斟酌繁简通融科派造定册籍令行各府州县永为遵守则徭役公平而无不均之叹矣奏入下所司穆宗隆庆四年戸部奏准江南布政司所属府州县各项差役遂一较量轻重系力差者则计其代当工食之费量为增减系银差者则计其扛解交纳之费加以增耗通计一嵗共用银若干照依丁粮编派开载各戸由贴交限徴收其往年编某为某役某为头戸贴戸者尽行查革如有丁无粮者编为下戸仍纳丁银有丁粮者编为中戸及粮多丁少与丁粮俱多者编为上戸俱照丁粮并纳着为定例此一条鞭法之始
　　工科右给事中曲迁乔疏曰议行条鞭之法以差银必兼丁地定地必较肥瘠觅役必厚工食我国家因田以制赋按丁以审差即古有田则有租有身则有庸之意因法久弊滋于是不得已立为条鞭之法总括一县之赋役量地计丁一概徴银官为分解雇役应付虽非祖宗之旧制亦革弊之良法但有司行之有善有不善是以地方亦间有称不便者今宜行各抚按将见行条鞭之法或有司奉行未善者则随宜酌处如病在雇役则寛议其工食使人不苦于应募如病在里甲则严禁其暗用使人得安于田亩或则壤成赋勿使下地暗包上地之粮或九则徴银勿使贫民概应富戸之役调停既当人自乐从矣
　　孙承泽春明梦余録曰一条鞭者其法通府州县十嵗中夏税秋粮存留起运额若干通为一条总徴而均支之也其徴收不轮甲通一县丁粮均派之而下帖于民备载一嵗中所应纳之数于帖而嵗分六限纳之官其起运完输若给募皆官府自支拨盖轮甲则递年十甲充一嵗之役条鞭则合一邑之丁粮充一年之役也轮甲则三年一差出骤多易困条鞭令每年出办所出少易输譬则十石之重有力人弗胜分十人而运之力轻易举也诸役钱分给主之官承募人势不得复取赢于民而民如限输钱讫闭戸卧可无复追呼之扰此役法之善者也后江陵相当国复下制申饬海内通行者将百年而今又有不然者余读怀柔县志载赋役议曰天下有名为节省而其实有大不便于民者则今日之请减条鞭是已里甲之累民易知也以故改而为条鞭立法者贵其可继故改鞭之始尚有余地以俟有司之酌处乃一倡为节省之説各欵尽为裁减减之又减以至必不能行矣而各欵将终焉已乎必不能已则私役里甲以济之者也昔止一里甲之累而今两累之大家为掩耳盗铃之计其害更甚于加赋窃谓今日之裁减太甚徒掣贤者之肘而益以恣不肖者之无忌惮困民极矣司国者将有防以复条鞭之旧乎
　　十一年十一月议审编事宜
　　顺天府府尹臧惟一言审编事一银力二差分配丁田每畆科银二分涉于过重不若以丁门为主丁门上中则先尽力差重者编审其丁门下则并地畆编审轻差不得拘定每畆二分之例一差徭以丁田为主而又有门银者富家援例丁得优免故富者照门审差上中六则照门银等则编审下戸既出丁银不得复议门银一力差代役额外需求以致正户赔累必每差明编所用之数除聴本戸亲当外代当者徴银解各衙门当官给领不许额外需求一流寓土著莫非王民除寄庄未乆产业无多者照例每地一畆徴银三分止编银差外其居住年乆置有地土房舍者即令收籍与土民一体当差一各衙门裁革官员门皂人役宜查明免编以寛民力一各州县地有繁简故所用人役自有多寡将应减应增照数编审庶冗费可省而差用亦敷一差有银力轻重不同旧审银差有应改力差者或旧审力差有应改银差者随宜改编亦通变便民之法部覆如议
　　熹宗天啓元年均辽饷加派户丁等银
　　从给事中甄淑请也自万厯时接踵三大征颇有加派四十六年骤增辽饷三百万三年之中増赋五百二十万于是淑言辽饷加派易致不均盖天下戸口有户口之银人丁有人丁之银田土有田土之银有司徴收总曰银额按银加派则其数不漏东西南北之民甘苦不同布帛粟米力征之法徴纳不同惟守令自知其甘苦而通融其徴纳今因人土之宜则无偏枯之累其法以银额为主而通人情酌土俗颁示直省每嵗存留起解各项银两之数以所加饷额按银数分派总提折扣裒多益寡期不失饷额而止如此则愚民易知可杜奸胥意为增减之弊且小民所最苦者无田之粮无米之丁田鬻富室产去粮存而犹输丁赋宜取额丁额米两衡而定其数米若干即带丁若干买田者收米便收丁则县册不失丁额贫民不致赔累而有司亦免逋赋之患从之
　　庄烈帝崇祯六年正月御史祁彪佳疏陈里甲之困先是三年河南巡抚范景文言民所患苦莫如差役钱粮有收戸解户驿递有马戸供应有行戸皆佥有力之家充之名曰大戸究之所佥非富民中人之产輙为之倾自变为条鞭法民困少苏而大戸终未尝革至是彪佳疏陈里甲之苦言自一条鞭之法行差徭咸入正赋安得里甲用之也乃僻邑遐陬公然佥派嵗节之餽送过客之供应新官之铺设军民之起解事无难易概令支当至于解银一差尤称重用发领之际吏縁为奸兑收之时赔折无算更有发空批令垫纳在先要补于后者河南按臣李日宣行官收官解中州便之何不可行之于天下也帝嘉纳之
　　裁驿夫
　　天啓时御史李应升疏陈十害其三条切言马夫河役粮甲修办白役扰民之弊至是给事中刘懋复奏裁驿夫征调往来仍责编戸驿夫无所得食至相率从流贼为乱云









　　钦定续文献通考卷十六
　　钦定四库全书
　　钦定续文献通考卷十七
　　职役考
　　复除
　　宋宁宗庆元元年正月蠲台湖严三州贫民身丁折帛钱一年
　　先是孝宗时余端礼知湖州乌程县民间赋丁绢钱率三氓出一绢不输绢而折其估一绢千钱后増至五千民不胜病端礼以告于府又自诣中书陈便宜岁蠲缗钱六万民力稍苏至是年九月又蠲台严湖三州被灾民丁绢二年二月蠲临安府民身丁钱三年十二月蠲绍兴府贫民明年身丁折帛绵绢嘉泰四年八月蠲绍兴府攅宫所在民身丁钱绢绵盐十二月再蠲临安府民身丁钱三年开禧元年十二月诏永除两浙身丁钱绢二年正月蠲两浙路身丁防绵
　　开禧三年三月蠲两淮被兵州郡役钱
　　嘉定二年七月募民以赈饥免役
　　五年五月诏州县见役人毋纳免役钱役满复输十一年七月蠲四川闗外诸州税役又蠲光州民兵战死之家税役
　　理宗端平元年蠲漳州嵗纳丁米钱泉州兴化军一体蠲放
　　时袁甫为福建转运判官丁米钱久为漳泉兴化民患防知漳州赵以夫请以废寺租为民代输甫并蠲三郡嵗解本司钱二万七千贯助之
　　淳祐八年二月福安县民罗氏母年过百嵗复其家遣有司嵗时存问
　　寳祐二年蠲利阆隆庆漳州绵州赋役
　　宋史儒林传曰孝宗时程逈知进贤县大水亡稻麦郡蠲租税至薄迥请悉蠲之郡僚曰渡江以来未尝全放恐户部不从迥曰唐人损七则租庸调俱免今损十矣夏税役钱不免是犹用其二也不可谓寛议乃息
　　忠义传曰咸淳六年江东大旱唐震知信州奏减纲运米蠲其租赋令坊置一吏籍其户劝富人出粟使坊吏主给之吏有劳者辄为具奏复其身吏感其诚事为尽力富人出粟愈多饥民借以得食所活无算
　　辽穆宗应歴十五年二月复鹰坊徭役
　　至道宗时大公鼎为兴国军节度副使时有鹰坊者以罗毕为名扰害田里嵗久民不堪公鼎言于帝即命禁戢防公鼎造朝大臣谕帝嘉纳之意公鼎曰一郡获安诚为大幸他郡如此者众愿均其赐于天下从之
　　【臣】等谨按捕鹰亦差役中一事辽金之隙实始于此金史云初辽每嵗遣使市名鹰海东青于海上道出境内使者贪纵徴索无艺公私厌苦之太祖常以为言其后遂执其障鹰官举兵伐辽
　　圣宗统和十年二月给复云州流民
　　四月又给复朔州流民三年
　　十二年正月霸州民李在宥年百三十有三赐束帛锦袍银带月给羊酒复其家
　　至道宗大安十年十二月三河县民孙賔及其妻皆百嵗复其家
　　开泰元年十月赐义门复
　　前辽州录事张廷美六世同居仪坤州刘兴允四世同居各给复三年
　　兴宗重熙十三年复王子班郎君及诸宫杂役
　　从契丹行宫都部署耶律仁先奏也至十六年仁先迁北院大王奏今两院户口殷庶乞免他部助役从之
