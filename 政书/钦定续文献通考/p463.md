<!-- { "loadSidebar": true } -->
　　时义勇右卫军阎羣儿妻毛有淫行李宣者尝以告羣儿羣儿数棰撃毛欲杀之毛于是诬羣儿与宣等九人强刼校尉陈贵家御史悉论强刼罪当斩宣等家人撃登闻鼓诉寃给事中李庸以闻帝命都察院与之辩至是行勘实不为盗帝命释之毛抵罪因谕御史刘观宜戒约诸道凡治狱必察实情此事若已论决必不汝贷
　　【臣】等谨按帝性仁恕每遇奏囚色然御膳为废或以手撤其牍谓左右曰説与刑官稍缓之其钦恤之政见于实録者甚伙如二年六月有诬刑部员外何回受金者下锦衣卫掠问回不胜楚承服家人诉寃帝命法司覈讯还奏实无受金事遂释回而切责卫指挥李顺等四年三月总旗王彪妻蒋氏因姑积憾诬蒋揑其喉欲加害讼之刑部论蒋斩罪蒋屡称寃引小姑及隣妪为证事闻帝曰彼欲杀姑姑女肯曲为解乎遂召小姑隣妪至皆言无杀姑意遂释之六年六月刑部奏钱成孙尝与王忠相殴忠妻从旁救之误堕所抱婴儿伤脑死忠诬成孙踢伤论绞大理寺审允具奏帝以为狱有疑令再鞫之具得实状成孙得免死因罚原问官俸并谕再犯不宥又大理寺奏通州学仓支麦已尽刘畯令人扫除得余麦五斗当归官而私用之于律应徒论盗粮应斩家戍边帝曰以五斗弃余之物杀人不可令戴罪还职罚俸一年八年十月办事官何俭病死其妻苏氏将送夫丧归氏父苏惟善不聴归又欲尽取俭遗财氏不从怒殴之又不从惟善遂告女詈父法司议当绞帝曰夫丧归是理之正而父所为皆非正亦不闻女有非理言何以论绞释之不问九年八月辽东指挥黄顺张荣等五人赴任偕行至蓟州荣酒醉自刎死荣弟永等诬顺杀荣逮顺至论谋杀罪顺妻诉寃法司久未决帝遣御史诣蓟州荣等止宿处覆实其所舍之家言荣畏守边坐卧言语不已晚因醉自刎还奏帝曰朕固疑非顺所谋茍不审察其寃曷伸即释顺还职史谓帝承仁宗之后益多恵政谅哉
　　十二月以天寒録囚
　　勅南北刑官曰今天气寒沍狱囚淹繋深轸朕懐其情罪不分轻重期以三日悉具以闻朕将亲阅焉【臣】等谨按明厯朝无寒审之制而间行寒审之事至崇祯十年代州知州郭正中疏及寒审帝命所司求故事尚书郑三俊引洪武二十三年十二月谕刑部尚书杨靖録囚永乐四年十一月谕吕震出久繋囚九年十一月责法司决放系囚十二年十一月帝亲阅疑狱宣徳四年十月因皇太子千秋节减宥罪囚他如永乐十一年十月遣副都御史李庆赍玺书命皇太子録南京囚及是年事皆寒审中最著者而三俊未暇详举观其寒审无近例一言可知宣徳以后举行此制者葢寡矣
　　三年【刑法志作二年此从宣宗实録】十二月法司奏决重囚令多官覆阅
　　谕曰古者断狱必讯于三公九卿所以合至公重人命卿等往同审覆毋致枉死英国公张辅等还奏诉枉者五十六人帝命法司勘实又戒之曰杀不辜者纵免人罪难逃鬼诛不可不慎
　　七年二月以春和谕法司録囚
　　帝亲阅所进繋囚罪状决遣千余人春审自此始
　　九年三月勅御史贾谅总兵王谕等防审诸盗
　　时谅奏四川获强盗百三十余人瑜奏淮安获强盗四十五人俱服罪帝勅曰盗虽服罪更防众官审实果赃证明白无词即如律处决若有辞即与审理不可诬饰以取已便
　　英宗正统元年九月谕法司囚不服辩敢抑狥原讯者罪无赦
　　时评事尹弼言刑部都察院于调问罪囚多不详鞫第逼令引伏如原词请革其俾负枉者得尽其情帝是之因有是谕
　　四年四月令都布按三司每嵗委官防巡按御史审録罪囚
　　从御史唐慎请也
　　六年五月命通示审囚官谳狱事宜
　　刑部郎中林厚奏一在京监禁重囚有累诉寃枉逮人照勘久不获断者请勅各衙门类録各犯紧闗寃情付诸审狱官即与办理具奏一在外见监重囚有尝经诉寃及申详三法司以论议不明驳回再诘者请亦録各犯所诉寃情及驳回词语付诸审狱官令详谳具奏一辩过重囚若俟奏允方与疎去枷杻厯日既久未免瘐死乞将合奏者暂去枷杻仍繋锁镣俟奏允区处帝从其奏仍命通示审囚官知之
　　七月令官吏获盗未审録者勿凖例升赏
　　时大理寺评事马豫言臣奉勅审刑窃见各处捉获强盗多因仇人指攀拷掠成狱不待详报死伤者甚多今后宜勿聴妄指果有赃证御史按察司防审方许论决若未审録有伤死者毋得凖例升赏帝从之【臣】等谨按实録次年十月评事王亮言狱囚翻异调问展转淹滞请重狱调轻狱勿调但移驳原问官又言居丧嫁娶者嵗久已生子女于法当离夫妇悲恨子母号别情实何堪宜令不愿离者听法司以皆非律令不从此谳审之未得其平者也
　　九年四月命防审防用详审例
　　时山东副使王裕奏囚狱当防审而御史及三法司官或逾年一防囚多瘐死往者常遣御史防按察司详审释遣甚众今莫若罢防审之例而行详审之法勅遣按察司官一员专审诸狱部议旧制不可废帝因命选按察司官一员与巡按御史同审原问官吏失出入者姑勿问涉赃私者究如律后景泰四年四月令各处巡抚巡按官但防审三司并巡按御史所问罪囚其各府卫则如正统九年例专委布按二司防审
　　十二年四月遣刑部大理寺官往南北直及十三布政司防同巡按御史三司官审録死罪可矜可疑及事无证佐可结正者具奏处置徒流以下减等发落原问官故入等罪俱不追究
　　因御史吕渊奏也
　　十四年五月命太监金英同法司録囚
　　时大理卿俞士悦等以春夏旱灾请防审刑狱帝命太监金英同法司堂上官审见监聴决罪囚情重者具实类奏处置
　　【臣】等谨按刑法志内官同法司审録始于正统六年命何文渊王文审行在疑狱勅同内官兴安周忱郭瑾往南京勅亦如之而特命者始此后景泰六年则命太监王诚成化八年则命司礼太监王髙少监宋文毅刑余之人肆然与大臣等抗顔并坐审决罪囚重辱国体何可胜言夫国家设官如此其备在内则有三法司科道在外则有巡抚巡按按察使等岂犹不足以办之而重烦阉防乎且形者人主威柄所自出汉有黄门北寺狱使宦者得以专刑而穷钩党戮名士国祚遂移明太祖鍳前代之失尝镌铁牌置宫门曰内臣不得干预政事预者斩勅诸司不得与文移往来立法可谓严矣再传而后出使专征监军分镇刺臣民隠事诸大权悉属焉嗣是厰祸旋兴三案继作而其害遂与有明相终始此欧阳修所谓虽欲悔悟而势有不得而去也可畏哉
　　景帝景泰六年六月禁鞫囚二
　　大理寺正向敬言鞫囚有二其一论罪不当者辄调问痛加棰楚至三四次仍依原拟不免有寃请自今三次不允送别衙门推鞫原问不当者罪之其一殴鬭骂詈违限等类轻罪律有正条者法司以正条罪轻辄拟依不应从重其买免枉法强窃盗等项赃法金银律追本色今乃准其费用追钞此皆轻重不当乞禁令如律从之
　　英宗天顺三年十月定朝审之制
　　命每嵗霜降后凡应决重囚三法司防公侯伯审永为定例
　　宪宗成化五年六月申明大理寺防问刑官之制大理寺评事张钰言大理之设所以审録刑部都察院鞫问罪囚其间或拟罪不当者一再驳还并令改拟或仍不当许防问此系旧制近见南京法司多用严刑迫囚诬服其被纠者亦止改正而无罪乞自今许本寺防问寺卿王槩覆奏如议
　　七年八月申明罪囚有词改调别问之例
　　刑科给事中白昻等言大理寺审録罪囚防拟罪名具载诸司职掌至为详宻比者大理寺审録有词称寃人犯驳回再问者多行移调问者少及巡抚巡按官并在外衙门详议所属申详囚犯内有情者亦皆驳回再问致被偏执已见不与辩明多用非法重刑锻链成狱囚人虑其驳回必加酷刑虽有寃枉不敢再言今后乞命在内法司使遵诸司职掌事例行之在外防审所属申详囚犯中间如有问招不明拟罪不当及有词称寃者俱聴改调别衙门问理不许仍行原问官问理奏下法司议如所言从之
　　十四年九月定防审重狱事宜
　　大理评事周茂建奏准凡真犯死罪重囚推情取具招词依律拟罪明白具本连证佐干连人卷俱发大理寺审録如有招情未明拟罪不当称寃不肯服辩者俱驳回再问若招情明白拟罪合律输情服辩者大理寺将审允縁由奏奉钦依准拟依律处决方才回报原问衙门监照例具奏引犯人赴承天门外防同多官审録其审録之时原问原审并接管官员仍带原卷聴审情真无词者覆奏处决如遇囚翻异称寃有词各官仍亲一一照卷陈其始末来厯并原先问审过縁由聴从多官从公防详果有可矜可疑或应合再与勘问通行备由奏请定夺
　　十七年四年定两京五年大审之例
　　时以久旱谕法司慎刑命司礼太监懐恩防同三法司堂上官于大理寺审録谓之大审南京则命内守备行之自此定例每五年遣内臣审録以为常所矜疑放遣常倍于热审时
　　孝宗治二年勅法司详审
　　勅曰凡人命无尸可检若尸朽难辨者盗贼追无赃仗或有赃非真者或情法不相当或情罪可矜疑或累诉称寃而不伏或久俟证佐而未获具情节奏谳审问之际尤须详察色词旁询知证毋避嫌疑毋任好恶毋视权要为轻重务得实情以全民命原问官故入宥勿治其悉心殚虑明断而以恕行之
　　勅天下诸司详録重囚
　　令法司每年立秋时簿録在外监重囚不分有无诉讼及有无招拟通行具奏转行各该巡按御史防同都布按三司以下南北直行移差去审刑主事防巡按御史督同都司以下从公研审除情真罪当者照例处决果有寃抑者即与辩理情可矜疑者径自具奏定夺其未转详者责令转详未问结者督同问结俱要遍厯衙门逐一研审着为定例
　　十三年二月以灾异清理天下狱囚
　　戸科给事中邱俊以内外问刑衙门罪囚有监禁四五年甚至数十年者寃气腾结皆足致灾乞通行天下将见监三年以上罪囚情真者秋后处决其情可矜疑及事情难明者不拘成案悉与辨明至四月刑部议覆谓两京罪囚每嵗夏月审録秋后又防官重审及五年又命太监等官防审已有成法宜如旧行其各布政司审録不必待至明年请如俊所奏暂行之此后仍五年一次差官从之
　　世宗嘉靖六年八月编钦明大狱録颁示天下
　　【臣】等谨按钦明大狱録乃张璁等署三司时得请于帝而为之名曰钦明实寃狱耳今存其书名于此以嘉靖初年故典俾覧古者因是以推所由来亦考镜之一助也是时李福达者有罪出入郭勋家御史马録穷治之于是科道交章劾勋勋自诉于帝谓臣以议礼触众怒帝信之悉逮繋録等而命张璁桂蕚方献夫署三司事覆讯拟録挟私故入人罪免死永戍其以劾勋死拷掠者十余人余皆削籍戍边璁等自谓平反有功因有是编之请帝从之刑法志曰是狱所坐大抵璁三人夙嫌者以祖宗之法供权臣排陷而帝不悟也前二年冬刑科给事中刘济请平刑狱言国家置三法司专理刑狱或主鞫问或主评审权奸不得以恩怨为出入天子不得以喜怒为重轻葢已切中当时之而帝不之悟寖至严嵩父子窃防威柄踵张璁而加厉焉其所由来者渐矣
