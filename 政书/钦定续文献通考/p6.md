<!-- { "loadSidebar": true } -->
　　初行台侍御史程文海入朝言宰相不以进贤为急而惟以货殖为心尚书钩考钱谷以割剥生民所委任者率皆贪饕邀利之人江南盗贼窃发良以此也僧格怒奏请杀之者六帝皆不允至是僧格以罪罢二月遂罢徴理司诏下之日百姓相庆既而各路钩考犹未尽罢于是御史台臣奏钩考钱谷自中统初至今余三十年更阿哈玛特僧格当国设法已极而其余党公取贿赂民不堪命不如罢之十二月遂诏罢钩考钱谷昔年逋负文卷聚置一室非上命而视之者有罪仍遣使布告中外
　　二十九年九月以宁夏户口繁多而田土半艺红花诏尽种谷麦以补民食
　　至元时诸路垦田义粮等总数
　　二十三年大司农司上诸路储义粮九万五百三十五石植桑枣杂果诸树三千三百九万四千六百七十二株
　　二十五年大司农言耕旷地三千五百七十顷积义粮三十一万五千五百余石
　　二十八年司农司上诸路垦地千九百八十三顷有竒植桑枣诸树二千二百五十二万七千七百余株义粮九万九千九百六十石
　　东平布衣赵天麟上太平金镜策畧曰今王公大人之家或占民田近于千顷不耕不稼谓之草场専放孳畜又江南豪家广占农地驱役佃户无爵邑而有封君之贵无印节而有官府之权恣纵妄为靡所不至贫家乐嵗终身苦凶年不免于死亡荆楚之域至有雇妻鬻子者衣食不足由豪富兼并故也方今之务莫如复井田尚恐骤然骚动天下宜限田以渐复之凡宗室王公之家限几百顷巨族官民之家限几十顷凡限外退田者赐其家长以空名告身毎田几顷官阶一级不使之居实职也凡限田之外蔽欺田畆者坐以重罪凡限外之田有佃户者就令佃户为主凡未尝垦辟者令无田之民占而辟之第一年全免租税次年减半第三年依例科徴凡占田不可过限凡无田之民不欲占田者听凡以后有卖田者买田亦不可过限私田既定乃定公田公田之制有九等一品者二十顷二品者十六顷三品者十五顷四品者十二顷以下俱以二顷为差至九品但二顷而已庶乎民获恒产官足养亷如是行之五十年后井田可复兴矣
　　成宗元贞元年五月诏以农桑水利谕中外
　　至大德元年罢妨农之役十一年申扰民之禁力田者有赏游惰者有罸纵畜牧损禾稼桑枣者责其偿而后罪之
　　二年七月括巴延阿珠阿尔哈雅等所据江南田及权豪隠匿者令输租
　　其后六年正月帝语台臣曰朕闻江南富戸侵占民田以致贫者流离转徙台臣曰富民多乞防持玺书依倚以欺贫民官府不能诘治宜悉追收为便命即行之毋越三日仍命整治江南影占税民地土者至武宗至大二年十月平章约苏言江南平垂四十年其民止输地税商税余皆无与其民有蔽占王民奴使之者动逾百千家有多至万家者其力可知乞自今有岁收粮五万石以上者令石输二升于官仍质一子而军之其所输之粮移其半入京师以养御士半留以备凶年命如其言行之
　　始定徴江南秋夏税之制
　　秋税止命输租夏税则输以木棉布绢丝绵等物其所输之数视粮以为差一石或输钞三贯二贯一贯或一贯五百文一贯七百文输三贯者若江浙省婺州等路江西省龙兴等路输一贯者若福建省泉州等五路输一贯五百文者若江浙省绍兴路福建省漳州等五路皆因地利之宜人民之众酌中数取之其所输之物各随时估高下以为直独湖广则异是初行省右丞阿尔哈雅克湖广时罢宋夏税依中原例改科门摊毎户一贯二钱视夏税増钞五万余锭至大德二年宣慰张国纪又请科夏税于是湖湘重罹其害俄诏罢之三年又改门摊为夏税而并徴之毎石计三贯四钱之上视江浙等为尤重云
　　大德元年九月罢括两淮民田
　　其后九年十月复括两淮地为豪民所占者令输租赋仁宗皇庆元年二月勅两淮民种荒田者如例输税延祐元年十月遣官括淮民所佃闲田不输税者泰定帝泰定元年平章政事张珪等言国家经费皆取于民世祖时淮北内地惟输丁税特们德尔为相尃务聚敛遣使括勘两淮河南田土重并科粮又以两淮荆襄沙碛作熟徴收徼名兴利农民流徙宜如旧制止徴丁税其括勘重并之粮及沙碛不可田畆之税悉除之帝不能从
　　十一月禁诸王驸马并权豪毋夺民田其献田者有刑至二年正月又禁诸王公主驸马受诸人呈献公私田地及擅招戸者武宗至大元年七月皇子和实拉请立总管府领提举司四括河南归德汝宁境内濒河荒地约六万余顷岁收其租中书省言濒河之地出没无常遇有退滩则为之主近有伊玛噶者妄称省委括地蚕食其民以有主之田指为荒地所至骚动方议其罪遇赦获免今乃献地皇子河南连岁水灾人方阙食若从其请设立官府为害非细遂止仁宗皇庆元年七月勅诸王锡锡部归晋宁路襄垣县民田
　　吴肃公读书论世曰言利之臣巧立察荒之名以逢上之欲又有皇子为之内主而中书省能直斥其奸武宗能遂从之可谓朝政清明而民受其赐矣
　　十二月诏诸军戸卖田者由所官给文劵
　　二年二月诏诸郡凡民播种怠惰及有司劝课不至者命各道廉访司治之
　　至仁宗皇庆二年七月勅守令劝课农桑勤者陞迁怠者黜降着为令泰定帝致和元年正月又诏励有司察勤惰文宗天厯二年各道廉访司所察勤官内邱何主簿等凡六人惰官濮阳襄县尹等凡四人
　　七年正月罢归德府括田
　　八年正月诏江南佃户私租太重以十分为率减二分永为定例
　　是后顺帝至正十四年又诏民间私租十分普减二分
　　武宗至大二年淮西廉访佥事苖好谦献莳桑法行之分农民为三等上戸地一十畆中户五畆下户三畆或一畆皆筑垣墙围之以时收采桑椹依法种植其法出齐民要术等书至仁宗延祐三年以好谦所至植桑皆有成效于是风示诸道命以为式是年十一月令各社出地共莳桑苖以社长领之分给各社四年又以社桑分给不便令民各畦种之法虽屡变而有司不能悉遵上意大率视为具文而已
　　三年诏大司农除牧养地听民秋耕
　　至仁宗皇庆二年复申秋耕之令惟大都等五路许耕其半葢秋耕之利掩阳气于地中蝗蝻遗种皆为日所曝死次年所种必盛于常禾也
　　仁宗延祐元年闰三月遣人视大都至上都驻跸之地有侵民田者计畆给直
　　十月遣官经理江南田粮十一月诏检覈浙西江东江西田税
　　江淮漕臣言江南殷富盖由多匿腴田若行检覈法当益田畆累万计吴元珪拜江浙行省左丞入见言江南平几四十年戸有定籍田有定畆一有揺动其害不细固争月余不能止至是平章张律言经理大事世祖已尝行之但其间欺隠尚多未实以熟田为荒地者有之惧差而析戸者有之富民买贫民田仍其旧名输税者亦有之由是嵗入不增小民告病若行经理之法俾有田之家及各卫下寺观学校财赋等田一切从实自首庶几岁入无隠差徭亦均元珪复奏昔世祖限田四百畆以给军需余田悉供赋税今经理江淮田土苐以增多为能加以有司头防箕敛俾元元之民困苦日甚恐变生不测非国之福帝不能用遂遣官经理以张律等往江浙尚书鼐智宻鼎等往江西左丞陈士英等往河南仍命行御史台分台镇遏枢宻院以军防防焉先期揭榜示民限四十日以其家所有田自实于官或以熟为荒以田为荡或隠占逃亡之产或盗官田为民田指民田为官田及僧道以田作弊者并许诸人首告十畆以下田主及管干田户皆杖七十七二十畆以下加一等一百亩以下一百七以上流窜北边所隠田没官郡县正官不为查勘致有脱漏者量事论罪重者除名时期限猝迫贪刻用事富民黠吏并缘为奸中书右丞相特们德尔犹以为未实复下令括田增税鼐智宻鼎在江西酷虐尤甚新丰一县撤民庐千九百区至夷墓骨以为所增顷亩次年八月遂有赣民蔡九五之乱张律在江浙以括田迫民有至死者御史台累言其害汴梁路总管塔海亦言其乃诏罢之并免三省自实田租二年河南自实田自延祐五年始止科其半汴梁一路凡减虚增之数二十余万石至泰定天厯之初又尽革虚增之数民始获安【总计河南省官民荒熟田一百一十八万七百六十九顷江西省官民荒熟田四十七万四千六百九十三顷江浙省官民荒熟田九十九万五千八十一顷】
　　七年四月【时英宗已即位】增两淮荆湖江南东西道田赋斗加二升
　　泰定帝防定初行助役田
　　助役粮者其法命江南民戸有田一顷以上者于所输税外每顷量出助役之田具书于册里正以次掌之岁收其入以助充役之费凡寺观田除宋旧额其余亦验其多寡令出田助役民赖以不困
　　二年十二月右丞赵简请行区田法于内地以宋董煟所编救荒活民书颁州县
　　文宗至顺元年十一月徴河南行省民间自实田土粮税不通舟楫之处得以钞代输
　　顺帝元统初罢富民承佃江淮田
　　从江浙行省王克敬请也时松江大姓有嵗漕米万石献京师者其人既死子孙贫且行乞有司仍岁徴弗足则杂置松江田赋中令民包纳克敬曰匹夫妄献米徼名爵今身死家破又已夺其爵不可使一郡之人均受其害国用宁乏此耶具论免之
　　至正十二年正月遣官分道巡视农桑
　　中书省臣言河南陜西腹里诸路供给繁重调兵讨贼正当春首耕作之时恐农民不能安于田畆守令有失劝课宜委通晓农事官员分道巡视督勒守令亲诣乡都省谕农民依时播种务人尽其力地尽其利其曾经盗贼水患供给之处贫民不能自备牛种者所在有司给之仍令总兵官禁止屯驻军马毋得践踏以致农事废弛从之


　　钦定续文献通考巻一
<史部,政书类,通制之属,钦定续文献通考>
　　钦定四库全书
　　钦定续文献通考卷二
　　田赋考
　　厯代田赋之制
　　明太祖即位之初定天下田赋田有二曰官田曰民田赋有二曰夏税曰秋粮其额收则具于黄册总于户部其征输期限则责之布政司州县夏税曰米麦曰钱钞曰绢无过八月秋粮曰米曰钱钞曰绢无过明年二月至孝宗治时防计之数夏税曰大小米麦曰麦荍曰丝棉并荒丝曰税丝曰丝棉折绢曰税棉折绢曰本色丝曰农桑丝折绢曰农桑零丝曰人丁丝折绢曰改科绢曰棉花折布曰苎布曰土苎曰红花曰麻布曰钞曰租钞曰税钞曰原额小绢曰币帛绢曰本色绢曰绢曰折色丝秋粮曰米曰租钞曰赁钞曰山租钞曰租丝曰租绢曰租粗麻布曰课程棉布曰租苎布曰牛租米谷曰地畆棉花绒曰枣子易米曰枣株课米曰课程苎麻折米曰棉布曰鱼课米曰改科丝折米神宗万厯时小有増损大畧以米麦为主而丝绢与钞次之夏税之米惟江西湖广广东广西麦荍惟贵州农桑丝遍天下惟不及川广云贵余各视其地产
　　【臣】等谨按自古布缕有征明初二税但有绢而无布考之实録洪武三年九月户部奏赏军用布甚多请于浙西四府秋粮内收布三十万匹帝曰松江乃产布之地止令一府输纳余征米如故是当时输布者惟松江一郡其后虽有折布之令以非通制故不偏举耳
　　又光禄寺牺牲所御马监象马牛羊房草料俱扵民间照田粮征解纳官军草料亦如之
　　洪武二十五年以百姓艰扵供给令北平卫所官军不支草料自采野草备用成祖永乐九年遂有秋青草事例宣宗后通命中外军卫有司量派军采纳与民纳草兼攴法亦不一其黄黒豆即于税粮内折征焉
