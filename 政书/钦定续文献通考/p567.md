<!-- { "loadSidebar": true } -->
　　洪武中以子孙蕃众命名虑有重乃于东宫亲王世系各拟二十字字为一世子孙初生宗人府依世次立双名以上一字为防其下一字则取五行偏旁者以火土金水木为序惟靖江王不拘东宫拟名曰允文遵祖训钦武大君胜顺道宜逢吉师良善用晟秦府曰尚志公诚秉惟懐敬谊存辅嗣资亷直匡时永信敦晋府曰济美钟竒表知新慎敏求审心咸景慕述学继前修燕府后为帝系曰髙瞻祈见祐厚载翊常由慈和怡伯仲简靖廸先猷周府曰有子同安睦勤朝在肃恭绍伦敷恵润昭格广登庸楚府曰孟季均荣显英华蕴盛容宏才升博衍茂士立全功齐府曰贤能长可庆睿智实堪宗养性期渊雅寅思复防通【春明梦余録作同与周府第三字误】鲁府曰肇泰阳当健观頥寿以和振举希兼【春明梦余録作亷与秦府第十四字复误】逹康庄遇本宁蜀府曰悦友申賔让承宣奉至平懋进深滋益端居务穆清湘府曰久镇开方岳扬威谨礼仪刚毅循超卓权衡素自持代府曰逊仕成聪俊充廷鼐鼎彛传贻连秀郁炳燿壮洪基肃府曰赡【明史表传皆误作赡与燕府第二字复今从春明梦余録改正】禄贡真弼缙绅识烈忠防晖跃冨【明史作当与鲁府第四字复今从春明梦余録改正】运凯谏处恒隆辽府曰贵豪恩宠致宪衍俨尊儒云礽祺保合操翰丽龙舆庆府曰秩寘台鼒倪伸帅倬竒适完因巨衎隲眷发需毘宁府曰磐奠觐宸拱多谋统议中总添支庶濶作哲向亲府曰徽音膺彦誉定干企禋雍崇理原谘访寛镕喜贲从谷府曰赋质僖雄敞丛兴阐福昌笃谐恂怿豫扩霁昱祯祥韩府曰冲范徴偕旭融谟朗璟逵亶韶愉灏慥令【春明梦余録作合与连府第十五字复误】绪价藩维沈府曰佶防诠勋允性珵效回【春明梦余録作回当是回字】瑝湜源諲晳暐圭璧澈澄昂安府曰斐序斌延【春明梦余録作延明史作廷与代府第七字重误】赏凝覃濬祉襄恢严颛辑矩缜宻廓程纲唐府曰琼芝弥宇宙硕器聿琳琚启龄防颂体嘉厯协铭圗郢府曰伟闻参望奭箴诲泊皋防麒麟余积兆奎頴璿玑伊府曰颙勉諟訏典褒珂采鳯琛应畴颁胄选昆玉冠泉金靖江王曰赞佐相规约经邦任履亨若依纯一行逺得袭芳名考明代帝系熹宗庄烈二帝名始及由字其他王府亦多不出十字王世贞处宗室防曰国家待宗室自亲王至中尉凡八等其支子厯八世至于庶人而禄始絶王国所属长史卫校百千人而止耳不得臣他吏民干有司事亲王常禄万石郡王二千石镇国将军千石以至于庶人亦百石而他婚嫁居第资送导从之费不与焉【亲王米万石军校官僚居第婚丧之费又不下数万下至于庶人而人各嵗百石居第二百金婚娶百金此不可已也】尝观嘉靖二十八年宗正籍见存者已万余人今又十余年矣人益其半而合之当为二万人又十余年而人益其半而合之当为四万五千人酌禄之中人各得五百石益万人是益五百万石粟也大司农何以应之官又为厉禁俾不得从农商之业其贤者又不得偕寒士从有司之荐非所以明亲亲用贤之道也今请自将军以上少裁其禄数而务实其恵中尉以下毋赐爵禄而寛其禁使其贤者得与寒士角才而受仕不肖者从事于南亩以其力周其身而官弗与焉庶乎其犹有支也
　　【臣】等谨按史料载隆庆万厯之际宗室极为蕃衍因举其见在者详志其数自髙皇帝子所封下至纯皇帝子所封及靖江王一支共郡王二百五十一镇辅奉国将军七千一百镇辅奉国中尉八千九百五十一郡主县主郡君县君七千七十三庶人六百二十而未封未名者与齐府之庶高墙之庶皆不与焉诚可谓极盛矣【春明梦余録中载宗籍一条与此皆同当即据史料】其毎国人数具载本书兹不备録又史料中别载宗人府上玉牒亲王至庶人一万九千八百九十三其外阳曲永和二府及南京齐庶人建庶人后总不下一千此与上条所载或前或后未可知大约皆在嘉隆之际也


　　钦定续文献通考卷二百五
<史部,政书类,通制之属,钦定续文献通考>
　　钦定四库全书
　　钦定续文献通考卷二百六
　　封建考
　　【臣】等谨按古封建之制自汉而还渐乖其旧去古日逺规模尽易然厯代帝王子弟多膺封爵非惟重天潢之支派亦尚有屏翰王室之义焉若异姓公卿间列五等然生前晋锡为洊厯之官阶身后褒崇乃恩加之防典絶非封建初意是以马端临考叙唐封建止及诸王而凌烟功臣封公侯者更不叙録顾考屡朝异姓世袭之封亦有不可全削者但不当如王圻续通考之漫无别白耳马端临于宋代事迹纂至宁宗亦不载异姓一人王圻起而续之増载宁宗以后异姓及外戚封爵数十人前无所承甚乖体例又以魏了翁文天祥二公之议立藩镇一门冀以续唐代藩镇之例空言何足以当实事欤又以李璮陈日照二人立外国封爵不知李璮倐南倐北反覆无常且其所据之地实在中原不可以云外国安南僻在南徼之外自王其国虽受册封不足以云封建赘此二门尤为舛谬今所续纂于宋代则全准马端临之例王圻所増槩为削去辽金而下四朝则同异姓并载一以生前之实膺封号者为据其追封加赠者即属皇子亦止从附注槩不列入正文【马端临于厯代皇子追赠国号者多采列王圻凡逺年追赠者悉登载今则皆更其例】或一人之身生既封而殁又赠者亦止以所封为正庶乎得循名核实之义焉总而论之辽之东丹制度毕具屹然各树一国元则幅陨广逺诸王出镇之地胥能总其军赋辟置官僚明之诸王亦皆出就藩封给以防卫是皆有古者封建之余意然不靖之徒迭生事端其弊亦根乎此余则徒拥虚号取给于食邑之户而已此则四朝封建之大略可按籍而稽者也
　　宋秀王后嗣封【太祖第四子秦康惠王徳芳五世孙曰子偁子偁之子曰伯琮即孝宗孝宗既被选入宫立为太子绍兴中赠子偁太师中书令追封秀王长子伯圭袭自伯圭传子师禹凡三袭封师禹薨在宁宗嘉定十六年具见前考】
　　师嵒【宁宗嘉定十七年嗣封】　师弥【理宗寳庆元年嗣封】　与泽【当是寳祐六年师弥薨后嗣封纪文未详】　与睾【当是咸亨七年十月封纪未详】
　　濮王后嗣封【太宗第三子商王元份之子曰允让英宗本生父仁宗嘉祐四年赠太尉中书令追封濮王子宗晖元丰中嗣王宗晖传至不凌凡二十一袭封不凌薨在宁宗嘉定十七年具见前考】
　　不熄【理宗寳庆元年嗣封】　不擅【封年未详】　善【淳祐十年嗣封或作珘】善奂【淳祐十二年嗣封】　善腾【当是寳祐三年十二月封纪文未详】
　　【臣】等谨按马端临考载嗣秀王者至师禹而止嗣濮王者至不凌而止宋史秀王濮王传亦至此二人而止今据帝纪并叅王圻续通考续载之如右
　　沂王后嗣封【徽宗子防初封冀国公积封至沂王具见前考】
　　贵谦【理宗近属寳庆三年命继沂王后淳祐元年嗣封沂王】
　　荣王后嗣封【太祖曽孙从式初封安定郡王后追封荣王熈宁中更封燕王徳昭曽孙世清为嗣
　　自世清传至伯泽凡二十一袭封具见前考】
　　与芮【理宗同母弟淳祐元年嗣封荣王度宗咸淳三年进封福王】
　　益国公宪度宗子咸淳五年封六年薨
　　【臣】等谨按宪为度宗子从本纪载之纪又有咸淳四年子锽生未见有封号故不列再考帝纪理宗绍定三年追封皇子缉永王绎昭王系追封嘉熈四年子夀国公薨景定三年皇孙资国公焯薨皆一见于纪文而无可详考故亦不列至王圻续通考又载希怿至善湘等数人虽皆宗室然由进士起家而厯官以得封号非亲王及皇子可比通考例皆不载故竟削去
　　又按马端临考宋代亲王载至宁宗之世厥后天属寡少求之纪文仅得如上所列诸人已为续载又端临于宣祖太祖太宗之传系其亲王之子孙袭爵赠爵者附载各王之下今以史传叅考每多缺略同异如秦王元羙十子惟徳文于庆厯间特封东平郡王余徳恭等九人皆止封公侯或身后追赠端临既已全列则徳钧之子承简袭封徐国公徳雍子承亮袭封昌国公至熈宁二年改承亮为秦国公徳文子承显亦以王后袭封康国公其后克愉与叔牙嗣焉此秦王后裔所宜详述者魏王徳昭之裔惟忠子从信卒以惟忠之孙从恪之子世规袭封崇国公端临并缺焉惟吉之子守节守节之子为世永世延世延赠彭城郡公端临载之而世永身袭邢国公之封后赠南康郡王反缺而不载岐王徳芳之裔惟叙子从煦【史传作从照】惟能子从贽端临载其为温州团练使赠南阳侯而史传则止为内殿崇班惟宪子从演端临载其为登州防御使赠遂宁侯而史传则止为礼賔副使其惟叙孙世逸惟宪孙世奕惟能孙世瑞端临皆云赠爵而史传并阙其名惟宪子从式既封安定郡公乃封从式子世恩为楚国公以主徳芳之祀此亦宜録其事而端临阙之汉王元佐之裔初以允言之子宗説为元佐长孙封祁国公皇祐中除名熈宁时以允升子宗惠袭封魏国公寻见黜以允言子宗立嗣封传载其传仲来不傥彦清三世端临皆未一载允升有子十三人传言宗礼宗旦宗悌宗惠四人知名端临则载宗礼宗道宗楷宗回宗黙宗秀六人并允升之孙仲翘一人与史传显晦互异且如元丰时封华隂郡王后赠滕王之宗旦亦竟缺焉昭成太子元僖无子仁宗时以允成子宗保为之后袭封燕国公端临亦不载陈王元份之长子允宁有子宗谔宗敏宗孟宗肃宗谔封虢国公进封豫章郡王宗肃封鲁国公端临止载宗敏宗孟【宗敏赠防稽侯宗孟史不言何封前考作赠临汝侯】而宗谔宗肃不列元份之次子濮王允让其子宗晖神宗时嗣封濮王传至不凌而止允让之长子宗懿封和国公前考皆载之与史传合而允让之次子宗朴封岐国公治平中改濮国公神宗时进濮阳郡王宗朴薨宗谊袭封端临考独不载其为越王元杰之后之宗望史以为元佐之孙允言之子端临则与宗懿等并列为允让子世系亦多岐出镇王元偓子允弼封北海郡王又改东平王其子宗缋封韩国公宗景封济隂郡王曹王元偁再传而无子以平阳懿恭王之子宗逹为后袭封蔡国公端临皆不载周王元俨之子允迪史言其无行诏絶朝请而前考云赠永嘉郡王史言允良封华原郡王其子宗绛亦于熈宁中嗣封吴国公前考亦不载【自仁宗之世以下前考本止载皇子一世故所阙轶不更补述】凡此皆宣祖太祖太宗之裔端临于诸亲王下皆附载其子姓者而缺略仝异之处指不胜屈何哉岂端临著书时宋室谱牒或未能得观欤抑修史者有舛讹欤续通考本断自宁宗而下然既续端临之绪且同属宋代之事故据正史追补所未偹并为之考证云同姓封爵
　　辽东丹国人皇王倍太祖长子天显元年封五年【时太宗即位之四年仍称天显年号】倍浮海适唐
　　天显元年太祖破渤海改渤海国曰东丹名其辉罕城曰天福册皇太子倍为人皇王以主之赐天子冠服建元甘露称制置相以皇弟达喇为左大相渤海老相为右大相渤海司徒大素贤为左次相耶律羽之为右次相建台省百官一用汉法嵗贡布十五万端马千匹太宗既立见疑以东平为南京徙倍居之尽迁其民倍因浮海适唐【其追尊为义宗事已详帝系考】
　　【臣】等谨按太祖第三子李胡太宗时册为太子薨后追尊为帝第四子雅尔噶未封爵故皆不列以后各帝之子凡生前未膺封者皆不入正文
