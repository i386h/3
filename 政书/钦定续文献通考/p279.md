<!-- { "loadSidebar": true } -->
　　【臣】等谨按帝纪毎嵗作佛事于太庙后不赘书元史祭祀志曰国俗祖宗祭享之礼割牲奠马湩以防古巫祝致辞凡大祭祀尤贵马湩将有事勅太仆司挏马官奉尚饮者革囊盛送焉其马牲既与三牲同登于爼而割奠之馔复与笾豆俱设将奠牲盘酹马湩则防古太祝升诣第一座呼帝后神讳以致祭年月日数牲齐品物致其祝语以次诣列室皆如之礼毕则以割牲之余撒于南櫺星门外名曰抛撒茶饭盖以国礼行事尤其所重也割奠之礼初惟太常卿设之桑哥为初献乃有三献等官同设之仪博士议曰凡陈设祭品实罇罍等事献官皆不与也独此亲设之然后再升殿恐非诚慤专一之道且大礼使等官尤非其职大乐署长言割奠之礼宜别撰乐章博士议曰三献之礼实依古制若割肉奠蒲桃酒马湩别撰乐章是又成一献也又议燔膋脺与今烧饭礼合不可废形盐糗饵粉餈酏食糁食非古雷鼔路鼓与播鼗之制不同摄祀大礼使终夕坚立无其义知礼者皆有取于其言【国俗旧礼毎嵗太庙四祭用司礼监官一员名防古巫祝当省牲时同三献官升殿诣室户告腯还至牲所以国语呼累朝帝后名讳而告之明旦三献礼毕献官御史太常卿博士复升殿分诣各室防古博尔济跪割牲太仆卿以朱漆盂奉马乳酌奠巫祝以国语告神讫太祝奉祝币诣燎位献官以下复版位载拜礼毕又毎嵗驾幸上都以八月二十四日祭祀谓之洒马妳子用马一羯羊八练缎练绢各九疋以白羊毛纒若穗者九貂鼠皮三命防古巫觋及防古汉人秀才达官四员领其事再拜告天又呼太祖青吉斯御名而祝之曰托天皇帝福荫年年祭赛者礼毕掌祭官四员各以祭币表里一与之余币及祭物则凡与祭者共分之又毎嵗九月内及十二月十六日以后于烧饭院中用马一羊三马湩酒醴红织金币及里绢各三疋命防古达官及防古巫觋掘地为坎以燎肉仍以酒醴马湩杂烧之巫觋以国语呼累朝御名而祭焉】
　　七年十月勅来年太庙牲牢勿用豢豕以野豕代之时果勿市取之内园　八年九月勅今嵗享太庙毋用牺牛　十二年九月谕太常卿去冬享庙牲不用牛令其复之
　　【臣】等谨按元史田忠良传忠良为太常丞国制十月上吉有事于太庙或请牲不用牛忠良奏梁武帝用麪为牺牲后何如耶从之考忠良于至元十八年始为太常丞岂其时又有以牲不用牛为请乃因其言而止耶
　　十三年五月以平宋遣官告祭祖宗于上都之近郊八月遣太常卿托果斯以铜爵二豆二献于太庙九月太庙常馔外益野豕鹿羊蒲萄酒　十四年正月以白玉碧玉水晶爵六献太庙　十五年十月太庙常设牢醴外益以羊鹿豕蒲萄酒勅常徳府嵗贡包茅　十六年八月以南所获玉爵及坫凡四十九事纳于太庙十月纳碧玉爵于太庙　十七年八月以碧玉盏六白玉盏十五纳太庙十二月大都重建太庙成自旧庙奉迁神主于祏室遂行大享礼
　　成宗元贞元年十月有事于太庙帝躬祝册
　　中书省言去嵗世祖皇后裕宗祔庙以绫代玉册今玉册玉寳成请纳诸各室帝曰亲飨之礼祖宗未尝行之其奉册以来朕躬祝之命献官迎导入庙
　　大徳二年正月特祭太庙牲用马
　　先是元年十一月太保伊彻察喇等奏请庙享増用马制可用马一牛一羊鹿野豕天鵞各七余品如旧【是为特祭之始】
　　武宗至大二年正月以受尊号诣太庙太室恭谢【是为亲飨之始】十二月又亲飨太庙奉玉册玉寳加上太祖光献皇后睿宗庄圣皇后庙号执事者人升散阶一等赐太庙礼乐户钞帛有差
　　太庙旧尝遣官行事至是复欲如之大司徒李邦宁谏曰先朝非不欲亲致飨祀诚以疾废礼耳今逢继成之初正宜开彰孝道以率先天下躬祀太室以成一代之典循习故非臣所知也帝称善即日备法驾宿斋宫且命邦宁为大礼使
　　续通鉴纲目发明曰易曰萃亨王假有庙祭义曰公假于太庙朱子曰庙所以聚祖考之精神又人必能聚已之精神则可以至于庙而承祖考也然则王者之于太庙必亲享而后可元世未尝亲享遣官代之是失萃聚之义而悖礼亦甚矣武宗能亲享之纲目特书以予之也
　　三年十月左丞相三寳努及司徒田忠良等言太庙祠祭故用瓦尊乞代以银从之　四年六月【时仁宗已即位】勅翰林国史院春秋致祭太祖太宗睿宗御容嵗以为常十月奉安武宗御容于大崇恩福元寺月四上祭
　　初至元十五年十一月命承旨和尔果斯写太祖御容十六年二月复命写太上皇御容与太宗旧御容俱置翰林院院官春秋致祭二十四年二月翰林院言旧院屋敝新院屋才六间三朝御容宜于太常寺安奉后仍迁新院至是年翰林院移署旧尚书省有旨月祭中书平章鄂勒哲等言祭祀非小事太庙嵗一祭执事诸臣受誓戒三日仍行事今此轻易非宜旧置翰林院御容春秋二祭嵗以为常不必増益制可
　　【臣】等谨按祭祀志自后至治三年迁置普庆寺祀礼废泰定元年八月中书省言当祭如故乃命承旨库春赍香酒至大都同省臣祭于寺四年造影堂于石佛寺未及迁至顺元年七月即普庆寺祭如故事二年复祀于翰林国史院至元六年翰林院言三朝御容祭所甚隘兼嵗久屋漏于石佛寺新影堂奉安为宜中书省奏此世祖定制当仍其旧制可
　　仁宗皇庆元年九月命司徒田忠良等诣真定玉华宫祀睿宗御容
　　初世祖中统二年七月命链师王道归于真定筑道观赐名玉华宫宫内建孝思殿以忌日享祀太上皇皇后御容本路官吏祭奠太常博士按宋防要定其仪所司前期置办茶饭香果质明礼直官引献官与陪位官以下并公服入庙庭西向立俱再拜讫引献官诣殿正阶下再拜升阶至案前褥位三上香三奠酒讫就拜兴又再拜讫引献官复位与陪位官以下俱再拜退至是又命忠良致祭焉
　　【臣】等谨按祭祀志皇庆二年八月命大司徒田忠良诣真定致祭依嵗例给御香酒并牺牲祭物钱中统钞一百锭延祐四年始用登歌乐行三献礼七年太常博士言影堂用太常礼乐非是制罢之嵗时本处依旧礼致祭今考二年事不见于纪礼乐志又云皇庆二年九月用登歌乐祀太上皇于真定玉华宫自是嵗用之至延祐七年三月奏罢影堂致祭连嵗遣使事或有之惟用登歌乐则今考之祭祀志则以为延祐四年年数悬絶存以俟考又歴朝遣使多以正月二十日致祭乃睿宗忌日也
　　延祐七年十一月【时英宗已即位】躬谢太庙
　　中书以仪注进是月朔御斋宫次日备法驾仪衞至櫺星门驾止有司进辇不御步至大次礼仪使请署祝版帝降御座正立书名及读祝勅髙賛御名至仁宗室辄歔欷流涕左右莫不感动
　　英宗至治元年正月帝服衮冕享太庙以左丞相拜珠亚献知枢密院库春贝终献十二月躬谢太庙
　　先是延祐七年帝即位车驾至自上都诏太常院曰朕将以四时恭祝太室宜与羣臣集议其礼此追逺报本之道毋以朕劳于对越而有所损其悉遵典礼十一月太常礼仪院拟进时享太庙仪式命于太庙垣西北建大次殿至是礼成坐大次谓羣臣曰朕纉承祖宗丕绪夙夜祗栗无以报称嵗惟四祀使人代之不能致如在之诚实所未安自今以始嵗必亲祀以终朕身十二月以受尊号宜谢太庙拜珠等言世祖议行一献礼武宗则躬行谢礼诏准武宗故事亲谢赐与祭者帛普减内外官吏一资
　　二年正月亲祀太庙始陈卤簿赐导驾耆老币帛自至元十四年建太庙于大都至是四十年亲飨之礼未暇讲肄拜珠奏曰右云礼乐百年而后兴郊庙祭享此其时矣帝悦曰朕能行之预勅有司以亲飨太室仪注礼节一遵典故毋擅増损冬十月有事于太庙至是年孟享始备法驾设黄麾大仗帝服通天冠绛纱袍出自崇天门拜珠摄太尉以从帝见羽衞文物之美顾拜珠曰朕用卿言举行大礼亦卿所共喜也对曰陛下以帝王之道化成天下非独臣之幸实四海苍生所共庆也致斋大次行酌献礼升降周旋俨若素习中外肃然明日还宫鼓吹交作万姓耸观百年废典一旦复见有感泣者拜珠率百僚称贺于大明殿执事之臣赐金帛有差又奏建太庙前殿议行祫禘配享之礼三月以新作太庙权止夏秋二祭八月太常院官奏国哀以日易月旬有二日外乃举祀事有司以十月有事于太庙取圣裁制曰太庙礼不可废迎香去乐可也又言太庙兴工未毕有妨陈宫悬乐请止用登歌从之
　　三年正月命太仆寺増给牝马百匹供世祖仁宗御容殿祭祀马湩十二月【泰定帝已即位】命太庙嵗仍四祭
　　太常院言世祖以来太庙嵗惟一享先帝始复古制一嵗四祭请裁择之帝曰祭祀大事也朕何敢简其礼仍命四祭
　　泰定帝泰定四年正月御史台臣请祀郊庙不允先是三年十二月御史赵师鲁以大礼未举言天子亲祀郊庙所以通精诚迓福厘生烝民阜万物百王不易之礼也宜讲求故事对越以格纯嘏至是台臣复以为言帝曰朕遵世祖旧制其命大臣摄之
　　致和元年正月享太庙六月遣使祀世祖神御殿御史邹惟亨言时享太庙三献官旧皆勲戚大臣而近以户部尚书为亚献人既疎逺礼难严肃请仍旧制以省台枢密宿衞重臣为之
　　文宗天厯元年十月诏时享改用仲月【从礼官言即位之始当告祭郊庙社稷时享之礼请改用仲月故也】幸大圣夀万安寺谒世祖裕宗神御殿十一月帝宿斋宫服衮冕享于太庙【以躬祀太庙礼成御大明殿受诸王文武百官朝贺】　二年四月时享于太庙五月又幸大圣夀万安寺作佛事于世祖神御殿十月享于太庙【以亲祀太庙礼成诏天下】　至顺元年八月以世祖是月生命京师率僧百七十人作佛事七日十二月以次年正月武宗忌辰命髙丽汉僧三百四十人预诵佛经二藏于大崇恩福元寺　二年五月宣政院言旧制列圣神御及诸寺所作佛事毎嵗计二百十六今汰其十六为定式制可顺帝元统二年四月亲飨太庙罢夏季时享七月祭三朝御容罢秋季时享
　　文宗神主祔太庙行祭告礼乐用宫悬礼三献先是御史台言郊庙国之大典王者必行亲祭之礼所以尽亲亲尊尊之诚宜因升祔有事于太庙帝从之是日罢夏季时享秋祭太祖太宗睿宗三朝御容又罢秋季时享
　　至元元年四月享于太庙七月亦如之
　　至十月彻尔特穆尔以星变议罢科举并减太庙四祭为一御史臣思诚等十九人劾其变乱旧章不听竟罢冬享二年三年四年嵗惟一祭
　　【臣】等谨按元之君臣值星变既见不思恐惧修省敬承祖宗祭祀以应上天儆戒之意乃独排廷议听彻尔特穆尔之説减四祭为一者防及四年从古史防未有以此塞星变者也
