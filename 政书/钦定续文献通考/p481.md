<!-- { "loadSidebar": true } -->
　　乔新自序略曰周礼多错简冬官未尝亡也临川俞氏寿翁始悟冬官散见五官中作复古编以正汉儒妄补之非永嘉王氏次亦作周礼订义以羽翼俞氏之説其后临川吴氏清源邱氏各有考注四家之説备矣惜其得于此者或失于彼乃重加考订毎篇首依郑本列其目存旧以参考也次则取四家所论定其属正譌以从古也黜考工记别为卷不敢淆圣经也参考诸説附以臆见作集注以俟后之君子择焉
　　魏校周礼沿革传四卷
　　校字子才号庄渠昆山人治进士累官太常卿迁国子监祭酒未上卒諡恭简事迹具明史儒林传
　　季本读礼疑图六卷
　　本见易类
　　本自序曰孟子曰有布缕之征粟米之征力役之征君子用其一缓其二三者之外别无征焉周礼之征则不止此盖书成于战国之士中间多杂邪世之制迂儒之谈而非由大本以行逹道者也当汉武时其书始出众儒共排其非至林孝存则曰末世渎乱不经之书何休则曰六国隂谋之书惟刘歆郑康成以为周公致太平之迹而朱子深信之亦以为周公遗典又以为圣人所作必不会差又谓周礼一书亦是起草未曾得行又谓周公晚年作此小处或未及改则以周礼为未定之书也予即平日之所疑者为图旁引以辨证之而一以孟子为主书凡六卷其前三卷疑图具在见礼意焉其后三卷则上叙孟子之言以明本原下评厯代之事以备参考
　　舒芬周礼定本四卷
　　芬见易类
　　芬自序略曰东汉而下是书与仪礼戴记并行宋兴大儒辈出表章遗经于此盖阙如予自弱冠即好是书随所窥测作为五官叙辨五篇六官图释一篇剔伪一篇既乃録成正经重加校订其有逸于他书者取而附之错于他官者编而正之题曰周礼定本
　　【臣】等谨案芬是书大旨主俞庭椿冬官不亡杂出于五官中之説而复以己意进退之庭椿之书荒经蔑古芬不能订正其讹乃师其意而加厉焉甚且删削旧文十几二三自命曰定本傎弥甚矣
　　唐枢周礼因论一卷
　　枢见易类
　　林兆珂考工记述注二卷
　　兆珂见诗类
　　陈深周礼训隽二十卷
　　深字子渊长兴人嘉靖举人官雷州推官
　　柯尚迁周礼全经释原十四卷
　　尚迁字乔可号阳石山人长乐人嘉靖中贡生官邢台县丞
　　尚迁自序略曰周礼周公之遗典也古今相传汉本犹在不敢移易至临川俞庭椿氏以为冬官未尝亡实杂出于五官中取四十九官以补冬官之阙又分大司徒之半以为大司空之职着复古编以伸其説嘉熈间永嘉王次又作周礼订义元泰定间清源邱吉甫又以序官置各职之首大加更定而临川吴氏又于大司徒补孟子五典于十二教之上并去序官之文始以遂人入司空至本朝椒邱何氏又复序官于诸职之前以大司乐为司徒之教而司勲司士太史之属皆入天官工作之事皆入冬官则略仿我朝制度矣至近时有周礼剔伪之作又于诸职之文逐句删合分别真伪夺彼与此夫周礼诸职之文诸官之序亲出于周公所裁定岂容一毫移易哉一壊于诸侯害已之恶遂合冬官于地官使大典淆阙幸而汉儒传习尚存古本至宋俞氏再乱矣王邱吴何虽各自为书然诸职之文则未尝更也至剔伪图释之书则逐句逐字皆可去取更易矣是今之周礼虽存不过古人之事料随人意见皆可为书岂先王经世之典哉愚研精覃思会众説而折其衷是故复遂人以下为冬官而六典备攷乡遂以下为乡官而位职明发在位之职与在职之位而封建定推师保谏救之教而学校举表宰夫乡师遂师肆师士师以下为六十属而三百六十之数定取司马法以明井牧之制简稽之法而军制复辨九功非九职之税而赋敛之法明以九比为九等之稽上中下地有三类而校田征税之施舍审至于辨天地分合祀之非以明郊社禘尝之义则质之胡氏之论推司乐三宫之制为古云门大韶之乐则闻之师説敢竭鄙见作释原以发明之其他先儒之论有可采如叶氏邱氏李氏郑氏之类能推明大义者俱书于所释之后非敢繁也俾圣经之大防敷畅阐明焉尔
　　【臣】等谨案是书较俞庭椿之纷更割裂差为稍胜然仍不免窜改经文惟其训诂经义尚条畅分明有所阐发云
　　沈珤周礼发明一卷
　　珤字林珍徳清人嘉靖进士官兵部郎中
　　金瑶周礼述注六卷
　　瑶见易类
　　王应电周礼传十卷图説二卷翼传二卷
　　应电字昭明号明斋昆山人魏校弟子嘉靖中避乱居江西遂终于泰和明史儒林传附魏校传后史传略曰应电谓周礼自宋以后胡宏季本各著书指摘其瑕衅至数十万言而俞寿翁吴澄则以为冬官未尝亡杂见于五官中而更次之近世何乔新陈鳯梧舒芬亦各以意更定然此皆诸儒之周礼也覃研十数载先求圣人之心溯斯礼之源次考天象之文原设官之意推五官离合之故见纲维统体之极因显以探防因细而释大成此书以为百世继周而治必出于此就正罗洪先洪先大服胡松抚江西刋行于世
　　杨豫孙曰明斋王先生受业于魏恭简公校尤嗜周礼乃以其暇作传其最要者六官之相资四民之相辖冬官之不补考工之不録及不会国服诸篇宛然覩圣人与其臣民之心相为融洽而非有所徇至于六饮九谷屋粟夫征之类为时所急者皆能以百姓之欲破先儒之争盖先王之学得礼之本刘郑之所不能传者惟缺此耳
　　王志长周礼注疏删翼三十卷
　　志长字平仲昆山人万厯中举人明史文苑传附见其兄志坚传中
　　徐即登周礼説十四卷
　　即登字献和又字徳峻号匡岳丰城人万厯进士官至河南按察使
　　即登自序略曰周礼一书圣人治天下之大经大法而何儒者之疑信参焉其冠各官之篇首不曰设官分职以为民极乎是故分之为各职治之法也合之为民极治之本也极也者诗所云四方之极洪范所谓皇建其有极用敷锡厥庶民者也此尧舜执中以来圣圣相承以治天下而周公用之辅相成王以致太平若谓出于汉儒附会岂惟非刘歆所能恐董贾亦莫之能也愚故断周礼为圣人之书不必考其六典之详而惟于为民极之一言决之也
　　郭正域批考工记一卷
　　正域字美命江夏人万厯进士官礼部侍郎諡文毅
　　郝敬周礼完解十二卷
　　敬见易类
　　敬自序略曰周礼有考工记亦犹仪礼诸篇终各系以记也世儒不疑仪礼之记为添补何独于周礼疑也
　　郭良翰周礼古本订注六卷
　　良翰字道宪莆田人万厯中以防官太仆寺丞良翰自序略曰六官秦亡其一耳自汉李氏上之河间河间补以考工考工记出而冬官亡矣其后俞庭椿王次邱葵吴澄何乔新五家或谓冬官错简于五官取其类冬官者以为冬官而五官亡矣又谓五官互有错简并取五官之肖五官者以参互于五官而六官俱亡矣总之五官不离古文者近是或曰然则考工记在所必削乎曰节取其辞冬官无庸赘五官无加损也吾之论周礼止于此爰以弁周礼古本
　　郎兆玉古周礼六卷
　　兆玉字完白仁和人万厯进士
　　孙攀古周礼释评六卷
　　攀字士龙宣城人
　　攀自序略曰临川俞寿翁着复古编谓冬官不亡杂出五官之中永嘉王氏因之清源邱氏临川吴氏又因之国朝旴江何司冦复加易置虽合于六官无缺而非圣经之初矣晋安柯氏又以地官遂人属冬官黜秋官硩蔟氏翦氏赤茇氏蝈氏壶涿氏庭氏六官于考工记而考工记不入其书然乡属司徒而遂属司空抑又誖矣考工记特以记语诸君子不附于经则轮舆陶冶弓车庐梓诸人果可废耶宋朱周翰氏依郑本为句解犹有未备窃自忘固陋徧阅诸家黜者逆之还纳者送之返释而评之便考镜尔
　　徐昭庆考工记通二卷
　　昭庆字穆如宣城人
　　陈仁锡重校周礼六卷
　　仁锡见易类
　　张采周礼注疏合解十八卷
　　采字受先太仓人崇祯进士官临川县知县福王时为礼部员外郎明史文苑传附见张溥传中
　　采自序略曰周礼为诸儒襞裂几令人不及见古本节目今是书行康成之学将还旧观其经诸儒移置者仍为标指以着讹谬则益令正经显白但于汉唐注疏外有参考众家厘纷整散者则不得直名注疏因题曰周礼合解
　　朱朝瑛读周礼略记六卷
　　朝瑛见易类
　　程明哲考工记纂注二卷
　　明哲字如晦歙县人
　　周礼説略六卷
　　不着撰人名氏
　　周礼文物大全【无卷数】
　　不着撰人名氏
　　以上周礼








　　钦定续文献通考卷一百五十一
　　钦定四库全书
　　钦定续文献通考卷一百五十二
　　经籍考
　　经【礼】
　　宋
　　袁甫蒙斋中庸讲义四卷
　　甫字广微鄞县人嘉定进士官至吏部侍郎兼国子监祭酒权兵部尚书諡正肃
　　黎立武中庸指归一卷　中庸分章一卷　大学发微一卷　大学本防一卷
　　立武字以常号元中子新喻人咸淳进士官国子司业宋亡不仕闲居三十年以终
　　赵秉文序畧曰中庸指归首以正位居体释所以名中之义其説曰干九二人道之始故称龙徳正中中之体也坤六五心君之位故称黄中通理中之位也帝降衷民受中万化之所由出也作大学发微曰大学曾子之书一书之功在于止善止善之説葢取诸艮曾子尝称艮象曰君子思不出其位厥防甚深所谓一以贯之者此也夫易冒天下之道中庸大学实出于易先生提纲举要统宗会元由是天人相与之际体用一原之实照彻无间既又原作者之意为中庸分章以见绳联珠贯之妙据旧文之古为大学本防以订夫更定错简之疑备论详説归其有极先生有功于圣门有赐于后学可谓逺且大矣
　　朱彜尊曰黎氏中庸分为十五章自天命之谓性至万物育焉为第一章仲尼曰至唯圣者能之为第二章君子之道费而隠至察乎天地为第三章子曰道不逺人至胡不慥慥尔为第四章君子素其位而行至反求诸其身为第五章君子之道至父母其顺矣乎为第六章子曰神之为徳至治国其如示诸掌乎为第七章哀公问政至不诚乎身矣为第八章诚者天之道也至明则诚矣为第九章唯天下至诚至故至诚如神为第十章诚者自成也至纯亦不已为第十一章大哉圣人之道至而蚤有誉于天下者也为第十二章仲尼祖述尧舜至此天地之所以为大也为第十三章唯天下至圣至其孰能知之为第十四章诗曰衣锦尚防至无声无臭至矣为第十五章各绘一图大指谓中庸之道出于易葢主郭氏父子兼山白云之説者
　　又曰黎氏大学其诠格物致知云格物即物有本末之物致知即知所先后之知葢通彻物之本末事之终始而知用力之先后耳夫物孰有出于身心家国天下之外者哉天下之本在国国之本在家家之本在身身之主在心心之发为意此物之本末也诚而正正而修修而齐齐而治治而平此事之终始也本始先也末终后也而曰知所先后者其究在乎知止而已其后心斋王艮亦云格物者格其物有本末之物致知者致其知所先后之知心斋虽为姚江之学而其论格物与师説不同语本于黎氏也
　　张虙月令解十二卷
　　虙字子宓慈谿人庆元进士官至国子监祭酒諡文靖
　　史传略曰端平元年虙为国子司业兼侍讲谓月令之书虽出于吕不韦然人主后天而奉天时此书不为无助乃为月令解十二卷以进
　　谢枋得批檀弓二卷
