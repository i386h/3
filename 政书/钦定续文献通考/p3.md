<!-- { "loadSidebar": true } -->
　　宋自南渡后两淮荆湖类多旷土髙宗绍兴二十年四月置力田科募民耕两淮田二十六年四月通判安丰军王时升言淮南土皆膏腴而地未尽辟民不加多者縁豪强虚占良田而无徧耕之力流民襁负至而无开耕之地也请无荒闲田许人刬佃戸部议以二年未垦者即如所请京西路如之十月用御史中丞汤鹏举言授离军添差之人江淮湖南方田人一顷为世业所在郡以一嵗奉充牛种费仍免税租十年丁役二十年孝宗乾道四年诏楚州给归正人田及牛具种粮钱五万缗时知鄂州李椿奏荒田请佃者开垦未几便起毛税度田追呼不任其扰旋即逃去今欲召人请射免租三年三年之后为世业三分为率输苗一分更三年增一分又三年全输归业者别以荒田给之七年六月诏两淮垦田毋创增税赋九年淮南安抚使王之竒奏增定力田赏格募人开垦荒田给官告绫纸以备书填及官防十万缗充农具等用以种粮不足又诏淮东总领所借给稻三万石淳熈五年诏湖北佃戸开垦荒田止输旧税若包占顷畆未悉开耕诏下之日期以二年不能徧耕者拘作营田其增税刬田之令勿行九年著作郎袁枢奏两淮民占田不知其数二税既免止输谷帛之课力不能垦则废为荒地他人请佃则以疆界为词官无稽考是以野不加辟户不加多而郡县之计益窘望诏州县画疆立劵占田多而输课少者随畆増之至是乃命从便耕种
　　十一年命信常饶州嘉兴府举行经界
　　寳祐二年十二月行自实法
　　殿中侍御史吴燧言州县财赋版籍不明近行经界既已中辍欲令州郡下属县排定保甲行自实法诏先令两浙江东湖南州军行之次年帝问自实法施行何如丞相谢方叔等奏自实即经界遗意惟当检制吏奸寛其限期行以不扰而已转运副使髙斯得曰按史记秦始皇三十一年令民自实田主上临御适三十一年而异日书之史册自实之名正与秦同方叔大愧即为之罢
　　六年五月劝民耕广西荒田复其租
　　广南制置大使李曽伯言广西多荒田民惧增赋不耕乞许耕者复三年租后两年减其租之半守令劝垦辟多者赏之诏可
　　景定五年行经界推排法
　　始行于平江绍兴及湖南路遂命诸路漕帅皆施行焉至度宗咸淳六年八月以郡县行推排法虚加寡弱戸田租害民为甚令各路监司询访急除其八年六月台臣言江西推排结局已久旧设都官团长等虚名尚在占恡常役为害无穷诏罢之
　　【臣】等谨按宋史贾似道似道既行公田又行推排法于是江南之地尺寸皆有税而民力竭矣推排之法纪志不详时监察御史赵顺孙奏言自实者责之人戸则散漫而难集推排者委之乡都则径防而易行所以朱熹主经界而辟自实是推排即前此经界法也而司农卿季镛奏则言经界之法必多差官吏必悉集都保必徧走阡陌必尽量歩畆必审定等色必细折计算奸转生久不讫事若推排之法则不过以县统都以都统保选任才畧公平者厘正田税载之图册使民有定产产有定税税有定籍而已是推排又与经界不同二説互异大约时方急财赋故屡变其法以为箕敛之实其实扰民生事不特无益于民亦且无益于国其正与公田等耳
　　辽太祖时分北达宁额为二部程以树艺诸部效之初皇祖伊徳实为大徳哷勒府额尔竒木喜稼穑善畜牧相地利以教民耕仲父苏哷为裕悦饬国人树桑麻习组织及帝平诸弟之乱弭兵轻赋専意农事以户口滋繁纠察疎逺乃分二部治之
　　太宗防同元年三月将东幸三克言农务方兴请减辎重促还期从之
　　二年闰七月罢南北府上供及宰相节度诸赋役非旧制者
　　十月以乌尔古部水草丰美命谔尔昆锡林居之益以海勒水之善地为农田
　　三年八月诏以辖哩河胪朐河近地赐南院鄂津图噜伊逊巴勒北院乌纳哈喇三锡林人耕种
　　十一月诏有司教民播种纺绩
　　九月七月诏徴诸道兵戒敢有伤禾稼者以军法论圣宗统和六年徙吉避寨居民三百户于檀顺蓟三州择沃壤给牛种
　　时帝尝过藁城见伊实阿尔威部下妇人达年等黍过熟未获遣人助刈太师韩徳让言兵后逋民弃业禾稼栖畆宜募民获之以半给获者政事令室昉亦言山西诸州给军兴民力凋敝田谷多躏于边兵请复今年租
　　八月以旱饥诏三司旧以税钱折粟估价不实增以利民
　　从大同军节度使耶律穆济请也又穆济为开逺军节度使故事州民嵗输税斗粟折钱五穆济表请折钱六部民便之
　　七年二月云州租赋请止输本道从之
　　三月禁刍牧伤禾稼
　　十五年十一月复诏禁诸军官非时畋牧妨农
　　六月诏燕乐密云二县荒地许民耕种免赋役十年至十三年六月诏许昌平懐柔等县诸人请业荒地十五年二月诏丕勒部旷地令民耕种三月募民耕滦州荒地免其租赋十年
　　八年五月诏括民田
　　九年正月罢之十三年六月诏减前嵗括田租赋
　　十年八月观稼仍遣使分阅苖稼
　　至十二年七月甲寅遣使视诸道禾稼戊辰观获又兴宗重熈二年八月遣使阅诸路禾稼
　　十二年十月定均税法
　　十三年正月增泰州遂城等县赋诏诸道劝农
　　至十五年正月又诏诸道劝民种树太平八年正月又诏州县长吏劝农
　　十四年十二月以南京道新定税法太重减之
　　开防元年诏田园芜废者给牛种以助之
　　兴宗重熈二年通检民田
　　诏曰朕于早嵗习知稼穑力办者广务耕耘罕闻输纳家食者全亏种植多至流亡宜通检括普为均平时马人望为南京三司度支判官检括未两旬而毕同知留守萧保先怪而问之人望曰民产若括之无遗他日必长厚敛之大率十得六七足矣保先谢曰公虑逺吾不及也
　　道宗清寜二年七月遣使分道平赋税劝农桑
　　太康六年十二月减民赋
　　时西北雨谷三十里春州斗粟六钱马人望迁中京度支使视事半嵗积粟十五万斛辽之农谷至是为盛
　　十年二月禁南京民决水种粳稻
　　至咸雍四年三月诏南京除军行地余皆得种稻大安四年五月禁挟私引水犯田
　　辽史食货志曰辽自太祖任韩延徽始制国用太宗籍五京戸口以定赋税圣宗以后沿邉各置屯田易田积谷以给军粮在官斛粟不得擅贷在屯者力耕公田不输税赋此公田之制也余民应募或治闲田或治私田则计畆出粟以赋公上募民耕滦河旷地十年始租此在官闲田制也又诏山前后未纳税户并于密云燕乐两县占田置业入税此私田制也各部大臣从征俘掠人戸自置郛郭为头下军州凡市井之赋各归头下惟酒税赴纳上京此分头下军州赋为二等也辽地半沙碛三时多寒春秋耕获及其时黍稌髙下因其地盖不得与中土同矣然自初年农谷充羡赈饥恤难用不少靳旁及邻国沛然有余此无他劝课得人规措有法故也
　　【臣】等谨按辽史文简畧农田租赋所纪寥寥故官田水利田事俱不及详焉然观统和免赋十年之诏太康南京决水之禁则知当时官地除屯军外大概与民共之而隄防水道严决引亦以慎蓄泄也因载述止一二事遂不复别为类云
　　金租税法官地输租私田输税
　　租之制不大率分田之等为九而差次之夏税畆取三合秋税畆取五升又纳秸一束束十有五斤夏税六月止八月秋税十月止十二月为初中末三限州三百里外纾其期一月章宗泰和五年以十月民获未毕不可遽令纳税改秋税限十一月为初中都西京北京上京辽东临潢陜西地寒稼穑迟熟夏税限以七月为初凡输送粟麦三百里外石减五升以上毎三百里逓减五升粟折秸百称者百里内减三称二百里减五称不及三百里减八称三百里及输本色藁草各减十称墓田学田租税皆免诸路雨雪及禾稼收获之数月以健步申戸部
　　凡请射荒地者以最下第五等减半定租八年始征之作已业者以第七等减半为税七年始征之自首冒比邻地者输官租三分之二佃黄河退滩者次年纳租至泰和八年八月戸部尚书髙汝砺言旧制人户请佃荒地寛以征纳之年小民不为久计至纳租之时多巧为避匿或请告退葢由元限太逺请佃之初无人保识故耳今复佃者可免三年作已业者免一年自首冒佃并请退滩地并令当年输租以邻首保识为常制
　　【臣】等谨按金之官田租制虽不以泰和元年学田之数考之生员给民佃官田六十畆嵗支粟三十石则畆征五斗矣虽地之髙下肥瘠不同租宜有别然视民田五升三合草一束之数必倍蓰过之是亦官田租重之一征也
　　太祖收国二年五月诏东京州县及南路降者除辽法省税赋
　　天辅七年正月诏诸州部族归附日浅民心未宁今农事将兴可分谕典兵之官无纵军士动扰人民以废农业
　　太宗天会元年勅有司轻徭赋劝稼穑
　　至四年十二月诏曰朕惟国家四境虽逺而兵革未息田野虽广而畎畆未辟百工畧备而禄秩未均方贡仅修而宾馆未赡是皆出于民力茍不务本业而抑游手欲上下皆足其可得乎其令所在长吏敦劝农功
　　三年十月定牛具税一耒赋粟一石毎穆昆别为一廪贮之
　　牛具税即牛头税明安穆昆女直戸所输之税也其制毎耒牛三头为一具限民口二十五受田四顷四畆有竒嵗输粟不过一石官民占田无过四十具时以嵗稔官无储积无以备饥馑故有是诏至四年九月诏内地诸路每牛一具赋粟五斗为定制世宗大定元年诏诸明安不经迁移者征牛具税粟就命穆昆监其仓亏损则坐之十二年尚书省奏唐古部民旧同明安穆昆定税其后改同州县履畆立税颇以为重命从旧制
　　九年五月遣使诸路劝农
　　至海陵贞元四年正月言者请遣官劝农至秋成考其绩以甄赏宰臣言民恃农以生初不待劝但寛其力勿夺其时而已遣官不过督州县计顷畆严期会吏卒因为奸利是乃妨农何名为劝遂不遣
　　世宗大定三年三月诏户部侍郎魏子平等九人分诣诸路明安穆昆劝农
　　其后五年十二月以京畿两明安民户不自耕垦及伐桑枣为薪鬻之命大兴少尹完顔让巡察九年四月遣翰林脩撰富察乌古监察御史完顔和硕分诣河北西路大名河南山东等路劝明安穆昆农十三年勅有司毎嵗遣官劝明安穆昆农事恐有烦扰自今止令各管职官劝督弛慢者举劾以闻二十一年正月帝谓宰臣曰山东大名等路明安穆昆之民骄纵不亲稼穑不令家人农作尽令汉人佃莳取租而已富家尽服纨绮酒食游宴贫者争慕效之欲望家给人足难矣近已禁买奴婢约其吉凶之礼更当委官阅实户数计口授地必令自耕力不赡者方许佃于人仍禁其农时饮酒六月谕明安穆昆人惰农饮酒者劝农穆昆及本管明安穆昆并都管各以等第科罪收获数多者亦以等第迁赏二十二年以附都明安戸不自种悉租与民有一家百口陇无一苖者从大兴少尹王翛所奏不种者杖六十穆昆四十受租百姓无罪二十五年五月遣使临潢泰州劝农至章宗明昌四年正月遣戸部侍郎李献可等分路劝农事五年正月尚书省言遣官劝农之扰命提刑司禁止之
　　五年十一月立诸路通检地土等第税法
