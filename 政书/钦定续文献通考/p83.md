<!-- { "loadSidebar": true } -->
　　杨一清请复金牌信符疏曰自唐世回纥入贡以马易茶宋熙寕间遂定为制以摘山之例易充厩之良戎人得茶不能为害中国得马足为我利至我朝纳马谓之差发如田之有赋身之有庸彼既纳马我酬以茶我体既尊彼欲亦遂较前代曰互市曰交易大不相侔且金城之西绵亘数千里以马为科差以茶为酬价使知逺夷皆臣民不敢背叛如一不得茶则病且死以是羁縻之实贤于数万甲兵矣此制西畨以控北狄之上防也自金牌制废私贩盛行虽有抚按巡茶之官卒莫能禁坐失茶马之利垂百六十年查洪武时颁降金牌于洮河西寕三卫畨族凡四十一面纳马一万四千五十一匹每三年一次遣官赍捧议马给茶后因边方多事停止有年如库春安图诸卫渺不相通恐数十年后近畨亦不复知有茶马矣乞复旧制以治二十年为招易之期遣使赍上号金牌不必调军深入恐滋骚扰惟防同臣等住劄三卫调取原降下号金牌前来纳马给茶赏劳以后三年一次中间二年仍照常晓谕有愿以马易茶者聴如不受约束调兵诛以警其余庶恩威并施畨人懐畏藩篱永固矣
　　十年定茶箆数
　　畨人市茶不辨权衡止用箆中马箆大则官亏其直小则商病其繁至是巡茶御史王汝舟约为中制每千斤为三百三十箆箆六斤四两每正茶三斤箆防三斤四两至嘉靖三年御史陈讲以商茶低伪悉征黒茶地产有限乃第茶为上中二品印烙箆上书商名而考之
　　王圻曰初招商中茶上引五千斤中引四千斤下引三千斤每十斤蒸晒一箆运至茶司官商对分官茶易马商茶给卖每上引仍给附茶一百箆中引八十箆下引六十箆名曰酬劳经过地方责令掌印官盘騐佐贰官催运
　　世宗嘉靖五年重定四川茶引价
　　四川税亩课茶照旧征収其商贩茶至百斤以上俱赴管茶官处报中凡中芽茶每引定价三钱叶茶二钱俱报中价银付司上纳其腹里产茶地凡茶不及百斤俱赴州县报数每十斤纳银一分给票照卖
　　十二年令陜西金州西乡石泉汉阴紫阳五州县茶戸巡茶御史每十年一次清审量为増减圴平茶课十三年令开茶之期商人报中毎嵗至八十万斤而止至二十六年戸部以金陜灾震边饷告急国用大绌上言先时正额茶易马之外多开中以佐公家有至五百万斤者后止开正额八十万斤并课茶私茶通计仅九十余万宜下巡茶御史议召商多中御史杨羙益言嵗祲民贫即正额尚多亏损安有赢羡今苐宜守每年九十万斤招畨易马之规凡通内地以息私贩増开中以偹赈荒悉从停罢毋使与马分利户部又以帑藏方匮请如治六年例易马外仍开百万斤召纳边镇以偹军饷从之至四十三年三月御史潘一桂又言召商中茶近増至百万滞矣止宜嵗中五六十万招商以五百五十人为率报可
　　十五年勅陜西三茶马司止留二年之用
　　御史刘良卿言私茶出境与闗隘失察者律并凌迟处死葢西陲藩篱莫切于诸畨畨人恃茶以生故严法以禁之易马以酬之以制畨人之死命壮中国之藩篱非可以常法论也洪武初民间蓄茶不得过一月之用治中召商中茶或以备赈或以储边然未尝禁内地之民使不得食茶也今减通畨之罪止于充军禁内郡之茶使不得食又使商私课茶悉聚于三茶马司夫茶司与畨为隣私贩易通而禁复严于内郡是敺民为私贩而授之资也以故大奸阑出而漏网小民负升斗而罹法今计三茶马司所贮洮河足三年西寕足二年而商私茶课日益増积腐烂无用茶法之如此畨地多马而无所市吾茶有禁而不得通其势必相求而制之之机在我今茶司居民窃易畨马以待商贩嵗无虚日及官易时则马反耗矣请敕三茶马司止留二年之用毎年易马当发若千正茶之外分毫毋得夹带令茶价涌贵畨人受制良马将不可胜用且多开商茶通行内地官其半以备军饷而河之阶岷诸近畨地禁卖如故更重通畨之刑如律例洮岷河责边备道临洮兰州责陇右分巡西寕责兵备各选官防守失察者以罢软论奏上报可于是茶法稍饬矣
　　二十六年定造假茶及贩私罪例
　　各商有原无资本混报茶批通同园户蒸造假茶及将騐过真茶盗卖沿途采取草茶纳官至五百斤千斤以上者商人园戸并知情转卖之人各充发附近极边有差不及前数者依私盐法又凡行茶地但有豪强出本雇觅十人以上挑贩私茶者照例问罪巡捕通同卖放首恶及挟诈良民官吏俱治罪
　　穆宗隆庆三年均四川边腹茶引
　　四川茶引旧额五万道内黎雅一万道松潘二千道腹里三万八千道嘉靖三十一年定黎雅二万道松潘四千道腹里二万六千道至是以边引茶少而易行腹引茶多而常滞乃裁引万二千以三万引属黎雅四千引属松潘诸边四千引留内地税银共万四千余两解部济边以为常
　　五年定销引迟速赏罚例
　　商人假以附茶为由任意夹带短贩有二三年不到茶司者不年不销原引者于是定例一年完者厚赏二年量赏三年免究四年问罪附茶一年入官五年问罪附茶尽入官不准再报六年照例问遣
　　复定买茶中马事宜
　　各商自备资本执引付官比号相同収买好茶无分黒黄正附一例蒸晒每箆重不过七斤蒸晒毕所在官司催发起程仍填注日期运至汉中府辨騐真假黒黄斤箆各另秤盘经过置口巡检司火鑚批騐所巩昌府查騐箆数稽考夹带苏谿闗遵例每正茶一千斤计照散茶一千五百斤若有多余方准抽税各照格填注钤印截角限赴洮州茶司对分贮库取实収销缴如有夹带多少伪造低假正附箆斤不符即从重问罪又令甘州茶司仿洮河西寕三茶司事例嵗以六月开中聴调畨族限两月内不拘儿骒骟马堪骑征者中纳八百匹毋许过期
　　【臣】等谨按明代召商中茶如洪武三十年治七年以来易茶所谓粮茶事例也宣徳八年以茶易盐所谓盐茶事例也若治三年令运茶至茶司而给以引十四年令纳银于茶司而给以引十七年又令运茶至茶司而给以银皆随时立法举废不常惟以茶易马所谓以采山之利易充厩之良不惟固畨人心且以强中国故自洪武四年立法后迄崇祯末年太仆卿王家彦犹恺切言之直与明代相终始者
　　神宗万厯四年二月巡按陜西御史傅元顺条陈茶马三事从之
　　其一抚畨族以安地方谓洮西熟畨古陆阿尔荅等国初受勅中纳茶马与西脑生畨下沙麻儿等原不同谋不得一概大征有妨招中一留茶箆以戒不虞谓畨人以茶为命每嵗中马六千有竒中国恃以制畨近议与西海丙兔开市即以招畨余茶用易北马将使畨人仰给于北彼此势合贻患匪细宜照原议与北狄市惟易缎绢布粮等物茶箆仍留招畨一定期限以定遵守谓毎年招畨中马日期洮河茶司宜定以五月河甘二茶司定以六月西寕茶司定以七月畨市告竣而后北酋赴市庶经过中马畨族可保无虞不致骚扰皆诏行之
　　五年谙逹请开茶市勿许
　　谙达欵塞请开茶市御史李时成言畨以茶为命北冦若得借以制畨畨必从冦贻患匪细部议给百余箆而勿许其市易
　　十三年开西安凤翔汉中茶禁
　　旧制内地与畨邻者禁食茶以御史刘良卿言禁稍弛嘉靖四十三年御史潘一桂又言松潘与洮河近私茶往往阑出与畨夷通宜停松潘引目报可至是以西安凤翔汉中不与畨隣开其禁招商给引抽十之三入官余聴自卖于是御史钟化民又以私茶每多阑出请分任责成陜之汉中闗南道督之府佐一人专驻鱼渡垻川之保寕川北道督之府佐一人专驻鸡猴垻率州县官兵防守从之
　　二十三年议禁湖茶
　　初中茶易马惟汉中保寕而湖南产茶其直贱商人率越境私贩中汉中保寕者仅一二十引茶戸欲办本课辄私贩出边畨人利私茶之贱因不肯纳马至是御史李楠请禁湖茶言湖茶行茶法马政两宜令巡茶御史召商给引愿报汉兴保夔者准中越境下湖南者禁止且湖南多假茶食之刺口破腹畨人亦受其害既而御史徐侨言汉川茶少而直髙湖南茶多而直下湖茶之行无妨汉中汉茶味甘而薄湖茶味苦于酥酪为宜亦利畨也但宜立法严覈以遏假茶户部折其议以汉茶为主湖茶佐之各商中引先给汉川毕乃给湖南如汉引不足则给以湖引报可
　　二十九年令汉中等所属州县茶课仍输本色
　　陜西巡按御史毕三才言课茶徴输嵗有定额先因茶多余积园户解纳艰难以此改折今商人絶迹五司茶空请令汉中五州县仍输本色每嵗招商中五百引可得马万一千九百余匹部议西宁河洮岷甘庄浪六茶司共易马九千六百匹着为令至天启元年八月又以茶马御史彭际遇言增中马二千四百匹时商人正引之外多给赏由票使得私行畨人上驷尽入奸商茶司所市者乃其中下也畨既得茶叛服自由而将吏又以私马窜畨马冐支上茶茶法马政邉防于是俱坏矣
　　【臣】等谨按王圻续通考陜西茶课初二万六千八百六十二斤一十五两五钱万厯时五万一千三百八十四斤一十三两四钱【系汉中府属金州紫阳石泉汉阴西郷五州县嵗办分觧各茶马司】四川茶课初一百万斤后改为八十四万三千六十斤至正统九年又减其半景泰二年停止成化十九年每嵗运十万斤万厯时本色一十五万八千八百五十余斤存本处聴支用【系石泉建始长寕等县并建昌天全乌防镇雄永寕九姓土司办纳】折色三十三万六千九百六十三斤共徴银四千七百二两八分内三千一百五两五钱五分存本省赏畨实解陜西廵茶衙门易马银一千五百九十六两五钱三分【系保寕府属巴州通江广元南江四州县解纳万厯六年巡茶御史册报新収银一千六百九十四両六钱九分五厘】盖茶课莫多于四川云
　　愍帝崇祯十五年十一月太仆卿王家彦上料理茶苑京马疏勅议行之
　　时马政日弛家彦尝请改西畨茶马之制帝褒纳其言是年迁太仆卿因言崇祯元年毎嵗茶马给边给苑外额中京马一千五百匹五司所积之茶易马赏畨嵗额二十万箆又陈茶变价尚得银十万七千余两抵甘固军饷此当日召商广积之明騐也数年来茶箆减黄増黒茶道不通茶商裹足敝茗羸驷约略充数其应给各镇者且议改折帮价矣乞复金牌制及严收良茶法帝手其疏语执政曰家彦奏皆善敕议行然军兴方亟不能尽举也









　　钦定续文献通考卷二十二
<史部,政书类,通制之属,钦定续文献通考>
　　钦定四库全书
　　钦定续文献通考卷二十三
　　征考
　　坑冶
　　宋理宗端平三年九月诏诸路州县坑冶毋扰害民先是孝宗淳熈十年六月广西运司奏昭州金坑五递年所入不多乞废罢以裕民遂罢昭州岁贡金光宗绍熈二年八月寛两淮铁之禁至是祀明堂大赦诏曰诸路州县坑冶兴发在观寺祠庙公宇居民坟地及近坟园林地者法不许人告亦不得受理访闻官司利于告发更不防实多致扰害自今许人户越诉官司并讼者重置典宪及有坑冶停闭苗脉不发之所州县勒令坑户虚认岁额提防铸钱司覈实追正
　　宋史陈俊卿传曰孝宗朝俊卿参知政事时四明献银矿将召冶工即禁中锻之俊卿奏不务帝王之大而屑屑有司之细恐为有识所窥罢之又赵必愿传曰宁宗时必愿移泉州罢白土课及免差吏铁
