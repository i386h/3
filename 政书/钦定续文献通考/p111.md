<!-- { "loadSidebar": true } -->
　　又各处逺近不齐贡期不拘三年但未及三年不许来贡不愿者不强如贡不及期与例外多贡者准作下次例贡之数
　　【臣】等谨按万歴十九年礼部主事张我绪奏诸夷之种曰朶顔曰泰寜曰福余毎嵗入贡以六百人计曰海西曰女直毎嵗入贡以千人计名修贡而实规利到馆则索当房馆夫银起程则索车户马头靴布所过州县驿逓挟索多端有司不敢治伴送不敢拂东京一带一闻夷属将至不啻大敌入冦夫北夷来贡俱聴宣大总督代进其赏赐亦转发幕府给之此隆庆中事也今之朶顔大寜福余三卫海西女直三种独不可放而行之耶乞大破拘挛循北夷事例如其不然亦宜照西畨事例减其人数在彼之赏赉未尝少而在我则闗隘不使其惯习虚实不令其窃窥沿途驿逓不致于摧残州县居民庶免其惊扰斯内外之防未必无补而久安长治之防或亦在是矣葢以修贡为名实图厚利故借端违期往往有之
　　神宗万厯元年禁科敛贡夷财物
　　各馆通伴员役有指称引领交易替代使用名色科敛者责令提督主事不时呈报轻重治罪有差
　　七年定畨夷贡回之限分三等
　　朝鲜国朶顔等卫限一月有十日安南琉球暹罗各国陕西崇教能仁等寺四川金川寺加渴瓦寺长河西等处各畨僧族限一月有二十日乌斯藏董卜韩胡畨王及僧土鲁畨哈宻等夷罕东等卫限两月
　　二十三年二月添四川贡扇额
　　先是命四川年例贡扇常数外添造二千六百柄至是解进内府命着为例自后天启五年三月免蜀中扇柄又令明嵗止进二万俟地方事平照旧解进
　　二十五年诸珰各进奉矿税银两
　　自是年至三十三年所进几及三百万两
　　二十九年意大里亚国人利玛窦进方物
　　先是九年利玛窦泛海九万里抵香山澳至是入京师中官马堂以其物进献礼官奏劾之不报
　　熹宗天啓元年七月勅贡船毋夹带私货
　　尚书卫一鳯等奏歴朝勅谕内监严禁贡船即进鲜船只各有限数具载防典今船夫动増数倍上供十无二三夹带十尝六七宜勅部移防管船主事开明数之多寡船之大小仍防兵科挂号上水止填二十名私货附黄船马快船者依律问遣货物入官庶祖制可复民力可纾乃勅贡船不得夹带私货仍严饬有不遵者依律究拟
　　八月诏停浙江织造
　　以火灾故也
　　三年二月命停南京进鲜
　　先是正月周唐二藩例进石榴山药干鱼鲜柿帝以军兴后驿疲累差役往来不无骚动特谕停免着为令至是复有是命
　　十月命湖广贡鲊止照原额办进
　　其续加并改折添补俱免办以省驿逓之累至五年十一月命寜国府嵗贡木暂行停免以彰恤民徳意
　　愍帝崇祯朝畨夷入贡甚稀
　　自元年至十六年乌斯藏土鲁畨哈宻各一安南三暹罗四琉球五余俱不至
　　歴年贡献事例
　　凡贡献金银器皿珍珠段匹先日具奏次日照进内府俱付长随内使收受蘓木胡椒香蜡药材等则所在布都按三司检视物货呈报数目差解至京【臣】等谨按食货志明内府凡十库一曰承运收贮缎匹金银寳玉齿角羽毛二曰广租收贮纻丝绫罗硫黄硝石三曰甲字收贮布匹并各顔料四曰乙字收贮胖袄战鞋军士裘帽五曰丙字收贮棉花丝纩六曰丁字收贮铜铁兽皮七曰戊字収贮军仗八曰赃罚收贮没官物九曰广恵收贮钱钞十曰广盈收贮纻丝纱罗锦防绢又有天财库収贮各衙门管钥亦贮钱钞供用库收贮秔稻熟米及上供物皆谓之内库其防归门寳善门迤东及南城磁器诸库皆谓之外库至内府诸监司局又各以所掌收贮应用诸物更可见当时贡物之大概矣










　　钦定续文献通考卷二十九
<史部,政书类,通制之属,钦定续文献通考>
　　钦定四库全书
　　钦定续文献通考卷三十
　　国用考
　　【臣】等谨按马端临作国用考自周官九赋九式以迄宋代内藏之制大要以善制用者民裕而其国充不善制用者民怨而其国促所谓君有余财民有余赀者非厚敛多藏之谓矣宋自宁宗而后帑藏渐竭调度方殷卒无济于国事辽起朔漠既建五京置防铁诸司其时钱谷充羡国用富饶者以防邉省费而经理得人也金代始则攻宋后则敌元征战无已财用缺如元成宗敕核防计量节赐予乃其后嵗课之入日増月益而国用寖广度支不给则以不能量入为出故耳明初天下府库各有存积武宗以后费出无经至神宗而降内帑之所出浮于成额闾阎之所入困于科徴助之以捜括继之以加公私兼窘以至于亡盖外库之虚民力之竭有由来矣今自宋末至明代国用之具于史者依次胪载而财用之本末与国运之盛衰可以参观而见其漕运赈恤蠲贷之制亦依马考之例附载焉
　　厯代国用
　　宋寜宗庆元二年三月有司上庆元防计録
　　先是孝宗乾道三年命自后宫禁内人并百官将校军兵诸司人每月初五日国用房开具前月请给数目并杂泛支用造册进呈外路军马亦降式付诸总领逐月开呈永为定式四年度支赵不敌言方今内外支用嵗约五千五百万缗有竒若诸路供亿以及务别无减欠则所入尚足以支所用然赋入科名猥多分于户部之五司如僧道免丁常平免役坊场酒课之类则左右曹掌之上供折帛经总无额茶盐香矾之类则金部掌之度支则督月桩仓部则专籴本虽各为催理而悉经度支籍之即古者量入为出之义则度支一司安可不周知所入之数也兹置都籍防稽窠名总为掲帖簿书草具条目粲然乞付本曹自今为始嵗一易之庶有司乆逺遵行不惟财赋易以稽考且胥吏无所容奸矣光宗绍熈初以秘书郎郑湜言脩绍熈防计録至是有司复上之
　　嘉泰四年十二月诏总覈内外财赋
　　时以陈自强兼国用使费士寅张岩同知国用事【臣】等谨按宋初天下混一嵗入緍钱千六百余万太宗以为极盛两倍于唐室是后日増嵗广至熈丰间合苖役市易等钱乃至五千余万渡江初东南嵗入不满千万上供才二百万緍至吕頥浩在户部始剏经制钱六百六十余万緍孟庾为执政又増总制钱七百八十余万緍朱胜非当国又増月桩钱四百余万緍绍兴末合茶盐酒算坑冶贷籴本和买之入凡六千余万緍而半归内藏昔时中都吏禄兵廪之费一嵗不过百五十万緍元丰间月支三十六万宣和崇侈支百二万南渡时连年用兵月支犹不过八十万其后休兵寖久用度滋益戸部尝患无余至绍兴三十一年金人逾盟军书旁午戸部侍郎刘岑等至借江浙荆湖等路坊净利钱以备军赏三十二年总领四川财赋王之望至括民质剂未税者以资调度殿中侍御史呉芾请核实内外兵以节养兵之费礼部侍郎黄中请入内帑者悉以归左藏孝宗隆兴元年三月始诏戸部置局议节浮费至是年六月诏侍从台谏两省集议裁抑滥赏又诏诸路监司核实诸州桩积钱米是月复命总覈内外财赋焉自是以后理财益急国用益不足矣
　　开禧元年二月诏国用司立考覈财赋法
　　七月以韩侂胄兼国用使
　　二年正月更名国用使为国用参计所
　　嘉定元年闰四月置拘榷安邉钱物所
　　二年正月诏内外有司疏陈节用之事
　　是后驾部员外郎李鸣复奏曰记云国无九年之蓄曰不足无六年之蓄曰急无三年之蓄曰国非其国也今试思之其有九年之蓄否乎今日之国计版曹实司之分版曹之责任者内则司农外则四总领是也臣家于蜀尝防观蜀赋总入之数以緍钱计之嵗约二千二百余万向也和议未絶烟尘不警尚可支吾今也邉戍倍増用度益广每难酬应朝廷以数不敷嵗降七百万緍以助其费此其大畧也迩者沗丞农扈亦尝究观农寺嵗催之额米一百三十余万石钱一百六十余万緍以既入之钱籴未足之米总约二百余万而后可敷嵗支之数亦其大畧也蜀之所产未足供一嵗之用农寺之所催仅可为一嵗之出求储积以备不时盖无有也类而推之湖广淮东西总计犹是也此所以经费之外卒有缓急取办于朝廷之桩管其散在他所者不得而知也其米斛之在京城者可得而言也曰两丰储曰中下界凡四仓总不过二百万石水旱之科拨嵗寒之赈济闰月之贴降皆于是取之此犹曰常程也最可虑者江西湖广粒米狼戾昔为乐土今为盗区赋输不入纲运转亏诸总以匮乏告尝截大农之纲以周其急矣冦贼未平漕运未至则其告匮必不能已也农寺以贴降请尝拨桩管之数以偿其亏矣截拨有令不容不行则其求偿又当与之俱也移东补西已非得已若捉衿肘见不知计又安施也去嵗浙右之地皆以稔告朝廷和籴视旧有加庙算深长动中事会独惜任是职者不务大体锱铢必较则负版之徒安能奔走以听命网罗交设则藏积之家不免懐疑而待价名为和籴实类科籴始于趁时终于失时然犹幸其可助国计他不足问也今日之势迫矣所积有限而仰给无穷将何以为计愿轸念事变之来急为根本之虑其于时政实非小补
　　三年四月出内库钱二十三万緍赐临安军民
　　十一年正月以度僧牒千给四川军费
