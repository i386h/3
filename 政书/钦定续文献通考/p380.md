<!-- { "loadSidebar": true } -->
　　王圻续通考曰制鳯箫式以木为椟椟髙一尺濶一尺二寸两面朱质戗金鳯各对戗金云防文中虚贮管管十有六协钟磬之数一管长九寸二管八寸二分三管四管七寸四分五管七寸一分六管六寸五分七管六寸二分八管六寸九管五寸五分十管五寸三分十一管四寸八分十二管四寸六分十三管四寸五分十四管四寸二分半十五管四寸十六管三寸七分各管俱径三分有竒围九分南雍志又云一管长九寸二管三管俱八寸二分四管五管俱七寸二分六管六寸七分七管八管俱五寸九分九管十管俱五寸一分十一管四寸五分十二管四寸四分十三管四寸十四管十五管俱三寸二分十六管三寸其管吹之为合左右比者为四为一为上为尺为工为六为五皆两两相应与太常所肄者不同　制箫式以竹为之长一尺九寸五分管围三寸吹窍至后孔离六寸六分后孔与前五孔皆离一寸一分六孔俱径二分八厘下有穿绳离二寸二分管上开窍名曰山口径二分深半分皆开箫之法也吹窍前五孔后一孔南雍志音乐考云吹法气粗则声大而滞气缓则声哑而散吹嘘匀则声雅而淡空下一孔则为四为大按后一孔则为工为哉按上二孔则为尺为宣空下三孔则为上为圣余仿此律吕精义曰谨按十三经注疏毛诗周颂箫管备举条下引尔雅释乐云大箫谓之言小者谓之筊郭璞曰箫大者编二十三管长尺四寸小者十六管长尺二寸一名籁又引风俗通云箫参差象鳯翼十管长二尺其言管数长短不同尔雅疏亦引风俗通云舜作箫其形参差象鳯翼十管长二尺今本风俗通但作长一尺复与唐儒所见之本不同臣愚以为于理皆通盖古本风俗通言二尺者指倍律也今本风俗通言一尺者指正律也雅言十管疑有脱文当从郭注作十六管者是矣隋书乐志曰箫十六管长二尺而无二十三管之箫今则兼从二书之説其长二尺者为大箫谓之言其长一尺者为小箫谓之筊大小二等皆十六管以笔竹或笙竹佳者带皮用之于多竹中择取天生两端圆匀合外径之数者最佳不必削治但揩拭极先净两端截齐勿令伤损其质若夫内径或修治之使合规度可也两端莭以朱漆外则不漆文选所谓因其自然而绛唇错杂也除邉管外其余诸管两旁畧削使平平处使鳔则固不然则不固也上有二束象牙为之随器大小状类腰帯铜钉间饰文选所谓帯以象牙而罗鳞捷猎也箫字竒篆作□象形字从□会意先秦古制观此可考世有排箫以木为椟戗金云鳯其形陋可笑也蔡邕谓箫有底以蜡实之增损则和此乃汉末卖饴锡者所吹俗器非古之箫也刘濓曰箫乃十二律之本体虞廷最重之器故曰韶箫长短并列有似鳯翼故曰鳯箫一管一音无事假借其十二管长短俱如本律或用加倍即鳯箫制也此言得之矣而又曰或长俱如黄钟以蜡次第实之亦何误耶又曰陈旸乐书云宋朝太常箫皆宻底十六管从右手为头次第吹之至左成曲又云以律管通底造成洞箫十二律皆清声与颂埙同律协和亦依底箫从右手起黄钟至林钟自夷则以上即开窍次第至夹钟清而止其音尤清亮与底箫清正相参用之臣谨按礼记少仪曰籥执之尚左手古注以为左手执上上阳也右手执下下隂也凡吹箫管籥篴皆尚左手古之制也然则排箫长管当在左手短管当在右手宋朝旧制盖失之矣陈旸所载箫图长短一般而非参差盖蜡塞为清浊或开窍于背后新旧二种相参用耳故其形状与今异也元史乐志排箫有椟毎架黒漆戗金鸾鳯今之排箫亦然惟饰以朱漆耳由是遂悟大明集礼所载之箫盖即宋制之底箫也大明会典所载之箫盖即元制之椟箫也古制箫则不然上文所载大小二箫是也臣愚窃谓宋之底箫元之椟箫其制皆陋不可为法宜法古制可也
　　籥
　　辽雅乐器竹有籥
　　金登歌乐籥二宫县乐籥十
　　元登歌乐籥二宫县乐籥十其制如笛三孔纒以朱县垂以红绒绦结韬以黄囊登歌乐东西各一在琴之南笛之次宫县籥在竽之次
　　明郊丘庙社乐器各用籥四
　　律吕精义曰籥者五声之上宰八音之领防十二律吕之本源度量权衡之所由出故先王重之执之以舞贵其义也后世乐学失传籥之制度无考乃误以籥为笛之类今籥三孔形类横笛失之逺矣殊不知籥即古所谓律黄钟之籥也茍非有取于是而但取其类笛然则八音之器众多先王何独贵此而执之以舞乎周礼籥师掌教国子舞羽吹籥春秋壬午犹绎万入去籥杜氏注云内舞去籥恶其声闻则是文舞吹籥以舞明矣近世文舞虽执籥而籥师不吹是故籥失其制亦不能成声矣有志于复古者当使吹籥以舞可也然竹音诸器惟籥防难吹吹之最难和籥和而后谓之和故许氏説文曰龠者乐之竹管三孔以和众声龢龤龡字皆从龠旁是也吹法三孔尽闭缓宫急徴启下一孔缓商急羽启中下二孔缓角急为和启上下二孔缓为中也宋徽宗宣和元年有人曾献古籥一枚左手食指按上一孔右手食指按中一孔右手中指按下一孔吹之其声悉协音律诏颁行之元史乐志亦载吹籥之工则今失传尚未久耳又按郑注周礼郭注尔雅皆云籥三孔惟毛传以为六孔夫毛乃先进郑郭系后进二説虽殊不可偏废也宜兼从之
　　又曰三孔籥每孔下各添一孔是为六孔之籥简兮传谓籥六孔者即此器也黄钟六孔之籥吹法六孔尽闭缓为黄急为林自下启第一孔缓为大急为夷启第二孔缓为太急为南启第三孔缓为夹急为无启第四孔缓为姑急为应启第五孔缓为仲急为黄清启第六孔缓为防急为大清五声六律七始十二均皆备于六孔之启闭余律皆仿此
　　【臣】等谨按洪武元年定制未尝有籥七年始增用之然会典载大乐韶乐制度独无此器王圻续通考亦祗载文舞所执之籥而吹籥之制阙如证以朱氏之説则明代祗有舞籥而无吹籥矣金元尚兼备吹籥舞籥明初亦尝增置不知后来何以复废也
　　笛
　　避暑録话曰宋政和间郎官有朱维者善音律尤工吹笛虽教坊亦推之流传入禁中蔡鲁公尝同执政奏事及燕乐将退上皇曰亦闻朱维吹笛乎皆曰不闻乃喻防召维试之使教坊善工在旁按其声鲁公与执政会尚书省大遣人呼维甚急维不知所以既至命坐于执政之末尤皇恐不敢就位乃喻上语维再三辞郑枢宻达夫在坐正色曰公不吹当违制维不得已以朝服勉为一曲教坊乐工皆称善遂除维为典乐
　　辽散乐器有笛皇帝生辰乐次酒五行鼓笛进鼓吹乐后部笛二十四横吹乐前后部各二十四
　　辽乐志曰散乐以三音该三才之义【天音杨地音抑人音中】四声调四时之气【春声曰平夏声曰上秋声曰去冬声曰入】应十二管之数截竹为四窍之笛以叶音声而被之歌
　　金登歌乐笛二宫县乐笛十有司摄祭宫县乐笛八鼓吹乐前部第二笛二十四后部第二同黄麾仗第一节笛一第三节前部鼓吹第二笛二十四第七节驾后辅龙直笛十四第八节后部鼓吹第二笛二十四皇太子后部鼔吹笛六
　　元登歌乐笛二宫县乐笛十其制断竹为之长尺有四寸七孔亦号长笛纒以朱丝垂以红绒绦结韬以黄囊登歌笛东西各一在琴之南宫县笛在埙之次元礼乐志曰至元六年太保刘秉忠奏奉防搜访旧教坊乐工得笛色曹楫
　　明郊丘庙社文庙乐器各用笛四朝贺殿中韶乐笛十二丹陛乐同中宫女乐笛十四朔望朝参笛四大宴殿内侑食乐笛四迎膳乐同丹陛乐笛二进膳乐同太平清乐笛四大驾卤簿同东宫仪仗笛二亲王郡王仪仗同王国庙乐笛二迎膳乐同
　　明会典曰大驾卤簿笛四管截竹为之六窍长一尺六寸亲王郡王仪仗各笛二管制并同东宫仪仗笛二管长一尺五寸中和韶乐笛十二管毎管以细竹为之红漆长一尺五寸前一孔后六孔旁二孔
　　王圻续通考曰笛式以竹为之竹长一尺六寸围二寸二分上开一大窍名曰吹窍窍径三分半吹窍至第一孔离三寸二分余孔皆离五分下有一穿绳对开二小眼第六孔至穿绳眼离一寸二分绳至本一寸三分吹窍至末六寸此开笛之法也除吹窍凡六孔　南雍志音乐考云笛面六孔按谱吹之自与箫合按上五孔得四孔下五孔得工按上二孔得上按下三孔得六上下俱按得合余仿此
　　律吕精义曰谨按周礼笙师掌教吹篴读为荡涤之涤风俗通曰笛者涤也盖篴与笛音义并同古文作篴今文作笛其名虽谓之笛实与横笛不同尝考古制籥篴二物大同小异籥之吹处类今之箫篴之吹处类今之楚吹处不同此所以异名也笙师条外笛不经见故儒者或疑笛非雅器殊不知雅音之笛与籥同类古人多以籥呼之笛之名虽隠而其器未尝无也左传曰象箾南籥广雅曰籥七孔谓之笛毛诗传曰籥六孔其或曰七孔者连吹孔而言也凡此之类非指三孔之籥且注疏家解籥曰如笛三孔而短然则解笛当曰如籥六孔而长是知笛与籥同类观此可考也杜子春云笛五孔马季长云笛四孔京君明加一孔为五孔又云近世羗人所造许氏説文云羗笛三孔风俗通云笛七孔汉邱仲造以此观之汉儒似不识笙师所掌之笛矣古笛三孔与今笛异而与俗呼楚者颇相类而不同盖俗则二孔古则三孔也或谓笛从羗起非也羗笛今横吹者是也张博望入西域始传摩诃兠勒之曲自汉以来惟鼓吹部用之不入雅乐近代太常误以横吹为笛而呼笛为长箫故朱子语録曰今呼箫者乃古之笛惟排箫乃古之箫可谓知言矣古无横笛盖胡乐欤或曰汉武时邱仲所造即横笛耳笙师之笛失传久矣大抵音有南北器有楚夏吕氏春秋曰有娀氏始为北音涂山氏始为南音周公召公取之以为周南召南诗曰以雅以南以籥不僭此之谓欤然则籥乃北音礼记所谓夏籥是也笛乃楚音左传所谓南籥是也俗呼为楚有以也夫
　　篪
　　辽雅乐器竹有竾
　　金登歌乐篪二宫县乐篪十有司摄祭篪八
　　元登歌乐篪二官县乐篪十其制髹色如桐叶七孔纒以朱丝垂以红绒绦结韬以黄囊登歌篪东西各一在琴之南籥之次宫县篪亦在籥之次
　　明郊丘庙社文庙乐器各用篪四朝贺殿中韶乐同大宴殿内侑食乐篪二王国宗庙乐同
　　明会典曰中和韶乐篪四管毎管用大竹为之长尺有五寸间纒铜丝三道红漆面吹窍一六孔前一后四头一近头又二小孔
　　王圻续通考曰篪式以竹为之竹长一尺四寸围五寸二分面上一吹窍径五分横四分前后有五孔横底二孔共六孔吹窍至后一孔离二寸五分后一孔至前一孔离一寸一分余三孔皆如此孔皆径二分半正面开二小眼穿绳相并第六孔至绳眼离九分凡吹时用左手无名指挽其绳左而吹之此开篪之法除吹窍连底横共六孔
