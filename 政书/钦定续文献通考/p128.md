<!-- { "loadSidebar": true } -->
　　三年七月河决郑州阳武县漂民万六千五百余家赈之八月盐官州大风海溢壊隄防三十余里遣使祭海神不止徙民居千二百五十家大都昌平大风壊民居九百家龙庆路雨雹一天大风损稼并发粟赈之扬州崇明州大风雨海水溢溺死者给棺敛之十一月锦州水溢壊田千顷漂死者百人人给钞一锭崇明州海溢漂民舍五百家赈粮一月给死者钞二十贯十二月大宁路大水壊田五千五百顷漂民舍八百余家溺死者人给钞一锭四年正月大寕路水给溺死者人钞一锭七月云州黑河水溢衢州大雨水发廪赈饥者给漂死者棺至致和元年河间真定顺徳诸路陜西诸路晋寕衞辉二路及泰安州燕南山东东道及奉天大同河间河南东平濮州等处饥共赈钞二十五万二千三百锭有竒而其他处赈粟及钞不与焉
　　三年九月赈潜邸贫民钞二十万锭
　　四年九月土蕃阶州饥赈钞千五百锭
　　至文宗至顺元年二月土蕃等处民饥四月土蕃等处图沙玛民饥俱命有司赈之顺帝至元五年十一月八蕃顺元等处饥赈钞二万二千锭
　　文宗天厯元年陜西大饥以盐课赈之
　　时张思明为江浙行中书省左丞防陜西大饥中书拨江浙盐运司嵗课十万锭赈之吏白周嵗所入已输京师当回咨中书思明曰陜西饥民犹鲋在涸辙往复逾月是索之枯鱼之肆也其以下年未输者如数与之有罪吾当坐朝廷韪之
　　【臣】等谨按本纪自后至顺元年至三年以盐课钞赈济事繁不具载
　　十月赈通州被兵之家
　　又遣官赈良乡涿州定兴保定驿户之被兵者十一月山北京东驿被兵者赈以钞二万一千五百锭二年四月赈邓州诸县被兵逃戸粮三千六百石赈通州诸县被兵之民粮三月五月赈被兵之民百四十五戸粮一月真定路民被兵者二千七百四十八戸亦命赈之上都徳济诸位宿衞士及开平县民被兵者并赈以粮八月冀寕之忻州兵后洊饥赈钞千锭集庆河南府路旱疫又被兵赈以本府屯田租及安丰务递运粮三月莒密沂诸州饥民采草木实盗贼日滋赈以米二万一千石九月上都西阿勒坦库库楚呼喇图地以兵旱民告饥赈粮一月至顺元年十一月赈襄邓辉和尔民被西兵害者六十三尸戸给钞十五锭米二石被西兵掠者五百七十七户户给钞五锭米二石十二月赈龙庆州懐来县前来被兵万一千八百六十戸粮两月
　　十一月命郡县招集被兵流亡之民贫者赈给之二年六月陜西河东燕南河北河南诸路流民十数万自嵩汝至淮南死亡相借命所在州县官以便宜赈之至顺元年二月赈河南流民复归者钞五千锭三年正月赈永昌路流民
　　二年正月赈陜西饥
　　陜西告饥命赈钞五万锭行省以大饥乞粮三十万石钞三十万锭诏赐钞十四万锭遣使往给之二月奉元临潼咸阳二县及辉和尔八百余户告饥陜西行省以便宜发钞万三千锭赈咸阳麦五千四百石赈临潼麦百余石赈辉和尔遣使以闻四月陜西路饥民百二十三万四千余口诸县流民又数十万先是尝赈之不足行省复请令商贾入粟中盐富家纳粟补官及发孟津仓粮八万石及河南汉中亷访使所贮官租以赈五月陜西行省言鳯翔府饥民十九万七千九百人本省用便宜赈以官钞万五千锭又丰乐八屯军士饥死者六百五十人万户府军士饥者千三百人赈以官钞百三十锭并从之
　　元史张养浩传曰天厯二年闗中大旱饥民相食特拜养浩陜西行台中丞既闻命即散其家之所有与邻里贫乏者登车就道遇饥者赈之死者则葬之又率富民出粟因上章请行纳粟补官令闻民间有杀子以奉母者为之大恸出私钱以济之到官四月未尝家居止宿公署夜则祷于天昼则出赈饥民终日无少怠
　　赈大都等路饥民
　　大都路涿州房山范阳等县饥赈粮两月大同路言去年旱且遭兵民多流殍命以本路及东胜州粮万三千石减时值十之三赈粜之至四月常徳澧州慈利州饥赈粜粮万石赈衞辉路饥民万七千五百余户河南廉访司言河南府路以兵旱民饥食人肉事觉者五十一人饥死者千九百五十人饥者一万七千四百余人乞行入粟补官之令及括江淮僧道余粮以赈江浙行省言池州广徳宁国太平建康镇江常州湖州庆元诸路及江隂州饥民六十余万户当赈粮十四万三千余石并从之大都兴和顺徳大名彰徳懐庆衞辉汴梁中兴诸路泰定髙唐曹冠徐邳诸州饥民六十七万六千余戸赈以钞九万锭粮万五千石大都宛平县保定遂州易州赈粮一月靖州赈粮九千八百石永平告饥赈粮五万石大同告饥赈粜粮万三千石云需府告饥赈粮一月六月益都莒密二州春水夏旱蝗饥民三万一千四百户赈粮一月
　　九月赈甘肃行省沙州彻伯尔驿钞各千五百锭又赈陜西临潼等二十三驿各钞五百锭
　　【臣】等谨按文宗纪自此至至顺三年凡诸驿贫饥及水旱灾伤孳畜疫死莫不赈之
　　至顺元年四月诸路饥命分赈之
　　中书省言迩者诸处民饥累常赈救去嵗赈钞百三十四万九千六百余锭粮二十五万一千七百余石今汴梁懐庆彰徳大名兴和衞辉顺徳归徳及髙唐泰安徐邳曹冠等州饥民六十七万六千戸一百一万二千余石请以钞九万锭米万五千石命有司分赈制曰可
　　是月陜西行台言奉元巩昌鳯翔等路以累嵗饥不能具五谷种请给钞二万锭俾分籴于他郡从之
　　五月衞辉路之辉州以荒乏谷种给钞三千锭俾籴于他郡
　　闰七月诏以钞粟赈饥民
　　大都太宁保定益都诸属县及京畿诸衞大司农诸屯水没田八十余顷杭州常州庆元绍兴镇江宁国
　　诸路及常徳安庆池州荆门诸属县皆水没田一万三千五百八十余顷松江平江嘉兴湖州等路水漂民庐没田三万六千六百余顷饥民四十万五千五百七十余户诏江浙省以入粟补官钞三千锭及劝率富人出粟十万石赈之四年六月顺帝已即位大霖雨京畿水平地丈余饥民四十余万诏以钞四万锭赈之
　　八月鄂尔多斯之地频年灾畜牧多死民户万七千一百八十命内史府给钞二万赈之
　　二年正月新添安抚司壅河寨主诉他部猺獠蹂其禾民饥命湖广行省发钞二千锭市米赈之
　　三年正月庆逺南丹等处溪洞军民安抚司言所属宜山县饥疫死者众乞以给军积谷二百八十石赈粜从之
　　三月赈浙西诸路饥
　　浙西诸路比嵗水旱饥民八十五万余户中书省请令官私儒学寺观诸田佃民从其主假贷钱谷自赈余则劝分富家及入粟补官仍益以本省钞十万锭幷给僧道度牒一万道从之七月湖州安吉县大水暴涨漂死一百九十人人给钞二十贯瘗之存者赈粮两月九月湖州安吉县久雨太湖溢漂民居二千八百九十户溺死男女百五十七人命江浙行省赈恤之
　　三年二月中书省言凡逺戍军官死而归者宜视民官例给道里之费
　　至至元二年八月诏云南广海八畨及甘肃四川边逺官死而不能归者有司给粮食舟车防送还鄕去鄕逺者加钞二十锭无亲属者官为瘗之
　　七月给钞万锭命雅克特穆尔分赐累朝宫分嫔御之贫乏者
　　四年十一月【时顺帝已即位】江浙旱饥发义仓粮募富人入粟以赈之
　　至元统二年三月杭州镇江嘉兴常州松江江阴水旱疾疫敇有司发义仓粮赈饥民五十七万二千戸五月中书省言江浙大饥以户计者五十九万五百六十四发米六万七百石钞二千八百锭及募富人出粟发常平义仓赈之幷存海运粮七十八万三百七十石以备不虞七月池州青阳铜陵饥发米一千石及募富民出粟赈之九月台州路饥发义仓募富人出粟赈之十一月松江府上海县饥发义仓粮及募富人出粟赈之至元元年八月道州永兴水灾发米五千石及义仓粮赈之三年二月发义仓米赈衢州及绍兴饥三月发义仓粮赈溧阳州饥民六万九千二百人十月河南府宜阳等县大水漂没民庐溺死者众人给殡钞一锭仍赈义仓粮两月
　　顺帝元统二年正月东平须城县济宁济州曹州济宁县水灾民饥诏以钞六万锭赈之
　　二月滦河漆河溢永平诸县水灾赈钞五千锭四月大名路桑麦灾成州旱饥诏出库钞及发常平仓米赈之六月宣徳府水灾出钞二千锭赈之至元三年二月发钞四十万锭赈江浙饥民四十万户三月发钞一万锭赈大都宝坻饥十一月发钞万五千锭赈宣徳等处地震死伤者五年正月濮州鄄城范县饥赈钞二千一百八十锭桓州云需府兴和宝昌等处饥凡赈钞二万二千锭六月汀州路长汀县大水平地深可三丈余没民庐八百家壊民田二百顷户赈钞半锭死者一锭是嵗胶宻莒潍等州饥赈钞二万锭六年三月淮安路山阳县顺徳路邢台县饥共赈钞五千五百锭五月济南饥六月济南路厯城县饥共赈钞万二千五百锭至正元年六月扬州路崇明通泰等州海潮涌溢溺死一千六百余人赈钞万一千八百二十锭
　　二月塞北东凉亭雹民饥诏上都留守发仓廪赈之又瑞州水赈米一万石至元元年三月益都路沂水日照防隂莒县旱饥又龙兴路饥共赈粮十万九千八百石五月赈永兴州饥又赈沅州等处米二万七千七百石七月西河徽州雨雹民饥发米赈贷之二年三月顺州饥十二月庆元溪县饥并赈之三年八月赈济南饥四年二月赈京师河南北被水灾者五年正月冀宁路交城等县饥赈米七千石开平县饥赈米两月十月辽阳饥赈米五百石六年正月邳州饥赈米两月二月京畿五州十一县水每户赈米两月三月益都般阳等处饥赈之十一月处州婺州饥十二月东平路饥并赈之至正元年二月大都宝坻县饥赈米两月五年三月大都永平巩昌兴国安陆等处幷屯万户府各翼人民饥赈之
　　是月安丰路旱饥敇有司赈粜麦万六千七百石三月山东霖雨水涌民饥又淮西饥八月南康路诸县旱蝗民饥九月吉安路水灾民饥共发粮十八万五千石赈粜之至元元年九月耒阳常宁道州民饥以米万六千石幷常平米赈粜之十二月宝庆路赈粜米三千石是年江西大水民饥赈粜米七万七千石二年沅州路庐阳县及抚州袁州瑞州诸路安丰路饥凡赈粜米麦十万八千四百石三年正月临江路新淦新喻瑞州饥赈粜米二万石四年二月龙兴路南昌州饥以江西海运粮赈粜之五月临沂费县水发米三万石赈粜之五年六月沂莒二州民饥发粮赈粜之九月潘阳饥十月衡阳及文登牟平二县饥又是嵗袁州饥共赈粜米二万一千石至正元年正月湖南诸路饥赈粜米十八万九千七十六石二年二月八月冀宁路饥共赈粜米四万五千石九月归徳府睢阳县因黄河为患民饥赈粜麦十万石十五年正月上都饥赈粜米万石
　　四月诏云南出征军士亡殁者人赐钞二锭以至元六年七月达勒达之地大风雪羊马皆死赈军士钞一百万锭至正八年七月西北边军民饥遣使赈之
　　六月遣使赈云南大理中庆诸路
　　中书省言云南大理中庆诸路曩因托坦巴图反叛民多失业加以灾伤民饥请发钞十万锭差官赈恤从之
　　至元元年四月龙兴路南昌新建县饥太皇太后发徽政院粮三万六千七百七十石赈粜之
　　二年七月赈新收阿苏军扈从车驾者每户钞二锭死者人一锭
　　三年正月大都南北两城设赈粜米铺二十处
