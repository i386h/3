<!-- { "loadSidebar": true } -->
　　【臣】等谨按马端临作郊社考以叙古今天神地只之祀首郊次明堂次后土次雩次五帝次日月星辰寒暑次六宗四方次社稷山川次封禅次髙禖次八蜡五祀次田蚕次祈禳告祭而以杂祠淫祠终焉夫国之大事在祀祀莫大于天地祖宗王者议礼制度考文当取法于唐虞三代而折其要周官一书于禋祀特详大司乐冬日至祀天于地上之圜丘夏日至祀地于泽中之方丘天谓昊天上帝地谓皇地覆载异体隂阳兆位则天地分祀为不易之典自郑康成引防纬以释经而禘郊感生之说昆仑神州之言荒诞溷杂后世往往袭用之汉元始中王莽复长安南北郊天子亲合祠于是歴代相沿多主合祭宋自寜宗以前具详马考辽郊祀无考金史礼志载方丘仪文甚备而亲祀摄事不着于篇则固未尝行也元武宗至太间博集众议有意讨求因循至延祐而其事遂寝惟明太祖开国之初即立圜丘方丘及建号改元诏儒臣定礼然方丘亦行之数年而罢迨世宗嘉靖而后南北郊分祀遂永为定制焉至于王者父事天母事地精意以享寅防昭假始终弗懈乃有合于明察之义考陈祥道礼书古者正祭有常数岁祭天者四诗序曰春夏祈糓于上帝又曰丰年秋冬报春祈糓左传啓蛰而郊是也夏祈糓龙见而雩是也秋报即月令季秋大享帝【谓明堂】冬报周礼冬至日于地上之圜丘是也岁祭地者一夏日至于泽中之方丘是也记曰惟圣人为能飨帝孔子曰吾不与祭如不祭凡祀且然况天地乎而稽诸史志宋以郊礼费赉繁钜自祖宗朝巳不能岁举南渡而后陵夷至理度二宗相继在位五十余年间仅各一躬亲金元两朝着于史者终其代不过三四举惟明自太祖以迄武宗率无不亲郊者世宗赫然制作鋭意复古定两郊分祀之典而其后溺于元修大礼寝废神宗荒怠庄烈垂亡固无论也若夫郊祀而外社稷为重其礼自上逹下而周礼匠人所谓左祖右社则王之太社也不得与后土混糓待土而生故言社不言稷明世宗于太社稷之外复于西苑立帝社帝稷则即耤田之先农也虽取王自为立社之文而名义舛矣至如重农报本则因耕耤而祀先农厥典炜焉辽金无考元遣祀先农躬耕之礼无闻其后并祀典亦多废坠明太祖洪武二年建坛祀先农亲耕为天下先再而后躬秉耒者简册所纪寥寥盖自古帝王敬天勤民慎终如始若斯之难也其他日月星辰山川之属或専坛或从祀歴代因革不同今仿端临旧例详考史志并采诸家之説自二郊以迄山川坛壝之分合仪度之繁简禋享之勤怠依类该载以资考镜祈告为王者受福庆成大典且多属郊庙故移置于髙禖之前其髙禖已下四门推广
　　谕防变通旧例别为羣祀考【説具髙禖门】五帝一门元则合祀圜丘明则除之自南宋已来六宗四方之祀久废封禅之礼不行故概从阙畧焉
　　郊
　　宋理宗寳庆三年十一月日南至郊
　　是年诏今岁郊祀大礼令有司除事神仪物诸军赏给依旧制外其乗舆服御及中外支费皆从省约
　　度宗咸淳三年正月朔郊
　　先是二年权工部尚书赵汝暨等言今岁大礼正在先帝大祥之后臣等窃惟帝王受命郊见天地不可缓也古者有改元即郊不用前郊三年为计况今适在当郊之岁既逾大祥之期圜丘之祀岂容不举于是降谕以十一月十七日欵谒南郊适太史院言十
　　六日太隂交蚀遂改来年正月一日南郊行礼太常寺言皇帝既已从吉请依仪用乐其十二月二十九日朝献景灵宫三十日朝享太庙尚在禫制之内惟迎神奠币酌献送神作乐其盥洗升降行歩等乐备而不作
　　时复议以髙宗叅配吏部侍郎兼中书门下省检正洪焘等言物无二本事无二初舜之郊喾商之郊契周郊后稷皆所以推原其始也礼者所以别等差视仪则逺而尊者配于郊近而亲者配于明堂明有等也臣等谓宜如绍兴故事奉太宗配将来明堂遵用先帝彞典以髙宗参侑庶于报本之礼奉先之孝两尽其至从之
　　周密南渡宫禁典仪曰三岁一郊预于元日降诏以冬至有事于南郊或用次年元日行事【明堂止于半年前降诏用是岁季秋上辛日】先于五六月内择日命漕帅及修内司修饰郊坛及绞缚青城斋殿等屋凡数百间悉覆以苇席防以青布并差官兵修筑泥路自太庙至防禋门又自嘉防门至丽正门计九里三百二十歩【明堂止自太庙至丽正门】皆以潮沙填筑其平如席以便五辂之往来每队各有歌头以防旗为号唱和杵歌等曲以相两街居民各以防段钱酒为犒又命象院教象前导朱旗以二金三鼔为节各有幞头紫衣蛮奴乗之手执短镢旋转跪起悉如人意又以车五乗压之以铁多至万觔与辂轻重适等以观疾徐倾侧之势至前一月进呈谓之闪试及驾出前一日缚大防屋于太庙前置辂其中许都人观瞻先是自前一月以来次第按试习仪殆无虚日郊前十日执事陪祀等官并受誓戒于尚书省【宗室赴太庙受誓戒】前三日百官奏请皇帝致斋于大庆殿是日上服通天冠绛纱綪结佩升髙座侍中奏请降座就斋室次日车驾诣景灵宫服衮冕行礼【仪从并同四孟】礼毕驾囬就赴太庙斋殿宿是夕四鼓上服衮冕诣祖宗诸室行朝飨之礼是夜卤簿仪仗军兵于御路两傍分列间以籸盆蕡烛自太庙直至郊坛防禋门辉映如昼宰执亲王贵家巨室列幕栉比皆不逺千里不惮重费预定于数月之前而至期犹有为有力所夺者珠翠锦绣绚烂于二十里间歌舞逰遨工艺百物辐辏争售通宵骈阗至五更则犦矟先驱所至皆灭灯火盖清道祓除之义黎明上御玉辂从以四辂【金象革木】导以驯象千官百司法驾仪仗锦绣杂遝盖十倍孟飨之数声容文物不可尽述次第出嘉防门至青城宿斋【明堂则径入丽正门斋殿宿斋】四壁皆三衙诸军周庐坐甲军幕旌旗布列前后呼唱号列烛互廵往来如织行宫至幕则严更警惕【太庙斋宿亦然】鼓角轰振又有卫士十余队每队十余人互相喝探【卫士互唱云是与不是众应曰是又唱曰是甚人众应曰殿前都指挥使某人谓之喝探】至三鼓执事陪祀官并入就黄坛排立万灯辉耀粲若列星凡龊灯皆自为志号如捧爼官则画一人为捧爼之状用丑时一刻行事至期上服通天冠绛纱袍乗辇至大次礼部侍郎奏中严外办礼仪使奏请皇帝行事上服衮冕歩至小次升自午阶天歩所临皆借以黄罗谓之黄道中贵一人以大金合贮片脑迎前之礼仪使前导殿中监进大圭至版位礼直官奏有司谨具请行事【宫架乐作自此上进止皆乐作】时壝坛内外凡数万众皆肃然无哗天风时送佩环韶濩之音真如九天吹下也太社令升烟燔牲首上先诣昊天位次皇地只次祖宗位奠玊祭酒读册文武二舞次亚终献行礼毕上诣饮福位爵饮福酒【登歌乐作】礼直官唱赐胙次送神次望燎讫礼仪使奏礼毕上还大次更衣乘辇还斋宫百僚追班贺礼成于端成殿黎明上乘大安辇从以五辂进发教坊排立奏致语口号讫乐作诸军队伍亦次第鼓吹振作千乘万骑迤逦入丽正门教坊排立再奏致语口号舞毕降辇小憇以俟办严登门肆赦
　　【臣】等谨按宋行郊礼资费赏赉甚钜故不能岁举南渡后虽视汴京稍减繁仪究不能革故寳庆三年命服御支费皆从省约盖申光宗绍熈五年之令也而终以礼文烦重举行间濶迨国势日促大礼遂废周密宫禁典仪纪载甚详可以补正史之缺而靡文繁费亦略可见云
　　理宗在位四十一年南郊一
　　【寳庆三年十一月辛巳】
　　度宗在位十年南郊一
　　【咸淳三年正月己丑朔】
　　辽祭山仪
　　设天神地只位于木叶山东向中立君树前植羣树以像朝班又偶植二树以为神门皇帝皇后至伊勒希巴具礼仪牲用赭白马黒牛白羊皆牡仆臣曰旗鼔伊喇杀牲体割悬之君树太巫以酒酧牲礼官曰多啰伦穆腾奏仪办皇帝服金文金冠白绫袍绛帯悬鱼三山绛垂饰犀玉刀错络缝乌靴皇后御绛帓络缝红袍悬玉佩双结帕络缝乌靴皇帝皇后御鞍马羣臣在南命妇在北服从各部旗帜之色以从皇帝皇后至君树前下马升南坛御榻坐羣臣命妇分班以次入就位合班拜讫复位皇帝皇后诣天神地只位致奠閤门使读祝讫复位坐北府宰相及特哩衮以次致奠于君树徧及羣树乐作羣臣命妇退皇帝率孟父仲父季父之族三匝神门树余族七匝皇帝皇后再拜在位者皆再拜上香再拜如初皇帝皇后升坛御龙文方茵坐再声警诣祭东所羣臣命妇从班列如初巫衣白衣特哩衮以素巾拜而冠之巫三致辞每致辞皇帝皇后一拜在位者皆一拜皇帝皇后各举酒二爵肉二器再奠大臣命妇右持酒左持肉各一器少后立一奠命特哩衮东向掷之皇帝皇后六拜在位者皆六拜皇帝皇后复位坐命中丞奉茶果饼饵各二器奠于天神地只位执事郎君二十人持福酒胙肉诣皇帝皇后前太巫奠酹讫皇帝皇后再拜在位者皆再拜皇帝皇后一拜饮福酒受胙复位坐在位者以次饮皇帝皇后率羣臣复班位再拜声跸一拜退
　　【臣】等谨按辽初立国不知郊祀之礼自约尼和拉可汗创为祭山之仪歴代因之史载神位树木悬牲告办班位奠祝致嘏饮福诸仪皆因其国俗稍致文饰终非可拟于南郊之礼此外又有独祭天者有兼祭天地者或以黒白羊或以青牛白马太祖以后代不絶书皆非祀天正礼故不具録特载祭山仪如右以存一代之制
　　金之郊祀本于其俗有拜天之礼其后太宗即位乃告祀天地盖设位而祭天徳以后始有南北郊之制大定明昌其礼寖备
　　南郊坛在丰宜门外当阙之已地圆坛三成成十二陛各按辰位壝墙三匝四面各三门斋宫东北厨库在南坛壝皆以赤土圬之北郊方丘在通元门外当阙之亥地方坛三成成为子午夘酉四正陛方壝三周四面亦三门冬至日合祀昊天上帝皇地只于圜丘夏至日祭皇地只于方丘
　　世宗大定十一年十一月有事于南郊
　　命宰臣议配享之礼左丞石琚言按礼记万物本乎天人本乎祖此所以祖配上帝也盖配之者侑神作主也自外至者无主不止故推祖考配天尊之也两汉魏晋以来皆配以一祖至唐髙宗始以髙祖太宗崇配垂拱初又加以髙宗遂有三祖同配之礼至宋亦尝以三帝配后礼院上议以为对越天地神无二主由是止以太祖配臣谓冬至亲郊宜从古礼帝曰唐宋以私亲不合古不足为法今止当以太祖配又谓宰臣曰本国拜天之礼甚重今汝等言依古制筑坛亦宜我国家绌辽宋主据天下之正郊祀之礼岂可不行乃以八月诏曰国莫大于祀祀莫大于天振古所行旧章咸在仰惟太祖之基命绍我本朝之燕谋奄有万邦于今五纪因时制作虽増饰于国容推本奉承犹未遑于郊见况天庥滋至而年糓屡丰敢不敷绎旷文明昭大报取阳升之至日将亲飨乎圆坛嘉与臣工共图熈事以今年十一月十七日有事于南郊咨尔有司各扬乃职相予祀事罔或不钦乃于郊见前一日徧见祖宗告以郊祀之事其日备法驾卤簿躬诣郊坛行礼
　　金史赫舍哩良弼曰时有事南郊良弼为大礼使自收国以来未尝讲行是礼歴代典故又多不同良弼讨论损益各合其宜人服其能
　　章宗承安元年十一月有事于南郊
