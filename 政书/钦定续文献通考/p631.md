<!-- { "loadSidebar": true } -->
　　英宗天顺元年北畿山东并饥【茔墓研道树殆尽父子或相食】　二年长沙辰州永州常徳岳州五府及铜鼓五开诸卫饥四年湖广及镇逺府都匀平越诸卫饥　六年陜西
　　饥
　　宪宗成化元年两畿浙江河南饥　二年南畿饥　四年两畿湖广山东河南无麦凤阳及陜西宁夏甘凉饥五年陜西洊饥　六年顺天河间真定保定四府饥
　　【食草木殆尽】山西两广云南并饥　八年山东饥　九年山东又大饥【骼无余胔】　十三年南畿山东饥　十四年北畿湖广河南山东陜西山西饥　十五年江南饥　十六年北畿山东云南饥　十八年南畿辽东饥　十九年凤阳淮安扬州三府饥　二十年陜西饥道殣相望畿南及山西平阳饥　二十一年北畿山东河南饥　二十三年陜西大饥【武功民有杀食宿客者】淮北山东亦饥
　　【臣】等谨按王圻续通考载二十年七月河北燕南诸省大饥志不载
　　孝宗治元年应天及浙江饥　六年山东饥　七年保定真定河间三府饥　八年苏松嘉湖四府饥　十四年顺天永平河间河南四府饥辽东大饥　十五年辽东洊饥兖州饥　十六年浙江山东及南畿四府三州饥　十七年淮扬庐鳯洊饥人相食【或发瘗胔以继之】　十八年延安诸府饥
　　世宗嘉靖二年应天及滁州大饥　三年湖广河南大名临清饥南畿诸郡大饥【父子相食道殣相望奥弥千里】　四年河间沈阳大同三卫饥　五年顺天保定河间三府大饥六年辽东大饥　八年真定庐鳯淮扬五府徐滁和三州及山东河南湖广山西陜西四川饥襄阳尤甚　九年畿内河南湖广山东山西大饥　十二年北畿山东饥　十五年湖广大饥　十七年北畿饥河南郧阳襄阳三府饥　二十年保定辽东饥　二十一年顺天永平饥　二十四年顺天永平洊饥南畿亦饥　二十五年顺天饥江西亦饥　二十七年巩昌汉中大饥　三十一年宣大二镇大饥人相食　三十二年南畿庐鳯淮扬山东河南陜西并饥　三十三年顺天及榆林饥三十六年辽东大饥人相食　三十九年顺天永平
　　饥　四十年两畿山西饥　四十三年北畿山东大饥四十四年顺天饥　四十五年淮徐饥
　　【臣】等谨按王圻续通考载世宗嘉靖十四年苏松淮扬江西湖广嵗凶户部尚书梁材请改折漕粮以寛民力十八年郑钧饥十九年河南郧襄饥闻承天兴陵工饥民就食者饿死载道御史姚虞绘图以闻志皆不载
　　穆宗隆庆元年苏松二府大饥　二年湖广饥
　　神宗万厯元年淮鳯二府饥民多为盗　十年延安庆阳平凉临洮巩昌大饥　十三年湖广饥　十五年七月黄河以北民食草木富平蒲城同官诸县饥【有以石为粮者】十六年河南饥民相食苏松湖三府饥　二十二年
　　河南大饥
　　给事中杨明绘中州饥民图以进巡按陈登云进饥民所食鴈粪帝览之动容
　　二十八年山东及河间饥　二十九年两畿饥阜平县饥【有食其稚子者】
　　时苏州饥民殴杀税使七人
　　三十七年山西饥　四十年南畿洊饥鳯阳尤甚　四十三年浙江饥　四十四年山东饥甚人相食河南及淮徐亦饥　四十五年北畿民食草木山东属邑多饥四十六年陜西饥　四十八年湖南大饥
　　愍帝崇祯元年陜西饥延巩民相聚为盗　二年山西陜西饥　五年淮扬诸府饥流殍载道　六年陜西山西大饥淮扬洊饥【有夫妻雉经于树及投河者塩城教官王明佐至自缢于官署】　七年京师饥太原大饥人相食
　　御史龚廷献绘饥民图以进
　　九年南阳大饥【有母烹其女者】江西亦饥　十年浙江大饥人相食　十二年两畿山东山西陜西江西饥河南大饥人相食卢氏嵩伊阳三县尤甚　十三年北畿山东河南陜西山西浙江三吴皆饥【自淮而北至南畿树皮食尽发瘗胔以食】　十四年南畿饥
　　金坛民于延庆寺近山见人云此地深入尺余其土可食如言取之淘磨为粉而食取者日众又长山十里亦出土堪食其色青白类茯苓又石子涧土黄赤状如猪肝俗呼观音粉食之多腹痛陨坠以死是嵗畿南山东洊饥徳州斗米千钱父子相食行人断絶大盗滋矣
　　地震
　　宋宁宗嘉定十四年五月丙申西川地震
　　【臣】等谨按马端临通考载地震讫于嘉定十四年之正月未载五月丙申事今据宋史五行志补録
　　理宗寳庆元年八月己酉地震　嘉熙四年十二月丙辰地震　淳祐元年十二月庚辰夜地震　寳祐三年五月辛酉嘉定与叙南同日地震
　　度宗咸淳七年嘉定府城震者三
　　【臣】等谨按度宗纪是年七月壬午四川制置使朱禩孙奏夏五以来嘉定地震者再与志小异
　　十年十月【时恭帝已即位】己巳闽中地震　徳祐元年三月乙亥闽中地大震
　　辽太宗天显十二年四月甲申地震
　　穆宗应厯二年十一月己巳地震
　　圣宗统和九年九月己酉南京地震　太平二年三月地震云应二州屋摧地陷隗白山裂数百歩泉涌成流道宗清宁三年七月甲申南京地震　咸雍四年七月南京地震　太康二年十一月南京地震民舍多坏金熙宗天防十五年七月丙戌夜京师地震　天眷三年十二月丁丑地震　皇统四年十月甲辰地震十一月甲辰河朔诸郡地震
　　海陵正隆五年二月辛未河东陜西地震
　　时镇戎徳顺等军大风坏庐舍民多压死海陵问司天马贵中等曰何为地震贵中等曰伏阳逼隂所致又问震而大风何也对曰土失其性则地以震风为号令人君严急则有烈风及物之灾
　　世宗大定四年三月庚子夜京师地震　五年六月丙午京师地震有声自西北来殷殷如雷七月戊申又震十月丁丒又震　七年九月庚辰地震　二十年五月丙寅京师地震　二十七年四月辛丑京师地防震章宗明昌六年二月丁丑京师地震　承安五年五月庚辰地震
　　卫绍王大安元年十一月丙申平阳地震有声自西北来戊戌夜又震【自复震动浮山县尤剧城廨民居圯者十七八死者凡二三千人】　二年二月乙酉地大震有声殷殷然六月七月至九月晦其震不一
　　宣宗兴定三年四月癸未陜右黑风昼起有声如雷顷之地大震【平凉镇戎徳顺尤甚庐舍倾压死者以万计杂畜倍之】
　　哀宗正大四年六月丙辰地震
　　元世祖至元二十一年九月戊子京师地震
　　【臣】等谨按世祖纪戊子作甲申与志小异
　　二十六年正月丙戍地震
　　先是帝在潜邸闻金进士李冶贤召问古今事又问昨地震何如对曰天裂为阳不足地震为隂有余夫地道隂也隂太盛则变常今之地震或奸邪在侧或女谒盛行或谗慝交至或刑罚失中或征伐骤举五者必有一于此矣夫天之爱君如爱其子故示此以警之耳茍能辨奸邪去女谒屏谗侫省刑罚慎征讨上当天心下恊人意则可以转咎为休帝嘉纳之【臣】等谨按王圻续通考载至元元年十一月兴国路地震四年八月汉阳地震十一年八月松滋枝江地震纪与志皆不载
　　二十七年二月癸未泉州地震丙戍泉州地复震八月癸巳武平路地大震【压死按察司官及总管府官王连等及民七千二百二十人坏仓库局四百八十间民居不可胜数】九月戊申武平又震
　　是嵗地震北京尤甚地陷黑沙水涌出人死伤数十万帝深忧之时驻跸龙虎台遣鄂尔根萨里召集贤翰林两院官询致灾之由议者畏桑哥莫敢语及时政先是僧格理算天下钱粮民不聊生集贤直学士赵孟頫劝令鄂尔根萨里入奏帝赦天下尽与蠲除庶几天变可弭帝从之草诏已具僧格怒谓必非帝意孟頫曰凡钱粮未徴者其人死亡已尽非及时除免之他日言事者倘以失陷钱粮数百万归咎尚书省岂不为丞相深累耶僧格悟民始获苏
　　二十八年八月乙丑朔【乙丑志作己丑以世祖纪考之上为七月壬戌下为是月丙寅故改正】平阳路地震
　　时坏庐舍万有八百二十六区压死者百五十人
　　成宗元贞元年三月壬戍地震　大徳六年十二月辛酉云南地震戊辰亦如之　七年八月辛夘夕地震太原平阳尤甚【坏官民庐舍十万计平阳赵城县范宣义郇堡徙十余里】太原徐沟祁县及汾州平遥介休西河孝义等县地震成渠泉涌黑沙汾州北城陷长一里东城陷七十余歩
　　诏问致灾之由及弭灾之道保章正齐履谦按春秋言地为隂而主静妻道臣道子道也三者失其道则地为之不宁弭之之道大臣当返躬责已去专制之威以答天变不可徒为禳祷也时帝寝疾宰臣有专威福者故履谦言及之
　　八年正月平阳地震不止
　　时宫观摧圯者千四百区道士死伤者千余人军民不可胜计皇后召平章政事阿锡页问曰灾异如此殆下民所致耶对曰天地示警民何与焉
　　九年四月己酉大同路地震有声如雷【坏庐舍五千八百压死者一千四百余人】怀仁县地裂二所涌水尽黑【其一广十八步深十五丈其一广六十六步深一丈五月癸亥以地震改平阳路为晋宁太原路为冀宁】十一月壬子大同地震十二月丙子地震　十月正月晋宁冀宁地震不止十一年八月【时武宗已即位】壬寅开城路地震【王宫及官民庐舍皆坏压死故秦王妃伊啰干等五千余人】戊午冀宁路地震
　　武宗至大元年六月丁酉巩昌陇西宁逺县地震云南乌撒乌防地三日而大震者六九月己酉蒲县地震十月癸巳蒲县灵县地震
　　【臣】等谨按九月己酉纪作丙寅十月灵县纪作陵县存以备考
　　二年十二月壬戍阳曲县地震有声　三年十二月戊申冀宁路地震　四年【时仁宗已即位】三月己亥宁夏路地震七月癸未甘州地震大风有声如雷閠七月甲子宁夏地震
　　仁宗皇庆二年六月己未朔京师地震丙寅亦如之七月壬寅又震
　　【臣】等谨按五行志作六月丙寅京师地震己未丙辰壬寅俱震与此异己未日前作丙寅后作丙辰又于壬寅不书七月皆志之讹也故从纪
　　延祐元年二月戊辰大宁路地震四月甲申朔又震有声如雷八月丁未冀宁汴梁等路陟县武安县地震十一月癸酉大宁地震如雷　三年九月己未冀宁晋宁等郡俱地震十月壬午河南地震　四年正月壬戌冀宁地震七月辛夘又震九月壬辰岭北地震三日　五年正月甲戌懿州地震二月癸巳朔和宁路地震五月己夘徳庆路地震
　　英宗至治二年九月癸亥地震十一月癸夘地震【臣】等谨按英宗纪是年十一月乙夘宣徳府宣徳县地屡震已见赈济门
