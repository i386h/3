<!-- { "loadSidebar": true } -->
　　时大学士张璁请于大成殿后别立室祀叔梁纥而以顔路曾晳孔鲤配之帝以为然因言圣人尊天与尊亲同今笾豆十二牲用犊全用祀天仪亦非正礼其諡号章服悉宜改正璁縁帝意言孔子宜称先圣先师不称王祠宇宜称庙不称殿祀宜用木主其塑像宜燬笾豆用十乐用六佾配位公侯伯之号宜削止称先贤先儒其从祀申党公伯寮秦冉等十二人宜罢林放蘧瑗等六人宜各祀于其乡后仓王通欧阳修胡瑗蔡元定宜从祀帝命礼部会翰林诸臣议编修徐阶疏陈易号毁像之不可帝怒谪阶官乃御制正孔子祀典説大约谓孔子以鲁僭王为非宁肯自僭天子之礼复为正孔子祀典申记俱付史馆璁因作正孔子庙祀典或问奏之帝以为议论详正并令礼部集议于是御史黎贯等言圣祖初正祀典天下岳渎诸神皆去其号惟先师孔子如故良有深意陛下疑孔子之祀上拟祀天之礼夫子之不可及也犹天之不可阶而升虽拟诸天亦不为过自唐尊孔子为文宣王已用天子礼乐宋真宗尝欲封孔子为帝或谓周止称王不当加帝号而罗从彦之论则谓加帝号亦可至周敦颐则以为万世无穷王祀孔子邵雍则以为仲尼以万世为王其辨孔子不当称王者止吴澄一人而已伏望博考羣言务求至当时贯疏中言莫尊于天地亦莫尊于父师陛下敬天尊亲不应独疑孔子王号为僭帝因大怒疑贯借此以斥其追尊皇考之非诋为奸恶下法司会讯褫其职给事中王汝梅等亦极言不宜去王号并止毁像帝皆斥为谬论于是礼部会诸臣议人以圣人为至圣人以孔子为至宋真宗称孔子为至圣其意已备今宜于孔子神位题至圣先师孔子去其王号及大成文宣之称改大成殿为先师庙大成门为庙门其四配称复圣顔子宗圣曽子述圣子思子亚圣孟子十哲以下凡及门弟子皆称先贤某子左邱明以下皆称先儒某子不复称公侯伯遵圣祖首定南京国子监规制制木为神主仍拟大小尺寸着为定式其塑像即令屛撤春秋祭祀遵国初旧制十笾十豆天下各学八笾八豆乐舞止六佾凡学别立一祠中叔梁纥题啓圣公孔氏神位以颜无繇曽防孔鲤孟孙氏配俱称先贤某氏从祀之贤申党即申枨厘去其一公伯寮秦冉顔何荀况戴圣刘向贾逵马融何休王肃王弼杜预吴澄罢祀林放蘧瑗卢植郑众郑康成服防范甯各祀于其乡后仓王通欧阳修胡瑗宜增入命悉如议行又以行人薛侃议进陆九渊从祀时以璁力主众不敢违遂定制殿中先师南面四配东西向稍后十哲闵子损冉子雍端木子赐仲子由卜子商冉子耕宰子予冉子求言子偃颛孙子师皆东西向两庑从祀先贤澹台灭明宓不齐原宪公冶长南宫适高柴漆雕开樊须司马耕公西赤有若琴张申枨陈亢巫马施梁鳣公晳哀商瞿冉孺顔幸伯防曹恤冉季公孙龙漆雕哆秦商漆雕徒父顔髙商泽壤驷赤任不齐石作蜀公良孺公夏首公肩定后处鄡单奚容蒧罕父黑顔祖荣旂秦祖左人郢句井疆郑国公祖句兹原亢县成防洁燕伋叔仲哙顔之仆邽巽乐欬公西舆如狄黒孔忠公西蒧步叔乗施之常秦非顔哙先儒左邱明公羊高谷梁赤伏胜高堂生孔安国毛苌董仲舒后仓杜子春王通韩愈胡瑗周敦颐程颢欧阳修邵雍张载司马光程颐杨时胡安国朱熹张栻陆九渊吕祖谦蔡沈真徳秀许衡凡九十一人明年国子监建啓圣公祠成从尚书李时言春秋祭祀与文庙同日笾豆牲帛视四配东西配位视十哲从祀先儒程珦朱松蔡元定视两庑辅臣代祭文庙则祭酒祭啓圣祠南京祭酒于文庙司业于啓圣祠
　　日知録曰古人每事必祭其始之人耕之祭先农也桑之祭先蚕也学之祭先师也一也旧唐书太宗贞观二十一年二月壬申诏以左邱明卜子夏公羊高谷梁赤伏胜高堂生戴圣毛苌孔安国刘向郑众杜子春马融卢植郑康成服防贾逵何休王肃王弼杜预范甯等二十二人代用其书垂于国胄自今有事于太学并令配享宣尼庙堂葢所以报传注之功迄乎宋之仁英未有改易可谓得古人敬学尊师之意者矣神宗元丰七年始进荀况扬雄韩愈三人此三人之书虽有合于圣人而无传注之功不当祀也祀之者为王安石配享王雱从祀地也理宗宝庆三年进朱熹淳祐元年进周敦颐张载程颢程颐景定二年进张栻吕祖谦度宗咸淳三年进邵雍司马光以今论之唯程子之易传朱子之四书章句集注易本义诗传及蔡氏之尚书集传胡氏之春秋传陈氏之礼记説是所谓代用其书垂于国胄者尔南轩之论语解东莱之读书记抑又次之而太极图通书西铭正蒙亦羽翼六经之作也至有明嘉靖九年欲以制礼之功葢其丰昵之失而逞私妄议辄为出入殊乖古人之旨夫以一事之瑕而废传经之祀则宰我之短丧冉有之聚敛亦不当列于十哲乎弃汉儒保残守缺之功而奬末流论性谈天之学于是语録之书日増月益而五经之义委之榛芜自明人之议从祀始也
　　又曰嘉靖之从祀进欧阳修者为大礼也出于在上之私意也进陆九渊者为王守仁也出于在下之私意也与宋人之进荀韩三子而安石封舒王配享同一道也
　　十四年十一月诏授河南仪封县孔子六十代孙承寅为国子学正世袭
　　初孔子之裔名徳伦者唐时为褒圣侯家于河南宁陵徳伦二子长崇基次子叹崇基嗣侯其裔端友宋时袭衍圣公从高宗南渡世居衢州子叹之后留宁陵元末徙居仪封英宗正统中诏访圣贤子孙两地皆复其家在衢曰彦绳者武宗初已授世袭翰林博士承寅在仪封至是以彦绳例请故有是诏
　　【臣】等谨按孔子之后支庶繁衍散处不一第无显名于世者故其地或不传有居温州者宋淳祐中以温有永嘉书院奉宣圣燕居像而裔孙桧始着至明洪武中平阳有曰克表者以博学笃行荐为翰林修撰葢孔子五十五世孙也
　　十八年二月授曾子五十九代孙质粹世袭翰林院五经博士
　　自西汉末曾子十四代孙据避乱徙豫章子孙散居抚吉诸郡间明兴诏访圣贤之后武宗时山东佥事钱鋐访得曾子之后一人于嘉祥山中未几而没至帝十二年以学士顾鼎臣言诏求曾子嫡嗣于是江西抚按以质粹名闻命回嘉祥以衣巾奉祀至是有是授
　　穆宗隆庆五年九月以故礼部侍郎薛瑄从祀孔子庙庭位宋儒吕祖谦之下
　　先是宪宗成化元年十二月国子监助教李伸及孝宗治间给事中张九功都御史姚镆等屡请进瑄从祀以少著述为议者所格世宗嘉靖十九年御史杨瞻樊得仁等复以为言命集廷臣议因众论不一而止至是六科给事中韩楫等十三道御史马三乐等交章奏请礼部乃议覆允行明臣从祀自瑄始
　　神宗万厯十二年十一月以故新建伯兵部尚书王守仁翰林检讨陈献章处士胡居仁从祀孔子庙庭时御史詹事讲李颐请以守仁献章居仁从祀下礼部集羣臣详议以闻而议者杂举多端于守仁尤訾诋礼部尚书沈鲤乃疏请独祀居仁其守仁献章二人姑俟将来论定大学士申时行议奏仍并祀之申时行请祀王守仁等疏曰彼訾诋守仁献章者谓其各立门户必离经叛圣如佛老庄列之徒而后可若守仁言致知出于大学言良知本于孟子献章主静沿于宋儒周敦颐程颢皆祖述经训羽翼圣真岂其自创一门户耶谓其禅家宗旨必外伦理遗世务而后可今孝友如献章出处如献章而谓之禅可乎气节如守仁文章如守仁功业如守仁而谓之禅可乎谓其无功圣门岂必著述而后为功圣贤于道有以身发明者比于以言发明功尤大也谓其崇王则废朱不知道固互相发明并行而不悖在宋时朱陆两家如讐隙今并祀学宫朱氏之学昔既不以陆废今独以王废乎诚祀守仁献章一以明真儒之有用而不安于拘曲一以明实学之自得而不专于见闻斯于圣化大有禆益若居仁之纯心笃行众议所归亦宜并祀伏惟圣明裁断主持益此三贤列于薛瑄之次以昭熙代文运之隆
　　二十三年七月以宋儒周敦颐父辅成从祀啓圣祠时又有国子监学録张养防上厘正祀典四事一孟轲之父不得槩曰孟孙氏葢讹传懿子何忌非轲父也宜改书先贤孟激公而懿子亦应从祀两庑一林放蘧瑗不宜改祀于乡葢不见传记而从祀者不止林放不待及门而从祀者不止蘧瑗况一探本超乎时尚一出处合乎圣人从祀正协舆论一蔡元定精诣卓识早闻性道与顔曾之父不同今从啓圣若以沈之故崇报其父非所以彰元定之贤也合将元定改祀文庙东庑一辅成既得比例于珦松则张载之父亦应比例于辅成
　　三十七年六月以宋儒罗从彦李侗从祀孔子庙庭从福建学臣熊尚文请也
　　【臣】等谨按明所増从祀先儒汉董仲舒宋胡安国蔡沈真德秀杨时及侗皆元时所已祀者至明而皆复以为请何耶安国等五人祀于至正之季当日或未及通行仲舒之祀则在文宗至顺间岂亦未载祀典颁示天下与若从彦为朱子渊源所自至是始侑食庙庭则尚文表章之功为不可少矣
　　愍帝崇祯十四年八月改称左邱明为先贤
　　以邱明亲受经于圣人故也并改宋儒周敦颐程颢程颐张载朱熹邵雍亦称先贤位七十子下汉唐诸儒之上然仅国学更置之阙里庙庭及天下学宫未遑颁行也
　　十六年授仲子六十二代孙于陛翰林院世袭五经博士
　　从衍圣公孔荫植请也仍赐泗水县济宁州田六十余顷庙户三十一以奉仲子祭祀
　　【臣】等谨按明代録后之典宋儒六子皆世袭而孔门十哲中惟録仲子之后一人且至是而始行则其为阙典多矣










　　钦定续文献通考卷四十八
<史部,政书类,通制之属,钦定续文献通考>
　　钦定四库全书
　　钦定续文献通考卷四十九
　　学校考
　　幸学养老
　　宋寜宗嘉泰三年正月幸太学谒大成殿
　　礼成御化元堂命国子祭酒李寅仲讲尚书周官篇遂幸武学谒武成殿监学官进秩一级诸生推恩赐帛有差
　　【臣】等谨按宋史理志孝宗淳熈四年幸武学肃揖武成王不拜是年如淳熈之仪盖亦肃揖而已
　　理宗淳祐元年正月幸太学
　　宗武两学官属生员并赴太学陪位候车驾至学诣先圣文宣王位三上香执爵三祭酒俯伏兴再拜在位官皆再拜遂御崇化堂宰臣使相执政并起居执经官由东阶讲官由西阶并升堂于御前分东西相向立次引国子监三学学官学生一班北面再拜賛各就坐赐茶命祭酒曹觱讲礼记中庸篇讲毕皆起立班再拜成礼监学官各进一秩诸生推恩赐帛有差以绍定三年所制伏羲尧舜禹汤文武周孔顔曽思孟道统十三赞就赐国子监宣示诸生复亲书朱熹白鹿洞规赐焉
　　景定五年诏郡县行乡饮之礼
　　度宗咸淳三年正月幸太学
　　礼部尚书陈宗礼执经国子祭酒雷宜中讲中庸各进一秩宜中赐紫章服太学武学宗学国子监宗正寺官医官监书库门庖等各进一秩推恩三学前廊与免省试内舍上舍及已免省试者与升甲起居学生与泛免一次内该曽经两幸太学补上州文学如愿在学者聪其在籍诸生地逺不及赴起居者并行泛免一次诸斋长谕推恩有差
　　养老仪
