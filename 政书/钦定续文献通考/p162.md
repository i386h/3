<!-- { "loadSidebar": true } -->
　　国子监言嵗春秋仲月上丁日释奠于文宣王用本监官房钱六十贯止造茶食等物以大小楪排设用留守司乐以乐工为礼生率仓场等官陪位于古礼未合其释奠器物行礼次序合行下详定夫兖国公亲承圣教者也邹国公功扶圣教者也当于先圣像左右列之今孟子以燕服在后堂宣圣像侧还虚一位礼宜迁孟子像于宣圣右与顔子相对改塑冠冕装饰法服一遵旧制礼官乃参酌唐开元礼定拟释奠仪数文宣王兖国公邹国公每位笾豆各十牺尊一象尊一簠簋各二爼二祝版各一皆设案七十二贤二十一先儒每位各笾一豆一爵一两庑各设象尊二总用笾豆各二百二十三簠簋各六爼六牺尊三象尊七爵九十四其尊皆有坫罍二洗二篚勺各二羃六正位并从祀借尊罍爼豆席约用三十幅尊席用苇爼豆席用莞牲用羊豕各三酒二十瓶礼行三献以祭酒司业博士充分献官二读祝官一太官令一捧祝官二罍洗官一爵洗官一巾篚官二礼直官十一学生以儒服陪位乐用登歌太乐令一员本署官充乐工三十九人迎神三奏来宁之曲初献盥洗奏静宁之曲升阶奏肃宁之曲奠币奏和宁之曲降阶奏安宁之曲兖国公酌献奏辑宁之曲邹国公酌献奏泰宁之曲亚终献奏咸宁之曲送神奏来宁之曲章宗明昌三年八月复定祝词称皇帝谨遣及登歌改用太常乐工其献官并执事与享者并法服陪位学官公服宣宗迁汴建庙会朝门内嵗祀如仪宣圣顔孟各羊一豕一余同小祀共用羊八无豕其诸州释奠并遵唐仪
　　二十年十二月特授袭封衍圣公孔摠兖州曲阜令封爵如故
　　时召摠至京师欲与之官尚书省奏摠主先圣祀事若加任使守奉有缺帝曰然乃授曲阜县令至章宗承安二年二月摠子元措嗣封仍世袭兼曲阜令宣宗贞祐三年十月以山东盗贼纵横元措圣人之后恐罹其害是使之奉祀而反絶之也乃召为太常博士
　　阙里志曰自宋皇祐三年诏自今仙源县官于孔氏子弟中选用崇宁间又诏文宣王后当听一人注兖州仙源县官有丞有簿有尉大抵皆世官也金末及元常以衍圣公兼知县事故有世袭县尹云【按曲阜县以曲阜山名宋大中祥符间改为仙源县至金复为曲阜县】
　　章宗明昌元年三月诏修曲阜孔子庙学
　　次年五月诏诸郡邑文宣王庙隳废者复之三年十月勅翰林学士党怀英撰修曲阜宣圣庙碑文六年四月以曲阜宣圣庙工毕赐衍圣公以下三献法服及登歌乐一部仍遣太常旧工往教孔氏子弟以备祭礼
　　二年四月诏袭封衍圣公孔元措视四品秩
　　至三年四月诏曰衍圣公秩视四品阶止八品不称可超迁中议大夫永着于令宣宗贞祐中元措为中奉大夫
　　四年八月释奠孔子庙北面再拜亲王百官太学生陪位
　　承安二年二月上丁亲祀孔子
　　以亲王摄亚终献皇族陪祀文武羣臣助奠帝亲为赞文旧封公者封为国公侯者为国侯郕伯以下皆封侯
　　四年二月诏刺史州郡无宣圣庙学者并増修之泰和五年三月谕有司进士名有犯孔子讳者避之仍着为令
　　先是明昌三年十一月诏臣庶名犯古帝王而姓复同者禁之周公孔子之名亦令回避至是复申谕之
　　哀宗天兴元年八月释奠孔子
　　元太祖初平燕京宣抚王檝以金枢宻院为宣圣庙春秋率诸生行释菜礼仍取旧岐阳石鼓列庑下
　　太宗五年六月诏仍以孔子五十一代孙元措袭封衍圣公
　　太祖时元措从金宣宗南迁以从弟元用主祀事【宋理宗平山束令元用权袭衍圣公仙源令】太师国王穆呼哩统诸道兵至山东承制封拜遂令元用权袭元措封世袭曲阜令给衍圣公印二十年元用从征益都以其子之全权袭至帝四年三月以书至金索翰林学士赵秉文等二十七家元措与焉至是元措自汴还命袭封如旧之全止充曲阜令宪宗时元措卒其子与族人争求袭爵世祖在潜藩谓之曰苐往力学俟有成徳达材吾则官之
　　【臣】等谨按阙里志言元措无子以侄之固庶子浈嗣爵宪宗八年族人以浈不事儒雅攻之褫其爵罢为维州尹亦无子嗣遂絶王圻所载圣裔亦略同而姚枢传则言元措子有与族人争袭事枢为当时人宜若可据然既为元措子则封爵其所应得又何至与之争岂即族人攻浈之事枢传偶误记耶
　　冬勅修孔子庙
　　九年命衍圣公孔元措修阙里宣圣庙官给其费又诏给孔庙洒扫户百如旧制世祖至元二年罢四年正月复勅修庙成宗大徳五年复给洒扫二十八户九年八月又给曲阜林庙洒扫户以尚珍署田五十顷供嵗祀至武宗时定阙里代祠之礼牲用太牢礼物别给白金一百五十两防币表里各十有三匹四年冬复遣祭酒刘赓往祀牲礼如旧仁宗延祐之末及泰定帝文宗初皆循是典锦币杂防有加焉元史王磐传曰曲阜孔子庙歴代给民百户以供洒扫复其家世祖时尚书省以括户之故尽収为民磐言林庙户百家嵗赋钞不过六百贯仅比一六品官终年俸耳圣朝疆域万里财赋亿万计岂爱一六品官俸不以待孔子哉且于帑库所益无多其捐国体甚大时论韪之
　　世祖中统二年六月诏宣圣庙及管内书院有司嵗时致祭月朔释奠有侵扰防渎者罪之
　　陶宗仪辍耕録曰内翰王鹗自保定应聘濒行故人马云汉以宣圣画像为赠既达北庭值秋丁鹗奏行释奠礼世祖説即命举其事鹗为祝文行三献礼礼毕进胙于帝帝既饮福熟其胙命左右均霑所赐自是春秋二仲嵗以为常
　　三年正月修宣圣庙成
　　自宪宗时帝在潜邸特命修理宣圣庙殿庭及即位赐以玉斚俾永为祭器至是庙成
　　至元四年五月勅上都重建孔子庙
　　十年三月定孔庙释奠仪制
　　命春秋释奠执事官各公服如其品陪位诸儒襴带唐巾行礼
　　十三年六月以孔子五十三代孙曲阜县尹治兼权主祀事
　　治为之全子宪宗二年充曲阜管民长官中统元年改曲阜令至是命权主祀事至成宗元贞元年治入觐授中议大夫袭封衍圣公秩四品及孔思晦入袭治仍止充曲阜令传思诚克钦希章皆世袭
　　十九年十一月江南袭封衍圣公孔洙入觐以为国子祭酒兼提举浙东道学校事就给俸禄与防持林庙玺书
　　自宋南渡初孔子四十八代孙衍圣公端友扈从至临安寓衢州无子以侄玠嗣封四传至洙而宋亡帝命廷臣拟所立或言孔氏子孙在衢州者乃其宗子至是召洙赴阙洙逊于居曲阜者帝曰宁违荣而不违亲真圣人后也故有是命
　　三十一年七月【时成宗已即位】诏中外崇奉孔子
　　又诏曲阜林庙上都大都诸路府州县邑庙学书院赡学土地及贡士庄以供春秋二丁朔朢祭祀修完庙宇自是天下郡邑庙学无不完葺释奠悉如旧仪阎复曲阜庙碑曰圣上嗣服之初祗述祖考之成训兴学养士严祀宣圣自曲阜始明年元贞改元先圣五十三代孙密州尹治入朝玺书赐命中议大夫袭封衍圣公月俸有千秩视四品孔氏世爵弗传者久至是乃复申命有司制考辟雍作庙于京师由是四方向风崇建庙学惟恐居后阙里祠宇燬于金季之乱阁号奎文若大中门闼存者无几右辖严公忠济保鲁尝假清台颁厯钱佐营缮之费嵗戊申始复郓国后寝以寓先圣顔孟十哲像至元丁卯衍圣公治尹曲阜主祀事将图起废奎文杏坛斋厅黉舍即其旧而新之礼殿则未遑也国初封建宗室画济兖单三州为鲁国大长公主驸马济宁王分地置济宁总管府属县十六曲阜其一也济宁守臣阿勒坦布哈恭承诏旨会府尹僚佐乡长者谋以庙役为任首出钱币万缗众翕然助之经始于大徳二年之春属嵗祲中止续事于五年之秋不期月而告成殿矗重檐亢以层基缭以脩廊大成有门七十二贤有庑泗沂二公有位黼座既迁更塑郓国像于后寝缔构坚贞规模壮丽大小以楹计者百二十有六赀用以缗计者十万有奇于是衍圣公治遣其子曲阜令思诚奉表以闻且以庙碑为请会选胄子入学擢思诚国子监丞特勅中书赐田五千亩以供粢盛户二十八以应洒扫仍下翰林书其事于石
　　成宗大徳十年八月京师文宣王庙成行释奠礼牲用太牢乐用登歌
　　先是京师未有孔子庙而国学寓他署大徳六年六月左丞相哈喇哈斯乃奏始建之七年十月给洒扫户五至是庙成制法服三袭命翰林院定乐名乐章
　　十一年七月【时武宗已即位】加封至圣文宣王为大成至圣文宣王
　　制曰先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也可加大成至圣文宣王遣使阙里祀以太牢呜呼父子之亲君臣之义永惟圣教之尊天地之大日月之明奚罄名言之妙尚资神化祚我皇元翰林承旨阎复之辞也
　　武宗至大二年正月制大成至圣文宣王春秋二丁释奠用太牢
