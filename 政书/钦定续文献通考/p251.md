<!-- { "loadSidebar": true } -->
　　【臣】等谨按天神坛止祀风云雷雨不及星辰而元年诸星之祀又止灵星司中等不及周天星辰以星辰祔祭月坛故不专祀也兹虽建坛躬祀亦未几而罢祭不欲渎经乆而复论定可谓审于礼者矣
　　四年九月躬祀周天星辰
　　正殿共十坛中设周天星辰位仪如朝日先是三年八月夕月西郊祔祭周天星辰至是乃罢
　　六年二月更定祭太嵗诸神礼
　　中五坛帝躬行礼余命魏郑曹宋卫五国公中山江夏江隂三侯分祀
　　四月命天下祀风云雷雨诸神
　　为坛一设神位二祀风云雷雨及境内山川之神以省臣初献都指挥司官亚献府官终献【后皆用文官详社稷门】春秋祭以惊蛰秋分后三日后改春秋上旬择日祭设三神位城隍与焉其王国风云雷雨山川神坛在社稷坛西祭仪与社稷同
　　五月定太嵗诸神春秋祈报礼
　　从礼部尚书牛谅言春秋祈报为坛十有五中太嵗风云雷雨岳镇四海凡五坛东则四渎京畿山川春秋月将京都各郡城隍西则钟山甘肃山川【时甘肃新附故山川祔祭京都】夏冬月将旗纛战船等神各五坛毎祭帝诣太嵗位前奠帛献爵余三坛一兴俯三献如仪
　　九年正月改建太嵗诸神坛壝殿
　　初山川坛建于正阳门外合祭太嵗风云雷雨山川诸神至是始定太嵗风云雷雨岳镇海渎钟山京畿山川四季月将京都城隍凡十三坛建正殿拜殿各八楹东西庑二十四楹坛西为神厨六楹神库十一楹井亭二宰牲池亭一西南建先农坛东南建具服殿六楹殿南为耤田坛东建旗纛庙六楹南为门四楹后为神仓六楹缭以周垣七百十二丈东西北神门各四楹皆甃以甎垣东又别为周垣甃为门一垣内地七十畆水田十畆嵗种黍稷稻粱来牟及青芹葱韮以供祀事是月成帝亲告祀焉
　　二月祀太嵗风云雷雨诸神于新坛
　　正殿祀太嵗风云雷雨岳镇海渎钟山凡七坛东西庑各三坛东则京畿山川夏冬二季月将西则春秋二季月将京都城隍正殿帝亲行礼东西庑遣官分献
　　【臣】等谨按明防典洪武十年令祭山川诸神上亲行七坛礼余坛以功臣分祀考实録更建山川坛殿在九年正月是年二月春祭帝亲诣七坛非十年事先是六年春更祀山川坛礼即命功臣分祀亦不始于九年也明史礼志并沿其悮今据实録备载之俾后有所考焉
　　二十一年三月罢祭星辰并停太嵗诸神春祭
　　时増修大祀殿诸神坛位以星辰既从祀南郊罢其专祭并停十三坛春祭毎嵗八月中旬择日祭之命礼部更定祭山川坛仪
　　成祖永乐十八年十二月北京太嵗坛成
　　位置陈设俱与南京旧制同明年正月命黔国公沐晟诣坛安太嵗诸神位
　　世宗嘉靖八年命特祀太嵗月将之神
　　毎嵗孟春及嵗暮遣官致祭与享太庙同日
　　八月祀太嵗山川诸神
　　礼部尚书李时言旧制山川等祀中夜行礼先一日出郊斋宿祭毕清晨囘銮两日毕事礼太重宜视先农坛昧爽行礼因具仪以进并请罢两庑分献官帝命仍如祖制第更送神迎神各两拜
　　初帝以祭山川诸神宜服皮弁辅臣以防典集礼诸书无明文请定制自今以垂后法及阅存心録载祭太嵗风云雷雨岳镇海渎仪皇帝具皮弁服行礼因上言太祖载之存心録正与圣谕相合百年旷典今日始行宜下所司着之令甲使后世有所遵承制可
　　十年七月建天神地只坛
　　九年更风云雷雨之序曰云雨风雷以为天神岳镇海渎陵山京畿天下名山大川之神以为地只毎嵗仲秋中旬择吉行报祭礼同日异时而祭城隍神于其庙至是建坛于先农坛之南天神在左南向云雨风雷凡四坛地只在右北向岳镇海渎陵山凡五坛从祀京畿山川西向天下山川东向以丑辰未戌年亲祭余年遗大臣摄其制天神坛方广五丈髙四尺五寸五分四出陛各九级壝方二十四丈髙五尺五寸櫺星门六正南三东西北各一内设云彤青白石龛四于坛北髙九尺二寸五分地只坛广十丈深六丈髙四尺四出陛各六级门壝如天神之制内设石龛山形三水形二于坛北各髙八尺二寸左右从位山水形各一于坛东西髙七尺六寸
　　建太嵗坛
　　命礼部考太嵗坛制礼官言太嵗之神唐宋祀典不载元虽有祭亦无常典坛宇之制于古无稽按太嵗天神宜设坛露祭凖社稷坛制而差小从之遂建坛于正阳门外之西与天坛对南向中为太嵗坛东庑春秋月将二坛西庑夏冬月将二坛南为拜殿殿东南为燎炉西为神库神厨宰牲亭亭南为川井外天门四东门外为斋宫銮驾库
　　穆宗隆庆元年正月罢祀天神地只
　　时帝初御极遵遗诏命礼官集议祀典当兴罢者于是礼臣言天地神只已从祀南北郊其仲秋之祭不宜复举令罢之嗣是二坛并存不复祀矣惟有事祭告特举行焉
　　【臣】等谨按洪武三年合祀天地神只名其坛曰山川坛成祖迁都北京仍而不改迨世宗嘉靖八年亲祀诸神志亦仍山川之文其实神只并祀而以太嵗为首非专祀山川也今详载其仪制于此而存其目于山川门使互有考焉
　　祭天神坛仪【洪武二年定】
　　先期一日皇帝服通天冠绛纱袍诣坛省牲诣神厨视鼎镬涤溉陈设太嵗风云雷雨五位并南向位皆用太牢一笾豆各八簠簋各二酒尊三帛一至日清晨车驾至大次皇帝服通天冠绛纱袍侍仪司奏外办太常卿引诣御位迎神协律郎举麾奏中和之曲太常卿奏有司谨具请行事再拜陪祭官皆再拜奠帛行初献礼乐奏保和之曲诣盥洗位搢圭盥帨出圭诣爵洗位涤爵诣酒尊位酌醴齐诣风云雷雨神位前上香奠帛乐奏安和之曲祭酒奠爵俯伏再拜次诣五岳五镇四海四渎神位前并如上仪皇帝初献第一坛将半分献官行礼诣盥洗所盥帨诣爵洗所涤爵诣酒尊所酌酒诣各神位前奠帛奠爵再拜皇帝初献礼终诣读祝位跪读讫俯伏兴再拜复位行亚献礼乐奏肃和之曲各坛掌祭官搢笏斟酒于器太常卿奏再拜行终献礼乐奏凝和之曲各坛掌祭官搢笏斟酒于器太常卿奏再拜饮福受胙太常卿引皇帝诣饮福受胙位再拜跪搢圭祭酒饮福酒受胙出圭俯伏兴再拜复位分献官陪祭官皆再拜彻豆乐奏寿和之曲掌祭官各彻豆送神乐奏豫和之曲皇帝再拜在位官皆再拜望燎乐奏熙和之曲太常卿奏请诣望燎位读祝官奉祝掌祭官奉牌位帛馔各诣燎坛燎毕奏礼毕还大次
　　祭星辰仪【洪武四年定】
　　前期斋戒如朝日仪陈设正殿设十坛中设周天星辰位中位用牛一羊一豕一大羮一和羮二余九坛各用羊一豕一和羮二毎坛笾豆各十簠簋各二酒盏各三十爵一共设酒尊三帛十共一篚俱白色祝一前祭一日中书丞相常服诣省牲所省牲祭日清晨皇帝服皮弁服就御位执事陪祭官各就位典仪赞迎神协律郎举麾乐奏凝和之曲执事官斟酒于各坛第一行皇帝再拜陪祀官皆再拜典仪唱奠帛行初献礼皇帝诣盥洗位搢圭盥手出圭诣酒尊所司尊者举幂酌泛齐执爵官以爵受酒捧帛官捧帛以俟皇帝诣周天星辰神位前协律郎举麾奏保和之曲武功之舞皇帝跪搢圭奠帛献爵出圭读祝官取祝跪读讫皇帝俯伏兴平身复位再拜典仪唱行亚献礼协律郎举麾奏中和之曲文徳之舞执事者斟酒于各坛第二行乐止皇帝再拜典仪唱行终献礼协律郎举麾奏肃雍之曲文徳之舞执事者斟酒于各坛第三行乐止皇帝再拜典仪赞饮福受胙皇帝诣饮福位跪搢圭执事者以福酒跪进皇帝受爵饮福酒以爵授执事者光禄卿以胙跪进皇帝受胙以授左右出圭俯伏兴平身再拜陪祀官俱再拜复位典仪唱彻豆协律郎举麾奏豫和之曲执事官各彻豆乐止典仪唱送神协律郎举麾奏雍和之曲乐止皇帝再拜陪祭官俱再拜读祝官捧祝掌祭官捧帛馔各诣燎位典仪唱望燎皇帝至望燎位各执事官捧帛祝馔置燎所举火乐止太常卿奏礼毕
　　太嵗诸神祈报仪【洪武六年定】
　　先期皇帝斋二日陪祀执事官同前祀一日中书丞相朝服省牲陈设毎坛犊一羊一豕一笾豆各十簠簋各二豋一铏二酒盏三十帛太嵗一风云雷雨四钟山一京畿山川四甘肃山川二春夏秋冬四季月将各三京都各府城隍共二俱白色五岳五镇各五四海四各随方色四渎四黒色旗纛战船等神共七黒色二白色五共用酒尊十三祝一至日清晨皇帝具皮弁服入就位典仪唱迎神协律郎举麾奏保和之曲执事官于各坛神位前斟酒典仪唱请行礼太常奏有司谨具请行事皇帝再拜百官同典仪唱奠帛行初献礼皇帝诣盥洗位搢圭盥帨出圭诣酒尊所执事者以爵受泛齐协律郎举麾奏中和之曲武功之舞皇帝至太嵗神位前搢圭奠帛献爵出圭俯伏兴平身次诣各坛神位毎三坛一次行礼如上仪各坛礼毕诣读祝所跪百官皆跪读祝官取祝跪读讫皇帝俯伏兴平身百官皆俯伏兴平身皇帝复位再拜兴典仪唱行亚献礼协律郎举麾奏肃和之曲文徳之舞执事官于各坛神位前斟酒皇帝再拜兴典仪唱行终献礼协律郎举麾奏凝和之曲文徳之舞仪同亚献典仪唱饮福受胙皇帝诣饮福位搢圭受爵饮福酒以爵授执事者受胙以授左右出圭俯伏兴再拜复位在位官皆再拜典仪唱彻豆协律郎举麾奏寿和之曲执事官各彻豆典仪唱送神协律郎举麾奏豫和之曲皇帝再拜百官皆再拜读祝官捧祝掌祭官捧帛馔各诣燎位典仪唱望燎协律郎举麾奏熙和之曲皇帝诣望燎位举火太常卿奏礼毕
　　祭山川坛仪【洪武二十一年定　太嵗诸神同坛照会典仍专书山川坛】
