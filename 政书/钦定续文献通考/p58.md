<!-- { "loadSidebar": true } -->
　　道宗太康五年十一月复南京流民差役三年被灾之家免租税一年
　　金制凡叙使品官之家并免杂役验物力所当输者止出雇钱进纳补官未至防子孙及凡有出身者【谓司吏译人等】出职带官叙当身者杂班叙使五品以下及三品承应已带散官未出职者子孙与其同居兄弟下逮络场举人系籍学生医学生皆免一月之役三代同居已旌门则免差发三年后免杂役
　　熙宗皇统四年十月诏薰风殿二十里内及巡幸所过五里内并复一嵗
　　十一月以河朔诸郡地震诏复百姓一年
　　世宗大定二年三月免南京正隆丁夫贷役钱
　　四年二月免安州今年赋役及保塞县御城边呉二村凡扈从人尝止其家者亦复一年
　　九年二月以曹单二县被水尤甚给复一年
　　至二十七年十一月诏河水泛溢农夫被灾者与免差税一年卫懐孟郑四州塞河劳役并免今年差税
　　章宗明昌三年诏赐棣州孝子刘瑜锦州孝子刘庆祐绢粟旌其门闾复其身
　　五年二月齐河县民张涓济阳县王琛河州李锜急义好施诏复之终身仍着于令
　　九月如秋山诏经过人户曽当差役者复一年
　　泰和四年四月以旱灾免州县徭役
　　宣宗兴定元年十二月诏免逃户复业者差赋
　　至三年又诏凡逃户复业者但输本租余苦役一切皆免能代耕者免如复户有司失信擅科者以违制论
　　元光二年十二月量免延安等民差税
　　延安土人充司县官义军使者选人代之量免其民差税归徳徐邳宿泗永毫颍夀等州复业及新地民免差税二年见户一年尝供给邳州者复免一年之半睢州陈留县免三之一
　　元太宗时夏津灾东平路奏差官王玉汝奏请复其民一岁
　　宪宗时命免儒户徭役
　　先是太宗命皇子库腾镇西京时儒者皆役河西人髙智耀谒藩邸言儒者给复已久一旦与厮养同役非便请除之从其言及宪宗即位智耀入见言儒者所学尧舜禹汤文武之道自古有国家者用之则治不用则否养成其材将以资其用也宜蠲免徭役以教育之帝问儒家何如巫医对曰儒以纲常治天下岂方技所得比帝曰善前此未有以是告朕者诏复海内儒士徭役无有所与及世祖时又力言儒术有补治道反覆辨论辞累千百帝遂命凡免役儒户皆从之给公文为左騐又别其富实以儒户避役者为民贫乏者五百户太常寺
　　世祖中统元年七月北京路都元帅阿哈乞免所部军士征徭从之
　　三年七月复防古军站户差赋闰九月免诸路军户他徭四年七月河南统军司言屯田民为保甲丁壮射生军凡三千四百人分戍沿边州郡乞蠲他徭从之
　　二年二月诏减免民间差发
　　时免西京北京燕京差发又以真定大名河南陜西东平益都平阳等路兵兴之际劳于转输差发减轻科取至三年四月免松州兴州望云州新旧差赋至元十年六月免大都南京两路赋役以寛民力二十四年七月免东京等处军民徭赋二十五年免辽阳武平等处差发三十年免大都差税
　　复东平孝子王闰役
　　【臣】等谨按元史孝友曰元有天下其教化未必古若也而民以孝义闻者葢不乏焉自临江刘良臣以下数十百人皆表其门闾或复其家是旌门既为定制而徭役之复与不复或时有不同耶
　　三年闰九月以济南路遭李璮之乱军民皆饥尽除差发
　　至四年以西凉民户值呼塔噶阿勒达尔之乱人民流散免差税三年十七年二月诏哈喇所部和州等城为叛兵所掠者免其民差役三年
　　四年二月以民杜了翁先朝旧功复其家
　　八月诏西凉流民复业者复其家
　　至元元年四月诏逃户复业者免差税三年
　　后至元十九年免诸路逃移户明年差税成宗大徳十年诏逃亡民户复差税三年延祐元年免流民复业者差税三年仁宗皇庆二年七月以保定真定河间民流不止悉免今年差税英宗至治二年十一月诏流民复业者免差税三年泰定帝致和元年二月诏亦如之
　　巴延奏蠲京圻漕户杂徭
　　二年五月勅上都诸人自愿徙居永业者复其家七年颁农桑之制凡五十家立一社凡为长者复其身郡县官不得以社长与科差事
　　南京河南蝗旱减差徭十分之六
　　至二十四年免北京饥民差税二十六年六月以禾稼不收免辽阳差税
　　朝议给还孔庙洒扫户仍复其家
　　曲阜孔子庙厯代给民百户以供洒扫复其家至是尚书省以括户之故尽收为民太常少卿王磐言庙户百家嵗钞不过六百贯仅比一六品宫终年俸耳圣朝疆宇万里财赋嵗亿万计岂爱一六品官俸不以待孔子哉时论韪之至泰定二年九月齐履谦宣抚江西福建州县有以先贤子孙充房夫诸役者悉罢遣之
　　九年三月诏免医户差徭
　　至成宗元贞元年三月诏免医工门役大徳七年十月诏从军医工止复其妻子户如故
　　五年勅修都城凡费悉从官给九月发民夫三千人伐巨木辽东十一月发北京民夫六千伐木干山并免其家徭役
　　十年八月鳯翔宝鸡县刘铁妻一产三男复其家三年十一年正月免于阗采玉工差役
　　至二十八年十月免卫辉种仙茅户徭役成宗大徳七年十月又诏淘金站户无种佃者免杂役一年
　　十三年三月勅诸路儒户通文学者三千八百九十并免其徭役
　　至二十五年十月诏免儒户杂徭成宗大徳十一年五月【时武宗已即位】勉励学校蠲儒户差役文宗即位陈颢上疏劝蠲儒人徭役帝嘉纳之顺帝元统元年九月诏免儒人役二年诏儒人免役悉依累朝旧制
　　五月复沂莒胶密宁海五州所括民为防城军者为民免其租徭
　　至十五年二月征巴实伯里军士免其徭役二十七年五月诏彻尔特穆尔所部女直髙丽契丹汉军输地税外并免他徭
　　十二月诏凡故宋繁冗科差百余条悉除之
　　至二十八年十二月复议徴
　　十四年正月以江南平百姓疲于供军免诸路今嵗所纳丝银
　　先是十年五月诏免民代输佥军户丝银及伐木夫户赋税十一年五月勅随路所佥新军其户丝均配于民者并除之十三年正月以中书省言赋民旧籍已有定额减至元七年新括协济合并户今嵗丝赋之半至是复免
　　十七年十二月免巩昌常徳等路饥民徭役
　　至二十六年六月辽阳等处饥免今嵗差赋
　　二十一年十一月募人开耕江淮荒田免其一切杂役至二十五年正月募民能耕江南旷土及公田者免其差役三年
　　二十五年二月以江南站户贫富不均命有司料简合户税至七十石当马一匹并免杂徭
　　二十八年四月以地震免侍卫兵籍武平者今嵗徭役二十一年四月成宗即位诏免天下差税有差
　　除大都上都两路差税一年民户逃亡者差税皆除之自是以后凡即位皆有复除之诏大徳元年二月以改元免上都大都隆兴差税三年九年二月以郊祀免大都上都隆兴差税至武宗至大二年上尊号诏免腹里江淮差税至治三年十二月泰定帝改元并免八番思播两广洞寨差税一年
　　成宗元贞元年以供亿繁重及水伤禾稼免咸平府边民差税
　　至大徳二年正月诏免水旱郡县老病单弱者差税三年五年各路被灾重者免其差税一年六年三月以旱溢为灾大都平滦被灾重者差税三年余经赈恤者免一年十二月御史台臣奏大徳元年以来数有灾变宜减免差税帝嘉纳之七年五月尽除内郡饥荒所在差税各道奉使宣抚言去嵗被灾人户未经赈济者宜免其差役从之八年正月免平阳太原差税三年隆兴延安及上都大同懐孟卫辉彰徳真定河南安西等路被灾人户免二年大都保定河间路免一年
　　三月诏免军器匠门役
　　至大徳元年三月免武当山新附军徭赋
　　二年五月免两都徭役
　　是月又复司天台观星户
　　大徳元年十月免陜西盐户差税
　　武宗至大元年六月以益都饥免今嵗差徭
　　七月诏江南江北水旱饥荒已尝遣使赈恤者至大元年差发官税并行除免二年正月诏被灾百姓内郡免差税一年九月诏各处人民饥荒转徙复业者除差税三年十一月以徐邳连年大水百姓流离悉免今年差税东平济宁荐饥免其民差税之半下户悉免之三年十月免被灾人户至大二年以前负欠差税十一月免未经赈恤人户今嵗差税其曽经赈恤者量减其半
　　仁宗皇庆二年十月旌表髙州民萧乂妻赵氏贞节免其家科差
　　【臣】等谨按元史列女传所载节妇甚多莫详年代其可考者隆兴霍荣妻段氏夫死无子誓死不贰孝养舅姑大徳二年府上状中书给羊酒币帛仍命旌门复役如制是节妇之复其家乃旧制也
　　延祐元年正月免上都大都差税二年其余被灾曽经赈济人户免差税一年
　　五年三月免巩昌等处经赈济者差税其后泰定帝泰定二年闰正月免被灾处差税一年文宗天厯元年陜西霜旱免科差一年二年以闗陜旱免科差三年至顺元年五月诏河南懐庆卫辉普宁四路未经赈济人户今嵗差发全行蠲免其余被灾路已经赈济者腹里差发免三分
　　二年十一月以星变免各路差税有差
　　七年六月【时英宗已即位】诏免僧人杂役
　　至泰定帝泰定元年十一　诏免伊啰勒昆达实密役文宗天厯二年十二月诏僧尼徭役一切无有所与又诏诸僧寺田有当输租者免其役
　　英宗至治二年十一月免陜西明年差税十之三泰定帝泰定元年六月免天下杂役三年蜑户差税一年又罢广东福建蜑户为民免差税一年
　　文宗天厯元年十二月诏免被兵郡县杂役
　　二年十月免各处煎盐灶户杂泛夫役二年
　　至顺二年九月免控鹤户杂役
　　三年六月免四川行省今年差税
　　顺帝元统二年十月免湖广屯户五百差徭
　　至元二年江州行贷粟免役法
　　江州诸县饥总管王大中贷富人粟以赈贫民而免富人徭役以为息
　　二年悉除北边民徭
　　边民嵗有徭役满济勒噶台镇北边悉蠲除之后为定例
　　至正元年十二月诏民年八十以上者免其家杂役二年十一月诏免云南明年差税
　　六年闰十月免天下差税三分水旱之地全免
　　十四年五月募毛胡芦义兵免其差役
　　九月免河南防古军杂泛差役
　　二十六年二月诏免天下杂泛差徭
　　以比者屡遭逆臣为乱内外之民经值军马致使困乏与免一切杂泛差徭
　　明洪武元年八月诏民年七十以上者许令一子侍养免其差役
　　二年令凡民年八十之上止有一子若系有田产应当差役者许出丁钱雇令人代无田产者许存侍十九年六月诏有司存问高年凡八十以上者皆复其家
　　令避乱民复业者聴垦荒地复三年
　　三年定民妇三十以前守志至五十以后不改节者除免本家差役
　　四年令免阙里孔氏子孙三十六户徭役
　　至十八年十月诏凡圣贤后裔输作者皆免之至英宗正统元年令先圣子孙流寓他处及先贤周子程子司马光朱子之嫡子孙所在有司俱免差役神宗万厯十年五月免先师孔子及宋儒朱子李侗罗从彦蔡沈胡安国游酢真徳秀刘子翚故大学士杨荣后裔赋役有差
　　闰三月诏诸郡县军户以田三顷为率税粮之外悉免杂役
