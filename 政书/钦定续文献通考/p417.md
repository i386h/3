<!-- { "loadSidebar": true } -->
　　帝初即位撤内臣已而复用戎政侍郎李邦华愤亰营壊请汰老弱虚冐而择材力者为天子亲军营卒素骄有疑其为变者勲戚中官亦恶邦华害已蜚语日闻帝乃罢邦华代以陆完学尽更其法亰营自监督外总理捕务者二员提督禁门巡视防军者三员皆以御马监司礼文书房内臣为之于是营务尽领于中官矣崇祯十年而后兵事益急帝命亰军出防勦皆监以中官将士益解体周延儒再入阁劝罢内操撤诸监军亰兵班师还时营将率内臣私人不知兵兵惟注名支粮买替纷纭朝甲暮乙虽有尺籍莫得而识帝屡防训练然毎日不过二三百人营兵十万幸抽騐不及玩愒佚罚者无筭十六年襄城伯李国桢总戎政内臣王承恩监督亰营明年流贼入居庸闗亰军出御闻礟声溃而归贼长驱犯阙守陴者仅内操之三千人亰师遂陥大率亰军积弱由于占役买闲其实起于纨袴之营帅监视之中官竟以亡国云
　　兵志曰崇祯二年范景文以兵部侍郎守通州上言祖制邉腹内外卫所棊置以军卫以屯养军后失其制军外募民为兵屯外赋民出饷使如鳞尺籍不能为冲锋之事并不知带甲之人岂可令有定之军数付之不可问有用之军糈投之不可知因条上清覈数事不果行

　　钦定续文献通考卷一百二十三
<史部,政书类,通制之属,钦定续文献通考>
　　钦定四库全书
　　钦定续文献通考卷一百二十四
　　兵考
　　禁卫兵
　　宋宁宗庆元元年十二月诏楚州招到二百六十一人补弩手効用
　　【臣】等谨按効用之名兵志于熙宁后各军名内不载惟召募之制内载绍兴十年诏三京路招抚处置使司招効用军兵万人十五年福建安抚莫将请以汀漳泉剑四州社戸各募勇健者千人仍以効用为名而廪给之制内绍兴五年则已有効用之名考通考云绍兴时荆南所屯则刘琦所招効用乾道四年又有殿前司步军司内官人子弟多愿投充効用之语庆元三年又有殿司言正额効用万一千五百九十二人之语则此时所招乃以补缺额非特置也且此军当仍属三衙故亦列之禁卫门内
　　开禧元年十一月置殿前司神武军五千人屯扬州十二月増刺马军司弩手
　　二年八月以淮东安抚司所招军为御前强勇军【臣】等谨按强勇之名见于屯驻大军条内宁宗嘉泰四年六月纪云増庐州强勇军为千人开禧元年三月以淮西安抚司所招军为强勇军至二年又加以御前之号盖宋时在外屯泊毎多禁军也
　　三年十一月置御前忠鋭军
　　【臣】等谨按兵志熙宁后侍卫骑军内有忠鋭之名但云宁五年废今考通考于髙宗绍兴时有御前忠鋭之名纲目言绍兴二年置御前忠鋭军此宁宗所置即其余意想此军名废置不常耳
　　嘉定元年拣刺淮西军二万六千余人为御前定武军三年五月以江陵忠勇军为御前忠勇军
　　十二年二月遣殿前司军八千人防捍江面
　　端平中礼部尚书魏了翁奏曰臣窃考三衙之制盖自髙宗因禁卫单弱命三衙増脩军政其后又以诸将步骑分三衙孝宗又为防圣一军以寓隂相维制之意焉马步之数通一万四千七百有奇俾蜀帅选西兵之骁鋭者发至在所以充其数其虑盖甚逺也司马暂移建康识者已谓不然其殿步二司之卒时遣戌淮以劳苦之然不过维扬天长六合而已及时而往及时而代不欲乆虚宿卫以事边陲至韩胄开边始发三衙禁旅与江淮之师有事于宿泗以居卫王居之人而使之长征逺戍则自此始乃至近世习为故常战者不得返戍者不得更凡边头杂役虽殿步二司不得免揆诸事体诚为倒置
　　理宗寳庆元年十一月雪寒给京军缗钱出戍之家倍之自是祥庆灾异霪雨雪寒咸给
　　绍定元年七月诏诸路州军僚属毋私役禁军帅司时加约束违者以闻
　　三年二月臣僚奏乞补禁卫兵额戒内侍私役革赁号修火政以肃宫禁从之
　　【臣】等谨按兵志言寳庆二年知武冈军吴愈言禁卫军所以重根本威外夷太祖聚天下精兵在京者十余万州郡亦十余万嘉定十五年三衙马步诸军凡七万余缺旧额三万若以川蜀荆襄两淮屯戍较之奚啻数倍于禁卫宜遵旧制择州郡禁兵补禁卫缺州郡缺额帅守招填而此绍定三年臣僚之请志中不载特据王圻续通考録之又按宋时禁军选自州郡之骁健聚之京师亦即令其分畨出戍于州郡以习劳苦知险要故诸州皆有禁军在京在外营名极多诸军皆统于殿前司与侍卫司二司所统各分骑步所谓三衙军也【通考载石林叶氏曰殿前司与侍卫司马步军为三衙其实两司而侍卫司都指挥外又置马步军都指挥使耳】史志载熙宁以后二司所统马步军之制颇详足与通考相为防校今分列于左
　　殿前司所统骑军殿前指挥使内班直散员散指挥散都头散只金枪班东西班【东西班本十一班中兴后东五班西三班】散直【中兴后名招箭班散直】银枪班【中兴置】茶酒旧班【中兴置】茶酒新班【中兴置】钧容直【中兴时尚有之后废已上为诸班直】捧日拱圣【通考有】吐浑【通考有史志云中兴后属歩军】骁骑【通考有】骁胜【史志云熙宁三年废然通考载宁建炎时军防令内尚有此营名】朔【通考有】龙猛【通考有】神骑【通考有】步门【通考于中兴后无此军名下言通考无者仿此】吐浑直【通考无史志云中兴属步军】清朔【通考有】擒戎【通考无】骁雄【通考无】其马军行司新军目选锋【史志云中兴置】神防选锋军左翼军右翼军摧锋军【通考作推锋】逰奕军前军右军中军左军后军防圣马步军【史志云中兴置按以上通考亦有之但云防圣踏白选锋神奕神勇马步凡十二军与史文小异又云诸军分控诸州左翼在泉州右翼在赣州推锋在循州又有水军在明州】其史志中所载熙宁后废或改他营而通考亦不载者则有诸班直内之外殿直诸军内之归明渤海飞猛契丹直安庆直三部落共五军皆中兴后所无也
　　殿前司步军御龙直御龙骨朶子直御龙弓箭直御龙弩直【弩直本五班中兴左右班二】天武【通考有】神勇【通考有史志云孝宗初改为防圣军】广勇【通考扵中兴后无此军名下言无者仿此】龙骑【通考无】雄勇【通考无】广捷【通考有】广徳【通考有】雄威【通考有】胜捷威胜威捷【建炎初置】全捷前军右军中军左军后军【自胜防以下九军并中兴后置按通考有胜防威胜无威捷全捷】此外神射宣威二军熙宁时废通考亦不载
　　侍卫司骑军龙卫【本四十四营中兴二十营通考有】骁捷【通考有】云骑【本十五营中兴七通考有】武骑【本二十一营中兴三通考有】骁武【通考无按史志此营分驻北京真定相懐诸州中兴后当无之矣但志无明文】广鋭【本四十四营中兴二十三通考无】云翼【本五十六营中兴三十三通考无】有马劲勇【本七营中兴五通考无】防子【本七营中兴四通考于中兴后无于中兴前康定时讹作聴予马此刋刻之误】无敌【通考无】克胜【通考有】飞骑【通考有】威逺【通考有】克戎【通考有】万捷【通考有】云捷【通考有】横塞【通考有】蕃落【通考无】有马雄畧【本三营中兴二通考无】清涧骑射员僚剰员直前军右军中军左军后军【以上七军并中兴后置清涧骑射员僚剰员直二营通考无】此外员僚直忠猛散员骁鋭归明神武马飞捷骑捷骁骏忠鋭威邉清塞武清有马安塞并州骑射崇捷崇鋭或扵熙宁时废或至中兴后无通考亦不载
　　侍卫司步军神卫【本三十一中兴四十六通考有】虎翼【通考有】奉节【通考无　按绎史文疑是熙宁时废】步武【通考无】武卫【通考无】雄武【中兴后加平海字通考有】神鋭【通考无】振武【通考有】新立弩手【通考无】威猛【通考无】雄胜【本三营中兴四通考有】归恩【通考无　按史志言左右二营熙宁时以左第一并右第一后又以第一改为雄胜疑全改之矣】澄海弩手【中兴加水军字通考无】神虎【通考无】保捷【本一百三十五营后随时増损中兴后増置一通考无】捉生【通考无】清邉弩手【通考无】制胜【中兴后増一通考无】定功【通考无】清涧【中兴后骑军通考无】平海【通考无】効忠【通考无】川効忠【通考无】宣毅【通考无　按保防乃陜西军名宣毅则京东西河北河东淮南江南两浙荆湖福建九路军名通考于北宋时皆有所谓康定时増置陜西保捷与王伦叛而东南有宣毅是也于南宋时皆不载史志云保捷本百三十五营宣毅本百七十四营二项军名分驻者最多髙宗绍兴十一年和议成宋陜西路止有陜成和凤四州及商秦之属县上津丰阳天水三县而已保捷之军其存者当无几宣毅军所驻之京东西河北河东亦多为金有惟有京西南路之襄阳一府耳】建安【通考无】威果【通考无】効顺【熙宁时即改雄武通考无】拣中雄勇【通考无】怀顺【通考无】归圣【熙宁时即改雄武通考无】怀恩【通考无】勇捷【通考无】威武【通考无】平塞弩手【通考无】忠勇【通考无】宁逺【通考无】忠节【通考无】神威【通考无】归逺【通考无】雄畧【通考无】招收【通考无】壮勇【通考无】桥道【通考有】清塞【通考无】清卫【通考无】刀牌手【通考无】劲勇壮武静江【按史志云此三军旧厢库中兴后侍卫步军通考皆无】振华【通考有】安逺奉先园武宁威勇忠勇雄节必胜【通考无】前军右军中军左军后军【自振华以下十三军并中兴后立】此外飞虎来化怀勇威宁建威宣毅床子弩炮手顺圣拣中怀爱静戎弩手崇武崇威敢勇靖安广固通济或于熙宁后废或于中兴后无通考亦不载
　　御前忠佐将校并与建隆以来制同又皇城司有亲从官亲事官入内院子【北宋时亦有】快行长行【中兴后置】司圊曹司【中兴置】
　　【臣】等谨按建炎时殿前侍卫司之军通考言皆髙宗所收诸将之部曲也其某军之在京师与分驻外州郡之制详具史志但志中有书中兴之前中兴之后或创或废或増或减者亦有初不言废自何时而其制遂止于北宋时者考髙宗绍兴十一年和议成割唐邓商秦之地畀金京西割唐邓二州陜西割商秦之半止存上津丰阳天水三县及陇西成纪余地弃和尚方山二原以大散关为界于是宋仅有两浙两淮江东西湖南北西蜀福建广东西十五路而京西南路止襄阳一府陜西路止阶成和凤四州则凡分屯之诸军其地归于金而军亦非宋有者多矣通考之多不载当亦因此第此等皆禁卫之军其军名原非因地而立史志中又未明书废自何年故据史而详列之如右又按兵志于拣选之制门内备载中兴后拣阅禁厢诸军各等第【其大畧已见通考】其中军名极多十之八九皆与殿前侍卫二司诸军相符惟宣武【熙宁后河北路厢军元祐时在京亦置】宣効【亦属侍卫步军司而兵志列在熙宁后诸路厢军之后当是在外而仍以侍卫司名者也】骑射【河北路厢军】宁海【广南厢军】武雄【建炎后禁厢军内有】澄海【广南厢军】广节【建炎后禁厢军】拣中广効【建炎后厢军】武和武肃忠靖【志中三军皆与宣効同列】诸军则其名见于厢军中而又有精朔骁猛奉国三军名防之他处皆无可征宋史繁而多疎毎有不能画一者
