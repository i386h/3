<!-- { "loadSidebar": true } -->
　　泰定时太史院使齐履谦请候气定律
　　元立国百有余年而郊庙之乐沿袭宋金未有能正之者履谦谓乐本于律律本于气而候气之法具载前史可择僻地为宻室取金门之竹及河内之葭莩候之上可以正雅乐荐郊庙和神人下可以同度量平物货厚风俗列其事上之适迁他官事遂寝有志者惜之
　　【臣】等谨按元代于律吕无所改作惟遵用宋崇宁乐吴莱辟之甚详附録于后
　　吴莱张氏大乐元机赋论题后曰乡余北游京师闻太常所用乐本大晟之遗法也自东都不守大乐氏奉其乐噐北趋燕都燕都丧乱又徙汴蔡汴蔡防没而东平严侯独得其故乐部人国初有防徴乐东平太常徐公遂典乐向日月山奏观乞増宫县登歌文武二舞令旧工教习以备大祀故今乐户子孙犹世籍河汴间仅能肄其钟鼔铿锵不复能防其义矣予因考求前代议乐自和岘以下更六七钜公而议论莫之有定前日之宿县者本谓乐和曾未几时倐已改铸或云乐失之清或云乐过于浊乐工冶卒且深厌其炉鞲鼓铸之劳则或自取其乐之协时和铜齐以济之当轩临试虽以老师宿儒终不能必悟其铜齐之轻重而徒论其铜律之清浊也迨夫崇宁之世魏汉津乃以蜀一黥卒为造大晟乐府遂颁其乐书于天下葢谓古之制乐者惟黄帝夏禹得乐之正何则圣主之禀赋上与天地隂阳为一体声则为律身则为度故夫黄帝夏禹之制乐实自其身而得之臣今请以圣主中指三节三寸定黄钟之律中指之径围又即防而定为度量权衡乐以是制则臣将见其合天地之正备隂阳之和而得夫金石清浊之宜矣当是时惟丞相蔡京最神其説先铸帝鼐八鼎复造金石钟簴雕几刻盖极后世之选已然以崇宁之指尺既长而乐律遂髙虽汉津亦自知之尝私谓其弟子任宗尧曰乐律髙北方元鼎水又溢出律髙则声过哀而国乱水溢出则国有变而境土丧没是不久矣鸣呼汉津所制岂复有加于和岘以下诸人所论之乐哉然且至今沿袭相承未闻有所改作乐殊不可以草创茍且而遽定也虽然崇宁之乐亦可变矣葢古之论乐者一曰古雅乐二曰俗部乐三曰胡部乐古雅乐更秦乱而废汉世惟采荆楚燕代之讴稍恊律吕以合八音之调不复古矣晋宋六朝以降南朝之乐多用吴音北国之乐仅袭北俗及隋平江左魏三祖清商等乐存者什四世谓为华夏正声葢俗乐也至是沛国公郑译复因兹人白苏袛婆善胡琵琶而翻七调遂以制乐故今乐家犹有大石小石大食般渉等调大石等国本在西域而般渉即是般瞻华言羽声隋人且以是为太蔟羽矣由是观之汉世徒以俗乐定雅乐隋氏以来则以胡乐定雅乐唐至元宗胡部坐俗部立乐工肄乐坐技不通然后为立技立技不精然后使教雅乐天下后世卒不复知有古雅乐之正声矣自唐歴宋大抵皆然当大晟乐书之行教坊色长张俣曽制大乐元机赋论七音六十律八十四调本不脱乎兹白苏袛婆之旧正行四十大曲常行小令四部管犹或上循乎大唐五代梨园法曲之遗此非胡与俗之杂行者乎冝雅乐之未易遽复也古来律歴二事更相为用大史郭公一尝定歴诚旷世所未有予谓宜依古法缇室葭灰随月候气天地之中气既应则钟律之中声当无有不应者要在久而后验乐殊不可以草创茍且而遽定也呜呼崇宁之乐亦可变矣吾又安得夫伶伦荣猨之徒而与之共论乐哉
　　明太祖洪武初命冷谦定律
　　谦议用四清声故编钟编磬皆为十六成一代完乐律吕精义曰宋李照范镇魏汉津所定律大率依宋太府尺黄钟长九寸空径三分积六百三十六分声比古黄钟低二律即无射倍律国初冷谦所定律用今工部营造尺黄钟长九寸空径三分四厘六毫积八百四十六分比古黄钟低三律即南吕倍律微高谦及蔡元定十二律管算法皆同谦律声比元定下五律余失之盎缓元定比谦高五律余失之焦杀
　　又曰徃年与善琴者论古今雅乐髙下闻其説曰冷谦之乐乃古无射调也俗呼为清商调以第二为宫音少者歌之则拽不出失之太下恐非中和也蔡元定之乐乃古夹钟调也俗呼为清徴调以第四为宫音老者歌之则揭不起失之太高亦非中和也所谓中和者古之正调是也俗呼为清角调轩辕氏之所造以第三为宫音比冷谦高一调比蔡元定低一调老者歌之不揭少者歌之不拽不髙不下是名为中和也时典乐尤世贤亦知音者以所帯来神乐观笙吹其所习旧乐章谱与琴谱相校所论不虚也
　　礼乐笺曰説者论大晟乐为宋方士魏汉津所制此未考本末不知乐律者也宋濓议汉津制乐为乱世之音【宋濓孔子庙堂议曰释奠有乐今则袭用魏汉津所制大晟之乐乃先儒所谓乱世之音也其可乎哉】在洪武四年而冷谦所定乐舞为洪武之六年乐章犹宋之旧而乐音非宋之音矣以何知之以律而知之葢谦所制者为太蔟之羽巾吕调也汉津所制其迎神初奏为南吕之角大吕变调也与谦之乐如参辰黔晳之不相合矣葢谦之七均自太蔟夷则夹钟无射中吕皆正调也惟清黄清林巧为变调然此二变音也固无妨于变也汉津之林钟为宫者仅商角二音为正调其徴羽变宫变徴皆属变调是七均之中而变者居四矣南宫为宫者仅商音为正调其徴羽角变宫变徴皆属变调是七均之中而变者居五矣又况汉津之律即李照之律下古乐二律所谓黄钟者仅中太蔟则其林钟之宫仅中南吕南吕之宫仅中应钟应钟管长四寸六分有竒而商角以下六均无一不出于变矣君则其细已甚而臣民事物靡然不振哀淫怨咽此真亡国之音也岂可与谦之乐同年而语哉大抵乐律乐章本为二道由宋以降乐章屡易而所用者皆王朴之律也政和以降乐章屡易而所用者皆汉津之律也至冷谦定乐乐章无改而所用者则非宋元之律也改其律而不变其章者声音道微政合严重律正其元曲袭其旧此谦之所以为明哲也谦旧有乐书在南太常
　　乐书曰律止于十二是矣然十二者律之本声而四者应声也本声重大为君为父应声轻清为臣为子故四声曰清声即夹钟大吕黄钟太蔟之应也茍不用四清声是有本而无应矣冷谦议用四清声故编钟编磬皆为十六岂非洞达音律者哉
　　治中李文利着律吕元声独宗吕览黄钟三寸九分之説
　　文利为思南府教授着律吕元声据吕氏春秋长孙无忌隋志刘恕通鉴外纪所载黄帝命伶伦取竹制律断两节间三寸九分而吹之以为黄钟之宫曰含少因而详加考证以三寸九分正司马迁黄钟九寸之误以太极隂阳五行由一生二由少及多见黄钟数少为极清以正宫声为极浊之误以左右对待各得一百二十九分正三分损益上生下生至仲吕而穷之误以正徴循环无穷正隔八相生徃而不返之误画图立説凡六卷嘉靖三年其门人御史范永銮进之朝
　　律吕元声黄钟章曰黄钟长三寸九分空围九分为声气之元其时子半其数极少其声极清音属正宫一阳方动其卦为复日南至而始反北也　按此即黄帝命伶伦所造之黄钟也黄钟之尊在于气清上行不在数多清者数少浊者数多数少者贵数多者贱宫声极清黄钟实为正宫其数极少故为君臣数多于君故商为臣民数多于臣故角为民事多于人故徴为事物多于事故羽为物皆原于黄钟之生生不已也以气言之其初至清至静清以生浊静以生动动则万物生矣其至清至静者实为之主也以数言之其初为一一生二二生四四生八八生十六十六生三十二三十二生六十四皆由一以始之也宫声三十九丝其声清越微妙为君至声微妙而
　　众声宗之犹人君至徳渊微而天下应矣故宫为声气之元　汉儒以黄钟九寸则黄钟为宫极浊声极下管极长长则声浊因谓宫声亦极浊夫宫为君声极清且上行至角羽之声乃下降重浊而为民物古人比类取象毫厘不爽　汉儒只闻得黄钟为诸律之本又闻得律长九寸遂错认以九寸为黄钟之长唐宋以下有志于乐者遂以为法不敢变也葢不知九寸为黄钟之终数乃黄钟益数之极而为防宾之管也由是损之以渐而短至应钟而极皆原于黄钟之损益也三代以下独韦昭以九寸为黄钟之变虽不明言黄钟几寸亦庻乎有见矣　如黄钟九寸为宫至应钟四寸六分竒为变宫乃不及黄钟半律音节不属如无射为宫则黄钟为商长四寸一分音节亦不属故有用半律子声之説是不得已而强迁就之也造化果如是耶
　　防宾章曰防宾长九寸空围九分为声气之极其时午半其数极多其声极浊音属正羽六阳既亢其卦为姤日北至而始反南也　按西汉司马迁误以此为黄钟之律也葢阳性动动者数三三者数之始也三而三之而防于九九者数之终也故阳数其始也不离于三其极也不离于九三寸九分三涵九也其终于九者九具三也涵九者九之少也具三者九之老也以子之半至夘之半为日九十元之九也夘之半至午之半为日九十亨之九也午之半至酉之半为日九十利之九也酉之半至子之半为日九十贞之九也月有三十日时有九十日月始于三时极于九亦三九之数也　司马迁以长九寸为黄钟葢徒闻律长九寸遂以九寸为黄钟不知九寸是黄钟升数之极而为宾之管也迁既定着于史汉唐以下诸儒遂以为真迁就补凑以成其术不胜繁弊终莫有觉其谬者
　　黄钟升阳归阳章曰十二律纪阳也阳升起于子半极于午半阳降起于午半极于子半极则复升循环不穷矣　按子月一阳动其律为黄钟声极清故黄钟之宫为正宫诸律之本也由是渐升至午半则九阳既亢数多声浊实为正羽极则复反阳气由是渐缩至子半则一阳又生数竒声清复为正宫世儒谓黄钟相生徃而不返不识黄钟故也
　　律吕三分损益章曰黄钟渐益以升阳又渐损以归阳终则复始循环无端一伸一缩生生不已以运五行叙四时冝八方之气黄钟子之半也阳复而未奋由是一气丑初为小寒又一气丑半为大寒其律大吕大寒隂气犹壮阳虽进而尚防故止升六分也大寒以后已向于春故太蔟以后各益九分至于宾得九寸焉宾午之半也隂始而未盛由是一气未初为小暑又一气未半为大暑其律林钟大暑隂气未行阳虽退而尚隆故止降六分也大暑以后已向于秋故夷则以后各损九分至于应钟得四寸八分则黄钟防宾二律子午为经十律为纬黄钟以左诸律比右律各损三分防宾以右诸律比左律各益三分所谓三分损益乃阳气升降微着之序也　按先儒以黄钟相生徃而不返不识黄钟故也不识黄钟生成之数故不知黄钟生诸律损益之理数岂人乎哉理岂凿乎哉一天道之自然也损益自损益隔八自隔八唐宋儒者以相生损益専在隔八上故必迁就分数长短参差大失本原实背天道　黄钟益六生大吕大吕至防宾皆益九分防宾损六生林钟林钟至应钟皆损九分大吕以下比右律各损三分林钟以下比左律各益三分隔八求损益误矣　三分损益分隂阳也子以后自大吕至仲吕为阳黄钟之升也午以后自林钟至应钟为隂黄钟升极为降也毎月律升九分今黄钟升六分以生大吕防宾降六分以生林钟则隂律阳律俱弱三分升降之交故也损益是冬至后左律与夏至后右律丑亥己未相
　　对左各损三分右各益三分天然定数则损益自见不必以损益推生律也
