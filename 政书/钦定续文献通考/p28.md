<!-- { "loadSidebar": true } -->
　　【臣】等谨按孔行素至正杂记曰宋季钱牌长三寸有竒濶二寸大小不同背铸临安府行用靣铸贯文云一百之类额有小窍贯以致逺此则制沿古币而用等钞法宋史不载附録于此明末蒋臣请用铜钞殆欲仿此制也
　　会子
　　宁宗嘉定四年十二月以会子折阅不行遣官体访江浙诸州
　　时提举司令民以田髙下藏新会子不如令者籍其赀福建路安抚使蔡防学曰罔民而利吾忍之乎惟有去而已因言钱币未均称提无术力求罢去袁说友防曰今官会日轻铜钱日少欲重官会而民间兊易不能及所兊之数官会何由而可重欲易铜钱而民间见钱收拾日难不能为称提之用铜钱何由而可易朝廷救之策亦间举矣既降指挥官司上供民间输纳并令钱会中半又降指挥民间以会子输纳不得勒令贴纳见钱又令戸部支拨见钱下临安府置塲以实数兊使又令封桩库日出见钱数千缗下临安府兊使又令诸州拨见钱于本州置塲兊使此皆欲重官会也是数策者不可谓不能救矣然大抵今日革而明日复毎不能称提于乆逺尔今累月来都下官会又复亏折一千官会虽得七百二三十见钱而砂毛【宋史食货志作尾误】减轻钱一千内率有二三十是实得七百以下也零会则折阅又甚矣然未至如外郡之尤也今近在辅郡如浙西之湖秀浙东之婺越葢兊一千而得六百七八十而砂毛减轻亦在焉稍逺而衢信又逺而建剑逺而江东西则一千止得六百以下矣愈逺则愈轻愈轻则愈不用官会之至此甚矣若更不求其策则公私俱不可行岂不为寒心哉今若止为都下官会计固可以一说论独外郡地既不同其说各异难以一概之说救之望下臣此奏于江浙东西福建五路守臣令各随本州事宜详考的确具申尚书省下检正都司同戸刑部防详掇其策画之最善者再行熟计申省取防施行庶防酌众论各随其宜或能救于乆逺也
　　理宗绍定三年置会子库监官一员専掌堂差以有举选人充
　　四年五月诏会子库造第十四十五界共二十万缗令封桩下库充边郡科降
　　端平二年诏封桩库支拨度牒五万道四色官资付身三千道紫衣师号二千道封赠勑诰一千道副尉减年公据一千道发下诸路监司州郡广收十六十七两界会子
　　以都省言会价日损物价日昻若非措置收减无由増长故也至淳祐十年又给度牒千道下临安府易民间两界破会宝祐三年二月又拨官诰祠牒新会香盐付临安府守臣马光祖收换两界旧敝会子九月右丞相董槐奏以临安府酒税専收破会解发朝廷旋即焚毁从之景定四年十二月诏舶务出售货以收敝楮仍禁乞取五年正月出奉宸库珠香犀象等货下务塲货易助收敝楮
　　五月监察御史李宗勉陈楮
　　宗勉言两界会子亟易劳费特甚行之既乆折阅如故不若节用而省退官吏内外营缮支费浮泛悉从节约岁省十万则十万之楮可损岁省百万则百万之楮可损也行之既乆损之益多钱楮相当所至流转则操我赢缩之柄不在楮矣其监司帅守既无苞苴餽运之费尽可撙节以为称提之助从之
　　八月臣僚请预造十八界新会
　　帝言若行新会又恐民间惶惑奏云非欲更造一界会子行使止欲预造桩积为变通之用帝然之至淳祐三年臣僚言十五十六两界会子尽用川纸物料既精工制不茍民欲为伪尚或难之迨十七界之更印已杂用川杜之纸至十八界则全用杜纸矣纸既可以自造价且五倍于前故昔之为伪者难今之为伪者易臣愚以为抄撩之际増添纸料寛假工程务极精致使人不能为伪者上也禁捕之法厚为之劝厉为之防使人不敢为伪者次也
　　九月以两界会子数多监司郡守奉行称提不防令诸路州县有官之家簮缨之后及寺观僧道并按版籍每畆输十六界会子一贯愿纳十七界者并从各州截角类解付封桩库交纳其将相勲贵之家御前寺观曾被指挥特免科役去处毋得夤縁规免仍不许敷及佃戸违者许越诉
　　是年始令收藏旧会
　　先是绍定五年两界会子已及三亿二千九百余万至是臣僚言两界会子逺者曾未数载近者甫及期年非有破壊涂污之今当以所收之会付封桩库贮之脱有缓急或可济事从之
　　【臣】等谨按旧制收到旧会或毁抹重造或竟烧毁不复收存也今藏以待乏毋乃尚欲用之乎夫新旧错出民志惑而奸伪滋此楮币之所以乱也董槐谓官司既可通融民间自然减落【宝祐三年九月奏】其源有自来矣
　　三年十二月诏措置会子务在必行尚虑监司守令奉行不力令两监察御史觉察弹奏
　　嘉熙二年遣江浙东西闽五路宪臣于朝以称提楮币而出也
　　许衡代人拟奏劄曰臣谓楮币之折阅断无可称提之理直一切罢而不行用耳讲称提之策者今三四十年矣卒无能为朝廷毫髪之助但见称提之令每下百姓每受其害而贯陌益落嘉定以一易二是负民一半之货也端平以五易一是负民四倍之货也今不若以实货收虚劵犹足救前日之过而无愧百姓实货者何盐是也
　　四年九月令措置十八界会子收换十六界将十七界以五准十八界一劵行用如民间辄行减落或官司自有违戾许径赴台省越诉
　　兵部侍郎袁甫论会子疏曰仰惟圣上以会子极为忧大臣鉴前事之误悉意经画自去岁遣官置局随所在州军任责撩纸今端绪已见岂容轻易施行而至于再误乎臣请先将白劄子所言别白言之然后臣得毕陈其说目今十六十七两界会子五十千万数日伙价日低救之策幸有十八界新会一着若不善用之则适以滋今白劄子遽欲以十八界会子旋印旋支其说谓一新之直可当旧之五六故当停旧造新然新者当造而不当遽用葢十八界未出则人之望朝廷区处惟两界旧会耳十八界既出则新旧三界杂然并行区处愈费力矣据白劄子虽云以新会照时价买旧会而暗毁之然当此用度窘迫既曰不必顿造新会则安能每月以三分之一而买旧会必至三界并行愈多愈贱且见钱会子子母相权白劄子云不必措置见钱又云宜放都城会价与城外相等意欲以重楮轻钱之术神之而人心终轻楮重钱官司虽严刑重罚勒令新会从官价旧会从民价然三界并行民听易惑新旧会之价不一新必为旧所牵而倒矣又三总戸部岁支见钱白劄子拟于朝廷桩积钱内支拨照得端平初元因换会子遂出累朝所积金银轻弃之至今帑藏枵虚言之哀痛今仅有升润所积见镪六七百万及行都所积三四百万视为根本若又扫而空之犯端平之大失岂不重可虑哉会子立界分定年限其法始于蜀中当换界之时差内外两塲官吏辨騐真伪方与交收外塲騐到一贯伪会追赏至七十贯内塲騐到一贯伪会追赏倍之民间知将来换会时难逃两塲辨騐自然伪会不至通行今白劄子乃欲新会不立界限是未知立法防奸之深意也凡此皆事理之当审者若夫区处之策亦非有新竒之论惟在立定规模善用新撩之纸为一顿换易之计则庶乎其可矣今朝廷纽旧会之陌换易新会大率以五旧易一新计必得十千万新会则旧会可以尽易其要在作急办纸而已办纸固不可缓印造尤所当急须并力防趣务在速办然后一朝尽行换易举五十千万之旧会悉易以十千万之新会使来夏以后更无旧会一劵行于世间独有一色新会则民间自然贵重矣臣愿陛下力持四戒一曰戒新会三界并用二曰戒轻变钱会中半三曰戒空竭升润桩积四曰戒新会不立界限更乞断以圣意勿以来夏为賖勿以顿造为惮爱惜寸阴力救积天下幸甚
　　又曰窃详白劄子所陈不欲明换而欲暗销者葢恐一新易五旧非民所乐故只令纽价输赋神而化之耳然比来物价翔踊正縁旧会数多民方苦之如能五分销去其四使新会顿复官陌则凡物十千之价者只两千可得米石绢匹色色如之岂非众所愿欲虑其不乐者过也况既以时值准会输赋民间折阅与以一易五则同虽避其名民不可愚也与其暗销不若明白收换之为愈照得绍兴间四川钱引价低固尝以一易四人无异论亦非今日剏行也
　　又曰指挥内一条人戸所纳官会各州军截凿一角发解朝廷臣谓令各州军截凿不若令人戸自凿赍赴官司何则官司截凿彼直谓空言绐我将来仍并出行用且有怨忿之心矣如许其自凿以纳官则目前虽有输财之苦亦知会少价增异日可以获利庶几不怨或谓人戸凿纳必有夹杂伪会之不知此虽有之亦自有限况只凿一角真伪自可稽考或又谓我但真行截凿足矣何恤人言不知目今用度窘急州县揣知此意必有宻献不必尽凿之说者朝廷处匮乏之际万一惑于其言縦使不为所惑然人之疑心难以家至戸晓臣之意只是一信字使天下晓然无疑而已又指挥内一条令各州军拘人戸纳官会分为六限每限半月计三月可足窃计将来人戸输纳不时州郡必至申请展限恐限内先纳者皆是畏谨及贫弱之人违限不纳者却是顽梗及巨力之戸臣欲反此说用之令州郡先催形势有力之家立定期限不许申展一则顿改收买会价必然骤长二则势家不敢希望展限以求幸免三则贫小者心服彼大家事力有余限内责其必纳更复何辞待大家纳足之日然后催及中戸中戸力虽稍薄然皆自爱必能依限输官末后视所收多寡如何酌催贫小之戸或已纳数多则朝廷施行寛恩可使贫小者霑被
　　张端义贵耳集曰辛未【嘉定四年】以二易一当时议者必曰贻害于后今以五易一倍于二易一矣十七界不及六十七文行用殊不知十九界后出又将十八界以十易一矣此一项利害难以虚言胜愚民之术至此而穷学士大夫强出新竒欲行称提之法愈称提则愈折阅矣
　　闰十二月诏民间赋输仍用钱会中半其会半以十八界直纳半以十七界纽纳
　　至淳祐十二年监察御史刘元龙言楮币积轻宜因各路时值令州县折纳纯用楮从之后公私交病明年仍用钱会中半景定三年都省言诸路州县税租见钱用时价折纳会子以重楮也州县间有故行违戾者诏诸路提刑躬视所部违者劾之
　　淳祐元年七月诏勑令所修伪造新会揩改旧会盗卖会底之令
　　二年三月诏在外诸军请给楮权以十八界三分増给
　　明年又以制臣李曾伯言命淮东西总所饷军劵钱并给楮四分皆以楮贱故也
　　七年二月诏十七十八两界会子更不立限永逺行用先是二年【按宋史食货志载韩祥奏作淳熙二年熙字误刻应作祐】宗正丞韩祥奏壊楮币者只縁变更救楮币者无如收减自去年至今楮价粗定不至折阅者不变更之力也今已罢诸造纸局及诸州科买楮皮更多方收减则楮价有可增之理帝曰善至是乃有是诏明年左司赵汝塈请更造十九界会子黄洪请不用会子皆以狂言惑众诏各免所居官
　　十一年以会价増减课其官吏
　　先是端平二年知衢州蔡节以本郡会价低减削二秩嘉熙元年知应天府赵与等各以称提会子进一秩淳祐八年四月臣僚言两界会子既永行用宜立殿最之法以为称提之助从之至是乃着此令
　　宝祐六年诏京城敝楮不堪行用于封桩库支拨两界好会尽数收换
　　至景定五年十月诏十七界会寖轻并以十八界会易之限一月止
　　景定四年诏更减造会子
　　都省言中外支用粗足已行减造会子今置公田免籴本又合减造诏每日更减五万寻以收买逾限之田复日增印会子一十五万贯
　　川引
