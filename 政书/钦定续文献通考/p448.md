<!-- { "loadSidebar": true } -->
　　时土木败后中国衣甲旗帜尽没故降新制以别之甲背后勇字旧用方黄绢为地今为圆地前面左用红圆月右用黄圆月旗号上用青绢带下用黄绢带战车军器俱令依新制造之
　　十一月铸两头铜铳
　　副都御史杨善请造两头铜铳每头置铁弹十枚以继短鎗鎗尽贼必乘隙即举铳所伤必众命兵仗局铸而试之至景泰元年二月辽东镇将言军中手把铳发辄不继贼已习知每乘隙进兵须令柄长七尺上施鎗头铳尽用鎗庶不摧挫因以木为式上闻亦诏兵防局造之
　　景帝景防二年五月允昌平侯杨洪奏造连环万弩牌定天下卫所嵗造军器之数
　　每卫一季成造盔甲鎗刀各四十件圆牌二十面八十条箭一千二百枝撒带四十副鋭箭四百枝毎千户所造四之一永为定例仍令巡按御史同按察司官五年一次查盘
　　四年十二月铸小铜铳
　　寜夏总兵官张防言永乐间所降大铳重三十四斤内装石子一个凡遇追贼重大不便止可守城请改铸小铜铳重八斤内装鐡弹子大者十三个小者二十个其发颇多亦能致逺命付兵仗局同总兵官试騐之
　　五年八月令诸军毎队置鹿角十具
　　宣府副总兵杨信言鹿角之制临阵可捍敌马结营可卫士卒每队宜置十具遇敌团牌拒前鹿角列后神铳弓矢相继迭发则守无不固战无不克兵部言在京已用鹿角操演宜令各边依信所拟置以训练从之
　　宪宗成化元年八月下九龙筩及寸紥窝弓法于诸边将
　　延绥叅将房能言先在川破敌之时用火器名九龙筩一线引火九箭齐发能致逺伤人中马警象大有功効及在贵州征苖行军下营多用寸紥窝弓宻布周营及贼行要路但有窥视逰线一动人马应而倒其间有置毒于箭者即时致死请勅兵部降下式様令各边依法成造分给战守命下其法于诸邉将令教习用之
　　【臣】等谨按颁九龙筩式兵志书在天顺八年实録书成化元年盖宪宗于天顺八年九月已即位故兵志误作天顺也
　　实録曰时府军前卫百户马真上言敌之长技在射与冲射借弓矢冲凭马力今宜于队伍兵仗中添设起火叉鎗九龙神筩一窝蜂弹及用喷鎗神铳等器间列神机次苐施用前列刀牌后张弓矢止则为篱出则为阵逺则以火伤贼近则以叉拒马则敌骑不能冲突矣
　　二年正月定官军队伍军器复强弩药箭之制
　　定襄伯郭登上言军务一谓旧例毎队五十五人弓箭三十又鎗手各十旗鎗手三人各具腰刀一今队伍中军器自取便利请旧例而増损之步队用神鎗手十弓箭手十牌刀手各五药箭强弩手十司神炮及舁火药者八杂用者七自古长技无过强弓劲弩近来营阵止有弓而无弩夫弩之为器自古以为中国长技其用比弓为易宜每队仍用药箭强弩手以复古制从之
　　孝宗治九年六月命浙江等处成造军器
　　时兵部请饬武备以存库军器不精请令内府兵仗局成造精致盔甲腰刀斩马刀长牌弓箭各二十事送浙江等处为式令有司徴料造作长鎗四根折造斩马刀一把团牌改为长牌弓箭照宣徳正统年间式様造成不如法者照例罚之至十三年成造斩马大刀山东二千五百把河南二千把浙江四千福建二千江西一千五百南直二千五百把又奏准成造拒马木二千架竹牌二千面滚刀五千把
　　王圻续通考曰治十一年奏准于河南钧磁二州各委官烧磁炮五千个运送至京发局贮用
　　十六年令南方卫所改造皮甲木鎗
　　鐡甲改用水牛皮造绵绳穿吊攅竹长鎗鎗改用木杆成造
　　武宗正徳九年八月命浙江等处嵗造军器徴价付兵仗局
　　时边将江彬等用事将导上为巡逰之计传防兵仗局造神铳二千神箭一万盔甲六千倭腰刀万二千长柄倭滚刀二千重翎铁矢万二千督物料甚急工部以内外库局军器数多乃请于浙江等处嵗造军器徴价十分之五每军装一副折银八两计得银十万以给用
　　【臣】等谨按王圻续通考载成化十六年以在库弓箭足折徴价银三年其余仍解本色夫承平之世不忘武备若多改徴料价则器日少而备益弛矣王圻续通考又载嘉靖二十年万厯五年折徴弓箭及胖袄之制似皆非良防若实録所载此正徳九年之事则更非典要也
　　世宗嘉靖三年四月造佛郎机铳于南京
　　南京守备魏国公徐鹏举等疏请广东所得佛机铳法及匠作兵部议佛郎机铳非蜈蚣船不能架宜并行广东取匠于南京造之诏可
　　八年十二月诏铸佛机三百分发各邉
　　至九年九月右都御史汪鋐请以佛机为守墩堡之具言守御墩台城堡当用臣所进佛机铳小如二十斤以下逺可六百歩者则用之墩台每墩一铳以三人守之大如七十斤以上逺可五六里者则用之城堡每堡三铳以十人守之五里一墩十里一堡大小相依逺近相应可以收不战之功饬各边行之
　　十一年二月命工部増造弗郎机铳颁十二营演习【臣】等谨按兵志云八年始从汪鋐言造佛郎机礟谓之大将军发诸邉镇今考发邉镇则自八年而造礟则自三年始佛机国名也正徳末广东巡检何儒招降佛机畨人因得其船铳等法以功擢用中国之有佛机诸火器自儒始也兵志及茅元仪武备志云其制以铜为之长五六尺大者重千余斤小者百五十斤巨腹长颈腹有修孔以子铳五枚轮流贮药安入腹中发及百余丈最利水战驾以蜈蚣船所击辄糜碎一种有木架而可低昻左右者中国原有此制毎座约重二百斤用提铳三个每个约重三十斤用铅子一个约重十两其机活动乃城上守营门之器也其始出于西洋畨国中国得之更为巧法扩而大之为发鑛乃大佛机也约而精之为铅锡铳乃小佛机也制虽不同皆由此以生之耳
　　六年五月增给蓟辽各闗火器火药
　　时御史邱养浩陈蓟辽边务言中国长技惟火器可以及逺今各闗营铳炮甚少而火药率三嵗一给缓急无济宜出罚锾多铸火器分给三路闗堡其火器除嵗给外仍以闗税委官督办许之
　　十一月顺天抚臣请给大铜炮二百以济邉用从之至十五年九月以铜鐡佛郎机铳二千五百副分给陜西三边十六年正月又给熟鐡小佛机三千八百副铜旋风炮三千副
　　二十一年正月以陜西总督刘天和所制蒺藜炮式发山西宣大造用
　　王圻续通考曰是年行两广选强弩药箭巧匠令军器局督造发边后令该省造弩弓千张并药箭觧部仍每年造毒药三千斤觧京寻停止
　　二十五年七月宣大总督翁万逹上火器诸制命兵部试騐发帑造之
　　万逹言臣尝彷古火器之制造成三出连珠百出先锋鐡棒雷飞母子火兽布地雷等炮屡经试騐比之佛郎机神机鎗等器轻便利用因奏请帑金二万两督造分给宣大三闗并各邉地堡应用兵部试騐言三出连珠百出先锋鐡棒雷飞俱便利可用则宜多造其火兽布地雷炮用之昏夜刼营则可用之行阵似非所宜似宜谅造报可十月山东巡按御史张铎进十眼铜炮大弹可及七百歩小弹可百四眼鐡鎗弹可四百歩皆足以摧锋防阵诏工部如式制之
　　二十七年三月命工部制克敌弩
　　锦衣卫军匠冯经献所制硬弩一并发二矢二并发三矢诏下所司騐试比神臂为逺赐名为克敌弩命工部如式制发团营及毎邉各千张令经赴军门教演之
　　唐顺之疏曰国初止有神机火鎗一种而佛机子母炮快鎗鸟嘴铳皆后出鸟嘴铳最猛利以铜鐡为管木槖承之中贮铅弹所击人马洞穿其防放之法一如弩牙发机两手握管手不动而药线燃其管背施防雄二臬以目对臬以臬对所欲击之人三相直而后发拟人睂鼻无不着者防于神鎗而凖于快鎗火技至此而极是倭夷用以肆机巧于中国而中国习之者也
　　神宗万厯二年三月令兵仗局添造火器
　　时蓟镇请火器工部言京库厰局火器例不发邉独蓟镇宻迩京师破格量发数次令仍于盔甲厰动支见贮鐡佛郎机二千架鸟鎗四百副夹靶鎗二千杆并各随用子铳铅弹火药药线等项与之其兵仗局题欲添造合成造中様铜佛机铳三千副大将军十位二将军七十九位三将军二十位神炮六百六十九个神铳一千五百五十八把补造中様铜佛机铳一千二百副小铜佛机铳五十副并各随用子铳铅弹火药等项定限三年造完诏可
　　八年四月蓟镇请添造新制器械许之
　　总兵戚继光以全镇盔甲战车损坏欲行修理冲锋器械便利欲行添造山海路车前营战车器械欲行补造各请给价其冲锋器械乃继光新造其法似菱角拒马体轻便利缓急可为营卫且便于收设每战令南兵前行马兵继后制为轻车每车一辆进则四人推运如飞上下山坂追奔敌马利器齐发步兵由车空以出齐用长鎗筤筅以利追杀但北方风劲竹易干折故制鐡筤筅以代之此三器系添造督臣梁梦龙代请给价许之
　　【臣】等谨按继光所着练兵实纪有军器觧一卷畧言五兵之制在于因敌变置或宜于马或宜于步或可南北兼用或边塞独用今即本镇器具各列为图有弓矢图镋钯图一线鎗图腰刀图筤筅图藤牌图长鎗图大棒图夹刀棍图钩鎗图图各有觧镋钯筤筅皆自破倭始制之其论鎗刀及造法用法甚详又言他器如斧钺锤挝大刀钩防之类必胆大艺精能独马出入阵中者间有之不可以教队兵不可以当大敌又有飞标毒弩戈防等名不一亦不可以齐大队为阵鐡穗鞭简双头棍等用之缉捕零窃则可若猬樷蚁附转动非利惟钩防为稍宜耳其火器亦皆有图有觧又有石炮一种用以守城最利
　　十九年八月命覈造火器
　　诏精造大将军毒虎连珠等炮及双头单头三眼等鎗其余军士不习及朽敝无用者皆改造从科臣张贞观之言也至三十七年増造百子铳千门补京营之缺从兵部请也
　　二十六年三月严私煎私贩硝黄之禁
　　凡各省置造火器召啇贩者必给有印信公文开明硝黄数目又必严禁出海啇船但盘有硝黄即戮遣无赦从天津抚臣万世徳奏也
　　【臣】等谨按倭奴长于短兵所少者惟火器硫黄出产在彼而所少惟熖硝故王圻本云接济熖硝沿海通所谓兵家大蠧但硝户奸民饵外夷之重利恐虽禁而难絶其唯禁私煎乎凡天下煎户籍之于官开煎局委以良吏民间所需几何令纳价官卖庶于军政有补
　　五月文华殿中书赵士桢贡鲁宻畨铳式诸器
　　神器谱图说一本西域鲁宻畨鸟铳一门水西洋畨鸟铳二门铳把手二把制雷铳二门子铳十门迅雷铳一架铳斧一把
　　【臣】等谨按兵志载万厯中大西洋船至得巨礟曰红夷长二丈余重者至三千觔能洞裂石城震数十里天啓中赐以大将军号遣官祀之崇祯时大学士徐光启请令西洋人制造发各镇然将帅多不得人有委而去之者及流冦犯闗三大营兵不战而溃鎗炮皆为贼有反用以攻城守陴中官已多异志虽亦发炮击之皆空器贮药取声震而已西洋巨炮不足恃如此又况诸畨器耶
