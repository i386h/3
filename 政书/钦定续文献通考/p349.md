<!-- { "loadSidebar": true } -->
　　二十三年三月万春节上寿皇太子命皇孙金源郡王玛逹格歌睿宗功徳歌
　　显宗尝命完顔匡作睿宗功徳歌教章宗歌之其词葢取宗翰与睿宗定防立熈宗及平陜西大破张浚于富平也是年万春节显宗命章宗歌此词侑觞世宗愕然曰汝辇何因知此显宗奏曰臣伏读睿宗皇帝实録欲使儿子知创业之艰难命侍读萨克苏【匡本名】作歌教之世宗大喜顾谓诸王侍臣曰朕念睿宗皇帝功徳恐子孙无由知皇太子能追念作歌以教其子嘉哉盛事朕之乐岂有量哉卿等亦当诵习以不忘祖宗之功命章宗歌数四酒行极欢乙夜乃罢
　　二十五年四月宴宗室于上京皇武殿帝自歌本曲先是十三年三月帝谓宰臣曰防寕乃国家兴王之地自海陵迁都永安女直人寝忘旧风今之燕饮音乐皆习汉制葢以备礼也非朕心所好东宫不知女直风俗恐异时一变此风非长久之计四月帝御睿思殿命歌者歌女直词顾谓皇太子及诸王曰朕思先朝所行之事未尝暂忘故时聼此词亦欲令汝辇知之汝辈当体朕意至于子孙亦当遵朕教诫也二十四年幸上京至是宴宗室宗妇于皇武殿饮酒乐帝谕之曰朕寻常不饮酒今日甚欲成醉此乐亦不易得也于时宗室妇女起舞进酒毕羣臣故老起舞帝曰吾来故乡数月矣今回朝已近未尝有一人歌本曲者汝曹来前吾为汝歌乃命宗室子序坐殿下者皆上殿而聼帝歌曲道祖宗创业艰难及所以继述之意【词详后乐歌】至□想祖宗音容如覩之语悲感不复能成声于是诸老人更歌本曲帝复续调歌曲留坐一更极欢而罢后二十八年三月万春节宴于神龙殿诸王公主以次奉觞上寿帝复以本国音自度曲葢言临御久春秋髙然思国家基绪之重万世无穷之托以戒皇太孙当修身养徳善于持守及命太尉左丞相图克坦克寕尽忠辅导之意于是帝自歌之皇太孙及克宁和之极欢而罢
　　十月建宣孝太子【即显宗】庙于衍庆宫后祭用三献乐用登歌
　　有司言乐用登歌今量减用二十五人初献升殿夹钟宫承安之曲酌献无射宫和宁之曲亚终献和宁之曲彻豆夹钟宫和安之曲
　　二十七年三月册皇太孙乐奏姑洗宫
　　皇帝将升御座宫县奏泰宁之曲皇太孙入门奏庆宁之曲【出门同】羣臣合班奏顺宁之曲皇太孙复受册位奏保宁之曲
　　二十九年【时章宗已即位】令太庙别庙乐工通以百人为定旧制太庙皇考庙乐工各三十九人是年升祔显宗有司以为宋之太庙别庙堂上乐各四十八人今之乐工少十八人拟令皇考庙旧乐工皆充两庙堂上乐以应前代九十六人之数尚书省议古乐工无定数遂奏太庙别庙通以百人为定
　　百官志曰大乐署兼鼓吹署乐工百人又勾管尚书省乐工皆从九品
　　章宗明昌三年更定教坊官阶
　　教坊旧用武散官大定二十九年以为不称乃创定二十五阶至是自从四品以下更立为十五阶从四品上曰云韶大夫中曰仙韶大夫下曰成韶大夫正五品上曰章徳大夫中曰长寕大夫下曰徳和大夫从五品上曰景云大夫中曰云和大夫下曰协律大夫正六品上曰庆喜大夫下曰嘉成大夫从六品上曰肃和郎下曰纯和郎正七品上曰舒和郎下曰调音郎从七品上曰比音郎下曰司乐郎正八品上曰典乐郎下曰协乐郎从八品上曰掌乐郎下曰和乐郎正九品上曰司音郎下曰司律郎从九品上曰和声郎下曰和节郎
　　五年置所讲议礼乐
　　【臣】等谨按先是世宗尝开详定所以议礼设详校所以审乐统以宰相通乐术者事见礼志其详不可考
　　六年四月以増修曲阜宣圣庙工毕赐衍圣公以下三献法服及登歌乐一部仍遣太常旧工往教孔氏子弟以备祭礼
　　【臣】等谨按金乐所以流传元代得修用之实本于此详见元姚枢传
　　是年创设宫县乐工一百五十六人
　　后承安四年诏罢创设乐工九十二人
　　宣宗贞祐三年九月【时已迁汴】朝谒世祖太祖御容于启庆宫行献享礼始用乐
　　四年十月祔祖宗神主于汴京太庙无宫县乐礼毕还宫用教坊乐
　　先是礼官言太庙既成行都礼虽简约惟以亲行祔享为敬请权不用卤簿仪仗及宫县乐舞从之至是行礼无宫县乐牺牲从俭礼毕车驾还宫至承天门外百官奉迎应用宫县奏采茨以乐簴未备遂止用教坊乐
　　乐志曰初正隆间海陵营太庙于汴贞祐南迁宣宗修之以祔诸帝神主其地故宋景灵宫之址也掘其下得编钟十三编磬八皆刻大晟字时朝廷多故礼器散亡竟亦不能备也
　　命礼部尚书张行信摄太尉奉安社稷礼乐咸杀其数哀宗正大元年七月补修大乐
　　雅乐
　　太常即郊庙祀享大宴大朝防宫县二舞是也凡大祀中祀天子受册宝御楼肆赦册命中宫皇太子太孙受外国使贺宴外国使皆用之
　　散乐
　　元日圣诞称贺曲宴外国使则教坊奏之其乐器名曲不传
　　鼓吹乐
　　铙歌鼓吹天子行幸卤簿导引之乐也教坊
　　本朝乐曲
　　本朝旧音世宗尝冩其意度为雅曲史録其一其俚者弗载
　　渤海乐







　　钦定续文献通考卷一百一
<史部,政书类,通制之属,钦定续文献通考>
　　钦定四库全书
　　钦定续文献通考卷一百二
　　乐考
　　歴代乐制
　　元太祖初年以河西髙智耀言徴用西夏旧乐
　　金史外国西夏传赞曰唐节度使有鼓吹故夏国声乐清厉顿挫犹有鼓吹之遗音焉
　　叶子竒草木子曰元郊祀天地祭宗庙祀先圣大朝防用雅乐盖宋徽宗所制大晟乐也曲宴用细乐胡乐驾行前部用胡乐驾前用清乐大乐
　　太宗六年九月宴宋使用女乐俳优【详见俗部乐】
　　十年十一月徴金太常遗乐
　　宣圣五十一代孙衍圣公元措来朝言于帝曰今礼乐散失燕京南京等处亡金太常故臣及礼册乐器多存者乞降防收录于是降防令各处管民官如有亡金知礼乐旧人可并其家属徙付东平令元措领之于本路税课所给其食明年元措奉防至燕京得金掌乐许政掌礼王节及乐工翟刚等九十二人十六年【按十三年太宗已崩是时六皇后称制】太常用许政所举大乐令苗兰诣东平指授工人造琴十张一三五七九者各二
　　十二年四月始命制登歌乐肄习于曲阜宣圣庙宪宗二年八月始用登歌乐祀昊天上帝于日月山先是三月五日命东平万户严忠济立局制冠冕法服钟磬笋虡仪物肄习五月十三日名太常礼乐人赴日月山八月七日学士魏祥卿徐世隆郎中姚枢等以乐工李明昌许政吴徳段楫寇忠杜延年赵徳等五十余人见于行宫帝问制作礼乐之始世隆对曰尧舜之世礼乐兴焉时明昌等各执钟磬笛箫箎埙巢笙于帝前奏之曲终复合奏之凡三终十一日始用登歌乐祀昊天上帝于日月山祭毕命驿送乐工还东平
　　祭祀志曰宪宗二年八月八日始以冕服拜天于日月山其十二日又用孔氏子孙元措言合祭昊天后土始大合乐
　　【臣】等谨按徐世隆传曰严实招致东平幕府实时得金太常登歌乐世祖遣使取观世隆典领以行其说与礼乐志互异而与张孔孙传合详后
　　世祖中统元年七月用新制雅乐享祖宗于中书省自宪宗三年世祖居潜邸命勾当东平府公事宋周臣【按本传名子贞志称其字】兼领大乐礼官乐工人等常令肄习仍令万户严忠济督之六年五月世祖以潜邸次滦州下教命严忠济督宋周臣以所得礼乐旧人肄习毋忽十一月勅乐工老不堪任事者以子孙代之不足者以他户补之至是年正月命宣抚亷希宪等召太常礼乐人至燕京六月命许唐臣等制乐器公服法服七月七日工毕十一日用新制雅乐享祖宗于中书省礼毕赐预祭官及礼乐人百四十九人钞有差八月命太常礼乐人复还东平
　　【臣】等谨按祭祀志云世祖元年七月设祖宗神位于中书省用登歌乐遣笔且齐致祭嗣后常遣官摄事焉　摄事乐　祀日晨祼有司请行事宫县乐奏思成之曲九成文舞九变初献诣盥洗位宫县乐作无射宫肃宁之曲洗瓒授执事乐止登歌乐作奏夹钟宫肃宁之曲升自东阶乐止祼鬯讫降自东阶登歌乐作奏夹钟宫肃宁之曲复位乐止馈食初献既祼馔入宫县乐作奏无射宫嘉成之曲奠馔讫乐止酌献初献诣盥洗位宫县乐作奏无射宫肃宁之曲洗爵授执事乐止登歌乐作奏夹钟宫肃宁之曲升自东阶乐止诣太祖酒尊所酌尊宫县乐作奏无射宫开成之曲献爵出户立乐止次诣每室酌献如上仪各奏本室之乐献毕宫县乐止降自东阶登歌乐作奏夹钟宫肃宁之曲初献复位立定文舞退武舞进宫县乐作奏无射宫肃宁之曲舞者立定乐止亚献诣太祖酌尊所宫县乐作奏无射宫肃宁之曲献爵讫次诣每室酌献并如上仪献毕乐止终献如亚献之仪祭马湩宫县乐作同进馔之曲拜讫退登歌乐作降阶乐止彻笾豆登歌乐作奏夹钟宫丰宁之曲【按此处阙乐止之节】送神乐作奏黄钟宫保成之曲一成止
　　十二月立仙音院复改为玉宸院括乐工立仪鳯司百官志曰仪鳯司掌乐工供奉祭享之事至元八年立玉宸院二十年改置仪鳯司【按此与本纪不合】隶宣徽院二十五年归隶礼部大徳十一年改玉宸乐院至大四年复为仪鳯司其属五云和署掌乐工调音律及部籍更畨之事至元十二年始置至大二年拨玊宸乐院安和署职掌与云和同至元十三年始置常和署初名管勾司管领回回乐人皇庆元年初置天乐署初名昭和署管领河西乐人至元十七年始置至大四年改为天乐署广乐库掌乐器等物皇庆元年始置
　　二年十二月命太常少卿王镛教习大乐
　　初大司农姚枢奏曲阜有太常雅乐宪宗尝命东平守臣辇其歌工舞郎与乐色俎豆至日月山帝亲临观饬东平守臣员阙充补无辍肄习今请以东平府详议官王镛兼充礼乐提举诏以镛特兼太常少卿领东平乐工常加督视肄习以备朝廷之用至是命镛教习大乐
　　三年备宫县钟磬乐舞籥翟凡用三百六十二人【臣】等谨按此条见王圻续通考未详所出惟元史礼乐志大乐职掌有云宫县工二百六十一人登歌工五十一人二乐用工三百一十二人代事故者五十人其数与此相合然本文逈别且并无中统三年之说不知续通考何以系之是年也是时未应明备如此辨证详后
　　五年【当作至元元年】作大成乐
　　【臣】等谨按大成乐成于至元四年世祖纪及耶律铸传所载并同礼乐志则系之中统五年【中统亦无五年是年八月改元即称至元元年也】彼此互异如果成于中统之末何以至元元年以来方且括乐器选石材教新工制冠服则其为制乐未成灼然可见然必谓至元四年始成则又与志载三年庙享宫县登歌二舞咸备之说不合岂有今年制作完备用之以昭大典矣而犹待明年始云告成耶若谓中统制乐先定其名至至元而乐始成则志于中统五年已云中书省上表称贺贺表固庆成之作【表云八音克谐三岁始就也】又未可以此和防其说大抵乐成于至元三年是冬即用以享庙【详志】但尚未定名明年乃定名大成耳【表云既完雅器未锡嘉名也】纪传并以命名之时为乐成之日故与志载乐成享庙年分小差至志载中统五年乐成称贺于前复载至元三年乐成用享于后则重出而自相抵牾矣王圻未及深考姑依文录之今以正史本文亦未敢遽删仍前后并列特为摘发其端用资参订
