<!-- { "loadSidebar": true } -->
　　从髙汝砺言命在官大钞更不许出聴民以五贯十贯例者赴库易小钞欲得钱者五贯内与一缗十贯内与两缗惟辽东从便他行钞诸路院务税及诸科名钱并以三分为率一分纳十贯例者二分五贯例者余并收见钱明年正月遂收毁大钞行小钞
　　八年正月以京师钞滞定所司赏罚格
　　自七年七月定制按察司以钞法流通为称职而河北按察司希卜苏廵按所给劵应得钞一贯以难支用命取见钱御史以沮坏钞法劾之帝以纠察之官乃先坏法杖黜之谕尚书省于州府司县官给由内明书所犯之数但犯钞法者虽监察御史举其能干亦不准用自是按察司及州县官例以钞通滞为陞降至是京师定赏罚格遂命监察御史赏罚同外道按察司大兴府警廵院官同外路州县官
　　八月更定辽东行使钞法
　　从辽东按察使杨云翼言以咸平东京两路商旅所集遂从都南例一贯以上皆用交钞不得用钱
　　十月令课税广收交钞小钞不限路分通行
　　参知政事孙铎言民间钞多正宜收敛院务税诸名钱可尽收钞秋夏税纳本色外亦令收钞不拘贯例农民知之则渐重钞可以流通又小钞各限路分亦甚未便可令通用从之
　　十二月更定俸钞给钱足数法禁买旧钞换钱兴贩者宰臣奏旧制内外官兵俸皆给钞其必用钱以足数者可以十分为率军兵给三分官员承应人给二分多不过十贯民间旧钞许赴库易新若官吏势要之家有贱买故钞而于院务换钱兴贩者以违制论复遣官分路廵察
　　宣宗贞祐二年二月更造交钞重至千贯
　　先是交钞日轻卫绍王大安二年溃河之役至以八十四车为军赏兵衂国残不遑救至是思有以重之乃更作二十贯至百贯例又造二百贯至千贯例食货志曰自泰和以来凡更交钞初虽重不数年即轻而不行至是则愈更愈滞矣南迁之后国蹙民困军旅不息供亿无度轻又甚焉
　　三年五月陜西请降板就造交钞
　　节度使乌凌阿与言闗陜军多供亿不足所仰交钞则取于京师徒成烦费乞降板就造便
　　七月改交钞名为贞祐寳劵仍立沮格罪
　　至明年正月又定捕获伪造寳券官赏九月御史台言交钞之价寖减近用贞祐寳劵以革其又虑既多而民轻与旧钞无异也乃令民间市易悉从时估严立罪赏遂使商旅不行物价日贵且时估月再定之而民间价旦暮不一今有司强之而市肆尽闭复议搜括隠匿必令如估鬻之则京师之物指日尽而百姓重困矣臣等谓惟官和买计赃之类可用时估余宜从便制可
　　四年正月监察御史田迥秀请酌寳劵支收法
　　迥秀言国家调度皆资寳劵行才数月又复壅滞其患总在出多入少耳若随时裁损所支而増其所收庶乎可也因条五事其一酒税及纳粟补官皆用寳劵诏酒税从大定之旧余皆不从
　　三月复置回易务
　　翰林侍讲学士赵秉文言比者寳劵滞塞盖朝廷将议更张而已妄传不用因之抑遏渐至废絶自迁汴以来废回易务臣愚谓当复置令职官通市道者掌之给银钞粟麦缣帛之类权其低昻而出纳之仍自选良监当官营为之若半年无过及劵法流通则聴所指任便差遣诏议行之
　　四月复许贞祐寳劵不限路分行用
　　寳劵初行民甚重之自河北陜西诸路所支既多人遂轻之商贾争收入京市买物价顿昻三年十二月乃令寳劵路各殊制河北者不许入河南至是河东行省胥鼎请量民力徴敛寳劵以禆军用因言河北寳劵以不许行于河南由是愈滞宰臣谓鼎欲徴军须钱宜从所请至河北寳劵昨以商旅赍贩南渡致物价翔踊乃权限路分行用今亦宜因鼎言罢之
　　兴定元年二月造贞祐通寳
　　上年八月平章珠格髙琪奏寳劵寖轻千钱之劵仅直数钱随造随尽工物日増宜更造新劵与旧劵权子母行之庻工物省而用不乏濮王守纯以下皆惮改奏曰向朝廷以小钞殊轻权更寳劵而复禁用钱小民虑楮币易坏不若钱可乆于是得钱则珍藏而劵则亟用惟恐破裂而至于废也今朝廷知支而不知收所以钱日贵而劵日轻不若量其所支复敛于民出入循环则彼知为必用之物而爱重矣今徒患轻而即欲更造不惟信令不行且恐新劵之轻复同旧券也既而陇州防御使完顔防及陜西行省令史惠吉继言劵法之防请姑罢印造以见在者流通之若滞塞则验丁口多寡物力髙下徴之吉言莫若更造以贞祐通寳为名自百至三千等之为十聴各路转运司印造仍不得过五千贯与旧券参用之诏集百官议纷纷不决帝厌之乃诏如旧而纾其徴敛之期至是竟用惠吉言造贞祐通寳用之凡一贯当贞祐寳劵千贯増重伪造阻格罪及捕获之赏
　　五月徴桑皮故纸钱
　　制钞之桑皮故纸皆取于民至是甚艰得遂令计价徴寳劵通寳名桑皮故纸钱髙汝砺言河南调发繁重今省部以嵗收通寳不充所用乃敛桑皮故纸钱七千万贯以补之近以通寳稍滞又増两倍河南人户农居三之二今租税尚多未足而复令出此若不粜当纳之租则必卖所食之粟以应之民既悉力以奉军而不足而又加徴若是彼不能给惟有逃亡民逃田秽兵食不给是军储钞法两废矣窃以钞滞物贵之害轻民去军饥之害重乞特命有司减免不从至四年八月乃诏自今嵗九月始停周嵗桑皮故纸折输
　　五年闰十二月造兴定寳泉
　　宰臣奏寳劵既乃造通寳以救之今其复如寳劵之末初通寳四贯为银一两今八百余贯矣宜更造兴定寳泉子母相权与通寳兼行毎贯当通寳四百贯以二贯为银一两随处置库许人以通寳易之县官能使民流通者进官一阶陞职一等或姑息以致壅滞则追降的决为差州府官以所属司县定罪赏命监察御史及诸路行部官察之定挠法失纠举法失举则御史降决行部官降罚集众妄议难行者徒二年告捕者赏钱三百贯元光元年二月始诏行之
　　元光二年五月造元光重寳又造元光珍货同银行用更造元光重寳毎贯当通寳五十又以绫印制元光珍货同银钞及余钞行之行之未乆银价日贵寳泉日贱民但以银论价寳泉几于不用乃定法银一两不得寳泉三百贯凡物可直银三两以下者不许用银以上者三分为率一分用银二分用寳泉及重寳珍货京师及州郡置平凖务以寳泉银相易其私易及违法而能告者罪赏有差是令既下市肆昼闭商旅不行七月壬子乃除市易用银及银寳泉私相易之法然上有限用之名下无从令之实有司虽知莫能制矣至哀宗正大间民间但以银市易
　　顾炎武日知録曰此今日上下用银之始
　　哀宗天兴二年十月印天兴寳防于蔡州
　　自一钱至四钱四等同见银流转不数月国亡食货志曰金初用辽宋旧钱正隆而降始议鼓铸民间禁铜甚至铜不给用渐兴窰冶凡产铜地脉遣吏境内访察无遗且及外界而民用铜器不可阙者皆造于官鬻之既而官不胜烦民不胜病乃聴民冶铜造器而官为立价以售此铜法之变也若钱法之变则鼓铸未广敛散无方已见壅滞初恐官库多积钱不及民立法广布继恐民多匿钱乃设存留之限开告讦之路犯者绳以重罚卒莫能禁州县钱艰民间自铸私钱苦恶特甚乃以官钱五百易其一千其防愈下及改铸大钱所凖加重百计流通卒莫获效济以鐡钱鐡不可用权以交钞钱重钞轻相去悬絶物价腾踊钞至不行权以银货银又滋救亦无防遂罢铜钱专用交钞银货然二者之乃甚于钱在官利用大钞而大钞出多民益见轻在私利得小钞而小钞入多国亦无补于是禁官不得用大钞已而恐民用银而不用钞则又责民以钞纳官以示必用先造二十贯至百贯例后造二百贯至千贯例先后轻重不伦民益惑及不得已则限以年数限以地方公私受纳限以分数由是民疑日深其间易交钞为寳劵寳劵未乆更作通寳凖银并用通寳未乆复作寳泉寳泉未乆织绫印钞名曰珍货珍货未乆复作寳防汔无定制而金祚讫矣








　　钦定续文献通考卷八
<史部,政书类,通制之属,钦定续文献通考>
　　钦定四库全书
　　钦定续文献通考卷九
　　钱币考
　　元
　　钞【附银】
　　【臣】等谨按钱币自当以钱为主而会引闗钞等制附焉自钞法盛于金源至元而钱防废则钱钞之先后不能不客主易位矣明代钞不胜钱而行使自有次第故亦先钞于钱云
　　太宗八年正月诏印造交钞行之
　　有于元者奏行交钞中书令耶律楚材曰金章宗时初行交钞与钱通行有司以出钞为利收钞为讳谓之老钞至以万贯唯易一饼民力困竭国用匮乏当为鉴戒今印造交钞宜不过万锭从之
　　【臣】等谨按先是钞法未行亦尝暂用防子当太祖末年何实行元帅府事于博州值兵火后物货不通实以丝数印置防子权行一方民获贸迁之利
　　宪宗三年夏立交钞提举司印钞以佐经用
　　时各道以楮币相贸易不得出境二三嵗辄易钞本日耗商旅不通真定兵马都总管史楫请立银钞相权法人以为便
　　【臣】等谨按元史百官志曰国初户部兼领交钞公事世祖至元始设交钞提举司与此互异
　　世祖中统元年十月行中统宝钞
　　帝擢王文统为平章政事委以更张庶务乃诏行中书省造中统元宝交钞是年冬初行中统交钞自十文至二贯文凡十等不限年月诸路通行税赋并听收受诸路领钞以金银为本本至乃降新钞
　　元史刘肃传曰肃为真定宣抚使时中统新钞行罢银钞不用真定以银钞交通于外者凡八千余贯公私嚣然莫知所措肃建三策一曰仍用旧钞二曰新旧兼用三曰官以新钞如数易旧钞中书从其第三策遂降钞五十万贯
　　三年七月勅私市金银应支钱物止以钞为准
　　四年三月诸路包银以钞输纳其丝料入本色非产丝之地亦听以钞输入
　　至至元十七年十一月中书省议流通钞法凡赏赐宜多给币帛课程宜多收钞从之
　　五月诏立燕京平准库均平物价通利钞法
　　寻命各路立平准行用库选部民富有力者为副后有贾胡恃制国用使阿哈玛特欲贸交钞本私平准之利以増嵗课为辞帝以问戸部尚书马亨对曰交钞可权万货者法使然也法者主上之柄使一贾擅之何以令天下事遂寝
　　至元三年始铸元宝
　　诸路交钞都提举杨湜上钞法便宜事谓平准行用库白金出入有偷盗之弊请以五十两铸为锭文以元宝用之便从之
　　陶宗仪辍耕录曰银锭上字号扬州元宝乃至元十三年平宋回至扬州丞相巴延令搜检将士行李所得撒花银子销铸作锭每重五十两归朝献纳世祖宴防从而颁赐或用货买所以民间有此锭也后朝廷亦自铸至元十四年者重四十九两十五年者重四十八两辽阳元宝乃至元二十三四年征辽东所得银子铸者
　　十三年正月云南行交防子
　　云南民以贝代钱时初行钞法民不便之行省赛音谔德齐言云南不谙钞法莫若以交防子公私通行为便从之至十九年九月定云南税赋用金为则以贝子折纳每金一钱直贝子二十索成宗大德九年十一月乃以钞万锭给云南行省命与贝参用其贝非出本土者同伪钞论
　　王圻曰云南以一为庄四庄为手四手为苗四苗为槖
　　朱国祯涌幢小品曰南人用贝一枚曰庄四庄曰手四手曰苗五苗曰索贝之为索犹钱之为缗也【臣】等谨按元史曰子明史曰海与同皆贝之俗名即尔雅之蚆也而字书二字俱不载又元史明史言贝俱以索计王圻作槖或系误刻
