<!-- { "loadSidebar": true } -->
　　孝宗治十七年五月畿内山东乆旱遣官祭告天寿山分命各廵抚祭告北岳北镇东岳东镇东海
　　武宗正徳五年三月祷雨
　　世宗嘉靖八年二月旱祷于南郊及山川社稷
　　帝以去冬少雪今春雨泽不降当亲祭南郊社稷山川尚书方献夫等言周礼大宗伯以荒礼哀凶扎释者谓君膳不举驰道不除祭事不县皆所以示贬损之意又曰国有大故则旅上帝及四望释者谓故为凶灾旅陈也陈其祭事以祷焉礼不若祀之备也今陛下闵劳万姓亲出祈祷礼仪务简约以答天戒常朝官并从同致省愆祈吁之诚随具仪以进是月甲申亲祷南郊及山川坛乙酉亲祷社稷坛先祭一日亲告太庙世庙祭日帝冠服浅色卤簿不设驰道不除郊社坛皆不设配不奏乐十一月祷雪亦如之即日雪帝亲诣郊坛告谢
　　十一年正月建雩坛
　　初帝欲于奉天殿丹陛上行大雩礼给事夏言言按左传龙见而雩盖巳月万物始盛待雨而大故祭天为百谷祈膏雨也月令雩帝用盛乐乃命百县雩祀百辟卿士有益于民者以祈谷实通典曰巳月雩五方上帝其坛名雩禜于南郊之旁先臣邱濬亦谓天子于郊天之外别为坛以祈雨后世此礼不传遇有旱暵辄假异端之术为祈禳之事不务诚感而以术刼诬亦甚矣濬意欲于郊旁择地为雩坛孟夏后行礼臣以为孟春既祈谷矣苟自二月至四月雨旸时若则大雩之祭可遣官摄行如雨泽愆期则躬行祈祷诏可乃建雩坛于圜丘坛外泰元门之东为制一成广五丈髙七尺五寸四出陛各九级内壝径二十七丈髙四尺九寸五分櫺星门六正南三东西北各一外垣周四十五丈髙八尺一寸正南三门曰崇雩歳旱于季春择日躬祷奉太祖配十二年言为礼部尚书言古者大雩之祀命乐正习盛乐舞皇舞盖假声容之和以宣阴阳之气请于三献礼成之后九奏乐止之时乐奏云门之舞仍命儒臣括云汉诗词制云门一曲使文武舞士并舞而合歌之且请増鼓吹数番教舞童百人青衣执羽【羽志作扇讹】绕坛歌云门之曲而舞曲凡九成因上其仪视祈谷礼
　　嘉靖祀典曰雩坛止去地一级四围用炉鼎四坛面用炉鼎二比圜丘减四分之一
　　王圻曰肇建崇雩坛礼三献乐九奏可谓和敬备而精诚逹矣夏公复奏此意以云门者取云气出于天而致雨也或曰格天在诚礼数则渎矣
　　十七年四月大雩
　　时将躬祷郊坛帝谕礼部祷雨乃修省事不用全仪亦不奉祖配乃定青衣上香进帛三献八拜成礼百官陪拜祭用酒果脯醢牛一以熟荐前一日戌刻诣郊坛中夕行礼
　　【臣】等谨按明代凡水旱灾伤或躬祷或露告于宫中及奉天殿陛或遣官祭郊庙陵寝及社稷山川无常仪至世宗始复古礼行雩祭特建郊坛考典备乐可谓盛矣乃云门之曲制而未作鼓吹舞童旋即报罢终帝之世雩祭止一举厥后深居西内遇水旱间祷于洪应雷宫及凝道雷轩徇方士之说忘昭格之诚固不仅一雩祀矣
　　神宗万厯十三年四月步祷于南郊
　　京师自去年八月不雨至二月命礼部遣官祭告顺天府于应祀神庙竭诚祈祷不雨祭告如初凡三祷不应乃以四月戊午步祷于郊遣官分祀各坛庙仍不雨越四日复命大臣分班三日一祷于风雨山川太歳坛及东岳庙太常寺顺天府率属祈祷如常太常寺官仍日诣诸坛行香始四月癸亥至五月乙酉凡二十三日府部大臣凡再周丙戌大雨乃遣官告谢
　　愍帝崇祯四年五月步祷于南郊
　　大雩仪【嘉靖十二年定】
　　前期五日太常寺奏请大臣视牲如常仪前期三日告请太祖配神于太庙行一献礼前期二日太常卿光禄卿奏省牲如常仪正祭前期太常寺陈设如常仪是日早锦衣卫备法驾设舆于奉天门正中皇帝常服乘舆至南郊由西天门厯昭亨门降舆过门升舆至崇雩坛门西降舆礼部太常官导皇帝入东左门由正南櫺星左门入坛由中陛左陛至坛恭视神位毕出至神库视笾豆神厨视牲毕导驾官导皇帝至幕次具祭服出导驾官导皇帝由左门至内壝櫺星左门入坛典仪唱乐舞生就位执事官各司其事内赞奏就位皇帝就拜位典仪唱迎神奏乐乐止内赞奏四拜皇帝四拜平身传赞百官同典仪唱奠玉帛奏乐内赞奏升坛皇帝升至上帝前奏跪搢圭皇帝跪搢圭司香官捧香跪进于皇帝左奏上香皇帝三上香讫捧玉帛官以玉帛跪进于皇帝右皇帝受玉帛奠讫奏出圭导至太祖前仪同进香并帛俱右奏复位乐止典仪唱进俎奏乐斋郎舁馔至内赞奏升坛皇帝升至上帝前搢圭进俎出圭导至太祖前仪同奏复位乐止典仪唱行初献礼奏乐内赞奏升坛皇帝升至上帝前奏搢圭捧爵官以爵跪进于皇帝右皇帝受爵奏献爵皇帝献讫奏出圭奏诣读祝位奏跪皇帝至读祝位跪赞百官皆跪乐暂止内赞赞读祝读祝官跪读讫乐复作内赞奏俯伏兴平身传赞百官同导至太祖前仪同奏复位乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止太常卿进立于坛前东向立唱赐福胙内赞奏诣饮福位皇帝升至饮福位奏跪奏搢圭光禄卿捧福酒跪于皇帝左内赞奏饮福酒皇帝饮讫光禄卿捧福胙跪于皇帝左内赞奏受胙皇帝受讫奏出圭俯伏兴平身奏复位皇帝复位内赞奏四拜皇帝四拜平身传赞百官同典仪唱彻馔奏乐执事官彻馔讫乐止典仪唱送神奏乐内赞奏四拜皇帝四拜平身传赞百官同乐止典仪唱读祝官捧祝进帛官捧帛掌祭官捧馔各诣燎位皇帝退立拜位东典仪唱望燎奏乐乐奏云门之曲内赞奏礼毕导驾官导皇帝至幕次易祭服毕还宫坛上犹奏乐舞九成乃止
　　步祷仪【万厯十三年定】
　　前期一日皇帝具青服预告于奉先殿行礼如常仪是日太常寺进祝版亲填御名讫太常寺博士捧出安舆亭内舁至南郊神库奉安太常寺预设酒果脯醢香帛于圜丘牛一熟荐设皇帝拜位于坛壝正中锦衣卫设随朝驾不除道正祭日昩爽皇帝具青服御皇极门太常寺官跪奏请圣驾诣圜丘皇帝起步行防驾侍卫并导驾侍班翰林科道等官如常仪百官各青衣角带恭候于大明门外内阁礼部太常寺近前余官东西按序立驾至鱼贯前导卑者在前崇者在后縁道两傍离御路稍逺至昭亨门序立候驾监礼御史等官如常仪驾至昭亨门导引官导至左櫺星门外幕次少憇礼部太常寺官跪奏诣坛位内赞对引官导行典仪唱执事官各司其事内赞奏就位皇帝至拜位典仪唱迎神内赞奏升坛导皇帝至香案前奏跪上香讫奏复位四拜传赞百官同典仪唱奠帛行初献礼内赞奏升坛导至神御前奏献帛献爵诣读祝位奏跪传赞百官皆跪赞读祝讫奏俯伏兴平身传赞百官同奏复位典仪唱行亚献礼内赞奏升坛导至神御前奏献爵讫奏复位典仪唱行终献礼仪同亚献典仪唱送神内赞奏四拜传赞百官同典仪唱读祝官捧祝进帛官捧帛各诣燎位内赞奏礼毕导引官导皇帝出至幕次少憇驾还仍诣奉先殿叅谒如常仪













　　钦定续文献通考卷七十
　　钦定四库全书
　　钦定续文献通考卷七十一
　　郊社考
　　祀日月
　　辽太祖天赞三年九月拜日于蹛林
　　穆宗应厯二年十一月日南至始用旧制行拜日礼圣宗统和元年十二月千龄节祭日月
　　四年十一月祭日月为驸马都尉勤徳祈福
　　开泰二年四月拜日
　　四年六月七月七年二月四月并拜日如礼
　　拜日仪
　　皇帝升露台设褥向日再拜上香门使通閤使或副应拜臣僚殿左右阶陪位再拜皇帝升座奏牓讫北班起居毕时相以下通名再拜不出班奏圣躬万福又再拜各只候宣徽以下横班同诸司閤门北面先奏事余同教坊与臣僚同
　　【臣】等谨按辽志冬至朝贺臣僚班齐皇帝皇后拜日臣僚陪位再拜乃升殿受贺帝后同拜与常仪异惟至日行之又毎岁十二月辰日出猎皇帝皇后焚香拜日毕乃设围行柴册礼亦拜日详见柴册仪
　　金太宗天防四年正月朔始朝日于乾元殿而后受贺熈宗天眷二年定朔望朝日仪
　　皇帝服靴袍百官常服有司设炉案御褥位于所御殿前陛上设百官褥位于殿门外皆向日宣徽使奏导皇帝至位南向再拜上香又再拜各门皆相应赞殿门外臣僚陪拜如常仪
　　世宗大定十五年复月朔拜日礼
　　拜日礼自大定二年以无典故而罢至是言事者谓今正旦并万春节宜令有司定拜日之礼有司援据汉唐春分朝日升烟奠玉如圜丘之仪又按唐开元礼南向设大明神位天子北向皆无南向拜日之制今已奉勅以月朔拜日宜遵古制殿前东向拜诏姑从南向其日先引臣僚于殿门外立陪位立殿前班露台左右皇帝于露台香案拜如前仪
　　十八年拜日于仁政殿始行东向之仪
　　皇帝出殿东向设位宣徽使赞拜皇帝再拜上香讫又再拜臣僚并陪拜依班次起居如常仪
　　章宗明昌五年三月初定日月常祀
　　朝日坛曰大明在中都施仁门外之东南当阙之夘地门壝之制皆同方丘夕月坛曰夜明在彰义门外之西北当阙酉地掘地污之为坛其中以春分朝日于东郊秋分夕月于西郊斋戒陈设省牲器奠玉币进熟并如大祀之仪朝日玉用青璧夕月用白璧币皆如玉之色牲各用羊一豕一有司摄三献司徒行事
　　宣宗贞祐元年闰九月朔拜日于仁政殿
　　自是毎月吉以为常
　　元世祖至元十六年十二月祀太阳
　　二十五年正月祭日于司天台
　　三十一年五月【时成宗已即位】祭太阳于司天台
　　武宗至大三年十月诏行朝日夕月礼
　　时议行南北郊及朝日夕月典礼有旨所用仪物令有司速备其后仅举南郊北郊及日月皆不行【详郊祀门】
　　明太祖洪武三年正月定朝日夕月礼
　　元年定郊祀礼以日月从至是议专祀乃建朝日坛于城东门外髙八尺夕月坛于城西门外髙六尺俱方广四丈两壝壝各二十五步燎坛方八尺髙一丈开上南出户方三尺神位以松栢为之长二尺五寸广五寸趺髙五寸朱质金书朝日以春分日夕月以秋分日星辰则祔祭于月坛
