<!-- { "loadSidebar": true } -->
　　先是奢効忠死妻世统无子妾世续有防子崇周世统以嫡欲夺印相仇杀方奏报总兵郭成等利其所有遽发兵千余深入落红奢氏九世所积搜掠一空世续亦发兵尾其后効忠弟沙卜出拒战且邀水西兵报讐成兵败绩乃檄取沙卜于世统统不应复杀把总三人聚苖兵万余欲攻永寜泄怨巡抚劾成等邀利起衅而议二土妇仍分管所属俟崇周成立赴袭理事十四年崇周代职未几死从弟崇明効忠亲弟尽忠子也防孤依世统抚养一十三年至是送之永宁世续遗之氊马许出印给之事已定而诸奸阎宗传等自以昔附世续逐世统杀沙卜恐崇明复前恨遂附水西立阿利以自固安疆臣阴阳其间蛮兵四出焚掠屯堡朝议崇明暂管宣抚冀崇明蠲夙恨以收人心而宗传等攻掠永宁普宁摩尼如故崇明承袭防一载世续竟以印私与安疆臣妻弟阿利巡抚遣官执而索之世续言印在镇雄陇澄处【陇澄者水西安尧臣也陇氏垂絶尧臣入赘遂冒称陇澄得叙平播州叙州功中朝不知也尧臣外怗称功内仗水西有据镇雄制永宁心蜀抚按以非陇氏种无授镇雄意尧臣以是懐两端阴助世续意世续得授阿利则已据镇雄益坚又朝廷厌兵宗传阿利等方驿骚已可卧取陇氏也】而阎宗传等每焚掠必称镇雄兵以怖诸部于是总兵侯国弼等皆归恶于安尧臣黔中抚按以西南多事兵食俱诎无意取镇雄尧臣因以普市麾尼诸焚掠皆归之蜀将议者遂以贪功起衅为蜀将罪四川巡抚乔璧星疏请防勦尧臣【璧星言尧臣欲簒镇雄垂涎蔺地有年矣宗传之背逆恃镇雄犹镇雄之恃水西安疆臣不助兵臣已得其状宜乘逆孽未成黔蜀防勦倘怙恶如故即移师击之】廷议无敢决用师者久之阿利死印亦出蜀中欲逐尧臣之论卒不可解永宁议兵几如聚讼时朝廷已一意休兵乃命释世续赦阎宗传等罪访求陇氏子孙为镇雄后并令疆臣约束尧臣归本土司不许冒袭于是宗传降尧臣请避去黔督遂请撤师
　　熹宗天啓元年永宁土官奢崇明据重庆以叛
　　崇明与其子寅久蓄异志至是借请调马步兵二万赴辽遣其壻樊龙部党张彤等领兵至重庆久驻不发巡抚徐可求移镇重庆趋永宁兵樊龙等以增行粮为名乘机杀巡抚道府总兵等官二十余员遂据重庆分兵攻合江汭溪破泸州陷遵义府【兴文知县张振德死之兴文故九丝蛮地】进围成都伪号大梁布政司朱爕元等分门固守石砫女土官秦良玉统精兵至诸援兵亦渐集相持百日防贼将罗乾象输欵自効夜纵火焚贼营崇明父子仓皇奔钱帛米谷委弃山积穷民赖以得活时爕元已授巡抚率川卒追崇明江安新都遵义诸郡邑皆复
　　三年川师平蔺州
　　先是樊龙收余众数万据重庆险塞爕元督良玉等夺二郎关又破佛图关官军与平茶酉阳石砫三土司兵合围重庆城中乏食爕元遂以计擒樊龙杀之张彤亦为乱兵所杀生擒龙子友邦及其党三十余人遂复重庆时安邦彦反于贵州崇明遥倚为声援至是川师复遵义进攻永宁败奢寅于土地坎被创遁樊虎亦战死进克其城降贼二万复进拔红崖天台诸囤寨降者日至崇明势益蹙求救于水西邦彦遣十六营过河援之罗乾象急破蔺州焚九鳯楼覆其巢崇明踉跄走投水西邦彦与合兵分犯遵义永宁川师败之于芝蔴塘贼遁入青山诸将逼渭河鏖入龙场阵获崇明妻安氏及奢崇辉等斩获万计蔺州平
　　愍帝崇祯初年起朱爕元总督贵湖云川广诸军务防师勦贼
　　爕元前总督川师平蔺州请以赤水河为界河东龙属黔河西赤水永寜属蜀永寜设道府与遵义建武声势联络未防贵州巡抚王三善为邦彦所袭死崇明势复张将大举防永寜防奢寅为其下所杀爕元亦以父丧去崇明邦彦得稽诛崇明称大梁王邦彦号四裔大长老诸称元帅者不可胜计合兵十余万规先犯赤水至是爕元大防师定计诱贼深入永寜邀之于五峯山桃红坝令总兵侯良柱大败之崇明邦彦皆授首
　　酉阳
　　元世祖至元二十年定酉阳属绍庆府
　　酉阳汉武陵郡酉阳县地宋为酉阳州是时置绍庆府领州四一为酉阳泰定帝泰定四年绍庆路四洞首阿者等降并命为蛮夷长官仍设巡检司以抚之【臣】等谨按元史地理志酉阳与来寜柔逺服州俱领于懐徳府今从明史土司传
　　明太祖洪武八年命置酉阳宣抚司以冉如彪为使先是五年酉阳宣慰司冉如彪遣弟如喜来朝诏置酉阳州以如彪为知州至是改宣抚司仍以如彪为使置平茶邑梅麻兔石耶四洞长官司以杨底纲杨金奉冉徳原杨隆为之二十七年酉阳宣抚冉兴邦以袭职来朝命改渝州
　　孝宗治十二年酉阳宣抚司等奏蛮贼作乱乞师讨之
　　宣抚冉舜臣以宋农寨蛮贼纠胁诸寨洞蛮杀掠焚刼保靖永顺二宣慰亦称邑梅副长官杨胜刚父子谋据酉阳结俊倍洞长杨震广等号召宋农后溪诸蛮聚兵杀掠并请捕部议酉阳溪洞连络易煽动宜即扑灭请行镇巡官酌议机宜正徳三年酉阳宣抚司防印舎人冉廷玺及邑梅长官司奏湖广镇溪所洞苖聚众攻刼请兵讨之
　　神宗万厯四十六年调酉阳兵四千命宣抚冉跃龙将之援辽
　　四十七年跃龙遣子天允及文光等领兵赴辽阳驻虎皮黄山等处三载解奉集围后以浑河之败冉见龙战没死者千余人撤守辽阳又以辽阳失守冉文焕等战没死者七百余人跃龙又捐金运军器至山海关振困招魂兵部尚书张鹤鸣言臣前在贵州时跃龙捐饷征红苖屡建竒功今又着节于边宜加优防以风诸邉
　　熹宗天啓元年授冉跃龙宣慰使
　　妻舒氏并给诰命仍恤阵亡千七百余家四年跃龙以东西赴调効命为弟见龙及诸阵亡者请赐恤命下所司崇祯九年宣慰司冉天麟奏庶孽天允谋夺爵土不遂擅兵戕杀下抚按察勘时蜀方忧盗大吏自顾不暇土官事多寝阁云
　　石砫
　　元置石砫军民安抚使司
　　石砫本汉牂牁郡地以石潼关砫蒲关而名后周置施州唐改青江郡宋末置石砫安抚使元改石砫军民府寻仍为安抚司
　　明太祖洪武八年改石砫安抚为宣抚司重庆府先是石砫安抚司马克用遣其子付徳入朝至是改为宣抚既而宣慰马应仁有罪应死贷谪戍宣徳五年帝念其祖克用尝効力先朝命求其子孙之良者用之以应仁子镇为宣抚
　　明史土司传曰石砫地邻酆都互争银场成化十八年三月盗三百人入石砫杀宣抚马澄及卒二十余人焚掠而去四川巡抚孙仁奏除其课闭其洞仍移忠州临江巡检于酆都南宾里之姜池以便防守从之
　　神宗万厯二十二年石砫女土官覃氏行宣抚事时土吏马邦聘谋夺其印与其党马斗斛等集众数千围覃氏纵火焚公私庐舎八十余所杀掠一空覃氏奏言臣自从征叠茂击贼大雪山皆着成劳今邦聘无故防刘孤寡臣以未有朝命不敢出兵角胜请比先年楚金洞舎覃碧谋簒事与邦聘同就吏防次年杨应龙反播州覃与杨为姻而斗斛亦结应龙两家观望狱遂解
　　明史土司传曰覃氏有智计性淫故与应龙通长子千乘失爱昵次子千驷谓应龙可恃因聘其女为千驷妻千驷入播同应龙反千乘袭马氏爵应调与酉阳冉御龙同征应龙应龙败千驷伏诛而千乘为宣抚如故千乘卒妻秦良玉以功封夫人
　　熹宗天啓二年授石砫女土官秦良玉都督佥事充总兵官
　　良玉饶胆智善骑射兼通词翰仪容娴雅而驭下严峻戎伍肃然所部号白捍兵为逺近所惮先是万厯时征播州防昌时援辽天啓时赴榆关及复崇庆援贵州屡建大功良玉初举兵即以疏闻命封夫人至是复有是命崇祯三年奉诏勤王出家财济饷帝优诏褒羙召见平台赐防币羊酒赋四诗旌其功七年归自京师不复援专办蜀贼二月贼陷防州围太平良玉至乃走十三年败罗汝才兵斩其魁东山虎又破之仙寺岭夺汝才大纛擒其渠副塌天贼势渐衰当是时督师杨嗣昌尽驱贼入川川抚邵防春提弱卒二万守重庆所倚惟良玉及张令二军十月张献忠连破官军令为贼所殪良玉趋救不克转闘复败所部三万人畧尽乃单骑见捷春陈办贼计既又图全蜀形势上巡抚陈士竒巡按刘之勃皆不能用十七年春全蜀尽陷良玉约所部分兵守四境贼遍招土司独无敢至石砫者后以寿终












　　钦定续文献通考卷二百四十一
<史部,政书类,通制之属,钦定续文献通考>
　　钦定四库全书
　　钦定续文献通考卷二百四十二
　　四裔考
　　西南夷
　　云南土司一
　　明太祖洪武十四年诏谕云南诸郡蛮
　　时大军至滇梁王走死既置云南府自是诸郡以次来归
　　明史土司传曰云南诸郡垂及累世规制咸定统而稽之大理临安以下元江永昌以上皆府治也孟艮孟定等处则为司新化北胜等处则为州或设流官或仍土职今以诸府州槩列之土司者从其始也葢滇省所属多蛮夷杂处即正印为流官亦必以土司佐之而土司名目淆杂难以缕析故系之府州以括其所辖而于土司事迹止摭其大纲有闗乎治乱兴亡者俾控驭者识所鉴焉【臣】等谨按云南即滇国也马端临考始于楚顷防王使荘蹻畧地至滇终于蜀汉诸葛孔眀置云南郡今以明史云南土司传考之则隋置昆州【隋志无昆州唐志昆州注本隋志隋乱废考隋书南寜州蛮防翫拜毘州刺史叛服不常故志不载耳】唐仍之后为南诏氏所据改鄯阐府厯郑赵杨三氏至大理段氏以髙智升领鄯阐牧遂世其地【宋太祖时王全斌进滇地图帝以玉斧画大渡河为界由是云南不复通中国】元初置鄯阐万户府既改置中庆路【元宪宗时收大理国鄯阐府地置鄯阐万户府世祖时改为鄯阐路寻改为中庆路属云南行省】封子和克为云南王镇之仍録段氏子孙守其土和克死其子嗣封为梁王【元世祖既设云南行省始置郡县封子和克为云南王居省城后遇鹤薨又立皇曾孙松山为梁王世守其土】盖云南自古为遐荒僻裔蛮僰所居汉武始开置郡县隋唐之际羁縻而已迄于段专制一方元时乃入版图同内地而道里荒逺史籍无徴者多矣兹若不从明土司传体例则名目淆杂诚难辨晰故虽叅稽他书而仍系之府州等分列于后
　　又按明史云南土司凡五十余今以一统志考之惟大理府领长官司一临安府领长官司五景东府有土知府知事顺寜府领长官司一防化府有土知府丽江府有土通判永昌府领安抚司一外又领羁縻土府一土州二宣抚司六安抚司二长官司一北胜改升永北府领土府一其余则皆无土司矣又徼外附见有旧孟艮土府本邦军民宣慰使司猛密宣抚使司孟飬军民宣慰使司钮兀长官司以在荒外羁縻之而已
　　云南
　　明太祖洪武十五年云南诸蛮寨悉定
　　先是五年三月命翰林待制王祎赍诏谕梁王【元宗室巴匝尔斡尔宻也】久留不遣卒遇害八年复遣湖广叅政吴云徃中途为梁使所害十四年征南将军傅友徳等率师至云南城梁王赴滇池死定其地改中庆路为云南府至是友徳等分兵攻诸蛮寨之未服者土官杨苴乗隙作乱集蛮众二十余万攻云南城时城中食少士卒多病冦至都督谢熊冯诚等撄城固守贼不能攻遂逺营为久困计时沐英方驻师乌撒闻之将骁骑还救至曲靖遣卒潜入报城中为贼得绐之曰总兵官领三十万众至矣贼众惊愕宵遁走安寜罗次邵甸富民普寜大理江川等处复据险树栅谋再冦英调将士剿降之斩首六万余级生擒四万余人诸部悉定
