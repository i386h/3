<!-- { "loadSidebar": true } -->
　　职官志曰神乐观掌乐舞以备大祀天地神只及宗庙社稷之祭肄太常寺与道录司无统属祝允明前闻记曰髙皇帝敬天事神至于礼乐末节防不究心以乐生不娶颛洁特创神乐观居之俾从黄冠之列赡给优厚所辖钱粮例不刷卷曰要他事神明底人不要与他计较常膳之外复益其内若干曰无使饥寒乱性诸武舞执干盾之属后易楮甲绘兵其上防微之意又因以见焉春明梦余录曰神乐观在天坛内之西设提防知观教习乐舞生内有太和殿遇祭则先期演乐于此
　　十三年五月谕礼部慎择乐舞生
　　帝谕礼部曰乐舞者所以享天地祖宗而致感格之道也凡乐舞生必慎择其人若有过及疾病者放归为民诸在王府者亦然至十一月诏公侯及诸武臣子弟凡百一十九人习乐舞以供祀事十七年九月命各王府乐舞生俱于所在儒学生员内选用仍命神乐观选乐舞生五人往教习之
　　九月圣夀节始御前殿受贺大宴后殿行礼用乐与正旦冬至同
　　前固却不举自后嵗以为常
　　十四年四月重铸朝钟以少牢享司钟之神
　　明书乐律志曰复铸京师禁钟悬于城北之髙阁命钦天监官之有罪者守之严晨夜
　　【臣】等谨按前十一年正月朔早朝殿上金钟始叩忽断为二至是复重铸焉
　　十五年正月朔宴羣臣于谨身殿始用九奏侑食乐章初帝命儒臣重制九奏侑食乐章至是大宴始用之大宴乐　光禄官诣御前进第一爵奏炎精开运
　　之曲进第二爵奏皇风之曲光禄官进汤鼓吹响节【防典大驾卤簿有响节十二对其制贴金攒竹竿带铁条共长一丈二寸五分内铁条至顶长一尺二寸五分贯铜钱十二黄罗为衣笼之销金为饰升龙云文顶以木为之用贴金其铜钱文天下太平】前导至殿外鼓吹止武舞入奏平定天下之舞舞毕出进第三爵奏眷皇明之曲四夷舞入奏抚安四夷之舞舞毕出进第四爵奏天道传之曲文舞入奏车书防同之舞舞毕出进第五爵奏振皇纲之曲奏百戏承应舞毕出进第六爵奏金陵之曲奏八蛮献宝承应舞毕出进第七爵奏长杨之曲奏采莲队子承应进第八爵奏芳醴之曲奏鱼跃于渊承应舞毕出进第九爵奏驾六龙之曲奏百花队舞承应舞毕出殿内侑食乐　一奏炎精开运之曲二奏皇风之曲奏平定天下之舞乐章清海宇三奏眷皇明之曲奏抚安四夷之舞乐章小将军殿前欢庆新年过门子四奏天道传之曲奏车书防同之舞乐章泰阶平五奏振皇纲之曲奏百戏承应六奏金陵之曲奏百戏承应【按此下所奏承应乐舞与大宴仪所载不同】七奏长杨之曲奏百戏承应八奏芳醴之曲奏队舞承应九奏驾六龙之曲奏队舞承应进膳乐乐章水龙吟太平清乐【按此亦大宴仪所未载】乐章太清歌上清歌开天门陞座还宫乐章万嵗乐百官行礼乐章朝天子迎膳乐乐章水龙吟【臣】等谨按乐志云宴享之曲后凡再更四年所定曰本太初云云詹同陶凯所制十五年所定曰炎精开运云云不言何人所撰王圻续通考谓此亦四年陶凯所进误也
　　命礼部制大成乐器颁天下儒学
　　勅曰天下学校通祀先师孔子而乐器未备无以昭其声容感乎神明实典礼之缺也尔礼部其同工部命晓音律之人集工制之然礼乐国之盛典必贵协和毌图速成有乖制作寻又谕礼部曰近命制大成乐器将以颁行天下学校俾诸生习之以祀孔子朕思古人之乐所以防民欲后世之乐所以纵民欲其故何也古乐之诗章和而正后世之歌词淫以夸古之律吕协天地自然之气后之律吕出人为智巧之私天时与地气不审人声与乐音不比故虽以古之诗章用古之器数亦乖戾而不合凌犯而不伦矣手击之而不得于心口歌之而非出于志人与乐判然为二而欲以动天地感鬼神岂不难哉然其流已久救之甚难卿等宜究心于此俾乐成而颁之诸生得以肄习庶　可以复古人之意至二十六年正月始以大成乐器颁天下府学令州县学如府式制造以祀孔子
　　朱载堉律吕精义曰宋大成乐方士魏汉津所造取徽宗指寸为律朱子所谓崇宣之季奸谀之防黥涅之余不足以语天地之和指汉津而言也其乐器等汴京破没入金改名大和金亡入元改名大成元亡乐归于我国初斟酌元乐用之虽更制章造器而未尝累黍騐律现今太常雅乐及天下学宫所谓大成乐者葢汉津之律也夫汉津之杜撰自不能服宋人之心而金元以来反遵用之无敢议其失者理不可晓
　　又曰古之乐舞葢有二义一者以之治已一者以之事人以之治已者虞书所谓直温寛栗无虐无傲言志永言依永和声八音克谐神人以和是也以之事人者虞书所谓戛击鸣球搏拊琴瑟以咏祖考来格是也汉制卑者之子不得舞宗庙之酎取品官之适子以为舞人隋制虽不古若尚存古意于万一焉由唐而宋而元则失之益逺徽宗大观之诏尤不足取也考其祀享乐舞所用无非市井之人屠沽之子素不知歌舞者为之其何以格神明移风俗乎惟我圣朝诏颁大成乐于天下学宫使儒者肄习之治已事人二义兼备惜乎当时臣工或者不能仰承德意未免虚应故事而已
　　十八年正月定王国祭祀庆贺等乐节
　　祭社稷乐　迎神典乐举麾乐奏广清之曲行初献礼乐奏夀清之曲武功之舞行亚献礼乐奏豫清之曲文德之舞行终献礼乐奏熈清之曲文德之舞彻馔乐奏雍清之曲送神乐奏安清之曲望乐奏时清之曲　祭山川乐　与社稷同但改望为望燎及乐歌不同　祭旗纛乐　与山川同但乐用大乐祭五祀乐　遣官行三献礼用大乐　筵宴乐
　　进第一爵乐作奏喜千春之曲色长跪启承应毕【以下六奏仿此】进第二爵奏永南山之曲进汤鼓吹响节前导至殿外进第三爵奏桂枝香之曲进第四爵奏初春晓之曲进第五爵奏乾坤泰之曲进第六爵奏昌运颂之曲进第七爵奏泰道开之曲【大宴七爵常宴五爵仪同臣】等谨按七奏色长皆跪启承应而不云何等承应据东宫宴乐俱奏百戏承应此所奏曲与东宫同当亦奏百戏承应耶又东宫宴飨仪防典礼志俱不载观王国乐曲并同大抵礼仪亦相仿也
　　十九年十二月河南府卢氏县主簿徐存义请修雅乐存义言唐虞之世命防典乐用之朝廷奏之郊庙则天神格人鬼享其美莫大焉自周之末郑卫淫哇之音厯代因之未能复古宜修明雅乐以成一代之盛典倡优俗乐不可复用书奏帝嘉纳之
　　二十六年正月重定诸王公主婚礼用乐之制
　　凡诸王公主婚嫁教坊司用大乐前导
　　六月重定朝贺传制颁诏颁厯进春等用乐之制庆贺升殿乐章圣安之曲公卿入门乐章治安之曲【后不用】百官行礼乐章万嵗乐朝天子还宫乐章定安之曲传制乐与朝贺同乐章典祀之曲
　　二十九年八月重定诸王见东宫乐节
　　时建文为皇太孙诸王皆尊属故重定此礼详见礼考















　　钦定续文献通考卷一百三
<史部,政书类,通制之属,钦定续文献通考>
　　钦定四库全书
　　钦定续文献通考卷一百四
　　乐考
　　厯代乐制
　　建文四年七月【时成祖已即位】赐谷王橞乐七奏
　　赏其开金川门迎驾之功也至九月命齐王榑复国青州亦赐以乐人
　　【臣】等谨按永乐实録云十四年七月蜀王椿密奏谷王橞谋不轨言选壮士习音乐拟献于朝供应殿廷以图间隙明史谷王橞传云橞谋于元夕献灯选壮士教之音乐同入禁中伺隙为变夫赐乐固所以赏功然此何等功也尤而效之者乃即欲假乐以发难所谓君以此始亦以此终者耶礼乐之用于是乎扫地矣
　　赐诸王乐户
　　勅礼部曰昔太祖封建诸王其仪制服用俱有定制乐工二十七户原就各王境内拨赐便于供应今诸王未有乐户者如例赐之有者仍旧不足者补之
　　赐靖江王乐
　　礼部言今造靖江王府祭祀乐器视亲王宜有降杀然舞佾诸王六不可减其琴笙及歌工请杀以两从之
　　成祖永乐元年二月耕耤田重定耕耤乐节
　　六月改上高皇帝高皇后尊谥用乐
　　进高皇帝实録升殿用乐
　　会典曰凡进实録俱用中和韶乐兼用堂下乐进后例于礼部设宴教坊司承应
　　九月命侍臣作宗庙乐章
　　帝谓侍臣曰皇考功德隆盛宗庙乐章未有称述朕甚愧焉其议为之因曰汉高帝作大风歌武帝作秋风辞二君文采皆有可观当时儒臣亦不乏人乃制作不能如古惜也朕有意稽古礼文之事尔等其博求精度用称朕怀
　　王圻续通考曰永乐元年九月成祖诏学士王景等拟撰乐章竟未施行凢舞用【此处疑有脱误】习于郊坛武舞服左袖上书除暴安民四字
　　又曰永乐中命王景拟朝会乐章凡十二首天命有德之舞【无词】嘉禾进野茧成驺虞献神呈黄河清四夷来明德新民之舞有嘉禾同颖庆云成彩龙马来廷甘露降祥四夷来宾
　　【臣】等谨按是时命拟撰乐章意祭祀朝会皆有之特宗庙乐章不传所传者朝会十二首而仍未施用耳天命有德明德新民二舞一有词在十二首之内一无词在十二首之外标目相配而词曲偏枯且一舞似分领数曲然又多寡不均曲名亦仿佛相对而皆以嘉禾始以四夷终其时祥瑞甚多铺张不尽乃寒俭重复如此此皆不可解也续考后一条及明书乐律志俱不着拟撰年月前一条则云元年九月查野茧驺虞等瑞多在永乐初然元年亦尚寥寥若嘉禾至七年始见龙马则十八年始进大抵拟撰亦在十八年与重定宴享乐舞同时也明德新民舞未用天命有德舞则十八年重定宴乐用之有曲二章载在乐志岂即是时所撰缘已见施用故不列于此处耶
　　二年三月策试贡士定传胪仪用中和韶乐兼堂下乐帝御奉天殿试礼部选中举人傅胪日升殿奏乐奏圣安之曲礼毕奏乐奏定安之曲驾还宫后三日进士上表谢恩升殿奏乐奏圣安之曲礼毕奏乐奏定安之曲驾还宫
　　周王橚进佾舞及颂九章
　　【臣】等谨按明书乐律志云永乐二年三月周王畋于钧州获驺虞献之进颂九章协之律吕舞以八佾朱国桢大政记云是年三月周王进佾舞及颂九章九月周王来朝献驺虞羣臣表贺明史周定王橚传云建文时锢之京师永乐元年正月诏归其旧封献颂九章及佾舞明年来朝献驺虞一事而三説互异
　　三年六月朝鲜请颁乐器从之
　　朝鲜国王李芳逺奏洪武中蒙赐庙社乐器年乆损敝乞再颁赐帝命工部制乐器赐之礼部言乐器原赐编钟编磬各十六琴瑟笙箫各二今议琴箫各倍之庶协和音律从之明年十二月朝鲜国遣使贡马三十六匹谢赐乐器至嘉靖三十一年十二月朝鲜国王李峘以洪武永乐间所赐乐器敝坏奏请更易并求律管仍乞遣乐官赴京校习许之
　　倪谦朝鲜纪事曰景泰元年使高丽行册封礼谒成均馆宣圣庙其春秋丁祭俱用朝廷颁降雅乐
　　五年六月治北平祀典坛宇及祭器乐器
　　十七年七月御制佛曲成颁赐
　　明史文苑传曰永乐中帝颁佛曲于塞外命侍讲王洪为文逡巡不应诏为同列所排不复进用
　　更定宴飨乐舞
　　凡立春元宵四月八端午重阳腊八等节永乐间俱于奉天门通赐百官宴用乐其后赐宴日早朝毕驾还宫百官出宴于午门外不用乐
　　乐志曰永乐十八年更定宴飨乐舞奏曲肤浅舞曲益下俚
　　二十年五月亲征阿噜台制平虏三曲俾将士歌之以自励
