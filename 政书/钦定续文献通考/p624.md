<!-- { "loadSidebar": true } -->
　　明太祖洪武元年六月江西永新州大风雨蛟出江水入城髙八尺人多溺死　三年六月漂水县江溢漂民居　四年七月南宁府江溢坏城垣衢州府龙游县大雨水漂民庐男女溺死　五年八月嵊县义乌余杭山谷水涌人民溺死者众　六年二月崇明县为潮所没七月嘉定府龙游县洋雅二江涨翼日南溪县江涨俱漂公廨民居　七年八月髙宻县胶河溢伤禾　八年七月淮安北平河南山东大水十二月直苏州湖州嘉兴松江常州太平宁国浙江杭州俱水　九年江南湖北大水七月湖广山东大水　十年六月永平滦漆二水没民庐舍七月北平八府大水坏城垣　十一年七月苏松台四府海溢人多溺死十月河决兰阳十二年五月青田山水没县治　十三年十一月崇明潮决沙岸人畜多溺死　十四年八月河决原武　十五年二月河南河决三月河决朝邑七月河溢荥泽阳武是嵗北平大水　十七年八月河决开封横流数十里是嵗河南河北俱水　十八年八月河南又水是年江浦大名水　二十三年正月河决归徳七月河决开封漂没民居又海门县风潮坏官民庐舍漂溺者众是嵗襄阳沔阳安阳水　二十四年十月北平河间二府水　二十五年正月河决阳武开封州县十一俱水二十六年十一月青兖济宁三府水　二十七年三月宁阳汶河决　二十八年八月徳州大水坏城垣　三十年八月河决开封三面皆水犯仓库
　　【臣】等谨按明史帝纪载赈恤灾伤事甚多已详赈恤门故水旱等只从志録之惟灾重至伤人没田志或失载则据纪増入正文虽或灾重如江河决溢地界有毗连则彼此所书郡县不无同异増入恐复至于某地水某地霖雨水溢等事属常有虽失载不増俱从附録
　　成祖永乐元年五月章邱漯河决岸伤稼南海番禺潮溢八月安邱县红河决　二年六月苏松嘉湖四府俱水七月湖广江西水九月河决开封坏城　三年三月温县水决隄四十余丈济涝二水溢八月杭州属县多水渰男妇四百余人　七年五月安陆州江溢决渲马滩圩岸千六百余丈六月夀州水决城是嵗泰兴江岸沦于江者三千九百余丈浑河决固安　八年五月平度州潍水及浮糠河决浸百十三所七月平阳县潮溢漂庐舍八月河溢开封十二月河决汴梁坏城　九年止月髙邮甓社等九湖及天长诸水暴涨六月扬州属州县五江潮涨四日漂人畜甚众七月海宁潮溢漂溺甚众八月漳卫二水决隄渰田九月雷州风暴雨淹遂溪海康坏田禾八百余顷溺死千六百余人是嵗湖广河南水　十年七月卢沟水涨坏桥及隄岸溺死人畜保定县决河岸五十四处十一月呉桥东光兴济交河天津决隄伤稼十二月安州水决直亭等河口八十九处　十二年十月临晋涑河逆流决姚暹渠堰流入硝地渰没民田将及盐池崇明潮暴至漂庐舍五千八百余家　十三年六月北畿河南山东水溢坏庐舍没田禾临清尤甚滏漳二水漂磁州民舍　十四年夏南昌诸府江涨坏民庐舍七月开封州县十四河决隄岸永平滦漆二河溢坏民田禾福宁延平邵武广信饶州衢州金华七府俱溪水暴涨坏城垣房舍溺死人畜甚众辽东辽河代子河水溢浸没城垣屯堡　十八年夏秋仁和海宁潮涌堤沦入海者千五百余丈　二十年五月广东诸州潮溢漂庐舍坏仓粮溺死三百六十余人夏秋湖广沔阳江涨河南北及凤阳河溢　二十一年五月峩眉溪水涨溺死百三十人八月琼州府潮溢漂溺甚众　二十二年七月黄岩潮溢溺死八百人九月河溢开封
　　仁宗洪熙元年六月骤雨白河溢冲决河西务白浮宋家等口堤岸临漳漳滏二河决堤岸二十四真定滹沱河大溢没三州五县田七月容城白沟河涨伤禾稼浑河决卢沟桥东狼窝口顺天河间保定滦州俱水宣宗宣徳元年六七月江水大涨襄阳谷城均州郧县縁江民居漂没者半黄汝二水溢渰开封府十州县及南阳汝州河南嵩县　三年五月邵阳武冈湘乡暴风雨七昼夜山水骤涨平地髙六尺永宁卫大水坏城四百丈六月浑河水溢决卢沟河堤百余丈七月北畿七府俱水　五年七月南阳山水泛涨冲决堤岸漂流人畜庐舍　六年六月浑河溢决徐家等口顺天保定真定河间州县二十九俱水河决开封没八县　七年六月太原河汾并溢伤稼　八年六月江西濒江八府江涨漂没民田溺死男妇无算　九年正月沁乡沁水涨决马曲湾经获嘉新乡平地成河五月宁海县潮决徙地百七十余顷六月浑河决东岸自狼河口至小屯厰顺天顺徳河间俱水七月辽东大水
　　英宗正统元年闰六月顺天真定保定济南开封彰徳六府俱大水　二年鳯阳淮安扬州诸府徐和滁诸州河南开封四五月河淮泛涨漂居民禾稼九月河决阳武原武荥泽湖广沿江六县大水决江隄　三年阳武河决武陟沁决广平顺徳漳决通州白河溢　四年五月京师大水坏官舍民居三千三百九十区顺天真定保定三府州县及开封卫辉彰徳三府俱大水七月滹沱沁漳三水俱决坏饶阳献县卫辉彰徳堤岸八月白沟浑河二水溢决保定安州堤苏常镇三府及江宁五县俱水溺死男妇甚众九月滹沱复决深州渰百余里五年五月至七月江西江溢河南河溢八月潮决萧
　　山海塘　六年五月泗州水溢丈余漂庐舍七月白河决武清漷县堤二十二处八月宁夏久雨水泛坏屯堡墩台甚众　八年六月浑河决固安八月台州松门海门海潮泛溢坏城郭官亭民舍军器　九年七月扬子江沙州潮水溢涨髙丈五六尺溺男妇千余人闰七月北畿七府及应天济南岳州嘉兴湖州台州俱大水河南山水灌卫河没卫辉开封懐庆彰徳民舍坏卫所城十年三月洪洞汾水堤决移置普润驿以逺其害夏
　　福建大水坏延平府卫城没三县田禾民舍人畜漂流无算河南州县多大水七月延安卫大水坏防城河堤九月广东卫所多大水十月河决山东金龙口阳谷堤十一年六月浑河溢固安两畿浙江河南俱连月大
　　雨水是嵗太原兖州武昌亦俱大水　十二年春赣州临江大水五月吉安江涨渰田　十三年六月大名河决渰三百余里壊庐舍二万区死者千余人河南济南青兖东昌亦俱河决七月宁夏大水河决汉唐二坝河南八树口决漫曹濮二州抵东昌坏沙湾等堤　十四年四月吉安南昌临江俱水壊坛庙廨舍
　　景帝景泰元年七月应天大水没民庐　三年六月河决沙湾白马头七十余丈八月徐州济宁间平地水髙一丈民居尽圯南畿河南山东陜西吉安袁州俱大水四年春夏河连决沙湾　五年六月扬州潮决髙邮
　　寳应堤岸七月苏松淮扬庐鳯六府大水八月东兖济三府大水河涨渰田　六年六月开封保定俱大水闰六月顺天大水滦河泛溢壊城垣民舍河间永平水患尤甚武昌诸府江溢伤稼　七年六月河决开封河南彰徳田庐渰没是畿内山东俱水
　　【臣】等谨按帝纪正统十三年七月河决沙湾景泰三年五月沙湾堤成六月河决沙湾四年五月沙湾堤复决与志大同小异若景泰三年八月赈徐兖水灾固与志合至四年五月徐州复大水志不载
　　英宗天顺元年夏淮安徐州怀庆卫辉俱大水河决三年六月谷城景陵襄水涌泛伤稼　四年夏湖北江涨渰没麦禾北畿及开封汝宁大水七月淮水决没军民田庐　五年七月河决开封土城筑砖城御之越三日砖城亦溃水深丈余周王后宫及官民乘筏以避城中死者无算襄城水决城门溺死甚众崇明嘉定昆山上海海潮冲决溺死万二千五百余人浙江亦大水六年七月淮安大水潮溢溺死盐丁千三百余人　七年七月宻云山水骤涨军器文卷房屋俱没
　　宪宗成化三年六月江夏水决江口堤岸迄汉阳长八百五十丈有竒　五年湖广大水山西汾水伤稼　六年六月北畿大水　七年闰九月山东及浙江杭嘉湖绍四府俱海溢渰田宅人畜无算　九年六月畿南五府及懐庆俱大水八月山东大水　十一年五月湖广水　十二年八月浙江风潮大水淮凤徐亦俱大水十三年二月安庆大雨江水暴涨闰二月河南大水
　　九月淮水溢坏淮安府州县官舍民屋渰没人畜甚众十四年四月襄阳江溢坏城郭五月陜州大水人多
　　渰死七月北畿山东水九月河决开封防城堤五十丈十八年七月昌平大水决居庸闗水门四十九城垣
　　铺楼墩台一百二八月卫漳滹沱并溢自清平抵天津【臣】等谨按王圻续通考载成化元年八月南北直隷河南山西湖广江西浙江所属州县凡一百四十余处各奏水患此实水灾之大者纪志皆不载附録于此
　　孝宗治二年五月河决开封黄沙冈抵红船湾凡六处入沁河所经州县多灾省城尤甚七月顺永河保四府州县大水八月卢沟河堤坏　四年八月苏松浙江水　五年夏秋南畿浙江山东水　七年七月苏常镇三府潮溢平地水五尺沿江者一丈民多溺死　九年六月山隂萧山山水涌溺死三百余人　十四年五月贵池水涨蛟出渰死二百六十余人旁邑十二皆大水七月防州及灵山海涨渰死百五十余人闰七月琼山风潮溢平地水髙七尺八月安宁池太四府大水蛟出漂流房屋　十五年七月南京江水泛溢湖水入城五尺余　十七年六月庐山平地水丈余溺死星子徳安民及漂没庐舍甚众
　　武宗正徳元年六月陜西徽州河溢漂没居民孳畜二年六月固原河涨平地水髙四尺人畜溺死　三年九月延绥庆阳大水　五年九月安宁太三府大水溺死二万三千余人十一月苏松常三府水　六年六月汜水暴涨溺死百七十六人毁城垣百七十余堵　十二年顺天河间保定真定大水鳯阳淮安苏松常镇嘉湖诸府皆大水荆襄江水大涨　十五年五月江西大水　十六年七月辽阳汤跕堡大水决城
　　【臣】等谨按武宗纪正徳八年六月河决黄陵冈十二年九月河决城武志不载又十三年正月赈两畿山东水灾考之志则十二年南北两畿固多大水处而山东无之
　　世宗嘉靖元年七月南京暴风雨江水涌溢郊社陵寝宫阙城垣吻脊栏楯皆坏拔树万余枝江船漂没甚众庐凤淮扬四府同日大风雨雹河水泛涨溺死人畜无算　二年七月扬徐复大水夏秋间山东州县俱大水八月苏松常镇四府大水开封亦如之　五年六月陜西五郎坝大水三丈余冲决宫舍徐沛河溢壊丰县城六年秋湖广水　十六年秋两畿山东河南陜西浙
　　江各被水灾湖广尤甚　二十六年七月曹县河决城池漂没溺死者甚众　二十七年正月汧阳大水没城穆宗隆庆元年夏京师大水六月新河鮎鱼口沈运船数百艘是嵗襄阳郧阳水　二年七月台州风海潮大涨挟天台山诸水入城三日溺死三万余人没田十五万亩坏庐舍五万区　三年闰六月真定保定淮安济南浙江江南俱大水七月河决沛县自考城虞城曹单丰沛至徐州坏田庐无算九月淮水溢自清河至通济闸及淮安城西淤三十里决二灞入海莒沂郯城之水又溢出邳州溺人民甚众　四年七月沙薛汶泗诸水骤溢决仲家浅等漕堤八月陜西大水河决邳州五年四月又决邳州自曲头集至王家口新堤多壊是嵗山东河南大水
