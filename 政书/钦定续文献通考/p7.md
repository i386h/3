<!-- { "loadSidebar": true } -->
　　【臣】等谨按马草为明正赋与夏税秋粮并征明史不详其制考防典治后始有征收之数惟及南直十三府四州北直八府二州并浙江山东山西河南陜西五省其攴给之例始见于永乐时大率马一匹日支草一束束重十五斤豆则三四升上下不等其后有折支者或以钞或以布或以银有限月支折者或嵗给其半或给以强半或给以少半因夏秋草盛而价贱有牧放樵采之利冬春専赖刍藁毎有不足故视时值之贵贱差用之劳逸而为之制惟常令在京坊场嵗有一百五十万束之积以备用【隆庆三年制】此攴折所以不同而秋草与谷草又必兼收而交济也此外又有纳草赎罪例纳草中盐例召商纳草豆例商贩纳草入闗例凡此虽非正赋而借以佐正赋所不及亦时事之不得不然者耳
　　洪武元年正月遣周铸等百六十四人覈浙西田畆定赋税
　　八月诏输赋道逺者官为转运灾荒以实闻
　　三年三月命计民授田
　　郑州知州苏琦言自辛夘河南兵起天下骚然兼以元政衰微将帅凌暴十年之间耕桑变为草莽若不设法招徕耕种以实中原恐日乆国用虚竭为今之计莫若计复业之民垦田外其余荒芜土田宜责之守令召诱流移未入籍之民官给牛种及时播种除官种外与之置仓中分收受守令正官召诱户口有増开田有成者从巡歴御史申举若田不加辟民不加多则覈其罪帝是其言遂命省臣议计民授田设司农司开治河南掌其事六月谕中书省曰苏松嘉湖杭五郡地狭民众无田以耕往往逐末利而食不给临濠朕故乡也田多未辟土有遗利宜令五郡民无田者往开种就以所种田为己业给资粮牛种复三年验其丁力计畆给之毋许兼并又北方近城地多不治召民耕人给十五畆蔬地二畆免租三年有余力者不限顷畆自是毎嵗中书省奏天下垦田数少者畆以千计多者至二十余万官给牛及农具者乃收其税额外垦荒者永不起科
　　四年九月设粮长
　　帝以郡县吏征收赋税辄侵渔百姓乃命户部令有司料民土田以万石为率田多者为粮长督其乡赋税嵗七月州县委官偕诣京师领勘合以行粮万石长副各一人至十五年革罢十八年复设三十年更定毎区正副二名轮充至成祖永乐十九年令暂于南京户部宣谕给勘合后遂为例宣宗宣徳间复永充科敛横溢民受其害或私卖官粮以牟利其罢者亏损公赋事觉至陨身丧家景帝时革粮长未几又复自官军兑运粮长不复输京师而州里间颇滋害世宗嘉靖时谕徳顾鼎臣条上钱粮积四事其一曰催征嵗办钱粮成以前里甲催征粮户上纳粮长收解州县监收粮长不敢多收斛面粮户不敢搀杂水谷糠粃兑粮官军不敢阻难多索公私两便近者有司不复比较经催里甲负粮人户但立限敲扑粮长令下乡追征豪强者则大斛倍收多方索取所至鸡犬为空孱弱者为势豪所凌躭延欺赖不免变产补纳至或旧役侵欠责偿新佥一人逋负株连亲属无辜之民死扵棰楚囹圄者几数百人且往时毎区粮长不过正副二名近多至十人以上其实收掌管粮之数少而科敛打防使用年例之数多州县一年之间辄破中人百家之产害莫大焉宜令戸部议定事例转行所司审编粮长务遵旧规如州县官多佥粮长縦容下乡及不委里甲催办辄酷刑限比粮长者罪之致人命多死者以故勘论
　　五年六月遣使度四川田
　　以蜀始平故也
　　十二月诏以农桑课有司
　　有司秩满赴京者必书农桑之绩违者降罚
　　七年四月福建按察司佥事卢公茂奏令漳泉二府田崩陷溪海者除其税新旧垦辟者征其租
　　九年三月令天下税粮以银钞钱绢代输
　　户部奏银一两钱千文钞十贯皆折输米一石小麦则减直十之二棉苎一匹折米六斗麦七斗麻布一匹折米四斗麦五斗丝绢等各以轻重为损益愿入粟者听帝曰折纳正欲便民务减其价勿泥时直可也
　　十三年三月减苏松嘉湖重赋十之二
　　初帝定天下官民田赋凡官田畆税五升三合五勺民田减二升重租田八升五合五勺芦地五合三勺四抄草塌地三合一勺没官田一斗二升惟苏松嘉湖怒其为张士诚守乃籍诸豪族及富民田以为官田按私租簿为税额而司农卿杨宪又以浙西地膏腴増其赋畆加二倍故浙西官民田视他方倍蓰畆税有二三石者大抵苏松最重嘉湖次之杭又次之七年五月命减苏松嘉湖极重田租如畆税七斗五升者除其半至是复命戸部裁其额畆科七斗五升至四斗四升者减十之二四斗三升至三斗六升者俱止征三斗五升其以下者仍旧
　　【臣】等谨按是时浙西赋极重而浙东赋有极轻者实録云洪武元年有司奏定处州七县田赋畆税一升帝以刘基故命青田县止征其半【基行状帝曰使伯温鄊里子孙世世为美谈也】据此则不但青田之赋极轻其余六县亦仅比民田三分之一
　　诏陜西河南山东北平及凤阳淮安扬州庐州田许民尽力开垦有司毋得起科
　　自元年八月令州郡人民先因兵燹遗下田土他人垦成熟者聴为己业业主已还有司于辅近荒田如数给与其余荒田亦许民垦辟为己业免徭役三年五年五月诏令四方流民各归田里其间有丁少田多者不许依前占据他人之业若有丁多田少者有司于辅近荒田验丁拨付至是乃有是诏又令山东河南开荒田者永不起科
　　顾炎武日知録曰明初承元末大乱之后山东河南多是无人之地洪武中诏有能开垦者即为己业永不起科至正统中流民聚居诏令占籍景泰六年户部尚书张凤等奏山东河南北直并顺天府无额田地甲方开荒耕种乙即告其不纳税粮若不起科争竞之涂终难杜塞今后但告争者宜依本部所奏减轻起科则例毎畆科米三升三合毎粮一石科草二束不惟永絶争竞之端抑且少助仓廪之积从之戸科都给事中成章等劾凤等不守祖制不恤民怨帝不聴然自古无永不起科之地国初但以招徕垦民立法之过反以起后日之争端而彼此告讦投献王府勲戚及西天佛子无怪乎经界之不正赋税之不均也
　　十七年令云南以金银贝布漆丹砂水银代秋租于是以米麦为本色诸折纳税粮谓之折色
　　二十年十二月鱼鳞册成
　　帝既定天下覈实天下土田而两浙富民畏避徭役大率以田产寄他戸谓之贴脚诡寄是年命国子生武淳等分行州县随粮定区区设粮长量度田畆方圆次以字号悉书主名及田之丈尺编类为册状如鱼鳞号曰鱼鳞图册先是诏天下编黄册以戸为主详具旧管新收开除实在之数为四柱式而鱼鳞图册以土田为主诸原坂坟衍下湿沃瘠沙卤之别毕具鱼鳞册为经土田之讼质焉黄册为纬赋役之法定焉凡质卖田土备书税粮科则官为籍记之
　　二十一年八月徙泽潞民垦河南北田
　　户部郎中刘九臯言古者令狭鄊之民得迁扵寛鄊盖欲地不失利民有恒产也今河北诸处兵后田荒居民鲜少宜徙山东西之民往就耕种帝曰山东地广民不必迁迁山西泽潞民无田者往业之免其赋役三年仍户给钞二十锭以备农具至明年四月又命湖杭温台苏松诸郡无田之民往耕淮河迤南滁和等处闲田仍蠲赋三年给钞备农具
　　二十六年覈天下土田总八百五十万七千六百二十三顷六十八畆有奇
　　夏税米麦四百七十一万二千九百石钱钞三万九千八百锭绢二十八万八千四百八十七匹秋粮米二千四百七十二万九千四百五十石钱钞五千七百三十锭绢五十九匹
　　凡田以近郭为上地迆逺为中地下地时仍元里社制河北诸州县土著者以社分里甲迁民分屯者以屯分里甲社民先占畆广屯民新占畆狭故屯地谓之小畆社地谓之广畆至宣宗时垦荒田永不起科及洿下斥卤无粮者皆核入赋额数溢于旧有司乃以大畆当小畆以符旧额有数畆当一畆者贵州田无顷畆尺籍悉征之土官而诸处土田日乆颇淆乱于黄册不符
　　日知録曰以近郭为上地逺之为中地下地盖自金元之末城邑邱墟人民稀少先耕者近郭近郭洪武之册田也后垦者逺郊逺郊继代之新科也故轻重殊也
　　又曰地有小大之分者以二百四十歩为畆自古以来未之有改也由国初有奉防开垦永不起科者有因洿下鹻薄而无粮者一概量出作数是以原额地少而丈出之地反多有司恐畆数増多取骇于上而贻害扵民乃以大畆该小畆取合原额之数自是上行造报则用大地以投黄册下行征派则用小畆以取均平各县大地有以小地一畆八分折一畆逓増之至八畆以上折一畆既因其地之髙下而为之差等又皆合一县之丈地投一县之原额以敷一县之粮科而赋役由之以出此后人一时之权宜耳然井地不均赋税不平固三百年于此矣
　　二十七年三月课民树桑枣木棉
　　帝初立国即下令凡民田五畆至十畆者栽桑麻木棉各半畆十畆以上倍之麻畆征八两木棉畆四两栽桑以四年起科不种桑出绢一匹不种麻及木棉出麻布棉布各一匹此农桑丝绢所由起也至是令毎里百户种秧二畆始同力运柴草烧地已乃耕三烧三耕已乃种秧髙三尺分植之五尺为垅毎百户初年课二百株次年四百株三年六百株具如目报违者戍边又以湖广长永寳衡地宜桑而种者少命取淮徐桑种给之次年十二月又命河南山东桑枣毋征税
　　二十八年诏户部百户为里春秋耕获之时一家无力者百家代之
　　又命天下乡置一鼔遇农月晨鸣鼔众皆防及时服田其惰者里老督劝之不率者罚里老惰不督劝亦罚
　　三十年谕户部天下逋租许任土产折收米绢棉花金银等物着为令
　　先是十九年令户部侍郎杨靖防计天下仓储存粮二年外并收折色惟北方诸布政司需粮饷边仍使输粟至是复谕户部天下逋租咸许任土产折收户部乃定钞一锭折米一石金一两十石银一两二石绢一匹石有二斗棉布一匹一石苎布一匹七斗棉花一斤二斗帝命金银毎两折米加一倍钞止二贯五百文折一石余从所议至成祖永乐十一年令各处折徴粮金毎两准米三十石濶白棉布毎匹准米一石五斗宣宗宣徳四年令顺天苏松并浙江属县逺年拖欠税粮毎绢一匹准米一石二斗绵布一匹丝一斤钞五十贯各准一石苎布一匹准七斗棉花一斤准二斗五年令自三年以前拖欠耗粮以十分为率三分折布三分折绢四分折钞其布绢不拘长濶俱准照时价折收
　　三十一年正月遣使之山东河南课耕
　　惠帝建文二年二月均江浙田赋
　　诏曰江浙赋独重而苏松凖私租起科特以惩一时顽民岂可为定则以重困一方宜悉与减免畆不得过一斗至永乐时尽革建文政浙西之赋复重
　　成祖永乐元年五月除天下荒田未垦者额税
　　八月发流罪以下垦北京田
　　九月命寳源局铸农器给山东被兵穷民
　　五年六月始置交阯布政司命以绢漆苏木翠羽纸扇沈速安息诸香代租赋广东琼州黎人肇庆猺人内附输租比内地
　　至十七年十二月又命工部侍郎刘仲防覈实交阯户口田赋
　　【臣】等谨按是时广东田亦多不科税者顾海槎余録云海南之田凡三等有沿山而更得泉水曰泉源田有靠江而以竹桶装成天车不用人力日夜自车水灌田者曰近江田此二等为上栽稻二熟又一等不得泉不靠江旱涝随时曰逺江田止种一熟为下等大概土山多平陂一望无际咸不科税
　　二十年十月分遣中官及朝臣八十人覈天下仓粮出纳之数
