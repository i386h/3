<!-- { "loadSidebar": true } -->
　　二年八月禁舶商毋以金银过海诸使海外国者不得为商是年又禁海商以细货于马八儿呗喃梵答剌亦纳三畨国交易别出钞五万锭令沙木斯鼎等议规运之法
　　大徳元年罢泉府司
　　次年倂澉浦上海入庆元市舶提举司直中书省
　　二年置制用院
　　七年以禁商下海罢之
　　三年六月申禁海商以人马兵仗往诸番贸易
　　七年二月禁诸人毋以金银丝线等物下番
　　九年八月商胡塔齐尔以寳货来献以钞六万锭售其直
　　十年四月倭商有庆等抵庆元贸易以金铠甲为献命江浙行省平章阿喇卜丹等备之
　　武宗至大元年复立泉府院整治市舶司事
　　十一月中书省言行泉院専以守寳货为任宜禁私献寳货者十一月追囘囘商虎符次年罢行泉府院以市舶提举司行省四年仁宗即位又罢之六月拘收泉府司元给诸商贩玺书
　　二年九月诏海舶兴贩金银铜钱绵丝布帛下海者禁之
　　仁宗延祐元年复立市舶提举司
　　仍禁人下番官自发船贸易回帆之日细物十分抽二粗物十五分取二
　　元史奸臣曰延祐改元特们徳尔为右丞相奏往时使富民往诸番商贩悉获厚利商者益众中国物轻番货反重今请以江浙右丞曹立领其事发舟十纲给牒以往归则徴税如制私往者没其货从之
　　又王克敬曰克敬除江浙行省左右司都事延祐四年往四明监倭人互市先是往监者惧外番人情叵测必严兵自衞如待大敌克敬至悉去之且抚之以恩意众皆帖然无敢哗者
　　七年四月【时英宗已即位】罢市舶司禁贾人下番
　　以下番之人将丝银细物易于外国因并提举司罢之
　　英宗至治二年三月复置市舶提举司于泉州庆元广东三路禁子女金银丝绵下番
　　三年聴海商贸易归徴其税
　　泰定帝泰定元年令诸海舶至者止行省抽分
　　文宗天厯元年以中买寳货蠧耗国财诏加禁止中买寳货之制泰定三年命省臣依累朝呈献例给价是年以蠧耗国财禁之凡中献者以违制论九月中书左丞相拜布哈又言回囘人哈哈达自至治间贷官钞违制别往番邦得寳货无算法当没官而倒剌沙私其种人不许今请籍其家从之
　　十一月诏日本舶商至福建博易者江浙行省选廉吏徴其税
　　顺帝元綂二年十一月中书省请发两防船下番为皇后营利
　　明太祖洪武初设市舶司于太仓黄渡寻改于浙江福建广东三市舶司
　　三年二月罢太仓黄渡市舶司凡番船至太仓者命军衞有司封籍其数送赴京师八月琼州海商以香货入京道溺死有司请騐数征其什一入官帝曰其人既不幸死将谁征令同行者与鬻之而归所货资于其家寻复设市舶司于宁波泉州广州宁波通日本泉州通琉球广州通占城暹罗西洋诸国
　　明史食货志曰海外诸国入贡许附载方物与中国贸易因设市舶司置提举官以领之所以通逺情抑奸商俾法禁有所司因以消其衅隙也
　　二年九月定朝贡附至番货欲与中国贸易者官抽六分给价偿之仍免其税
　　时定番王朝贡礼遂着为令
　　【臣】等谨按明律曰凡泛海客商舶船到岸将货物尽实报官抽分不得停塌沿海土商牙侩之家违者有罪
　　四年谕福建行省占城海舶货物皆免征以示怀柔之意
　　是年九月户部言高丽及三佛齐入贡其高丽海舶至太仓三佛齐海舶至泉州海口并请徴其税诏勿徴
　　【臣】等谨按邱濬大学衍义补曰明虽沿前代市舶司之名而无抽分之法惟浙闽广三处设官以待海外诸番之进贡者盖懐柔逺人实无所利其入也今考实録则官抽六分固未尝无法苐给价以偿勿征其税则依然无所利之意耳
　　八年五月遣内使往河州市马
　　初西番素产马其所用货泉与中国异自更钱币马之至者益少乃命内使赵成以罗绮绫帛并巴茶往市之仍命河州守将善加抚循以通互市马稍来集率厚其直偿之成又宣谕徳意自是番酋感悦而山后归徳等州西番诸部皆以马来售矣
　　九年五月禁秦蜀军民毋得入西番互市
　　二十年三月高丽表请不受马直不聴
　　时仍谕延安侯唐胜宗俟高丽马至择其可用者以直偿之驽弱不堪者量减其直
　　二十五年二月谕令西番回回来互市者毋入城先是曾遣囘囘使西域诸国留其家属居于西凉逗留五年不还其余回回居边上者又数刼掠为边将所获事闻帝以回回使者朝贡往来恐其因生边衅命徙居扬州既而复有愿挈家回本地者帝始疑其为觇我中国至是命遣使至甘肃谕都督宋晟等自今西番回回来互市者止于甘肃城外三十里毋令入城若朝贡之使欲入城者聴至建文四年九月时成祖已即位陕西行都司奏回回可古思于宁夏市马请官市之以资边用从之命有司偿其直上中下马各给绢布有差军民私市者禁之至十月又勅宁夏总兵白福曰回回来市马者须立官市于城外定其价官与収马为长久法仍严出境之禁永乐元年十月又谕都督宋晟曰凡进贡回回有马欲卖者聴于陕西从便交易湏约束军民勿侵扰之
　　二十七年正月命严禁私下诸番互市者
　　帝以海外诸国多诈絶其往来唯琉球真腊暹罗许入贡而縁海之人往往私下诸番贸易香货因诱蛮夷为盗命礼部严禁絶之违者必寘之重法凡番香番货皆不许贩鬻其见有者限以二月销尽其两广所产香本聴土人自用亦不许越岭货卖盖虑其杂市番香故并及之
　　成祖永乐元年八月设三市舶提举司
　　帝以海外畨国朝贡附带物货交易者湏有官専主之遂命吏部依洪武初制于浙江福建广东设市舶提举司布政使至三年九月以海外诸番贡使益多命福建浙江广东市舶提举司各设驲以馆之福建曰来逺浙江曰安逺广东曰懐逺
　　【臣】等谨按洪武时既设市舶司至是乃定为提举一员副提举二员吏目一员分从五从六从九品有差互见职官考
　　九月日本国贡使所载兵器命官为市之
　　礼部尚书李至纲奏日本贡使已至宁波凡番使入中国不得私载兵器鬻于民具有禁令冝命有司防检番舶中刀槊之类籍封之送至京师帝不许至纲复奏刀槊之类在民间不冝私有则亦无所鬻惟当籍封送京帝曰无所鬻则官为凖中国之直市之毋拘法禁以阻逺人归慕之心
　　十月西洋琐里及刺泥国来互市免徴税
　　西洋琐里国王遣使来贡附载胡椒与民互市有司请徴税命勿徴又刺泥国回回哈只马哈没竒刺泥等来贡因附载胡椒与民互市有司请徴其税帝亦不聴
　　大学衍义补曰国家每嵗恒以番夷所贡胡椒苏木折支京官常俸盖不扰中国之民而得外邦之助以视前代算间架经总制钱之类滥取于民者岂不犹贤乎哉
　　三年三月福余衞部属来市马
　　谕兵部曰福余衞指挥使鼐尔布哈等奏其部属欲来货马计两月始达京师今天气尚热边人畏夏可遣人往辽东谕保定侯孟善令就广宁开京择水草便处立市俟马至官给其直即遣归至五年二月勅镇守辽东保定侯孟善缘外邦人来贡及互市者悉从其便但禁戢士卒勿扰之六年十一月辽东总兵巫凯上广宁马市所市福余卫马牛之数帝曰中国非无马牛而与为市盖其服用物皆赖中国若絶之必生怨心朝廷许其互市亦是懐柔之仁也
　　十二月命河洮西宁诸处与西番易马给以好茶帝闻守边头目等多用茶之恶谬者欺之甚且侵损其财物故谕兵部令巡按御史采察之
　　食货志曰明初东有马市西有茶市皆以驭边省戍守费永乐间设马市三一在开原南闗以待海西一在开原城东五里一在广宁皆以待朶顔三卫定直四等上直绢八匹布十二次半之下二等各以一逓减既而城东广宁市废惟开原南闗马市独存
　　四年冬朶顔福余泰宁三卫饥请以马易米帝命有司第其马之髙下各倍价给之
　　既而隂附鞑靼掠边戍复假市马来窥伺帝下诏切责令以其马赎罪十二年春纳马三千于辽东帝守将王真一马各予布四疋
　　六年正月设交阯云屯市舶司
　　置提举及副各一员接西南诸国朝贡者
　　【臣】等谨按食货志云屯作云南今从实録
　　宣宗宣徳八年六月命严私通番国之禁
　　八月复勅漳州衞指挥同知石宣等严通番之禁至英宗正统十四年六月从福建廵海佥事董应轸言旧例濒海居民私通外国贸易番物泄漏事情及引海贼刼掠边地者正犯极刑家人戍边知情故纵者罪同比年民往往嗜利防禁复命申明禁之景帝景泰三年六月命刑部出榜禁约福建沿海居民毋得収贩中国货物置造军器驾海船交接琉球国招引为冦时有言黄萧养之乱多由海冦故禁之也大学衍义补曰国家富有万国固无待于海岛之利然中国之物自足于用而外国不可无中国之物故私通溢出断不能絶虽律有明禁而利之所在民不畏死每犯法而罪之又再犯者并因以罪应禁之官吏盖不徒无其利而又有其害矣
　　英宗正统三年四月立大同马市
　　时衞喇特遣使贡马尚书魏源等请援辽东开原例开马市帝以马市劳军民勿置寻以大同巡抚卢睿言大同立市庶逺人驼马军民得与平价交易且遣达官指挥李原等通驿语禁货兵器铜鐡从之
　　四年四月禁夷人市耕牛及铜鐡器
　　辽东都指挥佥事毕恭奏夷人归自京师道过边境輙以所得防币或驽马市耕牛及铜鐡器臣以耕牛边人所恃以为生而铜鐡器外国所资以为用乞禁勿与市命如所奏
　　景帝景防三年五月哇国使臣乞以赐物贸易油麻之类于广东许之
　　宪宗成化二年八月以茶及青稞与西番市马
　　兵部奏陕西各边屡奏缺马西宁至甘州番族多产马地彼所缺者茶与青稞若与互市则善马一匹不过用茶百斤青稞十五石价值既轻较之京师关领又免路途瘦损宜查陜西官茶并籴买青稞就彼互市从之
　　十四年三月复开辽东三卫马市
　　时陈钺抚辽东复开之通事刘海姚安肆侵牟朶顔诸部懐怨扰广宁不复来市兵部尚书王越请令叅将布政使官各一贠监之毋有所侵克遂治海安二人罪寻令海西及朶顔三卫入市开原月一市广宁月二市以互市之税充抚赏
　　孝宗治元年五月命北人入贡者聴其贸易
　　给事中夏祚等言彼外称纳贡内蓄奸谋恐译字通事贪其贿赂以中国情事告之为害匪浅尚书余子俊以为待之不厚恐伤向化之心但乞榜示京师军民不许欺凌聴其公平贸易为便祚等遂复劾子俊帝曰开市亦旧例惟禁约私交毋漏泄情事有司其知之十八年五月福余衞酋长诺纳海等欵塞悔过请通互市如故至武宗正徳时令騐放入市者依期出境不得挟弓矢非互市日毋輙近塞垣
　　武宗正徳元年十月以御马监刘彞管福建市舶司事三年十月命各番进贡毋得入境市物其以物售之者治以重罪
　　通事王喜等奏哈密使臣舍音和善等来贡夹带私物虚縻供给礼部奏各番朝贡例许稍挟私货盖羁縻逺人宜俯顺其情也且哈密城池之役舍音和喜亦与有劳须加寛假以示恩意其获赐钞锭数多输之于彼既无所治而载之于途大有所费宜移文镇巡等官聴其量带方物来京贸易但不可入境市物以劳驿帝从之故有是命
　　十二月许泰宁等三卫番人入贡还市牛及田器礼部请遣通事伴回为之平市仍命镇巡官戒之勿杂市违禁器物因扰害地方制可
