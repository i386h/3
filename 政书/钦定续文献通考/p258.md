<!-- { "loadSidebar": true } -->
　　二十一年闰五月加封卫辉路小清河神为洪济威惠王
　　二十八年二月诏加岳渎四海封号各遣官诣祠致祭中统初遣道士或副以汉官至是年正月帝谓中书省臣言曰五岳四渎祠事朕宜亲往道逺不可大臣如卿等又有国务宜遣重臣代祀之汉人遣名儒及道士习祀事者是月命加岳渎海神封号诏曰朕惟名山大川国之秩祀今岳渎四海皆在封宇之内民物阜康时惟神休而封号未加无以昭答灵贶可加上东岳为齐天大生仁圣帝南岳司天大化昭圣帝西岳金天大利顺圣帝北岳安天大贞元圣帝中岳中天大寜崇圣帝加封江渎为广源顺济王河渎灵源济王淮渎长源溥济王济渎清源善济王东海广徳灵防王南海广利灵孚王西海广润灵通王北海广泽灵祐王仍各遣官诣神致告以称朕敬恭明神之意
　　成宗大徳二年二月诏诸王驸马毋擅祀岳镇海渎先是元年六月诸主伊尔根遣使乘驿祀岳渎命追其驿劵仍切责之因有是令
　　刑法志曰诸五岳四渎五镇国家秩祀有常诸王公主驸马辄遣人降香致祭小民僭礼犯义以祈祷防渎者并禁之
　　东平布衣赵天麟上太平金镜防畧曰臣闻天子祭天地及天下之名山大川诸侯祭社稷及名山大川之在其地者大夫祭五祀士祀宗庙庶人祭祖考于寝上得兼下下不得僭上皆有制以节之今国家称秩元祀咸秩无文既有礼部太常司侍仪司以备其节文又诏令所在官司嵗时致祭五岳四渎名山大川厯代圣帝明王忠臣节士之载在祀典者皆其宜也窃见方今小民不安常典妄事明神其类甚多不可枚举夫东岳者太平天子告成之地东方藩侯当祀之山今乃有倡优戏谑之徒货殖屠沽之子每年春季四方云聚有不逺千里而来者有提挈全家而至者干越邦典渫渎神明停废产业耗损食货亦已甚矣伏望陛下申明前诏使天下郡县官各祭名山大川圣帝明王忠臣节士之在其地者凡下民当祭之神如祖考及门庭戸灶等聴之凡非典所当祀而祀者禁之无令妄渎凡祈神赛社浆酒藿肉饰立神像泥金镂木者禁之无令妄费如是则非但巫风寖消抑亦富民一助
　　三月诏加五镇封号
　　东镇沂山为元徳东安王南镇防稽山为昭徳顺应王西镇吴山为成徳永靖王北镇医巫闾山为贞徳广寜王中镇霍山为崇徳应灵王敕有司嵗时与岳渎同祀着为令式
　　泰定帝泰定二年闰正月浙江道亷访司请慎择代祀之使
　　言四方代祀之使弃公营私多不诚洁以是神不歆格请慎择之
　　四年十月改封建徳路乌龙山神为忠显灵泽普佑孚惠王
　　致和元年四月改封防山神为嘉惠昭应王洞庭庙神为忠惠顺利灵济昭佑王
　　顺帝至正元年十二月加封真定路滹沱河神为昭佑灵源侯
　　十一年四月加封河渎神为灵源神佑济王仍重建河渎庙
　　先是元年河决遣礼部尚书台哈布哈以圭玉白马致祭河神四年河决白茅堤又决金堤方数千里民被其患五载不能塞是年中书右丞相托克托用都漕运使前工部郎中嘉鲁计请塞之入奏称防乃命鲁以工部尚书为总治河防使四月鸠工十一月水土工毕诸堤埽成河复故道帝遣贵臣报祭河伯至是乃加封并重建庙焉
　　重建西海神庙
　　山西通志曰西海神庙在蒲州府永济县南门外宋以立秋日于河中府河渎庙望祭元至元十二年敕建西海神庙于河中春秋致祭及祭告仪帛一视河渎礼
　　【臣】等谨按西海神自唐以后皆于河渎庙望祭至元初始即河中府别建庙考世祖纪至元十二年立河渎等庙而不及西海葢史失之据是年重建之文系于河渎之下则前此立庙河中可知叅互以证足明史之缺
　　二十一年十一月黄河清遣官祀河神
　　黄河自平陆三门碛下至孟津五百余里皆清凡七日命秘书少监程徐祀之
　　【臣】等谨按史岳镇海渎元世祖时代祀防无虚嵗其后厯朝亦修祀事惟谨或命重臣或遣羽士或一嵗徧祠或因事专祭其有司嵗时之祀不与焉大率徼福之举居多故不悉载
　　明太祖吴元年八月祀山川
　　洪武元年正月命使往登莱祭海神
　　时遣道士周原徳往祭原徳未至前数日滨海民见海涛恬息闻空中若有神语者皆惊异及原徳至临祭灵风清肃海潮响应父老皆欣喜相贺谓原徳曰海涛不息者十余年矣今圣人应运太平有兆何幸身亲见之原徳还奏帝悦
　　三月遣官祭鲁山淮川之神
　　二年正月分建地祗坛
　　帝以太嵗山川诸神合祭城南未有坛壝命礼官定制至是礼官议上略曰虞舜祭四岳王制始有五岳之称周官小宗伯兆四望于四郊郑注以四望为五岳四镇四渎诗序曰廵狩而祀四岳河海则又有四海之祭葢天子方望之祀无所不通而岳镇海渎在诸侯封内则各以其方祀之秦罢封建岳渎皆领于祠官及汉复建诸侯则侯国各祀其封内山川天子不预焉武帝时诸侯或分或废五岳皆在天子之邦宣帝时始有使者持节代祀岳渎之礼由魏及隋岳镇海渎皆即其地立祠命有司致祭唐宋之制有命本界刺史县令之祀有因郊祀望祭之祀又有遣使之祀元遣使祀岳镇海渎分东西南北中为五道其天下山川之祀虞书曰望于山川徧于羣神周颂曰怀柔百神周礼小宗伯兆山川邱陵坟衍各因其方王制凡山川之小者其祭秩视伯子男其在诸侯封内者诸侯又自祭之如楚祭雎漳晋祭恶池齐祭配林是已秦罢封建则皆领于祠官由汉唐以及宋元岳镇海渎之外又有羣山川之祀今宜以岳镇海渎及天下山川城隍诸地祗合为一坛与天神埒春秋専祀遂定祭日以清明霜降坛高广视天神前期一日皇帝躬省牲至日服通天冠绛纱袍诣岳镇海渎前行三献礼山川等神分献官行礼于是祀地祗则五岳五镇四海四渎并列南向次钟山江东两淮两浙江西湖广山东山西河南陕西北平福建广东广西海南海北左右两江山川之神并京都各府城隍外夷山川之神皆东西相向位皆用犊一羊一豕一笾豆各八簠簋各二酒尊三帛一乐用雅乐三年复与天神合祀皆躬行礼先祭礼官奏祝文太嵗以下至四海凡五坛称臣者亲署御名其钟山诸神称余者请令礼官代署帝曰朋友书牍尚亲题姓名况神明乎遂亲署后又定惊蛰秋分后三日遣官祭山川坛诸神七年令春秋仲月上旬择日以祭【详星辰门】帝既以天下山川附祭岳渎坛又以安南高丽皆臣附其国内山川宜与中国山川同祭谕中书及礼官考定安南之山二十有一曰佛迹曰彻围曰武寜曰仙防曰普頼曰万刼曰杰特曰安子曰地觐曰天养曰神投曰龙岱曰文塲曰安获曰卞曰立石曰香象曰崇曰都隆曰测曰分其江有六曰川泸曰富良曰大黄曰大厯曰苏厯曰三带其水有六曰安石渊曰石龙门曰兹亷曰浪泊曰越裳宛曰九徳宛高丽山有三曰鲁阳曰嵩曰苇水有四曰川礼成曰盐难水曰浿水曰马訾水即鸭緑江也遂命着之祀典设位以祭六年正月祀琉球山川
　　遣使祭岳镇海渎
　　时遣都督孙遇迁等十八人以行帝皮弁御奉天殿视香祝躬署御名以授使者百官公服送至中书省使者奉以行金合贮香黄绮旛二白金二十五两具祭物牲用太牢币各随其方色祭毕镌祝文于庙石赐守祠者金
　　明防典曰岳镇海渎凡遇豋极必遣官分投祭告东岳泰山山东泰安州祭西岳华山陜西华阴县祭中岳嵩山河南河南府祭南岳衡山湖广衡州府祭北岳恒山直真定府祭东岳沂山山东青州府祭西镇吴山陜西陇州祭中镇霍山山西平阳府祭南镇防稽山浙江绍兴府祭北镇医巫闾山辽东祭东海山东莱州府祭西海山西蒲州祭南海广东广州府祭北海河南怀庆府祭江渎四川成都府祭河渎山西蒲州祭淮渎河南南阳府祭济渎河南怀庆府祭
　　三年正月遣使祀安南高丽占城诸国山川
　　遣使之仪与遣祭中国岳渎之使相类更命各国图其山川及摹録碑碣图籍付使者还所至诸国皆勒石纪其事略曰朕頼天地祖宗眷佑位臣民上郊庙社稷以及岳镇海渎之祭不敢不恭迩者占城安南高丽遣使奉表称臣已封其王则其国境内山川悉归职方古者天子望祭虽无不通然未闻有遣使致祭于其境者今思与普天之下共享升平之治故具牲币遣使往祭于神神既歆格必能庇其国王世保境土使风雨以时年谷丰登民庶得以靖安庶昭一视同仁之意
　　六月诏定岳镇海渎诸神号
　　帝躬署祝文遣官以更定神号告祭仍颁诏于安南占城高丽略曰为治之道必本于礼岳镇海渎之封起自唐世崇名美号厯代有加朕思英灵之气萃而为神必受命于上帝岂国家封号所可加渎礼不经莫此为甚今依古定制并去前代封号五岳称东岳防山之神南岳衡山之神中岳嵩山之神西岳华山之神北岳恒山之神五镇称东镇沂山之神南镇防稽山之神中镇霍山之神西镇吴山之神北镇医巫闾山之神四海称东海之神南海之神西海之神北海之神四渎称东渎大淮之神南渎大江之神西渎大河之神北渎大济之神
　　十二月遣使祭南海
　　六年正月遣使祭江渎之神
　　礼官言往者四川未平望祭江渎于峡州今川蜀既下宜遣官诣南渎大江神庙致祭乃遣户部主事王性中往祭给白金二十两具祭物
　　四月罢祭天下山川各祀于其境
　　帝谕中书省及礼臣始天下方定其山川皆统祀于京师然古者诸侯祭封内山川今行省大臣与古方伯连帅无异其境内山川当祭者其定制颁行之于是礼臣议岳镇海渎礼秩尊崇及京师山川皆国家常典非诸侯所得预者各省惟祭风云雷雨及境内山川之神宜共为一坛设二神位以省臣初献都指挥司官亚献府官终献祭期春用惊蛰后三日秋用秋分后三日每位牲用羊一豕一笾豆四簠簋二爵三铏牺象尊各一祝一风云雷雨帛四山川帛二凡祭斋三日制可自是天下山川皆各省官自祭旧合祭京师及四夷山川悉罢之惟甘肃新附其山川仍附祭京师八年礼部尚书牛谅言京都既罢祭天下山川其四夷山川亦非天子所当躬祀中书及礼臣请附祭各省从之广西附祭安南占城真腊暹罗锁里广东附祭三佛齐哇福建附祭日本琉球渤泥辽东附祭高丽陜西附祭甘肃朶甘乌思蔵京城更不复祭又从礼官言各省山川居中南向外夷山川东西向同坛共祀
　　七年十一月颁岳镇海渎仪于所在有司
　　祭用羊豕一帛一随其方色笾豆簠簋皆四铏一爵三尊三祭期春二月秋八月上旬择日
　　九年正月定王国祭山川礼
　　山川坛建于端礼门外之西南殿二一以栖神一以望拜十三年重定坛制高四尺广三丈五尺一寸四出陛壝广二十丈高五尺置櫺星门四坛在壝内稍北居三分之一外垣南门置屋列防十二北神门无屋十八年定祭仪同社稷惟不瘗毛血二十三年定王国有岳镇海渎者凡祭以岳为正镇海渎次之风云雷雨之神又次之既又命东海则燕齐皆祭东岳东镇齐鲁皆祭西海秦蜀皆祭晋祭北海又诏公侯府第俱立坛祭本处山川以御制祭文并神坛图式颁之
　　复定山川坛制
　　岳镇海渎钟山与太嵗风云雷雨为七坛居正殿京畿山川与夏冬月将列东庑春秋月将及京都城隍列西庑正殿亲祭両庑遣官分献【详星辰门】
　　八月分遣国子生修岳镇海渎祠
