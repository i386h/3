<!-- { "loadSidebar": true } -->
　　武宗至大三年四月从大司农请建先农先蚕二坛博士议二坛之式与社稷同纵广一十步髙五尺四出陛外壝相去二十五步每方有櫺星门今先农先蚕坛位在耤田内若立外壝恐妨千亩其外壝勿筑是嵗命祀先农如社稷礼乐用登歌日用仲春上丁后或用上辛或甲日
　　【臣】等谨按至大初建先农坛并制乐章不见于武宗纪分载祭祀礼乐二志其建坛在三年四月制乐章则在二年十二月攷志有先是命祀先农以登歌乐之文则建坛在先凿然可据二年三年必有一误耳
　　泰定帝泰定二年二月祭先农
　　四年二月再祀
　　顺帝至正十三年二月祭先农
　　【臣】等谨按元祀先农之礼昉于至元备于至大宜有司嵗举焉乃至大以后间阔不行泰定仅再举至正仅一举岂祀典之废坠不修乎抑史臣纪载多缺耶谨条系之以存其旧云
　　祭先农仪
　　祀前一日未后礼直官引三献监祭礼以下省牲馔如常仪祀日丑前五刻有司陈灯烛设祝币大官令帅其属入实笾豆尊罍丑正礼直官引先班入就位立定次引监祭礼按视坛之上下纠察不如仪者毕退复位东向立奉礼曰再拜赞者承传再拜讫奉礼又赞诸执事者各就位礼直官引执事官各就位立定次引三献官并与祭等官以次入就位西向立礼直官于献官之右赞请行事乐作三成止奉礼赞再拜在位者皆再拜太祝跪取币于篚立于尊所礼直官引初献官诣盥洗位北向立盥手帨手毕升自东阶诣神位前北向立搢笏跪三上香受币奠币执笏俛伏兴少退再拜讫降复位立定大官令帅斋郎设馔于神位前毕俛伏兴退复位礼直官引初献再诣盥洗位北向立盥手帨手诣洗爵位洗爵拭爵诣酒尊所酌酒毕诣正位神位前北向立搢笏跪三上香三祭酒于沙池爵授执事者执笏俛伏兴北向立俟读祝毕再拜兴次诣配位酒尊所酌酒讫诣神位前东向立搢笏跪三上香三祭酒于沙池爵授执事者执笏俛伏兴东向立俟读祝毕再拜退复位次引亚终献行礼并如初献之仪惟不读祝退复位立定礼直官赞彻笾豆乐作卒彻乐止奉礼赞赐胙众官再拜赞者承传在位者皆再拜讫乐作送神之曲一成止礼直官引斋郎升自东阶太祝跪取币祝斋郎捧俎载牲体及笾豆簠簋各由其阶至坎位北向立俟三献毕至立定各跪奠讫执笏俛伏兴礼直官赞可瘗乃瘗焚瘗毕三献以次诣耕地所耕讫而退
　　明太祖洪武元年十一月议行耕耤礼
　　帝谕廷臣以来春躬举耤田礼为天下先于是礼官钱用壬等言祭法王自为立社曰王社亦曰帝社郑注王社在耤田之中诗载芟序云春耤田而祈社是也又周官籥章凡国祈年于田祖龡豳雅击土鼔以乐田畯郑氏曰田祖始耕者谓先农也汉立官社文帝令官祠先农先农即神农也晋武诏复二社北齐及隋又改曰先农唐神龙中礼官祝钦明议以先农与社本是一神请改先农坛为帝社坛以应礼经王社之义至开元定礼又采齐隋之议复曰先农宋陈祥道曰先儒谓王社建于耤田然国语王社则司空除坛农正陈耤礼而歴代所祭先农而已不闻祭社也诗载芟序所谓春耤田而祈社非谓社稷建于耤田也今按祝钦明云先农即社陈祥道云社自社先农自先农耤田所祭乃先农非社也虽其説不同重农报本之义则一若夫耤田之制月令天子孟春之月乃择元辰亲载耒耜置之车右帅公卿诸侯大夫躬耕耤田千亩于南郊冕而朱纮躬秉耒以耕天子三推三公五推诸侯九推反执爵于大寝三公九卿诸侯大夫皆御命曰劳酒季秋之月藏帝耤之收于神仓周官内宰诏王后帅六宫之人生穜稑之种而献于王甸师掌帅其属而耕耨王耤以时入之以供粢盛其制如此然享先农与躬耕同日礼无明文惟周语云农正陈耤礼韦昭注云陈耤礼者祭其神为农祈也至汉以耤田之日祀先农其礼始着汉旧仪春耕耤田官祠先农百官皆从置耤田令丞东汉耤田仪正月始耕常以乙日祀先农于田所先农已享耕于乙地由晋至于唐宋相沿不废政和间罢享先农为中祀命有司行事止行亲耕之礼南渡后复亲祠先农元虽议耕耤竟不亲行其祠先农命有司摄事今宜耕耤之日皇帝躬祀先农礼毕躬耕耤田以仲春择日行事从之
　　二年二月建先农坛于南郊亲祭以后稷配遂耕耤田耤田在皇城南门外先农坛在耤田之北髙五尺广五丈四出陛御耕耤位在先农坛东南髙三尺广二丈五尺四出陛其神位先农正位南向后稷配位西向正配位币各用青色其余仪物并与社稷同不用玉仍加登三至日祀先农毕诣耕耤位南向立公侯以下及从耕者各就耕位御耒耜二具韬以青绢御耕牛四被以青衣户部尚书北面进耒太常卿导引帝秉耒三推戸部尚书跪受耒帝复位南面坐三公五推尚书九卿九推各退就位礼毕太常卿导引还大次应天府尹及上元江宁两县令率庶人终亩是日宴劳百官耆宿于坛所
　　十年二月遣官祭先农
　　帝以先农止是古耕田者今后祭日命应天府官率耆老农民陪祀罢亲祭躬耕如常
　　二十一年三月更定祭先农仪不设配位
　　正祭止设先农一位品物如旧斋戒省牲仪与祭先师孔子同
　　【臣】等谨按明防典曰洪武二年始建先农坛列为大祀每嵗亲祭以后稷氏配已又奉仁祖配后改中祀止遣应天府致祭不设配位太常纪亦云攷实録洪武十年祭社稷始命罢勾龙弃以仁祖配而是年祀先农已遣官行礼并不亲祭矣岂仁祖未配社稷先配先农而史顾不书耶至二十一年更定祭先农仪始罢配位乌有未罢之先仁祖侑享而帝竟不亲祀耶况弃稷罢配社稷专配先农史有明文决无仁祖并配之礼防典成于孝宗时其时去太祖已逺史臣闇于掌故不能详考误以社稷先农混而为一臆为仁祖亦配先农其舛谬不小特表出之为考古者证焉
　　成祖永乐元年二月耕耤田
　　驾至耤田所户部尚书捧鞭跪进教坊司官率其属作乐随驾行三推礼毕驾至仪门升座乐作观三公九卿耕讫教坊司承应用大乐百戯奏致语驾至殿内升座进汤膳俱用乐毕顺天府官率耆老谢恩次百官行礼俱作乐赐百官酒饭乐作一奏本太初之曲二奏仰大明之曲三奏民初生之曲彻御案乐止百官行礼驾还
　　十八年十二月北京先农坛成
　　坛制准南京在太嵗坛西南一成甃甎周以石方广四丈七尺髙四尺五寸四出陛西为瘗位东为斋宫銮驾库东北为神仓东南为具服殿殿前为观耕之所南为耤田防坛地六百亩供黍稷及荐新品物又地九十四亩有竒每年额税四石七斗有竒太常寺防同礼部收贮神仓以备旱潦又令坛官种一百九十亩坛户种二百六十六亩七分每嵗仲春上戊顺天府尹致祭后凡遇登极之初行耕耤礼则亲祭【臣】等谨按自成祖后歴代御极改元则行耕耤礼惟穆宗行于二年神宗行于八年庄烈帝七年十五年两举熹宗之世无闻焉礼有定制无事备书特附叙于此
　　孝宗治元年二月祭先农遂耕耤田
　　户部尚书李敏言天下之劳苦者莫如农夫蚕妇今皇上躬耕耤田若不亲其事则稼穑之艰难何由而知乞敕礼部于耕耤仪注内增上中下农夫各十人服常服执农器引见行礼然后令其终亩或赐食赐布以慰其劳尤见初政重农之意帝从之仍命人赐布一疋是日亲耕毕还具服殿升座府尹率两县令耆老行礼毕引上中下农夫各十人执农器朝见令其终亩人赐布一疋后循以为例
　　【臣】等谨按史载是年耕耤礼毕教坊以杂伎进马文升厉色斥之云云伏读
　　御批通鉴辑覧曰孝宗是时立未逾年谅闇之中本不当举行耕耤即云典不可缺亦祗应仅躬秉耒以为农先乃竟设宴如常实为非理文升不知据理直陈而止咎教坊之凟乱宸聪已为昧于轻重况进言亦自有体君父之侧輙悍然徴色发声敬事之诚安在明代恶习相沿往往愤激沽名而不顾恪恭大义岂可为训耶世宗嘉靖十年正月更定耕耤仪
　　九年二月礼部上耕耤仪帝以其过烦命来歳别议至是礼部尚书李时更拟迎神送神止二拜先二日顺天府官以耒耜穜稑种置防舆上送至耕耤所驾行设卤簿耕毕还具服殿顺天府官率耆老行礼百官进词庆贺赐酒饭教坊司于御门观耕时承应罢进膳乐及三舞队帝犹以为烦命驾行不设卤簿罢百官庆贺教坊司拟定三舞队于进膳时承应门外止观从耕礼毕入斋宫赐宴着为令
　　造耕根车建观耕台
　　帝命造耕根车以重农务礼臣言攷大明集礼国朝耕耤因宋制皇帝乘玉辂以耕根车载耒耜同日而行及考见行仪注顺天府官捧耒耜及穜稑种置防舆先祭前二日出今用耕根车载耒耜宜于祭日早进呈毕即置车中前玉辂以行至耕根车式礼书止有图式无髙广尺寸合依今制车式差小通用青质又言考宋史有观耕台今皇上御门观耕地位卑下侍卫人众有碍观视宜令工部权作木台髙五尺方广五丈正面东西三出陛俟明年筑台从之十六年命亲耕则户部尚书先祭先农皇帝止行三推礼三十八年罢亲耕惟遣官祭先农四十一年并令所司勿复奏
　　是年命垦西苑隙地为田建帝社帝稷坛于坛东北建殿曰无逸亭曰豳风又建亭曰省耕省敛每嵗耕获帝亲临观以重农事置仓曰恒裕贮田之所入以供祀事十月礼部上郊庙粢盛支给之数因言南郊耤田皇上三推公卿各宣其力较西苑为重西苑虽农官督理皇上时省耕敛较耤田为勤请以耤田所出藏南郊圆廪神仓以供圜丘祈谷先农神祗坛长陵等陵歴代帝王及百神之祀西苑所出藏恒裕仓以供方泽朝日夕月太庙世庙太社稷帝社稷禘祫先蚕及先师孔子之祀从之至隆庆元年罢西苑耕种诸祀皆取之耤田
　　万厯野获编曰世宗初建无逸殿于西苑翼以豳风亭盖取诗书之义以重农务时率大臣防宴其中又命阁臣李时翟銮辈坐讲豳风七月之诗赏赉加等添设户部堂官专领穑事其后日事元修即于其地营永夀宫虽设官如故而所创祈报大典悉遣官代行世宗上宾未期月西苑宫殿悉毁惟无逸至今犹存至尊于西成时间亦御幸内臣各率其曹作打稻之戏凡播种收获以及野馌农歌徴粮诸事无不入御覧盖较上耕耤田时尤详云
　　【臣】等谨按嘉靖十年八月帝御无逸殿之东室谓侍臣曰无逸之作虽所以劝农而劝学之义亦在其中乃命经筵日讲官各进讲七月诗无逸书各一篇事载世庙圣政纪要后万厯甲申乙酉间无逸烬于火以辅臣申时行言特修复之无逸殿之名在明代甚着乃明史礼志沿明典礼志讹为天遁字义殊不可晓特着防典诸书正之此
　　愍帝崇祯七年二月亲祭先农遂耕耤田
　　至十五年二月再举亲耕之礼以科臣沈迅言谕礼臣以后耕耤宜歌豳风无逸之篇其教坊承应俚俗不可用禾词宜颂不忘规命词臣别撰以进
　　祭先农耕耤仪
