<!-- { "loadSidebar": true } -->
　　孟州【古孟津地汉属河内郡唐仍隋旧与怀州并号河内郡武德四年析怀州地置盟州寻废三年以洛州河南府之河阳河隂济源温汜水五县置孟州宋因之又益以王屋一县政和中又名济源郡】领县六　河阳【汉县北齐废隋复武德八年废盟州以所治集成县省入怀州显庆二年洛州】泛水【古虎牢成臯之地武徳四年析置成臯县贞观元年省入郑州显庆二年洛州】河隂【开元二十二年析汜水荥泽武陟三县地置洛州】温【汉县北齐废隋复唐初懐州显庆二年洛州】济源【隋县唐初懐州并省懐州之轵县入焉显庆二年洛州　以上五县皆会昌三年来属】王屋【后周县唐初更名召伯邵州贞观元年州废怀州显庆二年复州名洛州熈宁中来属】
　　【臣】等谨按唐书河北道首孟州而怀州次之并志云古幽冀二州之域孟怀澶衞为娵訾分是孟州之宜入于此无疑矣而前考独遗之若以所属县旧洛州应归豫州河南府部内而豫州又复遗之且一州遗而所属之六县并没所谓阳樊温原之田竟安在乎查六县中惟王屋一县前考见豫州河南府条下并云熈宁后孟州则孟州之不可遗益明兹据宋志増入此州并合唐书核其縁始及属县之所自来分而注之至于泛水河隂地应属豫而以所领者为主又以少就多不得不然是亦前考此门之通例也
　　又按以上据马氏按古冀州地详列宋代五路郡县凡为府九州二十五军十五县一百七十九又増孟州一州庆祚一军又河中之龙门万泉二县应増安邑解二县两见应削合计实得州二十六军十六府县如前数
　　又按马考此下附録营平檀蓟幽涿顺妫蔚朔云易应新儒武单于大都防府凡十六州一府盖以为虽非宋有而宋与唐正朔相嬗姑存唐职方之旧文耳自今观之宋辽金三国兴亡之介实系乎此盖辽失十六州而后国不可为宋惟用童蔡之谋贪复十六州而后与金并力适以自祸金因之而并有河北河东诸路此其大较也今将叙辽与金舆地之沿革当从宋开燕山前后路发端故根据宋志别为立纲疏目详列于后至于单于大都防府则于宋无与故不録
　　燕山府路府一州九县二十六
　　燕山府【即幽州详见辽析津府】领县十二　析津　广平　都市【宣和五年改名广宁】昌平　良乡　潞　武清　安次永清　三河　香河【宣和五年改名清化】漷隂【各县沿革俱详辽析津府】
　　涿州【州县沿革俱详辽本州条下余仿此】领县四　范阳　归义　固安　新城【宣和五年改名威城】
　　檀州领县二　密云　行唐
　　易州领县三　易水　涞水　容城
　　顺州领县一　怀柔
　　蓟州领县三　渔阳【宣和五年改名平卢】三河【宣和五年改燕山府】玉田
　　景州领县一　遵化
　　经州【即蓟州玉田县宣和六年建为州】
　　平州
　　营州
　　【臣】等谨按以上一府九州所谓山前九州也宋志宣和五年金以其地来归内除景州经州即蓟州分设应归蓟州数内凡山前路复唐旧地燕涿檀易顺蓟六州虽不久仍入于金而来归已及三载登入宋版尚不为失实惟营平二州并未归宋考之五代史石晋所赂十六州曰幽蓟涿檀瀛莫顺新云蔚武应朔妫儒寰而无营平易三州盖易州陷于宋雍熈四年不在石晋所赂之数营平则唐末逆藩刘仁恭以遗契丹原非失自石晋所以宣和求地之时金亦以此为辞固不畀宋自不得以诸州曽一属宋者为比然宋已于宣和四年预建虚号设官遥领故宋志亦附于燕山府路之后今姑存之所属各县则从削畧详见辽代
　　云中府路府一州八
　　云中府
　　武州
　　蔚州
　　应州
　　朔州
　　新州
　　儒州
　　妫州
　　归化州
　　【臣】等谨按以上一府八州所谓山后九州也内武蔚于宣和五年归六年陷云应朔于五年归旋陷其新儒妫归化四州大约与平营一例名为遥领并未暂归故一切从畧详见辽代
　　辽
　　辽之先曰契丹居辽泽中当元魏时有地数百里唐初为逹呼尔氏曰窟哥者蚕食扶余室韦等国地方二千余里贞观三年置松漠都防府以其地建八部为州州置刺史以窟哥为使持节督诸州军事五代约尼氏辟地东西三千里置县四十有一县置令太祖代约尼氏起临潢【辽志临潢本汉辽东西安平之地按后汉志西安平注曰县北有小水南流入海绎潢字义与小水正合辽河最大而此特其别出者非即辽水也】遂建都焉东并渤海南取石晋所赂燕云十六州之地于是坐大兄弟赵宋而朝呉越矣太宗以临潢为上京幽州为南京辽阳为东京圣宗城大定府为中京兴宗升云州为西京五京既具幅员万里凡京五府六军州城百五十有六县二百有九
　　上京道　东京道　中京道　南京道　西京道
　　上京道府一州十一县三十城一
　　临潢府【汉辽东郡西安平地唐属松漠都督府辽太祖建为皇都会同元年更名上京置府】领县十　临潢【天賛初以燕蓟俘居此】长泰【以渤海长平俘居此】定霸【统和八年置】保和【统和八年置】潞【以潞县俘居此】易俗　迁辽【二县皆以居渤海叛户太平中置】渤海【以辽东叛户居此】兴仁　宣化【以辽东神化县俘居此】
　　【臣】等谨按辽初置县率以征伐所俘人户徙之皇都置县居之命名多以意创前此未有然徙户虽昉自太祖而置县不必即其时也其建置先后或书年或不书年或虽书年而不详皆从史志原文下皆仿此又东京道诸州县史多不载故地亦由国初兴建纷繁职方缺畧后之史官不能确知其处无凭传述今亦循前考之例宁阙毋舛可也
　　祖州【本辽右八部世里地太宗置以髙祖以下四世居此故名】领县二城一　长霸【以渤海长平县俘居此】咸宁【以辽阳长寜县俘居此】越王城【太祖伯父于越王舒噜代党项吐浑俘其民放牧于此因建城】
　　怀州【唐归诚州大同元年以太宗懐陵改置】领县二　扶余【本渤海龙泉府世宗改置】显理【本渤海显理府世宗改置】
　　庆州【本黒河地穆宗置黒河州统和中废圣宗复置更名】领县三　元德【景福中置】孝安　富义【以渤海义州俘居此重熈中置】
　　【臣】等谨按唐志有黒水都督疑即驻此地
　　泰州【本二十部族地初名黒岚州后改】领县二　乐康　兴国【以山前之民配逓至者居此兴宗置】
　　长春州【本鸭子河地重熈八年置】领县一　长春【本混同江地重熈八年置】乌州【本乌丸地】领县一　爱民
　　永州【干亨三年置以潢河土河二水故名】领县三　长宁【以渤海显德府俘居此】义丰【本铁利府义州重熈元年置】慈仁
　　仪坤州【本囘鹘牧地以太祖后舒噜氏生此故名后自置】领县一　广义【统和八年兼置来逺县十三年省入】
　　龙化州【汉北安平地以始祖竒善汗居此故名太祖置】领县一　龙化【太祖置】降圣州【本辽泽大部落东楼地以太宗生此故名穆宗置】领县一　永安【以渤海永安县俘居此太祖置】
　　饶州【唐饶乐府太祖改置】领县三　长乐【以渤海长乐县俘居此太祖置】临河【以渤海丰永县俘居此太宗置】安民【以渤海诸县俘杂居于此太宗置】
　　【臣】等谨按辽史上京道盖汉辽东郡西安平之地贞观三年以其地置元州寻置松漠都督府大率多于内州侨治而又废置不常迄于辽太祖时州县名悉非其旧欲确指其为唐时某地如饶乐归诚之属盖亦不可多得矣特其统名则在松漠之间幽营之部参观二史之志亦可粗得其崖畧焉
　　徽州【在宜州北景宗女秦晋大长公主建】
　　【臣】等谨按辽史公主表景宗无秦晋国大长公主当是圣宗第二女地里志误也
　　成州【在宜州北圣宗女晋国长公主建】
　　懿州【在显州东北圣宗女燕国长公主建】
　　渭州【在显州驸马都尉萧昌裔建】
　　壕州【本辽东西安平县地在显州东北国舅宰相建】
　　原州【本辽东北安平县地在显州东北国舅金德建】
　　福州【本北安平县地在原州北国舅萧寜建】
　　横州【汉故辽阳县地在辽州西北国舅萧克忠建】
　　鳯州【本藁离国故地在韩州北南王府五帐分地】
　　遂州【本髙州地在檀州西南王府五帐牧放于此】
　　丰州【本辽泽大部落约尼氏僧隐牧地在上京南】
　　顺州【本辽队县地在显州东北横帐南王府建】
　　闾州【本罗古王牧地在辽州西近毉巫闾山】
　　松山州【本辽泽大部落横帐普古王牧地在上京南】
　　豫州【横帐陈王牧地在上京北】
　　宁州【本达呼尔氏勒克山在豫州东横帐管寜王牧地】
　　【臣】等谨按上十有六州所谓头下城也头下城者诸王大臣及诸部从征所俘畧人户许各置州县以居之惟横帐诸王国舅公主得建城郭余则否朝廷赐州县额其节度使命自朝刺史以下本主得以部曲充焉征税各归头下惟酒课纳上京盐铁司盖有人此有土有土此有财创业之初务以人实地令本主得自建城収其赋税则人争用命而又人自为守此雄霸之畧宜其凌厉五代抗衡赵宋而慑服呉越南唐几有混一之势也第既别为头下州则与经制之州防异故准辽志附于十一州之后
　　静州【本泰州之金山天庆六年置】
　　镇州【本和实衮城统和中置】领州二　维州　防州【皆统和中置】河董城【本囘鹘可敦城语讹为河董在髙州界】
　　静边城【本契丹二十部族牧地近羽厥国】
　　皮被河城【皮被河出囘纥北东南经羽厥入胪朐河沿河董城北东流合沱漉河入于海】招州【开泰三年置】
　　达兰主城【在胪朐河大康九年置】
　　【臣】等谨按上三州四城辽西北防边城也东南至上京或千余里或三千余里视头下诸城又加逺矣兹准辽志以足上京一路云
　　又按马氏以九州系郡县间有侵溢他州者如冀州之错出青兖亦不得不然特从其数之赢者标识之耳全辽为古幽营二州之地则错出于青矣兹类入于冀者据晋地里志舜以冀州地大分燕以北为幽州而前后汉书辽东郡并幽州部内所谓就其赢数也
　　东京道府八州五十七属州二十一属军一县八十城二
　　辽阳府【本朝鲜地即平壤城也汉属辽东元菟乐浪三郡唐置安东都防府又名辉罕州渤海大氏僭号以为中京显德府辽太祖改名东丹国置东平郡后升为南京天显末太宗改为东京府曰辽阳】领县九　辽阳【汉浿水县渤海曰金徳】仙乡【汉辽队县渤海曰永丰】鹤野【汉居龙县渤海曰鸡山】析木【汉望平县渤海曰花山】紫【汉镂芳县渤海曰紫防】兴辽【汉平郭县渤海曰长宁亦曰兴辽】肃慎　归仁　顺化【皆太宗置】
　　【臣】等谨按析木县后改铜州
　　开州【本髙丽庆州渤海曰龙原府圣宗闲泰三年改置】领县一州三州领一县　开逺【本髙丽龙原县】
　　盐州【渤海曰龙河郡】
　　穆州【渤海曰防农郡】领县一　防农
　　贺州【渤海曰吉里郡以上皆圣宗置】
　　定州【州县皆髙丽故名】领县一　定东
　　保州【州县皆髙丽故名】领县一州一军一　来逺　宣州【开泰三年置】怀化军【开泰三年置】
