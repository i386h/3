<!-- { "loadSidebar": true } -->
　　明宪宗成化十三年二月甲午浙江山阴涌泉如血武宗正德元年正月乙酉夜崇明空中有红光曳尾如虹起东北至西南没声如雷辛丑鳯阳红光发与日同色声如雷　二年八月己亥赤光见宁夏长五丈　八年七月甲申龙泉有赤弹二自空陨于县治形如鹅卵跃入民居相鬬久之
　　世宗嘉靖三十三年四月戊子慈谿民家涌血髙尺余三十七年五月戊辰东阳民张思齐家地裂五六处
　　出血如线髙尺许血凝犬就食之掘地无所见　三十九年二月乙未竹溪民家出血
　　穆宗隆庆六年闰二月癸酉辽东赤风扬尘蔽天神宗万厯六年七月丁丑松门卫金铛家涌血三尺有声　十三年四月乙丑虹民王禄投宿姚垒家见血出于地惊走至市市亦流血乡人击器物噪之乃止　十九年六月庚戌慈谿茅家浦涌血八处大如盆髙尺许血溅船船即出血溅人足足亦出血数刻乃絶　二十六年九月甲辰萧山贾九经家出血髙尺许
　　熹宗天啓元年六月庚寅肇庆民王体积中庭喷血如跑突泉
　　愍帝崇祯七年二月戊午海丰雨血　八年八月戊寅宣城池中出血















　　钦定续文献通考卷二百十七
　　钦定四库全书
　　钦定续文献通考卷二百十八
　　物异考
　　木异
　　宋理宗景定四年五月成都太祖庙侧大木仆忽起立生三芽　五年七月丙申知嘉定府洪涛言新繁县御容殿前枯木再荣
　　【臣】等谨按王圻续通考载理宗淳祐九年祠山庙防门前桂树上花一簇十有四茎茎开五叶状如红梅考纪志皆不载
　　恭帝德祐二年正月戊辰宝应县民析薪中有天太下赵四字
　　辽太宗会同五年十一月己未武定军松生枣
　　圣宗统和十二年三月己巳涿州木连理
　　金卫绍王至宁元年宣宗彰德故园竹开白花如鹭鸶藤
　　宣宗兴定四年华州渭南县民裴徳宁家伐树破其中有赤色大字表里脗合
　　有司言与唐大厯中成都瑞木有文天下太平者其事颇同盖太平之兆也乞付史馆
　　元成宗元贞元年太平路芜湖县进榆木有文曰天下太平年
　　文宗至顺三年六月晋宁冀州桑灾
　　【臣】等谨按王圻续通考载世祖至元十九年处州丽水县樟树生梨可食史不载
　　顺帝元统二年四月大名路桑麦灾　至正三年夏上都大都桑果叶皆有黄色龙文　八年九月奉元路桃杏花　九年秋奉元桃杏实　　十二年五月汴梁祥符县椿树结实如木瓜　十四年八月冀宁路榆次县桃李花　十五年十一月汾州介休县桃杏花　十六年七月彰徳李树结实如小黄瓜　十七年十一月汾州桃杏花　二十一年明州松树结实其大有盈尺者八月汴梁祥符县邑中树木一夕皆有湿泥涂之【臣】等谨按王圻续通考于二十一年后有云辛卯夏松江普照寺僧舍一敝帚开花又嘉兴儒学阍人陶氏磨上木肘发青条开白花又吴江分湖里锻工一柳树桩以安铁碪者且十余年矣发长条数茎如苇十一年进贤县瑞竹生今考厯代甲子录辛卯系顺帝至正十一年殆是年厯有其事而王圻误载于二十一年后不及检也
　　明成祖永乐初取材川蜀大木自出抵江上
　　先是四年闰七月诏以明年五月建北京宫殿分遣大臣采木于川广等处工部尚书宋礼伐山通路奏言得大木数株皆寻丈一夕自出谷中抵江上声如雷不偃一草朝廷以为瑞
　　孝宗治八年长沙枫生李实黄连生黄瓜　九年三月长宁楠生莲花李生豆荚
　　世宗嘉靖三十七年十月戊辰泗水沙中涌出大杉木围丈五尺长六丈余
　　穆宗隆庆五年四月杭州栗生桃
　　神宗万厯十八年五月丁卯祖陵大松树孔中吐火竟日方灭　二十三年十二月癸亥皇陵树巅火出延烧草木
　　【臣】等谨按以上二条互见火异门
　　熹宗天啓六年四月癸巳白露着树如垂绵日中不散十月辛酉南京西华门内有烟无火三日始灭
　　礼臣往视乃旧宫材木瘗土中久烟自生土石皆焦以水沃之始灭
　　愍帝崇祯六年五月癸巳霍山县有木甑飞堕不知所自来　七年二月丁巳太康门牡丹开者三
　　太康知县集邑绅议其事梁堕而死
　　草异
　　宋孝宗淳熈中太平州产异麻若灵芝
　　【臣】等谨按王圻续通考又载理宗端平元年八月绍庆府黄登进对奏武泰军因潜藩升绍庆府登到任后荷生双头十年永州陶大社圃池中产莲并头黄登屡进谀词似不足信姑附録以备考
　　辽太祖二年八月幽州进合欢瓜【互见土贡门】
　　【臣】等谨按金史无草异可见王圻续通考亦阙
　　元泰定帝致和五年禁中芭蕉连理
　　顺帝至正四年萍乡州治前鳯凰池莲生一本二花骈首并蒂　六年夏西涧书院产瑞草【丙申丁酉间】扬州兵火之余城中屋址遍生白菜大者重十五斤小者亦不下八九斤有力人所负才四五颗云
　　【臣】等谨按厯代甲子图丙申丁酉乃元至正十六十七两年也
　　明太祖洪武五年六月嘉瓜生于句容民家
　　句容民张谷宾家圃瓜生双实同蒂礼部尚书陶凯以献
　　谷异【野谷竹米附】
　　宋髙宗绍兴十五年临川禾登九穗
　　郡守晁谦之言足为瑞应乞宣付史馆
　　宁宗庆元五年夏房陵民李祖振获异麦二本一本五穗一本二歧
　　【臣】等谨按马端临通考载谷异讫于宋徽宗政和二年今从王圻续通考补録二条如右又圻载嘉定三年四年瑞麦生所产地及茎穗皆阙姑附録之
　　理宗景定元年十二月辛丑建阳县嘉禾生一本十五穗
　　是时福建提学李伯玉奏绘图来上以皇太子始封于建阳允为上瑞诏改建阳为嘉禾县
　　四年九月昌化县进嘉禾嘉粟
　　是时明禋庆成帝谓休瑞应期一徳感通之验咏诗赐丞相
　　【臣】等谨按王圻续通考又载二年四月建康言瑞麦五茎各两歧三年四月严州言麦生两穗附録之
　　度宗咸淳四年七月温州禾异亩同頴　六年八月甲申瑞安府乐清县嘉禾生
　　辽穆宗应厯二年九月甲寅朔云州进嘉禾四茎二穗圣宗统和九年八月癸酉铜山嘉禾生　二十年夏南京平州麦秀两歧
　　道宗太康三年九月癸亥玉田进嘉禾
　　金太宗天会三年九月壬午广宁府进嘉禾　四年十月丁未中京进嘉禾
　　熈宗皇统三年五月丁巳朔京兆府贡瑞麦七月庚辰太原路亦如之　四年正月乙丑陜西进嘉禾十有二茎茎皆七穗　五年闰十月壬辰怀州进嘉禾
　　海陵贞元元年十一月丙戌朔定州献嘉禾
　　世宗大定二年八月丁卯永兴县进嘉禾　四年七月临潢府境禾黍稆生　二十四年正月辛卯朔真定嘉禾二本六茎异亩同頴　　二十九年【时章宗已即位】十月辛丑沁州丹州进嘉禾十二月河间府进嘉禾
　　章宗明昌元年正月怀州河间等处进嘉禾
　　宣宗兴定元年四月陈州商水县进瑞麦一茎四穗开封进瑞麦一茎三穗二茎四穗七月大社坛产嘉禾一茎十五穗十月丹州进嘉禾异亩同頴
　　元世祖至元元年十月壬子恩州歴亭县进嘉禾一茎九穗十一月丁酉太原临州进嘉禾二茎四穗　　四年十月辛未太原进嘉禾二本异亩同頴　　六年九月癸丑恩州进嘉禾一茎三穗　　七年五月壬戌东平府进瑞麦一茎二穗三穗五穗者各一本　十一年七月乙未兴元鳯州进麦一茎七穗谷一茎三穗　　十四年八月襄阳生嘉禾　　十七年十一月甲寅太原路坚州进嘉禾六茎　十八年八月壬辰瓜州屯田进瑞麦一茎五穗　二十年九月癸巳鄂端宣慰司刘恩进嘉禾同頴九穗七穗六穗者各一　　二十三年六月广元路阆中麦秀两歧九月南部县生嘉禾一茎九穗　二十四年八月癸亥濬州进瑞麦一茎九穗　二十五年八月丙辰袁州萍乡县进嘉禾　二十六年十二月宁州民张世安进嘉禾二本　二十九年二月壬申泽州献嘉禾　三十一年嘉禾生京畿一茎九穗
　　成宗大徳元年十一月辛未曹州禹城县进嘉禾一茎九穗　九年嘉禾生应州山隂县
　　武宗至大三年九月河间等路献嘉禾
　　有异亩同頴及一茎数穗勅绘为图
　　仁宗皇庆二年八月嘉禾生浑源州一茎四穗　延祐四年九月己巳大都南城产嘉禾一茎十一穗　七年五月【时英宗已即位】丁未饶州鄱阳进嘉禾一茎六穗
　　英宗至治元年十月壬子左丞相拜珠献嘉禾两茎同穗　二年八月壬申蔚州民献嘉禾
　　泰定帝泰定元年十月成都谷一茎九穗
　　顺帝至元四年五月彰徳献瑞麦一茎三穗　至正元年九月冀宁路嘉禾生异亩同颖延平顺昌县嘉禾生一茎五穗　三年八月晋宁临汾县嘉禾生有五穗至八穗者　十年彰徳路谷麦双穗　十六年大同路秦城乡嘉禾生一茎二穗五穗有九穗者有异茎而同穗者　十八年处州山谷中小竹结实如小麦饥民采食之　二十一年明州象山县竹穗生实如小麦可食二十六年五月壬午洛阳县康家庄有瑞麦一茎五穗三穗双穗者甚众
　　【臣】等谨按王圻续通考载顺帝元统时唐山民岳园瑞禾有一茎双穗者有一本十三穗者而年次失考六年洛阳产瑞麦有一茎三四穗者史皆不载又于二十六年后载癸巳大平城北有瑞麦一茎两歧考厯代甲子图当是至正十三年不应列于二十六年后也
　　明太祖洪武二十八年九月壬辰朔北平永清卫之龙门生嘉禾异茎同穗
　　时成祖封北平命敛之遣使来进帝喜亲制诗一章以赐
　　成祖永乐四年六月丙寅南阳献瑞麦
　　帝谕礼部曰比郡县屡奏祥瑞独此为丰年之兆命荐之宗庙
　　世宗嘉靖八年八月西苑进嘉禾
　　初十日万寿节户部侍郎刘体干献二穗三穗者共百本阁臣徐阶等表贺
　　【臣】等谨按王圻续通考载嘉靖时嘉禾嘉谷甚多盖其时喜言符瑞故致此耳又载始兴令杨应隆祁州人言其逺祖掘地种竹忽地中铿然有声得一石瓮发之有物数百个长三寸余见其上下肤如谷形去肤熟之真是大米香美异常食之者寿皆百二三十嵗饮其汁者寿亦八九十尝读藏经云太古之世谷长五六寸人寿皆数百嵗又图经称昆仑之墟有木禾食者得上寿岂其余粒耶以无年月可据附録于此
　　芝草
　　【臣】等谨按马端临通考谓宋草木之瑞史不胜书而芝草尤多皆小人导谀为之迄于宁宗嘉泰二年今考宋史嘉泰后无可见者岂史氏有惩于马氏之言而削之欤自后辽代无之而金元迄明献瑞芝者不一嘉靖间尤甚盖时方崇尚青词物以类聚至于臣民竞进数輙盈千然则芝之为瑞与否亦槩可覩矣
　　宋理宗绍定元年漳州龙江书院仰髙堂产芝九茎色如截肪
　　【臣】等谨按王圻续通考又载度宗咸淳四年玉芝生其地其状皆阙不知何所据也
　　金世宗大定五年六月戊子河南府进芝草十三本【得于芝田石上荐之太庙】甲辰大安殿楹生芝其色如玉　十年正月邓州进芝草　二十四年正月辛卯朔徐州进芝十有八茎　二十六年正月庚辰河南府进芝三本
　　章宗明昌元年正月怀州河间等处进芝草
　　【臣】等谨按王圻续通考载哀宗天兴初荆王守纯府第产玉芝一株髙五寸许色红鲜可爱既而枝叶津流成血臭不可闻铲而复生者再未几有青城之事
