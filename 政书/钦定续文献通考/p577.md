<!-- { "loadSidebar": true } -->
　　安汉王绰哈阿禅次子伯克之裔孙尚怠和塔拉公主仁宗皇庆元年封永丰郡王旋改安逺王以兵守莽来威靖王浩里乌齐尔泰定帝后之父泰定二年四月封【臣】等谨按此以后父得封诸王表亦称驸马列在金印螭纽类公主表无此人考泰定帝后鸿吉哩氏其父为阿禅孙鄂兰彻尔特色辰传其名与纪中所书小异然后妃传中泰定帝止此一后则浩里乌齐尔当即鄂兰彻尔也故从其族属附载于此
　　初鸿吉剌氏族居于库呼勒温都尔肯德哷穆尔额尔古纳河之地嵗甲戍太祖在特黙格尔时有防分赐阿禅及其弟和和册等农土【农土犹言经界也】至至元七年按陈之孙袭万戸额埒春及其妃囊嘉特章公主请于朝曰本藩所受农土在上都东北三百里塔喇海子实本藩驻夏之地可建城邑以居帝从之遂名其城为应昌府二十二年改为应昌路元贞元年济宁王曼济台亦尚囊嘉特章公主复与公主请以应昌路东七百里驻冬之地创建城邑复从之大德元年名其城为全宁路吉剌之分邑得任其陪臣为达噜噶齐者有济宁路三州一十六县【济宁汀州永平各州县地名全见传中此不録】丙申嵗所赐也汀州路六县至元十三年所赐也永平路六县至大元年所赐也若平江稻田一千五百顷则至大二年所赐也其应昌全宁等路则自达噜噶齐总管以下诸官属皆得专任其陪臣而王人不与焉此外复有王传府自王传六而下其郡属官以署计者四十余以员计者七百余其五戸丝全钞之数则济宁路三万戸汀州路四万戸丝以斤计者嵗二千二百有竒钞以锭计者嵗一千六百有竒此所谓嵗赐者也
　　昌王阿实克伊竒喇斯氏追封昌王巴图之四世孙尚成宗女伊埒哈雅公主复尚宪宗曾孙女满达勒公主成宗时封昌王置王府官属【纪作武宗至大元年六月封与传异其赐金印传又不载】赐金印阿实克卒其子巴拉实哩袭封尚雅克哈雅公主泰定元年四月命往镇阿南达昔所居地
　　懿德王实喇卜多尔济巴拉实哩之子尚伊噜公主文宗至顺二年八月封赐涂金银印后进袭昌王
　　【臣】等谨按巴图传生前止以功封冠懿二州【不言何官】殁后始进昌王其子缫勒噶孙扎古喇沁曾孙和琳皆于薨后始袭封昌王直至阿实克始身膺封爵观置王府官属事其以前并未开府可知故皆不列至实喇卜多尔济之进封昌王纪文不载考文宗至顺二年三月尚有昌王巴拉实哩之名则当其父在时先封懿德父殁后进袭昌王也
　　宁昌郡王苏都尔格巴图之后【其兄为布哈布哈之父为特黙格表中有巴图子特济根不知即特黙格否】尚鲁尔干公主又尚罗垒公主世祖至元二十二年正月封赐龟纽银印其子布琳济达尚卜顔竒尔黙色公主亦封宁昌郡王【不怜吉歹封年纪文无考专据表书】北平王镇国翁观部人阿勒古斯托克塔古哩【此追封高唐王者】之侄太祖时封镇国卒子尼固尔台袭尚睿宗女塔玛噶公主
　　阿尔古斯托克塔古哩纳欵太祖后归镇本部为人所杀其妻携防子巴约特与侄镇国来巴约特尚防故先封其侄
　　北平王巴约特防从攻西域还封北平王尚阿拉克必济公主
　　鄃王尼固尔岱镇国之子尚塔玛噶公主由北平王进封【两次封年纪传皆无考】
　　高唐王竒尔济苏巴约特次子阿尔布哈之子尚呼图克台黙色公主继尚阿裕实哩公主有战功成宗即位封给金印大徳二年以乘胜深入为西北敌兵所执不屈死之
　　高唐王摩和纳竒尔济苏之弟尚阿实克图噜公主兄殁兄之子防故诏令袭封【成宗大德三年十二月纪书赐诸王乌呼讷银印或亦即此人也】赐银印
　　【臣】等谨按诸王表鄃王位下载哲古讷驸马至大二年袭封考此事纪传皆无之哲古讷当即此木忽难鄃与高唐二号名异而实同其必先封高唐后又袭鄃王之一字王也至大二年则又当进赵王而以让专云
　　赵王专竒尔济苏之子尚晋王女喇特纳巴拉公主武宗至大二年摩和纳当进封赵王即以譲专遂封赵王【臣】等谨按诸王表赵王位下书主忽驸马至大元年封当即摩和纳之误
　　赵王阿噜图【世系无考】仁宗延祐元年三月封赵王满济勒噶巴约特之曾孙【凖布哈之孙囊嘉特之子】泰定元年封天歴元年承上都之命起兵南侵被执又有赵王博啰【至顺二年三月有赵王巴哩纳食邑事余俱无考】
　　【臣】等谨按阿尔古斯托克塔古哩之族公主表中皆称赵国然阿尔古斯托克塔古哩与其子巴约特皆薨后始追封高唐王巴约特则又进赵王竒尔济苏亦于薨后追封赵王直至专始得身膺赵王之号也又公主表中载巴约特子凖布哈阿尔布哈凖布哈之子囊嘉特又凖布哈之弟察克布哈【传中巴约特子无察克布哈名】皆称赵王考之纪传皆不见其受封事故不列至博啰一人其名仅见于纪他无可徴然既称赵王则必其一族故亦附书
　　高昌王纳琳德济巴哩珠阿尔坦德济伊都呼之四世孙也尚太宗女孙布尔罕公主巴拜彻尔公主又尚安西王女乌拉戬公主武宗朝嗣为伊都呼赐金印仁宗始封为高昌王别以金印与之设王传官其王印行诸内郡伊都呼印行诸辉和尔之地延祐五年卒
　　高昌王特穆尔布哈纳琳徳济长子也大徳中尚库腾太子孙女多尔济斯满公主延祐时袭封
　　髙昌王沁结亦纳琳德济子文宗时【封年未详】袭兄之封至顺三年五月薨其弟太平奴袭
　　髙昌王伊噜特穆尔【封年未详】顺帝至正十三年六月薨诏其子僧格袭【见顺帝纪】又有髙昌王舒苏徳济其子为荆南王多喇徳济
　　【臣】等谨按髙昌国主本号伊都呼巴哩珠阿尔坦徳济与其子伊啰勒徳济孙茂穆尔徳济曾孙和尔齐哈喇徳济【是为纳琳徳济之父】虽皆继世袭爵然止循旧号未有髙昌王之名故皆不载其后袭髙昌王之事传中叙至籛吉而止公主表亦无可考其太平奴以下五人皆专据纪文与忠义传载入惟是传中止言纳琳徳济有子二人而纪文又云桑莭薨后其弟袭位【诸王表载至太平奴而止】则当不止二人矣伊噜特穆尔之上距太平奴行軰封年皆无可徴中间不知更有传袭之人否忠义巴延布哈徳济传云是驸马都尉中书丞相封髙昌王舒苏徳济之孙驸马都尉江浙行省丞相封荆南王多喇徳济之子舒苏德济之軰行封袭亦无可考又水东日记载髙昌王世勲碑云特穆尔布哈长子布达实哩嗣髙昌王此则纪传表中皆无一载者故不以列入而存其语于此
　　宁濮郡王昌吉尚郓国大长公主孟克台【成宗纪作下嫁岐王围卜特穆尔非昌吉也未知孰是】世祖至元二十四年二月封
　　岐王图卜特穆尔【公主表云尚僧格巴拉公主成宗纪作尚孟克台公主不知孰是昌吉与图卜特穆尔公主表皆列在郓国公主位】成宗大徳十年五月封濮阳王赐金印仁宗皇庆元年十一月进封岐王
　　【臣】等谨按濮阳王图卜特穆尔与岐王托克托穆尔分见于成宗仁宗之纪不云进封诸王表云由濮阳进封岐王自当不误但仁宗皇庆元年十一月书封驸马托克托穆尔为岐王而诸王表作延祐四年进封则异矣
　　昭武郡王驸马赫伯成宗大徳十年正月封【其所尚主及氏族皆不可考】
　　齐国公约苏武宗至大三年二月以尚书左丞相驸马都尉封仁宗即位尚书省言其变乱旧章伏诛【见武宗仁宗纪余无可考】
　　永宁王玛展尚鄂勒哲台公主文宗至顺元年闰七月封赐金印
　　郓国公驸马锦济勒文宗至顺元年闰七月封
　　【臣】等谨按此仅见文宗纪余无可徴其所尚主当亦是郓国公主位但表中不载
　　雍王娄达实顺帝时官御史大夫因监察御史劾宦官保布哈事为帝所怒以帝之母舅故封为雍王遣归国匿于叛臣博啰特穆尔军中同称兵犯阙复命为中书平章寻伏诛
　　【臣】等谨按元时崇尚释教封帝师国师而下即有王公之封如武宗至大二年十二月封西僧玛尔布乆则为宁国王赐金印三年十月封伊琳沁策喇实为文国公赐金印英宗至治元年十二月封索诺木藏布为白兰王赐金印【至泰定三年四月又复书锡王爵】文宗天歴二年十一月西夏僧总持封国公琼布卒以其弟嘉勒灿巴勒藏布袭仍赐印章之类虽皆见于纪文然非由居官得封终不可入之列爵分土之内故皆不载
　　又按元代于乳保之劳加恩优渥如成宗即位之年六月封乳母夫巴延巴延为冀国公武宗即位之年五月封皇太子乳母夫杨燕家努为寿国公仁宗即位之年五月改封乳母夫杨徳荣【即燕家努】为云国公虞集传文宗时封乳母夫为营都王奸臣哈玛尔传其父为秃鲁其母为宁宗乳母故封图噜冀国公之类出自私恩原非令典至若英宗至治三年二月封鹰师布哈为赵国公则更无稽矣故亦不载















　　钦定续文献通考卷二百七
<史部,政书类,通制之属,钦定续文献通考>
　　钦定四库全书
　　钦定续文献通考卷二百八
　　封建考
　　同姓封建
　　明太祖洪武二年四月编祖训録定封建诸王之制太祖既正大位诏封众子为王置相傅设官属定礼仪列爵而不临民分土而不任事外镇边圉内控雄域洪武三年封建礼成告于太庙遂定亲王等封爵册宝之制至二十八年更定封爵册宝之制【封爵册宝之制皆详见帝系考皇族门】
　　皇子为亲王亲王之众子为郡王凡亲王郡王世子必以嫡长如或以庶夺嫡轻则降为庶人重则窜之逺方若王与正妃年五十无子者始立庶长子为王世子
　　六年三月颁昭鉴録训诫诸王
　　二十六年十二月又颁永鉴録于诸王
　　【臣】等谨按王圻续通考载洪武二十五年太祖御奉天门手勅以赐诸王云常嵗训将练兵临视周回险易造军器务精坚堪用因顾长孙【即惠帝】曰当使边尘不惊贻汝以安也自是诸王得专制国中提兵防御地大权重易生骄僭时叶居升应诏陈言极论分封太侈下狱瘐死后遂无敢言者双溪杂记云国初诸王皆置防衞握兵权成祖靖难后遂皆革罢其亦有感于居升之言耶
　　惠帝建文元年二月诏诸王毋得节制文武吏士成祖永乐三年颁祖训于诸王
　　【臣】等谨按封爵嵗禄册命之制明史所载其大畧俱采入帝系考皇族门矣中叶而后谱牒滋繁嵗禄之费不能遍给于是广设科条苛为考核其见于王圻本者颇详如万厯十年定亲王无子以伦序相推进封者其子孙袭亲王外余俱照未进袭前世次授以本等爵级不得加封其进封之王所支禄米仍照未进封前本身之爵级支【如原系郡王则支郡王禄原系将军则支将军禄】其子孙袭王亦照始进封之禄支给郡王故絶者俱不得以宗属袭封其宗支或奉亲王约束或推伦序相应之人请勅奉祀【以与亲王同城不同城为断】若以郡王进封亲王郡爵不得补袭请勅奉祀如前例若先年有冒封者许各自首姑准本爵终身其子止授本等爵级隠匿不首者即行削夺又凡有罪革爵者其未封之子女概不得请封其请封在前者视所犯轻重奏请轻则子孙免革重则一体降为庶人【以上畧见帝系考】凡此皆本嘉靖时条例而加严密矣
