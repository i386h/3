<!-- { "loadSidebar": true } -->
　　凡犯籍没者除反叛外其余止没田产孶畜田产内有坟茔者不在籍没之限
　　二十四年六月命死罪囚输役造金吾衞舍
　　二十六年定充军之制
　　凡应充军者大理寺审讫开付陜西司本部置立文簿注姓名年籍乡贯依南北籍编排为二册一进内府一付该百户领去有逃故按籍勾补
　　惠帝建文四年【时成祖已即位】令徒罪囚人拨充国子监膳夫照年限拘役
　　八月定罪人输作之例
　　笞罪五等每等五日杖罪五等毎等十日徒罪准所徒年月加以应杖之数输役流罪三等俱役四年一百日杂犯死罪工役终身
　　九月令杂犯死罪及流罪赴北平种田
　　帝谕法司曰前令罪人入米赎罪以省转输之劳近闻有贫不能致米者往往忧慼以死非朕本意自今除十恶死罪外其余死罪及流罪令挈家赴北平种田流罪三年死罪五年后録为良民其徒罪令煎盐杖罪输役如故仍选徒罪以下罢职官假以职名俾督民耕种三年有成绩实授无成仍坐原罪
　　成祖永乐二年正月诏自今有犯交易金银之禁者免死【大政纪载永乐元年下令禁金银交易欲行钞法也】徙家于兴州屯戌
　　十二月御史张翥言山西行都司所属地方切近沙漠军衞充实则虏不敢为患比军人犯徒流罪者悉徙兴州屯戌恐边衞军士图易避难必多故犯以求迁徙则队伍日减边备不足乞令临边衞所军人犯徒流罪者止从科断仍留原衞戍守从之
　　三年十二月定徒流罪条例
　　徒流发充军者于长安左右门造守衞官军饭食于汉赵二府牧马不充军者充国子监膳夫将军军伴土工或于北京为民种田遵化炒铁或自买船递运或摆站运盐笞杖罪止铸钱准工
　　十年正月令诬告犯徒流等罪者免罪挈妻子徙卢龙山海永平小兴州为民种田
　　十一年五月令囚徒运粮无力者发天寿山种树死罪终身徒流各照年限杖罪毎等五百株笞罪毎等一百株
　　宣宗宣德二年令匠役杂犯死罪鎻镣终身工役徒流笞杖罪论年限工役
　　英宗正统五年二月定罪囚无力输赎充军摆站事例刑部议定凡罪囚无力赎罪者沿海边衞旗军舍余照旧例的决还役随住陜西民杂犯死罪文职官吏知印承差赃罪满贯照例发庄浪等衞安逺等递运所充军摆站其余各处军职旗军舍余笞杖的决杂犯死罪五年流罪四年徒罪照徒年限福建浙江山东发本处沿海贵州四川广西云南陜西湖广发本处沿边广东发广西沿边江西南直发浙江金山衞沿海北直河南发宣府俱送总兵官处定拨衞所立功备御哨了满日发回衞所还职着役民人阴阳人等俱发附近冲要处摆站
　　十月复军丁力士犯盗戍边例
　　刑部言旧例军丁力士犯盗者皆戍边比者诏从律断但令输作复役以是人轻于犯盗请复旧例庶使知惧从之
　　十一月更定受枉法赃充军之例
　　初制凡官吏人等犯枉法赃者不分南北俱发北方边衞充军至是三法司言洪武定律时钞贵物贱所以枉法赃至百二十贯免绞充军今钞贱物贵若以物估钞至百二十贯枉法赃俱发充军轻重失伦矣今后文职官吏人等受枉法赃比律该绞者估钞八百贯之上俱发北方边衞充军其受赃不及前数者视见行例发落从之
　　九年六月命受财教唆诬告平人者充军着为令十年二月申严蓦越诬告迁戌之例
　　诬十人以上者军发边衞民迁口外从刑部请也
　　景帝景泰元年八月诏官吏人等为事充军者止终本身
　　初宣德十年诏凡犯罪充军者止终本身至是命照此例行宪宗成化十六年九月户部防议犯罪充军病故者例终本身其各衞因原问官司移文故军虽没一概按名清勾有司亦不查理率以户丁抵补实为无辜宜令分豁奏入如议
　　刑法志曰明初法严充军者县以千数数传而后以万计矣有丁尽户絶止存军产者或幷无军屋户名未除者朝廷嵗遣御史清军有缺必补每当勾丁逮捕族属里长延及他甲鸡犬为之不宁论者谓既减死罪一等而法反加于刀锯之上如革除所遣谪至国亡戍籍犹有存者刑莫惨于此矣
　　宪宗成化六年三月申诓骗财物遣戍例
　　吏部尚书姚防等奏京城小人多放官债临行债主同到任所以一取十宜出榜申禁其假托姓名诓骗财物者事觉问罪枷号部门三月发烟瘴地方充军诏从之
　　二十一年正月定军犯族属分别同异籍之例
　　时以妖言人犯例应全家烟瘴充军中有踈逺族属无辜受累诏所司勘实仍令今后坐全家充军者除谋逆不限籍之同异外其余罪犯戚属各居异籍者并与分豁
　　孝宗治十二年六月令问断迁发罪人有自愿本地充军者听不欲者仍口外为民
　　时御史王哲奏迁发口外为民者风土不宜往往疾病道死请今后两广及云贵四川福建犯应迁发者悉改拨本处附近衞所充军部议以充军之罪甚于迁发令听其自愿从之
　　十七年閠四月定强占屯田迁发之例
　　占田五十亩以上者军改发边衞民迁口外从给事中杨禠请也
　　五月定老防废疾犯罪充军例
　　三法司议请年七十以上十五以下及废疾人真犯死罪者奏发充军徒流以上合充军者本身自犯听收赎有壮丁者主使者罪坐主使之人奏上报可
　　八月定天文生犯军罪例
　　凡习业已成者发附近衞分充军仍于钦天监应役未成者如例发边衞充军
　　世宗嘉靖三年十一月诏今后除反逆縁坐外凡减死充永逺军未遣而死狱者俱免勾补着为令
　　后十一年九月刑部言充永逺军未遣者本犯死或又逮其子孙视死刑反重近尝奉准开释而在外有司或未谙晓吏得縁以为奸请通行申谕凡法当永戌而未发遣病故者不必逮其子孙从之
　　六年七月更定充军之制
　　御史杨彛奏凡罪应充军者请勅所司从宜编发逺不过三千里程不过一二月无使军人走死解户贻累部议从之后二十九年五月给事中俞鸾又奏比者边事孔棘军伍空虚与其投生人于必死之地不若少寛其法因而用之夫今之充军罪犯除附近之外不过曰边衞曰边逺曰极边而已南北地里不过曰本省隔省再隔省而已以罪之轻重权地之逺近边衞可以本省拟配边逺可以隔省拟配极边可以再隔省拟配如内省无边方者可以隔省附近边方拟配边衞其边逺极边亦可依类递配庶解者易至逃者易勾而有司亦便于遵守部覆从之
　　二十年十月诏有私以首功相鬻者不分受财与否俱充军着为令
　　二十二年二月定伪茶谪戌例
　　时户兵二部议自今犯伪茶五百觔以上者本商与转卖之人俱谪戍近衞原系近衞者调边逺主家匿伪茶至千觔以上者亦依前例编发其不及数者比私盐律请着为令从之
　　神宗万厯十二年五月定贪官计赃论罪条例
　　先是以温州知府贪酷状下御史问引因公科敛所属财物计赃以枉法论发充军至是都察院以所引受财枉法之例而所犯则系因公科敛之赃似与例意有间縁科敛罪止徒而赃多情重者恐无以示惩故引前例乞纂入问刑条例部议赃至五百两以上者即引枉法例若止因公科敛苐依律议以杂犯绞罪准徒帝从之












　　钦定续文献通考卷一百三十七
　　钦定四库全书
　　钦定续文献通考卷一百三十八
　　刑考
　　详谳【平反】
　　宋宁宗嘉定二年六月诏台省及诸路监司速决滞狱至七年六月亦有此令十五年五月又诏监司虑囚察州县匿囚者劾之
　　四年诏申检验法颁示天下
　　先是孝宗淳熙初浙西提刑郑兴裔上检验格诏颁之凡尸伤检覆必给三本一申所属一申本司一给被害之家至是江西提刑徐似道言检验官指轻作重以有为无差讹交互以故奸吏得出入人罪乞以正背人形随格目给下令于伤损处依様朱红书画唱喝伤痕众无异词然后署押诏从之检验之必具形与格自此始也
　　六年六月诏刑部嵗终上诸州未决之狱于尚书省择其最久者罪之
　　理宗宝庆三年闰五月诏郡县繋囚厯未结録守臣辄行特判宪司其详覆所部狱案嵗月淹延者重寘于宪绍定二年正月大理司直张衍上检验推鞫事宜诏令有司究行之
　　时赵至道又奏乞下有司刷诸路翻异驳勘之狱详审断结庶无淹滥有辅仁政从之
　　三月诏郡县繋囚多瘐死狱中宪司其具狱官姓名以闻黜罢之
　　时往往详谳不时报囚多瘐死监察御史程元凤奏曰今罪无轻重悉皆送狱狱无大小悉皆稽留或以追索未齐而不问或以供欵未圆而不呈或以书拟未当而不判狱官视以为常而不顾其迟狱吏留以为利而惟恐其速奏案申牍既下刑部迟延日月方送理寺理寺看详亦复如之寺回申省动涉嵗月省房又未遽为呈拟亦有呈拟而疏驳者疏驳嵗月又复如前展转迟回有一二年未报下者可疑可矜法当奏谳矜而全之乃反迟回有矜贷之报下而其人已毙于狱者有犯者获贷而干连病死不一者岂不重可念哉请自今诸路奏狱即以所发月日申御史台从台臣究省部法寺之慢从之
　　景定元年诏刑狱除命官命妇宗妇宗女及合用荫人奏裁外其余断讫以闻
　　诏曰比诏诸提刑司取翻异驳勘之狱从轻断决而长吏监司多不任责又引奏裁甚者有十余年不决之狱仰提刑司守臣审勘或前勘未尽委有可疑除命官宗妇等人奏裁外其余断讫以闻官吏特免收坐一次
　　辽制有八纵八议之法
　　太祖七年十月诏羣臣分决滞讼
　　诏曰朕自北征以来四方狱讼积滞颇多今休战恤民羣臣其副朕意详决之无或寛枉乃命北府宰相萧达鲁分道疏决以韩知古总録其事
　　辽史康黙记传曰时诸部新附文法未备康黙记麾下推析律意论决轻重不差毫厘罹禁网者人人自以为不寃
　　【臣】等谨按辽世遣官分道疏决自此始后圣宗时屡行之统和九年闰二月三月十四年五月开泰二年二月五年六月六年七月兴宗重熙十六年三月并遣官分道按察刑狱疏决滞讼又道宗清宁六年六月咸雍七年七月太康元年六月三年六月五年六月大安二年六月寿隆六年六月并有遣使分道按问决録之令
　　太宗天显四年四月録囚
　　【臣】等谨按辽世録囚史不絶书是年及十年四月穆宗应厯十四年六月圣宗统和十五年四月十月十一月十二月开泰二年正月十一月三年正月六年五月七年九月八年九月【是月再録囚】太平元年四月十月兴宗景福改元七月【是月再録囚】重熙五年七月六年五月七年三月七月十月十一月十二月十三年六月十七年七月十八年正月六月十九年七月十一月二十一年十一月道宗咸雍二年七月十年五月太康五年六月并有此令若圣宗统和元年七月上亲録囚四年正月朝皇太后决滞讼又其间皇太后亲决滞讼者三至于诏诸路録囚决滞之事时时间出如统和八年正月诏决滞狱十二年十一月诏南京决滞狱十五年正月诏如之五月诏平州决滞狱七月诏南京疾决滞讼十月以上京狱讼繁冗诘其主者重熙十二年十月诏诸路上重囚遣官详谳十四年十二月决滞狱清宁十年七月诏诸路决囚太康四年八月诏有司决滞狱若此之类不可胜记钦恤之意于兹为详矣
　　圣宗时始置大理少卿及正主详决狱讼之事
