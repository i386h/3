<!-- { "loadSidebar": true } -->
　　二年二月谒陵还免所过田租有差
　　万厯八年三月十一年二月亦如之
　　六年五月免广东用兵诸郡逋赋
　　神宗万厯三年八月免淮扬鳯徐被水田租
　　四年十月蠲徐州及丰沛睢宁金乡鱼台单曹七县水灾租有差七年七月蠲苏松水灾税粮九年十一月免真定顺德广平被灾税粮十年十月苏松大水蠲赈有差是年免畿内山西被灾税粮十一年二月免临巩平延庆五府旱灾田租六月免山西被灾税粮十月河南水灾免赈有差十二年十月免湖广山东被灾税粮十三年四月以旱诏蠲天下被灾田租一年
　　四年七月谕户部蠲逋赋有差
　　六年二月免兖青登莱所属逋赋四月免湖广四川逋赋七年三月免淮逋赋十年二月免天下积年逋赋十二年六月以云南用兵免税粮及逋赋二十年七月免陜西逋赋
　　十五年七月江北蝗江南大水山西陜西河南山东旱河决开封蠲赈有差
　　十六年七月免山东被灾夏税十八年六月免畿内被灾夏税十九年八月免河南被灾田赋是年畿内蝗南畿浙江大水蠲赈有差十月蠲畿内浙江河南被灾诸府租有差二十二年二月免河南田租二十三年十一月湖广灾蠲赈有差二十六年九月免浙江被灾田租二十七年十一月免河南被灾田租
　　二十九年正月蠲四川贵州湖广云南加派田租逋赋时以播州平故也
　　三十三年十一月免淮被灾田租
　　十二月免河南被灾田租三十四年三月真定顺德广平大名灾蠲赈有差三十五年十月山东旱饥蠲赈有差三十六年十二月免南畿税粮四十四年春畿内山东河南淮徐大饥蠲赈有差
　　食货志曰世宗神宗于民事畧矣而灾荒疏至必赐蠲赈不敢违祖制也
　　四十八年八月【时光宗已即位】诏蠲直省被灾租赋
　　嘉宗天启二年二月免天下带徴钱粮二年及北畿加
　　六月给事中刘宏化以盗贼窃发皆由闾阎困穷乞自万厯十二年起积逋税粮悉行蠲免以苏民困下部议至十月谕户部东省蠲带与见征年分乆已改正仍着申明遵行乃有司官不肯举行德意甚有奉诏停减依旧混徴以致科繁杂见征不完者着通行饬谕之
　　愍帝崇祯六年四月免延安庆阳平凉新旧辽饷九年三月蠲山西被灾州县新旧二饷十六年六月诏免直省残破州县三饷及一切常赋
　　七年二月蠲登莱逋赋
　　九年五月免畿内五年以前逋赋十一月蠲山东五年以前逋赋十二年八月免唐县等四十州县去年田租之半十三年三月免河北三府逋赋十五年正月免天下十二年以前逋赋





　　钦定续文献通考卷三十三
<史部,政书类,通制之属,钦定续文献通考>
　　钦定四库全书
　　钦定续文献通考卷三十四
　　选举考
　　【臣】等谨案马端临作选举考自举士以至赀选方伎辟举考课等门条分类聚固足见前代之章程矣宋之选举首重进士制科其次则三学选补至于教官武举童子等试以及遗逸奏荐贵戚公卿任子亲属与逺州流外诸选虽委曲琐细咸有品式故得人称盛焉辽金元以武开国崇尚弓马辽景宗道宗亦行贡试金太宗世宗屡辟科场元初以科举选士至仁宗延祐间始斟酌旧制而行之当时褎然举首应上所求者皆彬彬辈出矣明制科目为上卿相皆由此出学校则储才以应科目者也其径由学校通籍者亦科目之亚也外此则杂流矣然进士举贡杂流三途并用虽有畸重无偏废也兹纂续考于宋断自宁宗迄于明代其见于史志纪传各书者仍仿马氏之例依次编辑庶几存各朝之制而其间得失之故亦可征其梗概云
　　举士
　　宋理宗寳庆二年以士子窦日滋左谏议大夫朱端常陈防戢之策从之
　　时举人之凡五曰传义曰换卷曰易号曰卷子出外曰誊録灭裂于是用端常言命试院申严门禁入试日一切不许传递士人暮夜投卷令弥封官躬亲封鐍卷匮士人亲书簿厯投匮中俟举人尽出院然后启封分类抄上即付誊録所明旦申逐名数于御史台检核其撰号法上一字许同下一字各异以杜讹易誊録人选择书手充不许代名其考官容情任意者许台谏风闻弹奏至嘉熙二年又以类试卷封弥作不一命前期于两浙转运司临安府选见投吏胥共三十人差近上一名部辖入院十名专管诗赋余分管诸经各随所管号于引试之夕分寻试卷各置簿弥封不许混乱别差一吏将号置歴发过誊録所书写其簿歴封弥官收掌不经吏手不许誊録人干预以革其
　　绍定元年复知举叅详差台谏御史旧制
　　初省试奉勅差知贡举一员同知二员内差台谏官一员叅详官若干员内差监察御史一员俾防聚考校防寓弹压纠察之意宁宗初韩侂胄用事将钤制士人遂于三知举外别差同知一员以谏官为之专董试事不复干预考校叅详官亦不差察官于是约束峻切气焰薰灼嘉泰间更名监试制造簿歴严立程限其失愈甚至是复旧制三知举内差一台谏十叅详内差一御史至端平初侍御史李鸣复等又言台谏充知举叅详既留心考校不能检柅奸乞仍旧差台谏为监试从之
　　二年饬考官明示词赋题意各房分经考校
　　臣僚言词赋命题不明致士子上请烦乱经义不分房别考致士子多悖经防因有是命至三年臣僚又请学校塲屋并禁断章截句破坏义理及春秋经越年牵合其程文本古注用先儒説者取之穿凿撰説者黜落
　　定四月上旬廷试至期更不移展
　　向廷试惟蜀士到杭最迟每展日以待防有言蜀士嗜利多引商货押船致留滞闗津者故为定期至淳祐九年省试用三月廷试用八月逺方之士往往滞留逆旅十二年乃诏来年省试仍用二月一日廷试用四月十五日以前度宗咸淳十年成都已失廷试拟五月五日蜀士至者絶少展至末旬又因覆试特奏名至部犹少展作六月七日复以隆暑命立秋后择日
　　四年勅漕臣严选考官仍令有司量展揭封之期严治士子虚伪之罪
　　时屋士子日盛卷轴如山有司不能徧观迫于日限去取不能皆当盖士人既以本名纳卷或别为名或易以字一人纳二三卷不禁挟书又许见烛浙闽诸郡又闲日引试中有一日之暇甚至次日午方出于是经义可作二三道诗赋可成五六篇幸皆中选往往以兄弟承之或转售同族奸诈百端乃命诸郡闗防于投卷之初责乡邻覈实严治虚伪之罪纵容之罚其稍息
　　复四川类试遣官之制
　　四川类试其事虽制司而监试考官共十员惟大院别院监司主文各一员从朝命余聴制司选差自安丙为四川制置大使差四员之外权委成都帅守临期从近取具是岁始仍旧朝命四员余从制司分选
　　诏避亲人与漕举及待补国子生到省者同试于别院旧制避亲举人与命官锁防同试自绍熙三年场各试其额太窄寒士惮之朝士之被差为大院考官者恐多妨其亲亦不愿差寒士于乡举千百取一之中得预秋荐以数千里之逺辛勤赴省而省闱差官乃当相避遂有隠身匿名不认亲戚以求免者有愤懑忧沮狼狈旅邸者至是言者谓除大院收试外以漕举及待补国子生到省者与避亲人同试于别院亦将不下数百人数既多其额自寛寒士可不怨其亲戚朝士可不惮于被差从之既而以诸路转运司牒试多营求伪冒之罢之其实有妨嫌者收试每百人终取一人各路州军解额窄者量与均添于是临安绍兴温台福婺庆元处池袁潮兴化及四川诸州府共増觧额一百七十名未几又命止许牒满里亲子孙及门客召见任官二员委保与有官碍格人各处收试五十人取放一人合牒亲子孙别项隔截收试不及五十人亦取一人凡涉诈冒并坐牒官保官至端平初有言门客及随侍亲子孙五十人取一临安府学三年类申人漕试七十取一别院分项收试已为烦碎兼之两项士人习赋习书之外习他经者差少难于取放遂命将两项混同收试考校均作六十取一京学行食职事生员二百二十四名别项发号考校不限经赋取放一名至嘉熙元年罢诸牒试凡郎官以上监司守倅之门客及姑姨同宗之子弟与游士之不便于归乡者并混同试于转运司各从所寓县给据赴司纳卷一如乡举之法家状各书本贯不问其所从来而定其名曰寓试以四十名为额满五千人则临时取防増放二年言者又以类申门客满里子孙仍前漕试六十人取一较之他处虽甚优而取无定额士有疑心就试者少宜令额寛而试者众涂一而取之精遂依前例放行寓试亦以四十名为定额仍前待补其类申门客满里子孙及附试并罢四年以两浙转运司寓试终满五千人特命増放二名后虽多不増如不及五千人止依元额
　　诏唐邓二州类试襄阳如旧制复光州觧额
　　唐邓二州尝防于金金灭复得其地因命仍旧于襄阳类试但别号考校以优新附之事光州解额旧制七名渡江后为极边士子稀少权赴试邻州孝宗淳熙闲本州自置科权放三名至是已五六十年举人十倍于前遂命复还旧额
　　端平元年诏士子发解三十年五到省许就特科以四分取一置前四等
　　申定宗子鎻防应举解试之制
　　宗子试法始于神宗熙宁十年高宗绍兴初行在宗室试国子监者有官鎻防七取其三无官应举七取其四无官袒免亲取应文理通为合格不限数而外任主宫观岳庙试于转运司者取放之额同进士十五年命诸路宗室愿赴行在试者依熙宁旧制并国子监请解不愿者依崇宁通用贡举法孝宗登极凡宗子不以服属逺近人数多寡其曽获文解两次者并直赴廷试略通文墨者量试推恩习经人本经义二道习赋人诗赋各一道试论人论一首仍限二十五岁以上合格第一名承节郎余并承信郎曽经下省入免量试推恩四川则附试于安抚制置司于是入仕者骤逾千人隆兴元年诏量试不中年四十以上补承信郎展三年出官余并于后举再试四月御射殿引见取应省试第一人赐同进士出身第二第三人补保义郎余四十人承节郎七人承信郎凡宗室锁防得出身者京官进一秩选人比类循资无官应举得出身者补修职郎濮秀二王下子孙中进士举者更特转一秩乾道六年臣僚言比年宗子隽异者多或冠多士或登词科几与寒士齐驱而入仕寖繁未知裁抑非所以示至公也于是礼部请锁防登第者旧于元官上转行两官自今止依元资改授余准旧制十二年右正言胡卫请自今宗室监试无官应举照锁防例七取其二省试则三举所放人数如取应例立为定额从之宁宗嘉定四年诏锁防应举省试第一名殿试唱名授官日应得恩例外更迁一秩至是命宗子锁防应举解试凡在外州军或寄居或见任随侍及见寓行在就试者各召知职官委保正身国子监取其出身训名生长左验以凭保收试仍于试卷家状内具保官职位姓名以防欺诈至度宗咸淳元年以锁防应举宗子两请举人遇即位赦恩并赴类试其曽经覆试文理通者照例升等文理不通及未经覆试者则否第五等人特与免铨出官九年凡无官宗子应举初生则用乳名给据既长则用训名其赴诸路漕司之试因有一人前后用两据印二卷者乃命漕司并索乳名训名各项公据方许收试以杜奸
　　嘉熙元年罢牒试仍申严冒牒国子之禁
