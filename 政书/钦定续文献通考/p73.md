<!-- { "loadSidebar": true } -->
　　四年禁报中客商引数不许过多并转卖及包揽时客商引目多典当与人名为伙支或转卖有势之人名为卖支又有以假引卖与商人冒顶真引及以旧引赁人影射私盐者乃定是制至十九年定伙支等俱问罪引目盐货入官又客商派定塲分守支毕即打引出塲如无见盐止许于本塲买补若将已空盐课揑作未完遗留空引侵盗影射私盐者盐货价钱俱入官官吏纵容以枉法论
　　禁内外官员家占中盐引
　　至二十一年又令部科等凡有奏乞盐课者许纠举治罪二十二年又令各邉开中引盐粮草俱不许势要及内外官员家求讨占窝领价上纳令巡按御史纠举
　　六年正月命两浙以额外引盐代补亏课
　　巡按都御史邢宥言两浙运司盐课亏负访得各塲并批騐所自天顺六年至成化五年収有巡获并盐徒煎办及客商夹带各项盐共三万五千五十八小引乞给芦沥等塲代补景泰以前亏欠盐课其各塲原逋盐数仍陆续追补还官部议额外引盐截自成化五年四月二十三日以前得请为止是后収贸易悉如旧例从之
　　八月诏本年天下戸口食盐粮钞尽数蠲免已征在官者作次年之数以后止征钞贯毋许折収银米诸物先是五月南京御史李瓛等以灾异上言谓戸口食盐之法既騐口収钞即当騐口支盐今钞入于官而盐不及民且征収之际吏展转为奸十倍中止以一倍入官钞皆腐烂不堪实用乞革盐钞以苏民困是月遂有是诏然盐钞终不除后江浙条鞭法行遂编入正赋
　　七年令淮浙各塲存积盐课仍旧止作四分常股増为六分
　　存积盐自景泰中増至六分常股大壅至是仍减作四分至十九年又减之常股七分而存积三分然商人乐有见盐报中存积者争至遂仍増至六分淮浙盐不能给乃配支长芦山东以给之一人兼支数处道逺不及亲赴輙贸引于近地富人自是有邉商内商之分于各邉中引者谓之邉商于内地守支者谓之内商内商之盐不能速获邉商之引又不贱售报中寖怠存积之滞遂与常股等至嘉靖五年从给事中管怀律奏始仍复常股六分存积四分之制【臣】等谨按邉内二商之外又有专事运买者谓之水商通谓之三商见万厯四十五年戸部奏疏
　　九年定两浙清查灶丁及纳工本银例
　　令两浙巡盐御史督同布按巡守并盐官清查各塲灶丁备开海濵谙晓煎办者若干毎丁嵗办盐若干淮浙盐课若干其絶戸及寡妇盐课照数开豁以清出多余殷实卤丁顶替再有余丁照例办课若有幼丁候长成办盐俱造册备照及送部查考自后毎十年一次清查其水乡不谙煎盐灶戸毎引纳工本银三钱五分解送运司给散谙煎灶丁或年终解部转送太仓及各邉支用治二年令毎引浙西纳银六钱浙东四钱毎年十月内征完送司解部离塲三十里外者照水乡例
　　三月复嵗遣监察御史巡盐
　　天顺四年令山西按察司分巡官兼巡视河东盐池至是郎中文志贞奏解州盐池垣堑多废人得私贩官盐阻坏客商少中莫济邉急请嵗遣御史一员往彼禁治并修浚垣堑如巡茶事例嵗满更代从之
　　十一月定河东纳铁中盐法
　　巡抚山西都御史马文升奏陜西都司所属四十卫所嵗造军器用熟铁三十一万四千余斤又各邉不时奏乞补造动取一二十万俱派取民间多毁农器充纳深为民害访得山西阳城县产铁甚贱而河东盐不费煎熬往年泽州人毎以铁一百斤至曲沃县易盐二百斤以此陜西铁价稍贱因添设巡盐御史私盐不行熟铁愈贵乞以盐课五十万引中铁五百万斤俱于安邑县上纳运至藩库収贮支销诏从之
　　十六年重定给年逺守支商资本钞及兊支例
　　令正统以前客商中盐未全支者各造册送部于原籍有司闗给资本钞毎引三十锭景泰元年以后愿闗资本钞者亦听愿守支兊换者两淮兊山东福建两浙兊广东俱毎引加半引不愿者仍听守支至十九年又令正统以前中盐未支者毎引淮盐给资本钞三十锭两浙广东四川云南二十五锭河东长芦福建山东二十锭其景泰以后愿闗者及今告代支故商引盐者亦照此例
　　十九年命两浙盐课许折银
　　毎正盐一引浙西塲折银七钱浙东塲折银五钱解送太仓候余盐支尽仍纳本色至治元年又令西塲减为六钱东塲减为三钱五分候盐法通如旧征纳二年命存积盐仍纳本色常股折银三钱嘉靖二十四年令水乡盐课照旧征折色
　　孝宗治二年命入官船商货物及灶丁赎罪米谷俱发各塲备赈济
　　许两淮守支客商买灶戸余盐补官引
　　余盐者灶戸正课外所余之盐也洪武初制商支盐有定塲毋许越塲买补勤灶有余盐送塲司二百斤为一引给米一石其盐召商开中不拘资次给与成化后令商収买而劝借米麦以给贫灶至是从清理两淮盐法侍郎李嗣请乃令守支客商成化十五年以前无盐支给者许収买灶丁余盐以补官引免其劝借米麦成化十六年以后至二十年以前正支不敷者亦许买补其劝借赈济米麦仍照支盐分数上纳二十一年至二十三年已办未完者严限追足给与各年应支客商不许収买余盐其劝借米麦亦照例上纳又定灶丁常股盐课亦许折银给商另于勤戸余盐内买补
　　食货志曰成化末年阉官窃势奏讨淮浙盐无筭两淮积欠至五百余万引商引壅滞至孝宗时而买补余盐之议始兴矣时又停各邉开中俟逋课完日官为卖盐三分价值二充邉储而留其一以补商人未交盐价由是以余盐补充正课而盐法一小变
　　邱濬请行转般法议曰两京运道所经凡三运司淮盐在南沧盐在北山东之盐居其中往时防通河未开水陆分隔各自通商给民今则一水可通惟今三处之盐价值各有低昂中纳各有等则淮盐之价最髙殆居其倍山东之盐抵河颇逺惟沧盐近河而价最亷请行宋人转般之法官军运粮空船南回道经沧州毎船量给盐引毎引量与脚价俾运至扬州河下官为建仓于两岸委官照数収贮原数不亏然后给与脚钱少有亏损即与折算如此则官得倍称之息军得顺回之利积盐既多乃令通算累年各商所中常股存积等盐共若干依次给与见盐不出一二年间支给完足然后行官给牢盆民自煎煮之防此后又乞于河间沿海一带出盐之处不分民丁灶戸皆许其私煮既已成盐赴官告卖量为定价给与见钱阴雨之时则或加或倍有私卖及买者皆抵以私盐之罪其钱于内帑豫借待成效之后算还年年存贮嵗嵗转般积之既久遇有急用即出榜定值召商于所用之地或出粮刍或输金帛付以执照定以仓分俾亲诣其所即给以见盐于行盐地发卖如此比之旧法当得倍利非惟得以足今日之用亦可以销他日之患也
　　【臣】等谨按宋时官般之法乃官自般运置务卖盐般犹运也与濬说异濬说颇与元代设盐仓相近但元之淮浙立仓不过自淮塲官运至淮仓自浙塲官运至浙仓而已濬乃欲以沧盐官运至淮仓中隔二千里不特脚价加増沧盐之价仍当贵如淮盐而漕船受派装之苦运丁启私贩之门其为更不可究诘矣濬之説盖即兊支法而倒用之兊支之法转商就盐转般之法转盐就商二者利害相衡不若兊支之为善也
　　五年八月命两淮等盐引俱召商开中纳银类解户部太仓以备邉储
　　初各邉开中商人招民垦种筑台堡自相保聚邉方菽□无甚贵之时成化间始有折纳银者然未尝着为令也至是戸部尚书叶淇淮安人盐商皆其亲识因与淇言商人赴邉纳粮价少而有逺涉之虞在运司纳银价多而得易办之利淇然之内阁徐溥淇同年最厚淇遂请召商纳银运司类解太仓分给各邉毎引输银三四钱有差视国初米直加倍而商无逺运之苦一时太仓之银累至百余万然赴邉开中之法废商屯撤业菽粟翔贵邉储日虚矣至五年仍命盐课不许于腹里中卖报中粮草毋许折纳银两寻不行
　　华钰盐防议曰洪武永乐时内地大贾争赴九邉垦田积粮以便开中朝中暮支价平息倍商乐转输邉免飞挽士饱马腾缓急有备防至良也嵗引初无定额皆资主客兵饷从邉庾受劵不令轻纳银鹾司也自司农叶淇为淮商地疏盐一引输粟二斗五升轻请増额准改折色径于运司上纳于是毎引纳银三钱五分或四钱二分又令客商无见盐许本塲买补西北商胥内徙便转贩而邉计大坏今正引虽仍赴邉中余课悉如淇议矣孙承泽春明梦余録曰天下盐课惟两淮为多浙次之长芦次之福建无巡差以行无逺地河南无运官以出有专所广塲兼之故巡运俱无总计天下设转运司者六提举司者七嵗办旧额一百一十七万六千五百二十五引初制毎引纳银八分粟二斗五升商人纳粟于邉受盐于塲无守支之苦严禁食禄之家不得牟商利一切请乞悉絶之私卖阻乱者处死灶丁给以卤地草塲毎引给工本钞二贯五百文复其杂役有余盐官自出钞収之下以资灶戸上以揽利柄故盐法行自正统中有常股存积之法常股七分以为常而存积三分以待塞下之急倍价开中越次支放又引价日増需索日繁而盐法大坏且易粟而为银不之塞下而之盐司于是塞地尽荒邉储俱匮而邉事亦大坏造其议者户部尚书叶淇允其请者内阁徐溥也
　　【臣】等谨按叶淇传淇居户部六年直亮有执能为国家惜财用治时内官龙绶请长芦盐二万引鬻于两淮以供织造费淇力争之惟此变开中之制骤増盐课而邉储萧然论国是者皆不韪之耳
　　六年五月从岐府长史邱永奏各王府嵗用引盐令运司解送盐价至府以杜骚扰郡县
　　至十三年又令各王府不许奏讨食盐
　　十三年令织造官有奏讨引盐越境货卖者部科论奏治罪
　　【臣】等谨按孝宗实録十二年四月尚衣监秦文奏讨长芦盐五万引鬻取其价充造南京缎疋戸部议不可命以二万引及两淮盐价给之又周经传治时中官织造者请増给两淮盐课二万引经为戸部尚书言盐防佐邉不宜滥给且织染诸局供御有常数江南两浙已例外増造若工匠不足则仰食公家不下千余人是知供用未必缺而徒为劳民伤财之事也帝不从经恐嵗以为常再疏请断其后乃命嵗予五千引是则此时虽有论奏治罪之令只具文耳若王圻本载正德十六年凡织造缎疋再不许奏讨盐价违者许部科论奏则世宗之初政地
　　明史佀钟传曰治十五年奸商投外戚张鹤龄乞以长芦旧引十七万免追盐课毎引纳银五分别用价买各塲余盐如其数听鬻贩帝许之后奸民援例乞两淮旧引至百六十万钟为戸部尚书力持皆不听自是盐法大坏奸人横行江湖官司无如何矣
　　十八年五月【时武宗已即位】诏商人请买残盐者罢之
　　先是外戚庆云侯周寿寿寜侯张鹤龄各令家人及商人谭景清等奏请买补长芦两淮残盐至百八十万引戸部尚书韩文条盐政夙七事论残盐尤切孝宗嘉纳未及行而崩至是武宗即位即入诏中罢之未几寿等复请乞下部更议文等再三执奏弗从正德元年内阁及言官复论之诏下廷议文言盐法之设专以备邉今山陜饥冦方大入度支匮绌飞挽甚难奈何坏祖宗法忽邉防之重既而景清复陈乞如故文等劾其桀悍请执付法官帝不得已始寝前命
