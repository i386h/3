<!-- { "loadSidebar": true } -->
　　彞训而警瞆聋辽金元三史人地官名作史者未谙音
　　译妄肆诋諆今各名业邀
　　钦定更正续考悉遵照改书仍于卷尾备载旧名以便寻绎至王圻所书庙号年号漏躐百出兹就各卷中年号之初见者冠以某宗字様余即不书庙号以省繁复【续通典续通志仿此】





　　钦定四库全书
　　钦定续文献通考卷一
　　田赋考
　　【臣】等谨按宋马端临作文献通考田赋考载唐虞以来至宋宁宗厯代田赋之制而附以水利田屯田官田凡七卷明王圻作续考于马氏原目外复增入黄河三卷太湖三江一卷河渠三卷夫河渎江湖本以作地险通漕输为大虽实有资于灌溉而美利之在天下非持田赋已也王氏以其有闗于田赋遂别増名目凡经流之境通塞之故一切阑入按之体例殊为未安今谨依马氏旧式自宋宁宗以后逮于有明详稽史籍辑为续文献通考田赋考六卷王氏所增各卷有与田赋相涉者则摘载水利目内其余概行删去以归简当云厯代田赋之制
　　宋宁宗嘉定二年三月禁两淮官吏私买民田
　　七月命两淮转运司给诸州民麦种十月命两淮转运司给诸路民稻种
　　先是孝宗乾道七年十月司马伋请劝民种麦为来春计于是诏江东西湖南北淮东西路帅漕官为借种并谕大姓借贷依赈济格推赏仍上已种顷畆议赏罚淳熙六年十一月臣僚奏比令诸路帅漕督守令劝谕种麦嵗上所增顷亩然土有宜否湖南一路唯衡永等数郡宜麦余皆文具望止谕民以时播种免其嵗上增种之数庶得劝课之实七年复诏两浙江淮湖南京西路帅漕臣督守令劝民种麦务要增广自是毎嵗如之八年十一月辅臣奏田世雄言民有麦田虽垦无种若贷与贫民犹可种春麦臣僚亦言江浙旱田虽已耕亦无麦种于是诏诸路帅漕常平司以常平麦贷之至是复有是诏
　　四年四月以吴曦没官田租代除关外四州旱伤秋税时袁甫知衢州西安龙游常山三邑积窘预借甫为代输三万五千缗蠲放四万七千缗黄畴若知庐陵县州常以六月督畸零税畴若念民方艰食取任内县用钱为民代输两年后知成都府为民代输六年布估钱计二十万二千四百缗又别立库储二十五万三千缗期于异日接续代输至理宗端平初赵以夫知漳州时丁米钱乆为漳泉兴化民患以夫请以废寺租为民代输诏可其奏福建转运判官袁甫并捐三郡嵗解本司钱二万七千贯助之嘉熈三年杜范知宁国府始至仓库多空未几米余十万斛钱亦数万悉以代输下户粮寳祐中吴潜判庆元府以积钱百四十七万三千八百有竒代民输帛前后所蠲五百四十九万一千七百有竒姚希得知庆元府蠲米一万二千石旧逋一百万官库余羡悉以代民输度宗时常楙知广徳军故事郡守秋苗例可得米千石楙以代属县大农纲欠
　　五年十二月诏蠲州县横增税额
　　至六年刘甲权四川制置司以前宣抚副使安丙增多田税命属吏讨论一府嵗减至百六十万缗米麦万七千石七年八月又诏罢关外四州所增方田税理宗端平元年三月臣僚奏乞令户部戒饬诸路漕臣详具州县二税租额毋令失防其有籍于安边所及拨赐寺观蠲免者毋得创立名色均敷仍令改正定额上之台省从之淳祐初王遂奏罢坍塌逃亡田税三年诏蠲髙邮民耕荒田租
　　八年六月命两浙两淮江东西等路有耕种失时者并令杂种
　　左司谏黄序奏雨泽愆期地多荒白知余杭县赵师恕请劝民杂种麻粟豆麦之属葢种稻则费少利多收成之日田主欲分官课责输则非徒无益若使之从便杂种多寡皆为已有则不劝而勤民可无饥望下两浙两淮江东西等路凡有耕种失时者并令杂种主毋失其地利官毋取其秋苖庶几农民得以续食官免振救之费从之
　　十年婺州举行经界
　　初八年赵防夫知婺州尝行经界整有伦绪而防夫报罢士民相率请于朝乃命赵师嵒继之至是魏豹文代师嵒为守行之益力于是向之上户析为贫下之戸实田隠为逃絶之田者粲然可考凡结甲册戸产簿丁口簿鱼鳞图类姓簿二十三万九千有竒创库匮以藏之厯三年而后上其事于朝
　　青田县主簿陈耆卿奏曰经界良法也经界法坏则所信者簿书耳并簿书而不足信则何所取信哉有田则有赋役田有多寡则赋役有重轻今之世乃有田愈多而赋役愈轻有无田而赋役反重者税之厚薄当视其物力物力之髙下当视其产今田之顷畆初不见于簿而物力之贯陌独载于簿若是则其源既失矣过割用物力簿起催用二税簿二者相关而今初不相知嵗遇攅造不过以往年陈籍转抄而已升降出没既莫得详乡胥里豪始得株连奸伪为牢不可破之计故有一户而化为数十户者有本无寸产而为富室承抱立户者有虚为名籍以避科敛稍乆而成干没者但见逃絶之家日多租税之额日减上下叹愁莫知其之所自邑令之有意者思欲厘正之细民吐气而大姓则忿然不怿矣三岁一推排此常式也今或至十年而不讲矣乞下诸路戒饬所在官吏申严推排之法其出入规避者重寘宪典毎嵗攅造必选一邑佐之清强者躬督其事既成则并旧籍上之郡郡复委僚属研覆之有诉不平或得其实官吏俱从收坐庶几赋役均一牒讼稀简吏称职而民安业诚非小补也
　　十六年八月诏州县经界毋增绍兴税额
　　先是髙宗绍兴十二年命两浙转运副使李椿年措置经界要在均平不增税额至三十年初令纯州平江民实田输税亩输米二升四合至是乃命毋增绍兴旧额
　　十七年闰八月申严两浙诸州输苖过取之禁
　　至理宗寳庆元年七月又诏诸路州军受纳苖米不许过数增入多量斛面令转运司觉察时曹叔逺知袁州减秋苗斛面米七千四百余斛绍定四年九月右正言何琮奏戒饬州县已蠲阁租赋不许科督苖米不许增量监司察其违戾许民越诉甚者以赃私论必罚无赦从之端平四年八月嘉熙二年十二月景定三年七月并诏申其禁
　　是年罢泉州包纳上供银
　　泉州旧为台信建昌邵武包纳上供银大为民病知州宋钧奏乞各从初赋从之
　　陈耆卿代上殿劄子曰粟帛者民之所有也钱者民之所无也民各输粟与帛而官俾之输钱固已非矣至有名曰上供银钱而其祸酷于二税者闽之郡八其最甚曰泉土薄濒海民多艰食永春徳化安溪三邑介处穷谷正赋窘无以办况其他乎稽诸故常每嵗台信建昌邵武四郡总纳上供银两一万五千六百盖为本州衣缣之助蠲半之后惟广信仅仅取足二郡则否自乾道至开禧已积逋十五万疋为钱七十五万缗前此守臣虽闻于朝然止及三年逋欠之未及本州科敛之也祖例产钱一缗以上合输银钱无官民之分也其后祝圣道塲及逃絶戸得免其后一命以上咸得免又其后士凡荐于天府而籍于太学者咸得免免者愈众则科者愈寡于是以官戸士户合科之赋尽并于贫弱之家赀不满百例行科配厥价微踊毎两科至二千八百正钱之外有头子钱有帯钞发纳钱有纲脚暗脚等钱民无所措则有沦落奔遁咨怨呼号而已夫三州之民民也泉民亦民也彼不之输而此代受其害何忍乎开禧初有防严趣逐郡照元定色目应副矣而积压如旧今请以三州银额拨囘俾之认纳而本州衣缣自行措置纵未能然亦当为七邑下户痛絶前扰而均之有品秩者之家赀不满贯而科及额外者必罚无赦则逺民可以息肩矣
　　理宗绍定二年诏民间二税合输本色不许抑令折纳倍数取赢令台谏监司觉察
　　先是实庆元年十一月干办诸司粮料院赵彦覃进对奏州县折色病民帝曰纎悉如此殊失爱民之意宜速处之三年四月赵至道奏郡县之官不许势要合纳官物凡势要之家不输戸内常赋守倅增数解发倍偿折纳分差巡尉下乡催扰并论以违制豪戸不即改正隠寄之产为人首告如条科制从之至是乃令台谏监司觉察至端平元年三月诏戸部下诸路州县凡二税折科令官民戸一体施行淳祐四年四月诏两浙漕司下属部郡邑今年夏税折帛之半令民以楮币准钱供输又以谢奕化折纳苖米价太重戒饬之仍贷义仓充军费以免科籴度宗咸淳三年九月诏郡县折收民田租厚直取赢者论罪五年八月复申其禁七年八月检正权侍郎刘良贵乞申饬州县寛折纳之令令户部遍牒诸路州军遵行
　　诏州县催科必遵常制县令非才择佐官可任者委之仍不许差官复寄居权摄
　　时臣僚请诏诸路漕司严察属县丞簿依时过割二税从实销注版籍违者按劾故有是诏至三年六月臣僚又奏乞戒饬郡守痛革税赋之从之至咸淳七年八月陈正请厘正催科之害弓手下乡之扰亦命依行
　　端平三年正月诏劝农桑
　　自孝宗乾道元年正月都省言淮民复业宜先劝课农桑令丞植桑三万株至六万株守倅部内植二十万株以上并论赏至是复有是诏
　　嘉熈二年三月诏四川帅臣招集流民复业给种与牛至淳祐二年九月敕曰四川累经兵火百姓弃业避难官以其旷土权耕屯以给军食及民归业占据不还自今凡民有契劵明析者所在州县屯官随即归还其有违戾许民越诉重罪之
　　淳祐五年三月诏戒吏预借抑配重催取赢
　　诏曰时方多事念未能蠲租减赋而吏之不良乃肆贪虐或有前期预借或抑配重催斛面取赢或厚价抑纳朘毒吾民朕深悯焉其令监司常加觉察务苏疾苦而销愁叹倘隠而不闻必罚无赦
　　监察御史陈求鲁奏曰本朝仁政有余而王制未备今之两税本大厯之法也常赋之入尚为病民况预借乎预借一嵗未巳也至于再至于三至于四五窃闻之州县有借淳祐十四年者矣以百亩之家计之罄其永业岂足支数年之借乎操纵出于权宜官吏得以簸弄上下为奸公私俱困臣谓今日救之防其端有四宜采夏侯太初并省州郡之义俾县令得以直达于朝廷用宋元嘉六年为断之法俾县令得以究心于抚字法艺祖出朝绅为令之典以重其权遵光武擢卓茂为三公之意以激其气然后为之正其经界明其版籍约其妄费裁其横敛则预借可革民瘼有瘳矣【臣】等谨按预借最为民害虽诏蠲民赋而惠归吏胥以民已先期输纳也嘉熙中仿汉制以今年减明年田租其法甚善然借至三四年虽先蠲一年何益哉
　　六年殿中侍御史谢方叔言豪强兼并之患请限民田从之
　　方叔言国朝驻跸钱塘百有二十余年矣外之境土日荒内之生齿日繁权势之家日盛兼并之习日滋百姓日贫经制日壊上下煎迫识者惧焉夫百万生灵生养之具皆本于谷粟而谷粟之产皆出于田今百姓膏腴皆归贵势之家租米有及百万石者小民百亩之田频年差充保役官吏诛求百端不得已则献其产于巨室以规免役小民田日减而保役不休大家田日増而保役不及以此兼并寖盛民无以遂其生谏官尝以限田为説朝廷付之悠悠乞谕二三大臣摭臣寮论奏行之使经制以定兼并以塞天下幸甚
　　九年正月诏两淮荆湖沿江旷土军民从便耕种秋成日官司不得分收制帅严劝谕觉察
