<!-- { "loadSidebar": true } -->
　　帝以武官多私役军卒逾法制命礼部考定其从人额数指挥使同知佥事四人千户三人百户以下二人皆于正军伍内取用三日轮畨更直下直则归队伍操练卫所值六人守门二人守监四人守库一人止选老军充之嵗一更着为令
　　成祖入立重定垜集军更代法
　　洪武中户三丁以上垜正军一名别有贴户正军故贴户丁补役至是令正军贴户轮流更代贴户止一丁者免之当军之家免一丁差役已令坐勾军有见任官及生员吏典等户止三丁者免勾四丁以上者以一丁补伍
　　【臣】等谨按此事兵志止书成祖即位所更定实録则云洪武三十一年十二月事考太祖于是年五月崩恵帝嗣立而靖难兵起所称洪武三十二年实建文元年七月则当三十一年十二月尚未称兵何得即定制度盖永乐时所脩之实録大抵非信史也
　　永乐元年二月设北京留守行后军都督府以卫六十一守御千户所三之
　　闰十一月始命内臣出镇及监京营军
　　宦官传曰太祖颁祖训内官不得兼外臣文武衔尝镌鐡牌置宫门内曰内臣不得干预政事预者斩勅诸司不得与文移往来建文帝嗣位御内臣益严诏在外稍不法许有司械闻及燕师逼江北内臣多逃入其军漏朝廷虚实文皇以为忠于已即位后遂多所委任永乐元年内官监李兴奉勅往劳暹罗国王三年遣太监郑和帅舟师下西洋八年都督谭青营有内监王安等又命马靖镇甘肃马骐镇交趾十八年置东厰令刺事盖明世宦官出使専征监军分镇刺臣民隠事诸大权皆自永乐间始
　　二年四月更定天下卫所屯田守城军士
　　视其地之夷险要僻以量人之屯守多寡临邉而险要者则守多于屯在内而夷僻者则屯多于守地虽险要而运输难至者亦屯多于守
　　五年六月严禁卫所官私役军士
　　七年五月置邉城调军勘合
　　帝以邉戍调遣止慿勅书虑或有诈乃以勇敢锋鋭神竒精壮强毅克胜英雄威猛十六字编勘合百号制勅调军及遣将比号同方准行
　　十二年四月颁军中赏格
　　赏功之制太祖时大赏平定中原征南诸将及云南越州之功赏格虽具然不豫为令惟洪武二十九年命沿海卫所指挥千百户获倭一船及贼者升一级赏银五十两钞五十锭军士水陆擒杀贼赏银有差永乐时以将士乆劳命礼部依太祖升赏例酌行之其能立竒功者升二级头功升一级次功不升初洪武中定诸司职掌凡军功赏赐之等有三曰加赏曰给赏曰量赏其赏之轻重次第率临时取防亦不豫为令至是再举亲征详定赏罚号令又立功赏勘合定四十字曰神威精勇猛强壮毅英雄克胜兼超防竒功奋鋭锋智谋宣妙畧刚烈効忠诚果敢能安定扬名显大勲编号用寳印绶监收贮应用其稽功之法甚严凡交锋之际突入贼阵透出其背杀败贼众者敢勇入阵斩将搴旗者本队已败贼众能救援别队克敌者受命能任其事出竒破贼成功者皆为竒功齐力前进首先败贼者前队交锋未决后队向前破贼者皆为头功凡建立竒功头功其亲管头目即为报知妄报者治以重罪行营下营之时擒获奸细者升赏准头功余俱次功
　　十八年十一月建五军都督府于北京其在应天者称南京以各卫所分二京
　　时北京建在南诸卫多北调以孝陵济川广洋中水军左右龙江左右江隂横江天策英武飞熊广武应天等卫留守南京神策镇南骁骑沈阳虎贲豹韬龙骧鹰扬兴武龙虎武徳和阳沈阳右等卫调守北京留守中左右前后五卫官军分守南北二京
　　【臣】等谨按其余分辖各卫所之目已附详洪武时条下
　　又按兵志永乐十九年迁都后其京营之在南者命中府掌府事官守备南京节制在南诸卫所洪熙初以内臣同守备宣徳末设賛机务官景防间増恊同守备官成化末命南京兵部尚书賛机务视五部特重
　　定三大营之制
　　京军三大营一曰五军一曰三千一曰神机其制皆备于永乐时初太祖于京城内外置大小二塲分教四十八卫卒已分为五军都督府成祖迁都増京卫为七十二又分步骑军为中军左右掖左右哨亦谓之五军嵗调中都山东河南大寜兵畨上京师之设提督内臣一武臣二掌号头官二大营坐营官一把总二中营坐营官一步队把总各一左右掖哨官如之又有十二营掌随驾马队官军设把总二又有围子手营掌操练上直义刀手及京卫步队官军设坐营官一统四司以一二三四为号把总各二又有防官舎人营掌操练京卫防官及应袭舎人坐营官一四司把总各一此五军营之部分也已得邉外降丁三千立营分五司一掌执大驾龙旗寳纛勇字旗负御寳及兵仗局什物上直官军一掌执左右二十队勇字旗大驾旗纛金鼓上直官军一掌传令营旗牌御用监盔甲尚冠尚衣尚履什物上直官军一掌执大驾勇字旗五军红盔贴直军上直官军一掌杀虎手马轿及前哨马营上直明甲官军随侍营随侍东宫官舎辽东备御囘还官军提督内臣二武臣二掌头号官二坐司官五见操把摠三十四上直把总十六明甲把总四此三千营之部分也已征交趾得火器法立营肄习提督内臣武臣掌号头官皆视三千营亦分为五军中军坐营内臣一武臣一其下四司各监鎗内臣一把司官一把总官二左右掖哨皆如之又因得都督谭广马五千匹【当时谓之谭家马】置营名五千下掌操演火器及随驾防卫马队官军坐营内臣武臣各一其下四司各把司官二此神机营之部分也居常五军肄营阵三千肄巡哨神机肄火器【即鎗手】大驾征行则大营居中五军分驻步军在内骑军在外骑外为神机神机外为长围周二十里樵采其中三大营之制如此
　　【臣】等谨按三大营之立明史无嵗月可考据王圻续通考云永乐八年北征始分步骑为五军至二十二年北征既归京师则为五军大营考是年四月帝发京师七月还至榆木川崩岂至此时师还始为立营乎盖五军本太祖旧制靖难师起及数次北征皆用其制以为征行而嵗调中都山东等四处之兵来京之则十三年已有此诏其非二十二年始立为营明矣明史稿云八年北征分步骑为五军既旋师五军营之名遂不易然考五年初定交趾神机营立于此时而五军营似尚当在前其得降丁三千以为三千营当在立五军之后立神机之前昭代典则书于元年十月之下未知是否防官舎人营之外又有殚忠効义营掌操练京卫报効舎人余丁舎人营曰殚忠余丁营曰効义【兵志亦云二营永乐时设后废】国朝典彚云北征之时别选轻骑为前哨以逰击将军督之又有骠骑神威鹰扬轻车将军之名分督精卒不五军其畨上之军始于永乐十三年而仁宗初年方着为令史志盖括始末言之耳
　　又按五军营内之防官舎人营者明初立君子舎人二卫选文臣子侄居君子卫武臣子侄居舎人卫昼则侍从夜则直宿更畨此即勲卫之始也后不用文臣子侄故専言舎人营凡舎人承袭皆于五府试騐年二十以上方许比试一试不中食半俸再试不中降充军盖明初将材皆储于此故其严如此神机营南京亦増设之
　　仁宗洪熙元年始命武臣一人总理营政
　　是年令军户重役者止并一处其丁尽户絶者豁除之其先为事充军后为官者免补伍
　　闰四月整饬神机营缺伍
　　从阳武侯薛禄言选内地卫所军士补之
　　四年二月令天下卫所军士免原籍户下一丁在营军余亦免一丁
　　【臣】等谨按防典时以军士征调当自备衣装供给为难故有此制至五年正月又诏马军户内再免一丁以助给之
　　令天下官吏军旗公勘勾军无踪者豁免之【兵志作五年实録在四年七月】
　　尚书张本言中外卫所逃军自洪武以来勾取未获者终无完期请行天下所属官吏军旗人等从公保勘开豁从之六年令勾军有亲老疾独子者编之近地余丁赴工逋亡例发口外为民者改为罚工一年以示优恤八年免苏州卫抑配军百五十九人已食粮止令终其身者千二百三十九人先是苏常军户絶者株连族党动以千计知府况钟言于朝又常州民诉受抑为军者七百有竒故特勅巡抚周忱清理之
　　五年十月以卫官职漕运次年十一月始令官军兑运民粮
　　从平江伯陈瑄言也东南之卒由是困
　　十二月选京卫军十万五府
　　成国公朱勇言旧时五军每军步骑二万人后调大同等处备御今五军总五万七千余人而神机诸营比旧亦少请令兵部如旧取补帝命于京卫选士卒十万五军训练
　　六年七月编京卫军士丁口籍
　　以军伍不实限卫所官两月内清理编丁口籍以五府官同科道二人理之以侍郎王总督騐实勘补
　　八年三月诏减军卫在营余丁
　　正军外毎军留一余悉遣归已复以防军备操者不足三丁至七八丁者选一余聴治生给军装正军有故即令补伍毋再勾摄
　　实録曰宣徳五年工部尚书黄福上言足兵之道云今天下卫所之兵多有亡故有丁者追补之无丁者欠缺为今之计凡腹里卫所缺者莫若以附近郡县十丁以上田不及五十畆殷实民户选补其邉卫有缺以各处犯死罪者就近发补则士伍不空矣然又不可不养其鋭必令所司免正军之杂役使専操屯存户下之老防使治生产则有以养其生而又严禁私役掊克之害则于精鋭之气有益命兵部行之
　　【臣】等谨按兵志言宣徳时都指挥司与布按并称三司为封疆大吏而専阃重臣文武亦无定职世犹以武为重军政修饬其后军职冐滥为世所轻内之部科外之监军督抚叠相弹压五军府如赘疣弁帅如走卒盖明之中叶而后其视武职直奴之惟轻其任故鄙其官军政之不振此亦其一端也特附志于此
　　九年定平南方蛮贼赏例
　　三级以上及斩获首贼俱升一秩余加赏后至正徳十六年定军官部下斩百级者升署一秩三百级者实授一秩四百级者升一秩余功加赏
　　十月榜谕邉境有愿奋勇効力剿贼立功者许赴官自陈
　　【臣】等谨按以邉境言之自属郡国事然有明一代召募之令始此故载入兵制时以阿台等扰邉故然亦以见兵力之渐顿矣盖兵政易敝而难修永乐宣徳之间不过十余年而振刷已难古人所以致谨于诘戎也
　　英宗正统元年分遣御史轩輗等清理天下军政赐勅遣之
　　二年十月命成国公朱勇大选京军
　　勇言五军营原操官军调遣及逃故者多乞于属卫及亲军卫分并三都司官军内选补十二月勇言奉命选拔各营精鋭官军十五万一千有竒欲将续选行在锦衣卫等七十卫军与之相兼编伍训练然内有守陵守卫供役上直者帝命守陵守卫各存其半供役上直旗校锦衣卫官操其余俱聴训练补用
　　十四年九月【时景帝已即位】遣御史十五人募兵
　　时斡拉将入冦兵部言迩者各营精鋭尽遣随征宜急遣官分头召募官舎余丁义勇起集民夫更替沿河漕运官军令悉神机等营
　　【臣】等谨按是时遣使募民壮详郡国兵
　　十月造赏功牌
　　有竒功头功齐力之分以文臣主之贼平视此论赏凡挺身突阵斩将夺旗者与竒功牌生擒斡拉或斩首一级与头功牌虽无功而被伤与齐力牌
　　兵志曰是后将士功赏视立功之地凖例奏行北邉为上东北邉次之西畨及苖蛮又次之内地反贼又次之世宗时苦倭甚故海上功比北邉尤为最
　　十二月分诸将为三大营
