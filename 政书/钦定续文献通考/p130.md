<!-- { "loadSidebar": true } -->
　　户部言山东灾饥济南尤甚缺粮赈济宜将嵗办物件及各色课程如时值折收米麦在库赃罚如例估计籴买粮米以赈饥从之至三年十一月赈湖广饥七年十月赈西安诸府饥
　　四年七月自五月雨至是月淮水决没军民田庐遣使赈卹
　　宪宗成化元年七月赈两畿浙江河南饥
　　二年闰三月赈河南饥三年九月赈湖广江西饥四年九月赈陜西饥六年赈广西畿内山东河南山西饥七年八月赈山东浙江水灾八年十二月赈京师饥民九年赈畿内陜西饥赈山西者再山东者三十年正月赈京师贫民十三年赈山东南畿州县饥十五年正月赈山东饥十七年十月赈河南饥十八年三月赈南畿饥二十一年赈京师及南畿饥
　　八月命工部侍郎沈义佥都御史呉琛赈抚两畿饥民二年二月礼部侍郎邹干巡视畿内饥民六年七月都御史项忠侍郎叶盛赈畿辅饥民十四年七月遣使赈畿南山东饥八月命南京刑部侍郎金绅巡视江西水灾十八年八月遣使赈畿内山东饥二十一年正月遣侍郎李贤何乔新贾俊赈陜西山西河南饥
　　六年六月赈恤京城内外被水军民
　　吏部尚书姚防言淫雨浃旬潦水骤溢京城内外军民家冲倒房屋损伤人命者无算乞遣使取勘房舍冲倒者与米一石损伤人口者与米二石凡赈恤京城内一千九百二十一户七月给事中韩文等勘实通州张家湾诸处二千六百六十户及漷武清二县通州左右等七衞被水军民亦皆称是命所司赈恤之
　　十二月遣使十四人分赈畿辅
　　先是十月巡视北直隷都御史项忠奏近京府县水灾民居荡析流移道路困苦万状请广施粜卖之法如宋绍兴五年斗米千钱时参政孟庾尚书章谊不抑米价大出陈廪每升止二十五文既济于民次年米贱令诸路以钱收籴后有赢余载于史册足为明验今天津涿州真定保定等路各有大仓幷水次官粮动以万计乞敕户部防计各仓足支来嵗夏初官军俸粮外所余粮米自今年十一月为始各委所在州县官按月粜米三千石每石五钱麦减一钱豆减一钱五分凡有籴者止于二石至来年三月止粮少者许于附近粮多之仓多粜以补其数凡劝借搬运接济者不在其数麦熟米贱即以所粜银布之类每月准与官军买粮自给其贫民无所籴者仍验口减省赈济部议如其请而每石之价则视所定者各加一分制曰可至是尚书姚防言水旱灾伤之余米价腾贵既发太仓米粟一百万石赈粜又虑赈粜不及于无钱之家敇有司勘贫难者设法赈济京城之民可保无虞矣但在外州县饥荒尤甚村落中有四五日不举烟火困卧侍尽者有食树皮草根及因饥疫病死者有寡妻只夫卖男女及卖身者朝廷虽有赈济之法有司奉行未至且今冬少雪则来嵗无麦事益难为乞于顺天河间真定保定四府州县灾伤诸处遣廉干老成者十数人敇每人责领二三州县官吏沿村徧落询审赈济有粮积者依时照口騐放无粮之处听于附近仓分设法搬运候春气和暖即教民播种麦田贫者给与牛具种子凡空闲之地令其栽种椿榆槐柳桑枣诸木五七年后便可济用俟明年麦熟人得苏醒果无他虑奏闻回京有成效者量加旌劳此救荒之一策也诏从所请分遣户部郎中桂茂之等十四人往赈之
　　九年三月诏通盐利折税课以备赈济
　　从巡抚山东佥都御史牟俸请也
　　是月户科给事中邓山奏曰北直山东民饥相食其地宻迩京畿须防患生不测今徳州临清天津水次三仓去嵗寄收兑运粮多宜借拨三十万石其青登莱三府去水次逺者宜借太仓银六万两及泰山香钱以为籴本相兼赈济部议水次仓粮虽多放支有数请酌量地方里分人民多寡开仓支给不近水次者运太仓银四万五千两与巡抚牟俸幷令其查徳府官钱斟酌给散泰山香钱亦听便宜辏用候丰嵗委官督民依数还官若系寄放京储则照原收通州脚价每万石除二百石以补京储亏少之数从之
　　十二年五月命副都御史原杰抚治荆襄流民
　　十二月置郧阳府设行都司衞所处流民
　　十六年八月申存恤孤老之令
　　二十年正月诏恤大同阵亡士卒
　　秋陜西山西大旱饥人相食发帑转粟开纳米事例赈之
　　至次年四月又转漕四十万石赈陜西饥
　　食货志曰纳米赈济捐纳事例自宪宗始生员百石以上入国子监军民二百五十石为正九品散官加五十石增二级至正七品止武宗时富民纳粟赈济千石以上者表其门九百石至二三百石者授散官得至从六品世宗令义民出谷二十石者给冠带多者授官正七品至五百石者有司为立坊
　　孝宗治元年十月赈湖广四川饥
　　二年二月赈四川饥四年十一月赈南畿饥五年七月赈南京浙江山东饥十年赈山东四川水灾十三年八月赈江西水灾十四年七月赈两畿江西山东河南水灾十二月辽东大饥赈之十七年正月赈应天饥十八年九月武宗已即位赈陜西饥
　　二年七月赈畿内水灾
　　时既给贫民麦种又令顺天河间永平等府淹死人口之家量给米二石漂流房屋头畜之家给米一石至十一月以顺天饥发粟平粜
　　四年十月河溢赈河南被灾者
　　十一年八月赈祥符民被河患者
　　六年十一月赈京师流民
　　十五年四月赈京师贫民
　　七年九月以水灾停苏松诸府所办物料留闗钞戸盐备赈
　　十二月赈甘凉被兵军民
　　十四年五月赈大同被兵军民
　　十四年十一月分遣侍郎何鉴大理寺丞呉一贯赈恤两畿山东河南饥民
　　十八年四月命刑部侍郎何鉴抚辑荆襄流民明防典成化十四年令淮徐二仓分拨米三万石临清仓拨四万石分附近被灾处所赈济
　　十五年七月命各边衞设养济院漏泽园
　　十六年九月赈两畿浙江山东河南湖广被灾军民武宗正徳三年九月赈南京饥
　　十一月赈鳯阳诸府饥四年三月赈浙江饥五年三月赈卹湖广七年七月赈四川饥十一年四月赈河南饥五月赈陜西饥十五年三月赈淮阳诸府饥十六年世宗即位赈江西饥者再又赈辽东饥
　　十月遣南京工部侍郎毕亨赈湖广河南饥
　　六年十一月遣户部侍郎丛兰王赈两畿河南山东八年十二月南京刑部侍郎邓璋赈江西饥十二年八月副都御史呉举赈湖广饥
　　十一年八月赐宛平县被冦者人米二石
　　十三年正月赈两畿山东水灾给京师流民米人三斗十四年五月诏山东山西陜西河南湖广流民归业者官给廪食庐舍牛种
　　世宗嘉靖元年七月以南畿浙江江西湖广四川旱诏抚按官讲求荒政
　　十月赈南畿湖广江西广西灾至次年两畿及山东河南湖广江西俱旱灾户部尚书孙交请留苏松折兑银粳白米两浙盐价浒墅闗钞课应天缺官薪皂赎锾并赈幷请发太仓银二十万折漕米九十万往赈从之又是年令将嘉靖三年分净乐宫库赃查盘节年所积香钱暂支二千两赈济湖广旱灾地方
　　十二月赈陜西被冦及山东矿贼流刼者
　　至十三年三月赈大同被兵者二十年十月吉囊冦山西命部臣给赈被兵郡县二十一年八月赈山西被兵州县二十九年九月赈畿内被冦者
　　二年二月赈辽东饥
　　十一月赈河南饥三年三月赈淮阳河南饥五年二月赈京师饥
　　四年闰十二月赈辽东灾
　　五年十月赈南畿浙江灾六年八月赈湖广水灾七年九月赈嘉兴湖州灾八年赈山西及浙江灾十二年十一月赈辽东灾十五年二月赈湖广灾十七年十二月赈宁夏灾十九年七月赈江西灾二十三年赈湖广及江西灾三十二年八月赈山东灾三十五年二月赈平阳延安灾四月赈陜西灾四十年九月赈南畿灾
　　五年八月赈湖广饥
　　凡灾伤处准将合属预备仓原积谷米杂粮八十二万石银四万两幷太和山嘉靖四五年分香钱现在实数十分内摘取六分酌量轻重赈济至八年赈襄阳河南江西湖广饥九年赈京师山西延绥饥十一年赈陜西山西饥十二年赈云南辽东饥十八年赈辽东饥二十年赈辽东及畿内山西饥二十六年赈成都饥二十八年赈陜西饥三十一年赈宣大饥三十二年赈陜西山东饥三十三年赈畿内饥三十七年赈辽东饥三十八年又赈之三十九年赈顺天永平及山西三闗饥四十年赈京师山东山西饥
　　八年定赈恤之令
　　令灾伤地方凡军民等有能收养小儿者毎名日给米一升埋一躯者给银四分隣近州县不得闭籴又令守巡官查审流民大口给谷二三斗各速还原籍
　　十年七月命侍郎叶相赈陜西饥
　　令支太仓银三十万两往赈又以灾伤重大令各州县戒谕富室将所积粟麦照依时价粜与饥民若每石减价一钱至五百石以上者给与冠带一千石以上表为义门被灾人民逃出外境者招集复业倍与赈济银两官给牛种隆冬十月饥民有年七十以上者添给布一匹动支官银收买遗弃子女州县设法收养若民间有能自收养至二十口以上者给与冠带州县各于养济院支预备仓米设一粥厰就食者朝暮各一次至麦熟而止自后十八年九月命侍郎王杲赈河南饥三十二年正月命侍郎呉鹏赈淮徐水灾三十三年六月命侍郎陈儒赈大同军士【臣】等谨按宋程子云救饥者使之免死而已非欲其丰肥也羸弱之人只以稀粥早晩两给勿使至饱俟气稍完然后一给昔人议荒政者亦多云惟设粥可以救急今考食货志赈粥之法始自世宗诚子民之善政也
　　二十九年八月粜赈京师
　　时发米五万石毎石定价五钱发粜给事中王徳御史李逢时言其价犹重请定为三钱五分禁富民乘机籴买者从之
　　三十二年十月河南山东饥赈之
　　时河南山东嵗饥盗起户部请发临清仓米七万石以三万石自衞河逹衞辉赈河南以四万石赈山东仍敇抚按发官银数万两于隣近州县籴粟赈民及立均籴之法以平时值从之
　　四十五年正月赈畿内饥民
　　在京者出太仓粟计口给济在外行抚按就近给赈
　　穆宗隆庆元年六月以霪雨赈京师
　　雨壊民庐舍令五城御史以房号钱巡按御史以赃罚银赈之贫者每户给银五钱次三钱谕都御史严加稽察至神宗万厯十五年六月京师大雨赈恤贫民三十二年七月昌平大水京师大雨赈被水居民
　　七月招抚山东河南被灾流民
　　二年五月陜西地震赈之
　　时令以本省织造羡余银八千八百三十两幷预备仓粮相兼赈济
　　十月赈淮徐饥
　　至六年十二月神宗已即位赈榆林延绥饥
　　三年七月遣使赈沿河被灾州县
　　以河决沛县故也
　　八月赈南畿浙江山东水灾
　　四年九月陜西水灾赈之有差
　　五年十月赈江西火灾
　　以南昌九江南康瑞赣饶等府火灾命有司赈济如例六年五月以辽东铁岭八城火命赈卹之
　　神宗万厯元年六月赈淮安水灾
　　九月赈荆州承天及济南灾二年八月赈山西灾又赈淮扬徐水灾四年十月赈徐州及丰沛睢宁金乡鱼台单曹七县水灾七年七月赈苏松水灾九年四月赈山西被灾州县又赈苏松淮鳯徐宿灾十一月赈真定顺徳广平灾
　　十二月赈辽东饥
　　五年二月赈广西饥八年十月赈苏松常镇饥十年赈畿内太原平阳潞安及平庆延临巩饥十四年夏赈直隷河南陜西及广西浔桞平乐广东琼山等十二县饥十六年四月赈江北大名开封诸府饥十八年四月赈湖广饥二十一年赈江北湖广河南浙江山东饥
