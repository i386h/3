<!-- { "loadSidebar": true } -->
　　惠王常润神宗庶六子万厯二十九年封天启七年就藩荆州府
　　桂国传授世次
　　桂王常瀛神宗庶七子万厯二十九年封天启七年就藩衡州府
　　安仁王由□常瀛嫡三子崇祯时封
　　永明王由榔常瀛嫡四子崇祯时封
　　愍帝六子献愍太子慈烺外嫡第二子庶第五子第六子俱殇其封而未建藩邸者二王曰定王慈炯永王慈炤
　　定王慈炯愍帝嫡三子崇祯十四年封
　　永王慈炤愍帝庶四子崇祯十五年封
　　【臣】等谨按太祖初年令诸王皆得精器甲时训练以备不虞其王封并塞居者尤被重寄燕晋二王数将兵出塞及筑城屯田大将如冯胜傅友徳皆受节制揆其立法之意原以慎固边防翼卫王室而其势积重酿成内难成祖心知前弊始加禁戢自是终明之世分封而不上列爵而不临民食禄而不治事矫枉鉴覆意诚善矣然防闲过峻法今日增出城省墓请而后许二王不得相见以至稽留封袭吹索百端国命授柄于权阉天宗辇货于赃史凡兹瞀乱至神宗朝而极以是为强榦弱枝失之弥逺然则推之以恩裁之以法准今酌古仁至义尽自非圣人其孰能与于此乎







　　钦定续文献通考卷二百八
<史部,政书类,通制之属,钦定续文献通考>
　　钦定四库全书
　　钦定续文献通考卷二百九
　　封建考
　　异姓封建
　　明制封功臣及外戚公侯伯凡三等皆有流有世功臣则给铁劵封号四等佐太祖定天下者曰开国辅运推诚从成祖起兵曰奉天靖难推诚余曰奉天翊运推诚曰奉天翊卫推诚武臣曰宣力武臣文臣曰守正文臣嵗禄以功为差已封而又有功仍爵或进爵增禄其才而贤者充官营总督五军都督府掌佥书南京守备或出充镇守总兵官否则食禄奉朝请而已年幼而嗣爵者咸入国子监读书
　　史料曰太祖初下建业草创未遑吴元年始拜李善长徐达常遇春为国公而其他之死勤事者有国郡公侯伯子男之赠然往往一循元旧洪武三年大启封建【太祖纪云是年十一月告武成于郊庙大封功臣】功臣则公侯伯三等罢子男不置公侯位正一品上伯位正二品有世袭有流爵世袭者颁铁券流爵则否当是时封伯者仅二人忠勤之禄仅当侯三之一诚意至不能当六之一十年以后封东筦徽光禄遂与侯等永乐初始定居侯之下正一品之上阶勲皆与侯等而伯益重矣凡公侯伯之任入则掌参五府总六军出则领将军印为大帅督留都筦钥辖漕纲运独不得与九卿事公侯伯子孙不世袭者谓之流公流侯流伯大抵流公为侯流侯为伯流伯则指挥使耳俟其更有大功方许世袭其袭爵之公侯伯非有竒功异能没不得追封王公侯后有追赠王公侯者或以死事或出特恩
　　明史功臣世表曰自昔帝王受命驱策羣力以有天下迨区宇既宁论功崇报剖符析珪爰及苗裔徳意厚矣唐宋以来房乔首让世封是以英卫子孙齿于甿宋代勲阶祗崇虚号祖孙父子各拟名邦初无世及之文非复承家之旧明祖开基旷然复古宿将谋臣生着号而没袭封茅土之颁殆逾百数虽党狱蔓延刬削芟除存者不及三四然观铁榜所列训诫之辞则河山之誓白马之盟初意固不其然髙危满溢亦其自取焉耳乃若靖难之劳夺门之赏迹祭佐命籍次元功以视开国诸臣亦曷可同年而语乎世宗中叶修继絶之典于是鄂曹卫信之裔复列通侯延其世绪虽宋颍韩淇终于勦絶而自余推诚宣力名载丹书者奕叶貂蝉保守禄位典宿卫领京营镇陪京督漕运寄隆方岳阶晋公孤家分典瑞之荣朝无酎金之罚较诸西京世胄殆将过之
　　太祖洪武三年十一月告武成于郊庙大封功臣洪武二十五年九月给公侯嵗禄归赐田于官
　　明初勲戚皆赐官田以代常禄其后令还田给禄米公五千石至二千五百石侯千五百石至千石伯千石至七百石【此据食货志书当是洪武时定制如此其后所给各臣禄数载在史表与王圻续通考者其羸缩每不尽符】
　　【臣】等谨按此二条以一代定制之始故本纪文録之自后以论某功封建者已详诸人事内不再録王世贞弇州集曰明初起自淮甸旋定江东收拓疆宇统一华夏灭汉之功为最取幽燕次之次汴洛秦晋齐鲁次呉次闽越次蜀又次滇南当是时功臣封者食租衣税虽不得分土临民而铁劵寳纶天盟庙授追崇之礼过于商周世宥之恩寛于汉魏矣革除之后辉祖以守义释囚景隆以负国淹系江隂失律辽西长兴丧师真定越隽安陆之流乍承收复终归氓故其存者魏西平武定三家耳成祖靖难以九门坝上白沟沧州藁城夹河灵壁七战论功已而北征沙漠南缚交趾西靖羌番东捕倭韩旧恩新绩登封实多洪熈宣徳文教渐张九伯皆特辕欵塞合骑从征咸称不僭正统景泰天顺间却寇夺门剖符益众未几诛夺存亦无几成化时国家治平屯细栁出居胥虽师律尚严而检覆多滥以故传世者鲜治御极慎名器封者无闻正徳间典章颇滥世宗登极之诏首録擒反【谓新建伯】已而悼念元勲兴灭继絶五姓续封于斯为善述矣
　　功臣传国世次
　　魏国公徐达佐太祖平天下吴元年九月论平吴功封信国公洪武三年十一月以开国功臣进封魏国公禄五千石予世劵十八年二月卒初封公时位次第二后李善长得罪进位第一
　　【臣】等谨按魏国公卒后追封中山王子孙仍袭公爵后凡追封王者仿此
　　传　辉祖【洪武二十一年袭成祖即位削爵永乐五年卒】钦【永乐五年袭十九年削爵二十二年复是年卒】显宗【洪熙元年袭正统十三年卒】承宗【显宗之弟正统十三年袭天顺七年卒】俌【成化元年袭正徳十二年卒】鹏举【俌之孙正徳十三年袭隆庆五年卒　传言鹏举曽以事夺禄未详何年】邦瑞【隆庆六年袭万厯十七年卒】维志【一作继志万厯十七年袭二十一年卒】基【万厯二十三年袭崇祯十四年卒】文爵【崇祯未袭】
　　鄂国公常遇春佐太祖平天下呉元年九月论平呉功封洪武二年七月卒于军【卒后追封开平王】
　　传　郑国公茂【洪武三年以开国功臣第三改封郑国公禄三千石予世劵二十年有罪安置龙州二十四年卒】开国公升【茂之弟洪武二十一年改封开国公永乐初死自升死后子继祖安置云南治六年授继祖孙复南京锦衣卫指挥使复之曽孙元振得复封中间失公侯爵凡五世】懐逺侯元振【嘉靖十一年续封懐逺侯予世劵禄千石二十八年卒】文济【一作文清嘉靖二十八年袭万厯八年卒】允绪【万厯九年袭崇祯十三年卒】延龄【允绪之孙崇祯未袭臣】等谨按常遇春传元振为复之孙表作曽孙今考世宗实録与表同故从表又表以延龄为允绪之孙传作元振曽孙时当崇祯之末不可详考又鄂国曹国卫国信国之后裔治时先授指挥表传皆作治五年今据实録则皆六年事也
　　韩国公李善长佐太祖定天下呉元年九月论平吴功封宣国公洪武三年十一月以开国功臣第一进封禄四千石予世劵九年以罪削禄千八百石二十三年五月坐胡惟庸党赐死爵除
　　曹国公李文忠太祖甥佐太祖平天下洪武三年十一月以开国功臣第四封禄三千石予世劵十七年三月获谴卒【追封岐阳王】
　　传　景隆【洪武十九年袭成祖初以降附功加禄千石永乐二年削爵禁锢自景隆削爵后其曽孙璿治六年授南京锦衣卫指挥使璿之孙性始续封中间失封者凡三世　按璿表作景隆孙误】临懐侯性【嘉靖十一年续封予世劵禄千石十三年卒无子叔沂袭】沂【嘉靖十三年袭十五年卒】庭竹【嘉靖十五年袭万厯三年卒】言恭【万厯三年袭二十七年卒其子宗城以使朝鲜逃归论死不得袭乃以宗城子邮镇袭】邦镇【万厯三十八年袭天啓二年卒】济【崇祯十二年以临淮侯遣代祭余无考】
　　宋国公冯胜佐太祖平天下洪武三年十一月以开国功臣第五封禄三千石予世劵二十八年二月赐死爵除
　　卫国公邓愈佐太祖平天下洪武三年十一月以开国功臣第六封禄三千石予世劵十年十一月卒【追封宁河王】传　申国公镇【洪武十三年袭改封申国公坐李善长亲党死自镇死后其曽孙炳治六年授锦衣衞指挥使炳子继坤续封中间失封者凡三世】定逺侯继坤【嘉靖十一年续封定逺侯禄千石予世券三十五年卒】祖锡【嘉靖三十六年袭三十八年卒】世栋【祖锡之孙隆庆六年袭万厯十六年卒】绍煜【一作达煜万厯二十五年袭天启七年卒】文明【崇祯元年袭】
　　信国公汤和佐太祖平天下洪武三年十一月以开国功臣第七封中山侯禄一千五百石七年加禄千石十一年正月进封公禄三千石予世券二十八年八月卒【追封东瓯王】
　　传　【和子鼎早卒赠信世子至和之六世孙绍宗始续封中间失封者凡四世】灵璧侯绍宗【治六年先授南京锦衣衞指挥嘉靖十一年续封灵璧侯予世券禄千石】佑贤【嘉靖十四年袭二十九年卒】世隆【嘉靖二十九年袭万厯十四年卒】之诰【万厯十五年袭三十五年卒】国祚【万厯四十年袭】国祥　文琼【以上二世袭年无考崇祯中尝以侯代祭臣】等谨按世隆卒于万厯十四年传言其歴政四十余年则封年当为嘉靖二十九年表作三十九年误
　　又按王圻续通考载世宗嘉靖十一年以吏部尚书王琼言常遇春李文忠邓愈汤和特命袭封仅与侯爵葢常李流徙禁锢汤邓寝袭百年一旦爵以上公恐难负荷故拟侯封勲阶诰劵食禄皆如初封今考禄数比开国公初封固大减矣
　　延安侯唐胜宗佐太祖平天下洪武三年十一月以开国功臣第八封予世劵禄一千五百石七年加禄千石削爵久之复爵二十三年坐胡惟庸党诛爵除
　　吉安侯陆仲亨佐太祖平天下洪武三年十一月以开国功臣第九封予世劵禄一千五百石七年加禄千石与唐胜宗同削同复二十三年坐胡党诛爵除
　　江隂侯周徳兴佐太祖平天下洪武三年十一月以开国功臣第十封予世劵禄一千五百石七年加禄千石二十五年八月以其子罪坐诛爵除
　　淮安侯华云龙佐太祖平天下洪武三年十一月以开国功臣第十一封予世劵禄一千五百石七年六月自北平召还道卒
　　传　中【洪武九年袭爵坐贬死追论胡惟庸党爵除】
　　济宁侯顾时佐太祖平天下洪武三年十一月以开国功臣第十二封予世劵禄一千五百石七年加禄千石十二年十一月卒【追封滕国公子孙仍世侯】
　　传　敬【洪武十五年袭二十二年追论胡党坐死爵除】
　　长兴侯耿炳文佐太祖平天下洪武三年十一月以开国功臣第十三封予世劵禄一千五百石七年加千石永乐二年以嫌自杀爵除
　　临江侯陈徳佐太祖平天下洪武三年十一月以开国功臣第十四封予世劵禄一千五百石七年加千石十一年十一月卒【追封杞国公】
　　传　镛【洪武十四年袭二十年从征纳哈出卒于军已坐胡党除】
　　巩昌侯郭兴佐太祖平天下洪武三年十一月以开国功臣第十五封予世劵禄一千五百石七年加千石十七年十一月卒【追封陜国公】
　　传　振【洪武二十二年袭坐胡惟庸党除】
　　六安侯王志佐太祖平天下洪武三年十一月以开国功臣第十六封予世劵禄九百石七年加禄至二千五百石十九年八月卒【追封许国公】
