<!-- { "loadSidebar": true } -->
　　月行有冬夏则周礼致月周髀七衡之説义甚简明汉志转与经义相逺周礼曰冯相氏冬夏致日春秋致月郑氏注曰冬至日在牵牛景丈三尺夏至日在东井景尺五寸此长短之极贾公彦疏曰春分日在娄月上于东井望于角下于牵牛秋分日在角月上于牵牛望于娄下于东井周髀曰凡为日月运行之圜周七衡周而六间以当六月节日夏至在东井极内衡冬至在牵牛极外衡故日三百六十五日四分日之一一岁一外极一内极三十日十六分日之七月一外极一内极盖黄道与赤道斜交出入赤道南北二十四度【今测为二十三度半】日行黄道一岁一周天春秋分正当赤道夏至入赤道北东至出赤道南故日行一岁之间有冬有夏周礼言冬夏致日周髀言日一嵗一内极一外极皆一义也七衡六间云者内一衡为夏至之日道次二衡为小满大暑之日道次三衡为谷雨处暑之日道次四衡为春分秋分之日道次五衡为雨水霜降之日道次六衡为大寒小雪之日道次七外衡为冬至之日道即随天西转之日轨也月道与日道斜交出入黄道南北六度【今测为五度半】两交正当黄道出黄道南为阳厯为正交入黄道北为隂厯为中交距交一象限去黄道六度为半交月行二十七日有竒而交一终每交退天一度半弱十八年有竒而退天一周朔当交则日食望当交则月食日行一岁惟两次值交而月行一月必与日一防如朔在春分交在二至则月上行夏至道下行冬至道朔在秋分交在二至则月上行冬至道下行夏至道此月行冬极外衡夏极内衡之正轨也又如朔在春分入阳厯望在秋分入隂厯则月上行夏至南六度下行冬至北六度朔在秋分入隂厯望在春分入阳厯则月上行冬至北六度下行夏至南六度此月行冬不及外衡夏不及内衡之极致也又如朔在春分入隂厯望在秋分入阳厯则月上行夏至北六度下行冬至南六度朔在秋分入阳厯望在春分入隂厯则月上行冬至南六度下行夏至北六度此月行冬过外衡夏过内衡之极致也然月行虽有过不及之殊而其为有冬夏则一每月亦皆有冬夏但不能皆在午中故月行一月之间有冬有夏与日行一岁同而惟春秋得以两见周礼言春秋致月周髀言月一月一内极一外极亦一义也洪范传云月有九行若以过内衡外衡而言则内衡之北外衡之南各有一道并七衡而为九即随天西转之月轨也前汉天文志云黒道二出黄道北赤道二出黄道南【此赤道非天之赤道唐宋志别名曰朱道】白道二出黄道西青道二出黄道东立春春分东从青道立秋秋分西从白道立冬冬至北从黒道立夏夏至南从赤道一似一岁始行交一终又似一岁已遍阅九道读者多不可晓今以唐宋志考之月道以朔交为交初望交为交中入黄道内为隂出黄道外为阳【内即北外即南因月道冇方色故以内外别之】交初在冬至入隂则月行青道入阳则月行白道盖冬至之朔日月同在北方之宿自北而西入黄道内则必在黄道东故为青道出黄道外则必在黄道西故为白道凡月行一道必匝天一周交初在冬至之宿交中必在夏至之宿而交初后半交则在春分之宿交中后半交则在秋分之宿以其出黄道东而为青道故专举春分之宿而言其实一周皆青道也以其出黄道西而为白道故专举秋分之宿而言其实一周皆白道也八行皆仿此例至于合宿虽每年一周天而月道之交每年仅退天二十度弱【月行二十七日冇竒而交一终每年行十三交冇竒每交退天一度半弱每年约退天二十度弱】计四年半有竒交行退天九度而月道始移一方【自立春之宿出黄道东南为青道行四十五度至春分之宿出黄道正东仍为青道行四十五度至立夏之宿始为朱道故至四年半交行退天九十度而月道始移一方也】故率以四年半行二青道四年半行二朱道四年半行二白道四年半行二黒道计十八年有竒而九道一周然则青朱白黒特以方色为名春夏秋冬亦各随方而举究之九道实一道耳是故唐宋以来以九道为月道之总名而推算之法则一元授时则直以月道为白道明大统及西法皆与授时同以推月行经纬悉无违失至于测月轨之髙下则必兼论黄道与周礼周髀相合后汉志云九道术乆废永元中复命史官以九道法候望验无有差亦与周礼郑注近似马端临考载沈括云月行有迟有速难可以一术御故分为数段每段以一色名之以别算位而已天官家不知其意遂以为实有九道甚可嗤也虽未能眀言其故而已心议其非岂史志九道皆失洪范本义而周礼周髀独存古遗法欤故具详其説以备叅考极度
　　宋史天文志曰极星之在紫垣为七曜三垣二十八宿众星所拱是为北极为天之正中而自唐以来厯家以仪象考测则中国南北极之正实去极星之北一度有半此盖中原地势之度数也中兴更造浑仪太史令丁师仁乃言临安府地势向南于北极髙下当量行移易局官吕璨言浑天无量行更易之制若用于临安与天参合移之他往必有差忒遂罢议后十余年邵锷铸仪则果用临安北极髙下为之以清台仪校之实去极星四度有竒也
　　元史天文志曰四海测景之所凡二十有七南海北极出地一十五度衡岳北极出地二十五度岳台北极出地三十五度和林北极出地四十五度题勒北极出地五十五度北海北极出地六十五度大都北极出地四十度太强上都北极出地四十三度少北京北极出地四十二度强益都北极出地三十七度少登州北极出地三十八度少髙丽北极出地三十八度少西京北极出地四十度少太原北极出地三十八度少安西府北极出地二十四度半强兴元北极出地三十三度半强成都北极出地二十一度半强【按今成都北极髙三十度四十一分不应差至九度有余此史误也】西凉州北极出地四十度强东平北极出地三十五度太大名北极出地三十六度南京北极出地三十四度太强河南府阳城北极出地三十四度太弱扬州北极出地三十三度鄂州北极出地三十一度半吉州北极出地二十六度半雷州北极出地二十度太琼州北极出地一十九度太
　　明史天文志曰宣城梅文鼎云极度晷影常相因知北极出地之髙即可知各节气午正之影测得各节气午正之影亦可知北极之髙然其术非易易也圭表之法表短则分秒难明表长则影虚而淡郭守敬所以立四丈之表用影符以取之也日体甚大竖表所测者日体上边之影横表所测者日体下边之影皆非中心之数郭守敬所以于表端架横梁以测之也其术可谓善矣但其影符之制用铜片钻鍼芥之孔虽前低后仰以向太阳但太阳之髙低每日不同铜片之欹侧安能俱合不合则光不透临时迁就而日已西移矣须易铜片以圆木左右用两板架之如车轴然则转动甚易更易圆孔以直缝而用始便也然影符止可去虚淡之而非其本必须正其表焉平其圭焉均其度焉三者缺一不可以得影三者得矣而人心有粗细目力有利钝任事有诚伪不可不择也知乎此庶几晷影可得矣西洋之法又有进焉谓地半径居日天半径千余分之一则地面所测太阳之髙必少于地心之实髙于是有地半径差之加近地有清防气能升卑为髙则晷影所推太阳之髙或多于天上之实髙于是又有清防差之减是二差者皆近地多而渐髙渐减以至于无地半径差至天顶而无清防差至四十五度而无也崇祯初西洋人测得京省北极出地度分北京四十度【周天三百六十度度六十分立算下同】南京三十二度半山东三十七度山西三十八度陜西三十六度河南三十五度浙江三十度江西二十九度湖广三十一度四川二十九度广东二十三度福建二十六度广西二十五度云南二十二度贵州二十四度【以上极度惟两京江西广东四处皆系实测其余则据地图约计之】又以十二度度六十分之表测京师各节气午正日影夏至三度三十三分芒种小暑三度四十二分小满大暑四度十五分立夏立秋五度六分谷雨处暑六度二十三分清明白露八度六分春秋分十度四分惊蛰寒露十二度二十六分雨水霜降十五度五分立春立冬十七度四十七分大寒小雪二十度四十七分小寒大雪二十三度三十分冬至二十四度四分
　　【臣】等谨案天之枢纽不动处谓之北辰辰本无星因极星最近北辰故北辰又曰北极朱子云极星亦微动辰不动乃天之中犹磨之心宋史云中国南北极之心去极星一度半是也北极髙度随地不同南北相去二百里而差一度宋中兴更造浑仪太史令丁师仁言临安地势向南于南北髙下当量加移易其説是局官吕灿言浑天无量行更易之制明永乐迁都顺天仍用应天冬夏昼夜时刻皆非也元四海测景之所凡二十有七深得尧命羲和遗法崇祯元年定各省南北极髙度据地图约计之犹未尽确我
　　朝皆用实测浑仪北极出地随地髙下乃为尽善云东西偏度
　　明史天文志曰以京师子午线为中而较各地所偏之度凡节气之早晩月食之先后胥视此盖人各以见日出入为东西为夘酉以日中为南为午而东方见日早西方见日迟东西相距三十度则差一时【东方之午乃西方之已西乃之午乃东方之未也】相距九十度则差三时【东方之午乃西方之夘西方之午乃东方之酉也】相距一百八十度则昼夜时刻俱反对矣【东方之午乃西方之子】西洋人汤若望曰天啓三年九月十五夜戍初初刻望月食京师初亏在酉初一刻十二分而西洋意大里雅诸国望在昼不见推其初亏在己正三刻四分相差三时二刻八分以里差计之殆距京师之西九十九度半也故欲定东西偏度必须两地同测一月食较其时刻若早六十分时之二则为偏西一度迟六十分时之二则为偏东一度【节气之迟早亦同】今各省差数未得测验据广舆图计里之方约畧条列或不致甚舛也南京应天府福建福州府并偏东一度山东济南府偏东一度十五分山西太原府偏西六度湖广武昌府河南开封府偏西三度四十五分陜西西安府广西桂林府偏西八度半浙江杭州府偏东三度江西南昌府偏西二度半广东广州府偏西五度四川成都府偏西十三度贵州贵阳府偏西九度半云南云南府偏西十七度【臣】等谨按偏度载崇祯新书交食厯指眀史云其时开局修书未暇分测度数实多未确存之以备考订我
　　朝坤舆全图悉本实测乃无遗憾云
　　中星
　　宋史天文志曰四时中星见于尧典而后世考验冬至之日尧时躔虚至于三代则躔于女春秋时在牛至后汉永元已在斗矣大约六十余年輙差一度开禧占测已在箕宿校之尧时几退四十余度盖太阳日行一度而防迟缓一年周天而防差积累分秒而躔度见焉厯家考之万五千年之后所差半周天寒暑将易位世未有知其説者焉
