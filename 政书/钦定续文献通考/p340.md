<!-- { "loadSidebar": true } -->
　　金太宗天防元年【即太祖天辅元年】十二月遣贝勒李靖如宋告哀　二年四月宋遣使来吊丧以高珠巴克等充遗留国信使如宋　三年正月夏国遣使奠币　十三年正月【熈宗即位】遣使告哀于齐高丽夏三月齐高丽使来吊祭诏诸国使赐宴不举乐　十四年【时熈宗未改元仍称天会】正月太皇太后赫舍哩氏崩三月高丽遣使来吊
　　熈宗皇统三年正月朔以皇太子济安丧不御殿三月太皇太后唐古氏崩五月致祭太皇太后七月亦如之四年正月祭钦仁皇后【即皇太后唐古氏諡】哭尽哀
　　海陵贞元元年九月有司言太后园陵未毕合停冬享及祫祭从之
　　金史后妃传曰是年四月海陵母大氏崩诏尚书省应随朝官至五月一日方治事中都自四月十九日为始禁乐一月外路自诏书到日后官司三日不治事禁乐一月声钟七昼夜三年大祥海陵率后宫奠哭于菆宫时将迁山陵于大房山故大氏犹在菆宫也
　　世宗大定二十一年二月以元妃李氏之丧致祭兴徳宫
　　时过市肆不闻乐声谓宰臣曰岂以妃故禁之耶细民日作而食若禁之是废其生计也其勿朕前将诣兴徳宫有司请由蓟门朕恐妨市民生业特从他道顾见街衢门肆或有毁撤障以帘箔何必尔也自今勿复毁撤
　　后妃传曰帝如春水次长春宫元妃李氏以疾薨诏允成允蹈允济允徳皆服衰绖居丧【允蹈允济允徳妃所生允成母昭仪梁氏早卒帝命允成为妃飬子】皇太子及扈从臣僚奉慰于芳明殿留守官唐古安礼等上表奉慰御史中丞张九思提控殡事少府监左光庆等典领卤簿仪仗宫籍监别治殡所还殡京师入自崇智门百官郊迎亲戚迎奠道路殡于兴徳宫西位别室迨帝至京师幸兴徳宫致奠比三致奠
　　二十五年六月遣左宣徽使唐古鼎诣京师致祭皇太子允恭命皇太子妃及诸皇孙执丧并用汉仪九月帝至自上京临奠皇太子于熈春园
　　先是帝如上京皇太子守国留中都至是薨帝自上京还次天平山好水川讣闻为位临奠于行宫之南大恸者乆之亲王百官皇族命妇及侍卫皆防哭帝号泣还宫比至中都为位奠哭者凡七太子在储位乆恩徳在人者深毎日三时哭临侍卫军士皆争入临伏哭于承华殿下声殷如雷中都百姓市门巷端为位恸哭
　　二十九年正月【章宗即位】以即位诏中外赐内外官覃恩两重三品以上者一重免今嵗租税并自来悬欠系官等钱鳏寡孤独人绢一匹米二石遣大理卿王元徳等报哀于宋高丽夏二月始听政三月夏国遣使来吊四月遣使来祭宋遣使来吊祭六月高丽遣使来吊祭及防
　　【臣】等谨按金史礼志谓世宗开祥定所以议礼尝图凶仪卤簿十三节以备大迨宣宗南播册籍莫寻凶礼阙焉考章宗纪是年正月癸巳即位二月癸亥始听政计相距凡三十日盖亦以日易月之制也然自此凡遇正旦及天寿节并以丧不受朝贺后妃传明昌元年礼官议以五月奉上显宗孝懿皇太后册寳后弗许帝屡为之请后曰今世宗服未终遽衣锦绣佩珠玉于礼何安当俟服阕行之帝谕有司曰太后执意甚坚其待来年是可知三年之丧金固不废矣
　　章宗明昌元年正月朔改元不受朝贺九月朔天寿节亦如之　二年正月朔不受朝辛酉孝懿皇后圗克坦氏崩以左副都防检防等报哀于宋高丽夏甲戌百官表请听政不许二月壬午复如之壬辰始视朝三月宋高丽夏各遣使来吊祭九月朔天寿节不受朝
　　是嵗正月庚午太师尚书令淄王圗克坦克宁薨章宗欲亲为烧饭时梓宫在殡右諌议大夫兼礼部侍郎张暐奏仰惟圣慈追念勲臣恩礼隆厚孰不感劝太祖时享尚且权停若为大臣烧饭礼有未安今已降恩防圣意至厚人皆知之乞俯从典礼则两全矣从之
　　三年正月乙巳朔不受朝丙辰以孝懿皇后小祥从尚书省请依明昌元年世宗忌辰例诸王陪位服惨素去金玊之饰百官不视事禁音乐屠宰九月庚午朔天寿节不受朝　四年正月朔以丧不受朝四月朔始举乐霍王从母早死温妃舒穆噜氏养之明昌六年温妃薨章宗问从彞丧服于礼部尚书张暐暐奏慈母服齐衰三年桐杖布冠礼也从近亲至尊厌降与臣下不同乞于未以前服白布衣绢巾既止用素服终制朝防从吉帝从其奏
　　泰和八年十二月【卫绍王即位】诏路府州县服七日
　　卫绍王至宁元年九月【时宣宗已即位】临奠于卫绍王第有司奏旧礼当设座哭帝命撤坐伏哭尽哀勅有司以礼改
　　宣宗贞祐三年正月皇太子守忠薨帝临奠于殡所有司奏辰日不哭【是日壬辰】帝曰父子至亲何可拘忌十二月皇太孙鉴薨以殇无祭享之制谕宣徽院免元日亲王公主进酒礼官奏正旦宋遣来贺不宜辍朝朝不举乐服色如常仪
　　哀宗正大元年正月戊戌朔诏改元庚子帝居庐百官始奏事戊午始视朝六月宰执请击鞠以新丧不许元仁宗延祐七年正月皇太子硕徳巴拉哀毁过礼素服寝于地日歠一粥三月十一日庚寅即位于大明殿诏赦天下
　　英宗至治二年九月太皇太后崩十月享太庙以国哀迎香去乐
　　【臣】等谨按元史祭祀志凡宫车晏驾棺用香楠木中分为二刳肖人形其广狭长短仅足容身而已殓用貂皮袄皮防其鞾韈系腰盒鉢俱用白粉皮为之殉以金壶瓶二盏一碗碟匙箸各一殓讫用黄金为篐四条以束之舆车用白氊青縁纳竒实为覆棺亦以纳竒实为之前行用防古巫媪一人衣新衣骑马牵马一匹以黄金饰鞍辔笼以纳竒实谓之金灵马日三次用羊奠祭【本辍耕録】王圻谓元之丧礼不可考大抵因其国俗者此也
　　明太祖洪武三十一年闰五月【惠帝即位】诏行三年丧羣臣请以日易月谕曰朕非效古人亮隂不言也朝则麻冕裳退则齐衰杖绖食则饘粥郊社宗庙如常礼遂命定仪以进
　　先是十五年七月孝慈皇后马氏崩孝陵至是太祖遗诏丧祭仪物毋用金玊孝陵山川因其故毋改作天下臣民哭临三日皆释服毋妨嫁娶诸王临国中毋至京师诸不在令中者推此令从事
　　惠帝建文元年正月朔受朝不举乐
　　四年六月后以遭革除丧之制皆不传
　　【臣】等谨按明法録成祖为惠帝发丧遣官致祭辍朝三日此可补正史所不载
　　成祖永乐二十七年七月帝北征至榆木川遗诏传位皇太子丧礼一如髙皇帝遗制
　　时太监马云密与大学士杨荣金防孜谋以六军在外秘不发丧镕锡为椑以殓载以龙轝所至朝夕上膳如常仪荣偕御马监少监海寿驰讣皇太子八月至京师皇太子即日遣太孙奉迎至军中发丧及郊迎入仁智殿加殓纳梓宫
　　明史杨士竒曰服制二十七日期满礼部尚书吕震请即吉大学士杨士竒不可震厉声叱之吏部尚书蹇义兼取二説进明日帝素冠麻衣绖而视朝廷臣惟士竒及英国公张辅服如之朝罢帝谓左右曰梓宫在殡易服岂臣子所忍言士竒所执是也
　　仁宗洪熈元年正月朔御奉天门受朝不举乐
　　宣宗宣徳十年正月【英宗即位】遵遗诏大事白太皇太后丧制如献陵故事惟改命妇哭临自三品以上
　　英宗天顺八年正月遗诏罢宫妃殉葬
　　时帝谕处后事命内监牛玉执笔书之一曰东宫即位百日成婚二曰定后妃名分三曰勿以殡御殉四曰殡殓器服从旧书毕命持付阁臣润色大学士李贤等惊怆捧诵叹曰所言闗大体非圣主英明不能及此而止殉一事尤高出古今真盛徳事也【天顺实録臣】等谨按英宗罢宫殡殉李贤等叹为高出古今真盛徳事伏读
　　御批通鉴辑览曰英宗失徳处不可枚举史臣乃称其罢宫妃殉为可法后世夫以宫人殉自是乱政罢之宜耳何足诩为盛徳哉考贤等当日捧手诏颂扬犹属臣下之体而史臣据以为夸羙殊未考英宗之始末也
　　宪宗成化二十三年八月【孝宗即位】既除服乃素翼善冠麻衣腰绖视朝不鸣钟皷百官素服朝叅百日后如常元年正旦时未及小祥帝黄袍御殿受朝次日仍黒翼善冠浅淡服犀带及大祥神主奉安太庙及奉先殿至禫祭免朝择日遣官诣陵致祭
　　孝宗治十七年五月【武宗即位】礼部言百日例应变服但梓宫未入山陵仍请素翼善冠麻布袍服腰绖御西角门视事不鸣钟皷百官仍素服朝参从之
　　武宗正徳十六年三月兴献王世子厚熜未除服特命袭封帝无嗣遗诏迎王于兴邸即位
　　世宗嘉靖四十五年十二月【穆宗即位】令防免命妇哭临穆宗隆庆元年正月未及二十七日帝衰服御宣治门百官素服腰绖奉慰
　　神宗万厯四十八年八月【光宗即位】礼部言丧服列代皆有制度而防自孝宗盖孝宗笃于亲丧礼详且备故武世穆三庙皆宗之今遵旧制以衰服御文华门视事百官素服朝参梓宫发引除从之
　　丧仪
　　洪武十五年孝慈高皇后崩礼部引宋制为请于是命在京文武官及听除官人给布一疋令自置服皆斩衰二十七日而除服素服百日凡在京官越三日素服至右顺门外具丧服入临毕素服行奉慰礼三日而止武官五品以上文官三品以上命妇亦以第四日素服至乾清宫入临用布衫裙鞋去首饰脂粉其外官服制与京官同闻讣日于公防成服命妇服亦与在京命妇同皆三日而除军民男女素服三日禁屠宰在京四十九日在外三日停音乐祭祀百日嫁娶官停百日军民一月
　　三十一年太祖崩礼部定议京官闻丧次日素服乌纱防黒角带赴内府听遗诏于本署斋宿朝晡诣几筵哭越三日成服朝晡哭临至乃止自成服日始二十七日除命妇孝服去首饰由西华门入哭临诸王世子王妃郡主内使宫人俱斩衰三年二十七月除凡临朝视事素服乌纱防黒角带退朝衰服羣臣麻布员领衫麻布冠麻鞋麻绖命妇麻布大袖长衫布盖头明器如卤簿神主用栗制度依家礼行人颁遗诏于天下在外百官诏书到日素服乌纱防黒角带四拜听宣读讫举哀再四拜三日成服毎旦设香案哭临三日除各遣官致祭祭物礼部备
　　永乐五年成祖仁孝皇后崩自次日辍朝不鸣钟皷帝素服御西角门百官素服诣思善门外哭临毕行奉慰礼三日成服哭临如上仪自次日为始各就公署斋宿二十七日止文武四品以上命妇成服日为始诣思善门内哭临三日听选办事官俱丧服人材监生吏典僧道坊厢耆老各素服自成服日始赴应天府举哀三日余悉遵高后时仪又定诸王公主等服制世子郡王皆齐衰不杖期世子郡王妃郡主皆大功周楚诸王及宁国诸公主及郡王之子皆小功遣中官赴告诸王府
