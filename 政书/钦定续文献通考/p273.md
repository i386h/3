<!-- { "loadSidebar": true } -->
　　礼部议临濠宗庙宜如唐宋同室异室之制作前殿及寝殿各十五闲殿之前各为侧阶东西傍各二闲为夹室中三间通为一室奉德祖神主以备祫祭东一间为一室奉懿祖神主西一间为一室奉熈祖神主东第二闲为一室奉仁祖神主从之
　　八年七月改作太庙　九年十月太庙成
　　命改为前正殿后寝殿【俱翼以两庑】寝殿九间【间一室】奉藏神主为同堂异室之制殿前为正门左右为角门正门前为櫺星门及新太庙成中室奉德祖东一室奉懿祖西一室奉熈祖东二室奉仁祖皆南向
　　成祖永乐十九年正月奉安五庙神主于太庙
　　帝迁都北平建太庙如南京制庙成躬奉神主诣太庙奉安
　　仁宗洪熈元年二月太宗神主祔太庙
　　【臣】等谨按帝纪永乐二十二年仁宗即位九月上先帝諡曰文皇帝庙号太宗至嘉靖十七年九月改号成祖此特从其始所称也此后每一朝皆有祔太庙事不尽载
　　孝宗治四年二月建太庙后殿
　　宪宗将升祔时九庙已备议者咸谓德懿熙仁四庙宜以次奉祧礼臣谓国家自德祖以上莫推世次则徳祖视周后稷不可祧宪宗升祔当祧懿祖宜于太庙寝殿后别建祧殿如古夹室之制歳暮则奉祧主合享如古祫祭之礼吏部侍郎杨守陈言礼天子七庙祖功而宗德德祖可比商报乙周亚围非稷契比议者习见宋儒尝取王安石説遂使七庙既有始祖又有太祖太祖既配天又不得正位南向非礼之正今请并祧德懿熙三祖自仁祖下为七庙异时祧尽则太祖拟契稷而祧主藏于后寝祫礼行于前殿时享尊太祖祫祭尊德祖则功德并崇恩义亦备帝从礼官议建祧庙于寝殿后遣官祭告宗庙帝具素服告宪宗几筵祭毕奉迁懿祖神主衣冠于后殿牀幔御座仪物贮于神库
　　礼志曰其后奉祧仿此
　　十七年三月定太庙各室一帝一后之制
　　孝肃太皇太后崩帝召辅臣议祔庙礼刘健等言先年议定慈懿太后居左太皇太后居右合祔裕陵配享英庙臣等以此不敢复议顾当时所引唐宋故事非汉以前制也帝以事当师古我朝祖宗以来惟一帝一后今若并祔坏礼自朕始恐后来益无纪极命下廷臣议于是英国公张懋吏部尚书马文升等言宗庙之礼乃天下公议非子孙得以私之殷周七庙父昭子穆各有配座一帝一后礼之正仪春秋书考仲子之宫胡安国云孟子入惠公之庙仲子无祭享之所以此见鲁秉周礼先王之制犹存祖庙无二配故也伏覩宪宗勅谕有曰朕心终不自安窃窥先帝至情以重违慈意因勉从并配之议羣臣欲权以济事亦不得已而为此也据礼区处上副先帝在天遗志端有待于今日当于奉先殿外别建新庙奉安太皇太后神主岁时祭享一如太庙奉先殿之仪庻情义两尽议上乃定慈懿太后独祔太庙而祀太皇太后于奉慈殿终明之世皆一帝一后无并祔者【臣】等谨按太皇太后事应入后妃庙门而以礼闗天子宗庙故特载于此
　　世宗嘉靖四年五月作世庙祀献皇帝
　　先是正德十六年四月帝即位命礼臣集议兴献王封号七月进士张璁言继统不继嗣请尊崇所生立兴献王庙于京师【初礼臣议考孝宗改称兴献王皇叔父援宋程颐议濮王礼以进不允至是下璁奏命廷臣集议】杨廷和等抗疏力争皆不听十月追尊为帝元年命称兴献帝后为本生父母三年六月奉安献皇帝神主于观徳殿九月定称献皇帝为皇考至是作庙以祀并颁示大礼集议于天下
　　【臣】等谨按兴献称帝作庙正马端临考所谓私亲庙也然后此升祔太庙一时议礼纷纭皆有闗于天子宗庙之制且可见当时九庙内昭穆世次非如汉制各自立庙若悼皇考定陶恭王之类必别于私亲庙中见之也故详载于左
　　十年正月更定庙祀奉德祖于祧庙
　　先是九年春帝行特享礼令于殿内设帷幄如九庙列圣皆南向各奠献读祝三余如旧至是以庙祀更定告于太庙世庙并祧庙三主迁徳祖神主于祧庙奉安太祖神主于寝殿正中遂以序进迁七宗神主诣太庙行特享礼
　　十三年六月南京太庙灾
　　礼部尚书湛若水请权将南京太庙香火并于南京奉先殿重建太庙补造列圣神主帝召尚书夏言与羣臣集议言防大学士张孚敬等言国有二庙自汉惠始神有二主自齐桓始周之三都庙乃建国立庙去国载主非二庙主也子孙之身乃祖宗所依圣子神孙既亲奉祀事于此则祖宗神灵自陟降于此今日正当専定庙议一以此地为根本南京原有奉先殿其朝夕香火当合并供奉如常太庙遗址当仿古坛墠遗意髙筑墙垣谨司启闭以致尊严之意从之
　　十四年二月作九庙
　　先是十年九月谕大学士李时等以宗庙之制父子兄弟同处一堂于礼非宜太宗以下宜皆立専庙南向尚书夏言言太庙两旁隙地无防宗庙重事始谋宜慎未报中允廖道南言太宗以下宜各建特庙于两庑之地有都宫以统庙不必各为门垣有夹室以藏主不必更为寝庙苐使列圣各得全其尊躬行礼于太祖之庙余遣亲臣代献如古诸侯助祭之礼帝悦命防议言等言太庙不便如以九庙一堂嫌于混同请以木为黄屋如朝廷之制依庙数设之又设帷幄于其中庻可以展专奠之敬不报乆之帝欲改建九庙夏言因言京师宗庙将复古制而南京太庙遽灾【已见于上】殆皇天列祖佑启黙相不可不灵承者帝悦诏春和兴工诸臣议于太庙南左为三昭庙与文祖世室而四右为三穆庙【羣庙各深十六丈有竒广十横一丈有竒世室殿寝稍崇纵横深广与羣庙等】列庙总门与太庙防门相并列庙后垣与太庙祧庙后墙相并具图进帝以世室尚当隆异令再议言等请増拓世室前殿【视羣庙崇四尺有竒深广半之寝殿视羣庙崇二尺有竒深广如之】报可是年正月谕阁臣今拟建文祖庙为世室则皇考世庙字当避张孚敬言世庙之称已着之明伦大典颁诏四方不可改文世室宜称太宗庙其余羣庙不用宗字用本庙号他时逓迁更牌额可也从之二月尽撤故庙改建之诸庙各为都宫庙各有殿有寝太祖庙寝后有祧庙奉祧主藏焉太庙门殿皆南向羣庙门东西向内门殿寝皆南向十五年十二月新庙成更创皇考庙曰睿宗献皇帝庙帝乃奉安德懿僖仁四祖神主于祧庙太视神主于太庙百官陪祭如仪翌日奉安太宗以下神主列于羣庙命九卿正官及武爵重臣俱诣太庙陪祭文三品以上武四品以上分诣羣庙行礼择日亲捧太祖神主文武大臣捧七宗神主奉安于景神殿
　　十七年九月上太宗庙号成祖献皇帝庙号睿宗遂奉睿宗神主祔太庙跻武宗上复大享上帝于元极寳殿奉睿宗配
　　明史丰熙曰子坊家居贫乏思效张璁夏言片言取通显乃诣阙上书言宜加献皇帝庙号称宗以配上帝帝大悦进号睿宗配享元极殿盖自坊始人咸恶坊畔父熙之直谏云
　　二十四年六月太庙成
　　先是二十年四月太庙灾成祖仁宗主燬奉安列圣主于景神殿遣大臣诣长陵献陵告题帝后主亦奉安景神殿二十二年十月以旧庙基隘命相度规制议三上不报久之乃命复同堂异室之制庙制始定至是礼部尚书费寀等以太庙安神请定位次帝曰既无昭穆亦无世次止序伦理太祖居中左四序成宣宪睿右四序仁英孝武皆南向七月以庙建礼成诏天下新庙仍在阙左正殿九间前两庑南防门门左神库右神厨又南为庙门门外东南宰牲亭南神宫监西庙街门正殿后为寝殿奉安列圣神主又后为祧庙藏祧主皆南向
　　嘉靖实录帝重建太庙勅曰朕惟礼时为大祀典国之大事也我国家宗庙之制自太祖首建四亲庙更奉殷荐同乎一堂暨我成祖定鼎于兹庙寝之营率遵其旧百数十年以祫以享缉于纯嘏曩因廷臣之议咸称七庙之文是用创兴以从周典乃所司讨论不详区画失当成祖以六世未尽之亲而遽迁世室不获奉于三昭仁宗以穆位有常之主而移就左宫遂致紊于班祔武宗朕兄也不得用为一世顾居七庙之中有妨七世之祀揆之古义斯为戾矣往者囘禄之警天与祖宗实启朕心所当厘正又我皇考睿宗庙于都宫之外朕每事庙中考庙未备岂有四亲之内而可缺考乎虽每于祫祭同享而奉主往来深为凟扰兹礼官会议欲奉处于孝宗同庙虽为兄弟同世之义然题额各殊终未为妥朕惟列圣欢聚一堂斯实时义之为顺者今建立新庙仍复旧制前为太庙后为寝又后为祧时祫祭享奉太祖正位南向奉迎成祖及羣庙我皇考神主俱同堂而序享献既毕则奉列圣主各归于寝庶昭穆以明世次不紊列圣在天之灵懽忻右享而克伸瞻事孝享之诚矣
　　二十九年十一月祧仁宗祔孝烈皇后于太庙
　　先是二十六年十一月以后救帝于危命以元后礼预名地曰永陵諡孝烈亲定諡礼视昔加隆焉及大祥礼臣请安主奉先殿东夹室帝曰奉先殿夹室非正也可即祔太庙于是大学士严嵩等请设位于太庙东皇妣睿皇后之次后寝藏主则设位于宪庙皇祖妣之古以从祔于祖姑之义帝曰祔礼至重岂可权就后非帝乃配帝者自有一定之序安有享从此而主藏彼之礼其祧仁宗祔以新序即朕位次勿得乱礼嵩曰祔新序非臣下所敢言且隂不可当阳位乃命姑藏主睿皇后侧至是年十月帝终欲祔后太庙命再议尚书徐阶言不可给事中杨思忠是阶议余无言者帝觇知状及议疏入谓后正位中宫礼宜祔享但遽及庙次则臣子之情不唯不敢实不忍也宜设位奉先殿帝震怒阶思忠惶恐言周建九庙三昭三穆国朝庙制同堂异室与周礼不同今太庙九室皆满若以圣躬论仁宗当祧固不待言但此乃异日圣子神孙之事臣闻夏人之庙五商以七周以九礼由义起五可七七可九九之外亦可加也请于太庙及奉先殿各増二室以祔孝烈则仁宗可不必祧孝烈皇后可速正南面之位陛下亦无预祧以俟之嫌帝曰臣子之义当祧当祔力请可也茍礼得其正何避预为于是阶等复会廷臣上言唐虞夏五庙其祀皆止四世周九庙三昭三穆然而兄弟相及亦不能尽足六世今仁宗为五世祖以圣躬论仁宗于礼当祧孝烈皇后于礼当祔请祧仁宗祔孝烈皇后于太庙第九室因上祧祔仪注已而请忌日祭帝犹衔前议报曰孝烈继后所奉者又入继之君忌不祭亦可阶等请益力帝曰非天子不议礼后当祔庙居朕室次礼官顾谓今日未宜徒饰説以惑众聴因谕严嵩等曰礼官从朕言勉强耳即不忍祧仁宗且置后主别庙将来由臣下议处忌日令奠一巵酒不致伤情于是礼臣不敢复言第请如行乃许之隆庆初祔孝洁皇后移后主孝殿
　　明史徐阶曰初孝烈皇后崩帝欲祔之庙念厌于先孝洁皇后又睿宗入庙非公议恐后世议祧遂欲当已世预祧仁宗以孝烈先袝庙自为一世下礼部议阶抗言女后无先入庙者请祀之奉先殿礼科都给事中杨思忠亦以为然疏上帝大怒阶惶恐谢罪不能守前议
　　孙承泽西垣笔记曰郊庙之制明初天地合祀南郊宗庙同堂异室皆可为百世法嘉靖中纷纷改作易合祀为分祀犹曰拘于周礼之文易异室为専庙犹曰拘于都宫之制也至追帝兴献已足尽人子之心矣而睿宗入庙竟祔徳祖自古非创业之君之祖父有生不为帝而殁乃入庙者乎又本身现在元配未祔而孝烈皇后先入遂祧仁宗此又何礼也
