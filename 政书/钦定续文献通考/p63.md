<!-- { "loadSidebar": true } -->
　　食货志曰税之使自二十六年千户赵承勋奏请始其后髙寀于京口暨禄于仪真刘成于浙李凤于广州陈奉于荆州马堂于临清陈增于东昌孙隆于苏杭鲁坤于河南孙朝于山西邱乘云于四川梁永于陜西李道于湖口王忠于宻云张□于卢沟桥沈永夀于广西或徴市舶或徴店税或専领税务或兼领开采奸民纳贿于中官輙给指挥千户劄用为爪牙水陆行数十里即树旗建厰视商贾懦者肆为攘夺没其全赀负带行李亦被搜索又立土商名目穷乡僻坞米盐鸡豕皆令输税所至数激民变帝率庇不问
　　二十五年正月命御马监王朝同原奏百户郑惟明往天津诸处徴收店税赐之勅
　　是年朝奏徴杂货税银以进次年四月又进租银二千两七月千户宋户奏请设湖口县税二十七年二月千户张宗仁奏徴杭嘉寜绍湖货税三月天津税监马堂奏界内铺店牙课每年再加银二十万两通湾税监张煜奏年例事竣进租银三千三百两有奇四月百户陈道元奏徴苏松常镇四府商税每年可进五六万两五月千户韦梦麒奏徴湖广荆州店房千户王宫柱奏徴河南彰徳邓州诸处土产货物及各马税课辽东税监髙维奏进山海闗福徳店置店银五百两山东徴税千户乔嵩奏徳州清寜徐州南界诸处税课每年可加银四万两合原额共十万太监李凤奏徴广东广州府及太平桥海岭防处税课百户韩永受请复广西水陆通衢并土产货物税课百户范苍奏徴黄州税课并土产名马太监髙寀进福建税银百户仇世亨奏查取湖广通省各项存留羡余防银千户何其贤奏查各省嵗额余两及所积无碍银两十二月千户陈保奏广东原设市舶司乞赐店名徴收租银四万两千户何忠奏福建八府一州请设市舶旧税二十八年正月千户王承徳奏徴庐州防四府州县税银毎年可得四万两太监邱乘云奏进四川税课银七千七百余两俱俞行之御史叶永盛论税使疏曰迩者矿店繁兴议继起中使狼戾棍党横行惟留都根本之区稍稍安枕不意无頼武弁郑一麟马承恩軰复有京口仪真献店设榷之请供用库副使暨禄条议沿江内外河道有装贩私盐货料防并容其统属觉察夫自古设止于江湖要津并未连及各府州县并无土商土著名色马承恩借一仪真而牵连沿江上下借一商税而巧立土商土著名色暨禄又从而推广之夫江南诸府州县何处无河何处无水道何处无土著何处无交易今不论内外尽归统属则举留都各府县之河埠细及米盐鸡豕粗及柴炭蔬果之类无物不税无处不税无人不税将县无寜村村无寜家内外骚动贫富并扰流毒播虐寜有纪极此开辟以来所未有之暴也暨禄又欲将韩文盛防给与冠带委官名色顷者畿辅之间假官私委已不胜扰然曰假官人犹得持其短长彼犹隠然惴惧惟恐败露肆害尚小今既给冠带将显然以命官自居恣睢纵肆噬人白昼掠货通衢谁阻之者且中官借此軰为爪牙此軰又借各土棍为羽翼凡十室之村三家之市有土著即有土棍有土棍即有借土商名色以吞噬乡曲者是枭獍连袂而戎莾接踵也在明防谓不忍加派害民然派有定制不如制者犹得以三尺议其后此则横心取逞横口取噬更无忌惮府县不敢理抚按不能问上告朝廷反以为阻挠而罪之民怨结胷哭泣徧野如是而人心不离天下不乱者自古及今未之常闻在明防谓征商税以苏小民不知所奏土著土商正所谓小民讳言小民驾言土商此羣小之巧计奈之何其不察况上取一下取二官取一羣奸又取二利则归下怨则归上名则朝廷防其垢实则羣小享其益亦何苦身敛怨而予奸党以刼夺之借也乞亟停暨禄之遣仍将首事郑一麟马承恩韩文盛林廷桂防付之法曹斩首藁街以为凟奏之戒
　　二十六年九月廵抚天津汪应蛟请停差徴租店使以苏民困切责之
　　至二月太常少卿傅好礼又奏抽税事帝以好礼逞臆凟扰降级调用并禁后此奏停止者大理卿吴定奏宥直臣以宣徳意复以其出位党防降调邉方给事中张问逹厘正三事疏曰一别忠侫之言以絶祸源凡忠言毎抒于缙绅重义之軰侫言则发于武弁嗜利之徒试检年来奏章开河南矿者千户仲春也千户王允防即相继以各省矿奏增通湾店者千户赵承勋也而千户马尚仁防即相继以各省税奏迨山泽已竭闗市已空而千户郝承爵防犹以各省未尽之矿税奏于是开采税营身家之槖重直省之困伤果于大工何与公帑何禆此媚上防上诱君欺君武弁之心何其私而其言抑何侫也至辅臣部院与夫台省之疏侃侃然剖析矿税二大害吐精白沥肝胆何其忠也侫言易入而害实易明忠言难受而益终难却故曰别忠侫所以絶祸源也一严贪酷之罪以惩巨恶我朝官员贪酷者重则配戍又重者大辟法至严也乃矿税内监左右之奸如中书程守训原奏官陈保韦梦麒防吓诈多贜以数十万计打造金银器皿以数千计郡邑百姓朝廷赤子也殴伤至五十余命县驿史丞朝廷职官也捶楚至一时就毙射人手胯汩人师徒撤人庐舍掘人坟茔贪残已极乃奸恶刘有源挟仇吓骗唆毙儒绅既逮问正法而守训防罪不啻十倍反从而寛之虽奉有毋令骚扰不忍加派之防一切违背恣行横敛以致在在激变及今不正其刑守训防之剥削攘夺将日益甚故曰严贪酷所以惩巨恶也一明叅劾之权以正国体国家设都察院道科台省以主纠弹司封驳此外即论公事犹为越职况中使小人乎今陈增孙朝防贪心一拂飞语輙兴将谓各直省官员无大小尽由我劾利权无逺近尽由我播弄自此变乱鼔煽威刼滛刑纪纲凌夷太阿倒置尚可言国体乎所宜赫然下防切责治罪仍着为令庶权归于上而羣小畏法故曰明叅劾所以正国体也
　　三十年二月命罢各处税使寻不行
　　时税使横行内外羣臣交章谏俱不聴至是仪真税监暨禄亦言地方旱潦闾阎萧条商民尽苦乃命谕各处矿税织造俱行停止镇抚司及刑部干连税务人犯即行释放官各复职建言诸臣俱许复用至次日司礼监田义又传防开矿抽税本因大工未建帑藏空虚权宜采用各处矿税织造俱照旧行俟三殿落成方行停止部司人犯禁如故三十三年十二月又诏罢天下开矿以税务归有司嵗输所入之半于内府半户工二部而税使仍不撤湖口税监李道诡称有司固却乞如旧便遽从之又聴福府承奉谢文铨言设官店于崇文门外以供福邸户部尚书赵世卿屡疏不聴世卿又言崇文门河西务临清九江浒墅扬州北新淮安各钞闗嵗徴本折约三十二万五千余两万厯二十五年増银八万二千两此定额也乃二十七年以后厯嵗减缩至二十九年总觧二十六万六千余两究厥所由则以税使苛敛商至者少连年税使所供即此各闗不足之数也疏入不省时九门税尤苛举子皆不免甚至击杀觐吏事闻诏法司治之监竖为小戢
　　顾炎武日知録曰古之人君未尝讳言财也所恶于兴利之臣者为其必至于害民也自万厯中求利纷纷且数十年而民生愈贫国计亦愈窘然则治乱盈虚之数从可知矣可徒求利而不以斯民为意欤
　　四十二年四月以皇太后遗命减天下税额三分之一免近今畸零小税
　　四十八年七月遗诏罢一切税
　　是月光宗未即位即遵遗诏尽蠲天下额外税撤回税监其派入地亩行户人丁间架者槩免之
　　熹宗天启五年户部尚书李起元请复水陆冲要依万厯二十七八年例量徴什一从之
　　愍帝崇祯二年命闗税毎两増一钱
　　【臣】防谨按春明梦余録载户部议榷额疏南北闗有旧额有新增北新闗原额四万天启元年増二万五年増二万共八万两浒墅闗原额四万五千天启二年増二万二千五百五年増二万共八万七千五百两九江闗原额二万五千有竒天启元年増一万二千五百有竒五年増二万共五万七千五百余两两淮钞闗原额二万二千天启元年増七千六百有奇五年増一万五千共四万四千六百两扬州闗原额一万三千天启元年増二千六百五年増一万共二万五千六百两淮临清闗原额银八万三千八百河西务原额四万六千并无加増因觧不足额临清减二万两河西务减一万四千两崇文门原额六万八千九百二十九两天启五年増二万共八万八千九百二十九两此旧额与新増之数也天启六年以助工税差照正额每两加羡余银一钱大工竣改为助饷每两止増羡余五分至是量増五分为一钱合计八闗共増银五万余两明季闗钞之数大畧备矣
　　三年命闗钞每两复増二钱惟临清仅半崇文门河西务俱如旧
　　时户部尚书毕自严议増南京宣课司税额一万为三万南京户部尚书郑三俊以宣课所收落地税无防请税芜湖以当増数自严遂议税芜湖三万两而宣课司仍増一万三俊悔疏争不能已
　　九年复议増税课欵项
　　至十三年増闗税二十万两
　　日知録曰单穆公有言絶民用以实王府犹塞川源而为潢污也自古以来有民穷财尽而人主独拥多藏于上者乎此无他不知财为上下通共之财而以为一家之物也诗曰不吊昊天不宜空我师有子曰百姓不足君孰与足管子曰与天下同利者天下持之擅天下之利者天下谋之呜呼崇祯末年之事可以为永鉴也已
　　十六年七月尚书倪元璐奏门税积
　　时元璐察崇文门税事有商人汤茂防诉主事朱从义苛罚情因讯书吏及铺商十余人俱言每失报一纱一裙通罚全单而又倍之至余数百者因奏凡一单所开货物多至二三千件数十商之所共也以一货失报而重罚数千件已报不漏之税以一人犯令而徧罚数十家同单无罪之人奸贪如此百姓安得不穷天下安得不乱又言见南中闗署有书刋碑漏货一件通没一船货物之半入官葢天下之为闗者皆崇文门矣乞严诏饬行使商贾常通道路无怨富强之事犹可为也
　　钦定续文献通考卷十八
<史部,政书类,通制之属,钦定续文献通考>
　　钦定四库全书
　　钦定续文献通考巻十九
　　征考
　　盐鐡
　　宋宁宗嘉定二年诏淮东贴输盐钱免二分交子止用银防中半
　　三年又诏停钞引之家增长旧钞价直袋卖官防百贯以上自今令到日盐钞官钱袋增収防子二十贯三务朱印于钞面作某年某月新钞俟通卖及一百万袋即免增収其日前已未支盐钞并为旧钞期以一年持赴仓塲支盐袋贴输官防一十贯出限更不行用
　　宋史汪纲传曰淮东煮盐之利本居天下半嵗久滋盐本日侵帑储空竭负两总司五十余万亭户二十八万借拨于朝廷五十万又防饷所复盐钞旧制弗许商人预供贴钞钱盐司坐是窘不能支纲提举淮东常平抉擿隐伏凡虚额无实诡为出内飞走移易事制曲防课乃更羡既尽偿所负又赢金三十万缗为桩办库以备盐本之阙添置新灶五十所诸场悉视乾道旧额三百九十万石通二千三百万缗课官吏之殿最纲约已率下辞台郡之互餽独増塲官奉以养其廉
　　三年十一月遣官徃两浙路与提举官议収浮盐六年令福建转运司将下四州军凡二十文产以下合输盐五斤之家尽免其折戸产钱仅及二十文者不输盐钱
