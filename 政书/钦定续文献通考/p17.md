<!-- { "loadSidebar": true } -->
　　十七年正月复命淮东西湖北路转运司提督营屯田理宗端平元年正月命王旻守随州王安国守枣阳蒋成守光化杨恢守均并益兵饬备经理唐邓屯田时金初亡还师信阳故有是命至八月又以臣僚言屯五万人于淮之南北且田且守置屯田判官一员经纪其事暇则教以骑射初弛田租三年又三年则取其半九月又诏南京留守赵葵措置河南京东营田邉备西京留守全子才措置唐邓息州营田邉备
　　嘉熈四年二月以孟珙为四川宣抚使大兴屯田初绍定元年珙为忠顺军统制白制置司剏平堰于枣阳自城至军西十八里由八垒河经渐水侧水跨九阜建通天槽八十三丈溉田十万顷立十庄三辖使军民分屯嵗收十五万石至是宣抚四川兼屯田大使军无宿储遂大兴屯田调夫筑堰募农给种首秭归尾汉口为屯二十为庄百七十为顷十八万八千二百八十上屯田始末与所减劵食之数降诏奬谕
　　是年令流民屯田
　　于邉江七十里内分田以耕遇警则用以守江于邉地三五十里内亦分田以耕遇警则用以守城在砦者则耕四野之田而用以守砦田在官者免其租在民者以所收十之一二归其主俟三年事定则各还元业
　　淳祐十二年十月诏襄樊已复措置屯田修渠堰至寳祐三年二月诏拨封桩库十八界防十万银二千两付李梦庚措置襄阳屯田
　　寳祐二年四月诏邉兵贫困可悯闲田甚多择其近便者分给耕种制司守臣治之
　　元年七月诏四川安抚制置使余玠以兴元归附之兵分本路诸州都统务抚存之仍各给良田制司济以钱粟至是复有是诏
　　宋史余玠曰玠入蜀筑青居大获钓鱼云顶天生凡十余城皆因山为垒碁布星分为诸郡治所屯兵聚粮计又属嘉定俞兴开屯田于成都蜀以富实
　　三年三月诏沿邉耕屯课入登羡管屯田官推赏荆防两淮及山砦如之
　　先是寳庆二年三月以荆湖制置使陈晐经理屯田有绪诏奨之绍定元年以通判襄阳府史嵩之经理屯田襄阳积谷六十八万加其官三年又以经理枣阳军屯田成转两官至是课入登羡者管干官并推赏后景定三年五月诏广西静江屯田小试有效其邕钦宜融栁象浔诸州守臣能任责措置经畧安抚提领课以殿最仍条具来上
　　度宗咸淳三年诏除淮蜀湖防屯田旧欠
　　诏曰淮蜀湖襄之民所种屯田既困重额又困苛取流离之余口体不充及遇水旱收租不及而催输急于星火民何以堪其日前旧欠悉除之复催者以违制论
　　次年四月右正言黄镛言今守邉急务非兵农合一不可一曰屯田二曰民兵川蜀屯田为先民兵次之淮襄民兵为先屯田次之此足食足兵之良策也不报
　　辽制凡在屯者力耕公田不输赋税
　　太宗防同五年正月诏以契丹分屯南邉
　　圣宗统和十二年十二月赐南京统军司贫戸耕牛时西北路招讨使萧达林以邉事问于耶律昭昭以书答曰西北诸郡毎当农时一夫侦一夫治公田二夫给糺官之役大率四丁无一室处刍牧之事仰给妻孥一遭寇掠贫穷立至春夏赈恤吏多杂以糠粃重以掊克不过数月又复告困且畜牧者富国之本有司防其隐没聚之一所不得各就水草便地兼以逋亡戍卒随时补调不习风土故日瘠月损驯至耗竭为今之计莫若赈穷薄赋给以牛种使遂耕获置游兵以防盗掠颁俘获以助伏腊散畜牧以就善地期以数年富强可望达林然之
　　太平七年六月禁屯田不得擅贷官粟
　　兴宗初命耶律唐古劝督耕稼以给西军
　　时西畨来侵诏议守御计命唐古率众田胪朐河侧是嵗上熟明年移屯镇州凡十四稔积粟数十万斛斗米数钱
　　【臣】等谨案唐古本传统和二十四年补小将军厯豪州刺史唐古部详衮重熈间改乌延党项部节度使四年致仕其屯田胪朐河及移屯镇州事俱在重熙前而食货志则云道宗初年时唐古致仕已二十年两文互异当以传为是
　　重熙十三年四月诏选南北府兵富者援山西路余屯田于天徳军
　　至道宗太安末太子洗马刘辉上书言四边诸番为患士卒逺戍中国之民困于飞挽非长乆之策为今之计莫若城盐泺实以汉戸使耕田聚粮以为西北之费言虽不行识者韪之
　　金制屯田戸佃官地者有司移明安穆昆督之
　　太祖收国元年正月以伐辽所得耕具数千给诸军辽人本欲屯田且战且守故倂其耕具获之
　　天辅五年二月分诸路明安穆昆之民万戸屯泰州赐耕牛五十
　　时伐辽取泰州徙辽降人居之命千戸穆昆宗雄按视泰州地土宗雄包其土来奏曰其土如此可种植也由是徙万余家屯田泰州以博勒和为都统又以孟格城之地分赐乌库哩达勒达二部及契丹人其未垦者聼任力占射
　　太宗天防九年四月诏新徙戍邉戸乏耕牛者给以官牛别委官劝督力作其续迁戍戸在中路者姑止之即其地种艺俟毕获而行及来春农时至戍所
　　熙宗天眷三年十二月始置屯田军于中原
　　时既取江南犹虑中原士民怀贰始创屯田军凡女直奚契丹之人皆自本部徙居中州与百姓杂处计其戸口授以官田使自播种春秋量给其衣遇出师始给钱米凡屯田之所自燕南至淮陇之北俱有之皆筑垒于村落间
　　世宗大定三年以正隆兵兴农桑失业明安穆昆屯田多不如法遣戸部侍郎魏子平等分道劝农
　　其后又以山东路所括民田分给女直屯田人戸二十一年黄河移故道梁山泺水退甚广遣使安置屯田民又帝意不欲明安穆昆与民戸杂居凡山东两路屯田与民田互相犬牙者皆以官田对易之又御史中丞张九思言屯田明安人为盗徴偿家贫輙卖所种屯地凡家贫不能徴偿者止令事主以其地招佃收其租入估价与徴偿相当即以其地还之临洮尹完顔让亦论屯田贫人徴偿卖田乞用九思议诏可
　　二十二年令山东屯田戸相聚屯种
　　以山东屯田戸隣于邉鄙命聚之一处俾协力蚕种右丞相谔格楞元忠曰彼方之人以所得之地为家虽兄弟不同处故贫者众参政钮粘禄额特埒曰旧时兄弟虽析犹相聚种今则不然宜令约束之
　　章宗明昌元年八月勅随处系官闲地百姓已请佃者仍旧未佃者付明安穆昆屯田
　　承安五年九月命枢宻使内族宗浩礼部尚书贾佩金符行省山东等路括地给军
　　时中都山东河北屯驻军人地土不赡官田多为民所冐占主兵者言比嵗征伐军多败防盖由屯田地寡不免饥寒故无鬭志愿括民田之冐税者分给之则士气自倍朝议已定平章政事张万公独上书言其不可者五大畧以为军旅之后疮痍未复百姓拊摩之不暇何可重扰一也通检未乆田有定籍括之必不能尽适足増猾吏之弊长告讦之风二也浮费侈用不可胜计推之以养军可敛不及民而无待于夺民之田三也兵丁失于选择强弱不别而使同田共食振厉者无以尽其力疲劣者得以容其奸四也夺民而与军得军心而失天下心其祸有不可胜言者五也必不得已乞以冐地之已括者召民莳之以所入赡军则军有坐获之利而民无被夺之怨矣书奏不报遂命宗浩等括之凡得地三十余万顷顺天军节度使张行简上言比者括官田给军既一定矣有告欲别给者辄从其告至今未已名曰官田实取之民以与之臣所管已拨深泽县地三百余顷复告水占沙鹻者三之一若悉从之何时可定臣谓当限以月日不许再告为便下尚书省议奏请如实有水占河塌不可耕种按视覆同然后改拨若沙鹻瘠薄当凖已拨为定制曰可
　　泰和四年九月定屯田户自种及租佃法
　　旧令军人所授之地不得租赁与人违者苖付地主至明昌元年三月勅力不足者许人承佃随地所产纳租其自欲折钱输纳者从民所欲不愿承佃者毋强至是定制所拨地止十里内自种之每丁四十畆续进丁同此余者许令便宜租赁及两和分种违者钱业还主至五年二月帝又闻六路括地时其间屯田军戸多有冒名増口以请官地及包取民田而民有空输税赋虚抱物力者应诏陈言人多论之遣官分往追照案慿尚书省奏遣官徒滋讼言乃令虚抱税石已输送入官者于税内每嵗续扣之
　　宣宗贞祐三年七月议括官田及牧马地以赡河北军戸之徙河南者既而罢之
　　时方南迁既徙河北军戸于河南议所以处之者宰臣言当指官田及牧地分畀之已爲民佃者则俟秋获后仍日给米一升折以分钞太常丞舒穆噜世勣曰荒田牧地耕辟费力夺民素垦则民失所况军户率无牛宜令军戸分人归守本业至春复还为固守计帝卒从宰臣议侍御史刘元规乃上言向者河北山东已为此举民之茔墓井灶悉为军有怨嗟争讼至今未絶若复行之将大失众心荒田不可耕徒有得地之名而无享利之实纵得熟土不能亲耕而复令民佃之所得防何而使纷纷交病哉帝大悟罢之
　　十月复遣使授军戸荒田及牧马地
　　先是括地既罢至八月北方侵及河南由是尽起诸路军戸南来共图保守复议得军粮之术或益赋或与军田二者孰便参政髙汝砺言河南官民地相半又多全佃官地之家一旦夺之何以自活小民易动难安一时避赋遂有舍田之言及与人又复悔悔则忿心生矣如山东拨地时腴地尽入富家瘠者乃付贫戸无益于军而民有损惟当倍益官租以给军食复以系官荒田牧地量数与之令其自耕则民不失业官不厉民矣从之至是汝砺又言河北军戸徙居河南者几万口【疑当作百万口】人日给粟一升嵗费三百六十万石半以给直犹支三百万【疑当作二百万】河南租地计二十四万顷嵗租才一百五十六万乞于经费之外倍徴以给之帝命右司谏冯开等五人分诸郡就授以荒官田及牧地可耕者人三十畆十一月又以括荒田及牧马地给军事命汝砺总之汝砺还奏今顷畆之数较之旧籍甚少复多瘠恶不可耕又僻逺之处必徙居以就之彼皆不能自耕必以与人又当取租于数百里之外况今农田且不能尽辟岂有余力以耕丛薄交固草根纠结之荒地哉询诸军户皆曰得半粮犹足自养得田不能耕复罢其廪将何所赖臣知初籍地之时未尝按阅其实所以不如其数不得其处也若复考计州县必各妄承风防追呼究讦以应命不足其数则妄指民田以充之所在又骚然矣今民之赋役三倍平时飞挽转输日不暇给而复爲此举何以堪之且军户蹔迁行有还期何爲以此病民病民而军获利犹不可爲况无所利乎惟陛下加察遂诏罢给田但半给粮半给实直焉
　　四年命河南民能开牧地及官荒地者半爲永业半给军户
