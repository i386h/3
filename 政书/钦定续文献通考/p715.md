<!-- { "loadSidebar": true } -->
　　初其地介于阗巴实伯里诸大国间势甚防弱后侵掠火州桞城皆为所并国日强其酋额黙勒和卓遂僣称王成化五年其酋阿里自称蘓勒坦奏求海青鞍马蟒服防币器用礼官言物多违禁不可尽从命赐防币布帛六年复奏求和必斯筝鼓罗防镫髙丽布诸物廷议不许时吐鲁畨愈强而哈宻以无主削弱阿里欲并之至是执哈宻王母夺金印分兵守之而去朝廷命李文等经畧无功而还阿里修贡如故一岁中使来者三朝廷仍善待之未尝一语严诘贡使益傲求驯象兵部言象以备仪卫礼有进献无求索乃却其请使臣复言已得哈宻城池及威喇特阿勒坦王人马一万又收捕库春并伊实格头目多喇和卓乞朝廷遣使通道往来和好帝曰迤西道无阻不须遣官阿里果诚心修贡朝廷不计前愆仍以礼待使臣复言彻辰诸卫素有仇乞遣将士防行且谓阿里虽得哈宻止以物产充贡愿质使臣家属于边赐敕归谕其王献还城印帝从其防行之请而赐敕谕阿里献王母及城印即和好如初使臣还复遣他使再入贡而不还哈宻十二年八月甘州守臣言畨使谓王母已死城印俱存俟朝廷往谕即献还帝已却其贡使复俾入京时大臣专务姑息致遐方小丑无顾忌
　　十四年吐鲁畨阿里子阿哈玛特嗣为苏勒坦
　　至治十七年阿哈玛特死诸子争立相仇杀已而长子玛克苏尔嗣为苏勒坦桀黠变诈逾于父复有吞哈宻之志正徳四年其弟展特穆尔自甘州还即以邉情告其兄共谋为逆九年诱忠顺王善巴之子巴雅济济叛复据哈宻朝廷遣彭泽经畧赎还城印其部下塔实鼎复据之且导玛克蘓尔侵肃州自是哈宻不可复得而患且中于甘肃防中朝大臣自相倾防畨酋觇知之益肆防搆贼腹心得侍天子中国体大亏贼气焰益盛十五年甘肃巡按潘仿奏絶其贡王琼力主欵议不纳其言明年世宗立贼腹心赛音和硕伏诛失所恃再谋犯边嘉靖三年冦肃州掠甘州四年复冦肃州皆失利去于是卑词求贡仍许之而哈宻城印及忠顺王存亡置不复问西河稍获休息而玛克蘓尔桀傲益甚矣至二十四年玛克蘓尔死长子沙嗣为蘓勒坦其弟玛哈穆特亦称苏勒坦分据哈宻已而兄弟讐杀玛哈穆特乃结婚威喇特以抗其兄且垦田沙州谋入犯边臣谕止之乃还故土与兄同处隆庆四年玛哈穆特嗣兄职遣使谢恩其弟萨巴等三人亦各称蘓勒坦
　　【臣】等谨按吐鲁番事自宪宗朝后类见于哈宻威喇特等传及土贡考中若神宗万厯后则无事可见西畨诸卫【西宁河州洮州岷州等畨族诸卫】
　　【臣】等谨按一统志明西畨地
　　国初为厄鲁特古实罕所有遣使修贡后自分为左右二境部落散处其间谓之西海诸台吉今仍明史旧文故犹称西畨诸卫云
　　元世祖至元时设吐番等处宣慰司
　　西畨即西羌族种最多自陜西厯四川云南西徼外皆是其防处河湟洮岷间者为中国患尤剧汉赵充国张奂叚颎唐哥舒翰宋王韶之所经营皆其地元封驸马章库为寜濮郡王镇西寜于河州设吐畨宣慰司以洮岷黎雅诸州之统治畨众
　　明太祖洪武二年既定陜西即遣官赍诏招谕吐畨诸部时西畨酋长皆观望复遣使招之乃多听命明年五月吐畨宣慰司索诺木诺尔布等以元所授印敕来上防邓愈克河州遂诣军前降其镇西武靖王布拉纳亦以吐畨诸部来纳欵四年正月设河州卫所皆命其酋长为之带刀侍卫嗣改西寜州为卫并与西畨市马【见市籴考臣】等谨按元史世祖纪及诸王表百官志释老传当其初起朔方固已崇尚佛教及得西域以其地广而险逺民犷而好鬭思有以因其俗而柔其人乃郡县吐畨之地设官分职立总志院而领以国师至世祖至元二十五年十一月因唐制吐畨来朝见于宣政殿之故更名宣政院掌释教僧徒及吐畨之境而治之其后又设吐畨等处宣慰司此明史西域传之所据也惟驸马章库则元史作驸马昌吉为小异耳
　　十二年洮州十八族畨酋三副使等叛命将讨之时叛据纳琳七站之地征西将军沐英率军至洮州旧城冦遁去追斩其魁尽获畜产遂于东笼山南川度地筑城置洮州卫命官戍守复进败畨冦尽擒其魁俘斩数万人获马牛羊数十万自是羣畨震慴不敢为冦
　　二十五年遣官赍金铜信符敕谕徃赐诸畨族
　　先是青海酋长史拉巴等来归岷州亦设卫畨人歳以马易茶诸卫将士有擅索畨人马者故赍以赐凉甘肃永昌山丹临洮巩昌西寜洮河岷诸处谕以遇有徴发必比对相符始行否则伪械至京罪之自是需求遂絶
　　成祖永乐时西畨诸卫僧戒行精勤者悉给印诰许世袭
　　洪武时西寜畨僧萨喇为书招降罕东诸郡又建佛刹于碾白南川以居其众及来朝诸敕防持赐寺额名瞿昙寺立西寜及河州畨汉凡三僧纲司其徒遂争建寺輙赐嘉名畨僧来者日众至是又多授喇嘛禅师灌顶国师之号有加至大国师西天佛子者由是族种辐辏京师【见土贡考】西畨之势益分其力益弱西陲之患亦益寡至宣徳元年以协讨安定库春功加封国师图萨巴凌展等各给诰印
　　宪宗成化四年冬洮州畨冦拥众掠铁城后川二寨时指挥张翰等率兵败之获所掠人口以归五年巡按江孟纶言生畨忍藏占藏等三十余族熟畨拉哩等二十四族俱悔过来归且还被掠人畜愿供徭赋誓不再犯惟熟畨緑园一族怙恶不服事闻兵部请谕边臣向化者抚绥犯顺者勦灭帝纳其言
　　武宗正徳四年防古部酋额布勒鄂尔多斯袭西寜之青海据之
　　西寜即古湟中其西四百里有青海又曰西海水草丰美畨人环居之专务畜牧日益繁滋素号乐土至是额布勒二人获罪其主拥众西奔瞰知青海饶富大肆焚掠畨人失其地多逺徙其留者不能自存反为所役属自是甘肃西寜始有海冦患九年冦诇知诸道军将捣其巢由河州渡黄河奔四川出松潘茂州境直走乌斯藏及大军引还仍返海上惟鄂尔多斯遁去
　　世宗嘉靖八年洮岷诸畨数犯临洮巩昌内地骚动先是杨一清为总制议大举勦冦代之者以兵寡饷诎竟不行至是枢臣李承勲言畨为海冦所侵日益内徙倘二冦交通何以善后请以西事专任总制王琼琼集众议且勦且抚明年二月洮州东路木舍等三十一族西路达实等一十三族岷州西寜沟等十五族皆听抚惟岷州东路日咙族西路巴尔等十五族及岷州拉沁等五族恃险不服乃令兵先攻日咙巴尔二族覆其巢拉沁诸族震慴乞降乃班师自是洮岷获寜而西寜仍苦冦患十一年河套酋济农引众西掠大破额布勒营收其部落大半而去惟其党布尔罕一枝敛众自保自是西寜亦获休息
　　三十八年北部谙逹袭据青海纵掠诸畨
　　时谙达猖獗嵗掠宣大诸镇又羡青海富饶擕子宾图賔都等数万众袭据其地布尔罕窜走遂纵掠诸畨已引去留賔图据松山賔都据青海西宁亦被其患隆庆中谙达受封修贡惟谨二子亦敛戢防乌斯藏有称活佛者诸部多奉其教宾都乃以焚修为名请建寺青海及嘉峪关外为乆居计廷臣多言不可许帝竟从礼官言许之賔都既得请又近胁畨人使通道松潘以迎活佛四川守臣惧逼乞令谙达约束其子毋扰邻境谙达乃以开市为请万厯二年冬许宾都市于甘肃賔图市于庄浪嵗一次既而寺成赐额仰华先是额布勒据青海边臣犹以外冦视之至是以谙达故竟视若属畨诸酋亦以父受王封不敢大为边患而洮州之变乃起洮州番人以河州奸民负其物货入掠内地他族亦乗机为乱总督石茂华集军分讨斩获甚众诸畨震恐誓不再犯乃还
　　神宗万厯八年八月宾都率众扰掠畨人并及内地自宾都据青海有谙达从孙齐勤台吉从之而西屡掠畨人不得志邀谙达往助谙达雅欲侵威喇特乃假迎活佛名拥众西行既扺威喇特战败而还乃移书甘肃守臣乞假道赴乌斯藏守臣不能拒遂越甘肃而南防诸酋于海上畨人益遭蹂躏多窜徙是年春始以活佛言东还而齐勤弟果勒齐及谙达庶兄子永恰布遂留居青海不去至是宾都扰掠人畜谙达闻之驰书切责尽还所掠帝方嘉其恭顺而果勒齐侵掠畨族不休守臣檄齐勤台吉约束之亦引罪输服及谙逹卒传至孙齐哩克势轻不能制诸酋十六年九月永恰布部众有阑入西寜者肆侵盗无所惮时宾都及齐勤台吉亦皆死宾都子真相移驻莽赉川果勒齐移驻宁巩川逼近西宁日蚕食畨族畨不能支则折而为冦用齐哩克又西行助之势益炽
　　十八年命尚书郑洛经畧西陲
　　是年六月北部入旧洮州七月复深入大掠河州临洮渭源官军屡败绩西陲大震事闻乃有是命洛前督宣大军抚谙达有恩遣使趣齐哩克东归而大布招畨之令归附者不絶和珍二酋自知罪重又闻套酋布色图来助大败于水泉口齐哩克复将还巢始惧徙帐去留其党克卜图等于莽赉川官兵破走之洛更进兵青海焚仰华寺逐其余众而还畨人复业者至八万余人西陲暂获休息已复聚于青海二十三年永恰布诸部犯南川又连和珍二酋犯西川明年诸酋复掠畨族二十七年纠叛苖犯洮岷三十四年复入镇畨海古勒城屡为官军所破败并抚降畨族甚众自是抄掠不能得志时为陜西患者有三大冦一河套一松山一青海青海土最沃且有畨人屏蔽故患犹不甚剧
　　愍帝崇祯十五年西宁畨族作乱官军勦之
　　先是流寇李自成自洮州轶出番地诸将穷追复奔入塞内番族遭其蹂躏至是畨族乱官军五道进勦斩首七百有竒抚降三十八族而还明年冬自成遣将防甘州独西宁不下贼将寻攻破之遂进掠青海诸酋多降附而眀亦亡
　　明史西畨诸卫传曰畨有生熟二种生畨犷悍难制熟畨纳马市茶颇柔服后寖通生畨为内地患自青海为冦所据畨不堪剽敚私馈皮币曰手信嵗时加馈曰添巴或反为向导交通无忌而中国市马亦鲜至葢已失捍外卫内之初意矣原夫髙帝甫定关中即法汉武剙河西四郡隔絶羌人之意建重镇于甘肃以北拒防古南杆诸畨俾不得相合又遣西宁等四卫土官与汉官叅治令之世守且多置茶课司畨人得以马易茶而部族之长亦许其嵗时朝贡自通名号于天子彼势既分又动于利不敢为恶即小有蠢动边将以偏师制之靡不应时底定自边臣失防敌得越境阑入与畨族交通西陲遂多事然究其时之所患终在敌而不在畨故议者以太祖制驭为善
　　安定卫
　　元封宗室布延特穆尔为宁王镇萨里辉和尔
　　安定距甘州西南一千五百里汉为婼羌唐为吐畨地元封宗室布延特穆尔为寜王镇之其地本名萨里辉和尔广袤千里东近罕东北迩沙州南接西畨居无城郭以氊帐为庐舍产多驼马牛羊
　　明太祖洪武八年正月封布延特穆尔为安定王先是三年遣使持诏招谕七年六月布延特穆尔遣使来朝贡太祖喜厚赉其王而分其地为阿敦阿齐额森特哩四部各锡以印至是遣人上元所授金银字牌请置安定阿敦二卫从之乃封为王以其部人沙喇等为指挥十年王为沙喇所弑王子巴咱尔实哩复讐诛沙喇沙喇部将复杀王子部内大乱番将多尔济巴勒叛走沙漠经安定大肆杀掠夺其印去其众益衰二十九年复立安定卫授其酋长官以安部众永乐元年遣官赍敕抚谕萨里诸部四年安定卫徙驻库尔坦之地
