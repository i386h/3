<!-- { "loadSidebar": true } -->
　　又十六年正月立河西屯田给耕具遣官领之十八年正月命肃州沙州州置管军万户府屯田于甘州黒山子满峪泉水渠鸭子趐等处二十四年七月河西沙等处立色辰屯田十二月发河西甘肃等处富民千人往色辰地与汉军新附军杂居耕植至成宗大徳七年六月御史台言沙二州自昔爲边镇重地今大军屯驻甘州使官民反居边外非宜乞以防古军万人分镇险隘立屯田以供军实从之又至元十八年以太原新附军之在甘州者充屯田军二十二年七月迁甘州新附军往屯亦集乃凿合即渠开种二十五年四月又命甘肃行省发新附军三百人屯田亦集乃
　　又十九年三月发迤南新附军往屯宁夏等处二十一年又遣塔塔尔千户所管军徃屯是爲寕夏等处新附军万户府屯田
　　【臣】等谨按以上皆甘肃等处行中书省所辖元史多尔济传曰多尔济西夏宁州人年十五通古注论语孟子尚书世祖以西夏子弟多俊逸欲试用之召见于香阁奏对称防帝问欲何仕对曰西夏营田实占正军傥有调用则又妨耕作土瘠野旷十未垦一南军屯聚以来子弟蕃息稍众若以其成丁者别编入籍以实屯力则地利多而兵有余矣请爲其总管以尽措画帝可之乃授中兴路新民总管至官録其子弟之壮者垦田塞黄河九口开其三流凡三载赋额増倍
　　七月徙生劵军屯田和琳
　　至二十年令西京宣慰司送牛一千赴和琳屯田二十一年六月从噶达蘓请移阿拉克岱和琳屯田军与其所部相合屯田五条河三十年命戍和琳汉军四百留百人余令耕屯杭爱【杭爱疑即青海之譌】成宗元贞元年摘六卫汉军千名赴青海屯田大徳元年正月摘和琳汉军置屯于五条河三年以五条河军悉倂入青海仁宗延祐三年罢青海屯田复立屯于五条河六年分拣防古军五千人复屯田青海七年命依世祖旧制青海五条河俱设屯田英宗时立万户府是爲岭北行省屯田
　　又至元十七年十二月从阿尔娄官人言于玛纳齐等处旧置驿所设立屯田至二十八年发虎贲亲军二千人入屯二十九年増一千凡立三十四屯于上都是爲虎贲亲军都指挥使司屯田
　　【臣】等谨按以上皆腹里所辖又有大同等处屯储总管府屯田亦属腹里见成宗朝
　　十二年五月命三卫新附生劵军赴巴达克山屯田是年始立云南屯田
　　于大理金齿等处所辖州县拘刷漏籍人户置立屯田十四年益以本府编民十八年续佥永昌府民増入二十六年至二十八年于爨僰军内佥立大理军屯是爲大理金齿等处宣慰司都元帅府军民屯
　　又十二年佥鹤庆路编民立民屯二十七年佥爨僰军立军屯是爲鹤庆路军民屯田
　　又十二年以漏籍人户立中庆民屯二十七年以爨僰军立军屯是爲中庆路军民屯田
　　又十二年以漏籍人户立曲靖路及澂江仁徳府民屯二十六年以爨僰军立军屯是爲曲靖等处宣慰司兼管军万户府军民屯田
　　又十二年以漏籍人户立临安民屯二处二十七年续立爨僰军屯是爲临安宣慰司兼管军万户府军民屯田
　　又十五年于威楚提举盐使司拘刷漏籍人户立威楚提举屯田又拘刷本路漏籍立民屯二十七年以爨僰军立军屯爲威楚路军民屯田
　　又十六年以各路编民立建昌防川路德昌路三处民屯二十年以爨僰军立徳昌军屯二十三年以爨僰军立建昌军屯至二十七年以爨僰土军立会通民屯总爲罗罗斯宣慰司兼管军万户府军民屯田又二十七年以云南戍军粮饷不足于河曲禄劝二州佥爨僰军立屯是爲武定路总管府军屯
　　又二十七年以爨僰军立乌撒路军屯及东川路民屯是爲乌撒宣慰司军民屯田
　　又三十年梁王遣使诣云南行省言以汉军置立屯田次年屯于乌防后迁新兴州是爲梁千户翼军屯【臣】等谨按以上皆云南行省所辖又有乌防等处军屯见仁宗朝
　　十六年三月给千户玛纳部下巴图军及土浑川军屯田牛具
　　五月诏涟海等州募民屯田置总管府及提举司领之时募民开耕涟海州荒地官给禾种自备牛具所得子粒官得十之四民得十之六仍免屯户徭役十八年六月命中书省防计涟海屯田官给之资与岁入之数便则行之否则罢去十月募民屯田淮西二十五年正月以平江盐兵屯田于淮东西又江淮行省言两淮土旷民寡兼倂之家皆不输税又管内七十余城止屯田两所宜増置淮东西两道劝农营田司督使耕之制可二十七年以所辖提举司一十九处倂爲十二其后再倂为八俱淮东淮西屯田打捕总管府
　　又十六年以大都属邑编民于寳坻县立寳坻屯田又二十二年于丰润县立丰润署屯田
　　又二十三年于兖州立尚珍署屯田
　　【臣】等谨按以上皆宣徽院所辖
　　十八年以福建调军粮储费用依腹里例置汀漳屯田发年老鎭守士卒又募南安等县居民立屯耕作至成宗元贞三年又摘戍军于南诏黎畬各立屯田大徳元年二月以新附军屯田漳州二年正月置汀州屯田
　　【臣】等谨按以上江浙等处行中书省所辖
　　二十年八月敕大名真定北京卫辉四路屯驻新附军于东京屯田
　　至二十一年五月发新附军于根敦扎卜置立屯田二十六年又分京师应役新附军屯田哈斯罕关东荒地三十年又并伊噜特穆尔塔斯哈雅两万户新附军入金复州立屯耕作是爲金复州万户府屯田二十三年又以大宁辽阳平泺诸路拘刷漏籍改良布哷齐人户及僧道之还俗者立屯于瑞州之西濒海荒地开耕设打捕屯田总管府成宗大徳四年罢之止立大宁路海阳等处打捕屯田所
　　又二十九年十月以蛮军女直户于咸平府立浦峪路屯田万户府三十年于楚勒罕拉林等处立屯成宗大徳二年拨蛮军户属肇州防古万户府止存女直户依旧立屯
　　【臣】等谨按以上皆辽阳等处行中书省所辖又有肇州防古屯田万户府见成宗朝
　　二十一年十一月以江淮间自襄阳至于东海多荒田命司农司立屯田法募人开耕免其六年租税幷一切杂役
　　二十二年正月迁广济署屯田于清沧
　　以崔黄口空城屯田岁涝不收故迁之后以尚珍署旧领屯夫及迁济南河间平滦真定保定各路屯夫并入
　　又二十四年八月以北京采取材木百姓立永平屯田总管府于滦州
　　又营田提举司不详其建置之始以军民布埓齐等户立于大都漷州之武清县
　　【臣】等谨按以上皆大农司所辖
　　二十五年立衡州等处屯田
　　调徳安屯田军士分置衡州之清化永州之乌符武冈之白仓立屯田二十七年募衡阳县无产民増入是爲湖南道宣慰司衡州等处屯田
　　又三十年召募民户倂发新附士卒于海南海北置立屯田至成宗元贞元年以其地多瘴疠纵屯军二千人还各翼留二千人与民屯种大徳三年悉令还役止令民户屯种是爲海北海南道宣慰司都元帅府民屯
　　【臣】等谨按以上皆湖广等处行中书省所辖又所辖广西两江道宣慰司都元帅獞兵屯田见仁宗朝又按兵志所载世祖时各省屯田惟湖广置立最后考本纪至元十二年五月遣高达安抚湖南诏谕曰昔我国家出征所获城邑即委而去之未尝置兵戍守以此连年征伐不息夫争国家者取其土地人民而已今欲保守新附城壁使百姓安业力农防古人未之知也湖南州郡皆汝旧部曲未归附者何以招怀生民何以安业聴汝爲之是初平湖广时即爲戍守农田之计矣
　　二十七年正月给塔齐尔回回屯田三千户牛种三月立江南营田提举司
　　至三十年正月河南江北行省言掦州防古台所立屯田四万余顷官种外宜听民耕垦从之复命旧纳顔实纳塔拉女直戸四百屯田扬州
　　成宗元贞二年七月肇州万户府立屯田给以农具种食
　　以纳顔布拉噶齐及打鱼硕逹勒逹女直等户于肇州旁近地开耕
　　是年改立叙州军屯
　　迁遂宁屯军于叙州宣化县喁口上下荒地开种
　　大徳二年正月屯田赣州
　　以赣州路所辖信丰会昌龙南安逺等处爲贼所出没发寨兵及宋旧役弓手与抄数漏籍立屯耕守以镇遏之
　　【臣】等谨按是爲赣州路南安寨兵万户府屯田江西等处行中书省所辖
　　是年立广西两江道獞兵屯田
　　募牧兰等处及融庆溪洞猺獞民丁于上浪忠州诸处开屯耕种十年续置藤州屯田
　　【臣】等谨按广西开屯元史兵志云始于大徳其实世祖已肇行之至元时邕管徼外蛮数爲寇二十九年广西两江道宣慰副使乌克逊泽循行并徼得阸塞处募民伉徤者四千六百余户置十屯列营堡以守之陂水垦田筑八堨以节潴泄得稻田若干畆岁收粟若干石爲军储边民赖之次年有防发湖湘富民万家屯田广西以图交阯湖广行省平章哈喇哈斯奏往年逺征无功疮痍未复今又徙民瘴乡必将怨叛遂报罢民皆感悦及广西元帅府请募南丹五千户屯田事上行省哈喇哈斯曰此土著之民诚爲便之内足以实空地外足以制交阯之寇可不烦士卒而馈饷有余即命度地立爲五屯给牛种农具详见哈喇哈斯传至是则又以土寇逃之交趾遗有水田从部民言募民屯种至十年则又以平大任洞贼以其所遗田土续置屯田取本路之地授之本地之民仍祖哈喇哈斯之遗意也
　　四年二月于西京黄华岭立屯田【黄华岭纪作太和岭】
　　大同黄华岭等处田土颇广命立屯开耕所属山隂雁门马邑郑阳洪济金城宁武凡七屯六年十月置大同黄华岭屯田罢军储所立屯储军民总管万户府十年四月枢宻院言太和岭屯田旧置屯储总管府专督其程人给地五十畆岁输粮三十石或他役不及耕作者悉如数徴人致重困乞令军官统治以宣慰使总其事视军民所收多寡以爲赏罚从之十一年放罢汉军还红城屯所止存民夫在屯仁宗时改万户府爲总管府
　　武宗至大元年六月置左卫率府屯田
　　命置于大都路漷州武清县及保定路新城县至英宗至治元年以武卫与左卫率府屯地隔絶不便耕作以两卫田互异之分置三翼屯田千户所
　　十一月覈天下屯田
　　中书省言天下屯田百二十余所由所用非人以至废弛除四川甘肃应昌府云南爲地絶逺其余当选习农务者往与行省宣慰司亲履其地可兴者兴可废者废各具籍以闻从之
　　二年二月令各卫屯田官三年一易
　　四月摘汉军五千给田十万顷于直沽海口屯种又益以康里军二千立鎭守海口屯储亲军都指挥使司仁宗延祐元年十二月敕经界诸卫屯田
　　三年立乌防军屯
　　云南行省言乌防乃云南咽喉之地别无屯戍军马其地广濶土脉膏腴者皆有古昔屯田之迹乞发畏吾儿及新附汉军屯田镇遏从之
　　七年发军于重庆路三堆中嶆赵市等处屯耕
　　英宗至治二年八月立宗仁卫屯田
　　发五卫汉军于大宁等处创立屯田分置两翼屯田千户所
　　文宗至顺元年十二月立宣忠扈卫屯田
　　命收聚讫一万俄罗斯给地一百顷立宣忠扈卫亲军万户府屯田依宗仁卫例
　　顺帝元统二年十月立湖广黎兵屯田一十三所每所兵千人屯户五百皆土人爲之官给田土牛种农具免其差徭
　　至正十六年十二月命大司农司屯种雄覇二州以给京师号京粮
　　十七年四月监察御史五十九请选军官兼路府州县之职以劝农事从之
