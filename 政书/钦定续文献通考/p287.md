<!-- { "loadSidebar": true } -->
　　哀宗正大三年配享宣宗庙庭三人
　　以开府仪同三司太尉尚书令广平郡忠肃王完顔福兴左丞相延安郡忠正王布萨端尚书右丞寿国公高汝亨配享
　　时宣宗庙成将禘祭议配享功臣论者纷纭尚书右丞相完顔萨布为大礼使因言丞相福兴死王事齐锦谨守河南以迎大驾功宜配享议遂定【齐锦即布萨端】既又以高汝亨继之
　　元
　　【臣】等谨按元史祭祀志载世祖至元三年十月太庙成丞相安图巴延言祖宗世数尊谥庙号配享功臣等事皆宜以时定乃命平章政事赵壁等集议仅制尊谥庙号余事皆不行英宗初博士又言冬祭即烝也天子亲祼太室功臣宜配享事亦弗果行终元之代遂无功臣配享之制
　　明洪武二年正月享太庙以功臣配享【廖永安俞通海张徳胜桑世杰耿再成胡大海赵徳胜】　三年三月享太庙配享増一人【常遇春】四年四月定太庙合祭功臣配享
　　初功臣配享命设布帏列位庙廷既而分祀两庑罢帏设之次帝谕中书省曰太庙之祭以功臣配列庑间朕意合祭之时祖宗之神具在使功臣故旧之殁者得少依神灵以同享祀不独朝廷宗庙盛典亦以寓朕不忘功臣之意于是礼官议凡合祭时庙中奉祖考神位旁设黄布幄于两壁以享亲王及功臣令大臣分献制可已而命去布幄
　　九年新太庙成以功臣配享
　　时共十二人【徐达常遇春李文忠邓愈汤和沐英俞通海张徳胜胡大海赵徳胜耿再成桑世杰】配于西庑【罢廖永安配享】至建文时礼部侍郎宋礼言功臣自有鸡笼山庙请罢太庙配享帝以先帝所定不从且令太庙享毕别遣官即其庙祭之
　　【臣】等谨按实录太庙甲辰嵗四月以鄱阳湖战将臣効忠死敌命中书省议祀典枢宻院同知丁普郎枢宻院判张志雄左副指挥使韩成统军元帅宋贵陈兆先左副元帅余昶昌文贵右副元帅王胜李信陈弼刘义徐公辅同知元帅李志高元帅李志元帅副使王咬住千户姜润石明王徳朱鼎王清常徳胜王凤显丁宇王仁汪泽王理陈冲裴轸王喜仙袁华史徳胜镇抚常惟徳曹信逯徳山都尉郑兴罗世荣等三十五人各封赠勲爵有差建忠臣庙于康郎山设像其中令有司嵗时祭之时又建忠臣祠于江西南昌府祀平章赵徳胜枢宻判官李继先左副指挥使刘齐统军元帅许珪右副元帅赵国昭同知元帅朱潜元帅副使牛海龙千户张子明张徳山百户徐明搃管夏茂成江西省都事叶思诚洪都知府叶琛临江府同知赵天麟凡十四人又立庙祀守处州枢宻院判耿再成都事孙炎又张士诚攻长兴州守将刘成战死至是赠懐逺大将军立庙祀之洪武二年正月敕中书省曰朕倡义临濠十有六载始克混一每念诸将相从捐躯戮力开拓疆宇有共事而不覩其成建功而未食其报追思功劳痛切朕懐其命有司立功臣庙于鸡笼山于是论次功臣二十有一人死者塑像生者虚其位正殿中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英羊二豕二西序越国武庄公胡大海梁国公赵徳胜巢国武庄公华高虢国忠烈公俞通海江国襄烈公吴良安国忠烈公曹良臣黔国威毅公吴复燕山忠愍侯孙兴祖东序郢国公冯国用西海武庄公耿再成济国公丁徳兴蔡国忠毅公张徳胜海国襄毅公吴贞蕲国武义公康茂才东海郡公茒成羊二豕二两庑各设牌一总书故指挥千百戸卫所镇抚之灵羊十豕以四孟嵗暮遣驸马都尉致祭
　　仁宗洪熈元年三月命礼部以张玉朱能王真姚广孝配享文皇帝庙廷
　　后嘉靖九年八月谕辅臣曰廖道南尝言姚广孝释氏之徒不宜配享太庙下礼部同大学士等议当撤去即移祀于大隆兴寺每嵗春秋遣太常寺致祭仍命告于皇祖太宗以行
　　嘉靖十年三月诏太庙夏秋冬祫祭两庑配享并如孟春仪以诚意伯刘基配享庙庭　十六年三月以荣国公郭英配享太庙更定位次
　　从刑部郎中李瑜议进诚意伯初二庙功臣位各以爵序及基配享位侯上次六王下嗣是礼部言祖宗列功臣位次皆序封爵首王次公侯次伯洪武功臣以徐达等自为序永乐功臣以张玉等自为序今基列公侯之上似为不伦于是列英于桑世杰上张玉朱能于沐英下基于世杰下
　　二十四年进诸配位于新太庙西壁罢分献
　　万厯十四年九月命祀配享诸臣仍于西庑分献太常卿裴应章言庙中列后在上异姓之臣礼当别嫌且至尊拜伏于下诸臣之灵亦必不安命复改西庑遣官分献
　　功臣配享仪
　　洪武二年正月设青布帏六间于太庙廷中内设配享功臣位【每位笾豆各二实以栗牛脯葵葅鹿醢簠簋各二实以黍稷稻梁羊豕体各一】遣官分献其分献仪皇帝行亚献礼将毕分献官各诣罍洗所盥手洗爵酌酒诸执事官皆酌酒于爵献官进诣功臣第一位前上香奠爵诸执事官各进爵于各神位前读祝官读祝讫献官复位八月定亲王从享以皇伯考夀春王等凡十九位东庑各设牌位四向【已详后妃私亲庙门】其配享功臣常遇春以下凡八位春孟月于仁祖庙西庑秋孟月于徳祖庙西庑各设位东向【功臣位乆用帛一白色羊豕各一笾豆各二笾实枣栗豆实青葅鹿醢】共用酒尊二酒注二祝二其分献礼初献俟皇帝行初献礼时献官各诣盥洗所盥手执事者奉帛立于酒尊所献官各进诣酒尊所司尊者奉幂酌酒执事者各以爵受酒献功臣立奠帛献爵读祝官取祝立读讫献官复位亚献殿上斟酒两庑执事者各于神位前斟酒亲王位献官行再拜礼功臣位不拜终献礼同八年改黄布帏于殿左右左祀杨王皇兄徐王右祀功臣九年定亲王侑享于东壁功臣侑享于西壁亲王功臣皆不分献












　　钦定续文献通考卷八十四
<史部,政书类,通制之属,钦定续文献通考>
　　钦定四库全书
　　钦定续文献通考卷八十五
　　羣庙考
　　【臣】等谨按本馆前
　　进
　　皇朝文献通考稿本奉
　　上谕内宗庙考一门附入致祀厯代帝王及臣下家庙体例不协当立羣庙门以之仰见我
　　皇上折衷义理至当至精迥非儒生之见所能揣测今
　　恭遵
　　圣意起自宋末迄于有明辑为续文献通考羣庙考凡祀厯代帝王贤臣诸侯宗庙大夫士庶家庙皆备稽史志详着于篇至于为太子立庙虽所谓哀骨肉之深锡烝尝之厚然一日未正宸枢则一日犹为臣子马端临通考旧杂于私亲庙中与情笃本生之典并列殊为不合又自昔帝王加恩外戚从未有立庙京师者有之自明太祖始揆之礼经实无取尔马书各目类无可附今于马氏原目外复析出太子庙増入外戚庙并载于诸侯宗庙之前庶于名义无舛云
　　祀先代帝王贤臣【修陵墓】
　　宋宁宗嘉泰三年正月幸武学谒武成庙
　　先是太祖建隆三年诏修武成王庙并检阅唐末以来谋臣名将勲绩尤著者以闻四年四月帝幸庙厯观图壁命去白起景徳四年诏西京择地建庙如东京制大中祥符元年加諡昭烈初建隆议升厯代功臣二十三人旧配享者退二十二人庆厯议自张良管仲而下依旧配享不用建隆升降之次宣和五年从礼部言释奠日以张良配享殿上管仲孙武乐毅诸葛亮李勣并西向田穰苴范蠡韩信李靖郭子仪并东向东庑白起孙膑廉颇李牧曹参周勃李广霍去病邓禹冯异呉汉马援皇甫嵩邓艾张飞吕防陆抗杜预陶侃慕容恪宇文宪韦孝寛杨素贺若弼李孝恭苏定方王孝杰王晙李光弼并西向西庑呉起田单赵奢王翦彭越周亚夫卫青赵充国冦恂贾复耿弇段颖张辽闗羽周瑜陆逊羊祜王濬谢元王猛王镇恶斛律光王僧辩于谨呉明彻韩擒虎史万嵗尉迟敬徳裴行俭张仁亶郭元振李晟并东向凡七十二人绍兴七年五月太常博士黄积厚乞以仲春仲秋上戊日行礼十一年五月国子监丞林保奏昭烈武成王庙享以酒脯而不用牲牢虽曰时方多事礼用绵蕝然非所以右武而励将士也乞今后上戊释奠用牲牢以管仲至郭子仪十人祀于殿上从之乾道六年诏武成王庙升李晟于殿上降李勣于李晟位次仍以曹彬从祀至是又谒庙焉
　　【臣】等谨按武成王庙祀古诸名将宜列贤臣门马考缺载今即宁宗谒庙特采礼志追补之以存一代祀典又绍兴十一年以管仲至郭子仪十人祀殿上志作十八人误也
　　四年四月立韩世忠庙于镇江
　　赐庙额曰旌武时又赐台州滕膺庙额曰义灵【膺尝磔方腊将吕师囊者也】开禧中呉昉知荆门军钟相之党攻城昉阖室被害诏立庙于军城南赐额英愍嘉定二年杨震仲权知大安军不从呉曦之叛饮药死赠开奉大夫諡节愍赐庙额曰旌忠十四年金人陷蕲州知州李诚之及其家人官属皆死之赠朝防大夫秘阁修撰封正节侯赐庙额曰褒忠
　　【臣】等谨按王圻续通考载嘉定中赐三闾大夫屈原庙额曰昭灵又虹县令舒焕奏朱买臣庙灵应之迹请加封号赐额曰灵祐附録之
　　理宗宝庆二年十一月修祚徳庙以严程婴公孙杵臼之祀
　　北宋绛州有祚徳庙髙宗绍兴十一年建于临安【见马端临考】后以侍御史林大鼐言诏封公爵秩中祀宁宗庆元初益封至是复新其庙淳祐二年又升婴为忠济王杵臼为忠祐王厥为忠利王且増辟庙貌益宏整云
　　淳祐八年二月诏衡州修炎帝庙
　　荆湖帅臣陈鞾奏国家以火徳王火徳之祀合加钦崇炎帝陵在衡州茶陵县庙久弗治乞相度兴修以称崇奉之意从之
　　九年正月诏以官田三百畞给表忠观旌钱氏功徳仍禁樵采六月诏边郡各立庙一赐额曰褒忠凡没于王事忠节显著者并祠之守臣春秋致祭
　　先是绍定中建康都统呉从龙为元人所获使至泰州城下诱降终不屈死之诏庙祀扬泰二州四年十一月诏忠义总管田遂力战而殁赠武节大夫忠州刺史加封立庙端平二年九月骁骑大将军利州驻劄御前诸军统制曹友闻与元兵大战于大安军阳平闗兵败死之诏赠龙图阁学士大中大夫諡曰节立庙曰褒忠十月诏殿前司将胡斌死邵武之冦赠武节大夫因旧庙赐额曰忠勇宗室师槚死尤溪之战赠武节郎立庙林岭赐额曰愍忠淳祐六年十一月诏元兵入蜀前四川制置使陈隆之阖家数百口死节特赠徽猷阁待制赐諡立庙七年十一月诏茶陵知县事黄端卿为郴冦所害进官三秩立庙衡州又赐知州周虎庙额曰忠烈开禧时虎守和州有却敌保城功建庙祠之至是赐额八年四月诏淮东制置司于泗州立庙祀夏皋及张忠田智润父子赐额以旌忠节又荆湖制置使孟珙以荆襄死节之臣请建祠致祭诏赐额曰愍忠淮安副总管耿世安戍涟水军战死诏立庙淮安赐额忠武又海州通判侯富与山东李松寿战死诏即海州立庙赐额旌忠宝祐间建虞允文祠于江上赐额英烈开庆元年四月以段元鉴杨礼坚守城堡殁于王事诏各赠奉国将军节度使封二字侯立庙赐额景定元年二月诏临江守臣陈元桂死节官五转赠宝章阁待制立庙死所諡曰正节五月诏赠吕文信宁逺军承宣使立庙赐额二年八月赠江淮大都督李璮检校太师赐庙额曰显忠【臣】等谨按王圻续通考载淳祐时建严光祠于富阳东观山诸葛亮祠于武冈州附録于此
