<!-- { "loadSidebar": true } -->
　　【臣】等谨按兵志言隆庆中虽有此等新制然自嘉靖以来山东河南民兵戍蓟门者率徴银以充召募至万厯初山东徴银至五万六千两贫民大困葢至是时凡班军之当赴京操者每苦于应役多脱逃乃罚银以代工作而民兵亦徴银以充召募兵既弱而民又贫两失之矣
　　神宗万厯二年八月令广东编练土兵十营以代额兵两广督臣殷正茂平惠潮诸贼因陈善后事宜言近年率调浙兵今设练兵叅将一员招募土人就中择为把总哨官队长编成队伍练成二十营视逺募实为得策事下兵部请令先练十营而汰章程之兵老弱者以此补入诏如议
　　八年四月罢宁夏入卫兵
　　总督梁梦龙议于滦阳地方募土兵三千设立车后营移河南班军布守台头代出延绥卫兵驻山海援辽宁夏入卫兵马永为罢免报可至十一年四月又免延绥入卫兵自嘉靖中多边患且犯京畿议徴各镇精兵入卫甘肃固原宁夏宣府辽东各一枝延绥大同各二枝其后陆续撒减至是总督周咏言召募民兵足抵延绥额兵之数又抽选各军足抵保定额兵之数合为一营可备战阵其延绥撒兵归镇永免入卫命于秋防后行之
　　十九年十一月鳯阳雇募短兵
　　鳯阳抚按官以倭警陈请添兵原隶陆路长兵俱分布洋港要害毎年春汛量行雇募短兵以守隘口许之
　　二十三年十二月复北直隶州县民壮旧制
　　时畿南盗贼窃发科臣耿随龙请复民壮旧制州县大者二百名次者一百五十名小者百名时常操练量悬赏格以专捕盗贼报可
　　二十七年九月调广西土兵万人征播州
　　御史涂宗睿上征播之防请酌调土兵兵部言我兵新练未习地利而山岚溪涧步骑不可驰骋非借土兵未易得志议行广西抚臣于南丹东兰泗城诸土司每州选三千人合之得万人赴四川进征许之时工部侍郎赵可怀亦以播州之乱请练土著兵部因言天下之无兵者不独蜀也各省官军民壮皆宜罢老穉易以健卒军操属印官操官民操属正官捕官郡守监司不得牵制立营分伍以凭调发亦议行之【臣】等谨按自是而后有兵事往往倚土兵为用至崇祯末四川石砫土司女官秦良玉率所部白杆兵奋击流贼战功大着此土官中之最能以忠义効命者
　　四十三年十一月允陜西简练民壮并命直省照例行之
　　兵部覆允陜西抚臣李楠疏也仍通行天下并禁占役之弊
　　【臣】等谨按各省乡兵随其风土所长应募调佐军缓急如浙兵及河南之嵩县毛葫芦等已随其致用之时见前矣其余兵志所列者曰川兵曰辽兵崇祯时多调剿流贼【浙兵与川兵辽兵皆隶军籍】其不隶军籍者山东有长竿手徐州有箭手井陉有蚂螂手善运石逺可及百步闽漳泉习镖牌水战为最【古今图书集成曰其中多从海冦习其所长于诸兵中为最特】泉州永春人善技击正统间郭荣六者破沙尤贼有功商灶盐丁以私贩为业多劲果成化间河东盐徒千百自备火礟强弩车仗杂官军逐冦而松江曹泾盐徒嘉靖中逐倭至岛上焚其舟后倭见民家有鹾囊辄揺手相戒粤东杂蛮蜑习长牌斫刀而新防东莞之产强半延绥固原多边外土著善骑射英宗命简练以备秋防大藤峡之役韩雍用之以摧猺獞之用牌刀者【庄浪鲁家军西宁马户八百详边防内】又僧兵有少林伏牛五台倭乱少林僧应募者四十余人战亦多胜【古今图书集成言武艺胥推少林次为伏牛次为五台之三者其刹数百其僧亿万下征调之命蔑不取胜诚精兵之渊薮也】葢明自中叶后天下卫所之兵几于徒有虚籍缓急所恃惟民兵及诸乡兵与四川粤西湖广三省之土兵而已厥初兵制之善果安在哉又按以上皆载各省卫所及民土兵之制当与兵制门互相参考以下专述边防







　　钦定续文献通考卷一百二十八
<史部,政书类,通制之属,钦定续文献通考>
　　钦定四库全书
　　钦定续文献通考卷一百二十九
　　兵考
　　郡国兵
　　明太祖洪武二年谕诸将各上备边方畧
　　命大将军徐达等备山西北平边谕令各上方畧从淮安侯华云龙言自永平蓟州宻云迤西二千余里关隘百二十有九皆置戍守于紫荆关及芦花岭设千戸所守御又诏山西都衞于雁门关太和岭并武朔诸山谷间凡七十三隘俱设戍兵至九年勅燕山前后等十一衞分兵守古北口居庸关喜峰口松亭关烽堠百九十六处参用南北军士至十五年又于北平都司所辖关隘二百以各卫卒戍守
　　实录曰洪武四年三月诏中书省臣曰山口外东胜蔚朔武丰云应等州皆极边沙漠宜各设千百戸綂率士卒收抚边民无事则耕种有事则出战所储粮草就给本官不必再设有司重扰于民
　　十年五月山西行都司请所辖边民自备兵械团结防边从之
　　【臣】等谨按此为边上土著兵之始史志所谓太祖沿边设衞惟土著兵及有罪谪戍者遇有警调他衞军往戍谓之客兵是也实录载宣徳中大同守将请益戍兵兵部言山西行都司所辖十二衞军士二万余人皆土军盖始自团结遂成土军也
　　诏诸王近塞者每嵗秋勒兵巡边
　　【臣】等谨按太祖防边之意甚重故有此诏史无年月考秦晋王之藩事在十一年三月则此诏当在此后也十年益秦晋燕三府护衞亦以封地近边之故凡西北军事虽命大将遄征而以燕晋二王节制之二十五年命元降军赴北平聴燕王调用此燕藩之所以兵日强而其后起而靖难也
　　十七年命徐达籍上北平将校士卒复命将覈辽东定辽等九衞官军
　　是后每遣诸公侯较沿边士马以籍上
　　二十年置北平行都司于大宁
　　其地在喜峰口外故辽西郡辽之中京大定府也西大同东辽阳南北平冯胜之破纳哈出还师城之因置都司及营州五屯衞至二十四年三月以已置大宁都司及广宁诸衞足以守边乃撤山海等处守关军士每处止存十余人余悉令屯田
　　【臣】等谨按兵志言是时封皇子权为宁王调各衞兵往守而先是李文忠取元上都设开平衞及兴和等千戸所东西各四驿东接大宁西接独石考文忠之取开平事在洪武二年六月蓝玉之拔兴和事在七年四月设衞及所当在此时明初设此以控扼北徼
　　二十二年五月置泰宁朶顔福余三衞
　　三衞地为乌梁海在黑龙江南元大宁路北境是时内附帝即其地置三衞俾部长各领其众互为声援自锦义歴广宁至辽河曰泰宁自全宁抵喜峰口近宣府曰朶顔自黄河洼逾潘铁岭至开原曰福余独朶顔地险而强
　　【臣】等谨按洪武时以塞外降人置此三衞以为大宁之屏障后自永乐以乌梁海有功畀以大宁而三衞遂滋不靖
　　二十五年筑东胜城
　　城在河州东受降城之东时帝遣宋国公冯胜等分行山西籍民为军屯田于大同东胜共设十六衞由是自辽以西数千里声势聨络
　　【臣】等谨按东胜在河套之东春明梦余录言河套内有一十二县当筑东胜时足以为套地之屏障也余详后
　　成祖永乐元年三月改北平行都司为大宁都司徙之保定调营州五屯衞于内地
　　初靖难兵起陷大宁以宁王权归及即位改封宁王江西而以北平行都司为大宁都司调营州五屯衞于顺义蓟州平谷香河三河以旧大宁地畀乌梁海自是辽东与宣大声援阻絶又以东胜孤逺难守调左衞于永平右衞于遵化而墟其地先是兴和亦废开平徙于独石宣府遂称重镇然帝于边备甚谨自宣府迤西迄山西缘边皆峻垣深濠烽堠相接隘口通车骑者百戸守之通樵牧者甲士十人守之其敕总兵官武安侯郑亨曰各处烟墩务増筑髙厚贮五月粮及柴薪药弩墩傍开井井外墙与墩平外望如一重门御暴之意常凛凛也
　　【臣】等谨按大宁古防州地外隣乌梁海防典云其地与辽东宣府东西并建为外边又起古北口至山海关増修关隘为内边永乐弃大宁东胜而边患遂萌兵志云洪熈改元朔州军士白荣请还东胜髙山等十衞于故地不能用也
　　三年五月以灵州鞑靼垜集为兵
　　七月遣降人呉见诚柴秉诚等率其部属居凉州勅总兵官宋晟选其壮勇数百参以官军三倍于塞外侦逻非但耀威亦以招徕未附者
　　仁宗洪熈元年十月【时宣宗已即位】遣还庄浪衞土军
　　右军都督李英言庄浪衞土军土民二百六十人旧随驾三千之数请仍付土官鲁实加训练庶边警易于调用从之
　　宣宗宣徳五年五月増置口北缘边诸堡并戍兵六月迁开平衞于独石
　　开平备御都指挥唐铭等言孤城荒逺薪刍并难猝遇寇至别无应援请添官军神铳守备下廷臣议之皆言宜准阳武侯薛禄初奏于独石筑城立开平衞以本衞官军家属移于新城且耕且守而精选本衞及原调守备官军二千余人分二班更代于开平旧城哨备从之
　　黄光升昭代典则曰国初设衞开平置八驿东接大宁古北口西接独石文皇出塞皆道开平兴和万全间尝曰惟守开平则兴和大宁辽东甘肃宁夏边圉永无虞矣已乃弃大宁而兴和亦废开平失援至是徙衞独石蹙国盖三百里尽失龙门滦河之险边备益虚
　　六月置万全都指挥使司
　　时关外衞所皆后军都督府帝以诸军散处边境猝有缓急无所綂一命于宣府立都司十六衞皆属焉
　　七年五月易置宁夏甘肃戍兵
　　西北边军延安庆阳诸衞近宁夏而戍甘州临洮巩昌兰州诸衞近甘州而戍宁夏肃州镇宁西宁秦州皆临极边其军分戍他处乃别调官军戍守帝以舍近趋逺劳费实多人情非便谕兵部议之于是以延安等衞近宁夏者戍宁夏汉中三衞所皆遣还临洮等衞近甘州者戍甘州其肃州等衞所皆遣还
　　十年七月【时英宗已即位】选京军二千人戍辽东四千人戍大同宣府
　　时辽东屡有事官军数少不能对敌兵部请选在京操练官军命都督曹义率往分守地方又大同宣府为京师屏障亦宜益兵聴守将调用俱待明春边务宁帖回京从之
　　【臣】等谨按此是以京营军戍边之始
　　英宗正綂初敕山西河南边班军如期更畨
　　山西河南班军守偏头大同宣府塞不得代巡抚于谦言每嵗九月至二月水冷草枯敌骑出没乘障卒宜多若三月至八月边守自足乞将两班军每嵗一班如期放还时甘肃总兵官蒋贵又言沿边墩台守了军更畨有例惟坐事谪发者不许困苦甚乞如例践更并从之至五年山西总兵官李谦请偏头关守备军如大同例半嵗更畨部议每畨皆十月而戍卒仍率以嵗为期有久而后遣者
　　兵志曰永乐间始命内地军畨戍谓之边班其后占役逃亡之数多乃有召募有改拨有修守民兵土兵而边防日益坏
　　元年増各边营堡
　　时给事中朱纯请脩塞垣总兵官谭广言自龙门至独石及黑峪口五百五十余里工作甚难不如益墩台了守乃増赤城等堡烟墩七十二宁夏总兵官史昭言所辖屯堡俱在河外自河迤东至察罕脑儿抵绥徳州沙漠旷逺并无守备请于花马池筑哨马营大同总兵官方政继以马营请欲就半岭红寺儿废营脩筑宣大巡抚都御史李仪以大同平衍巡哨宜谨请以副总兵主东路参将主西路而迤北则属之总兵官都指挥并如议行后三年诏塞紫荆关诸隘口増守备军时斡拉渐强从成国公朱勇请也
　　九年五月増大同操备马军
