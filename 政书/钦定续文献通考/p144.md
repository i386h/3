<!-- { "loadSidebar": true } -->
　　度宗咸淳元年诏侍从给舍台谏卿监郎官各举所知二人摭实状限三日以闻
　　时以初即位有此诏次年复诏各举所知二人
　　五年三月诏举亷吏
　　诏曰吏以亷称自古有之今絶不闻岂不自章显而壅于上闻与其令侍从卿监郎官各举亷吏将显擢焉
　　七年十二月诏举亷能材堪县令者
　　侍从台谏给舍各举十人卿监郎官各举五人制帅监司各举六人知州军监各举二人
　　辽圣宗统和十二年十一月诏诸部所俘宋人有官吏儒生抱器能者具以名闻
　　辽史张俭传曰故事车驾经行长吏必有所献圣宗尝猎云中节度使进曰臣境无他产惟幕僚张俭一代之寳愿以为献先是帝梦四人侍侧赐食人二口至闻俭名始悟召见容止朴野访以世务占奏三十余事由此顾遇特异践厯清华号称明干
　　兴宗重熙九年十二月诏诸职官有治民安边之畧者悉具以闻
　　十年十月诏东京留守察官吏有亷干清彊者具以名闻金制文武选皆吏部统之自从九品至从七品职事官部拟正七品以上呈尚书省以听制授
　　凡文散官谓之文资官武散官谓之右职又谓之右选文资则进士为优右职则军功为优皆循资有升降定式而不可越自余举人劳效应袭恩例之外入仕之途尚多而所定之时不一若牌印防卫令史之出职则皇统时所定者也检法知法国史院书写则海陵所置者也若宗室将军宫中诸局承应人宰相书表太子防卫妃防卫王府祗郎君内侍及宰相之子并译史通事省祗郎君亲军骁骑诸格则定于世宗之时及章宗所置之太常检讨内侍寄禄官皆仕进之门戸也凡外任循资官谓之常调选为朝官谓之随朝吏部选者谓之部选尚书省选者谓之省选部选分四季拟授省选理资考升迁
　　世宗大定二年诏随朝六品外路五品以上各举亷能官一人
　　三年定制若察得所举相同即拟旌除若声迹秽滥所举官量约降罚至九年谕宰臣曰朕思得忠亷之士与之共治故尝命五品以上各举所知于今数年矣以天下之大岂无其人亦由在上者知而不举耳参知政事魏子平奏曰可命当举官者毎任须举一人视其当否以为旌赏帝曰一任举一人则人才或难恐涉于滥又少有所犯则罪举者故人益畏而不敢举宋国辟举之官有犯罪者所举官虽宰执亦不免降黜人情始慕进故多亷慎既得任用或失所守宰执自掌黜陟之权岂可因所举而置罪耶十年又诏曰举人之法若定三品官当举几人是使小官皆谄媚于上也惟任满询察前政则得人矣
　　三年八月诏祖宗时有劳効未曽迁赏者五品以上奏闻六品以下及无职事者尚书省约量升除
　　时又诏监当官迁散官至三品尚任县令者与省除四年勅随朝六品以繁剧局分官有阙者省不得拟注其具阙及人以闻六年制官至三品朝廷约量劳绩嵗月特予迁除七年勅外路四品以上职事官并五品合升除官皆具阙及人以闻六品以下尚书省拟定而后奏
　　金史髙衎传曰大定初每季选人至吏部托以检阅旧籍谓之检卷有滞留至后季尚不得去者衎三为吏部知其弊及授尚书嵗余铨事修理选人便之
　　八年七月诏自今朝官出外即令体访外任职官亷能者及草莱之士可助治者具姓名以闻
　　时帝求贤甚切十一年谕宰臣曰昨观贴黄五品以上阙员甚多而难于得人三品以上朕则知之五品以下不能尽识也卿等曽无一言见举者国家之务朕岂能独尽哉二十六年三月尚书省拟奏除授帝曰卿等在省未尝荐士止限资格安能得人古有布衣入相者闻宋亦多用山东河南流寓疎逺之人皆不拘于贵近也以本朝境土之大岂无其人朕难遍知卿又不举外官三品以上必有可用之人但无由得进耳
　　二十六年四月诏职官犯除名者毋复举用
　　谕尚书省曰比有上书言职官犯除名不可复用此言极当如军朝急速权可使用今天下无事复用此辈何以戒将来
　　二十九年十一月【时章宗已即位】谕尚书省自今五品以上官各举所知嵗限所举之数如不举者坐以蔽贤之罪仍依唐制凡五品以上官到任即举自代并从提刑司采访之
　　时以选举十事命尚书省定拟其一减资考使可用者不至衰老其二随朝考满人果才能免回降其三随路提刑所访亷能官就令随宜迁注其四许宰相与求仕官相见以访才能其五荐贤毋避亲故如数各举所知不举者罪之其六举自代其七内外五品以上官长于僚属内举才能官一人数外举者听其八监临诸物料内及草泽隠逸之士皆听荐举其九亲军出职内有尤长武艺勇敢过人者令内外官举提刑司察之其十定前项各欵随色嵗举一人
　　章宗明昌元年八月诏选才干官为诸州刺史皆召见戒谕之
　　三年十月诏应保举官及试中书判者委官覆察言行相副者量与升除随朝及六品以下各随所长用之六年八月诏宫中承应人出职后三年内犯赃罪者元举官连坐不在去官之限着为令
　　承安三年二月谕宰臣选任才能虽资品未及亦具以闻毋避亲故
　　四年立审官院
　　勅宰臣曰凡除授恐未尽当今无门下省虽有给事而无封驳司可设审官院使于拟奏未受时详审得当然后授之凡所送令详审者以五日内奏或申省
　　三月谕尚书省官员必须改除者议之其日月浅者毋数改易
　　先是尚书省于明昌四年正月奏推官苏徳秀为礼部主事帝曰百官当使久于其职彼方任理官复改户曹又除礼部人材岂能兼之但中材胜于新人事既经练亦必有济后不可轻易改除至是有是谕
　　泰和二年十二月诏监察御史非特旨不许举官七年正月勅宰臣举才干官同议南征事
　　六月诏朝官六品外官五品以上及亲王举通钱谷官一人不举者罚举不当者论如律
　　宣宗贞祐三年三月诏沿河州县官罢软不胜任者汰去令五品以上官公举仍许今年到部人内先择能者量缓急易之
　　兴定元年诏随朝七品外路六品以上职事官举正七品以下职事官年未六十不犯赃堪使任者一人三年十月定保举县令能否升黜举主制
　　继以举官或私其亲或徇于请求或谬于鉴裁而妄举数嵗之间以滥去者九十余人五年十二月乃罢其制
　　十一月诏随朝七品外路六品以上官二嵗举县令一人
　　初贞祐四年三月监察御史完顔绥兰上言臣近被命体问外路官亷干者拟以差遣若懦弱不公者罢之具申朝廷别议拟注臣伏念彼懦弱不公之人虽令罢去不过止以待阙者代之其能否又未可知或反不及前官盖徒有选贤之虚名而无得人之实迹古语云县令非其人百姓受其殃今若后官更劣则为患滋甚岂朝廷恤民之意哉夫守令治之本也乞命随朝七品外路六品以上官各举堪充司县长官者仍明着举官姓名他日察其能否同定赏罚庶几其可诏议行之至是始定其制
　　四年八月勅掌兵官不听举县令
　　哀宗至大元年命监察御史司农司官先访察随朝七品外路六品以上官清慎明洁可为举主者然后移文使举所知仍用六事课殿最以升黜举主
　　元选官之法从七品以下属吏部正七品以上属中书三品以上非有司所与夺由中书取进止自六品至九品为勅授则中书牒署之自一品至五品为宣授则以制命之三品以下用金寳二品以上用玉寳有特旨者则有告词
　　凡选用不拘常格省参议都司郎中员外髙第者拜叅预政事六曹尚书侍郎及台幕官监察御史出为宪司官外补官已制授入朝或用勅除朝迹秩视六品外任或为长伯在朝诸院由判官至使寺监由丞至卿馆阁由属官至学士有递升之法其吏部月选凡解由到部即行照勘合得七品者呈省从七以下本部注拟其余流外人员不拘多寡并以一月一次铨注
　　世祖至元十五年四月命行中书省举亷能吏以闻其贪残不胜任者劾罢之
　　十九年九月命各道提刑按察司举亷能吏加等迁叙监察御史魏初疏曰旧制常叅官诸州刺史上任三日举一人自代况风纪之职与常员异请自今监察御史按察司官在任一嵗各举一人自代所举不当有罚不惟砥砺风节亦可为国得人
　　二十年四月禁近侍为人求官紊乱选法
　　二十四年闰二月诏行省宣慰司毋滥举官吏
　　二十八年诏路府州县除达噜噶齐外长官并宜选用汉人素有声望及勲臣故家并儒吏出身资格相应者佐贰官遴选色目汉人叅用
　　成宗元贞元年二月命中书省振理选法
　　省臣言近者阿哈玛特僧格怙势卖官不别贤否止凭解由迁调选法大坏宜令亷访使体覆以闻省台选官覈实定其殿最以明黜陟其亷访司官亦令省台同选为宜从之
　　三月诏自后诸司毋得奏举官属专令中书奏拟先是至元十九年十二月御史中丞崔彧言选用台察官若由中书必有偏徇之弊御史宜听本台选择从之至是省臣言枢宻院御史台例应奏举官属其余诸司不宜奏请今皆请之非便故有是诏至大徳七年二月又诏诸司举用人员并经中书省毋得擅奏十一年武宗即位八月中书省臣言内降旨与官者八百八十余人已除三百未议者犹五百余请自今越奏者勿与帝是其言又御史台臣言中书省枢宻院御史台宣政院得自选官具有成宪今监察御史亷访司官非本台公选而从诸臣所请自内降旨非祖宗成法帝嘉纳之九月中书省臣言内外选法向者有旨一遵世祖成制两宫近侍铨叙惟上所命比有应入常调者夤縁骤迁其已仕废黜及未尝入仕者亦后请自内降旨臣等奏请禁止防赐允从自后所降内旨复有百余臣等已尝铨择奉行第中书政务他人又得辄请责以整饬其效实难自今铨选请如前制非由中书议者毋得越奏诏从之
　　大徳元年四月中书省及御史台议定台宪举官事宜副万户阿喇卜丹御史中丞崔彧等陈台宪诸事省台集议言乞依旧例御史台不立选其用人则于常调官选之惟监察御史首领官今御史台自选亷访司必择防古人为使或阙则以色目世臣子孙为之其次叅以色目汉人各省文案行台差官检覈宿卫近侍奉特防令台宪擢用者必须明奏然后任之行台御史任满而有効绩者或迁内台或呈中书省迁调亷访司亦如之其不称职者省台择人代之未歴有司者授以牧民之职经省台同选者听御史台自调中书省或用台察之人亦宜与御史台同议各官府宪司官毋得辄入体察制可
　　二年十二月诏亷访司嵗举所部亷干者各二人七年二月诏慎选文翰师儒官
　　翰林院宜选通经史能文辞者国子学宜选年髙徳劭能文辞者并须资格相应之人不得预保布衣之士若果才徳素着合不次超擢者别行具闻其后至大四年仁宗即位四月诏国子监师儒之职有才徳者不拘品级虽布衣亦听选用闰七月中书平章政事鄂勒哲李孟等言方今进用儒者而老成日以凋谢宜访四方儒士成材者擢任国学翰林秘书太常或儒学提举等职俾学者有所激劝帝是其言诏自今勿限资级果才而贤虽白身亦用之
　　九年二月诏台院部五品以上官各举亷能识治体者三人行省台宣慰司亷访司各举五人
　　【臣】等谨按成宗纪及元典章并云诏御史台翰林集贤院六部于五品以上各举三人与志文互异据志则五品以上皆得举人据纪则五品以上乃指所举亷能之人而言恐五品以上职官无几不应各举三人如是之多今从志又元典章是诏在九年六月亦与纪不同
