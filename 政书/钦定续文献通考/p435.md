<!-- { "loadSidebar": true } -->
　　七月监察御史陈规上言昔周世宗尝言兵贵精而不贵多百农夫不能养一战士奈何朘民脂膏养此无用之卒比者凡战多败非由兵少正以兵多而不分健懦故为敌所乗懦者先奔健者不能独战而遂溃此所以取败也今莫若选差习兵公正之官将已籍军人随其所长而类试之其武艺出众者别作一军量増口粮时加训练视等第而赏之如此则人人激厉争效所长而衰懦者亦有可用之渐矣帝不悦
　　元光二年四月遣官阅河南帅府见兵
　　哀宗天兴二年八月阅兵于蔡州见山亭
　　十月阅射于子城中者赏赉有差
　　元世祖中统二年八月以宋降将王青为总管教武卫军习射
　　至元五年三月敕阿里等诣军前阅视军籍
　　【臣】等谨按时与宋交兵故也
　　七年五月命枢宻院阅实军数
　　九年正月诏元帅府统军司总管万户府阅实军籍七月阅大都京兆等处特黙齐奴户名籍
　　成宗大德二年正月遣使阅诸省兵
　　四年二月命李庭训练各卫军士
　　武宗至大四年九月【时仁宗已即位】命枢宻院阅各省军马十月敕诸卫汉军练习武事
　　仁宗延祐元年十月以御史台臣言命枢宻院官设法教练士卒一应军官袭职者必试以武事而后任之七年十一月【时英宗已即位】遣使阅实各行省戍兵
　　英宗至治元年十月命枢宻院遣官整视各郡兵马三年正月遣回回礟手万户赴汝宁新蔡遵世祖旧制教习礟法
　　泰定帝泰定三年八月遣奈玛台简阅边兵
　　十一月御史台臣言比年营缮以卫军供役废武事不讲请遵世祖旧制教习五卫亲军以备扈从不报
　　四年二月诏同佥枢宻院事雅克特穆尔教阅诸卫军明太祖洪武四年正月命魏国公徐达徃北平宋国公冯胜徃陜西卫国公邓愈徃襄阳各操练军马七月命徐达自北平徃山西练兵
　　【臣】等谨按兵志言太祖起布衣防羣力取天下即位后屡命元勲宿将分道练兵而其制未定此指洪武六年以前言之也考实録及明史本纪癸卯年帝亲阅武于鸡笼山乙巳年亲阅将士习战丁未年御防门阅将士所以训诫之者备切而自后六年正月徐达李文忠练兵山西北平十年正月梅思祖徃济南青州简阅兵马蓝玉练兵东昌史不胜书而九年十月诏秦晋六王治兵鳯阳二十三年六月遣杨颙阅云南九卫军马杨镇阅贵州卫所军马二十四年五月汉卫六王练兵临清盖终洪武之世训练未尝少怠焉
　　六年正月定议教练军士律
　　帝命中书省臣同大都督府御史台六部议教练军士律凡各卫所务以时练习骑卒必善驰及鎗刀步兵必善弓弩及鎗凡射以十二箭之半逺可到近可中者为试中逺可到将士以一百六十歩军士以一百二十歩近可中以五十步凡彀弩以十二箭之五逺可到蹶张以八十步划车以一百五十步近可中蹶张以四十步划车以六十步【防典内止云蹶张以八十步划车以六十步兵志本于防典故亦有脱去今从实録】凡用鎗以进退习熟为试中在京卫所以五千人为率取五之一指挥以下等官更畨率赴御前验试余以次畨试在外都司卫所毎卫五千人亦取五之一千户以下等官更畨率赴京师试验余以次畨试所试军士如歩骑皆善将领各以其能受赏否则军士给钱六百为道里费将领自指挥使以下所统军士三分至六分不中者次第夺俸七分以上次第降官至为军止都指挥军士四分以上不中者夺俸一年六分以上罢职
　　三月阅武于教塲
　　王沂曰初定鼎金陵置五军营设大教塲【在都外南二里】小教塲【在皇城迤西】至永乐间设神机营【在大教塲右】浦子口【在大江之北】嘉靖十四年设池河演武塲【在定逺县东二十里】时虽迁都于北而在南兵卫不废且练习以时皆辖于兵部及操江都御史盖以重根本而饬江防云
　　十六年五月勅天下卫所善射者十选一更畨赴京较阅
　　勅天下卫所于农隙以善射者十选其一更畨赴京较试以优劣为千百户赏罚至次年二月谕兵部以近边将士既来恐城守空虚盗贼窃发令边卫军士较射止就本卫不必赴京
　　十九年十一月诏陜西诸卫土著鐡甲马军赴京聴操二十年阅武于午门外命将军卫士日习射于丹墀二十一年正月诏天下卫所军士分班赴京较试武艺诏天下各都司卫所马步军士各分为十班将弁以叙乆次升者统之冬月至京阅试凡操练务在弓必满射必中角必胜有不如法及不闲习者罚指挥千百户年深惯战及屯田者免试仍先下操练法于各卫俾遵行之
　　二十二年诏五军府比试军士分三等赏钞
　　又各给钞三锭为路费不中者亦给之明年再试不如式军移戍云南官谪从征总小旗降为军武臣子弟袭职试骑步射不中程令还卫署事与半俸二年后仍试如故者亦降为军
　　成祖入立遣官阅视天下卫所官军
　　【臣】等谨按永乐中毎遣侯伯宿将出外操练简阅皆如洪武时
　　永乐八年二月帝驻驆兴和大阅兵
　　【臣】等谨按兵志言成祖五驾北征六师尝自较阅实録于二十年二十一年皆备书之兹不详述
　　十三年十一月勅诸守将及各都司诸卫选军操练赴北京阅视
　　令诸卫所歩骑兵遣将统领以明年春陜西甘肃宁夏大同辽东诸守将及中都留守河南等都司徐宿等卫分驻真定德州操练俟赴北京阅视又勅周秦肃晋四王选防卫军五千赴真定操练又勅岷州西宁临洮各卫选土军舍人余丁以明年春赴北京操练
　　【臣】等谨按实録止言陜西甘肃官军驻真定余悉驻徳州以地势度之自陜西至辽东诸守将当皆驻真定也
　　二十二年十一月【时仁宗已即位】始命近畿诸卫官军更畨诣京师操练
　　帝因英国公张辅等言调直及近京军畨上操备谕以毕农而来先农务遣归既而辅言边军比悉放还京军少请调山东河南中都淮扬诸卫校阅又勅河南山东山西大宁及中都将领凡军还取衣装者以三月毕务七月至京老弱者选代官给之马歳春秋畨上共十六万人大宁七万七百余中都山东逓杀河南最少仅一万四千有竒定为例
　　【臣】等谨按大宁等四处所谓四都司之军歳以班操至者也志又云后允成国公朱勇等请罢巩昌诸卫及阶文千户所班军代以陜西内地卒山东卫士沿海备倭沿海卫士复内调通州卫士淮安粟安庆卫士赴京操不便皆更之已并放还陜西班军皆附书于仁宗时后而不详载何年之制考之实録及大政记诸书山东沿海通州安庆诸军以彼此不便互相代换之制则宣徳五年尚书张本所请而从之者也陜西縁边卫所以陜西内地卫所官军代换则亦系同时张本所请志言朱勇等请当是勇与本同建议也至志云已并放还陜西班军考实録宣徳八年兵部议以陜西两班赴京操备官军五千九百六十人分三班更代常留二班在卫守备从之至宣徳十年英宗初即位实録又言尚书王及张辅等议以陜西西北俱临边境宜遣还官军各守分地其腹里卫分仍更畨赴京操备遂遣陜西边卫班军俱还原卫盖止就边徼者言之并非陜西全省之军皆放还也兵志中略而不详故备核之
　　宣宗宣徳三年四月命各都司摘选属卫精鋭军士专一操备
　　五年十月帝巡宣府驻驆洗马林阅兵
　　英宗正统三年二月辟安定门外地为教塲
　　六年闰十一月操练陜西下班官军
　　时命防官议陜西边务兵部尚书杨士竒等言陜西更畨操备官军率一年一更其下班者恐有疎纵遇警难以调用因诏以毎歳九月中至正月终三日一操余月令其休息
　　十四年二月令神机营操习刀牌
　　镇逺侯顾兴祖言神机营操练鎗铳俱系火器恐遇风雨或敌人猝至必致悮事宜毎队添设长牌五面长刀五把于前斫马脚遮弓矢乞于防军内拨六千名操习聴调从之
　　景帝景泰元年六月大同总兵官郭登上操军法登上言大同东西二路各有叅将操守其本处并河南山西调来操备军选年力精壮拽弓六十斤以上者为头拨当先破敌余者为二拨毎队白牌一面通冩五十人姓名以慿试验防闸五人各带小圆牌一面互冩五人姓名背刻军令一人有功五人同功一人退缩五人同罪毎五百骑委都指挥一员管领使功无相挠责有所归帝善而从之
　　【臣】等谨按兵法以伍为要故校士之法莫先于东伍王圻本言靖逺伯王守备南京尝阅师覆舟山问其将校曰部伍行列若何皆对曰队各五十人始为一字列闻钟鼓声则变而为方员直斜之势今日所校练是也笑曰如此何以约束士卒俾就纪律哉凡兵五人为伍必一人居中执旗标四人者立四面皆聴一人所使中一人恒坚立不动赴敌则四人必聴中一人使四人者相顾应四人死中一人不得独生由五人为二十五人共一队最中一人执旗稍大以令其四面如前五人之法又倍而成伍则为一百二十五人其再倍则为二百五十人共一营左右前后相应而聴于中以一百二十五人五分之一居中四者寄四隅为逰兵出竒而正兵二十五人坚驻不动一一相犄角而功可成矣又以五营如前分布之则正兵一千二百五十人而又以一千二百五十人如前法为竒兵逰撃则总二千五百人为一帅相机调遣聴于中军主将之令其下由伍而队由队而营各有一人为中中者一人各以将之令令其余如是岂有纪律不严约束不齐而功不成者哉闻者皆称善厥后戚继光之练兵尤为详备见于所着诸书
　　二年十一月拣选在京官军子侄补伍操练
　　时得军舍人等二十七万余名命选取补伍操练
　　十二月选官军十万分五营团操次年遂立团营土木之难京军没几尽帝诏议战守方略于谦等言兵之所頼者将将得其人则兵无不精臣等议选官军十万分五营团操每队五十人一人管队两队置领队官一员毎千人把总官一员三五千人置把总都指挥一员各量其才器谋勇授之使之互相统属兵将相识如遇操练之时量调一队或三五队防阅比较武艺量为劝惩使管军者知军士之强弱为军者知将帅之号令不致临期错乱难于调遣合则为一营分则为五营万一冦犯贼多则各营俱动贼少或分调一二营或调一万或三五千随机应敌其平日选大小该管头目已定则交战之时多用则多调少用则少调止调该管头目而士卒自随平日相处既乆同辈之人易以相救管队之人易以使令比之向日混同操练不辨强弱不知号令者不同除团营之外别选精壮以备缓急调用从之三年十二月于谦石亨等议选各营精鋭官军十五万分为十营毎营置坐营都督一员号头官一员都指挥二员把总十员领队一百管队二百于三营提督中推一人充总兵官监以内臣兵部尚书或都御史一人为提督其余官军仍归三大营各委头目于本营训练守备京师名曰老家京军之制一变
　　【臣】等谨按明自宣徳以来承平日乆将帅怠惰戎伍空缺及土木之役京营戎马丧失殆尽而兵不可问矣景帝嗣位专任干谦既却瓦剌复车驾于是整饬戎政而京军之制一变团营之法以十五万之众合之为一分之为十自一营以至一队兵将相习自一队以至一营体制相维所以得京军之实用而所向有功至三大营虽为老家未尝不加之操练以备缓急厥后不求立法之实乃复于团营中选拔训练是且以团营为老家无怪乎兵日耗而国日弱也
