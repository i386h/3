<!-- { "loadSidebar": true } -->
　　章宗宪天光运仁文义武神圣英孝皇帝讳璟小字玛达格世宗之孙显宗之子大定八年生十八年封金源郡王二十五年进封原王二十六年诏立为皇太孙二十八年摄政世宗崩即皇帝位泰和八年戊辰十一月崩【宋嘉定二年】在位十九年年四十一
　　改元三　【明昌　永安　太和六　　五　　八】
　　卫绍王讳永济更讳允济小字兴胜世宗第七子大定十一年封滕王章宗时进封卫王章宗崩无继嗣平章政事完顔匡等定策遗诏立为帝至宁元年癸酉为呼沙呼所弑【宋嘉定六年】在位五年宣宗即位降封东海郡王贞祐四年诏追复卫王諡曰绍
　　改元三　【大安　崇宁　至寜三　　元　　元】
　　宣宗继天兴统述道勤仁英武圣孝皇帝讳珣又赐名从嘉本名乌达布显宗长子大定三年生初封温国公泰和八年进封邢王升王卫绍王被弑图克坦铭等迎立之乃即皇帝位元光二年癸未十二月崩【宋嘉定十六年】在位十一年年六十有一
　　改元三　【贞祐　兴定　元光　贞祐元年即四　　五　　二　　至宁元年】
　　哀宗讳守绪初讳守礼又讳宁嘉苏宣宗第三子承安三年生宣宗即位封遂王贞祐四年以皇太子守忠皇孙铿相继薨乃立守礼为皇太子宣宗崩即皇帝位天兴三年甲午【宋理宗端平元年】宋元兵入位于宗室子承麟帝自缢于幽兰轩城溃诸禁近举火焚之在位十一年年三十七
　　改元三　【正大　开兴　天兴九　　元　　三】
　　【臣】等谨按天兴元年即正大九年也是年正月改元开兴四月又改元天兴
　　又按哀宗传位于东面元帅宗室子承麟世祖和里布之后也即皇帝位是为末帝称贺方毕而城已溃遂为乱兵所害此不成乎君者也故不书右金帝九人起太祖收国元年乙未终哀宗天兴三年甲午共一百二十年
　　元太祖法天启运圣武皇帝姓却特氏讳特穆津蒙古部人父为烈祖讳伊苏克依嵗丙寅【宋开禧二年金太和六年】即皇帝位于鄂诺河之源是为元年诸王羣臣共上尊号曰青吉斯皇帝二十二年丁亥崩【宋寳庆三年金正大四年】在位二十二年年六十六
　　太祖二十二年为丁亥太宗元年为己丑其中戊子一年皇子图类监国
　　太宗英文皇帝讳谔格台太祖第三子太祖崩后嵗己丑【宋绍定二年金正大六年】以太祖遗诏即位六年甲午灭金十三年辛丑崩【宋淳祐元年】在位十三年年五十有六
　　嵗辛丑太宗崩壬寅春太皇后鼐玛锦氏称制起壬寅止乙巳凡四年
　　定宗简平皇帝讳库克太宗长子太祖元年生太宗崩帝母六皇后鼐玛锦氏临朝至丙午秋七月【宋淳祐六年】会诸王百官议立帝始即皇帝位三年戊申崩【宋淳祐八年】在位三年年四十有三
　　帝崩于戊申三月至庚戌年犹未议所立国中无君者三嵗
　　宪宗桓肃皇帝讳莽赉扣太祖之孙睿宗之长子太祖三年生太宗在潜邸养以为子定宗崩后久未立君辛亥夏【宋淳祐十一年】羣臣共推即皇帝位九年己未崩【宋开庆元年】在位九年年五十有二
　　以上诸帝俱未建元
　　世祖圣徳神功文武皇帝讳呼必赉太祖之孙睿宗第四子宪宗同母弟太祖十年生宪宗八年冬命帝伐宋九年九月师次江北知宪宗凶问中统元年庚申【宋景定元年】春三月还至开平诸王大臣劝进即皇帝位至元八年辛未建国号曰大元十六年己卯灭宋二十一年羣臣上尊号曰宪天述道仁文义武大孝光皇帝三十一年甲午崩在位三十五年年八十国语曰色辰皇帝
　　建元二　【中统　至元三四　　十一】
　　至元八年建国号诏曰诞膺景命必有美名唐之为言荡也尧以之而著称虞之为言乐也舜因之而作号驯至禹兴而汤造互名夏大以殷中世降以还事殊非古为秦为汉着从初起之地名曰隋曰唐因即所封之爵邑槩以至公不无少贬我太祖圣武皇帝握干符而起朔土以神武而膺帝图号曰大元取易经乾元之义兹大冶流形于庶品孰名资始之功予一人咸宁于万邦尤切体仁之要
　　【臣】等谨按世祖至元十二年十二月丞相呼图克岱尔与百寮请上尊号不许是则上尊号之事迟至二十一年而始许之也
　　成宗钦明广孝皇帝讳特穆津世祖之孙裕宗第三子至元二年生三十年受皇太子寳世祖崩即皇帝位大徳十一年丁未崩在位十有三年年四十有二国语曰鄂勒哲图皇帝
　　改元二　【元贞　大徳二　　十一】
　　武宗仁惠宣孝皇帝讳哈尚世祖曾孙顺宗长子至元十八年生大徳八年封懐宁王成宗崩无子帝总兵北边左丞相阿固岱等潜谋推成宗皇后巴约特氏称制安西王阿南达【后妃传作阿南达寔哩】辅之帝弟仁宗与太后塔济定计诛阿固岱等遣使迎帝即皇帝位至大二年羣臣上尊号曰统天继圣钦文英武大章孝皇帝四年辛亥崩在位五年年三十一国语曰库鲁克皇帝
　　武宗纪曰成宗违豫日久政出中宫【成宗后布尔罕】命仁宗与皇太后【顺宗妃塔济】出居懐州及仁宗闻讣与太后俱至京师安西王阿南达先至左丞相阿固岱平章巴特玛琳沁等潜谋推成宗后称制阿南达辅之仁宗言于太后曰大行晏驾徳夀已薨【徳夀成宗皇太子】诸王皆疎属而懐宁王在朔方此辈变在朝夕不若先事而发遂定计诛阿固岱等即遣使迎帝改元一　【至大四】
　　仁宗圣文钦孝皇帝讳阿裕尔巴里巴特喇顺宗次子武宗之弟至元二十二年生武宗即位诏立帝为皇太子武宗崩即皇帝位延祐七年庚申崩在位九年年三十有六国语曰布延图皇帝
　　改元二　【皇庆　延祐二　　七】
　　英宗睿圣文孝皇帝讳硕迪巴拉仁宗嫡子大徳七年生延祐三年立为皇太子仁宗崩即位至治元年十一月羣臣上尊号曰继天体道敬文仁武大昭孝皇帝至治三年癸亥为齐勤特穆尔所弑在位三年年二十一国语曰格根皇帝
　　改元一　【至治三】
　　泰定皇帝讳伊苏特穆尔显宗长子至元十三年生大徳六年袭封晋王英宗遇弑诸王谙达布哈及额森特穆尔奉玺绶迎帝即位致和元年戊辰崩在位五年年三十六帝虽裕宗长孙以自立故文宗不为立庙諡止称为泰定帝
　　改元二　【泰定　致和四　　元】
　　王祎曰武宗以兄弟相及约继世子孙迭居大位而仁宗惑于憸言不践宿诺传位英宗乃使武宗二子明宗文宗出居于外及英宗遇弑而明宗在北文宗在南晋邸乗间入继大统或谓晋邸非所宜立虽然晋王于世祖孙也于次为长虽守藩服尝有盟书今国统之不继则求所当立者舍晋王之系将谁属耶然则谓晋王非所宜立亦过也旧传英宗之弑晋邸与闻焉故其殁不举请諡升祔之典明其为贼也然考之实録皆不得其实
　　明宗翼献景孝皇帝讳和实拉武宗长子大徳四年生仁宗时封周王出镇云南未就镇西行至北边及泰定帝崩帝弟文宗先立遣使至北迎帝帝南还即位于和宁之北文宗天歴二年己巳八月次翁果察图之地暴崩年三十国语曰呼土克图皇帝
　　明宗纪曰成宗命武宗抚军北边成宗崩武宗入继大统立仁宗为皇太子命以次传于帝及仁宗时丞相特们徳尔议立英宗为皇太子又谮帝于两宫于是封帝为周王出镇云南遣就镇是年冬帝次延安图古勒尚嘉努博啰嘉珲【皆周王常侍府官属】及武宗旧臣皆以出镇之事由左右搆间请以其故白行省俾闻之朝廷遂与数骑驰去先是阿斯罕出为陜西行省丞相及嘉珲等至即与平章政事塔齐尔行台御史大夫图鲁卜中丞托欢发关中兵分道自潼关河中府入已而塔齐尔托欢袭杀阿斯罕嘉珲于河中帝遂西行至北边金山西北诸王察克台等闻帝至咸率众来附至泰定帝立帝弟圗卜特穆尔亦以懐王出居建康及泰定崩于上都都尔苏専权自用逾月不立君朝野疑惧时佥枢宻院事雅克特穆尔留守京师遂谋举义召集百官号于众曰武皇有圣子二人当迎立之时帝方逺在沙漠猝莫能至乃迎帝弟懐王于江陵且宣言已遣使北迎以安众心懐王入京师羣臣请正大统固让不得乃即位是为文宗改元天厯诏天下曰谨俟大兄之至遂朕固让之心时都尔苏在上都立泰定子阿尔济雅巴为帝改元天顺遣兵犯大都战屡败都尔苏乃奉皇帝寳出降两京道路始通文宗乃遣使迎帝诸王皆劝帝南还遂发北边天厯二年正月文宗复遣使见帝于行幄以文宗命劝进帝即位于和宁之北四月立文宗为皇太子八月乙酉朔帝次翁果察图之地丙戌皇太子入见庚寅帝崩己亥皇太子复即位
　　文宗圣明元孝皇帝讳图卜特穆尔武宗次子明宗之弟大徳八年生至治元年英宗出帝居于海南泰定初召还京师封懐王二年又命出居建康致和元年迁江陵泰定帝崩雅克特穆尔迎帝至京师即位其明年帝兄明宗即位封帝为皇太子明宗崩帝复即位至顺元年羣臣上尊号曰钦天统圣至徳诚功大文孝皇帝至顺三年壬申八月崩在位五年年二十有九国语曰济雅图皇帝
　　改元二　【天厯　至顺　天厯元年即二　　三　　致和元年】
　　顺帝本纪至元六年六月诏曰昔皇祖武宗升遐之后祖母太皇太后惑于憸慝俾皇考明宗皇帝出封云南英宗遇害正统寖偏皇考以武宗之嫡逃居朔漠宗王大臣以地近先迎文宗暂总机务继假让位之名以寳玺来上皇考推诚不疑即授以皇太子寳文宗当躬迓之际与其臣伊噜布哈阿哩雅明埒栋阿等谋为不轨使我皇考饮恨上賔又私图传子乃搆邪言嫁祸于班布尔实皇后谓朕非明宗子遂俾出居遐陬内懐愧慊则杀阿哩雅以杜口上天不祐随降殒罚永惟鞠育防极之恩忍忘不共戴天之义其命太常撤去图卜特穆尔在庙之主
　　邱濬曰按顺帝纪至元六年诏则文宗弑逆明矣史以暴卒书何夫弑逆大罪也非真无毫发之疑何可轻加哉考文宗崩有子雅克特古斯其后舍己子而立明宗之子宁宗继又迎宁宗之兄而立之设使文宗果有弑逆之举后独不虑立所害之人之子报讐于我乎使己无子不得已尚求诸他况已有子乎当时同事雅克特穆尔辈亦不虑及此何哉意必顺帝憾文宗谓已非明宗子出于外欲逞其憾或者遂从而搆之耶然则文宗谓顺帝非明宗子是欤曰顺帝生朔漠之外其事之真伪不可知若谓其为瀛国公之子则不敢信也
　　【臣】等谨按明宗之崩元史本纪止云帝暴崩未尝明言其为文宗所弑也乃事涉暗昧羣疑繁兴如胡粹中则曰闻之故老言明宗次翁果察图雅克特穆尔奉上壐绶明宗从官有不为之礼者雅克特穆尔且怒且惧既而帝暴崩雅克特穆尔闻哭声即奔入帐中取寳玺扶文宗上马南驰正史乃言皇太子入哭尽哀雅克特穆尔以皇后班布尔实命奉皇帝寳授于太子其説不合岂当时忌讳不敢明言欤明初权衡作庚申帝大事记曰文宗疾大渐召后太子大臣曰翁果察图之事朕生平大错我死迎立托欢特穆尔庶可见明宗于地下雅克特穆尔不可请立宁宗不逾月即崩久之乃奉太后诏迎托欢特穆尔于静江此皆与顺帝诏书所谓文宗稔恶不悛使我皇考饮恨上賔者相合由是而文宗弑兄之名千古无以自解续通鉴纲目书法亦隠然以簒弑为实惟王圻续通考所载邱濬语尚有不敢过信者盖明宗文宗本纪皆无定据与其过而信也不如阙疑之为愈矣
