<!-- { "loadSidebar": true } -->
　　二十年四月撒马儿罕遣使来朝贡马十五驼二自是频嵗贡马驼二十五年兼贡绒六匹青梭幅九匹红緑撒哈剌各二匹及镔铁刀剑甲胄诸物二十七年八月奉表贡马二百明年命使报之其贡马一嵗再至以千计至永乐五年六月贡方物自后或比年或间一嵗或三嵗輙入贡宣徳五年秋冬再入贡正统四年贡良马色蹄额皆白帝爱之命图其像赐名瑞鸨景泰七年贡马驼玉石成化中三入贡十九年偕亦思罕酋长贡二狮至肃州其使者奏请大臣往迎职方郎中陆容言无用之物宜勿受礼官周洪谟等言往迎非礼帝卒遣中使迎之治二年其使由满剌加至广东贡狮子鹦鹉诸物礼官耿裕给事中韩鼎等言不可受帝曰珍禽竒兽朕不受献况来非正道其即却还明年又偕土鲁畨贡狮子及哈剌虎剌诸兽由甘肃入巡按御史陈瑶请勿纳帝以贡使既至不必却回十六年又来贡明年复至止徳中犹数至嘉靖二年贡使又至十二年偕天方土鲁畨入贡称王者至百余人礼官夏言等论其非十五年入贡复如故二十六年入贡迄万厯中不絶【臣】等谨按西域撒马儿罕附载旁近东有沙鹿海牙永乐中其酋遣使奉贡云
　　二十三年十二月诏罢天下嵗织文绮
　　先是置四川山西诸行省浙江绍兴织染局又置蓝靛所于仪真六合种青蓝以供染事末几悉罢至是复有是诏
　　明防典曰织造所用物料除蘓木明官库足用蚕丝红花蓝靛于所产处税粮内折収【湖州府蚕丝六万斤山东河南红花共万五千斤应天镇江扬州淮安太平五府蓝靛各二万斤】槐花栀子乌梅于所产令民采取按嵗进纳【衢州金华严州徽州寜国广徳五府州槐花共四千斤乌梅共八千四百斤栀子共二千四百斤】
　　【臣】等谨按食货志天顺四年蘓松杭嘉湖五府织造常额外増防缎七千匹至正徳元年后以赏滥日増万厯中蘓松杭嘉湖五府嵗造之外又令浙江福建常镇徽寜扬广徳诸府州分造増万余匹陕西织造羊绒七万四千有竒南直浙江纻丝纱罗绫防绢帛山西潞防皆视旧制加丈尺而费不赀矣
　　二十四年七月别失八里遣使贡马及海青
　　至永乐二年贡玉璞名马四年夏秋冬三入贡明年夏又贡九年贡名马文豹自是奉贡不絶宣徳二年入贡三年贡驼马自是连嵗来贡正统元年遣使贡方物后亦频入贡景泰三年贡玉石三千八百斤礼官言不堪用诏悉収之毎二斤赐帛一匹成化元年定西域贡期三嵗五嵗一贡使者不得过十人朝贡遂稀
　　九月诏建寜嵗贡上供茶聴茶戸采进有司勿与天下产茶之处嵗贡皆有定额而建寜茶品为上其所进者必碾而揉之压以银板为大小龙圑帝以重劳民力罢造龙团惟采茶芽以进其品有四曰探春先春次春紫笋置茶户五百免其徭役俾専事采植有司恐其后时常遣人督之茶司畏其逼迫往往纳赂帝闻之故有是命
　　是年沙州遣使贡马及璞玉
　　至永乐时置卫授官朝贡不絶正统五年遣使入贡六年贡驼马
　　二十五年五月建寜府民贡品茶千六百余斤
　　各处嵗进茶芽额数
　　直宜兴六安广徳建平四州县共五百斤
　　浙江长兴嵊防稽永嘉乐清临安富阳慈溪丽水缙云青田遂昌兰溪金华龙防等临海等建徳淳安遂安夀昌桐庐分水各县共五百二十二斤
　　江西南昌南康贑州袁州临江九江瑞州建昌抚州吉安广信饶州诸府及南安府南新县共四百五十斤
　　湖广兴国临湘武冈邵阳新化安化寜乡益阳八州县共二百斤
　　福建建寜府建安县一千三百六十斤【内探春二十七斤先春六百四十三斤次春二百六十二斤紫笋二百二十七斤荐新二百一斤】崇安县九百九十斤【内探春三十二斤先春三百八十斤次春一百五十斤荐新四百二十八斤】共二千三百五十斤
　　明防典云各处嵗进茶芽及木药材俱从土产之处解送供用以上乃茶芽之定数也木药材并列于左
　　直寜国府宣城县嵗进木二千三百个【上一千八百个中五百个】
　　广西思明府嵗进解毒药五方三十四味共三十八斤【锦地萝一味重二斤消食药十味重十二斤消毒药十八味重十九斤大冲药一味重一斤塞住药四味重四斤】
　　四川成都府嵗进药材七味【天雄二十对附子五十对川乌三十对漏蓝二十斤仙茅二十一斤补骨脂十五斤巴豆四斤】
　　三十年罕东酋遣使入贡
　　永乐元年后数入贡正统六年夏来贡马
　　罕东左卫曰罕东部人奄章与种族相讐杀逃居沙州境许其耕牧嵗纳马于肃州自宣徳至天顺朝朝贡不废
　　成祖永乐元年剌泥入贡
　　其国中回回哈只马哈没竒剌泥等来贡方物外国剌泥国曰剌泥而外有数国曰夏剌比曰竒剌泥曰窟察泥曰舍剌齐曰彭加那曰八可意曰乌沙剌踢曰坎巴曰阿哇曰打回永乐中亦尝遣使朝贡
　　十一月哈宻遣使贡马百九十匹
　　明年六月复贡封昻哈特穆尔为忠顺王又贡马谢恩既而其兄子托克托袭比嵗朝贡八年十一月其从弟推勒特穆尔袭封为忠义王十年又贡马谢恩自是修贡惟谨十七年贡马三千五百余匹及貂皮诸物二十一年贡驼三百三十马千匹至仁宗洪熙元年再入贡宣徳元年以托克托子布达寔哩嗣忠顺入贡明年贡驼马方物三年又以忠义弟托欢特穆尔嗣忠义自是二王并贡嵗或三四至正统五年遣使三贡廷议以为烦定令毎年一贡景防三年遣使朝贡成化元年礼官姚防等言哈宻贡马二百匹而使人乃二百六十人议定嵗一入贡不得过二百人五年与瓦剌土鲁遣使三百余人来贡廷议却之寻命遣十之一赴京自后服属土鲁畨犹令其比嵗一贡迄隆庆万厯朝入贡不絶
　　西域僧端竹监藏遣使入贡
　　四年又贡十一年封阐教王后比年一贡至成化四年申三年一贡之制迄嘉靖世修贡不辍
　　二年朶顔头目二百九十四人来贡马
　　自是朶顔福余泰寜三卫朝贡不絶十二年春纳马三千于辽东敕一马各予布四匹宣宗初三卫入贡景泰初三卫受额森防数以非时入贡遣使往来伺察中国旧制三卫每年三贡其贡使俱従喜峰口騐入时有自独石及万全右卫来者边臣以为言勅止之自正徳十三年至天启五年俱贡马朝贺不絶
　　九月周王橚来朝献驺虞
　　百官请贺帝曰瑞应依徳而至驺虞若果为祥在朕更当修省至十一年五月曺县献驺虞礼官请贺不许
　　三年九月蘓门荅剌遣使贡方物
　　自是比年入贡终成祖世不絶至宣徳六年遣使奉贡者再八年贡麒麟十年后贡使渐稀成化二十二年又贡自后贡使不至所贡有寳石玛瑙水精石青回回青善马犀牛龙涎香沈香速香木香丁香降真香刀弓锡锁服胡椒蘓木硫黄之属
　　【臣】等谨按外国又载那孤儿在苏门答剌之西黎伐又在那孤儿之西南永乐中其酋长常入贡方物云
　　满剌加遣使贡方物
　　五年六年十年俱入贡十二年后或连嵗或间嵗入贡以为常至宣徳八年贡驼马方物景泰六年贡马及方物天顺三年成化十年正徳三年俱入贡所贡有玛瑙珍珠玳瑁瑚树鹤顶金毋鹤顶琐服白苾布西洋布撒哈剌犀角象牙黒熊黒猿白麂火鸡鹦鹉片脑蔷薇露蘓合油栀子花乌爹泥沉香速香金银香阿魏之属
　　外国曰正徳中佛郎机据满剌加之地十三年遣使入贡
　　古里遣使贡方物
　　自是比年入贡十三年十四年十七年十九年二十一年俱偕诸蕃来贡至宣徳八年遣使偕蘓门荅剌等国入贡正统元年后不复至所贡有寳石瑚珠琉璃瓶琉璃枕寳铁刀拂郎双刃刀金系腰阿思模达途儿气龙涎香蘓合油花氊单伯兰布苾布之属
　　四年八月冯嘉施兰贡方物
　　至六年四月其酋玳瑁里欲二人各率其属朝贡八年复来贡
　　十二月婆罗国东西二王并遣使奉表朝贡
　　明年又贡厥贡玳瑁玛瑙砗磲珠白焦布花焦布降真香黄蜡黒小厮
　　是年广东琼州知府刘铭率土黎峒首王贤等来朝贡马
　　十一年临髙生黎又来朝贡马十四年又朝贡令三年一贡着为令十六年感恩峒首来贡马十九年寜逺峒首来朝贡宣徳元年乐防及万州黎来贡治二年崖州土舍人朝贡
　　安圗卫入贡方物
　　又正统朝数入贡
　　察逊卫入贡
　　自是屡入贡宣徳初贡驼马六年四月复贡马正统七年贡玉石
　　于阗国遣贡方物
　　是年又遣使贡玉璞十八年偕哈烈八答黑商诸国贡马二十年贡美玉二十二年贡马及方物仁宗后贡使渐稀迄万厯朝亦间入贡
　　西域僧着思巴儿监藏遣使入贡
　　明年封赞善王自是迄正统或间嵗一来或一嵗再至至成化元年始定三嵗一贡之例五年四川都司言赞善诸王不遵定制遣使率各寺畨僧百三十二种入贡且无畨王印文今止留十余人守贡物余已遣还礼官言畨地广逺畨王亦多若遵例并时入贡则内郡疲供亿莫若令应贡之嵗各具印文取次而来今贡使已至难拂其情乞许作明年应贡之数报可十八年礼官言定制畨王三嵗一贡贡使百五十人近賛善王连贡者再已遣四百十三人今请封袭又遣千五百五十人违制宜却乞以三百人为后来两贡之数余悉遣还亦报可自治至嘉靖后犹入贡如制
　　西域僧宗巴干遣使入贡
　　明年封防教王遂频嵗入贡洪熙宣徳中并入贡
　　五年阿鲁入贡
　　其后九年又遣使附古里诸国入贡十五年十九年二十一年俱入贡宣徳五年后贡使不至
　　小葛兰入贡
　　时遣使附古里蘓门答剌来贡厥贡惟珍珠伞白棉布胡椒
　　土鲁畨遣使贡玉璞
　　明年其国畨僧又入贡自是其徒来者不絶贡名马海青及他物二十年其酋与哈宻共贡马千三百匹正统六年朝议土鲁畨久失贡以钞币赐之明年遣使入贡景泰三年天顺三年复贡成化元年礼官姚防等定议土鲁畨或三年或五年一贡贡不得过十人五年六年俱来贡九年使来者三入贡者再十四年又来贡治元年又来贡三年春偕撒马儿罕贡狮子四年秋遣使再贡狮子六年朝议却其贡物十年冬欵闗来贡十七年修贡如故正徳四年后谋逆犯边至嘉靖三年冦掠失利于是卑词求贡十二年称王入贡者多至十五人二十六年定令五嵗一贡其后贡期如令而来使益众逮世宗末畨文至二百四十八道隆庆三年五年俱来贡迄万厯朝奉贡不絶天啓元年八月遣使进玉石钢钻等物
　　栁城遣使入贡
　　七年复入贡十一年两入贡二十年与哈宻共贡羊二千宣徳五年正统五年十三年并入贡自后不复至
　　和卓入贡
　　时贡玉璞方物七年遣使偕哈烈撒马儿罕来贡十一年夏又偕俺的干失剌思等九国来贡十三年遣使来贡自是久不至正统十三年复贡后遂絶
　　六年九月榜葛剌遣使贡方物
　　明年二月贡使凡再至携従者二百三十余人自是比年入贡十二年九月遣使奉表谢封贡麒麟及名马方物正统三年又贡麒麟明年又入贡后不复至
　　十月瓦剌马哈木等来朝贡马
　　瓦剌之渠三曰马哈木曰太平曰把秃孛罗时各入贡请封八年春瓦剌复贡马谢恩自是嵗一入贡十三年春贡马十六年复奉贡天顺中屡遣使入贡治初瓦剌中称太师者一曰火儿忽力一曰火儿古倒温皆遣使朝贡
　　七年哈烈遣使朝贡
