<!-- { "loadSidebar": true } -->
　　初太祖设草场于大江南北牧放官马洪武三十年又置北平辽东山西陜西甘肃诸草场成祖永乐中又置草场于畿甸及顺圣川等处宣宗宣德以后庄田日増草场日削至是勋以边警为词奏免诸牧放悉徴租以充公费余贮太仆买马至八年准户部奏正阳等九门外苜蓿草场地除种苜蓿外余地召佃毎亩上则徴银五分中则四分下则三分御马草场等处毎亩徴银三分穆宗隆庆六年定陜西苑马寺牧地毎顷川地徴银六钱坡地四钱山地三钱自是营马皆专仰秣司农岁费至十八万而草场益废议者争以租佃取赢浸淫至神宗时敝坏极矣【臣】等谨按草地乃马政所最重考诸会典及兵志以陜西一省计之明初土田三十一万五千顷有竒而草至十三万三千顷有竒治时土田止二十六万顷有竒其时草场已不及原额之半而副都御史杨一清覈之犹得十二万八千顷有竒此刍牧赖以不乏而马政得益修也自召佃之説起谋国者但知广耕以尽地利不知荒地之租所得有几而牧马无所不得不别为筹防于是养马裱马诸粃政行民既病而国亦耗矣故知召佃徴租鮿生一隅之见非通识也
　　三十九年遣御史沈阳清夺隠冒庄田万六千余顷时承天六庄二湖地八千三百余顷领以中官又聴校舍兼并増八百八十顷分为十二庄至穆宗时始领之有司兼并者还民
　　【臣】等谨按魏时亮十二庄作三十六庄又领之有司兼并还民者以中官张尧请乃不果时亮极谏不纳与食货志互异
　　神宗万厯十九年十二月诏定戚臣庄田【会典作九年】自穆宗隆庆二年从御史王廷瞻言复定勲戚田世次逓减之限勲臣五世限田二百顷戚畹七百顷至七十顷有差世絶爵除者悉追夺还官又着令宗室买田不输役者没官皇亲田俱令有司徴之如勲臣例虽请乞不乏而赐额有定徴収有制民害少衰止至是复更定庄田五服逓减法勲臣五世止二百顷如旧戚臣以见在官品为始见留地数为准系二世者分三次逓减系三世者分二次逓减至五世止留一百顷为世业如世絶爵除仍留五顷给守坟者其制视旧稍寛然其后议减者辄奉诏姑留不能革也是时帝赉予过侈求无不获潞王寿阳公主恩最渥而福王分封括河南山东湖广田为王庄至四万顷羣臣力争乃减其半王府官及诸阉丈地徴税旁午于道扈养厮役廪养以万计渔敛惨毒不忍闻驾帖捕民格杀庄佃所在骚然给事中官应震姚宗文等屡疏谏皆不报
　　熹宗天启元年正月御史王心一请罢奉圣夫人客氏香火土田不报
　　至六年十月加赐太监魏忠贤从子良卿庄田一千顷时桂惠瑞三王及遂平宁国二公主庄田动以万计而忠贤一门横赐尤甚
　　愍帝崇祯十二年兵部郎张若麒请収兵残遗产为官庄分上中下亩纳租八斗至二三斗有差
　　日知録曰明末官田所存者惟卫所屯田学田勲戚钦赐庄田三者犹是官田南京各衙门所管草田地佃户亦转相典卖不异民田苏州一府惟呉县山不曽均为一则至今有官山私山之名官山每亩科五升私山每亩科一升五勺







　　钦定续文献通考卷六
<史部,政书类,通制之属,钦定续文献通考>
　　钦定四库全书
　　钦定续文献通考卷七
　　钱币考
　　【臣】等谨按马端临作钱币考自太昊神农迄于宋代其因时制宜所以谨轻重之权通贫富之用者考据致为详尽宋自嘉定而后铜冶大衰国用日匮意在废钱用楮于是会子闗子及川引湖会迭兴法制繁多寖以亾国辽之先代以土产多铜已造钱币太祖以后代有开铸其时给戍赏征赐予亿万不行楮币而国用充殷者葢旧储新造并听民用故也金初用辽宋旧钱正隆而降始议鼓铸后改铸大钱济以铁钱钱不能充权以交钞钞至不行权以银货而钱之受绌愈甚元世祖中统至元间立钞法以至元宝为母中统交为子子母相权而行至正间别立至正交钞卒以财货匮乏楮币不足以相权百货遂涩而不行明自洪武年间钞法已渐壊葢废坚刚可乆之货而持软熟易败之物宜其弗顺于人情必不能易代而常行也至于明之钱法始属工部宝源局继增设戸部宝泉局其后以军兴费重惟讲求鼓铸之利不知民间食用惟谷与货谷货不能日增而但恃开铸岂知本之论乎今自宋辽以下详考史志以次胪载在钱币固当以钱为主乃钞法啓于金源至元而钱几废则钱钞之先后不能不客主易位矣明代钞不胜钱而行使则有次第故亦先钞于钱若累朝立制之变通与用法之轻重皆得以叅考焉
　　宋
　　钱
　　宁宗嘉定七年十二月复罢同安监铸铁钱
　　自孝宗乾道六年复置舒州同安监铸铁钱至帝嘉泰三年罢开禧三年复之至是复罢
　　十六年八月申严海舶漏泄铜钱之禁
　　先是孝宗乾道七年三月立沿海州军私赍铜钱下海船法淳熙九年诏广泉明秀诸州漏泄铜钱坐其守臣至帝嘉定五年七月禁髙丽日本商人博易铜钱至是申严其禁
　　青田县主簿陈耆卿奏曰有钱而后有楮楮滞则称提之説兴焉而未有言及钱者楮日多钱日少禁楮之折阅者日严而禁钱之漏泄者日寛非果寛也寛于大而严于小也闉阇之间有腰百金以出者吏卒已目送之至数百则攟摭之鞭笞之矣髙樯巨舳出没江海有豪家窟穴其中则人不敢仰视间能捐毫末以饵逻卒则如履康庄矣豪家之犹可言也富商之不可言也豪家泄之于近富商泄之于逺泄于近犹在中国泄于逺则转及外国而不可复返矣钱既日耗则其命遂归于楮其遂积于楮上下之间遂一切并力于楮不知楮所以难行者不独以楮之多正以钱之少也存者既少藏者愈牢虽以重法欲散出之彼将曰吾之钱吾所自有也彼以中国所有散之外国上不之禁而何以咎我故臣以为今日之务不専在称提楮币又在于称提铜钱也今铜钱之法大率犯者罚轻而捕者赏轻犯者罚轻则人易为奸捕者赏轻则吏不尽力望申饬攸司严漏泄之宪优掩获之典其捕至若干者特与附类获盗改秩以风厉之诚使钱不甚荒则楮不偏胜此称提本务也
　　江西提举袁夑陈钱法诸
　　江西提举袁燮上便民疏曰臣闻楮币之用至今而穷立法而称提之所以济其穷也然今日所谓称提者果能有济乎始以法令从事兑不以省陌者必罚无赦未几从民之便又未几有三分七分之说而卒归于铜钱楮币之相半是复其旧也是犹未始称提也经乆可行之策顾不在兹乎今议者急于丰财欲用铁钱与铜钱并行当不足之时倐焉有余宁不可喜而其实有不然者徃时楮币多故铜钱少今益以铁钱不愈少乎徃时楮币多故物价贵今益以铁钱不愈贵乎铜铁之价固不相若铸以为钱孰贵孰贱兼用之于市而实得铜钱之直得无徒费铁钱乎两淮虚耗甚矣运铁钱于江南贸易而归固将裕之也然江南之楮币易淮甸之铁钱厥价三倍奸巧之民争先取之此盈而彼虚矣铁钱日以朘削铜钱禁不得徃淮人将安所用哉名曰裕之其实蹙之且夫铁钱之易就非若铜钱之难成盗铸如云而起楮之轻也滋甚内不足以权楮外不足以裕淮将何便于此哉且今日楮币之轻得非以铜钱之寡与海舶之泄未始无法也而检空之委得于情恳纳其私贿縦其私载则连樯而去奸民相结贮钱小舟潜徃海洋纳诸巨舶稇载而归此钱之所由少也独不可申严其禁乎销钱为器未始无法而获利十倍所在公行句容天台四明池阳临川之所铸者以精巧名人皆贵之此钱之所以销也独不可痛惩其奸乎鼓铸之司令甲至严也每岁増之何可胜用自防吏既渔其利而塲戸复济其奸惮取铜之难销钱以输之幸其精炼无复致诘钱安得而不耗独不可坚明其约束乎若夫守法之地人所观瞻而先自废法罪莫大焉铜楮相半之制其来旧矣乃创为新例输楮于官者必令贴纳是利其赢也是弛相半之法而置钱于无用之地也奸民乗之逞其私欲毁之匿之者不胜其众是孰为之倡哉窃观当今州郡大抵兼行楮币所在填委而钱常不足间有纯用铜钱不杂他币者钱毎有余以是知楮惟能害铜非能济铜之不及也加之以贴纳岂货泉之利哉朝廷深惩徃事革三分七分之而复二者均平之法此乾道淳熙之美意也人情翕然佥曰至当守法之便昭晰如此然则守铜楮相半之法悠乆不变而异时谋利挠法之蠧荡涤无余尚何忧铜钱之寡而楮币之轻乎此当今之急务也
　　理宗宝庆元年行大宋元宝钱
　　四年改元绍定铸钱曰绍定通宝
　　绍定六年右谏议大夫赵至道奏乞戒饬冶司岁纳新钱依额起解毋许诸郡截钱纳劵
　　诏出内帑缗钱二十万令临安府措置兊易日下住罢铜钱局
　　至宝祐四年十月又出封桩库新钱兊使以济民用
　　七年改元端平铸钱曰端平通宝
　　端平元年五月以胆铜所铸钱不耐乆旧钱之精致者泄于海舶申严下海之禁
　　审计司章谦亨进对奏浸铜事帝曰实铁耳谦亨奏绍圣问以铅山胆泉浸铁为之令泉司鼓铸和以三分真铜所以钱不耐乆又奏旧钱精致泄于海舶帝曰不可不禁至淳祐四年右谏议大夫刘晋之言巨家停积犹可以发泄铜器鉟销犹可以止遏惟一入海舟徃而不返于是复申漏泄之禁
　　【臣】等谨按浸铜之法以生铁锻成薄片排置胆水槽中浸渍数日铁片为胆水所薄上生赤煤取刮铁煤入炉三炼成铜大率用铁二斤四两得铜一斤饶州兴利塲信州铅山塲各有嵗额所谓胆铜也
　　六月禁毁铜钱
　　至淳祐六年监察御史陈求鲁防曰议者谓钱废于蛰藏至嗾盗贼以窥人之阃奥峻刑法以发人之窖藏不思患在于钱之荒而不在钱之积也蕃舶巨艘形若山岳乗风驾浪深入遐陬贩于中国者皆浮靡无用之异物而泄于外国者乃国家富贵之操柄所得几何所失不可胜计矣京城之销金衢信之鍮器醴泉之乐具皆出于钱临川隆兴桂林之铜工尤多于诸郡姑以长沙一郡言之乌山铜鑪之所六十有四麻潬鹅羊山铜戸数百余家钱之不壊于器物者无几今京邑鍮铜器用之类鬻卖公行于都市畿甸之近一绳以法由内及外观听聿新则鉟销之奸知畏矣香药象犀之类异物之玩珍竒可悦者本无适用之实服御之间昭示俭徳自上化下风俗丕变则漏泄之少息矣此端本澄源之道也有防从之九年九月又诏临安府诸路提刑司严奸民销凿见钱私铸铜器之禁仍下殿步司一体施行
　　四年改元嘉熙铸钱曰嘉熙通宝嘉熙重宝
　　食货志曰新钱当二并小平钱并以嘉熙通宝为文当三钱以嘉熙重宝为文
　　【臣】等谨按端平中尝铸大钱一当五辇下置监铸不及千缗而费用万缗不一月罢此事宋史食货志不载见张端义贵耳集
　　嘉熙五年改元淳祐铸钱曰淳祐通宝淳祐元宝【臣】等谨按淳祐元宝大钱背文有当百字钱质厚重过于诸大钱数倍而史无明文
　　淳祐十二年申严鉟销之禁及伪造之法
　　先是十年二月都省言铜钱泄漏伪会充斥奸民无所惩畏诏令沿海州县山隩海岳结为保甲互相纠察如有犯者及停藏家许告推赏不告连坐至是复申其禁至景定四年又谕辅臣曰陈尧道言鉟销伪造当严加禁戢贾似道奏不禁鉟销则见镪愈少不禁伪造则楮币愈多臣等仰遵圣训
　　宝祐元年八月行皇宋元宝钱
　　宝祐七年改元开庆铸钱曰开庆通宝
　　开庆二年改元景定铸钱曰景定元宝
　　度宗咸淳元年行咸淳元宝钱
　　七月督州县严钱法复申鉟销漏泄之禁
