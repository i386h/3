<!-- { "loadSidebar": true } -->
　　国初置益都课税所管领山东盐塲以总盐课后改置运司中统四年诏以中书左右部兼诸路都转运司至元二年命有司兼办其课改立山东转运司十二年改立都转运司延祐五年以盐法澁滞降分司印廵行各塲督收课程罢胶菜盐司所属盐塲一十九所每塲设司令司丞管勾各一人
　　河东陜西等处转运盐司掌同前运判二人
　　国初平阳府征课程之利中统二年改立转运司置提举解盐司至元二年罢运司命有司掌其事寻复置二十二年立陜西都转运司诸色税课悉焉二十九年置盐运使专掌盐课其余课税归有司解盐司亦罢延祐六年更为河东陜西等处都转运盐使司省部所属解盐塲管勾同管勾各一人河东安邑提领所二有正提领副提领各一人
　　百官志以上属户部
　　两淮都转运盐使司使二人同知副使各一人运判二人经厯知事照磨各一人
　　国初两淮内附以提举马里范章【食货志作张】专掌盐课之事至元十四年始置司于扬州设官如上三十年悉罢所辖盐司以其属盐塲二十九所每塲设司令司丞管勾各一人大徳四年复置批騐所于真州采石等处掌批騐盐引每所提领大使副使各一人
　　两浙都转运盐使司使同知运判各二人经厯知事照磨各一人
　　至元十四年置司杭州大徳三年定其产盐之地立塲有差仍于杭州嘉兴绍兴凖台等处设检校四所专騐盐袋毋过常度所属盐塲三十四所每所设官同前
　　百官志顺帝至正二年讲究盐法准于杭州嘉兴绍兴凖台四处各置检校批騐所直运司专批騐盐啇引目均平袋法称盘等事每所置检校批騐官相副官各一人
　　福建等处都转运盐使司设官同前
　　至元十三年始置市舶司领煎盐征课之事二十四年改立盐运使司二十九年罢立提举司大徳四年复为运司九年复罢并入元帅府兼掌之十年复立都提举司武宗至大四年复升运司径行省所属盐塲七所每所设官同前
　　广东盐课提举司提举同提举副提举各一人
　　至元十三年始从广州煎办盐课十六年江西盐铁茶都转运司二十二年并入宣慰司二十三年置市舶提举司大徳四年改广东盐课提举司设官如上所属盐塲十三所每所设官同前
　　广海盐课提举司都提举同提举副提举各二人知事提控案牍各一人
　　至元三十一年置专职盐课
　　四川茶盐转运司使同知副使运判经歴知事照磨各一人
　　盐井九十五处散在诸郡山中至元二年置兴元四川转运司专掌煎熬办课之事八年罢十六年复立十八年并入四道宣慰司十九年复立陜西四川转运司通辖诸课程事二十二年置茶盐转运司置官如上所属盐塲二十一所每所设官同前
　　茶都转运使司
　　至元十四年置十六年立江西茶运司十七年置茶都转运司于江州二十五年改江西茶运司为都转运使司文宗天厯二年罢茶司顺帝元统元年复置江西湖广江浙河南茶运司
　　【臣】等谨按元茶之法前见于征考者详矣乃元史百官志不载茶都转运使司惟载常湖等处都提举司及提领所等附见宣徽院下元统元年复置湖广江西茶都转运司云云盖史氏之疎如此今从本纪及食货志补之若其员数则不可得而详矣
　　诸路寳泉都提举司其属有鼓铸局永利库
　　至正十年置掌鼓铸至正铜钱印造交钞十一年置于河南行省及济南冀宁等处凡九所江浙江西湖广行省各一所十二年置铜冶塲于饶州路徳兴县信州路铅山州韶州岑水凡三处每所置提领大使副使各一员流官内铨置直寳泉提举司掌浸铜事
　　檀景等处采金铁冶都提举司掌各冶采金炼铁货以资国用官有提举同提举各一人
　　中统时置景州提举司管领景州滦阳新匠三冶至元十四年又置檀州提举司管领双峰暗峪大峪五峰等冶大徳五年并檀景三提举司置都提举司而滦阳双峰等冶悉焉他如河东山西济南莱芜等处铁冶提举司及益都般阳等处淘金总管府其沿革盖不一也
　　百官志有印造盐茶等引局各官详戸部又有提举都城所等官见工部
　　市舶提举司三每司提举副提举各二人知事一人至元二十三年立盐课市舶提举司广东宣慰司三十年立海南博易提举司至大四年罢之禁下番船只延祐元年弛其禁改立泉州广东庆元三市舶提举司
　　河泊所建康等处三湖河泊所提领大使副使相副官各一人安庆等处池州等处两河泊所各大使副使一人
　　百官志右河泊所官俱江淮等处财赋总管府安庆一所又属扬州等处财赋提举司
　　【臣】等谨按百官志提举提领设官最伙凡附见所属下者既详于各门内矣又若特置之员提举司则有至元十六年之杂造局达噜噶齐提举同提举副提举各一人十七年之管领曹州东平等路民匠司大都纳绵司及保定织染局【设官各同上】二十一年之管领大都民匠司提举同提举副提举各一人涿州成锦局人匠司达噜噶齐提举同提举副提举各一人又河间民匠司【设官同上】二十二年之大都等处柰曼司达噜噶齐提举副提举各一人大都等处金玉民匠稻田司大都蓟州等处打捕司【设官同上】大徳二年之涿州等处民匠异锦局达噜噶齐提举同提举副提举各一人上用织染局提举同提举副提举各一人延祐五年之大都上都打捕鹰房纳米面司达噜噶齐提举各一人大都涿州织染司河间路清州人匠司【设官同上】提领所则有至元二十四年之上都人匠所达噜噶齐提领同提领副提领各一人二十七年之上都大都掌本位下齐哩克昆等事达噜噶齐大使副使各一人致用库大使一人副使二人何其设官繁多也此外又有至元二十一年置之管领随路诸色民匠达噜噶齐等官达噜噶齐总管同知副总管各一人二十七年置之上都人匠达噜噶齐副使各二人管领丰州鼐济局掌织造花毯头目一人至元十七年置皆附详于此以偹考
　　明都转运盐使司掌办盐课事官有都转运使分司之者为同知副使各一人判官无定员
　　其属经厯司经厯知事库大使副使各一人所辖各塲盐课司大使副使各仓大使副使各批騐所大使副使各一人
　　都转运盐使司凡六曰两淮曰两浙曰长芦曰河东曰山东曰福建分司十四泰州淮安通州两淮嘉兴松江宁绍温台两浙沧州青州长芦胶莱滨乐山东解盐东塲西塲中塲河东分副使若副判涖之督各塲仓盐课司以总于都转运使共奉廵盐御史或盐法道臣之政令【福建山东无廵塩御史】
　　盐课提举司其职掌皆如都转运司官有提举同提举各一人副提举无定员
　　其属吏目库大使各一人所辖各盐仓大使副使各塲各井盐课司大使副使各一人
　　提举司凡七曰四川曰广东海北【亷州】曰黑盐井【楚雄】曰白盐井【姚安】曰安宁曰五井【大理】曰察罕脑儿又有辽东煎盐提举司
　　明初置都转运司于两淮吴元年置两浙都转运司于杭州设同知副使运判经厯知事照磨纲官盐塲设司令司丞百夫长洪武二年置长芦河东二都转运司及广东海北盐课提举司寻又置山东福建二都转运司三年又于陜西察罕脑儿之地置盐课提举司后渐增置各处建文中改广东提举为都转运司永乐复故十四年初命御史廵盐景防三年罢长芦两淮廵盐御史命抚按官兼理已复遣御史其无御史者分按察司理之又洪武中于四川置茶盐都转运司【洪武五年置设官如都转运盐使司十年罢】纳溪白渡二盐马司【洪武五年置以常选官为司令内使为司丞十三年罢寻复置十五年改设大使副使各一人】后并革又有顺龙盐马司亦革
　　【臣】等谨按以上皆转运司事也其总督仓塲及总督漕运都御史总兵廵漕御史等官已分见戸部及御史台将官各门兹不复载若此后有茶马司等其为职掌防矣然无可附见特载于后又有寳钞广惠库等已见户工等部门故不赘
　　茶马司掌市马之事官有大使副使各一人
　　洪武中置洮州秦州河州三茶马司设司令司丞十五年改设大使副使各一人寻罢洮州茶马司以河州茶马司兼领之三十年改秦州茶马司为西宁茶马司又洪武中置四川永宁茶马司后革复置雅州碉门茶马司又于广西置庆逺峪民司【洪武七年置设大使副使各一人】市八番溪洞之马后亦革
　　批騐所掌騐茶盐引官有大使副使各一人
　　市舶提举司掌海外诸番朝贡市易之事辨其使人表文勘合之真伪禁通番征私货平交易闲其出入而慎馆谷之
　　吴元年置洪武三年罢太仓黄渡市舶司七年罢福建之泉州浙江之明州广东之广州三市舶司永乐元年复置设官如洪武初制寻命内臣提督之世宗嘉靖元年给事中夏言奏倭祸起于市舶遂革福建浙江二市舶司惟存广东市舶司
　　税课司【府曰司县曰局】典税事大使一人
　　凡商贾侩屠杂市皆有常征以时而输其直于府若县凡民间贸田宅必操契劵请印乃得収户则征其直百之三又明初改在京官店为宣课司府州县官店为通课司后改通课司为税课司局
　　仓仓大使副使库库大使织染杂造局大使副使俱各一人河泊所官掌收鱼税闸官坝官掌启闭蓄泄洪武十五年定天下河泊所凡二百五十二嵗课粮五千石以上至万石者设官三人千石以上设二人三百石以上设一人
　　递运所掌运递粮物官有大使副使各一人【洪武九年置】先是在外多以卫所戍守军士传送军囚太祖以其有妨练习守御乃命兵部增置各处递运所以便递送设大使副使各一人騐夫多寡设百夫长以领之【后汰副使革百夫长】
　　铁冶所大使副使各一人
　　洪武七年初置凡十三所
　　节度使【防御使团练使诸州刺史附】
　　宋节度使【详马端临考　防御使团练使诸州刺史并同】
　　辽北面约尼帐节度使司官有使副使
　　大部族节度使司有使副使判官小部族亦有节度使司【官未详】
　　边防官有倒塌岭塌西塌毋城三节度使司【互见将官门】属国官各部节度使司官有使副使
　　百官志凖卜国大王府有凖卜扎拉部节度使司凖卜诸部节度使司【统和二十九年置】凖卜别部节度使司
　　南面方州官诸州军节度使官有使副使同知使事又有行军司马军事判官掌书记衙官
　　上京道懐州奉陵军庆州元宁军防州徳昌军长春州韶阳军仪坤州启圣军龙化州兴国军饶州匡义军徽州宣徳军成州长庆军懿州广顺军渭州高阳军镇州建安军　东京道开州镇国军保州宣义军辰州奉国军兴州中兴军海州南海军渌州鸭渌军显州奉先军干州广徳军贵徳州宁逺军沈州昭徳军辽州始平军通州安逺军双州保安军同州镇安军咸州安东军信州彰圣军宾州懐化军懿州宁昌军苏州安复军复州懐徳军祥州瑞圣军　中京道成州兴府军兴中府彰武军宜州崇义军锦州临海军川州长宁军建州保静军来州归徳军　南京道幽州卢龙军平州辽兴军　西京道云中大同军云内州开逺军奉圣州武定军蔚州忠顺军应州彰国军朔州顺义军置节度使司凡四十八
　　【臣】等谨按百官志节度使各有马步军都指挥使司详指挥使门
