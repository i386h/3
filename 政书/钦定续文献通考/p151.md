<!-- { "loadSidebar": true } -->
　　理宗端平元年诏应荐奏人当绍定六年以后入赀补官者令别换授
　　淳祐六年七月泉州嵗饥其民谢应瑞非因有司劝分自出私钞四十余万籴米以赈乡井所全活甚众诏补进义校尉
　　七年诏赏浙东西福建路官士之家济粜者补转官资有差
　　恭帝徳祐元年五月饶信州饥令民入粟补官
　　辽道宗大安四年立入粟补官法
　　金熙宗皇统三年三月陜西旱饥诏许富民入粟纳官世宗大定元年以兵兴嵗歉下令听民进纳补官又募能济饥民者视其人数为补官格
　　尚书省又奏正隆军兴之际进钱粟者亦宜量授以官从之二年正月行纳粟补官法
　　五年二月以边鄙宁息罢纳粟补官法
　　章宗明昌二年八月勅山东河北阙食之地纳粟补官有差
　　承安二年四月令人入粟补官
　　宣宗贞祐二年三月诏许诸人纳粟买官
　　是年又定权宜鬻恩例许诸人进官升职丁忧人许应举求仕监戸许从良入粟草各有数从知大兴府事胥鼎请也
　　金史循吏传曰贞祐二年拜孙徳渊工部尚书摄御史中丞时山东乏兵食有司请鬻恩例举人居防者亦许纳钱就试徳渊奏此大伤名教事遂寝按是时金之国势日蹙财穷力殚计无所出卖官鬻爵有所不讳故直名其例曰鬻恩即丁忧人亦许之入赀以应举求仕至元光二年正月谓宰臣曰鬻爵恩例有丁忧官得起复者是教人以不孝也何为着此令哉然则宣宗已自悔之矣
　　三年正月更定军士入粟补官格
　　尚书省言内外军人入粟补官者多行伍寝虚请俟平定应监差者与三酬门戸有职事者升一等其子弟应廕者罢之帝可其奏
　　三月勅尚书省入粟补官者毋括其户为军
　　九月定劝率迁授格以济军储
　　凡官民能劝率诸人纳米百五十石迁官一阶正班任使七百石两阶除诸司千石三阶除丞簿过此数则请于朝廷议赏推司县官能劝二千石迁一阶三千石两阶又定制司县官能劝率进粮至五千石以上者减一资考万石以上迁一官减二资考三万石以上迁一官升一等皆注见阙
　　四年七月诏河南陜西镇防军应廕及纳粟补官者供役如旧候事定乃聴赴铨
　　时河东行省胥鼎又言河东兵多民少仓空嵗饥窃见潞州元帅府鬻爵恩例条目寡少未尽劝率之术今拟凡补买正班依格止廕一名若愿输许増廕一名职官愿纳粟或不愿给俸廪劵粮者宜量数选加三举终人年五十以上四举年四十五以上并许入粟该恩大小司及承应人令译史吏员虽未系班亦许进纳迁官其有品官应注诸司者聴纳物借注丞簿丞簿注县令差使免一差掌军官能自偹刍粮者依职官例迁官八月三原县僧广惠又进僧道纳粟多寡与都副威仪及监寺等格命从其言鬻之
　　兴定元年正月颁给东平路吏民应获诰勅令输物以济兵食
　　东平行省言调兵以来吏卒因劳进爵多至五品例获封赠及民年七十并该覃恩若人往自陈公私俱费请令本路为制诰勅类赴朝廷印署使受命者量输诸物而给之人力不劳兵食稍济从之又潞州行元帅府事粘割贞言近承奏格凡去嵗覃恩之官以品从差等聴其入粟委帅府书空名宣勅授之则人无陈诉之劳而官有储蓄矣比年屡降覃恩凡覊縻军职者多未暇授若止许迁新覃则将隔越矣乞令计前后所该输粟积迁诏亦从之至二年二月谕尚书省曰闻中都纳粟官多为吏部缴驳殊不思方阙乏时利害为如何其谕之勿复若是
　　哀宗天兴元年八月卖官及许买进士第
　　元世祖至元二十五年三月以松江民曹孟炎嵗输米万石助官遥授浙东宣慰副使
　　成宗大徳十一年【时武宗已即位】七月江浙湖广江西河南两淮属郡饥诏民能以私粟赈贷者量授以官
　　泰定帝泰定二年九月以郡县饥募民入粟补官二千石从七品千石正八品五百石从八品三百石正九品不愿仕者旌其门
　　文宗天厯二年四月陜西诸路饥行省请令富民纳粟补官从之
　　次年二月命江南万石者官正七品陜西千五百石河南二千石江南五千石者从七品其余品级有差四川富民有能输粟江陵者视河南例其不愿仕乞封父母者聴至九月罢
　　至顺二年五月益都路宋徳让赵仁各输米三百石赈胶州饥民九千戸诏依输粟补官例予官
　　顺帝至正四年十一月各郡县饥令民入粟补官以备赈济
　　时有匿奸事而输粟得七品杂流者为怨家所告有司议输粟例无有过不予之文中书省司郎中成遵以为卖官鬻爵已非令典况又卖与奸淫之人其何以为治必夺其勅还其粟着为令乃可从之
　　十二年三月从中书省臣言行纳粟补官之令
　　凡各处士庶能自备刍粮供给军储者照依定拟地方即授常选流官依例升转封廕其已除茶盐钱谷官能如例再纳者验见授品级改授常流
　　陶宗仪辍耕录曰至正乙未春中书省臣奏遣兵部员外郎刘谦至江南募民补路府州司县官自五品至九品入粟有差人无愿之者既而扺松江知府崔思诚曲承使命不问民有粟与否拘集属县巨室防科十二名众皆号泣求免弗之顾辄施拷掠抑使承伏即填空名告身授之惟平江路达噜噶齐力争以为不可竟无一人应募者崔闻之深自悔赧
　　明景帝景泰元年正月始令输纳补官给冠带
　　时以大同宣府马草不敷令聴选官及承差有能输草千五百束办事官输二千束即予选用应降者加输千五百束复其原职当该吏输千五百粟办事吏输二千束给与冠带以次选用应重厯者加输五百束亦给以冠带八月以山西代州粮缺募民能自出已资赴临清官仓运米三百石至代州者给以冠带仍诏在京办事官吏承差比军民加一百石吏部聴选官并在京当该吏典及官应降等吏应重厯者加五十石俱自临清运至代州办事聴选官承差不拘资次除授官降等者复其职其当该吏不待实拨考覆给予冠带应重歴者亦给冠带办事满日依例出身俟事平日停止二年正月又令军民输纳者世袭武职都给事中金达疏谏不聴四年戸部以边储不足请令罢退官非赃罪者输米二十石给诰勅都给事中刘炜言考退之官多有罢软酷虐荒溺酒色亷耻不立者非止赃罪也赐之诰勅以何为辞若但褒其纳粟则是朝廷诰勅止直米二十石何以示天下后世此由戸部尚书金濓不识大体有此谬举帝为立已之宪宗成化二年以湖广兵兴嵗饥陜西榆林神木各处粮草不继定官吏纳米免考复职等例六年正月陜西廵抚马文升言榆林宁夏诸营刍粮缺乏请令陜西考满官纳草五百束免其赴京给由其山西河南隂阳医学僧道官纳豆百石径送吏部选用从之继以预备仓储诏凡一应聴考吏典纳米五十石免其考试给冠带办事在外两考起送到部未经分拨者纳米一百石在京见办事一年以下纳米八十石二年以下六十石三年以下五十石免其考试就便实拨当该满日并给与冠带各以资格以次选用在外军民愿充吏者纳米六十石定拨原告衙门遇缺收参又诏鳯阳淮安扬州三府军民舍余人等纳米二百石授正九品防官二百五十石正八品三百石正七品九年诏直保定等府州县两考役满吏典纳米一百石起送吏部免其办事考试就拨京考二百五十石免其京考冠带办事一百七十石即于本府拨补三考满日送部免考冠带办事俱以次选用其一考三个月以内无缺者纳米八十石许于在外凑厯两考
　　四年四月始令生员纳粟为国子生
　　山东临清县学生员王铭等愿输米八百石乞入监读书从之开封教授黄銮上言纳粟拜官衰世有之然未闻纳粟贡士者也今以浮薄不教之子纳粟进身不数年寄以民社是犹驱狼虎以牧羣羊欲其不恣啖噬得乎章下户部议不从寻以礼部尚书胡濙言罢之至宪宗成化二年二月南京兵部尚书李宾等奏令官民子弟纳粟送监读书以助赈济礼部尚书姚防疏言国子监乃育才之地朝廷资以致治近因各处起送四十嵗并纳草纳马生员动以万计已不胜其滥今又行此将使天下以货为贤士风日趋于陋尚望其有禆治理哉宜别为处置帝曰祖宗设太学教育人材非由科贡者不得滥送今宾等欲令官民子弟岀钱谷赈民补太学生古无此例且天下财赋所出其途孔多学校岂出钱谷之所礼部议是其勿许然其后或遇嵗荒或因边警或大兴工作又率援往例行之讫不能止
　　孝宗治五年十一月停纳粟例
　　吏部尚书王恕言永乐宣徳正统间天下亦有灾伤各边亦有军饷当时无捐粟例粮不闻不足军民不闻困弊比年来一遇灾歉辄行捐例则人既以财进身欲其砥亷隅为循吏岂可得也帝即命止之
　　世宗嘉靖八年以备荒立劝纳法
　　诏抚按官晓谕积粮之家量其所积多寡以礼劝借若有仗义进纳者酌给冠带正七品至正九品防官多者仍官为立坊以旌尚义四十三年四月戸部以蓟镇新饷不充请凡嵗贡监生选期未及预授光禄寺监事上林苑鸿胪寺署丞序班京卫经厯在外都布按三司经厯断事理问都事照磨检校等官其吏员出身从七品至从九品令各纳银有差从之四十五年六月诏以边饷不足再行开纳事例三年神宗万厯二十二年三月三边总督叶梦熊以固镇粮饷匮乏请照例开纳以备军需至明年十二月止从之二十四年三月乾清坤宁二宫灾四月工部以鼎建工费浩繁奏请开纳诏下所司议行五月吏部奏东事告急请募吏民纳银出身有差从之二十七年闰四月户部请广开纳以济边饷凡府运佐及州县正官为考察叅论罢斥者复级进阶其各处军民人等劄给品官户科给事中李应防疏言其不便于是改议请凡州县运判等官查系致仕非劾斥为民者方许纳赀进阶各处军民子弟身家果无违犯量所纳给以文武告身报可
　　王圻曰国初只以徴聘荐举贤良孝亷明经儒士入官已而开嵗贡之例重举人进士之选而以赀发身所未覩也虽洪武中有税戸人材之擢然只取其富厚醇朴而非计其赀也景泰中始以边费令民纳粟纳马而赀选盖权舆矣继是而纳级又继是而穵运此道益滥觞焉
　　神宗万厯三十年二月罢国学纳贡例
