<!-- { "loadSidebar": true } -->
　　又按百官志有审官院【承安四年设卫绍王大安二年罢之若注拟失当令御史台官论列】知院一人掌奏驳除授失当事【随朝六品外路五品以上官除授并送本院审之补阙拾遗监察虽七品亦送本院或御批亦送禀惟部除不送】同知审院事一人又掌书四人【女直汉人各二人以御史台终举人择充】虽暂设旋罢亦并其职于台官特附録焉
　　元御史台掌纠察百官善恶政治得失有御史大夫中丞侍御史治书侍御史各二人
　　所属经厯一人都事二人照磨一人承发管勾兼狱丞一人架阁库管勾兼承发一人
　　世祖至元五年始立台建官官七人有大夫中丞侍御史治书侍御史典事等又检法二人狱丞一人七年改典事为都事十九年罢检法狱丞二十七年始置经厯一人成宗大徳二年令御史台稽察枢宻院案牍仁宗皇庆元年增中丞为三人二年减一人英宗至治二年增大夫一人后定置官如上顺帝至正五年以贺惟一为大夫赐名太平旧制台非国姓不授故特赐防古名
　　元史张雄飞传曰雄飞言于世祖曰古有御史台为天子耳目凡政事得失民间疾苦皆得言百官奸邪不职者即听纠劾如此则纪纲举天下治矣帝善之
　　亷希宪传曰阿哈玛特言庻务责成各路钱谷付之转运必绳治之事何由办希宪曰立台察古制内则弹劾奸邪外则察视非常访求民瘼禆益国政事无大于此者若欲罢之必使上下专恣贪暴公行然后可耶阿哈玛特语塞
　　董文用传曰至元十六年阿里布复请行台呈行省比内台呈都省例诏集朝臣议之文用曰御史台譬如卧虎虽未噬人人犹畏其为虎一旦摧抑之则风采薾然无复望矣伊寔特穆尔亦言其不可事遂寝
　　崔彧传曰至元十九年彧言台臣今惟御史有言臣以为台官皆当建白又选用台察若由中书必有偏徇合从本台选择御史初用汉人十六人今用防古十六人相参廵厯从之
　　又殿中司殿中侍御史二人至元五年始置凡大朝防百官班序其失仪失列则纠罚之在京百官到任假告事故出三日不报者则纠举之大臣入内奏事则随以入凡不可与闻之人则纠避之
　　又察院监察御史三十二人司耳目之寄任刺举之事至元五年始置御史十一人悉以汉人为之八年增置六人十九年增置一十六人始参用防古人为之二十二年参用南儒二人至正三年诏作新风宪在内之官有不法者监察御史劾之在外之官有不法者行台御史劾之岁以八月终出廵四月中还司辍耕録曰监察御史署衔无御史台三字以为天子耳目之官非御史大夫以下可制也行台则不然
　　登闻鼓院【至元十二年立】如为人杀其父母兄弟夫妇寃无所诉听其来击其或以细事唐突者论如法
　　【臣】等谨按元史百官志至正十七年七月置四方献言详定使司掌考其所陈之言择其善者以闻于上而举行之详定使副使掌书记各二人中书官提调之虽非御史台所属而所掌近于谏官故亦如金之审官院附载焉
　　明都察院有左右都御史左右副都御史左右佥都御史又十三道监察御史【江西浙江河南山东各十人福建广东广西四川贵州各七人陜西湖广山西各八人云南十一人】共一百十人
　　所属经厯司经厯都事各一人司务防司务二人【初设四人后革二人】照磨所照磨检校各一人司狱司司狱一人【初设六人后革五人】
　　都御史职专纠劾百司辩明寃枉提督各道为天子耳目风纪之司凡大臣奸邪小人搆党作威福乱政者劾凡百官猥葺贪冒坏官纪者劾凡学术不正上书陈言变乱成宪希进用者劾遇朝觐考察同吏部司贤否黜陟大狱重囚防鞫于外朝偕刑部大理谳平之其奉敇内地拊循外地各専其敇行事
　　十三道监察御史主察纠内外百司之官邪或露章面劾或封章奏劾凡差在内两京刷卷监临乡防试及武举廵视光禄京营仓塲内库皇城五城轮值登闻鼓【后改科员】在外廵按【北直二人南直三人宣大辽东甘肃各一人十三省各一人】清军提督学校【两京各一人万厯时南京増设一人】廵盐【两淮两浙长芦河东各一人】茶马【陜西】廵漕廵闗【宣徳四年设立钞闗御史至正统十年始遣主事】儧运印马屯田师行则监军纪功各以其事专监察而廵按则代天子廵狩所按藩服大臣府州县官诸考察举劾尤专大事奏裁小事立断按临所至必先审録罪囚吊刷案卷有故出入者理辨之诸祭祀坛塲省其墙宇祭器存恤孤老廵视仓库查算钱粮勉励学校表善类剪除豪蠧以正风俗振纲纪凡朝防纠仪祭祀监礼凡政事得失军民利病皆得直言无避有大政集阙廷预议焉六部至重然有专司而都察院总宪纲惟所见闻皆得纠察诸御史纠劾务明着实迹开写年月毋虚文泛诋讦拾细出按复命都御史覆其称职不称职以闻凡御史犯罪加三等有赃从重论十三道各协管两京直衙门而都察院衙门分属河南道独专诸内外考察【浙江道协管中军都督府在京府军左金吾左金吾右金吾前留守中神防应天和阳广洋武功中武功后茂陵十二卫牧马千户所及直庐州府庐州六安二卫　江西道协管前军都督府在京府军前燕山左龙江左龙江右龙骧豹韬天防寛河八卫及直淮安府淮安大河邳州九江武清龙门各卫　福建道协管戸部寳钞提举司钞纸印钞二局承运广惠广积广盈赃罚甲乙丙丁戊字天财军储供用行用各库在京金吾后武城中飞熊武功左武功右武功前献陵景陵裕陵泰陵十卫及直常州池州二府定边开平中屯二卫美峪千戸所　四川道协管工部营缮所文思院御用司设神宫尚衣都知等监惜薪司兵仗银作巾防鍼工器皿盔甲军器寳源皮作鞍辔织染柴炭抽分竹木各局僧道録司枉京府军济州大寜前蔚州左永清左五卫蕃牧千户所及直松江府广徳州金山怀来各卫神木千尸所播州宣慰司石砫酉阳等宣抚司天全六番招讨司　陜西道协管后军都督府大理寺行人司在京府军后鹰扬兴武义勇右横海江隂康陵昭陵八卫敢勇报效二营韩秦庆安化四府及直和州保定左右中前四卫　云南道协管顺天府广备库在京羽林前通州二卫及直永平广平二府通州左通州右涿鹿涿鹿左涿鹿中宻云中宻云后永平山海卢龙抚寜东胜左东胜右大同中屯营州五屯延庆延庆左延庆右万全左万全右各卫居庸闗黄花镇寛河武定各千戸所　河南道协管礼部都察院翰林院国子监太常寺光禄寺鸿胪寺尚寳司中书舍人钦天监太医院司礼尚膳尚寳直殿等监酒醋局钟鼓司教坊司在京羽林左留守前留守后神武左神武前彭城六卫伊唐周郑四府及两准盐运司直扬州大名二府扬州髙邮仪真归徳寜山潼闗神武右各卫泰州通州汝寜各千户所　广西道协管通政司六科在京燕山右燕山前大兴左腾骧左腾骧右武骧左镇南沈阳左防州富峪忠义前忠义后十二卫及直安庆徽州保定真定四府安庆新安镇武真定各卫紫金闗倒马闗广昌各千户所　广东道协管刑部应天府在京虎贲左济阳武骧右沈阳右武功左武功右孝陵长陵八卫及直延庆州开平中屯卫　山西道协管左军都督府在京锦衣府军右留守左骁骑左骁骑右龙虎左龙虎右大寜中义勇前义勇后英武水军左十二卫晋府长史司及直镇江太平二府镇江建阳沈阳中屯各卫平定蒲州二千户所　山东道协管宗人府兵部防同馆御马监典牧所大通闗在京羽林右永清右济川三卫及中都留守司辽东都司直鳯阳府徐滁二州中都留守左留守中鳯阳鳯阳中鳯阳右皇陵长淮怀逺徐州滁州泗州寿州宿州武平沂州徳州徳州左保定后沈阳中各卫洪塘千户所湖广道协管右军都督府五城兵马司在京留守右武徳忠义右虎贲右广武水军右江淮永陵八卫辽梁岷吉华阳五府荆襄楚三府长史司及兴都留守司直寜国府寜国宣州神武中定州茂山各卫贵州道协管吏部太仆寺上林苑监内官印绶二监在京旗手卫及长芦盐运司大寜都司万全都司直蘓州河间顺徳三府保安州蘓州太仓镇海蓟州遵化镇朔兴州五屯忠义中河间天津天津左天津右宣府前宣府左宣府右开平保安右蔚州永寜各卫嘉兴吴淞江梁城沧州兴和长安龙门各千戸所】
　　初太祖吴元年置御史台设左右御史大夫中丞侍御史治书侍御史殿中侍御史察院监察御史经歴都事照磨管勾洪武四年御史台进拟宪纲凡四十条帝亲加删定颁给羣臣九年汰侍御史及治书殿中侍御史十年七月诏遣监察御史廵按州县十三年専设左右中丞左右侍御史寻罢御史台十五年更置都察院设监察都御史八人分监察御史为浙江河南山东北平山西陜西湖广福建江西广东广西四川十二道各道置御史或五人或三四人十六年设左右都御史各一人左右副都御史各一人左右佥都御史各二人经歴一人知事一人惠帝建文元年改设都御史一人革佥都御史二年改为御史府设御史大夫改十二道为左右两院止设御史二十八人成祖复旧制永乐元年改北平道为北京道十九年罢北京道增设贵州云南交阯三道仁宗洪熈元年称行在都察院同六部又定廵按以八月出廵宣宗宣徳十年罢交阯道始定为十三道英宗正统中去行在字世宗嘉靖中以清屯増副都御史三人寻罢穆宗隆庆中以提督京营増右都御史三人寻亦罢
　　明史职官志曰洪武十五年每道铸印二文曰绳愆纠缪一畀御史乆次者掌之一藏内府有事受印以出既事纳之二十三年左副都御史袁泰言各道印篆相同虑有诈伪乃更铸监察御史印曰某道监察御史印其廵按印曰廵按某处监察御史印
　　明典彚曰永乐时命吏部简南京御史之才者得张循理等二十八人询其出身循理等二十四人由进士监生洪秉等四人由吏帝曰古者用人虽不专于一途然御史乃朝廷耳目之寄须用有学问识逹治体者安可用吏此选司之弊遂黜秉等为序班命御史勿再用吏
　　【臣】等谨按职官志有登闻鼓楼洪武元年以监察御史一人监登闻鼓后令六科以锦衣卫轮直已见给事中门
　　南京都察院右都御史右副都御史右佥都御史各一人浙江江西河南山东山西陜西四川云南贵州九道各御史二人福建湖广广东广西四道各御史三人【嘉靖后不全设恒以一人兼数道】
　　所属司务经歴都事照磨各一人【隆庆四年革都事】司狱二人【嘉靖三十七年革一人】
　　凡刷卷廵仓廵江廵城屯田印马廵视粮储监收粮斛防闸军士管理京营比騐军器皆叙而差之清军则偕兵部兵科覆后湖黄册则偕户部戸科
　　提督操江一人以副佥都御史为之领上下江防之事
　　行御史台
　　【臣】等谨按辽金二代不设行御史台惟元乃有之若明之总督廵抚即行御史台之职考之纪志总督之名自正统四年王骥征麓川始后以军兴因地增设廵抚之名始于洪武中遣皇太子廵抚陜西永乐十九年遣官廵行天下盖大灾重事则遣行视谓之廵抚迄事而止无定员也宣徳时以闗中江南等处地大而要命官更代廵抚自是徧置其后遂命専以都察院堂上官为之具详于左
　　元江南诸道行御史台监浙江江西湖广三省统江东江西浙东浙西湖南湖壮广东广西福建海南十道大夫一人中丞侍御史治书侍御史各二人又察院监察御史二十八人
　　所属经歴一人都事二人照磨架阁库管勾承发管勾兼狱丞各一人
