<!-- { "loadSidebar": true } -->
　　礼成庙享御卫拱飞龙诸道起祥风太平天子多受福孝徳与天通凤箫龙管韶音奏声在五云中灿然文物昭治世万亿禩无穷
　　贞元元年三月驾幸中都导引曲并姑洗宫
　　銮舆顺动喜气满神京辇路宿尘清钩陈万旅随天仗缥缈转霓旌都人望幸倾尧日鼇抃溢懽声临观八极宸居正寰宇庆升平
　　采茨曲
　　新都春色满华葢定全燕时运千龄协星辰五纬连六龙承晓日丹鳯倚中天王气盘山海皇居亿万年
　　贞元三年十一月祫享回銮采茨曲【按史志与王圻续通考俱阙某律宫三字】
　　庆成回大驾仙仗紫云深龙衮辉千骑嵩呼间八音太平兴缛礼万国得懽心孝假迎遐福穰穰永降临
　　正隆六年六月驾幸南京导引曲并林钟宫
　　神居【按史志作宫照王圻续通考改】壮丽宫殿压蓬莱向晓九门开圣明天子初巡幸遥驾六龙来五云影里排仙仗清跸絶纎埃都人齐唱升平曲更进万年杯
　　采茨曲
　　双阙层云表澄景开清晓六龙天上来驰道平如扫虞巡五载合夏谚一逰同都人欣豫意冩入颂声中
　　大定三年十月祫享回銮导引曲
　　礼行清庙华黍荐年丰圣孝与天通六龙廽驭千官卫玉振佩环风黄麾金辂严天仗霏雾郁葱葱工歌叠奏升平曲福禄自来崇
　　采茨曲皆应钟宫【自后亲祀二曲并用】
　　太宫崇烈考大礼庆初成仙仗廽云步天阶严跸声舜宫合至孝周颂咏维清介福应穰简欢交万国情【臣】等谨按导引曲用长短句采茨曲五言八句导引在前采茨在后上文体例甚明史志于此乃作祫享廽銮采茨导引曲【皆应钟宫自后亲祀二曲并用】太宫崇烈考云云导引曲礼行清庙云云若采茨下无导引二字固与注意不协然并加此二字便难作太宫崇烈考标题且与下导引曲三字亦属重复而次序倒置更不必言矣今照王圻续通考更定先后庶与前例相合王圻续通考于导引采茨二题下各注应钟至并用云云亦未免辞费今但将史志元注一条移列于后自较简明
　　大定二十七年三月皇太孙受册谢庙导引曲
　　璿源濬发衍庆自灵长圣运日隆昌震闱显册遵彞典基绪焕重光练【按王圻续通考作维照史志改】时庙见严昭报礼乐粲成章精诚潜格神明助福禄永无疆

　　钦定续文献通考卷一百十三
　　钦定四库全书
　　钦定续文献通考卷一百十四
　　乐考
　　乐歌
　　元郊祀乐章
　　成宗大徳六年合祭天地五方帝乐章
　　元史礼乐志曰此与祭社稷先农乐章皆用金旧名
　　降神奏干宁之曲六成圜钟宫三成黄钟角一成太簇征一成姑洗羽一成【词并同】
　　惟皇上帝监徳昭明祖考承天治底隆平孝思维则禋祀荐诚神其降格万福来并【按王圻续通考误作骈照史志改】初献盥洗奏肃宁之曲黄钟宫
　　明水在下钟鼔既奏有孚颙若陟降左右辟公处之多士祼将吉蠲以祭上帝其飨
　　初献升降奏肃寜之曲大吕宫
　　禋祀孔肃盥洗【按史志作荐照王圻续通考改】初升摄齐恭敬以荐惟馨肃雝多士来格百灵降福受厘万世其承奠玉币奏亿宁之曲【按四字史志阙照王圻续通考添】大吕宫宗祀配飨肇举明禋嘉玉既设量币斯陈惟徳格天惟诚感神于万斯年休命用申
　　迎俎奏丰宁之曲黄钟宫
　　有硕斯俎有涤斯牲鸾刀屡奏血膋载升礼崇茧栗气达尚腥上帝临止享于克诚
　　酌献奏嘉宁之曲大吕宫
　　崇崇泰畤穆穆昊穹神之格思肹蠁斯通牺尊载列黄流在中酒既和止万福攸同
　　亚献奏咸宁之曲黄钟宫
　　六成既阕三献云终神具醉止穆穆雍雍和风庆云贲我郊宫受兹祉福亿载无穷
　　终献【词同前】
　　彻笾豆奏丰宁之曲大吕宫
　　禋礼既备神具宴娭笾豆有楚废彻不迟多士骏奔乐且有仪乃锡纯嘏永佐丕基
　　送神奏圜钟宫
　　殷祀既毕灵驭载旋礼洽和应降福自天动植咸若阴阳不愆明明天子亿万斯年
　　望燎奏黄钟宫
　　享申【按王圻续通考作用】百礼庆洽百灵奠玊高坛燔柴黄庭祥光达曙灿若景星神之降福万国咸宁
　　太常集礼曰国朝乐章皆用成字凡用宁字者金曲也国初礼乐之事悉用前代旧工循习故常遂有用其旧者亦有不用其词而冒以旧号者如郊祀先农等乐是也
　　大徳九年以后定拟亲祀乐章
　　礼乐志曰大徳九年新建郊坛既成命大乐署编运曲谱舞节翰林撰乐章十一月二十八日祀圜丘用之其迎送神曰天成之曲云云
　　皇帝入中壝黄钟宫
　　赫赫有临洋洋在上克配皇祖于穆来享肇此大礼干文朗被衮圜丘巍巍元象
　　皇帝盥洗黄钟宫
　　翼翼孝思明徳洽礼功格元穹有光帝始着我精诚洁兹荐洗币玉攸奠永集嘉祉
　　皇帝升坛【降同】大吕宫
　　天行惟健盛徳御天日月龙章笋簴宫县藁鞂尚明礼璧苍圜神之格思香升燔烟
　　降神奏天成之曲圜钟宫三成黄钟角一成太簇征一成姑洗羽一成【词并同】
　　烝哉皇元丕承帝眷报本贵诚于郊殷荐藁鞂载陈云门六变神之格思来处来燕
　　初献盥洗奏隆成之曲黄钟宫
　　肇禋南郊百神受职齐洁惟先匪馨于稷乃沃乃盥祠坛是陟上帝监观其仪不忒
　　初献升坛【降同】奏隆成之曲大吕宫
　　于穆圜坛阳郊奠位孔惠孔时吉蠲为饎登降祗若百礼既至愿言居歆允集熙事
　　奠玉币【正配位同】奏钦成之曲黄钟宫
　　谓天盖高至诚则格克祀克禋骏奔百辟制【按王圻续通考作玉照史志改】币斯陈植以苍璧神其降康俾我来益司徒奉俎奏宁成之曲黄钟宫
　　我牲既洁我俎斯实笙镛克谐笾豆有飶神来宴娭歆兹明徳永锡繁禧如防如式
　　昊天上帝位酌献明成之曲黄钟宫
　　于昭昊天临下有赫陶匏荐诚声闻在徳酌言献之上灵是格降福孔偕时万时亿
　　皇帝祗位酌献大吕宫
　　至哉坤元与天同徳函育羣生元功莫测合飨圜坛旧典时式申锡无疆聿宁皇国
　　礼乐志曰大徳十一年武宗即位祭告天地命大乐署编运皇地祗酌献大吕宫一曲及舞节翰林譔乐章无曲名
　　太祖位酌献黄钟宫
　　礼大报本郊定天位皇皇神祖反始克配至徳难名元功宏济帝典式敷率育攸塈
　　礼乐志曰至大三年十一月敕以二十三日冬至祀昊天上帝于南郊配以太祖令大乐署运制配位及亲祀曲谱舞节翰林譔乐章皇帝出入中壝黄钟宫曲二盥洗黄钟宫曲一陞殿登歌大吕宫曲一酌献黄钟宫曲一饮福登歌大吕宫曲一出入小次黄钟宫曲一皆无曲名
　　皇帝饮福大吕宫
　　特牲享诚备物循质上帝居歆百神受职皇武昭宣孝祀芬苾万福攸同下民阴隲
　　皇帝出入小次万钟宫
　　惟天为大惟帝【按王圻续通考作仁】享帝以配祖考肃赞灵祉定极崇功永我昭事升中于天象物毕至
　　文舞【崇徳之舞】退武舞【定功之舞】进奏和成之曲黄钟宫羽籥既竣载扬玉戚一弛一张匪舒匪棘八音克谐万舞有奕永观厥成纯嘏是锡
　　亚终献奏和成之曲黄钟宫
　　有严郊禋恭陈币玉大糦是承载祗载肃上帝居歆馨香既饫惠我无疆介以景福
　　彻笾豆奏宁成之曲大吕宫
　　三献攸终六乐斯【按王圻续通考作始照史志改】徧既右享之彻其有践洋洋在上黙黙灵眷明禋告成于皇锡羡送神奏天成之曲圜钟宫
　　神之来歆如在左右神保聿归灵斿先后恢恢上圆无声无臭日监孔昭思皇多祐
　　望燎奏隆成之曲黄钟宫
　　熙事备成礼文郁郁柴【按史志误作紫照王圻续通考改】烟聿升灵光下烛神人乐康永膺戬谷祚我丕平景命有仆皇帝出中壝黄钟宫
　　防坛承光寥廓元暧畅我扬明飨仪惟大九服敬宣声教无外皇拜天【按王圻续通考作斯照史志改】祐照临斯届
　　宗庙乐章
　　世祖中统四年至至元三年七室乐章【太常集礼藁云此系卷牍所载】太祖第一室
　　天垂灵顾地献中方帝力所拓神武莫当阳谿昧谷咸服要荒昭孝明禋神祖皇皇
　　太宗第二室
　　和林胜域天邑地宫【按史志阙一句】南北来同【按史志阙王圻续通考作百】司分置胄教肇崇润色祖业徳仰神宗
　　睿宗第三室
　　珍符黙授畴昔自天爰生圣武寳祚开先霓旌回狩龙驾游僊追逺如生皇慕颙然
　　皇伯考卓沁第四室
　　威【按史志此下阙一字王圻续通考作武】鹰扬冡位【按史志此下阙一字王圻续通考作克】当从龙逺拓千万里疆诞总虎旅驻压西方航海梯山东西来王
　　皇伯考察罕台第五室
　　雄武军威滋多歴年深谋逺畧协赞惟专流沙西域饯日东边百国畏服英声赫然
　　定宗第六室
　　三朝承休恭己优游钦绳祖武其徳聿修帝憗锡寿徳泽期周蠲饎惟芗祈飨于幽
　　宪宗第七室
　　龙跃潜居风云防通知民病苦轸念宸衷防门之旅继志图功俎豆敬祭华仪孔隆
　　至元四【按四当作三详后】年至十七年八室乐章【太常集礼云周驭所藏仪注所録舞节同】
　　礼乐志曰至元三年省臣言太庙殿室向成宫县乐器咸备请征东平乐工赴京肄习以俟庙享制可秋七月新乐服成乐工至自东平敕翰林院定撰八室乐章大乐署编运舞节俾肄习之冬十有一月有事于太庙宫县登歌乐文武二舞咸备其迎送神曲曰来成云云
　　迎神奏来成之曲九成黄钟宫三成大吕角二成太簇征二成应钟羽二成【词并同】
　　齐明盛服翼翼灵眷礼备多仪乐成九变烝烝孝心若闻且见肸蠁端临来宁来燕【按至大迎神曲词同但改曲名为思成】初献盥洗奏肃成之曲【再诣盥洗同　至大以后名顺成之曲词律同】无射宫
　　天徳维何如水之清维水内耀配彼天明以涤以濯牺象光晶孝思维则式荐忱诚
　　初献升殿登歌乐奏肃成之曲【降同】夹钟宫
　　祀事有严太宫有侐陟降靡违礼【按史志误作孔照王圻续通考改】容翼翼笾豆旅陈钟磬翕绎于昭吉蠲神保是格司徒奉俎奏嘉成之曲【别本所録亲祀乐章词同】无射宫
　　色纯体全三牺五牲鸾刀屡奏毛炰胾羮神具厌饫聼我磬声居歆有永胡考之宁
　　烈祖第一室奏开成之曲无射宫
　　于皇烈祖积厚流长大勲未集燮伐用张笃生圣嗣奄有多方锡我景福万世无疆
　　【臣】等谨按前此以太祖为第一室故仅有七室乐章是年始追尊烈祖为第一室故定撰八室乐章
　　太祖第二室奏武成之曲无射宫
　　天扶昌运混一中华爰有真人起龙沙际天开宇亘海为家肇修禋祀万世无涯
　　太宗第三室奏文成之曲无射宫
　　纂成前烈底定丕图礼文简省禁网寛疎还风太古跻世华胥三灵顺协四海无虞
　　皇伯考卓沁第四室奏弼成之曲无射宫
　　神支挺秀右壤疏封创业艰难相我祖宗叙亲伊迩论功亦崇春秋祭祀万世攸同
　　皇伯考察罕台第五室奏协成之曲无射宫
　　玉牒期亲神支懿属论徳疏封展亲分玉相我祖宗风栉雨沐昔同其劳今共兹福
　　睿宗第六室奏明成之曲无射宫
　　神祖【按王圻续通考作祖宗照史志改】创业爰着戎衣圣考抚军代行天威河南底定江北来归贻谋翼子奕叶重辉定宗第七室奏熙成之曲无射宫
