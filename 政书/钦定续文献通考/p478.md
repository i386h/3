<!-- { "loadSidebar": true } -->
　　【臣】等谨案诗补传三十卷以诗序为主而兼采诸家之说国风雅颂二十八卷附说一卷【释十五国及雅颂名】广诂一卷【风雅颂字有异音及字同音训俱异者音同训异者音异训同者通用者重言通用者重言字同音训异者重言字异音训同者重言音同字训异者重名者各举诗字诗名以证】卷首但题逸斋而不着姓名宋艺文志有范处义补传三十卷卷数与逸斋本相符朱睦防聚乐堂书目则直书处义名当有证据考通志堂经解刋此书于南宋之末注云宋人失名葢未考聚乐堂书目之故又焦竑经籍志有范处义诗地理考宋志不载
　　毛诗集解四十二卷
　　不着编辑者名氏集李樗黄櫄两家诗解为一编而附以李泳所订吕祖谦释音樗书己见马考櫄字实夫龙溪人淳熈进士官南剑教授终宣教郎泳字深卿始未无攷
　　杨简慈湖诗二十卷
　　简见易类
　　袁燮絜斋毛诗经筵讲义四卷
　　燮见书类
　　林岊毛诗讲义十二卷
　　岊字仲山古田人绍元年特奏名嘉定间尝守全州有惠政郡人祀之柳宗元庙
　　辅广诗童子问十卷
　　广字汉卿号潜斋其父本河朔人南渡后居秀州之崇徳县从朱子吕祖谦学讲学家所称庆源辅氏者也
　　王祎曰辅氏书多补朱传所未备
　　王应麟诗地理考六卷
　　应麟字伯厚庆元人淳祐进士寳祐中博学鸿辞累官礼部尚书兼给事中事迹具宋史儒林传
　　应麟自序略曰人之心与天地山川相通发于声见于辞莫不因水土之风而属三光五岳之气因诗以求其地之所在稽风俗之厚薄见政化之盛衰感发善心而得性情之正匪徒辨疆域云尔因据传笺义疏叅之禹贡职方春秋尔雅説文地志水经罔罗遗文古事以诸儒之説列郑氏谱十首为诗地理考
　　朱鉴编诗传遗説六卷
　　鉴见易类
　　鉴后序曰先文公诗集传豫章长沙后山皆有本而后山讐校最精第初脱稿时音训问有未备今取家本亲加订正抑鉴昔侍旁毎见学者相与讲论是书凡一字之疑一义之隠反覆问答切磋研究必令心通意觧而后已今文集书问语録所纪载无虑数千百条彚次成编题曰遗说读诗者能兼考乎此而尽心焉则无异于亲承训诱矣
　　严粲诗辑三十六卷
　　粲字明卿又字坦叔邵武人官清湘令
　　林希逸序略曰严君早有诗名余求全书而读之乃知其钩贯根叶疏析条绪辞错而理意曲而通至于意训疑似名物异同时代之后前制度之纎悉订证精宻开卷暸然诗于是乎尽之矣
　　袁甫曰坦叔于黍离中国有蓷葛藟不用旧说独能探得诗人优柔之意
　　黄佐曰严氏诗辑以吕氏读诗记为主而集诸家之说以发明之
　　段昌武毛诗集解二十五卷
　　昌武字子武卢陵人登进士第官朝奉郎
　　陆元辅曰昌武诗总説有二首载学诗总説分作诗之理寓诗之乐读诗之法次载论诗总説分诗之次诗之序诗之体诗之派余分十五国风小雅大雅周颂鲁颂商颂引先儒之説间附以己意大抵如东莱读诗记例前后无序防但有其从子惟清状畧云本之东莱诗説以晦翁诗传近世诸儒一话一言足发明者必録焉焦竑经籍志载是书而误段昌武为段文昌朱睦防授经图载是书而误段昌武为段武昌皆不见其书故也
　　王栢诗疑二卷
　　栢见易类
　　纳喇性徳曰栢师何基基师黄干干师朱子古之説诗者率本大小序自朱子诗去序言诗栢自信之坚过于朱子以为三百五篇岂尽夫子之旧容或删去之诗存于闾巷之口汉儒各出所记以补其缺又以二南各十有一篇两两相配退何彼秾矣甘棠归之王风削去野有死麕一篇此则汉唐羣儒莫之敢为者也何文定基尝语曰诸经既经朱子订定且当谨守不必多起疑论有欲为后学言者谨之又谨可也昔人之善诲人如此
　　诗义断法五卷
　　不着撰人名氏
　　【臣】等谨案是书卷首有建安日新书堂刋行字又有至正丙戍字盖元时所刻朱彞尊经义考载宋谢叔孙诗义断法不列卷数注引江西通志曰叔孙南城人又载诗义防法一卷不著名氏注曰见菉竹堂书目并云已佚此本五卷与后一部一卷之数不符疑即叔孙之书谨附録于此
　　毛诗正变指南图六卷
　　【臣】等谨案是书明末陈重光所刻前有李雯序谓其书为宋人未竟之本疑即重光自辑重光字瑞羲华亭人
　　元
　　许谦诗集传名物钞八卷
　　谦见书类
　　呉师道序畧曰自北山何氏基得黄氏勉斋之而鲁斋王氏仁山金氏授受相承逮公四传而益大公念朱犹有未备者旁搜博采而多引王氏金氏附以己见要皆前人所未发又以郑氏欧阳氏谱世多舛一从朱子补定正音释考名物度数粲然秩然
　　黄溍曰先生是书正其音释考其名物度数以补先儒之未备仍存其逸议旁采逺援而以己意终之
　　钱曾曰朱子之学一传为何基王栢再传为金履祥许谦授受相传白云一代大儒其于诗专宗朱子汛扫毛郑之説未知今之三百篇果非夫子之旧与抑桑中溱洧诸篇夫子删诗意不辨为滛佚之什而采之欤退何彼禯矣甘棠于王风削去野有死麕其卓识逺过于夫子欤子曰多闻阙疑圣人且云然而后学反立己见以疑圣人非予所敢言也
　　【臣】等谨案钞中二南相配图各十有一篇退何彼禯矣甘棠于王风而削去野有死麕犹守鲁斋之説也
　　梁益诗传旁通十五卷
　　益字友直号庸斋江隂人教授乡里以终
　　翟思忠序畧曰旁通者引用羣经兼辑诗説不泥不僻如易六爻发挥旁通周流该贯也
　　刘瑾诗传通释二十卷
　　瑾字公瑾安福人隠居不仕
　　杨士竒曰宗朱子而録各经传及诸儒所发要义又考求世次源流盖会通之书也
　　朱公迁诗经疏义二十卷
　　公迁字克升乐平人至正初徴至南京授翰林直学士院忤当国者出为金革学正
　　公迁自序略曰辅氏羽翼传説条理通畅予因其説而扩充之剖析传文以达经义而于未发者必究其蕴已发者不羡其辞庻乎显防阐幽而因传求经不难也
　　朱倬诗疑问七卷附诗辨説一卷
　　倬字孟章江西新城人至正进士知遂安县事纳喇性徳曰诗疑问七卷元进士朱倬孟章着朱氏授经图焦氏经籍志皆作六卷今本七卷末附南昌赵徳诗辨説一卷余始得是书称旴黎进士朱倬考之新安文献志载明初歙人汪叡仲鲁所为七哀辞録元季守节服义者七人而倬与焉元史至正十二年七月饶征贼犯昱岭闗防杭州路当是其时又称其下车兴学诵诗民熈化洽盖倬固当时良吏不仅以一死自了者而元史既不为之立传郡人亦不载其行事于志可哀也已
　　梁寅诗演义十五卷
　　寅见易类
　　寅自述曰因朱子之传演其义而申之
　　刘玉汝诗纉绪十八卷
　　玉汝字成之庐陵人尝举乡贡进士








　　钦定续文献通考卷一百四十八
　　钦定四库全书
　　钦定续文献通考卷一百四十九
　　经籍考
　　经【诗】
　　明
　　陶宗仪国风尊经一卷
　　宗仪字九成黄岩人元末举进士不中即弃去累辞辟举洪武中乃出为教官事迹具明史文苑传
　　朱善诗解颐四卷
　　善字备万号一齐丰城人洪武中官文渊阁大学士諡文恪
　　诗集传大全二十卷
　　胡广等奉勅撰
　　季本诗说解颐四十卷
　　本见易类
　　徐渭曰防稽季先生所着诗说解颐其志正其见逺其意悉本于经而不泥于旧文深得孔氏之遗
　　李先芳读诗私说二卷
　　先芳字伯承号北山监利人寄籍濮州嘉靖进士官至尚寳司少卿
　　先芳自叙略曰文公谓小序不得小雅之说一举而归之刺马端临谓文公不得郑卫之风一举而归之滛胥有然否不自揣量折衷其间
　　吕枏毛诗序说六卷
　　枏见易类
　　袁仁毛诗或问一卷
　　仁见书类
　　丰坊鲁诗世学三十二卷　诗传一卷　诗说一卷坊见易类
　　朱彞尊曰丰坊鲁诗世学列伪子贡诗传于前而更小雅为小正大雅为大正尽反子夏之序谓之世学者以正音归之逺祖稷以续音归之庆以补音归之耘以正说归之其父熙而已为之考补其实皆坊一手所制也坊恃其能书以篆隷体伪为正始石经一时钜公皆信之不知鲁诗亡于西晋自晋以后孰得见之其仅存可证者洪氏适隷释所载蔡邕残碑数版如河水清且涟漪作兮不稼不穑作啬坎坎伐轮作欿欿三嵗贯女作宦女山有枢作蓲此外素衣朱襮作绡见仪礼注伤如之何作阳见尔雅注妻煽方处作阎妻中冓之言作中防见汉书注而丰氏本则仍同毛传之文是未观鲁诗之文也椘元王受诗于浮邱伯刘向元王之后故新序说苑列女传说诗皆依鲁其义与毛传不同而丰氏本无与诸书合是未详鲁诗之义也至于定之方中为椘宫移入鲁颂又移逸诗唐棣之华四句于东门之墠二章之前而更篇名为唐棣又増益渐渐之石之辞曰马鸣萧萧陟彼崖矣月丽于箕风扬沙矣武人东征不遑家矣肆逞其意见狎侮圣人之言且虑己之作伪未能取信于人则又假黄文裕佐作序中间欲申鲁说而改易毛郑者皆托诸文裕之言排斥先儒不遗余力其如文自有诗传通解行于世其言诗不主于鲁观文裕自序可见又四明杨文懿着诗私钞改编诗之定次文裕罪其妄岂肯助丰氏邪说者乎至于党丰氏者不知石经为坊伪撰乃诬文得之中秘今文渊阁目録具在使果有魏时石经目中岂不载此洵为无稽之言矣
　　【臣】等谨案丰坊古诗世学见于彞尊所辨者甚详子贡诗传申培诗说二书皆坊伪作也
　　倪复诗传纂义【无卷数】
　　复字汝新鄞县人
　　张廷臣张氏说诗一卷
　　廷臣字元忠昆山人嘉靖举人
　　戴君恩读风臆评【无卷数】
　　君恩字仲甫长沙人嘉靖进士官巴县知县
　　许天赠诗经正义二十七卷
　　天赠字徳天黟县人嘉靖进士官至山东布政司防政【臣】等谨案是书専为作时文而作其说颇弇陋
　　叶朝荣诗经存固八卷
　　朝荣字良时福清人大学士向髙之父隆庆元年恩贡授九江府通判终养利州知州
　　邵弁诗序解颐一卷
　　弁字元伟太仓州人隆庆时嵗贡生
　　朱谋防诗故十卷
　　谋防见易类
　　谋防自序略曰所见诸家义疏率多牵于旧说其于比兴之防往往郁而未章爰研究物理防通训诂三百五篇各为说次为十卷名之曰诗故黄汝亨序略曰考亭训注大约于雅颂多合于国风多离如执放郑声一语而郑卫之诗概从滛邪不知夫声之非诗也郁仪说诗原本小序按文武周公以来春秋左国之事而次第其世考之习俗论其人而以意通之集诸家之成无失作者之意孟轲氏曰以意逆志是为得之又曰诵其诗论其世此真善说诗者吾今见郁仪氏矣
　　冯应京六家诗名物疏五十四卷
　　应京字可大号慕冈盱眙人万厯进士官至湖广按察使佥事
　　叶向髙序略曰诗之为比兴者其寄情或深于赋而比兴之物又必有其义如闗雎之配偶棠棣之兄弟茑萝之亲戚蜉蝣之娱乐鸨羽之忧劳皆非泛然漫为之说举其物而义可知也海虞冯生详疏名物采集经史以至诸子百家稗官小说与夫防纬医卜天文诸书无不搜列以视李樗之详解王景文之总闻王应麟之诗考其宏富精覈不啻倍之矣
　　姚舜牧诗经疑问十二卷
　　舜牧见易类
