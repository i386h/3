<!-- { "loadSidebar": true } -->
　　梅文鼎曰周天列宿分十二宫古今厯法各各迥异要其大端之改易有三自隋以前未用岁差故天之十二宫皆随节气而定如冬至日躔度即为丒初之类一也唐一行始定用嵗差分天自为天岁自为岁故冬至渐移而宫度不变以后诸家遵用之所以明季言太阳过宫以雨水三朝过亥二也若今西法则未尝不用岁差而十二宫又复随节气而移三也三者之法未敢断其孰优然平心论之则一行似胜盖既用岁差则节气之躔度年年不同故帝尧冬至日在虚而今在箕已差五十余度若再积其差冬至必且在尾在心在氐房在角亢顾犹以冬至之故而名之曰丒宫则东方七宿不得为苍龙而皆变元武北方宿反为白虎西方宿反为朱鸟而南方朱鸟为苍龙名实尽乖即西法之金牛白羊诸宫皆将易位非命名取象之初防即不如天自为天岁自为岁之为无矣故新厯之推步实精而此等尚在可酌不无俟于后来之论定耳
　　【臣】等谨案星纪至析木十二宫名皆以二十八宿取义是宫本因星而定者也西法以太阳中气过宫而恒星岁差有东行之度于是星行递进宫次递迁以致名义不符论者以为变古法之大端纷纷如聚讼焉由今考之尔雅夀星角亢等名与北极北辰并列盖皆所以释星名与太阳节气过宫无涉也前汉志云星纪初斗十二度大雪中牵牛初冬至盖宫次固以星名而初中非有定度当其时大雪日躔斗十二度冬至日躔牛初度故即命斗十二度为星纪初牛初度为星纪中耳后汉志注月令章句云周天分为十二次日至其初为节至其中为中气自斗六度至须女二度谓之星纪之次大雪冬至居之则是后汉之时星已差东六度矣唐志日度议云古厯日有常度天周为岁终故系星度于节气其説似是而非故乆而益差虞喜觉之使天为天岁为岁宋志云自汉太初至今已差一气有余大约中气前后乃得本月宫次又云説者不知岁差之法以尧典校之月令逮于今日已不啻差一次求其说而不得遂以节气有初中之殊失之逺矣由是观之自汉至宋已差一气有余而自尧时至汉又不止差一气则是星纪初大雪中冬至云者乃前汉时之适然而前古与后今皆不得合者也后汉差度无几故减星度以就宫唐以后差度渐逺节气与星次既不得合故以天自为天嵗自为嵗然日有盈缩而节气用平分星行黄道而纪宫以赤道则嵗与天犹非其真元授时黄道十二次皆比前汉少数度其度不均明大统因之而治间日躔过宫乃在中气后三日至十二日不等盖日行有盈缩黄道有斜正故交宫之日度多寡不同若积之又乆则交宫将过次月节而交宫之宿度又不可用则其黄道十二次亦未可为定率也西法之兴始于多禄某于中国为汉顺帝时其以中气过宫亦与汉之节气过宫正等盖当其时交宫已近中气故又移中气之星度以就宫而分至为黄赤起算之端则以中气过宫尤为整齐简要但当时中气所差之度未及一宿而至今则所差之宿已过一宫故论者每致辩于名义之不符然欲不以中气过宫而仍系宫于星则又有不可者盖古法惟有宿度故交节与过宫两不相妨今法有经度又有宿度宫可以不系于宿而经度不可不系于宫此其立法之不同而不可以强合者也今按天有九重宗动天以赤极为枢挈恒星以内八重天左旋一日一周恒星以内八重天又同以黄极为枢而各有右旋之度节气过宫太阳天也列宿岁差恒星天也日与恒星既各居一重天则日天与恒星天宜各有十二次合之则名义不符分之则日星各正然则太阳冬至宜直曰入丑宫或曰初宫不必曰星纪之次大寒宜直曰入子宫或曰一宫不必曰元枵之次十二气莫不皆然则节气在太阳天有常度而不紊于恒星是乃歳自为岁也其岁差之度不曰恒星东行而曰恒星天右旋盖以恒星为东行故宫有定而星无定且星惟当黄道者其东行为大圈若在黄道南北者其东行则皆距等圈凡日月星在天之行皆系大圈无有行距等圈之理隋天文志葛洪云苟辰宿不丽于天天为无用便可言无何必复曰有之而不动今曰恒星天右旋则天行为太圈星与宫在恒星天皆有常位而不紊于节气是乃天自为天也至于列宿之在天前汉以斗十二度起星纪初最为近古【后汉志从正月起娵訾晋志从角亢起夀星不如从冬至起星纪与古今皆合】其宿分亦适均惟以今之实测黄道宿度均布于十二宫而以今之厯元冬至日躔不及斗十二度之差为星纪初距冬至之应与日躔宫度相减再减厯元后之岁差即日天当恒星天之度也如此则日躔犹是宿度亦犹是而前古后今皆合论定者当有所折衷矣
　　州郡躔次
　　眀史天文志曰周礼保章氏以星土辨九州之地所封之域皆有分星以观妖祥唐贞观中李淳风撰法象志因汉书十二次度数以唐州县配而一行则以为天下山河之象存乎南北两界其説详矣洪武十七年大眀清类天文分野书成颁赐秦晋二王共书大略谓晋天文志分野始角亢者以东方苍龙为首也唐始女虚危者以十二支子为首也今始斗牛者以星纪为首也古言天者皆由斗牛以纪星故曰星纪是之取耳兹取其所配直十三布政司府州县卫及辽东都司分星録之
　　斗三度至女一度星纪之次也直所属之应天太平宁国镇江池州徽州常州苏州松江九府暨广徳州属斗分鳯阳府夀滁六安三州泗州之盱眙天长二县扬州府髙邮通泰三州庐州府无为州安庆府和州皆斗分淮安府斗牛分浙江布政司所属之杭州湖州嘉兴严州绍兴金华衢州处州宁波九府皆牛女分台州温州二府斗牛须女分江西布政司所属皆斗分福建布政司所属皆牛女分广东布政司所属之广州府亦牛女分恵州女分肇庆南雄二府徳庆州皆牛女分湖州府牛分雷州琼州二府崖儋万三州髙州府化州广西布政司所属梧州府之苍梧藤岑溪容四县皆牛女分
　　女二度至危十二度元枵之次也山东布政司所属之济南府乐安徳濵三州皆危分泰安州青州府皆虚危分莱州府胶州登州府宁海州东昌府髙唐州皆危分东平州之阳谷东阿平隂三县北平布政司所属之沧州皆须女虚危分
　　危十三度至奎一度娵訾之次也河南布政司所属之卫辉彰徳怀庆三府北平之大名府开州山东东昌之濮州馆陶冠临清三县东平州之汶上夀张二县皆室壁分
　　奎二度至胃三度降娄之次也山东济宁府之兖州滕峄二县青州府之莒州安邱诸城防隂三县济南府之沂州直鳯阳府之泗邳二州五河虹怀逺三县淮安府之海州桃源清河沭阳三县皆奎娄分胃四度至毕六度大梁之次也北平之真定府昴毕分定冀二州皆昴分晋深赵三州皆毕分广平顺徳二府皆昴分祁州昴毕分河南彰徳府之磁州山东髙唐州之恩县山西布政司所属之大同府应朔浑源蔚四州皆昴毕分
　　毕七度至井八度实沈之次也山西之太原府石忻代平定保徳岢岚六州平阳府皆参分綘蒲吉隰觧霍六州皆觜参分泽汾二州皆参分潞沁辽三州皆参井分
　　井九度至柳三度鹑首之次也陜西布政司所属之西安府同华干耀邠五州鳯翔府陇州延安府鄜绥徳葭三州汉中府金州临洮平凉二府静宁州皆井分泾州分庆阳府宁州巩昌府阶徽秦三州皆井分四州布政司所属惟緜州觜分合州参井分余皆井分云南布政司所属皆井分
　　柳四度至张十五度鹑火之次也河南之河南府陜州皆柳分南阳府邓汝裕三州汝宁府之信阳罗山二县开封府之均许二州陜西西安府之商县华州之洛南县湖广布政司所属徳安府之随州襄阳府之均州光化县皆张分
　　张十六度至轸九度鹑尾之次也湖广之武昌府兴国州荆州府归夷陵荆门三州黄州府蕲州襄阳徳安二府安陆沔阳二州皆翼轸分长沙府轸旁小星曰长沙应其地衡州府桂阳州永州府全道二州岳州常徳二府澧州辰州府沅州汉阳府靖郴二州宝庆府武冈镇逺二州皆翼轸分广西所属除梧州府之苍梧藤容岑溪四县属牛女分余皆翼轸分广东之连州亷州府钦州韶州府皆翼轸分
　　轸十度至氐一度夀星之次也河南之开封府角亢分郑州氐分陈州亢分汝宁府光州怀庆府之孟济源温三县直夀州之霍邱县皆角亢氐分
　　氐二度至尾二度大火之次也河南开封府之杞太康仪封兰阳四县归徳睢二州山东之济宁府皆房心分直鳯阳府之颍州房分徐宿二州夀州之防城县颍州之亳县皆房心分
　　尾三度至斗二度析木之次也北平之北平府尾箕分涿通蓟三州皆尾分覇州保定府皆尾箕分易安二州皆尾分河间府景州皆尾箕分永平府尾分滦州尾箕分辽东都指挥司尾箕分朝鲜箕分
　　【臣】等谨按晋天文志分野躔次马端临考已详之矣一行据山河南北两界以配十二次比晋志皆少数度具载唐书明史载大明清类天文分野又用授时黄道宿度夫九土既有分星则地与天相应似不应随法而变也今亦载之以备参考日月行道
　　元史厯志曰当二极南北之中横络天体以纪宿度者赤道也出入赤道为日行之轨者黄道也赤道与黄道交贯月行之所由也古人随方立名分为八行与黄道而九其实一也惟其随交迁徙变动不居故强以方色名之月道出入日道两相交值当朔则日为月所掩当望则月为日所冲故皆有食然涉交有逺近食分有浅深皆可以数推之日道距赤道之逺为度二十有四月道出入日道不逾六度其距赤道也逺不过三十度近不下十八度出黄道外为阳入黄道内为隂隂阳一周分为四象月当黄道为正交出黄道外六度为半交复当黄道为中交入黄道内六度为半交四象周厯是谓一交之终以日计之得二十七日二十一刻二十二分二十四秒每一交退天一度二百分度之九十三凡二百四十九交退天一周有竒终而复始
　　【臣】等谨按尚书洪范云日月之行则有冬有夏蔡传本于汉志其言日行四时所至亦据汉书而言后此则宿度渐差然其为有冬有夏则一也至于
