<!-- { "loadSidebar": true } -->
　　时刑科于赵疏请恤刑言匹妇含寃三年不雨茍一物之失所皆足上干天和今在监诸囚既无复生之理当恤其待死之日需索吓诈狱卒不可不禁祁寒暑雨狱舍不可不修秽汚丛积扫除不可不勤瘟气传染汤药不可不时其未成狱者尤当详审勿令凶残之吏横加棰楚罗织诬陷大小问刑衙门事无干渉勿得槩繋老幼妇女非奸盗人命勿得轻用惨刑如是则好生之徳同天地矣疏入遂有是命
　　九月以建元之始命停刑
　　后三年以京师地震命停刑六年以大婚庆典命停刑自后率以为常
　　十二年二月释建文诸臣外亲之谪戍者
　　仁宗初即位已宥方孝孺等家属为民至是以御史屠叔明言始赦其外亲后裔诏自齐泰黄子澄外其坐方孝孺等连及者皆免之于是浙江江西福建四川广东得免者凡三千余人














　　钦定续文献通考卷一百四十
<史部,政书类,通制之属,钦定续文献通考>
　　钦定四库全书
　　钦定续文献通考卷一百四十一
　　经籍考
　　【臣】等谨案马端临以经史子集分部彚目为经籍考其所采録悉本歴代史志以及王尧臣崇文总目而评论则以晁公武读书志陈振孙书録解题为宗又复旁参众説折以己见凡著作之本末流传之真赝文理之纯驳约畧皆有考焉若王圻续通考不论书之存佚一切捃摭泛滥无徴则大失端临矜慎之初指矣今【臣】等奉
　　命续纂通考经籍一门谨从端临之例经史子集各就
　　见存以类编次伏惟我
　　皇上右文稽古近
　　勅儒臣采辑永乐大典并访求遗佚编为四库全书凡总目所载宋代遗编多有端临未及着録者今皆一一补入而辽金元明四代之书亦悉据四库全书按次编録至端临于每类之前各载史志部卷总数葢依舘阁书目之旧其书之存佚不可知姑録之以备考也今亦以宋明史志总数列前其辽金元三史不立艺文志散见各纪传中亦即于卷首标识焉又每类之中或删其目或易其名皆参诸四库全书而于焉考稍为变通以归允当其间议论自宋元明诸儒外近世则采自顾炎武王士正朱彛尊诸人为多其他论説之有当者亦具载之至若书之见解或有异同人之出处不无譌舛谨加案语辨证于后凡歴代储藏采访之规以及编纂缮锓之事宋则断自理宗以后与辽金元明四代列为总叙一篇以冠卷首亦如端临之例云总叙
　　宋
　　理宗淳祐元年八月诏求遗书
　　淳祐十一年六月诏求遗书并山林之士有著述者并许上进
　　秘书省上言乞辟校勘检阅等官仍行下诸路漕司所部州县应有印本书籍解赴册府以补四库之阙及故家巨族必有遗书山林名儒岂无著述许令投进照格推赏从之
　　【臣】等谨案马考称淳熈四年秘书少监陈骙等以中兴舘阁藏书前后搜访部帙渐广爰仿崇文总目类次书目计见在书四万四千四百八十六卷嘉定十三年诏秘书丞张攀等续修书目又得一万四千九百四十三卷较之崇文所载均有加焉又称诸郡诸路刻板而未及献者不预此理宗时所以汲汲求书不已也然自是以后书目亦不复修其卷帙多寡不可考矣
　　宋史艺文志序曰宋旧史自太祖至宁宗为书凡四志艺文者前后部帙有无増损互有异同今删其重复合为一志大凡为书九千八百十九部十一万九千九百七十二卷
　　【臣】等谨案马考止取嘉定以前书铨而志之其时宋之全史未出搜采不能无遗今核宋史艺文志所载并有嘉定以前之书而马考未着録者其总数虽具于正史而书已散佚名目徒存不皆可考云
　　辽
　　太宗大同元年三月取晋图籍厯象石经悉送上京辽史文学传序曰辽起松漠太宗以兵经畧方内礼文之事多所未备及入汴取晋图书礼器而北然后制度渐以修举
　　圣宗开泰元年八月那沙国乞赐儒书诏赐易诗书春秋礼记各一部
　　兴宗重熈十三年六月诏编集国朝上世以来事迹等书
　　命罕嘉努与耶律庻成録约尼汗至重熈以来事迹集为二十卷进之十五年复命罕嘉努曰古之治天下者明礼义正法度我朝之兴世有明德虽中外向化然礼书未作无以示后世卿可与庻成酌古凖今制为礼典罕嘉努既被诏博考经籍自天子达于庻人情文制度可行于世者撰成三卷进之
　　臣等谨案罕嘉努本传又称诏译诸书罕嘉努译通厯贞观政要五代史以进葢重熈十五年以后事也
　　二十三年十月幸新建秘书监
　　【臣】等谨案辽史称兴宗于是年十月幸新建秘书监王圻续通考但云新建秘书监而不言幸误也
　　道宗清寕元年十二月诏设学颁五经传疏
　　六年五月监修国史耶律白请编次御制诗赋仍命曰为序
　　十年十一月诏求干文阁所阙经籍命诸儒臣校讐【臣】等谨案王圻续通考作八年十一月今据本纪改正
　　咸雍十年十月诏有司颁行史记汉书
　　【臣】等谨案道宗崇尚经籍史不一书本纪又称大安二年正月召权翰林学士赵孝严知制诰王师儒等讲五经大义四年四月西幸召枢宻直学士耶律俨讲尚书洪范五月命燕国王延禧写尚书五子之歌谨附识于此
　　金
　　太祖天辅五年十一月诏克辽中京以礼乐仪仗图书文籍先次津发赴阙
　　太宗天防五年四月以宋图书与大军北还
　　世宗大定二十三年八月以女直字孝经千部付检司分赐防卫亲军
　　九月译经所进所译易书论语孟子扬子文中子刘子及新唐书命颁行之
　　帝谕宰臣曰朕所以令译五经者正欲使女直人知仁义道德所在耳
　　【臣】等谨案王圻续通考作二十四年九月今据本纪改正
　　二十六年三月制明安穆昆皆先读女直字经史然后承袭
　　从亲军完顔竒纳言也因曰但令稍通古今则不敢为非尔
　　章宗明昌二年四月学士院进唐杜甫韩愈刘禹锡杜牧贾岛王建宋王禹偁欧阳修王安石苏轼张耒秦观等集二十六部
　　五年正月诏求遗书
　　凡崇文总目内所阙书籍悉购之防又置宏文院译写经书
　　泰和元年十月勅有司购遗书
　　勅曰宜偿其价以广搜访藏书之家有珍惜不愿送官者官为誊写毕复还之仍量给其直之半是年又定秘书郎为二员掌经籍图书
　　四年十月诏亲军三十五以下习孝经论语
　　元
　　太宗八年六月立编修所于燕京经籍所于平阳编集经史
　　从中书令耶律楚材请也召儒士梁渉充长官以王万庆赵着副之
　　世祖至元元年二月勅选儒士编修国史译写经书起馆舎给俸以赡之
　　四年二月改经籍所为宏文院
　　五年十月勅从臣托果斯等録毛诗孟子论语
　　六年九月徙平阳经籍所于京师
　　十年正月立秘书监掌图史经籍
　　十二年九月以伊实特穆尔为御史大夫括江南诸郡书板及临安秘书省书籍
　　秘书监上言本监应収经籍图书书画等物见数不教失落又言江南诸郡多有经史书籍文板俱令収拾见数不教失散
　　十三年二月诏収宋临安图籍典故文字
　　时宋初奉表防诏谕临安凡秘书省图籍典故文字尽仰収拾又命宣慰使焦友直収拾宋秘书省图籍防以江南运到经史子集文字书画等物俱付秘书监収掌遇有检阅于秘书监开取用毕还监
　　十五年四月以集贤大学士许衡言遣使至杭州等处取在官书籍板刻至京师
　　二十七年正月复立兴文署掌经籍板
　　【臣】等谨案王士防等秘书监志称至元十一年以兴文署秘书监掌雕印文书又称十三年以兴文署并入翰林院元史本纪及百官志俱未载惟纪其复立兴文署属集贤院而始建中废以及改年月均未详攷今据秘书监志辑其大畧如此
　　成宗大德七年三月布哷齐岳等进大一统志先是至元二十二年命大集万方图志而一之以表皇元疆理无外之大诏大臣近侍提其纲立局置属编纂凡九年而成书续得云南辽阳等书又纂修九年至是缮冩始就总计六百册一千三百卷进呈蔵之秘府
　　【臣】等谨案元所修大一统志最为繁博明焦竑国史经籍志惟载其目今已散佚无存
　　十一年八月【时武宗已即位】中书右丞博啰特穆尔以国字译孝经进命刻板摹印诸王以下咸赐之
　　诏曰此乃孔子之微言自王公逮于庻民皆当由是而行
　　武宗至大四年六月【时仁宗已即位】刋行贞观政要
　　帝览贞观政要谕翰林侍讲阿琳特穆尔曰此书有益于国家其译以国语刋行俾防古色目人诵习之
　　仁宗延祐四年四月以大学衍义译国语
　　先是帝为太子时有进大学衍义者命詹事王约等节而译之帝曰治天下此一书足矣因命与图象孝经列女传并刋行赐臣下至是翰林学士承防和搭拉都哩黙色刘赓等译大学衍义以进帝复令翰林学士阿琳特穆尔译以国语五年八月复以江浙省所印大学衍义五十部赐朝臣
　　五年十一月锓行唐陆淳所着春秋纂例等书
　　集贤大学士库春言唐陆淳着春秋纂例辨疑微防三书有益后学请令江西行省锓梓以广其传从之
　　文宗天厯二年二月立奎章阁学士院命儒臣进经史是年立艺文监奎章阁学士院専以国语敷译儒书及儒书之合校讐者俾兼治之又立艺林库専一收贮书籍广成局专一印行祖宗圣训凡国制等书皆隶艺文监
　　【臣】等谨案本纪但云是年立艺文监及艺林库广成局其职掌之制未详今叅以陶宗仪辍耕録所载较为详晰
　　九月敕翰林国史院官同奎章阁学士采辑本朝典故凖唐宋防要着为经世大典
　　继又命赵世延赵世安领纂修经世大典事至至顺二年四月纂修成凡八百八十卷目録十二卷【臣】等谨案元修经世大典今已散佚无存
　　元秘书监志曰至正二年五月凖监丞王道关奏窃谓古之书库有目图画有题所以谨储藏而便披玩也伏覩本监所蔵多系金宋流传及四方购纳古书名画不为少矣専以祗备御览也然自至元迄今库无定数题目简帙寜无紊乱应预将经史子集及歴代图画随时分科品类成号他时奉防庻乎供奉有伦因得尽其职也合无行下秘书库依上编类成号置簿缮写凡在库书【经一百二十一部一千二十三册史七十九部一千七百二十四册集五十七部一千七百二十四册道书三百三部四百二册医书一十四部一百七十一册方书八部一百五十二册】先次送库书十二部四百七十八册【经六部一百一十三册史四部七十五册集二部一百九十册】后次发下书一千一百五十四部一万六百三十四册【经二百四十四部二千一百四十五册史一百三十二部一千八百四十三册子一百二十二部七百一十二册集四百六十三部五千九百三十四册法帖四十二部二百一十七册】续发下书六百四十二部七千五百一十册【经一百六十六部一千九百四十六册史四十六部一千二百七十册子二十六部七十三册集一百二十部二千五十三册类书九十六部九百三十一册小学六十八部二百二十八册志书三十三部三百三十册医书五十一部四百六十一册隂阳书二十五部一百三十册农书一十二部三】
　　【十七册兵书五部二十一册释道书三部二十二册法帖一部一十册】
　　【臣】等谨案元代蔵书可考者止秘书监志书目一卷今撮録于此
