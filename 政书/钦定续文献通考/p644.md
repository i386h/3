<!-- { "loadSidebar": true } -->
　　泰定帝泰定元年十月秦州成纪县赵思直妻张氏一产三子　四年十二月绛州太平县赵氏妇一产三子致和元年三月太平路当涂县杨太妻呉氏一产三子顺帝至元元年正月云南妇人一产三男又广西师宗州防生妻适和一产三男汴梁祥符县市中一乞丐妇人忽生髭须　二年四月黄州黄岗县周氏妇产一男即死狗头人身
　　王圻曰至元三年民间謡言拘刷童男女以故婚姻不问长防平江苏达卿时为上海县吏有女年十一赘里人浦仲明之子为婿明年生一子
　　至元九年枣阳县民张氏妇生男甫及周嵗暴长四尺许【容貎异常皤腹拥肿见人辄嬉笑如世俗所畵布袋和尚云】　十年春有人伏丽正门楼斗拱中
　　人伏斗拱内不知何自而至逺近聚观之门尉以白留守达于都堂上闻有防令取付法司鞠问但云蓟州人问其姓名诘其所从来皆惘若无知惟妄言祸福而已乃以不应之罪笞之忽不知所在
　　二十三年五月覇州民王马驹妻赵氏一产三男六月亳州务李闰妻张氏一产三男
　　明太祖洪武二十四年八月河南龙门妇司氏死三年借尸复生
　　河南府龙门内有妇人司牡丹者为夫蹴死越三年同乡袁马头死而复苏自言我司牡丹也召其家人问之良是云死后为薄姬庙侍婢今借尸还魂耳时懿文太子自陜还闻于上乃赐以钞帛令两家给养
　　宣宗宣徳元年十一月行在锦衣卫校尉綦荣妻皮氏一产四子
　　英宗天顺四年四月扬州民妇一产五男
　　宪宗成化十三年二月南京鹰扬卫军陈僧儿妻朱氏一产三男一女　十七年六月宿州民张珍妻王氏脐下右侧裂生二子　二十年十二月徐州妇人肋下生瘤乆之渐大儿从瘤出　二十一年嘉善民邹亮妻初乳生三子再乳生四子三乳生六子
　　孝宗治十一年六月腾骧左卫百户黄盛妻宜氏一产三男一女　十六年五月应山民张本华妻崔氏生须长三寸时郑阳商妇生须三缭约百余茎
　　世宗嘉靖二年六月曲靖卫舍人胡晟妻生一男两头四手三足　四年横泾农孔方脇下产肉块剖视之一儿宛然　五年江南民妇生妖六目四面有角手足各一节独爪声　十一年当涂民妇一产三男一女十二年贵州安卫军李华妻生男两头四手四足　二十七年七月大同右卫叅将马继舍人马録女年十七化为男子
　　穆宗隆庆二年十二月静乐男子李良雨化为妇人五年二月唐山民妇生儿从左脇出
　　神宗万厯十年淅川人化为狼　十八年南宿州民妇一产七子
　　七子髪肤红白黒青各色时以为妖属人瘗之是夜里有长者梦神谓曰明七将军在阨过尔门当捄之长者起觇门外果见所识人抱一筐衣覆其上问知其故遂如神言收养越数年妇老竟无子思昔所瘗之子防闻在长者家因属人访求其子长者曰神以儿属我安有还理于是与见而两家子焉
　　三十七年六月繁峙民李宜妻牛氏一产二女头面相连手足各分　四十六年广宁卫民妇产一猴二角四齿是时大同民妇一产四男
　　愍帝崇祯八年夏镇江民妇产一子顶戴两首与母俱毙　十五年十一月曹县民妇产儿两头顶上有眼手过膝
　　诗异
　　【臣】等谨按童謡舆诵自昔志之葢语同天籁事未形而机先动诚格物之君子所不废也但小说诸家或彼此相袭异代如出一口或术数相矜事后强为傅防类皆不足徴信即载出正史如宋之纸钱使不行寒到五更头语涉防纬诡诞非若謡诵出于自然者可比故概从削略
　　宋度宗咸淳五年都人以碾玉为首饰有诗曰京师禁珠翠天下尽琉璃
　　金章宗泰和八年有童謡云易水流汴水流百年易过又休休两家都好住前后总成留
　　至贞祐中举国迁汴
　　宣宗贞祐元年卫州有童謡曰团恋冬劈半年寒食节没人烟
　　明年正月元兵破卫城遂邱墟
　　兴定五年京师有童謡云青山转转山青耽误尽少年人
　　盖言是时人皆为兵转鬭山谷战伐不休当至老也
　　元世祖初宋未下时江南謡言江南若破百雁来过当时莫喻其意及宋亡乃知指丞相巴延也
　　顺帝元统二年六月彰徳雨白毛民謡曰天雨牦事不齐　至元三年彰徳雨线民謡云天雨线民起怨中原地事必变　五年八月京师童謡云白雁望南飞马札望北跳
　　【臣】等谨按至元三年王圻续通考作至正十六年误今从志
　　至正五年淮楚间童謡云富汉莫起楼贫汉莫起屋但看羊儿年便是呉家国　十年河南北童謡云石人一只眼挑动黄河天下反
　　王圻曰嗣嘉鲁治河果于黄陵岗得石人一眼而汝頴之变起
　　十三年蓚县有皇舅墓元初即有謡云皇舅墓门闭运粮向北去水渰墓门开运粮却回来
　　王圻曰是年中原大水水退土阜崩墓门显露自后天下多事海运不通卒如其謡
　　十六年正月松江府民謡曰满城多是火官府四散躱城里无一人红军府上座
　　时常熟州防松江府印造官号给散吏兵佩带以防奸伪号之制作画为圆圈绕围皆火熖圈之内一府字以府印印府字上圈之外四角府官花押故民间有是謡不二月城破悉如所言
　　二十八年六月壬寅彰徳路天宁寺塔忽变红色【详见赤赤祥门】时河北有童謡云塔而黒北人作主南人客塔而红朱衣人作主人公
　　明太祖呉元年苏州民謡曰丞相做事业专靠黄蔡叶一朝西风起干鼈
　　时张士诚弟伪丞相士信及黄敬夫叶徳新蔡彦文用事未几苏州平士信及三人者皆被诛
　　惠帝建文初年有道士歌于途曰莫逐燕逐燕日髙飞髙飞上帝畿
　　已忽不见是靖难之防也
　　英宗正统二年京师旱街巷小儿为土龙祷雨拜而歌曰雨帝雨帝城隍土地雨若再来还我土地
　　説者谓雨帝者与弟也帝弟同音城隍者郕王再来还土地者复辟也
　　神宗万厯末年有道士歌于市曰委当头坐茄花遍地生
　　北人读客为楷茄又转音为魏忠贤客氏之兆
　　愍帝崇祯十七年流贼张献忠毁廻澜塔有古碑云修塔余一龙拆塔张献忠嵗逄甲乙丙此地血流红妖运终川北毒气播川东吹箫不用竹一箭贯当胸汉元兴元年丞相诸葛孔明记
　　塔在成都东门外镇江桥万厯中布政余一龙所修也献忠破蜀毁之穿地取砖得碑上有篆书如此
　　本朝大兵西征献忠被射而死时肃王为将又有謡曰邺台复邺台曹操再出来贼罗汝材自号曹操乃其兆也
　　讹言
　　宋宁宗时浙东讹言嵊县有虎神募人捕之
　　理宗时佥书枢密院事林存为贾似道所摈死于漳漳有富民蓄油煔木甚佳林氏子弟求之价髙不可得因抚其木曰收取收取待贾丞相用恭宗徳祐元年似道谪死郡守与之经营竟得此木以殓
　　金卫绍王即位改元大安四年改曰崇庆既而又改曰至宁有讹言曰三元大崇至矣俄而有呼沙呼之变王圻曰大崇者大虫也俗称虎为大虫
　　宣宗贞祐三年六月京城中夜妄相惊逐狼月余方息元太宗九年左翼部讹言括民女帝怒因括以赐麾下世祖至元十一年四月甲寅诛西京讹言惑众者成宗大徳六年九月己酉龙兴民讹言括童男女至有杀其子者命捕为首者三人诛之始息
　　顺帝至元三年五月民讹言朝廷拘刷童男童女一时嫁娶殆尽
　　时讹言者谓将采童男女以授鞑靼为奴婢且令父母防送直抵北交割故自中原至于江南凡品官庶人家但有男女年十二三以上便为婚嫁虽守土官吏与夫鞑靼色目之人亦如之十余日乃止
　　胡粹中曰人必好色然后疑其淫人必贪财然后疑其盗讹言虽起于闾阎之小人亦在上者露其机括故因以发之耳当时顺帝志荒而欲纵声色之好不待哈玛尔进秘密而后肆也讹言其必有所自矣
　　至正元年江浙行省平章政事珠尔噶岱入城之任日衣红衣童謡曰火殃来矣
　　至四月十九日杭州灾燬官民房屋公廨寺观一万五千七百五十五间烧死七十六人明年四月又灾甚于前自昔所未有也
　　【臣】等谨按明史五行志无讹言可考惟王圻续通考载英宗正统元年京师天旱祈雨小儿口中羣诵雨帝雨帝城隍土地随有土木之变已见前诗异门又云十三年有人梦开黄榜传第一名彭时国子生其人言于朋軰徧传都下又一人谓岳正曰我昨梦见贤兄魁多士正曰若梦可信则已有人梦彭时作魁矣其人戯曰防试廷试有两魁二人各占其一可也已而果然是时有童謡云众人知不知今嵗状元是彭时不知何自而起也服妖
　　宋理宗朝宫妃系前后掩裙而长窣地名赶上裙梳髙髻于顶曰不走落束足纎直名快上马粉眼角名泪妆剃削童髪必留大钱许于顶左名偏顶或留之顶前束以防缯宛若博焦之状或曰鹁角
　　度宗咸淳五年都人以碾玉为首饰
　　是时有诗云京师禁珠翠天下尽琉璃【互见诗异门】
　　元世祖至元二十八年九月命尚衣局织无缝衣顺帝至元五年十月许男子裹青巾妇女服紫衣不许戴笠乘马
　　明武宗正徳元年妇女多用珠结盖头谓之璎珞　十三年正月车驾还京令朝臣用曳撒大防鸾帯
　　给事中朱鸣阳言曳撒大防行役所用非见君服皆近服妖也
　　十五年十二月帝平宸濠还京俘从逆者及悬诸逆首于竿皆标以白帜数里皆白
　　愍帝崇祯时朝臣好以纱縠竹箨为帯取其便易北方小民制帻低侧其檐自掩眉目名曰不认亲
　　其后冦乱民散途遇亲戚有饮泣不敢言或掉臂去之者
　　射妖
　　金哀宗天兴元年闰八月己未有箭射入宫中
　　【臣】等谨按马端临通考载射妖始于周宣王讫于宋宁宗庆元五年今考厯代史书惟上一条余无可见






　　钦定续文献通考卷二百二十六
<史部,政书类,通制之属,钦定续文献通考>
　　钦定四库全书
　　钦定续文献通考卷二百二十七
　　物异考
　　毛虫之异
　　宋度宗咸淳九年十一月辛夘黎明有虎出于扬州市毛色防黑都拨官曹安国率良家子数十人射之制置使李庭芝占曰十日之内杀一大将于是脔其肉于城外而厌之
　　王圻曰建炎间荆南张四者虎突至其家急登梁喘伏虎未之见也升堂脱其皮变为男子遍歴室中及居侧林莾中寻之张乃下取其皮置梁上暮虎还视其皮大咤曰吾奉天符取十七人止余汝在善还我皮当舍汝张乃应之曰还皮易耳汝即食我奈何曰我虽异类不忍负信遂出懐中天符索笔勾其名掷皮下虎防于体复故形哮吼奋迅跳出明日闻六十里外夜大雷震死一虎
　　辽太祖神册六年十二月癸亥有白虎縁垒而上时围涿州是日破其郛
　　太宗以唐天复二年生猎者获白鹿人以爲瑞　天显三年二月己亥特哩衮尼噜古进白狼　九年正月己亥南京进白麞　防同元年二月壬午室韦进白麃十月壬寅晋遣使进独峯駞　二年四月癸巳东京路奏狼食人　三年三月癸未猎水门获白鹿　四年二月丙申皇太子获白麞　六年六月己未奚楚库勒部进白麝
　　穆宗应厯二年十一月己夘朔州民进黒兎　十四年十二月丙午以黒兎祭神　十八年六月甲戌特烈于雕巢中得牝犬来进　十九年三月甲子汉遣使进白麃
　　圣宗统和四年十二月辛卯伐宋防还次白佛塔川获自落驯狐
　　帝以为吉徴祭天地
　　兴宗重熈五年九月癸巳猎黄花山获熊三十六【臣】等谨按辽史所载白狼白麝等多互见土贡门
