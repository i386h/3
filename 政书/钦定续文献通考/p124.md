<!-- { "loadSidebar": true } -->
　　大安二年七月赐兴圣积庆二宫贫民钱
　　八月出粟赈辽州贫民九月赈上京中京贫民十一月赈干显成懿等州贫民至三年正月出钱粟赈南京贫民仍复其租赋二月发粟赈中京饥四月赐中京贫民帛威乌尔古部亦如之又诏出戸部司粟赈诸路流民及义州之饥七月出杂帛赐兴圣宫贫民四年三月赈上京及平锦来三州饥四月赈苏吉复渌铁庆等州贫民幷免其租税又赈庆州贫民五月赈祖州春州贫民七年二月诏给渭州贫民耕牛布绢八年十月赈西北路饥十一月以通州潦水害稼遣使赈之九年九月赈西北路贫民十月又赈之十年闰四月赐西北路贫民钱
　　夀隆元年正月赈奉圣州贫民
　　二月赐左右二皮室贫民钱三月赐东北路贫民绢至二年正月市牛给乌尔古徳哷勒威乌尔古部贫民二月赈逹玛林巴克部四月赈西北边军三年二月南京水遣使赈之五年十月赈辽州饥仍免租赋一年十一月赈南北二乣六年二月出绢赐五院贫民
　　天祚帝干统四年十一月【时幸南京】御迎月楼赐贫民钱辽史萧伊苏传曰天庆十年金兵陷上京诏萧伊苏兼上京留守东北路统军使伊苏为政寛猛得宜民之穷困者辄加赈恤众咸爱之
　　金太祖天辅七年二月赈恤迁户民
　　诏前后起迁戸民去鄕未乆岂无懐土之心可令所在有司深加存恤毋辄有骚动衣食不足者官赈贷之
　　太宗天防元年九月发春州粟赈降人之徙于上京者又诏诸明安赋米给户口在内地匮乏者至二年二月诏给宗翰马七百匹田种千石米七千石以赈新附之民四月赈上京路西北路降者及新徙岭东之人十月诏发宁江州粟赈泰州民被秋潦者又诏有司运米五万石于广宁以给南京润州戍卒十一月诏以米五万石给逹兰实古纳三年三月赈奚契丹新附之民九年四月诏新徙戍边戸匮于衣食有典质其亲属奴婢者官为赎之戍户及边军资粮不继籴粟于民者与赈恤十年二月赈上京路戍边明安民四月闻鸭渌混同江暴涨命赈徙戍边戸在混同江者七月赈泰州路戍边戸
　　熙宗皇统元年九月诏赐鳏寡孤独不能自存者人绢二匹絮三斤
　　至二年二月赈熙河路八月赈陜西四年以河朔诸郡地震诏复百姓一年其压死无人收者官为敛藏之陜西蒲解汝蔡等处因嵗饥流民典雇为奴婢者官给绢赎为良放还其鄕
　　四年十一月立借贷饥民酬赏格
　　世宗大定二年正月赈赐山东民
　　诏前工部尚书苏保衡太子少保髙思廉赈赐山东百姓粟帛无妻者具姓名以闻至三年二月谓宰臣曰滦州饥民流散逐食甚可矜恤移于山西富民赡济仍于道路计口给食四月赈山西路明安穆昆贫民给六十日粮十一月诏中都平州及饥荒地幷经契丹剽掠有质卖妻子者官为收赎四年八月谓宰臣曰北京懿州临潢等路尝经契丹宼掠平蓟二州近复蝗旱百姓艰食父母兄弟不能相保多冐鬻为奴朕甚悯之可速遣使阅实其数出内库物赎之九年三月以大名路诸明安民戸艰食遣使发仓廪减价粜之十二月赈临潢泰州山东东路河北东路诸明安民十一年正月命赈南京屯田明安被水灾者十二年五月赈山东东路和伦明安民饥十七年三月赈东京博索哈斯罕三路【详市籴考】十月诏以羊十万付乌库哩实垒部畜收其滋息以予贫民十八年闰六月赈西南西北两招讨司民及乌库哩实垒部转戸饥十九年四月诏赈西南路诏讨司所部民
　　二十一年三月遣人阅实赈贷蓟平滦等州民
　　帝初闻蓟平滦等州民乏食命有司发粟粜之贫不能籴者贷之有司以贷贫民恐不能偿止贷有戸籍者帝至长春宫闻之更遣人阅实赈贷以监察御史舒穆噜元礼郑大卿不纠举各笞四十前所遣官皆论罪至二十八年十一月又诏南京大名府等处被水逃移不能复业者官与津济钱仍量地顷亩给以耕牛
　　二十九年十一月【时章宗已即位】诏今后有饥馑处先行赈恤然后上言
　　是年帝初即位正月赐鳏寡孤独人绢一匹米一石至是诏有司今后诸处或有饥馑令总管节度使或提刑司先行赈贷或赈济然后上言十二月又赈宁化保徳岚州饥其流移复业给复一年
　　【臣】等谨按章宗即位虽有是诏及考刘仲洙传明昌时为定海军节度使嵗饥仲洙表请开仓未报先为赈贷有司劾之罪以赎论是先赈贷者仍有罪也又考伊喇富森传崇庆元年富森充辽东宣抚副使嵗大饥出沿海仓粟先赈其民而后奏之优诏奬谕以明昌寛闲之时反不如崇庆扰攘之际以是知令出惟行虽贤君犹难之也
　　章宗明昌三年五月赈山东河北饥
　　时尚书省已委宣差所至安抚赈济复遣右三部司范文渊往视之
　　六月预给百官冬季俸令以时直粜与贫民
　　有司言河州灾伤民乏食因谕戸部预给百官俸令就仓粜与贫民秋成各以其赀籴之其承应人不愿者听
　　七月命富民出粟赈济以其数充秋粮
　　敇尚书省曰饥民如至辽东恐难遽得必有饥死者其令散粮官问其所欲居止给以文书命随处官长计口分散令富者出粟养之限以两月其粟充秋粮之数
　　四年正月赈河北诸路被水灾者
　　至四月又赈河州饥五年十月又赈河决被灾人戸
　　十二月谕大兴府于暖汤院日给米五石以赡贫者至承安二年十月大雪以米千石赐普济院令为粥以食贫民四年十月敇京府州县设普济院每嵗十月至明年四月设粥以食贫民泰和五年三月命给米诸寺自十月十五日至次年正月十五日作糜以食贫民
　　六年七月定粜赈之制
　　先是五年五月帝曰闻米价腾涌今官运至者有余可减直以粜之其明告民不须贵价私籴也至是乃敇宰臣曰诏制内饥馑之地令减价粜之而贫民无钱者何以得食其议赈济省臣以为缺食州县一年则当赈贷二年然后赈济如其民实无恒产者虽应赈贷亦请赈济遂命间隔饥荒之地可以办钱收籴者减价粜之贫乏无依者赈济至承安元年六月以百姓艰食诏出仓粟十万石减价以粜
　　金史内族襄传曰明昌中襄以枢密使兼平章政事屯北京民方艰食乃减价出粜仓粟以济之或以兵食方阙为言襄曰乌有民足而兵不足者卒行之民皆悦服
　　泰和五年十一月山东阙食赐钱三万贯以赈之卫绍王大安元年十二月诏平阳地震贫民死者给钱五千伤者三千
　　二年六月大旱下诏罪已赈贫民阙食者
　　至崇庆元年十一月又赈河东南路南京路陜西东路山东西路卫州旱灾至宁元年正月赈河东陜西饥
　　宣宗贞祐二年正月诏赈在京贫民定权宜鬻恩例格知大兴府事胥鼎以在京贫民阙食者众宜设法赈救乃奏京师官民有能赡给贫人者宜计所赡迁官升职以劝奬之遂定权宜鬻恩例格如进官升职丁忧人许应举求仕官监戸从良之类入草粟各有数全活甚众
　　兴定二年正月诏议赈恤
　　十二月谕有司京师丐食死于祁寒者给以后苑竹木令居获燠所
　　至三年十月命有司葺闲舍给薪米以济贫民期明年二月罢俟时平则赡之以为常五年闰十二月发上林署粟赈贫民
　　哀宗正大四年十二月遣使安抚陜西以牛千头赈贫民
　　大兴元年三月置局养无家俘民
　　十一月赐贫民粥
　　二年八月设惠民司以太医数人更直病人官给以药元世祖中统元年诏天下鳏寡孤独废疾不能自存之人所在官司以粮赡之
　　至元元年又诏病者给药贫者给粮六年十一月敇诸路鳏寡废疾之人月给米二斗八年正月令各路设济众院以居处鳏寡孤独者粮之外复给以薪十三年二月诏谕临安新附府州司县官吏士民军卒人等鳏寡孤独不能自存之人量加赡给二十年给京师南城孤老衣粮房舍十月给硕逹勒逹鳏寡孤独者绢千匹钞三百锭二十八年给寡妇冬夏衣二十九年给贫子柴薪日五斤三十一年特赐米绢【臣】等谨按元史食货志元赈恤之名有二曰蠲免【详蠲贷门】曰赈贷赈贷中有以鳏寡孤独而赈者有以水旱疫疠而赈者有以京师人物繁辏而每嵗赈粜者制各不同此则所谓鳏寡孤独之赈也
　　八月平阳旱遣使赈之
　　二年迁伊聂济地贫民就食河南平阳太原三年济南饥以粮三万石赈之【世祖纪系闰九月事又三万石作三十万石】是年七月以课银一百五十锭济甘州贫民四年以钱粮币帛赈东平济河贫民【纪云四月以东平为军行蹂践赈给之】钞四千锭赈诸王哲伯特穆尔部贫民【纪云八月赐银二万两赈之】至元二年以钞百锭赈库库楚所部军五年益都民饥验口赈之【纪云以米三十一万八千石赈之】六年东平河间一十五处饥亦验口赈之八年以粮赈西京路急递铺兵卒十二年濮州等处饥贷粮五千石【纪云是年衞辉太原河间等处水旱灾凡赈米三千七百余石粟二万四千余石十三年东平等处水旱缺食赈军民站戸米二十二万五千余石粟四万七千余石钞四千二百余锭十四年赈东平济南等郡米二万一千六百余石粟二万八千六百余石钞万一百余锭十五年赈西京粟万石咸淳等郡钞千锭泉州粮五万石又西京等米八万八百余石粟三万六千余石钞二万四千八百余锭】十六年以江南所运糯米不堪用者赈贫民十九年真定饥赈粮两月【纪云八月江南水真定以南旱所在官司发粟赈之】二十年以帛千匹钞三百锭赈硕逹勒逹地贫民二十三年大都属郡六处饥赈粮三月二十四年鄂端民饥赈钞万锭是年四月以陈米给贫民七月以粮给诸王阿济格部贫民大口二斗小口一斗二十六年京兆旱以粮三万石赈之是年又赈左右翼屯田蛮军及阿尔娄部贫民粮各三月【纪云二十四年十二月大都物价翔涌发官廪万石赈粜贫民二十三年十二月大都饥发官米低其价粜贫民二十八年十二月大都饥下其价粜米二十万石赈之】二十八年以去嵗陨霜害稼赈宿衞士齐哩克昆粮二月以饥赈徽州溧阳等路民粮三月【纪云二月发粟赈徽之绩溪杭之临安余杭于潜昌化新城等县饥三月杭州平江等五路饥溧阳太平徽州广徳镇江五路饥辽阳武平饥俱赈之四月赈江南饥六月湖广饥以米七万石赈之七月大都饥出米二十五万四千八百石赈之】三十一年复赈宿衞士齐哩克昆粮三月
　　【臣】等谨按食货志此则所谓水旱疫疠之赈也考元史帝纪厯代赈恤嵗不胜书极为繁冗故此从志而以纪参之其余亦依马端临考第撮普及诸路与名目颇大者
　　二年五月诏成都路置恵民药局
　　遣王祐于西川等路采访医儒僧道四年六月立上都恵民药局至至元三年五月敕太医院领诸路恵民药局五年七月立西夏恵民药局十年正月立京师医药院名广恵司
　　食货志曰初太宗元年始于燕京等十路置恵民药局以奉御田库库太医王璧齐楫等为局官给银五百锭为规运之本至是又命王祐开局四年复置局于上都每中统钞一百两收息钱一两五钱
　　六月宋泸州安抚使刘整举城降诏存恤其民
