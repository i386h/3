<!-- { "loadSidebar": true } -->
　　【臣】等谨按马端临考无所谓僧道官考宋史僧志言等道贺兰栖真等见方伎传非官也职官志有云旧制五岳四渎东海南海诸庙各置令丞庙之政令多统于本县命京朝知县者称管勾庙事或以令録老耄不治者为庙令判司簿尉为庙簿掌葺治修餙之事【凡以财施于庙者籍其名数而掌之】似近于今神乐观之提防知观然非僧道也辽史内并不见有释道其可见者惟契丹国志四月初八为佛诞日僧尼道士行城为乐而已金史礼部内附载凡僧尼道士女冠三年一试所差之官有僧官二人道官一人亦不详僧道官之制度员数也若元史释老传则僧八思巴等尊为帝师道张宗演等尊为天师而设官之制亦未详考百官志其有僧俗并用者已见于宣政院门惟文宗纪有广教总管府具列于左
　　元文宗至顺二年二月立广教总管府以掌僧尼之政总官则僧为之
　　府凡十六所【一京畿山后道一河东山右道一辽东山北道一河南荆北道一两淮江北道一湖北湖南道一浙西江东道一浙东福建道一江西广东道一广西两海道一燕南诸路一山东诸路一陜西诸路一甘肃诸路一四川诸路一云南诸路】设达噜噶齐总管同知府事判官各一人宣政院选流内官拟注以闻惟总管则以僧为之
　　【臣】等谨按百官志顺帝元统二年革罢广教总管府一十六处别置行宣政院于杭州则亦不逾两年而遂废矣
　　明僧道録司掌天下僧道在外府州县有僧纲道纪等司分掌其事俱选精通经典戒行端洁者为之
　　僧録司左右善世阐教讲经觉义各二人道録司左右正一演法至灵元义各二人府僧纲司都纲副都纲各一人州僧正司僧正一人县僧防司僧防一人府道纪司都纪副都纪各一人州道正司道正一人县道防司道会一人
　　洪武元年立善世元教二院四年革五年给僧道度牒十五年始置官如上僧凡三等曰禅曰讲曰教道凡二等曰全真曰正一礼部二十四年清理释道二教限僧三年一度给牒凡各府州县寺观但存寛大者一所并居之凡僧道府不得过四十人州三十人县二十人民年非四十以上女年非五十以上者不得出家二十八年令天下僧道赴京考试给牒不通经典者黜之其后释氏有法王佛子大国师等封号道士有大真人髙士等封号赐银印蟒玉加太常卿礼部尚书及宫保衔至有封伯爵者皆一时宠幸非制也
　　神乐观掌乐舞以备大祀天地神祗及宗庙社稷之祭太常寺与道録司无统属有提防知观各一人洪武十一年建神乐观于郊祀坛西设官如上嘉靖中革知观
　　又龙虎山正一真人一人【洪武元年张正常入朝去其天师之号封为真人世袭隆庆间革真人止称提防万厯初复之】法官賛教掌书各二人阁皁山三茅山各灵官一人太和山提防一人






　　钦定续文献通考卷六十一
　　钦定四库全书
　　钦定续文献通考卷六十二
　　职官考
　　【臣】等谨按马端临考自公孤以及镇戍闗市等官后即继以散官大率古者不任以事则置之散而后世以职为实以散为号岳氏愧郯録既详言之矣今考宋史南渡少所改革而辽史则无可考者若金元明则直以阶为散具列于左
　　文散官
　　金文散官四十二阶
　　从一品上曰开府仪同三司中曰仪同三司中次曰特进下曰崇进正二品上曰金紫光禄大夫下曰银青荣禄大夫从二品上曰光禄大夫下曰荣禄大夫正三品上曰资徳大夫中曰资政大夫下曰资善大夫从三品上曰正奉大夫中曰通奉大夫下曰中奉大夫正四品上曰正议大夫中曰通议大夫下曰嘉议大夫从四品上曰太中大夫中曰中大夫下曰少中大夫正五品上曰中议大夫中曰中宪大夫下曰中顺大夫从五品上曰朝请大夫中曰朝散大夫下曰朝列大夫【旧口奉徳大夫海陵天德二年更】正六品上曰奉政大夫下曰奉议大夫从六品上曰奉直大夫下曰奉训大夫正七品上曰承徳郎下曰承直郎从七品上曰承务郎下曰儒林郎正八品上曰文林郎下曰承事郎从八品上曰征事郎下曰从仕郎正九品上曰登仕郎下曰将仕郎从九品上曰登仕佐郎下曰将仕佐郎【此二阶世宗大定十四年创增】
　　【臣】等谨按马端临考载文散官特进下无崇进大夫阶内无荣禄资徳资政资善少中嘉议奉议奉训等名而金有之则皆其所增置者也若前此有中散而无中议中宪中顺且中奉在中大夫之下金乃列于前奉直在中散之后朝请之前金乃列于奉议下则皆其所添改者也郎阶内前此有朝议朝请朝散朝奉承议奉议通直宣教宣议征事给事承奉从事从政修职廸功等名金乃无之前此无承徳承直承务承事从仕登仕将仕等名金乃有之则皆其所更定者也又百官内有正一品而官阶自从一始亦与前后代异
　　元文散官四十二阶
　　正一品曰开府仪同三司仪同三司特进崇进金紫光禄大夫银青荣禄大夫从一品曰光禄大夫荣禄大夫正二品曰资徳大夫资政大夫资善大夫从二品曰通奉大夫正奉大夫中奉大夫正三品曰正议大夫通议大夫嘉议大夫从三品曰太中大夫中大夫亚中大夫【旧曰少中仁宗延祐时改亚中】正四品曰中议大夫中宪大夫中顺大夫从四品曰朝请大夫朝散大夫朝列大夫正五品曰朝政大夫奉议大夫从五品曰奉直大夫奉训大夫正六品曰承徳郎承直郎从六品曰儒林郎承务郎正七品曰文林郎承事郎从七品曰徴事郎从事郎正八品曰登仕郎将仕郎从八品曰登仕佐郎将仕佐郎
　　元史百官志曰右四十二阶自一品至五品为宣授六品至九品为勅授勅授则中书署牒宣授则以制命之一品至九品者服紫六品至七品者服绯八品至九品者服緑武官以下皆如之其官常对品惟九品无散官则但举其职而已武官杂职皆如之
　　【臣】等谨按元制大约与金同所不同者元以一品分正从乃金之正从二品而正二品至从八品即金之正三品至从九品特自八品而止耳
　　明文散官四十四阶
　　正一品曰初授特进荣禄大夫升授特进光禄大夫从一品曰初授荣禄大夫升授光禄大夫正二品曰初授资善大夫升授资政大夫加授资徳大夫从二品曰初授中奉大夫升授通奉大夫加授正奉大夫正三品曰初授嘉议大夫升授通议大夫加授正议大夫从三品曰初授亚中大夫升授中大夫加授太中大夫正四品曰初授中顺大夫升授中宪大夫加授中议大夫从四品曰初授朝列大夫升授朝议大夫加授朝议大夫正五品曰初授奉议大夫升授奉政大夫从五品曰初授奉训大夫升授奉直大夫正六品曰初授承直郎升授承徳郎从六品曰初授承务郎升授儒林郎【儒出身】宣徳郎【吏才干出身】正七品曰初授承事郎升授文林郎【儒出身】宣义郎【吏才干出身】从七品曰初授从仕郎升授徴仕郎正八品曰初授廸功郎升授修职郎从八品曰初授廸功佐郎升授修职佐郎正九品曰初授将仕郎升授登仕郎从九品曰初授将仕佐郎升授登仕佐郎
　　明防典曰自荣禄大夫至将仕佐郎凡九等十八级所除官员合得散官照依定制奏闻给授及选部付到在京各衙门实授官员及考功考过试职一年堪用并三年称职者合得初授升授散官具奏行移该衙门转行给授
　　又曰凡白身人入仕并杂职人等初入流者与对品初授散官任内歴俸三年初考称职与升授散官又歴俸三年再考功迹显著方与加授散官若考覈平常者止与初授其任内未经初考迁调改除者仍照见授职事与初授散官已经初考合得升授迁调改除仍系本等品级者照见授职事与升授散官若升等者止与对品初授或有已经升授未经再考迁调改除仍系本等品级者照见授职事与升授散官已经再考合得加授迁调改除仍系本等品级者与加授散官若升等者止与对品初授其有先曽歴任二品三品等职今次降用若系有罪及阘茸不称职贬降者照依见授职事与初授散官若量才任使不系贬降但今授职事比与原授降等其原授散官诰勅仍旧者亦照见授职事与对品初授散官俱于三年之后照例升授其加赠一节考騐本人生前功迹合得加授者照例给与
　　武散官
　　金武散官凡仕至从二品以上至从一品者皆用文资自正三品而下阶与文资异
　　正三品上曰龙虎卫上将军中曰金吾卫上将军下曰骠骑卫上将军从三品上曰奉国上将军中曰辅国上将军下曰镇国上将军正四品上曰昭武上将军中曰昭毅大将军下曰昭勇大将军从四品上曰安逺大将军中曰定逺大将军下曰懐逺大将军正五品上曰广威将军中曰宣威将军下曰明威将军从五品上曰信武将军中曰显武将军下曰宣武将军正六品上曰武节将军下曰武徳将军从六品上曰武义将军下曰武畧将军正七品上曰承信校尉下曰昭信校尉从七品上曰忠武校尉下曰忠显校尉正八品上曰忠勇校尉下曰忠翊校尉从八品上曰修武校尉下曰敦武校尉正九品上曰保义校尉下曰进义校尉从九品上曰保义副尉下曰进义副尉【此二阶大定十四年创増】
　　王圻曰武散官与旧制甚异金所剏也
　　元武散官三十四阶
　　正二品曰龙虎卫上将军金吾卫上将军骠骑卫上将军从二品曰辅国上将军镇国上将军奉国上将军正三品曰昭武大将军昭勇大将军昭毅大将军从三品曰安逺大将军定逺大将军懐逺大将军正四品曰广威将军宣威将军明威将军从四品曰信武将军显武将军宣武将军正五品曰武节将军武徳将军从五品曰武义将军武畧将军正六品曰承信校尉昭信校尉从六品曰忠武校尉忠显校尉正七品曰忠勇校尉忠翊校尉从六品曰修武校尉敦武校尉正八品曰保义校尉进义校尉从八品曰保义副尉进义副尉
　　百官志曰右三十四阶自龙虎卫上将军至进义副尉由正二品至从八品其除授具前
　　【臣】等谨案元之官阶不应无正从一品殆亦从金之用文资耳此史之疎也
　　明武散官正从一品皆同文资自正二品至从六品二十六阶与文资同
　　正二品曰初授骠骑将军升授金吾将军加授龙虎将军从二品曰初授镇国将军升授定国将军加授奉国将军正三品曰初授昭勇将军升授昭毅将军加授昭武将军从三品曰初授懐逺将军升授定逺将军加授安逺将军正四品曰初授明威将军升授宣威将军加授广威将军从四品曰初授宣武将军升授显武将军加授信武将军正五品曰初授武徳将军升授武节将军从五品曰初授武畧将军升授武毅将军正六品曰初授昭信校尉升授承信校尉从六品曰初授忠显校尉升授忠武校尉
　　司天散官
　　金旧制司天翰林官自从七品而下止五阶至熙宗天眷中定制自从四品而下立为二十五阶
　　从四品上曰钦象大夫中曰正仪大夫下曰钦授大夫正五品上曰灵宪大夫中曰明时大夫下曰颁朔大夫从五品上曰云纪大夫中曰协纪大夫下曰保章大夫正六品上曰纪和大夫下曰司元大夫从六品上曰探赜郎下曰授时郎正七品上曰究微郎下曰灵台郎从七品上曰明纬郎下曰候仪郎正八品上曰推防郎下曰司正郎从八品上曰校景郎下曰平秩郎正九品上曰正纪郎下曰挈壶郎从九品上曰司厯郎下曰司辰郎
　　元制司天散官一十四阶
