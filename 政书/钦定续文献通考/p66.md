<!-- { "loadSidebar": true } -->
　　是年十月帝谕有司曰比因猎知百姓多有盐禁获罪者民何以堪朕欲令依平滦太原均办例令民自煎其令百官议之是月戸部尚书邓俨等议若令计口定课民既输干办钱又必别市而食是重费民财而徒増煎贩者之利也且今之盐价盖昔日钱币易得时所定今日与向不同况太平日乆户口蕃息食盐歳课宜有増羡而反无之何哉缘官估价髙贫民利私盐之贱致亏官课耳近已减寳坻山东沧盐价每斤为三十八文乞更减八文歳不过减去一百二十余万贯官价既贱所售必多自有羡余亦不全失所减之数况今府库金银约折钱万万贯有竒设使盐课不充亦足补百有余年之经用若量入为出必无不足之患乞令平滦干办盐课亦令减价各路廵盐弓手不得自专巡捕庻革诬防之弊礼部尚书李晏等议所谓干办者既非美名又非良法必欲杜絶私煮盗贩之弊莫若每斤减为二十五文使公私价同则私将自巳又巡盐兵吏徃徃挟私盐以诬人可令与所属司县期防方许廵捕违者按察司罪之刑部尚书郭邦杰等议平滦濒海及太原卤地可依旧干办余同俨议御史中丞移刺仲方议私煎盗贩之徒皆知禁而犯之者也可选能吏充巡捕使而不得入人家搜索同知大兴府事王翛请毎斤减为二十文罢廵盐官左谏议大夫图克坦镒则以干办为便宰臣奏以毎斤官本十文若减作二十五文似为得中廵盐弓手可减三分之一盐官出廵须约所属同徃不同获者不坐自来歳五月一日行之遂命寳坻山东沧盐每斤减为三十文已发钞引未支者准新价足之余从所请至明昌元年七月上封事者又言河东北路干办盐钱歳十万贯太重以故民多逃徙乞缓征督帝命俟农隙遣使察之又省臣以山东盐课不足盖由盐司官出廵不敢擅捕必约所属同徃人不畏故也遂诏自今如有盗贩者聼盐司官辄捕民私煎及藏匿则约所属搜索廵尉弓兵非与盐司相约不得擅入人家
　　是月复置北京辽东盐使司罢西京解州廵捕使以大理司直伊喇胜努广宁推官宋扆仪北京辽盐司利病遂复置北京辽东盐司使北京路嵗以十万余贯为额辽东路以十三万为额罢西京解州廵捕使至秦和三年二月以解盐司使治本州以副治安邑
　　章宗明昌元年十二月定禁司县擅科盐制
　　五年正月重定山东滨益小塲盐课
　　先是尚书省奏山东滨益九塲之盐行于山东等六登涛洛等五塲止行于沂邳徐宿泗六州各有定课方之九塲大课不同若令与九塲通比増亏其五塲官恃彼大课恐不用力转生奸遂定五塲自为通比改旧时与盐司使副通比法至是八小塲盐官左荜等以课不能及额缴进告勅遂遣使按视十三塲再定除涛洛等五塲系设管勾可即日恢办乃以荜所告八塲从大定二十六年制自见管课依新例永相比磨户部郎中李敬仪等又言人小塲今定新课有减其半者如使俱从新课而旧课已办入官恐所减钱多因而作弊所收钱数不复尽实附歴纳官遂从明昌元年所定酒税院务制令即日収办
　　十一月更定军民犯私盐制
　　自元年六月戸部员外郎孙即康等同盐官使议军民犯私盐三百里内者盐司按罪逺者附提防所皆征捕获之赏于贩造者明安穆昆部人煎贩及盗者所管官论赎三犯杖之能捕获则免罪又滨州渤海县永和镇去州逺恐藏盗及私盐可改为永丰镇与曹子山村各剏设廵检帝命明安穆昆杖者再议余皆从之又旧制明安穆昆犯私盐酒麴者转运司按罪至是令军民犯私盐者皆令属盐司酒麴属转运司三百里外者仍附提防所若逮问犯人而所属恡不遣者徒二年迨承安三年四月宰臣奏在法明安穆昆有告私盐而不捕者杖之其部人有犯而失察者以数多寡论罪今乃有身犯之者皆世袭权贵家不可不禁遂定制徒年杖数不以赎论不及徒者杖五十八月命山东寳坻沧州三盐司每春秋遣使督按察司及州县廵察私盐防和五年十月签河北东西大名路按察使司事张徳辉言海孺人亦得私盐故犯法者众可量戸而均配之尚书省命山东按察司议其利便按察司言莱密等州比年不登计口卖盐所敛虽防人以为重恐致流亡且私煮者皆无借之人岂以配卖而不为哉遂定制命与沧盐司皆驰驿廵察境内
　　承安三年十二月复定盐价及盐课
　　明昌五年十一月尚书省议山东沧州旧法每一斤钱四十文寳坻每一斤钱四十三文自大定二十九年赦恩倂特防减为三十文计减百八十五万四千余贯今国用不充应定每一斤复加三文为三十三文至是尚书省有奏盐利至大今天下戸口蕃息食者倍于前军储支引者亦甚多况日用不可缺之物岂以价之低昂而有多寡也若不随时取利恐徒失之遂复定山东寳坻沧州三盐司价每一斤加为四十二文解州旧法每席五贯文増为六贯四百文辽东北京旧法每石九百文増为一贯五百文西京煎盐旧毎石二贯文増为二贯八百文捞盐旧一贯五百文増为二贯文既増其价复加其所鬻之数七盐司旧课歳入六百二十二万六千六百三十六贯五百六十六文增为一千七十七万四千五百一十二贯一百三十七文二分山东旧课嵗入二百五十四万七千三百三十六贯增为四百三十三万四千一百八十四贯四百文沧州旧课嵗入百五十三万一千二百贯增为二百七十六万六千六百三十六贯寳坻旧课嵗入八十八万七千五百五十八贯六百文增为一百三十四万八千八百三十九贯解州旧课嵗入八十一万四千六百五十七贯五百文增为一百三十二万一千五百二十贯二百五十六文辽东旧课嵗入十三万一千五百七十二贯八百七十文增为三十七万六千九百七十贯二百五十六文北京旧课嵗入二十一万三千八百九十二贯五百文增为三十四万六千一百五十一贯六百一十七文二分西京旧课嵗入十万四百一十九贯六百九十六文増为二十八万二百六十四贯六百文至防和四年六月以七盐使司课额七年一定为制毎斤増为四十四文
　　防和元年十一月征捕私赏盐入官
　　陜西路转运使高汝砺言旧制捕告私盐等计斤给赏钱皆征于犯人然盐官获之则充正课廵捕官则不赏廵捕军则减常人之半免役弓手又半之是罪同而赏异也乞以司县廵捕官不赏之数及巡捕弓手所减者皆征以入官则罪赏均矣从之
　　三年十一月定进士授盐司制
　　明昌元年六月戸部员外郎孙即康等乞山东寳坻沧盐司判官升为从七品用进士从之至是定制进士授盐司使官以榜次及入仕先后拟注至四年八月诏以山东沧州盐司自増新课之后官既不为经画而管勾盐司与合干人互为奸弊所亏歳积乃诏选才干者代两司使副以进士及部令史译人书史译史律科经童诸局分出身之廉慎者为管勾而罢其旧官八年七月又以宋克俊言盐管勾自改注进士诸科人而盐官失超升县令之阶以故怠而亏课乞依旧为便有司议以四年改注时选当时到部人截替遂以秋季到部人注代
　　四年十月定私盐法
　　先是世宗大定二十三年七月博兴县民李孜収日炙盐大理寺具私盐及刮咸土二法以上宰臣谓非私盐可比参知政事张仲愈独曰私盐罪重而犯者犹众不可纵也帝曰刮咸非煎何以同私仲愈曰如此则渤海之人恣刮咸而食将侵官课矣力言不已乃以孜同刮鹻科罪后犯则同私盐法论至是西北路有犯収鹻禁者欲同盐禁罪宰臣论若比私盐则有不同诏定制收鹻者杖八十斤加一等罪止徒一年赏同私矾例七年十二月定采黄穂草烧灰淋卤者亦杖八十
　　五年六月分定山东沧州两盐司所路府州县以山东沧州两盐司侵课遣戸部员外郎石按视之铉还言两司分办为便诏以河北东西路大名府恩州南京睢陈蔡许颍州沧盐司以山东东西路开濮州归徳府曹单亳寿泗州山东盐司各计口承课
　　六年四月从涿州刺史尔佳愽诺言以莱州民所纳盐钱听输丝绵银钞
　　七年九月定西北京辽东盐使判官及诸塲管勾増亏升降格
　　初六年二月右丞相内族宗浩参知政事贾言国家经费惟頼盐课今山东亏五十余万贯盖以私煮盗贩者成党盐司既不能捕统军司按察司亦不为禁若止论贩私盐者之数罚俸降职彼将抑而不伸愈难制矣宜立制以各官在职时所增亏之实令盐司逹省部以为升降遂诏诸统军招讨司京府州军官所部有犯者两次则夺半月俸一歳五次则奏裁廵捕官但犯则的决令按察司御史察之至是定格又令凡文资官吏员诸局署承应人应验资歴注者増不及分升本等一分减一资二分减两资迁一官四分减两资迁两官亏则视此为降如任回验官注拟者増不及分升本等首一分减一资二分减一资迁一阶四分减两资迁两阶亏者亦视此为降
　　十二月定灶户盗卖课盐罪
　　尚书省以卢附翼所言遂定盗卖课盐制若应纳盐课外有余则尽以申官留者减盗一等
　　八年七月诏沿淮诸场聴官民以盐市易
　　宣宗贞祐二年十月置阳武等县盐场官
　　户部言阳武延津原武荥泽河隂诸县饶鹻卤民私煎不能禁遂诏置场设判官管勾各一员户部既而御史台奏诸县皆为有力者夺之而商贩不行遂勅御史分行申明禁约
　　四年七月勅运盐陜西毋邀籴以夺民利
　　初三年十二月河东南权宣抚副使乌库哩庆夀言绛解民多业贩盐由大阳关以易陜虢之粟及还渡河而官邀籴其八旅费之外所存几何又河南行部复自运盐易粟于陜尽夺民利此歳河东旱蝗加以邀籴物价踊贵人民流亡诚可悯也乞罢邀籴以纾其患至是庆寿又言河中乏粮既不能济而又邀籴以夺之夫盐乃官物有司陆运至河复以舟逹京兆凤翔以与商人贸易艰得而甚劳而陜西行部每石复邀籴二斗是官物而自籴也夫转盐易物本济河中而陜西复强取之非夺而何乞彼此一聼民便则公私皆济从之
　　金史忠义传曰贞祐时宗室子苏尔坦充宣差都提控安抚山西军民应援中都上书曰绛觧二州仅能守城而村落之民皆尝被兵重以连歳不登人多艰食皆恃盐布易米今大阳等渡乃不许粟麦过河愿罢其禁官税十三则公私皆济矣又曰绛解河中必争之地惟令寳昌节度使从宜规画盐地之利以实二州则民受其利兵可以强矣又曰平陆产银鐡若以盐易米募工链冶可以广财用备戎器小民佣力为食可以息盗命尚书省议惟许放大阳等渡而已
　　兴定三年设绥徳近河地盐塲官
　　延安行六部员外郎卢进建言绥徳之嗣武城义合克戎寨近河地多产盐请设盐塲管勾一员歳获十三万余斤可输钱二万贯以佐军诏用其言设官鬻盐以给边用
　　二月诏运解盐入陜西以济调度命枢宻副使胥鼎兼领其事
　　至四月罢募民运解盐四年提控军兴粮草李复亨言河中西岸解盐旧所易粟麦万七千石可充关东之用寻又命不得过陜西以北方有警河禁方急也至元光二年从邠泾总师内族讹可言民运解盐有助军食诏修石墙以固之
　　金史李复亨传曰兴定三年复亨摄西路行三司奏阳武设卖盐官以佐军用乞禁止沧濵盐勿令过河河南食阳解盐河北食沧滨盐南北俱济诏尚书省行之四年提控军兴粮草奏河渡不通陜西盐价踊贵乞以粟互易足兵食诏戸部从长规措
　　哀宗正大七年八月赐陜西死事之孤盐引及绢
　　矾
