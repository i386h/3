<!-- { "loadSidebar": true } -->
　　时享仪注
　　斋戒　前七日受誓戒于尚书省其日质明礼直官引三献官并应行事执事官等各就位立定以誓文奉初献官初献官搢笏读誓文某月某日孟春荐享太庙各扬其职不恭其事国有常刑读讫执笏七品以下官先退余官对拜讫乃退散斋四日治事如故宿于正寝惟不吊丧问疾作乐判署刑杀文字决罚罪人及预秽恶致斋三日于本司惟享事得行余悉禁一日于享所已斋而缺者通摄行事　陈设　前三日兵部量设兵衞于庙之四门前一日禁断行人仪鸾司设馔幔十一所于南神门外西南向又设七祀司命户二位于横街之北道西东向又设羣官斋宿次于庙门之东西舎前二日大乐局设登歌之乐于殿上太庙令帅其属埽除室内铺设神位于北牖下当户南向设几于筵上又设三献官拜褥位二【一在室内一在室外】学士院定撰祝文讫计防通进司请御署降付礼部置于祝案祀祭局濯溉祭器与尊彞讫铺设如仪【内太尊二山尊二在室牺尊五象尊五鸡一鸟一在室户外之左炉炭稍前着尊二牺尊二在殿上象尊二壶尊六在下俱北向西上加幂皆设而不酌】并设献官罍洗位礼部设祝案于室户外之右礼直官设版位并省牲位如式　省牲器皆如郊社及朝享太庙仪　晨祼享日质明百官各服其品服礼直官賛者先引御史博士太庙令大官令诸太祝祝史司尊与执罍篚官等入自南门当阶间北向西上立定奉礼曰再拜賛者承皆再拜讫賛者引太祝与宫闱令升自西阶诣始祖室开祏室太祝捧出帝主宫闱令捧出后主置于座【帝主在西后主在东】賛者引太祝与宫闱令降自西阶俱复位奉礼曰再拜賛者承传在位官皆再拜讫俱各就执事位大乐令帅工人入礼直官賛者分引三献官与百官俱自南东偏门入至庙庭横街上三献官当中北向西上应行事执事官并百官依品重行立奉礼曰拜賛者承传应北向在位官皆再拜【其先拜者不拜】拜讫賛者引三献官诣庙殿东阶下西向立其余行事执事官与百官俱各就位讫礼官诣初献官前称请行事协律郎跪俛伏兴乐作礼直官引初献官诣盥洗位北向立定乐止搢笏盥手帨手执笏诣爵洗位北向立搢笏洗瓉拭瓉以瓉授执事者执笏升殿乐作至始祖室尊彞所西向立乐止执事者以瓉奉初献官初献官搢笏执瓉执尊者举幂大官令酌郁鬯讫初献官以瓉授执事者执笏诣始祖室神位前乐作北向立搢笏跪执事者以瓉授初献官初献官执瓉以鬯祼地讫以瓉授执事者执笏俛伏兴出户外北向再拜讫乐止毎室行礼并如上仪礼直官引初献官降复位初献将升祼祝史各奉毛血肝膋豆及斋郎奉炉炭萧蒿黍稷篚各于馔幔内以俟初献晨祼讫以次入自正门升自太阶诸太祝皆迎毛血肝膋豆于阶上俱入奠于神座前斋郎所奉炉炭萧蒿篚皆置于室户外之左与祝史俱降自西阶以出诸太祝取肝膋洗于郁鬯燔于炉炭讫还尊所进熟　享日【有司设羊鼎豕鼎各十一于神厨在镬右】初献既升祼【光禄】
　　【卿帅斋郎诣厨以匕升羊于镬实于一鼎肩臂臑肫胳正脊一横胁一长胁一短胁一代胁一皆二骨以并次升豕及羊实于一鼎毎室羊豕各一鼎皆设扃幂斋郎对举入设于馔幔前斋郎抽扃委于鼎右除幂光禄卿帅大官令以七升羊载于一爼肩臂臑在上端肫胳在下端脊胁在中次升豕及羊各载于一爼毎室羊豕各一爼斋郎即以扃举鼎先退置于神厨讫复还馔幔所】礼直官引司徒出诣馔幔前以俟光禄卿帅其属实笾【以粉餈】豆【以糁食】簠【以粱】簋【以稷】俟初献祼毕复位祝史俱进彻毛血之豆降自西阶以出礼直官引司徒帅荐笾豆簠簋官奉爼斋郎各奉笾豆簠簋羊豕爼毎室以序而进立于南神门之外以俟【羊爼在前豕爼次之笾豆簠簋又次之】入自正门乐作升自太阶诸太祝迎引于阶上乐止各设于神位前讫礼直官引司徒以下降自西阶乐作复位乐止诸太祝各取萧蒿黍稷擩于脂燔于炉炭还尊所礼直官引初献官诣盥洗位乐作至位北向立乐止搢笏盥手帨手执笏诣爵洗位北向立搢笏洗爵拭爵以爵授执事者执笏升殿乐作诣始祖室酌尊所西向立乐止执事者以爵授初献官初献官搢笏执爵执事者举幂大官令酌牺尊之泛齐讫次诣第二室酌尊所如上仪诣始祖神位前乐作北向立搢笏跪执事者以爵授初献官初献官执爵【三祭酒于茅苴】奠爵执笏俛伏兴出室户外北向立乐止賛者引太祝诣室户东向搢笏跪读祝文读讫执笏兴初献官再拜讫次诣第二室次诣毎室行礼并如上仪初献官降阶乐作复位乐止礼直官次引亚献官诣盥洗位及升殿行礼并如初献仪大官令酌象尊之醴齐讫次诣第二室酌尊所及诣始祖神位前次诣毎室行礼并如上仪降阶乐作复位乐止礼直官次引终献官诣盥洗及升殿行礼并如亚献之仪降复位次引太祝彻笾豆【少移故处】乐作卒彻乐止俱复位礼直官曰赐胙賛者承曰赐胙再拜在位者皆再拜礼直官引太祝宫闱令奉神主太祝搢笏纳帝主于匮奉入祏室执笏退复位次引宫闱令纳后主于匮奉入祏室并如上仪礼直官賛者引行事执事官各就位奉礼曰再拜賛者承应在位官皆再拜礼直官賛者引百官大乐令帅工人以次出大官令帅其属彻礼馔次引监祭御史诣殿监视卒彻讫还斋所太庙令阖户以降太常藏祝版于匮光禄卿以胙奉进监祭御史就位展视光禄卿望阙再拜乃退其七祀行礼并如祫享仪
　　荐新仪
　　海陵天徳二年命有司议荐新礼依典礼合用时物令太常卿行礼正月鲔【明昌间用牛鱼无则鲤代牛鱼如鲔鲔之类也】二月鴈三月韭以卵以葑四月荐氷五月笋蒲羞以含桃六月彘肉小麦仁七月尝雏鸡以黍羞以八月羞以茨以菱以栗九月尝栗与稷羞以枣以梨十月尝麻与稻羞以免十一月羞以十二月羞以鱼从之世宗大定三年有司言毎嵗太庙五享若复荐新似涉繁数拟遇时享之月以所荐物附于笾豆荐之以合古者祭不欲数之义制可
　　朝拜仪
　　初太祖忌辰皇帝至褥位立再拜稍东西向诣香案前又再拜上香讫复位又再拜进食奠茶辞神皆再拜而退世宗大定二十一年五月睿宗忌辰有司更定仪礼前一日宣徽院设御幄于天兴殿门外稍西至日质明皇太子亲王百官具公服于衍庆宫门外立班奉迎皇帝乘马至衍庆宫门外下马二宣徽使前导步入宫门稍东皇帝乘辇繖扇侍衞如常仪至天兴殿门外稍西皇帝降辇入幄次帘降典賛仪引皇太子閤门引亲王宰执四品以上官由偏门入至于殿庭左右分班立定二宣徽使导皇帝由天兴门正门入自东阶升殿诣褥位立定皇太子以下官合班五品以下班于殿门外宣徽使奏请皇帝先再拜请诣神位立俟有司置香案酒桌讫请诣褥位又再拜三上香奠酒复位再拜以上皇太子以下皆陪拜再奏请诣稍东侍神位立典賛仪引皇太子升殿赴褥位先两拜奠酒再两拜降复褥位次閤门引终献官上殿行礼宣徽使奏请皇帝诣褥位再两拜皇太子以下官皆再拜礼毕百官依前分班立皇帝出殿门外入幄次帘降更衣引皇太子以下官出宫门外立班皇帝乘辇至宫门稍东降辇步出宫门外上马还宫侍衞导从如来仪皇太子以下官俟车驾行然后退
　　礼志曰大定五年定太祖忌辰衍庆宫荐享止用素食诸京凡御容所在皆同又朔朢皆行朝拜礼六年有司奏太祖皇帝忌辰车驾亲奠百官陪拜今车驾巡幸合以宰臣为班首率百官诣衍庆宫行礼从之十六年定世祖太宗忌辰一体奉奠十八年八月太祖忌辰世祖太宗同在一处致祭有司言歴代无一圣忌辰列圣与祭之典敕遣太子一位行礼并就祭功臣二十六年以内外祖庙不同拟太庙毎嵗五享山陵朔朢忌辰及节辰祭奠并依前代式典故外衍庆宫自来车驾行幸遇祖宗忌辰百官行礼并诸京祖庙节辰忌辰朔朢拜奠合依旧以尽崇奉之意从之
　　祔享亲祀仪
　　初大定六年定晨祼行礼自大次至版位先见神之礼两拜再至版位又两拜祼鬯毕还版位再两拜还小次酌献时盥洗位盥讫至版位先两拜酌献毕还版位再两拜止将始祖祝册于版位西南安置读册讫又两拜还小次又至饮福位先两拜饮毕两拜凡十六拜明昌三年冬章宗将以明年亲禘因问拜数右丞刘玮具对帝曰世宗圣夀高故杀其数亦不立于位令当从礼而已至是迁南京将亲祔享有司以故事用皇帝时享仪初至版位两拜晨祼及酌献则毎位三拜饮福五拜总七十九拜今升祔则徧及祧庙五室为一百九拜明昌间常减毎位酌献奠爵后一拜则为九十二拜而已然大定六年世宗尝令礼官通减为十六拜又皇帝当散斋四日于别殿致斋三日于大庆殿今国事方殷宜权散斋二日致斋一日诏拜数从大定例余准奏礼部尚书张行信乃言近奉诏从世宗十六拜之礼臣与太常防定仪注窃有疑焉谨按唐宋亲祠典礼皆有通拜及随位拜礼世宗大定三年亲行奉安之礼亦通七拜毎室各五拜合七十二拜逮六年禘始勅有司减为十六拜仍存七十二拜之仪其意亦可见矣盖初年享礼已备故后从权更定通拜今初庙见奉安而遽从此制是于随室神位并无拜礼此所疑一也大定间十有二室姑从十六拜犹可今十有七室而拜数反不及之此所疑二也况六年所定仪注惟于皇帝版位前读始祖一室祝册夫祭有祝辞本告神明今诸祝册合书帝后尊諡及高曽祖考世次不一皇帝所自称亦自不同而乃止读一册余皆虚设恐于礼未安此所疑三也先王之礼顺时施宜不可多寡惟称而已今近年礼官酌古今别定四十四拜之礼初见神二拜晨祼通四拜随室酌献读祝毕两拜饮福四拜似为得中从之乃定祔享如时享十二室之仪又以祧庙五主始祖室不能容止于室户外东西一列以西为上神主阙者以升祔前三日庙内敬造以享日丑前题写毕以次奉升前期二日亲王百官自明俊殿奉迎祖宗神主于太庙幄次至日行礼用四十四拜之仪无宫悬乐牺牲从俭十七室用犊三羊豕九而已以皇太子为亚献濮王守纯为终献皇帝权服鞾袍行礼日服衮冕皇太子以下公服无卤簿仪仗礼毕乘马还宫
　　熙宗朝享天元殿一
　　【天眷元年四月壬午】
　　世宗朝享太庙二
　　【大定六年十月甲申　　　十一年十一月丙戌】
　　章宗朝享太庙一朝献衍庆宫十三
　　【承安元年十一月丁酉朝享太庙泰和二年正月乙卯始朝献衍庆宫七月乙卯后俱
　　如之　　　　　　　　三年正月丁丑七月壬申四年七月戊辰　　　　五年正月壬申七月壬申六年正月辛卯七月甲申七年正月甲申七月壬辰八年正月壬申七月乙巳】
　　宣宗献享一
　　【兴定四年十二月庚辰腊享太庙】
　　元世祖至元元年十月有事于太庙　二年九月以将有事于太庙取大乐工于东平预习礼仪　四年二月定一嵗十二月荐新时物十一月享太庙【宫悬登歌乐文武二舞咸备】　六年十二月作佛事于太庙七昼夜
　　时时享既毕复于季冬命国师僧荐佛事始造木质金表牌位十有六亦号神主设大榻金椅奉安祏室前【帝位于右后位于左】题号其面笼以销金绛纱其制如椟【是为太庙作佛事之始】
