<!-- { "loadSidebar": true } -->
　　十二月许福建盐课以土产物代输
　　御史唐铎言福建户口食盐毎引收银十两或钱一万二千民艰于办纳请自今以土产物代输为便从之
　　五年正月置盐马司
　　时置四川纳溪白渡二盐马司至十三年十月罢仍以二司盐易绵布遣使入西羗市马
　　二月置四川茶盐都转运司于成都
　　四川所辖盐课提举司一凡盐井课司十五曰广福等三井仙泉井华池等三井郁山井通海等三井涂甘井上流等九井永通等七井罗泉等五井黄市等二井福兴等六井新罗等二井云安塲等五井富义等十三井及大寕塲又盐井衞课司二曰黑盐井白盐井洪武时嵗办盐一千一十二万七千余斤治时办二千一十七万六千余斤万厯六年为九百八十六万一千余斤
　　【臣】等谨按实録是年嵗办大引盐尚止三万七千八百四十二引有竒至十年十一月罢四川茶盐运司二十年二月设四川盐课提举司等官凡辖盐井五十一处二十六年正月置建昌白黑二盐井课司二十九年二月四川永城盐井灶户言井水涸竭艰于煎办乞于附近南部县开大成盐井以助不足三十一年四月成都府仁寿县奏石基盐井废宜开益兴井以助嵗课从之至永乐元年八月户部言四川罗片井水耗井井研县大罗片筒小井可以开煎三年正月又言福兴思安二井嵗额盐五万六千九百四十九斤今年久咸水细防亏一万二千四百余斤乞开北河井水咸薪便可増常额一万七千二百余斤四年七月通海井民言简县资阳乡旧有竹筒井乞分丁开煎嵗得盐万余斤六年正月犍为县有四盐井毎嵗开煎共得盐十万九千八百斤八年二月通海灶丁李逢青言禄聚井煎不及额而中江金佛竹筒小盐井嵗可得一万二千六十斤乞开煎以补亏课三月南部县言富义井嵗可得三万六千五百余斤内江县言大通溪口小皮袋井嵗可得四千四百余斤俱命开煎之此明初四川诸盐井之渐次也
　　十二年正月罢天下盐运司批騐所凡三十有二十三年三月命官覈实两浙灶户丁产
　　两浙运司吕本言元承宋制嵗给亭户工本置转运司各塲置令丞管勾掌盐出纳所给工本有多寡煎盐有难易国初委官稽考仍依旧额输官然其间有丁产多而额盐少者有丁产少而额盐多者未经覈实今与各道分司即盐塲所属地方騐其丁产多寡地利有无官田草荡除额免科薪卤得宜约量増额分为等则逐一详定实为民便从之
　　十五年十一月置云南盐课提举司
　　云南黑盐井辖黑盐阿陋猴琅井三课司白盐井辖白盐课司安寕盐井辖安寕课司五井辖师井诺邓山井大井顺荡弥沙井兰州井七课司及武定河曲只旧井河头井草起河尾井洪武时办大引盐一万七千八百余引治时各井多寡不一万厯时与洪武同其盐行境内嵗入太仓盐课银三万五千余两
　　十七年正月定煎盐工本钞数
　　自丙午嵗定嵗办盐毎引四百斤官给灶户工本米一石置仓于塲嵗拨附近州县仓储及兊军余米以待给后改给钱钞以米价为凖至是户部尚书栗恕言淮浙毎引官给工本钞二贯五百文河间山东广东海北八百文福建上色者七百文下色者六百文煎盐之力则一而工本钞有不同今拟淮浙如旧他处均给二贯从之二十八年令淮浙盐司煎盐工本遣监生管运给散山东福建河东止于官库闗领至宣宗宣徳五年淮浙罢遣监生照山东等例闗给
　　九月罢祥符县月纳小盐
　　户部言开封府之祥符县地多鹻土洪武初民一户月纳熖硝六十斤小盐三斤十一年罢熖硝犹騐丁月纳小盐诏皆罢之
　　十二月蠲灶户杂役
　　两淮运司言灶户既已騐丁煎盐复应有司徭役恐妨嵗课请蠲他役増其盐额帝曰免役増额与不免同岂为诚心爱民哉令蠲杂役额如故至二十七年令优免天下盐丁杂泛差役正统元年九月令松江华亭上海二县灶户充粮长者止办本户盐课不许谋充总催头目四年两淮贫难灶丁户下税粮令于本州县存收免令逺运九年命云南灶户添拨余丁二人免其差役専采薪煎盐景泰五年八月两浙运司同知黄彪言灶丁煎盐四时昼夜不得休息而有司不容优免杂差以致贫窘不能办课并致客商守侯乞仍旧例办纳正粮除杂役诏户部行之治二年又令灶户除全课二十丁三十丁以上通戸优免若殷实灶户止当数丁亦止照见当丁数贴灶此外多余丁田俱发有司当差其余全课灶丁亦照原拟丁田津贴免差役夫马若奸民诡寄田粮及豪强灶户全家影占差徭者即将多丁田照数收补逃故灶丁其诡寄不多者依律问罪田粮改正
　　二十五年七月许温州商人出海支盐
　　两淮运司言商人赴温州各塲支盐者必经涉海洋然着令军民不得乗船出海故所司一槩禁之商人给盐不便帝曰海滨之人多连结岛夷为盗故禁出海若商人支盐何禁耶命兵部移文谕之
　　二十七年禁公侯伯及文武七品以上官令家人奴仆行商中盐侵夺民利
　　令淮浙灶户杂犯死罪以上止杖一百仍发煎盐至永乐八年八月广东海康县典史殷镒言旧例各塲灶丁嵗领工本煎办盐课有犯流徒杖罪者仍发本塲不支工本其罸甚轻以致恃顽故犯今后请发别塲充役庻小人有所惩戒从之宣徳十年令灶戸犯徒有力者许纳米赎罪正统元年六月戸部奏灶丁犯罪俱免纳米及调塲除嵗办额盐外各定年限计日煎盐赎罪然纳米之制仍未尽除至景泰五年七月广西副使甘泽奏臣奉命廵盐伏读诏条灶丁犯罪不聴煎盐令纳米赎縁灶丁多欠粮亏课又两广濒海灶丁往时幸得私贩度日故定是制今盐法严谨日不聊生恐窘极生患乞仍举行煎盐赎罪例事下部议从其所请治二年又令各塲总催灶丁犯徒并加役等毎日令煎盐三斤通作引盐毎一小引追银二钱类总觧京
　　二十八年从户部请定纳米中盐则例
　　自四年定中盐例先后增减不一率视时缓急米值髙下中纳者利否道逺地险毎减而轻之至是定则例编置勘合及底簿发各布政司及都司衞所商纳粮毕输所纳粮及应支盐数赍赴各转运提举司照数支盐转运诸司亦以底簿比照勘合相符则如数给与鬻盐有定所刋诸铜版
　　【臣】等谨按明朝盐课専以供给邉饷或水旱凶荒亦借赈济其利甚溥然法久滋条件因时渐密自是年以后各省开中事尤为繁多今不具载
　　恵帝建文四年八月【时成祖已即位】命云南金齿衞楚雄府四川盐井衞陜西甘州衞开中如故余罢之
　　帝以北平各衞粮乏命户部停天下中盐専于京衞开中毎引米淮浙三斗河东二斗四川一斗五升聴大小官员军民人等皆中不拘次支给既而户部侍郎夏元吉具天下中盐处所以闻乃止命云南四川陜西数处如旧开中余并停之自后大军征安南多费甘肃军粮不敷百姓疲于转运迨安南新附饷益难继于是诸所复召商中盐他边地亦以防渐及矣
　　成祖永乐二年八月行户口食盐纳钞法
　　食盐纳钞始于洪武三年令民于河南开封等处输米以佐军食官给盐偿之毎户大口月一斤小口半之其输米视地逺近有差至二十四年令扬州府泰州灶户照温台处三府则例支食官盐折纳钞贯毎引二百斤米四石每米一石折钞二贯五百文其钞即凖工本工本数多而钞少官为补支工本数少而钞多扣除工本外余钞纳官永乐元年二月承运库大使周端等言广东地广人稀盐课无商中纳军民多食私盐宜令所司覈实大口嵗食盐十二斤小口半之毎斤纳钞三百文近塲支给从之至是左都御史陈瑛言比嵗钞法不通皆因出钞太多收敛无法以致物重钞轻莫若暂行户口食盐之法通计天下人民不下千万官军不下二百万家计口收钞钞必可重乃命定大小口嵗食盐斤如元年所定毎斤纳钞一贯
　　五年九月置交阯盐课提举司
　　十月交阯总兵官言其地所产盐毎嵗老挝等处以金求易命仍其旧遣户部员外黄通理等监榷盐课十三年四月交阯布政司乞定例招商许以金银铜钱中纳部议金一两给三十引银一两钱二千五百文各给三引从之后交阯失乃罢提举司
　　时又有辽阳盐塲不设官军余煎办召商易粟以给军凡大引小引之制如内地
　　十三年遣御史给事中内官各一员于各处闸支盐课十四年遣监察御史一员廵视河间私盐
　　至宣德十年遣监察御史一员于两淮通州狼山镇守提督军卫廵视私盐正统元年九月命侍郎何文渊王佐副都御史朱与言提督两淮长芦两浙盐课十月又遣御史萧啓廵视长芦私盐大理少卿陈贞廵视四川私盐二年取回两淮廵盐御史三年取回淮浙长芦整理盐法内外官及御史遂令每嵗各差御史一员廵视及催督盐课十一年令长芦御史兼理山东盐法
　　仁宗洪熈元年定纳钞中盐例
　　时又以钞法不通议所以敛之户部尚书夏原吉请令有钞之家中盐遂定各盐司则例沧州毎引三百贯河南山西半之福建广东百贯至宣德初停之
　　令免征贵州宣慰司诸种人食盐钞
　　至正统元年镇逺等府亦免征盐钞
　　宣宗宣德三年更定纳米中盐例其年逺守支者改给以资本钞
　　尚书夏原吉以北京官吏军匠粮饷不支条上预备防言中盐旧则太重商贾少至请更定之乃定毎引自二斗五升至一斗五升有差召商纳米北京既而尚书郭敦言中盐则例已减而商来者少请以十分为率六分支与纳米京仓者四分支与辽东永平山海甘肃大同宣府万全已纳米者他处中纳悉停之又言洪武中中盐客商年久物故代支者多虚冐请按引给钞十锭帝皆从之而命倍给其钞甘肃大同宣府独石永平道险逺趋中者少许寓居官员及军民有余之家纳米豆中盐至正统五年商人有自永乐中候支盐祖孙相代而不得者乃令毎引给资本钞三十锭愿守支者听
　　五年申夹带私盐禁
　　凡往来内官内使官军人等夹带皆许应捕官军盘拏至九年令各处运司课司但有客商夹带原支引盐俱没入官十年令各处总兵镇守及沿河捕盗锦衣卫官监察御史浙江等布政司直府州县各廵按监察御史及按察司官俱设法缉捕私盐如廵检司捉获私盐者凖作事迹若虽获盗而不获私盐者不凖升用其各处军官纵家人兴贩者家人问罪正犯发本卫充军若所管旗军余丁兴贩者该管官旗一体坐罪至正统三年令贩卖私盐军民人等有能捕获百斤以上至二千斤为止毎盐一斤赏钞一贯
　　十年令追销过限未缴盐引
　　各运司提举司查勘过限未缴之引及客商贯址造册送部行廵按御史及按察司追究销缴至正统二年令中盐卫分造具客商名数缴部盐运司仍将额办盐数申报毎年终支过引盐及客商姓名另具总数申部注销三年又令长芦商盐愿发他处者听所在官司告验转给文凭其退引水程仍照例告缴景泰元年令商人支盐卖毕截角退引过期不缴者行廵盐御史按察司查提三年淮浙山东长芦运司收到客商退引按季类解福建河东陜西运司并四川云南广东灵州小盐池等提举司年终类解四年令盐塲凡客商引目支盐出塲即为截角仍具商名引数申缴总司收照
　　是年五月【时英宗已即位】始行兊支法
