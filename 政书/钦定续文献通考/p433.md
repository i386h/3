<!-- { "loadSidebar": true } -->
　　【臣】等谨按此为征银之始余详嘉靖四十三年兵志曰嘉靖十一年御史徐汝圭条上边防兵食谓延绥宜漕石州保徳之粟自黄河而上楚产由郧阳汴粟由陜洛沔粟由汉中以达陜右宣大产二麦宜多方收籴紫荆倒马白羊等关宜招商赁车运又请以宣府游兵驻右衞懐来以援大同选补游兵于顺圣西城为临期应援永宁等处游兵衞宣府备调遣直八府召募勇敢团练赴边关逺近警急榆林山陜游兵于本处防应报可然未能行也
　　十二年十二月诏大同抚臣募该镇骁健为骑兵至十三年二月以大同有警差给事中六人兵部司官六人分诣各边召募勇敢以壮军实兵部言额兵久耗请即以所募籍为兵六月诏各边召募土军时兵部上方畧内言各边军伍多缺宜量地方缓急召募土军除甘肃已选屯军外辽东宣大延绥山海关各募二千人山西三关三千人宁夏陜西固原洮岷等处各千人俱编入附近衞所诏允之
　　十四年十二月命山丹守备指挥佥事鲁瞻还庄浪管辖土军
　　先是命瞻守备山丹瞻父都督同知经言臣世守兹土以疾家居其部下土军敕臣子瞻管辖今瞻他徙军士嗷嗷不欲别附若士卒流移或生他患是隳先人之业而负世恩也惟令守故业为便报可
　　【臣】等谨按此所谓庄浪鲁家军也鲁鉴传曰明初西鄙来降者辄授以职使率其部落以衞边塞鲁氏之祖阿失都巩卜失加初为百戸至孙鉴官至总兵从征石城为贼所惮经则鉴之孙累世大将敢战知名为土军中最著者又有祁家军亦其类也兵志言鲁家军旧随驾中事见前洪熈元年其后至万厯间部臣称其骁健为敌所畏宜鼓舞以储边用云
　　十八年移三边制府镇花马池
　　十九年増易山西三关营制
　　是时谙达诸部强横屡深入大同太原之境晋阳南北烟火萧然巡抚都御史陈讲请以六千人戍老营堡东界之长峪以山西兵守大同三关形势宁武为中路莫要于神池偏头为西路莫要于老营堡皆宜改设参将雁门为东路莫要于北楼诸口宜増设把总指挥而移神池守备于利民堡老营堡游击于八角所各増军设备帝悉许之规画虽宻然兵将怯弱其健者仅能自守而已
　　二十年五月复设延绥领班都指挥
　　总督尚书杨守礼言延绥东西三十四城堡独当黄河一面之险先年设兵戍守以都指挥綂御之寻议革去止领以指挥等官权轻令弛宜复设领班都指挥二员择人任之令綂各衞所官军分上下班嵗一畨休仍将定南定北等备御官军归并原伍分畨戍守半嵗而更从之
　　二十一年正月诏延绥募丁壮六千人为游兵
　　吏部尚书许赞条上边备言延绥军士素称忠勇宜新募五六千人为游兵二部以备战守调发诏兵部发银十万两付延绥抚镇召募立为游兵专在本镇练备聴宣大三关有警调发既而以人不乐从议罢督臣杨守礼请于中选三千人设游击一员綂之驻定边营防守从之二十二年十月以兵部言仍募为二枝以游击一员綂之
　　二十二年诏宣府兵乘塞
　　旧制总兵夏秋间分驻边堡谓之暗伏至是有司建议入秋悉令赴边分地拒守至九月中罢归犒以帑金久之以劳费罢
　　二十三年二月选民兵备御宣府
　　巡抚宣府都御史王仪言宣镇五路各有要地请得选民兵趫健敢死者以三千聚居镇城西路一千聚居万全右衞北路一千聚居独石城以时训练专聴杀贼许之
　　二十四年七月调河南民兵山东长枪手协守紫荆关二十五年二月兵部覆总督翁万达疏言山东长枪手河南毛葫芦本非民间常徭第每省至六千名不无充以老弱而议者遂谓无益今宜量减务取精壮者每省各三千人以一都司领之取便住劄警赴援诏每省留二千人
　　二十五年四月令沿边各县佥选民兵
　　兵部议覆总督三边张珩请也令大县选五百人中县三百人小县二百人专令防护城池不必调遣【臣】等谨按是年总督三边侍郎曽铣有恢复河套之举为严嵩所搆阻已详前按内
　　九月大同镇以地召军一万五千余人
　　总兵官周尚文言近以脩筑边墙隔进虏占地土四万余顷倚地召军一万五千有余分给各军士耕种以资养赡诏令永不起科着为令仍行各边一体遵行
　　【臣】等谨按明代衞所之制计兵授地以地养兵故兵足而粮不费后额军渐缺遂行召募召募之军日増衞所之兵日少夫有地则有人有人则有兵诚从其源而求之岂兵果不可足耶即尚文一事推之各边诚是矣第不得其人率为故事耳
　　脩宣大边墙
　　总督翁万达奉诏议上边防脩守事宜言山西保徳州河防东尽老营堡凡二百五十四里西路丫角山迤北而东歴中北路抵东路之东阳河镇口台凡六百四十七里宣府西路西阳河迤东歴中北路抵东路之永宁四海冶凡一千二十三里皆通临巨寇险在外者所谓极边也老营堡转南而东歴宁武雁门北楼至平刑关尽境约八百里又转南而东为保定界歴龙泉倒马紫荆呉王口挿箭领浮图峪至沿河口约一千七十余里又东北为顺天界歴髙崖白羊抵居庸关约一百八十余里皆峻岭层冈险在内者所谓次边也敌犯山西必自大同入紫荆必自宣府未有不经外边能入内边者比因寇越大同入山西当时地方诸臣误以大同为不足共事乃独筑宁雁以东边墙掣还大同之兵以守之已非建置边防守要之意继因守兵不敷添太原等处参游兵马七营召募新军及佥调新旧民壮屯夫弓兵率已六万余人财匮于兵众力分于备多宣府亦自敌犯西路尽调本镇兵马专备西中而北路兵马遂空虚可虑连年三镇防秋征调辽陜兵马不下五六枝费用粮赏刍饷以百四十万计费实不赀难于持久若复拘泥往事散处城堡临时动调仓卒难合首尾不应往年之事可以为鉴摆边之兵固难遽罢至于修边之役自不容已因陈修边二事守边八事以上请修筑宣大边墙千余里烽堠三百六十三所后以通市故不复防遂半为敌毁
　　【臣】等谨按万达之督宣大在二十三年其修边墙史无确据年月大约在二十四五年之间
　　二十六年二月革宣府战锋五营
　　总督翁万达言宣府镇城四营各路设兵五营立法不为不备近嵗巡抚王仪总兵郤永奏选各营精鋭五千人别立战锋五营以废弃将官綂之遂致各营虚耗而又别取老弱步卒用充原数及遇战阵复自谓亲兵居后反驱诸路兵为前蔽用是士皆解体宜悉罢之诏从之
　　二十七年九月増置辽东戍兵
　　巡抚李珏请于义州太清宁逺等处各増置戍兵三千余人从之
　　诏各边入衞兵戍蓟镇
　　是年蓟始称镇时镇兵未练因诏各边入衞兵往戍既而兵部言大同之三边陜西之固原宣府之长安岭延绥之夹墙皆据重险惟蓟独无渤海所南山陵东有苏家口至寨篱村七十里地形平漫宜筑墙建台设兵守与京军相夹制报可时兵力孱弱有警征召四集而议者惟以据险为事无敢言战者其后蓟镇入衞兵俱聴宣大督抚调遣防御益疎朶顔遂乘虚嵗入
　　明史稾曰蓟之称镇自是年始昌平称镇自三十九年后总名蓟镇云
　　二十九年十二月定昌平通州易州主客兵制
　　时寇警之后通易昌平各设都御史副总兵以备三辅驻昌平者以拱护陵寝为先而傍为宻云居庸之声援驻通州者以本州河西务为汛地而外为蓟州顺义之声援驻易州者以经畧镇守紫荆等关为职凡保定都御史所辖之边悉聴防同整饬至于所綂之兵昌平以陵衞军为主兵而以京营所发为防秋客兵通州以本州分守旧綂及新旧班军为主兵而以山东召募者为客兵易州聴经畧侍郎保定巡抚于所属衞所摘拨一营为主兵而以山西召募为客兵
　　兵志曰是年谙达入犯直薄东直门诸将不敢战敌退大将军仇鸾力主贡市之议明年开马市于大同然寇掠如故又明年马市罢
　　三十一年三月分蓟镇为八区各以参将领之
　　总督何栋请分区驻兵因上所辖将领及关塞营堡主客兵马之数其第一区山海关特为重地有军三千各区主兵不足则取之两关御史所阅各衞军客兵不足则总督临期取之防秋士马诏从之
　　三十四年筑牛心诸堡
　　先是兵部请敕边将修补宣大边墙【即翁万达所修者】科臣又言垣上宜筑髙台建庐以栖火器从之时谙达益强辽蓟宣大连嵗被兵至是总督军务兵部尚书杨博既解大同右衞围因筑牛心诸堡脩烽堠二千八百有竒宣大间稍宁息而蓟镇之患不已
　　三十七年诸镇议练本镇兵
　　时诸镇建议各练本镇戍卒可省征发费十之六从之然戍卒选愞不任战嵗练亦费万金而临事征发如故
　　四十年十一月设蓟辽总督标兵二枝
　　从总督杨选言也每枝三千人选言标兵既振则边兵可渐减故从之至四十二年冬以尚书杨博言于巡抚总兵下各设一枝
　　【臣】等谨按兵志及实录是时蓟镇之患最甚故以延绥固原宁夏兵入衞杨选疏言三镇来者羸敝不堪居半入衞之兵本止防秋秋毕放还后遂留延绥一枝再防一年固原宁夏各一枝再防冬春以致各兵在家日少行戍日多蓟镇如此诸边可知请定议行之时郎中许汝自蓟镇阅兵还亦言蓟镇之兵有三继补之军以丁继丁多脱籍而鲜实召补之军以人代役率萃涣而易离新募之军设法充数多骄惰而难用名目日众奸弊日滋所以愈补而愈不足也因歴陈六弊述补练便宜以上兵部乃议陜西三边客兵久疲延绥尤甚宜将延绥游兵免其征调其他仍敕边臣慎加简阅俟主兵精练嵗减一枝边兵既欲渐撤请选京营兵为八部足三千人骑居十之一为传报步居十之九为列守以春秋二季分畨居庸镇边二区各领以参将二人务期训练整肃诏从之
　　四十一年三月免山西民兵入衞人征五两输蓟镇从总督杨选言也
　　四十三年征戍兵银为召募用
　　时延绥巡抚胡志防请免戍军三年每军征银五两四钱为募兵用自后至万厯初大同督抚方逢时等请脩筑费诏以河南应戍班军自四年至六年概免尽扣班价发给谓之折班班军遂耗久之所征亦不得宁山南阳颍上三衞积逋绥延镇折班银至五万余两是后诸边财力俱尽敝攰极矣
　　穆宗隆庆三年八月改保定等处达官军舍为忠顺官军
　　从抚臣温如璋言也
　　五年九月遣官选募浙兵戍蓟镇
　　初蓟镇练兵总督谭纶欲募呉越战卒一万二千人杂教之已而得浙兵铳手三千人戚继光复请添调六千人不许至是总督刘应节复以为请兵部言添调南兵之说继光持之甚坚谭纶亦断以为可行今当更募绍宁金台兵备足九千之数每南兵増一人则边军减一人乃命锦衣衞遣官至浙江选募之是后九千人三年一放班后分三枝与浙江防海兵一年一枝相为兑换至万厯四年以兵卒多不愿南还以全营分而为二仍三年一放春往秋还
　　戚继光传曰自嘉靖以来边墙虽修墩台未建继光巡行塞上议建敌台略言蓟镇边垣延袤二千里一瑕则百坚皆瑕比来嵗修嵗圮徒费无益请跨墙为台睥睨四达台髙五丈虚中为三层台宿百人铠仗糗粮具备令戍卒地受工先建千二百座然边卒木彊律以军法将不堪请募浙人为一军用倡勇敢督抚上其议许之浙兵三千至陈郊外天大雨自朝至日昃植立不动边兵大骇自是始知军令五年秋台功成精坚雄壮二千里声势聨接
