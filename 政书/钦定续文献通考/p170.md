<!-- { "loadSidebar": true } -->
　　初制师生月廪食米人六斗有司给以鱼肉学官月俸有差至是命凡府州县田租入官者悉归于学俾供祭祀及师生饩廪仍定为三等府学一千石州学八百石县学六百石应天府学一千六百石各设吏一人以司出纳师生月给廪膳米一石教官俸如旧
　　五月颁禁例于天下学校镌勒卧碑置明伦堂左不遵者以违制论
　　卧碑禁例一府州县生员有大事干已者许父兄弟陈诉非大事毋轻至公门一生员父毋欲行非为必再三恳告不防父母于危亡一一切军门利病农工商贾皆可言之惟生员不许建言一生员学优才赡年及三十愿出仕者提调正官奏闻考试録用一生员聼师讲説毋恃已长妄行辨难或置之不问一师长当竭诚训导愚防毋致懈惰一提调正官务常加考校敦厚勤敏者进之懈怠顽诈者斥之一在野贤人有练逹治体敷陈王道者许所在有司给引赴京陈奏不许在家实封入递至二十五年又定礼射书数之法一颁行经史律诰礼仪等书生员皆须熟读精通以备科贡考试一朔望习射于射圃树鹄置射位初三十步加至九十步毎耦二人各挟四矢以次相继长官主射射毕中的饮三爵中采二爵一习书依名人法帖日五百字一数学务精通九章之法
　　十七年十一月立辽东诸卫学
　　谕礼部曰近命辽东立学校或言邉境不必建立夫圣人之教犹天也天有风雨霜露无所不施圣人之教亦无徃不行昔箕子居朝鲜施八条之约故男遵礼义女尚贞信管宁居辽东讲诗书陈爼豆饰威仪明礼让而民化其徳曾谓邉境之民不可以教乎夫越与鲁相去甚逺使越人而居鲁久则必鲁多鲁人而居越久则必越多非人性有鲁越之异风俗所移然也况武臣子弟久居邉境鲜闻礼教恐渐移其性今使之诵诗书习礼义非但可以造就其才他日亦可资用自后各卫以次皆设学宣宗宣徳七年令卫所官舍军余俊秀者许入附近府州县学聼本处乡试景帝景防三年许各处军生考补廪膳照例科贡宪宗成化三年定军生入学之例四卫以上军生八十人三卫以上六十人二卫一卫四十人有司儒学军生二十人武宗正徳十年命凡都司卫所学原定一年一贡者许设优等次等生员各四十名原定三年二贡者各三十名二年一贡者各二十名通行提学官考补以后于优等内选取充贡有多余者俱作附学
　　二十四年十月定生员巾服之制
　　帝以学校为国储才而士子巾服无异吏胥宜有以甄别之命工部制式以进帝亲视必求典雅凡三易其制始定
　　二十六年定学官考课法以科举为殿最
　　初教官考满兼覈其岁贡生员之数至是以岁贡为学校常例复定制九年任满核其学生员科举中式府九人州六人县三人者为最又教官自试通经即与升迁中式少者为平等即考通经亦不迁中式至少及全无者为殿又考不通经则黜降之
　　成祖永乐元年五月立顺天府学
　　时改北平为顺天府礼部言旧制应天府设学不设上元江宁二县学今既设北京国子监以向日府学为之宜革大兴宛平二县学而以大兴学为顺天府学其旧府学及大兴宛平二县学生徒通经能文者令充北京国子监生余并充顺天府学生从之
　　宣宗宣徳元年定增广生员额
　　洪武初生员虽定额至二十年即命增广不拘额数至是定制在京府学六十人在外府学四十人州三十人县二十人于是初设食廪者谓之廪膳生员增广者谓之增广生员英宗正统十二年鳯阳府知府杨瓉言民间子弟可造者众宜增置生员毋限额帝采瓒言令于额外增取附于诸生之末谓之附学生员凡初入学者皆谓之附学廪膳增广则以岁科两试等第髙者补充之非廪生久次者不得充岁贡天顺六年令廪膳缺于增广内考补孝宗治七年始命廪膳缺不得以别学增广调补其未入学者通谓之童生当大比之年间收一二异敏三塲并通者俾与诸生一体入塲谓之充塲儒士中式即为举人不中式仍候提学官岁试合格乃准入学世宗嘉靖十年令天下沙汰生员以御史杨宜争而止神宗万厯初张居正当国复建议核减提学官奉行太过童生入学有一州县仅録一人者
　　日知録曰明初诸生无不廪食于学其后以多材之地许令增广亦不过三人五人而已踵而渐多于是宣徳元年定为之额如廪生之数其后又有军民子弟俊秀待补增广之名久之乃号曰附学无常额而学校自此滥矣
　　英宗正统元年五月始置提调学校官
　　初生员入学从巡按御史布按两司及府州县官选取至是户部尚书黄福言比来生员学业疎浅宜令专官徧厯考试庶得真才于是南北直各置御史一员余置按察司副使或佥事一员专督学校景帝景防元年罢英宗天顺六年复设各赐勅谕十六条俾奉行之其后因提学有所辖太广及地最僻逺嵗巡所不能及者乃以口外及各都司卫所土官属各道分巡官以南直庐鳯淮滁徐和属江北巡按湖广衡永郴属湖南道辰靖属辰沅道广东琼州属海南道甘肃卫所属陜西巡按亦皆专勅行事神宗万厯四十一年南直分上下江湖广分南北复各增提学一员提学官在任三岁两试诸生先以六等试诸生优劣谓之岁考一等前列者视廪膳生有缺依次充补其次补增广生一二等皆给赏三等如常四等朴责五等则廪增递降一等附生降为青衣六等黜革继取一二等为科举生员俾应乡试谓之科考其充补廪增给赏悉如岁试其等第仍分为六大抵多置三等三等不得应乡试其生儒应试毎举人一名以科举三十名为率举人屡广额科举之数亦日增凡考试及事闗学校者皆提学官主之不理刑名所受词讼重者送按察司轻者发有司直则转送巡按御史督抚巡按及布按二司亦不许侵提学职事
　　十四年申明生员黜罚之制
　　先是太祖洪武二十四年七月诏岁贡生员不中其廪食五年者罚为吏不及五年者遣还读书次年复不中者虽未及五年亦罚为吏二十七年十月诏生员食廪十年学无成效增广二十年不通理义者罚为吏成祖永乐二年诏增广生员入学十年若年二十以上鲁钝不能行文者充吏宣宗宣徳三年三月勅各处巡按御史防布按二司各官公同考试生员食廪膳七年以上学无成效者发充吏六年以下追还所给廪米黜为民正统元年令廪膳六年以上不谙文理者充吏增广为民至是申明其制而稍更之廪膳受赃奸盗冐籍及诸所犯事理重者直发充国子监膳夫各省充附近儒学膳夫斋夫满日为民俱追廪米犯轻充吏者免追
　　宪宗成化三年诏提学官躬厯各学督率教官化导诸生
　　先是英宗正统六年令提调官置簿稽考生员所业提学官所至察提调勤怠以书其称否生员不率教者黜退之至是令仍置簿考騐其徳行优文艺赡治事长者列上等簿或有徳行而劣于经义或有经义而短于治事者列二等簿经义虽优治事虽长而徳行或缺者列三等簿岁课月考循序而上非上等不许科贡
　　明史选举志曰明初优礼师儒然钳束亦甚谨其后教官之降黜生员之谪发皆废格不行即卧碑亦具文矣诸生上者中式次者廪生年久充贡或选拔为贡生其累试不第年逾五十愿告退闲者给与冠帯仍复其身有亲老愿告侍养者聼亲终复学其后有纳粟马捐监之例则诸生又有援例而出学者矣提学官岁试校文之外令教官举诸生行优劣者一二人赏黜之以为劝惩此其大较也
　　春明梦余録曰明初重督学之选其盛时无论迨正徳末御史萧鸣鳯惩恶严虽才不贷副使魏校敦行急受欺不悔副使李梦阳伸士节振萎习士诵义不休其后督学官稍轻柄其任者非必有卓行实学厌士心如曩时髙者虗谈沽誉劣者安禄养交下者至开幸门聼请托不忌又巡厯二三岁乃一至至不过浃旬月独品所为校试一日文而止不复闗行能考察他道艺即甄考徳行亦徒按郡县学官所报三等簿奬汰之不复有案质甚乃惮巡行劳苦独髙坐引日月至大比独委府州县类考而合试之故士习刓而人骛于奔走
　　十七年诏凡土官嫡子许入附近儒学
　　至世宗嘉靖二十六年命归顺土官子孙照例送学食廪读书神宗万厯四年诏广西云南四川凡改土为流州县及土官地方建有学校者提学官严加查核果系土著之人方准考充附学不许他处士民冐籍滥入
　　世宗嘉靖十七年四月吏部尚书许赞请毁书院从之初太祖因元之旧洪武元年立洙泗尼山二书院各设山长一人宪宗成化二十年命江西贵溪县重建象山书院孝宗治元年以吏部郎中周木言修江南常熟县学道书院武宗正徳元年江西按察司副使邵寳奏修徳化县濓溪书院其时各省皆有书院弗禁也至帝十六年二月御史游居敬疏斥南京吏部尚书湛若水倡其邪学广收无頼私剏书院乞戒谕以正人心帝慰留若水而令所司毁其书院至是讃复言抚按司府多建书院聚生徒供亿科扰宜撤毁诏从其言神宗万厯十年阁臣张居正以言官之请槩行京省查革然亦不能尽撤后复稍稍建置其最著者京师有首善书院江南曰东林书院孙国敉燕都游览志曰首善书院在宣武门内左方天啓初都御史邹元标副都御史冯从吾为都人士讲学之所大学士叶向髙撰碑礼部尚书董其昌书党祸起魏忠贤矫防毁天下书院捶碎碑碣即其地开局修厯
　　春明梦余録曰京师有首善书院不知者统谓之东林当日直借东林以害诸君子耳葢东林无钖书院名也宋儒杨时建后废为僧寺万厯中吏部考功郎顾宪成罢归即其地建山祠同志者为构精舍居焉乃与行人髙攀龙等开讲其中及攀龙起为总宪疏发御史崔呈秀之赃呈秀遂父事魏忠贤日嗾忠贤曰东林欲杀我父子既而杨涟左光斗交章劾珰珰益信呈秀之言不虗也于是遂首毁京师书院而天下之书院俱毁矣
　　神宗万厯十五年礼部言文学日弊请以所选刋布学宫为士子式从之
　　明诸生应试之文通谓之举业四书义一道二百字以上经义一道三百字以上取书防明晰而已不尚华采其后标新领异益漓厥初至是礼部言唐文初尚靡丽而士趋浮薄宋文初尚钩棘而人习险谲国初举业有用六经语者其后引左传国语矣又引史记汉书矣史汉穷而用六子六子穷而用百家甚至佛经道藏摘而用之流弊安穷治正徳嘉靖初年中式文字纯正典雅宜选其尤者刋布学宫俾知趋向因取中式文字一百十余篇奏请刋布以为准则时方崇尚新竒厌薄先民矩矱以士子好尚为趋不遵上指也啓祯之间文体益变以出入经史百氏为髙而恣轶者亦多矣虽数申诡异险僻之禁势重难返卒不能从
　　【臣】等谨按举业之文代圣贤立言而士人之学问才识亦即于是乎见经史固其根柢也若如礼部之言则将使学者屏六经左国史汉于不观而惟程文之是习毋怪乎坊刻盛行而学术日就于荒陋人才日即于销耗也
　　愍帝崇祯六年二月申严学校之制
　　谕曰近来士习日偷举贡失当真才鲜少理道不张皆由督学教谕训导各官董率乖方培养无术尽失旧制初意以致朝廷不获收用人之效据防典及提学勅书内敦尚行谊以励頽俗不专论文优劣开载甚明近日通不遵行至小学诸书州县各有社学原欲养防育徳敷教储才近亦全不讲论兴举教官为士子师长化导最亲旧制甚重近皆以衰庸充数教术全废此尤士风不正之源今宜设法兴起吏礼二部同都察院等详议明确以闻
