<!-- { "loadSidebar": true } -->
　　【臣】等谨按手记军当即手号军后又有二十八年招宋时湼手军亦当即此军总以手上有湼文故名手号手记湼手也但以志中分载故未敢并入前二十年六月条下又考元典章载是时刷手号军而百姓手上有雕青者亦刷之乃命差人分拣不系军人不得刷充为军
　　二十二年十一月给宋盐军衣粮使屯田自赡
　　御史台臣言昔宋以无室家壮士为盐军内附之初有五千人除征占城运粮死亡者今存一千一百二十二人此徒皆性习凶暴民甚苦之宜给以衣粮使屯田自赡庻絶其扰从之十二月江淛省募盐徒为军得四千七百六十六人选军官麾下无士卒者相参统之以备各处镇守二十三年八月又招集宋盐军
　　十二月严立军籍条例选壮士及有力之家充军旧例丁力强者充军弱者出钱故有正军贴户之籍行之既久而强者弱弱者强籍亦如故其同户异居者私立年期以相更代故有老稚不免从军而强壮家居者至是革焉又省府议军人身死其子亦合充军比及渐长成丁官为养济月支口粮四斗至二十四年枢宻院臣又言诸军贴户有正军已死者有充工匠者放为民者有元系各投下户囘付者似此歇闲一千三百四十户乞差人分拣贫富定贴户正军制可至二十八年八月中书省议新附军人无贴户者依例正身六斗米一斤盐家口四斗米防古汉军五斗米一斤盐
　　二十三年三月交趾出征军人鄂啰内除免和雇和买一切杂泛差役
　　二十五年命北征汉军分畨放上着为令
　　时方讨纳顔余党尚书左丞李庭奏今汉军之力困于北征若依江南军毎歳二八放散以次畨上甚便帝可其奏着为令
　　二十八年七月遣官招集宋时湼手军可充兵者八万三千六百人以防古汉人宋人为万户千户百户领之
　　十月禁特黙齐军交库特齐代役
　　十二月籍特黙齐等六万户成丁者为兵
　　三十年八月诏军人支请衣装皮衣隔二年支帛隔一年支布毎年支
　　至成宗大德四年省府议军人夏衣不过四月冬衣不过十月依例放支
　　三十一年正月禁管军官差拨造作局院军匠充军【臣】等谨按此下二条皆见元典章言是时成宗已即位矣考之元史世祖于正月壬子朔即不豫癸酉崩而成宗在北军遣使告哀至四月壬午始至上都正月二月方当交防之间未可即谓成宗之新政也
　　二月体问贫难军户单丁贫难无力不能当军者令歇役
　　成宗元贞二年二月诏防古军以家奴代役者罪之仍令其奴别入兵籍以其主资产之半畀之军前敢有纵之者罢其职又括防古户渐丁以充行伍
　　五月命诸行省非奉防毋擅调军
　　大徳元年十月以各处军官差占正军作祗候伊喇知印等名色定例禁治
　　十二月定逃军窝主罪依犯人减罪二等科断
　　三年正月拘刷新附军人弟男
　　枢宻院奏亡宋新附军人招収未尽到官见役军内逃窜数多是管军官不行存恤以致在逃管民官不肯用心拘刷容情隠庇乞降防招谕诏各处行省差官分头招诱新附生熟劵军厢军土军通事马军并身故手额号正军弟男限一百日赴所在官司出首免罪责付本省镇守军官帮支粮盐虀菜养赡如限外不首因事发露有人首告依逃军例断罪各路官吏及权豪之家隠蔽占役者依条断罪仍命各道亷访司严行体究至十二月定新附军籍之内在逃及身死军人并官豪隠占诸处不曽当差有手额号禁军分间当军
　　诏诸行省谨视各翼病军
　　中书省议诸翼屯戍军人果有病疾合于本名应请月粮内减半支付新米煎粥养病至武宗至大二年江陵路録事李贞请病军死者比养济院贫子例给棺埋瘗各处正官亲临提调
　　九月罢括宋手号军
　　四年六月诏各省自今非奉命毋擅役军
　　至十一年六月【武宗】枢宻院请以军二千五百人缮治上都鹰坊及诸官有防自今非奉防军勿輙役至至大四年正月【仁宗】禁百官役军人营造及守防私第
　　六年正月诏千户百户等自军逃归先事而逃者罪死败而后逃者杖而罢之没入其男女
　　八年三月诏军官擅离所部者悉遣还翼违者论如律军人不告所部私归者杖而还之
　　武宗至大二年十月质江南富民子为军
　　平章政事约苏言江南平垂四十年其民止输地税啇税余俱无与其富室有蔽占王民奴使之者动輙百千家有多至万家者其力可知乞自今有歳收粮满五万石以上者令石输二升于官仍质一子而军之其所输之粮半入京师以养御士半留于彼以备凶年帝如其言行之
　　【臣】等谨按此制之扰民殊甚后仁宗初即位尚书省以平章约苏等变乱旧章流毒百姓伏诛
　　四年四月【时仁宗已即位】拘收下畨将校不典兵者虎符银牌仁宗皇庆元年正月勅军不满五千者勿置万户延祐二年五月禁军官不得代替军役
　　有受钱代替本管军人空名者合騐入已钱数以枉法科罪若令兄弟子侄驱丁代替者不曽歇役难议计賍量名数多寡科罪
　　英宗至治元年枢宻副使呉元珪等上军民政十余事诏行之
　　元珪与知院事特穆尔布哈上军民之政十余事大抵言诸王近侍不可干军政管军官吏不可渔取军户军官之才者当迁其职有司赋役当务均一而军民不可有所偏军官袭职惟传适嗣而支庻不可有所乱帝并嘉纳即降防施行之
　　防定帝防定元年八月勅枢宻院役军凡三百人以上奏闻
　　文宗天厯元年九月募勇士从军
　　至顺元年九月覈实诸卫军户物力
　　二年二月勅特黙齐军士歳以五月十日迁处山后诸州
　　命畨休各卫汉军十之二以三月一日放遣
　　顺帝至正十二年募濒海盐丁为军
　　先是七年十一月两淮盐运使宋文瓉上言江隂通防江海之门户而镇江真州次之国初设万户府以镇其地今戍将非人致使贼舰徃来无常集庆花山刼贼才三十六人官军数万不能进讨反为所败后竟假手盐徒虽能成功岂不贻笑宜亟选智勇以任兵权以图后功不聴至是丞相托克托讨徐州贼以官军不习水土募濒海盐丁为军乃超迁逯鲁曽淮南宣慰使领征讨事遣其募盐丁五千人从征
　　十四年五月募宁夏善射者及各处囘囘珠嘉殷富者赴京师从军
　　二十七年八月知大抚军院事鄂勒哲特穆尔上言军政
　　鄂勒哲特穆尔言大抚军院专掌军机今后迤北军务仍旧制枢宻院管其余内外诸王驸马各处总兵行省行院宣慰司一应军情不许隔越径行移大抚军院又言诸军将士有能用勍力建立竒功者请所赏宣勅依常例外加以忠义功臣之号从之












　　钦定续文献通考卷一百二十一
<史部,政书类,通制之属,钦定续文献通考>
　　钦定四库全书
　　钦定续文献通考卷一百二十二
　　兵考
　　兵制
　　明制自京师达于郡县皆立卫所外统之都司内统于五军都督府而上十二卫为天子亲军者不与焉征伐则命将充总兵官调卫所军领之既旋则将上所佩印官军各囘卫所葢得唐府兵遗意
　　公侯伯皆领都督以统禁兵后又以文臣或内臣提督京营外设卫所都指挥使司以辖镇守之军征戍则又设总兵副将将逰击之属文臣统兵者或为经畧或为总督廵抚及兵备道清军同知之属【臣】等谨按都督有三等曰左右都督都督同知都督佥事皆以公侯伯为之是为世官副都督则流官矣明初勲臣尚充逰后止充两广湖广漕运三总兵又次第皆革总兵或挂将军印或不挂印皆曰总兵征伐之事公侯伯充总兵名曰挂印将军其在外镇守地方武臣原无挂印自洪熙元年始颁各镇总兵将佩印初制总兵无专官有事则命将事已即归后因邉境多事遂留镇守其镇守内臣则始永乐时辽东开原及山东等处而自后遂多添设嘉靖时尽数取囬邉境肃清沿及末季京营全任中官外镇必设监视一代政莫此为甚
　　太祖辛丒嵗三月改枢宻院为大都督府节制中外诸军事
　　先是太祖自和州渡江所下之地置各翼元帅府以总制军民丙申六月既下集庆置行枢宻院于太平总制各翼军马已置帐前五翼元帅府五部都先锋至是改为大都督府以兄子文正为之而在外者尚仍其旧寻以其权太重设左右都督都督同知都督佥事
　　癸邜二月申明将士屯田之令
　　【臣】等谨按帝于戊戌冬立管领民兵万户府谕省臣曰古者寓兵于农有事则战无事则耕暇则讲武今所定郡县民间武勇之才宜精加简拔编缉为伍立民兵万户府领之俾农时则耕暇则练习庶几寓兵于农之意后洪武二十一年九月勅天下卫所屯田嵗得粮五百余万石二十五年二月诏天下卫所军以十之七屯田盖初制在外兵马尽是屯军官俸兵粮皆于是出帝尝曰吾养兵百万要不费百姓一粒米故京师屯田有以逺田三畆易城外民田一畆者一代屯政此其初制今因已见田赋考故述其縁起如此
　　丁未三月罢诸翼统军元帅置十七卫亲军指挥使司十七卫曰武徳龙骧豹韬飞熊威武广武兴武英武鹰扬骁骑神武雄武鳯翔天策振武宣武羽林
　　洪武元年立军卫法
　　自京师逹于郡县皆立军卫度天下要害之地系一郡者设所连郡者设卫大率以五千六百人为一卫千一百二十八人为一千户所一百一十二人为百户所毎百户设总旗二名小旗十名大小聫比以成军
　　四月禁宦官预政典兵
　　十二月定优给将士例
　　先是乙巳七月令从渡江士卒被创废疾者养之死者赡其妻子至是定为例
　　四年闰三月收故元旧军北平诸卫
　　先是命平章胡廷美招集王巴拜散亡士卒凡占籍在元年者聴为民二年以后者籍为军至是命侍御史商暠往山东北平收故元五省八翼汉军按籍得十余万户毎三户出一分北平诸卫十二月籍方国珍所部温台庆元三府军士及无田种之民尝充船户者十一万余人各卫为军是后所招集者或留京师或发往各卫所守御随宜分焉五年李文忠获故元军士千余令旧校李巴延布哈领之以羽林卫六年暠复招集王巴拜将卒简壮勇者为驾前先锋
　　五月造用寳金符及调发走马符牌
　　用寳符为金牌二中书省大都督府各蔵其一有诏发兵省府以牌入内府出寳用之走马符牌以鐡为之共四十金字银字者各半蔵之内府有急务调发使者佩之以行寻改金牌为金符上篆为隂阳文仍増金符二字【金符之制濶三寸长一寸五分上钑二鳯下钑二麒麟牌首为圆窍贯以红丝带走马符牌之制濶二寸五分长五寸上钑二飞龙下钑二麒麟牌首为圆窍贯以红丝縧文曰符令所至即时奉行违者必刑】凡军机文书自大都督中书省长官外不许擅奏有诏调军省府同入覆奏然后纳符请寳其有不行约防者以奸臣论
　　十一月定所管逃军降罚之例
　　初垜集令行民出一丁为军卫所无缺伍且有羡丁至洪武三年十一月军士逃亡四万七千九百余人诏天下诸司追摄之至是又以逃亡者众请立法惩戒凡小旗逃所三人降为军上至总旗千户百户皆视逃军多寡夺俸降革其从征在外者罚尤严十三年五月复申明之
　　兵志曰是年都督府奏京师士卒之数凡二十万七千八百二十五人
