<!-- { "loadSidebar": true } -->
　　顺帝元统元年十月奉文宗皇帝及太皇太后御容于大承天謢圣寺　二年四月亲奉文宗神主祔于太庙时追諡文宗寝庙未建权于英宗室次结防楼以奉安神主御史台言宜因升祔有事于太庙从之【详时享门】
　　至元元年十月命绘明宗御容　三年正月升祔宁宗于太庙八月修理文宗神主并庙中诸物【时京师地大震太庙梁柱裂各室墙壁皆壊压损仪物文宗神主及御床尽碎西湖寺神御壁仆压损祭器即命修理文宗新主玉册及一切神御之物皆成诏依典礼祭告】　六年正月奉太祖太宗睿宗三朝御容于石佛寺二月立延徽寺以奉宁宗祀事四月诏大天元延夀寺立明宗神御殿碑六月撤文宗庙主【以文宗谋为不轨使明帝饮恨而崩命太常撤去之】
　　至正三年十月帝将祀南郊告祭太庙
　　至寜宗室问曰朕宁宗兄也当拜否太常博士刘闻对曰宁宗虽弟其为帝时陛下为之臣春秋时鲁闵公弟也僖公兄也闵公先为君宗庙之祭未闻僖公不拜礼当拜帝乃拜
　　【臣】等谨案王圻续通考载是年方永贞请定玉华宫罢遣太常礼仪曰原庙之制隆古未闻谨按尚书黩于祭祀时谓弗钦春秋之义父不祭于支庶君不祭于臣仆之家圣朝建立七庙崇奉孝享可谓至矣而睿宗皇帝神御别在真定路玉华宫窃惟有功徳于天下者莫如太祖世祖太祖不闻有原庙世祖神御奉安大圣夀万安寺嵗时差官以家人礼祭供不用太常礼乐今玉华宫原庙列在郡国又非隆兴降诞之地主者以臣仆之贱供奉御容非礼之甚伏望稽前汉故事致隆太庙玉华宫照京师诸寺影堂例止命有司以时祭供罢遣太常礼乐非独圣朝得典礼之正抑且有司无防凟之烦礼官免失礼之责矣今以元史考之列传不载方永贞其人亦未知尔时如其议否也
　　十五年十月以郊祀命皇太子祭告太庙
　　【臣】等谨案顺帝纪二十年十二月诏太庙影堂祭祀乃子孙报本重事近兴兵嵗歉品物不能丰备累朝四祭减为春秋二祭今宜复四祭后不行二十八年令太常礼仪院使鄂勒欢等奉太庙列室神主与皇太子同北行鄂勒欢等即至太庙兴署令王嗣宗太祝哈喇布哈袭防神主毕仍留室内至次日夜半北奔是神主亦未必同行也
　　宗庙制度
　　至元十七年新作于大都前庙后寝正殿东西七间南北五间内分七室殿陛二成三阶中曰泰阶西曰西阶东曰阼阶寝殿东西五间南北三间环以宫城四隅重屋号角楼正南正东正西宫门三间各立五门皆号神门殿下道直东西神门曰横街直南门曰通街甓之通街两旁井二皆覆以亭宫城外缭以崇垣馔幕殿七间在宫城南门之东南向齐班防五间在宫城之东南西向省馔殿一间在东城东门少北南向初献斋室在宫城之东东垣门内少北西向其南为亚终献司徒大礼使助奠官七祀献官等斋室皆西向雅乐库在宫城西南东向法物库仪鸾库在宫城之东北皆南向都监库在其东少南西向东垣之内环筑墙垣为别院内神厨局五间在北南向井在神厨之东北有亭酒库三间在井亭南西向祠祭局三间对神厨局北向院门西向百官厨五间在神厨院南西向宫城之南复为门与中神门相值左右连屋六十余间东掩齐班防西值雅乐库为诸执事斋房筑崇墉以环其外东西南开櫺星门三门外驰道抵齐化门之通衢
　　英宗至治元年诏议増广庙制始命于太庙垣西北建太次殿二年中书省言以庙制事集御史台翰林院太常院议谨案前代庙室多寡不同晋则兄弟同为一室正室増为十四间东西各一间唐九庙后増为十一室宋増室至十八东西夹室各一间以藏祧主今太庙虽分八室然兄弟为世上六世而已世祖所建前殿后寝往嵗寝殿灾请以今殿为寝别作前庙十五间中三间通为一室以奉太祖神主余以次为室庶防情文得宜谨上太常庙制制曰可期以来嵗营之二年三月以新作太庙正殿夏秋二祭权止八月太常院官奉国哀以日易月甸有二日外乃举祀事有司以十月有事于太庙请制曰太庙礼不可废迎香去乐可也又言太庙兴工未毕有妨陈宫悬乐乃止用登歌三年别建大殿一十五间于今庙前用今庙为寝殿中三间通为一室一余十间各为一室东西两旁际墙各留一间以为夹室【室皆东西横濶二丈南北入深六间每间二丈】宫城南展后凿新井二于殿南作亭东南隅西南隅角楼南神门东西神门馔幕殿省馔殿献官百执事斋室中南门齐班防雅乐库神厨祠祭等局皆南徙建大次殿三间于宫城之西北东西櫺星门亦皆南徙东西櫺星之内卤簿房四所通十间泰定帝泰定元年五月先是博士刘致建议曰圣元龙兴朔陲积徳累功百有余年而宗庙未有一代之制方继统之初定一代不刋之典为万世法程正在今日周制天子七庙三昭三穆昭处于东穆处于西所以别父子亲疎之序而使不乱也圣朝取唐宋之制定为九世遂以旧庙八世而为六世昭穆不分父子并坐不合礼经新庙之制一十五间东西二间为夹室太祖室既居中则唐宋之制不可依惟当以昭穆列之父为昭子为穆则睿宗当居太祖之东为昭之第一世世祖居西为穆之第一世裕宗居东为昭之第二世兄弟共为一室则成宗顺宗显宗三室皆当居西为穆之第二世武宗仁宗二室皆当居东为昭之第三室昭之后居左穆之后居右西以左为上东以右为上也如此则昭穆分明秩然有序不违礼经可为万世法若以累朝定制依室次于新庙迁安则显宗跻顺宗之上顺宗跻成宗之上以礼言之春秋闵公无子庶兄僖公代立其子文公遂跻僖公于闵公之上史称逆祀及定公正其序书曰从祀先公然僖公犹是有位之君尚不可居故君之上况未尝正位者乎国家虽曰以左为尊然古人所尚或左或右初无定制古人右社稷而左宗庙国家宗庙亦居东方岂有建宗庙之方位既依礼经而宗庙之昭穆反不应礼经乎且如今朝贺或祭祀宰相献官分班而立居西则尚左居东则尚右及行礼就位则西者复尚右东者复尚左矣致职居博士宗庙之事所宜建明然事大体重宜从使院移书集议四月中书省言世祖始建太庙太祖居东南向睿宗世祖裕宗神主以次祔西室顺宗成宗武宗仁宗以次祔东室迩者集贤翰林太常诸臣言国朝建太庙遵古制古尚左今尊者居右为少屈非所以示后世太祖居中南向宜奉睿宗神主祔左一室世祖祔右一室裕宗祔睿宗室之左显宗顺宗成宗兄弟也以次祔世祖室之右武宗仁宗亦兄弟也以次祔裕宗室之左英宗祔成宗室之右其议近是谨绘室次为图以献惟裁择之诏祔显宗英宗于太庙凡十室
　　胡粹中曰支庻有天下者始得立庙汉宣帝继昭帝而立终不列戾悼二园于昭穆以其未尝继体正位也元诸君各顾其私亲庙制纷纭昭穆混淆凟礼不经彼刘致徒知兄弟当合一世而不知显顺二君不当称宗徒知父子各自为一世而不知睿裕二宗不当立庙况即天子位者谓之君其未尝即位者皆臣也徒知父子列坐不合礼经而不知君臣同食其不合礼经多矣若欲合礼则太祖居中太宗居西夹室定宗居昭第一宪宗居穆第一世祖居东夹室成宗居昭第二武宗居穆第二仁宗居昭第三英宗居穆第三亲尽则祧各藏于夹室而睿裕顺献各祔食于祢庙则情皆称而于礼不悖矣
　　邵逺平曰初建庙时太祖居中睿宗世祖裕宗并祔西室顺宗武宗仁宗并祔东室后议建太庙遵古制尚左今尊者居右为少屈故改为昭穆之序但太宗定宗以世天下之君皆不获庙享宪宗亦以不祀且不祢所受国之君而兄弟共为一世其因袭之弊如此
　　神主之制
　　世祖至元三年始命太保刘秉忠考古制为之【髙一尺二寸上顶圜径二寸八分四厢合剡一　寸一分上下四分穿中央通孔径九分】以光漆题尊諡于背上匮趺底盖俱方底自下而上盖从上而下【底齐趺方一尺厚三寸】皆准元祐古尺图主及匮趺皆栗木匮趺并用元漆设祏室以安奉帝主用曲几黄罗帕覆之后主用直几红罗帕覆之祏室每坐红锦厚褥一紫锦薄褥一黄罗复帐一背红帘一缘以黄罗带饰
　　明太祖洪武元年正月追尊四代祖考妣为皇帝皇后上庙号
　　帝率世子暨诸子奉神主诣太庙追尊皇髙祖考曰元皇帝庙号徳祖妣胡氏曰元皇后皇曽祖考曰恒皇帝庙号懿祖妣侯氏曰恒皇后皇祖考曰裕皇帝庙号熈祖妣王氏曰裕皇后皇考曰淳皇帝庙号仁祖妣陈氏曰淳皇后每庙牲币祭器及礼仪乐舞同郊坛惟不用玉不燔柴
　　【臣】等谨按洪武实録时又制四代帝后冠服藏于庙时享则陈之别制一袭以焚帝服冕十二旒十二珠朱纮玉簮导两瑱冠以金饰卷武衮服十二章【元衣六章绘日月星晨山龙华虫纁裳六章绣宗彛藻火粉米黼黻】素纱中单黼领蔽膝从裳色【绣龙火山三章】革带玉钩防玉佩五彩绶大带素表朱里上縁以朱锦下縁以緑锦朱履朱袜后服鳯冠袆衣青质绣翟十二等素纱中单黼领革带佩绶大帯蔽膝青色绣翟三等青履青袜七月又制纱服帝服元色画纱衮衣大红纱绣裳白纱中单白纱黼领大红纱绣蔽膝红白纱大带后服青纱袆衣大红罗销金縁络玉色中单红黼领青纱绣蔽膝大红罗销金縁络青红罗大带销金罗附带又其时太庙每室用币一二年从礼部议用二白缯今以明防典考之有奉先制帛展亲制帛报功制帛并礼神制帛之异名详见于各门
　　三年十二月建奉先殿
　　帝以歳时致享则于太庙至于晨昏谒见节序告奠古必有其所下礼部考论以闻尚书陶凯言古者宗庙之制前殿后寝尔雅曰室有东西厢曰庙无东西厢有室曰寝庙是栖神之处故在前寝是藏衣冠之处故在后自汉以来庙在宫城外已非一日故宋建钦先孝思殿于宫中崇政殿之东以奉神御今太庙祭祀已有定制请于乾清宫左别建奉先殿以奉神御每日焚香朔望荐新节序及生辰皆致祭用常馔行家人礼乃建奉先殿于宫门内之东以太庙象外朝以奉先殿象内朝九年以旧殿弗称更命改建【正殿五间南向深二丈五尺尺前轩五间深半之】
　　【臣】等谨案礼志奉先殿仪物等今详见于时享荐新门是后嘉靖十四年定内殿祭仪清明中元圣诞冬至正旦有祝文乐如宴乐两宫寿旦皇后并妃嫔生日皆有祭无祝文与乐立春元宵四月八日端阳中秋重阳十二月八日皆有祭用时食旧无祝文今增告词旧仪但一室一拜至中室跪祝毕又四拜焚祝帛今就位四拜献帛爵祝毕后妃助亚献执事终献彻馔又四拜忌祭旧具服作乐今更浅色衣去乐凡祭方泽朝日夕月出告囘防嘉靖中行于景神殿隆庆元年仍行于奉先殿凡圣节中元冬至歳暮嘉靖初俱告祭于奉先殿十五年罢中元祭四十五年罢岁暮祭隆庆元年罢圣节冬至祭诸帝后忌辰嘉靖以前行于奉先殿十八年改髙皇帝后忌辰祭于景神殿文皇帝后以下祭于永孝殿二十四年仍行于奉先殿先是册封告祭以太常寺官报事仍题请遣官至万厯元年帝亲行礼遣官之请遂废二年以内殿在禁地从太常寺请用内官供事凡内殿祭告自万厯二年后亲祭则祭品告文执事皆出内监遣官代祭则出太常惟品用脯醢者即亲祭亦皆出太常万厯十四年礼臣言近年皇贵妃册封祭告奉先殿祝文执事出内廷而祭品取之太常事体不一宜遵旧制凡祭告内殿无论亲行遣官其祭品光禄寺供惟告文执事人亲行则办之内廷遣官则暂用太常寺从之
　　四年正月建太庙于中都
