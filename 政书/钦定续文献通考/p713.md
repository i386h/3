<!-- { "loadSidebar": true } -->
　　成祖永乐三年遣官赍敕谕生黎之未附者
　　琼州所属七县八洞生黎八千五百人崖州抱有等十八村一千余户俱已向化惟罗活诸洞生黎尚未归附命通判刘铭赍敕抚谕之又从御史汪俊民言以琼州周围皆海中有大小五指黎母等山皆生熟黎人所居比嵗军民有逃入黎洞者甚且引诱生黎侵扰居民屡使招谕未见信从且山水峻恶风气亦异罹其瘴毒鲜能全活有宜伦县熟黎峒首王贤佑尝奉命招谕黎民归化者多仍诏贤佑量授以官俾招谕未服并戒约诸峒无纳逋逃其熟黎则令随产纳税悉免差徭其生黎归化者免税三年峒首则量所招民数多寡授以职自是通计前后所抚诸黎共千六百七十处户三万有竒十九年崖州民以私忿相战鬭卫将利渔所欲发兵勦之琼州知州王伯贞执不可乃遣宁逺县丞黄童按视果仇杀逮治数人黎人遂安
　　宣宗宣徳元年澄迈等县黎作乱命官讨之
　　时澄迈县黎王观珠琼山县黎王观政等聚众杀土知县流刼乡村杀掠人畜命广东三司勘实致讨二年指挥王瑀等追捕黎贼兵至金鸡岭贼率众拒敌败之生禽贼首王观政及从贼二百六十二人斩首二百六十七级余众溃奔走入山招抚复业黎八百一十二户以捷闻械送观政等至京帝谓尚书蹇义曰蛮性虽难驯然至为变必有激宜严戒抚黎诸官寛以驭之若生事激变国有常刑正统九年崖州守御千户陈政闻黎贼出没领军搜捕贼乃围熟黎村黎首出见政等輙杀之又焚其庐舎杀其妻孥掳其财物各黎激变政及官军百人皆为所杀事闻坐副千户洪瑜激变律斩景泰三年敕谕万州土判官王琥抚谕该管村峒黎人各安生业不得仿效别峒生黎所为其官军亦不得擅入村峒扰害激变天顺五年敇两广巡抚叶盛以海南贼五百余占据城池可驰至琼相机抚捕勿使滋蔓
　　孝宗治十五年黎贼符南蛇反镇兵讨之
　　时户部主事冯颙奏府治在大海南有五指山峒黎人杂居外有三州十县一卫十一所永乐间置土官州县以统之黎民安堵如故成化间黎人作乱三度征讨将领贪功杀戮无辜迨知府张桓余濬贪残苛敛大失黎心酿成今日南蛇之祸臣本土人颇知时势乞仍考原设应袭土官子舎使集土兵可得数万聴镇巡官节制有能禽首恶符南蛇者复其祖职以蛮攻蛮不数月可奏绩矣诏从之
　　世宗嘉靖十九年崖万二州黎岐叛
　　总督蔡经以二州黎岐叛乱攻逼城邑请设防将一员驻劄琼州分守二十八年崖州贼首那燕等聚众四千人为乱诏发两广官军九千勦之给事郑廷鹄条陈三事下部议行之二十九年总兵官陈圭总督欧阳必进等将兵进勦斩贼五千三百八十级俘一千四十九人夺牛羊器械倍之招抚三百七十六人捷闻帝嘉其功赐圭必进禄米廕袭有差
　　郑廷鹄奏畧曰琼州诸黎盘居山峒而州县反环其外其地彼髙而我下其土彼膏腴而我咸卤其势彼聚而我防故自开郡来千六百余年无嵗不遭黎害然无如今日甚矣今日黎患非九千兵可办必添调狼土官兵兼召募打手集数万众一鼓而四面攻之然后可克尝考勦除黎患其大举有二元至元辛夘曽空其穴勒石五指山其时虽建屯田府立定安防同二县惜其经畧未尽故所得旋失嘉靖庚子又尝大渡师徒攻毁巢冈无处不至于是议者谓徳霞地势平衍拟建城立邑招新民耕守业已举行中道而废旋为贼资以至复有今日谨条三事一崖黎三面郡县惟东南连郎温脚二峒岐贼实当万州陵水之冲崖贼被攻必借二峒东江以分我兵势计须先分竒兵攻二峒而以大兵径捣崖贼彼此自救不暇莫能相顾则殱灭可期传闻贼首那燕已入凡阳搆集岐贼此必多方误我且讹言摇惑以坚诸部助逆之心宜开示慰安以解狐疑之党一隋唐郡县舆图可考今多陷入黎中荡平后悉宜恢复并以徳霞千家罗活等膏腴之地尽还州县设立屯田且耕且守仍由罗活磨斩开路以达安定由徳霞沿溪水以达昌化道路四达井邑相望非徒慑奸销萌而王路益开拓矣一军威既振宜建防将府于徳霞各州县许以便宜行事以镇安人心其新附之民中有异志者或迁之海北地方屯田或编入附近卫所戎籍如汉徙潳山蛮故事又择仁明慈惠之长久任而安辑之则琼人受万世利矣疏下兵部议诏悉允行
　　神宗万厯十四年长田峒黎出掠官军平之
　　时兵备道既遣兵执戮之草子坡诸黎召众来报复战于长沙营斩黎首四百级于是黄村田尾诸峒黎皆出降
　　明史土司传曰琼州黎人居五指山中者为生黎不与州人交其外熟黎杂耕州地原姓黎后多姓王及符熟黎之产半为湖广福建奸民亡命及南恩藤梧髙化之征夫利其土占居之各称酋首成化间副使涂棐设计犁扫渐就编差治间符南蛇之乱连郡震惊其小丑侵突无时而息云西南夷附録
　　【臣】等谨按王圻续通考明成祖永乐七年及宣宗宣徳六年皆遣太监郑和往谕诸蕃故将受诏诸国入职方者附録于后今仍之如左
　　龙牙犀角
　　地内平而外尖民皆蚁附而居之气常热以亲戚尊长为重一日不见则持酒肴问安地产沈速降香等
　　龙涎屿
　　屿浮海内波击云腾每至春间羣龙来集交戱遗涎畨人乃驾独木舟登屿采归设遇风波则人俱下海旋即至岸其涎初若脂胶黑色有鱼腥气久则成大块或大鱼腹中割出亦觉腥气迨焚之其香清逺货于苏门官秤一斤金钱一百九十二准中国铜钱四万九千文
　　龙牙门
　　在三佛齐之西北山门相对若龙角状中通船山涂田瘠气常热四五月间滛雨以掳掠为豪遇有畨船则驾小舟迎敌若得顺风则幸脱否则被其截刼泛海者宜慎焉
　　吉里地闷
　　地在连迦罗之东满山茂林皆檀香树无别种商贩聚十二所有酋长田肥谷茂朝热暮寒商船染病十死八九盖其地多瘴气也
　　假里马丁
　　地与交拦山相望海洋中气常热俗甚嚣薄虽有溪田米谷少収惟种芭焦采其实以为食麻逸冻
　　地在交拦山之西南洋海中山峻地平气稍热田禾倍収国尚节义妇人防夫则削髪面絶食七日多有并逝者得苏亦不再嫁至焚夫日类自赴火死
　　【臣】等谨按王圻续通考不载土司故以上诸处皆载于海洋后今附此以便观览













　　钦定续文献通考卷二百四十六
<史部,政书类,通制之属,钦定续文献通考>
　　钦定四库全书
　　钦定续文献通考卷二百四十七
　　四裔考
　　西域
　　【臣】等谨按一统志哈宻所属编为旗分视各防古是固不得外视之矣今仍列于西域者从前史旧文耳
　　哈宻卫
　　元末以威武王古纳实哩镇哈宻
　　寻改为肃王卒弟恩克特穆尔嗣
　　明史哈宻传曰东去嘉峪关一千六百里汉伊吾卢地明帝置宜禾都尉领屯田唐为伊州宋入于囘纥至是时乃以宗王镇之
　　【臣】等谨按元史诸王表成宗大徳八年封楚巴威武西寜王十一年进封豳王仁宗延祐七年纳古尔袭封不载古纳实哩事考明成祖实録永乐二年哈宻恩克特穆尔请封爵礼部尚书李至刚等议奏其兄古纳实哩元封威武王改封肃王卒恩克特穆尔继为肃王今既内属宜仍王爵而改封之此西域传之所据也
　　明成祖永乐元年十一月哈宻王恩克特穆尔遣使至京师
　　先是洪武中既定辉和尔地置安定等卫渐逼哈宻恩克特穆尔惧将纳欵帝初立遣官召谕之至是始至明年六月封为忠顺王已而迤北汗果勒齐毒死之其国人以病卒闻三年二月遣官赐祭帝以其兄子托克托自防俘入中国拔之奴中俾列宿卫欲令嗣爵恐其国不从遣官问之不敢违请还主其国四年春托克托为祖母所逐帝怒敕责其头目由是得还国三月立哈宻卫以其头目为指挥千百户等官明年头目陆实等作乱帝命甘肃总兵宋晟发兵应之又以恩克特穆尔妻子徃依果勒齐恐诱贼侵哈宻敕守臣谨备之并敕开诚抚托克托八年托克托以暴疾卒擢都指挥同知哈喇哈纳为都督佥事镇守其地且封托克托从弟穆尔特穆尔为忠义王世守哈宻
　　宣宗宣徳元年遣使赐祭忠义王命故王托克托子布逹实哩嗣忠顺王
　　三年以布逹实哩年防命故忠义王弟托欢特穆尔嗣忠义王同理国事自是二王并贡歳或三四至奏求婚娶礼币命悉予之正统二年托欢特穆尔卒封其子图卜特穆尔为忠义王未几卒已而布逹实哩亦卒封其子多卜丹实哩为忠顺王
　　明史哈宻传曰初成祖之封忠顺也以哈宻为西域要道欲其迎防朝使统领诸畨为西陲屏蔽而其王率庸懦又其地种落杂居一曰囘囘一曰辉和尔一曰哈拉呼其头目不相统属王莫能节制众心离涣国势渐衰及多卜丹实哩立都督丕勒鼐潜通威喇特孟克布哈等谋杀王不克王父在时纳沙州叛亡百余家屡敕王令还止还其半其使臣肆诟詈天子不加罪但令慎择使臣以是益无忌其地北威喇特西吐鲁番东沙州罕东彻辰诸卫悉与搆怨由是隣国交侵罕东兵抵城外掠人畜去沙州彻辰先后兵侵皆大获威喇特酋额森【王母诺观逹刺锡哩弟也】亦遣兵围哈宻城杀头目俘男妇掠牛马驼不可胜计取王母及妻北还胁王亲诣威喇特迄不能自振防额森方东犯不复还故土以是哈宻获少安
　　英宗天顺元年封哈宻伯勒格为忠顺王
　　伯勒格者多卜丹实哩弟也时以多卜丹实哩卒故封之四年伯勒格卒无子母遵逹实哩主国事哈宻素衰防又妇人主国众益离散迤北酋沙克嘉斯赉乘隙袭其城大肆杀掠王母率亲属部落走苦峪数告难朝廷不能援但敇其国人速议当继者而已
　　宪宗成化二年命擢巴逹玛为右都督摄行哈宻国王事
　　自伯勒格之亡亲属无可袭者头目阿齐等言托欢特穆尔外孙巴达玛可继王母谓臣不可继君国无王者八年至是头目交章请词极哀乃有是命八年其子哈沙以父卒请嗣职帝许之而不命其主国事国中政令无所出吐鲁畨蘓尔坦阿里乘机袭破其城执王母夺金印以忠顺王孙女为妾据守其地九年四月事闻遣都督同知李文等赴甘肃时阿里留其妺壻伊楞守哈宻而已擕王母金印返吐鲁番文等檄哈沙及彻辰罕东纳克赉诸部集兵进讨十年冬兵至布隆济尔川不敢进哈沙等退去苦峪文等亦引还肃州帝乃命哈沙权主国事并命边臣筑苦峪城移哈宻于其地十八年春哈沙紏罕东彻辰二卫兵与已所部共万人夜袭破哈宻城伊楞遁走乘势连复八城遂还居故土事闻进左都督并将士陞赏有差
　　孝宗治元年封哈沙为忠顺王
　　时吐鲁番阿里已死其子阿哈玛特嗣为蘓尔坦伪与哈沙结婚诱而杀之仍令伊楞据其地哈宻都指挥阿木古朗来奔求救哈沙弟恩克布拉克率部众逃之边方明年哈宻旧部绰克图等率众攻伊楞杀其弟夺叛臣者彭布等人畜以归阿木古朗又请边臣调彻辰罕东兵夜袭破其城伊楞遁去斩获甚多时阿哈玛特桀傲甚自以地逺中国屡抗朝命帝敕责令悔罪已访获忠顺王族孙善巴将辅立之阿哈玛特渐警惧三年遣使叩关愿献还哈宻及金印明年以城印来归
　　五年春命立善巴为忠顺王
