<!-- { "loadSidebar": true } -->
　　明年又遣使朝贡十一年撒马儿罕诸酋各遣使偕哈烈使臣贡狮子西马文豹诸物十三年哈烈诸国复遣使贡文豹西马及他方物十四年十五年十六年十八年二十年俱来贡宣徳二年贡马七年随朝使贡驼马玉石明年秋及正统三年并来贡自后不以时贡久之朝贡遂絶
　　八年十二月鞑靼阿鲁台遣使贡马
　　明年冬又贡马自是嵗或一贡或再贡以为常至二十二年仁宗即位十一月又贡马自是嵗修职贡如永乐时正统二年鞑靼长托克托布哈嵗来朝贡景帝立上皇归自额森所托克托布哈修贡益勤六年其子小王子遣使入贡天顺二年毛里孩遣使入贡五年孛来遣使来贡请改大同旧贡道而由陕西兰县入明年勅孛来使臣仍从大同入贡七年冬贡使及闗帝却之以大学士李贤言乃止是时满鲁都等亦数遣使朝贡治元年又有小王子及巴延孟克旺等屡入贡隆庆二年谙达表请封贡总督王崇古议贡额毎嵗一入贡谙达马十匹使十人老把都吉能黄台吉八匹使四人诸部长各以部落大小为差大者四匹小者二匹使各二人通计嵗贡马不得过五百匹使不得过百五十人其使嵗许六十人进京余待境上贡期贡道以春月及万夀圣节四方来同之防使人马匹及表文自大同左卫騐入给犒赏驻边者分送各城抚镇騐赏入京者押送自居庸闗入従之五年谙达贡马告庙受贺
　　是年安图威入贡
　　自是至十四年俱偕哈烈通贡后不复至
　　九年赤斤卫贡马
　　阿鲁遣使随古里诸国入贡
　　自是之后十七年十九年二十一年俱入贡宣徳后贡使不至
　　柯枝遣使入贡
　　十年后连二嵗入贡自后间嵗入贡
　　加异勒遣使贡方物
　　十年后凡三入贡宣徳八年又偕阿丹等十一国来贡
　　南巫里遣使贡方物
　　十四年再贡后不复至
　　急兰丹遣使朝贡
　　董卜韩胡遣使贡方物
　　时谕使比年一贡至正统七年后比嵗入贡景泰六年天顺元年俱遣使入贡成化四年申诸畨三年一贡之例董卜许比年一贡自是迄万厯后朝贡不替
　　十年九月南渤利遣使附蘓门答剌入贡
　　终成祖时比年入贡其王子沙者罕亦遣使入贡
　　十一年二月乌斯藏僧昆泽思巴入朝贡舍利佛像封大乘法王自是厯洪熙宣徳成化治正徳嘉靖俱遣使来贡其至期不在三年之例
　　六月失剌思遣使偕哈烈等八国入贡方物
　　十三年冬其酋又遣使朝贡十七年遣使偕亦思弗罕诸部贡狮子文豹名马时北征乏马遣官市之诸国其酋又即遣使贡马宣徳二年贡驼马方物嗣后久不贡成化十九年与黑娄诸国共贡狮子嘉靖三年与旁近三十二部并遣使贡马及方物自后贡使不至
　　是年俺的干与哈烈并贡
　　地小不能常贡后竟不至
　　哈实哈儿遣使贡方物
　　至宣徳时亦来朝贡其后不常至
　　西域思达藏僧南渴烈思巴入贡
　　封辅教王至景泰七年又来贡自后数通贡使至成化六年申旧制三年一贡治十二年辅教等四王及长河西宣慰司并时入贡使者至二千八百余人礼官以供费不赀遵制却还厯正徳嘉靖世奉贡不絶
　　十三年甘巴里遣使贡方物
　　至十九年再贡宣徳五年又遣使来贡
　　忽鲁谟斯奉金叶表贡马及方物
　　自是凡四贡后不复至宣徳五年复遣使至其国乃遣使来贡其后遂絶所贡有狮子麒麟驼鸡福禄灵羊常贡则大珠寳石之类
　　十一月麻林及诸畨进麒麟天马神鹿
　　时贡使将至礼部尚书吕震请表贺帝曰往儒臣进五经四书大全请上表朕许之以此书有益于治也麟之有无何所损益其已之已而麻林与诸畨使者以麟及天马神鹿进帝御奉天门受之百僚稽首称贺帝曰此皇考厚徳所致亦赖卿等翊賛故逺人毕来继自今益宜秉徳补朕不逮十四年又贡方物
　　十四年木骨都束遣使与不剌哇麻林诸国奉表朝贡后再入贡至二十一年贡使又至
　　外国曰有与木骨都束接壤者曰不剌哇所产有马哈兽状如獐花福禄状如驴及犀象骆驼没药乳香龙涎香之类尝以充贡又有竹步国亦接壤永乐中尝入贡
　　沙里湾泥遣使来献方物
　　锡兰山入贡
　　时海外诸畨咸服贡使载道其王屡入贡宣徳八年遣使来贡正统十年偕满剌加使者来贡天顺三年遣使来贡嗣后不复至所贡有珠瑚寳石水晶撒哈剌西洋布乳香木香树香檀香没药硫黄藤竭芦荟乌木胡椒碗石驯象之属
　　溜山遣使来贡
　　自后三贡并与忽鲁谟斯国偕宣徳五年后竟不至
　　阿丹遣使贡方物
　　自是凡四入贡宣徳时诸畨久缺贡命宣谕之即遣使来贡正统后不复通使贡亦不至
　　剌撒遣使来贡
　　后凡三贡皆与阿丹不剌瓦诸国偕宣徳后竟不复贡
　　火剌札遣使朝贡
　　至治五年其地回回怕鲁湾等由海道贡玻璃玛瑙诸物孝宗不纳赐道里费遣还
　　西域曰永乐中又有乞力麻儿遣使来贡惟兽皮鸟羽罽褐又白松虎儿及答儿宻纳失者罕敏真城沙哈鲁亦尝入贡
　　十五年八月瓯寜人进金丹却之
　　帝曰此妖人也命自饵之毁其方书
　　是年西洋蘓禄东西峒王来朝贡
　　凡家属头目三百四十余人浮海来贡进金镂表文献珍珠寳石玳瑁诸物至十八年西王遣使入贡十九年东王之母遣使贡大珠一重七两有竒二十二年复入贡自后不复至
　　乌斯藏僧释迦也失亦遣使来贡
　　先是封大慈法王至是入贡后二十一年复贡逮世宗崇道教黜浮屠自是鲜至中国者
　　十六年沙哈鲁遣七十七人来贡
　　千里达遣使贡方物
　　时又有古里班卒亦尝入贡
　　十七年亦思弗罕偕邻国失剌思共贡狮豹西马至成化十九年与撒马儿罕共贡狮子名马畨刀兜罗锁幅诸物宣徳六年有亦思把罕遣使朝贡或云即亦思弗罕
　　八达黑商入贡
　　至天顺五年其王马哈麻遣使来贡明年复贡
　　阿速遣使贡马及方物
　　以地逺不能常贡后不复至
　　十八年八月古麻剌朗入贡
　　其王斡剌义亦奔敦率妻子陪臣来朝贡方物
　　十九年祖法儿遣使偕阿丹剌撒诸国入贡
　　二十一年贡使复至宣徳八年复遣使入贡有驼鸡颈长类鹤足髙三四尺毛色若驼行亦如之常以充贡
　　二十年布哈尔入贡
　　西域曰自成祖以武定天下遣使四出招徕北穷沙漠南极溟海东西抵日出没之处凡舟车可至者无所不届自是殊方异域鸟言侏之使辐辏阙廷嵗时颁赐库藏为虚而四方竒珍异寳名禽殊兽进献上方者亦日増月益宣徳正统朝犹多重译而至今采故牍尝奉贡通名者曰哈三曰哈烈儿曰沙的蛮曰哈的兰曰扫兰曰乜克力曰把力黑曰俺力麻曰脱忽麻曰察力失曰干失曰卜哈剌曰怕剌曰你沙兀儿曰克失迷儿曰帖必力思曰火坛曰火占曰苦先曰牙昔曰牙儿干曰戎曰白曰兀伦曰阿端曰邪思城曰舍黑曰摆音曰克癿计二十九部以疆域褊小止称地面与哈烈哈实哈儿赛蓝亦力把力失剌思沙鹿海牙阿连把丹皆由哈宻入嘉峪闗或三年五年一贡入京者不得过三十五人其不由哈宻者更有乞儿麻米儿哈兰可脱癿蜡烛也的干剌竹亦不剌因格失迷乞儿吉思羽奴思哈辛十一地面亦尝通贡
　　仁宗洪熙初给事中黄骥极陈贡使之害帝感其言召礼官吕震责让之遂罢遣使西域
　　先是永乐时成祖欲逺方万国无不臣服故西域之使嵗嵗不絶诸畨贪中国财帛且利市易络绎道途商人率伪称贡使多携马驼玉石声言进贡既入闗则一切车舟水陆晨昏饮馔之费悉取之有司邮困供亿军民疲转输比西归輙縁道迟留多市货物东西数千里间骚然繁费公私上下防不怨咨廷臣莫为言天子亦莫之防也至是帝感骥言不复遣使西域贡使亦渐稀
　　宣宗宣徳元年白葛达遣使入贡
　　其使臣言遭风破舟贡物尽失国主惓惓忠敬之忱无由上达乞恩贷其罪赐之冠帯俾得归见国主知陪臣实诣阙廷庶几免责帝谕之曰仓卒失风岂人力能制归语尔主朕嘉其诚不在物也许附邻国贡舟还国
　　外国曰又有黑葛达亦于宣徳时来贡
　　二年亦力把里入贡
　　自是至八年嵗入贡英宗十年十一年俱入贡
　　五年坤城使臣来朝贡驼马
　　其后亦常贡
　　六年九月讨来思遣使来贡方物
　　是后以地小不能常贡
　　七年黑娄遣使贡方物
　　至正徳二年六年俱来贡景泰四年偕邻境三十一部男女百余人贡马二百四十有七骡十二驴十驼七及玉石碙砂镔铁刀诸物天顺七年复来贡成化十九年与失剌思等国共贡狮子治三年又与天方诸国贡驼马玉石
　　八年闰八月西域贡麒麟
　　时蘓门荅剌古里柯枝锡兰山佐法儿阿丹甘巴里勿鲁谟斯加异勒天方等国或戎王或子弟或大酋各泛海数千万里而来贡麒麟狮象珠玉珍贝竒异之品麒麟凡四而出非一所帝御奉天门受之尚书胡濙以麒麟瑞物率羣臣称贺帝曰逺方之物朕非有爱但念其尽诚逺来故受之不足贺也
　　【臣】等谨按王圻续通考载九年甘肃以龙献考宣宗实録无其事
　　英宗正统元年浮梁民进瓷器五万余
　　命偿以钞
　　食货志曰隆庆时诏江西烧造瓷器十余万万厯十九年命造十五万九千既而复増八万至三十八年未毕工自后役亦渐寖
　　六年米昔儿入贡
　　先是永乐中遣使朝贡至是复来贡后不复至
　　景帝景泰七年把丹沙入贡
　　至成化十九年与失剌思黑娄偕至治三年又与天方诸国贡驼马玉石
　　宪宗成化三年命进贡畨僧自乌斯藏来者皆由四川不得径越洮岷着为例
　　陕西副使郑安言畨僧自乌斯藏来者不过三之一余皆洮岷寺僧诡名冒贡进一羸马輙获厚直所赐币帛制为战袍以拒官军本以羁縻之而益致冦掠是虚国帑而赍盗粮也廷臣议行陕西文武诸臣计定贡期人数及存留起送之额已而奏上遂有是命
　　六年五月命减各夷入贡之数
　　工部奏四夷朝贡人数日増嵗造衣币赏赉不敷乃命礼部议减尚书邹干等具例以闻又令已定年数入贡不得违越干等以乌斯藏原无定例议賛善阐教阐化辅教四王三年一贡毎贡遣使百人多不过百五十人由四川路入国师以下不许贡其长河西董卜韩胡二处一年一贡或二年一贡遣人不许过百松茂州畨僧每年亦许三五十人来贡其附近乌思藏地方入贡年例亦如乌思藏不许过五六十人乞行四川镇守等官委官审办有印信文字者方许放入仍勅各畨王谕以畨僧入贡定数至期将僧人姓名及所贡方物各具印信畨文以凭騐入至八年礼官言定例生畨三年一贡大族四五人小族一二人今边臣専事通畨以纾近患洮岷诸卫送各族畨人赴京多至四千二百余人乞降勅切责务遵前令従之
　　十八年广东布政司彭韶请罢贡献不聴
　　先是云南镇守太监钱能进金灯扰道路韶劾之不报十四年韶由四川按察使迁广东布政使中官奉使纷遝镇守顾恒市舶韦眷珠池黄福皆以进奉为名所至需求民不胜扰韶先后论奏最后梁芳弟锦衣镇抚徳以广东其故乡归采禽鸟花木害尤酷韶抗疏极论之二十一年正月星变又言四方镇守中官争献珍异动称勅防科扰小民此持俭之道未终也帝得疏不悦
　　二十年正月诏减贡献
　　以京师地震勅羣臣修省乃有是诏
