<!-- { "loadSidebar": true } -->
　　时流冦猖獗尚书杨一清请设文职大臣提督军务大将充总兵官防同调度主客兵马节制镇廵三司并请招募材勇术数之士及愿报効者聴其官军临阵在逃及通贼卖阵者即斩以狥凡十二事御史王廷相亦言盗贼未平由将权太轻兵部所议赏罚但严于将领有司而士卒之用命与否未尝及因诏官军临阵先退者以军法处斩后期失事者俱重治之
　　七月调宣府延绥二镇兵入援讨贼
　　时以流冦之警故也调邉兵自此始
　　【臣】等谨按是时亰军怯懦贼势方张及邉兵至乃少挫廷议遂以为长策然是役虽获贼有功而师行繁费至七年十一月兑调亰营宣府军三千来往操习而辽东宣大三镇兵留亰不遣大学士李东阳諌阻不从江彬获宠防致危乱云兵志曰正徳中宣府军及亰营互调春秋畨换如班军例迄世宗立乃已即此等军也
　　七年六月命纪功官分别耳功等次
　　兵部言耳记功次赏格所无四川贵州地方旷逺擒斩贼级无处取騐故取两耳又取小功总为一副谓之耳功今河南直州县辐辏而总兵等官辄令军士割耳奏报又无小功侥幸者众乞酌为之制命纪功官分别等差以闻
　　是年定平流贼赏例
　　名贼一级授一秩世袭为从者给赏次贼一级署一秩从贼三级及阵亡者俱授一秩世袭重伤囘营死者署一秩又以割耳多寡论功最多者至陞二秩世袭先是五年寜夏功后嘉靖元年江西功俱视流贼例
　　兵志曰自洪宣以后赏格皆以斩级多少豫定条例幸日启正徳间副使胡世寜言两军格鬪手眼瞬息不得差池何暇割级其获级者或杀已降或杀良民或偶得单行之贼被掠逃出之人非真功也宜选强明刚正之员为纪功官痛惩此时弗能行
　　八年设两官防军
　　自调邉军入卫于是集九邉突骑家丁数万人于亰师【即辽东宣大等军】名曰外四家乃立两官防次年命镇国府春秋两班官军及宣府军并选团营及勇士四卫诸军于西官防操练而正徳元年所操练新选官军则于东官防自是两官防军为选锋而十二团营且为老家矣
　　【臣】等谨按两官防之名立于是年者因是年六月造西官防操练所留宣府官军也实则正徳元年三月已操练官军于东官防矣武宗溺于武事自领中军晨夕操练火礟之声逹于九门浴铁文组照耀宫苑帝亲阅之名曰过锦末年复改团营为威武团练营别置团营教塲及武宗崩大臣以遗诏罢之散遣邉军世宗时邉警急团营现兵少仅选骑卒三万仍号东西官防至庚戌后改营制乃罢
　　十年六月命兵部同给事中等选营卫官军
　　给事中王良佐等奉命选各营卫官军是时食粮官军三十八万四千七百四十五人各内官奏免选者十六万有竒又例不选者四千七百余内操六千六百四十二人从征者二万九千余逃故者万五千四百余团营所存十三万四千九百八十三人而新选中者仅二万三千三百二十三人良佐等以闻乃命覆选于是亰卫得五万八千三百四十一人外卫原选八万八千七十二人春班已还及秋班赴而未齐者俱不复选在营仅得一万三千八百三十八人是时工作浩繁邉将用事故亰营戎政大壊如此
　　是年重定北邉赏例
　　独斩一级者陞一秩三人共者首陞署一秩从给赏四五六人共者首给赏从量赏二人共斩一防敌者首视三人例从量赏不愿陞者毎实授一秩赏银五十两署秩二十两后至嘉靖十五年定领军官千把总加至三秩止都指挥以上止陞署秩二级余加赏
　　十一年十月诏凡行师止推大臣一人提督军务以防将领不一之
　　从南亰兵科给事中周用等请也兵部议覆不必再推总制总督等官
　　十六年九月【时世宗已即位】议行清军六事
　　清军御史喻汉应诏陈言六事一曰备册籍以便清理言国初尺籍有军册黄册格眼册额军册编军册恵军册顺卫册班军册类姓册地名册鱼鳞册奏益册名色多端互考騐近来荡无一存乞令布政司直府州县于南亰后湖及兵部抄补一曰查调补以革奸言军犯调卫者沉匿公文彼此脱籍宜移文互查佥丁补伍一曰查批廽以收实效军批假伪多乞令兵部检发各处批册比对年月印信舛异者查提究治一曰处新军以实卫所一曰行存恤以稽逃窜一曰申旧例以徧巡厯下兵部采行之
　　世宗嘉靖元年七月定逃军例
　　兵部议上各营卫逃操官军初犯再犯者军如例责发官降一秩发原伍操练身后仍袭祖职三四逃以上及盗官马逃者无论官军并如例亰卫调外卫外卫调邉卫官降二秩永从所调卫带俸承袭各坐营官及将领并卫掌印官视嵗中所逃有无多寡为赏罚仍限期追补诏可着为例三年十一月命营官得捕逃军时总兵官武定侯郭勋言营军亡去例止发册清勾所辖官无得自捕故亡者往往遨逰都市人莫之禁也请着令凡把总管队及原管官旗得捕逃军送兵部究治且行巡视五城官督里人缉告逋逃匿不告者连坐从之
　　兵志曰嘉靖初捕亡令益苛有株连数十家勾摄至数十年者丁口已尽犹移覆纷纭不已兵部尚书胡世寜请屡经清报者免勾又避役之人必缓急难倚急改编原籍卫所有缺伍则另选舎余及犯罪者充补犯重发邉卫者责卖家产阖室迁发使絶顾念庶卫士皆土著而逃亡益鲜帝是其言其后用主事王学益议制勾军单立法详善乆之停差清军御史寛管觧逃军及军赴卫违限之科清军官日玩愒文卷磨灭议者复请申饬
　　六年十二月特命整饬团营设都御史一人提督军务领勅行事
　　帝谕大学士杨一清等议整饬团营一清等陈六事一曰慎简提督文臣谓兵部不应兼管营务二曰严择将领官员宜推举将官曽经战阵者付以搜选教练之任三曰慎选战锋官军谓宜大简各营分为等第选其勇健者三千人为一等就中又选胆力过人武艺精熟者一千人为战锋専备征调四曰时训练以求实用五曰禁科尅以作士气六曰查处亰营马匹谓各军马匹一年全支草料者凡三月余月折解所折不足以供立以待毙宜谕户部量増其数以防贫军而重惩其失养者帝令兵部如议行
　　兵志曰世宗设文臣知兵者一人领亰营是时额兵十万七千余人而存者仅半専理亰营尚书李承勋请足十二万之数部议遵治中例老者补以壮丁逃故者清军官依期解补从之
　　【臣】等谨按王圻续通考有八年桂萼上天下兵籍共九十七万之语此尚为虚数非实有之也
　　是年罢内臣出镇
　　正月革蓟镇镇守太监三月革四川分守中官五月革宻云分守石门守备六月革浙江等处分守守备内臣
　　十五年提督团营都御史王廷相条上三
　　一军士多杂工作终嵗不得入操虽名团营聴征实与田夫无异二军士替代吏胥需索重贿贫军不能办老羸茍且应役而精壮子弟不得收练三富军惮营操率贿将弁置老家数中贫者虽老疲亦常操练语颇切中既而两郊九庙诸宫殿之工起役军益多兵部请分畨为二半团操半放归而收其月廪雇役诏行一年自后邉警急团营见兵少仅选骑卒三万仍号东西官防余者悉老弱仍为营帅中官占役
　　二十二年正月复设冲锋破敌科
　　兵部集议防邉事宜言转战追奔变在呼吸我军战捷取首往往为敌所覆宜另设冲锋破敌一科选敢死士数千人为兵锋优其廪犒用以先登论功以摧陥为上不责斩获报可
　　二十九年九月复三大营旧制更三千营曰神枢营时谙逹入冦兵部尚书丁汝防覈亰营兵不及五六万人驱出城门皆流涕不敢前诸将领亦相顾变色汝防坐诛大学士严嵩乃请振刷以图善后吏部侍郎王邦瑞摄兵部言国初亰营劲旅不减七八十万元戎宿将常不乏人自变为十二团营又变为两官防虽浸不如初然额军尚三十八万有竒今武备积弛见籍止十四万余而操练者不过五六万支粮则有调遣则无此其不在逃亡而在占役不在军士而在将领帝命兵部议兴革已兵部防议言营日分而愈弱军日选而愈且官多则占役者众而军士疲于奔走营分则稽查为难而军士易于隠蔽号令不一苦乐不均一遇敌至则驱市人而战之马匹器械皆取办临时虽韩白难以制胜矣臣等谨条兴革六事一议罢团营以复祖制将十二团营两官防官军悉并入五军营仍分中左右哨掖五枝毎枝添设坐营官一人将二人逰击二人三千神机及五军所属千二团子手等营俱如故二议足军额以充营伍正统间各营团操官军有四十三万五千余人今之所存仅十二三请命提督賛理官清查见在实数设法处补三议防视官贠以便查理巡营科道官乆则易玩宜如治年间例一年一易举劾大小将领以备黜陟仍添差司官四人佐之四议革内臣以清宿今三大营内内臣提督监鎗等项不下二三十人此辈既不知兵又専以役占为务俱宜裁革五议选邉将以壮士气使本营将领各练本营士卒遇警即率所部出征不得更诿他人六议处班军以便防秋河南山东大寜中都等处原额班军十六万有竒毎年春秋更畨上班操备往往为各营借工私占之资自今请令于五月中赴亰各都司统率入营一体操练至十一月中旬掣囬休息不必两班赴亰如此则毎嵗亰营秋防之时可得军十五六万人比之召募尤为省费诏如部议于是悉罢团营两官防复三大营旧制更三千曰神枢罢提督监鎗等内臣命武臣一人总督亰营戎政以威寜侯仇鸾为之文臣一人恊理亰营戎政即以邦瑞充之其下设副等官已又从部议以四武营归五军营中军四勇营归左右哨四威营归左右掖各设坐营官一贠为正兵备城守将二贠为竒兵备征讨帝以营制新定告于太庙行之又遣四御史募兵畿辅山东山西河南得四万人分神枢神机各设副将一而增能战将六贠分领操练大将所统三营之兵居常名曰练勇有事更定职名五军营大将一员统军一万摠主三营副逰击佐击及坐营等官副将二员各统军七千左右前后将四贠各六千逰击四员各三千外备兵六万六千六百六十人神枢营副将二贠各统军六千佐击六员各三千外备兵四万人神机营亦如之已又定三大营官数五军营一百九十六员神枢营二百八员神机营一百八十二员共五百八十六员在亰各卫军俱分三营分之为三十三营合之为三大营终帝世其制屡更最后中军哨掖之名亦罢但称战守兵兼立车营
　　【臣】等谨按是时三大营内小营据兵志云三十三营图书集成又言分之为三十一营考防典内载四十五年令城守十一营中量并神枢第三营分入十营以符三十营之制故自后皆称为三十小营矣至战将六员因仇鸾请定职名故帝命平日且名练勇将有事更定职名详实録内兵志所书稍畧三营之制中为五军东为神枢西为神机
　　十月分遣御史选邉兵入卫
　　仇鸾方贵幸言于帝选各省邉军六万八千人分畨入卫与亰军杂练复令亰营将领分练邉兵兵部言各邉俱属重地若藩篱尽撤则堂宇何頼莫若毎镇量调赴亰余各留驻本镇待有警赴调帝卒从鸾议于是邉军尽亰师塞上有警邉将不得征集邉事益壊营将统兵在邉者皆横甚邉人苦之鸾死罢甘肃宣大入卫兵止辽东兵驻蓟辽之间
　　【臣】等谨按世宗复三大营鋭于改制闇于知人新政之始举而付之贪戾险狠之仇鸾偏聴独任生奸长乱而兵制益壊已
　　是年议募民兵
　　时亰师新被冦议募民兵以二万为率嵗四月终赴近亰防御
