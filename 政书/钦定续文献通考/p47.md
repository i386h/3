<!-- { "loadSidebar": true } -->
　　谕省臣曰民者国之本也今天下已定而民数未覈实其命户部籍天下户口毎户给以户帖于是户部置户籍户帖各书户之乡贯丁口名嵗以字号编为勘合用平印钤记籍蔵于部帖给于民仍令有司嵗计其户口之登耗以闻着为令
　　八年正月设养济院
　　命有司察穷民无告者给屋舍衣食又设漏泽园葬贫民天下府州县立义冢恵帝建文元年二月诏鳏寡孤独疾废者官为收养
　　十四年正月命天下郡县编赋役黄册
　　其法以一百一十户为里一里之中推丁粮多者十人为之长余百户为十甲甲凡十人嵗役甲长一人甲首十人董其事城中曰坊近城曰厢乡都曰里先后各以丁粮多寡为次毎里编为一册册之首总为一图其里中鳏寡孤独不任役者附十甲后为畸零毎十年有司更定其册以丁粮増减而升降之册凡四一上户部其三则布政司府县各存一焉上户部者册面黄纸故谓之黄册年终进呈送后湖东西二库庋蔵之嵗命户科给事中一人御史二人户部主事四人厘校讹舛其后二十三年八月户部奏重造黄册如丁口有増减者即为收除田地有买卖者即令过割务在不亏原额其上中下三等人户亦依原定编类不许更改分丁析户以避差徭庶几无移易倚托之患命颁行之次年天下黄册成【互见田赋职役考】凡册式内定到田地山塘房屋车船各项欵目所在官司有者依式开冩无者不许虚开若类县总都总收除项下止许开冩人丁事产总数不必备开花户凡僧道给度牒有田者编册如民科无田者亦为畸零凡云贵流官土官附近驯熟通汉语者编造其余夷民不造
　　明史食货志曰其后黄册只具文有司征税编徭则自为一册曰白册云
　　是年天下户一千六十五万四千三百六十二口五千九百八十七万三千三百五
　　二十一年九月编军户图籍
　　时以内外衞所军伍有缺遣人追取户丁往往鬻法且又骚动于民乃诏自今衞所以亡故军士姓名乡贯编成图籍送兵部然后照籍移文取之毋擅遣违者坐罪寻又诏天下郡县以军户类造为册具载其丁口之数如遇取丁补伍有司按籍遣之无丁者止自是无诈冒不实役及亲属同姓者矣二十三年正月谕兵部尚书沈溍曰兵以衞民民以给兵二者相湏也民不可以重劳军不可以重役今天下各衞所多有一户而充二军致令民户耗减自今二军者宜免一人还为民
　　二十三年督令逃民归业
　　令监生同各府州县官拘集里甲审知逃户有他郡流移者即时送县官给行粮押赴原籍复业老弱不能归及不愿归者令在所着籍授田输赋
　　二十四年令选取富民充实京师
　　帝惩元末豪强侮贫弱立法多右贫抑富尝命户部籍浙江等九布政司应天十八府州富民万四千三百余户以次召见徙其家以实京师谓之富户至成祖时复选应天浙江富民三千户附籍北京
　　二十六年令各处户口毎嵗分豁旧管新收开除实在总数
　　仍定毎十年一造黄册至孝宗治四年定先年造册之时有将丁口漏报或税粮诡寄户籍那移者许自首改正州县各计人户填冩帖文各一纸给发各户亲领执照使知本户旧管新收开除实在丁粮各若干州县以为凭据
　　是年天下户一千六十五万二千八百七十口六千五十四万五千八百一十二
　　浙江布政司【户二百一十三万八千二百二十五口一千四十八万七千五百六十七】江西布政司【户一百五十五万三千九百二十三口八百九十八万二千四百八十一】湖广布政司【户七十七万五千八百五十一口四百七十万二千六百六十】福建布政司【户八十一万五千五百二十七口三百九十一万六千八百六】北平布政司【户三十三万四千七百九十二口一百九十二万六千五百九十五】山东布政司【户七十五万三千八百九十四口五百二十五万五千八百七十六】山西布政司【户五十九万五千四百四十四口四百七万二千一百二十七】河南布政司【戸三十一万五千六百一十七口一百九十一万二千五百四十二】陜西布政司【戸二十九万四千五百二十六口二百三十一万六千五百六十九】四川布政司【戸二十一万五千七百一十九口一百四十六万六千七百七十八】广东布政司【户六十七万五千五百九十九口三百万七千九百三十二】广西布政司【户二十一万一千二百六十三口一百四十八万二千六百七十一】云南布政司【户五万九千五百七十六口二十五万九千二百七十】应天府【户一十六万三千九百一十五口一百一十九万三千六百二十】苏州府【户四十九万一千五百一十四口二百三十五万五千三十】松江府【戸二十四万九千九百五十口一百二十一万九千九百三十七】常州府【户一十五万二千一百六十四口七十七万五百一十三】镇江府【戸八万七千三百六十四口五十二万二千三百八十三】庐州府【户四万八千七百二十口三十六万七千二百】鳯阳府【户七万九千一百七口四十二万七千三百三】淮安府【户八万六百八十九口六十三万二千五百四十一】扬州府【户一十二万三千九十七口七十三万六千一百六十五】徽州府【戸一十二万五千五百四十八口五十九万二千三百六十四】宁国府【户九万九千七百三十二口五十三万二千二百五十九】池州府【户三万五千八百二十六口一十九万八千五百七十四】太平府【户三万五千二百九十口二十五万九千九百三十七】安庆府【户五万五千五百七十三口四十二万二千八百四】广徳州【户四万四千二百六十七口二十四万七千九百七十九】徐州【户二万二千六百八十三口一十八万八百二十一】滁州【户三千九百四十四口二万四千七百九十七】和州【户九千五百三十一口六万六千七百一十一】
　　三十一年八月【时恵帝已即位】诏天下衞所军单丁者放为民恵帝建文五年八月【时成祖已即位】诏抚绥直淮安及北平永平河间诸郡避兵流移复业者凡七万一千三百余户
　　成祖永乐元年天下户一千一百四十一万五千八百二十九口六千六百五十九万八千三百三十七三年九月徙山西民万户实北平
　　恵帝建文四年九月既徙山西民无田者实北平至是复覈太原平阳泽潞辽沁汾丁多田少及无田之家分其丁口以实北平十四年十一月徙山东山西湖广流民于保安州自是以后移徙者鲜矣
　　五年五月平安南得府州四十八县一百八十户三百十二万设交阯布政司
　　自唐之亡交阯沦于蛮服者四百余年至是复入版图十一年七月琼州府临商县民黄茂奉命招谕深峒那呆等二十四峒生黎黎民来归者计户四百有竒口千三百有竒葢自初至今招抚诸黎来归者六十七处户三万有竒十二年四月户部言广东琼州府宜伦县民黄凯临髙县吏王荣安招诱大小英豪及曹衙南等村黎人二千三十七户悉愿占籍为民至宪宗成化十一年两广总督朱英招抚猺獞效顺者定为编户给复三年自是归附日众凡为户四万三千有竒口十五万有竒
　　宣宗宣徳三年二月清理逃军户籍
　　谕天下军逃还乡有诈为死者有更名充吏卒贴书倚官害民者有为僧道生员者有投豪势官民为家人佃户行财生理者有隠其丁口寄于别户并于外境立民籍者并许自告改正违者并其隣里及容隠之人俱如前例论罪又谕凡各州县勾解逃军及补役军丁多于所在官司冐给家人文引供送其家人不行随送及到卫所不一二月即将文引照身逃回原籍及影射各处潜住或经商受雇于人者有之若此等者许三月内赴官出首与免本罪仍赴原卫所着役故违不首或事发挨究得出本犯发邉逺充军户下别选壮丁一人补原伍两隣里甲并有司虗出文引官吏一体问罪
　　四月招逃民复业
　　时谕户部限各处逃徙人民三月内复业凡所负税粮悉与蠲免其有乆居于彼产业已成者许令占籍仍命有司善加抚绥五年十一月巡抚河南侍郎许廊招抚开封等府逃民一十一万五千六百余户兵部郎中刘文勇招抚汉中逃民一千九百余人松江府知府赵豫上安辑逃民防曰比户部榜谕凡逃移人户皆限三月复业违者与隠藏之家俱发充军此法至严人知畏惧然亦有未复业者葢以公赋有欠私债无偿故地荒芜旧居毁撤难以措手不能安身乞勅户部偹榜通行晓谕仍令有司从实取勘逃亡民户凡有公私欠负俱停徴三年凡诸差徭亦在三年之后如是而犹不复业人犹容隠者依前例发遣充军庶逃民来归者众矣
　　英宗正统元年造逃户周知册
　　令山西河南山东湖广陜西南北直保定等府州县造逃户周知文册偹开逃民乡里姓名男妇口数军民匠灶等籍及遗下田地税粮若干原籍有无人丁应承粮差若系军籍则开某卫军役及有无缺伍送各廵抚并清军御史处督令复业其已成家业愿入册者给与户由执照仍令照数纳粮若本户原有丁多税粮十石以上今止存一二丁者认种地五十畆原籍有人办粮者每人认种地四十畆俱照轻租民田例起科原系军匠籍者仍作军匠附籍该卫缺人则发遣一丁补役该输班匠则发遣一丁当匠原籍民灶籍者俱作民灶籍灶户免盐课量加税粮如仍不首虽首而所报人口不尽或展转逃移及窝家不举首者俱发甘肃卫所充军八年令逃军逃匠逃囚人等自首免罪各发着役罪重者从实开奏量与寛减其逃民匠不报籍复业团聚非为抗拒官府不服招抚者户长照南北地方发邉卫充军
　　二年令各处有司委官挨勘流民
　　籍男妇大小丁口排门粉壁十家编为一甲互相保识分属当地里长带管若团住山林湖泺或投托官豪势要之家蔵躱抗拒官司不服招抚者正犯处死户下编发邉卫充军里老窝家知而不首及占恡不发者罪同
　　三年禁数姓合户附籍
　　四年添设山东山西河南陜西湖广布政司所属并顺天等府州抚治流民之官
　　时添设佐贰官各一员自是之后复添设大员天顺八年添设湖广布政司参议一员于荆襄汉阳等府抚治流民宪宗成化元年添设陜西按察司副使一员于汉中府抚冶流民十七年添设四川按察司副使一员于重防保顺四府抚治流民孝宗治八年添设河南布政司参政一员于南阳府抚治流民九年令河南分巡汝南道佥事兼理抚民
　　十三年令老疾致仕事故官家属附籍者离本籍千里者许附不及千里者发还
　　景泰中令民籍者收附军匠灶役冒民籍者发还
　　景帝景泰二年申隠丁换户之禁
　　凡攒造黄册如有奸民豪户通同书手或诡寄田地飞走税粮或隠瞒丁口脱免差徭或改换户籍埋没军伍匠役者或将里甲那移前后应当者许自首改正入籍免罪凡各里旧额人户除故絶并全户充军不及一里者许归并余剰人户发附近外里辏图编造不许寄庄各图人户冇兄弟各防及幼子长而赘壻愿归亲子生而所养异姓子愿归宗者俱准另籍如人丁数少及有军匠等役占碍者仍不许分居三年又令各处攅造黄册官吏里书人等揑甲作乙以有为无以无为有者发口外为民
　　英宗天顺元年天下户九百四十六万六千二百八十八口五千四百三十三万八千四百七十六
　　八年令在营官军户丁舍余不许附近寄籍原籍丁尽者许摘丁发回
