<!-- { "loadSidebar": true } -->
　　防濂孔子庙堂议曰世之言礼者咸取法于孔子不以古之礼祀孔子防祀也防祀不敬不敬则无福奈何今之人与古异也古者主人西面几筵在西也汉章帝幸鲁祠孔子帝西面再拜开元礼先圣东向先师南向三献官西向犹古意也今袭开元二十七年之制迁神南面非神道尚右之义矣古者木主栖神天子诸侯庙皆有主大夫束帛士结茅为菆无像设之事开元礼设先圣神座于堂上两楹间先圣东北皆莞席尚扫地而祭也今因开元八年之制抟土而肖像焉失神而明之之义矣古者灌鬯焫萧求神于阴阳也今用薰芗代之非简乎古者朝觐会同郊庙祭飨皆设庭燎司烜共之火师监之示严敬也今以东炬当之非渎乎古之有道有德者使教焉死则以为乐祖祭于瞽宗谓之先师若汉礼有髙堂生乐有制氏诗有毛公书有伏生也又凡始立学者必释奠于先圣先师释奠必有合谓国无先圣先师则所释奠者当与邻国合若唐虞有防伯夷周有周公鲁有孔子则不合也当是时学者各祭其先师非其师弗学非其学弗祭学校既废天下莫知所师孔子集羣圣之大成顔曽思孟实传其道尊之以为先圣先师而通祀于天下固宜若七十二子止于国学设之庶几弗悖礼意开元礼国学祀先圣孔子顔子等七十二贤配诸州惟配顔子今以荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厠其中吾不知其何説也古者立学专以明伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹尚祖也今回参伋坐飨堂上而其父列食于庑间颠倒彝伦莫此为甚吾不知其何説也古者士见师以菜为贽故始入学者必释菜以礼其先师其学官时祭皆释奠今专用春秋非矣释奠有乐无尸释菜无乐是二释之重轻以乐有无也今袭用魏汉律所制大晟乐乃先儒所谓乱世之音可乎哉古者释奠释菜名义虽存而仪注皆不可考开元礼彷佛仪礼馈食篇节文为详所谓三献献后各饮福即尸酢主人主妇及賔之义也今惮其烦惟初献得行之可乎哉他如庙制之非宜冕服之无章器用杂乎雅俗升降昧乎左右此类甚多虽更仆不可尽若乃建安熊氏欲以伏羲为道统之宗神农黄帝尧舜禹汤文武次而列焉臯陶伊尹太公周公暨稷契夷益说箕子皆天下公卿之师式宜秩祀天子之乐若孔子实兼祖述宪章之任其为通祀则自天子下达茍如其言则道统益尊三皇不汩于医师太公不辱于武夫矣昔周立四代之学学有先圣虞庠以舜夏学以禹殷学以汤东胶以文王复各取当时左右四圣成其徳业者为之先师以配享焉此固天子立学之法也
　　七年正月勅修曲阜孔子庙
　　至二十一年四月中书科庶吉士解缙于大庖西上封事大畧言方今宜更正太学祀典而阙里仍建叔梁纥庙赠以王爵配以顔路曾晳孔鲤一洗歴代之因仍帝以其年少敢言颇纳之英宗正统三年五月三氏学教授裴侃复言顔孟之父倛封公惟伯鱼子晳仍侯乞追封公爵偕顔孟父俱配啓圣殿孝宗治十四年四月南京礼部侍郎兼国子监祭酒谢铎陈维持风教四事其一曰正祀典以究明伦之实亦请于阙里立庙祀叔梁纥以顔路曾晳孔鲤诸贤配享皆不果行
　　十五年四月诏天下通祀孔子并颁释奠仪注
　　初帝于四年更定释奠仪物改初制笾豆之八为十笾用竹其簠簋豋铏及豆初用木者易以瓷各为高案牲易以熟乐生六十人舞生四十八人引舞二人凡百一十人并择国子生及公卿子弟在学者豫教肄之六年八月翰林国史院学士承旨詹同侍讲学士乐韶凤等上所制释奠乐章迎神曰咸和奠帛初献曰宁和亚献曰安和终献曰景和彻馔及望瘗送神皆曰咸和于是礼部尚书牛谅复以所定礼仪进自遣官传制以至行事皆典仪唱礼迎神三献彻馔皆奏乐乐用同等所定乐章制曰可遂定制斋戒前一日太常司官宿于本司次日奏致斋二日升殿传制遣官行礼其正祭陈设正坛犊一羊一豕一笾豆各十豋一铏一簠簋各二帛一白色织文曰礼神制帛共设酒尊三爵三篚一于坛东西南向设祝文案于坛西四配位每位羊一豕一笾豆各十簠簋各一豋一铏二爵三帛一篚一十哲位东五坛共豕一帛一篚一爵三每位笾豆各四铏一簠簋各一酒盏一西五坛陈设同东庑五十三位十三坛共豕一帛一篚一爵三每坛笾豆各四簠簋各一酒盏四西庑五十二位共十三坛陈设同东庑至是又谕礼部尚书刘仲质曰孔子明帝王之道以教后世其功参乎天地今天下庙学并建而报祀之礼止行京师岂非缺典乃复定制凡府州县学笾豆以八器物牲牢皆杀于国学三献礼同十哲两庑一献其祭各以正官行之十七年复定有司朔望谒庙学礼六月命礼部制大成乐器至二十六年乐器成颁于天下府学令州县学凖其式
　　五月新建太学孔子庙成帝亲诣释奠
　　庙在学东门左右列防二十四自经始以来帝数临视至是落成既遣官致祭复亲释奠有加礼至三十年以国学孔子庙隘令工部改作其制皆帝所规画也
　　自后嗣君即位必亲一释奠为定例详幸学门
　　十八年十月诏免孟子后裔及凡圣贤后裔输作者洪武五年尝罢孟子配享逾年以孟子辨异端辟邪説发明孔子之道复配享如故至是诏曰孟子传道有功名教歴年既久子孙甚微近有以罪输作者岂礼先贤之意哉其加意问访凡圣贤后裔输作者皆免之
　　二十九年三月以行人司副杨砥言罢汉扬雄从祀益以董仲舒
　　至宪宗成化三年七月封仲舒广川伯
　　仁宗洪熙元年赐衍圣公来朝第宅
　　时衍圣公孔彦缙来朝馆于民舍帝闻之顾侍臣曰四裔朝贡之使皆有公馆先圣子孙独寓宿民家何以称崇儒重道之意遂命工部赐宅东安门外至英宗天顺中以赐第湫隘命择大第易之
　　宣宗宣徳三年正月命礼部考正从祀先贤名位颁示天下
　　四川万县训导李译言各处从祀先贤多有差讹且失次序若不考正实乖祀典帝是之命礼部考正颁示焉至英宗正统元年六月以忠州训导宋广言复较定之
　　十年四月【时英宗已即位】以元学士吴澄从祀孔子庙庭从慈利县教谕蒋明之言也至孝宗治四年正月南京祭酒谢铎疏言吴澄生长于淳祐贡举于咸淳受宋之恩已如此其久为国子司业为翰林学士歴元之官乃如彼其荣迹其所为曾不及洛邑之顽民何敢望首阳之高士乞黜澄以从莽大夫之例十四年四月铎因地震建言复疏斥之不果罢世宗嘉靖九年厘正祀典始用其言
　　英宗正统二年六月以宋儒胡安国蔡沈真德秀从祀孔子庙庭
　　至宪宗成化三年七月封安国建宁伯沈崇安伯徳秀浦城伯
　　三年五月禁天下祀孔子于释老宫祭物非土地所产者以所产代
　　九年二月诏复宋儒周敦颐程颢程颐司马光朱熹子孙
　　景帝景泰三年五月诏顔孟二氏子孙世以嫡长各一人袭翰林院五经博士
　　时以顔子五十九代孙希惠孟子五十六代孙希文袭
　　六年六月以宋儒朱熹九代孙梃为翰林院世袭五经博士
　　九月授程颐十七代孙克仁七年五月授周敦颐十二代孙冕皆世袭翰林院五经博士至孝宗治十五年四月科臣戴鋭言熹乃徽之婺源人婺源旧有祠今燬于火宜令有司撤而新之春秋以时致祭诏从其请世宗嘉靖二年四月御史王完言熹宗族坟墓在建安者已置博士世祀其次子四世孙勲还居婺源宜如衢州孔庙例官其嫡长孙一人主祀事从之乃又授熹十一代孙墅为翰林院五经博士仍令世袭增置婺源县祭田二百亩令二支子孙収所入以供嵗祀羡余计丁均给蠲其徭役其后熹宗天啓二年授张载十四代孙文运愍帝崇祯三年授邵雍二十七代孙继祖皆世袭翰林院五经博士惟程颢之后明初失传崇祯三年河南廵按李日宣请以颐后为之嗣从之遂以颐裔孙接道世袭翰林院五经博士
　　宪宗成化元年十二月诏议元儒刘因从祀
　　时国子监助教李伸言因当兵燹之余其著述虽多残缺不备观其遗文所载河图辨太极图后记诸篇皆足以继往开来有功名教在元尝因许衡吴澄并称衡既从祀于当时澄亦褒荣于今日独因未得通祀实为缺典命儒臣公议太常寺少卿兼侍读学士刘定之以为不当列祀孔庙可令直容城县立祠祀之诏从其议至三年六月定之请用胡安国蔡沈例增元儒陈澔从祀勅下江西考其行事以闻议亦寝四年五月广东博罗县训导游宣请以宋儒熊禾从祀大学士彭时议却之
　　刘定之驳刘因从祀议曰谨按元儒刘因徳性刚正学识明悟所作诗文理趣出人意表而进退之际安于义命是以裕宗不能留世祖不能致可谓贤矣然而建言者遽欲以因列诸孔庙从祀则事体甚重不可以不辨建言者谓顔子未尝著书而配享孔子不可以因未著书而不之取夫顔子何可当也孔子之道传之顔子后世取信于孔子之言其言备于论语载于中庸见于孟子存于易繋辞等书不一而足虽顔子未尝著书何害其为传道今乌得以因未著书而仰攀顔子为比哉建言者又谓从祀诸贤其中亦有可疵议者因无可疵议奈何反不得从祀夫左邱明以下经师二十二人虽其中不无可议然当世衰道徴火于秦黄老于汉佛于魏晋之时而此二十二人者守其遗经转相付授讲説注释各竭其才以待后之学者则其为功殆亦犹文武成康之子孙虽衰替微弱无所振作尚能保守姬姓之宗祀谱牒以阅歴春秋战国不亡而幸存者也虽有大过亦当宥之况小失乎愚窃以仲尼素王也七十子助其创业者也二十二经师助其垂统者也遇其有过议而贷之犹得陪从也非是之比而徒曰我无过可以陪从未之前闻也建言者又谓与因同时若许衡吴澄其学与徳无以逾于因亦得从祀因岂得独遗夫因之与衡澄其徳学无大弗若也其功则有弗若也何也衡以其行道之功澄以其明道之功当元氏奋自朔漠统据函夏其时知尧舜禹汤文武周公之道传之孔子足以抚世御极衡实首倡率之知是道之可行至于澄所作诸经纂言发挥洞达自朱子以后依经立説者鲜克俪之是以我朝太宗文皇帝命儒臣修辑五经四书性理大全于澄之説多所采入可谓能明是道者矣而因之説未有采则是因既未若衡之道行于当时又未若澄之道明于后世其不从祀未必为阙典矣宜仿杨时例令所在官司建祠奉祀庶足以伸敬先贤劝励来学亦圣时崇儒重道之举也
　　十二年九月以祭酒周洪谟言增孔子庙乐舞为八佾笾豆各十二
　　洪谟请易孔子封号为神圣广运因言孔子所封乃当时天王之王既正南面之位宜服冕十二旒衣十二章十笾十豆各増为十二六佾之舞増为八佾之舞又古者鸣球琴瑟堂上之乐笙镛柷敔堂下之乐而干羽舞于两阶今舞羽居上而乐器居下非制也宜令典乐者改正下礼部议尚书邹干言正统十二年三月巡按直御史李奎请加封孔子英宗以孔子万世帝王所尊已有大成至圣之号不必増益今神圣广运出于伯益赞尧之词不若大成至圣本于孟子中庸犹可以拟议也洪武中新建南京太学止设神主不设塑像今北监所有塑像皆因元旧不忍撤毁耳以此观之冕旒葢因塑像之旧亦非圣朝之制而笾豆佾舞之数则祖宗斟酌已有定式矧易諡号加器数举不足为孔子重轻惟佾舞居上宜行太常寺考正之余仍旧便洪谟复疏争之诏加笾豆佾舞之数及改羽舞居下如所请至孝宗治九年増乐舞为七十二人如天子之制
