<!-- { "loadSidebar": true } -->
　　【臣】等谨按宗庙之礼金沿宋制五年一禘三年一祫时享于太庙朝献于衍庆宫有事南郊则先期朝享典礼綦偹天徳以前事由草创礼多间濶大定明昌制度寖备而两朝朝享史仅一见禘祫亦间行之良以法驾卤簿赀费既多祼荐登降仪节实繁虽全盛之际亦不克数举惟衍庆朝献春秋必亲其礼杀矣至贞祐以后国家多故又无暇及焉然一代之祭朝享而外独隆禘祫视宋之仅以卜郊而见者此为得之矣
　　元
　　【臣】等谨按元史禘祫事无可见者
　　明太祖洪武元年四月祫飨太庙
　　时定春特享于各庙余三时及嵗除合祭于徳祖庙徳祖考妣居中南向懿祖考妣东第一位西向熈祖考妣西第一位东向仁祖考妣东第二位西向其后复定孟春择上旬吉日夏秋冬俱用朔日嵗暮用除日俱行合享之礼
　　明史礼志曰洪武七年御史答禄与权言受命七年禘祭未举宜参酌古今成一代之典诏下礼部太常司翰林院议以为虞夏商周世系明白故禘礼可行汉唐以来莫能明其始祖所自出当时所谓禘祭不过合已祧之祖而祭之乃古之大祫非禘也宋神宗尝曰禘者所以审谛祖之所自出是莫知祖之所自出禘礼不可行也今国家追尊四庙而始祖所自出者未有所考则禘难遽行帝是其议
　　【臣】等谨按防典成化二十三年宪宗将升祔而九室已备乃祧懿祖附载于此
　　孝宗治元年始即嵗除日行祫祭礼
　　奉祧庙懿祖神座于正殿左居熈祖上
　　世宗嘉靖十年正月定大祫礼四月禘于太庙
　　时帝问大学士张璁以禘祫之义因谕祫有时祫大祫今嵗暮之际拟诸大祫固似其实未可比也以大祫而兼节日之祭祫义反轻非所以尊孝祖宗之意是不可以不别乃命祧徳祖正太祖南向之位每嵗孟春特享自太宗而下各居一幄同日行礼夏秋冬三享仍于太祖之室相向行时祫礼如今之制季冬中旬择吉以嵗事告终行大祫礼以徳祖居尊及懿熈仁三祖合享于太庙先期告祭以嵗除为节祭归之奉先殿又今张璁以禘祫义与夏言议言献禘义一篇大义谓自汉以下谱牒难考欲如虞夏之禘黄帝商周之禘帝喾不能尽合谨推明古典采酌先儒精微之论宜为虚位以俟帝深然之防中允廖道南谓朱氏为颛顼裔请以太祖实录为据禘颛顼遂诏礼部以言道南二疏防官详议诸臣咸谓称虚位者茫昧无据尊颛顼者世逺难稽庙制既定高皇帝始祖之位当禘徳祖为正帝意主虚位令再议而言复疏论禘徳祖有四可疑且今所定太祖为太庙中之始祖非王者立始祖庙之始祖帝并下其章诸臣乃请设虚位以禘皇初祖南向奉太祖配西向礼臣因言大祫既嵗举大禘请三嵗一行庶疏数适宜帝自为文告皇祖定丙辛嵗一行敇礼部具仪择日四月礼部上大禘仪注前期告庙致斋三日备香帛牲醴如时享仪锦衣卫设仪卫中书官书皇初祖帝神牌位于太庙太常卿奉皇初祖神牌太祖神位于太庙正殿安设如圗仪至日礼如大祀圜丘仪
　　礼志是时议祧徳祖罢嵗除祭以冬季中旬大祫太常寺设徳祖神位于太庙正中南向懿祖而下以次东西向十五年复定庙飨制立春犆享各出主于殿立夏立秋立冬出太祖成祖七宗主飨太祖殿为时祫季冬中旬卜日出四祖及太祖成祖七宗主飨太祖殿为大祫祭毕各归主于其寝世宗实录十五年再举大禘礼臣以太庙修饰未完请仍书皇初祖神牌于文华殿奉请太祖神主于内殿至太庙行礼毕仍奉太祖神主归内殿帝命神牌即太庙冩之余如仪二十四年罢
　　十七年定大祫祝文
　　九庙帝后谥号俱全书时祫止书某祖某宗某皇帝更定季冬大祫日奉徳懿熈仁及太祖异室皆南向成祖西向北上仁宗以下七宗东西相向礼三献乐六奏舞八佾皇帝献徳祖帝后大臣十二人分献诸帝内臣十二人分献诸后
　　二十年十一月礼官议嵗暮大祫当陈祧主而景神殿隘请暂祭四祖于后寝用连几陈笾豆以便周旋诏可二十二年定时享大祫罢出主上香奠献等仪临期
　　奉衣冠出纳太常及神宫监官奉行　二十四年罢季冬中旬大祫并罢告祭仍以嵗除日行大祫礼同时享二十八年复告祭仪　四十五年【穆宗即位】大祫时享遣
　　官摄事【礼部以服制未除请遵治十八年例嵗暮大祫孟春时享皆遣官摄之乐设而不作帝即丧次致齐陪祀官亦在二十七日之内宜令暂免从之】
　　【臣】等谨按明史礼志禘祫之礼讫于穆宗即位之初是后无可见者盖自神宗以摄祭为常槩不亲飨熹宗愍帝时事日非未有及于禘祫之大典者矣









　　钦定续文献通考卷八十三
　　钦定四库全书
　　钦定续文献通考卷八十四
　　宗庙考
　　功臣配享
　　宋理宗寳庆二年三月诏太常寺建功臣阁以昭勲崇徳为名　端平二年八月以太师赵汝愚配享宁宗庙庭仍图像于昭勲崇徳之阁
　　吴自牧梦梁录曰太常寺有昭勲崇徳阁绘像文武功勋大臣自忠献赵韩王普以下二十四人于其上
　　辽太祖初诏以耶律塔雅克配享庙庭
　　约尼时塔雅克为北边伊喇简献皇后与诸子之罹难也尝倚之以免帝思其功不忘又嘉其孙允之忠故有是命
　　圣宗统和二十九年诏建赠尚书令大丞相鲁国王耶律隆运庙于干陵侧
　　【臣】等谨按王圻续通考谓此与同堂配享不同然在干陵侧亦有配享意故附于此又隆运建庙干陵事见本而无年月考圣宗纪隆运卒于统和二十九年十月则建庙当即是本年事也
　　兴宗景福元年七月诏写北府宰相萧孝先南府宰相萧孝穆像于御容殿
　　时诏写圣宗御容帝谒见哀恸乆之因诏写二臣像于殿侧
　　重熈二十一年八月诏以太尉乌哲配享圣宗庙【臣】等谨按辽史功臣配享仅如上道宗及天祚帝两朝无可见者
　　金世宗大定八年十月命图画功臣于太祖庙其未立牌者立之　十四年十月朔诏图画功臣于衍庆宫圣武殿之左右庑
　　初帝思太祖太宗创业艰难求当世羣臣勲业最著者圗像于衍庆宫辽王舍音金源郡王萨哈辽王宗干秦王宗翰宋王宗望梁王宗弼金源郡王希卜苏金源郡王干鲁金源郡王希尹金源郡王罗索楚王宗雄鲁王栋摩金源郡王尼楚赫随国公阿里罕金源郡王完顔忠豫国公普嘉努金源郡王萨里罕衮国公刘彦宗特进乌楞古特进实实凡二十人　十一年十月帝谓宰相曰衍庆宫图画功臣已命増为二十人如丞相韩企先自本朝兴国以来宪章法度多出其手至于闗决大政但与大臣谋议终不使外人知觉汉人宰相前后无比若褒显之亦足示劝于是増为二十一人后又念罕都死康宗时不及驰鹜辽宋之郊然异姓之臣莫先焉乃又定亚次功臣代国公罕都金源郡王实图美徐国公珲楚郑国公们图珲濮国公实古纳济国公芬彻韩国公锡黙阿里元帅左监军巴尔斯鲁国公富察实嘉努银青光禄大夫防古随国公和尼特进托克索齐国公博勒和开府仪同三司乌雅富埓珲仪同三司阿里布镇国上将军乌凌阿泰欲太师领三省事朂太傅大臭大兴尹持嘉晖金吾卫上将军耶律马武骠骑卫上将军韩常谭国公阿里布凡二十二人悉图像衍庆宫至十五年金源郡王赫舍哩志宁赫舍哩良弼亦图像衍庆宫
　　【臣】等谨按罕都以下二十二人图像衍庆宫见阿里布其中惟罕都配享世祖余皆不与焉
　　章宗明昌四年三月定配享功臣
　　先是海陵天徳二年二月太庙祫享有司拟上配享功臣诏以萨哈希卜苏舍音杲干鲁鄂斯欢忠东向配太祖位以尼堪宗翰斡里雅布宗望防摩罗索尼楚赫西向配太祖位世宗大定三年十月祫享又以舍音斡鲁萨哈希卜苏【志讹作实寳】鄂斯欢配享太祖宗望栋摩宗翰罗索尼楚赫配享太宗其后次序屡有更易八年命图画功臣于太祖庙有司第祖宗佐命之臣勲续之大小官资之崇卑以次上闻乃定左庑开府金源郡王萨哈皇伯太师右副元帅宋王宗望开府金源郡王斡鲁皇伯太师梁王宗弼开府金源郡王罗索皇叔祖元帅左都监鲁王栋摩开府随国公阿里罕仪同三司兖国公刘彦宗右丞相齐国简懿公韩企先特进宗人实实【志讹作希卜苏】右庑太师秦王宗翰皇叔祖辽王杲开府金源郡王希卜苏【志讹作实实】开府金源郡王完顔希尹太傅楚王宗雄开府前燕京留守金源郡王完顔尼楚赫开府金源郡王完顔忠金源郡王完顔萨里罕特进宗人乌楞古右丞相金源郡王赫舍哩志宁十六年左庑迁梁王宗弼于斡鲁上十八年黜实实【志讹作希卜苏】而次普嘉努于阿里罕下二十二年増皇伯太师辽王宗翰而以舍音萨哈首左右庑宗干宗翰宗望次之其下以次列至是年次序始定东廊分配十三人辽智烈王舍音杲太师辽忠烈王宗干鄂博【以上二人分配太祖】太师右副元帅宋桓肃王鄂勒博宗望【分配太宗】开府仪同三司金源郡毅武王希卜苏开府仪同三司金源郡贞宪王完顔古绅希尹太傅楚威敏王摩罗欢宗雄【以上三人分配太祖】开府仪同三司燕京留守金源郡襄武王完顔尼楚赫【始配太宗改配太祖】开府仪同三司金源郡明毅王完顔忠鄂斯欢【分配太祖】金源郡庄襄王杲萨里罕【分配太宗】特进庄翼宗人乌楞古特进威敬完顔实实【以上二人分配太祖】太师尚书令淄忠烈王图克坦克宁太师尚书令南阳郡文康王张浩【以上二人分配世宗】西廊分配十八人开府仪同三司金源郡忠毅王萨哈太师秦桓忠王尼堪宗翰【以上二人分配太祖】太师梁忠烈王恩楚宗弼【分配太宗】开府仪同三司金源郡刚烈王斡鲁【分配太祖】开府仪同三司金源郡庄义王完顔罗索【分配太宗】元帅左都监鲁庄明王栋摩开府仪同三司随国刚宪公阿里罕开府仪同三司豫国襄毅公普嘉努昱【以上三人分配太祖】开府仪同三司兖国英敏公刘彦宗右丞相齐国简懿公韩企光【以上三人分配太宗】太保尚书令广平郡襄简王季石开府仪同三司右丞相金源郡武定王赫舍哩志宁开府仪同三司左丞相沂国公布萨忠义仪同三司右丞相崇国公赫舍哩良弼右丞相莘国公石琚右丞相申国公唐古安礼开府仪同三司平章政事图克坦喀齐喀参知政事叙【以上八人俱分配世宗】
　　以上每一朝为一列着为令
　　【臣】等谨按礼志二十二年増皇伯太师辽王舍音萨哈宗干宗翰宗望云云考原文似有二悮舍音虽封辽王实为世宗之皇叔祖不得曰皇伯太师又舍音即杲与萨哈宗翰宗望已经配飨不得曰增细详文义是年之増入者宗干也故称皇伯大师至明昌四年次序当是以萨哈首左庑升舍音于宗翰上首右庑宗干次萨哈宗翰次舍音宗望又次宗干序次始明又按史希卜苏昭祖之孙大定三年追封金源郡王谥忠毅实实实图美子扎兰路完顔部人熈宗间赠特进大定间谥威敏图像衍庆宫二十一人备载实实中姓名甚详礼志配享功臣二人姓名互异今具正之
　　五年閠十月配享世祖庙庭増五人
　　以仪同三司代国公罕都银青光禄大夫伊克特进和卓开府仪同三司博诺仪同三司巴达配享【臣】等谨按列传是年图克坦克宁图像衍庆宫泰和元年张浩布萨忠义石琚亦如之附录于此
　　卫绍王大安元年配享章宗庭二人
　　以司空左丞相南阳郡武昭王襄仪同三司寿国文贞公张万公配享
　　元好问集是年万公又图像衍庆宫
