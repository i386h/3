<!-- { "loadSidebar": true } -->
　　初太祖洪武十四年十一月覈天下废寺田没入官十五年令天下僧道常住田土不许典卖至是令诸寺观田除洪武时置者悉令州县查勘还民废寺观所遗之产令拨给招还无业及丁多田少之民户二十亩三丁以上者三十亩亩科正粮一斗俱为官田户絶仍拨给贫民毋许私售至景帝景泰三年令各寺观田量存六十亩为业余拨小民佃种纳粮宪宗成化十六年令福建僧寺田除徴粮及百亩以下余给无田民承种世宗嘉靖八年废寺观田召人承买九年各寺观庄田亦立庄头収解州县给领不许僧道自行収租
　　天顺八年【时宪宗已即位】始立宫中庄田
　　自仁宗洪熙时有仁寿宫庄其后又有清宁未央宫庄至帝天顺三年以诸王未出阁供用浩繁立东宫德王秀王庄田二王之藩地仍归官至是以没入曹吉祥地为宫中庄田皇庄之名由此始其后庄田遍郡县给事中齐庄言天子以四海为家何必置立庄田与贫民较利弗聴宪宗成化十三年仁寿太后庄户与民争田帝欲徙民塞外大学士商辂奏止之
　　宪宗成化四年三月诏中外势家毋得擅请田土时虽有是诏然仍多请乞者太后弟锦衣指挥周彧奏乞武强武邑民田不及赋额者籍为闲田命刑部郎中彭韶偕御史季琮覈勘韶等周视径归上疏自劾曰真定田自祖宗时许民垦种即为恒产除租赋以劝力农功臣戚里家与国咸休岂当与民争尺寸地臣诚不忍夺小民衣食附益贵戚请伏奉使无状罪疏入诏以田归民而责韶等邀名方命复下诏狱言官论救得释给事中李森等亦奏先朝勅皇亲强占军民田者罪无赦投献者戍边一时贵戚莫敢犯比给事中邱宏奏絶权贵请乞亦既俯从乃外戚周彧求武强武邑田六百余顷翊圣夫人刘氏求通州武清地三百余顷诏皆许之何与前勅悖也彼谿壑难厌而畿内膏腴有限小民衣食皆出于此一旦夺之何以为生且本朝百年来户口日滋安得尚有闲田不耕不稼名为奏求实豪夺而已帝善其言而赐者仍不问至六年五月巡视河南户部侍郎原杰奏黄河迁决不常彼防则此淤军民就淤垦种今奸徒指为园场屯地献王府邀赏王府辄据而有之请自今献者谪戍并罪受献者从之孝宗治三年闰九月复申禁凡皇亲并权势家奏乞土地一切不行仍究主谋之人并榜谕军民及旗校管庄人妄将民田投献者照天顺成化时例科罪六年勅王府及功臣家赐田令佃户照原定则例将应纳子粒每亩银三分送州县转领不许自受
　　【臣】等谨按周彧请田事彭韶传谓以田归民李森传谓赐者仍不问二説不同然既以韶为邀名方命而下诏狱则田亦未必归民也森传似得其实
　　十七年令军民承佃官田
　　各处军民有愿佃空闲官地荒田及山场水洲者城市官田每濶一丈长三丈岁纳米一石附近城郭好地毎濶二丈岁纳米一石山场水洲俱照旧例起科【臣】等谨按明制五尺为步步二百四十为亩以濶一丈长三丈讣之才得十二步而纳米一石如积十二步之二十而成亩则应税二十石矣近郭减半犹十石地之所产安得有此疑譌
　　二十二年四月清畿内勲戚庄田
　　孝宗治二年正月収已故内臣赐田给百姓
　　时又令顺天等六府入官田土俱拨与附近无田民耕种起科人不过三十亩
　　是年命戒饬庄户罢仁寿宫庄还之草场凡侵牧地者悉还其旧
　　户部尚书李敏等以灾异上言畿内皇庄有五共地一万二千八百余顷勲戚中官庄田三百三十有二共地三万三千余顷管庄官校招集羣小称庄头伴当占地土敛财物稍与分辨辄被诬奏民心伤痛入骨乞革去管庄之人付小民耕种亩徴银三分充各宫用度帝命戒饬之又因御史言还草场及侵牧地时蓟州民田多为牧马草场所侵又侵御马监及神机营草皇庄贫民失业草场亦亏故额屡遣给事中周旋侍郎顾佐熊翀等往勘皆不能决因命大理少卿张泰偕锦衣官防巡抚周季麟复勘泰宻求得永乐间旧籍参互稽考田当归民者九百三十余顷而京营及御马监牧地咸不失故额奏入驳议者再尚书韩文力持之留中未下及武宗即位文再请始出泰奏流亡者咸得复业至世宗嘉靖时户部侍郎王軏覈九门苜蓿地以余地归之民勘御马监草厘地二万余顷募民以佃房山民以牧马地献中官軏厘归之官其后神宗惑中贵言将察核畿辅牧地大学士沈鲤言近年以来百利之源尽笼于朝廷常恐势极生变况此牧地岂真有豪右隠占新垦未科者奸民所传未足深信遂止
　　勅诸王辅导官导王请地者罪之
　　定制献地王府者戍边时奉御赵瑄献雄县地为东宫庄户部尚书周经劾其违制下瑄诏狱故有是命既而复从镇司言遣官勘实经等复争之曰太祖太宗定制闲田任民开垦若因奸人言而籍之官是土田予夺尽出奸人口小民无以为生矣既而勘者及巡抚高铨言闲田止七十顷悉与民田错于是从经言仍赋之民治瑄罪时又有崇王见泽乞河南退滩地二十余里经言不宜予又兴王祐杬前后乞赤马诸河泊所及近湖地千三百余顷经三疏争之竟不许既而帝又以肃宁诸县地四百余顷赐寿宁侯张鹤龄其家人因侵民地三倍且殴民至死下巡抚高铨勘报铨言可耕者无几请仍赋民不许时王府勲戚庄田例亩徴银三分独鹤龄奏加徴二分且概加之沙鹻地经抗章执奏命侍郎许进偕太监朱秀覆覈经言地已再勘今复遣使徒滋烦扰昔太祖以刘基故减青田赋徴米五合欲使基乡里子孙世世颂基今兴济笃生皇后正宜恤民减赋俾世世戴德何乃使小民衔怨无已也顷之进等还言此地乃宪庙皇亲栢权及民恒产不可夺帝竟予鹤龄如其请加税而命偿权直除民租额经等乃复諌曰东宫亲王庄田徴税自有例鹤龄不宜独优权先朝妃家亦戚畹也名虽偿直实乃夺之天下将谓陛下惟厚椒房亲不念先朝外戚帝终不纳自是奏献不絶乞请亦愈繁徽兴岐衡四王田多至七千余顷防昌建昌庆云三侯争田帝辄赐之
　　十八年十月【时武宗已即位】建皇庄七
　　其后増至二十余处诸王外戚求请及夺民田者无算
　　武宗正德十六年【时世宗已即位】遣官勘诸皇庄罢之
　　先是外戚邵喜乞庄田户部左侍郎秦金述祖制请按治帝宥喜命都察院禁如制至是金言西汉盛时以苑囿赐贫民今奈何剥民以益上乞勘正德以来额外侵占者悉归其主而尽彻管庄之人帝称善即从其议给事中底蕴复言奸民妄指军民田为闲田投献权幸奏建皇庄或奏讨为庄田管庄官校倚势侵夺害民之弊遂命兵科给事中夏言御史樊继祖户部主事张希尹往顺天各府查勘各庄土田共二十万九百一十九顷二十八亩外旧侵民业二万二百二十九顷言因极陈皇庄为民厉自是正德以来投献侵牟之地颇有给还民者而宦戚辈复中挠之户部尚书孙交造皇庄新册额减于旧帝命覈先年顷亩数以闻改称官地不复名皇庄诏所司徴银解部然多为宦寺中饱积逋至数十万以为常
　　夏言疏云各宫庄田祖宗以来未之有也惟天顺八年以顺义县安乐里板桥村太监曹吉祥抄没地一处拨为宫中庄田其地原额一十顷一十三亩初吉祥占过军民地二十四顷八十七亩共三十五顷立庄今次查勘又占过民田四十顷见在共七十五顷此则宫闱庄田之始而数年间侵占之数过于原额已十倍矣举此一处其他可知至成化间惟増寳坻县王甫营庄田一处原系防州卫草治间止増丰润新城雄县庄田三处至治十八年十月先帝践祚之初一月之间建立皇庄七处曰大兴县十里铺皇庄曰大王庄皇庄曰深沟儿皇庄曰髙密店皇庄曰婆婆营皇庄曰六里屯皇庄曰土城皇庄自此之后设立渐多而皇庄之名始着其在昌平州则有苏家口皇庄在三河县则有白塔皇庄在真定府宁晋县则有铺头村皇庄大刘村皇庄在隆平县则有大灰窑皇庄在新河县则有僊汪庄皇庄在南宫县则有皇庄村皇庄此皆正徳元年之所设也又东安县则有南葛里皇庄寳坻县则有李子沾皇庄通州则有神树皇庄武清县则有灰蜗口皇庄王庆陀皇庄静海县则有四当口皇庄此皆正德二年之所设也至正德四年则立大兴县三里河皇庄二处五年则立六里屯皇庄一处七年则立武清县尹儿湾大直沽皇庄二处八年则立昌平州楼子村皇庄静海县卫河两岸皇庄青县孙儿庄皇庄保定府安州骟马庙皇庄清苑县阎庄社皇庄九年则又立安肃县龙花社皇庄数年之间设立皇庄如此之伙共计占地三万七千五百九十五顷四十六亩皇庄既立则有管理之太监有奏讨之旗校有跟随之名色每处至三四十人其初管庄人员出入及装运租税俱自备车辆夫马不干有司正德元年以来权奸用事朝廷大坏于是有符騐之请闗文之给经过州县有廪饩之供有车辆之取有夫马之索其分外生事巧取财物又有言之不能尽者及抵所辖庄田处所则不免擅作威福肆行武断其甚不靖者则起盖房屋架搭桥梁擅立闗隘出给票帖私刻闗防凡民间撑驾舟车牧放牛马采捕鱼虾螺蚌莞蒲之利靡不括取而隣近地土则展转移筑封堆包打界址见亩徴银本土豪猾之民投为庄头拨置生事帮助为虐多方掊尅获利不赀输之宫闱者曽无十之一二而私入囊槖者盖不啻十八九矣此可为太息流涕者今读勅防犹有曰系皇庄者解部类进臣等窃有疑焉盖谓今四海九州之赋贡山林川泽之物产凡所以纳之司农输之内帑何者非所以奉一人者乎孟子曰尊亲之至莫大乎以天下养又何者非所以奉重闱慈闱四宫乎祖宗以来宫闱一切供用自有成规顾可屈万乘之尊下同匹夫以侵亩之业辱宫壸之贵杂于闾阎以争升斗之利其何以示天下训后世也哉且皇之一字加于帝后之上为至尊莫大之称今奸佞之徒假之以侵夺民田则名其庄曰皇庄假之以罔求市利则名其店曰皇店又其甚者假以阻坏盐法则所以贩之盐名曰皇盐即此三言足以传笑天下贻讥后世仰惟陛下一切扫除勅该部大臣查照臣等勘报文册将在京附郭大兴县等地方各宫庄田原不系占夺民田不满数十顷者请改为各宫亲蚕厰公桑园名额令有司种植桑柘以备宫中蚕事其余一应庄田尽弛以利民或勒归户部造入版籍令民照旧输粮以为在官地土仍榜示中外尽削皇庄及各宫庄田之名则一洗四朝之弊永垂百代之休矣
　　禁勲戚奏讨奸民投献者又革王府所请山场湖陂德王请齐汉二庶人所遗东昌兖州闲田又请白云等湖山东巡抚邵锡按新令却之语甚切直帝从部议但存藩封初请庄田其后有奏请者不聴又定凡公主国公庄田世逺者存什之三
　　时户部侍郎王軏出覈勲戚庄田请如周制计品秩别亲疎以定多寡非诏赐而隠占者俱追断尚书梁材因采其言奏成周班禄有土田禄由田出非常禄外复有土田今勲戚禄已逾分而陈乞动千万请申禁之自特赐外量存三之一以供祀事帝命并清已赐者额外侵据悉还之民势豪家乃不敢妄请乞
　　世宗嘉靖六年武定侯郭勋奏徴草场租从之
