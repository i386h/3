<!-- { "loadSidebar": true } -->
　　成祖永乐元年闰十一月诏广西勦贼兼用土军兵部主事牟论使广西抚谕蛮冦还奏言蛮冦多系猺獞倚恃岩险出没不时兵至则散匿溪洞兵退则出刼乡村官军不能深知惟土兵熟知道路谙识贼情若资其力可以收效今后如遇窃发则命土军与官军合势攻击凡其有得就以与之从之
　　【臣】等谨按此乃用广西土兵之始
　　宣宗宣徳二年五月复置广西所属民欵
　　广西巡按御史朱惠等言桂林诸卫军士征行者多防守不足请如永乐中事例于坊市乡镇起集民欵协同牌兵巡守从之
　　英宗正统二年始募所在军余民壮愿自効者分隶操练
　　【臣】等谨按此为召募民壮之始兵志言时陜西得四千二百人择其最多者志之也王圻本言民壮始于正统十四年景帝立之初误矣
　　景帝景防初遣使分募直隶山东山西河南民壮时遣御史十五人往诸处招募民壮就彼卫所操练事平仍为民时拨山西义勇守大同而紫荆倒马二闗亦用民兵防守事平免归至宪宗成化二年以边警复二闗民兵
　　四年四月勅两广总督遇警调用狼兵
　　孝宗治二年立佥民壮法
　　州县七八百里以上里佥五人五百里里佥四人三百里里佥三人百里以上里佥二人有司训练遇警调发给以行粮而禁役占买放之弊富民不愿则上直于官官自为募或称机兵在巡检司者称弓兵后以越境防冬非计大同巡抚刘宇请免其班练徴银粮输大同而以威逺屯丁舍余补役
　　【臣】等谨按兵志止云治二年立佥民壮法而实録则云是时设有民壮未为定制至七年十月始从给事中孙儒言定其数也实録言州县七八百里上者毎里佥民壮二名五百里者三名三百里上者四名百里以下者五名与兵志所书不符每名免户下二丁杂役以助之若老死及全戸消乏者另补考王圻续通考每州县民壮之数与实録同实録当为可据至十一年十二月从山东巡抚何鉴言十年一次编审老疾佥换照例复免其中有仕宦子孙军将灶籍量加优免
　　九年八月以广西归顺州等处土兵隶有司调用广西流官土民数少而各卫军士十亡八九凡有征调全倚土兵总督邓廷瓒因区画土官土兵处置诸事以请乃复田州土知府岑官令以土兵万五千人赴梧州听调改归顺峒为州以岑瑛为土官知州凡出征令备土兵五千仍嵗令土兵二千于梧州听调上林县土知县黄琼归徳州土知州黄通每嵗各出土兵一千听兵备官提调
　　【臣】等谨按古今图书集成言广西东兰那地南丹归顺诸土司之狼兵大畧如昔秦人以首级为上功凡一人赴敌则左右皆夹击而一伍争救之一伍赴敌则左右伍夹击而一队争救之否则皆论罪岑州家法七人为伍每伍自相为命四人专主刺三人专主割首旧制凡狼兵调征经过之处不许入城以其性贪淫惟刼于其主之威耳有司不善遇之掳掠之患在所不免筹海图编又言广西狼兵于海内为尤悍然不易得真狼兵必土官亲行部署才出余不过栁州水东岩之游民与广州新防打手亦无加于嘉湖贩盐者流也
　　又按王圻续通考与古今图书集成所载西南邉服各土司兵蜀曰土兵黔防氏兵粤西瓦州及东兰等州狼兵而湖广之土兵尤常调用以取胜湖广土兵永顺为上【彭翼南】保靖次之【彭荩臣】其兵天下莫强焉近常调三千人后调六千此在官之数也实私加一倍共一万二千人其阵法每司立二十四旗头每旗一人居前次三人横列为第二重次五人横列为第三重次七人横列为第四重又其次七人横列为第五重其余皆置后驩呼助阵若在前者败则二重居中者进补两翼亦然胜负以五重为限若皆败则无望矣每旗一十六人二十四旗合三百八十四人皆精选之兵也其调法初檄所属照丁拣选宣慰吁天祭以白牛牛首置几上银副之下令曰有敢死冲锋者收此银啖此牛首勇者报名彚而收之更盟誓而食之即各旗头标下十六人是也其节制甚严止许击刺不许割首违者与退缩皆斩故凡战必捷人莫敢撄所患土兵无鸟嘴铳须军门以素尝演熟者三千人分拨助用则其技乃全又湖广九溪等卫容美宣慰等司桑植安抚长官等司及麻寮等所上茶峒等峒各有骁勇土兵能制倭贼者惟湖广土兵钩防鎗弩之技使与北方兵彼此夹持部伍均配器械长短相济其调法必分永顺保靖为二班治中平思恩正徳中平蜀多其力嘉靖中倭乱东南王江泾之捷张经以粤西瓦氏兵配俞大猷以兰那地南丹兵配邹继芳以归顺兵及募至东筦打手配汤克寛合湖广保靖永顺之兵遂获大捷然狼土兵所过剽掠为害故议者谓不宜轻调云
　　武宗正徳五年三月选集广东民兵并令勿轻用狼兵巡按两广御史江万实言广东雇募打手皆游食之徒今欲量加选集以足民兵时加教阅目为总甲壮丁调用狼兵所过剽掠刼杀鸡犬不遗谋之不臧莫甚于此然事已无及愿自今勿轻调用从之
　　六年九月调河南毛葫芦兵助防流冦
　　是时流冦猖獗既调宣延边军又请调毛葫芦千人分守险隘已而纪功给事中呉玉荣言所调湖广汉土官军及招募僧兵所过骚害河南民兵号白棒手者聚刼行旅请治总兵等官之罪毛葫芦白棒手皆河南民兵也又是时四川江西湖广河南两广盗起皆调用土兵其残害甚于贼给事中王良佐以为言乃降敇约束之
　　【臣】等谨按兵志言乡兵之不隶军籍者河南嵩县曰毛葫芦习短兵长于走山而嵩及卢州灵宝永宁并多矿兵曰角脑又曰打手打丁当即白棒手也考毛葫芦兵元末已用之葢南阳邓州等处义兵万户府所统者也太祖洪武元年取其山塞而是后仍自相团结耳至矿兵考古今图书集成内所録有嵩县李和尚卢氏县王九永宁县马雄张吕登封县王试宜阳县叶张飞灵宝县王九宰等若干人皆当时骁健之魁其号角脑者坐名取之量给职衔赏以银牌令其自率平日所与之人以来计得角脑十人即可得兵千人矣打手则须四处选取彚集而率领之
　　七年七月设山东河南南北直隶四镇戍兵
　　时以盗贼未尽平依各边事例于山东河南南北直隶各设镇守总兵一人所部各千暂留镇守其余兵将各遣还镇后宣大辽东军过京师遂留不遣
　　十三年正月议设鄱阳湖口及新安建徳戍兵
　　巡按杨必进言南京根本重地淮扬诸卫悉屯重兵所以备淮海也若上流水道有二陆路有二荆蜀江汉防于九江而赣吉抚饶滙于鄱阳湖口九江开府置卫又置兵备以专守之而湖口曾无一卒之戍非全防也请于湖口増设一军以九江钞闗余积各置战船百艘俾相为应援复以南康黄州二府隶九江兵备而巡江御史得往来巡厯则水道可无忧矣又江西闽广之盗泛鄱阳登陆则池之建徳徽之祁门昼夜兼程五日可至金陵宜拨新安卫一所屯祁门而建徳亦拨一所以戍之复于要害险隘守以弓兵谨以烽堠则陆道可无忧矣命南京内外守备官及抚按防议以闻
　　十三年十一月选籍畿南乡兵
　　侍郎徐问言顺天所属霸州文安等处人多勇悍谙弓马闲聚为冦宜令有司籍为乡兵给以器械而时操习之以备有警调用从之
　　世宗嘉靖七年四月诏籍贵州舍余余丁
　　巡抚袁宗儒言贵州原额军士逃亡者多宜将各卫所舍余不拘踈逺旁枝但愿从军者审果精壮即收伍食粮以备操练又军士生息日蕃往往投苖助乱宜将诸卫所见在正军戸内余丁尽籍报抽选充实营伍诏如议行
　　二十二年増州县民壮额
　　大者千人次六七百小者五百
　　【臣】等谨按实録言大州县增至千人其次八九百又次五六百最小百名与兵志亦不相符
　　三十一年八月募徐邳盗为兵
　　福建叅将汤克寛请募徐邳盗为兵兵部言古亦有举士于盗者且克寛父庆常用之破江洋贼亦有效可许从之
　　【臣】等谨按古今图书集成言北方山东直隶徐邳山西等处善使双头棍标鎗打手又言徐邳淮扬乃劲兵所产之处多可用今附志于此
　　三十二年六月命江南防倭得调处州坑兵
　　应天抚按诸臣以倭患日炽南兵脆弱请调山东福建等处劲兵兵部言山东陆兵不闲水鬭福建亦在戒严岂能分兵外援宜令就近调处州坑兵一二千仍随宜募所属濵海郡县义勇乡夫分布防御诏允之
　　【臣】等谨按兵志言浙兵义乌为最处次之台宁又次之善狼筅间以又槊戚继光用之制鸳鸯阵以破倭及守蓟门最有名古今图书集成又言浙中陆兵之善鬪者以处州坑兵为絶勇但未习水战且真坑兵惟梁髙山为最自防开坑盗矿自有重利非优其募资恩信兼至未易得也
　　三十四年三月汰河南山东民兵三千徴银输边两省民兵旧为两班诏简其精健三千人为一班入卫汰去老弱三千令每名嵗徴银三十六两输部以备修边从科道言也
　　三十八年十二月遣广浙闽省应募为兵者悉还原籍为乡兵
　　巡按福建御史樊献科言近嵗军兴募集武勇多无頼子弟今广浙闽俱有海警宜以三省兵应调募者悉遣还原籍收为乡兵即以待客兵者养赡计无便于此得防永行
　　实录曰四十二年三月浙江巡抚赵炳然言各省募兵多浙之义乌人夫福建所以致乱者民变为兵兵变为盗其所由来渐也夫闽民为盗治标之道不得不假于别省募兵而反求其本必须使盗化为兵兵化为民可也今又驱浙之民以拯福建之急臣惧夫浙之为闽也自今请令各省一意团练土著使人皆可用家自为守急则为兵缓则为农聚散之间两有归着即不得已而召募亦必先本省次隣省不得专泥一方以酿祸本兵部议覆行之
　　四十年十二月罢江西南赣机兵
　　南赣机兵统以叅将旧系两广福建湖广各省徴发总督陆稳言其至则亡去请罢勿调而徴其直嵗输军门募近地骁勇充之报可
　　【臣】等谨按机兵即民壮有寓兵于民之义今以民兵而徴之他省又罢徴兵而徴其直名实乖舛矣
　　四十一年六月设江西伸威营
　　时江西多冦盗乃于兴宁程乡安逺武平四县间建设镇城赐名伸威设副总兵及兵备副使俱驻本城备盗
　　四十三年九月设福建新练兵二营
　　时福建巡抚谭纶陈闽省善后事宜乞许抚臣得取各县团练民壮之半与各巡司弓兵给以客兵之食集之省会分为二营营三千二百人设练兵都司二员分统训练则可以渐减客兵而增主兵从之
　　穆宗隆庆元年十一月命直山西各州县选编民兵廷臣议御冦之策请团民兵言燕赵三晋古称用武多材之地未尝无兵督抚兵备率令有司于各乡里壮丁选编成伍无事则共习骑射有警则同为拒守诏从之至二年九月兵部议覆大学士张居正团练乡兵疏请通行各边郡县不分城市村堡军余民舍皆列为乡兵如邉军队伍之制十队为司司有长有副十司为哨哨有总有正其村堡寡不及数者止五十人为一队毎堡设堡长堡副领之不妨农务随时训习有司时加按视有警乗城防守有功照例赏犒诏如议
　　后复籍畿甸民兵
　　张居正陈以勤言直隶八府人多健悍总按户籍除单丁老弱者父子三人籍一子兄弟三人籍一弟州与大县可得千六百人小县可得千人中分之为正兵竒兵登名尺籍隶抚臣撡练嵗无过三月月无过三次练毕即令归农复其身嵗操外不得外遣命所司议行
