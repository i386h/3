<!-- { "loadSidebar": true } -->
　　至元元年十一月括金乐器散在寺观民家者
　　先是括到燕京钟磬等器凡三百九十有九事下翟刚辨验给价至是大兴府又以所括钟磬乐器十事来进太常因言若止于燕京拘括似为未尽合于各路各官民家括之庶省铸造于是奏檄各道宣慰司括到钟三百六十有七磬十有七錞一送于太常又中都宣徳平滦顺天河东真定西京大名济南北京东平等处括到大小钟磬五百六十有九其完者景钟二镈钟十六大声钟十中声钟一小声钟二十有七编钟百五十有五编磬七其不完者景钟四镈钟二十有三大声钟十有三中声钟一小声钟四十有五编钟二百五十有一编磬十有四
　　三年十一月初用宫县登歌乐文武二舞于太庙先是中统三年九月东平万户严光范【按本传应作忠范】奏太常登歌乐器乐工已完宫县乐文武二舞未备凡用人四百一十二请以东平漏籍户充之合用乐器官为置备制可命中书省臣议行于是中书命左三部太常寺少府监于兴禅寺置局委官杨天祐太祝郭敏董其事大乐正翟刚辨騐音律充收受乐器官丞相耶律铸又言今制宫县大乐内编磬十有二虡宜于诸处选石材为之太常寺以新拨宫县乐工文武二舞四百一十二人未习其艺遣大乐令许政往东平教之至元二年闰五月大乐署言堂上下乐舞官员及乐工合用衣服冠冕鞾履等物乞行制造中书礼部移凖太常博士议定制度七月中书吏部再凖太常博士议定行下所司制造宫县乐器既成大乐署郭敏开坐名数以上九月省臣言太庙殿室向成【按祭祀志云中统四年三月诏建太庙于燕京至元三年十月太庙成】宫县乐器咸备请徴东平乐工赴京师肄习以俟享庙制可是年七月【礼乐志乐服作九月】新乐服成乐工至自东平勅翰林院定撰八室乐章【按礼乐志中统四年至至元三年皆以太祖为第一室故仅有七室乐章是年始追尊烈祖为第一室故至元四年至十七年有八室乐章】大乐署【百官志曰大乐署中统五年始置令二员丞一员掌管礼生礼工四百七十九户】编运舞节俾肄习之十一月有事于太庙宫县登歌乐文武二舞咸备其迎送神曲曰来成之曲【送神或作保成】降神文武九成黄钟宫三成大吕角二成太蔟徴二成应钟羽二成送神黄钟宫一成烈祖曰开成之曲无射宫一成【以下七室同】太祖曰武成之曲太宗曰文成之曲皇伯考朮赤曰弼成之曲皇伯考察合带曰协成之曲睿宗曰明成之曲定宗曰熈成之曲宪宗曰威成之曲初献盥洗曰肃成之曲【至大以后名顺成】无射宫初献升降登歌肃成之曲夹钟宫司徒奉俎曰嘉成之曲文舞退武舞进曰和成之曲亚终献酌献曰顺成之曲并无射宫彻豆登歌丰成之曲夹钟宫文舞曰武定文绥之舞武舞曰内平外成之舞武舞六成第一成象灭王汗二成破西夏三成克金四成收西域定河南五成取西蜀平南诏六成臣高丽服交趾【详见乐舞门】
　　【臣】等谨按礼乐志载亲祀禘祫乐章注云未详年月太常集礼云别本所录以时考之疑至元三年以前拟用今附录于此皇帝入门宫县奏顺成之曲无射宫升殿奏顺成之曲夹钟宫诣罍洗宫县奏顺成之曲【至元四年名肃成】诣酌尊所宫县奏顺成之曲并无射宫迎神宫县奏思成之曲【至元四年名来成】司徒奉俎宫县奏嘉成之曲酌献始祖宫县奏庆成之曲无射宫诸庙奏熈成昌成鸿成乐成康成明成等曲文舞退武舞进宫县奏肃成之曲【至元四年名和成】亚终献宫县奏肃成之曲【至元四年名顺成】皇帝饮福登歌奏厘成之曲彻豆登歌奏丰成之曲并夹钟宫送神奏保成之曲黄钟宫
　　祭祀志曰太庙雅乐库在宫城西南东向
　　四年三月勅中都路建习乐堂使乐工肄业其中丞相耶律铸制宫县成诏赐名大成
　　耶律铸传曰初清庙雅乐止有登歌诏铸制宫县八佾之舞至元四年三月乐舞成表上之仍请赐名大成制曰可
　　礼乐志曰世祖命王镛作大成乐
　　徐世隆传曰中统三年世隆请増宫县大乐文武二舞令旧工教习以备大祀制可除世隆太常卿以掌之
　　张孔孙传曰辟东平万户严忠范府议事官时汴梁既下太常乐师流寓东平旧章缺落止存登歌一章而已世祖居潜邸尝召乐师至日月山观之至是徐世隆奏帝宜增设宫县及文武二舞以备大典因诏世隆为太常卿而张孔孙以奉礼郎为之副以董乐师肄成献之京师
　　六年太保刘秉忠起朝仪奏访教坊旧工
　　秉忠侍帝藩邸即上书言近代礼乐器具靡散宜令刷防徴太常旧人教引后学使器备人存渐以修之实太平之基王道之本帝嘉纳之至是奉防与许衡徐世隆等肄习朝仪百日而毕秉忠复奏曰无乐以相须则礼不备奉防搜访旧教坊乐工得杖鼓色杨皓笛色曹楫前行色刘进教师郑忠依律运谱被诸乐歌六月而成音声克谐陈于万夀山便殿帝聴而善之明年二月奏以丙子观礼前期一日布绵蕝金帐殿前帝及皇后临观于露阶礼文乐节悉无遗失
　　七年元正受朝班首进酒用教坊乐
　　天夀圣节受朝郊庙礼成受贺并如元正仪元正用乐音王队天夀节用夀星队凡朝防用礼乐队
　　八年二月迎白伞盖游皇城用教坊司仪鳯司乐以帝师帕克斯巴之言于大明殿御座上置白伞盖一顶每岁二月十五日于大殿启建白伞盖佛事用诸色仪仗社直迎引伞盖周游皇城内外云与众生祓除不详导迎福祉教坊司云和署掌大乐鼓板杖鼓筚篥龙笛琵琶筝七色凡四百人兴和署掌妓女杂扮队戏一百五十人祥和署掌杂把戏男女一百五十人仪鳯司掌汉人回回河西三色细乐每色各三队凡三百二十四人
　　阿锡页传曰世祖尝诏都城大作佛事集教坊伎乐及仪仗以迎导阿锡页奏曰高丽新附山东初定江南未下天下疲弊此无益之费甚无谓也帝嘉纳之
　　十年三月皇后皇太子受册寳并用教坊乐
　　十一年八月制内庭曲舞
　　十二年十二月皇帝受尊号用教坊乐
　　中书以上皇帝册寳下太常大乐署编运无射宫大宁等曲及上夀曲谱当时议殿庭用雅乐后不果用【臣】等谨按世祖纪云至元十二年十二月羣臣请上帝后尊号不许然祭祀志云是年十二月以受尊号遣使预告天地行一献礼祭告一献仪由此而定礼乐志复有上皇帝册寳编运曲谱云云则本纪不许之说殊不然也
　　十三年三月平宋得其乐器
　　宋主防举国内附诏凡太常寺祭器乐器法服乐工卤簿仪卫等物尽仰收拾伯顔入临安遣郎中孟祺籍宋太庙四祖殿景灵宫礼乐器暨太常寺祭器乐器等物至十七年四月以宋太常乐付太常寺十九年王积翁又请徴亡宋雅乐器至京师置于八作司二十一年大乐署言宜付本署收掌中书命八作司与之镈钟二十有七编钟七百二十有三特磬二十有二编磬二十有八铙六单铎双铎各五钲錞各八
　　十六年十月帝御香阁命大乐署令完顔椿等肄文武乐
　　先是召用东平乐工凡四百一十二人中书以东平地逺惟留其户九十有二余尽遣还复入民籍至元三年十二月乃籍近畿儒户三百八十四人为乐工十三年以近畿乐户多逃亡仅得四十有二复徴用东平乐工是年十月命太常卿呼图克约蘓召太常乐工是月十一日大乐令完顔椿等以乐工见于香阁文郎魏英舞迎神黄钟曲武郎安仁舞亚献无射宫曲
　　十八年十月皇后祔庙制昭睿顺圣皇后室曲舞二十一年二月括江南乐工
　　至明年正月徙江南乐工八百家于京师
　　二十二年九月真腊占城贡乐工十人
　　十二月议皇太子庙乐
　　时皇太子薨太常博士议曰金世宗太子允恭薨諡曰宣孝又建别庙以奉神主准中祀以陈登歌中书翰林诸老臣亦议宜加諡立别庙奉祀遂諡曰明孝太子至三十年十月祔于太庙成宗即位追尊皇考为皇帝庙号裕宗室奏昭成之曲
　　二十七年十月新作太庙登歌宫县乐
　　先是二十二年闰十一月太常卿呼图克约蘓奏大乐见用石磬声律不协稽诸古典磬石莫先于泗滨女直未尝得此今泗在封疆之内宜取其石以制磬从之选审聴音律大乐正赵荣祖及识辨磬材石工牛全诣泗州采之得磬璞九十制编磬二百三十命大乐令陈革等料简应律者百有五二十三年呼图克约蘓又奏太庙乐器编钟笙匏岁乆就壊音律不协遂补铸编钟八十有一合律者五十造笙匏三十有四至是乃新作太庙登歌宫县乐至二十九年四月太常太卿香山又请采石增制编磬遣孔铸往泗州得磬璞五十八制磬九十大乐令毛庄等审聴之得应律磬五十有八于是编磬始备
　　【臣】等谨按世祖纪云二十六年闰十月取石泗滨为磬以补宫县之乐与礼乐志年分先后不同
　　三十年六月初立社稷乐用登歌
　　命大乐许徳良运制曲谱翰林国史院撰乐章其降送神曰镇宁之曲降神八成林钟宫二成太蔟角二成姑洗徴二成南吕羽二成送神林钟宫一成初献盥洗升坛降坛望瘗位皆肃宁之曲盥洗望瘗太蔟宫升降应钟宫正配位奠玉币曰亿宁之曲太蔟宫司徒奉俎彻豆曰丰宁之曲奉俎太蔟宫彻豆应钟宫正配位酌献曰保宁之曲亚终献曰咸宁之曲并太蔟宫明年八月【时成宗已即位】初祀社稷用堂上乐岁以为常
　　礼乐志曰按祭社稷先农及大徳六年祀天地五方帝乐章皆用金旧名释奠宣圣亦因宋不改祭祀志曰社稷坛有雅乐库有大乐署有乐工房
　　三十一年五月【时成宗已即位】世祖裕宗祔庙命大乐署编运曲谱舞节翰林定撰乐章世祖室曰混成之曲裕宗室曰昭成之曲
　　成宗大徳六年三月合祭昊天上帝皇地祗五方帝于南郊撰定乐章
　　降神奏咸宁之曲六成圜钟宫三成黄钟角一成太蔟徴一成姑洗羽一成初献盥洗奏肃宁之曲黄钟宫初献升降奏肃宁之曲大吕宫奠玉奏【阙】大吕宫迎俎奏丰宁之曲黄钟宫酌献奏嘉宁之曲大吕宫亚终献奏咸宁之曲黄钟宫彻豆奏丰宁之曲大吕宫送神奏【阙】圜钟宫望燎奏【阙】黄钟宫
　　八年正月升教坊司三品
　　教坊司秩从五品掌承应乐人及管领兴和等署五百户中统二年始置至元十二年升正五品十七年改提防教坊司宣徽院秩正四品二十五年礼部大徳八年升正三品延祐七年复正四品其属三兴和署祥和署广乐库教坊司散官十五云韶大夫仙韶大夫从三品长宁大夫徳和大夫正四品协律大夫从四品嘉成大夫正五品纯和郎从五品调音郎正六品司乐郎从六品协乐郎正七品和乐郎从七品司音郎司律郎正八品和声郎和节郎从八品张珪传曰延祐二年教坊使曹耀珠拜礼部尚书平章政事张珪曰伶人为宗伯【按武宗初年且尝以仪鳯司大使教坊司达噜噶齐并加平章政事为玉宸乐院使见本纪】何以示后世力谏止之
　　曹元用传曰泰定二年转礼部尚书大朝会为纠仪官谓太医仪鳯教坊等官不当序正班当自为一列后皆行之
　　九年十一月祀昊天上帝于南郊其文舞曰崇徳之舞武舞曰定功之舞
