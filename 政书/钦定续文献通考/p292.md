<!-- { "loadSidebar": true } -->
　　赐橚棣书礼支子不祭王国庙祭肇于始封之王髙皇帝之祀朝廷自有专庙王祀于国中过矣孔子曰祭之以礼不得为而为之不可为孝王其审礼而行毋贻物议冬建秦愍王享堂命视晋恭王之制【加髙深一尺广称之】乃定为享堂七间【门外门各三间神厨五间神库如之东西厢及牢牲房各三间焚帛亭祭器亭碑亭各一围墙之外为奉祠等房十有三间】
　　宣宗宣徳四年二月留郢靖王官属奉郢王祀九月令建晋王家庙于平阳奉恭王祀
　　郢靖王无嗣帝念祭祀不可废留内官内使及奉祠【各一人】校尉【五十人】在国专供嵗时之祀又以晋恭王长子济熺废为庶人洪熈时复王号帝即位称伯王王子济熿削爵晋国废济熺请归太原奉恭王祀帝报书令作家庙奉祀事
　　世宗嘉靖四年六月命戈阳王拱横以郡王奉献惠二王祀事
　　弋阳王上言臣祖献王惠王四服子孙所共祀非宸濠一人所自出如臣等皆得甄别守职业如故而二祖不获庙享臣窃痛之疏三上帝命弋阳王以郡王奉祀【乐舞斋郎之属皆半给之】
　　王国宗庙仪
　　洪武初礼臣陶凯等议定王国宫垣内左宗庙【庙制殿五间寝殿如之门三间】是后又定庙制许立五庙二昭二穆与始祖之庙为五以始封之王为始祖【如靖江王国则以南昌王为始祖是也】四时之祭皆用王者礼乐祭用冕服文武百官祭服陪祭【祭器笾豆八簠簋各二牲用少牢乐生三十六钟磬各一瑟二琴八埙箎箫笛各二笙四柷敔各一搏拊二歌工八舞生七十二文舞三十六人各执羽籥武舞如文舞之数各执干戚中各以二人为引舞】及嘉靖三十五年十二月礼部言今造靖江王府祭祀乐器视亲王宜有降杀然舞佾诸侯亦不可减其琴瑟及歌工请杀以两从之
　　亲王祧祔礼
　　世宗嘉靖八年四月代府管府事秦顺王充耀奏称臣考懿王当祔庙而代自始封简王至思王已盈五庙之数请定制下部议谓当推京师太庙祧祔之礼而降杀之代府当以始封简王居中百世不迁次戾王隠王惠王思王为五世今懿王入祔则戾王以亲尽当祧但诸侯无祧庙当祧祔入简王之室置柜藏隠惠思三王以次上迁而懿王神主升祔于第五庙毎嵗暮则出祧主行合祭之礼庶隆杀得宜诏如议右王国宗庙
　　太祖洪武六年閠十一月诏定品官家用祭服
　　谕礼臣曰古人士大夫祭宗庙亦有祭服其见私亲尊长亦必公服其议制度等杀以闻于是定议品官之家私见尊长而用朝君公服于理未安宜别制梁冠绛衣绛裳革带大带白韈乌舃佩绶其衣裳去縁三品以上用佩绶三品以下不用其祭服三品以上去方心曲领三品以下并去佩绶从之仍令如式制祭服赐公侯各一袭以为祭家庙之用
　　成祖永乐三年遣官祭中山王徐达于大功坊之家庙宪宗成化十一年定臣庶祠堂左昭右穆之制
　　祭酒周洪谟言臣庶祠堂神主俱自西而东古无神道尚右之説惟我太祖庙制合先王左昭右穆之议宜令一品至九品皆立一庙以髙卑广狭为杀神主则髙祖居左曽祖居右祖居次左考居次右帝下礼臣参酌更定之
　　世宗嘉靖十五年定品官庙室
　　礼部尚书夏言言按三代有五庙三庙二庙一庙之制者以其有诸侯卿大夫上中下之爵也后世官职既殊无世封爵采邑岂宜过泥于古至宋儒程頥乃始约而归于四世公卿以及士庶莫不皆然谓五服之制皆至髙祖则祭亦当如之今定官自三品以上立五庙以下皆四庙【为五庙者亦如唐制五间九架厦旁隔板为五室中祔五世祖旁四室祔髙曽祖祢为四庙者三间七架中一室祔髙曽左右二室祔祖祢】若当祀始祖则如朱熹所云临祭时作纸牌祭讫焚之其三品以上者至世数穷尽则以今日之得立庙者为世世奉祀之祖而不迁焉四品以下则四世逓迁而已
　　公侯以下家庙礼仪
　　明初羣臣家庙未有定制权仿朱子祠堂之制奉髙曽祖祢四世神主以四仲之月祭之加腊月忌日之祭与嵗时俗节之荐享其庶人得奉祖父母父母之祀已着为令至时享于寝之礼畧同品官祠堂之制【堂三间两阶三级东曰阼阶西曰西偕下随地广狭以屋覆之令可容家众叙立中外为两门堂设四龛龛置一桌髙祖居西曽祖祖父以次而东藏主椟中两壁立柜西藏遗书衣物东藏祭器立神厨于其束缭以周垣别为外门旁亲无徒者以其班附】庶人无祠堂以二代神主置居室中间无椟洪武六年命礼官议凡公侯品官别为祠屋三间于所居之东以祀髙曽祖考并祔位如祠堂未备奉主于中堂享祭【二品以上羊一豕一五品以上羊一以下豕一皆分四体熟而荐之不能具牲者设馔享之所用器皿随官品第称家有无】祭之前二日主祭者闻于上免朝参凡祭择四仲月吉日或春秋分冬夏至前期一日主祭者致斋执事者洒扫祭所陈设仪物亲监宰牲至晩主妇监造馔祭是夕主祭以下沐浴更衣宿于外舍祭日质明率预祭诸亲主妇率预祭众妇诣祭所实蔬菓酒馔于器主祭者盥帨讫诣祠堂亲捧正祔神主之椟各置于盘令亲子弟捧至祭所主祭者开椟捧各祖考神主主妇开椟捧各祖妣神主以序安奉于位子弟捧祔食神主置于东西壁边执事者进馔读祝者一人就位賛礼以子弟亲族为之陈设神位讫各就位【主祭在东伯叔诸兄立于其前稍东诸亲立于其后主妇在西母及诸母立于其前稍西妇女立于其后】賛拜主祭主妇以下皆再拜主祭者诣香案前跪三上香献酒奠酒于髙祖祖妣前由曽祖下皆如之执事酌于祔位前读祝跪读讫賛拜主祭者复位与主妇皆再拜亚献终献并如之惟不读祝毎献执事者于祔位更酌酒献毕賛拜主祭主妇以下复再拜焚祝并纸钱于中庭礼毕主祭者安神主于椟如初是日设筵享祭馔男女异席余胙分诸亲友及下执事
　　右大夫士庶家庙
　　【臣】等谨按马端临通考诸侯大夫士庶庙制讫于宋寜宗嘉定十四年今考厯代正史宋尚有一事而辽金两朝俱阙焉元则有大臣家庙而士庶无考明则大夫士庶外更有王国宗庙是亦诸侯类也今并详之















　　钦定续文献通考卷八十六
<史部,政书类,通制之属,钦定续文献通考>
　　钦定四库全书
　　钦定续文献通考卷八十七
　　王礼考
　　【臣】等谨按马端临作王礼考盖本朱子仪礼经通解所谓王朝之礼也自朝仪而下凡廵狩田猎冠冕服章圭璧符玺车旗卤簿以及国恤山陵分为八类而车服之制后妃百官各以类从自防古迄于宋宁宗以前既详且备矣理度之世偏安末造未遑讲求典物今考辽金元三史辽金创业东方元则肇兴朔漠其开国之初朝防燕飨之礼各从本俗自辽太宗克晋金太宗灭辽元世祖混一区宇于是议礼制度度数文物声明灿焉大备而先世忠质之风亦寖失遗意至于改易衣冠尽从汉礼三朝末季如一辙焉伏读
　　御批通鉴辑览曰夏收殷冔本不相袭元魏变衣冠不数而失辽金元亦然观此可为炯鉴复于
　　御制皇朝礼器图式序文及
　　全韵诗中再三申警三季之不可法而可戒者如此若明太祖俭徳开基其创造仪物因革损益力惩时永乐嘉靖之间往往有所增改大约一代之制由简朴而渐趋于文亦风防使然也今从各史纪志表依类分辑又按端临帝系考于太皇太后皇太后门附载上尊号册寳仪注于后妃门附载天子纳后册后仪皇太子纳妃仪于皇太子皇子门附载册立皇太子仪于公主门附载公主受册公主下嫁仪王圻续考皆移入王礼盖以朝家典礼所在附入帝系于体例无当也兹仍其例载于朝仪之后又王圻考于山陵后增諡法一门今帝后尊諡已载于山陵卷中其通諡可无庸赘述故不具録云
　　朝仪
　　宋孝宗乾道二年九月诏定四参日分起居班次时閤门奏垂拱殿四参【四参官谓宰执侍从武臣正任文臣卿监员郎监察御史以上】皇帝坐先读奏目知閤以下次御带环卫官以下次忠佐殿前都指挥使以下次殿前司员僚次皇太子次行门以上逐班并常起居次枢宻学士待制枢宻都承防以下知閤并祗应武功大夫以下通班常起居次亲王次马歩军都指挥使次使相次马步军员僚以上逐班并常起居次殿中侍御史入侧宣大起居讫归侍立位次宰执以下并两省官文武百官入相向立定通班面北立大起居讫【凡常起居两拜大起居七拜】三省升殿侍立次两省官出次殿中侍御史对揖出三省枢宻院奏事次引见谢辞次引臣僚奏事讫皇帝起诏今后遇四参日分起居班次可移殿中侍御史及宰执以下百官班令次枢宻以下班起居却令亲王并殿前都指挥使以下殿前司员僚逐班于宰执以下班后起居余并从之
　　淳熈七年九月诏自今垂拱殿日参宰臣特免宣名周宻齐东野语曰时帝宣谕宰执云今后常朝宰臣免宣名他朝防则否且云朕记得老蘓议论賛仪之臣呼名如胥吏非礼貎之意也
　　宁宗嘉定十二年正月复常朝后殿四参礼
　　臣僚奏窃见皇帝御正殿或御后殿固可间举四参官亦有定日近者毎日改常朝为后殿四参之礼亦多不讲正殿后殿四参间免陛下临朝之日固未尝辍而外廷不知圣意或谓姑从简便非所以肃百执事也常朝之礼止于从臣后殿之仪从臣不与四参止及卿郎而乃累月仅或一举咫尺天威踈简至此非所以尊君上而励百辟也伏愿严常朝后殿四参之礼起羣下肃谨之心彰明时励精之治从之沈括笔谈曰唐制两省供奉官东西对立谓之蛾眉班国初供奉班于百官前横立王溥罢相为东宫一品班在供奉班之后遂令供奉班依旧分立庆厯中贾安公为中丞以东西班对拜为非礼复令横行至今初叙班分立百官班定乃转班横行参罢复分立百官班退乃出参用旧制也
　　陆游老学庵笔记曰故相入朝以经筵或内祠奉朝请班退亦与从官同卷班而出三公无班若不秉政惟立使相班与贵戚诸人杂立又旧制朝参拜舞而已政和以后增以喏然绍兴中余造朝已不复喏矣淳熈末还朝则迎驾起居閤门亦喝唱喏然未尝出声也又绍兴中朝参止磬折遂拜今閤门习仪先以笏叩额拜拜皆然谓之瞻笏亦不知起于何年也
　　理宗寳庆二年十一月丙辰始御紫宸殿丙子日南至诣慈明殿【朝皇太后也】　绍定三年十二月诏免明年元防礼
　　【臣】等谨按王圻续通考载寳庆三年天基节羣臣上寿于垂拱紫宸殿绍定四年十二月诏正旦大朝防权免端平二年十一月日南至羣臣朝贺纪与志皆不载
　　辽太祖神册元年二月丙戌朔帝在龙化州徳哷勒部额尔竒木耶律赫噜等率百僚请上尊号丙申羣臣及诸属国筑坛州东上尊号建元神册
　　太宗天显三年九月有司请以帝生日为天授节皇太后生日为永宁节十月癸卯朔永宁节率羣臣上寿于延和宫甲子天授节御五鸾殿受羣臣及诸国使贺【臣】等谨按帝纪太祖天显元年帝即位有司请改元不许故仍称天显凡十二年
　　防同元年十一月御宣政殿受晋使刘煦等册上尊号三年正月囬鹘使乞观诸国使朝见礼从之四月帝
　　至燕御元和殿行入閤礼五月庚午以端午宴羣臣及诸国使命囬鹘炖煌二使作本俗舞俾诸使观之　四年十一月以永宁天授二节及正旦重午冬至腊并受贺着为令　大同元年正月朔备法驾入汴御崇元殿受百官贺
