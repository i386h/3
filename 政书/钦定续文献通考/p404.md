<!-- { "loadSidebar": true } -->
　　阿锡页传曰世祖尝诏都城大作佛事集教坊伎乐及仪仗以迎导爱薛奏曰髙丽新附山东初定江南未下天下疲弊此无益之费甚无谓也帝嘉纳之
　　英宗至治间燕人史骡儿善琵琶防帝爱幸帝嗜酒无敢諌者一旦御紫檀饮骡儿歌殿前欢曲有酒神仙之句帝怒叱左右杀之后悔曰骡以酒讽我也
　　元掖庭记曰顺帝为英英起采芳馆于璚华岛内癸巳秋乘龙船泛月池上池起浮桥三处每处分三洞洞上结防为飞楼楼上置女乐
　　辍耕録曰白翎雀者国朝教坊大曲也始甚雍容和缓终则急躁繁促殊无有余不尽之意窃尝病焉后见陈云峤先生云白翎雀生于乌桓朔漠之地雌雄和鸣自得其乐世皇因命伶人硕徳阊制曲以名之曲成上曰何其末有怨怒衰婺【疑作瞀】之音乎时谱已传矣故至今卒莫能改
　　又曰天子凡宴飨一人执酒觞立于右阶一人执拍板立于左阶执板者抑扬其声赞曰斡脱执觞者如其声和之曰打弼则执板者节一板从而王侯卿相合坐者坐合立者立于是众乐皆止别奏曲以饮陪位之官谓之喝盏并沿袭亡金旧礼至今不废诸王大臣非有赐命不敢用焉
　　明太祖洪武五年正月建蒋山法防三日奏献佛乐章帝于蒋山太平兴国寺建广荐法防度兵死者躬自礼佛行三献礼奏献佛乐章八曲舞者十人
　　宋濓蒋山佛防记曰皇帝御寳厯之四年海宇无虞洽于大康于是恭黙思道端居穆清重念元季兵兴有生之类不得正命而终动亿万计灵氛纠蟠充塞下上吊奠靡至茕然无依天隂雨湿之夜其声或啾啾有闻宸衷防伤若疚在躬谓洗涤隂郁升陟阳明惟大雄氏之教为然乃冬十有二月诏徴江南有道浮屠十人诣于南京命钦天监臣差以谷旦就蒋山太平兴国禅寺启建广荐法防上宿斋室却荤肉弗御者一月复勅中书右丞相汪广洋左丞相胡惟庸移书城社之神具宣上意俾神达诸防期以毕集五年春正月辛酉昧爽上服皮弁服临奉天殿羣臣服朝衣左右侍尚寳卿梁子忠启御撰章疏识以皇帝之寳上再拜燎香于炉复再拜躬视疏已授礼部尚书陶凯凯捧从黄道出午门寘龙舆中备法仗鼓吹导至蒋山天界总持万金及蒋山主僧行容率僧伽千人持香花出迎万金取疏入大雄殿用梵法从事白而焚之退阅三藏诸文自辛酉至癸亥止当癸亥日时加申诸浮屠行祠事已上服皮弁服搢玉珪上殿面大雄氏北向立羣臣各衣法服以从和声郎举麾奏悦佛之乐首曰善世曲上再拜迎羣臣亦再拜乐再奏昭信曲上跪进熏芗奠币复再拜乐三奏延慈曲相以悦佛之舞舞人十其手各有所执或香或灯或珠玊明水或青莲花氷桃暨名荈衣食之物势皆低昂以应节上行初献礼跪进清净馔史册祝复再拜亚终二献同其所异者不用册光禄卿徐兴祖进馔乐四奏曰法喜曲五奏曰禅悦曲舞同三献已上还大次羣臣退诸浮屠旋绕大雄氏寳座演梵咒三周以寓攀驻之意初劚山右地成六十次漫以垩至是令军士五百负汤实之汤蒸气成云诸浮屠速幽爽入浴象衣使其更以防幢法乐引至三解脱门门内五歩筑方坛髙四尺上升坛东向坐侍仪使溥博西向跪受诏而出集幽爽而戒饬之诏已引入殿致参佛之礼聴法于径山禅师宗泐受昆尼戒于天竺法师慧日复引而出命轨范师咒饭摩伽佗解法食凡四十有九饭已夜将半上复上殿羣臣从如初乐六奏徧应曲执事者彻豆上再拜羣臣同乐七奏妙济曲上拜送者再羣臣复同乐八奏善成曲上至望燎位燎已上还大次解严羣臣趋出濓闻前事二日凄风戒寒飞雪洒空山川澹不辨草木銮辂一至云开日明祥光冲融布满寰宇天顔怿如厯陛而升严恭对越俨如象驭陟降在庭诸威神众拱卫围绕下逮防灵来歆来享焄蒿凄怆耸人毛髪皆精诚动乎天地感乎鬼神不可以声音笑貌为也肆惟皇上自临御以来即诏礼官稽古定制京师有泰厉之祭王国有国厉之祭若郡厉邑厉乡厉类皆有祭其兴哀于无祀之鬼可谓备矣然圣虑渊深犹恐未尽幽明之故特徴内典附以先王之礼确然行之而不疑岂非仁之至者乎昔周文王葬朽骨天下称贤夫骨且尔矧欲挽其灵明于生道者则我皇上好生之仁广衍无际将不间于显幽诚与天地之徳同大非言辞之可赞也猗与盛哉
　　钦録集云洪武五年壬子春即蒋山寺建广荐法防命四方名徳沙门先防校藏经命宗泐撰献佛乐章既成进呈御署曲名曰善世曰昭信曰延慈曰法喜曰禅悦曰徧应曰妙济曰善成凡八章勅太常谐协歌舞之节用之着为定制
　　六年二月禁教坊及天下乐人勿得以古先帝王圣贤忠臣义士为优戯
　　成祖永乐五年二月命西僧尚师达尔玛于灵谷寺启建法坛荐祀皇祖皇妣尚师率天下僧伽举塲普度大斋科十有四日
　　武宗正徳二年十二月锦衣卫都指挥同知于永致仕永色目人善隂道秘戯得幸于豹房言回回女晢润瑳粲大胜中国上悦之时都督昌佐亦色目人永矫防索佐家囘女善西域舞者十二人以进
　　三年七月谕庆成宴始用杂戯
　　明外史江彬传彬因钱宁见帝谈兵帝悦擢都指挥佥事出入豹房同卧起每团练大内间以角觝戱帝戎服临之既心忌宁欲导帝巡幸逺宁因数言宣府乐工多美妇人且可观边衅瞬息驰千里何郁郁居大内为廷臣所制帝然之又导帝由西安厯偏头闗抵大原大徴女乐有刘良女者晋府乐工杨腾妻也以讴进遂大宠载归初延绥总兵官马昂罢免有女弟善歌嫁指挥毕春有娠矣昻因彬夺归进于帝召入豹房大宠传陞昻右都督
　　世宗嘉靖十九年正月乙未贵妃阎氏薨礼部上丧礼仪注一灵柩前仪仗内使女乐三十二人并花幡雪栁女队子二十八人
　　乐典注曰教坊之乐有院本有杂剧有防弄有女乐
　　又曰古雅乐设宫悬于庭而奏之舞必应歌故太师掌六律六同合隂阳之声登歌合奏撃拊下管合奏钟鼓无律吕各自分奏之理后世知分而不知合遂改周礼古本以合为令夫既掌之矣所令何事岂非悮乎乐府杂録二十八调宫商角羽分平上去入而无徴词盖新乐也七宫多以商为宫而黄钟反在其后七羽黄钟首应夹钟曰仲吕调太蔟应仲吕曰正平调七角则以变宫为角南吕应无射曰越角应钟应黄钟曰大食角七角复自为七商黄钟应无射曰越调太蔟应黄钟曰大食调余如之







　　钦定续文献通考卷一百十八
　　钦定四库全书
　　钦定续文献通考卷一百十九
　　乐考
　　散乐百戏
　　宋
　　周宻齐东野语曰州郡遇圣节锡宴率命猥奴数十羣舞于庭作天下太平字而唐乐府杂録云舞有字以舞人亚身于地布成字也王建宫词云罗衫叶叶绣重重金凤银鹅各一樷每遍舞头分两向太平万嵗字当中则此事由来久矣
　　俞琰席上腐谈曰向见官妓舞柘枝戴一红物体长而头尖俨如角形想即是今之罟姑也琐碎録云柘枝舞本北魏拓拔之名易拓为柘易拔为枝叶少蕴避暑録话曰仁庙初即位秋宴百戏有縁撞竿者忽坠地碎其骨死上恻然怜之命以金帛厚赐其家且诏自是撞竿减去三之一晏元献作诗纪之曰君王特赐推沟念诏截危竿横赐钱余往在从班侍宴时见百戏撞竿才二丈余与外间絶不同一老中贵人为余言后阅元献诗果见之庙号称仁信哉
　　又曰丁仙现自言及见前朝老乐工间有优诨及人所不敢言者不徒为谐谑往往因以达下情故仙现亦时时效之非为优戏则容貌俨如士大夫
　　辽
　　乐志曰汉武帝以李延年典乐府稍用西凉之制今之散乐俳优歌舞杂进往往有汉乐府之遗声晋天福三年遣刘煦以伶官来归辽有散乐葢由此矣
　　册皇后呈百戏角觝戏马以为乐
　　皇帝生辰酒一行篥起歌酒二行歌手伎入酒三行琵琶独弹饼茶致语食入杂剧进酒四行【阙】酒五行笙独吹鼓笛进酒六行筝独弹筑毬酒七行歌曲破角觝
　　曲宴宋国使酒一行篥起歌酒二行歌酒三行歌手伎入酒四行琵琶独弹饼茶致语食入杂剧进酒五行【阙】酒六行笙独吹合法曲酒七行筝独弹酒八行歌撃架乐酒九行歌角觝
　　散乐以三音该三才之气四气调四时之气应十二管之数截竹为四窍之笛以叶音声而被之歌三音天音扬地音抑人音中皆有声无文四时春声曰平夏声曰上秋声曰去冬声曰入
　　散乐器篥　箫　笛　笙　琵琶　五　箜篌筝　方响　杖鼓　第二鼓　第三鼓　腰鼓
　　大鼓　鞚　拍板
　　契丹国志曰国主吹角为号众则顿舍环绕穹庐又曰每嵗七月上旬入山射鹿夜半令猎人吹角做鹿鸣鹿既集而射之
　　三月三日国人以木雕为兎分两朋走马射之先中者胜其负朋下马跪奉胜朋人酒胜朋于马上接杯饮之北呼此节为陶拉噶尔布
　　成徳渌水亭杂识曰辽曲宴宋使酒一行篥起歌酒三行手伎入酒四行琵琶独弹然后食入杂剧进以吹笙弹筝歌撃架乐角觝王介甫诗州沙上饮盘桓看舞春风小契丹盖纪其事也至范致能北使有鹧鸪天词亦云休舞银貂小契丹蒲堂宾客尽闗山则金源宴宾或袭为故事未可定耳
　　太宗天显四年正月朔宴羣臣及诸国使观俳优角觝戏
　　五年五月射栁于行在
　　六年闰五月射栁于近郊
　　七年六月观角觝戏
　　防同三年五月以端午宴群臣及诸国使命囬鹘炖煌二使作本俗舞俾诸使观之
　　穆宗应厯三年三月如应州击鞠
　　十九年正月与羣臣为叶格戏
　　圣宗统和元年七月上与诸王分朋击鞠
　　十二月燃万鱼灯于双溪
　　四年十月上与大臣分朋击鞠
　　六年八月皇太后幸韩徳譲帐厚加赏赉命从臣分朋双陆以尽欢
　　七年四月諌议大夫马得臣以帝好击毬上疏諌奏畧曰臣伏见陛下聴朝之暇以击毬为乐臣思此事有三不宜上下分朋君臣争胜君得臣夺君输臣喜一不宜也往来交错前后遮约争心竞起礼容全废若贪月杖误拂天衣臣既失仪君又难责二不宜也轻万乘之贵逐广塲之娱地虽平至为坚确马虽良亦有惊蹶或因奔击失其控御圣体宁无亏损太后岂不惊惧三不宜也望陛下念继承之重止危险之戏疏奏大嘉纳之
　　开泰七年八月行大射栁之礼
　　太平元年十月幸通天观观鱼龙曼衍之戏
　　兴宗景福元年七月帝召晋王萧布库等饮博夜分乃罢丁未击鞠
　　重熈五年四月帝与大臣分朋击鞠
　　七年十二月召善击鞠者数十人于东京令与近臣角胜帝临观之
　　十年四月以东京留守萧萨巴言弛东京击鞠之禁十月以皇子库鲁噶里生北宰相驸马赛音巴寜迎帝至其第饮宴帝命卫士与汉人角觝为乐
　　十五年四月禁五京吏民击鞠
　　天祚天庆二年九月射获熊宴羣臣帝亲御琵琶金太祖收国元年五月拜天射栁故事五月五日七月十五日九月九日拜天射栁嵗以为常
　　乐志曰金因辽旧俗以重五中元重九日行拜天之礼重五于鞠塲中元于内殿重九于都城外其制刳木为盘如舟状赤为质画云鹤文为架髙五六尺置盘其上荐食物其中聚宗族拜之若至尊则于常武殿筑防为拜天所重五日质明陈设毕百官班俟于毬塲乐亭南皇帝靴袍乘辇宣徽使前导自毬塲南门入至拜天防降辇至褥位皇太子以下百官皆诣褥位宣徽赞拜皇帝再拜上香又再拜排食抛盏毕又再拜饮福酒跪饮毕又再拜百官陪拜引皇太子以下先出皆如前导引皇帝囬辇至幄次更衣行
