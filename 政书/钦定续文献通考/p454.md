<!-- { "loadSidebar": true } -->
　　时律令初行帝谓大理卿周桢等曰律令之设所以使人不犯法田野之民岂能悉晓其意有误犯者赦之则废法尽法则无民尔等前所定律令除礼乐制度钱粮选法之外凡民间所行事宜类聚成编直解其义颁之郡县使民家喻戸晓焉
　　洪武元年八月令毋非时决囚
　　诏曰顷因戡乱以军律用刑未为平允中书省宜重讲究务从中典决重刑须待秋后毋非时以伤生意
　　十二月置登闻鼓于午门外
　　三年六月诏自今武官有犯非请奏不得逮问
　　十四年二月又诏武官三品以上有犯者奏请得防乃鞫之四品以下有犯所司就逮问定罪议功请防裁决若文职有犯干涉武官三品以上者亦须奏请毋擅问
　　四年十一月命自今官吏犯赃罪者无贷
　　初元末政弊仕进者多赂遗权贵邀买名爵下至州县簿书小吏非财赂亦莫得而进及临事辄蠧政鬻狱大为民害帝深知其弊故有是令
　　五年二月建申明亭
　　帝以田野之民不知禁令往往误犯刑宪命有司于内外府州县及乡之里社皆立申明亭凡境内人民有犯者书其过名榜于亭上使人有所惩戒
　　洪武十五年八月谕礼部曰天下郡邑申明亭书记犯罪者姓名昭示乡里以劝善惩恶今有司概以杂犯小罪书之使善良一时过误为终身之累虽欲改过自新其路无由尔等详议之于是礼部议自今犯十恶奸盗诈伪干犯名义有伤风俗及犯贼至徒者书于亭其余杂犯公私过误非干风化者悉皆除之以开良民自新之路其有私毁亭舍除所悬法令及涂抹姓名者监察御史按察司官以时按视罪如律制曰可
　　六月定宦官禁令
　　凡内使于宫城内相詈骂者先发理屈笞五十后骂理直者不坐其不服本管钤束而抵骂者杖六十内使骂奉御者杖六十骂门官监官者杖七十内使于宫城内相鬬殴者先鬭理屈杖七十殴伤者加一等后应理直而无伤者笞五十其有不服本管钤束而殴之者杖八十殴伤者加一等殴奉御者杖八十殴门官监官者杖一百伤者各加一等其内使等有心懐恶逆出不道之言者凌迟处死有知情而蔽之者同罪知其事而不首者斩首者赏银三百两
　　作铁榜诫公侯申明律令
　　畧曰朕起布衣赖股肱宣力平定天下论功行赏封为公侯令传子孙共享太平之福尚虑公侯之家奴仆人等冒犯国典今以铁榜申明律令除亲属别议外凡奴仆一犯即用究治于尔家无所问敢有藏匿罪人者比同一死折罪其目有九一凡内外指挥千戸百戸镇抚总旗小旗等不得私受公侯财物受者杖一百发海南充军再犯处死公侯与者初再犯免罪附过三犯准免死一次奉命征讨受者与者不在此限二凡公侯不得私役官军违者初再犯免罪附过三犯准免死一次其官军敢有便聴从者杖一百发海南充军三凡公侯强占官民山场湖泊茶园芦荡及金银铜锡铁冶者初再犯免罪附过三犯准免死一次四凡各卫官军非出征之时不得辄于公侯门首侍立聴候违者杖一百发烟瘴之地充军五凡功臣之家管庄人等不得倚势在乡欺殴人民违者刺面劓鼻家产籍没入官妻子徙置南宁其余聴使之人各杖一百及妻子皆发南宁充军六凡功臣之家屯田佃户管庄干办火者奴仆及其亲属人等倚势凌民侵夺财产者并依倚势欺殴人民律处断七凡公侯除赐定仪仗戸及佃田人戸已有名额报籍在官敢有私托门下隐蔽徭者斩八凡公侯之家倚恃权豪欺压良善虚钱实契侵夺人田地房屋孶畜者初犯免罪附过再犯住支俸给一半三犯停其禄四犯与庶人同罪九凡功臣之家不得受诸人土田及朦胧投献物业违者初犯免罪附过再犯住支俸给一半三犯停其禄四犯与庶人同罪
　　六年正月命廷臣坐笞罪得以俸赎
　　时工部尚书王肃坐法当笞太祖曰六卿贵重不宜以细故辱命以俸赎罪后羣臣罣误许以俸赎始此【臣】等谨按太祖此令善矣后卒杖永嘉侯朱亮祖工部尚书夏祥子孙踵而行之廷杖几为故事武宗正徳中杖言事者舒芬等百四十六人死者十一人世宗嘉靖初以议大礼杖丰熙等百三十四人死者十六人中年刑法益峻虽大臣不免史言其四十余年间杖杀朝士倍蓰前代公卿之辱自古未有辱公卿犹可言也王振刘瑾魏忠贤之徒叠起而得志率由于此盖监杖用内官行杖用卫卒士大夫既悬命其手则欲小人之不归诚于彼而君子之不触其祸难矣志称廷杖之制自太祖始今考太祖三十余年中实无明文创为此制又以六年之诏证之尤信然则太祖特偶一为之而不图其后世之因而甚焉是故用法不可不慎以为创自太祖则非也
　　八月更定亲属相容隐律
　　凡同居大功以上亲及外祖父母外孙若孙之妇夫之兄弟及兄弟妻若妾之父母女壻许相容隐或奴婢为本使隐者皆勿论其小功以下相容隐减凡人三等若无服之亲姑姊妹夫妻之兄弟姑夫妻侄相容隐者亦减二等犯谋反恶逆不用此律
　　九月命府州县轻重狱囚即依律断决不湏转发果有违枉御史按察司究劾之
　　明初有司决狱笞五十者县决之杖八十者州决之一百者府决之其徒罪以上具狱送行省由是州县或受赃减重从轻省府或弄法加轻入重文移驳议囚系淹连至是命中书省御史台定议令出天下便之
　　【臣】等谨按罪无轻重州县皆得专决一时虽便而久必滋弊殊非慎刑之意考洪武实録十六年四月帝以八事颁布天下州县内言凡民有犯笞杖罪者县自断决具实以闻犯徒流罪者县拟其罪申州若府以达布政司定拟其有犯死罪者县拟其罪申州若府以达布政司达刑部定拟或准工赎罪或奏闻遣官审决凡诸司狱讼当详审按律决遣毋得淹禁如此分别定拟最为允当可见州县专决之例当亦洞悉其故行之未十年旋即更改也
　　十一月更定大明律【本纪作闰十一月颁定大明律系误今从刑法志】
　　先是帝旣颁行律令又念倘有轻重失宜有乖中典乃命儒臣同刑官共讲唐律日进二十余条亲为斟酌择其可行者从之至是重命刑部尚书刘惟谦详定大明律篇目一准于唐曰禁卫曰职制曰戸婚曰廏库曰擅兴曰盗贼曰鬭讼曰诈伪曰杂律曰捕亡曰断狱曰名例采用旧律二百八十八余续律百二十八条旧令改律三十六条因事制律三十一条掇唐律以补遗一百二十三条合六百有六条分为三十卷其间损益务合轻重之宜毎成一篇辄缮冩以进上命揭于两庑之壁亲加裁定及成颁行天下邱濬曰有唐律例之外又有令格式宋初因之至神宗更其目曰勅令格式所谓勅者兼唐之律也洪武元年即为大明令颁行天下盖与汉高祖初入闗约法三章唐髙祖入京师约法十二条同一意也至六年始命刑部尚书刘惟谦造律文又有洪武礼制诸司职掌之作与夫大诰三篇及大诰武臣等诸书凡唐宋所谓律令格式与其编勅皆在是也但不用唐宋之旧名尔
　　九年十月命厘正大明律
　　帝览律条犹有未当者命丞相胡惟庸御史大夫汪广洋等详议厘正者凡十有三条余如故
　　十四年四月勅刑部自今官吏有犯宥罪复职榜示其过于门果能省身改过则除之不悛者论如律
　　十八年又命刑部録内外诸司职官犯法罪状明白者揭于申明亭以示惩戒
　　十五年十月勅刑部申明越诉之禁
　　凡军民诉戸婚田土作奸犯科诸事悉由本属官司自下而上陈告毋得越诉辄赴京师亦不许家居上封事遣者罪之
　　明史刑法志曰洪武末年小民多越诉京师及按其事往往不实乃严越诉之禁命老人理一乡词讼会里胥决之事重者始白于官然卒不能止越诉者日多乃用重法戍之边宣徳时越诉得实者免罪不实仍戍边景泰中不问虚实皆发口外充军后不以为例也
　　诏自今有以繁文出入人罪者罪之仍命刑科会诸司官定议成式榜示中外
　　时刑部尚书开济奏曰凡事务从简要今内外诸司议刑奏劄动辄千万言泛滥无纪失其本情茍非禁革习以成弊帝曰虚词失实浮文乱真朕甚厌之因有是命
　　十七年十月定土官犯罪律
　　云南布政司言土官犯罪律条无所依据乞加定议上命六部官会议凡土官选用者有犯依流官律定罪世袭者所司不许擅问先以干证之人推得其实定议奏闻杖以下则纪録在职徒流则徙之北平着为令
　　二十一年二月命自今天下有司官凡入流品以上犯罪者皆须奏闻方许逮问
　　二十二年八月更定大明律
　　先是刑部奏言比年律条增损不一在外理刑官及初入仕者不能尽知致令断狱失当请编类颁行俾知遵守遂命翰林院同刑部官取比年所增者叅攷折衷以类编附旧律名例律附于断狱下至是特载之篇首凡三十卷四百六十条名例一卷四十七条吏律二卷曰职制十五条曰公式十八条戸律七卷曰戸役十五条曰田宅十一条曰婚姻十八条曰仓库二十四条曰课程十九条曰钱债三条曰市防五条礼律二卷曰祭祀六条曰仪制二十条兵律五卷曰宫卫十九条曰军政二十条曰关津七条曰廏牧十二条曰邮驿十八条刑律十一卷曰贼盗二十八条曰人命二十条曰鬭殴二十二条曰骂詈八条曰诉讼十二条曰受赃十一条曰诈伪十二条曰犯奸十条曰杂犯十一条曰捕亡八条曰断狱二十九条工律二卷曰营造九条曰河防四条又为五刑之图二首图五曰笞曰杖曰徒曰流曰死笞刑五自一十至五十每十为一等加减杖刑五自六十至一百毎十为一等加减徒刑五徒一年杖六十一年半杖七十二年杖八十二年半杖九十三年杖一百毎杖十及徒半年为一等加减流刑三二千里二千五百里三千里皆杖一百毎五百里为一等加减死刑二绞斩徒流之外有充军绞斩之外有凌迟皆非五刑之正故图不列次图七曰笞曰杖曰讯杖曰枷曰杻曰索曰镣笞大头径二分七厘小头减一分杖大头径三分二厘小头减如笞之数笞杖皆以荆条为之皆臀受讯杖大头径四分五厘小头减如杖笞之数以荆条为之臀腿受笞杖讯皆长三尺五寸用官降式较勘毋以筋胶诸物装钉枷自十五斤至二十五斤止刻其上为长短轻重之数长五尺五寸头广尺五寸扭长尺六寸厚一寸男子死罪者用之索铁为之以系轻罪者其长一丈镣铁连环之以絷足徒者带以输作重三斤又为丧服之图凡八族亲有犯视服等差定刑之轻重其因礼以起义者养母继母慈母皆服三年殴杀之与杀嫡母同罪兄弟妻皆服小功互为容隐者罪得递减舅姑之服皆斩衰三年殴杀骂詈之者与夫殴杀骂詈之罪同姨之子舅之子姑之子皆缌麻是曰表兄弟不得相为婚姻大恶十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱虽常赦不原贪墨赃六曰监守盗曰常人盗曰窃盗曰枉法曰不枉法曰坐赃当议者八曰议亲曰议故曰议功曰议贤曰议能曰议勤曰议贵曰议賔太祖谕太孙曰此书首列二刑图次列八礼图者重礼也顾愚民无知若于本条下即注寛恤之令必易而犯法故以广大好生之意总列名例律中善用法者会其意可也太孙请更定五条以上太祖览而善之太孙又请曰明刑所以弼教凡与五伦相涉者宜皆屈法以申情乃命改定七十三条复谕之曰吾治乱世刑不得不重汝治平世刑自当轻所谓刑罚世轻世重也
