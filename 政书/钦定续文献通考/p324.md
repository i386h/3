<!-- { "loadSidebar": true } -->
　　傅瀚言自有秦玺以来歴代得丧真伪之迹具载史籍今所进篆文与辍耕録等书摹载鱼鸟篆文不同其螭纽又与史所纪文盘五龙螭缺一角旁刻魏録者不类葢秦玺亡已久今所进与宋元所得疑皆后世摹秦玺而刻之者窃惟玺之用以职文书防诈伪非以为寳玩也自秦始皇得蓝田玉以为玺汉以后用之自是巧争力取以为得此乃足以受命而不知受命以徳不以玺也故求之不得则伪造以欺人得之则君臣色喜以夸示于天下是皆贻笑千载我髙皇帝自制一代之玺文各有义随事而施真足以为一代受命之符而垂法万世何借此玺哉帝从其言故却而不用焉
　　武宗正徳十六年命非朝防官不得给牙牌
　　时礼科邢寰言牙牌惟常朝职官得悬比来权奸侵柄防升官者輙佩牙牌宜清核以重名器乃命文职不朝防者勿滥给武官进御侍班佩刀执金炉者给与
　　世宗嘉靖十八年新制御寳
　　凡七寳【详见于后】与国初寳玺共为御寳二十四尚寳司官掌之
　　三十七年定符牌之制
　　南京鳯阳守备内外官并各处镇守总兵巡抚及各守一方不受镇守节制内外守备并领符騐奏事凡监鎗整饬兵备并一城一堡守备官不许闗领符騐
　　神宗万厯六年三月少师张居正乞归塟父范银为印以赐之【张居正传】
　　命抚按诸臣先期驰赐玺书敦谕塟毕即上道范帝赉忠良银印以赐如杨士竒张孚敬例得宻封言事
　　皇帝玊圭
　　圭长一尺二寸剡其上刻山四以象四镇之山【葢周镇圭之制异于大圭不瑑者也】以黄绮约其下别以囊韬之金龙文成祖永乐三年定服衮冕时用之又定服皮弁时玉圭长如冕服之圭有脊嘉靖八年定服武弁时玉圭视镇圭差小剡上方下有篆文曰讨罪安民
　　皇帝寳玺
　　明初凡十七其大者曰皇帝奉天之寳【唐宋寳惟祀天地用之】曰皇帝之寳【凡诏若赦用之】曰皇帝行寳【立封及赐劳用之】曰皇帝信寳【诏亲王文臣用兵用之】曰天子之寳【祀山川鬼神用之】曰天子行寳【封外国及赐劳用之】曰天子信寳【诏外夷调兵用之】曰制诰之寳【赐诏命用之亦曰诰命之寳】曰勅命之寳【赐勅用之】曰广运之寳【奬谕臣工用之】曰皇帝尊亲之寳【册上尊号用之】曰皇帝亲亲之寳【勅谕亲王用之】曰敬天勤民之寳【勅谕来朝官用之】有御前之寳【以进御座用之】又有表章经史之寳及钦文之玺丹符出騐四方嘉靖时新制七寳曰奉天承运大明天子寳大明受命之寳巡狩天下之寳垂训之寳命徳之寳讨罪安民之寳勅正万民之寳与国初寳玺共为御寳
　　皇后玉谷圭
　　圭长七寸剡其上瑑谷文黄绮约其下韬以黄囊金龙文【服礼服时用之】皇妃次玉圭瑑谷文以配鞠衣
　　皇太子玉圭
　　圭长九寸五分以锦约其下并韬【服衮冕时用之皮弁同】皇太子妃玉圭同皇妃
　　亲王玉圭
　　圭长九寸二分五厘【服兖冕时用之】妃及公主皆不用圭
　　亲王世子圭
　　圭长九寸【服兖冕时用之皮弁同】
　　郡王圭同亲王世子
　　郡王以下俱不得用圭
　　皇后册寳
　　金册二片【依周尺长一尺二寸广五寸厚二分五厘字依数分行镌以真书】上下有孔聨以红縧开閤如书帙籍以红锦褥册盝用木饰以浑金沥粉蟠龙红纻丝衬裹内以红罗销金小袱裹册外以红罗销金夹袱包之五色小縧萦于外寳用金纽篆文曰皇后之寳【依周尺方五寸九分厚一寸七分】寳池用金濶取容寳箧二副一置寳一置寳池毎服三重外箧用木饰以浑金沥粉蟠龙红纻丝衬裹中箧用金钑蟠龙内小箧饰如外箧内置寳座四角雕蟠龙饰以浑金座上用锦褥以销金红罗小夹袱裹寳其箧外各用红罗销金大夹袱覆之临册之日册寳俱置红髹舆案案顶有红罗沥水用担床举之
　　皇贵妃而下有册无寳而有印
　　妃册用镀金银册二片【广长与后册同】册盝饰以浑金沥粉蟠鳯其印用金纽【尺寸与诸王寳同】文曰皇妃之印箧饰以蟠鳯宣徳元年授贵妃金寳嘉靖十年立九嫔册用银杀皇妃五分之一以金饰之
　　皇太子册寳
　　册用金二片【其制及盝箧之饰与皇后册同】寳用金纽篆书皇太子寳【其制及池箧之饰与后寳同】
　　皇子妃册寳
　　册用金两叶【重百两毎叶髙一尺二寸广五寸】籍册以锦聨册以红丝縧垫册以锦褥裹册以红罗销金袱其盝饰以浑金沥粉云鳯内有花银钉铰嵌金丝铁筦籥外以红罗销金袱覆之其金寳之制未详洪武二十八年更定止授金册不用寳
　　亲王册寳
　　册制用金【与皇太子同】其寳用金纽【依周尺方五寸二分厚一寸五分】文曰某王之寳【池箧之饰与皇太子寳同】寳盝之饰则雕蟠螭
　　亲王妃册印
　　其金册髙视太子妃册减一寸【余制悉同】册文视亲王其金印之制未详洪武二十八年更定止授金册
　　公主册印
　　银册二片镌字镀金籍以红锦褥册盝饰以浑金沥粉蟠螭其印同宋制用金纽文曰某国公主之印【方五寸二分厚一寸五分】印池用金广取容印外箧用木饰以浑金沥粉盘鳯中箧用金钑蟠鳯内小箧饰如外箧
　　亲王世子金册金寳
　　承袭止授金册传用金寳
　　世子妃金册
　　洪武二十三年铸世子妃印制视王妃金印纽篆文曰某世子妃印
　　郡王镀金银册印
　　册文视世子
　　郡王妃册
　　止有镀金银册无印
　　功臣铁券
　　制如瓦第为七等公二等【一髙尺广一尺六寸五分一髙九寸五分广一尺六寸】侯三等【一髙九寸广一尺五寸五分一髙八寸五分广一尺五寸一髙八寸广一尺四寸五分】伯二等【一髙七寸五分广一尺三寸五分一髙六寸五分广一尺二寸五分】外刻履厯恩数之详以记其功中镌免罪减禄之数以防其过字嵌以金凡九十七副各分左右左颁功臣右藏内府有故则合之以取信焉
　　百官印信
　　洪武初铸印局铸中外诸司印信正一品银印三台【方三寸四分厚一寸】六部都察院并在外各都司俱正二品银印二台【方三寸二分厚八分】其余正二品从二品官银印二台【方三寸一分厚七分】惟衍圣公以正二品三台银印则景帝景泰三年赐也顺天应天二府俱正三品银印【方二寸九分厚六分五厘】其余正三品从三品官俱铜印【方二寸七分厚六分】太仆光禄寺并在外盐运司俱从三品铜印【方减一分厚减五厘】正四品从四品俱铜印【方二寸五分厚五分】正五品从五品俱铜印【方二寸四分厚四分五厘】在外各州从五品铜印【方减一分厚减五厘】正六品从六品俱铜印【方二寸二分厚三分五厘】正七品从七品俱铜印【方二寸一分厚三分】正从八品俱铜印【方二寸厚二分五厘】正从九品俱铜印【方一寸九分厚二分二厘】未入流者铜条记【濶一寸三分长二寸五分厚二分一厘】以上俱直纽九叠篆文初杂职亦方印至洪武十三年始改条记
　　凡百官印信惟文渊阁银印直纽【方一寸七分厚六分】玉箸篆文诚重之也武臣受重寄者征西镇朔平蛮诸将军银印虎纽【方三寸三分厚九分】栁叶篆文洪武中尝用上公佩将军印后以公侯伯及都督充总兵官名曰挂印将军有事征伐则命总兵佩印以往旋师则上所佩印于朝此外惟漕运总督印同将军其在外镇守总兵防将挂印则仁宗洪熙元年始也有文臣挂将军印者王骥以兵部尚书征湖贵苖挂征蛮将军印王越以左都御史守大同挂征西将军印其他文臣大臣有领勅而权重者或给以铜闗防直纽【广一寸九分五厘长二寸九分厚三分】九叠篆文虽宰相行边与部曺无异惟正徳时张永征安化王用金铸嘉靖中顾鼎臣居守用牙镂闗防皆特赐也河南十三道毎道二印【已见前】洪武二十三年以各道印篆相类乃命改制某道监察御史其奉差者则曰巡按某处监察御史铜印直纽有眼【方一寸五分厚三分】八叠篆文
　　赐印
　　【臣】等谨按王圻续通考载赐印记等事如太祖赐懿文太子白玉印方一寸二分文曰大本堂记中宫皇后白玉印方亦如之文曰厚载之记成祖赐仁宗玉押曰人主中正仁宗即位时宣宗方为皇太孙复举以授之命印职章奏又赐蹇义夏元吉杨士竒黄淮杨荣金幼孜印曰绳愆纠缪而义有蹇忠贞士竒有杨贞一之印宣宗赐义曰忠厚寛原吉曰含贞静士竒曰清方贞一荣曰方直刚正胡濙曰清和恭靖又文恭世家吴中曰和敏详达景泰帝赐少傅胡濙曰忠正惟笃少保王文曰忠诚匪懈衍圣公孔绪曰谨礼崇徳世宗赐杨一清文曰耆徳忠正又绳愆纠违赐张孚敬曰忠良贞一又绳愆弼违又别记永嘉张茂恭桂蕚曰忠诚静慎又绳愆匡违李时曰忠敏安慎方献夫曰忠诚直谅费宏曰旧辅元臣夏言曰学博才优顾鼎臣曰经纬首选翟銮曰清谨学士又绳愆辅徳又顾鼎臣居守时赐牙刻闗防皆特思也又有方士权珰等皆邀赐印以事无足采故従删略
　　明初赐髙丽金印纽【方三寸】文曰髙丽国王之印赐安南镀金银印驼纽【方三寸】文曰安南国王之印赐占城镀金银印驼纽【方三寸】文曰占城国王之印赐吐蕃金印驼纽【方五寸】文曰白兰王印
　　符牌
　　凡宣召亲王必遣官赍金符以往亲王之藩及镇守巡抚诸官奏请符验俱从兵部奏行尚寳司领之【符验之制上织船马之状起马者用马字号起船者水字号起双马者达字号起单马者通字号起站船者信字号】
