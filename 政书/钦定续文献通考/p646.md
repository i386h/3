<!-- { "loadSidebar": true } -->
　　【臣】等谨按王圻续通考载宋永州澹岩有驯狐凡贵客至则鸣邹浩将至而狐鸣寺僧出迎浩怪之僧以狐鸣为言浩常有诗云走入山来亦偶然初闻消息与人传驯狐底事先知得隔夜飞鸣报老禅此应载入毛虫之异不宜混入羽虫也又长安女绍兰适任宗宗为贾湘中数年不归暏梁燕而语之曰吾闻燕自海东来往必由湘中欲凭汝附书于夫言讫泪下燕颉颃若有所诺复曰若允当拍我怀燕遂栖膝上兰以诗系定云一自去重湖临窗泣血书殷勤慿燕翼寄与薄情夫宗时在荆州忽燕子柏于肩解足书视之感泣遂归以年月无所系附录之
　　辽太宗生时猎者获白鹰人以为瑞　天显九年八月帝自将南伐伊喇嘉哩手接飞鴈帝异之因以祭天地十一年九月自将援石敬塘有飞鸳自坠而死南府额尔竒木和伦得之以献卜之吉帝曰此从珂自灭之兆也
　　景帝干亨二年闰三月庚午有鸨飞止御帐获以祭天圣宗统和四年四月亲伐宋次沙姑河之北淀以近侍纳穆尔所进自落鸨祭天地　九年八月壬午东京进三足鸟
　　兴宗重熈中崇义军乌鹊同巢
　　崇义节度使刘伸政务简静民用不扰致有此应诏褒迁其官
　　金太宗天会四年八月甲寅新城县进白乌　九年七月丙申咸州所贡白雀音忽异常
　　时帝御西楼听政闻白雀音忽有异起视之见东楼外光明中有像巍然髙五丈许下有红云承之若世所谓佛者乃擎跽修防久之而没
　　熈宗天眷十五年七月辛巳有司进四足雀
　　世宗大定二十九年十二月丁亥宻州进白鹑白雉各一
　　章宗明昌元年六月庚子都水进异卵
　　宣宗元光二年正月辛酉日午有鹤千余翔于殿庭移刻乃去又乌鹊夜惊飞鸣蔽天
　　哀宗正大六年五月陇州防御使舒穆噜栋尔进黄鹦鹉
　　元太祖十世祖孛端又儿得驯鹰以给膳
　　时勃端察尔居巴尔圗敖拉之地食饮无所得适有苍鹰野兽而食以缗设机取之鹰即驯狎乃臂鹰猎禽以为膳或缺即继似有天相之
　　世祖至元十五年四月济南无棣县获白雉以献　二十年十月癸未罗斛国贡丹顶鹤五色鹦鹉
　　黄瑜双槐嵗抄曰元成宗元贞二年双燕巢于燕人栁汤佐之宅一夕家人举灯照蝎其雄惊坠猫食之雌彷徨悲鸣不已朝夕守巢哺诸雏成翼而去明年雌独来复巢其处自是春去秋来凡六稔观者哗然目为贞燕
　　成宗大徳三年七月扬州淮安蝗在地者为鹙啄食飞者以翅击死乃禁捕鹙
　　泰定帝泰定四年十二月爪哇遣使献白鹦鹉一文宗天厯元年十月赐特穆尔海东白鹘青鹘各一至顺三年二月诸王逹尔吗实哩哈尔满各遣使来贡金鸦鹘
　　顺帝至元三年七月河南武陟县鹰食蝗
　　时禾将熟有蝗自东来县尹张寛仰天祝曰寜杀县尹毋杀百姓俄有鱼鹰羣飞啄食之【互见蝗门】
　　【臣】等谨按叶梦得石林诗话江淮间有水禽号鱼虎或即中州所谓鱼鹰也
　　【臣】等谨按王圻续通考载世祖至元五年秋七月螟生牧野南寻有鸜鹆自西北逾山来方六七里间林木皆满遂下啄蝗食且尽乃作阵飞去此与淮扬之鹙武陟之鹰事相类纪志皆不载
　　至正十一年五月兴国有大鸟百余飞至郡西白郎山巅状如人立去而复至者数次　十九年京师鸱鸮夜鸣逹旦连月乃止有杜鹃啼于城中居庸闗亦如之二十七年三月丁丑朔莱州招逺县大社里黑风大起有大鸟自南飞至
　　鸟状类鹤色苍白展翅如席俄顷飞去遗下粟黍稻麦黄黒豆荞麦于张家屋上约数升许是年大稔
　　明太祖洪武十一年戊午元旦早朝有鸱鸮自天而陨见者异之
　　孝宗治十四年正月保定知府献白鸦
　　尚书傅澣劾其不当奏诏斥遣之
　　世宗嘉靖四十一年湖广廵抚徐南金献白鹊
　　神宗万厯二十五年二月壬午岳州民家有鸭含絮裹火飞上屋入竹椽茅茨中火四起延烧数百家　四十三年四月壬午双鹤衔火飞集掖县海神庙殿明日庙火愍帝崇祯六年汝宁有鸟鸠身猴足鳯阳恶鸟数万兔头鸡身鼠足供馔甚肥犯其骨立死
　　鳯凰
　　【臣】等谨按马端临通考载鳯凰自虞至宋熈寕七年止此后宋无可考
　　辽天祚帝干统四年十月己酉凤凰见于漷隂
　　金章宗泰和二年八月丙申鳯凰见于磁州武安县鼓山石圣台
　　时有大鸟十集于台上其羽五色烂然文多赤黄赭冠鸡项尾濶而脩状若鲤尾而长髙可逾人九子差小侍旁亦髙四五尺禽鸟万数形色各异或飞或蹲或歩或立皆成行列首皆正向如朝拱然初自东南来势如连云声如殷雷林木震动牧者惊惶即驱牛击物以惊之殊不为动俄有大鸟如雕鹗者怒来搏击之民益恐奔告县官以为鳯凰也命工圗上之留二日西北去按视其处粪迹数顷其色各异遗禽数千累日不能去所食皆巨鲤大者丈余鱼骨蔽地以其事告宗庙诏中外
　　元顺帝至正十一年广西庆逺府有异禽双飞见于述昆乡飞鸟千百随之
　　其一飞去其一留止者为獞人射死首长尺许毛羽五色有藏之以献于帅府者久而其色鲜明如生
　　明熹宗天启二年九月鳯凰至河南禹州身长丈余百鸟相从止七日去
　　【臣】等谨按明史帝纪及五行志俱无可考
　　鸡祸
　　宋度宗咸淳五年常州鸡羽生距
　　【臣】等谨按辽金二代鸡祸无可考
　　元顺帝至正十七年春三月上海李胜一家鸡伏七鸡一雏作牡鸡状鼓翼长鸣　十八年戊戌春正月钱塘卢子明家一鸡伏九雏一雏有四足二足在翼下不数日皆死　二十二年龙泉县人家一鸡二形翼左右分雄雌能鸣能伏　二十五年瑞安县郑镇抚家有雄鸡生子杀之腹中有子累累然
　　明孝宗治十四年华容民刘福家鸡雏三足　十七年六月崇明民顾孟文家鸡生雏猴头而人形身长四寸有尾活动无声
　　世宗嘉靖四年长垣民王宪家鸡抱卵内成人形耳目口鼻四肢皆具
　　神宗万厯二十二年六月靖邉营军家雌鸡化为雄愍帝崇祯九年淮安民家牝鸡啼跃化为雄　十年宣武门外民家白鸡喙距纯赤重四十斤【或曰此鷔也所见之处国亡】十四年太仓卫指挥姜周辅家鸡伏子两头四翼八
　　足















　　钦定续文献通考卷二百二十七
　　钦定四库全书
　　钦定续文献通考卷二百二十八
　　物异考
　　龙蛇之异
　　宋端宗景炎三年四月有黄龙见海中
　　时卫王初嗣位方登坛礼毕御辇所向有龙拏空而上既入宫云隂不见改元祥兴升碙州为翔龙县王圻曰宋陶弼永州人游呉中舟行忽双鲤戏溪上傍一老父曰此龙也行且鬬君亟去去百歩许雷大震岸圯木防二十余舟皆覆弼舟独完
　　辽太祖神册五年五月庚辰有龙见于伊喇山阳水上帝射获之藏其骨内府　天显元年七月辛巳平旦子城上见黄龙缭绕可长一里光曜夺目入于行宫【臣】等谨按王圻续通考辽圣宗时萧博诺防孤贫佣于医家牧牛伤人稼数遭笞辱医者常见博诺熟寝有蛇绕身异之教以读书聪敏好学不数年渉猎经史习骑射仕终奚六部大王盖龙种也事见萧博诺传又载兴宗时萧桞从伐髙丽遇大蛇当路前驱者请避桞曰壮士安惧此防劔防蛇而进卒破敌考列传桞列在博诺前从伐髙丽亦当在圣宗统和中非兴宗时也
　　天祚帝为金所逼渡河奔夏队帅耶律廸里等刼雅里北走至沙岭见蛇横道而过识者以为不祥
　　后雅里虽立为帝不久亦死
　　金太祖収国元年八月己夘黄龙现空中
　　熈宗天眷元年夏有龙现于熈州野水凡三日
　　初于水靣见一苍龙良久而没次日见金龙一爪承一婴儿儿为龙所戏略无惧色三日如故
　　皇统九年四月丁丑有龙鬭于利州榆林河上大风壊民居官舍
　　海陵正龙六年六月世宗为东京留守有黄龙见寝室上八月复有云气自西来黄龙见其中【即于是年登位】
　　大定十四年八月嘉哩赤日中白龙见干御帐之东小港中既而乗云上升尾犹曳地良久北去
　　章宗明昌五年七月丙戌有龙曳尾于殿前
　　是日天夀节
　　六年八月大雨雷电有龙起于浑仪鳌趺台忽中裂而摧仪仆于台下
　　宣宗贞祐二年六月壬戌次宜村黄龙见于西北元世祖至元二十年有苍龙见汲郡农家
　　时六月大雨汲郡河西乡农王氏家甫夕黒雾四塞戸间寒凛不可胜视之有苍龙蜿蜒在气中起而复堕者再时其女下堂惊仆于地救之乃醒问所见亦同少顷霆震雾散失所在明日视其地鳞髯印泥尚宛然
　　顺帝至元五年六月庚戌汀州长汀县山蛟出大雨骤至平地涌水深三丈余漂民居八百余家壊田二百余顷
　　王圻曰至正十五年七月檇李城东马桥上白龙挂烈风怪雨天闇黒如深夜壊民居百余所大木尽防木自半空堕下悉折为二杂以万瓦乱飞溪水直立人皆呌号奔走不顾妻子龙由马桥厯城北望太湖而去有声如万屋齐压四望黒云汹涌失府城所在经一二时方开霁不一年为战鬭之地凡龙所过防荆棘寒烟视昔日之繁华顿如一梦
　　至正十七年六月癸酉温州有龙鬭于乐清江中风大作所至有光如毬死者万余人八月癸丑祥符县西北有青白龙见若相鬭之势良久而散　二十三年正月甲辰广西贵州江中有物登岸蛇首四足而青色长四尺许军民聚观而杀之　二十四年六月保德州有黄龙现于咸宁井中　二十七年六月丁巳皇太子寝殿新甃井成有龙自井出光熖烁人宫人震慑仆于地又宫墙外长庆寺大槐树有龙纒扰其上良久飞去树皮皆剥七月益都临朐县有龙见龙山巨石重千斤者浮空而起　二十八年十月大同路懐仁县河岸崩有蛇大小相绾结可载数车
　　明宪宗成化五年六月河决杏花营有龙卵浮于河大如人首下鋭上圎质青白人以为龙卵云
　　孝宗治九年六月庚辰宣府鎭南口墩骤雨火龙起刀鞘内　十八年五月辛卯日午旋风大起云翳三殿若有人骑龙入云者
　　武宗正德七年六月丁卯夜招逺有赤龙悬空光如火盘旋而上　十二年六月癸亥山阳见黒龙吸水声闻数里摄舟及舟女至空而坠　十三年五月癸丑常熟俞野村迅雷震电有白龙一黒龙二乗云并下撤去民居三百余家吸二十余舟于空中舟人坠地多怖死者是夜大雨如注五日乃息　十四年四月鄱阳湖蛟龙鬬
　　世宗嘉靖四十年五月癸酉青浦余山九蛟并起涌水成河
　　神宗万厯十四年七月戊申舒城大雷雨起蛟百五十八迹如斧劈山崩田防民溺死无算
　　是嵗建昌民樵于山逢巨蛇一角六足如鸡距不噬不惊【或言此肥也】
　　【臣】等谨按山海经肥见则千里之内大旱此十四年久旱之兆也
　　十八年七月猗氏大水二龙鬭于村得遗卵寻失　十九年六月己未公安大水有巨蛇如牛首赤身黒修二丈余所至隄溃　三十一年五月戊戌厯城大雨二龙鬭水中山石皆飞平地水髙十丈　四十五年八月安邱青河村青白二龙鬬
　　鱼异
　　【臣】等谨按宋自宁宗嘉定后及辽金二朝不见鱼异事
　　元顺帝至正二十五年六月戊申京师大雨有鱼随雨而落长尺许人取而食之　二十七年八月上海县陨鱼【互见天雨异物门】
　　明世宗嘉靖四十一年二月乙亥德州九龙庙雨鱼大者数寸
　　愍帝崇祯十年三月钱塘江木柹化为鱼有首尾未变者
　　异
