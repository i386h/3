<!-- { "loadSidebar": true } -->
　　是时多易置河北山东所屯之旧括民地而为之业户颁牛而使之耕畜甲兵而为之备乃大重其权授诸王以明安之号或新置者特赐之名宗室户百七十明安二百二穆昆千八百七十八东北路部族乣军曰徳哷勒部曰唐古部二部五乣其他又有珠噜部族乌尔古部族实垒部族防古部族竒噜部族布防布部族西北西南二路之乣军曰苏穆坦乣曰伊埓图乣曰古勒敦乣曰唐古乣曰哈玛尔乣曰穆腾乣曰防古乣曰荗乣曰呼敦乣凡九其诸路曰海兰曰扶余曰博索曰率賔曰呼尔哈曰伊兰伊兰后废皆在上京之鄙或置总管府或置节度使领之
　　二十六年十月诏増河防军数
　　章宗明昌三年七月诏増北边军千二百人分置诸堡泰和四年六月罢西北路镇防十三千戸
　　六年四月尽征诸道籍兵
　　时河南统军司奏请益兵备宋诏平章政事布萨揆为河南宣抚司籍诸道兵
　　十一月起河南民兵十七万入淮十万入荆襄又起河北十万戍居庸闗及韩水大鸡川以防北边
　　卫绍王大安三年十二月佥陜西两路汉军五千人赴中都
　　时又选籍山西士为兵
　　宣宗贞祐二年正月都提控李英令壮士李雄等招募军民旬日得万余人择众所推服者领之
　　伊喇托卜嘉传曰伊喇托卜嘉为彰化军节度使上言河东地险人勇歩兵为天下最可尽调以戍诸隘从之自是河东郡县屯兵少不可守矣
　　三年四月遣使同山西宣抚司选其民勇健者为军又谕田琢留山西流民少壮者充军
　　时朝廷欲起代州戍兵五千宣抚使胥鼎上言岭外军已皆南徙代为边要正宜益兵保守今更损其力一朝兵至何以待之平阳以代为籓篱岂可撤去尚书省奏宜如所请诏从之
　　八月分渭南州郡歩兵屯平原令宣抚使治邠州副使治同州之澄城以统之更以歩骑守防渭诸津又増歩军万人戍京以西四万戍京以东
　　十月以同华旧屯陜西兵及河南所移歩骑旧陜州宣抚司者改陜西行省
　　初同华旧屯陜西军及河南歩骑九千余人皆陜州宣抚使永锡至是丞相布萨端奏潼闗之西皆陜西地请此军行省缓急可使朝廷从之
　　十一月诏河北西路宣抚副使田琢徙其兵屯陜时河北行省侯挚入见奏河北兵食少请令河北宣抚副使田琢汰遣老弱就食归徳琢奏此辈岭外失业父子兄弟合为一军若离而分之定生他变乞以全军南渡或徙卫州防河诏尽徙屯陜
　　四年四月罢河北濒河州县寨官
　　监察御史陈规上言河北濒河州县率距一舍为一寨籍居民为兵数寨置总领官一人并以宣差从宜为名其人大抵皆闲官义军之长偏禆之属尤多无頼辈征逐宴饮取给于下日以为常及敌至则伏匿不出敌去骚动如初臣谓宜皆罢之苐委宣抚司从宜措画足矣制可
　　十月诏宿粮州县屯兵其佥民为兵者就署队长以自防遏
　　时元兵取潼闗次嵩汝间御史台请以陜西兵扼拒潼闗与右副元帅富察伊尔必斯为犄角之势选在京勇敢之将十数人各付精兵数千随宜伺察且战且守复谕河北亦以此待之诏付尚书省平章政事珠格高琪奏曰台官素不习兵备御方畧非所知也遂寝高琪止欲以重兵屯驻南京以自固州郡残破不复恤也
　　是月招抚使完顔仲元上书陜西一路最为重地潼闗禁坑及商州诸隘俱当预备向者中都居庸最为要害乃由小岭紫荆绕出我军腹背受兵卒不能守近日由禁坑出遂失潼闗当选精兵分地戍之其后乃置秦蓝守御
　　十二月勅诸州县佥籍军民以备土冦
　　兴定元年十二月籍濒河埽兵
　　三年闰三月以南伐师还罢南边州郡籍民为兵者时翰林直学士行三司事李复亨上言近日兴师伐宋恐宋人乘虚掩袭南鄙故籍边郡民为军今大军已还乞罢遣归本业从之
　　四月选陜西歩骑精鋭六千人实京兆又选精鋭六万分屯平凉泾邠干耀等州
　　八月命枢密遣官简岭外诸军之武健者养之彰徳邢洛卫濬懐孟等处城弱者罢遣
　　五年十月分京畿戍卒万二千河中民兵八千以许州元帅赫舍哩鹤寿将之屯潼闗西
　　陈规传曰贞祐四年七月规为监察御史上言今之将帅大抵先论出身官品平居则意气自高遇敌则首尾退缩将帅既自畏怯士卒又谁肯前又居常裒刻纳其馈献士卒因之以扰良民而莫可制以此责其畏法死事岂不难哉况今军官数多自千户而上有万戸有副统有都统有副提控号令不一动相牵制窃闻国初取天下元帅而下惟有万户所统军士不下数万人专制一路岂在多哉多则难择少则易精今之军法毎二十五人为一穆昆四穆昆为一千户穆昆之下有佛宁一人旗鼓司火头五人其任战者才十有八人而已又为头目选其壮健以给使令则是一千戸所统不及百人不足成队伍矣古之良将常与士卒同甘苦今官军既有廪俸又有养粮一日之给兼数十人之用将帅则豊饱有余士卒则饥寒不足曷若裁省冗食而加之军士哉伏乞明勅大臣精选通晓军政者分诣诸路编列队伍要必五十人为一穆昆四穆昆为一千户五千户为一万户谓之防将万人设一都统谓之大将总之帅府数不足者皆并之其副都副提控及无军虚设都统万户者悉罢省仍勅督院大臣及内外五品以上各举方畧优长武勇出众材堪将帅者一二人不限官品以充万户以上都统元帅之职千户以上选军中有谋畧武艺为众所服者充申明军法居常教阅必使将帅明于竒正虚实之数士卒熟于坐作进退之节至于弓矢铠仗须令自负习于劳苦若有所犯必刑无赦则将帅得人士气日振可以待敌矣帝览书不悦诏付尚书省诘之
　　【臣】等谨按宣宗南渡后国家多事臣下之谈兵者纷纷竞起然多不见施行且所言无当此陈规所言二十五人为一穆昆考志言南渡时尽以河朔战兵三十万分河南行枢密及帅府往往蔽匿强壮驱羸弱使战不能取胜后乃遂至如规所言不成队伍矣
　　元光元年正月诏徙中京唐邓商虢许陜等州屯军及诸军家属赴京兆同华就粮屯
　　十月徙彰徳招抚使杜光军于卫州
　　二年五月徙晋阳公郭文振兵于益州又徙权平阳公史咏兵于解州河中府
　　八月立民兵砦长
　　时遣官分行蔡息陈亳唐邓裕诸州洎司农司州县吏仝议凡民丁相聚立砦避兵与各巡检司相依者五千户以上署砦长一员百戸増副一员仍先迁一官能安民弭盗劝农者论功注授
　　实嘉纽勒珲传曰时实嘉纽勒珲为昌武军节度使上言商洛重地西控秦陜东接河南军务繁密宜选才干之士为防御使摄帅职以镇之又旧来诸隘守御之官并从帅府辟置其所辟者多其亲昵植产营私专事渔猎及当代去又复保留此最害之甚者宜令枢密选举以革其又州之戍兵艰于餽运亦合依土屯田以免转输之费又言毎年防秋诸隘守者不遇数十人余众尽屯保安石门大荆洛南以为应援中间相距遂至百里仓猝岂能征集宜近隘筑营徙见兵居之以待缓急又南边新设巡检十员兵卒千人此乃平时以诘奸细者已有大军宜悉罢去朝廷畧施行之
　　十月徙晋阳公郭文振等兵于卫州
　　又诏石壕店沔池永寜县各屯兵千人
　　十二月徙沿淮巡检边军于内地
　　哀宗天兴元年十月诏征诸道兵入援
　　二年七月遣使分诣诸道选兵防于蔡得精鋭万人十月征诸道兵
　　渤海军
　　渤海八明安之军也太宗天防四年七月出金牌命贝勒岱酬以所领渤海军八明安为万户
　　奚军
　　奚人约尼扎古雅九明安之兵也奚军初徙于山西后分迁河东
　　汉军
　　凡汉军有事则佥取于民事已则或亦放免其长胜军则天防间郭药师所统而降者皆辽水侧人也以乡土归金皆愁怨思归左副元帅宋王宗望令罢还正隆间又尝罢诸路汉军而所存者犹有威勇威烈威捷顺徳及韩常之军之号
　　中都永固军
　　大定时置
　　镇防军
　　诸军中取以更代戍边者宣宗兴定五年五月知延安府完顔哈达上言河南陜西镇防军皆分屯诸路在营惟老稚而已乞选老成人为各路统军以镇抚之且督其子弟习骑射将来可用诏从之
　　保甲军
　　【臣】等谨按此军见前兵制泰和八年闰四月条内
　　分畨屯戍军
　　永屯军
　　驱军
　　金初所免辽人奴婢使屯守泰州者以上三军皆在西北边
　　边铺军
　　守河南陜西边界者
　　河东三虞顺徳军
　　诸路効节军
　　章宗所置掌司弓手者京府节镇设三十人防刺设二十人
　　威勇军
　　宣宗兴定二年选募河南陜西弩弓军二千人为一军赐号威勇
　　射粮军
　　诸路所募五年一籍皆刺三十以下十七以上强壮者兼充杂役章宗明昌六年十一月禁射粮军应役但成队伍不得持兵器及可以伤人者卫绍王崇庆元年五月佥射粮军一万赴中都宣宗贞祐四年十一月放免诸司局射粮兵卒尝选充军者
　　牢城军
　　司防筑之役以尝为窃盗者充之
　　土军
　　司警捕之事
　　义军
　　宣宗贞祐三年尔佳实伦同知太原府事奏请招集义军设置长校各立等差都统授正七品职副统正八品万户正九品千戸正班任使穆昆杂班仍三十人为一穆昆五穆昆为一千户四千户为一万户四万户为一副统两副统为一都统外设一总领提控制可【兵志曰自穆昆至都统皆复国初之名也然又外设总领故时皆称元帅为总领云臣】等谨按义军又名忠义军又选为飞虎军已见禁卫兵内
　　弓箭手军
　　章宗泰和五年五月诏河南宣抚使布萨揆于临洮徳顺秦巩各置弓箭手四千人八月奏罢宣宗贞祐三年九月枢密院言西边弓箭手有才武出众获功未推赏者令宣抚司覈实以闻从之时诏诸道按察司讲究防秋陜西按察转运使卢庸陈便宜曰自鄜延至积石虽多沟坂无长沙大山屏蔽恃弓箭手御侮其人皆刚猛善鬬熟于地利夏人畏之向以徙屯他所故多边患须令人情乐土且耕且战缓急将自奋也四年十一月平西军节度使纳罕富拉防言陜西弓箭手不习骑射可选善骑者代之兴定二年六月枢密院言元兵南下意不在河北而在陜西河东各路义兵土兵畨汉弓箭手宜于农隙教阅以备缓急
　　决胜军
　　宣宗兴定二年七月籍邳海等州义军及胁从归国而充军者人给地三十畆有力者五十畆仍蠲差税日支粮二升号决胜军
　　侯摰传曰摰权移邳州行省上言东平以东累经残毁至于邳海尤甚海之民户曽不满百而屯军五千邳户仅及八百军以万计夫古之取兵以八家为率一家充军七家给之犹有伤生废业疲于道路之难今兵多而民不足使萧何刘晏复生亦无所施其术伏见邳海之间贫民失业者甚众日食野菜无所依倚恐因而啸聚以益敌乞募选为兵自十月给粮使充戍役至二月罢之人授地三十畆贷之种粒而騐所收获量数取之逮秋复兵伍且战且耕公私俱利亦望被俘之民易于招集也诏施行之
　　屯田军
