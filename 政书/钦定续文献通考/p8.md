<!-- { "loadSidebar": true } -->
　　时宇内富庶赋入盈羡天下本色税粮三千余万石丝钞等二千余万计米粟自输京师数百万石外府县仓廪蓄积甚丰至红腐不可食嵗歉有司往往先发粟赈贷然后以闻
　　二十二年十月【时仁宗已即位】令天下奏雨泽至即以闻通政司请以四方雨泽章奏送给事中收贮帝曰祖宗令天下奏雨泽欲知水旱以施恤民之政积之通政司既失之矣今又令收贮是欲上之人终不知也自今奏至即以闻
　　宣宗宣徳五年二月诏旧额官田租畆一斗至四斗者各减十之二四斗一升至一石以上者减十之三着为令
　　先是广西布政使周干巡视苏常嘉湖诸府还言诸府民多逃亡询之耆老皆云重赋所致如吴江昆山民田租旧畆五升小民佃种富民田畆输私租一石后因事故入官辄如私租例尽取之以致民多冻馁逃亡仁和海宁昆山海水陷官民田千九百余顷逮今十有余年犹征其租田没扵海租无从出请将没官田及公侯还官田租俱视彼处官田起科畆税六斗海水沦陷田悉除其税则田无荒芜之患而细民获安生矣命部议行之是年又有是诏至九月又命周忱巡抚江南诸府总督税粮苏府官民田租共二百七十七万石而官田之租乃至二百六十二万石民不能堪帝既屡下诏减官田租忱乃与知府况钟曲算累月减至七十二万余石他府亦以次减民始少苏忱又请令松江官田依民田起科户部劾以变乱成法帝虽不罪亦不能从而朝廷数下诏书蠲除租赋持筹者辄私戒有司勿以诏书为辞帝与尚书胡濙言计臣壅遏膏泽然不深罪也
　　时天下财赋多不理而江南为甚苏州一郡积逋至八百万石忱始至召父老问逋税故皆言豪富不肻加耗并徴之细民民贫逃亡而税额益缺忱乃创为平米法令出耗必均又以支拨余米贮之仓曰济农耕者借贷必验中下事力及田多寡给之秋与粮并赋虽与民为期约至时多不追取毎嵗征收毕逾正月中旬辄下檄放粮曰此百姓纳与朝廷賸数今还百姓用之努力种田秋间又纳朝廷税也于是两税无逋公私饶足又民间马草嵗运两京劳费不赀忱请毎束折银三分南京则轻赍即地买纳又言丹徒丹阳二县田没入江者赋尚未除国初蠲租之家其田多并于富室宜徴其租没于江者除之则额不亏而贫富均无锡官田赋白米太重请改徴租米悉报可至景帝时户部括所积余米为正赋储备萧然其后吴大饥道馑相望课逋如故矣
　　其后穆宗隆庆元年十二月户部奏各省粮额俱以夏税秋粮马草为正赋差徭编増为杂派惟苏松诸郡不分正杂而混徴之名曰平米其中如马役料价义役原非戸部之加増如轻赍脚米户口盐钞亦非粮额之正数杂派渐多常赋反累宜令清查旧额所増之数造册送部裁减从之
　　杜宗桓上巡抚侍郎周忱书曰五季钱氏税两浙之田毎畆三斗宋时均两浙田毎畆一斗【顾炎武云宋淳祐元年鲍防作琴川志曰国初尽削钱氏白配之目遣右补阙王永髙象先各乘逓马均定税数只作中下二等中田一畆夏税钱四文四分秋米八升下田一畆钱三文三分米七升四合取于民者不过如此自熈丰更法崇观多事靖炎军兴随时増益然则宋初之额尚未至一斗也】元入中国定天下田税上田毎畆税三升中田二升半下田二升水田五升至于太祖受命之初天下田税亦不过三升五升而其最下有三合五合者于是天下之民咸得其所独苏松二府之民粮重去处毎里有逃去一半上下者请言其故国初籍没土豪田租有因为张氏义兵而籍没者有因虐民得罪而籍没者有司辄将没入田地一依租额起粮毎畆四五斗七八斗至一石以上田未没入之时小民于土豪处还租朝往暮囘而已后变私租为官粮乃于各仓送纳运涉江湖动经嵗月有二三石纳一石者有四五石纳一石者有遇风波盗贼者以致累年拖欠不足按宋华亭一县即今松江一府当绍熙时秋苗止十一万二千三百余石景定中贾似道买民田以为公田益粮一十五万八千三百余石宋末官民田地税粮共四十二万二千八百余石量加圆斛元初田税比宋尤轻然至大徳间没入朱清张瑄田后至元间又没入朱国珍管明等田一府税粮至有八十万石迨至季年张士诚又并诸拨属财赋府与夫营围沙职僧道站役等田至洪武以来一府税粮共一百二十余万石租既太重民不能堪于是朝廷怜民重困屡降徳音将天下系官田地粮额逓减三分二分外【即宣徳五年二月诏书】松江一府税粮尚不下一百二万九千余石歴观往古自有田税以来未有若是之重者也以农夫蚕妇冻而织馁而耕供税不足则卖儿鬻女又不足然后不得已而逃以至田地荒芜钱粮年年拖欠向防恩赦自永乐十三年至十九年七年之间所免税粮不下数百万石永乐二十年至宣徳三年又复七年拖欠折收轻赍亦不下数百万石折收之后两奉诏书勅谕自宣徳七年以前拖欠粮草盐粮屯种子粒税丝门摊课钞悉皆停征前后一十八年间蠲免折收停征至不可算由此观之徒有重税之名殊无征税之实愿阁下转达朝廷稽古税法斟酌取舍以宜于今者而税之轻其重额使民如期输纳则国家有轻税之名又有征税之实矣
　　英宗正统元年闰六月再减浙江直苏松等处官田税
　　帝即位诏民间有事故人户抛荒田土从实开报除豁税粮另召承佃如系官田即照民田例起科五月户部言浙江苏松有全家逺戍及户絶抛荒官民田俱准民田起科及古额官田照例减除共减税粮二百七十七万余石请加覆覈帝以覈实必増额为民患不许至是户部又奏减除税粮数多不实盖缘各司府县官惟知掠美沽名不念朝廷供给请令各巡抚用心覈实其官田准民田起科毎畆秋粮四斗一升至二石以上者减作二斗七升二斗一升以上至四斗者减作二斗一斗一升至二斗者减作一斗务循至公不得欺官损民以招罪谴
　　邱濬大学衍义补曰韩愈谓赋出天下而江南居十九以今观之浙东西又居江南十九而苏松常嘉湖又居两浙十九也考洪武中天下夏税秋粮以石计者总二千九百四十三万余而浙江布政司二百七十五万二千余苏州府二百八十万九千余松江府一百二十万九千余常州府五十五万二千余是此一藩三府之地其田租比天下为重其粮额比天下为多今国家都燕嵗漕江南米四百余万石以实京师而此五府者几居江西湖广南直之半窃以苏州一府计之以凖其余苏州一府七县【时未立太仓州】其垦田九万六千五百六顷居天下八百四十九万六千余顷田数之中【与前洪武二十六年顷畆小异】而出二百八十万九千石税粮于天下二千九百四十余万石嵗额之内其科征之重民力之竭可知也已
　　日知録曰官田自汉以来有之宋史建炎元年籍蔡京王黼等庄以为官田开禧三年诛韩侂胄明年置安边所凡侂胄与其他权幸没入之田及围田湖田之在官者皆焉输米七十二万一千七百斛有奇钱一百三十一万五千缗有奇而已景定四年殿中侍御史陈尧道等言乞依祖宗限田议自两浙江东西官民户逾限之田抽三分之一买充公田丞相贾似道主其议行之始扵浙西六郡凡田畆起租满石者予二百贯以次逓减有司以买田多为功皆谬以七八斗为石其后田少与硗瘠亏租与佃人负租而逃者率取偿田主六郡之民多破家矣而平江之田独多元之有天下也此田皆别领于官松江府志言元时苗税公田外复有江淮财赋都总管府领故宋后妃田以供太后江浙财赋府领籍没朱清张瑄田以供中官稻田提领所领籍没朱国珍管明田以赐丞相托克托拨赐庄领宋亲王及新籍明庆妙行二寺等田以赐影堂寺院诸王近臣又有括入白云宗僧田皆不系州县元额而元史所记赐田大臣如拜珠雅克特穆尔等诸王如鲁王多阿克巴拉剡王齐齐克图等公主如鲁国大长公主寺院如集庆万夀二寺无不以平江田而平江之官田又多至张士诚据吴之日其所署平章太尉等官皆出扵负贩小人无不志在良田美宅一时买献之产徧于平江而一入版图亦按其租簿没入之已而富民沈万三等又多以事被籍于是改平江曰苏州而苏州之官田多而益多故宣徳七年六月知府况钟所奏之数长洲等七县秋粮二百七十七万九千余石其中民粮止一十五万三千一百七十余石官粮二百六十二万五千九百三十余石是一府之地土无虑皆官田而民田不过十五分之一也且夫民田仅以五升起科而官田之一石者奉诏减其什之三而犹为七斗是则民间之田一入于官而一畆之粮化而为十四畆矣【实録宣徳七年七月己未行在户部奏直松江府没官田宜准民田制起科上从之命各处没官田粮俱准此例】此固其极重难返之势始于景定迄于洪武而征科之额十倍于绍熙以前者也于是巡抚周忱有均耗之法有改派金花官布之法以寛官田而租额之重则一定而不可改若夫官田之农具车牛其始皆给于官而嵗输其税浸乆不可问而其税复派之于田然而官田官之田也国家之所有而耕者犹人家之佃戸也民田民自有之田也各为一册而征之而未尝并也相沿日乆版籍讹脱疆界莫寻村鄙之氓未尝见册买卖过割之际往往以官作民而里胥之飞洒移换者又百出而不可究所谓官田者非昔之官田矣乃至讼端无穷而赋不理于是景泰二年从浙江布政司右布政使杨瓒之言将湖州府官田重租分派民田轻租之家承纳及归并则例四年诏巡抚直侍郎李敏均定应天等府州县官民田【先是正统中户部防官议令江南小户官田改为民田起科而量减大户民田为官田以备其数既又因御史徐郁奏令所司均配扣算务使民田量带官田办粮以苏贫困俱行巡抚侍郎周忱清理然民田多系官豪占据莫能究竟其仍旧至是郁复以为言尸部请从其议命敏均定搭派敢有恃强阻滞者执治其罪从之】嘉靖二十六年嘉兴知府赵瀛剏议田不分官民税不分等则一切以三斗起征苏松常三府从而效之自官田之七斗六斗下至民田之五升通为一则而州县之额各视其所有官田之多少轻重为凖多者长洲至畆科三斗七升少者太仓畆科二斗九升矣国家失累代之公田而小民乃代官佃纳无涯之租赋事之不平莫甚于此然而为此説者亦穷于势之无可奈何而当日之士大夫亦皆帖然而无异论亦以治如乱丝不得守二三百年纸上之虚科而使斯人之害如水益深而不可救也且景定之君臣其买此田者不过予以告牒防子虚名不售之物逼而夺之以致彗出民愁而自亡其国四百余年之后推本重赋之由则犹其遗祸也而况于没入之田本无其直者乎今欲一切改从民田以复五升之额或势有所不能谓宜遣使按行吴中逐县清丈定其肥瘠髙下为三等上田科二斗中田一斗五升下田一斗山塘涂荡以升以合计者附于册后而概谓之曰民田惟学田屯田乃谓之官田则民乐业而赋易完视之绍熙以前犹五六倍也
　　始折徴金花银
