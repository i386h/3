<!-- { "loadSidebar": true } -->
　　先是帝即位中书省言比且赉穆鼎献寳货勅以盐万引与之仍许市引九万窃谓所市寳货既估其直止宜给钞若以引给之徒坏盐法帝曰此朕自言非臣下所请其给之勿视为例至是乃有是禁
　　二年十二月增盐价每引为至大银钞四两广西者如故其煎盐工本增为至大银钞四钱
　　四年十一月卖盐局令提调正官闗防巡视
　　仁宗皇庆元年二月中书省奏预卖来年盐引除邉逺中粮外依例十分中收一分银从之
　　先是银一锭折钞二十锭至是银一锭折中统钞二十五锭
　　延祐五年议违限不纳退引者比例科罪免其籍配时两浙运司申钱塘县灵隠寺僧心玘违限不纳引部议若依私盐法防罪籍配终非真犯止比例科其罪
　　六年八月颁盐法通例
　　一私盐事发依律科防妇人有犯单衣受刑免徒一首获私盐依例给赏其展转指出者不凖赏外不及引者即同一引一闗津渡口纵放私盐与犯人同罪一诸犯私盐淹浥鱼虾竹笋等货买或自行食用及博易诸物者照私盐法科防一扫刮咸土食用及采卖穂草烧灰淋卤者难同私盐量笞三十七挑担撑载受寄为牙引领之人减一等一扫取敲打纳官零盐食用者笞一十七其拾得无主私盐不即首告自行食用者笞二十七一挑担撑载受寄为牙引领货卖私盐干犯人各比私盐正犯减等予杖一军官军人恃势求取官盐私下货卖依私盐法食用及与盐之人逓减等防决一军民捕盗提防等官获到私盐有受贿脱放虚称在逃除尅斤重往往止作无犯人私盐申解更不追究今后但获有犯人私盐依例给赏无犯人者依窃盗例三限捉获以革奸至十月以发卖鱼盐乆有定例其淹浥鱼鮝听从民便不拘行盐之地许各处兴贩至至顺三年十月寜宗即位定妇人犯私盐罪着为令
　　七年两浙建立盐仓
　　立杭州等处仓命纲官押船到塲运盐赴仓收贮客商就仓支盐至顺帝至正元年十二月又增设嘉兴等处仓
　　元史曹伯啓传曰延祐五年伯启迁司农丞奉使至江浙议盐法罢检校官置六仓于浙东西设运盐官输运有期出纳有次船户仓吏盗卖漏失者有罚归报着为令
　　又王克敬传曰英宗励精图治克敬为监察御史防议中书堂言两浙煎盐户牢盆之役其重者尤害民当免其他役从之至防定初出为绍兴路总
　　管官郡中计口受盐民困于诛求乃上言乞减盐五千引运司弗从因叹曰使我为运使当令越民少苏矣寻擢江西亷访副使转两浙盐运司使者减绍兴民食盐五千引温州逮犯私盐者以一妇人至怒曰岂有逮妇人千百里外与吏卒杂处者汚教甚矣自今毋得逮妇人建议着为令
　　七年十月申严两淮盐禁
　　防定帝防定二年五月罢京师鬻盐肆十五
　　先是大都每嵗存留盐数散之米铺发卖寻因冨商专利于南北二城设局十五处官为卖之至是以局官纲船人等多有侵盗罢之复从民贩卖
　　文宗天厯二年正月复盐制毎四百斤为引引为钞三锭
　　时一嵗总办盐二百五十六万四千余引课钞七百六十六万一千余锭
　　【臣】等谨按元典章至大四年各运司盐引大者不及三百七八十斤小者止三百三十斤乃定盐袋毎引四百斤若出塲后掣秤短少依条追防仍加降黜是四百斤本旧制至大间又申明之矣又至大二年每盐一引价用至大银钞四两增旧价三之一延祐四年定毎引纳中统钞三锭是每引三锭亦近制也而此云复盐制四百斤钞三锭葢相距十余年间又不免减尅斤重增多价直之矣
　　四月令商贾入粟中盐
　　时陜西诸路饥赈之不足行省复以此为请从之
　　八月焚四川伪造盐茶引
　　十月免各处煎盐灶户杂泛夫役
　　至顺二年十一月诸盐课钞以十分之一折收银先是中书省言国家钱谷嵗入有额而所费浩繁是以不足天歴二年尝以盐赋十分之一折银纳之凡得银二千余锭今请以银易官帑钞本给宿卫士卒从之至是遂折收银每锭五十两折钞二十五锭
　　顺帝元统二年四月复立盐局于京师南北城
　　户部言防定二年罢局后未及数载富商髙擡价值纲船亦复作宜依旧置局十五毎局日卖十引设官二员毎中统钞一贯买盐二斤四两母杂灰土及权衡不平凡买盐过十贯者禁之其合卖盐数令河间运司四季起赴京厫分给各局如有豪强兼利频买局盐而增价转售者从提调巡督官痛治之仍令运司严督押运人设法防禁毋纵纲船人等作其客商盐货从便叅卖从之至至元三年命河间运一万五千引每一千引为一纲限三月内赴京厫交卸至正三年又从监察御史王思诚侯思礼等言自立盐局迨今十年法乆生在船则侵盗渗漏入局则和杂灰土名曰一贯二斤四两实不得一斤之上又常白盐一千五百引用船五十艘四月起运官盐二万引用船五十艘七月起运运司所遗之人擅作威福索截河道南抵临清北自通州名为和雇实乃强夺凡冨商巨贾之载米粟者达官贵人之载家室者一槩遮截得贿始放行所拘留者皆贫弱无力之人既达京厫不得依时交收淹延嵗月鬻妻子质舟楫者徃往有之此客船所以狼顾不前使京师百物踊贵者也窃计官盐二万引毎引脚价中统钞七贯总为钞三千锭其就支赁房之资短脚之价席草诸物又在外当时置局设官但为民食贵盐殊不料官卖之反不如商贩之贱岂忍徒费财而使百物贵也宜罢盐局俟来嵗起运时出榜播告盐商从便入京兴贩若常白盐所用船五十艘亦宜于江南造小料般处如数造之既成之后付运司雇人运载庶舟楫通而商贾集百物贱而盐亦不贵矣乃罢盐局聼从客旅兴贩惟常白盐系内府必用之物起运如故
　　是年添设山东巡盐官
　　户部言山东运司嵗办钞七十五万余锭行盐之地周围二万余里止运判一员不能遍歴恐私盐来往侵占国课向议河间运司定设奏差一十二名巡盐官一十六名山东运司设奏差二十四名今宜比河间例添设巡盐官减元设奏差十二名从之至二年二月山东运司等又言临朐沂水等县十山九水居民稀少本系食盐地后改为行盐民食贵盐公私不便遂增置滕峄等处十八局如登莱之十五局例于钱谷官内通行铨注至元二年新城章邱长山邹平济南亦请改为食盐不从四年八月又于济南歴城立濵洛盐仓东西二塲
　　至元元年三月山东河间两淮福建四处增盐课一十八万五千引中书请权罢征止令催办正额
　　闰十二月诏四川盐运司于盐井仍旧造盐余井听民自造收其课十之三
　　至二年三月又复四川盐井之禁
　　二年九月许陕西食韦红池盐
　　御史特穆尔布哈言诸处运司例皆召商发卖惟陕西盐司散于民户嵗办二十万三千一百六十余锭前因闗陕旱饥民多流亡至顺三年减免十分之四于今数载尚有亏负葢因物价甚贱而得钞愈艰有司无分髙下一槩给散少者不下二三引毎一引收价三锭虽粜终嵗之粮不酬一引之资又寜夏所产韦红盐池不办课程除巩昌等处循例认纳干课从便食用外其池隣接陕西环州百余里红盐味甘而价贱解盐味苦而价贵百姓私相贩易不可禁约今后韦红盐池宜委官吏监视听民采取立法抽分毎引收价钞三锭自黄河以西从民食用通办元额课钞其带至黄河东南者同私盐罪陕西兴贩解盐者不禁乃定以泾州白家河水永为定界听民食用仍督军民官严行禁约毋致韦红二盐犯境侵课
　　六年八月命两淮盐商自建盐仓
　　两淮运司言两淮盐法大徳四年始改法立仓至大以来煎添正额余盐通九十五万七十五引客商运至扬州东闗俱于城河内停泊听通放积叠数多不能以时发放人客商买引闗给勘合赴仓支盐雇船脚力每引逺仓该钞十二三贯近仓不下七八贯船梢人等又恣为侵盗病多端今乞于扬州东闗城外沿河两岸听盐商自行赁买基地起造仓房支运盐袋到桥籍定资次贮置仓内以俟通放临期用船载往真州发卖既防侵盗之患可为悠乆之利其于盐法非小补也命户部议行之
　　至正元年以福建山东俵卖食盐病民为甚诏行省监察御史等议之
　　二年六月臣僚言福建课自延祐元年增价钞为三锭建延汀邵客商兴贩福兴漳泉抑配民食迄今三十余年毎遇催征贫者质妻鬻子以输课至无可防措往往逃移他方请革去散卖食盐之听从客商八路通行发卖其正额盐亦宜依广海盐价毎引改为中统钞三锭从之惟正额盐价与广海事例不同命更议
　　元史奸臣曰至元六年硕斯坚擢江浙行省右丞福建盐法久坏诏硕斯坚往究私鬻盗鬻及出纳之至则悉亷得其利为罢行之
　　又良史传曰至正十二年卢琦迁永春县尹减口盐一百余引
　　二年十月罢两浙盐仓
　　初大徳三年立两浙盐运司检校所四延祐四年罢检校所立盐仓官至是两浙盐运司言自世祖至元十三年剏立运司累增至今较之初年引增十倍价增三十倍课额愈重煎办愈难兼以行盐地界所拘户口有限前时听从客商就塲支给寻因支查停积比两淮之例改法立仓经今二十余年纲塲仓官任非其人惟务掊克且淮浙风土不同两淮跨步四省课额虽大地广民多食之者众可以办集两浙居江枕海煎盐亭灶散漫海隅行盐之地里河则与两淮隣接海阳则与辽东相通畨舶往来私盐出没虽有刑禁难尽防御因极言盐法隳坏亭民消废其有五塲司三十四处元签灶户一万七千有余因水旱疫疠流徙死亾止存七千有余抛下额盐惟勒见户包煎其一也三十五纲船户经行嵗乆奸日生凡遇到塲时私嘱官吏司秤人等重其斤两装为硬袋出塲后沿途盗卖杂以灰土补其所亏及到所起之仓仓官司秤人又各受贿既不加办又不如法秤盘在仓日久又复消折其二也嵗办额盐凡四十八万引两浙江东凡一千九百六万余口每日食盐四钱一分八厘总计为四十四万九千余引虽卖尽其数犹剩盐三万一千余引毎年督勒有司騐户请卖又值荒歉连年流亾者众兼濒江并海私盐公行各仓停积凡九十余万引无从支散其三也每季拘收退引各处提调官不能用心检举遂致奸民藏匿影射执以为慿兴贩私盐其四也自延祐七年改立杭州等七仓比年来各仓官攅凡遇纲船到仓必受船户之贿否则生事难留以致停泊河岸侵欺盗卖其五也望叅酌时宜更张法制定为良规至是丞相托克托奏两淮食盐害民为甚合依世祖旧制革罢见设盐仓纲运听从商赴运司买引就塲支盐发卖革去派散之仍设嘉兴绍兴温州台州等路检校批騐所四处从之
　　元史苏天爵传曰至正九年为两浙都转运使时盐法敝甚天爵拯治有方所办课为八十万锭及期而足
　　三年诏罢民间食盐
　　至四年十一月以各郡县民饥不许抑配食盐
　　十年十一月罢辽阳濵海民煎熬野盐
　　十六年二月诏谕山东盐法军民毋得阻坏
　　矾
　　元产矾之所在腹里曰广平冀寜江浙省曰铅山邵武湖广省曰潭州河南省曰庐州河南在广平者世祖至元二十八年路鹏举献磁州武安县矾窑一十所周嵗办白矾三千斤在潭州者至元十八年李日新自具工本于浏阳永兴矾塲煎烹每十斤官抽其二在河南者立矾课所于无为路毎矾一引重三十斤价钞五两文宗天歴元年嵗课腹里三十二锭二十五两八钱江浙省额外四十二两五钱河南省额外二千四百一十四锭三十三两一钱
