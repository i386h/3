<!-- { "loadSidebar": true } -->
　　【臣】防谨按明制登极廵幸及上谥陵册立册封冠婚防皆祭告天地宗庙社稷凡营造宫室及命将出师嵗时旱潦祭告天地山川太庙社稷凡即位之初并祭告阙里孔庙及厯代帝王陵寝其以他事告者建文三年正月凝命寳成嘉靖七年四月甘露降四十四年六月芝生睿宗原庙隆庆五年六月俺答贡马皆告郊庙至世宗时四方贡白白鹿芝草若白兔生子获仙药于御座亦告则又诬诞不经之甚者具见于史因并载之
　　亲征告祭仪
　　前期择日祭告天地宗社皇帝服武弁乘革路备六军具牲币作乐皆行三献礼如常祭仪凯旋告祭与出师同献俘于庙南门外社则北门外
　　祃祭仪
　　前期皇帝及大将陪祭官皆斋一日前一日皇帝通天冠绛纱袍省牲诣神厨视鼎镬涤溉执事设军牙六纛于庙中之北军牙东六纛西笾豆十二簠簋各二铏登爼各三设瘗坎位于神位西北设席于坎前上置酒碗五雄鸡五余陈设如常仪祭日建牙旗六纛于神位后皇帝服武弁自左南门入至庙庭南正中北向立大将及陪祭官分文武重行班于后迎神再拜奠币行初献礼先诣军牙神位前再诣六纛神位前俱再拜亚献终献如之惟初献读祝诣饮福位再拜饮福受胙又再拜掌祭官彻豆送神复再拜执事官各以祝币掌祭官取馔诣燎所太常奏请望燎执事杀鸡刺血于酒碗中酬神燎半奏礼毕驾还若遣将则于旗纛庙坛前行三献礼大将初献诸将亚献终献
　　其遣将造庙宜社礼即命大将军具牲币行一献礼与遣官祭告庙社仪同告武成王庙仪前二日大将省牲祭日大将于幕次佥祝版入就位再拜诣神位前上香奠帛再拜进熟酌献读祝再拜诣位再拜饮福受胙复再拜彻豆望燎其配位亦大将行礼两庑陪祀诸将分献









　　钦定续文献通考卷七十六
<史部,政书类,通制之属,钦定续文献通考>
　　钦定四库全书
　　钦定续文献通考卷七十七
　　羣祀考
　　【臣】等前进
　　皇朝宗庙考仰防
　　圣明指示以
　　太庙时祫典有专崇其歴代帝王及臣下家庙于体例不
　　当阑入
　　命于
　　宗庙考专门备详定制别立羣庙考一门之仰见皇上顾名思义于尊敬之中寓精详之意【臣】等推绎圣防其五代宗庙考亦依仿编辑伏思祀典之大莫大于天地祖宗郊社之与宗庙一也宋臣马端临郊社考于郊坛大祀而外附以八蜡五祀杂祠淫祠各门折衷未为尽善【臣】等不敢曲泥成式致戾礼经谨按祭法曰燔柴于泰坛祭天也瘗埋于泰折
　　祭地也埋少牢于泰昭祭时也祖迎于坎坛祭寒暑也王宫祭日也夜眀祭月也幽宗祭星也雩宗祭水旱也四坎坛祭四方也山林川谷邱陵能出云为风雨见怪物皆曰神有天下者祀百神则知日月星辰寒暑从乎天社稷山川从乎地故自二郊以迄祈告仍依端临旧例冠以郊社考之名立为专门以隆大飨若夫髙禖之祀非帝王所常有耕耤祀先农所谓主先啬而祭司啬与八蜡报本返始之意相同其他由辟之祭报酭之典尤不当与二丘并列今则别为羣祀考附于郊社之末于体例庶昭画一云
　　髙禖
　　金章宗明昌六年二月始祭髙禖
　　时帝未有子尚书省臣奏行髙禖之祀乃筑坛于景风门外东南端当阙之夘辰地与圜丘东西相望如北郊之制嵗以春分日祀青帝伏羲氏女娲氏凡三位坛上南向西上姜嫄简狄位于坛之第二层东向北上前一日未三刻布神位省牲器陈御弓矢弓韣于上下神位之右其斋戒奠玉币进熟皆如大祀仪青帝币玉皆用青余皆无玉每位牲用羊一豕一有司摄三献司徒行事礼毕进胙倍于他祀之肉进胙官佩弓矢弓韣以进帝命后妃嫔御皆执弓矢东向而射以次饮福享胙
　　承安元年二月命有司祀髙禖如新仪
　　二年五月皇子生六月命礼部尚书张暐报祀髙禖泰和二年八月皇子生十二月报谢于高禖
　　明世宗嘉靖九年定祀髙禖礼
　　青州儒生李时飏请祀髙禖以祈圣嗣礼官覆以闻帝曰髙禖虽古礼今实难行遂寝其议已而定祀髙禖礼寻罢不行
　　世宗实録曰嘉靖九年十二月大学士张璁言顷者生员李时飏监生张岑各疏请举祀郊禖之礼以祈圣嗣夫古后稷之生祈于郊禖孔子之生亦祷于尼山祈祷之説古礼有之然大雅既醉之诗曰公尸嘉告曰君子万年永锡祚曰厘尔女士从以孙子夫公尸之告皆祖考之锡福也皇上仁孝诚敬天地神明日鉴在兹况祖考之亲者乎臣愿当兹慎选淑女之时以广求嗣续之诚告于太庙世庙以祈祖考之祐以慰圣母之心上嘉其请择十二月二十四日行礼十年十一月复于钦安殿建祈嗣醮坛以礼部尚书夏言充监礼使侍郎湛若水顾鼎臣充迎嗣导引官启醮及除坛日帝亲诣进香行礼余遣大臣五人迭代
　　邱濬大学衍义补曰不孝有三无后为大矧有天下之大宗社之重将以緜千百世之宗支而为亿兆生民之主宰者尤不可不加之意焉然是事也虽若人为而实由乎天是以自古帝王制为郊禖之祀以为祈嗣之礼必顺天时感物类精意以禋之备礼以祀之庶几髙髙在上者或有所闻而冀有感格之祥后世不知出此乃信方士之惑设素馔投青词求之窈茫昧之外而不知自有当行之礼也臣窃以为古者祀髙禖于郊坛郊者祀天之常所而使后妃嫔御涉于其间不无防凟况郊在国都之外后妃嫔御之出入亦或有不便焉者臣请择宫中洁静之地立为禖坛中设帝位而以髙禖配庶于行礼为宜
　　祀髙禖仪
　　设木台于震方皇城东永安门之北祭品上帝仪同祈谷皇考仪同髙禖太羮一和羮二簠簋各二笾豆各六牛一羊一豕一帛用红色皇帝拜位设于坛下北向后妃位七设于坛南数十丈外北向用帷待赞行礼先期钦天监择吉具奏前三日太常卿奏斋戒于宫中皇后以下斋三日执事内外官斋一日前二日太常卿光禄卿奏省牲如仪昊天上帝正位皇考献皇帝配位西向髙禖设于坛下西向陈弓韣弓矢如妃嫔之数质明皇帝祭服后礼服妃嫔各服其服皇帝率后以下乘辂车至坛所降导驾官导皇帝至拜位女官导后以下各至拜位典仪唱执事官各司其事内赞奏就位皇帝就位赞同后以下帷中就位典仪唱迎神内赞奏升坛皇帝升至上帝前奏跪奏搢圭奏上香司香官捧香跪进于左皇帝三上香讫奏出圭导至皇考前仪同分献官诣髙禖神位前上香讫退立于东奏复位奏四拜典仪唱奠帛内赞奏升坛皇帝升至上帝前跪奏搢圭奏奠帛捧帛官以帛跪进于右皇帝受帛奠讫奏献爵捧爵官以爵跪进于右皇帝受爵献讫导至皇考前仪同奏诣读祝位奏跪奏读祝读祝官跪读讫奏俯伏兴平身奏复位分献官仪同典仪唱行亚献礼终献礼仪同太常卿进立于坛前东向立唱赐福胙内赞奏诣饮福位奏饮福酒皇帝饮讫光禄寺卿捧福胙跪于左内赞奏受胙皇帝受讫奏出圭俯伏兴平身奏复位奏四拜平身赞同典仪唱彻馔唱送神内赞奏四拜平身赞同典仪唱读祝官捧祝进帛官捧帛掌祭官捧馔各诣燎位典仪唱望燎内赞奏诣望燎位皇帝诣望燎位燎毕内赞奏礼毕分献太常官俱退女官导皇后以下至髙禖神位前赞跪皇后以下皆跪赞受弓矢女官跪诣神位取弓矢以次授皇后以下受讫纳韣赞俯伏兴再拜礼毕退执事捧髙禖神位帛馔诣燎所焚之皇帝率后以下乘辂还宫
　　八蜡
　　【臣】等谨按八蜡之祀宋南渡后髙宗绍兴十九年始修复之事详马端临前考其后南蜡仍于圎坛望祭殿北蜡于余杭门外精进寺行礼见宋史礼志盖国家常祀嵗遣有司行事无所更易故他无可考见辽金元明皆不举斯祭史志亦并无纂録云
　　五祀
　　金章宗泰和四年六月始祭中霤
　　祭七祀仪
　　每嵗四孟月腊五享及朝享禘祫并设七祀位一于太庙殿下横街之北西街之西东向座设莞席一碧绡褥一又设版位于其座前壶尊二于神座之右北向元酒在西良醖令以法酒实尊如常加勺幂置爵于尊下加坫笾豆簠簋各二俎一左二笾栗在前鹿脯次之右二豆菁菹在前鹿臡次之俎实以羊熟簠簋实以黍稷又设燎柴开瘗坎于西神门外之北祭日遣官分献俟太庙终献将升献乃行礼读祝瘗燎如仪
　　【臣】等谨按唐开元礼七祀各因时享祭之惟中霤季夏别祭腊享则徧祭袷禘亦如之金礼一准唐制而季夏特祀中霤则自章宗始兹就礼志撮其概如右
　　明太祖洪武八年七月定五祀礼
　　先是二年八月礼部尚书崔亮言嵗终腊享通祭五祀于庙门外羣臣四品以上祀中霤门灶五品以下祀门灶至是礼部更奏五祀之礼周汉唐宋不一今拟孟春祀户设坛皇宫门左司门主之孟夏祀灶设坛御厨光禄寺官主之季夏祀中霤设坛乾清宫丹墀内官主之孟秋祀门设坛午门左司门主之孟冬祀井设坛宫中大庖井前光禄寺官主之四孟于有事太庙之日季夏于土旺之日牲用少牢制可永乐以后皆遣内官又定中霤于奉天殿外文楼前其嵗暮祭五祀于太庙西庑下遣太常寺官行礼
　　大学衍义补曰周礼仪礼虽有五祀之名而无其目月令所谓门行户灶中霤白虎通则无行而有井汉及魏晋以来皆祭井不祭行自郑元有凡祭五祀于庙之文隋唐以来皆以时享祖宗时并祭之本朝于四孟享太庙各祭其一于春祭户夏祭灶秋祭门冬祭井季夏土旺日祭中霤又于嵗暮享庙命官兼祭五祀盖本月令腊享五祀也又每遇亲王来朝之国皆设祭于承天门外虽曰门祭然即古人軷行之事也是则本朝五祀盖兼用月令白虎通之文欤
　　余冬序録曰古者祭必屏刑人今制陪祭官刑丧等事有禁大祀地内臣避之以其人经刑形体不全故也而四孟及季夏五祀之祭乃用内臣行事国家每有兴作俱命内官监致祭不知刀锯之余不可以交神明掌兵刑官尚不使与祭而身经刑者乃主祭焉又非不可之大者乎
　　谷山笔麈曰唐制中官服色即中尉枢宻皆防衿侍从僖宗之世始具襴笏至昭宗即位又命以冕服剑佩侍祀盖杨复恭恃援立之功威棱震主故以是假之也本朝中官贵极于四品其后多赐蟒玉为一品之服而朝服则不以服此亦防衫之遗也惟司礼之长遣祭中霤则有祭服其徒多圗之画像以为荣观可见冠冕法服不施御自昔然矣
　　五祀仪
　　四孟及季夏分祭各羊豕一果品五礼神制帛一嵗暮合祭共羊豕五果品五制帛五祭日赞引引献官诣盥洗所洗讫出笏就位赞四拜赞行初献礼赞诣神位前搢笏奠帛献爵【如素祭献茶】出笏复位赞跪读祝讫俯伏兴平身赞行亚献终献礼俱执事者捧爵自跪献于神位前讫赞四拜赞焚祝帛赞诣焚祝所赞礼毕




　　钦定续文献通考卷七十七
　　钦定四库全书
　　钦定续文献通考卷七十八
　　羣祀考
　　耤田祭先农
　　元世祖至元九年二月始祭先农如祭社之仪
　　七年六月立耤田大都东南郊至是始祭先农十三年迄十六年累嵗行之十五年以防古胄子代耕耤田二十一年二月又命翰林学士承防色埓黙祀先农于耤田
　　元史张文谦曰至元七年拜大司农卿奏立诸道劝农司巡行功课请开耤田行祭先农先蚕等礼
