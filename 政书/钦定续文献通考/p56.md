<!-- { "loadSidebar": true } -->
　　十五年令各处差徭戸分九等门分三甲凡遇上司坐派买办采办务因所派多寡定民输纳不许隔年通徴银两在官孝宗治元年令各处审编均徭查照嵗额差使于该年均徭人戸丁粮有力之家止编本等差役不许分外加增余剩银两贫难下戸并逃亡之数聴其空闲不许徴银及额外滥设聴差等项科差镇守衙门不许干预均徭正徳六年又令排年里长僧道有田粮者编入黄册同里甲纳粮当差无粮者编入带管畸零世家大族规避重差花分小戸者许令首改归并嘉靖九年令各司府州县审编徭役先查嵗额各项差役若干该用银若干黄册实在丁粮除应免品官监生生员吏典贫难下户外其应役丁粮若干以所用役银酌量每人一丁田几畆该出银若干尽数分派如有侵欺余剩听差银两入已者事发查照律例从重问拟
　　六年七月令京城官旗匠役之家丁多者皆坐铺时京城坐铺之役甚为居人之害盖每铺立总甲一人以丁多者充之率三月一更每旦受事官府至晚不得息一月之间所经衙门二十七处谓之打卯官中供应皆取之更夫谓之纸笔灯烛钱不足总甲輙出私钱补之锦衣卫旗校夜廵需索酒食不得輙加棰笞害甚于盗贫民苦之多卖屋僦居以图免坐铺而中外有势者各庇其私人当坐铺者尽为奏免守更之夫皆雇丐者充之夜闻盗起皆反闗不敢出明日止报某处有盗或刼财或伤人与否而已兵马司指挥张宁陈其弊命部议行之
　　孝宗治元年令京城火夫总甲一年一次以有家业行止者充当
　　又令京城火夫御马监飬马勇士除本身免二丁外其余不系养马者见丁编当尚膳监光禄寺厨役将军力士轿夫旗校寡妇吏典并御用监司礼监银作局髙手匠役俱免本身其余见丁编当军民诸色人等并赁房诸色人等见丁编当又令在京事故校尉力士防军厨役随住人口照回当差有在京潜住冒军匠者递回
　　五年厘正近畿避差人戸
　　顺天府所属人民有私自投充陵戸海戸及军士校尉军厨躱避粮差者除本役外其戸下人丁照旧纳粮当差
　　七年十月更定每里民壮之数
　　从给事中孙儒请也凡州县七八百里以上者每里佥民壮二名五百里者三名三百里以上者四名百里以下者五名若原额数多者仍旧俱于丁粮相应之家选年力精壮者充每名免戸下二丁杂役以助之若老死及全戸消乏者另为佥补仍禁有司役占卖放之弊
　　十五年令陵戸海戸坟戸庙戸坛戸国戸戸果戸米戸藕戸窑戸羊戸每戸量留二三丁供役其余丁优者查出当差
　　武宗正徳元年十一月均畿民差役
　　巡抚都御史栁应辰言顺天永平二府并各卫所差役不均审戸虽有三等九则之名而上戸则常巧于防免论差虽有出银出力之异而下戸不免于银差且有司均徭当出于人丁近年兼徴地亩军卫均徭当出于余丁近年兼派正军奸弊难稽民穷财尽必须总括府卫所当用之役而均派于所见有之丁仍省冗差革妄费重必办于富势轻则及于贫穷而后畿民始得其所帝如其言行之
　　世宗嘉靖元年五月燬正徳间所立赋役新法册籍戸部覆河南布政司叅议徐文溥奏赋役之法祖宗成防不容变乱自御史潘鹏创立新法名曰和平册事体纷更或议増脚价或议收余银或议均徭或议驿或议戸口盐粮阳减隂增法愈巧而弊愈甚乞行该抚按令一应赋役悉遵祖制其正徳间所立新法册籍尽燬之得防如议
　　命上林苑监养牲种果蔬人戸除供应正役外一切科扰通行查革
　　从戸部请也永乐初设上林苑监于京师取山西民充之使蕃育树艺以供上用品物时止设文官职専进送于民无扰后增设内臣九员至治正徳间累增至九十九员于是科扰百出甚至逼死人命帝登极诏汰革之止存一十九员未几又添设至六十二员至是戸部请如旧额
　　九月令河南山东人戸徴银雇修河夫役
　　先是武宗正徳十三年八月巡按直御史吴訚言长芦济宁诸处沿河夫役本以备疏濬修筑之用及至冬月不用其力乃徴桩草银其法未为不善但因循既久实去名存欲乞今后沿河夫役量留三分听用冬月仍徴桩草银其余七分官收其直以时收买佣工公私两便部议从之至是御史谭鲁奏河南山东修河人夫每嵗以数十万计皆近河贫民奔走穷年不得休息请令管河官通行合属均派上中二则人戸徴银雇役便部覆从之其后二十六年二月戸科给事中陈棐言南北直山东河南先年设有闸夫河夫堡夫逺者徴银近者给役以供黄河修筑之用今皆积有盈余而嵗徴如故民实不堪宜量为减免部覆报可二十八年十二月巡按御史陈其学奏徐州吕梁二洪先因水涸陵险设有洪夫二千四百有竒自嘉靖二十三年黄河自西来注之漕挽顺利人力甚省乃洪夫仍取盈旧额徒滋虚糜乞量行裁损以寛萧砀民力报可
　　六年禁州县官派累里甲
　　令抚按等官查考各州县有令见年里甲本等差役之外轮流值日分投供给日用诸项及遇亲识往来使客经过任意摊派并添拨脚夫者拏问罢黜若二司官纵容不举抚按官以罢软开报
　　陶谐曰嘉靖时谐为副都御史奏今天下差徭烦重既有河夫机兵打手富戸力士诸役乃编审里甲复徴旷丁课及供亿诸费乞皆罢免帝采纳之
　　【臣】等谨按世宗实録嘉靖时御史潘季驯巡按广东倡行均平里甲之议其法先计州县之冲僻以为用之繁简令民各随丁力输银于官每遇供应过客及一切公费官为发银使吏胥老人承买其里长止于在官勾摄公务甲首悉放归农广人便之
　　七年七月更定审编京城甲役之令
　　时京城官民杂处十家之中免役者九又以其近傍隙舍主匿奸人贫民至代为更徭劳役不堪御史王仪因请斟酌丁产着为定例从之至四十三年七月又以顺天府尹刘畿言令各州县官先将境内丁田覆其原额而纠正其欺隐次将境内差役究其因革而裁减其冗滥然后按丁粮之等第为赋役之轻重务使差徭平一以纾民力
　　十年四月更定羣长之役
　　太仆寺少卿洗光言羣长之设用以分管马戸拘集防视调拨交俵其役与里长同今不时更换弊不可言宜照里长例每里择丁力多者十人充之以更十年之役满日审换仍依里甲事体就令收解本年各项银两庶殷实者不得买闲奸狡者不得营充矣从之
　　十五年以三等九则审编均徭
　　户部奏准今后凡遇审编均徭务照律例申明禁约如某州县银力二差原额各该若干实该费银若干从公查审刋刻成册颁布各府州县审编之时就将实费之数编作差银分为三等九则随其丁产量差轻重务使贫富适均毋致偏累违者纠察同罪
　　三十年增提编均徭
　　提编者加派之名也其法以银力差排编十甲如一甲不足则提下甲补之故谓之提编是时谙达犯京师增兵设戍饷额过倍而东南被倭由是度支为一切之法浙闽多额外提编江南至四十万及倭患平应天巡抚周如斗乞减加派给事中何煃亦具陈南畿困敝言军门养兵工部料价操江募兵兵备道壮丁府州县乡兵率为民累甚者指一科十请禁革之命如煃议而提编之额不能减
　　三十七年三月裁省驿递
　　兵部议国初设驿递以宣王命飞报军情比者成法尽更糜费十倍既有站红船又增设官民座船既有额定马驴又增设帮马既有正差应付又有借冒闗牌分外逼索者请查防典事例尽燬官民座船以其费入官其旱驿马驴除两京防同馆之外每驿减十之三非冲者减十之五所过官丞必须正差勘合填定职名地方夫马之数方许应付其他一切分闗倒闗改闗借闗及额外铺陈餽送干折等弊在内听部科在外聴抚按叅革仍以各地方所省钱粮之半解部输边诏允行
　　四十年定内府各衙门应役人数
　　令内府各监局司库等衙门将各匠役定以一万七千一百名锦衣卫各旗校定以一万六千四百名光禄寺厨役定以三千六百名太常寺厨役定以一千一百名各为额数如有事故止许在册余丁查补不得逾数滥收又戸部奏准河南均徭库子择殷实有力者朋充协济掌印官置空白文簿二扇赴巡抚衙门用印钤盖发各役收掌遇派办一应公费照数登记聴巡抚及守巡官吊查至于各仓斗级俱令年终支盘其后收支皆见役承当毋得牵系旧役
　　四十四年二月议准江南行十叚锦册法
　　其法算该每年银力差各若干总计十甲之田派为定则如一甲有余则留以为二甲之用不足则提二甲补之乡宦免田十年之内止免一年一年之内止于本戸寄庄田亩不拘同府别府但已经原籍优免者不许再免
　　【臣】等谨按世宗实録十叚锦之议出于巡按御史温如璋行之未几里下骚然莫必其命浙江为尤甚厐尚鹏巡按浙江时乃奏请行一条鞭法
　　神宗万厯元年十一月顺天府府尹施笃臣请恤厢民差役
　　笃臣言厢戸之设始自永乐初取江南富民三千户填实京师分派宛大两县寄籍至治间止存二百余戸以勾摄烦扰奏免佥解每戸嵗徴银五两尽给存戸为津贴安家盘费后因春秋陵祭乡防武闱及各衙门取用物件等项两县里甲供应不前暂令各厢戸备办遂沿习为常各戸嵗给领前银轮流供办嘉靖间戸部见所解前银数多发贮太仓备边银去差存逃亡过半议者乃请每县各给银三百两供应繁难不敷措办日逐赔补渐益凋零今两县仅存厢民五戸每嵗置办家伙冗费丛杂难以悉举夫厢戸非土著之民供办非额设之役所有之资既以收其八九所供之役又未蠲其一二贫者流移奸者投避见存五戸惟余残喘岂祖宗填实京师之原意乞将解到安家银每县嵗添给二百五十两仍清查影射与五戸一体当差戸部议覆每县止添给二百两
　　六年优防治河夫役
　　正月给事中李涞言河夫之役甚苦宜从实勘估稍优其直以苏小民之困工银必须早给仍察督小官不许假以别事剥削七月巡按直隶崔廷试言淮甸地方所当因势调停者其一计夫役以安穷民各州邑所派之夫日给三分而逺者一日七八分次亦不下五六分彼里甲所取办民已不胜苦矣事竣之时当事者又多裁削之或遇有冲决辄令复筑不复计工夫洪水所冲何坚不破而可令穷民赔价耶以后量从寛处免其扣累庶几民忘其劳而称佚道之使也皆允行
