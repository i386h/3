<!-- { "loadSidebar": true } -->
　　其常调制正七品两任升六品六品三任升从五品从五品两任升正五品正五品三任升刺史凡内外官皆以三十月为考随朝官以三十月为任升职一等世宗大定三年诏监当官迁散官至三品尚任县令者与省除七年制内外二品官遇拟注其厯过成考以上月日不曽迁加或经革拨可于除目内备书以闻十五年制凡二品官及宰职枢密使不理任每及三十月则书于贴黄不及则附于阙满簿内外三品官以五十月为任二十九年章宗即位定制自正七品而上皆两任而后升明昌四年以前制有职官已带三品者不许告迁有司因之不举以致无因迁叙遂定制已带三品散官实厯五十月从有司照勘格前进官一阶格后为始再算承安五年以六品从五品阙少命厯三任正七品而后升六品泰和元年命内外官通算合得升等而少十五月者依旧在职补足而后升除或有余月日以后积算遇阙而无相应人则以资厯近者奏禀二年命少五月以下者本任补六月至十四月者本任或别除补之三年制凡文资右职官应迁三品职事者五品以上厯五十月六品以下及门廕杂流职事至四品以上而散官应至三品者皆厯六十月方许告迁七年制自按察使副依旧三十月理考外内外四品以四十月理考通八十月迁三品八年诏以门廕官职事至四品者甚少自今至刺史而散官应至三品者即许告迁三品卫绍王大安元年定文资本职出身内有至二品【志本作一品疑误】职事官应迁一品散官者实厯五十月方许告迁一品【志本作二品疑误】三品职事官应告本品循迁者亦厯五十月不得过本品外四品以下职事官如迁三品者亦厯五十月止许告迁三品一资六品以下职事官厯六十月带至三品更不许告犯选格者皆不许如已至三品以上职事者六十月亦聴凡迁三品官资及致仕并横迁三品者则具行止以闻四品则六十月告迁杂班则否宣宗贞祐三年九月诏河北山东等路及平凉庆阳临洮府泾邠秦巩徳顺诸州经兵四品以下职事官并以二十月为满兴定元年六月又置鄜坊丹州四品以下州县官视环庆例以二十月终更
　　熙宗天眷三年四月命温都思忠亷问诸路得亷吏杜遵晦以下百二十四人各进一阶贪吏张轸以下二十一人皆罢之
　　至皇统八年四月遣防知政事秉徳等亷察官吏世宗大定二年八月诏左谏议大夫石琚监察御史冯仲尹亷察河北东路十二月遣尚书刑部侍郎刘仲渊等亷察宣谕东京北京诸路三年三月诏户部侍郎魏子平等九人分诣诸路明安穆昆劝农及亷问章宗泰和元年十月御史台奏在制按察司官比任终遣官考核然后尚书省命官覆察之今监察御史添设员多宜分路巡行每路女直汉人各一人同往从之仍勅分四路宣宗贞祐二年臣僚言兵兴以来百务繁冗政在用人大定间以监察御史及审録官分诣诸路考核以拟号为得人可依已试之效庶几使人自励从之南迁后尝以御史巡察兴定元年以县令或非才监察御史一过不能备知遂令每嵗两遣御史巡察仍别选官巡访以行黜陟之政八月并定监察御史失察法哀宗正大元年设司农司自卿而下迭出巡察吏治臧否而升黜之
　　【臣】等谨按金史选举志曰亷察之制始见于海陵时故正隆二年六月有亷能官复与差除之令及攷本纪则天眷皇统时已有之不始于海陵也
　　世宗大定二年十一月第职官亷能及污滥不职各为三等而黜陟之
　　亷能官第一等进官一阶升一等其次约量注受汚滥官第一等殿三年降二等次二年又次一年皆降一等明安穆昆亷能者第一等迁两官其次迁一官汚滥者第一等决杖百罢去择其兄弟代之次杖八十又次杖七十皆令复职佛宁决则罢去永不补差八年省臣奏御史中丞伊喇道所亷之官帝曰职官多贪污以致罪废其余亦有因循以茍嵗月者今所察能实可甄奨若即与升除恐无以慰民爱留之意且可迁加候秩满日升除十一年奏所亷善恶官帝曰罪重者遣官就治所犯细防者葢不能禁制妻孥耳其诫励而释之凡亷能官四品以下委官覆实同则升擢三品以上以闻朕自处之十二年二月省臣奏亷察到同知城阳军山和尚等清强官帝曰此辈暗察明访皆着政声可第其政绩各进官旌赏其速议升除
　　四年定功酬亏永之制
　　旧制凡诸提防院务官三十月迁一官周嵗为满止取无亏月日用之至是定制一任内亏一分以上降五人二分以上降十人三分以上降十五人若有増羡则依此升迁其升降不尽之数于后任充折至二十一年以旧制监当官并责决而不顾亷耻之人谓已决即得赴调不以刑罚为畏命自今若亏永及一酬以上依格追官殿一年外亏永不及酬者亦殿一年二十九年章宗即位罢年迁之法更定制比永课増及一酬迁一官两酬迁两官如亏课则削亦如之各两官止又罢使司小都监与使副一体论増亏及余前升降不尽之数后任充折之制泰和元年制犯选及亏永者右职汉人至宣武将军从五品女直至广威将军正五品方注县令又吏格曽犯选及亏永者女直至武义从六汉人及诸色人至武畧从六皆注诸司亦两除一差至明威方注丞簿宣宗贞祐三年制曽亏永犯选者迁至宣武注诸司至懐逺从四下方注丞簿至安逺从四上注下令哀宗正大元年制曽犯选曽亏永者至广威与诸司两除一差至安逺注丞簿三任至镇国从三品下方注下令
　　七年十一月谕宰臣以县令多非其人令吏部察其善恶明加黜陟
　　先是诏随季选人如无过或有功酬者依格铨注有亷能及汚滥者约量升降呈省至是复命有司自今每季求仕人到部令本部体问政迹出众及赃汚者申省核实以闻约畧升擢惩防年老者勿授县令又谓宰臣曰随朝官能否大率可知若外路转运使幕官以至县令但验资考其中纵有忠勤亷洁者无路而进是此人终身不敢望三品矣岂进贤退不肖之道哉自今通三考视其能否以定升降为格时青州防御使常徳辉上言刺史县令亲民之职多不得人乞加体察然后公行亷问庶使有惧心且今酒税使尚选能者况承流宣化之官可不择乎自今宜以能吏当任酒使者授亲民之职从之
　　至十年正月谕宰臣曰今天下州县之职多阙员朕欲不限资厯用人何以徧知其能拟欲遣使亷问又虑扰民而未得其真若令行辟举之法复恐久则生不若选人时察明亷如其相同然后升黜之又以守令以下小官能否不能徧知比闻百姓或请留者类皆不聴凡小官得民悦上官多恶之能承事上官者必不得民悦自今民愿留者许直赴部告呈省遣使覆实其绩果善可超升之如丞簿升县令之类以示激劝二十三年二月御史台进所察州县官罪帝覧之曰卿等所亷皆细碎事又止録其恶而不举其善审如是其为官者不亦难乎其并察善恶以闻五月县令大绰尔齐等十人以不任职罢归六十以上者进官两阶六十以下者进官一阶并给半俸二十七年二月以宝坻尉防古特黙清亷虽非全才进官一阶着为令章宗泰和五年十月尚书省奏升提刑司所察亷能官南皮县令史肃以下十有二人而大兴主簿防古满都亦在选中帝曰满都浇浮人也且常才才智过人犹不当用恐败风俗况常才邪其再察之
　　十一年八月命察随朝官因循苟简者出之
　　先是帝尝谓宰臣曰凡在官者若不为随朝职任便不能离常调宜验入仕名项或亷等第用之若不称职即与外除至是又谕曰随朝之官自计厯一考则当得某职两考则当得某职第务因循碌碌而已自今外路官与内除者察其公勤则升用但茍简于事不须任满即以本品出之
　　十二年三月诏尚书省赃汚之官已被亷问若仍旧职必复害民其遣使诸道即日罢之
　　十一年四月大理卿李昌图以亷问真定尹圗克坦真咸平尹舒穆噜阿玛拉受赃不法既得罪状不即黜罢杖之四十至是有是诏至十八年七月谕宰臣以职官再犯赃罪不以多寡并除名二十年三月诏犯罪被问之官虽遇赦不得复职
　　章宗明昌四年诏定保举体察异同之制
　　谕省臣曰凡被举者或先察者不同其后为人再举而察者同或先察者同而后察者不同当何以处之其议可久行无窒之术以闻省臣奏保举与体察不一者可除不相摄提刑司境内职事再令体察如果同则依格用不同则还本资厯承安四年以按察司不兼采访遂罢平倒别路除授之制泰和元年定制自第一等阙外第二等阙满合注县令者升上令少一任与中令少二任与下令少三任以上者与録事军防判仍减一资注令少五任以上者注丞簿第三等任满合注县令者升中令少一任与下令少二任以上者与録事防判亦减一资注令少四任以上者并注丞簿已入县令者秩满日与上令仍依各等资考内通减两任呈省已任七品六品者减一资注授经保充县令明问相同依资考不待满升除见随朝者考满升注既升除后将来覆奏公正亷能者不降
　　六年十一月初定县官増水田升除制
　　承安二年十一月谕尚书省明安穆昆既不提刑司宜令监察御史察其臧否
　　泰和四年四月诏定县令以下考课法
　　初明昌三年九月谕宰臣随路提刑司旧止察老病不任职及不堪亲民者如得其实即改除他路若他路覆察得实勿复注亲民之职因问考课法今可行否尚书右丞刘玮曰考课之法本于综覈名实今提刑司体察亷能赃滥以行赏罚亦其意也若别议设法恐涉太烦又问唐时何如玮对以四善二十七最至是逐酌唐制定为四善十七最颁行之四善一曰徳义有闻二曰清慎明着三曰公平可称四曰勤恪匪懈十七最一曰礼乐兴行肃清所部为政教之最二曰赋役均平田野加辟为牧民之最三曰决防不渝与夺当理为判事之最四曰钤束吏卒奸盗不滋为督领之最五曰案簿分明评拟均当为检校之最以上皆谓县令丞簿警巡使副録事司候判官也六曰详谳合宜咨执当理为幕职之最七曰盗贼消弭使人安静为巡捕之最八曰明于出纳物无损失为仓库之最九曰训导有方生徒充业为学官之最十曰检察有方行旅无滞为闗津之最十一曰隄防坚固备御无虞为河防之最十二曰出纳明敏数无滥失为监督之最十三曰谨察禁囚轻重无怨为狱官之最十四曰物价得实奸滥不行为市司之最谓市令也十五曰戎器完肃捍守有方为边防之最谓正副队将镇防官也十六曰议狱得情处防公平为法官之最十七曰差役均平盗贼止息为军职之最谓都军军辖也凡县令以下三最以上有四善或三善者为上升一等三最以上有二善者为中减两资厯三最以上有一善为下减一资厯节度判官防御判官军判以下一最而有四善或三善为上减一资厯一最而有二善为中升为榜首一最而有一善为下升本等首八年十月又以军民共誉为亷能官条附善最法宣宗兴定元年行辟举县令法以六事考之一曰田野辟二曰戸口増三曰赋役平四曰盗贼息五曰军民和六曰词讼简六事俱备为上等升职一等兼四事者为中等减二资厯其次为下等减一资厯否则为不称职罢而除之平常者依本格御史张升卿言进士中下甲及第人及监官至明威当入县丞主簿而三事以下减一资厯注下令四事减二资厯注中令令皆七品也若复八品矣轻重相戾宜更定之遂勅自今四事以下如前条六事完者进士中下甲及第监官当入县丞主簿人减三资厯注上令余出身者亦同此任二十月以上虽未秩满若以理去官六事之迹已经覆奏论升如秩满例
　　五年二月更定按察使纠察法
