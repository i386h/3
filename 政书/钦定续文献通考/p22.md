<!-- { "loadSidebar": true } -->
　　二年令成都右等卫屯田每粮一石折银三钱六分聴支军粮八年令福建行都司所属建宁延邵三卫都司所属福州左等卫屯田每石折徴银二钱五分觧京济邉十一年洪川顺圣川每顷徴粮三石每二顷五十畆徴草十束愿折银者听十五年令京卫新増地畆每粮一石折银二钱放支官军月粮十六年浙江除昌国卫田畆数多温州卫田地膏腴外其余各卫所屯军全纳子粒六石者每年本折中半每石徴银二钱五分十七年以成都右等卫所屯地山冈瘠薄难纳本色每石折银三钱至穆宗隆庆元年山西廵按周咏奏阳和髙山二卫雨雹害稼请蠲田租户部议各邉屯田原无蠲租之诏冝将灾重者每石折银二钱五分报可
　　六年定屯官徴粮违限之罚
　　年终不完者都司及卫所管屯并有屯粮官员家截日住俸一年之上不完者都司卫所掌印并按察司管屯官一体住俸至世宗嘉靖三十一年令比较屯田官见徴子粒不完三分者住俸五分以上者叅问一年之上不完者革任侵欺者五分以上降二级以下降一级神宗万厯元年令各卫所屯粮通限当年完足如未完二分以上管屯官住俸四分以上管屯官降俸二级掌印官住俸督催六分以上管屯官降二级革任差操掌印官降俸二级戴罪管事八分以上屯官降二级调邉卫系邉卫者调极邉带俸差操掌印官降二级革任差操都司掌印管屯官总计所属卫所完欠分数一体查叅九年通各抚按以后卫所掌印管屯各官查果屯军消乏屯地荒芜不能完粮者始准逓减降罚
　　十三年定强占屯田禁
　　凡用强占种屯田者官调邉卫带俸差操旗军军丁戍邉民发口外管屯官不清查者治罪如侵种非系用强或不及五十畆者依侵占官田例发落
　　十四年开固原各邉屯
　　戸部尚书秦总制三邉见固原迆北延袤千里闲田数十万顷旷野近邉无城堡可依议于花马池迆西至小盐池二百里每二十里筑一堡堡周四十八大役军五百人固原迆北诸处亦各筑屯堡募人屯种每顷嵗赋米五石可得五十万石下诏行之
　　十五年令管屯官造屯田册送后湖以顷畆之数刻记碑隂
　　自正统十一年令各卫所类造屯田坐落地方四至顷畆子粒数目文册二本一缴上司一发州县至是因后湖幷南京戸部及各卫所俱无屯册可稽故有是令
　　武宗正徳四年八月遣使覈各邉屯田
　　时司礼监太监刘瑾止各邉年例银又不令商人在邉输纳盐课邉储大匮乃分遣御史往各邉丈量屯田以清出地畆数多及追完积逋者为能否则罪之其増数悉令出租时辽东屯田较永乐间田赢万八千余顷而粮乃缩四万六千余石永乐时屯田米常溢三之一常操军十九万以屯军四万供之而受供者又得自耕邉外军无月粮以是邉饷恒足及是屯军多逃死常操军止八万皆仰给于仓而邉外数扰弃不耕希瑾意者伪増田数搜括惨毒户部侍郎韩福尤急刻辽卒不堪脇众为乱抚之乃定周东在宁夏与都御史安惟学比较尤严刑及军官妻子人心愤怨指挥何锦等遂与安化王寘鐇起兵以诛瑾为名杀惟学等
　　王圻曰按盐法旧令商人上纳本色则商人佃种邉地不致荒芜盐课有资屯粮自办茍不复盐法止清屯田则邉人无力耕种子粒仍无从出适扰贫军以酿乱耳
　　世宗嘉靖六年定领种军田之限
　　先是英宗正统八年令广西桂林等所屯田每军加给一十畆如有余剩即令军舍及勾补军旗如数拨给照例纳粮九年令浙江等处屯军遗田尽见军拨种余騐官军戸下丁及官旗军民愿承种者一体给拨其积乆抛荒者三年成熟后照例徴收子粒就近交纳俟有军之日拨军屯种至孝宗治四年令四川管屯佥事将官舍占种田地拨与无田军余耕种愿认粮者亦查明分数照例徴收武宗正徳十五年又令湖广所新増田地以十分为率减三分其七分拨军舍承种纳粮至是乃诏凡官舍军余占种年乆故军之田仍与领种代纳粮草如军见存而无田者即令退还本军为业所领种故军之田一人止许一分一户止许二分余俱令退出
　　时辽东廵抚李承勋招逋逃三千二百人开屯田千五百顷佥都御史刘天和督甘肃屯政请以肃州丁壮及山陜流民于近邉耕牧且推行于诸邉奏当兴革者十事田利大兴至二十一年总督宣大兼督河南山东军务翟鹏浚濠筑垣修邉墙三百九十余里得地万四千九百余顷募军千五百人人给五十畆省仓储无算二十三年大同廵抚詹荣以近邉分置诸堡三十一所延亘五百余里辟治之皆膏腴田可数十万顷乃奏请召军佃作复其租徭移大同一嵗市马费市牛赋之秋冬则聚而遏宼帝立从焉
　　穆宗隆庆时复令屯粮畆税一斗
　　屯粮之轻至治正徳而极嘉靖中粮额渐増至是复亩收一斗然屯丁逃亡者益多管粮郎中不问屯田有无月粮止半给沿邉屯地或变为斥卤沙碛粮额不得减屯田御史又于额外増本折屯军益不堪命
　　时给事中郑大经言蓟屯当量地利而定其则辽屯当改营田而足其额此兴复屯政之大较也御史李叔和言辽东屯田半废近行营田之法拨军耕种致行伍空虗且嵗收田租止备脩邉工费而各军支饷如故有损无益盖此法止可行于河西人少之处若河东则当广召种之令授田徴税悉扺嵗饷以省内输简囘壮勇以实行伍仍特勅官董之如内地屯田之制从之
　　二年春命都御史分督九邉屯田
　　先是世宗嘉靖二十九年令选风力重臣二员督理北直山西宣大屯政至是朝议兴九邉屯盐命副都御史邹应龙唐继禄佥都御史厐尚鹏一往江北兼山东河南一往江南兼浙湖云贵一往河东兼四川时户科给事中魏时亮奏天下三大患其一曰邉饷莫要于屯盐近遴厐尚鹏邹应龙凌儒往理事权虽重顾往河东者兼理四川往江北者兼理山东河南往江南者兼理浙湖云贵重内地而轻塞下非初防也且一人领数道旷逺难周请在内地者专责廵抚令尚鹏等三人分任塞下屯事乆任责成有功待以不次则利兴而邉储自裕其秋应龙等召还命尚鹏兼领九邉列上屯政便宜江北者四蓟镇者九辽东宣大者各十一宁夏者四甘肃者七奏輙报可诸御史督盐政者以事权见夺欲攻去之河东廵盐郜永劾尚鹏行事乖违中官复激帝怒遂落尚鹏职而汰屯盐都御史官
　　【臣】等谨按都御史三人之名厐尚鹏本传谓尚鹏与邹应龙唐继禄而魏时亮则以唐继禄为凌儒岂初命者一人既事者复一人故各从所见而言之耶
　　给宣大屯宫养亷田
　　宣大开垦田已成业令每十顷内给将官五十畆为养亷之资若副叅开垦不及百顷守备以下不及一十顷叅论戒饬四年诏各邉自垦田永不起科如嵗増粟十万五万石自垦至百顷千顷者重加陞赏
　　神宗万厯五年正月诏鳯阳淮安力举营田
　　时山东廵抚郑汝璧请开登州海北长山诸岛田福建廵抚许孚逺垦闽海檀山田成复请开南日山澎湖又言浙江濵海诸山若陈钱金塘补陀玉环南麂皆可经理或留中不下或不乆輙废
　　食货志曰万厯时计天下屯田之数六十四万四千余顷视洪武时亏二十四万九千余顷田日减而粮日増矣
　　给事中郝敬请抽畿辅屯牧兵屯田辽左
　　时方征倭防济阳卫舍余李大用等请以万人自备资粮随行敬乃上防曰臣阅李大用等奏畿辅附近济阳等卫屯牧额兵共四十八万愿以万人随行征倭众军自贴粮饷臣访其故自永乐时靖难功成剩精兵四十八万内一十二万选入十二团营余三十六万给赐屯田牧地种纳子粒马价分置七十八卫于顺天府所属州县俱属三千营统辖听调征剿今二百余年生齿繁衍与民混杂有司以马户撑船运米等役众军脱卸无计昨者宁夏之役各余丁议自备粮随行征剿求免前差未几宁夏平议遂寝兹縁倭奴告警重复申奏盖彼以三十六万之众止出万人是三十六人中抽一丁耳以三十六万众共饷万人是三十六家共赡一军耳又得概免民差圗此便利今东征师可勿复用此惟是辽左空虚冝因羣情为转移之计即于各卫原籍中十名抽一据三十六万原数除六万作耗外可得壮丁三万人择亷干官数员统领赴辽东开种屯田于存留三十万中每十名幇贴屯兵一名牛种庐舍之费令概免前差开垦田成即给本兵为永业大率每兵一名垦田二十五畆内除五畆为官田每畆量收子粒五六升则三万人可垦田七十五万畆一嵗收官田子粒可八千余石以备缓急之需因愿赴之人心蠲不急之徭役一呼而得胜兵三万坐收兵食两利之效备门庭之警扶肘腋之危何惮而乆不为此
　　春明梦余録曰明初宿重兵于畿辅至四五十万不费一粒一刍及中叶而后犹有万人自备糗粮愿効力行间者后何不振乃尔耶昔人言祖宗之法惟祖宗能行之岂不信然
　　熹宗天启二年以太仆卿【志作太常少卿】董应举经理天津至山海屯务
　　先是神宗万厯时御史左光斗出理屯田于河间天津设屯学试骑射为武生给田百畆命管河通判卢观象大兴水田之利保定廵抚汪应蛟亦请兴天津屯田得防允行至天啓初御史张慎言出督畿辅屯田言天津静海兴济间沃野万顷可垦为田近同知卢观象垦田三千余畆其沟洫庐舍之制种植防濬之方犁然具备可仿而行因列上官种佃种民种军种屯种五法又言广宁失守辽人转徙入闗者不下百万冝招集津门以无家之众垦不耕之田便诏从之及是应举踵而行之分处辽人万三千余户于顺天永平河间保定用公帑六千买民田十二万余畆合闲田凡十八万畆广募耕者畀工廪田器牛种濬渠筑防教之艺稻农舍仓塲圃舟车毕具费二万六千而所收黍麦谷五万五千余石天津葛沽故有水陆兵二千应举奏令屯田以所入充嵗饷屯利益兴嗣后李继贞廵抚天津亦力于屯务然仍嵗旱蝗弗克底成效也
　　汪应蛟海滨屯田有效防曰天津葛沽一带地从来斥卤不耕种臣谓地无水则鹻得水则润以闽浙治地之法行之未必不可为稻田今春卖牛制器开渠筑堤葛沽白塘二处耕种五千余畆内水稻畆收四五石种薥荳者得水灌溉亦畆收一二石惟旱稻以鹻立稿始信闽浙之法可行于北海而斥卤可变为膏腴也天津为神京牖户开府设镇其地益重见在水陆两营兵四千人嵗费饷六万四千余两俱加民间天津荒田奚啻六七千顷若尽依今法为之开渠以通蓄泄筑堤以防水涝毎千顷各致谷三十万石以七千顷计之可得谷二百万余石非独天津之饷取给而省司农之转馈无不司者且地在三岔河外海潮上溢取以灌溉于河无妨白塘以下地无粮差白塘以上为静海县或五畆十畆而折一畆粮差每畆不过一分八厘民愿卖则给价不愿则给种于民情无拂请以防海官军用之于海濵垦地每嵗开渠筑堤可成田数百顷一面召募居民承种数年之后荒田渐辟各军兵且屯且守民间可省养兵之费重地永资保障之安矣
　　五年议行贵州屯田
　　自二年水西土目安邦彦叛土冦蜂起廵抚蔡复一请敕廵按傅宗龙专理军务至是年复一宗龙讨诸叛苗大破平越毁其砦百七十贼党渐孤宗龙乃条上屯守防言蜀以屯为守黔当以守为屯屯之防有二一曰清卫所原田一曰割逆贼故壤而以卫所之法行之盖黔不患无田患无人客兵聚散不常不能乆驻莫若仿祖制尽举屯田以授有功因功大小为官髙下自指挥至总小旗畀以应得田为世业而禁其私买卖不待招徕户口自实臣所谓以守为屯者如此部议从之
