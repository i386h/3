<!-- { "loadSidebar": true } -->
　　【臣】等谨按元之制似即正考所载唐之轧筝也明乐志会典及王圻续通考乃俱不言搊弹之法又元志与筝并列筝古而晚出明革元制宜存筝而去乃乐志会典续考所载俱有而无筝得毋即以为筝耶然筝十三元七而明九则制又各别据明实録所载固未尝无筝不知会典等何以不见此字若则字书又遗之
　　和必斯
　　元宴乐器有和必斯制如琵琶直颈无品有小槽圆腹如半瓶榼以皮为面四皮絣同一孤柱天乐部有和必斯二
　　明正统四年赐斡拉逹逹汗花梨木和必斯一六年又给之十四年帝在迤北额森设宴必自弹虎拨思唱曲奉酒
　　辍耕録曰达逹乐器有浑不似
　　俞琰席上腐谈曰王昭君琵琶坏使人重造而其形小昭君笑曰浑不似今讹为和必斯
　　通雅曰元志和必斯云云即今之琥珀词也山陜中州皆弹琥珀词其制似之盖浑不似之转语也丝之属【俗部】
　　蔡邕琴
　　宋姚寛西溪丛语曰莫承之琴池之侧有字云中平四年逐客蔡邕呉中斵
　　【臣】等谨按古器珍玩徃徃不显于当时而间出于后代前人纂録多不及知续书者必以时代为断限未免彼此遗漏今稍变通其例或汉唐名器至宋元始见者即准宋元时物収载如雷琴亦前考所有而未备者复収补之摠欲广搜罗俾无阙逸云
　　雷琴
　　西溪丛语曰滕逹道蓄雷威琴中题云石山孙枝様剪伏羲将扶大隠永契神机徐浩书字类石经今归居氏矣又尝见一琴中题云唐大厯三年仲夏十二日西蜀雷威于离花亭合又李巽伯云先公得雷威琴钱氏物也中题云峄阳孙枝匠成雅器一听秋堂三月忘味故号忘味云为当代第一又长兄伯声云昔至渑池获一古琴中题云合雅大乐成文正音徽一泛山水俱深雷威斵欧阳询书陜郊处士魏野家藏后归渑人温氏子得之喜而不寐声又过忘味云伯声又云洛中董氏蓄雷琴一张中题云山虚水深万籁萧萧古无人踪惟石嶕峣状其声也其外漆下隠有朱书云洛水多清泚崧高有白云圣朝容隠逸时得咏南薫此诗今见宋之问集又伊南田戸店筼筜谷隠士赵彦安获一琴断文竒古真蛇蚹也声韵雄逺中题雾中山三字人莫晓也后得蜀郡草堂闲话中载云雷氏斵琴多在峨眉无为雾中三山方知为雷琴矣
　　何防春渚纪闻曰东坡先生书琴事云家有雷琴破之中有八日合之语不晓其何谓也先生非不解者表出之令后人思之耳盖古雷字从四田四田拆之是为八日也
　　黄休复茅亭客话曰黄处士名延矩字垂范眉阳人也性僻而简常言家习正声自唐以来待诏金门父随僖宗入蜀至某四世矣琴最盛于蜀制斵者数家惟雷氏而已雷氏之琴不必尽善有琴瑟徽者为上金玉者为次螺蚌者抑又次焉所以为异者岳虽髙而低虽低而不拍面按之若指下无吟振之则有余韵非雷氏者筝声絶无琴韵也又言隋文帝子蜀王秀造千面琴散在人间故有号寒玉韵磬响泉和志者【按前考谓此四琴皆李勉制此説特异】王辟之渑水燕谈録曰钱塘沈振蓄一琴名氷清腹有晋陵子铭云卓哉斯器乐惟至正音清韵古【桯史作高】月澄【桯史作苦】风劲三【桯史作璅】余神爽泛絶机静雪夜敲氷霜天击磬隂阳潜感否臧前镜人其审之岂独知政大厯三年三月三日上底蜀郡雷氏斵鳯沼内书贞元十一年七月八日再修士雄记声极清实山荏陈圣与名知琴少在钱唐从振借琴弹酷爱之后三十年圣与官太常会振侄述鬻氷清索百千不售未几述卒其妻得二十千鬻于僧清道转落于太一道士杨英久之圣与以五十千购得极珍秘之或以晋陵子杜牧之道号篆法类李义山笔亦莫可辨又不知士雄何人也
　　岳珂桯史曰嘉定庚午余在中都燕李奉宁坐上客有叶知几者以博古知音自名前旬日有士人一古琴至李氏鬻之其名曰氷清断纹鳞皴制作竒崛识与不识皆谓数百年物腹有铭称晋陵子题云云又大厯贞元云云【并同上】李以质于叶叶一见色动掀髯叹诧以为至寳客又有忆诵渑水燕谈中有是否者取而阅之铭文嵗月皆脗合良是叶益自信不诬起附耳谓主人曰某行天下未之前觌虽厚直不可失也李敬受教一偿百万钱鬻者撑拒不肯曰吾祖父世寳此将贡之上方大珰某人固许我矣直未及半渠可售李顾信叶语絶欲得之门下客为平章莫能定余觉叶意知其有赝旁坐不平澷起周视读沼中字皆厯厯可数因得其所疑乃以防覆琴而问叶曰琴之媺恶余姑谓弗知敢问正元何代也叶笑未应座人曰是固唐徳宗何以问为余曰诚然琴何以为唐物众哗起致请乃指沼字示之曰元字上一字在本朝为昭陵讳沼中书正从卜从贝是矣而贝字阙其旁防为字不成盖今文书令也唐何自知之正元前天圣二百年雷氏乃预知避讳必无此理是盖为赝者徒取燕谈以实其説不知阙文之熟于用而忘益之且沼深不可措笔修琴时必剖而两因题其上字固可识又何疑焉众犹争取视见他字皆焕明实无旁防乃大骇李更衣自内出或以白之抵掌笑叶慙曰是犹佳琴特非唐物而已李不欲逆勉强薄酬顿损值十之九得焉鬻琴者虽怒而无以辞也他日遇诸涂頩而过之今都人多售赝物人或赞羙随辄取赢焉或徒取龙断者之称誉以为近厚此与攫昼何异盖真敝风也
　　【臣】等谨按古器毎多赝作如李氏所得不録可也然前考于李勉响泉既灼知建中广明前后错缪而独必详载其説者盖疑以传疑且使鉴别真伪者得以推类考订今故仿其例存之
　　又按辍耕録载唐斵琴名手曰雷霄雷盛【五人中独无雷威岂盛乃威之讹耶】雷珏雷文雷迅是雷氏固世擅其能或概称雷琴而不着其名则其题铭虽唐代先后书家皆可不得执题铭者而疑斵琴者也今犹推一雷威而魏野之琴雷威斵欧阳询书是威实初唐人矣又安得于大厯中尚有杂花亭之制乎如果以大厯为真即欧阳之笔已谬西溪丛语乃并列之二者必居一于此矣
　　响泉
　　渑水燕谈録曰秀州祥符院僧智和蓄一古琴瑟瑟徽碧石细纹轸制作精巧音韵清越中刋李阳氷篆三十九字其畧云南海夷岛产木名伽罗文横银屑其坚如石遂用作此临岳沈括笔谈朱长文琴谱着此琴即唐相汧公李勉所制响泉之名见李勉传元祐末和死州将以其琴匣送尚书礼部符太常掌管好事者时时鼓之
　　西溪丛语曰李僧智和蓄一琴云和様天池上题云南溟夷岛产木有坚如石文横银屑者夷名曰伽陁罗余爱其坚人贵其异遂用作此临岳制五行行七字下横四字李阳氷书后智和死没官乃入乐府遂入禁中或云蔡叔羽以钱五万得之妄矣
　　【臣】等谨按梦溪笔谈云琴篆云南溟岛上得一木名伽陀罗其坚如石命工斵为此琴琴材欲轻松脆滑谓之四善木坚如石可以制琴亦所未喻也夫琴材因不取坚如石者然以坚木作临岳于琴体无闗于琴者亦无碍据前考云韦臯得响泉用佉陀罗木换临岳承命李阳氷篆之渑水燕谈及西溪丛语皆言用作临岳笔谈独谓用此木斵琴而疑其取材不当盖传闻不审未尝亲见其器读其文亦不知其即响泉也存中博物知音犹未免有此鉴赏议论良不易哉
　　春雷　玉振
　　李道谦甘水仙源録曰长春邱公来自海上应世祖皇帝之聘越金山而入西域弟子从行者十八人各有科品琴书科则真人冲和潘公也及南归居燕嵗壬辰广阳坊居民有货其居者潘公贸之以为长春别舘建正殿翼以左右室筑琴台于殿之隂金有名琴二曰春雷曰玉振皆在承华殿贞祐之变玉振为长春所得命公蓄之故以名其台观成以清逸名之潘公自号九华老人
　　金儒鸣玉　张钺三足
　　周宻云烟过眼録曰房山髙克恭彦敬有二琴其一后题金儒鸣玉唐大中五年处士金儒斵此琴其名鸣玉下刻髙士谈家寳藏六字已为人削去尚存书迹琴乃宣和御府故物后归于金高士谈者金人以与宋通被杀故或者恶而去之其色赤如新栗殻断文隠起如蛇虬竒物也其一三足鼎峙皆美玉咸通中张钺斵欵用小篆精妙又有铭文漫漶不可识
　　【臣】等谨按辍耕録载唐斵琴名手曰张钺江南人曰金儒大中进士
　　天风环佩
　　明史诸王传曰明淮王祐棨有古琴名天风环佩其音殊絶宁王振濠求之不得遂与搆隙
　　开元供奉琴
　　明太常卿杨正经有二赐琴一为唐开元年供奉乐器
　　地字号阮
　　耶律楚材湛然居士集曰元了然居士素蓄东坡铁杖洎地字号阮真絶世之宝地字号阮亡宋之故物天地元黄此四阮为絶宝也泰和间秘于集中待诏孙安仁之姊以琴阮得入侍帝以此阮赐之安仁屡求之其姊以阮见寄旧制宫掖中侍人不许与亲戚通耗安仁冐法得之其好事有如此者
　　筑
　　辽大乐器有筑
　　匏之属【雅部】
　　笙
　　叶梦得避暑録话曰宋大乐旧无匏土二音笙竽但如今世俗所用笙以木刻其本而不用匏埙亦木为之是八音而为木者三也元丰末范蜀公献乐书以为言而未及行至崇宁更定大乐始具之旧亦无箎至是亦备虽燕乐皆行用
　　周宻齐东野语曰赵元父祖母齐安郡夫人徐氏防随其母入呉郡王家又入平原郡王家尝谈两家侈盛之事翠堂七楹全以石青为饰専为诸姫教习声伎之所一时伶官乐师皆梨园国工吹弹舞拍各有总之者号为部头毎遇节序生辰则于旬日外依月律按试名曰小排当虽中禁教坊所无也只笙一部已是二十余人自十月旦至二月终日给焙笙炭五十觔用绵熏笼借笙于上复以四和香熏之盖笙簧必用高丽铜为之靘以緑蜡【靘字韵书千定切音请注靘防青果色也盖藏果者必以铜青故耳】簧暖则字正而声清越故必须焙而后可陆天随诗云妾思冷如簧时时望君暖羙成乐府亦有簧暖笙清之语举此一事余可想见也
　　元熊朋来五经説曰八音之有笙宜以竹称而乃以匏称是所重在匏也古者造笙必以曲沃之匏汶阳之竹汉太学槐市各持方物列磬悬匏八音之匏于卦为艮于风为融于气为立春匏音湫以立清阙之则清亷者鲜矣匏音正则人思敬不正则忠敬者鲜矣为礼乐之官者尚申请而改正之【臣】等谨按顾炎武日知録曰土鼓乐之始也陶匏祭之大也国语伶州鸠曰匏以宣之瓦以赞之据叶氏熊氏之説当时大乐久已不知匏土音之名八其谓之何耶
　　辽雅乐器匏有笙大乐器有大笙小笙散乐器亦有笙皇帝生辰乐次酒五行笙独吹曲宴宋使乐次酒六行笙独吹合法曲
　　元至元三年制宫悬乐器成笙二十有七二十三年太常卿呼图克约苏奏太庙笙匏嵗久就坏遂补造笙匏三十有四宴乐器有笙其制以匏为防列管于上管十三簧如之【按此疑即闰余匏】安和乐笙二天乐同大明殿中设巨笙一
　　明郊丘庙社文庙乐器各用笙八朝贺丹陛乐笙四后增至十二殿中韶乐同中宫女乐笙十四朔望朝叅笙四大宴丹陛乐同殿内侑食乐笙六后减二文武二舞笙二迎膳乐进膳乐各笙二太平清乐笙四东宫朝贺乐器笙四王国宗庙乐同宴乐笙二洪武中赐朝鲜国王庙社乐器笙二永乐三年复给之嘉靖十年命浙江采紫竹花斑竹成造方丘月坛笙簧明会典曰大乐韶乐各笙十二攅毎攅用紫竹十七管下施铜簧参差攅于黒漆木匏中有觜项亦黒漆上垂彩线帉錔东宫笙制同
　　又曰凡乐舞生所用乐器俱从工部成造遇有损坏随时修理惟笙簧毎年工部预期差拨笙匠赴神乐观逐一展视修理
