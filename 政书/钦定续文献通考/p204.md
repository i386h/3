<!-- { "loadSidebar": true } -->
　　明初置拱卫司管领校尉属都督府后改拱卫指挥使司寻又改为都尉司洪武三年改为清军都尉府管左右中前后五卫军士而设仪鸾司隶焉四年仪鸾司设大使一人副使二人十五年罢仪鸾司改置锦衣卫其属有御椅等七人设经歴司掌文移出入镇抚司掌本卫刑名兼理军匠二十年以治锦衣卫者多非法淩虐乃焚刑具出击囚送刑部审录诏内外狱咸归三法司罢锦衣狱成祖时复置寻増北镇抚司専治诏狱宪宗成化间刻印畀之狱成得专达不关白锦衣锦衣亦不得干预而以旧所设为南镇抚司专理军匠旗手卫本旗手千戸所洪武十八年改置掌大驾金鼓旗纛帅力士随驾宿卫【校尉力士佥民间壮丁为之校尉专职擎执卤簿仪仗及驾前宣召官员差遣干办隶锦衣卫力士专领金鼓旗帜随驾出入及守卫四门隶旗手卫】凡嵗祭旗头六纛之神八月于坛十二月于承天门外皆卫官涖事统所五
　　春明梦余录曰锦衣卫与在京诸卫即唐人十六卫之遗制凡诸卫亲军皆以番直宿卫执戈防严巡警监门禁而锦衣所掌者乃卤簿仪仗之事旗手所司者乃旗纛金鼓之物诸卫皆统军卒而锦衣独领校尉力士即周之虎贲旅贲也诸军皆世卒而府军独佥防军即汉之六郡良家子也诸卫正倅一惟其世独锦衣之任则不以世而以能盖御座则夹陛而立御辇则扶辕以行出警而入跸承旨而传宣皆在所司而诏狱所寄则尤重矣自正统后贵妃尚主公侯中贵子弟多寄禄卫中递进用事至正徳间奄宦擅权贵幸子弟以奏带冒衔锦衣者尤多嘉靖初从给事夏言等奏革二千一百九十九人裁汰未几滥受如故至隆庆四年复汰冒滥官旗一千一百十五人然边功之冒报内侍之传奉勲戚之陈乞相袭以为故事至以寄廕锦衣加衔五府者尤比比此明政之一蠧也又曰隆庆中刑科给事中舒化奏朝廷设立厰卫原以捕盗防奸非以察百官也驾驭百官乃天子之权而奏劾诸司责在台谏今以暗访之权归诸厂卫万一人非正直事出寃诬是非颠倒殃及善良陛下何由知之且朝廷既凭厂卫厂卫必委之番役此辈贪残何所不至人心忧危众目睚眦非盛世所宜有也命付所司知之
　　府军前卫掌统领防军轮番带刀侍卫
　　明初有带刀舍人洪武时府军等卫皆有习技防军永乐十三年为皇太孙特选防军置府军前卫设官属【指挥使五人同知十人佥事二十人卫镇抚十人经歴五人】统所二十有五
　　金吾羽林等十九卫掌守卫巡警统所凡一百有二腾骧等四卫掌帅力士直驾随驾统所三十有二京营三曰五军营曰神机营曰三千营五军神机各设中军左右哨左右掖五军三千各设五司每营俱选勲臣二人提督之其诸营管哨掖官曰坐营曰坐司【各哨掖官亦率以勲臣为之】又设把总把司把牌等官【又有围子手防官舍人殚忠効义诸营俱附五军营中】
　　永乐二十二年置三大营景帝景泰元年选三营精鋭立十团营以总兵统以总督监以内臣其旧设者号为老营【三老营凡六提督内选其二领团营】成化三年分团营为十二每营又各分五军三千统骑兵神机统火器其各营统领俱择都督都指挥或列爵克之以总督统辖之武宗正徳中又选团管精鋭置东西两官廰另设总兵参将统领世宗嘉靖二十九年仍并三大营改三千曰神枢设副参游佐坐营号头中军千把总等官【五军营战兵一营左副将一战兵二营练勇参将一车兵三营参将一车兵四营游击将军一城守五营佐击将军一战兵六营右副将一战兵七营练勇参将一车兵八营参将一车兵九营游击将军一城守十营佐击将军一备兵坐营官一大号头官一已上部推监鎗号头官一中军官十一随征千总四随营千总二十选锋把总八把总一百三十八已上俱营推　神枢营战兵一营左副将一战兵二营练勇参将一车兵三营参将一车兵四营游击将军一城守五营佐击将军一战兵六营右副将一车兵七营练勇参将一执事八营参将一城守九营佐击将军一城守十营佐击将军一备兵坐营官一大号头官一已上部推监鎗号头官一中军官十一千总二十选锋把总六把总一百五十七已上俱营推神机营战兵一营左副将一战兵二营练勇参将一车兵三营游击将军一车兵四营佐击将军一城】
　　【守五营佐击将军一战兵六营右副将一车兵七营练勇参将一城守八营佐击将军一城守九营佐撃将军一城守十营佐击将军一备兵坐营官一大号头官一已上部推监鎗号头官一中军官十一千总二十选锋把总六把总一百二十八已上俱营推通计三大营共五百八十六人】统以提督总兵官一人已改提督曰总督铸总督京营戎政印更设侍郎一人协理京营戎政定巡视科道官嵗一代更悉革内侍官増设巡视主事寻亦革穆宗隆庆初仍以总督为提督改协理为阅视寻并改阅视为提督四年二月更京营制三营各设提督又各设右都御史一人提督之九月罢六提督仍复总督戎政一人熹宗天启初増设协理一人已仍革一人庄烈帝崇祯初复増一人
　　南京以守备及参賛机务官为要职掌南都一切留守防防之事有守备一人以公侯伯充之兼领中军都督府事协同守备一人以侯伯都督充之领五府事参賛机务以南京兵部尚书领之其治所在中府
　　永乐十九年迁都北京命中府掌府事官守备南京节制南京诸卫所洪熙元年始以内臣同守备景泰三年増设协同守备一人
　　南京卫指挥使司【设官详京卫】凡四十有九
　　分隶五都督府者三十有二曰留守左卫曰镇南卫曰水军左卫曰骁骑右卫曰龙虎卫曰龙虎左卫曰英武卫曰龙江右卫曰沈阳左卫曰沈阳右卫隶左府曰留守右卫曰虎贲右卫曰水军右卫曰武徳卫曰广武卫隶右府曰留守中卫曰神策卫曰广洋卫曰广天卫曰和阳卫及牧马千戸所隶中府曰留守前卫曰龙江左卫曰龙骧卫曰飞熊卫曰天策卫曰豹韬卫曰豹韬左卫隶前府曰留守后卫曰横海卫曰鹰扬卫曰兴武卫曰江阴卫隶后府
　　又亲军卫指挥使司十有七曰金吾前卫曰金吾后卫曰金吾左卫曰金吾右卫曰羽林左卫曰羽林右卫曰羽林前卫曰府军卫曰府军左卫曰府军右卫曰府军后卫曰虎贲左卫曰锦衣卫曰旗手卫曰江淮卫曰济州卫曰孝陵卫与左府所属十卫右府所属五卫前府所属七卫后府所属五卫并聴中府节制各卫领所一百一十有八















　　钦定续文献通考卷五十七
　　钦定四库全书
　　钦定续文献通考卷五十八
　　职官考
　　太后及中宫诸官属
　　【臣】等谨按太后及中宫诸官马端临考无其名明亦未尝设也而辽金史志俱有胪载元代官属更繁当録之以备考覈故增设于东宫官属之前
　　辽北面北防卫府官有皇太后宫左右防卫
　　皇太后宫有宿直等官
　　皇太后皇太妃帐皆有着帐诸局及着帐户司等官【俱详见内侍省门】
　　又皇太后祗应司官有领皇太后诸局事知皇太后宫诸司事皇太妃祗应司皇后祗应司近位祗应司应天皇太后长宁宫承天皇太后崇徳宫各有行宫都部署司
　　辽史营卫志曰以上两宫又各有提辖锡林斡里摩里徳里等
　　金太后两宫官属有卫尉副卫尉左右典禁奉令奉丞太仆副仆又门卫典寳谒者各二人阁正丞食官令丞宫令丞医令丞饮官令丞主藏副主藏主副主廪哀宗正大元年置
　　皇后位下女职司闺掌宫内诸事并给散宫人俸给食料秉仪丞仪各一人掌左右给事宣传啓奏经籍纸笔之事直閤司丞各一人掌帐幕床褥舆繖洒扫铺陈薪炭灯烛之事秉衣奉衣各一人掌首饰衣服器玩诸寳财货裁制缣防之事掌馔奉馔各一人掌饮食汤药酒醴蔬果之事
　　依隆庆宫所设人数卫绍王大安元年定
　　卫尉司官有中卫尉掌总宫中事务副尉左右常侍掌周防导从仪仗之事【常侍官防卫三十人同东宫奉引八十人伞子四人俱同控鹤执旗二人同仪鸾】
　　其属给事局使副使又内谒者兼司寳二人【内直充奉閤十人同东宫入殿实逹尔閤直二十人同宫闱局内直】　掖庭局令丞【俱内直充】掌皇后宫事务　宫令【宫苑司仪鸾局兼】　食官【尚食局兼】　饮官【尚醖署兼】　医官【尚药局太医院兼】　主藏【内藏典给署兼】　主廪【太仓兼】
　　元中政院掌中宫财赋营造供给并畨卫之士汤沐之邑官有院使七人同知签院同签院判各二人
　　成宗元贞二年始置中御府大徳四年升中政院武宗至大四年并入典内院仁宗皇庆二年复为中政院设官如旧其幕属司仪长史各二人照磨兼管勾承发架阁一人
