<!-- { "loadSidebar": true } -->
　　【臣】等谨按此即后妃传所载徳祖宣简皇后萧氏也传称天显十一年崩祔徳陵而太宗纪八年十一月太皇太后崩遣使告哀于晋九年于徳陵则传文之误明矣又后妃传篇首云太祖称帝尊祖母曰太皇太后母曰皇太后王圻续通考采而载之今考太祖元年纪并无尊祖母之文契丹国志亦无可考太祖之祖母乃元祖简献皇后萧氏传中亦不详其崩于何年记载多疎弗可深考矣又按契丹国志与续纲目皆言太祖舒噜后有母有姑皆踞榻受其拜夫使舒噜后受姑之拜则姑之未尊为皇太后可知此契丹国志纲目所以无尊为皇太后之文也今以正史为据而载之且疑受拜之事或未可信
　　太宗即位尊母萧氏为应天皇太后防同初晋使冯道韦勲上尊号曰广徳至仁昭烈崇简太宗崩世宗即位于镇阳太后遣少子鲁呼以兵逆撃相持数日各罢兵趋上京既而闻太后鲁呼复有异谋迁于祖州穆宗应厯三年崩諡曰贞烈重熈中更諡淳庆
　　世宗即位尊母萧氏【义宗之妃】为皇太后天禄五年察克作乱被弑兴宗重熈二十年諡柔贞
　　【臣】等谨按义宗妃尊为后者二人一諡端顺一諡柔贞见义宗传端顺后应先薨义宗传与世宗纪皆不详载
　　圣宗即位尊母萧氏为皇太后摄国政统和元年上尊号曰承天皇太后二十四年加上尊号曰睿徳神畧应运启化【契丹国志于睿徳神畧应运启化下尚有法道洪仁圣武开统八字】二十七年崩諡曰圣神宣献重熈二十年改諡睿知
　　圣宗纪曰统和元年五月诏近臣议皇太后上尊号册礼枢密使韩徳度以后汉太后临朝故事草定上之
　　【臣】等谨按后妃传云圣宗时皇太后摄国政明逹治道闻善必从故羣臣咸竭其才习知军政澶渊之役将士用命圣宗称辽盛主后教训为多契丹国志亦云圣宗年少太后専政武功殿圣宗居之文化殿太后居之
　　兴宗即位母元妃萧氏自立为太后摄政重熈元年上尊号曰法天应运仁徳章圣二十三年加上尊号曰仁慈圣善钦孝广徳安静贞纯懿和寛厚崇觉仪天道宗立尊为太皇太后清宁三年崩諡曰钦哀
　　契丹国志曰圣宗临崩属子宗真曰皇后事我四十年以其无子故命汝为嗣我死汝母子切毋杀之遗命以齐天为皇太后顺圣为太妃元妃匿之自为皇太后令人诬告齐天谋叛囚于上京缢杀之
　　【臣】等谨按兴宗纪载尊母元妃萧氏为皇太后而后妃传则书自立为皇太后考纪文兴宗初年皇太后聴政帝不亲庶务羣臣表请不从重熈三年五月皇太后还政于帝躬守庆陵与传云重熈三年后隂欲立少子重元重元以所谋白帝乃收太后符玺迁于庆州七括宫之事相合则当兴宗初立未亲庶政传中自立之书法信矣苐纪载重熈八年始迎太后还京二十三年始上尊号曰仁慈圣善云云与重熈元年之尊号固两相异也今后妃传中乃以二十三年之尊号属之元年而谓六年秋即奉迎侍飬独不考七年二月尚有遣使庆州问安之事耶史笔舛错如此
　　道宗即位尊母皇后萧氏为皇太后清宁二年上尊号曰慈懿仁和文惠孝敬广爱宗天【前为后时已上尊号此是为太后尊号】太康二年崩諡曰仁懿
　　【臣】等谨按契丹国志云尊为睿圣洪慈顺天皇太后徽号与史传不同又云清宁五年崩与太康二年亦差十余年矣
　　金熈宗天防【仍太宗年号】十三年九月尊太祖后赫舍哩氏为太皇太后十四年正月崩諡曰钦宪
　　又尊太宗后唐古氏为太皇太后皇统三年三月崩諡曰钦仁
　　【臣】等谨按金太祖太宗之世虽正位建元而礼仪未备如太祖将伐辽入见肃宗宣靖皇后富察氏后命太祖正坐号令诸将自后太祖每出师还輙率诸将上谒献所俘获此岂非以太后之礼奉之者而名号未崇纪载阙如故今所纂辑断自熈宗时始
　　海陵天徳二年正月尊嫡母图克坦氏为皇太后正隆六年八月弑之大定间諡曰哀及宗干降封辽王后亦追降为妃
　　又尊生母大氏为皇太后贞元元年四月崩諡曰慈宪大定七年降封太妃削諡号及宗干降封辽王追降大氏与顺妃李氏宁妃萧氏文妃图克坦氏俱为夫人金史后妃傅曰图克坦氏宗干正室无子次室李氏生郑王充大氏生三子长即海陵也大氏事图克坦甚谨相得欢甚海陵以其母嫡妾之分心常不安及弑熙宗图克坦见海陵不贺海陵衘之至天徳四年海陵迁中都独留图克坦于上京大氏常思念之贞元元年大氏临终谓海陵必迎致之三年迎至中都海陵外极恭顺太后以为诚然及谋伐宋谏止之海陵益不悦枢密使布萨师恭征契丹辞谒太后太后言涉江伐宋疲中国我尝谏止之不聴契丹事复如此奈何海陵意太后以充为子充四子皆成立恐师恭将兵在外太后或有异图乃使人弑太后并令杀太后同乳妹安图及郡君博索额噜温彻辰等自军中召师恭还杀之
　　章宗即位尊母图克坦氏为皇太后【显宗之妃】明昌二年崩諡曰孝懿
　　后妃传曰后父贞尚辽王宗干女梁国公主后生章宗明昌元年礼官议以五月奉上册宝后弗许帝屡为之请后曰世宗服未终遽衣锦绣佩珠玉于礼何安当俟服阕行之帝谕有司曰太后执意甚坚其待来年明昌二年正月崩
　　哀宗即位尊母皇后温都氏【本姓王氏赐姓温都氏】为皇太后天兴元年京城破后北迁不知所终
　　又尊生母元妃温都氏【即王皇后之女兄】为皇太后正大八年七月崩諡曰明恵
　　元成宗即位尊太母元妃伯竒音济齐鸿吉哩氏【裕宗之妃】为皇太后大徳四年崩諡曰裕圣皇后至大三年加諡徽仁
　　【臣】等谨按元史定宗纪与后妃传载太宗崩六皇后鼐玛锦氏称制摄国者五年定宗立朝政多出于后此岂非定宗所当尊为皇太后者乎定宗宪宗二朝本纪礼文未备无尊为太后之文惟宪宗二年正月纪有皇太后崩四字邵经邦简录以为此乃宪宗生母庄圣皇后缫勒噶塔纳竒唻氏也宪宗元年亦未尝有尊生母为皇太后之文皆无可详考又王圻续通考有世祖时尊后鸿吉哩氏为皇太后一条考世祖初年纪文并无此事且世祖与宪宗同母乃竒唻氏世祖之后二人则皆鸿吉哩氏王圻所载误甚故今所纂辑断自成宗朝始
　　成宗即位尊太母元妃伯蓝也怯赤吉剌氏【裕宗之妃】为皇太后大徳四年崩諡曰裕圣皇后至大三年加諡徽仁
　　武宗即位尊太母元妃塔济鸿吉哩氏为皇太后后为阿禅孙昆都特穆尔之女【顺宗之妃】至大三年上尊号曰仪天兴圣慈仁昭懿夀元仁宗延祐二年加上尊号曰全徳泰宁福庆英宗即位尊为太皇太后加上尊号曰徽文崇祐至治二年九月崩諡曰昭献元圣
　　【臣】等谨按昭献元圣皇后后妃传书至治三年二月崩纪作二年九月崩今考纪文至治二年十二月已有定諡太皇太后曰昭献元圣之文是纪是而传非矣
　　英宗即位尊母鸿吉哩氏为太后
　　【臣】等谨按此即仁宗庄懿慈圣皇后鸿吉哩氏也传曰英宗即位上尊号为皇太后至治二年崩考英宗纪延祐七年正月仁宗崩三月帝即位颁诏天下尊太后为太皇太后并无尊皇后为皇太后之语八月祔仁宗圣文钦孝皇帝庄懿慈圣皇后于太庙其明年始改为至治元年则传云至治二年崩之谬明矣表云延祐七年上尊諡与祔庙之事相符但传中备载即位时上皇太后尊号之册文皆是生前崇奉之语其至治二年上諡册中有云为天下母而养弗逮履天子位而报则丰则又似未曽身为皇太后者续通鉴纲目延祐七年七月既并书尊皇太后为太皇太后尊皇后为皇太后矣后止书太皇太后崩而皇太后崩失载邵逺平续简録载英宗嗣位尊为皇太后之册文与元史后妃传无异然后妃传止曰遣某官某奉册上尊号而已简録乃备书仪天兴圣慈仁昭懿夀元全徳泰宁福庆之尊号此乃仁宗延祐三年加上顺宗元妃为皇太后之号而英宗即位再加徽文崇祐尊为太皇太后者也其误滋甚王圻续通考不载此事当亦阙疑之意也苐思后果未曽为太后则必崩于仁宗朝而仁宗纪并未一书且后妃传所载尊为皇太后之册文语似可据意者仁宗崩时后犹未崩曽有尊为太后之事未几即崩距仁宗之崩不逺故于八月同袝太庙乎今据传文书之而存其疑以俟考焉
　　宁宗即位尊文宗皇后鸿吉哩氏为皇太后顺帝元统二年上尊号曰赞天开圣仁夀徽懿昭宣至元元年八月诏议加礼乃议尊皇太后为太皇太后加上尊号曰赞天开圣徽懿宣昭贞文慈祐储善衍庆福元六年六月撤文宗庙主诏去太皇太后尊号安置东安州寻崩续通鉴纲目曰至元二年尊为太皇太后许有壬谏以为非礼且言推恩之法近重而逺轻今尊皇太后为太皇太后是推而逺之乃反轻矣监察御史台哈布哈率同列上章言婶母不宜加徽称太后闻之怒欲杀言者既而怒解曰风宪有臣如此岂不能守祖宗之法乎命赐金币以旌其直至元元年诏曰永惟皇太后后其所生之子一以至公为心亲挈大宝畀予兄弟定策两朝功徳隆盛虽尝奉上尊号朕心犹为未尽命大臣特议加礼至六年六月诏曰叔婶布逹实哩恃其势不立明考之冡嗣而立孺稚之弟伊埒哲伯奄复不年诸王大臣以贤以长扶朕践位国之大政属不自遂者讵能枚举布逹实哩本朕之婶乃隂搆奸臣弗体朕意僣膺太皇太后之号迹其闺门之祸罪恶尤重削其鸿名徙东安州安置
　　明恵帝建文元年尊母妃吕氏【兴宗妃】为皇太后后夀州人太常卿本之女四年燕兵入太后随其子允熈居兴宗陵永乐元年复称皇嫂懿文太子妃
　　【臣】等谨按吕后为兴宗继妃兴宗元妃常氏开平王遇春女洪武十一年薨諡敬懿恵帝即位追尊孝康皇后成祖复降称为太子妃见兴宗传
　　宣宗即位尊母皇后张氏为皇太后英宗即位尊为太皇太后正统七年十月崩上尊諡曰诚孝恭肃明徳仁顺天启圣昭皇后
　　明史后妃传曰宣宗崩英宗方九嵗宫中讹言将召立襄王矣太后趣召诸大臣至乾清宫指太子泣曰此新天子也浮言乃息大臣请垂帘太后曰毋坏祖宗法第悉罢一切不急务时时朂帝向学委任股肱故终太后世王振不敢专大政
　　英宗即位尊母皇后孙氏为皇太后景帝时尊为上圣皇太后英宗复辟上徽号曰圣烈慈夀天顺六年九月崩上尊諡曰孝恭懿宪慈仁庄烈齐天配圣章皇后后妃传曰英宗在迤北太后数寄御寒衣裘及还南内数人省视石亨等谋夺门先密白太后许之
　　景帝即位尊母贤妃呉氏为皇太后英宗复辟复称宣庙贤妃成化中薨
　　宪宗即位尊母皇后钱氏为慈懿皇太后成化四年六月崩上尊諡曰孝庄献穆恵显仁恭天钦圣睿皇后钱皇后无子宪宗立上两宫徽号下廷臣议太监夏时希贵妃意欲独尊周贵妃为太后大学士李贤彭时持不可中官传贵妃防岂有无子而称太后者言徳间有故事彭时曰宣徳胡后上表让位故正统初不加尊今日事异安得为比贤亦极言之议遂定彭时以两宫同称则无别钱皇后请加二字以便称谓从之越数日中官覃包至内阁曰帝意固如是但廹于太后不敢自主非二公力争几误大事
　　又尊生母贵妃周氏为皇太后成化二十三年四月上徽号曰圣慈仁夀孝宗即位尊为太皇太后治十七年三月崩上尊諡曰孝肃贞顺康懿光烈辅天承圣睿皇后
　　孝宗即位尊母皇后王氏为皇太后至武宗即位尊为太皇太后正徳五年上尊号曰慈圣康夀十三年崩上尊諡曰孝贞庄懿恭靖仁慈钦天辅圣纯皇后
