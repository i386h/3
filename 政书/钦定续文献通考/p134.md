<!-- { "loadSidebar": true } -->
　　延祐元年以改元又免大都上都差税二年其余被灾经赈者免一年二年十一月以星变减免各路差税有差五年三月免巩昌等处经赈济者差税盐课六年三月免大都上都兴和大同今嵗租税
　　仁宗皇庆元年六月巩昌河州等路饥免常赋二分二年二月免徴益都饥民所贷官粮四月真定保定河间大宁路饥并免今年田租十分之三延祐三年十月甘州肃州等路饥免田租
　　延祐元年五月庐阳麻阳二县以土贼作耗蠲其地税赋
　　二年河南归徳南阳徐邳陈蔡许州荆门襄阳等处水免民户税粮
　　四年二月曹州水免今年租六年十月济南濵棣州章邱等县水免其田租
　　三月蠲逋欠税课
　　七年免腹里丝绵十分之五外郡十分之三
　　江淮夏税所免之数与外郡丝绵同
　　五月【时英宗已即位】大同云内丰胜诸郡县饥发粟万三千石贷之
　　至治二年二月辽阳等路饥免其租三月河间河南陜西十二郡春旱秋霖民饥免其租之半七月淮安路水民饥免其租
　　十二月诏减天下租赋二分包银五分免大都上都兴和三路差税三年
　　以明年改元至治故有是诏至至治二年十一月诏免陜西明年差税十之三各处官佃田明年租十之二江淮剏科包银全免之
　　英宗至治元年五月以兴国路去嵗旱免其田租六月临江路旱免其租二年五月免徳安府被灾民租睢许二州去年水旱南康路旱六月扬州淮安属县旱并免其租
　　六月滁州霖雨害稼免其租
　　八月髙邮兴化盐城山阳诸县水海康遂溪二县海水溢壊民田四千余顷并免其租二年四月泾州雨雹免被灾者租五月以淮安路去嵗大水辽阳路陨霜杀禾安丰属县霖雨伤稼六月新平上蔡二县水十一月平江路水损官民田并免其租
　　二年诏寛恤军民站户三年
　　又免临清万户府军民船户差税三年福建蜑户差税一年十一月诏天下站户贫乏鬻卖妻子者官赎还之至泰定帝泰定元年七月罢广州福建采珠蜑户为民仍免差税一年
　　四月南阳府西穰等屯风雹免其租
　　洪泽芍陂屯田去年旱蝗免其租十二月免回回人户屯戍河西者银税
　　十一月诏天下凡差役造作先科商贾末技富实之家以优农力
　　三年七月免江淮増科粮
　　十二月【泰定帝已即位】诏免鄂托克逋钱
　　以次年改元故也
　　泰定帝泰定二年闰正月除江淮剏科包银免被灾地差税一年
　　六月通州三河县大雨水丈余潼川府绵江中江水溢城郭冀宁路汾河溢蠲其租
　　七月延安鄜州绥徳巩昌等处雨雹睢州河决并免其租三年六月光州水中山安喜县雨雹伤稼十一月永平路大水免其租十二月亳州河溢壊民田免其租
　　是月秦州秦安山移蠲其租
　　济南河间东昌等九郡蝗新州路旱免其租
　　七月般阳新城县蝗顺徳汴梁徳安汝宁诸路旱并免其租三年五月庐州郁林旱十一月懐庆修武县及沔阳府旱并免其税四年七月延安属县旱免其租税十月龙兴路属县旱免其租十二月大都保定真定东平济南懐庆诸路旱免田租之半
　　永平屯田丰赡昌国济宁等署雨伤稼蠲其租
　　七月宗仁卫屯田陨霜杀禾免其租三年五月洪泽屯田旱扬州路属县财赋官田水并免其租六月大昌屯河决蠲其租四年六月永兴屯被灾免其租
　　三年罢江淮以南包银
　　三月大都河间保定永平济南常徳诸路饥免其田租之半
　　四年五月汴梁属县饥免其租十月卫辉获嘉等县饥蠲地丁税
　　六月大宁庐州徳安梧州中庆诸路属县水旱并蠲其租
　　致和元年二月免河南自实田粮一年被灾州郡税粮一年
　　以改元诏天下故也
　　元史良吏传曰王艮除江西行省左右司员外郎吉之安福有小吏诬民欺隠诡寄田租九千余石初止八家前后数十年株连至千家至行省数遣官按问吏已伏其虚诳而有司喜功生事者复勒其民报合徴粮六百余石宪司援诏条革去终莫能止艮到官首言是州之粮比前经理已増一千一百余石岂复有欺隠诡寄者乎准宪司所拟可也行省用艮言悉蠲之
　　文宗天厯元年免诸路差税丝料有差
　　二年免达勒达军站之贫乏者及各路差税有差十月免奉元商税各路灶戸杂役至顺元年以改元免诸路差税有差
　　又免海北盐课三年
　　至顺元年免海北盐课
　　陜西霜旱免其科差一年
　　二年以闗陜旱免差税三年九月以卫辉路旱免苏门嵗输米十二月黄州路及恩州旱并免其租至顺元年以河南懐庆旱其门摊课程及逋欠差税皆免勿徴二年七月辰州兴国二路虫伤稼免今年租河南奉化属县蝗免今年田租八月景州自六月至是月不雨免今年租
　　二年六月陜西延安诸屯以旱免徴旧所逋粮永平屯田府昌国济民丰赡诸署以蝗及水灾免今年租十月免永平屯田总管府田租至顺二年四月陜西行省言终南屯田去年大水损禾稼诏蠲其租
　　七月以淮安海宁州盐城山阳诸县去年水灾免今年田租
　　又盐官州海潮免其秋粮夏税至至顺二年五月以安庆之望江县淮安之山阳县常徳府桃源州髙邮寳应等县去嵗皆水灾六月扬州泰兴江都二县去嵗雨害稼七月徳安府去年水归徳府雨伤稼髙邮府去嵗水灾大都河间汉阳属县水冀宁属县雨雹伤稼庐州去年水宁夏霜为灾八月江浙诸路水潦害稼澧州泗州等县去年水并免今年田租
　　十月以亲祀太庙礼成诏天下民间拖欠官钱无可追徴者尽行蠲免
　　十二月诏经寇盗剽掠州县免差税一年
　　至顺三年四月免四川行省境内今年租
　　又免云南行省田租三年
　　顺帝元统二年十月上皇太后尊号免天下今年民租之半
　　至正三年十月以郊祀礼成诏蠲民间田租五分
　　至正元年正月免天下税粮五分
　　二年十一月诏免云南明年差税三年十月蠲民间田租五分十四年七月诏免大都上都兴和三路今年税粮
　　四年六月巩昌陇西县饥毎户贷常平仓粟三斗俟年丰还官
　　十二年十二月诏以杭常湖信广徳诸路皆克复蠲其夏税秋粮
　　十四年十二月诏被灾残破之处蠲租税三年
　　十六年诏沿海州县为贼所残掠者免田税三年二十七年九月以兵起迤南百姓供给繁重其真定河南陜西山东冀宁等处免民间今年田租之半
　　十七年五月诏天下免民今嵗税粮之半
　　明太祖洪武元年令水旱处不拘时限従实踏勘灾伤税粮即与蠲免
　　是年闰七月免呉江广徳太平宁国滁和被灾田租八月免镇江租税并免徴民间逋负
　　二年正月下蠲免诏
　　诏以齐鲁之民馈粮给军不惮千里已免元年田租遭旱民未苏其更赐一年晋冀之民被兵燹困征敛北平燕南河东山西今年田租亦与蠲免凡河南诸郡西抵潼闗北界大河南至唐邓光息今年税粮悉除之又以应天太平镇江宣城广徳供亿浩穰去嵗蠲租遇旱惠不及下其再免诸郡及无为州今年租税
　　三年三月免南畿河南山东北平浙东江西广信饶州今年田租税
　　四年正月免山西旱灾田租二月蠲太平镇江宁国田租五月免江西浙江秋粮八月免中都淮扬及泰滁无为田租十一月免陜西河南被灾田租五年六月免山东被灾郡县田租十月免应天太平镇江宁国广徳田租六年六月免北平河间河南开封延安汾州被灾田租
　　六年七月苏州府属县民饥诏以官粮贷之
　　计户五万九千五百九十六籴者减其半直贷者秋成还官至十五年八月嘉定县饥命发官廪米二万八千一百二十石贷之
　　七年二月平阳太原汾州厯城汲县旱蝗并免租税五月免真定等四十二府州县被灾田租六月陜西平凉延安靖宁鄜州雨雹山西山东北平河南蝗并蠲田租八月蠲河间广平顺徳真定租税八年四月免彰徳大名临洮平凉河州被灾田租七月免应天太宁宁国镇江及蕲黄诸府被灾田租
　　九年三月诏免田租
　　诏曰比年西征炖煌北伐沙漠军需甲杖皆资山陜又以秦晋二府宫殿之役重困吾民平定以来闾阎未息国都始建土木屡兴畿辅既极烦劳外郡疲于转运今储蓄有余其淮安徽池五府及山西陜西河南福建江西浙江北平湖广今年租赋悉免之七月蠲苏松嘉湖水灾田租十年十一月免河南陜西广东湖广田租
　　十一年五月蠲苏松嘉湖逋赋六十五万有竒
　　至十七年八月蠲河南诸省逋赋十二月蠲云南逋赋
　　十三年五月免天下田租
　　先是十一年八月免应天太平镇江宁国广徳诸府州秋粮十二年五月蠲北平田租至是免天下田租后至十四年十月免应天太平广徳镇江宁国田租十五年四月免畿内浙江江西河南山东税粮十六年五月免畿内各府田租六月免畿内十二州县养马户田租一年滁州免二年十七年七月免畿内今年田租之半十八年三月免畿内今年田租十一月蠲河南山东北平田租
　　二十三年三月诏发廪贷山东河南民
　　谕户部曰山东河南官有储粟今当春夏之交农民艰食之际即遣人发廪贷之俟秋成还官
　　十一月免山东被灾田租
　　二十四年正月又免山东田租七月免畿内官田租之半十月免北平河间被水田租二十五年正月河决阳武免被水田租
　　二十六年四月命自今凡嵗饥先贷后闻着为令时孝感饥其令请以预备仓赈贷帝命行人往给之谕户部曰朕尝捐内帑之资付天下耆民籴粟储之正欲备荒歉以济饥民也若必待奏请往返数月则民之饥死者多矣乃有是命
　　二十七年正月发天下仓谷贷贫民
　　二十八年九月免畿内山东秋粮
　　二十九年八月免应天太平五府田租
　　【臣】等谨按食货志赋税蠲免有恩蠲有灾蠲太祖之训凡四方水旱辄免税丰嵗无灾伤亦择地瘠民贫者优免之凡嵗灾尽蠲二税且贷以米在位三十余年所蠲租税无数考实録嵗不胜书今依马端临考凡普及数处与为数最多者载之后亦仿此
　　三十一年七月【时惠帝已即位】诏蠲逋赋
　　惠帝建文元年二月诏蠲天下荒田租
　　四年七月【时成祖已即位以今年为洪武三十五年】诏山东北平河南州县未被兵者与鳯阳淮安徐滁三州蠲租一年谕天下州县悉蠲今年田租之半
　　十二月蠲被兵州县明年夏税
　　成祖永乐元年五月河南蝗免今年夏税
　　二年十一月蠲苏松嘉湖杭水灾田租三年正月免顺天永平保定田租二年三月免湖广被水田租九月蠲苏松嘉湖水灾田租凡三百三十八万石【臣】等谨按防典永乐二年诏苏松等府水淹之处不系全灾内有缺食者照原定借米则例一口借米一斗二口至五口二斗六口至八口三斗九口至十口以上者四斗俟秋成抵斗还官余详赈恤考
　　六年二月免北京永乐五年以前诸色逋负仍自今年为始免征诸色课程三年
　　三月诏河南山东山西永乐五年以前逋负税粮及追偿未完盐粮刍豆诸色课程赃罚悉免征
