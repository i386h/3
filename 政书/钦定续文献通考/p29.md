<!-- { "loadSidebar": true } -->
　　宁宗嘉定十一年四月命四川增印钱引五百万以给军费
　　理宗嘉熙二年十二月出祠牒会子共七百万纸给四川制司为三年生劵
　　至宝祐三年又拨封桩库十八界会二百万専充四川行使
　　淳祐九年九月四川制置使余玠请交引以十年为界从之
　　玠言川引每界旧例三年一易自开禧军兴后用度不给展年收兊遂至两界三界通使然率以三年界满方出令展界以致民听惶惑今欲以十年为一界着为定令则民旅不复懐疑从之
　　度宗咸淳五年川引仍听自造
　　先是理宗宝祐四年台臣奏川引银会之皆因自印自用有出无收今当拘印造之权归之朝廷仿十八界会子造四川会子视淳祐之令作七百七十陌于四川州县公私行使两料川引并毁见在银会姑存旧引既清新会有限则楮价不损物价自平矣从之至是复以会板发下成都运司掌之从制司抄纸发徃运司印造毕发回制司用总所印行使岁以五百万为额
　　湖会
　　宁宗嘉定十七年造湖广第六界会子二百万
　　理宗嘉熙二年拨第七界湖广会九百万付督视参政行府
　　宝祐二年拨第八界湖广防三百万贯付湖广总所易两界破防自后因仍用之
　　闗子
　　理宗景定四年十二月令会子库造三色零百钱闗二千万便民旅交易
　　五年十二月【时度宗已即位】行铜钱闗子
　　贵原于楮轻楮轻原于楮多今以见钱闗子复中兴旧法每百七十七足陌以准十八楮三千革钱楮亏折之其官吏诸军劵请并以见钱闗子全给时丞相贾似道以楮贱作银闗以一准十八界会之三自制其印文如贾字状及帝崩矫诏废十七界防子行闗子将作监簿吕沆力言非便不従银闗行物价益踊楮益贱
　　王圻曰闗子之制上一黑印如西字中三红印相连如目字下两旁各一小长黒印宛然一贾字也【臣】等谨按闗子起于髙宗绍兴元年故借口中兴旧法
　　度宗咸淳四年以近颁见钱闗子贯作七百七十文足十八界每道作二百五十七文足三道凖闗子一贯同见钱转使公私擅减者官以赃论吏则配籍
　　五年复申严闗子减落之禁
　　七年以行在纸局所造闗子纸不精命四川制司抄造输送每岁以二千万作四纲
　　辽
　　钱
　　太祖铸天赞通宝钱
　　初太祖父德祖萨勒题为额尔竒木以土产多铜始造钱币太祖袭而用之遂致富强以开帝业
　　洪遵泉志曰契丹主安巴坚天赞钱径九分重三铢六参
　　太宗置五冶太师以总四方钱铁
　　会同二年正月晋遣使谢免沿边四川钱币
　　【臣】等谨按是时晋输岁币于辽并献沿边所积钱以备军实是年辽特免之故遣使来谢耳则大得中国之钱以资用可知
　　穆宗铸应厯重宝钱
　　景宗铸干亨重宝钱
　　食货志曰景宗以旧钱不足于用始铸新钱钱用流布
　　赵至忠杂记曰景宗朝置铸钱院年额五百贯
　　圣宗铸太平元宝钱又铸太平兴宝钱
　　先是统和十四年凿大安山取刘守光所藏钱散诸五计司至是兼铸太平钱新旧互用
　　兴宗铸重熙通宝钱
　　泉志曰重熙钱径九分重三铢
　　宋史食货志曰庆厯间【当辽兴宗时】契丹亦铸铁钱易并边铜钱又郑价使契丹还言其给舆箱者钱皆中国所铸乃増严三路防出之法
　　重熙二十二年闰七月长春州置钱帛司
　　以诸坑冶多在国东故东京置戸部司长春州置钱帛司时钱不胜多故东京所铸至清宁中方用
　　道宗清宁二年闰三月始行东京所铸钱
　　九年正月禁民鬻铜
　　辽史二国外纪曰清宁九年正月禁民鬻铜于夏又食货志曰是时诏禁诸路不得货铜铁以防私铸又禁铜铁卖入回鹘法益严矣
　　太康十年六月禁毁铜钱为器
　　大安三年五月海云寺进济民钱千万
　　食货志曰道宗末年经费浩大鼓铸仍旧国用不给故虽以海云佛寺千万之助受而不拒
　　四年七月禁钱出境
　　辽史刑法志曰先是南京三司销钱作器皿三斤持钱出南京十贯者处死至兴宗重熙元年铜逾三斤持钱二十贯以上处死
　　又食货志曰道宗之世钱冇四等曰咸雍曰太康曰大安曰寿隆皆因改元易名其肉好铢数无所考
　　泉志曰道宗清宁钱径九分重三铢文曰清宁通宝又太康钱有二品并径九分重二铢四参以太康通宝太康元宝为文又大安钱径八分重二铢八参文曰大安元宝又寿昌钱径九分重二铢四参文曰寿昌元宝
　　【臣】等谨按辽史道宗钱四等一曰咸雍而不及清宁葢偶遗之洪志之寿昌乃夀隆之譌至辽史谓肉好铢数无考而泉志乃详言之则史家踈也
　　天祚帝铸干统元宝钱又铸天庆元宝钱
　　泉志曰干统钱径寸重三铢二参天庆钱径九分重二铢四参又曰自天赞以下九品皆契丹年号又千秋钱径三分文曰千秋万岁董逌曰辽国钱也
　　食货志曰天祚之世更铸干统天庆二等新钱而上下穷困府库无余积矣
　　西辽寿昌元宝钱
　　【臣】等谨按李季兴东北诸蕃枢要曰契丹天祐年号寿昌据辽史天祚帝纪百官册立耶律逹实为帝上尊号曰天祐皇帝改元延庆无寿昌纪元之语或正史遗之而枢要别有所据
　　西辽感天元宝钱
　　天祐帝在位二十年遗命皇后权国称制号感天皇后此钱葢其时所铸



　　钦定续文献通考卷七
　　钦定四库全书
　　钦定续文献通考卷八
　　钱币考
　　金
　　钱
　　太宗天防十一年八月黄龙府置钱帛司
　　金初用辽宋旧钱天防末虽刘豫阜昌元寳阜昌重寳亦用之
　　海陵正隆二年十月初铸铜钱
　　自贞元二年迁都后制交钞与钱并用至是始议鼓铸禁铜越外界悬罪赏格括民间铜鍮器陜西南京者输京兆他路悉输中都明年二月都城及京兆置钱监中都置监二东曰寳源西曰寳丰京兆置监一曰利用三监铸钱文曰正隆通寳轻重如宋小平钱而肉好字文峻整过之与旧钱通用
　　世宗大定元年命陜西路参用宋旧鐡钱
　　至四年寖不行诏罢之十九年八月又以代州所铸新钱未行令以宋大观钱作当五用之
　　八年禁民间铸镜
　　民有犯铜禁者帝以销钱作铜旧有禁令然民间犹有铸镜者非销钱而何遂并禁之至十一年二月申禁私铸铜镜旧有铜器悉送官给其直之半惟神像钟磬钹钴腰束带鱼袋之属存之二十六年十一月又以民私造腰带及镜托为旧物市之勅加禁约又定制民间应许存留铜鍮器物若申卖入官每斤给钱二百文其弆藏应禁器物首纳者每斤给钱百文非器物铜货一百五十文不及斤者计给之在都官局及外路造卖铜器令运司佐贰检校定价各有差章宗明昌二年十月又勅减卖镜价防私铸销钱也
　　十年以官钱积而不散令市金银诸物其诸路酤之货亦令以物平折输之
　　时显宗为太子有使者自山东还太子问民间何所苦曰钱难最苦官库钱满有露积者而民间无钱太子因奏钱在府库何异铜鑛在野乞流转使公私俱利帝嘉纳之诏有司议行既而奉行不善帝责户部曰先以官钱率多令诸处贸易以图流转今知乃有以抑配反害百姓者岂朕意哉
　　十二年正月以铜少命尚书省遣使诸路规措铜货帝与宰臣议鼓铸或以工费数倍欲采金银坑冶帝曰金银山泽之利当以与民惟钱不当私铸若流布四方与在官何异所费虽多俱在民间而新钱日増其遣能吏经营之因问左丞石琚曰古亦有民自铸钱者乎对曰民若自铸则小人图利钱益薄恶此古所以禁也
　　十三年命非屯兵州府以钱市易金帛运致京师使钱币流通以济民用
　　至二十六年帝以京师积钱止五百万贯外路所有终亦无用诸路官钱非屯兵处可尽运至京师丞相图克坦克宁曰民间钱已艰得若尽归京师民益艰得矣不若起其半至都余半变折轻赍则中外皆便从之二十八年又谕宰臣曰外路见钱闻有六千余万贯皆在僻处积贮既不流散与无等耳今中都嵗费三百万贯支用不继不若致之京师纵有挽运之费亦惟散在民耳
　　【臣】等谨按十三年之举在京师固无需外来之钱特为流转计耳至二十八年则以支用不继而欲取给于外矣经费渐増度支渐诎虽平世不免何必多事之日乎大定间非有糜耗之端可指而末年邦计殊减于前则息之不胜消也必有其渐矣
　　十八年代州立监铸钱
　　先是十五年谕宰臣议増铸新钱至是命震威军节度使李天吉知保徳军事髙季孙往监之所铸斑驳黒涩不可用诏各削两阶解职更命工部郎中张大节吏部员外郎麻珪监铸文曰大定通寳字文肉好又胜正隆之制世其钱料防用银云明年铸新钱至万六千余贯二十年诏先以新钱五千进呈乃命与旧钱并用十一月名代州监曰阜通设监一员以州节度兼领副监一员以州同知兼领丞一员以观察判官兼领设勾当官二员给银牌命副监及丞更驰驿经理二十二年十月又以参知政事钮祜禄噶逹尔提控阜通监二十三年帝以阜通监鼓铸嵗乆钱不加多盖以代州长贰防幕兼领夺于州务不得专意综理故也遂设副监监丞为正员而以节度领监事二十七年二月曲阳县别置钱监赐名利通设副监监丞给驿更出经营铜事
　　金史张大节曰阜通监铸钱法弊大节与麻珪莅其事积铜皆窳恶或欲徴民先所给直大节曰此有司受纳之过民何与焉以其事闻卒得免徴
　　二十年二月制钱以八十为陌
　　时民间以八十为陌谓之短钱官用足陌谓之长钱帝始闻上京修内所市民物用短钱责宰臣不察既而大名男子斡喇布者上言谓官司所用钱皆当以八十为陌遂为定制
　　二十八年十月京府及节度州増置流泉务凡二十八所
　　至章宗明昌元年八月罢宣宗兴定元年六月复置南京流泉务十月罢
　　二十九年十二月【时章宗已即位】诏罢铸钱
　　雁门五台民刘完等诉自立监铸钱以来有铜鑛之地虽曰官运其顾直不足则令民共偿乞与本州司县均为差配遂命甄官署丞丁用楫往审其利病还言所运铜鑛民以物力科差济之非所愿也其顾直既低又有刻剥之弊而相视苖脉工匠妄指人垣屋及寺观谓当开采因以取贿又随冶夫匠日办净铜四两多不及数复销铜器及旧钱送官以足之今阜通利用两监嵗铸钱十四万余贯而嵗费乃至八十余万贯病民而多费未见其利遂罢代州曲阳二监
　　章宗明昌三年四月罢天山北界外采铜
　　旧尝以夫匠逾天山北界外采铜至是御史李炳言闻在官铜数可支十年若复嵗令夫匠过界逺采不惟多费兼恐生衅即支用将尽亦止可于界内采炼帝是其言遂不许出界至五年三月令凡使髙丽还者所得铜器尽买之
　　四年令有司收籍鐡钱
　　谕宰臣曰随处有无用官物可为计置如鐡钱之类是也参知政事胥持国曰江南用铜钱江北淮南用鐡钱葢以隔阂铜钱不令过界耳如陜西市易亦有用银布姜麻旧有鐡钱宜姑收贮以备缓急遂令有司籍鐡钱之数贮于库
　　五年三月定限钱禁
