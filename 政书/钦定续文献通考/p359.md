<!-- { "loadSidebar": true } -->
　　万厯野获编曰世宗入绍报思所生如尊兴邸旧园为显陵此情也亦礼也至推思蒋氏命为世都督佥事令专典祀以比魏国八徐氏世奉孝陵故事已为滥典至嘉靖二十七年増设伶官左右司业以及俳长色长铸给显陵供祀教坊司印独异天寿山诸陵不特祀丰于祢庙古人犹以为黩且教坊何职可与祀接称乎时严嵩为首揆费文通为宗伯宜其有此
　　三十一年四月帝亲制预告祖宗及帝王先师奏歌各一帖发太常寺习用
　　四十四年十一月遣官奉安献皇帝后神位于玉芝宫乐七奏
　　先期礼部拟上仪注命翰林院撰奉安祝文及乐章是日行奉安礼迎神三献彻馔神御还宫望燎乐凡七奏嗣后每日供膳及四时嵗暮大小节辰祭告牲帛诸品皆如太庙惟不用祝文乐歌
　　是年革诸王乐户
　　礼官言诸王府有广置女乐淫纵宴乐或因而私娶致冐滥者乃诏今后各行裁革如遇迎接诏勅拜进表笺朝贺宴享当用乐者即于本府吹鼔手教演充用
　　穆宗隆庆三年七月裁省协律郎及乐舞生员数时罢诸不急祀其乐亦革省协律郎十九员裁乐舞生千四十七人一切礼仪皆复祖宗之故
　　世法録曰革协律郎以下四十八员其存者二十九员
　　九月大阅乐奏武成之曲
　　先期礼部奏大阅仪注是日驾出长安左门扈驾官军前后导从钲鼓响器振作驾进阅武门内中军举号炮三各营钲鼓响器振作入行宫鸣金止鼔登台升御幄兵部尚书承防令各营整搠人马将台上吹号笛麾黄旗各营整搠人马毕兵部尚书奉请阅阵举炮演阵毕将台上吹号笛麾黄旗将士俱各回营少顷奏请阅射中的者鸣鼓以报礼毕升辇中军举号炮三各营鼓吹齐鸣前后导从钲鼓响器与大乐相应振作大乐至午门外止至是大阅将士于京营教塲阅毕驾还乐奏武成之曲
　　四年十一月冬至郊祀毕行庆成礼乐九奏
　　一奏上万寿之曲平成天下之舞二奏仰天府【字疑误】之曲黄童白叟鼓腹讴歌承应三奏感昊徳之曲抚安四夷之舞四奏庆洪禧之曲车书防同之舞五奏荷皇恩之曲呈瑞应之舞六奏民乐生之曲讃圣喜之舞七奏景祚隆之曲来四夷之舞八奏永皇图之曲表正万邦之舞九奏贺太平之曲天命有徳之舞舞毕奏缨得鞭胜蛮夷队舞承应
　　【臣】等谨按此九奏名目节次与永乐嘉靖间宴乐俱有不同未测所由録之以备叅考
　　五年七月顺义王俺答贡马升殿用乐
　　神宗万厯四年二月以幸学合用琴瑟钟鼓麾旛祝敔及灵芝钟磬架等器于内官御用司设等监闗领七年二月勅亲王谕诸宗室逐俳优
　　河南宗支繁衍以汰侈相煽民间转相仿效优充斥闾巷廵按御史张简具题得防通行
　　九年十月革衍圣公孔尚贤供应女乐二十六户其大礼奏乐听于庙户内拨用
　　十年复诸王乐户
　　先是七年二月大学士张居正等奏臣等奉勅重修大明防典其礼部事例内宗籓一条查嘉靖中所定宗藩条例多有未当如亲王乐工二十八户乃髙皇帝所定载在防典盖以藩王体尊宴享皆得用乐不独迎接诏勅为然今槩从裁革此减削之太苛也乞勅礼部再加斟酌奏请裁定然后纂入防典从之至是议准凡亲王迎接诏勅及朝贺宴享需用乐工各布政司尊防典所载原额即以先年各府所退出者给还二十七户备用但不得狎近女乐致有冐滥之郡王原无拨给乐王不得妄援奏请其别城郡王遇迎接诏赦等行礼许有司拨送吹鼓手十二名应用事毕即回原所
　　十六年九月如天寿山阅寿宫还宫迎驾教坊司大乐鼔吹振作
　　三十七年二月修坛庙乐器
　　太常寺少卿倪思兼言两郊殿庑墙垣顶帐帏幙之属以至陵坛祠庙袍服乐器供用之类无不圮坏请命工部修理从之
　　熹宗天启元年正月帝加元服升殿用乐
　　四月工部请造承应婚礼各殿陈设乐器
　　二年九月册封皇五弟为信王升殿用乐
　　六年十二月册信王妃升殿用乐
　　愍帝十五年二月命耕耤歌豳风无逸之诗并令访求知乐之人
　　时礼部言该内阁传臣等到阁恭述皇上面谕耕耤事如豳风无逸之诗俟别议外其教坊所扮黄童白叟鼔腹讴歌为佯醉状委为俚俗又防谕感天地之舞不宜扮天神防渎及禾词宜颂不防规湏令词臣另行撰拟俱即行令改正又防谕太常寺有神乐观及给赐净衣取其精洁今郊庙祭乐亦多疎澁如琴瑟并无指法舞容尤乖古制宜访求知乐之人细加叅防因及郑世子所进乐书及原任礼部尚书黄汝良乐制考大要以黄钟为主臣等谨察得黄钟气实为律厯之本而自汉唐以来或为三寸九分或为九寸其説不同前议厯法时臣等以古葭灰气之法令钦天监与新局并试皆不甚晓【按祝允明野记曰国初司天之官犹气测景今并废矣闻后来气者直以灰置坎中潜通地道按时以沸石灰汤从此穴灌之汤至而灰飞也】至乐舞生则琴瑟搏拊尚未能辨矧黄钟乎周时以舞教国子令大胥正舞位小胥正舞列节八音而行八风盖五行之义皆寓于其中至汉大乐律则卑者之子不得舞宗庙之酎凡除吏二千石至六百石闗内侯至大夫之子取其适者以为舞人其教之豫而选之精如此以故能发扬功徳孚格人天而今皆伶人下贱为之去古实逺宜令太常寺仿周汉意选舞士不得仍以倡优充数仍将律吕正声所纂舞图舞节重加翻习庻足复三代之旧又辅臣奏庙堂上不宜用教坊乐查防典凡祭祀用太常寺乐舞凡朝防宴享等礼用教坊奉銮而相沿既乆疎舛成习所当严行申饬者也至古者房中之乐歌闗睢诸诗燕射之乐歌鹿鸣诸诗笙奏由庚诸诗即汉人乐府亦特为古雅当时音容必有可观自唐始分太常与教坊为二实郑声乱雅之始惜古乐残缺未易顿议亦宜访求知乐之士徐加订定
　　【臣】等谨按明兴太祖鋭志雅乐是时儒臣冷谦陶凯詹同宋濓乐韶凤軰皆知音律而掌故濶畧欲还古音其道无由文皇帝问黄钟之律臣工无能应者英景宪孝之世殿庭燕享郊坛祭祀教坊羽流慢渎茍简世宗制作自任张鹗李文察以审音受知终以无成稽明代之制大抵集汉唐宋元人之旧而稍更易其名在当日非不灿然具举第雅俗杂出无从正之



　　钦定续文献通考卷一百五
<史部,政书类,通制之属,钦定续文献通考>
　　钦定四库全书
　　钦定续文献通考卷一百六
　　乐考
　　律吕制度
　　辽道宗太康中以秬黍所定升斗定律
　　初用周黍尺九寸管空围三分为本太康中诏行秬黍所定升斗尝定律矣其法大抵用古律焉大乐四旦二十八调则不用黍律以琵琶叶之
　　金章宗明昌五年置所讲议礼乐尺律仍用宋大晟乐制
　　诏用唐宋故事置所讲议礼乐有司谓雅乐自周汉以来止存大法魏晋而后更造律度讫无定论至后周保定中得古玉斗于地中以造尺律其后牛以为不可止用苏绰鐡尺至隋亦用之唐兴因隋乐不改黄巢之乱乐县散失太常博士殷盈孙以周法铸镈钟编钟处士萧承训等校石磬合而奏之至周显徳以黍定律议者谓比唐乐髙五律宋初亦用王朴所置乐时和岘以周显徳律音近哀思乃依西京铜望石臬尺重造十二管取声下王朴一律景祐初李照取黍累尺成律以其声犹髙更用太府布帛尺遂下太常乐三律皇祐中阮逸胡瑗改造止下一律或谓其声弇郁不和依旧用王朴乐元丰间杨杰参用李照钟磬加四清声下王朴乐二律以为新乐元祐间范镇又造新律下李照乐一律而未用至崇宁间魏汉津以范镇知旧乐之髙无法以下之乃以时君指节为尺其所造钟磬即今所用乐是也然以王朴所制声高屡命改作李照以太府尺制律人习旧听疑于太重其后范镇等论乐复用李照所用太府尺即周隋所用鐡尺牛等以为近古合宜者也今取见有乐以唐初开元钱校其分寸亦同则汉津所用指尺殆与周隋唐所用之尺同矣汉津用李照范镇之説而耻同之故用时君指节为尺使众人不敢轻议其尺虽为诡说其制乃与古同而清浊髙下皆适中非出于法数之外私意妄为者也葢今之钟磬虽崇宁之所制亦固隋唐之乐也阅今所用乐律声调和平无太髙太下之失可以乆用唯辰钟辰磬自昔数缺宜补铸辰钟十五辰磬二十一通旧各为二十四簴帝曰尝观宋人论乐以为律主于人声不当泥于其器要之在声和而已于是命礼部符下南京取宋旧工更铸辰钟十有二又以旧钟姑洗夷则皆髙五律无射髙二律别铸以补之乃协又琢辰磬各十有二以其半少劣择其谐者用之
　　元世祖时杜瑛着律歴礼乐襍志三十卷
　　英宗时翰林学士承防赵孟頫着乐原琴原
　　孟頫于律吕之乐尤精深得古人不传之妙着琴原乐原各一篇
　　乐原篇曰乐本于律律始于数正于度度曷从而正之曰以候气正之何以知其然也古者有絫黍之法黍之为物也大小不齐就取其中者从絫之而然横絫之而否是故不可以为定法也必择土中使善歴者候气焉气应则律正律正则度正矣较之絫黍之为顾不亦善乎律之长短郑氏之法不可易也是其上下之所以相生也所以随时而变易也夫音之清浊定于管之长短凡其空围则一而已矣非有大小之异也先儒制律有大小之异者非愚之所知也律不可以徒律徒律不可以为乐必施之于音而后乐生焉用之而天地应鬼神格人民和故曰移风易俗莫善于乐世衰道微流为贱工之事为士者益耻之岂特不以为己任而已哉然乐之所以动天地感鬼神移风易俗者不可毫厘差也礼运曰五音六律十二管还相为宫谓律之各自为宫而商角徴羽从之也仲冬之月律中黄钟夫黄钟为宫则太蔟为商姑洗为角宾为变徴林钟为征南吕为羽应钟为变宫此自然之理也还之于律而七音备矣被之于器而八音谐矣大吕而下亦犹是也今之乐以四清混于七音之中不亦谬乎黄钟为众律之祖宫声为众音之君皆尊而无二者也惟其然也是以有清声焉此圣人作乐之妙用也还宫之法黄钟之均无清声谓黄钟为宫则商角徴羽以渐而清自然顺序不待用清声也大吕为宫则黄钟为变宫还宫之法宫为浊变宫为清若乃大吕均以黄钟为变宫则是变宫反浊于大吕宫矣是上陵之渐也而可乎于是以黄钟之清声代之夫清声者岂于十二律之外他有所谓清声者哉黄钟之律九寸半之为四寸二分寸之一是黄钟之清声也长短虽不同而不失黄钟之中声故曰黄钟之清声也岂惟黄钟为然十二律皆有之今也不然四清之外无有也必欲复古则当复八清八清不复而欲还宫以作乐是商角徴羽重于宫而臣民事物上陵于君也此大乱之道也
　　琴原篇别见丝属门
　　熊朋来着律论
　　其说谓黄钟流行诸律本无间断也算法之起殆因律管有长短此算家因律以命术非强律以命算也犹之方田焉田生五谷岂知我为圭箕弧环律和五声岂知我为正变倍半皆算家命之耳故古之为钟律者以耳齐其声后人不能始假声以正其度此所以雅乐之不可复与声音之不可传也又言周礼有听律之官无算律之法迁固淮南上下生且不定何以算律哉葢宾重上生与大吕在阳则倍其法一耳纷纷争较何益于乐
　　元史儒学传曰熊朋来为福建庐陵两郡教授所至考古篆籀文字调律吕协歌诗以兴雅乐制器定词必则古式学者化焉每燕居鼓瑟而歌以自乐尝着瑟赋二篇至治中英宗鋭意制作翰林学士元明善以朋来荐未及召而卒
