<!-- { "loadSidebar": true } -->
　　勅五军都督府曰养兵而不病于农者莫若屯田今海宇宁谧邉境无虞若使兵坐食于农农必受敝非长治乆安之术其令天下卫所督兵屯种庶几兵农兼务国用以舒自是嵗得粮五百余万石至二十四年四月又谓后军都督沐春曰今塞外清宁已置大宁都司及广宁诸卫足以守邉其守关士卒已命撤之而山海关犹循故事其七站军士虽名守闗实废屯田养马自今一片石等关每处止存军士十余人讥察逋逃余悉令屯田
　　二十三年正月延安侯唐胜宗督贵州各卫屯田二十五年二月诏天下卫所军以十之七屯田
　　至成祖永乐二年更定屯守之数临邉险要守多于屯地僻处及输粮艰者屯多于守屯兵百名委百户三百名委千户五百名以上指挥督之不及百名者不拘顷畆任其开垦自收不许比较
　　【臣】等谨按明史食货志洪武时邉地三分守城七分屯种内地二分守城八分屯种故防典又有二八四六一九中半等例皆以地之冲缓为差者盖通洪永而言之也实録云洪武初置内外卫所凡一卫统十千戸一千戸统十百戸百戸领总旗二总旗领小旗五小旗领军十皆有实数至七年八月重定其制大率以五千六百人为一卫以三七之数核之则当时每卫屯田者应有三千九百二十人余可推
　　八月宋国公冯胜颍国公傅友徳帅开国公常升等分行山西籍民为军屯田于大同东胜立十六卫
　　二十八年正月周王橚晋王□率河南山西诸卫军出塞筑城屯田燕王棣帅总兵官周兴出辽东塞
　　时帝念邉防甚且欲诸子习兵事诸王封并塞居者皆预军务而晋燕二王尤被重寄数命将兵出塞及筑城屯田
　　惠帝建文四年【时成祖即位称洪武三十五年】始定屯田科则
　　每军田一分正粮十二石收贮屯仓聴本军支用余粮十二石给本卫官库俸粮每卫以指挥一员每所以千户一员提督都司不时委官督查年终将上仓并给过子粒之数造册赴京比较
　　令直屯田差御史比较各都司屯田廵按御史比较至成祖永乐五年各省按察司俱増佥事浙江江西湖广广西广东河南云南四川各一员陜西福建山东山西各二员盘查屯田自后屡有添设宣宗宣徳五年各处屯田令都布按三司提督在京幷直卫所从廵按御史提督若有总兵官镇守处亦令提督十年令廵按陜西御史兼理屯田英宗正统六年添设贵州按察司副使后又添设于湖广陜西山西又添设湖广布政司叅政皆提督屯田八年令各处按察司原无提督屯田官者各添设佥事一员十一年添设山东按察使佥事一员提督北直屯田景帝景泰四年添设山东按察司副使一员兼理永平等处屯田天顺元年差户部郎中四员兼理宣府大同蓟州永平山海等处屯田宪宗成化九年令都察院差御史一员廵视南京卫所屯田【南京廵屯御史始此】十九年令云南按察司银塲佥事兼理屯田二十三年革山东佥事以廵察海道副使兼理武宗正徳三年定嵗差御史一员督理北京直屯种【北京廵屯御史始此】世宗嘉靖八年定廵屯御史三年为满其屯田佥事革九年令清军御史带管各省屯田事宜该管屯田等官悉听节制三十八年设宣大同知一员专管屯政
　　成祖永乐元年十月命靖安侯王忠往北京整理屯田十二月工部尚书黄福奏陜西行都司所属屯田多缺耕牛耕具合准北京例官市牛给之耕具于陜西布政司所属铸造悉从之
　　二年令湖广诸卫收粮以米为凖
　　戸部尚书郁新言湖广诸卫屯田收粮不一种请皆以米为凖凡粟谷穈黍大麦荞穄二石稻谷薥秫二石五斗防稗三石皆凖米一石小麦麻豆与米等从之着为令
　　十一月命军官各种様田以嵗收之数相考较
　　时定每军屯田嵗食米十二石外余六石为率多者赏钞缺者罚俸又以田肥瘠不同法宜有别乃命给各都司官军牛种视其嵗收之数考较谓之様田太原左卫千户陈淮所种様田每军余粮二十三石命重赏之三年正月以宁夏积谷尤多总兵何福赐敕褒美户部尚书郁新以士卒劳苦奏减屯田嵗收不如额者十之四五至仁宗洪熙元年六月【宣宗已即位】大同总兵郑亨上去年屯田子粒数因谕尚书夏原吉曰邉军屯田可省转输之劳宜遣人覈实所积果多如例赏之
　　三年二月令太仆寺给山东屯牛
　　至二十二年欲广辽东屯田命索耕牛于朝鲜送至万头勅辽东都司分给屯田
　　【臣】等谨按洪永时屯牛皆官给嵗报孳生之数宣徳后定制牛死责令买补计天下屯牛共二十五万五千六百六十四头至治时见报册者止七万九千八百二十六头其时南京广洋等卫洪永间俵散屯牛已无存者以每年造报虚册科害屯军令豁除之夫给牛以养屯卒意至厚也自责偿之令下而虚抱之害日深不数十年而在册者已损十分之七然则向之所谓孶生者果安在哉掌六牲而阜蕃其物此周官所以重牧人也
　　是年设屯田则例红牌
　　屯设红牌列则例于上年六十与残疾及防者耕以自食不限于例屯军以公事妨农务者免徴子粒且禁卫所差拨于时东自辽左北抵宣大西至甘肃南尽滇蜀极于交趾中原则大河南北在在兴屯矣
　　二十二年十一月【时仁宗已即位】禁所司擅役屯田军士谕户部尚书夏原吉曰先帝立屯种用心甚至迨后所司多征徭之既违农时遂鲜收□以致储蓄不充未免转运其令天下卫所自今有擅差军士妨农务者处以重法
　　宣宗宣徳四年五月遣官经理各省屯田
　　先是元进士范济以广信知府谪戍兴州帝即位时济年八十余矣诣阙上书八事其一言洪武中令军士七分屯田三分守城最为善防比者调度日繁兴造日广虚有屯种之名田多荒芜兼养马采草伐薪烧炭杂役旁午兵力焉得不疲农业焉得不废愿敕邉将课卒垦荒限以顷亩官给牛种稽其勤惰明赏罚以示劝惩则塞下田可尽垦转饷益纾诸邉富实计无便于此者至是兵科给事中戴弁奏自山海至蓟州守闗军万人列营二十二所操练之外无他差遣若稍屯种亦可实邉请取勘营所附近荒田斟酌分给且屯且守帝命戸部兵部各遣官与都督陈景先经理至五年八月工部尚书黄福言永乐间虽营建北京南讨交阯北征沙漠资用未尝乏比国无大费而嵗用仅给即不幸有水旱征调将何以济请设操备营缮军士十万人于济宁以北卫辉真定以东縁河屯种初年自食次年人收五石三年收倍之既省京仓口粮六十万石又省本卫月粮百二十万石嵗可得二百八十万石帝善之下户兵二部议部奏縁河屯田实便请先以五万顷为率发附近居民五万人垦之但山东近年旱饥流徙初复卫卒多力役冝先遣官行视田以俟开垦遂令吏部郎中赵新等经理福总其事既而有言军民各有常业若复分田役益劳扰事竟不行六年二月又遣侍郎罗汝敬督陜西屯田四月侍郎柴车经理山西屯田十二月遣御史廵视宁夏甘州屯田水利至七年帝从户部议令他卫军戍宣府者悉遣还屯种左都督谭广上言臣所守邉一千四百余里敌人窥伺窃发无时脱有警徴兵数百里外势岂能及屯种之议臣愚未见其可帝以邉卒戍守有余但命永乐中调戍者勿遣时又屡覈各屯以征戍罢耕及官豪势要占匿者减余粮之半迆北来归就屯之人给车牛农器分辽东各卫屯军为三等丁牛兼者为上丁牛有一为中俱无者为下
　　王圻曰黄福之言不但可以屯种杂粮虽江南之秔稻亦可植也山东通济沁泗沂诸水河南凿汝蔡洹息诸渠陜西濬泾渭漆沮诸流则西北之田皆秔稻矣奈何经画疆理既无西门豹郑国之徒而筑舍道旁竟使军国之赋尽仰给于东南哉
　　英宗正统元年正月发禁军三万人屯田畿辅
　　其后天顺元年令京城附近直八府及山东河南荒闲地及有人佃种无粮差者拨与所在卫所军余屯种纳粮
　　二年免军田正粮归仓止徴余粮六石
　　初成祖永乐二十年诏各都司卫所屯军艰苦子粒不敷除自用十二石外余粮免半止徴六石仁宗洪熙元年令共正粮十八石上仓至是始定科则而正粮遂不上仓矣三年令四川都司卫所屯种水田者纳米陆地者纳豆无豆者抵豆折米四年令宣大辽东陜西沿邉空地许官军库下人丁耕种免纳子粒七年令屯田自垦荒地每亩嵗纳粮五升三合五勺减延绥等处屯田子粒每百亩嵗纳六石者止纳四石陜西行都司屯田子粒每百亩嵗纳十石延绥等处每百亩嵗纳八石又减陜西行都司屯田子粒嵗纳八石十二年开平卫屯军余粮六石减免二石明史罗亨信曰正统十年亨信廵抚宣府大同时遣官度二镇军田一军八十亩外悉徴税五升亨信上言永乐时诏邉军尽力垦田毋徴税陛下复申命之今奈何复为此举塞下诸军防邉劳苦无他生业惟事田作每嵗自冬徂春迎送瓦剌使臣三月始得就田七月又复刈草八月以后修治闗塞计一嵗中曽无休暇况邉地硗瘠霜早收薄若更徴税则民不复耕必致窜逸计臣但务积粟不知人心不固虽有粟将谁与守帝纳其言而止春明梦余録载万厯策衡曰屯法之坏一坏于余粮之免半洪熙行寛大之政命免余粮六石是捐其半也是时大臣违道干誉不能为经逺之计夫举天下之军借食于屯一旦失其半何以足军国之需再坏于正粮之免盘宣徳十年始下此令正统二年率土行之不知正粮纳官以时给之可以免贫军之花费可以平四时之市价可以操予夺之大柄今免其交盘则正粮为应得之物屯产亦遂为固有之私典卖迭出顽钝丛生不可收拾端在于此屯粮日亏徴发日甚不取之此必取之彼易欺者民则倍徴而不以为苛难制者军遂弃置而不敢问非法之平也
　　景帝景泰时令边兵分为两畨六日操守六日耕种时以邉方多事故更其制
　　又先是英宗正统时镇将多私垦之田河南山西廵抚于谦尽夺之为官屯以资邉用至帝景泰三年四月学士商辂言邉外田地极广先因在京功臣等将附近各城堡膏腴之产占作庄田其余闲田又为镇守总兵叅将等占为己业以致军士无田可耕夫且耕且守如汉赵充国诸葛亮晋羊祜皆有明效今日守邉之要莫善于此下所司议行五年兵部尚书镇守福建孙原贞言四方屯军率以营缮转输诸役妨耕作宜简精鋭实伍余悉归之农若増万人屯即嵗省仓粮十二万石且积余粮六万石兵食岂有不足哉时不能用
　　二年六月诏贵州各卫修举屯田
　　宪宗成化元年十月宣府守臣以屯粮买官马初景帝时邉城多空地而守臣诸役外复有闲旷军余宣府总督李秉请量支宣府官银一万两买牛给军耕种收余粮易银给贫军买马英宗天顺初有言劳军不便者下行都督杨能等防议称耕种便至是宣府廵抚叶盛又以余粮买官牛千八百并置农具遣军屯粮收粮易银以补官马耗损户部奏官府不烦督责军士不致赔偿立法甚善乞守臣遵守从之
　　又六年三月令陜西延绥等处屯田每军百亩徴草二束九年令榆林以南召募军民屯田每一百畆于隣堡上纳子粒六石
　　明史食货志曰自正统后屯政稍弛而屯粮犹存三之二其后屯田多为内监军官占夺法尽壊宪宗之世颇议厘复而视旧所入不能什一矣至治时屯粮愈轻有畆止三升者
　　孝宗治时定各省屯粮折银之数
