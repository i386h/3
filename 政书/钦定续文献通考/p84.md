<!-- { "loadSidebar": true } -->
　　【臣】等谨按坑冶诛求抑勒有极扰民者纪载绍定五年五月臣僚言积隂霖淫自夏徂秋疑必有致咎之徴比闻蕲州进士冯杰本儒家都大坑冶司抑为鑪戸诛求日増杰妻以忧死其女继之弟大声因赴愬死于道路杰知不免毒其二子一妾举火自经而死民寃至此岂不上干隂阳之和乃诏罢都大坑冶魏岘职观此则理宗时坑冶之害有不可胜言者矣
　　辽太祖五年十月置铁冶
　　帝始并室韦其地产铜铁金银其人善作铜铁器又有特穆尔部者多铁【特穆尔国语铁也】部置三冶曰柳湿河曰三黜古斯曰手山
　　神册初平渤海置采链铁户
　　时得广州本渤海铁利府改曰铁利州地亦多铁东平县本汉襄平县故地产铁卝置采链者三百戸随赋供纳以诸坑冶多在国东故东京置户部司长春州置铁帛司又帝征幽蓟师还次山麓得银铁卝命置冶
　　辽史地理志曰银州本渤海富州太祖以银冶更名所属新兴县即渤海置银冶地又太祖伐渤海迁其民于辽城建长乐县户四千内一千户纳铁泽州本汉土垠县地太祖俘蔚州民立寨居之采链防河银冶
　　太宗时置五冶太师
　　自太祖之父撒刺的以土产多铜始造钱币后遂袭用之以开帝业至是乃设官以总四方钱铁
　　圣宗太平五年十二月禁工匠不得销毁金银器七年五月西南路招讨司奏隂山中产金银请置冶从之复遣使循辽河源求产金银之所
　　辽史食货志曰帝于潢河北隂山及辽河之源各得金银卝兴冶采链自此以迄天祚国家皆頼其利
　　又国语解曰山金司以隂山产金置冶采链故以名司后改为统军司
　　兴宗重熈二年十二月禁夏国使沿路私市金铁道宗清宁九年正月禁民鬻铜
　　十年十一月禁南京不得私货铁
　　咸雍六年十一月禁鬻生熟铁于囬纥凖布等界金海陵天徳四年十一月买珠于乌尔古徳哷勒部及扶余路禁百姓私相贸易仍调两路民夫采珠一年正隆二年十月初禁铜越外界
　　以议鼓铸故也
　　三年二月遣使检视随路金银铜铁冶
　　时初置钱监因有是命
　　世宗大定三年制金银坑冶许民开采百分中取一为税【金银税互见征商门】
　　五年听人射买宝山县银冶
　　九年七月罢东北路采珠
　　十二年正月以铜少命尚书省遣使诸路规措铜货能指坑冶得实者赏
　　至十六年三月又遣使分路访察铜矿苗脉
　　金史食货志曰正隆而降始议鼓铸民间禁铜甚至铜不给用渐兴窰冶凡产铜地脉遣吏境内访察无遗且及外界而民用铜器不可阙者皆造于官而鬻之既而官不胜烦民不胜病乃听民冶铜造器而官为立价以售此铜法之变也
　　十二月诏金银坑冶听民开采毋得收税
　　二十七年尚书省奏听民于农隙采银承纳官课金史张大节传曰大定中定襄退吏诬县民匿铜者十八村大节为户部郎中亷得其实抵吏罪民斵石颂之章宗时授震武军节度使部有银冶有司以为争盗由此生付众议皆以官为便大节曰山泽之利当与民共且贫而无业者虽严刑能禁其窃取乎宜明谕民授地输课则其游手者有所资于官亦便从之
　　二十九年十二月【时章宗已即位】甄官署丞丁用楫言开采铜矿之
　　时立代州曲阳二钱监雁门五台民诉自立监铸钱以来有铜矿之地虽曰官运其雇直不足则令民共偿乞与本州司县均为差配遂命用楫往审其利病还言所运铜矿民以物力科差济之实非所愿雇直既低更有刻剥之弊而相视苗脉工匠妄指人之垣屋及寺观谓当开采因以取贿又随冶工匠日办净铜四两多不及数复销铜器及旧钱送官以足之病民多费未见利便遂罢二监
　　章宗明昌三年禁采铜于天山界外
　　旧尝以夫匠逾天山北界外采铜至是监察御史李炳言顷闻有司奏在官铜数可支十年若复每歳令夫匠过界逺采不惟多费复恐或生边衅若支用将尽之日止可于界内采链帝是其言遂不许出界
　　三年以提刑司言封诸处银冶禁民采链
　　五年九月初令民扑买随处金银铜冶
　　御史台复奏请令民采链随处金银铜冶帝命尚书省议之宰臣议谓国家承平日久户口増息虽尝禁之而贫人茍求生计聚众私链上有禁之之名而无杜絶之实故官无利而民多犯法如令民射买则民壮者为夫匠老稚供杂役各得均齐而射买之家亦有余利如此则可以久行比之官役雇工糜费百端者有间矣遂定制有冶之地委谋克县令借数召募射买禁权要官吏弓兵里胥皆不得与视旧塲之例令州府长官一员提控提刑司访察而禁治之帝曰此终非长策参知政事胥持国曰今姑听如此后有利然后设官可也譬之酒酤盖先为坊塲而后官也帝亦以为然遂从之坟山西银山之银窟凡百一十有三
　　宣宗兴定三年七月汝州鲁山寳丰邓州置铁冶从摄京西路三司李复亨奏也复亨言民间销毁农具以供军器臣窃以爲未便汝州鲁山寳丰邓州南皆产铁募工置冶可以获利且不厉民诏尚书省行之
　　元兴凡金银珠玉铜铁水银朱砂碧甸子铅锡之类皆因土人呈献而定其嵗入之课
　　金之所产在腹里曰益都檀景辽阳省曰大宁开元江浙省曰饶徽池信江西省曰龙兴抚州湖广省曰岳澧沅靖辰潭武冈寳庆河南省曰江陵襄阳四川省曰成都嘉定云南省曰威楚丽江大理金齿临安曲靖元江罗罗会川建昌徳昌栢兴乌撒东川乌防银之所产在腹里曰大都真定保定云州般阳晋宁怀孟济南宁海辽阳省曰大宁江浙省曰处州建宁延平江西省曰抚瑞韶湖广省曰兴国郴州河南省曰汴梁安丰汝宁陜西省曰商州云南省曰威楚大理金齿临安元江
　　珠之所产曰大都曰南京曰罗罗曰硕达勒达曰广州玉之所产曰于阗曰费里沙
　　铜之所产在腹里曰益都辽阳省曰大宁云南省曰大理澂江
　　铁之所产在腹里曰河东顺徳檀景济南江浙省曰饶徽宁国信庆元台衢处建宁化邵武漳福泉江西省曰龙兴吉安抚袁瑞赣临江桂阳湖广省曰沅潭衡武冈宝庆永全常宁道州陜西省曰兴元云南省曰中庆大理金齿临安曲靖澂江罗罗建昌铁之在各省者独江浙江西湖广之课为最多凡铁之等不一有生黄铁有生青铁有青铁有简铁毎引二百斤
　　朱砂水银之所产在辽阳省曰北京湖广省曰沅潭四川省曰思州
　　碧甸子之所产曰和林曰防川
　　铅锡之所产在江浙省曰铅山台处建宁延平邵武江西省曰韶州桂阳湖广省曰潭州
　　太宗八年始置河东及檀景等处铁冶
　　铁在河东者是年立鑪于西京州县拨冶户七百六十煽之次年立鑪于交城县拨冶戸一千煽之至世祖至元五年始立洞冶总管府七年罢之十三年立平阳等路提举司十四年又罢之其后废置不常成宗大徳三年九月置河东山西铁冶提举司十一年听民煽链官为抽分武宗至大元年复立河东都提举司掌之所之冶八曰大通兴国惠民利国益国闰富丰宁【丰寜之冶有二】仁宗延祐三年十月勅五台云鹫寺置铁冶提举司
　　在檀景等处者是年始于北京拨户煽之至世祖中统二年立提举司掌之至元二十年十月罢北京盐铁课提举司其后亦废置不常大徳五年正月始并檀景三提举司为都提举司所之冶七曰双暗峪银崖大峪五峪利贞锥山
　　世祖中统三年正月诸王塔齐尔请置高丽铁冶从之六月勅武宁府歳输所产铁又立小峪芦子武宁军赤泥泉铁冶四所
　　四年正月领部阿哈玛特请兴河南等处铁冶从之四月以漏籍户一万一千八百附籍四千三百于各处起冶歳课铁四百八十万七千斤五月以礼部尚书马伊克努尔领已括戸三千兴煽铁冶歳输铁一百三万七千斤就铸农器二十万事易粟四万石输官河南随处城邑市铁之家仍旧鼓铸至元九年五月减铁冶戸十三年九月阿哈玛特等以军兴国用不足议复立都转运司量増课程元额鼓铸铁器官为局卖十九年二月立铁冶总管府罢提举司泰定帝致和元年六月罢河南铁冶提举司归有司铁在济南等处者是年拘漏籍户三千煽之至元五年立洞冶总管府二十六年四月以莱芜铁冶提举司山东盐运司其后废置不常至大元年复立济南都提举司所提之监五曰宝城通和昆吾元国富国顺帝元统二年十一月以济南莱芜县饥罢官铁冶一年
　　在顺德等处者至元二十五年八月以河间等路盐运司兼管顺徳广平綦阳三铁冶三十一年拨冶户三千煽之大徳元年设都提举司掌之十一月以真定铁冶顺徳都提举司罢保定紫荆关铁冶提举司武宗至大元年闰十一月罢顺徳广平铁冶提举司听民自便有司税之如旧三年正月复立广平顺徳路铁冶都提举司至仁宗延祐六年始罢两提举司并为顺徳广平彰徳等处提举司所之冶六曰神徳左村丰阳临水沙窝固镇
　　元史刑法志曰诸铁法无引私贩者比私盐减一等杖六十铁没官内一半折价付告人充赏伪造铁引者同伪造省部印信论罪官给赏钞二锭付告人监临正官禁治私铁不严致有私铁生发者初犯笞三十再犯加一等三犯别议黜降客旅赴冶支铁引后不批月日出给引铁不相随引外夹带铁没官铁已卖十日内不赴有司批纳引目笞四十因而转用同私铁法凡私铁农器锅釡刀防斧杖及破坏生熟铁器不在禁限江南铁货及生熟铁器不得于淮汉以北贩买违者以私铁论
　　至元二年二月令各路民戸从实淘金办课毋得科断钞数
　　先是行省从长办课未经定额许令桩配百姓包纳每金一钱折价一十五两至十八两至是江南新附因科金课甚觉扰民御史台以为言乃革淘金总管府并入宣慰司令民从实采办
　　金在益都者至元五年闰正月命于从刚髙兴宗以漏籍民户四千淘于登州栖霞县每戸歳输金四钱十五年又以淘金户二千佥军者付益都淄莱等路淘金总管府依旧淘金其课于太府监输纳二十年十月遣官检覈益都淘金欺弊二十六年十一月诏山东东路毋得沮淘金二十八年十一月禁沮扰益都淘金至成宗大徳八年十二月复立益都淘金总管府文宗至顺三年五月置山东益都等处金银铜铁提举司
　　在辽阳者至元十年听李徳仁于龙山县胡碧峪淘采每歳纳课金三两十三年又于辽东双城及和州等处采之二十一年六月命伊苏岱尔所部军六十人淘金双城仁宗延祐三年五月置辽阳金银铁冶提举司七年英宗即位七月以辽阳金银铁冶归中政院
　　在江浙者至元十九年十二月以建康淘金总管府建康路二十四年立提举司以建康等处淘金夫凡七千三百六十五户之所辖金塲凡七十余所未几以建康无金革提举司罢淘金戸其徽饶池信之课皆归之有司成宗元贞元年十一月立江浙金银铜冶转运司大德二年二月罢转运司以淘金户还元籍歳办金悉责有司
　　在江西者至元二十三年抚州乐安县小曹周歳办金一百两顺帝元统元年十一月罢富州金课在湖广者至元二十年拨常徳澧辰沅靖民万户付金塲转运司淘焉
　　在四川者元贞元年九月以其病民罢其淘金户四千还元籍罪初献言者
　　在云南者至元十四年诸路总纳金一百五锭二十八年从参政怯刺言建都地多产金可置冶令旁近民链以输官从之
