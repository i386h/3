<!-- { "loadSidebar": true } -->
　　神宗万厯元年七月荆州承天大水　二年六月福建永定大水溺七百余人是嵗海盐海大溢死者数千人八月淮安扬州徐州河溢伤稼　三年四月淮徐大水五月淮水大决六月杭嘉宁绍四府海涌数丈没战船庐舍人畜不计其数八月淮扬凤徐四府州大水河决髙邮砀山及邵家口曹家庄九月苏松常镇四府大水四年正月髙邮清水堤决九月河决丰沛曹单十一
　　月淮黄交溢　五年闰八月徐州河淤淮河南徙决髙邮宝应诸河堤　六年六月清河水溢　七年五月苏松鳯阳徐州大水八月又水是嵗浙江大水　九年五月从化増城龙门溪壑泛涨田禾尽没渰夗男妇无算七月福安洪水逾城漂没庐舍殆尽八月泰兴海门如臯大水塘圩坡埂尽决溺死者甚众
　　【臣】等谨按神宗纪万厯元年六月淮安水七月河决徐州志不载四年秋河决崔镇五年八月河复决崔镇与志所载防差不齐要是一事
　　十年正月淮扬海涨浸丰利等盐场三十渰死二千六百余人七月苏松六州县潮溢壊田禾十万顷溺死者二万人　十四年四月承天江水暴涨漂没民庐人畜无算金州河溢没城是嵗江南浙江江西湖广广东福建云南辽东大水　十五年五月浙江大水七月开封及陜州灵寳河决是嵗杭嘉湖应天太平五府江湖泛溢平地水深大余七月终风大作环数百里一望成湖　十六年八月河决东光魏家口　十七年六月浙江海沸杭嘉宁绍台属县廨宇多圯碎官民船及战舸压溺者二百余人　十九年六月苏松大水溺人数万七月宁绍苏松常五府濵海潮溢伤稼渰人九月泗州大水州治浸三尺淮水髙于城祖陵被浸十月扬州湖淮涨溢决邵伯堤五十余丈髙邮南北闸俱冲　二十年夏秋真顺广大四府水　二十一年五月邳州髙邮寳应大水决湖堤　二十二年七月凤阳庐州大水二十三年四月泗水浸祖陵　二十四年秋杭嘉湖三府大水　二十九年八月沔阳大水入城九月河决开封归徳　三十年六月京师大水　三十一年五月成安永年肥乡安州深泽漳滏沙燕河并溢决隄横流祁州静海圮城垣庐舍殆尽六月泰安大水渰八百余人八月泉州诸府海水暴涨溺死万余人　三十二年六月昌平大水坏各陵桥道七月永平真保三府俱水渰男妇无算八月河决苏家庄渰丰沛黄水逆流灌济宁鱼台单县
　　【臣】等谨按神宗纪万厯二十九年九月河决开封归徳志不载三十一年夏河决苏庄北浸丰沛鱼台单县与志年月不符
　　三十五年六月黄州蛟起武昌承天郧阳岳州常徳大水漂没庐舍徽州宁国太平严州四府山水大涌漂人口甚众闰六月京师大水长安街水深五尺　三十六年六月南畿大水　三十七年九月福建江西大水四十一年六月通惠河决七月京师大水南畿江西河南俱大水八月山东广西湖广俱大水九月辽东大水四十二年浙江江西两广俱水　四十四年七月江
　　西广东水　四十六年八月潮州六县海大作溺万二千二百余人坏民居三万间
　　熹宗天启三年睢宁河决　六年七月河决匙头湾倒入骆马湖自新安镇抵邳宿民居尽没是嵗顺天永平二府大水邉垣多圯
　　愍帝崇祯元年七月杭嘉湖三府海啸坏民居数万间溺数万人海宁萧山尤甚　三年山东大水　四年六月山东又大水　五年六月河决孟津口横决数百里七年五月邛眉诸州县大水壊城垣田舍人畜无算十年八月叙州大水民登州堂及髙阜者得免余尽
　　没　十三年五月浙江大水　十四年七月福州风潮泛溢漂溺甚众　十五年六月汴水决九月河决开封朱家寨城圯溺死士民数十万
　　【臣】等谨按愍帝纪崇祯五年六月京师大雨水七年六月河决沛县志不载
　　水异【醴泉附】
　　宋度宗咸淳十年十二月【时恭帝已即位】庚午江潮失期是日度宗梓宫发引至浙江上俟潮涨絶江潮日晡不至
　　恭帝徳祐二年二月壬寅钱塘江潮三日不至
　　时元军分驻江沙上杭人方幸之而潮汐不至
　　辽圣宗太平五年三月长春河鱼儿泺一夕有声如雷越沙冈四十里别为一陂
　　道宗夀隆四年三月丙子有司奏黄河清
　　金太祖收国元年八月戊戌亲征黄龙府次混同江无舟帝使一人道前乗赭白马径涉曰视吾鞭所指而行诸军随之水及马腹后使舟人测其渡处深不得其底九月克黄龙府班师至江径渡如前
　　【臣】等谨按熙宗纪天眷二年以黄龙为济州军曰利涉葢以太祖涉济故也
　　海陵正隆六年东梁水涨溢暴至城下水与城等决女墙石罅中流入城湍激如涌城中人惶骇世宗时为东京留守亲登城举酒酹之始退
　　卫绍王大安元年徐沛界黄河清五百余里几二年至宁元年八月癸巳海水不潮寳坻盐司惧亏课致祷无应至九月丙午【宣宗即位】乃潮
　　宣宗贞祐二年冬黄河自陜州界至卫州八柳树清十余日纎鳞皆见
　　元世祖至元十四年九月湖州长兴县金沙泉自唐宋以来用以造茶而不常有时瀵然涌出可溉田数百顷【已见土贡考】　十五年十二月河水自孟津东栢谷至汜水县蓼水谷上下八十里澄莹见底数月始如故
　　成宗元贞元年闰四月兰州上下三百余里河清三日文宗天厯二年六月永平屯田府所昌国诸屯平地出水
　　顺帝至元五年七月常州宜兴山水出髙二丈【壤民庐】六年五月庆元奉化州水涌出平地【溺死人甚众】　至元七年八月杭州上海浦中午潮退而复至　八年五月钱塘江潮比八月中髙数丈余【沿江民皆迁居以避之】　十三年七月丁夘泉州海水日三潮　二十年十一月汴梁原武荥泽二县黄河清三日　二十一年十一月河南孟津县至绛州垣县二百里河清七日新安县亦如之十二月冀宁路石州河水清至明年春氷泮始如故　二十四年三月益都县井水溢而黄四月甲子卫辉路黄河清
　　【臣】等谨按顺帝纪至正十四年正月甲子朔汴梁城东汴河冰皆成五色花草如绘画三日方解此亦水异不知志何以不载也今附録之
　　明太祖洪武五年河南黄河竭行人可涉
　　【臣】等谨按明史五行志自此至景泰时俱无水异可见者
　　英宗天顺二年十二月武强苦井变为甘
　　孝宗治十四年八月融县河水红浊如黄河十月丙辰马湖底涡江水白可鉴翌日浊如泔浆凝两岸沙石上者如粉土十七日乃澄丁巳叙州东南二河白如雪浓如浆者三日　十五年九月丙辰濮州井溢沙土随水而出
　　武宗正徳十年七月文安水忽僵立
　　是日大寒结为冰柱髙圆俱五丈中空旁穴数日而贼至民避穴中生全者甚众
　　【臣】等谨按明史五行志自此至嘉靖俱无水异可见
　　穆宗隆庆六年五月南畿龙目井化为酒
　　神宗万厯二十二年四月南京正阳门水赤三日　二十五年八月甲申蒲州池塘无风涌波溢三四尺临淄濠水忽涨南北相向而鬭又夏庄大湾潮忽起聚散不恒聚则丈余开则见底乐安小清河逆流临清砖板二闸无风大浪　三十年闰二月戊午河州莲花寨黄河涸　四十六年四月宣武正阳门外水赤三里如血一月乃止　四十七年四月宣武门响闸至东御河水复赤
　　愍帝崇祯十年宁逺卫井鸣沸三日乃止河南汝水变色深黒而味恶饮者多病　十三年华隂渭水赤　十四年山西潞水北流七昼夜势如潮涌　十五年达州井鸣濠水变血　十六年松江自五月至七月不雨河水尽涸而水血増数尺
　　【臣】等谨按马端临通考水异之后附以醴泉始于汉宣帝甘泉二年终于宋徽宗政和五年今从其后厯考之辽金元俱无所见明史五行志亦不载惟世宗纪嘉靖二十五年七月癸酉以醴泉出承华殿羣臣表贺此外王圻续通考载明成祖永乐四年十一月庚午祭酒胡俨献孝感醴泉颂景帝景泰二年正月戊午南京礼部奏山川坛醴泉出有此二事事既专系一朝又不皆出正史故不复立名目附志于此
　　黒黒祥
　　【臣】等谨按马端临通考黒黒祥始于汉王莽地皇元年终于宋宁宗庆元元年王圻续通考庆元以后终宋代无可见者今以帝纪考之仅得其一而具祥辽金元明事于左
　　宋帝昺祥兴二年有黒色出厓山西
　　辽太祖天显元年七月辛巳平旦有紫黒气蔽天逾日乃散
　　道宗夀隆七年正月壬戌朔夜黒云起于西北疾飞有声北有青赤黒白气相杂而落
　　金卫绍王大安元年四月壬申北方有黒气如大道东西竟天至五更散　三年三月辛酉有黒气起北方广长若大堤内有三白气贯之如龙虎状
　　宣宗贞祐三年六月戊申夜有黒气广如大路自东南至于西北其长竟天
　　【臣】等谨按王圻续通考载贞祐元年八月戊子夜将曙大雾苍黒跬步无所见四年正月旦黒雾四塞已时乃散兴定二年四月癸未陜西黒风昼起有声如雷考纪志皆不载不知何所据也
　　哀宗正大二年二月甲寅有黄黒祲
　　元世祖至元七年四月壬午檀州陨黒霜二夕
　　仁宗延祐七年八月【时英宗已即位】益津县雨黒霜
　　顺帝至正十七年正月己丑杭州降黒雨河池水皆黒十八年三月辛丑夜大同路黒气蔽西方有声如雷
　　少顷东北方有云如火交射中天遍地俱见火光空中如有兵戈之声【互见赤门】　二十八年七月乙卯京城内黒气起百步内不见人从寅至已方息
　　【臣】等谨按二十八年事今据纪録之考五行志则云七月乙亥京师黒雾昏暝不辨人物自旦近午始消如是者旬有五日乃一事两书且互异也又按王圻续通考至正元年四月彰徳有赤风自西北来忽变为黒书一晦如夜考顺帝纪无忽变为黒四字则不得列于黒矣又云十三年正月二十三日黒气亘天冬袁州路每日暮有黒气环绕郡城十六年正月二十三日日入时平江城东南方黒云一簇中彷佛皆类人马前后火光若灯烛不计其数迤由西北而没考纪志皆不载
　　明太祖洪武十年正月丁酉金华处州雨水如墨汁十四年正月黒气亘天十一月壬午黒气亘天者再二十一年二月乙夘黒气亘天
　　宣宗宣徳元年二月戊子北方黒气东西亘天八月辛巳乐安城中有黒气如死灰
　　英宗正统元年九月辛亥未刻黒气亘天自西南属东北　二年八月甲申北方黒气东西亘天　十四年十一月乙丑晡时西方有黒气从地而生
　　景帝景泰元年二月壬申黒气南北亘天十月辛未西南黒气如烟火南北亘天　二年四月庚辰有黒气如烟摩地而上
　　英宗天顺五年七月己亥朔东方有黒气湏臾蔽天宪宗成化七年四月丙辰雨黒沙如漆　八年三月庚子黒气起西北临清徳州昼晦　十二年七月庚戌京师黒见民间男女露宿有物金晴修尾状如犬貍负黒气入牖直抵宻室至则人昏迷徧城惊扰操刃张灯鸣金鼔逐之不可得帝常朝奉天门侍卫见之而哗帝欲起宧官懐恩持衣顷之乃定
　　孝宗治五年二月己巳北方黒气东西亘天　六年八月壬申南京有黒气东西百余丈　十四年四月辛未应州黒风大作　十六年二月庚子宜良黒气迷空咫尺莫辨人形
