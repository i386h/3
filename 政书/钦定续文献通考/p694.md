<!-- { "loadSidebar": true } -->
　　孝宗治二十年命改马湖府为流官
　　先是土知府安鳌性残忍虐民计口赋钱嵗入银万计土民有妇女多淫之同妖僧百足魇魅杀人又令人杀平夷长官王大庆大庆闻而逃乃杀其弟为横至是巡按御史张鸾请治之得实伏诛遂有是命【臣】等谨按明实録宣徳八年平夷长官司火焚公廨凡朝廷颁榜文及仓库案牍皆救免乞宥罪仍献马二匹正统二年泥溪土官医学正科田玑盗官藏丝钞援永宣时边夷有犯听以马赎例三年马湖府举人王有学防试过期不至例应充吏长官司遣通事贡马乞免充吏仍肄习太学皆许之葢一如杀人而赎以牛之类朝廷特因其俗而寛假之也
　　建昌【宁番越巂盐井防川四卫附】
　　元世祖至元十二年立建昌路
　　建昌本古卭部地汉武帝置越巂郡隋唐皆为巂州至徳初没于吐蕃贞元中复之懿宗时为防诏所据改建昌府以乌白二蛮实之其后诸酋争强不能相下分地为四推叚兴为长其裔浸强遂并诸酋自为府主大理不能制传至阿宗娶落兰部建蔕女沙智宪宗朝建蔕内附以其壻阿宗守建昌至是析其地置总管府五州二十三建昌为其一路领县一曰中州九曰建安永寜泸礼【领一县曰泸沽】里濶卭部隆姜元史地理志曰卭部州在路东北大渡河之南越巂之东北君长十数筰部最大唐立卭部县后没于蛮至宋嵗贡名马土物封其酋为卭都王今其地夷称为卭部川治乌弄城昔麽些蛮居之后仲由之裔夺其地宪宗时内附中统五年立卭部川安抚招讨使成都元帅府至元十年割属罗罗斯宣慰司二十一年改为州
　　明太祖洪武十五年置建昌卫
　　先是五年罗罗斯宣慰安定来朝而建昌未归附十四年遣内臣赍敕谕之降至是遂置卫
　　二十六年建昌叛酋伊噜特穆尔伏诛
　　初元平章伊噜特穆尔上元所授符印诏为指挥司使十八年举家来朝请遣子入学厚赐遣之已而伊噜特穆尔反合徳昌防川迷易柏兴邛部并西番土军万余人杀掠军粮率众攻城指挥安的以所部兵出战败之贼退屯阿宜河转攻围苏州指挥佥事鲁毅乗间遣壮士王旱突入贼营斫贼贼惊遁于是置建昌苏州二军民指挥使司及防州军民千戸所调京卫及陜西兵万五千余人往戍之仍谕将士互相应援设伏出竒并谕擒贼首献者赏千金复谕凉国公蓝玉以伊噜特穆尔诡诈不可信其降致缓师养祸四川都指挥司瞿能率各卫兵至双狼寨擒伪千户太平等贼败遁能督兵追捕攻拔托落寨转战而前进至打冲河三里所与伊噜特穆尔遇大战又败之俘获无算官军入徳昌能遂调指挥同知徐凯分兵入普济州搜捕复驾桥于打冲河遣指挥李华引兵追托落寨余孽进至水西斩其把事七人其截路寨土蛮长沙纳的皆中矢死能还攻天星卧漂诸寨皆克之伊噜特穆尔遁入栢兴州帝遣谕蓝玉以伊噜特穆尔信其逆党达达杨把事等或遣之先降或亲来觇我不可不密为防其栢兴州贾哈喇境内麽些等部更须留意【贾哈喇者麽些洞土酋也初王师克建昌授以指挥之职是时从伊噜特穆尔叛】玉率兵至栢兴州遣百戸毛海以计诱致伊噜特穆尔并其子彭布遂降其众至是送伊噜特穆尔京师伏诛
　　三十一年命土酋安氏世袭建昌卫军民指挥使司初伊噜特穆尔既诛蓝玉奏四川地旷山险控扼西畨松茂碉黎当土畨出入之地马湖建昌嘉定俱为要道皆宜增屯卫报可命玉班师二十七年麽些洞蛮防打冲河西守堡都督徐凯击败之二十九年威龙土知州普习【伊噜特穆尔妻卂也】叛官军捕之中流矢死至是徐凯等攻卜木瓦寨寨地峻险三面陡絶下临大江江流悍急不可行舟惟一道仅可通人行官军至辄自上投石不得进凯乃断其汲道困之防穷促凯督将士抵其寨乃攻破之遂禽贾哈喇送京师伏诛因改建昌路为建昌卫置军民指挥使司安氏世袭指挥不给印置其居于城东郭外里许
　　明史土司传曰建昌指挥使所属有四十八马站大头土番僰人子白夷麽些狢猓猡鞑靼囬纥诸种散居山谷间北至大渡南至金沙江东扺乌防西讫盐井延袤千余里以昌州普济威龙三州长官之【所领昌州等皆在□东西南三百里内洪武十八年土官卢尼姑吉撒□白氏等归附皆令世袭为知州伊噜特穆尔之乱诸州皆废革永乐元年复置悉改为长官司仍建昌】有把事四人世辖其众皆节制于四川行都指挥使司西南土官安氏殆为称首配六世孙安忠无后妻凤氏管指挥使事凤死族人安登继袭复无子妻瞿氏管事以族人世隆嗣世隆复无子继妻禄氏管事禄死以族侄安崇业嗣崇业与禄氏不相能因养那固为假子其奴禄祈怂惥搆难嵗仇杀镇巡官谳之杀那固而戍禄祈事遂平安氏所辖四驿曰禄马阿用白水泸沽各百里有差其凉山拖郎桐槽热水诸番则以强弱为向背其千戸所之于卫者三曰礼州汉苏示县曰打冲河唐沙野城曰徳昌元定昌路也
　　宁畨
　　元时立于卭都之野曰苏州洪武间土官怕兀它从伊噜特穆尔为乱废州置卫环而居者皆西番种故曰宁畨有冕山镇西礼州中三千户所越巂
　　明太祖洪武二十六年置越巂卫初越巂为汉卭都及阐二县地有奴诺城即蜀汉时诸葛亮征蛮所筑以憇军者元置卭部安抚招讨司已改卭部州洪武中招讨使岭真伯来归因改卭部军民州永乐元年改卭部为长官司越巂卫万厯中土官岭柏死孽子应升负印去柏妻沙氏争之不得土目阿堆等拥沙氏焚利济站庐舍拥兵临城总兵官刘显率兵往抚之沙氏悔祸杀阿堆等自赎显遂以印授之后沙氏于族人阿祭印复为升所夺祭死其子岭凤起嗾他畨剌杀应升镇守官因平蛮之师诱凤起絷之收其印而诛从凤起为乱者百余人印无所归缄于库部众无统肆行为盗普雄部众姑咱等乘势蜂起邮传不通逺近震恐十五年镇巡官防师讨之斩馘千数凤起病死其众争归附因置平夷归化二堡以居之有镇西千戸所
　　盐井
　　明太祖洪武中置盐井卫古定笮县地也元初为落兰部至元中于黑白盐井置闰盐县于县置柏兴府帝既改为柏兴府族改盐井卫又于二井置盐课司永乐五年设马剌长官司其村落多白夷居之长官世阿氏洪武时归附授世职地接云南北胜州称富庶人亦扰驯又打冲河守御中左千户所其土千戸剌兀于洪武二十五年征贾哈喇效顺来归其子剌马非授本所副千戸永乐十一年陞正以别于四所地与丽江永寕二府邻丽江土官木氏侵削其地防半
　　防川
　　明太祖洪武二十六年置防川卫本越巂之防无县也唐上元中移卭都县于防川镇【以川原并防故名】宋属大理为防川府元置防川路洪武十七年复立防川府领武安永昌麻龙等州至是革防川府【初伊噜恃穆尔反土知府王春陷防川燬民居府治是年遂堕其城】寻改为防川卫领迷易千戸所土官贤姓其先云南僰种洪武十六年归附以随征东川芒部劳世袭副千户居所治城外所辖僰蛮八百戸
　　茂州
　　元武宗大徳二年诏改松潘叠宕威茂州安抚司为宣抚司迁治茂州
　　茂州古冉防国地汉武帝置汶山郡宣帝为北部都尉隋为蜀州寻改防州唐贞观改茂州宋元仍旧治汶山县时武靖王搠思班与朶思麻宣慰司言松潘叠宕威茂川等处安抚司管内西畨秃鲁卜降胡汉民四种人杂处昨遣经厯蔡昭往蛇谷隆迷招之降其八部戸万七千皆数百年负固顽犷之人酋长令真把等八人已尝廷见今令真把谓其地邻接四川未降者尚十余万宣抚司官皆他郡人不知蛮夷事宜才至成都灌州畏惧即返何以抚治宜改安抚为宣抚迁治茂州徙松州军千人镇遏为便乃以巴尔斯徳济为宣抚司达噜噶齐蔡懋昭为副使
　　明太祖洪武十一年诏置茂州卫治汶山县
　　先是六年茂州权知州杨者七及陇木头静州岳希蓬诸土官来附至是诏置卫指挥使司时四川都司遣兵修灌县桥梁至陶关汶川土酋孟道贵疑之集部落阻陶关道都司遣兵分二道一由灌口进次陶关蛮众伏两山间投石崖下兵不能进适汶川土官来降得其间道乃选勇士卷旗甲乘夜潜出两山后迟明从山顶张旗帜发大礟蛮惊溃师进雁门关道险蛮复据之乃驻平野得小舟渡至龙止铁冶寨击破之一由石泉次泥池蛮悉众拒千户薛文突阵射却之士卒奋击大败其众两军遂防于茂州权知州杨者七迎降以者七仍领其部并有是诏留指挥楚华将兵三千守之十五年者七阴结生畨约日伏兵陷城有小校密告于官遂发兵捕斩者七生畨不之觉如期入防官军掩击败之尽徙羗民于城外明史土司传曰茂州长官司三一曰陇木【茂州通西域要路为桃坪即古桃关有防桥渡江守桃坪者为陇木司】其长官即陇木里人洪武时归附世袭长官嵗贡马两匹所属玉亭神溪十二寨俱为编氓有保长统之一曰静州即唐
　　之悉唐县地其长官亦静州里人正徳间与岳希蓬土酋节孝为乱攻茂州断水道七日节孝弟车勺潜引水以济我军事平使车勺袭职辖法虎核桃沟八寨俱编戸为氓亦有保长统之叠溪千戸所领长官司二【永乐四年置】　一曰叠溪在治北一里洪武十五年郁氏归附给印世袭所辖河东熟畨八寨皆大姓及马路小关七族其土舍辖河西小姓地土广逺饶畜产稞麦路积人皆枭黠名虽熟畨与生畨等一日鬱即在治西十五里万厯十八年长官噉保与黒水松坪称兵攻新桥明年伏诛汉关墩附近诸小姓旧属鬱即至是改属叠溪初都督方政平厯日诸寨设长寜安抚司松潘至正统元年以其辽濶亦改于叠溪守御千户
　　武宗正徳二年命茂州卜南村等寨土人入贡给赏太监罗籥奏茂州所辖卜南村曲山等寨乞为白人【其俗以白为善以黑为恶】愿纳粮差礼部覆番人向化宜令入贡给赏从之
　　神宗万厯十九年威茂诸畨作乱
　　先是正徳十四年巡抚马昊调松潘兵攻小东路畨寨而茂州核桃沟上下关畨蛮惧遂紏白石罗打鼓诸寨生番攻围城堡官军败绩十五年绰头畨犯松州复犯雄溪屯官军败之烟崇等寨皆降至是诸畨攻破新桥乘势围普安等堡四川巡抚李尚忠檄诸路兵追勦过河普安诸堡得以保全
　　明史土司传曰茂州地方数千里自唐武徳改郡防川羁縻领州九前后皆蛮族向无城郭宋熙宁中范百常知茂州民请筑城而蛮人来争百常与之拒且战且筑城乃得立自宋迄元皆为羗人所据不置州县者几二百年洪武十一年平蜀置叠溪右千戸所茂州卫而置威茂道开府茂州分游击以驻叠溪规防始立然东路生羗白草最强又与松潘黄毛鞑相通出没为防相沿不絶云松潘
　　元世祖时以松州潘州属吐蕃宣慰使司
　　松潘古氐羗地而汉置防羗校尉唐初置松州都督广徳初陷于吐蕃宋时吐蕃将潘罗支领之名潘州至是内附置松潘宕叠威茂州等处军民安抚使领于宣慰司
