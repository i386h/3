<!-- { "loadSidebar": true } -->
　　度宗咸淳二年正月诏免湖广漕司积年运上峡米耗折逋直
　　宋史杨文仲传曰文仲知衡州运饷有法而民不扰以所当得米八千石立思济仓
　　七年六月命镇江府转输米十万石于五河新城积贮十年六月以钱五百万缗命四川制司诣湖北籴运上峡入防米五十万石
　　辽圣宗太平时燕地饥戸部副使王嘉请造船募习海漕者移辽东粟饷燕
　　既而水路艰险多至覆没民怨思乱九年八月东京舍哩军祥衮达林乘之为乱首杀嘉以快其众
　　金置漕运司掌河仓漕运之事
　　有提举勾当等官置于景州肇州
　　金史刘玑传曰大定初玑除同知漕运司事奏言漕戸雇直太髙虚费官物宜约量裁损若减三之一可省官钱一十五万余贯世宗是其言既又谓宰臣曰玑言漕运省费事尽心公家不厚赏无以劝来者乃赐钱三千贯
　　章宗明昌六年三月以北邉粮运括羣牧所三招讨司明安穆昆随乣及德哷勒唐古部诸抹西京太原官民驼五千充之惟民以驼载为业者勿括
　　泰和五年正月调山东河北运夫改治漕渠
　　宣宗贞祐三年七月置陈颍漕运提举官以戸部勾当官往来督察
　　四年正月开沁水以便馈运
　　尚书右丞侯挚尝上言宜开沁水以便馈运至是诏有司开之
　　元光元年六月造舟运陜西粮由大庆闗渡抵湖城元世祖中统元年六月诏燕京西京北京三路宣抚运司米十万石输开平府及抚州沙井靖州鱼儿泺以备军储
　　先是太宗朝立军储所于新卫以収山东河北丁粮后惟计直取银帛军行则以资之嵗壬子帝请于宪宗设官筑五仓于河上始令民入粟嵗癸丑募民受盐入粟转漕嘉陵至是复有是诏二年七月命西京宣抚司造船备西下漕运八月勅西京运粮于沙井北京运粮于鱼儿泺九月勅令嵗田租输沿河近仓官为转漕不可劳民四年五月诏北京运米五千石赴开平其车牛之费并从官给
　　十月命运在京米输行在
　　时驾驻昔光之地命给官钱雇槖驼运米万石输行在所
　　三年八月开玉泉山以通漕运
　　从提举诸路河渠郭守敬请也【详见田赋考】至至元元年二月疏双塔漕渠十二月命选善水者一人沿黄河计水程达东胜可通漕运驰驿以闻二年正月徙诺海特们岱尔礟手人匠八百名赴中都造船运粮二十四年浚河西务漕渠二十六年浚河西务至通州漕渠
　　九月立漕运河渠司
　　至至元元年三月立四川漕运司三年六月立漕运司十四年三月以行都水监行漕运司事十五年六月罢漕运司以其事行中书省
　　四年八月命成都路运米万石饷潼川
　　至仁宗延祐五年十二月省成都嵗漕万二千石
　　至元十三年九月遣庐川屯田军四千转漕重庆十九年初通海道运粮
　　初巴延平江南时尝命朱清张瑄等以宋库藏图籍自崇明州从海道载入京师而运粮则自浙西涉江入淮由黄河逆水至中滦旱站陆运至淇门【中滦在封邱县西南旧黄河北岸淇门在滨县西南即古枋头】入御河以达于京又开济州泗河自淮至新开河由大清河至利津河入海因海口沙壅又从东阿旱站运至临清入御河又开胶莱河道通海劳费不赀卒无成效至是年巴延追忆海道载宋图籍之事以为海运可行于是请于朝廷命上海总管罗璧朱清张瑄等造平底海船六十艘运粮四万六千余石从海道至京师然剏行海洋沿山求防风信失时明年始至直沽朝廷未知其利是年十二月立京畿江淮都漕运司二仍各置分司督纲运毎嵗令江淮漕运司运粮至中滦京畿漕运司运至大都二十年又用王积翁议令阿巴齐等广开新河然新河候潮以入船多损坏民亦苦之而孟古岱言海运之舟悉皆至焉于是罢新开河颇事海运立万户府二以朱清为中万戸张瑄为千戸孟古岱为万戸府达噜噶齐未几又分新河军士水手及船于扬州平滦两处运粮命三省造船二千艘于济州河运粮犹未专于海道也
　　胡长孺曰杭吴明越楚幽蓟莱密俱岸大海舟航可通相传朐山海门水中流积淮淤江沙其长无际浮海者以竿料浅深此浅生角曰料角不可度越淮江入海之交多洲号为沙朱清尝杀人亡命引舟东行三日夜得沙门岛又东北过髙句丽水口见文登夷维诸山又北见燕山与碣石往来十五六次后就招怀与其徒张瑄随宰相入见受金符千戸遂言海漕事试之良便遂兴海运
　　虞集曰至元十二年既平宋始通江南粮以河运弗便至十九年用巴延言初通海道漕运抵直沽以达京城立运粮万戸府三以南人朱清张瑄罗璧为之初嵗运四万余石后累増及三百万余石春夏分二运至舟行风信有时自浙西不旬日而达于京师内外官府大小吏士至于细民无不仰给于此
　　【臣】等谨按元本纪至元十九年十月设南北两漕运司命防显专领江浙行省漕运二十年八月济州新开河成立都漕运司十月中书省言阿巴齐新开河二处皆有仓宜造小船分海运从之二十一年二月浚漕河又罢阿巴齐开河之役以其军及水手各万人运海道粮九月中书省言福建行省军饷絶少必于扬州转输事多迟悮不若并两省为一分命省臣治泉州为便诏从之二十二年二月増济州漕舟三千艘役夫万二千人四月以征日本船运粮江淮食货志所以谓至元二十四年以前未专海运大学衍义补亦谓时犹有中滦之运不专于海道也
　　二十一年定运粮脚价
　　毎石给中统钞八两五钱其后逓减至六两五钱武宗至大三年以福建浙东船戸至平江载粮者道逺费广通増为至元钞一两六钱香糯一两七钱四年又増为二两香糯二两八钱稻谷一两四钱延祐元年斟酌逺近复増其价福建船运糙粳米毎石一十三两温台庆元船运糙粳香糯毎石一十两五钱绍兴浙西船毎石一十一两白粳价同稻谷毎石八两黒豆毎石依糙白粮例给焉
　　二十二年二月诏运江淮米由海道至京
　　是时罢胶莱所凿新河以军万人载江淮米泛海由利津达于京师二十三年十一月中书省言朱清等海道运粮以四嵗计之总百一万石斗斛耗折愿如数以偿风浪覆舟请免其征从之遂以朱清张瑄并为海道运粮万戸仍佩虎符
　　二十四年始立行泉府司专掌海运
　　増置万戸府二总为四府是年遂罢东平河运粮二十五年内外分置漕运司二其在外者于河西务领接运海道粮事二十八年又用朱清张瑄之请并四府为都漕运万戸府二止令清瑄二人掌之其属有千戸百戸等官分为各翼以督嵗运
　　【臣】等谨按元本纪二十四年十一月命京畿济宁两漕运司分掌漕事十二月以朱清张瑄海漕有劳进授宣慰使二十五年二月改济宁漕运司为都漕运司并领济之南北漕京畿都漕运司惟治京畿至二十八年立都漕运万戸府以督嵗运而武宗至大中以江淮江浙财赋府毎嵗所办粮充运食货志及大学衍义补谓自此以至末年专仰海运矣
　　二十五年四月増立直沽海运米仓
　　至二十六年正月海船万戸府言山东宣慰使乐实所运江南米陆负至淮安易闸者七然后入海嵗止二十万石若由江阴入江至直沽仓民无陆负之苦且米石省运估八贯有竒乞罢胶莱海道运粮万戸而以漕事责臣当嵗运三十万石诏从之
　　邱濬曰海运之法自秦已有之而唐人亦转东呉粳稻以给幽燕【见唐杜甫诗】然以给邉方之用而已用之以足国则始于元也
　　十月诏明年海道漕运江南米百万石
　　时海都犯邉僧格请明年海运须及百万石制可元史罗璧传曰二十四年纳延叛璧复以漕舟至辽阳浮海抵锦州小凌河至广宁十寨诸军赖以济二十五年督漕至直沽仓潞河决水溢及仓璧树栅率所部畚土筑堤捍之
　　二十六年七月初开防通河嵗运数十万石
　　以寿张县尹韩仲晖等言自安民山开河北岸至临清凡二百五十里引汶絶济直属漳御建牐三十有一度髙低分逺近以节蓄泄赐名防通河
　　邱濬曰防通河之名始见于此然当时河道初开岸狭水浅不能负重毎嵗之运不过数十万石非若海运之多故终元之世海运不絶
　　【臣】等谨按元本纪至元二十五年十月僧格言安山至临清为渠二百六十五里开浚之工三百万当用钞三万锭米四万石盐五万斤其陆运夫万三千戸复罢为民其赋入及刍粟之估为钞二万八千锭费畧相当然渠成亦万世之利请今冬备粮费来春浚之制可次年秋渠成河渠官礼部尚书张孔孙等言开魏博之渠通江淮之运古所未有诏赐名防通河今以大学衍义补考之则防通河始于寿张县尹韩仲晖等倡其议而僧格因以为请遂成功以迄于今也
　　九月罢济州汶泗漕运使司
　　二十七年四月罢海道运粮万戸府又改利津海道运粮万戸府为临清御河运粮上万戸府二十八年十一月罢海道运粮镇抚司成宗大德七年十一月并海道运粮万戸府为海道都漕运万戸府给印二仁宗延祐六年十一月増京畿漕运司同知副使各一员给分司印
　　二十八年十二月浚运粮坝河筑隄防
　　二十九年八月郭守敬言浚通州至大都漕河十有四役军匠二万人三十年三月以平章政事范文虎董疏漕河之役七月赐新开漕河名曰通惠三十一年八月成宗已即位立新河运粮千戸所大德二年六月禁权豪斡脱括大都漕河舟楫四年正月复淮东漕渠七年六月命甘肃行省修河合潭曲尤濠以通漕运八年五月中书省言呉松江实海口故道海运由是而出宜仍设行都水监以董其浚制从之十年正月浚呉松江等处漕河又浚真等州漕河至武宗至大三年二月浚防通河给钞四千八百锭粮二万一千石以募民仁宗延祐元年十二月遣官浚扬州淮安等处运河二年正月发卒浚漷州漕河三年十一月复浚扬州运河英宗至治三年十二月泰定帝已即位浚镇江路漕河文宗天厯二年四月浚漷州漕运河八月发诸卫军浚通惠河
　　罗璧传曰大德三年除璧都水监通州多水患凿二渠以分水势又浚阜通河而广之嵗増漕六十余万石
　　二十九年以海运路险复开生道
　　初海运之道自平江刘家港入海【今在苏州府太仓】经扬州路通州海门县黄连沙头万里长滩开洋沿山防而行抵淮安路盐城县歴西海州海宁府东海县密州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙觜至三沙洋子江过匾担沙大洪又过万里长滩放大洋至青水洋又经黑水洋至成山过刘岛至之罘沙门二岛放莱州大洋抵界河口其道差为径直明年千戸殷明畧又开新道自刘家港入海至崇明州三沙放洋向东行入黒水大洋取成山转西至刘家岛又转登州沙门岛于莱州大洋入界河当舟行风信有时自浙西至京师不过旬日而已视前二道为最便然风涛不测粮船漂溺者无嵗无之间亦有船坏而弃其米者至至正二十三年始责偿于运官人船俱溺者乃免然视河漕之费则其所得盖多矣
　　三十年二月减河南浙江海运米四十万石
