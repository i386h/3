<!-- { "loadSidebar": true } -->
　　从户部奏河东见贮盐多而淮浙盐少客商守支嵗久即以河东盐量如其数与之至正统二年令永乐年间两淮客商应支引盐以十分为率支与淮盐四分其六分兊与山东支给不愿支者听守支四年又令两淮云南官盐客商中纳支给不敷者许于河东陜西福建广东兊支河间长芦及河东陜西官盐支给不敷者许于广东海北兊支八年令永乐洪熈宣德年间原中淮浙长芦引盐愿兊支河东山东福建者毎一引支与二引不愿者听其守支
　　英宗正统元年七月命户口食盐槩收钞
　　自永乐二年定户口食盐纳钞而其时市民食盐每引纳钞二百贯乡民食盐毎引纳米五石折钞五百贯三年又令户口食盐各随地征收嵗用粮多处征米用粮少处征钞至是顺天府推官徐郁言户口食盐令市民输钞乡民纳米非旧例也而贪官豪吏征敛不经民愈困乏乞遵旧制一槩收钞庶人免穷迫而钞法亦通命速行之至七年令山东户口食盐布匹亦照例纳钞九年八月给事中鲍辉奏近者浙江所属郡县籍记军民家口月令纳米三升买盐一斤其富商大贾持盐赴官官为敛散追征之急过于赋税且浙江近处荒歉贫民饘粥不给岂能计口出米以买盐哉乃诏民间食盐听其自买毋复计口月给【臣】等谨按防典山东盐旧有纳布之例正统九年令山东官台塲盐课毎引折纳绵布一匹运赴登州备辽东支用是其事也至于食盐是年虽有概收钞之诏而浙江纳米仍旧又成化二年令户口盐应纳米者仍纳米应纳钞者钱钞中半兼收六年令免今年各处盐钞以后不许折收钱米十年令户口盐价起解京库者钱钞兼收毎钞一贯折钱二文存留本处愿纳米者听愿纳钞者如其旧即数事观之则知纳米之令又非仅出于奉行之私例矣
　　七月命四川以钞偿盐课
　　成都府奏各井给军盐课累嵗逋负若尽追输破家者众请令宣德五年以前逋负者毎盐一斤偿钞一贯以后者追盐仍令诸卫所差官闗领给军为便从之八月又从廵按侍郎曹言免两淮逋负七十六万引
　　明史周忱传曰正统初淮扬灾盐课亏勅忱巡视奏令苏州诸府拨借米一二万石运扬州盐塲听抵明年田租灶户得纳盐给米时米贵盐贱官得积盐民得食米公私大济寻勅兼理松江盐课忱谓田赋宜养农夫盐课宜养灶丁因上便宜四事并为节灶户运耗得米三万二千余石置赡盐仓以补逃亡缺额由是盐课大殖
　　二年始命收灶丁余盐给以米麦
　　凡贫难灶丁除原额盐课照旧收纳其有余盐者俱收贮本塲运司发附近州县每一小引给米麦二斗至十三年令两淮各塲置立塲囤以苏嘉兴三府所属州县及淮安仓并兊军余米量拨收贮凡灶户赴送余盐每二百斤为一引给米一石其盐召商开中于开平辽东甘肃诸处不防给与两浙及松江嘉兴仁和许村等塲亦照此例至景泰元年又令灶丁余盐毎引给米淮盐八斗浙盐六斗长芦盐四斗三年两淮灶户有将应征粮草愿折纳余盐者每正粮米麦定五斗草五包束各折一小引五年广东海北灶丁余盐送本司每引给米三斗
　　三年定纳马中盐例
　　宁夏总兵官以边军缺马而延庆平凉官吏军民多养马乃奏请纳马中盐每上等马一匹一百引中等马一匹八十引寻行于定边等卫每等马各递増二十引至景泰元年三月河州取土军赴京防应许令军民纳马中盐上马一匹给淮盐五十引中马四十引共收一千四百匹尚书金濓以河州本产马地乞减其半上马二十五引中马二十引从之六年四月又命上流等井盐召商纳马一千匹开中一十万引成化元年五月以宁夏备边马缺四千五百余匹开灵州花马池等处盐课并借西安府地方行盐三年召商中马补足之二年八月大同宣府辽东缺马以河南运司盐三处各开十五万引上马一匹百引中马八十引召商中纳转给之六年十一月宁夏乏马以陜西盐召商中纳又定河东纳马中盐如河南例至嘉靖时吏部侍郎何孟春上盐法疏请以巩昌等处盐池每引百道召商纳银二十五两以备各边买马
　　明史食货志曰中马之始验马乃掣盐既而纳银于官以市马银入布政司宗禄屯粮修边赈济展转支销银尽而马不至而边储亦自此告匮矣
　　令各边召商中纳盐粮淮浙兼中
　　时淮盐直贵商多趋之乃定以十分为率淮盐八分浙盐二分或淮盐七分浙盐三分淮盐惟纳米麦浙盐兼收豌豆青稞
　　定纳引纸例
　　各运司给商引目每引令纳纸一张至闗引时类解户部倒引陜西四川云南中盐客商免纳引纸至景泰五年五月南京户部奏官吏俸钞不敷无从措办旧例客商给引每引纳纸一张本部所积足印盐引千万有余请命两淮山东长芦盐商免其纳纸每引收钞一贯以补支给俟钞足用纸或不敷如旧输纳成化十九年令各盐司征解商人引纸每一百张收银一钱委官运南京户部转发应天府官军凡遇缺纸先期防计令该府拘集铺行收买送用积有余银凖折官军俸粮
　　五年定淮浙长芦毎嵗存积常股分数
　　每嵗额办盐课以十分为率八分年终挨次给与守支客商谓之常股二分另积在官边方急缺粮储召中以所积见盐人到即支谓之存积至十四年淮浙存积盐増至四分景泰元年増至六分
　　六年令淮浙劝借支盐客商米麦赈给贫难灶丁至治元年定毎引劝借米一斗或麦一斗五升其无盐自买补者免劝借
　　八年十二月令两淮客商支盐以上下塲均配
　　从运司严贞请也两淮盐司所属盐塲以路途便利者为上塲窎逺者为下塲每数上塲配一下塲凡支盐时上塲尽方以下塲凑数补至成化十九年令上下塲三七分常股存积正支正收违者商人治罪盐货入官吏以枉法赃论
　　九年禁商人中盐过三千引其所纳粮限半年内完足不完者扣日截出勘合
　　景帝景泰元年定两浙逺塲灶户盐课许出米令近塲卤丁代纳
　　先是洪武二十三年定灶户每丁嵗办小引盐一十六引内水乡不谙煎煮嵗征银一千八百二十九两九钱当盐九千一百四十九引一百斤【计毎百斤银一钱】此两淮旧例也至是又定两浙盐塲凡近塲卤丁煎办盐课其水乡灶户离塲三十里外者每丁嵗出米六石或折收价物置立仓库收贮委官专掌按季查给近塲卤丁令其代纳盐课至十一月给事中金达言灶夫煮海最为劳苦自非近塲素习之人不堪其役比者富户因避重役俱附逺塲充为灶户结搆官吏那移出纳乞令盐官取勘革罢从之五年八月两浙运司同知黄彪言近例灶户近塲煎盐逺塲出米此法始行虽暂便民然未及五年逺塲粮米亏欠数多近场代办不胜苦逼乞仍遵洪武旧制不分逺近俱令煎办并追完欠负粮米为便亦命户部行之
　　正月命中盐纳边粮者兼纳谷草秋青草
　　时边圉多故存积盐增至六分密云隆庆仓古北口俱令减纳粮米兼纳草束又命召商于大同宣府中纳淮浙长芦盐毎引米豆六斗至三斗或谷草八束至三束或秋青草十二束至六束各有差三年九月又召商中淮盐于宣府纳豆及草限一月完纳成化六年七月从巡抚山西都御史李侃请中纳偏头闗谷草凡淮浙盐共十六万六千八百余引九年六月开中淮浙盐三十万引于榆林召纳谷草
　　申严灶丁私贩禁
　　两浙运司奏往者盐禁甚严人莫敢犯近时稍寛私贩者众乞勅法司今后但干盐法罪应徒者如律应流者限四年应杂犯私罪者限五年灶丁调别塲煎盐仍取戸丁补其本役军调沿邉守了民发江北摆站各满日始放庶人知警惕从之
　　定运司佐贰官催课法
　　浙江布政司奏运司佐贰官毎春初分催办课嵗一更代首尾不清互相推诿请自今自同知而下各管一司不许更代考满时就所司盐课多寡以为黜陟其有他故令附近分司代之庶责有所归而盐课清矣事下部议推其法于天下至七年五月以四川兵粮仰给于盐有司因循课日以亏命按察司兼督盐课并课其殿最
　　八月从戸部奏南京官俸以余盐折支
　　毎龙江余盐五斤折米一斗至三年五月又行之又命后凡积至五万引以上皆如例折支六年正月又从部奏以张家湾余盐并私盐折俸毎一百四十斤折米一石
　　二年八月戸部请申定盐禁
　　戸部奏比者召商中盐应者絶少盖因私盐多而官盐阻滞请禁约之一各处灶丁有不将已煎盐课入官而私卖于人务令盐官逐季督催足备年终类奏如有逋负于考满时罢俸追完方许赴部一官私舟车往来俱令巡盐河御史等严加搜检如夹带私盐人坐以法舟车没官一盐司官吏于収盐之际多倍其数及至放支受商货贿亦倍其数其批验监掣官亦图贿赂视为具文宜令巡盐官严察犯者谪戍极邉一起运官盐及商旅卖盐南京于龙江闗批騐所掣过赴江东门报名南京戸部委官覆视果无夹带私盐方许入城北京于张家湾批騐所掣过赴崇文门报名本部委官覆视帝曰盐禁不严恐官盐阻滞禁之太密恐细民艰于度日其斟酌行之
　　五年十一月定官吏食盐口数
　　旧例官民戸口食盐皆计口纳钞自行闗支京官嵗遣吏下塲収买其来久矣然借势倍蓰恣为奸利至是戸部奏近年官吏俱冒増口数以増食盐有官一员支盐三千余斤者吏一员支盐五百余斤者宜量为定夺庶不虚糜乃定吏与知印许报五口至十口文武官许报十五口至三十口毎大小口嵗食盐斤及纳钞数俱如永乐年制然其莫革至嘉靖中锦衣官校乃至连巨舟数百艘塞河而上沿道私贩车运马防莫敢诘捕盐法壅滞巡盐御史请令运司具百司食盐较定斤两筑包于司俟支盐人役至数包予之此外毋许别有夹带诸役亦毋得自行下塲违者论如律于是锦衣私贩顿息然各吏既无所获利而一应纳钞僦挽之费无所出贫者至弃役逃去四十三年九月騐封司郎中陆光祖言于尚书严讷疏请革之自后百司遂停食盐不支唯十三道御史嵗支如故
　　六年闰六月给事中李瓉等请罢巡察私盐官从之自正统间定差御史巡盐依巡按例嵗更代以为常至景泰元年闰正月又特命镇守浙江副都御史轩輗兼理两浙盐课刑部侍郎耿九畴兼理两淮盐课【防典云元年差侍郎二员清理两淮两浙盐法二年取回两浙巡盐御史令镇守侍郎兼理盐法】三年七月罢两淮并长芦巡盐御史命巡抚官兼理之九月从淮安知府邱陵奏令巡河御史邓达兼理盐法仍令巡抚都御史王竑通行提督旋命竑兼理两淮盐法赐之勅【防典云三年令巡河御史兼理两淮盐法裁省巡盐御史又差御史二员于两浙两淮巡盐】至是瓉等言曩因钞法不通盐法阻坏故于泊船之所产盐之地遣官兼収钞料巡察私盐近年水旱相仍人民困苦供给繁费民实不堪乞斟酌停止庶免官多人少之患从之至成化四年又遣都御史一员清理两淮盐法
　　宪宗成化二年十二月富人吕铭等奏请中盐中防允之
　　旧例中盐部定则例出榜召商方许中纳无径奏得允者至是有吕铭等八人投充势要奏欲运米赴辽东中纳本年两淮存积盐五万五千引有防自中出允之又御马监李棠亦请运米辽东中防许中存积盐万引尚书马昂皆不能执正盐法之坏自此始
　　三年定越境贩盐罪
　　凡越境夹带兴贩官私盐至二千斤以上者军民舍余俱充军其经过官司及里隣俱照例问罪若马快粮船夹带者一体究治
