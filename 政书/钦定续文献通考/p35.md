<!-- { "loadSidebar": true } -->
　　时米一石用钞四五十贯者有之六七十贯者有之户部奏民间交易惟用金银钞滞不行请严禁约乃命揭榜禁之至三年六月益严阻滞之罚有不用钞一贯者罚纳千贯亲邻里老旗甲知情不首依犯人一贯罚百贯能首者免之其闗闭铺店潜自贸易及擡高物价之人罚钞万贯亲邻里老旗甲知而不首者罚千贯若强市人物者量其物价毎一贯罚千贯里老旗甲不严戒约者俱治以罪寻又严禁使银凡交易银一钱者买者卖者皆罚钞一千贯一两者罚钞一万贯仍各追免罪钞一万贯官吏受赃者若受钞则仍追钞受货物者估其直皆十倍罚钞受银者毎两罚钞一万贯仍追免罪钞一万贯十一月副都御史顾佐奏犯人追免罪钞一万贯縁犯有轻重罪有不同难一概追罚宜免追从之
　　三年六月停造新钞
　　帝以钞法不通乃令停造新钞在库者亦弗支拣旧钞堪用者备赏赉不堪者烧燬于是造钞工匠皆令休息提举司官吏不动各处买办桑穰己起解者送京收贮未解者停止其各处解纳钞如旧收受不许选拣待入库后选拣支用
　　孙承泽春明梦余録曰元末料钞十锭易斗粟不得洪武循元制宝钞立法甚严令官民通用欲其流行甚于刀泉后竟壅格不行但以供颁赐虚名耳不但不可易斗粟也
　　四年正月增两京并直苏州等处门摊课钞五倍户部以钞法不通由客商积货不税与市肆鬻卖者沮挠所致奏准依洪武中增税事例凡顺天应天苏松镇江淮安常州扬州仪真浙江杭州嘉兴湖州福建福州建宁湖广武昌荆州江西南昌吉安临江清江广东广州河南开封山东济南济宁德州临清广西桂林山西太原平阳蒲州四川成都重庆泸州共三十三府州县商贾所集之处市镇店肆门摊税课增旧五倍俟钞法通复旧
　　六月定塌房等项纳钞例入月初设各处钞闗
　　以钞法不行乃令两京官民菜果园种鬻取利者及塌房车【明史食货志作库】房店舍停塌商货者不分给赐自置俱令交纳旧钞如恃势藏匿不报及不纳钞者地亩树株房舍没官犯人治罪又令驴骡牛车装货者俱纳钞又令舟船受雇装载者计所载料多寡路近逺纳钞钞闗之设自此始又令表背铺车院店油房磨房俱纳钞又令各都司军卫等官家下开垦田土菜地菓树俱纳钞后以钞法渐通乃次第轻减正统中颇有蠲免者景帝摄政乃令罢各处收车船钞登极乃诏内外门摊商税课程先因钞法增添者今后止依洪武旧额收受景泰二年二月乃令自宣德年间因钞法不通取勘民间铺面住屋作塌房名色纳钞即今烧燬倒塌者官司取勘除免钞贯
　　顾炎武日知録曰大明会典国初止有商税至宣德间始设钞闗夫钞闗之设本借以收钞而通钞法也钞既停则闗宜罢矣【如菓园菜园之征皆未久而罢】乃犹以为利国之一孔而因仍不革岂非戴盈之所谓以待来年者乎
　　【臣】等谨按宣德六年二月侍郎曹宏奏有司令里老开报塌房凡街市人户俱作停货店舍毎月纳钞五百贯而实无货停蓄民贪无钞有鬻子女产业输官者乞减省帝令即与勘实蠲除乃景泰二年二月又令取勘除免云云宣徳十年正月英宗即位诏天下一应课程及门摊等项俱照洪武旧额徴收不许以钞法为由妄自增添违者罪之乃正统十四年九月景帝登极又令止依洪武旧额云云则是前此虽令除减而横敛自若也夫课钞之增也始自门摊其后乃无所不取始曰量加其后乃顿益五倍始曰权增其后虽减免有之而钞闗竟为永制汜滥于宣徳权舆于洪熈而赞成之者原吉此皆明之贤主良臣其意固欲通钞法以裕国便民非有他也而实则徒为民害是犹拙于奕者数着失势不知舍去别图而展转穿穴卒之败者不可救而所伤倍多也承元之敝不革而因则又开国者之失计矣立法之始可不慎哉
　　五年六月覈各处仓粮多者尽许折钞
　　福建长汀教谕陈敬宗建言如此则粮不腐而钞可通命户部议行
　　十月令各处诸色课程钞俱存留本处支放不必解京户部奏各处课钞除云贵四川存留本处其直府州两广福建俱解赴京师京师钞所从出而天下所收者又归于京师愈益阻滞况闽广距京万里起运甚难今后惟近京御史所收者送纳内府其余于所在官司收贮凡官俸物价酌量所收多寡分派就彼放支庶钞法疏通官民两便从之至英宗正统四年四月户部又请以沿河船料及两京各司钞送纳内府其在外诸司所收悉听本处支用歳终具报本部以所余剰解京
　　九年令所司收钞不许拣退有伪钞及破碎无贯百者皆燬之
　　先是五年六月户部奏贵州布政司言本库见贮钞一千余万欲以准折官吏旗军俸粮请令拣选将有字贯成片者折俸不堪用者收贮听候从之仍命各处俱循是例其有御史收钞之处就令拣选不堪者燬之至是令两京各库及各处税课船钞衙门所收钞不分破烂汚损但有一贯两字可辨真伪者俱不拣退若有挑描伪钞无一贯十百字様不成张片者年终本库类奏烧燬在各司府州县者奏报差官烧燬至正统九年五月山西巡按吉庆奏司库官钞六十余万朽烂成灰乞差官查理追究帝就令巡抚于谦整理明年正月谦奏所贮钞自洪武间积聚到今以致燬壊经收官吏多亡故惟近时布政使马嶙等失于防视当论以法帝令如例烧燬嶙等姑宥之【臣】等谨按不许拣退之説至是己申令再三矣乃至成化十六年七月户部尚以旧例各处解京钞必四角完全字画分明者始为中度今取于民者率倍其利而纳于官者皆不中度请令所司如法徴收于解到时送部抽验有不堪者分别坐罪【见实録】然则不许拣退徒虚语耳旧钞安得不壅滞
　　十年正月壬午【英宗即位】诏各处课程旧折收金银者今后俱照例折钞
　　英宗正统元年三月少保黄福请出银收钞
　　福言洪武间银一两当钞三五贯今银一两当钞千余贯钞法之壊莫甚于此宜量出官银差人于两京各省人烟辏集处照彼时直倒换旧钞年终解京俟旧钞既少然后量出新钞换银解京奏下户部不行
　　七月改定钞匠罚工例
　　户部奏内府天财库钞匠有连逮者例发他所工役以致钞匠不敷请自今犯流罪以下者俱的决发本库罚工为便从之
　　二年正月令各处课钞印封解部
　　司钥库奏各处上纳课钞多被奸民贸易宜令所司包里严宻用邙封号解户部转送该库庶革前从之
　　二月省海印寺收钞官属
　　御史李匡奏在京九门及诸处收钞已有内官同御史主事锦衣卫五城兵马司官并铺户人等收受送赴海印寺又有太监御史等官监生校尉库子铺户共三百余人磨算送赴内府天财库又有内官御史给事中主事并铺户三百五十人收检一事经厯三所不无重复请令九门及诸处收钞官属以所收钞径送天财库收受省海印寺官员人等从之
　　九年四月命云南布政司以库银折钞赏军
　　先是七年六月济南府奏所属粮多钞少运辽赏军钞无从出办请将存留粮米毎石折钞一百贯备用八年河南山西巡抚于谦奏二省用钞不敷请各以夏税盐粮一半折钞备用至是云南布政司奏官军赏钞不给而库有银故有是命
　　十一年正月减各处夏税小麦折钞之数
　　户部奏今钞法疏通徃年银一钱买钞百贯今止卖四五十贯请将今年各处夏税小麦应折钞者每石征八十贯从之至六月又减二十贯
　　十三年五月禁止使铜钱阻壊钞法
　　时钞既通行而市防亦仍以钱交易毎钞一贯折钱二文御史蔡愈济请出榜禁约令锦衣卫五城巡视有以钱交易者掠治其罪十倍罚之在外按察司及巡按一体禁约既又申阻滞钞法之禁犯者追钞一万贯全家戍边天顺中始弛其禁
　　景帝景泰元年五月令钞匠四季更役停减月粮户部奏宝钞局造钞己停毎年止造草纸若干工匠六百余名应令四季分番更代除上工之日支粮其余截日住支从之至孝宗治十五年八月御史余敬言南京宝钞停造宜将抄纸匠二百七十七名悉遣当差章下所司
　　三年七月命京官俸钞俱准时值给银
　　毎五百贯给一两以钞法不通故欲少出以贵之也至七年二月户部奏京官应支景泰六年俸钞请暂给银每两折钞七百贯
　　五年七月令两京塌房店舍等仍按月纳钞
　　先是正统十二年三月御史闻人韺请停徴塌房舟车等钞命户部议行至是户部又以钞法阻滞奏请比宣德间例令两京塌房店舍菜果园并各色铺行俱仍减轻纳钞有差从之八月给事中陈嘉猷等奏比闻户部将两京塌房店舍菜果园及街市各色铺行定立则例按月输钞而军民人等畏惧纳钞艰难有将铺面闗闭不敢买卖者有将园蔬拔弃而平为空地者有将果树斫伐而减少株数者原其所以葢由开铺面者已纳门摊钞贯种园圃者亦有夏税差徭况其间或借人资本以贸易或赁人房舍以开张或因计利多寡而开闭之不常或因天时水旱而栽种之弗遂今若通行编册按月输钞则嗟怨载途民实不堪伏望将各色应纳钞贯暂且停止俟丰稔然后举行若犹虑钞法不行乞勅部出榜晓谕务令钞与钱相兼行使违者重罪如此则国用不亏下民不扰诚为两便诏菜果园及小铺行暂免
　　七年正月减九门收钞铺户
　　先是九门毎季各役铺户五六人收钞六年十二月宛平知县王纪请裁减至是乃令毎门止役三人至宪宗成化六年三月御史又为请免诏仍旧但不许人承揽勒索明年九月户部议覆宛平县老人曹鸿等所奏一九门佥防检钞夫四十四名毎名一季雇人用银十两一年通计一千六七百两其银俱于大小铺户徴敛后虽裁减毎门止留三名然敛钱之尚在今夫役势难再减宜选佥殷实铺户正身应役不许敛钱雇倩违者罪之一天财库先因烧燬敝钞大宛二县共起夫一百二十名一年敛括夫钱银二千余两今各处解到钞贯本部先已检验到库烧燬数少其人夫宜止留八十名诏悉从之
　　宪宗成化二年三月减京官折俸钞
　　先是禄米一石折钞二十五贯后省为十五贯至是又省五贯时钞法久不行新钞一贯时估不过十钱旧钞仅一二钱甚至积之市肆过者不顾以十贯钞折俸一石则斗米一钱也
　　陆容菽园杂记曰国初惩元之敝用重典以新天下故令行禁止若风草然然有面从于一时而心违于身后者数事如大明宝钞大诰洪武韵是已宝钞今惟官府行之然一贯仅值银三厘钱二文民间得之置之无用
　　【臣】等谨按明初禄米折钞固以钞一贯可值钱一千银一两故以抵米一石也至一贯止值一二文而徒以一石十贯之虚名使受禄者遭斗米一钱之折阅此非诏禄之常经亦非用钞之本意也夫加增课钞犹曰可期以通行吾法非有所利而为之也受禄者何辜以此隂夺其俸毋乃靳惜米麦银钱有用之物而姑以无用之敝楮委之乎陆容谓宴赏路费皆给钞贯而各处课程或专收银两或兼收钱钞只此一事有利者皆归官府无用者皆及下人【见实録治元年十一月】长国家者闻之亦可为深愧矣
　　十三年正月严依势卖钞之禁
　　指挥周广奏钞法不行毎钞千贯止值银四五钱在京势要富家徃徃载徃各司府州县公行嘱托每钞千贯徴银五两其利十倍乞通行禁约乃令今后依势卖钞并有司听从者重罪不宥巡按纠举以闻至二十一年正月又诏勲戚势家不许贩卖钞贯违者巡城巡按并该地方官捉拏叅奏孝宗治二年令势家卖钞事觉依律论罪钞没官官吏听从者以枉法论
