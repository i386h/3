<!-- { "loadSidebar": true } -->
　　明年四月告成贯上言东南财赋所出而水患为多永乐初命夏原吉浚治以呉淞江灔沙浮荡未克施工逮今九十余年港浦愈塞臣督官行视浚吴江长桥导太湖散入淀山阳城昆承等湖泖复开吴淞江并大石赵屯等浦泄淀山湖水由呉淞江以达于海开白茒港白鱼洪鮎鱼口泄昆承湖水由白茒港以注于江开斜堰七铺盐铁等塘泄阳城湖水由七丫港以达于海下流疏通不复壅塞乃开湖州之溇泾泄西湖天目安吉诸山之水自西南入太湖开常州之百渎泄溧阳镇江练湖之水自西北入太湖又开诸陡门泄漕河之水由江隂以入于大江上流亦通不复堙滞是役凡修浚河泾港渎湖塘门堤防百十五道役夫二十余万东南水患少息至世宗嘉靖元年苏松水道复为势家所据巡抚李充嗣复浚之穿新渠巨浦支流罔不灌注诏嘉其劳赉以银币二十四年吕光洵按呉复奏苏松水利五事一曰广疏浚以备潴泄三呉泽国西南受太湖诸泽水势尤卑东北际海冈陇之地视西南特高高苦旱卑苦涝昔人于下流疏为塘浦导诸湖水北入江东入海又引江潮流衍于冈陇外潴泄有法水旱无患比来纵浦横塘多堙不治惟黄浦刘河二江颇通然太湖之水源多势盛二江不足以泄之冈陇支河又多壅絶无以资灌溉于是高下俱病岁常告灾宜先度要害于淀山等茭芦地导太湖水散入阳城昆承三等湖又开呉松江及大石赵屯等浦泄淀山之水以达于海浚白茒鮎鱼诸口泄昆承之水以注于江开七浦盐铁等塘泄阳城之水以达于江又导田间之水悉入小浦以纳大浦使流者皆有所归潴者皆有所泄则下流之地治而涝无所忧矣乃浚艾祁通波以溉青浦浚顾浦呉塘以溉嘉定浚大瓦等浦以溉昆山之东浚许浦等塘以溉常熟之北浚臧村等港以溉金坛浚澡港等河以溉武进凡冈陇支河堙塞不治者皆浚之深广使复其旧则上流之地亦治而旱无所忧矣此三呉水利之经也一曰修圩岸以固横流蘓松常镇东南下流而苏松又常镇下流易潴难泄虽导河浚浦引注江海而秋霖泛涨风涛相薄则河浦之水逆行田间冲齧为患宋转运使王纯臣尝令苏湖作田塍御水民甚便之司农丞郏亶亦云治河以治田为本故老皆云前二三十年民间足食因余力治圩岸田益完美近皆空乏无暇修缮故田圩渐坏岁多水灾合敕所在官司专治圩岸岸高则田自固虽有霖涝不能为害且足制诸湖之水咸归河浦中则不待决泄自然湍流而冈陇之地亦因江水稍高又得亩引以资灌溉不特利于低田而已一曰复板闸以防淤淀河浦之水皆自平原流入江海水漫潮急以故沙随浪涌其势易淤昔人权其便宜去江海十里许夹流为闸随潮啓闭以御淤沙岁旱则长闭以蓄其流岁涝则长啓以宣其溢所谓置闸有三利盖谓此也近多堙塞惟常熟福山石尚存故老以为浦河入海之地诚皆置闸自可厯久不壅诏悉如议三十八年巡抚翁大立又请造呉江白茒七浦等闸从之四十二年又从给事中张宪臣言浚蘓松常嘉湖五郡支河四十五年参政凌云翼请专设御史督蘓松常利诏巡盐御史兼之穆宗隆庆三年巡抚海瑞又浚呉松江诸处神宗万厯四年巡抚宋仪望又请设水利佥事部议遣御史董之六年又浚长桥黄浦等处八年设水利副使至万厯末给事中归子顾言宋时呉淞江濶九里元末淤塞正统间周忱立表江心疏而浚之崔防徐贯李充嗣海瑞相继浚者凡五迄今四十余年废而不讲宜使江濶水驶塘浦支河分流四达疏入留中巡按薛贞复请行之下部议而未允至熹宗天啓中巡抚周啓元复请浚呉淞白茒庄烈帝崇祯初员外郎蔡懋德巡抚李待问皆以为请久之巡抚张国维请疏呉江长桥七十二谼及九里石塘诸洞御史李谟复请浚呉淞白茒俱下部议未能行也
　　冯应京经世寔用编曰潘凤梧有言水利微妙通知者少自非殚思熟见鲜能究其源委试举嘉湖余可类推湖州之圩低其港常濶人惮于増外仅修其内故水益濶易冲而湖州多淹崇挏之土高其港常窄人惮于开外日为填出故水益窄易涸而崇桐多干此言盖与光洵议互相发云
　　开灵州金积山河口渠灌田给军民佃种
　　从巡抚王珣请也珣又言宁夏古渠三道东汉中唐并通惟西一渠汉唐旧迹俱堙宜发卒浚凿亦从之时两畿及山东河南浙江民饥兵科给事中呉世忠请兴水利命议行之其后世忠为湖广参议复上言臣任给事中时具言水利为农田急务幸准覆行及备员湖藩而所属陂塘池堰堙塞如故为豪家填占迷失者在在有之有塘寛千百余畆无勺水可资召里老咨问云徃时朝廷重农州县以水利为急差官清理岁有修筑于时豪强不敢填占民以寔保结故虽亢旱而农田有救百姓有所頼迩年州县官惟勾摄词讼为急其余塘堰册报类非覈寔豪强填占又置不问虽奉勘合行视特科索里戸供应而去曷尝一至郊野见所谓隄塘渠堰为何若哉及亢旱无收有防蠲免则已先期督征入官民未沾惠而国用不足往往又额外科征之此讼狱所以日繁而盗贼滋有也
　　经世实用编曰洪武时未尝特为农事设专官人尽农官也以农桑责之郡县以屯种责之衞所非农事修举不得注上考盖设官分职原以为民舎此更何事哉嗣后増设府州县劝农佐贰设屯田水利臬臣又或特遣重臣诸牧民之长其贤者亦或体上爱养至意不然者且见以为既有专官而已可以弛其担也古者天子巡狩入其疆土地辟田野治则有庆荒芜不治则有让近世设按察司察此务也分巡御史巡此务也今则徒为具文而已旌举守令何曽称某守某令兴过若干水利劝过若干农桑哉此吴世忠所以痛切言之而霍韬又请以责之巡按御史也
　　世宗嘉靖二十五年甘肃巡抚杨博凿龙首诸渠至三十八年博总督宣大又请通宣大荒田水利薄其租
　　时又有张岳知亷州府督民垦弃地教以桔橰运水汤绍恩知绍兴府山隂防稽萧山三邑之水滙三江口入海潮汐日至良田尽为巨浸绍兴建闸三十有八筑石堤四百余丈刻水则石间以时啓闭自是方数百里无水患徐九思治张秋河道漕河与盐河近而不相接漕水溢则泛滥为田患九思筑减水桥于沙湾俾二水相通漕水溢则有所泄而不侵田少则有所限而不至于涸工成遂为水利厐嵩为应天治中江宁县葛仙永丰二乡频遭水患居民止存七户嵩为治隄筑防得田三千六百畆立惠民庄四召贫民佃之瞿晟知广平府凿长渠三百里引水为四闸得田数十万亩至神宗万厯时陈邦瞻为河南布政使开水田千顷陈幼学为中牟令县有大泽积水占膏腴地二十余里幼学疏为河者五十七为渠者百三十九俱引入小清河民大获利大庄诸里多水为筑堤十三道障之
　　二十六年给事中陈斐请仿江南水田法开江北沟以祛水患益岁収报可
　　穆宗隆庆四年左都御史葛守礼请畿内浚治沟洫以备旱涝从之
　　先是世宗嘉靖三年大理卿郑岳言臣勘视陜西道经畿内河南见太行西倚潼闗东绕怀衞北及燕冀水皆东注南入于海卢易滹沱琉璃漳洺衞沁洛其大也宜令濒水开田筑隄凿渠平畴无水者量浚畎浍或为陂塘下通水泉上蓄雨潦数年之后皆为沃壤此经国至计也又汪鋐奏兴水利请勅各巡抚都御史访求古人已行水利遗迹严督司府州县衞所官随宜兴修必使山川原野间有沟以导水无壅遏之患冇防以止水无决坏之忧有潴以蓄水无散逸之虞则旱不能为灾涝不能为虐昔唐虞三代时皆建都西北未尝仰给东南而春秋之世如山东山西陜西河南皆为列国之地当其时干戈俶扰一国之赋自足以供一国之用未尝取给于他邦良以沟洫之制尚存故旱涝有备耳至是守礼以畿辅内地势洼下河道堙塞遇潦则千里为壑请仿古井田之制浚治沟洫使旱涝有备章下有司
　　神宗万厯十三年三月以尚寳司少卿徐贞明督治京畿水田
