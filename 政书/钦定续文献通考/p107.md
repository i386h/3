<!-- { "loadSidebar": true } -->
　　明兵下蜀马湖土官遣子朝贡五年播州酉阳各贡方物六年茂州及所领之陇木静州来朝贡天全六畨贡方物自是俱三年一入贡七年石砫贡方物马湖贡马八年黎州入贡十二年马湖贡香楠木十四年黎州贡马定松潘十三族毎三年入贡十五年建昌贡马百八十匹松潘所属占藏先结等贡马一百三匹茂州之叠溪郁氏凡三年贡马四匹十六年建昌土官及酋先后贡马及方物马湖入朝献马十八匹乌蒙乌撒东川芒部诸部长百二十人贡方物十七年定乌撒嵗输赋税二万石氊衫一千五百领乌蒙东川芒部皆嵗输八千石氊衫八百领是年乌撒女酋贡马十八年石砫贡方物二十年播州入朝贡马十匹二十一年建昌故土官之妻来朝贡马乌撒献马三百匹米四百石于征南将军以资军用二十五年建昌致仕指挥贡马二十六年西畨思曩日等族进马百三十匹二十九年乌蒙贡马及氊衫自是诸土知府三年一贡为常或有恩赐则进马及方物以谢至永乐五年酉阳贡方物十年天全贡马十二年马湖所领泥溪平夷蛮夷沐川四长官司贡方物宣徳二年松潘外麻儿匝顺化喇嘛遣人贡献八年松潘八部及思曩儿十四族朝贡平夷献马二匹正统后罢石砫嵗办铅课五千一百三十斤正徳二年茂州所辖卜南村曲山等寨畨人向化令入贡给赏八年酉阳献大木二十二十年所献亦如之嘉靖五年令乌撒等诸土官三年一朝贡马二十匹自后又有黎州徼外大小木种分三枝愿嵗贡马方物令输粮于峨嵋县万厯十四年播州献大木七十十七年酉阳献大木二十
　　贵州土司入贡
　　初太祖略地湖南思南及思州来归置两宣慰使朝贡不絶至是故元安抚来朝贡马五年贵阳水西水东两宣慰使贡方物与马十六年金筑贡方物十八年又遣人来贡二十年施秉土官贡马水西宣慰之妻与子亦进马二十五年水西宣慰之妻又贡马六十六匹洪熙宣徳改元及正统五年后金筑俱贡马不絶正徳元年普安土官朝贡万厯六年都匀之苖坪夭漂皆请奉贡
　　五年正月吕宋遣使偕琐里诸国来贡
　　时吕宋偕琐里来贡琐里并献其国土地山川图帝谓中书省曰西洋诸国素称逺蕃渉海而来难计嵗月其朝贡无论疏数厚往薄来可也嗣后永乐八年吕宋复与冯嘉施兰来贡此后久不至至万厯四年又入贡
　　琉球中山贡方物
　　国有三王曰中山曰山南曰山北而中山最强是年遣弟入朝贡方物七年冬九年夏复入贡明年遣使贡马十六匹硫黄千斤又明年复贡山南亦朝贡十五年春中山来贡明年与山南并来贡继而山北亦偕二王使朝贡十八年后屡奉贡中山尤数二十三年中山来贡二十六年中山两入贡二十九年春山北来贡帝以琉球修职勤赐闽中舟工三十六户以便贡使往来至恵帝嗣位后三王亦奉贡不絶永乐元年春三王并来贡山北最弱故朝贡亦最稀【三年又入贡后至十三年四月始入贡】其后为中山山南所并而中山大富一嵗常再贡三贡四年中山进阉竖数人命礼部还之其后山南【自宣徳四年两贡终帝世不复至】亦为中山所并惟中山一国朝贡不絶成化十一年礼臣请定令二年一贡毋过百人不得附携私物骚扰道途帝従之孝宗治元年七月其贡使自浙江来礼官言贡道向由福建今既非正道又非贡期宜却之其使臣复以国王移礼部文来上言非敢违制乃纳之三年使者至言近嵗贡使止许二十五人入都物多人少虑致疎虞诏许増五人十七年遣使补贡宴赉如制正徳二年使者来请比年一贡许之嘉靖二年従礼部议勅二年一贡如旧制自是至四十四年并入贡隆庆中凡三贡万厯三年入贡其后修贡如常仪至三十三年后日本方强有吞灭意琉球外御强邻内修贡不絶四十四年其国残破已甚乃定十年一贡之例明年修贡如故又明年再贡福建守臣遵朝命却还之熹宗天啓三年三月遣使贡硫黄马匹礼官言旧制二年一贡后为倭冦所破改期十年今休养未久暂拟五年一贡自是迄崇祯末并修贡如仪后唐王立于福建犹遣使奉贡防事天朝为外蕃最
　　十二月乌斯藏僧南巴藏布贡使至京
　　时先遣使朝贡至明年二月躬自入朝七年其徒入贡者再九年达尔玛巴拉遣使来贡十一年十四年复来贡至永乐元年达尔玛遣人入贡自是迄正统末入贡者八已而久不奉贡治八年始遣使来贡十二年其嵗再贡礼官以违制请裁赐赉徔之正徳元年十年俱来贡后此嘉靖迄神宗朝入贡不絶万厯七年有僧索诺木嘉勒灿亦来通贡
　　六年十一月罢太原嵗进葡萄酒
　　时上供简省郡县贡香米人参葡萄酒帝以为劳民悉却之
　　是年乌斯藏怕木竹巴僧章阳沙加使酋长来贡时贡佛像佛书舍利寻又进表及方物二十一年后毎三年一贡永乐元年特遣使入贡十一年后贡使频数宣徳二年九年俱入贡成化元年礼部言宣正间诸贡不过三四十人景泰时十倍天顺间百倍乞勅如洪武旧制三年一贡従之十七年以长河西诸畨多假畨王名朝贡命给勅书勘合以防奸伪二十二年遣使四百六十人来贡以人数逾额令为后日两贡之数正徳三年复逾额亦令为后年应贡之数嘉靖三年偕辅教王及大小三十六畨请入贡自后以入贡为利虽屡申约束而来者日増隆庆三年再定阐化阐教辅教三王俱三年一贡万厯以后奉贡不替所贡物有画佛铜佛铜塔瑚犀角氆氇左髻毛缨足力麻铁力麻刀剑明甲胄之属诸王所贡亦如之
　　诏朶甘等入贡
　　七年六月萨里辉和尔遣使贡铠甲刀剑诸物
　　明年正月遣使来贡二十九年其酋长贡马至永乐二年安定卫请纳差发马五百匹三年请嵗纳孳畜什一十一年五月后朝贡不辍又自正统十一年冬厯景泰天顺成化三朝频入贡
　　是年阿南达功徳国遣使贡物及解毒药
　　是后不复至又有和林国亦遣使献铜佛舍利白哈丹布明年又献佛像舍利马二匹后亦不复至
　　九年览邦遣使来贡
　　自后永乐宣徳中尝附邻国朝贡厥贡孔雀马檀香降香胡椒蘓木
　　十年淡巴遣使贡方物
　　厥贡苾布兜罗緜被沈香速香檀香胡椒
　　十一年阇婆奉表贡方物
　　彭亨遣使赍金叶表贡畨奴六人及方物
　　至永乐九年十二年复入贡十四年与古里哇诸国偕贡所贡象牙片脑乳香速香檀香胡椒蘓木之属
　　百花遣使奉金叶表入贡
　　厥贡白鹿红猴龟筒玳瑁孔雀鹦鹉哇哇倒挂鸟及胡椒香蜡诸物
　　十四年五月哈梅里贡马
　　二十五年又遣使贡马骡
　　十五年云南土司入贡
　　时景东献马百六十匹银三千一百两驯象二寻甸贡马及方物十六年曲靖霑益州贡马及猡猡刀甲氊衫虎皮寻甸贡马及虎皮氊衫等物武定丽江土官并贡马车里贡方物十七年临安府土官等俱朝贡鹤庆贡马及方物元江贡象平缅献方物车里复来贡又永寜贡马定三年一贡如例二十年广西府土官各遣人贡马自后朝贡如例二十一年八百媳妇国入贡二十二年平缅以象马白金方物入贡二十四年车里及八百俱贡象及方物二十六年丽江以马代嵗输金七百六十两姚安贡马二十七年元江来贡平缅来朝贡马象方物二十八年后曲靖诸土官皆按期朝贡三十五年孟定土酋来朝贡方物永乐元年平缅来朝贡马车里贡马木邦诸土官来贡云南大理诸土官按期入贡进马及方物七月孟养贡方物及金银器二年平缅木邦孟养来贡八百贡马及方物命五年一朝贡三年八百奉金镂表文贡金结丝帽及方物仍命受之元江来贡镇沅土知州贡方物孟艮土知府遣人来朝请嵗办差发黄金六十两干崖长官遣头目奉表贡马及犀象金银物四年以车里孟定道里辽逺命三年一贡着为令木邦贡象马方物自后毎三年贡象马五年平缅所孟外头目来朝贡象及金器老挝及干崖俱来贡六年广南富州土官平缅贡马及方物老挝又贡象马方物孟艮贡象及金银器七年平缅来贡老挝进金银器屏象方物自是连年入贡八年茶山及黑麻两长官司俱贡马九年元江贡马及金银器蒙化土知州等来朝贡马潞江长官司遣子贡马及方物寻升为安抚复来朝贡象马金银器临安所辖溪处甸土官来贡马及金银器除其嵗纳海七万九千八百索平缅遣使来贡十一年平缅遣头目贡象六马百匹及金银器皿等物十二年元江贡方物二十年平缅又奉表来贡宣徳元年潞江及富州贡马五年潞江广邑土知州等贡方物景东嵗増贡银五十两七年八百来贡八年永寜缅甸入贡九年并靖安与车里为一嵗贡如例姚安贡马正统元年元江所辖因逺罗必甸来贡马五年命八百进贡依永乐间例通事督催驿使防送八年免木邦嵗办金万四千两十一年免木邦嵗办银八锭三年十二年缅甸贡方物景泰七年平缅以差发银五百两象三马六及方物等遣使入贡陇州遣人贡象马及金银器皿方物成化中孟养及金沙江思陆发遣人贡象马又其时木邦所辖孟宻蛮妇贰于木邦遣人従间道抵云南至京献寳石黄金十五年永寕贡大木二十年八百入贡治元年缅甸来贡二年八百贡方物九年木邦及孟宻各来贡十一年老挝来贡者再正徳四年武定贡马嘉靖四十四年老挝进舞牌牙象二母象三犀甬十万厯十二年耿马奉朝贡十三年孟养贡象及方物车里献驯象金屏象齿诸物二十六年老挝复修职贡三十一年又入贡天啓元年十二月镇康州进牝象及方物巡抚沈儆炌乞即解进以抵本省采办朝象之数报可
　　十六年西畨打箭炉入贡
　　先是河西土官遣使来朝贡方物至是复来贡三十年又入贡为置长河西鱼通寜逺宣慰司自是修贡不絶至永乐二十一年七月二十四人来朝贡马成化四年申诸畨三嵗一贡之令惟长河西比嵗一贡六年颁定二年或三年一贡之例贡使不得过百人十九年其部遣僧徒来贡至千八百人守臣劾其违制诏止纳五百人余悉遣还二十一年长河西以连嵗失贡至是补进三贡定制道梗者不得再补今贡物已至命顺其情纳之而量减赐赉治十二年长河西及乌斯藏诸畨一时并贡使者至二千八百余人谕守臣无滥送然其后来者愈多卒不能却嘉靖三年定令不得过一千人隆庆三年定五百人全赏遣八人赴京之制其贡物则瑚氆氇之属诸畨贡如之
　　须文达那遣使朝贡
　　所贡马二匹幼苾布十五匹隔着布入的力布各二匹花满直地二畨绵防直地二兜罗绵二斤撒剌八二个幼剌革着一个撒哈剌一个及蔷薇水沈香降香速香诸物
　　十七年云南以金银贝布漆丹砂水银代秋租
　　至三十年谕户部自二十八年以前天下逋租咸许任土所产折収米绢棉花及金银等物着为令永乐中既得交趾以绢漆蘓木翠羽纸扇沈速安息诸香代租赋
　　【臣】等谨按以物代租正合任土作贡之意其详已载田赋考不赘録
　　是年尼八剌贡金塔佛经及名马方物
　　二十三年再贡终太祖时数嵗一贡永乐七年十一年十二年十六年俱来贡宣徳后不复至
