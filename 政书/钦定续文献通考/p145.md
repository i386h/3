<!-- { "loadSidebar": true } -->
　　武宗至大三年十月诏尚书省事繁重诸司有才识明达者并从尚书省选任枢宻院御史台及诸有司毋辄奏用违者论罪其或私意请托罢之不叙
　　四年二月【时仁宗已即位】命台官选正直之人为亷访司官体察郡县有亷能爱民者不次擢用
　　六月又命侍臣咨访内外才堪佐国者悉以名闻七月勅御史台选更事老成者为监察御史
　　仁宗延祐七年十一月【时英宗已即位】诏监察御史肃政亷访司于常选人中每嵗举可任守令者一人
　　并须指陈亷能实迹色目官初举汉官覆察汉官初举色目官覆察限次年三月内申台呈省籍其姓名以备擢用既用之后考其政绩成败与元举官同示赏罚违期不举罪亦及之
　　英宗至治三年正月诏常调官外不次铨用者但升以职勿升其阶
　　九月勅谕百司凡铨授官遵世祖旧制
　　泰定帝防定元年二月以旧制台宪嵗举守令推官二人有罪连坐非便命中书于常选择人用之
　　文宗至顺二年九月监察御史陈思谦上铨选法从之思谦言铨衡之弊入仕之门太多黜陟之法太简州郡之任太淹朝省之除太速欲设三防以救四弊一曰至元三十年以后増设衙门冗滥不急者从实减并其外有选法者并入中书二曰宜叅酌古制设辟举之科令三品以下各举所知得才则受赏失实则受罚三曰古者刺史入为三公郎官出宰百里盖使外职识朝廷治体内官知民间利病今后歴县尹有能声善政者授郎官御史歴郡守有竒才异绩者任宪使尚书其余各验资品通选在内者不得三考连任京官在外者须两任乃迁内职绩非出类守不败官者则循以年劳处以常调凡朝缺官员须二十月之上方许迁除帝可其奏命中书议行之
　　三年十月【时寜宗已即位】复诏监察御史肃政亷访司并内外三品以上正官嵗举才堪守令者一人申达省部録用称职者举官优加旌擢犯赃私者量其轻重黜罚至顺帝元统二年十月命台宪部官各举才堪守令者一人至正五年十二月诏定荐举守令法七年十二月以连年水旱民多失业选择台阁名臣二十六人出为守令八年四月诏京官三品以上嵗举守令一人守令到任三月亦举一人自代十二年三月诏随朝一品职事及省台院部诸正官各举循良才干智勇兼全堪充守令者二人知人多者不限员数各处试用守令并授兼管义兵防御诸军奥鲁劝农事所在上司不许擅差守令既已优升其佐贰官员比依入广例量升二等任满验守令全治者与真授不治者全削二等依本等叙半治者减一等叙杂职人员其有智勇之士并依上例凡除常选官于残破郡县及迫近贼境之处升四等稍近贼境升二等十六年二月命六部诸监院正官各举才堪守令者一人中书省斟酌用之或任内害民受赃者举官量事轻重降职
　　王圻曰元旧制铨曹有行止科吏主之日具内外官十名上中书省中书籍以迁擢其后吏怠不为
　　意任者淹滞有待选十余年者至正时危素责吏日具五名五日一上中书吏乐易集各思奉职而久滞者获伸
　　明制任官之事文归吏部武归兵部而吏部凡四司文选掌铨选考功掌考察其职尤要选人初授者曰听选升任者曰升迁
　　其法毎年吏部六考六选凡引选六类选六逺方选二听选及考定升降者双月大选其序定于单月改授改降丁忧补者单月急选其拣选三嵗一举行凡升迁必满考若员缺应补不待满者曰推升内阁大学士吏部尚书由廷推或奉特旨侍郎以下及祭酒吏部防同三品以上廷推太常卿以下部推通叅以下吏部于宏政门防选詹事由内阁各衙门由各掌印在外官惟督抚廷推九卿共之吏部主之布按员缺三品以上官防举监司则序迁惟防边兵备率由选择保举付以勅书其他在外府州县正佐在内大小九卿之属员皆常选官选授迁除一切由吏部
　　太祖洪武十五年正月命天下朝觐官各举所知一人至成祖永乐元年诏京官文职七品以上外官至县令各举所知一人量才擢用后以贪汚闻者举主连坐仁宗洪熙元年八月宣宗即位命京官五品以上及给事御史外官布按两司正佐及府州县正官各举所知惟见任府州县正佐及曽犯赃罪者不许荐举其他官及屈在下僚或军民中有亷洁公正才堪抚字者悉以名闻世宗嘉靖七年诏两京三品以上及科道官各举所知仍从吏部议奏定夺
　　孙承泽春明梦余録曰夫以天下之大人才之广而仅取用于铨衡一司网疎甚矣欲使官得其人人尽其才舍保举其奚由焉夫保举与荐举异荐举者诚有所知一举焉而臣之心毕矣保举者举其显复保其防举其始复保其终故荐举者上世之法也保举者晚世之法也明主好贤如渴而又慎之以不得已非薄视天下也保而举之不厌慎也
　　仁宗洪熙元年定制凡布按二司知府有缺令三品以上京官保举
　　先是成祖永乐九年吏部尚书蹇义言在外布按二司府州县官承流宣化以抚字为职必须得人得人之法在铨选精严荐举有法宜令在内文职七品以上在外五品以上及州县正官各举所知贤能亷干堪任牧民及风宪者一人吏部考验酌用其所保非才或授职之后阘冗卑汚举主连坐诏是其言命所司速行之至是复定是制其后复以知府多循资格不称任宣宗宣徳六年五月命大臣荐举郎中况钟赵豫莫愚罗以礼员外郎陈本深邵旻马仪御史何文渊陈鼎俱授知府赐勅遣之其冬复用薛广等二十九人十年诏府州县官亷勤公正能恤民者亲临上司宜以礼待仍具其政绩以闻英宗正统二年九月大学士杨士竒言宣德七年以前藩臬二司及府州县正官惟听吏部所举权衡独擅闻见不广未尽得人百姓受害是以宣宗皇帝勅令大臣保举自此得人遂多间有一二非才盖縁举主审察不至或徇私不公所致昔唐太宗命在京三品以上举郡守县令后来致天下斗米三钱之效近来有等京官无人举保造为谤语专欲隳坏良法伏望圣断仍遵先帝勅旨行但所举之人籍记举主后有犯赃必明正举主之罪则人知谨畏不敢徇私官必得人矣诏从之十一年御史黄裳言国初给事御史奏迁方面郡守近年方面郡守率由羣臣保升给事御史以纠叅为职岂能无忤于一人乞勅吏部仍按例奏请十二年给事中余忭复言方面郡守有缺吏部当奏请上裁尚书王直英国公张辅等言方面郡守保举升用称职者多未可擅更易诏从辅直言而仍采忭疏许言官指劾十三年御史凃谦复陈举荐得方面郡守辄改前操之弊请仍遵洪武旧制于内外九年考满官内拣选升授或亲选朝臣才望者任之诏可景帝景泰间给事中林聪又陈推举骤迁之弊言今缺叅政等官三十余员请暂令三品以上官保举自后惟布按两司三品以上官连名共举共余悉付吏部诏并从之宪宗成化五年科道官复奏请保举方面吏部因并及郡守诏从言官请而令知府员缺仍听吏部推举旋以会举多未当并方面官第令吏部推两员以闻罢保举之令至孝宗治十二年复诏部院大臣各举方面郡守吏部因请依往年御史马文升迁按察使屠滽迁佥都御史之例超擢一二以示激劝而未经大臣荐举者亦兼采之并从其议武宗正德八年诏两京堂上官五品以上及在外巡抚巡按布按二司正官各举贤能出众堪任守令之人又诏在京在外堪任知府者许两京文职三品以上各举所知后照所举旌劳连坐
　　春明梦余録曰保举一事三杨当国时谓借以攫吏部之权部意不平事遂渐寝
　　明史选举志曰宣徳三年况钟赵豫等以荐擢守苏松诸府赐勅行事十年用郭济姚文等为知府亦如之其所奏保者郎中员外御史及司务行人寺副皆与不依常调也复多有政绩部曹及御史由堂上官荐引类能其官而长吏部者蹇义郭璡亦屡奉勅谕帝又虑诸臣畏连坐而不举则语大学士杨溥以全才之难谓一言之荐岂能保其终身欲得贤才尤当厚教养之法故其时吏治蒸蒸称极盛焉沿及英宗一遵厥旧然行之既久不能无弊所举或乡里亲旧僚属门下素相私比者方面大吏方正谢庄等由保举而得罪而无官保举者在内御史在外知府往往九年不迁
　　英宗正统元年十一月诏京官三品以上举堪任御史者四品及侍从言官举堪任知县者各一人
　　至七年罢荐举县令之制十年四月复命举州县治行卓异者宪宗成化七年正月又以都御史李宾言命在京五品以上及给事中御史各举堪任州县者一人二十三年诏天下有司官员有才行超卓者许六部都察院通政司大理寺堂上及各抚按官举保
　　十四年诏下僚有才能出众者听风宪官及上司荐举擢用
　　至孝宗治九年诏在外凡布按二司府州县及教官有政绩才行者并许抚按奏举世宗嘉靖四十四年三月吏部尚书严讷疏言今年朝觐之后请令来朝官各举所属府佐以下治行卓异者如国初冯坚以典史擢都御史王兴宗以直防擢布政司故事超擢一二以鼓其志从之四月乃以潮州府同知王化为广东副使凤阳府同知江东为陜西佥事辰州府通判邵元美为四川佥事广安州知州张泽为云南佥事溆浦教谕李珙为大理寺评事碣石卫经厯邓文通为肇庆府同知东宁卫经厯蔡琮为淮安府通判福清县县丞陈永为兴化府通判河内县典史薛侃为曹县知县
　　景帝景泰三年诏文官罢职无赃犯而才学可用者并听在京四品以上在外抚按方面及府州县正官荐举听用
　　宪宗成化七年定制有司官必三年六年政绩卓异方许荐举仍令吏部先察举主
　　至世宗嘉靖二十一年诏抚按官毋得以升迁任浅及去任久者一槩荐举神宗万厯十二年诏部院考察正数官员不许一槩混举
　　孝宗治六年诏各抚按及布按二司遇府州县官才行俱优者无分举贡吏员出身一体保举五品以上果有才徳出众者开报吏部奏请定夺
　　初太祖尝御奉天门选官且谕毋拘资格选人有即授侍郎者进士监生及荐举者叅错互用给事御史亦初授升迁各半永宣以后渐循资格而台省尚多初授至是资格始拘举贡虽与进士并称正途而轩轾低昂不啻霄壤故有是诏至世宗嘉靖四十四年又诏各抚按于所属中不论举贡进士但有贤能一体保举穆宗隆庆三年六月掌吏部大学士髙拱言国初进士举人并用乃后进士偏重而举人甚轻至于今极矣宜破拘挛之见以开功名之路凡自授官以后惟考政绩不必问其出身吏部自行体访茍系贤能即一体升取各抚按官一体保荐无分彼此有所轻重诏嘉纳之然势已积重不能复返
　　十六年诏各抚按及布按二司访察所属亷能干济者明开堪任某官具奏升用
　　穆宗隆庆元年命两京九卿及各科道广询博访有才畧过人忠诚任事者或堪各边督抚或堪各边兵备有司或堪清理屯盐无分见任去任各具疏荐日后所举之人果有成绩举主一体升赏如偾事殃民并坐举主
　　世宗嘉靖十一年定举主连坐法
　　谕吏部朝觐年分考察既毕备查被黜方面有司等官追究所举巡按御史四人以上革职闲住二人以上降一级调外任一人罚俸半年着为令
　　穆宗隆庆四年六月诏于诸都寺属及南京科道各省藩臬中有志行特出人所共推者一体搜访遇京堂缺每嵗间擢数人
　　从大学士陈以勤请也
　　神宗万厯十九年八月吏部侍郎赵志臯前礼部侍郎张位以不由廷推入阁吏部尚书陆光祖争之命勿为例
