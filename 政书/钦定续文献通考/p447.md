<!-- { "loadSidebar": true } -->
　　时兴国军以籍兵器致乱行省命陈天祥权知本军事天祥至城中谕父老曰杆卫乡井诚不可无兵任事者籍之过当故致乱耳今令汝辈权置兵仗以自衞何如民皆称便乃陈其事于行省曰此军变乱之故由当时处置失宜凡在军中者寸铁尺杖不得在手遂使奸人得以窃发今莫若推布赤心于人使戮力同心人则我之人兵则我之兵靖乱止奸无施不可行省许以从便处置天祥命以十家为甲十甲有长弛兵禁以从民便人心既安境内悉平其后代者务变更旧政治隠匿兵者甚急天祥去未久而兴国复变大江南北诸城邑多乘势杀守将以应之
　　十六年三月括两淮造回回炮新附军匠六百人及防古回回汉人新附人能造炮者至京师
　　十八年十二月命西川行省给万嘉努所部兵仗二十二年五月分汉地及江南所拘弓箭兵器为三等下等毁之中等赐近居防古人上等贮于库有行省行院行台者掌之无省院台者达噜噶齐辉和尔回回居职者掌之汉人新附人虽居职无有所预
　　二十三年二月勅中外凡汉民持铁尺手挝及杖之有刃者悉输于官
　　三月拘收弓手军器
　　江西行省请除军人合赍军器令本管军官营局造作与军人行使无令衞下诸人私造私卖执把行使其各路弓手置备器仗责令簿尉巡检尽数拘收置库收贮遇有贼盗斟酌缓急闗拨事毕还库仍令达噜噶齐提调
　　六月勅路府州县弓手捕盗者持弓矢各路十副府州七副司县五副
　　时省台官言捕贼巡马先令执持闷棍以行贼众多有弓箭反致巡军被伤今议给此数各令置备防盗从之
　　二十四年禁急递铺兵铁尺手枪
　　正月弛女直硕达勒达地弓矢之禁
　　二十五年七月命六衞造兵器
　　嵗以铠仗上供其精者有西域炮折叠弩有十五稍九稍八稍五稍三稍炮又有神凤弩射八百余步
　　十月始造鐡罗圏甲
　　二十六年四月禁江南民挟弓矢犯者籍而为兵【臣】等谨按禁汉人兵器诸路皆然不仅江南也纪书是年六月巩昌汪惟和言近括汉人兵器臣管内已禁絶自今臣凡用兵器乞取之安西官库帝曰汝家不与他汉人比弓矢不汝禁也任汝执之
　　七月赋百官家制战袄
　　二十七年正月造长甲给北征军
　　十二月命枢密院括江南民间兵器
　　至三十年二月又申严江南兵器之禁
　　二十九年禁铁匠打造军器
　　中书省议贼人军器是各处铁匠发卖打造请督勒各处官司严加禁治三月禁治军人货买弓箭至三十年十二月禁汉军更番者毋鬻军器
　　三十年十月造象蹄掌甲
　　成宗元贞元年四月禁达噜噶齐各投下毋得额外擅造军器
　　武宗至大三年三月申严汉人军器之禁
　　至泰定帝泰定二年七月申禁汉人藏执兵仗有军籍者出征则给之还复归于官
　　七月许监察亷访司依先例悬带弓箭
　　仁宗皇庆二年七月拘收新附军人军器
　　英宗至治二年正月禁汉人执兵器出猎及习武艺文宗天厯元年八月下郡县造兵器
　　九月命造兵器江浙江西湖广三省六万事内郡四万事
　　至顺二年十二月给征东元帅府兵仗
　　顺帝至元二年九月弛巩昌总帅府汉人军器之禁三年四月禁汉人南人髙丽人不得执持军器
　　至五年四月又申其禁
　　至正十三年四月特命乌克逊良桢得用军器
　　明太祖洪武四年十一月命天下军衞造脚蹬弩时命工部检覈府藏弩数给西北戍边将士仍命天下军衞如式造之
　　十一年五月定天下嵗造军器之数着为令
　　于是工部定各布政司及直各府之数甲胄之属一万三千四百六十五马步军刀二万一千弓三万五千一十矢一百七十二万至十六年十一月命广西浙江福建湖广江西广东六布政司各造水磨明甲一千松江常州苏州池州淮安安庆庐州七府各造一百令造甲每副领叶三十片身叶二百九分心叶十七肢窝叶二十俱用石灰淹裹软熟皮穿浙江沿海并广东衞所用黒漆铁叶绵索穿成其余俱用明甲十七年八月命浙江江西福建三布政司嵗造黒漆角弓二千张
　　十三年正月置军器局专典应用军器
　　至二十六年定凡军器专设军器局军装设针工局鞍辔设鞍辔局掌管时常整防若有缺少随即补造送进内库设库收贮如遇军职衙门闗支仍须计较可否奏闻照依军法定律支给军法定律每一百户铳手十刀牌手二十弓箭手三十鎗手四十若直及各布政司呈禀成造亦须具奏定夺
　　会典曰洪武初设军器鞍辔二局永乐时北京设局亦如之后并入军器局宣徳二年设盔甲厰成造军器后又设王公厰分造十分之三统于该局毎年额造盔甲腰刀等器各三千六百件其余长鎗等项数目不等正统初令工部侍郎提督成化问以郎中代嘉靖中注选主事凡各边闗领及夷王奏讨军器俱行局查给若近侍长随及各营总兵官所披盔甲绣春刀则属御用监
　　又曰国初军器局造二意角弓交趾弓黒漆鈚子箭有蜡弓无蜡弓鱼肚鎗头芦叶鎗头马军雁翎刀步军腰弓将军刀马军叉红油团牌水磨铁帽水磨头盔水磨琐子防项头盔红漆齐腰甲水磨齐腰钢甲水磨栁叶钢甲水银摩挲长身甲并鎗马赤甲鞍辔局造鞍辔鞭治间定军器鞍辔二局每年一造殊红油鐡圆盔青甲腰刀各三千六百件长鎗一千八百副腰刀鞓带三千六百条其后兵仗局所造盔之属有抹金凤翅盔镀金顶六瓣明铁盔黄铜顶明铁盔四办明铁盔【其顶及压缝腰篐口篐各不同】铁盔硃红漆铁盔浑贴金铁盔摆钖铁盔硃红漆贴金铁盔皮盔甲之属有抹金甲织金裙襴鱼鳞叶明甲匙头叶明甲各项齐腰明甲【有緑绒红绒緑线縧穿不同】丁钉齐腰甲【有镀金黄铜漆丁及用纻丝绒縧青布紫花布丝縧绳穿不同】丁钉圆领甲铜镜马甲大叶明甲弓之属有桑木弰黒漆弓雀桦硬弓雀桦弓神臂弓黒漆弓黒漆鲨鱼皮边弓箭之属有黒雕翎桦木杆凿子铁箭竹杆偏脊铁箭射马铁箭三不齐铁箭碌扣三不齐铁箭破甲铁箭鎗之属有黒漆攒竹杆马鎗黒披缨长鎗刀之属有摩挲刀腰刀滚刀倭滚刀米昔刀黄莲刀开脑大刀大样摩挲刀马刀【装餙事件各不同】其余各项撒带黄铜浑铁爪挨牌步叉各按例成造
　　又曰军器鞍辔二局成造火器三年一造椀口铜铳三千个手把铜铳三千把铳箭头九万个信炮三千个椵木马子三万个檀木槌子三千个檀木送子三千根马子九万个兵仗局造火车火伞大将军二将军三将军夺门将军神鎗神铳斩马铳手把铜铳铁铳椀口铳一窝蜂神机箭铳箭襄阳炮信炮盏口炮神炮大样小样神机炮椀口炮铜炮旋风炮炮里炮自治以后军器局兵仗局各有续造增改不一
　　【臣】等谨按兵志谓古所谓礟皆以机发石元得西域礟攻金蔡州始用火然造法不传后亦罕用考金代守城用震天雷飞火鎗为防古军所畏张贵之援襄阳亦置火鎗火礟而前则当时亦往往用之太祖鄱阳之战火器弓弩以次而列又发火礟焚敌舟沐英讨思伦发置火铳神机箭为三行以御象阵至成祖平交趾交人所制神机鎗法尤巧妙若常遇春攻衢州造吕公车仙人桥长木梯懒龙爪之属则皆古来攻具所有者尔
　　二十年命天下都司卫所各置局
　　时令军士不堪征差者习弓箭穿甲等匠免致劳民至二十三年以天下嵗造弓箭扰民令工匠轮班赴京成造
　　二十三年正月造防钢长鎗给各门守衞官军
　　鎗长一丈三尺围圆五寸至二十六年四月造栁叶甲锁子头盔六千副给皇城四门守卫军士
　　二十五年命官军闗领军器姓名数目注册仍于器上记官军姓名损失即令偿官
　　二十六年定内外官军闗拨军器之法
　　凡军器造于工部而给散在兵部内外官军合用衣甲鎗刀弓矢等器须总知其数如各衞移文申索转行工部定夺闗拨侍卫大汉将军披执团营官军披执操练各项军器京城九门并城上摆列张挂军器各有定数按年兑换其海运随船军器每船黒漆二意角弓二十张四十条黒漆鈚子箭二千枝手铳筒一十六个摆锡铁甲二十副碗口筒四个箭二百枝火鎗二十条火攻箭二十枝火叉二十把蒺藜炮一十个铳马一千个神机箭二十枝凡各边合用军器俱于各都司衞所嵗造数内闗用其有不敷及急需用者赴部请给凡胜字天威并列字等号火器俱内府兵仗局掌之在外季造止是编降字号手把铳口其各边城堡所用大将军等一出颁降若铳口损失给用不敷镇巡官具奏方许自造若一时急缺亦从内府颁给
　　是年九月下进贤弓式于诸司
　　时命工部新造弓样令各布政司嵗造进贡弓濶二指不如法者罪之
　　成祖永乐元年三月命造四等弓式
　　工部言今有司所造弓准旧制弓面衡濶三指弝宏壮故能射逺然人力有强弱亦宜有差等宜令军器局造弓式自七十斤至四十斤分为四等颁布郡邑量力给授造箭尖鋭如锥造腰刀靶通用斜皮铳炮或用熟铜或生熟铜相兼铸造
　　六年八月令出边者勿弃置军器
　　从总兵官何福言也令所入闗隘阅视其数少者悉令补偿
　　十年四月诏自开平至怀来宣府万全兴和诸山顶皆置五礟架
　　平交趾得神机鎗礟法特置神机营肄习制用生熟赤铜相间其用铁者建铁柔为最西铁次之大小不等大者发用车次及小者用架用桩用托大利于守小利于战随宜而用为行军要器至是有此诏后至二十年从张辅请增置于山西大同天城阳和朔州等衞以御敌然利器不可示人朝廷亦慎惜之邱濬曰礟之制用铜或铁为具如箭筒状中实以药而以石子塞其口通一线用药发之其石子之所及者无问人物皆糜烂然惟用之攻与守也战则资其声以为号令焉近有神机火鎗者用铁为矢镞以火发之可至百步之外捷妙如神第恐一发之后仓卒无继敌知其然临阵必伏其身俟我火发声闻之后即冲突而来请自今以后凡火鎗手必五人为伍其中择一二人心定而手健目疾者专司持放其三四人互为实药番递以进专俾一人司放髙下左右应机迁就则发无不中者矣
　　十五年五月诏严兵出境之禁
　　至十七年冬又以监察御史邓真言禁私带军器及私藏货卖
　　宣宗宣徳五年三月量给宣府神铳分布沿边城堡总兵官谭广等奏以神铳分布备用勅广等曰神铳国家所重在边墩堡止可量给以壮军威勿轻给
　　英宗正统九年九月增给边防铜铳
　　先是帝以各边铜铳数少恐误边备命工部于原数外量宜增加辽东五百三十五延绥等处八百三十永宁二十宣府三百三十宁夏一百甘肃五百仍令成造完遣人往给之
　　兵志曰正统六年边将黄真杨洪立神铳局于宣府独石帝以火器外造恐传习漏泄勅止之
　　十二年八月靖逺伯王骥上蒺藜图
　　蒺藜图之制用马革一片长四尺濶二尺上施铁钉一百八十芒髙一寸四分每一步用一扇若用四百扇可布一里四千扇可布十里步队可备十扇马队亦如之了见贼徒即布于地急退回二三十步敌若突来必马蹶人仆安营处周布于外可遏奔冲兵部议以为利于守而不利于战命移边将斟酌行之
　　十四年八月【时景泰已即位】输南京军器于京师
　　九月改降各边衣甲军器新制
