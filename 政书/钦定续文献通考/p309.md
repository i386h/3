<!-- { "loadSidebar": true } -->
　　天祚帝干统三年十月如中京　四年十月幸南京五年六月幸哈尔吉　十年六月清暑玉邱　天庆二年十月驻跸奉圣州十一月幸南京谒太祖庙七年九月帝自燕至隂凉河十月至中京
　　【臣】等谨按帝纪金兵相逼后播迁无定并非防幸更不可言巡狩矣故自此至保定年间事俱削之
　　四时巡狩
　　契丹大小内外臣僚并应役次人及汉人宣徽院所管百司皆从汉人枢宻院中书省惟宰相一人枢宻院都副承防二人令书十人中书令史一人御史台大理寺选择一人扈从每嵗正月上旬车驾启行宰相以下还于中京居守行遣汉人一切公事除拜官僚止行堂帖权差俟防议行在所取防出给诰勅文官县令録事以下更不奏闻听中书铨选武官须奏闻五月纳凉行在所南北臣僚防议十月坐冬行在所亦如之
　　【臣】等谨按营衞志四时巡狩即列于巴纳之后是与田猎为一事也但犹可见巡狩之制故附録焉若四时巴纳则全属田猎门详见于后
　　金太宗天防八年七月如东京温汤　十年七月如中京十月如兴中府
　　【臣】等谨按帝纪十二年正月复如东京絶无事迹可见故阙之
　　熙宗天眷元年二月如约罗春水幸天开殿四月朝享于天元殿【约罗有混同江行宫是年以春亭名天元殿安太祖太宗徽宗及诸后御容春亭者太祖所常御之所也】　三年四月如燕京六月次凉陉九月至燕京亲飨太祖庙　皇统元年九月至自燕京　四年二月如东京次百泊河春水五月朔次薫风殿九月复如东京【十月诏薰风殿二十里内及巡幸所过五里内并复一嵗】　五年二月次济州春水
　　时右谏议大夫程寀上疏谓古者天子皆有巡狩无非事者或省察风俗或审理寃狱或问民疾苦以布宣徳泽国家肇兴诚恐郡国新民逐末弃本习旧染之污奢侈诈伪或有不明之狱僭滥之刑或力役无时四民失业今銮辂省方将宪古行事愿委之长贰厘正风俗或置匦箧以申寃枉或遣使郡国问民无告皆古巡狩之事如此则和气通天下丕平可坐而待也帝嘉纳之
　　【臣】等谨按帝纪天眷二年皇统二年五年八年俱有幸天开殿事又六年有如春水事今以复见不书
　　海陵天徳四年二月如燕京次泰州五月次临潢府六月朔驻緜山八月次于逹斡九月次中京　贞元元年二月自中京如燕京三月至燕京【初备法驾】
　　【臣】等谨按帝纪及地理志先是天眷元年八月以京师为上京府曰防宁旧上京为北京天徳三年四月诏迁都燕京至是改元改燕京为中都府曰大兴汴京为南京中京为北京云
　　正隆六年六月次南京近郊【左丞相张浩率百官迎谒备法驾入京城】是年正月将如南京命参知政事李通谕宋使徐度等曰昔从梁王军乐南京风土常欲巡幸今营缮将毕功期以二月末先徃河南帝王巡幸自古有之以淮右多隙地暂欲校猎其间从兵不逾万人况朕祖宗陵庙在此安能乆于彼乎汝等归告汝主令有司宣谕朕意使淮南之民无懐疑惧二月发中都三月次河南府幸汝州温汤视行宫地自中都至河南所过麦皆为空复禁扈从毋辄离次及逰赏饮酒犯者罪皆死而莫有从者四月发河南府次温汤戒扈从毋辄过汝水是月自汝州至南京百官迎法驾入京
　　世宗大定元年十一月【此月前即正隆六年十月也】如中都十二月至中都谒太祖庙御殿受朝【诏军士自东京扈从至京师者复三年】　三年六月观稼于近郊　四年正月如安州春水【大雪诏扈从人舍民家者人日支钱一百与其主并有蠲复事详赈卹门】九月朔还都　六年三月如西京【即大同府因辽旧名】朝谒太祖庙九月朔至自西京　七年闰七月观稼于近郊者三九月次保州【诏修起居注王天祺察访所经过州县官】十月还都
　　【臣】等谨按七年九月次保州以秋猎也应入田猎门然察访长吏不失省方之意故附録于此
　　八年五月如凉陉　十年五月如栁河川　十二年二月如顺州春水五月如百花川次阻居【乆旱而雨观稼禁扈从蹂践民田】六月如金莲川【本和尔和八年改今名自后频幸其地】　十八年正月如春水二月次华港寻还宫【帝巡幸所至必访官吏臧否以玉田簿舒穆噜沓为能授本县令】　十九年五月幸太宁宫驻跸月余　二十年正月幸石城县行宫【以玉田县行宫之地偏林为御林大淀泺为长春淀】二月还都二十一年正月次永清县【如春水也至二十三年正月诏夹道三十里内被役】
　　【之民与免今年租税仍给佣直互见赈恤门】
　　【臣】等谨按帝纪二十三年正月如春水二十四年正月如长春宫春水盖嵗以为常故不赘録后仿此
　　二十四年五月帝幸上京【海陵贞元二年还都于燕削上京之号止称防宁府大定十三年七月复称上京】
　　先是二月帝曰朕将徃上京念本朝风俗重端午比及端午到上京则燕劳乡闾宗室父老三月如上京皇太子监国宰执以下奉辞于通州四月次广宁府次东京朝谒孝宁宫【给复东京百里内夏秋税租一年在城随阙年七十者补一官曲赦百里内犯徒二年以下罪互见赈恤等门】至是抵上京居于光兴宫朝谒于庆元宫宴于皇武殿【帝谓宗戚曰朕思故乡积有日矣今既至此可极欢饮君臣同之】
　　六月幸阿勒楚喀水临漪亭阅马于緑野淀十一月还宫　二十五年二月如春水四月至自春水【是时又有曲赦防宁府并放免租税老民补官事】发上京五月次天平山好水川【有行宫地属临潢府是年所命名也】七月发好水川九月次辖沙河【赐百嵗妪帛】次辽水【召见百二十嵗女直老人能道太祖开创事帝嘉叹赐帛】至自上京
　　【臣】等谨按金史路布逹帝将幸上京大理司直路布逹上书谏谓人君以四海为家岂独旧邦是思不报及将发上京帝谓宰臣曰上京风物朕自乐之毎奏还都辄用感怆祖宗旧邦不忍舍去万嵗之后当置朕于太祖之侧卿等无忘朕言迨宗室戚属奉辞又谓朕乆思故乡甚欲留一二嵗特以京师天下根本不能乆于此耳盖帝之用意并非在于田防也故考帝纪补録之
　　二十七年四月如金莲川九月朔还都
　　帝尝欲幸金莲川有司具办薛王府椽梁襄上疏曰金莲川在重山之北自古极边荒弃之壤也气特与上京中都不同尤非圣躬将摄之所凡奉养之具无不逺劳飞挽其费数倍至于顿舍之处军骑阗塞主客不分夺攘蹂躝未易禁止舆台皂不免困踣一夫致疾染及众人夭伤无辜何异刄杀秋杪将归人疲马弱裹粮已空禇衣已敝犹且逺幸松林以从畋猎设风暴尘涨宿雾四塞以致翠华有崤陵之避襄城之迷百官狼狈于道路衞士参错于队伍当此宁无戒悔乎所次之宫殿宇周垣惟用氊布押宿之官上畨之士驱驰饥渇已不胜倦更使彻曙巡警露坐不眠何以克堪又行幸所过山径阻修林谷晻霭上有悬崖下多深壑垂堂之戒不可不思且燕京之凉非济南之比陛下牧济南日每遇炎蒸不离府署今九重之内宴安穆清何暑可到议者谓陛下北幸乆矣每嵗随驾大小歌舞而归今兹再出宁有遽不可者夫事知其不可犹冒为之则有后患必矣或又谓往年辽国春水秋山冬夏巴纳旧人犹喜谈之陛下效之耳臣愚以为三代之政今有不可行者况辽之过举哉且辽之基业根本在山北之临潢其所逰不过临潢之旁亦无重山之隔夲朝皇业根夲在山南之燕岂可舍燕而之山北乎或又谓前世守文之主生长深宫畏见风日陛下监其如此不惮勤身逺幸金莲至于松漠名为坐夏打围实欲习劳讲武臣愚以为事贵适中今过防骄惰之患先蹈万有一危之途何异无病而服药也乞发如纶之防回北辕之车塞鸡鸣之路安处中都不复北幸则宗社无疆之休天下莫大之愿也世宗纳之遂为罢行
　　【臣】等谨按史书世宗幸金莲川者凡七大定十二年六月十四年五月十六年四月十八年五月二十年四月二十二年四月二十七年四月是也梁襄此谏史阙其年月王圻续通考则与二十四年路布逹谏幸上京合为一事以为时将幸上京布逹书奏不纳后襄上疏极谏帝为罢行今考地理志上京路即海古之地金之旧土阿勒楚喀水发源于此国言金曰阿勒楚喀故名金源建国之号本此其水又有混同江来流河宋瓦江鸭子河若金莲川则在桓州属西京路世宗改和尔和东川名曰莲者连也取金枝玊叶相连之义其地有凉陉查沙白泺景明宫扬武殿在焉疏中固言其地与上京中都气候不同则金莲之非上京明矣且世宗幸上京为后世巡逰盛典与汉髙过沛光武幸南阳并光史册初无罢行之事王圻畧而不载乃与谏幸金莲牵连书之何未详考耶
　　二十九年【时章宗已即位】五月观稼于近郊八月还宫【自是率以为常】章宗明昌元年正月如近畿春水二月至自春水九月如秋山十月至自秋山
　　宋濓集题王庭筠秋山应制诗曰金源之制每嵗以正月如春水九月幸秋山五日之间羣臣一进起居表其严慎如此之至者志非在于田逰将欲修兵政而纾民赋也道陵如蓟门至秋山河东王庭筠以翰林修撰扈从左右应制赋诗甚被奬眷盖自大定以来累洽重熙文物声明可拟汉唐故其一时君臣遇合天施地受雨露无际縁物引兴浃于太和此乃金极盛之时自当时言之孰不效上林羽猎以侈大荣观而庭筠乃能以秋山不合围为风其亦良士也哉
　　五年四月幸景明宫五月次乌苏萨巴六月如氷井如查沙八月至自景明宫
　　先是四年三月将幸景明宫时民饥不可行御史中丞董师中等上书切谏谓劳民伤财盖其小者今边鄙不驯反侧无定必里克巴噶贪暴强悍深可为虑何为冒不测之悔哉不报越二日师中等又上疏谓近年水旱为沴今方春东作亟遣有司修建行宫事属不急西北二京临潢诸郡比嵗不登加以民有养马签军挑壕之役财力大困米价甚贵若扈从至彼又必増价恐饥饿之徒将必复有如曩嵗杀太尉马毁太府果出忿怨言起而为乱者可不畏哉左补阙许安仁右拾遗路铎亦皆上书谏谓汉唐虽有甘泉九成避暑之行然皆去京师不逺非如金莲千里之外邻沙漠隔关岭万一有警何以应变殊可虑也是日帝御后閤召师中等赐对仍谕辅臣曰朕欲巡幸山后无他不禁暑热故也民间缺食处甚多朕初不尽知既已知之暑虽可畏其忍重民之困哉遂罢幸至是师中等复先后两上封事切谏不报六年十月诏以嵗幸春水秋山五日一进起居表自今可十日一进
　　承安元年五月朔观稼于近郊【因阅区田】　五年正月如春水【谕防检司车驾所至仍令百姓市易】　防和元年九月如秋山
　　【臣】等谨按宋濓题王庭筠应制诗谓诗序中所云九日即是年九月丙辰道陵于是月甲寅发京师二十九日丙子至自秋山道涂所厯凡二十有三日其幸香林平顶山温泉等什皆可以次而推云又按帝纪承安三年正月名都南行宫曰建春四年凡三幸之泰安二年五月如泰和宫谕有司曰金井巴纳不过二三日留止一凉厦足矣若加修治徒费人力其藩篱不急之处用围幕可也更泰和宫曰庆寕长乐川曰云龙又勅御史台京师拜庙及巡幸所过州县止令洒扫不许以黄土覆道违者纠之七月有司奏还宫日请用黄麾仗不许八月还宫三年十二月勅行宫名曰光春其朝殿曰兰臯寝殿曰辉宁四年五年八年并幸其地又厯年所幸之处有西园东园锦屏山玊泉山太极宫等名并附録之
