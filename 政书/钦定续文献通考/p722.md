<!-- { "loadSidebar": true } -->
　　时兵部侍郎王崇古镇西邉总兵李成梁守辽东数以兵邀击于塞外敌知有备入冦稍稀巴罕鼐济者暗逹第三子铁背台吉子也幼孤育于暗逹妻所既娶妇必济巴罕复聘鄂尔多斯女即暗达外孙女貌美暗逹夺之巴罕恚遂率其属阿尔噶等十人来降大同廵抚方逢时受之以告崇古崇古以闻诏授巴罕等官暗逹方西掠土番闻之亟引还约诸部入犯崇古檄诸道严兵御之敌使来请命崇古遣译者往言朝廷待巴罕甚厚第能拜星诸叛人赵全等旦送至巴罕即夕返矣暗达大喜乃益发使来乞封且请互市随执赵全李自馨等数人来献崇古乃以帝命遣巴罕归巴罕犹恋恋感泣再拜去暗达得孙大喜上表谢崇古因上言若允封贡诸邉有数年之安可乘时脩备设敌背盟吾以数年蓄养之财力从事战守愈于终嵗奔命自救不暇者矣复条八事以请【一议封爵一定贡额一议贡期贡道一立互市一议抚赏一议归降一审经权一戒狡饰】帝从其言诏封暗达为顺义王昆都里罕【即娄巴图】鸿台吉及賔都台吉等十人纳穆尔台吉等十九人达尔罕台吉等十八人阿拜台吉等十二人恰台吉等二人各授官有差暗逹常逺处青山二子曰宾都居松山直兰州之北曰賔图居西海直河州之西多桀骜暗逹谕之亦渐驯自是约束诸部无入犯西塞以宁
　　神宗万厯初年鞑靼东部土蛮频入犯
　　先是李成梁尝败之至六年多所斩获总督梁梦龙以闻帝大悦祭告郊庙御皇极门宣捷七年冬土蛮四万骑入锦川营梦龙成梁及总兵戚继光等已预受大学士张居正方畧并力备御敌始退自是数入成梁等数败之辄斩其巨魁又时袭击于塞外敌畏之少戢
　　十年封鸿台吉为顺义王
　　自暗达既就市事朝廷甚谨是年春死帝特示优恤其妻子上谢表遂封之鸿台吉改名齐清罕立三嵗死给恤典如例十五年春子哲尔格嗣其妻三娘子【故暗达所夺之外孙女而为妇者也厯配三王】主兵柄为中国守边保塞众畏服之封忠顺夫人自宣大至甘肃不用兵者二十年及哲尔格西行逺邉而套部章图哩等据水塘布色图果勒齐等据莽赉宁恭两川数犯甘凉洮岷西宁间他部落亡虑数十种出没塞下顺逆不常帝恶之诏并停哲尔格市赏已而哲尔格叩边输服率众东归独章图哩布色图等冦抄如故
　　十九年鞑靼别部明安图们分犯榆林邉
　　总兵杜桐御之斩获五百人杀明安明年宁夏叛将巴拜等勾布色图章图哩等大举入冦总兵李如松击败之
　　二十二年秋套部布色图入固原全陜震动
　　时游击史见战死延绥总兵麻贵御之阅月始退其年东部绰哈犯镇武堡总兵董一元大破之明年春松部寨桑等犯陜西总督叶梦熊督却之秋海部永恰布犯西宁总督三边李败檄叅将达云游击白泽暨玛齐彻布尔嘉诸属畨设伏邀击大败之二十四年春败以劲兵分三道出塞袭布色图营又果勒齐部众窥伺洮州遣叅将周国柱等击之于莾赉川诺尔并多斩获秋着里图阿齐图果勒齐等合谋犯西边绰哈亦拥众犯广宁守将皆严兵却之二十五年秋海部冦甘镇官军击走之冬绰哈纠土蛮诸部冦辽东杀掠无算明年夏复冦辽东总兵李如松逺出捣巢死之冬等分道出袭果勒齐等于松山走之复其地二十七年诏复哲尔格市赏时等筑松山诸部纷叛延宁守臣共击之杀获甲首防三千明年着里图赍桑章图赉等乞通欵诏复套部贡市三十一年海部数入陜西塞兵备副使李自实总兵萧如薫达云等击走之三十三年夏东部赍桑诱杀庆云堡守御熊钥诏革其市赏
　　四十一年诏封布色图为顺义王
　　先是哲尔格死未有嗣忠顺夫人率所部仍效贡职西部元丹德沁数拥众犯东西边延绥部孟克实哩亦以挟赏故常沿边抄掠布色图欲婚于忠顺忠顺拒之其所部索诺木台吉五路台吉等各不相下封号久未定至是布色图始婚于忠顺东西诸部长皆具状请封忠顺夫人旋卒诏封布色图为顺义王而以巴罕必济素效恭顺封忠义夫人布色图为哲尔格孙袭封时已少衰所制止山大二镇外十二部其部长五路索诺木及乌绅台吉等兵力皆与顺义埒朝廷各予升赏如例
　　是年鞑靼东部绰哈纠呼都克图三犯辽东
　　呼都克图者居察哈尔地亦曰察哈尔王子元裔也其祖达喇苏始驻牧宣塞外暗达方强惧为所并乃徙帐于辽收福余杂部数入掠蓟西四传至呼都克图遂益盛明年夏绰哈复合赍桑纳喇图以三万骑入掠至平虏大宁既求抚赏许之四十二年孟克实哩冦怀逺及保宁延绥总兵官等率师破之明年察哈尔部数犯辽东已略义州攻陷大安堡兵民死者甚众
　　四十四年总兵杜文焕数破套部于延绥边
　　时果勒齐巴延台吉济农齐勒德沁沙津东西诸部皆惧先后以贡市来请四十六年我
　　大清兵起畧抚顺及开原察哈尔部乘隙拥众挟赏西部阿珲妻满达亦以万骑自石塘路入掠蓟镇白马闗及髙家冯家诸堡羽书日数十至中外戒严顷之满逹亦叩闗乞通贡四十七年
　　大清兵灭赍桑及北闗金达实布延古等金逹实孙女为呼都克图妇于是蓟辽督抚等以利防之俾聮结绰哈诸部以捍
　　大清兵给白金四千明年为泰昌元年加赏至四万呼都克图乃扬言助中国邀索无厌
　　熹宗天啓元年秋鞑靼济农犯延绥边
　　榆林总兵杜文焕击败之明年春复大掠延安黄花峪深入六百里杀掠居民数万三年春元丹纠众再掠西边官军击败之明年春复掠入故巢犯松山为守臣冯任等所败夏遂纠海西古鲁台吉等犯甘肃总兵董继舒击败之其年德沁以领赏哗于边边人格杀之德沁呼都克图近属也边臣议嵗给偿命银一万三千有竒而呼都克图怏怏益思飏去未几
　　大清兵袭破绰哈所部皆散亡半归于察哈尔时布色图益衰号令不行于诸部部长噶尔玛等嵗数犯延绥诸边齐清台吉及鄂摩克必济黙齐坦必济等亦各拥众往来窥伺塞下
　　愍帝崇祯元年察哈尔部呼都克图犯边
　　时呼都克图攻哈喇章及巴延台吉布色图诸部皆破之遂乗胜入犯宣大塞帝从总督王象干等言因定嵗予察哈尔金八万一千两明年秋呼都克图复拥众至延绥红水滩乞増赏未遂即纵掠塞外既而东附
　　大清兵攻龙门未防为
　　大清兵所击
　　鞑靼传曰崇祯元年秋帝御平台召王象干询御察哈尔方畧对言御察哈尔之道宜令其自相攻今布色图西走套内拜台吉挺身免而哈喇章所部多被掳不足用永恰布最强约三十万人合布色图所部并聨络朶顔三十六家及哈喇章余众可以御察哈尔然与其搆之不若抚而用之乃命与督师袁崇焕共议皆言西靖而东自宁呼都克图不欵而东西并急因定嵗予察哈尔金以示羁縻大同廵抚张宗衡言察哈尔来宣大驻新城去大同仅二百里三阅月未敢近前饥饿穷乏察哈尔与我等耳察哈尔恃抚金为命两年不得资用已竭食尽马乏暴骨成莾察哈尔之望欵不啻望嵗而我遗之金缯牛羊茶果米谷无算是我适中其欲也察哈尔炰烋悖慢耳目不忍覩闻方急欵尚如是使察哈尔士马豊饱其凭陵狂逞可胜道哉帝不听
　　六年夏察哈尔闻
　　大清兵至尽驱部众渡河逺遁
　　时鞑靼诸部先后归附于
　　大清明年
　　大清兵遂大防诸部于乌苏河南岗颁军律而呼都克图已卒乃追至上都城尽俘察哈尔妻孥部众鞑靼传曰崇祯七年后套部嵗入宁夏甘凉境廵抚陈竒瑜总兵马世龙督师洪承畴等辄击败之套部噶尔满亦为尤世禄所斩迄明世边陲无宁致中原盗贼蠭起当事者狃与暗达等贡市之便见察哈尔之恣于东也谓嵗捐金数十万冀茍安旦夕且觊収之为用而卒不得迨其后明未亡而察哈尔先毙诸部皆折入于
　　大清国计愈困边事愈棘朝议愈纷明亦遂不可为矣又曰鞑靼地东至乌梁海西至威喇特当洪永宣全盛世颇受戎索然叛服亦靡常正綂后边备废弛声灵不振诸部长多以雄桀之姿恃其暴强迭出与中国抗边境之祸遂与明相终始云
　　朶顔【防宁福余】
　　【臣】等谨按一统志明边外乌梁海三卫今皆为外藩蒙古地朶顔即喀喇沁泰宁即土黙特福余即科尔沁也兹仍明史故犹称朶顔泰宁福余三卫
　　明太祖洪武二十二年置朶顔等三卫
　　其地为乌梁海在黒龙江南渔阳塞北汉鲜卑唐吐谷浑宋契丹皆其地也元为大宁路北境帝初有天下东蕃辽王惠宁王朶余元帅府相率乞内附遂即古防州地置大宁都司营州诸卫封子权为宁王使镇焉已数为鞑靼所抄至是置三卫指挥使司俾其头目各自领其众以为声援
　　明史朶顔传曰自大宁前抵喜峰口近宣府曰朶顔自锦义厯广宁至辽河曰泰宁自黄泥洼逾沈阳铁岭至开原至福余独朶顔地险而强乆之皆叛去
　　成祖永乐元年遣使赍勅谕三卫
　　帝从燕起靖难患宁王蹑其后自永平攻大宁入之谋胁宁王因厚赂三卫说之来帝临行宁王饯诸郊三卫从一呼皆起遂拥宁王西入闗帝复选其三千人为竒兵从战天下既定徙宁王南昌徙行都司于保定遂尽割大寜地畀三卫以偿前劳二年授来朝头目托尔果齐等三百余人官赐诰印冠帯及白金钞币袭衣四年三卫饥请以马易米命有司第其马之髙下各倍价给之乆之阴附鞑靼掠边戍复假市马来窥伺帝下诏切责之又复叛附阿噜台二十年帝亲征阿噜台还击之大败其众于齐罗河斩馘无算来降者释勿杀
　　仁宗洪熈元年冬三卫头目阿齐图来归
　　授千户官赐钞币袭衣鞍马仍命有司给供具自后来归者悉如例
　　宣宗宣德初三卫掠永平山海闗
　　帝将亲讨之三卫头目皆谢罪入贡抚纳之如初七年秋以朶顔头目哈喇哈逊福余头目安春泰宁头目托和齐等恭事朝廷久加赐织金防币表里有差
　　英宗正统九年春命将分勦三卫
　　先是三卫屡冦辽东大同延安境复附威喇特额森泰宁卓沁妻额森以女皆隂为之耳目入贡辄易名且互用其印又兵数入广宁前屯帝恶其反覆至是命成国公朱勇偕恭顺侯吴克忠出喜峰兴安伯徐亨出界岭都督马亮陈懐一出刘家口一出古北各将精兵万人分勦之捕扰边者致阙下并夺囬所掠人畜威喇特复分道截杀三卫大困
　　十二年春三卫入冦官军击败之
　　时总兵曹义等分巡东边值入冦击斩其众又威喇特赛堪王击杀朶顔鼐尔布哈大掠以去额森继至朶顔泰宁皆不支乞降福余独走避诺衮江三卫益衰畏威喇特强不敢背仍嵗来致贡止以利中国赐赉又心衔边将勦杀故常潜图报复十四年夏大同叅将石亨等复击斩其盗边者于箭谿山三卫益怨秋导威喇特大入英宗北狩景泰初朝廷仍遣使抚谕三卫受额森防数以非时入贡多遣使往来伺察中国既而额森虐使之复逼徙朶顔所部于黄河母纳地三卫皆不能堪遂阴输威喇特情于中国请得近边屯驻
　　宪宗成化元年三卫数冦边
