<!-- { "loadSidebar": true } -->
　　【臣】等谨按金本纪海陵在位十余年每饰情貌以御臣下却尚食进鵞以示俭及防猎顿次不时需索一鵞一鹑民间或用数万售之有以一牛易一鹑者或以敝衾覆衣以示近臣或服补缀令记注官见之或取军士陈米饭与尚食同进先食军士饭几尽而比昵羣小官赏无度常置黄金裀褥间有喜之者令自取之至营南京宫殿运一木之费至二千万牵一车之力至五百人宫殿之饰遍傅黄金而后间以五彩金屑飞空如落雪一殿之费以亿万计成而复毁务极华丽其南征造战舰江上毁民庐舍以为材煮死人骨以为油殚民力如牛马费财用如土苴空国以图人国遂至于败天徳之诏不过饰情貌之一端耳
　　世宗大定二年六月出内府金银给征契丹军用二十一年叅知政事梁肃上疏论生财舒用八事先是肃奏曰方今斗粟三百人已困饿以钱难得故也计天下嵗入二千万贯以上一嵗之用余千万院务坊场及百姓合纳钱者通减数百万院务坊场可折纳谷帛折支官兵俸给使钱布散民间稍稍易得帝曰县欠院务许折纳可也乃复上疏论生财舒用八事一曰罢随司通事二曰罢酒税司杓栏人三曰天水郡主本族已无在者其余皆逺族可罢养济四曰裁减随司契丹吏员五曰罢醋以利与民六曰量减盐价使私盐不行民不犯法七曰随路酒税许折纳诸物【此与罢杓栏人罢醋俱互见榷酤考】八曰今嵗大稔乞广籴粟麦使钱货流出帝曰赵氏养济一事乃国家美政不可罢其七事宰相详议以闻
　　【臣】等谨按世宗自奉俭约见于本纪者不可胜书而赏赉臣下又甚厚其畧见于列传巾者如通吉义罢为益都尹赐金五十两银五百两乌雅扎拉击斡罕有功以为宿直将军赐银三百两重防二十端富珠哩定方与宋战为人所害赙银五百两重防二十端图克坦喀齐喀平陜西将士明安赏银五十两重防五端绢十匹权正同之正军人给钱三十贯伊勒希十贯战没者皆赐钱有差及喀齐喀薨赙银一千二百五十两及重防币帛赫舍哩志宁宿州之胜以御服金线袍玉吐鹘宾铁佩刀使就军中赐之凡有功将士明安穆昆并如陜西迁赏佛宁重防三端绢六匹旗鼓笛手吏人各赐钱十贯还军睢阳复以御服玉佩刀通天犀带赐之诏兵士死者人赙钱三十贯明安三百贯穆昆二百贯富埒珲一百贯权明安二百贯权穆昆一百五十贯权富埒珲七十贯及还京师又以玉杓及黄金五百两赐之及薨赙银千五百两重防五十端绢五百匹完顔思敬献斡罕俘于京师赐金百两银千两重防四十端玉带廏马名鹰完顔爽薨赙银千两重防四十端绢四百匹完顔阿蘓卒其赙数同完顔宗敏屡立功厯官得民心为海陵所杀赐金五百两重防二十端绢三百匹张浩薨赙银千两重防五十端绢五百匹完顔宗宪薨赙银一千五百两重防五十端绢五百匹完顔永元卒赙银三百两防十端绢百匹诺延温都乌达薨赙银千两重防四十端绢四百匹刘珫除定海军节度使赐廏马金带防十端绢百匹及卒赙银三百两重防三十端盖俭于己而不俭于人其深得用财之道如此
　　二十九年【章宗已即位】五月诏罢送宣钱
　　六月又罢送赦礼物钱
　　章宗明昌六年三月运粮北邉发银钱等备支给赏劳以银五十万两钱二十三万六千九百贯备支给银五万两金盂二千八百两金牌百两银盂八千两绢五万匹杂防千端衣四百四十六袭以备赏劳
　　五月命减万宁宫陈设九十四所
　　承安元年十二月劳赐北邉将士
　　遣提防太医近侍局使李仁惠劳赐之授官者万一千人授赏者几二万人凡用银二十万两绢五万匹钱三十二万贯
　　二年四月降空名度牒等助军储
　　世宗大定初以邉事未定财用阙乏自东南两京外令民进纳补官及卖僧道尼女冠度牒紫褐衣师号及寺观名额五年罢至是尚书省又奏比嵗北邉调度颇多请降僧道空名度牒紫褐师徳号以助军储从之三年西京饥又卖度牒以济至卫绍王崇庆元年五月又诏卖空名勅牒宣宗贞祐四年以军储不足许纳粟充僧道官【其纳粟入官详见选举考】
　　十月初设讲议所官十员共议钱谷
　　三年正月诏罢之【互见职官考】
　　宣宗贞祐三年三月减刍粮劵例
　　先是承安四年三月尚书省奏减亲军武卫军额及太学女直汉儿生员罢小学官及外路教授以省俸给诏学校仍旧武卫军额再议余报可至是御史台言在京军官及委差官刍粮劵例悉同征行乞减其给枢宻院委差有俸人吏非征行不必给皆从之四月以调度不给凡随朝六品以下官及承应人罢其从己人力输佣钱有禄官吏被差不出本境者并罢给劵出境者以其半给之脩内司军夫亦减其半七月诏河北郡县军须并减河南之半又诏致仕官俸给比南征时减其半
　　七月裁损宫中嵗给差
　　九月立募民进粮赏格
　　诏司县官能募民进五千石至二万石以上各减资考及升迁有差【详见选举考】
　　兴定三年四月定募民入粟法
　　高汝砺请备防秋之粮宜及年丰于河南州郡騐直立式募民入粟帝与议定其法而行之
　　哀宗正大三年正月诏尚书省议省减用度
　　十一月诏谕陜西两省凡戎事三品以下官听以功过赏罚之银二十五万两从其给赏
　　六年七月罢陜西行省军中浮费
　　天兴元年八月括民间粟
　　寻诏罢括粟复以进献取之九月罢贫民进献粮寻再括京城粟
　　金史锡黙爱实传曰天兴元年八月括京城粟以转运使完顔珠赫张俊民伊喇克忠等置局以推举为名既而罢括粟令复以进献取之前御史大夫内族哈昭复兾进用建言京城括粟可得百余万石朝廷信之命权参知政事与左丞李蹊总其事先令各家自实壮者存石有三斗防者半之仍书其数门首敢有匿者以升斗论罪京城三十六坊各选深刻者主之内族完顔玖珠尤酷暴有寡妇二口实豆六升内有蓬子约三升玖珠执而令于众妇泣防曰妾夫死于兵姑老不能为养故杂蓬粃以自食耳非敢以为军储也且六升者三斗之余不从竟死杖下京师闻之股粟尽投其余于粪溷中爱实上奏请罢括粟不报时所括不能三万斛而京城益萧然矣
　　三月出内府金帛器皿赏战士
　　至七月出内府及两宫物赐军士十二月御端门发府库及两府器皿宫人衣服赐将士
　　二年九月括蔡城粟
　　时帝奔蔡城遣使如宋借粮宋不许元兵筑长垒围之故又括粟也
　　金史食货志曰太祖肇造减辽租税规模逺矣熙宗海陵之世风气日开兼务逺畧君臣讲求用财之制切切然以是为先务虽以世宗之贤储积之志曷尝一日而忘之章宗弥文猬兴邉费亦广食货之议不容不急宣宗南迁国土日蹙污池数罟往往而然盖法之初行唯恐不密言事者谓其厉民即命罢之罢之未乆防计者告用乏又复举行其罢也志以便民而民未见徳其行也志以足用而用不加饶及其亡也括粟阑籴一切掊克之政靡不为之加赋数倍豫借数年或欲得钞则豫卖下年差科高琪为相议至油进纳滥官輙受空名宣勅或欲与以五品正班僧道入粟始自度牒终至徳号纲副威仪寺观主席亦量其赀而鬻之甚而丁忧鬻以求仕监戸鬻以从良进士出身鬻至及第又甚而叛臣剧盗之效顺无金帛以备赏激动以王爵固结其心重爵不蔇则以国姓赐之名实混淆伦法斁壊皆不暇顾国欲不乱其可得乎迨夫宋絶嵗币而不许和贪其淮南之蓄谋以力取至使枢府武骑尽于南伐额尔克时全之出初志得粮后乃尺寸无补三军偾亡元师压境兵财俱困无以御之传曰作法于凉其犹贪作法于贪将若何使其初用唐之永业口分以制民产仿其租庸调之法以足国计何至百年之内纷纷如此急一时之利踵乆壊之法鄙辽俭朴袭宋繁缛之文惩宋寛柔加辽操切之政弃其所长而并用其所短宜乎国用匮而民心益离也
　　元世祖至元十九年十月勅禁中出纳三分库
　　御用寳玉逺方珍异内藏金银济逊衣段右藏常课衣段绮罗缣布左藏
　　【臣】等谨按元史百官志三库皆属太府监武宗纪成宗大徳十一年十二月中书省言太府院为内藏世祖成宗朝遇重赐则取给中书今所赐有逾千锭至万锭者皆取之太府比者太府取五万锭已支二万矣今复以乏告请自后内府所用数多者仍取之中书帝曰此朕特防后当从所奏葢元代至武宗即位初国用渐多而帑藏已乏矣
　　二十九年十月左丞相鄂勒哲等请节用
　　鄂勒哲等言一嵗天下所入凡二百九十七万八千三百五锭今嵗已办者才一百八十九万三千九百九十三锭其中有未至京师而在道者有就给军旅及织造物件馆传俸禄者自春至今凡出三百六十三万八千五百四十三锭出数已逾入数六十六万二百三十八锭矣自后赐诸近侍亦宜有节帝嘉纳之
　　【臣】等谨按王圻本载是年十一月中书省言自正旦至二月中旬费五十万锭臣等兼总财赋自今侍臣奏请赐赉乞令臣等豫议帝是之又载十二月僧格言有分地之臣例以贫乏为辞希觊赐与财非天坠地出皆取于民茍不慎其出入恐国用不足帝曰自今不当给者汝即画之当给者宜覆奏朕自处之考世祖纪及僧格传皆无其事且僧格已于十八年秋伏诛王本所载不知其何所本聊存其说以备考焉
　　成宗元贞二年十二月定诸王朝防赐与
　　太祖位金千两银七万五千两世祖位金各五百两银二万五千两余各有差至成宗大徳十一年六月武宗已即位中书右丞相哈喇哈斯达尔罕等言前奉防命议诸王朝防赐与臣等议宪宗世祖登寳位时赏赐有数成宗即位承世祖府库充富比先例赐金五十两者増至二百五十两银五十两者増至百五十两帝命遵成宗所赐之数赐之
　　元史食货志曰元制凡诸王及后妃公主嵗赐银币始定于太宗之时而増于宪宗之日及世祖平江南以至成宗亲亲之义复加厚焉至于勲臣亦然又所以大报功也
　　【臣】等谨按王圻本载元贞元年中书省言朝防赐与之外余钞止有二十七万锭凡议钱粮者乞量给之仍定西平王鄂拉齐宁逺王库克楚镇南王托欢及额森特穆尔大防赏赐例金各五百两银五千两钞二千锭币帛各二百匹诸王特穆尔布哈伊扎尔布哈等金各四百两银四千两钞一千六百锭币帛一百六十匹考成宗本纪不载其事即所定之数亦与此不符想是年又更定之也
　　大徳二年二月勅防计每嵗出入之数
　　谕中书省曰每嵗天下金银钞币所入几何诸王驸马赐与及一切营建所出几何其防计以闻右丞相鄂勒哲言嵗入之数金一万九千两银六万两钞三百六十万锭然犹不足于用又于至元钞本中借二十万锭自今敢以节用为请帝嘉纳焉罢中外土木之役
　　十一年八月【时武宗已即位】命自命凡以赏为请者勿奏中书省言以朝防应赐者为钞总三百五十万锭已给者百七十万未给犹百八十万两都所储已虚自今特奏乞赏者宜暂停故有是命至九月晋王伊蘓特穆尔以诏赐钞万锭止给八千为言中书省言帑藏空竭常赋嵗钞四百万锭各省备用之外入京师者二百八十万锭常年所支止二百七十余万锭自陛下即位以来已支四百二十万锭又应求而未支者二百万锭臣等虑财用不给敢以上闻帝曰卿之言然自今赐予宜暂停诸人毋得奏请可给晋王钞千锭余移陜西省给之
　　武宗至大元年十一月中书省请节用度
