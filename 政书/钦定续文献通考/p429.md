<!-- { "loadSidebar": true } -->
　　董搏霄传曰至正十六年搏霄同签淮南行枢宻院事建议于朝曰淮安为南北襟喉江淮要冲之地救援诚为急务今莫若于黄河上下并濒淮海之地及南自沭阳北抵沂莒贑榆布连珠营每三十里设一总砦就三十里中又设一小砦使斥堠相望而巡逻往来遇贼则并力野战无事则屯种而食此善战者所以常为不可胜以待敌之可胜也又海宁一境【按海宁州即海州也】不通舟楫军粮惟可陆运而凡濒淮海之地屡经盗贼宜加存抚权令军人搬运其陆运之方每人行十步三十六人行一里三百六十人行十里三千六百人行百里每人负米四斗以夹布囊盛之用印封识人不息肩米不着地排列成行日行五百回计路二十八里轻行十四里重行十四里日可运米二百石每运给米一升可供二万人此百里一日运粮之术也又江淮流移之民并安东海宁沭阳贑榆等州县俱发其壮者既为军老弱无所依归者宜设置军民防御司择军官材堪牧守者使居其职而籍其民以屯故地于是练兵积且耕且战内全山东完固之邦外御淮海出没之冦而后恢复可图也胡粹中曰兵贵精不贵多将在和不必众添设帅领团结义兵不足御敌适足以资敌耳田丰等十万戸相继背叛而山东先失团结果何益哉【臣】等谨按元代屯田之制甚详各卫兵所屯已畧见禁卫门矣其余屯政腹里所辖三处辽阳等处行省所辖四处河南行省所辖四处陜西等处行省所辖三处甘肃等处行省所辖五处江西等处行省所辖一处江浙等处行省所辖一处髙丽国亦立屯一处四川行省所辖二十九处云南行省所辖一十二处湖广等处行省所辖二处【志云二处然其所列则三处也】兵志中详列之故其兵饷等事史中絶无可徴大约屯政之为利溥也采其大畧入此余详田赋考又按元代诸军虽不比宋时多立名目亦往往随时随地而名之固不仅分防古军汉军之两大目而已也今取史中所载其分入本考内兵制禁卫郡国诸门者总为罗列于左或有以止书佥调并无制度故军名不见于各门者亦并志于此庶一检阅而元代诸军名皆可毕见焉
　　防古军
　　特黙齐军
　　渐丁军
　　汉军
　　独户军
　　正军戸
　　贴军戸
　　余丁军
　　匠军
　　质子军又曰图尔哈军
　　【臣】等谨按世祖中统元年十一月命汉军质子军于西京宣徳屯驻
　　新附军
　　【臣】等谨按至元十四年十二月有枢宻院言収附亡宋新附请粮官军并通事马军人等之语请粮疑因新附而请粮或宋时本有此军名故亦録之
　　请粮军
　　通事军
　　【臣】等谨按大徳三年正月有差官招诱新附生熟劵军厢禁土军通事马军并身故手额号正军弟男之语皆宋之遗军也但厢禁军元史内所载事甚少当即统在新附军之内矣
　　辽东乣军
　　契丹军
　　女直军
　　髙丽军
　　云南寸白军
　　福建畬军
　　【臣】等谨按此本宋时军名而元招收之者也
　　炮军
　　弩军
　　达尔罕军
　　解盐司军
　　回回军
　　【臣】等谨按此两夏之军也至元八年九月有佥此军事九年五月罢佥
　　无籍军
　　襄阳生劵军熟劵军
　　【臣】等谨按此本宋时军名也详见兵制禁卫郡国各门
　　干讨虏军
　　手号军手记军湼手军
　　【臣】等谨按此三军同实而异名本宋时军名也
　　阿实达军
　　【臣】等谨按至元二十年十月有此军事载入兵制但不知阿实达是人名地名禁卫兵内有阿苏卫军疑即以此军置之也
　　江南盐徒军
　　【臣】等谨按此本宋时军名也见兵制江浙省皆有之
　　驻夏军
　　【臣】等谨按元贞二年三月有増驻夏军为四万人事见本纪是年七月有命湖广江西为此军择牧地事
　　礼店军
　　防城军
　　【臣】等谨按中统元年四月有以西征军人充京师防城军事
　　河南射生军
　　镇守军
　　成都义士军
　　土兵
　　【臣】等谨按宋时已有之如大徳元年收亡宋左右两江土军是也宁国徽州亦有之此当是诸路皆有
　　义兵
　　毛葫芦兵
　　果毅军
　　台军
　　撞兵
　　【臣】等谨按此止见兵志屯田数内在广西两江道都元帅管下以猺獞民丁令之屯田也余无可考葢止此一处用以为屯耳揺撞似当即猺獞
　　弓手
　　元制郡邑设弓手以防盗也内而京师南北两城兵马司外而诸路县尉司巡检司捕盗所皆置巡军弓手职巡逻捕获官有纲运及流徙者至则执兵仗导送以转相授受外此则不敢役世祖中统五年随州府驿路騐民户多寡定额离城池逺处村店及二十戸以上者设立巡防弓手合用器仗必须完备不及二十戸者依数差补若无村店去处或创立聚落店舍亦须及二十戸数其巡军别设不在户数之内闗津渡口必当设立凡军站人匠打捕鹰房鄂拓克窑冶诸色人等户内每百户取中户一名充役免本户差发于九十九户内均摊至元三年省部议随路户数多寡不同难以均摊拟合用人数于本处包银户内每百户选中戸一名当役其本戸税银令九十九戸包纳从之八年御史台言诸路宜选年壮熟闲弓马之人以备巡捕之职弓手数少者増置十六年分大都南北两城兵马司各主捕盗之任南城三十二处弓手一千四百名北城一十七处弓手七百九十五名仁宗延祐二年从江南行御史台请以各处弓手人等往往致害人命役三年者罢之还当民役别于相应户内补换
　　【臣】等谨按元制设弓手以防盗虽不与军旅之役而亦所以缉奸禁乱以固吾圉也故兵志亦载之今节取以附郡国兵之后其夜禁之制捕缉之格不赘述
　　急逓铺兵
　　【臣】等谨按元时又有急逓铺兵之制即古者置邮传命之法也其制始于世祖初年騐地里逺近人数多寡立急逓站铺或十里或十五里二十五里则设一铺于各州县所管民戸及漏籍戸内佥起铺兵中统元年诏随处设立每铺置铺丁五人至元八年申命州县官防视阙少铺司铺兵随路铺兵不许雇人领替须本戸少壮人丁正身应役九年左补阙祖里法罕言诸路急逓铺名不合人情急者急速也国家设官署名字必须吉祥宜更定之遂更为通逺铺【按嗣后仍名急逓想不久即仍旧名】二十年留守司官言初立急逓铺时取不能当差贫户除其差发充铺兵又不敷者于漏籍戸内贴补今富人规避差发永充铺兵乞择其富者令充站戸站户之贫者却充铺兵从之三十一年大都设置总急逓铺提领所降九品铜印英宗至治三年各处急逓铺每十铺设一邮长凡铺卒皆腰革带悬铃持枪挟雨衣赍文书以行夜则持炬火限以时刻各铺展转逓去此其立制之大畧也其逓运文书稽迟损坏之罪及凡所以封记包裹之法有司官照勘防刷之制兵志详言之兹不赘列
　　明太祖洪武元年以刘基言立军卫法遂为一代定制八年改在外都卫为都指挥使司以统各卫所及永乐而后随时省置不一
　　明初止设都司而总兵不常置其后凡天下要害地方皆设官统兵镇守其总镇一方者曰镇守独守一路者曰分守独守一堡一城者曰守备与主将同守一城者曰协守又有提督提调巡视备御备倭等名各因事异职焉其中官出镇自永乐时始后以次添设
　　浙江都司统卫十六所三十五辽东都司统卫二十五所十八山东都司统卫十八所十七陜西都司统卫二十七所二十陜西行都司统卫十二所三四川都司统卫十一所十一土官司三十四川行都司统卫五所八土官司五广西都司统卫九所二十二云南都司统卫二十所二十土官司九贵州都司统卫十八所十二土官司七中都留守司统卫八所一河南都司统卫十一所七湖广都司统卫二十五所三十一土官司三十八湖广行都司统卫八所九兴都留守司统卫三所一福建都司统卫十一所十六福建行都司统卫五所五江西都司统卫三所十一广东都司统卫十五所五十二大寜都司统卫十一所一万全都司统卫十五所七山西都司统卫八所九山西行都司统卫十四所三
　　羁縻卫所洪武永乐间边外归附者官其长为都督都指挥指挥千百戸镇抚等官赐敇书印记设奴儿干都司一卫三百八十四所二十四西北诸部在明初服属授指挥等官给诰印设齐勤防古等六卫西番即古土番洪武初遣人招谕又令各族举旧有官职者至京授以国师及都指挥宣慰使元帅招讨等俱给印诰传以为信所设有都指挥使司二指挥使司一宣慰使司三招讨使司六万戸府四千戸所十七
　　【臣】等谨按各卫所其制度皆已具兵制其余如洪永时某地始设某卫及其后一切损益之事惟择其有闗兵事而可补史书之畧者量为采録于左至民壮土兵兵志言太祖定江东循元制立管领民兵万戸府后从山西行都司言聴邉民自备军械团结防邉闽浙苦倭指挥方谦请籍民丁多者为军时已用民兵然非召募也葢天下已定建立卫所皆屯军自为耕作久之法废兵不得不仰食于民而兵又羸弱不足用由是而召募及民壮之制起矣今亦据史文而叅以他书共録之于左
　　四年正月诏诸处领兵镇守屯戍诸将遇境内有警许乘机调兵剿捕若失误致滋蔓者罪之
　　后至二十八年诏在外卫所遇冦盗猝起设有冦三四十人即调官军一二百人有冦数百人即调数千人刻期捕获指挥千户不躬率士卒及调兵失律误事者罪之
　　十三年九月诏陜西诸卫军士留三分之一守御城池余皆屯田给食以省转输
　　十六年七月诏各都司上卫所城池水陆地里图十七年正月选湖广土民为巡检集乡丁保障
　　布政司靳奎言长阳巴东二县地连容美诸洞蛮人时出刼掠有土民谭天富者率众败之其他所被冦者报官剿捕贼已遁去若于蛮人出没要路选土民如天富者授以巡检俾集乡丁自为保障则蛮不敢窃发矣从之
　　【臣】等谨按此为用湖广土兵之始
　　二十一年二月简天全六番招讨司土民为兵
　　先是招讨髙敬严等请简土民为兵以守御邉境诏许之选得千余人至是副招讨杨藏布奏其事乃改招讨为武职令戍守邉界控制西番仍命景川侯曹震阅视之
　　【臣】等谨按天全六畨乃四川土官此用四川土兵之始
　　二十六年定设巡检司弓兵
　　凡天下冲要之地皆设巡检司其属曰弓兵于丁粮相应人户内佥防应役一年更替凡往来奸细逃军逃囚私盐犯人无引可疑之人皆得捕执官军御盗亦与协力
　　【臣】等谨按弓兵元时有此制此葢仿而行之也据防典则洪武时已肇此制兵志直至治时始类叙及之耳
　　三十一年三月命各卫指挥分任卫所
　　帝谕五府臣曰近闻将帅怠弛自今如一卫五千六百人指挥五员则以四所分四指挥管领中所则掌印官管之凡修缮城池五千户均分其工敌至且守且战四千戸各守四门掌印指挥提调中所总四指挥而一其部伍如城壁不髙壕堑不深屯粮不勤则坐本管之罪军容不整器械不精操练不熟则罪分管之官其谕各卫一体处分慢令者究治之
　　惠帝建文四年十二月【时成祖已入立】免北平保定永平三府募军为民
　　【臣】等谨按此乃靖难师起时所募以其有功故削军籍也
