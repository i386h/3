<!-- { "loadSidebar": true } -->
　　【臣】等谨按金自大定以来南郊之礼时一举行泰和兴定间有祭后土事大约礼同祈祷非北郊之大祀别详祈禳门礼志详载郊制而摄祀不着于史惟方邱仪一篇实北郊正典录之以存其槩
　　元世祖至元五年九月建后土太宁宫
　　十二年二月立后土祠于平阳之临汾
　　是月命集赛台察罕布哈侍仪副使关思义真人李徳和代祀岳渎后土
　　【臣】等谨按祭祀志代祀岳镇海渎自中统二年始凡十有九处分五道后分东南西三道后土为十九处之一属西道道遣使二人嵗往祠之厯朝以为常不悉载
　　武宗至大二年十二月诏行北郊
　　先是尚书省臣及太常礼官言郊祀者国之大礼今南郊之礼已行而未备北郊之礼尚未举行今年冬至南郊请以太祖配眀年夏至北郊以世祖配帝皆是之至是尚书太尉右丞相托克托等复言南郊祭天于圜丘大礼已举其北郊祭皇地只于方泽并神州地只五岳四渎山林川泽及朝日夕月此有国家所当崇礼者也当圣眀御极而弗举行恐遂废弛制命即行眀年正月中书礼部移太常礼仪院下博士拟定北郊从祀朝日夕月礼仪博士李之绍蒋汝砺疏言按方丘之礼夏以五月商以六月周以夏至其丘在国之北礼神之玉以黄琮牲用黄犊币用黄缯配以后稷其方坛之制汉去都城四里为坛四陛唐去宫北十四里为方坛八角三成每成高四尺上濶十六步设陛上等陛广八尺中等陛一丈下等陛一大二尺宋至徽宗始定为再成厯代制虽不同然无出于三成之式今拟取坤数用六之义去都城北六里于壬地选择善地于中为方坛三成四陛外为三壝仍依古制自外壝之外治四面稍令低下以应泽中之制宫室墙围器皿色并用黄其再成八角八陛非古制难用其神州地只以下从祀自汉以来厯代制度不一至唐始因隋制以岳镇海渎山林川泽丘陵坟衍原隰各从其方从祀今盍叅酌举行九月太常礼仪院复下博士检讨合用器物
　　仁宗延祐元年四月太常寺臣请立北郊不允
　　至大中议行北郊既而仍未举行至是太常复以为请帝谦逊未遑北郊之议遂辍
　　明太祖吴元年八月方丘成
　　时命有司营建庙社乃筑方丘于太平门外钟山之阴为坛二成上成广六丈高六尺四出陛各广一丈八级下成四面各广二丈四尺高六尺四出陛南面广一丈二尺东西北各一丈皆八级壝去坛十五丈高六尺四面为櫺星门南三门中广一丈二尺六寸左一丈一尺四寸右一丈六寸东西北门各一皆广一丈四寸外垣四面各六十四丈南三门中广一丈六尺四寸左一丈二尺四寸右一丈二尺二寸东西北门各一皆广一丈二尺四寸库五间在外垣北南向厨房五间宰牲房三间皆南向天池一在外垣西南隅瘗坎在内壝外壬地四年三月改筑坛上成面径三丈九尺四寸高三尺九寸下成周围坛面皆广一丈五尺五寸高三尺八寸上下二成通径七丈四寸高七尺七寸壝去四面各八丈九尺五寸外垣去壝四面各八丈二尺壝高四尺三寸外垣高三尺三寸
　　洪武元年二月定北郊礼
　　时勅礼官及儒臣定议中书省臣李善长等具厯代沿革以进遂定夏至祀皇地只于方丘以五岳五镇四海四渎从祀三年増祀天下山川之神礼如岳镇七年増设天下神只坛
　　李善长等方丘説曰三代祭地之礼见于经者夏以五月商以六月周以夏至日祀于泽中方丘盖王者事天明事地察故冬至报天夏至报地所以顺阴阳之义也祭天于南郊之圜丘祭地于北郊之方泽所以顺阴阳之位也周礼大司乐冬日至礼天神夏日至礼地只礼曰享帝于郊祀社于国书曰敢昭告于皇天后土按古者或曰地只或曰后土或曰社皆祭地也此三代之正理而释经之正説自郑元惑于纬书为夏至于方丘之上祭昆仑之只七月于泰折之坛祭神州之只析而二之后世宗焉一嵗二祭元始间王莽奏罢甘泉泰畤复长安南北郊以正月上辛若丁天子亲合祠天地于南郊后世又因之合祭由汉厯唐千余年间亲祀北郊者惟魏文帝之太和周武帝之建徳隋高祖之开皇唐宗之开元四帝而已宋政和中专祭者四南渡以后则惟摄祀元皇庆间议夏至专祭地未及施行今当以经为正夏至日祀方丘以五岳五镇四海四渎从祀
　　二年五月始祀地于方丘
　　八月建望祭殿三年五月建斋宫六年五月建陪祀官斋房于北郊斋宫之西南
　　三年五月祀地于方丘奉仁祖配
　　先期告庙至日行礼仪物礼乐如二年圜丘之仪
　　四年正月建方丘于中都
　　十二年正月合祀地只于大祀殿
　　世宗嘉靖九年二月议南北郊分祀
　　十年四月方泽成
　　建坛于安定门外之东二成坛面黄瑠璃甎用六八阴数陛九级用白石围以方坎周四十九丈四尺四寸深八尺六寸广六尺内壝方二十七丈二尺高六尺外垣二重内外櫺星门制如圜丘内北门外西瘗位东灯台南门外皇只室外西门外迤西神库神厨宰牲亭祭器库北门外西北斋宫又外建四天门西门外北为銮驾库遣官房内陪祀官房又外为坛门门外为泰折街坊防坛地千四百余亩
　　五月祀皇地只于方泽奉太祖配
　　既分建郊坛遂号祖陵山曰基运皇陵山曰翊圣孝陵钟山曰神烈显陵山曰纯徳并天寿山俱从祀方泽居岳镇之次仍俱祀于地只坛
　　潘潢议畧曰臣闻礼者体也昔者圣人作易设卦观象以干为天为君为父以坤为地为母为妻为臣而系之曰天尊地卑乾坤定矣卑高以陈贵贱位矣此礼所由生也是故因天事天祭帝于郊因地事地祭社于国燔柴泰坛崇效天也瘗埋泰折卑法地也眀王者父干母坤礼至而辨示民严上焉故孔子曰天无二日土无二王禘尝郊社尊无二上知其説者之于天下也其如视诸斯乎盖慎之也以此坊民后世乃犹有合享分郊如新莽匡衡之云者其于上也不亦二乎臣愚窃谓礼有贵多亦有尚寡文质无常惟称之适圜丘不屋致诚之极也眀堂大享宜非所施是故扫地之典义不可旷奕奕郊庙列圣作之践位行礼于今百祀神灵之所依祖宗精神之所聚律之以春秋讥毁泉台之法而揆之以诗人勿翦勿拜之意有其举之孰敢废乎是故大祀之殿义不可隳按尚书孝经春秋凡言郊皆防名之曰郊不别云某郊盖郊以眀天道郊则天神格祭天于郊皆直系之天更不并云天地是知祭天之外无郊郊祭之中无地易眀也匡衡徒见天子有兆于南郊之语妄意祭地当于北郊其言本孝经纬于经无据且北既阴方地象母位则郊配亦当以其类矣严母莫大于配地古有之乎是故北郊之谬义不可袭王者受命有天下谓之有土古者天子大社丘方五丈封土五色祭后土焉凡封建诸侯则各割其方色之土苴以白茅而锡之使各立社祭于其国亦曰胙土是天子大社五土王社自祭畿内分土诸侯独得祭其方土而已故曰王者有分土祭天地诸侯方祭祭土而尚书周官礼记皆谓祭地曰社或曰后土曰冢土曰大亦曰地又曰土丘方曰方丘折曰泰折天下之社莫大焉社之为大昭昭矣自郑诸儒牵附防纬误分泰折为祭昆仑方丘为祭神州于是大社自为五土之神而夏至祭地别在北郊夫五土之神非地而何旅五帝独非祭天耶周礼宗伯师甸用牲于社太祝大师大防同宜于社小祝冦戎之事保郊祀于社大司马搜田献禽祭大合军以先恺乐献于社大司冦军旅之事涖戮于社类皆言社而不及稷臣谓此天子大社也张载曰大社王为羣姓所立必在国外王社王所自立必在城内夫大社既在国外则小宗伯建国之神位所为右社稷左宗庙者固王自立之社而大社无稷矣汉儒乃谓大社有稷王社无稷是无怪其以社为地别体而杂求诸泰折方丘卒起后来纷纷之议非胡宏王炎诸臣相继讲正流惑可胜慨乎
　　又欧阳铎议畧曰谨按周礼冬至圜丘夏至方丘可以见天地之分祀矣然未知其兆于南郊欤抑南北二郊欤不可考也及考大宗伯掌建邦礼则禋祀祀天血祭祭社而无祭地之礼小宗伯掌建神位则右社稷左宗庙五帝四郊而无地只之位司服则祀天大裘祭社希冕而无祭地之服乃若大宗伯苍璧礼天黄琮礼地圭璋琥璜礼四方则无礼社之玉典瑞四圭祀天两圭祀地璋邸射祀山川则无祀社之圭何其阙畧如此耶或谓天子之社非诸侯各祭一方者比古无北郊社以祭地也故尊与郊等亲与庙并故武王伐商类于上帝即宜于冢土成王迁洛用牲于郊即社于新邑周礼盖言地即不言社言社即不言地耳信斯言也则所谓右社稷又曰泽中方丘何其乖错如此耶意者国门之内除地为泽而筑丘祭社如古者坛墠之制欤或社稷在国都之右因泽为丘不必于门内欤古不可悖亦不可泥得其意不践其迹时之为贵可也
　　太祖亲祀北郊七
　　【洪武二年五月癸夘　　　三年五月戊申四年五月癸丑　　　五年五月戊午】
　　【六年五月癸亥　　　七年五月己巳九年五月己夘】
　　世宗亲祀北郊四
　　【嘉靖十年五月壬子　　　十四年五月癸酉十六年五月癸未　　十八年五月甲午】
　　穆宗亲祀北郊一
　　【隆庆元年五月辛酉】
　　神宗亲祀北郊二
　　【万厯四年五月戊午　　　七年五月癸亥】
　　熹宗亲祀北郊一
　　【天启五年五月乙丑】
　　愍帝亲祀北郊四
　　【崇祯二年四月癸未　　　十三年五月甲申十四年五月戊子　　十五年六月甲子】
　　方泽大祀仪【洪武元年定】
　　正坛第一成设皇地只位正中南向玉用黄琮币用黄色牲用黄犊第二成设五岳位在东四海位次之五镇位在西四渎位次之位用纯犊一五岳五镇帛各五四海四渎帛各四各随其方色散斋之日皇帝备法驾至天下神只坛祭告其正祭仪物礼乐并与圜丘同惟改望燎为望瘗礼成诣太庙报谢
　　方泽大祀仪【嘉靖十年定】
