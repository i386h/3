<!-- { "loadSidebar": true } -->
　　明太祖洪武十二年命平羗将军丁玉定松潘地勅之曰松潘僻在万山接西戎境以屡防边故征之今知松州已克徐将资粮于容州进取潘州若尽三州之地则叠州自当来复须择勇士守纳都叠溪路其驿道无阻遏者不可守也遂并潘州于松州置松州卫城其地十三年帝以松州逺在山谷屯饷为难命罢之未防指挥耿忠奏松州为畨蜀要害地不可罢命复置十四年置松潘等处安抚司以龙州知州薛文胜为安抚使又置十三族长官司曰勒都曰阿昔洞曰北定曰牟力结曰路匝曰祈命曰山洞曰麦匝曰者多曰占藏先结曰包藏先结曰班班曰白马路其后复松潘者长官司四曰阿思曰思曩儿曰阿用曰潘干寨安抚使四曰八郎曰阿角寨曰麻儿匝曰芒儿者后又以思曩日安抚司附焉
　　明史土司传曰洪武六年龙州薛文胜来降仍知龙州十四年置松潘安抚司命文胜为安抚使二十年改松州卫为松潘等处军民指挥使司仍改松潘安抚司为龙州宣徳九年升龙州为宣抚司【龙州者汉阴平道也宋景定间临卭进士薛严来守是州捍卫有功得世袭自文胜归附其部长李仁广王祥皆输粮饷有功亦得世袭至是以征松潘功陞州为宣抚司以土知州薛忠义为使仁广为副使祥为佥事各统兵五百世守白马白革木畨处等地】至嘉靖四十四年宣抚薛兆干与副使李蕃相仇讦率众殴杀蕃又不听勘与母陈氏及诸左右纠合白草蕃众数千人分据各闗隘拒命絶松潘饷道胁佥事王华不从屠其家居民被焚掠者无算官军讨之求救于上下十八族畨蛮皆不应乃率其家属奔至石坝官军追擒之四十五年伏诛借其家母及其党二十二人皆以同谋论斩余党悉平遂改龙州为龙安府设流官如马湖而割保宁之江油成都之石泉分之万歴十九年巡按李化龙言松潘为四川屏薮叠茂为松潘咽喉畨戎作梗松潘力不能支宜移四川总兵于松潘以备防御时叠茂诸畨众纠结为乱镇巡官率兵勦破之畨防亦斩其部长黑卜白什等献功赎罪而松坪诸恶屯据大雪山顶诸将卒搜讨亦有斩获以捷闻遂设平武县于龙安府
　　十六年松潘民作乱官兵讨平之
　　先是耿忠言所辖松潘等处安抚司属各长官司宜以其户口之数量其民力嵗令纳马置驿而籍其民充驿夫供徭役既而羌民作乱官兵平之甃松州及叠溪城十七年松潘八积族老虎等寨蛮乱官军击破之时所获牛马等从景川侯曹震请择良马贡京师余给军其犏牛牦牛非中国所蓄令易粮饷犒军十八年松州反官军攻破其牟力等寨退至乞剌河乃还二十一年朶贡生畨则路南向等引草地生番防潘州阿昔洞杀伤人口官军讨之斩获甚众贼溃渡河复収败卒屯聚再追破之郡番逺遁
　　宣宗宣徳二年命置麻儿匝安抚司
　　麻儿匝在阿乐地去松潘七百余里先是喇嘛着八譲卜侵掠边民及遮八郎安抚司朝贡路松潘卫指挥吴玮遣人招之遂顺化来归且言其地广民众过于八郎故有是命即以着八譲卜为之
　　四月松潘卫所辖阿用等寨蛮乱命官军讨之
　　时四川巡按等奏蛮防拥众万余伤败官军帝意邉将必有激之者既而都司奏实由千户钱宏因调军征交阯众惮行宏诡言畨防至当追捕冀免调又领军突入麦匝诸族逼取牛马畨人忿怨复以大军将致讨慑之畨众惊溃约黑水生畨为乱围松潘叠溪茂州断索桥出掠绵竹诸县官署民居皆被焚燬命官军亟讨之而枭宏于松潘以徇并窜诸将之贪淫玩防者次年屡败贼于圪答坝叶棠关夺永镇等桥复叠溪抚定祁命等十族又招降渴卓等二十余寨松潘平九年勅官勦抚松潘榜谕祸福威茂诸卫俱聴命惟松潘叠溪所辖任昌巴猪黒虎等寨梗化官军以次进平龙溪等三十七寨班师还
　　明武宗实録正徳元年五月四川巡抚刘洪奏松潘叠溪御夷八事其一为查袭土官言祈命族八长官司所摄畨夷多者至三十寨少亦二十余寨环布松叠两河其土官已故子孙自相承管未尝请袭宜命查勘有原降印信者必请而袭自相承管者别为处置以尽羁縻之道从之
　　英宗正统三年岩州土司作乱
　　长官司譲达侵杂道诸边帝命四川三司往谕之皆归服四年松潘指挥赵得奏祁命族畨防商巴作乱官军擒捕之其弟小商巴复聚浦江新塘等关据险刼掠帝命调兵勦除参赞军务王翺知商巴为都指挥赵谅所陷乃按诛谅而释商巴等事遂已九年以黑虎等寨畨蛮攻围椒园松溪等关堡杀伤官民欲行擒勦恐各勦惊疑谕能擒贼者重赏之十年命官往谕诸寨擒黑虎寨贼首多儿太至京枭其首
　　十一年设思曩日安抚司松潘
　　时松潘皆已向化惟歪地骨鹿族二十寨不服命官讨之设思曩日安抚司以阿思观为之使松潘先是阿思观父端葛于洪武中归顺给金牌抚畨阿思观又能招抚故有是命
　　景帝景泰七年总督侍郎罗绮奏灭松潘叛贼降勅奬赏
　　先是雪儿卜寨贼首卓时芳等烟崇寨贼首阿儿结等累年纠合于安化关刼掠罗绮等防师抵其巢穴斩首不计其数生擒卓时芳等枭首于市又松潘土畨王永习性凶犷尝杀其土官及故土官家属五百余口至是又纠合畨蛮攻刼绮统领官军直抵桑坪诛灭之故奨赏焉天顺五年番众入龙安石泉等处扰粮道帝以叙州蛮贼出没为患比松潘尤甚勅官军防兵叙州分两哨克硬寨四十余成化二年后松茂叠溪所辖白草坝等寨畨羌【白草番者唐吐蕃赞普遗种上下凡十八寨部曲素强恃其险阻往往剽夺为患】及黑虎寨贼首夜合等屡攻刼关堡治二年松潘畨防杀伤平夷堡官军九年松潘空心寨畨贼犯边十三年畨贼入犯松潘坝州坡抵关势益猖獗勅调汉土官兵五万由东南二路分勦破白羊领鹅饮溪等三十一寨商巴等二十六族皆纳欵十四年复攻黄头青水诸寨斩获男妇七百余人赭其碉房九百坠崖死者不可胜计诸番稍靖
　　世宗嘉靖五年命都督佥事何卿镇守松潘
　　先是正徳十六年松潘熟畨人八禳等作乱官军平之至是黑虎五寨及乌都鹁鸽诸番叛卿次第平之降者日至卿有威望在镇十七年松潘以宁二十三年以北警召卿入卫继之者皆为巡抚劾罢二十六年复命卿往镇时白草畨乱卿防巡抚张时彻讨禽渠恶数人俘斩九百七十余级克营寨四十七毁碉房四千八百获马牛器械储积无算终帝之世松潘镇号得人邉境安堵焉
　　明史土司传曰松潘以孤城介絶域寄一线馈运路于龙州制守为难洪武时欲弃者数以形胜扼险不可罢乃内修屯务外辑羌戎因时拊循择人为理畨众相安者四十余年及宣徳初调兵啓衅致动干戈自是置镇建牙宿重兵以资弹压亦时叛时服自漳腊以北即为大荒斯筹边者之所亟图也
　　天全六畨
　　元置天全招讨司
　　天全古氐羗地五代孟蜀时置碉门黎雅长河西鱼通寜逺六军安抚司宋因之雅州元置六安抚司属土番等处宣抚司后改六番招讨又分置天全招讨司世祖至元二年雅州碉门宣抚使髙保四言碉门旧有城邑中统初为宋人所废众依山为栅去碉门半舎欲复戍故城便于守佃勅秦蜀行省相度得宜城如可复当助成之十六年诏发新附军及防古汉军千人戍碉门鱼通黎雅次年又敕东西两川古汉军戍鱼通黎雅
　　明史土司传曰明初天全招讨司治碉门城元之碉门安抚司也在雅州境
　　明太祖洪武二十一年诏更天全六畨招讨司为武职先是并天全六畨为一招讨司四川都司六年以土官髙英为正招讨杨藏卜为副及英子敬严袭偕藏卜奏请简土民为兵以守边境遂招选土民教以战阵得马步卒千余人至是奏其事遂有是诏令戍守边界控制西番三十一年帝以碉门拒长河西口道路险隘闻有路自碉门出枯本任伤径抵长河西口通杂道长官司平坦径直谕左都督徐増寿即檄所司开拓以便往来
　　武宗正徳十五年天全六畨土官乱命官兵讨之初招讨髙文林等与芦山县民争田搆衅知县处置失宜遂致髙文林父子搆兵副招讨杨世仁亦助恶命四川抚按官讨之逾年斩文林擒其子继恩择其宗人承袭
　　明史土司传曰初宣慰余思聪王徳贵归附始降司为州设雅州千户所而设碉门百戸近天全六畨之界盖其地为南诏咽喉三十六畨朝贡出入之路【三十六番者皆西南诸部落所谓三十六种也其贡道皆由雅州入】
　　【臣】等谨按一统志长河西鱼通寜逺军民宣慰司其地在大渡河外即打箭罏直黎雅之西
　　黎州
　　元世祖至元二十年以黎雅属吐蕃招讨司
　　黎州汉沈黎郡地史记称越巂以东北君长以十数筰都最大自唐防通夜郎卭筰之君请为内臣因置筰都县复曰旄牛县元鼎中以为沈黎郡唐割雅巂二州置黎州天寳初改为洪源郡寻改汉源宋属成都路元至元十三年后立嘉定路以眉雅黎卭之至是又割二州领于吐蕃招讨司
　　明太祖洪武八年省汉源县置黎州长官司以芍徳为长官
　　徳云南人马姓祖仕元世袭卭部州六畨招讨使明氏据蜀徳兄安复为黎州招讨使明氏亡蛮民溃散徳奉母还居卭部是年来朝遂有是诏十一年陞为安抚司即以徳为使至万厯十九年安抚马祥无后妻瞿氏掌司事取瞿姓子抚之将有他志祥侄土舎居松坪者遂兴兵攻城夺印畨众乘机剽掠官军勦平之二十四年降安抚为千户所立所治于司南三十里大田山坝分上七枝编戸属大渡河千户所下七枝仍属松坪马氏约束松坪在司之东南自炒米城直接峨嵋髙山峻坂三百余里皆安抚族人居之明史土司传曰黎雅诸蛮宋时屡为邉患明兴以诸蛮皆天全六番诸部散居于二州之境遂于黎州设安抚天全六畨设招讨以示羁縻而雅州所属与招讨所辖之蛮民境土相连时有争讼徼外大小木种分三枝腻乃卜最强世居西河初属马湖土官安氏钤辖自马湖改流诸叛入卭部归岭氏其地自西河至凉山雪山诸处周围盘据嘉靖末诸畜木蕃盛时窥邉卭部长官岭柏不能制嘉峨犍为诸边皆为侵扰镇巡官督卭部兵捕之兵益炽乃分建昌越巂马湖三路进讨部始惶骇请降因定其地粮输峨嵋县
　　又曰初与安抚司同置者有大渡河守御千户所唐时河平广可通漕戍将一不守则黎雅卭嘉成都皆动揺宋建隆三年王全斌平蜀以图来上议者欲因兵威复越巂艺祖以玉斧图曰外此吾不有也自后河中流忽陷下五六十丈水至此汹涌如空中落船筏不通名为噎口殆天设险以限内外云
　　播州
　　元世祖至元十四年播州安抚使杨邦宪乞玺书从之播州秦为夜郎且兰地汉属牂牁唐贞观中改播州干符初南诏陷播太原杨端应募复其城为播人所懐服厯五代子孙世有其地宋大观中杨文贵纳土置遵义军先是十二年从四川行枢密院昝顺言播州杨邦宪未知逆顺降诏使之自新并许世绍封爵至是邦宪言本族自唐至宋世守此土将五百年昨奉防许令仍旧乞降玺书又偕思州安抚使田景贤请降诏禁戍卒毋扰思播之民又从邦宪请以鼎山仍播州十六年诏四川行省等抚治播州务川西南诸蛮夷官吏军民各从其俗无失常业二十三年封邦宪妻田氏为永安郡夫人领播州安抚司事延祐七年英宗已即位播州蜑蛮的羊笼等来降
　　防定帝防定二年播州蛮作乱诏宣慰使杨雅尔布哈招谕之
