<!-- { "loadSidebar": true } -->
　　钦定四库全书
　　钦定续文献通考卷一百八
　　乐考
　　度量衡
　　宋理宗时姜防进大乐议请正权衡度量
　　夔言雅俗乐髙下不一宜正权衡度量自尺律之法亡于汉魏而十五等尺杂出于隋唐正律之外有所谓倍四之器银字中管之号今大乐外有所谓下宫调下宫调又有中管倍五者有曰笛孤笛曰双韵十四以意裁声不合正律繁数悲哀弃其本根失之太清有曰夏笛鹧鸪曰胡卢琴渤海琴沈滞抑郁腔调含糊失之太浊故闻其声者性情荡于内手足乱于外礼所谓慢易以忘节流以忘本广则容奸狭则思欲者也家自为权衡乡自为尺度乃度于此谓宜在上明示以好恶凡作乐制器者一以太常所用及文思所颁为凖其他私为髙下多寡者悉禁之则斯民顺帝之则而风俗可正
　　【臣】等谨按乐志云理宗享国四十余年礼乐之事未尝有所改作绍定四年上皇太后册寳始新制乐曲行事于是姜防乃进大乐议前考指为宁示嗣位云云疑误
　　辽道宗太康八年三月诏行秬黍所定升斗
　　元世祖中统二年八月颁斗斛权衡
　　至元十三年五月定度量
　　二十年五月颁行宋文思院小口斛
　　刑部尚书崔彧言宋文思院小口斛出入官粮无所容隠所宜颁行从之
　　世祖时东平布衣赵天麟上防论同制度畧曰昔有虞巡狩同律度量衡臣考虞夏商周之法不可得而详矣惟刘歆之义载在班书最为详悉一曰备数二曰和声三曰审度四曰嘉量五曰权衡方今数已宣于天下厯已职于太史乐已总于太常声已协于协律其所以稍有未定虽定而未齐一者度量衡而已矣臣居山东但见山东数郡或隔一镇或间一河其度之长短量之多寡衡之轻重已皆不相同矣则又何以示四海一家之平乎元史张思明传曰大德初擢左司都事有献西域秤法者思明以惑众不用
　　多尔济巴勒传曰至正中为辽阳行省平章政事其俗编栁为斗大小不一豪贾猾侩得以髙下其手民咸病之即饬有司厉防禁　称量诸物乃毕集而价自平
　　明太祖洪武元年令铸造铁斛斗升付戸部收粮用以较勘仍降其式于天下
　　凡天下官民人等行使斛斗秤尺俱有一定法则颁行各司府州县收掌务如式成造较勘相同印烙给降民间行使其在京仓库等处户部较勘印烙发用至二十六年定凡使用斛斗秤尺着令木秤等匠计算物料如法成造所用铁力木杉木板枋生铁等项行下龙江提举司等衙门照数放支其合用锤钩行下寳源局督工铸造如是成造完备移咨户部较勘收用
　　大明令曰斛斗秤尺司农司照中书省原降铁斗铁升较定则様制造发直府各州及呈中书省转发行省令各府依法制造较勘付各州县仓库收支行用其牙行市铺须赴官印烙乡村人民所用与官降相同方许行使
　　十二月命在京兵马指挥司并管市司毎三日一次较勘街市斛秤尺
　　邱濬大学衍义补曰臣按律者气之管所以作乐者也而度量衡用以度长短量多寡称轻重所用与律不同而帝舜巡狩所至同律而必及于度量衡何哉盖以度量衡皆受法于律于此审之三者之法制皆与律同斯为同矣诚以是三物者其分寸龠合铢两皆起于黄钟而与气之律同出于一按律固可以制度量衡而考度量衡亦可以制律此圣人制律而及度量衡之本意也然圣人不徒因律而作乐而用之于郊庙朝廷之上而又颁之于下使天下之人用之以为造作出纳交易之则焉其作于上也有常制其颁于下也有定法茍下之所用者与上之所颁者不同则上取于下者当短者或长当少者或多当轻者或重下输于上者当长者或短当多者或少当重者或轻下亏于民上损于官操执者有増减之弊交易者有欺诈之害监守出纳者有侵尅赔偿之患其所闗系盖亦不少也是虽唐虞之世民淳俗厚帝王为治尚不之遗而况后世民伪日滋之时乎乞饬所司毎正岁申明旧制自朝廷始先校在官之尺度斗斛权衡使凡收受民间租税器物不许过则又于凡市场交易之处悬挂则様以为民式在内京尹及五域兵马司官在外府州县官每月一次校勘宪臣出巡所至必令所司具式呈騐公私所用有不如式者坐其所司及所造所用之人是亦王政之一端也
　　又曰臣按宋太宗太宗皆起自民间熟知官府出纳之弊故其在位首以谨权量为务史谓比用大称如百斤者皆悬钩于架植镮于衡或偃手或抑按则轻重之际殊为悬絶于是更铸新式悉由累黍而齐其斤石不可得而増损也又令每用大称必悬以丝防既置其物则却立以视不可得而抑按由是观之可见古昔好治之君莫不爱民其爱民也凡官吏可借以害民者无不预为之禁革则虽一毫之物不使过取于民彼其具文移着律例约束非不备刑罚非不严然利之所在人惟见利而不见害往往外法以巧取依法以为奸孰若毎事皆立为一法如宋人之于权衡必齐其斤石不可得而增损又俾操执者却立以视而不得抑按噫使凡事事皆凖此以立法则官吏无所容其奸而小民不至罹其害矣
　　宣宗宣德三年三月较凖各仓斗斛
　　命各仓斗斛凖洪武中制度官为较勘印烙木筹上刋年月及提调官吏姓名亦用印烙凡官斛筹非官印烙者不用私造者问罪至七年令重铸铁斛毎仓各以一给之永为法则
　　周忱言行録曰宣德间忱为工部右侍郎巡抚南直先是欠粮粮长往往私造斛斗大入小出忱奏行南京工部铸造铁斛发属县依造木斛较勘烙印给与粮长收槩于是出入均平
　　英宗正统元年令部颁铁斛等于仓库
　　各布政司府州县仓分嵗收粮五十万石及折收仓库嵗收布绢等物十万匹以上者工部各给铁斛一铜尺木秤各一又令各处斛斗秤尺府州县正官照依原降式様较勘相同官民通用仍将式様常于街市县挂听令比较
　　【臣】等谨按实録云是年二月陜西按察副使金濓奏西安原降铁斛铜尺木秤便于收支今甘肃等卫仓库因无前项斛与秤尺作弊多端乞行各布政司及直府州悉照原降式様成造以凭收支较勘九月儧运粮储总兵官各处巡抚侍郎至京防议军民利便事宜一苏松诸处官仓原有洪武中颁降铁斛升斗年久废矣出纳之际军民受弊应令府县量计合用铁斛升斗备料送付南京工部防官依式铸造颁给备用命准行之此即防典之所载也
　　景帝景防二年颁等秤天平于内外
　　令工部成造等秤天平各四十颁给户部及在外收支衙门掌管用使其所属各许依式成造应用
　　宪宗成化二年题准私造斛斗秤尺行使者依律问罪两邻知而不首者事发一体究问
　　五年命重发铁斛依法置造
　　以新旧铁斛大小不一仍令工部照洪武年间铁斛式様重新铸造发江南江北山东河南兑粮诸处令兑粮官员依式置造木斛送漕运衙门较勘印烙给发交兑
　　防典曰是年又令京城内外并顺天府所属地方凡诸色货物行人依式制造平等斛斗秤尺天平等赴官较勘印烙方许行使违者如律治罪知情扶同互相借用者事发一体究问
　　十五年五月命添铸斛给散所司为式
　　先是总督漕运总兵都御史等官奏运粮官军告言有司粮里长交兑粮米多用小斛不依原领印烙木斛少米凡六七合而粮里长又告称官军印烙木斛较之本处铁斛多米至五六合今宜于山东河南浙江江西湖广五布政司应天苏松等十三府及徐州淮二水次兑粮处所京通天津蓟州四収粮仓淮安徐州临清徳州四支粮仓并两总督漕运十二把总兵共四十三处各给一铁斛就令漕运官军措置工料如成化六年所降式铸之送户部较勘相同给发各处仓分依式置造印烙木斛应用敢有私造木斛大小不同者皆治以罪事下户部议以为前此铁斛俱依式铸造岂有大小不一但有未及降到处今拟京通二仓及江南北山东河南四处已有者不必另铸其余合如所请铸造给降毎斛识以成化十五年奏准铸成永为法则十三字及监铸官员匠作姓名较定送部仍取京仓旧斛重较令漕运官顺带给发较造印烙木斛收用从之至九月户部覆准漕运巡抚等官所奏事宜将新铸铁斛给发各处遵用仍尽收其旧斛
　　十七年八月较定权量
　　武定正徳元年颁发铜法
　　时议准工部行寳源局如法制造铜法三十二副毎副大小二十个俱錾正徳元年寳源局造字号送部印发浙江等布政司及各运司并南直府州各依式様支给官钱一体改造颁降行使
　　八年六月颁给广东斛斗秤尺
　　户部覆广东左布政司罗荣所奏地方军民利病事其一言广东因非运粮去处原无降给斛斗秤尺宜行工部铸造较勘平凖发回应用以絶弊端从之
　　世宗嘉靖二年定私造斛斗秤尺等罪
　　时定市易诸法凡私造斛斗秤尺及作弊増减者官降不如法者提调官失勘者其在市行使不经官司较勘印烙者仓库官吏私自増减官降支收不平者监临官知而不举及失觉察者各定罪有差
　　三年七月铸铁斛给诸边仓
　　巡抚直御史王官请命户部铸造铁斛颁给宣大诸仓以为出纳之凖从之因命户部并给诸边
　　八年六月新定天平铜法颁行
　　诏天下司府州县起解官银俱照钦定天平铜法不得妄増耗银违者抚按官治罪其两京内外各衙门听科道查仍勅内府将旧用铜法送工部改造如制从都给事中蔡经议也
　　防典曰是年奏准制天平法马一様七副六副分给各司并监收内府银料科道官一副留部堂为式
　　二十四年十月补置铁斛分给该兑地方令运军到时赴官告领
　　四十五年题准南京供用库斛斗升秤等行南京工部拨匠料造三千八百七十六副
　　穆宗隆庆四年新铸法马颁行
　　防典曰旧法马轻重参差令户工二部公同较勘行寳源局铸造节慎库太仓光禄寺太仆寺荆杭抽分两厰两直十三省及七边郎七钞闗五运司各法马一様四十副仍行抚按转行各府州县照依新降式様铸造
　　神宗万厯十年六月工科给事中傅来鹏奏准各处库用法马以部降为准旧者一槩解部销毁
　　十九年闰三月令收解钱粮俱照嘉靖年颁行法马先是嘉靖年颁行旧法马轻重与民相同隆庆年有新钦降法马毎百两重一两二钱收纳通行民不胜困科臣叶初春上疏曰新法马之设非制也各省钱粮斛官者十之三杂用者十之七一概加増而火耗又复不减兹欲铸而颁降日乆更改不无动扰若京解用新法马杂派用旧法马又非画一之法宜照原降法马平收平解分外不得加増违者访实究诏可
　　【臣】等谨按明代遣使外夷时有记其权量之制者附録于后
　　陈诚【永乐时人】使西域记曰哈烈国不置斗斛惟用权衡
　　马欢【永乐时人】瀛涯胜览曰古里国用番秤名番剌失秤之权钉定于衡未称凖则活动于衡中提起平为定盘星称物则移凖向前其量法铸铜为升行使番名党戞黎
　　又按乐考之载度量衡以其皆本于律而其制可参考耳如祗载宋辽以来校勘颁行诸事似于乐都不相闗特马考及王圻续考体例有之兹亦编年排列实于三者制度槩阙如也窃意宋制粗具前考即末造或不至悬殊辽金元则简册鲜徴矣明代去今差近其説有可旁稽者随所见録之以资考订于制度仍不能详也
　　愍帝崇祯十四年诏定律尺
