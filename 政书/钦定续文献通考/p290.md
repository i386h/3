<!-- { "loadSidebar": true } -->
　　庙在太医院北名景惠殿永乐中建【前为景咸门门东为神库西为神防】至是诏重修仍厘正祀典正位伏羲神农黄帝以勾芒祝融风后力牧配其从祀僦贷季天师岐伯伯髙鬼防区俞跗少俞少师桐君太乙雷公马师皇十人外复増伊尹扁鹊淳于意张机华陀王叔和皇甫谧葛洪巢元方孙思邈韦慈藏王氷钱乙朱肱刘完素张元素李杲朱彦修十八人东庑僦贷季以下十四人西庑华陀以下十四人【牲用太牢器用笾豆簠簋】嵗以仲春仲冬上甲日遣礼部堂上官行礼太医院堂上官二员分献先是十五年建圣济殿于文华殿后以祀先医嵗遣太医院正官行礼至是以景惠殿为正祀而圣济之祀并举不废
　　【臣】等谨按礼志载嘉靖间建三皇庙其实创始于永乐时若东庑从祀十四人缺少俞乃书十三人祭以仲春冬上甲日以冬为秋用太牢为少牢则字之讹也兹据实録防典春明梦余録正之
　　亲祭帝王庙仪
　　先期太常寺预设牲醴香帛乐舞等如仪锦衣卫设随朝驾设皇帝拜位于殿中设御幄于景徳门外之左是日早免朝皇帝服常服御奉天门太常寺卿跪奏请皇帝诣帝王庙祭歴代帝王皇帝乘舆由长安右门出至庙门由中门入至幄次降舆具祭服出导引官导皇帝由中门中道至拜位典仪唱乐舞生就位执事官各司其事内赞奏就位皇帝就拜位典仪唱迎神乐作乐止内賛奏搢圭上香皇帝三上香讫奏出圭复位内賛奏两拜兴平身【传賛陪祀官同】典仪唱奠帛行初献礼乐作内賛奏诣神位前执事官各捧帛爵跪进于各神位前乐暂止内賛賛读祝奏跪【传賛陪祀官同】读祝官取祝读讫乐作内賛奏俯伏兴平身【传賛陪祀官同】乐止典仪唱行亚献礼【仪同初献惟不读祝】乐止典仪唱行终献礼【仪同亚献】乐止太常寺卿进立于坛东西向唱答福胙内賛奏诣饮福位奏搢圭跪光禄寺卿以福酒跪进于皇帝右内賛奏饮福酒讫光禄寺卿以福胙跪进于皇帝右内賛奏受胙讫奏出圭俯伏兴平身奏复位内賛奏两拜兴平身【传賛陪祭官同】典仪唱彻馔乐作执事官于各神位前彻馔讫乐止典仪唱送神乐作内賛奏两拜兴平身【传賛陪祭官同】乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导皇帝入御幄易祭服升辇还宫
　　【臣】等谨按明防典以上亲祭仪系世宗嘉靖十一年所定也先是洪武初帝王庙自伏羲至元世祖凡十七帝为五室【毎室供牛羊豕各一祝文一每位笾豆各十簠簋登铏各一爵各三帛各一白色共设酒尊五于殿之西阶又设酒尊三于殿之东阶】先期致斋二日先祭一日丞相常服省牲祭日皇帝服衮冕行三献礼二十一年令每嵗郊祀附祭歴代帝王于大祀殿遂停春祭仍以八月中旬择日遣官祭于本庙又定毎三年遣祭各陵之嵗则停庙祭成祖迁都帝王庙遣南京太常寺官行礼
　　遣祭帝王庙仪
　　斋戒　前一日太常官宿于本司次日具本奏致斋二日传制遣官行礼【传制仪见后】　省牲【牛五羊五豕六鹿一兔八】凡正祭前一日献官承制毕诣本坛省牲陈设　五室十六位【今十五位毎室犊一羊一豕一毎位登一铏二笾豆各十簠簋各二帛一共设酒尊三爵四十八今四十五篚五于中室东南西向祝文案一于西】东庑第一坛风后臯陶龙伯益傅说召公奭召穆公虎张良曹参【羊一豕一铏九笾豆各四簠簋各一帛九酒盏二十七馔盘一篚一】第二坛周勃冯异房元龄李靖李晟潘美岳飞木华黎博尔忽伯顔【今罢木华黎等三人羊豕笾豆簠簋馔盘篚俱同第一坛惟铏十帛十今俱七酒盏三十今二十一为有异耳】西庑第一坛力牧防伯夷伊尹周公旦太公望方叔萧何陈平陈设与东庑第一坛同第二坛邓禹诸葛亮杜如晦郭子仪曹彬韩世忠张浚博尔珠赤老温【今罢博尔珠等二人】陈设与东庑第二坛同　正祭　典仪唱乐舞生就位执事官各司其事赞引引献官至盥洗所賛搢笏出笏引至拜位賛就位典仪唱迎神协律郎举麾奏乐乐止賛四拜【陪祭官同】典仪唱奠帛行初献礼奏乐执事各捧帛爵进于神位前賛引賛诣三皇神位前搢笏执事官以帛进于献官奠讫执事官以爵进于献官賛献爵【凡三】出笏诣五帝神位前【仪同前爵五】诣三王神位前【爵三】诣汉髙祖光武唐太宗皇帝神位前【爵三今迁唐太宗于西室爵用二改称诣汉髙祖光武皇帝神位前】诣宋太祖元世祖神位前【爵二今罢元世祖而迁唐太宗爵仍二改称诣唐太宗宋太祖皇帝神位前】出笏诣读祝所跪读祝官取祝跪于献官左读毕进于神位前賛俯伏兴平身复位乐止典仪唱行亚献礼奏乐执事官各以爵献于神位前乐止典仪唱行终献礼【仪同亚献】典仪唱饮福受胙賛诣饮福位跪搢笏执事官以爵进饮福酒执事官以胙进受胙出笏俯伏兴平身复位賛两拜典仪唱彻馔奏乐执事官各于神位前彻馔乐止典仪唱送神奏乐賛四拜平身乐止典仪唱读祝官捧祝掌祭官捧帛馔各诣燎位乐止賛礼毕【臣】等谨按防典以上遣祭帝王庙仪定于洪武二十六年下遣祭仪亦系是年所定又毎位设帛白色所谓礼神帛也
　　遣祭仪
　　凡遣官祭祀前一日陈设如常仪次日各官具朝服于丹墀北向立皇帝御华葢殿具皮弁服钟声止执事官行一拜叩头礼讫仪礼司跪奏请升殿乐作升殿乐止卷帘鸣鞭讫唱排班班齐百官一拜叩头毕分东西立引礼引献官诣拜位賛四拜平身传制官诣御前跪奏传制俯伏兴由东门东旁出至丹陛东向立称有制唱跪宣制【祭孔子则曰某年月日祭先师孔子大成至圣文宣王祭帝王则曰先圣歴代帝王命卿行礼嘉靖间更定祭孔子制云祭至圣先师孔子毎三年遣道士赍祝文香帛诣所在陵寝致祭制曰某年月日祭先圣歴代帝王遣尔等赍捧祝文香帛诣陵寝致祭命所在有司行礼】賛俯伏兴乐作四拜乐止礼毕凡传制遣官代祀歴代帝王并孔子旗纛等庙皇帝前一日沐浴便衣处于斋宫次日还宫
　　礼志曰按祀典太祖时应天祀陈乔杨邦乂姚兴王鉷成都祀李氷文翁张咏均州祀黄霸密县祀卓茂松江祀陆逊陆抗陆凯龙州祀李龙迁建宁祀谢夷甫彭泽祀狄仁杰九江祀李黼【详前】安庆祀余阙韩建之【详前】李宗可宣宗时高邮祀耿遇德英宗时豫章祀韦丹许逊无锡祀张巡宪宗时崖山祀张世杰陆秀夫孝宗时新防祀宋慈元杨后延平祀罗从彦李侗建寜祀刘子翚乌撒祀譂渊卢陵祀文天祥婺源祀朱熹都昌祀陈澔饶州祀江万里福州祀陈文龙兴化祀陈瓉湖广祀李芾广西祀马慨武宗时真定祀顔杲卿顔真卿韶州附祀张九龄子拯沂州祀诸葛亮萧山祀游酢罗从彦皆歴代名臣事迹显著守臣题请礼官议覆事载实録年月可稽至若有明一代之臣抗美前史者或以功勲或以学行或以直节或以死事胪于志乘刻于碑版非一而足其大者鄱阳湖忠臣祠祀丁普郎等三十五人南昌忠臣祠祀赵德胜等十四人【俱详附配享案中】太平忠臣庙祀花云王鼎许瑗金华忠臣祠祀胡大海皆太祖自定其典其后通州祀常遇春山海闗祀徐达苏州祀夏原吉周忱淮安祀陈瑄【详前】海州祀卫青徐安生甘州祀毛忠榆林祀余子俊杭州祀于谦【详前】萧山祀魏骥汀州祀王得仁广州祀扬信民毛吉云南祀沐英沐晟贵州祀顾成庐陵祀刘球李时勉广信祀邓颙宝庆祀贺隆兴上杭祀伍骥丁泉庆逺祀叶祯云南祀王祎呉云青田祀刘基平阳祀薛瑄杭州祀邹济徐善述金华祀章懋皆众着耳目炳然可考云
