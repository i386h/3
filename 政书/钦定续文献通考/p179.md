<!-- { "loadSidebar": true } -->
　　初太祖下集庆自领江南行中书省戊戌嵗置中书分省于婺州后毎畧定地方即置行省其官有平章政事左右丞叅知政事其属有左右司郎中员外郎都事检校照磨管勾正副理问知事【寻改知事为提控案牍】洪武九年改浙江江西福建北平广西四川山东广东河南陜西湖广山西诸行省俱为承宣布政使司遂罢行中书省
　　尚书省
　　宋理宗寳祐元年二月罢尚书省创置呈白房
　　【臣】等谨按呈白房似不可以当尚书省亦犹机速房不可以当中书省也特因类载之以备缺畧耳
　　辽南面尚书省有尚书令左右仆射左右丞
　　太祖时又尝置左右尚书
　　所属有左右司郎中员外郎
　　金尚书省尚书令一人左右丞相各一人平章政事二人左右丞各一人叅知政事二人
　　大定九年李石拜尚书令诏曰太后兄弟惟卿一人故命领尚书事军国大事渉于利害议其可否细务不烦卿也世宗在位几三十年令凡四人张浩以旧官完顔守道以功图克坦克宁以顾命石以定防他无及者
　　所属左司掌本司奏事总察吏户礼三部受事付事兼带修起居注官回避其间记述之事毎月朔朝则先集是月秩满者为簿名曰阙本及行止簿贴黄簿并官制同进呈御覧毕则受而藏之毎有除拜凡尚书省所不敢拟注者则一阙具二人人以聼制授焉有郎中员外郎各一人【国初置左右司侍郎熙宗天春三年始更名旧凡视朝执政官亲执奏自海陵天徳二年诏以付左右司官为定制】都事二人掌本司受事付事检勾稽失省署文牍兼知省内宿直检校架阁等事【海陵贞元二年左右司官宫中出身并进士令史三色人内通选三年以监察御史相应人取次禀奏不复拟注】　右司掌本司奏事总察兵刑工三部受事付事兼带修注官回避其间记述之事有郎中员外郎各一人又都事二人所掌同左司　袛郎君管勾官掌祗郎君谨其出入及差遣之事【章宗承安二年以前走马郎君拟注泰和中令以左右女直都事兼哀宗正大间改用亲从人】　架阁库【大定二十一年设仍以都事提控之】掌察左右司大程官追付文牍并提控小都监给受纸笔有管勾同管勾各二人【正大间各省一人】　提防嵗次所掌嵗赐出入钱币之事左右司郎中员外郎兼之　堂食公使酒库掌受给嵗赐钱总领库事使一人掌貮使事副一人　直省局掌都堂之礼及官员防谢之仪有局长掌貮局长有副局长又有管勾尚书省乐工
　　元尚书省丞相二人平章二人叅政三人
　　至元七年立八年罢二十四年复立尚书省平章叅政各二人右左丞各一人二十八年罢至大二年复立尚书省丞相二人平章三人右左丞各一人叅政二人四年罢
　　【臣】等谨按仁宗纪载武宗至大二年八月立尚书省诏太子兼尚书令饬百官有司振纪纲重名器夙夜以赴事功是尚书省亦有尚书令也志失载又按元代设尚书省类用言利之臣先是世祖锐意富国立制国用使司制国用使阿哈玛特善言利试其事辄效奇其才遂罢制国用使司立尚书省以阿哈玛特敏珠尔丹等为之旧制铨选各官吏部按资品呈尚书省由尚书省咨中书省然后闻奏阿哈玛特擢用私人不由部拟不关白中书以尚书省奏定条画颁天下寻并入中书省二十四年又以敏珠尔丹言自制国用使司改尚书省颇有成效仍分两省以僧格特穆尔为平章等官诏天下除行省与中书议行余并聼尚书省从便以闻二十五年僧格言自立省以来仓库诸司无不钩考宜置徴理司专治合追财谷又言湖广钱谷已责偿于平章约苏穆尔他省欺盗者必多请以叅知政事实都等十二人理算江淮江西福建四川甘肃安西六省耗失之数给兵使以为衞二十六年僧格又言初以省部成案皆钱谷所繋令赴御史台照刷近检左右司文簿凡经照刷者遗漏尚多当令御史就省部稽查并书姓名于卷末茍有遗漏易于归罪乃笞御史四人御史赴省部检阅者掾令史与之抗礼台纲遂废僧格既专政凡铨调内外官皆任已出而宣勅尚由中书乃请今后宣勅并付尚书省由是以官为市纲纪大壊二十八年诛僧格并其党约苏穆尔等罢尚书省大徳十一年诏复立尚书省分理财用仍俾其自举官属御史台臣言今四方地震水灾嵗仍不登百姓重困又增置有司滥设官吏殆非益民之事且综理财用在人为之若止命中书未见不可不聼至大二年尚书省言中书尚有逋欠钱粮应追理者宜存断事官十人余皆并入尚书省又往者大辟狱具尚书省议定令中书省裁酌以闻宜依旧制又变易钞法用官六十四人皆素习于事既己任之乞勿拘例授以宣勅制皆曰可诏天下敢有沮挠尚书省事者罪之以尚书省条画诏天下省臣复言古者设官分职各有攸司方今地大民众事益繁冗若省臣总挈纲领庻官各尽厥职其事岂有不治自今省部一切皆令从宜处置大事或须上请得防即行又累朝格例前后不一执法之吏轻重任意请自太祖以来所行政令九千余条删除繁冗使归于一编为定制又三宫内降之防曩中书省奏请勿行臣谓宜仍旧行之倘于大事有害则复奏请中书之务乞以尽归臣等又至元二十四年凡宣勅亦尚书省掌之今议从尚书省任人而以宣勅散官委之中书三年六月诏太尉右丞相托克托太保左丞相三寳努总治百司庻务并从尚书省奏行十月勅尚书省事繁重诸司有才识明达者并从尚书省选任枢密院御史台及诸有司毋辄奏用违者论罪四年正月仁宗即位罢尚书省托克托三寳努约苏巴拜王罴皆伏诛孟克特穆尔流南海此尚书省罢复之始末也
　　明不设尚书省
　　行尚书省
　　金宗天防十五年十一月废齐国降封刘豫为蜀王置行台尚书省于汴
　　天眷元年八月以河南地与宋遂改燕京枢密为行台尚书省三年五月复取河南地仍移置尚书行台于汴京
　　【臣】等谨按百官志所载行尚书省止详于汴京今以地理志考之则有贞祐二年十月置大名府路行尚书省以帝纪考之则有抚州北京【章宗承安二年三月命尚书户部侍郎温昉行六部尚书于抚州九月以胥持国为枢密副使权防知政事行省于北京是也】博索路上京益都【宣宗兴定元年四月以权叅知政事辽东路完顔伊尔必斯为叅知政事行尚书省元帅府于博索路权东路宣抚使富察乌锦权防知政事行尚书省元帅府于上京九月以元帅右监军必喇阿□岱权叅知政事行省于益都是也】以列传考之则有大名陜西河北东平平阳【贞祐元年以富珠哩徳裕为叅知政事兼签枢密院事行省大名三年以左丞相布萨端兼都元帅行省陜西以侯挚为叅知政事行尚书省于河北四年郝定为乱邳滕之路不通诏摰行省于东平以招诱之以胥县权尚书左丞行省于平阳是也】有邳州京兆【定兴二年复遣侯挚行省河北寻诏权移邳州行省四年以巴古喇权尚书右丞行省于京兆是也】有衞州巩昌【哀宗正大二年复以胥鼎平章政事行省于衞州八年授完顔仲徳巩昌行省是也】有閺乡京东路陜州京东山东路邓州徐州陈【天兴元年元共入饶风移图克坦乌登行省閺乡以偹潼闗复以侯摰为平章政事行省于京东以完顔呼沙呼行省于陜州国安用降以为平章政事行省于京东山东等路汴京被围以内族锡林权叅知政事行省于邓州二年完顔赛布行省于徐州哀宗走归徳拜钮祐禄纳绅叅知政事行省于陈是也】至汴京之行尚书省地理志及海陵纪并云天徳二年十二月罢而宣宗纪载有泰和六年四月诏平章布萨揆领行省于汴是既罢之后又尝设矣若所设官员志亦不载苐云皇统二年定行台官品皆下中台一等耳
　　元行尚书省
　　世祖至元二十四年闰二月改行中书省为行尚书省至武宗至大二年九月以尚书省条画诏天下改各行中书省为行尚书省
　　【臣】等谨按武宗纪既改各行中书为行尚书即于是月立行工部领行工部三人行工部尚书二人仍令尚书右丞相托克托兼领之是亦为理财而设也已详见中书省门兹不赘
　　明不设行尚书省



　　钦定续文献通考卷五十二
<史部,政书类,通制之属,钦定续文献通考>
　　钦定四库全书
　　钦定续文献通考卷五十三
　　职官考
　　吏部
　　宋寜宗嘉定六年二月有司上嘉定编修吏部条法总类
　　理宗淳祐时右丞相杜范请拨堂除阙归吏部【互见官制门臣】等谨按杜范传又云帝命宰执各条当今利病与政事可行者范上十二事一曰专职任谓吏部不可兼给舍经筵亦必有专官未知当日果从其言与否以志未载亦补录以备考
　　辽南枢密院视吏部【详枢密院门】
　　王圻曰南枢密院虽掌文铨视吏部而部族丁赋之政亦与焉盖不专于吏部也
　　南面吏部官有尚书侍郎
　　所属有郎中员外郎
　　金吏部掌文武选授勲封考课出给制诰之政官有尚书侍郎各一人
　　以才行劳效比仕者之贤否以行止文册贴黄簿制阙之机要正七品以上以名上省聴制授从七品以下毎至季月则循资格而拟注自八品以上则奏以下则否侍郎以下皆为尚书之贰
　　凡内外官之政绩所歴之资考更代之期去就之故秩满皆备陈于解由吏部据以定能否又撮解由之要于铨拟时读之谓之铨头又防歴仕铨头而书于行止簿【行止簿者以姓为类而书各人平日所歴之资考功过者也】又为簿列百司官名有所更代则以小黄绫书更代之期及所以去就之故而制其铨拟之要领也【凡县令则省除部除者通书而各疏之】
　　所属郎中二人一掌文武选流外迁用官吏差使行止名簿封爵制诰一掌勲级酬赏承袭用廕循迁致仕考课议諡之事员外郎分制曹务及参议事所掌与郎中同主事四人掌知管差除校勘行止分掌封勲资考之事惟选事则通署及掌受事付事检勾稽失省署文牍兼知本部宿直检校架阁【余部主事自受事付事以下所掌并同】
　　【臣】等谨按金史百官志海陵天徳二年郎中员外郎各增为四人后省熙宗皇统四年六部主事始用汉人世宗大定三年用进士非特防不得拟吏人如宰执保奏人材不入常例章宗承安五年增女直主事一人
　　又有架阁库掌吏兵两部架阁兼检校吏部行止管勾一人【以识女直契丹汉字人充如无拟识女直汉字人充】同管勾一人【大定二十一年六月设仍以主事提控之】官诰院掌署院事有提举二人【以吏部郎中翰林修撰各一人充】
　　【臣】等谨按金之六部国初与左右司通署熙宗天眷三年始分治焉
　　元吏部掌天下官吏选授之政令有尚书三人侍郎二人
　　凡职官铨综之典吏员调补之格封勲爵邑之制考课殿最之法悉以任之
　　所属有郎中员外郎各二人主事三人
