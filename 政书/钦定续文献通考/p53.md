<!-- { "loadSidebar": true } -->
　　世祖中统元年立十路宣抚司定戸籍科差条例其户大抵不一有元管户交参戸漏籍戸恊济戸于诸戸之中又有丝银全科户减半科戸止纳丝戸止纳钞戸又有摊丝戸储伊苏岱尔所管纳丝戸复业戸并渐成丁戸戸既不等数亦不同元管戸内丝银全科系官戸每戸输系官丝一斤六两四钱包银四两全科系官五戸丝戸每戸输系官丝一斤五戸丝六两四钱包银之数与系官戸同减半科戸每戸输系官丝八两五戸丝三两二钱包银二两止纳系官丝户若上都隆兴西京等路十户十斤者每戸输一斤大都以南等路十戸十四斤者每戸输一斤六两四钱止纳系官五戸丝戸每戸输系官丝一斤五戸丝六两四钱交叅戸内丝银戸每戸输系官丝一斤六两四钱包银四两漏籍戸内止纳丝戸每戸输丝之数与交参丝银戸同止纳钞戸初年科包银一两五钱次年递増五钱増至四两并科丝料协济戸内丝银戸每戸输系官丝十两二钱包银四两止纳丝戸每戸输系官之数与丝银戸同摊丝戸每戸科摊丝四斤储伊苏岱尔所管戸每戸科细丝其数与摊丝同复业戸并渐成丁戸初年免科第二年减半第三年全科与旧戸等于是以全科之数作大门摊分为三限输纳被灾之地聴输他物折焉其物各以时估为则凡儒士及军站僧道等戸皆不与二年复定科差之期丝料限八月包银初限八月中限十月末限十二月三年又命丝料无过七月包银无过九月三年七月诏农民包银徴其半俘戸止令输丝民当输纳之月毋徴私债四年三月诏诸路包银以钞输纳其丝料入本色非产丝之地亦聴以钞输入凡当差戸包银钞四两每十戸输丝十四斤漏籍老防钞三两丝一斤
　　二年罢占役
　　宪宗初年括戸余百万至是诸色占役者大半右丞相史天泽悉奏罢之其后至元十七年七月广东宣慰使特穆尔布哈言官豪隠庇佃民不供徭役宜别立籍各万戸军交叅重役宜发还元翼二十三年刑部尚书崔彧言大都高赀戸多为僧格所容庇凡百徭役止令贫民当之今后徭役不问何人宜皆均输有敢如前以贿求人容庇者罪之二十八年三月以江淮富民多行贿权贵为府县吏卒容庇平戸遇有差役反及贫民诏江淮行省严禁之皆从之
　　三年五月诏覈实逃戸输纳丝银税租逃民茍免差税重加之罪
　　十二月勅诸王塔齐尔所部猎戸止收包银其丝税输有司
　　四年令除正军外其余戸与民一体当差
　　至成宗大徳七年二月诏除征边军士及两都站役外其余均当徭役
　　五年设立马歩弓手验民戸多寡定立额数
　　元制郡邑设弓手以防盗也内而京师有南北两城兵马司外而诸路府所辖州县设县尉司巡检司捕盗所皆置巡军弓手而其数则有多寡不同职巡逻专捕获官有纲运及流徙者至则执兵仗导送以转相授受外此则不敢役示専其职焉是年初定制州县城相离五七十里有村居及二十戸以上者设立巡防弓手不及二十戸者依数差捕若无村居处或五七十里创立聚落村舍亦须及二十戸数其巡军别设不在戸数之内闗津渡口必当设立者不在五七十里之限于本路诸色人等戸内每一百戸取中戸一名充役若有失盗勒令弓手定立三限盘捉每限一月如限内不获者决责有差获及一半者全免至元三年从省部议随路戸数多寡不同兼军站不该差发止于本处包银丝线并止纳包银戸计内每一百戸选差中戸一名当役四年除上都中都已有巡军其所辖州县于本路包银等戸选丁多强壮者充验弓手八年从台臣言于诸路选年壮熟娴弓马之人以备巡捕之职数少者增置除捕盗防转不得别行差占十六年分大都南北两城兵马司各主捕盗之任南城三十二处弓手一千四百名北城一十七处弓手七百九十五名仁宗延祐二年从江南行台请以各处弓手往往致害人命役三年者罢之还当民役别于相应戸内补换
　　至元元年正月命诸王位下工匠已籍为民者并徴差赋
　　九年九月诏枢宻院诸路正军贴戸及同籍亲戚僮奴丁年堪役依诸王权要以避役者并还之军惟匠艺精巧者以名闻十七年十二月敕民避役窜名匠戸者复为民
　　八月诏勿擅科差役
　　二年闰五月诏括诸路未占籍戸任差职者以闻至十三年诏民之荡析离居及僧道漏籍诸色人不当差役者万余人充桂齐
　　三年诏窎戸种田他所者其丁税于附籍之郡验丁而科漫散之戸逃于河南等路者依见居民戸纳税四年五月敕诸路官吏俸令包银民戸每四两増纳一两以给之
　　全科戸输一两减半戸输五钱
　　七年设社长
　　时定制县邑所属村疃凡五十家立一社择高年晓农事者一人为之长増至百家者别设长一员不及五十家者与近村合为一社地逺民稀不能相合各自为社者聴其合为社者仍择数村之中立社长官司长以教农桑立牌橛于田侧书某社某人于其上社长以时防视劝诚不率教者籍其姓名以授提防官责之其有不敬父兄及凶恶者亦然仍大书其所犯于门俟其改过自新乃毁如终嵗不改罚其代充本社夫役
　　元史吕思诚曰防定时思诚为修县尹差民戸为三等均其徭役又刻孔子像令社学祀之每嵗春行田印识文簿畀社长记其善恶季月报县不孝弟不事生业者罸其输作至社者何人饮食若干多者责偿其直
　　【臣】等谨按元之社长犹与汉制为近汉乡亭之任每乡有三老孝弟力田所以劝导乡里助成风俗也隋唐以后其意日衰其职亦日贱善良者多为役所累豪猾者或倚法为奸欲望其修善行以率乡人岂可得乎夫农桑孝弟者王政之本也元世祖以是教民而专其责于社长其与宋之保正副耆戸长仅执催科奔走之役者异矣
　　十七年正月诏毋以侍卫军供工匠役
　　【臣】等谨按世祖虽有是诏然考本纪是年二月即发侍卫军三千浚通州运河博勒呼传言二十八年开漕渠欲其亟成又不欲役细民敕四集赛人及诸府人专其役盖未设武卫军以前凡修浚兴作之事五卫军咸受役焉既设五卫军后间有急需侍卫诸军亦未尝尽免本纪又言五卫军旧例十人为率七人三人分为二畨十月放七人者还正月复役正月放三人者还四月复役更休息之二十三年二月常以应放还五卫军穿河西务河则并其休息者而役之矣然先是二年十一月诏事故贫难军不堪应役者以两户或三戸合并正军一名其丁单力惫者许雇人应役前后检放为民者动以千计是用其力亦未尝不恤其劳也
　　十二月诏以民当站役十戸为率官给一马死则买补之
　　先是十六年六月以临洮巩昌通安等十驿嵗饥供役烦重有质卖子女以供役者命选官抚治之又以襄阳屯田戸四百代军营驿役至是复有是诏又増置甘州站戸诏于诸王戸籍内籖之十八年六月敕宣慰司安西等处军站与民均役八月勅甘州凡诸投下戸依民例应站役十九年五月沿海左副都元帅石国英请站戸苖税贫富不均者宜均其役有诏中书集议行之二十三年刑部尚书崔彧言军站诸戸每嵗官吏非名取索赋税倍蓰民多流移请自今非奉防及省部文字敢私敛民及役军匠者论如法从之成宗大徳十一年十二月中书省奏驿戸疲乏宜量事给驿从之顺帝至正十四年以京师至上都驿戸凋敝命户部侍郎贡师防巡视整饬之至则厯究其病原验其贫富而均其徭役数十郡之民赖以稍苏
　　董文用曰至元十三年文用为卫辉路总管郡当冲要民为兵者十之九余皆单弱贫病不堪力役防初得江南图籍金玉财帛之运日夜不絶于道警卫输挽日役数千夫文用忧之曰吾民弊矣而又重妨耕作殆不可乃从转运主者言州县吏卒足以备用不必重烦吾民也主者曰汝言诚然万一有不虞罪将谁归文用即手书具官姓名保任之民得以时耕而运事亦不废
　　是年复定丁税例
　　时大定诸例全科戸丁税每丁粟三石驱丁粟一石减半科户丁税每丁粟一石新收交叅戸第一年五斗第二年七斗五升第三年一石二斗五升第四年一石五斗第五年一石七斗五升第六年入丁税协济戸丁税每丁粟一石
　　十八年闰八月括江南戸口税课
　　时京兆等路嵗课自一万九千锭増至五万四千锭平章政事阿哈玛特犹以为未实欲覈之帝察其非而止二十五年二月以江南站戸贫富不均命有司料简合戸税至七十石当马一匹并免杂徭独戸税逾七十石愿入站者聴合戸税不得过十戸独戸税无上百石二十六年二月十月再籍江南戸口凡北方诸色人寓居者亦就籍之
　　纲目发明曰民之常赋国有定规安有常赋之外复有所谓戸口之税者乎当时阿哈玛特专权自恣利在剥民故其所行之政无一非剥民之事【臣】等谨按元于常赋之外所加取于民者非独江南也惟中原亦然太宗时止有丝料丁税二者而已至宪宗而増包银世祖而増俸钞中统元年四月所定之例详于丝料包银俸钞至元十七年所定之例详于丁税食货志谓地税多而丁税少者输地税地税少而丁税多者输丁税似丁税独与地税相权而不与丝料包银俸钞相涉者然其戸之所谓全科半科交叅协济者初无异焉是丝料包银俸钞既并徴于一戸之中而戸之成丁者复徴其丁税也试就全科戸计之当出丝一斤六两四钱包银四两俸钞一两丁税粟三石矣虽其间亦有止输丝而不输银钞及输粟止一石者然不过诸戸中之一二而已夫布缕粟米力役之有征古之志也元之地税上田畆三升可谓轻矣而户丁科差之重乃如此民力有几而可用其三且用其四五乎
　　是年以江南民户拨赐诸王贵戚功臣食其户钞至二十年正月勅诸王公主驸马得江南分地者于一万户田祖中输钞百锭准中原五戸丝数谓之江南户钞其后累朝常以是为分赐大徳十一年十一月皇太子言近防恩以安西吉州平江为分地租税悉以赐臣臣恐宗亲兄弟援例自五戸丝外余请输之内帑
　　【臣】等谨按食货志所载户钞之目凡万戸者必为钞四百锭户多户少悉视此数未见有万戸而百锭者岂初命如此后乃増至四倍耶又江南但有戸钞而无戸丝此于吉州平江言五戸丝似江南亦有徴五戸丝处矣
　　二十年命招集江南流民其避役不归者与土著一体当役
　　帝在潜邸时刘秉忠上书数千言其一言天下户过百万自呼图克诺延断事之后差徭甚大加以军马调发使臣烦扰官吏乞取民不能当是以逃窜宜比旧减半或三分去一就见在之民以定差税招逃者复业再行定夺帝嘉纳焉至是刑部尚书崔彧复以内地百姓流移江南者已十五万戸乞降诏招集免其后来五年科差其徙而不归者即于所居之地役之
　　二十一年十一月勅迁转官员薄而不就者令归农当役
　　二十五年十一月禁有分地臣私役富室为柴米户及赋外杂徭
　　二十六年立武卫亲军都指挥使司掌修治城隍及京师内外工役之事
　　吴元珪曰至元二十六年元珪参议枢宻院事时缮修宫城尚书省奏役军士万人留守司主之元珪亟陈其不便乃立武卫缮营理宫城以留守叚天祐兼都指挥使凡有兴作必以闻于枢府寻陞枢宻院判官奏定万戸用军士八人千户四人百戸二人多役者有罸
　　二十八年十二月命议行江南差科旧法
