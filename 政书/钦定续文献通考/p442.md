<!-- { "loadSidebar": true } -->
　　绍定元年京西副将孟珙命忠顺军家自畜马官给刍粟
　　名臣奏议曰知汉阳黄干奏曰国家所用之马西取于蜀南取于广皆在数千里外博易之费道里之费一马之入动数百千其所得甚艰所费甚巨一有缓急无马可用开禧年间敌骑压境旋行收买驽骀下乗亦以备数平居暇日可不思所以处之乎窃见汉阳管内有马监一所马之自蜀来者憩息于此五日而后行守臣亦预防检之责臣甞亲至其地见马监之前有所谓孳生监者乃鄂州大军昔日所创方其盛时马之蕃息可以足军中之用今监皆頺败不复有马矣汉阳为郡土壤甚广风气甚劲水草甚饶若委之守臣使之兴复旧监以为牧马之地给降本钱收买江北所产之马而蕃息之差拨士卒使任牧养之责数年之间生息蕃盛猝有缓急即可为用与夫求之至逺之地买之仓卒之际其利害相去逺矣更乞行下总领所同鄂州都统司相度施行
　　度宗咸淳末臣僚请和市马
　　有纪智立者献谋以为两淮军将武官巨室皆畜马率三借二二借一一全起团结队伍借助防江各令饲马役夫自乗之官优给月钱一年以半年为约江面宁即放归臣僚言宜仿祖宗遗意亟谋和市马如出一马则免其某色力役时川秦之马遵陆则崇冈复岭盘回斗絶舟行则峡江湍急滩碛险恶每纲运公私经费十倍而人马俱疲上则耗国用下则困州县纲兵所经甚于冦贼虽臣僚条奏更迭终莫得其要领岂马政各因风土之宜而非东南之利欤
　　恭帝徳祐元年十二月括临安府州县马
　　辽太宗天显二年十二月阅羣牧于近郊
　　防同八年八月诏侍卫萧苏色阅羣牧于北陉
　　大同元年收晋降卒获其马数万
　　景宗保宁九年七月遣使助汉战马
　　圣宗统和四年三月遣飞龙使雅噜文班吏雅图噶阅马以给伐宋先发诸军
　　十三年五月北南伊实三府请括富民马以备军需不许给以官马
　　十五年七月禁吐谷浑别部鬻马于宋
　　时豪州刺史耶律唐古严立科条禁奸民鬻马于宋夏界因陈弭私贩安边境之防太后嘉之
　　开泰二年七月以伐党项命诸军各市肥马
　　二年命北院枢密使耶律世良选马驼于乌尔古部七年九月括马给东征军
　　八年三月阅飞龙院马
　　九年九月括诸道汉民马赐东征军
　　太平六年六月诏凡官畜并印其左以识之
　　兴宗重熈十一年七月诏盗易官马者减死论
　　十二月以吐浑党项多鬻马夏国诏谨边防
　　十五年十一月渤海部以契丹户例通括军马
　　道宗大安二年五月以牧马蕃息多五百万赏羣牧官以次进阶
　　时马羣太保萧托辉素知羣牧名存实亡悉阅旧籍除其羸病录其实数
　　九年十月诏以马三千给乌尔古部
　　天祚帝天庆七年正月减廐马粟分给诸局
　　九年令诸番部富人进军献马纳官各有差
　　十年三月民有羣马者十取其一给东路军
　　食货志曰初太祖为徳哷勒府额尔竒木惩约尼氏单弱于是抚诸部明赏罚不忘征讨因民之利而利之羣牧蕃息上下给足及即位代河东下伐北郡县获牛羊驼马十余万枢密使耶律色哷黙讨女直复获马二十余万分牧水草便地数嵗所增不可胜算当时括富人马不加多赐大小鹘军马万余匹不加少盖畜牧有法然也厥后东丹国嵗贡千匹女直万匹珠巴克等国万匹凖布及武都温特哩衮各二万匹西夏室韦各三百匹伊哷图博和哩敖拉摩多哈喇铁骊等部三百匹仍禁朔州路羊马入宋吐浑党项马鬻于夏以故羣牧滋繁数至百有余万诸司牧官以次进阶自太祖及兴宗垂二百年羣牧之盛如一日天祚初年马犹有数万羣每羣不下千匹祖宗旧制常选南征马数万匹牧于雄霸清沧间以备燕云缓急复选数万给四时防畋余则分地以牧法至善也至末年累与金战蕃汉战马十损六七虽増价数倍竟无所买乃冒法买官马从军诸羣牧私卖实多田猎亦不足用此辽马政之大畧也
　　【臣】等谨按百官志北面牧廏官有羣牧官名一十六内惟牛羣司専掌牧牛浑河北漠南漠北滑水三马羣司専掌马政余羣牧官当是马驼牛羊皆其所掌然终以马为最重也尚廏飞龙院及总领内外廏马司共有五官名则専主诸廏之事
　　金太祖时闻齐达勒部产良马使赫哩阿实罕掌其畜牧
　　时威州军帅乌楞古军中往往阙马而官马多匿于私家遂检括之至天辅三年帝幸阿里罕家问疾问以国家事对曰马者甲兵之用今四方未平而国俗多以良马殉葬可禁止之
　　太宗天防三年七月诏南京括官豪牧马以等第取之分给诸军
　　海陵天徳间置迪河鄂尔多阿尔本富僧额永安沃济五羣牧所
　　金初因辽诸茂而置羣牧茂之为言无蚊蚋美水草之地也至是设五羣牧所皆仍辽旧名各设官以治之又于诸色人内选家富丁多及品官家子明安穆昆佛宁军与司吏家余丁及奴使之司牧谓之羣子分牧马驼牛羊为之立蕃息衰耗之刑赏后稍増其数为九契丹之乱遂亡其五四所之所存者马千余牛二百八十余羊八百六十驼九十而已
　　正隆四年八月诏诸路调马以戸口为差计五十六万余匹富室有至六十匹者仍令戸自养饲以俟
　　六年三月诏内地诸明安赴山后牧马俟秋并发七月大括天下臝马
　　世宗大定元年十一月诏调民间马充军用事毕还主死者给价
　　时契丹余党未附者众北京临潢泰州民不安诏参知政事完顔守道佩金符往安抚之给羣牧马千匹以备军用
　　二年六月命御史大夫白彦敬西北路市马
　　至六年右丞相赫舍哩良弼请于榷塲市马毋拘牝牡今官马甚少一旦边境有警乃调于民不亦晚乎帝从之
　　三年八月命诸官员年老者许存马一二匹余并括买入官
　　八年四月诏行杀马之禁
　　诏曰马者军旅所用牛者农畊之资杀牛有禁马亦何殊其令禁之
　　七月制盗羣牧马者死告者给钱三百贯
　　十六年四月制商贾舟车不得用马
　　二十年三月更定羣牧官详衮托迪知押羣牧人滋息损耗赏罚格
　　时置牧所七曰特们图们【在抚州】阿都齐布沙堪【布沙堪本阿都齐之地大定七年分置承安三年改为班第音乌哷济库】额勒本【承安三年改为乌逊乌哷济库乌哷济库者言滋息也】和啰噶伊啰干【在武平县临潢泰州之境】至二十八年羣牧所蕃息之久马至四十七万牛十三万羊八十七万驼四千时陜西军人以春牧马经夏不收饲瘠弱多死统军使富珠哩阿喽罕以时牧秣之故死损者少
　　【臣】等谨按金史地里志羣牧十二处曰乌都温曰布沙湛曰伊啰干曰鄂尔多曰嘉勒干曰额勒本曰乌展曰特们曰托克托圆曰乌拉图曰腾曰布希盖承安以后创置者多不止于七所也
　　选举志曰金制羣牧官三周嵗为满所牧之畜以十为率驼増二头马増二匹牛亦如之羊增四口而大马百死十五匹者及能徴前官所亏三分为率能尽徴及徴二分半以上为上等陞一品级驼增一马牛增二半增三大马百死二十五徴前官所亏二分以上为中等约量陞除驼不増马牛増一羊増二大马百死三十徴亏一分以上为下等依本等除余畜皆依原数而大马百死四十徴亏不及一分者降一等此明昌四年制也五年制马牛羊亏原数十之一騬马百死四十徴亏不及一分者降一等决四十若驼马牛羊亏原数一分马百死四十徴亏不得者杖八十降同前
　　二十一年敕诸所马三嵗者付女直人收之牛或以借民耕或又令民畜羊或以赈贫戸时遣使阅实其数缺则杖其官而令牧人偿之匿其实者监察举觉之二十四年六月阅马于绿波淀
　　章宗明昌五年散騬马令中都西京河北东西路騐民物力分畜之又令他路民养马者死则于前四路所养者给换若欲用则悉以送官
　　六年三月以北边粮运括羣牧所三招讨司明安穆昆随乣及徳哷徳唐古部诸茂西京太原官民驼五千充之唯民以驼载为业者勿括
　　承安五年七月初置富森羣牧
　　泰和四年六月罢诸羣牧提举
　　五年诏河南宣抚使布萨揆括战马
　　时诏括马利涉军节度使富察哲鲁使百姓饲养以须御史劾之既而伐宋诸路括马皆瘦唯隆州马肥乃释哲鲁
　　六年四月诏内外职官纳马各有数
　　七月诏禁卖马入外境但至界欲卖而为所捕即论死卫绍王大安三年三月括民间马令职官出马有差崇庆元年五月括陜西马
　　宣宗贞祐二年十月诏遣官市木波西羗马
　　是年二月彰化军节度使张行信上书曰马者甲兵之本方军旅未息马政不可缓也臣自到泾闻陜右豪民多市于河州转入内地利盖百倍及见省差官平凉府判官乌库哩和勒端市于洮州以银百锭几得马千匹云生羗木波诸部蕃族人戸畜牧甚广葢前所遣官或抑其值或以势凌夺遂失其利且常患银少所以不能多得也又闻番地今秋薄收鬻马得银辄以易粟冬春之交必艰食马价甚低乞令所司辇银粟于河洮等州选委知番情达时变如和勒端者贸易之若捐银万两可得良马千匹此会不可失唯朝廷亟图之时采纳焉后帝论马政顾平章政事珠格髙琪曰往嵗市马西夏今肯市否对曰木波畜马甚多市之可得括缘边部落马亦不少矣宣宗曰尽括边马缓急如之何阅三日复奏曰河南镇防二十余军计可得精骑二万缓急亦足用宣宗曰马虽多必养之有法习之有时详谕所司令加意焉
　　三年七月括民间臝给诸军与马防用
　　十一月诏市民间挽车羸疾牝马置羣牧中以图孳息兴定元年三月定民间收溃军亡马之法及以马送官酬直之格
　　上等马一匹银五十两中下递减十两不愿酬直者上等二匹补一官杂班任使中等三匹下等四匹亦如之令下十日陈首限外匿及杀并绞
　　十月遣官括市民马立赏格以示劝
　　五百匹以上钞千贯千匹以上一官二千匹以上两官
　　哀宗天兴二年七月定进马迁赏格毎甲马一匹或二匹以上迁赏有差又定括马隐罪格
　　时帅臣范真姬汝作等各以马进凡得千余匹以穆延阿克占领之
　　元太宗六年五月大会诸王百僚凡来防用善马五十匹为一覊守者五人饲羸马三人但盗马一二者即论死
　　世祖中统元年五月命诸路市马万匹送开平府二年五月禁私杀马牛申严越境私商贩马匹者罪死至至元二年正月诏申严越界贩马之禁违者处死十一月省院官议收到私走间道盗贩马匹曾过南界人三千八百四戸悉令充军三年十一月申严杀马牛之禁十二年五月又申其禁
　　六月诏定中外官所乗马数各有差
　　十月括西京两路官民有壮马皆从军
　　令宣徳军杨廷训统之有力者自备甲仗无力者官与供给两路鄂啰官幷在家军人凡有马者并付新军刘总管统领昻吉所管西夏军幷丰州荨麻林夏水阿喽罕皆备鞍马甲仗及博啰罕所管兵凡徒行者市马给之并令从军
　　十一月命诸路市马二万五千余匹授防古军之无马者
　　三年二月诏诸道以今岁民赋市马
　　四年二月命河东宣慰司市马百二十九匹赐诸王八刺军士之无马者
　　至七月又诏东平大名河南宣慰司市马千五百五十匹给阿珠等军又冀州防古百户爱实等犯盐禁命没入马百二十余匹给军士之无马者
　　是年立羣牧所
