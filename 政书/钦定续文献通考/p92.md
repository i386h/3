<!-- { "loadSidebar": true } -->
　　诏各处闸办金银钞造纸劄坐买靛青除已闸办造完见收在官者解送外余悉停罢以苏民力其原差官员等速即囘还如托故稽迟以违制论又巡按浙江御史尹崇高奏所差内官内使于江浙市买诸物每物置局拘集动扰供给繁劳朝廷所需甚微民间所费甚大宜皆取囘惟令有司买纳帝谕尚书吴中等曰差遣中人本出权宜岂知劳扰如此今诏书已罢买诸物若买完者即令囘京未完者悉皆停止又谕尚书夏原吉等曰各处军民艰难已甚凡在先有坐派造办纻丝纱罗氁段香货银硃金箔及海味果品等物即遣人驰驿往谕已办完在官者令原差监办官管运囘京未办者悉停罢如嵗额不在此例仍前科扰民者必罪不赦
　　大学衍义补曰今宫闱官府有所匮乏輙一切取之州郡州郡则取之于民盖于常赋外敛钱收买以应征求及领价之际文移上下展转伺侯动经旬月所得不偿所费凡买办皆如此九重上何由知之哉
　　七月谕工部察惩有司买办物料短给价者
　　副都御史戈谦言朝廷买办诸色物料有司给价十不及一况展转克减物主所得几何且一夫耕作除夏秋二税所存无几茍再侵耗民不贫困者寡矣愿今后欲有买办如果不系军需急用之物乞且停止候民力完实年谷丰稔然后派买实为民便帝曰科买诸物每令实与价钱亏价损民有司之过宜速行戒约有不悛者必加之罪
　　八月内官郑和等奏奉勅修理南京宫殿当用金箔请令有司市买命于天财库支钞买用须依时直勿亏小民
　　时应天府尹薛均奏自永乐二十年至今年六月工部及光禄寺买民间缎匹等物价钞乞于南京天财库给民帝谕戸部曰有司不恤民如此其速支给今后官买物不即给直者罪坐有司十一月尚书吴中言制造御用物料不足帝曰服食器用当从朴素所用物料就库藏中给取不必买于民十二月尚书夏原吉奏官买顺天府民丝漆等物当给价钞而所司折以靛青未便帝曰靛青非染工不用如不言几亏民矣其悉给钞靛青收贮以俟别用
　　宣宗宣徳二年三月勅买事神之物毋得扰民
　　太常寺奏牺牲所羊少不足供祭请支价遣官收买于平阳府帝曰朕昔侍皇考见太常寺奏买牺牲圣意惓惓以事神为重爱民为心葢事神之物若有一毫损民民心不悦神必不享尔等当体此意自是年之后每遇祀事必以为诫
　　四月停陜西买办
　　谕尚书吴中曰陜西去年薄收百姓艰难一切买办之物悉停止
　　三年三月命各仓斗斛一准洪武中制度
　　各仓官为较勘印烙木筹上刋年月及提调官吏姓名亦用印烙凡官斛筹非官印烙者不用私造者问罪至七年令重铸铁斛每仓各以一给之永为法则较勘行使
　　四月令从公买办毋蹈前弊
　　帝闻买办物件支官钱屡有告讦克减者故有是令
　　五年二月诏凡土产之处如收买数多量免他役以优恤之不许概于不产之地收买科扰
　　至八年令各处买卖诸色物件聴差殷实大户赍价于出产地方收买供用四月以各处旱下寛恤诏凡坐派买办采办物件及亏欠孳牧牲口并一应纸劄悉行蠲免九年正月以扬州淮安鳯阳徐州等府州县连嵗亢旱勅巡抚侍郎曹一切买办尽行停止越数日乂诏买办铜铁诸物俱待秋成后减半解纳所遣官员即令回部十年正月复勅停罢南京工部及各处买办物料
　　六年十二月内官袁琦等以采办为名虐取财物伏诛内官袁琦狡险欺谩假以干办公务奏遣内官内使凌辱官史毒虐军民恣肆贪婪金宝锦绮以千万计特伏凌迟并斩阮巨队等十人勅天下诸司知之食货志曰帝因防安税课局大使郝智言召还所遣官勅自今更不许輙遣自军器军需外凡买办者尽停止然寛免之诏屡下内使屡勅撤还而奉行不实宦者輙名采办虐取于民诛袁琦阮巨队等十余人患乃稍息
　　九年令应天府买办物料于都税司支钞给主
　　英宗初罢诸处采买及造下西洋船木诸冗费
　　正统元年令部颁铁斛等于仓库
　　各布政司府州县仓分嵗收粮五十万石及折收仓库嵗收布绢等物十万匹以上者工部各给铁斛一铜尺木秤各一
　　是年二月陜西按察副使金濂奏西安原降铁斛铜尺木秤便于收支今甘肃等卫仓库因无前项斛与尺秤作弊多端乞行各布政司及直隶府州悉照原式成造以慿收支较勘九月儹运粮储总兵官各处巡抚侍郎至京会议军民利便事宜一蘓松诸处官仓原有洪武中颁降铁斛升斗年久废失出纳之际军民受应令府县量计合用铁斛升斗备料送付南京工部会官依式铸造颁给备用命准行之
　　二年命御史会同戸部及府县官监视买办物料凡买办物料戸部委官一员会同府县委官拘集行铺估计时价闗出官钱仍委御史一员会同给与铺户收买送纳至三年又令遇有买办之类皆估计价钞数目照旧具奏限一月内赴库领散不许过违八年又令朝廷所用物件免有司买办查出产地方于存留粮内折收解京沿途官司应付船只脚力南直隶府并山东者送北京该衙门收江南广东浙江湖广江西四川者送南京该衙门收嵗终具奏九年令嵗用果品厨料照旧支领官钱派买不许于存畱粮内折征又凡遇造作等项急用物料止于官库闗用有不敷者方许具奏先给官价派买
　　四年四月敕辽东都司卫所凡祭祀仪物俱照洪武定例支取官钱两平收买毋许科敛害人
　　从署都指挥佥事毕恭言也
　　景帝景泰二年颁等秤天平于内外
　　令工部成造等秤天平各四十颁给户部及在外收支衙门掌管用使其所属各许依式成造应用
　　六年令京城内不系长久开铺及小本买卖俱免买办宪宗成化元年六月命光禄寺祭祀筵宴等俱循旧例买办
　　每年牲口不许过十万果品不许粘砌至四年给事中陈越言光禄市物槩以势取负贩遇之如被刼掠夫光禄所供昔皆足用今不然者宣索过额侵渔妄费也大学士彭时亦以为言请照宣徳正统间例斟酌供用禁止买办于是减鱼果嵗额十之一
　　二年五月命内官监斟酌年例物料其急于用者出内帑银市之不急者姑已之
　　工部奏内官监请促办年例物料若松木黑炭等共计七百七十七万有竒縁四方水旱相仍民困已甚若复征需似乖初年明诏与民休息之意帝以小民贫困正当寛恤故有是令
　　五年命重发铁斛依式置造以为永久定规
　　以新旧铁斛大小不一仍令工部照洪武年间铁斛式様重新铸造发江南江北山东河南兑粮诸处令兑粮官员依式制造木斛送漕运衙门较勘印烙给发交兑至十五年又令铸铁斛颁给江西湖广二布政司及各兑粮水次并支粮仓分较造木斛印烙收用其铁斛仍识以成化十五年奏准铸成永为法则十三字及监铸官员匠作姓名于上
　　是年又令京城内外并顺天府所属地方凡诸色货物行人依式制造平等斛斗秤尺天平等赴官较勘印烙方许行使违者如律治罪知情扶同互相借用者事发一体究治
　　孝宗治元年命光禄减增加供应
　　初光禄俱预支官钱市物行头吏役因而侵蚀乃令各行先报纳而后偿价遂有游手号为报头假以供应为名抑价倍取以充私槖御史李鸾以为言帝命禁止
　　七月罢镇守内外官采办
　　先是仁宗时令中官镇守边塞英宗复设各省镇守又有守备分守中官布列天下及宪宗时益甚购书采药之使搜取珍玩靡有孑遗抑卖盐引私采禽鸟糜官帑纳私赂动以巨万计太岳太和山降真诸香通三嵗用七千斤至是倍之内府物料有至五六倍者孝宗立颇有减省至是时甘肃巡抚罗明言镇守分守内外官竞尚贡献各遣使于所属边卫搜方物名曰采办实扣军士月粮马价或巧取番人犬马竒珍且设膳乳诸房佥厨役造酥油诸物比及起运沿途骚扰乞悉罢之报可
　　十八年八月【时武宗已即位】令各处嵗办非土产及有事故皆酌价赴京收买
　　给事中戴铣言各处岁办多非土产劳费不堪宜令实开土产有无造册送部会派之时有者仍纳本色其非土产及兵荒事变令通融酌量赍价赴京收买从之至正徳元年正月给事中周玺等言近来工作日繁科派日增皆近幸好兴土木借此占役军夫规取料价且因劳以邀赏耳今后物非土产宜勿派工役果不可已者令部科估计后奏行下所司知之
　　武宗正徳元年颁铜法
　　时议准工部行宝源局如法制造铜法三十二副每副大小二十个俱錾正徳元年宝源局造字号送部印发江浙等布政司及各运司并南直隶府州各依式様支给官钱一体改造用使
　　二月命重刋戒谕收纳之防于诸司永示遵守
　　给事中邹轩等奏内府各监局各库各仓场及各门内官内使人等每縁收纳钱粮刻削无厌先帝晚年洞察民隐颁防戒谕今复玩愒恬不知畏诸所解纳百方巧取粟米布绢价倍时估民甚苦之宜令诸司重刻谕防悬布遵行凡故违者罪无赦
　　世宗嘉靖二年定市易诸法
　　凡城市乡村诸色牙行及船埠头准选有抵业人戸充应官给印信文簿附写客商船戸住贯姓名路引字号物货数目每月赴官查照私充者杖诸物行人评估物价或贵或贱令价不平者计所增减之价论罪买卖诸物两不和同而把持行市专取其利及贩鬻之徒通同牙行共为奸诈者杖若见人有所买卖在傍髙下比价以相惑乱而取利者笞凡私造斛斗秤尺及作弊增减者官降不如法者提调官失勘者其在市行使不经官司较勘印烙者仓库官吏私自增减官降收支不平者监临官知而不举及失觉察者凢造器用之物不坚固真实及绢布等纰薄短狭而货卖者各定罪有差
　　四月令京城办纳物料皆先给与价
　　给事中汪应轸等请革京城铺户言古者徙豪杰以实京师我朝亦有富戸皆重根本至于和买之法则自宋南渡始殊非善政今和买不给直独累京城以戕根本其不善尤有甚焉臣以为革之便如不可革则宜照例给价务在两平事下戸部议覆请令戸工二部凡办纳物料皆当先给以价从之
　　二十七年五月给事中罗崇奎等言诸商重困之弊帝嘉纳之
　　时户部言京师召集诸商纳货取直内则据诸司之通关实收外则据两县总部九门官之时估情法适中公私均便迩者民伪日滋初意渐失其入官应役者皆佣贩贱夫漂流弱户有司利其无援輙百方牟夺之而富商即有一二置籍往往诈称穷困旋入旋出非所以安人心而一治体也请以十年为率命科道官一为清理贫者除之富者即豪强不得隐匿帝命科道官如议选委令审覈戸口徧置尺籍务在公平足以经久既而崇奎等复言部臣之说意在革弊而未悉弊源窃谓今日诸商所以重困者其弊有四夫物有贵贱价有低昂今当事者贱则乐于减贵则逺嫌而不敢增一也诸商殚力经营计早得公家之利而收纳不得一遭风雨遂不可用二也既收之后经管官更代不常不即给直或遂以沉阁三也幸给直矣而官司折阅于上番校齮龁于下名虽平估而所得不能半之四也四弊不除窃恐审编未久而溃乱又随之矣臣以为宜先去四弊而不必复为编审即编审亦不必科道其各场监收主事满一嵗然后代毋数更易帝嘉纳其言令戸部酌行审编用科道官仍如前议
