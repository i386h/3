<!-- { "loadSidebar": true } -->
　　先是帝谕中书省曰凡犯赃罪者罪虽已赦仍徴其赃赦文内有云已发觉未发觉已结正未结正之类其详定以闻至是刑部议凡谋反大逆谋杀祖父母父母妻妾杀夫奴婢杀本使谋故杀人及强盗蛊毒厌魅不赦外其余轻重咸赦有以赦前事相告讦者抵罪若系官钱粮事须推究罪虽遇原依律改正徴收民间户婚田产钱债虽已经赦应合改正归还者并听追理凡今后官吏受赃遇赦免罪赃并追纳其在赦前犯赃事发惧罪逃避及革后发落依律追究奏上制从之
　　七年十一月诏分别应赦诸人
　　诏曰古人谓赦乃小人之幸君子之不幸朕为生民主恐悖理乖仁脱凶顽于侥幸长奸佞于姑息有乖圣人明刑慎罚之意中书具陈狱囚若果真犯但笞罪以上俱各不原其余诖误过失因人致罪者悉皆宥之
　　八年正月释请代父受杖者罪
　　时山阳县民有父得罪当杖请以身代帝以出于至情特释之后十一月杭州民有罪律当杖戍其子请代帝亦释之十五年九月北平民以诬逮其子诉于刑部法司坐以越诉帝曰子诉父枉出于至情不可加罪二十五年天策卫卒吴英父系狱英诣阙自陈愿没入为官奴以赎父罪帝曰汝之情固可矜但平时何不劝父使不犯法姑念尔爱父之至屈法宥之
　　十四年九月勅刑部自今惟十恶真犯者决之如律其余杂犯死罪皆减死论
　　又十五年正月谕刑官方春万物发生而无知之民有犯法至死者虽有决不待时之律然于朕心有所不忍其犯大辟者皆减死论
　　五月命刑官凡狱囚贫不能自给者人日给米一升二十八年六月谕羣臣禁黥刺剕劓阉割之刑
　　大政纪曰刑部尚书开济议法巧密诏戒之曰刑罚禁民为奸使之逺罪非以防民也汝张密法以罔民无乃用心太刻夫竭泽而渔害及鲲鲕焚山而田祸及麛鷇巧密之法百姓其能免乎非朕所以望汝也又刑法志曰帝数宣仁言不欲纯任刑罚防政杨宪欲重法帝曰求生于重典犹索鱼于釡得活难矣御史陈宁曰法重则人不轻犯吏察则下无遁情帝曰不然古人制刑以防恶卫善故唐虞画衣冠而民不犯秦有凿颠抽胁之刑而囹圄成市未闻用商韩之法可致尧舜之治也又尝谓尚书刘唯谦曰仁义者养民之膏粱刑罚者惩恶之药石舍仁义而专用刑罚是以药石养人可谓善治乎帝之徳念如此
　　三十一年闰五月【惠帝即位】大赦天下
　　【臣】等谨按有明诸帝凡即位改元俱大赦天下后不具载
　　七月诏行寛政赦有罪
　　十二月释黥军及囚徒还乡
　　成祖永乐元年五月宥死罪以下递减一等
　　又五年八月録囚命杂犯死罪减等论戍流罪以下皆释之
　　三年六月定文官三犯杖者如律正罪
　　大理卿吕震言近例官犯杖罪者记罪还职停俸三月盖使之改过自新乃玩法者恃防轻犯不正其罪无以示惩请自今有再犯者论如律帝曰再犯仍宥之三犯如律
　　四年八月宥强盗初犯不寘重法
　　时侍臣有言用刑太寛强盗刼人者多谪戍边不寘重法何以示惩帝曰好善恶恶人情皆同岂本心乐于为恶或迫于饥寒不得已为之且为不善者能改过为善圣人未尝絶之朕怜其初出于不得已又冀其终能改过耳若再犯必不宥矣
　　五年六月诏自永乐二年六月后犯罪去官者悉宥之七年三月诏起兵时将士及北京効力人民杂犯死罪咸宥之充军者官复职军民还籍伍
　　十一年御北京新殿大赦天下
　　诏曰朕荷天地祖宗眷祐继承大统统驭万方夙夜只惧率遵成宪乃者仿成周卜洛之规建立两京为子孙帝王万世之基爰自经营以来赖天下臣民殚心竭力趋事赴功今宫殿告成朕欲正朝只事天地宗社懋图治理嘉与维新宏敷寛恤之仁用洽好生之徳大赦天下
　　十三年正月释工作囚徒
　　先是命出系囚输作赎罪既而多亡者有司请捕之帝曰此皆衣食空乏出于不得已遂命见役者俱还家共释四千九百余人
　　【臣】等谨按大政纪载二年十一月江浦县周益以罪当刑其妻梅氏诉益母老无养愿代夫死帝悯其情特宥之又实録载九年三月有县官以赃罪谪戍边撃鼓陈情言年逾七十求免帝命宥之其屈法以恤刑如此
　　七月命法司自今武职官犯杖罪以下系狱者有疾许出就医药着为令
　　十九年迁都北京大赦天下
　　二十二年十一月【时仁宗已即位】赦建文奸党族属还家仍以其田产给之
　　帝语侍臣曰方孝孺軰皆忠臣也宜从寛典明日御札付礼部尚书吕震曰建文奸臣其正犯已悉受显戮家属初发教坊司锦衣卫浣衣局并习匠及功臣家为奴今有存者既经大赦可宥为民给还田土凡前为言事失当谪充军者并宥之
　　宣宗宣徳二年十一月以皇长子生大赦天下
　　后世宗嘉靖十二年八月皇子生十五年十一月皇子生神宗万厯十年九月皇长子生三十三年十二月太子生第一子熹宗天启三年闰十月皇子生庄烈帝崇祯二年二月皇长子生俱诏赦天下
　　五年二月颁寛恤之令
　　刑法志曰仁宗在位未一年仁恩该洽而宣宗承之益多惠政常着帝训五十五篇其一恤刑也寛诏嵗下阅囚屡放遣有至三千人者谕刑官曰吾虑其瘐死故寛贷之非常制也
　　七年三月令极刑家子孙皆得仕进
　　时吏部奏第二甲进士王懋应授从七品官其兄尝为御史以误决死囚抵罪懋乃极刑家属当罢不録帝曰士勤苦学问始登一第弃之可惜朕记忆皇祖时一进士以极刑家属当罢念其成材之难特命吏部録用此故事也其以懋为州判官
　　八年十二月谕法司宥京官过犯
　　英宗正统六年十一月乾清坤宁二宫奉天华盖谨身三殿成大赦
　　十一年二月诏恤刑狱
　　十四年十二月【时景帝已即位】大赦
　　以尊母妃为太后立妃为皇后也
　　景帝景泰元年八月以上皇还京诏赦天下
　　二年十二月命妇人犯死罪防恩审録当宥死者皆杖八十释之
　　从都御史王文等请也
　　三年五月立皇太子大赦天下
　　后宪宗成化七年十一月孝宗治五年三月世宗嘉靖十八年二月穆宗隆庆二年三月神宗万歴二十九年十月册立太子皆诏赦天下
　　七年五月以彗星见诏赦天下
　　后成化二十一年正月以星变诏赦天下
　　英宗天顺元年四月命给监候囚犯米日一升
　　时都御史耿九畴以此奏请帝曰淹囚待勘日久家乡离逺不能无饥瘐者其如所请给之
　　【臣】等谨按此系洪武旧制二十四年革去至正统二年刑部侍郎何文渊言给罪人衣粮具有律文近惟锦衣卫行之夫罪人有去家乆且逺者有孑然一身者有贫且老疾者其衣食何自仰给徃往有因饥寒死者宜令内外法司举行如锦衣卫帝命法司议行十四年奏准日给米一升且令有赃罚破碎衣服分给穿用至是又申明之云
　　十月释建庶人文圭
　　文圭建文帝少子也成祖幽之中都号为建庶人帝怜其无罪乆系释之
　　五年七月以平反贼曹吉祥等诏赦天下
　　宪宗成化元年正月诏释戍边陈循江渊俞士悦等各回原籍王文子宗彛于谦子冕谦壻朱骥并放囬籍十月刑部以万夀圣节在迩请先将轻囚续放从之十一月申明赦例
　　时法司防奏请防帝命人命故杀者不宥余皆宥之犯在十恶者罪虽轻亦不可宥官吏贪淫事无显迹证佐者具奏区处边逺为民者自天顺元年为始于谪所成家业不愿囘者听有犯赃追未完者悉免之仍令通行知防
　　六年八月以旱涝相仍诏除真犯死罪不宥外徒以上降等发落杖以下悉寛宥
　　后武宗正徳五年三月以祷雨释囚四月诏赦天下
　　十一年二月禁酷刑
　　祭酒周洪谟言天下有司听讼辄用夹棍等刑具百姓不胜苦楚请勅法司禁约除人命强盗窃盗奸犯死罪须用严刑其余止用鞭扑违者风宪官録其酷暴以备考劾诏可后嘉靖五年六月帝戒谕问刑官自今有严刑死伤人者降革如法上官容纵不即防究者罪如之
　　十二年令有司买药饵送部又令广设惠民药局疗治囚人
　　二十一年正月申明淹禁罪囚之条
　　时大理卿田景晹言内外刑狱展转委复有至三五年不成狱者淹系无辜多至瘐死宜令情轻者皆亲鞫不得转奏诏如议
　　刑法志曰宪宗时山西巡抚何乔新劾奏迟延狱词佥事尚敬刘源因言凡二司不决断词讼者半年之上悉宜奏请执问帝曰刑狱重事周书曰要囚服念五六日至于旬时特为未得其情者言苟得其情即宜决断无罪拘幽往往瘐死是刑官杀之也故律着淹禁罪囚之条其即以乔新所奏通行天下
　　孝宗治十八年八月【时武宗已即位】上两宫尊号诏徒流以下悉宥其罪
　　后嘉靖三年四月以加圣母及本生父母尊号诏徒流以下悉宥其罪十五年闰十二月加两宫徽号诏大赦天下
　　武宗正徳十四年令囚犯煤油药料皆设额银定数十六年三月颁遗诏于天下释系囚还四方
　　八月【时世宗已即位】刑部奏今嵗当差官审録若即行奏决恐有辜防典请姑停一年俟明秋举行报可
　　世宗嘉靖四年二月诏内外理刑官母淹禁轻罪凡轻罪狱成各即放遣其应追赃无产者多则散羁营纳少则奏请裁夺毋淹禁无辜以干天和
　　六年令每嵗冬给囚绵衣裤各一事提牢主事验给之六月命恤狱囚
　　给事中周琅言律令所载凡逮系囚犯老病必散收轻重以类分枷杻荐蓆必以时饬凉浆暖匣必以时备无家者给之衣服有疾者予之医药淹禁有科疏决有诏此祖宗良法羙意宜勅臣下同为奉行凡逮系日月并已竟未竟疾病死亡者各载文册申报长吏较其结竟之迟速病故之多寡以为功罪而黜陟之帝深善其言且命中外有用法深刻致戕民命者即斥为民虽才守可观不得推荐
　　九年十一月祀南郊大赦天下
　　是时以大报礼成钦恤刑狱法司释放罪囚一千八百五十五人又十七年祀南郊诏赦天下
　　十年七月令每年热审并五年审録之期凡杂犯死罪准徒五年者皆减去一年永为定例
　　从刑部请也又二十三年刑科罗崇奎言五六月间笞罪应释放徒罪应减等者亦宜如成化时钦恤枷号例暂与蠲免至六月终止南法司亦如之报可
　　二十四年七月安列圣神主诏赦天下
　　十月命停刑
　　自九年举秋谢醮免决囚后或因祥瑞或因郊祀大报停刑之典每嵗举行
　　四十三年以甲元建嵗命停刑
　　刑法志曰帝虽屡停刑尤慎无赦廷臣屡援赦令欲宥议礼大狱暨建言诸臣益持不允及十六年同知姜辂酷杀平民都御史王廷相奏当发口外乃特命如诏书宥免而以违诏责廷相等至三十七年出手谕言司牧未尽得人寃抑不知其防尔等宜体朕心加意矜恤通行天下咸使喻之防防乎有哀痛之意末年主事海瑞上书触忤刑部当以死帝持其章不下瑞得长系穆宗立徐阶縁帝意为遗诏尽还诸逐臣优恤死亡纵释幽系读诏书者无不叹息云
　　穆宗隆庆元年八月申明赦欵
　　从大理评事高文荐奏也
　　神宗万厯元年五月诏慎刑狱
