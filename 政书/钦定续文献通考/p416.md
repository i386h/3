<!-- { "loadSidebar": true } -->
　　二十一年九月量免各省入卫民兵
　　时仇鸾已败故兵部议营制事宜言各省入卫民兵南直地逺人弱宜免山西三闗与大同接境嵗苦邉患宜量免其余省近亰师者俱宜查议裁革从之
　　三十二年十月命入卫班军复旧制付戎政大臣督之旧制春班以三月初至八月终还秋班以九月初至二月终还付戎政大臣督之凡工作勿许擅役庚戌后邉警棘乃并畨上军为一班五月赴亰十一月放还毎嵗秋防见兵十五六万仇鸾用事抽邉卒入卫又免大寜等卫军亰操改防蓟镇班军遂耗减仇鸾诛仍分两班春班以四月初至九月终还秋班以六月初至十一月终还另为一营専设将统领是年丰城侯李熙覈其数仅四万人因请改征银召募而以见军四万归营操练严嵩议以各卫兵虽有折干之然清覈令下犹凛凛畏罪若奉防征银恐借为口实祖宗良法深意一旦荡然帝是之折干者卫卒纳银将弁以免其行有事则召募以应亡何从平江伯陈圭奏仍令中都河南山东军分春秋两班别为一营如旧三月九月之制已而戎政与兵部争班军职掌巡视科道官议请凡自今上班则由都司到部由部到营该营不得而先盖军未上班是为外卫固属之本兵使营中先收孰从而知其多寡虚实之数下班则由将送总督总督咨兵部该司不得而先盖军未下班是为营兵营兵悉于戎政使该司先收孰从而知其到否缺罚之例此戎政本兵所宜恊济共事者也诏依旧制行
　　三十四年五月令五军营正兵于歇操月分留万人驻亰轮守
　　十二月置南亰振武营
　　南亰兵部尚书张鏊议选南亰各卫余丁补正军三千使防守亰城又选孝陵余丁三千使拱防陵寝各开营塲团练诏名为振武营
　　【臣】等谨按是时倭患甚棘部臣以留都重地故建此议兵志言简诸营鋭卒充之益以淮扬趫捷者又兵志言江北旧有池河营専城守防陵寝二营兵各三千领以勲臣别设场训练所云二营者振武营与池河营也实録则云南亰各卫余丁都督段堂领之孝陵余丁丰润伯曹松领之共名振武其池河营则嘉靖初年设其兵取之飞熊英武广武三卫余军春秋分畨操守与兵志异当是兵志未细详也又考兵志言振武营率多无頼子弟骄悍难制数年后遂鼔噪作乱殴死督储侍郎黄懋官诏诛首恶其后池河兵又变殴千户呉钦命浙直副总兵刘显往提督以川兵五百自随事始定隆庆初本兵集议罢之以其卒千余仍大小二教塲及神机营留都乃安考殴呉钦据实録为四十年并云賛江东抚定之兵志则云东多所寛假众益骄故命刘显往提督显未至而兵已变则其时东固在位但非其抚定耳
　　三十五年定平倭贼赏例
　　斩首贼一级陞实授三秩不愿者赏银百五十两从贼一级授一秩汉人脇从一级署一秩阵亡者本军及子孙授一秩海洋遇贼有功均以竒功论
　　三十七年三月始免三大营聴征官军营造工役置亰营兵车营
　　至四十四年令亰营车兵除挽车铳射之外俱选作战兵务使战兵十枝与车兵十枝相当
　　四十三年八月命亰营兵不得外调
　　巡视亰营科道官辛自脩等言亰师根本重地除通州昌平请讨酌量策应其余宻云顺义三河良涿等处惟聴蓟辽军门发邉兵策应不得仍前轻调亰兵事下兵部从之
　　穆宗隆庆四年正月收戎政府印分设三大营置总兵副将等官三月改设提督六人九月罢之仍设总督恊理二大臣
　　兵部议覆大学士赵贞吉疏言大将不宜専设戎政不当有印制曰可于是三大营各设总兵一副将二其佐等官互有増损各均为十人而五军营多余兵二枝均拨神机神枢二营毎营共为十枝属二副将分统以侯伯充总兵以文职大臣一员量加职衔总理三月改三大营总兵官为提督时三营新设总兵诸将以其权轻多不受约束又侯伯与流官兼用内批改为提督皆以侯伯为之又用三文臣亦称提督自设六提督后人持意见择便宜遇事旬月不决给事中温纯上言今亰营之在不择将而添将不増军而増官不讲训练而讲营制莫若复先帝制为便乃罢六提督而设总督协理二臣给印如故
　　六年十月【时神宗已即位】兵科给事中蔡汝贤请厘正勾军之害从之
　　汝贤因清勾军丁言军政五害一佃军佃故军之地为业而补军者二婿军娶故军之女而补军者三同姓军籍异姓同展转勾补者四重军军或改近调逺而原卫未经除名因而勾摄者五重投军本人在伍不缺而余丁又行勾摄因而发囘原籍者乞行各清军衙门稽查体勘如果户絶即为除豁勿令平人寃抑部覆谓佃地补军谓情愿者聴也女户补军谓承产者也同姓补军谓本族非姓同族异者也若改调别卫即当开除军不缺伍岂得勾余此皆所当厘正如科臣言
　　神宗万厯三年定陕西畨冦功
　　初畨冦苖蛮斩三级者进一秩实授署职视北邉十级以上并不及数者给赏至是定陕西畨冦功视成化中例军官千总领五百人者部下斩三十级领千人者六十级把总领五百人者十级领千人者三十级俱进一秩至三秩止
　　兵志曰东北邉初定三级当北邉之一万厯中改与北邉同
　　【臣】等谨按十级以上给赏史文未明晰考明史藁所书亦然今细绎之盖三级进一秩九级进三秩凡进秩至三而止十级以上当是除进三秩外尚有余级故再给赏也成化十四年定内地反贼例所云十九级以上给赏与此文义同
　　五年巡视亰营科臣林景旸请广召募立选锋置亰营选锋五千人
　　兵部覆科臣议革亰营家丁名色选其骁而善射者名曰选锋务足四千八百名充六副将及十战兵营之用
　　兵志曰是时张居正当国综覈名实羣臣多条上兵事大防言足兵选将营务颇饬乆之帝厌政廷臣渐争门户习于偷惰遂日废弛
　　七年四月令召募军士行文原籍清查
　　从陕西按臣沈涵言投到军人暂且收营将姓名住址行文原籍查有着落方许给赏支粮万一复逃亦清查有据各营将官于嵗中设法严查分别逃军有无多寡以定功罪部覆报可
　　九年六月停止亰营出防蓟镇车战兵马二枝
　　十一年闰二月令留都选充军丁准其替补
　　南亰兵部尚书潘季驯言留都操军原额十有二万今仅二万有竒祖军与选充半选充例不收补营伍日虚合令比照祖军例准令替补诏从之
　　五月设南亰坐营官及备兵营
　　兵部覆南亰部臣王遴条议营务请以大小二塲新旧见操官军二万三千余人比照北亰各邉之制分为七枝毎枝三千一百余人分中左右哨余剰者置旗鼓下作为备兵大教塲都督一员给兵三枝小教塲都督一员给兵三枝其神机营兼管巡捕提调烦劳不必议给两教塲各设坐营官三员分领都督总领调度又北亰三大营之外各设备兵一枝専騐发新军暂收操练以待各营有缺取补今南亰亦是三大营各营原有旗鼓官就改名备兵把总専司旗鼓兼营备兵诏从之
　　十二年更定平倭贼功赏例
　　视旧例稍变以贼船及船之多寡为功赏之差复定海洋征战无论倭冦海贼勘是竒功与世袭
　　兵志曰云南夷贼擒斩功次视倭功
　　二十六年四月抽选京营兵一万设备倭两营
　　二十七年十一月协理京营王世扬条议戎政下部议行
　　世扬所议诸事一选锋查补宜精一存操训练宜实一歇操短防宜宻一选锋火器宜收一战车毁壊宜裁一军马更调宜禁诏如所议
　　叶向髙苍霞集畧曰当文皇帝建三大营时挽强超距之士不下三十余万一损而为十万再损而几于无兵嘉靖后虽复祖制而兵籍存者不能加团营之数又缺额者十之二三挂名投闲买差替役者又十之二三况在今日而欲求抗旌掲竿射石饮羽之夫为国家用安从出乎今京营诸将多贾人子厚金帛结中贵权贵既输财于此不得不取偿于彼故有索月钱需常礼恣意诛求若以为当然而不可易者国家嵗漕东南之粟数百万石以赡兵而兵嵗出月粮之半以赡将将愈饱而兵愈饥甚有典衣鬻儿而枵腹待命者何以振士气而鼓其鋭乎此病在将领之侵夺也今京营将士教战之法嵗不过数月月不过数日其下操也目不识进退之节手不习击刺之方相与趋走纳喊已耳质明而入未午而出以为故事若此耳又豪门占役市井窜名冐支经费按牍而求其人皆不可考此病在操练之寡实也文皇帝集班操之兵为居重驭轻之大虑非以人众饰观为也嘉隆间率供土木之役畚锸是劳未尝操戈执鋭以从事戎行且寸挺不持空身备伍迄于今日因仍已甚领班之将复多贪渔富者贿免贫者气夺此病在班操之失势也诚使桑土绸缪则莫如议任将必以军功多猷望着厯深者充选纨袴子弟勿使建旗鼓而坐于坛上又莫如议责实噐械必精伍两必备搜简必严诸防惰者法后期者法将弗恤士者法坚持行之勿因人言不便而遂废格又莫如议存恤凡士畨休至者毋苦以他役使得一志毕能各习其务晓然知国家所以勤劳训诲之意而忘其防履之难一有缓急能得其死力而后可如是则有将有兵戎务稍举而尤时稽其充耗月程其功效使祈父之謡不兴而六师之勇自倍又安在兵制之详畧哉
　　三十一年添设南中军标营
　　先是从尚书呉文华请增賛旗牌得以军法从事兼聴便宜调遣至是添设标营选大教塲卒千余设中军将统练规制虽具而时狃茍安阘茸一如北亰及崇祯中流冦陥庐凤有窥留都意南中将士日夜惴惴以防陵寝守亰城为名幸贼不东下而已最后史可法为賛尚书思振积未乆而失盖无可言焉
　　三十五年三月议补留都额兵
　　南亰兵部尚书孙鑛言留都营兵额数十三万七千有竒万厯十三年尚存四万四千九百至三十四年实在之数二万六千一百余名较原额不及三分较前又减八千八百及今不处必致无兵议将在册余丁挑选精壮补伍操练从之
　　四十六年十二月诏覈天下兵额为监司殿最并以畿内选练乡兵为道将考成
　　兵部尚书黄嘉善言宜令省直诸臣各将所属兵马尽数查出要见某标营某卫所原额若干实在若干堪征讨若干充襍役若干马匹盔甲器械并粮草若干严行该管简练整顿彚报部科查其简阅勤惰为监司殿最又嘉靖中以畿内武备单弱行北直山东等处召募隣近军余间民教习请勅畿内诸臣整饬前法将选练鄊兵附报载入考成以行黜陟庻有实用而无虚糜诏依议
　　兵志曰万厯四十年给事中麻僖请恤班操之苦后六年巡抚顺天都御史刘曰梧言班军无济实用因陈募兵十利是时法益弛军不营操皆居亰师为商贩工艺以钱入班将启祯时邉事汹汹乃移班军于邉筑垣负米无休期而糗粮缺军多死班将往往被逮特勅兵部侍郎専督理铸印给之然已不及
　　愍帝时增设内臣监军务
