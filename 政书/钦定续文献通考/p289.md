<!-- { "loadSidebar": true } -->
　　【臣】等谨按礼志洪武二年以勾芒祝融风后力牧左右配俞跗桐君僦贷季少师雷公鬼防区伯髙岐伯少俞高阳十大名医从祀考实録是年止以勾芒四臣配无十大名医从祀之文其时正配位祭器牲币皆有数而从祀之礼独缺则非从祀于是年也惟明集礼备载十医以为因元之旧与实録异盖帝尊崇三皇不欲溷于医师是嵗特厘正之集礼所载乃初年未定之礼耳至永乐间别建三皇庙十医从祀以医官主之以为万世医药之祖遂与歴代帝王并祀不废矣
　　三年十二月遣使祭歴代帝王陵寝并加修葺
　　先是帝观宋太祖诏修歴代陵寝叹曰此美事也是年五月遣使访歴代帝王陵寝命所在省臣同诣审视具图以闻至是图上凡七十有九礼官考其功徳昭著者【曰伏羲神农黄帝少昊颛顼唐尧虞舜夏禹商汤中宗高宗周文王武王成王康王汉高祖文帝景帝武帝宣帝光武明帝章帝后魏文帝隋高祖唐高祖太宗宪宗宣宗周世宗宋太祖太宗真宗仁宗孝宗理宗】三十有六各制衮冕函香币遣秘书监丞陶谊等往修祀事亲制祝文遣之毎陵【以白金二十五两】具祭物陵寝发者掩之坏者完之庙者葺之无庙者设坛以祭仍令有司禁樵采嵗时祀【牲用太牢】四年礼部复定议合祀帝王三十五在河南者十陈祀伏羲商髙宗孟津祀汉光武洛阳祀汉明帝章帝郑祀周世宗巩祀宋太祖太宗真宗仁宗在山西者一荥河祀商汤在山东二东平祀唐尧曲阜祀少昊在北平者三内黄祀商中宗滑祀颛顼高辛在湖广者二酃祀神农宁逺祀虞舜在浙江者二防稽祀夏禹宋孝宗在陜西者十五中部祀黄帝咸阳祀周文王武王成王康王宣王汉髙祖景帝咸宁祀汉文帝兴平祀汉武帝长安祀汉宣帝三原祀唐髙祖醴泉祀唐太宗蒲城祀唐宪宗泾阳祀唐宣宗嵗祭用春秋仲月朔【器用笾豆各八□二登一簠簋各一俎一爵三尊篚一牲用太牢】于是遣使诣各陵致祭陵置一碑刋祭期及牲帛之数俾所在有司守之既而命有司嵗时修葺置陵户二人守视又毎三年出祝文香帛制遣太常寺乐舞生赍往所在命有司致祭其所祀者视前去周宣王汉明帝章帝而増祀娲皇于赵城后魏文帝于富平元世祖于顺天及宋礼宗于防稽凡三十六帝后又増祀隋髙祖于扶风理宗仍罢祀又命帝王陵庙所在官司以春秋仲月上旬择日致祭
　　顾炎武日知録曰按帝王世纪文武葬于毕毕在杜南晋书地道记亦云毕在杜南与毕陌别史记周本纪正义引括地志文王武王墓在雍州万年县西南二十八里毕原上此其在渭水之南杜县之中甚明而今乃祭于渭北咸阳县之北十五里盖据顔师古刘向传注毕陌在长安西北四十里之误【地道记已明言与毕陌别矣】史记秦本纪集解引皇览曰秦武王冡在扶风安陵县西北毕陌中大冡是也人以为周文王冡非也周文王冡在杜中又秦始皇本纪末正义括地志云秦惠文王陵在雍州咸阳县西北十四里秦悼武王陵在雍州咸阳县西十里俗名周武王陵非也是昔人已辨之甚明今祭周之文王武王而于秦惠文王悼武王之墓不亦诬乎
　　【臣】等谨按洪武实録是年帝与侍讲学士危素论宋元兴替素因言元世祖至元间西僧嗣古妙髙欲毁宋防稽诸陵时夏人杨辇真加为江南总摄助之遂发诸陵取其金宝以诸帝遗骨瘗于杭之故宫筑浮屠其上以厌之又截理宗顶骨为西僧饮器天下莫不寒心帝叹息久之即命北平守将呉勉访索顶骨所在果得之西僧庐中既送至命有司厝于京城之南六月绍兴府以永穆陵图来献遂勅葬于故陵云
　　四年四月诏立祠祀元御史大夫福寿
　　帝谓中书省曰福寿仗义守职保障其民以身狥国可谓忠臣宜立祠令有司嵗时致祭六年四月复勅中书省议赠福寿官礼部言元已赠福寿浙江行省左丞相上柱国追封卫国公諡忠肃事迹封諡载在祀典宜仍其旧足慰忠臣之心帝是之令春秋遣官致祭
　　【臣】等谨按实録太祖呉元年十月敕礼官曰元右丞余阙守安庆屹然当南北之冲援絶力穷举家皆死节义凛然江州总管李黼身守孤城力抗强敌临难死义与阙同辙当建祠肖像嵗时祀之令有司祀阙于安庆黼于江州孝宗治三年安庆知府徐杰言元总管韩建之以宗正郎中守安庆盗来攻城大小百余战皆败之城防复完及余阙来代并力殱盗后举家被杀建之方卧疾骂贼不屈贼执之而去不知所终精忠大节与阙相埓而祀典独阙请于阙祠内増置神主祔祭从之本纪亦载其事今补録焉【元史作韩建误】
　　六年八月祀三皇及歴代帝王
　　帝纳御史答禄与权之言命参考歴代帝王开基创业有功生民者立庙以祀于是礼部尚书牛谅请京师立庙祀三皇余各就陵立庙嵗时致祭帝以五帝三王及汉唐宋创业之君俱宜于京师立庙致祭其余守成贤君令有司春秋祭于陵庙遂建歴代帝王庙于钦天山之阳仿太庙同堂异室之制为正殿五间中一室三皇东一室五帝西一室夏禹商汤周文王又东一室周武王汉光武唐太宗又西一室汉髙祖唐髙祖宋太祖元世祖毎嵗春秋仲月上旬甲日致祭已而以周文王终守臣服唐髙祖由太宗得天下并寝其祀増祀隋髙祖十一月立元世祖庙于北平七年令帝王庙皆塑衮冕坐像惟伏羲神农未有衣裳之制不必加冕服二十一年罢祀隋高祖孙承泽春明梦余録曰昔人议罢唐髙祖而祀太宗为非者谓温大雅大唐创业起居注义旗之初皆由帝指大郎二郎尚未轩轾及入闗东讨秦力虽多然身系嗣何殊将帅禁门之举不无遗议焉而遽谓功尽彼出罢父祀子灵岂无知至于从祀云者以臣事君耳中兴诸君未闻俎豆而其臣俨然且仲虺列于见知甘盘称为旧学梁公之伐逺过西平淮阴之寃有同武穆而舍彼取此义复何居也
　　七年八月躬祀歴代帝王庙　九年八月遣官省歴代帝王陵寝禁刍牧置守陵户忠臣烈士祠有司以时葺治　二十一年二月以歴代名臣从祀帝庙
　　先是礼官拟歴代名臣风后等三十六人以进帝以宋赵普负太祖不忠不可从祀元臣四杰木华黎为首不可祀孙而去其祖可祀木华黎而罢安童既祀伯顔则阿珠不必祀汉陈平冯异宋潘美皆节义兼善始终可祀于是定风后力牧臯陶夔龙伯夷伯益伊尹傅説周公旦召公奭太公望召虎方叔张良萧何曹参陈平周勃邓禹冯异诸葛亮房元龄杜如晦李靖郭子仪李晟曹彬潘美韩世忠岳飞张浚木华黎博尔忽博尔珠赤老温伯顔凡三十七人从祀于东西庑为坛四
　　【臣】等谨按洪武实録二十年帝先是以先代忠臣如汉秣陵尉蒋忠烈侯子文晋成【志作咸误】阳卞忠贞公壸南唐刘忠肃王仁瞻宋济阳曹武惠王彬等歴代崇祀及元卫国忠肃公福寿皆尝立祠以祭而溷处闾巷祠宇卑陋弗称神居诏徙建于鸡鸣山之阳至十月庙成命应天府官以四孟月及嵗除祭功臣之日致祭嵗以为常又礼臣请如前代故事立武学用武举仍祀太公建昭烈武成王庙帝以太公周臣不当王祀至建武学用武举是析文武为二途轻天下无全才矣甚无谓也遂命罢庙祭去王号至是年从祀帝王庙焉
　　二十二年五月改建歴代帝王庙成
　　先是庙灾诏改建至是庙成遣官致祭以奉安神主告从礼部拟自后毎嵗以仲秋月遣官致祭
　　成宗永乐元年十月修殷比干祠墓　二年二月复建轩辕庙于山西阳县　六年二月祀宋文天祥于北京太常博士刘履节奉命正祀典谓天祥忠于宋室燕京乃其死节之所请祠祀命毎嵗春秋仲月遣顺天府尹致祭
　　【臣】等谨按明杨士奇重修祠记北京之有公祠洪武六年前北平按察副使刘崧始建于教忠坊今顺天府学之右是年始命春秋致祭云
　　宣宗宣徳十年四月【时英宗已即位】命潮州府祀唐韩愈英宗正统元年二月修商中宗庙七月修宋周敦頥程颢司马光朱熹祠墓
　　顺天府推官徐郁言四事其一请修敦頥等祠墓复其子孙徭役从之
　　六年十二月祀平江恭让侯陈瑄于清江浦
　　初瑄为总兵官都漕运疏凿清江浦等处设移风等闸坚筑堤防以畜水行舟立常盈仓积粮甚多及没民感其惠立祠祀于清江浦东至是事闻命有司春秋致祭
　　景帝景泰元年闰正月建岳飞庙于汤阴
　　翰林院侍讲徐理言臣以招募民壮至河南彰徳府道经汤阴县周流社宋臣岳飞实生其地飞以应募勤王大立战功佐成中兴之业理宜庙食矧今方将奋扬神武复讐雪耻成中兴之功如飞者宜令建立庙宇春秋祭祀使将士知所激劝从之庙成赐额精忠
　　宪宗成化元年五月复修殷比干墓
　　从汲县知县卢信言也其嵗时祀典如初
　　孝宗治五年命修岳飞祖茔在汤阴者给人户看视十年赐平江恭让侯陈瑄祠额曰恭让
　　武宗正徳三年四月迁成汤庙于汤原里
　　庙故在山西荥河县北四十里濒河附汤陵陵为河所齧而祠宇卑陋不称太常卿乔宇以闻命改建于今所
　　十一年三月立伏羲庙于秦州
　　秦州古成纪地从巡按御史冯时雍奏也
　　世宗嘉靖九年十二月祀先圣先师于文华殿东室初东室有释像帝以其不经撤之乃祀皇师伏羲民神农氏轩辕氏帝师陶唐氏有虞氏王师夏禹王商汤王周文王武王南向左先圣周公右先师孔子东西向帝自为祭文行奉安神位礼辅臣礼卿及讲官俱命入拜毎嵗春秋开讲前一日皇帝服皮弁四拜行释奠礼【用羮酒果脯帛】毎月朔朢【具酒果】服黄袍行礼间遣辅臣及大臣代拜十六年移祀于永明后殿行礼如初三十二年仍祀于文华殿东室隆庆初罢后仍于文华殿东室行礼
　　礼志曰洪武初司业宋濂建议欲如建安熊氏之説以伏羲为道统之宗神农黄帝尧舜禹汤文武以次列焉秩祀天子之学则道统益尊太祖不从至是世宗仿其意行之
　　十年正月建歴代帝王庙二月祭于文华殿
　　中允廖道南请撤灵济宫改建歴代帝王庙礼部以所在狭隘不称乃建于阜城门内嗣以建庙未成躬举春祭正殿凡五坛丹陛东西名臣四坛将祭礼部尚书李时言旧仪有赐福胙之文赐者自上而下之义惟郊庙社稷宜用帝王止宜云答诏可次年夏庙成名曰景徳崇圣之殿【殿五室东西两庑殿后祭器库前为景徳门门外神库神防宰牲亭钟楼街东西二坊曰景徳街】八月帝亲祭由中门入迎神受福胙送神各两拜嗣后嵗遣大臣一员行礼四员分献罢南京庙祭凡子午夘酉祭于陵寝之嵗则停秋祭二十四年以科臣陈棐言罢元世祖陵庙之祀及从祀木华黎等复迁唐太宗与宋太祖同室凡十五帝从祀名臣三十二人
　　十八年四月立尧母庙于庆都县
　　从御史谢少南请也
　　【臣】等谨按世宗时营葬献皇后亲诣承天相度道经庆都故少南为是以献谀然尧母祠墓所在祀典久缺固宜修举者也
　　二十一年十二月重修太医院三皇庙
