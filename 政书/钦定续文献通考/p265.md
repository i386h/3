<!-- { "loadSidebar": true } -->
　　前期太常寺奏祭祀文武百官致斋二日是日早顺天府官以耒耜及穜稑种进呈少顷内官捧耒耜及种授顺天府官捧由午门及大明门左门出置耕根车内在玉辂之前皇帝祭社稷毕具翼善冠黄袍御奉天门太常寺官奏请诣先农坛皇帝升辂耕根车前行诣坛所具服殿皇帝服衮冕典仪唱乐舞生就位执事官各司其事导引官导皇帝至拜位内赞奏就位典仪赞瘗毛血迎神奏乐乐止内赞奏二拜百官同典仪唱奠帛行初献礼奏乐执事官捧帛爵跪进于神位前奠讫内赞奏跪百官同乐止内赞赞读祝读祝官跪于神位前右读讫奏乐奏俯伏兴平身百官同乐止典仪唱行亚献礼奏乐执事官捧爵跪奠于神位前讫乐止典仪唱行终献礼仪同亚献乐止太常寺官进立坛东西向唱赐福胙内赞奏跪搢圭光禄寺官以福酒跪进于皇帝右奏饮福酒光禄寺官以福胙跪进于皇帝右奏受胙奏出圭奏俯伏兴平身奏二拜百官同典仪唱彻馔奏乐执事官诣神位前彻馔讫乐止典仪唱送神奏乐内赞奏二拜百官同乐止典仪唱读祝官捧祝掌祭官捧帛馔各诣瘗位奏乐礼毕乐止皇帝还具服殿更翼善冠黄袍太常寺卿侍百官俱更服讫入奏请诣耕耤位导驾官同太常寺卿导引皇帝至耕耤位南向立三公以下从耕者各就位户部尚书北向跪进耒耜顺天府官北向跪进鞭导驾官同太常寺卿导引【教坊司官率属作乐歌呼左右赞相】皇帝秉耒三推三反讫户部尚书跪受耒耜顺天府官跪受鞭太常卿奏请复位顺天府尹捧青箱随以种播而覆之皇帝升观耕台南向坐观三公五推尚书九卿九推讫从耕官各就位太常寺官奏耕毕导驾官同太常卿导皇帝升舆入斋宫升座鸿胪寺官奏陪祭官叩头讫奏顺天府官率两县官耆老人等叩头毕率庶人终亩鸿胪寺官拱聴圣防赐酒饭鸿胪寺官承防讫赞入班一拜三叩头尚膳监进膳三品以上官各就丹陛前后序列赐坐四品以下官台下御路东西相向序坐并宴劳耆宿于坛傍教坊司承应进膳乐并三舞队一奏庆丰年之舞二奏呈瑞应之舞三奏感天地之舞每舞各有承应宴毕鸿胪寺赞入班一拜三叩头礼毕驾兴还宫大乐鼔吹振作
　　亲蚕祭先蚕
　　【臣】等谨按亲蚕之礼辽金俱不行故不列祀典元世祖至元七年大司农卿张文谦请举祭先蚕礼至武宗至大三年始建先蚕坛而祀事未举故其礼仪无可考见语详祭先农门兹着其概以备一代掌故云
　　明嘉靖九年正月作先蚕坛于北郊
　　先蚕明初未列祀典至嘉靖初都给事中夏言清理皇庄请改负郭宫庄【志作官庄误】为亲蚕厰公桑园种植桑柘以备宫中蚕事部议格不行至是复上疏言耕桑之礼不宜偏废帝乃敕礼部古者天子亲耕后亲蚕以劝天下自今嵗始朕亲祀先农皇后亲蚕其考古制具仪以闻大学士张璁等请于安定门外建先蚕坛詹事霍韬以其道逺疏言皇后出郊难以越宿且郊外别建蚕室则宫嫔命妇未得亲见蚕事有文无实势难久行乞择近地便户部亦言安定门外近西之地水源不通无浴蚕所皇城内西苑中有太液琼岛之水考唐制在苑中宋亦在宫中宜仿行之帝谓唐人因陋就安不可法于是礼部尚书李时等言大明门至安定门道途遥逺请凤辇由东华或元武门出因条上四亊一增治茧之礼采桑而不治茧非礼之全及茧成后令内臣自北郊捧献宫中仍于宫中量立蚕茧织室行三盆之礼以终蚕事二定坛壝之向先蚕采桑二坛悉准先农耤田先蚕坛北向采桑坛东向如唐开元之制三定采桑之器唐制尚功奉金钩夫亲蚕以识女工之艰难金钩侈矣筐钩宜如民间器用毋过雕饰四择掌坛之官中宫出郊礼仪择司礼监老成谨厚者掌之帝从其言命皇后出郊由元武门内使陈仪卫官军万人五千围坛所五千防于道坛制准先农杀十之一数用偶不营斋宫止建具服殿蚕室茧馆如古制仍择西苑隙地造织室以终蚕事二月工部上先蚕坛图式帝亲定其制坛方二丈六尺叠二级髙二尺六寸四出陛东西北俱树桑柘内设蚕宫令署采桑台髙一尺四寸方一丈四尺三出陛銮驾库五间周垣方八十丈别建织堂于西苑礼部上皇后亲蚕仪其祀先蚕止用乐不用舞乐女生冠服用黒绉纱描金蝉冠黒丝缨黒素罗销金葵花胷背大袖女袍黒生绢衬衫锦领涂金束帯白袜黒鞋
　　【臣】等谨按世宗实録载嘉靖九年二月上亲定先蚕坛图式其先蚕坛采桑台尺寸已载于右又云銮驾库五间后墙方其制内苑止盖织堂墙围方八十丈余如图注既以年神不利兴作礼部欲构席屋行事上命止治先蚕采桑二坛并具服殿蚕室数十楹余皆罢又实録载五月迎翠殿南织堂成即前所云内苑织堂也先蚕坛本未建织堂即建亦以后命而罢礼志防实録旧文臆为删节云后盖织堂若织堂建于坛后者误也今依实録改正又墙围方八十丈志作坛围礼固有方广八十丈之蚕坛乎一字之讹谬以千里附辨之
　　三月皇后亲蚕于北郊祭先蚕氏
　　礼部言亲蚕之礼出于创见命妇仓卒入坛恐愆礼度请以所绘采桑图授之俾先期肄习并定命妇牙牌式视陪祀官杀三之一至日皇后出郊行亲蚕礼祭先蚕氏四月蚕事告成行治茧礼蚕宫令选蚕妇善缫丝及织者各十人【志作一人误】送织堂卜日皇后出宫导从如常仪至织堂内命妇一人行三盆手礼遂布于织妇以终其事织成蚕宫令送尚衣监织染局造祭服
　　十年四月皇后亲蚕于西苑
　　二月礼臣言亲蚕盛典去嵗皇后躬祭采桑已足风励天下今先蚕坛殿工未毕宜且遣官行礼帝初不可令如旧行已而以皇后出入不便命改筑先蚕坛于西苑坛髙二尺六寸广六尺四寸四出陛东为采桑台髙二尺四寸方一丈四尺三出陛铺甃如坛制台之左右树以桑东为具服殿北为蚕室左右为厢房后为从室以居蚕妇设蚕宫署于宫左置令一员丞二员择内臣谨恪者为之礼部以皇后亲蚕改行于内苑复具仪以闻帝覧之曰亲耕无贺此安得贺第行叩头礼女乐秪供宴勿前导仍命赐蚕母二十七人人布一疋
　　十六年诏罢亲蚕礼
　　西苑改建先蚕坛十一十二年皇后皆亲蚕其后因事輙不举至是始诏罢之仍命进蚕具如常嵗遣女官祭先蚕三十八年乃罢遣四十一年并命所司勿奏
　　【臣】等谨按世宗始定皇后亲蚕之礼当时俱咎夏言逢迎上意御史冯恩至谓后亲蚕于郊不可示后世则非也亲蚕之礼歴代不废善乎言之言曰农桑之业衣食万人不宜独缺耕蚕之礼垂法万世不宜偏废世宗能力排众议毅然举行意诚善矣实録所载亲蚕之礼十二年后不复再举十六年乃诏罢之至三十八年并女官亦罢遣礼志不载十六年事第云三十八年罢亲蚕礼于文为漏矣
　　祭先蚕亲蚕仪【嘉靖九年定】
　　蚕将生钦天监择吉已日以闻顺天府具蚕母名数送北郊工部以钩箔筐架诸器物给蚕母顺天府以蚕种及钩筐一具进呈内官捧出还授府官捧出元武右门外置防舆中鼔乐送至蚕室蚕母受蚕种浴饲以待置钩筐于殿内命妇文官四品以上武官三品以上俱陪祀入坛者给陪祀牌采桑者给供事牌人携女侍一执钩筐给执事人牌前期三日尚仪奏斋戒皇后致斋三日内执事并司赞六尚等女官及应入坛者各斋一日坛上陈设先蚕氏之神羊二豕一登一笾豆各六簠簋各二帛一黒色篚一酒尊三爵三酒盏三十祝案一先一日太常寺具祝版祭物送蚕宫令祭日蚕宫令分授执事女官蚕宫令陈乐女生位于坛南设皇后拜位于坛下北向次公主及内命妇又次外命妇拜位俱异位重行北向设内赞位于坛南设司赞位于皇后拜位之东西设司賔位于外命妇班之北东西相向又设皇后采桑位于采桑坛东向公主及内命妇位于皇后位东设外命妇采桑位于采桑坛东陛下各南北向以西为上设执皇后钩筐者位于皇后位旁少东是日未明宿卫陈兵备女乐工备乐司设监备仪仗及重翟车俱于元武门外将明内侍诣坤宁宫奏请皇后服常服导引女官导出宫门乗肩舆侍卫警跸如常公主及内命妇应入坛者各服其服以从至元武门内侍奏请降舆升重翟车兵卫仪仗及女乐前导内侍诣车前奏请车进发出北安门公主内命妇应入坛者乗车陪从如式障以行帷至坛内壝东门内侍奏请降车乗肩舆兵卫仪仗停于东门外皇后入具服殿少憩侍卫如常仪司賔先引外命妇列于先蚕坛下东西向以北为上尚仪诣皇后前奏请易礼服出殿门将至坛内赞唱乐女生就位执事官各司其事导引女官导皇后至拜位司赞奏就位次公主次内命妇次外命妇各就拜位北向俱异位重行内赞唱瘗毛血迎神奏乐乐止司赞奏四拜公主以下同内赞唱奠帛行初献礼奏乐执事官捧帛爵跪于神位前各奠讫乐暂止内赞唱读祝司赞奏跪皇后跪公主以下同读祝女官跪于神位前右读讫奏乐司赞奏兴皇后兴公主以下同乐止内赞唱行亚献礼奏乐执事官捧爵跪奠于神位前讫乐止内赞唱行终献礼仪同亚献执事女官进立坛东西向唱赐福胙司赞奏跪皇后跪执事女官以福酒跪进于皇后右奏饮福酒皇后饮讫执事女官以胙跪进于皇后右奏受胙皇后受胙讫司赞奏兴皇后兴司赞奏二拜公主以下同内赞唱彻馔奏乐执事女官诣神位前彻馔讫乐止内赞唱送神奏乐司赞奏四拜公主以下同乐止内赞唱读祝官捧祝执事官捧帛馔各诣瘗位奏乐乐止司赞唱礼毕皇后还具服殿更常服司賔引外命妇先诣采桑坛位南北向女侍执钩筐者随于后尚仪入奏请诣采桑位导引女官导皇后至采桑位东向公主以下各就位南北向执钩者跪进钩执筐者跪奉筐受桑皇后采桑三条止还至坛南仪门坐观命妇采桑三公命妇以次取钩采桑五条列侯九卿命妇采桑九条采讫各授女侍筐内司賔引内命妇一人诣蚕室尚功帅执钩筐者从尚功以桑授蚕母蚕母受桑缕切之以授内命妇内命妇食蚕洒一箔讫司賔引内命妇还尚仪前奏礼毕皇后还具服殿仪仗侍卫如常俟皇后升座尚仪奏司賔率蚕母等行叩头礼讫司赞唱班齐外命妇序立定尚仪致辞云亲蚕既成礼当庆贺司赞唱四拜毕赐命妇宴并赐蚕母酒食于坛傍公主及内命妇殿内序坐外命妇从采桑者及文武二品以上于台上三品以下于丹墀各序坐尚食进膳司賔引公主及内命妇各就坐位教坊司女乐奏乐宴毕彻案公主以下各就班司赞赞四拜尚仪跪奏礼毕皇后兴还宫导从如前
　　西苑亲蚕仪【嘉靖十年定与北郊同】















　　钦定续文献通考卷七十八
　　钦定四库全书
　　钦定续文献通考卷七十九
　　羣祀考
　　杂祠淫祠
　　宋寜宗庆元三年加封雷州雷神为广佑王
　　庙在雷州英榜山神宗熙寜九年封威徳王孝宗乾道三年加昭显至是封广佑王理宗淳祐十一年再加普济恭帝徳祐元年加威徳英灵
　　四年封绍兴府寜济庙潮神为孚佑王
　　先是徽宗政和六年封顺应侯孝宗淳熙末以衞髙宗灵驾功加忠应翊顺灵佑公至是晋王爵
　　加莆阳顺济圣妃号助顺
　　神莆阳湄州林氏女少能言人祸福殁庙祀之号通贤神女屡着灵显髙宗绍兴二十六年以郊典封灵恵夫人屡加昭应崇福善利光宗绍熙元年易爵以妃至是加助顺帝嘉定元年加显衞十年加英烈神之祠不独盛于莆闽广江浙淮甸皆祠焉
　　封汉张衡为昭应侯
　　庙在新喻县祀汉张衡水旱有祷必应淳熙十六年赐额贤恵至是始加封爵
