<!-- { "loadSidebar": true } -->
　　先是六月右丞相哈喇哈斯等言皇帝嗣登宝位诏追尊皇考为皇帝今拟请諡【昭圣衍孝】皇帝及元妃鸿吉哩氏【宜諡贞慈静懿】皇后祔成宗庙室制曰可至是请諡于南郊命右丞相塔喇海摄太尉行事奉玉册玉寳上尊諡庙号如仪
　　武宗大德四年正月葬起辇谷五月【仁宗已即位】文武百官额森特穆尔等上尊諡【曰仁惠宣孝皇帝】庙号武宗闰七月祔于太庙
　　仁宗延佑七年正月葬起辇谷五月羣臣上諡【曰圣文钦孝皇帝】庙号仁宗
　　英宗至治三年八月还自上都驻跸南坡御史大夫特克实等谋逆遇害于行幄从葬诸帝陵十二月【泰定帝已即位】请皇考皇妣諡于南郊【考晋王諡曰光圣仁孝皇帝妣晋王妃曰宣懿淑圣皇后】庙号显宗
　　泰定帝泰定元年二月请上英宗諡于南郊【曰睿圣文孝皇帝】致和元年七月泰定帝葬起辇谷
　　文宗天厯二年正月明宗即位于和宁之北二月追尊皇妣伊竒哩氏【曰仁献章圣皇后】四月立文宗为皇太子八月皇太子入见于行在明宗暴崩葬起辇谷从诸陵十二月羣臣请上尊諡【曰翼献景孝皇帝】庙号明宗祔太庙　至顺三年十月明宗次子即帝位是为宁宗十一月崩葬起辇谷从诸陵
　　顺帝元统元年十月中书省请集议武宗英宗明宗三朝皇后升祔十一月追諡文宗【为圣明元孝皇帝】　至元四年三月追諡宁宗【曰冲圣嗣孝皇帝】四月祔于太庙　至正二十八年八月帝北奔后殂于应昌府明太祖以帝知顺天命特加号曰顺帝
　　明太祖洪武三十一年闰五月葬孝陵曰高皇帝庙号太祖
　　孝陵设神宫监幷孝陵衞及祠祭署
　　【臣】等谨按明史礼志高皇帝即位追上四世帝号皇祖考熙祖墓在凤阳府泗州蠙城北荐号曰祖陵设祠祭署置奉祀一员陵户二百九十三皇考仁祖墓在凤阳府太平乡帝至濠尝议改葬不果因增土以培其封令陵旁故人汪文刘英等二十家守视洪武二年荐号曰英陵后改称皇陵设皇陵衞幷祠祭署奉祀一员祀丞三员俱勲旧世袭陵户三千三百四十二直宿洒扫礼生二十四人十九年命皇太子往泗州修缮祖陵葬三祖帝后冠服又惠帝纪正徳万厯崇祯间诸臣请续封帝后及加庙諡皆下部议不果行
　　大清乾隆元年
　　诏廷臣集议追諡【曰恭闵惠皇帝】
　　成祖永乐二十一年九月【仁宗已即位】上尊諡【曰体天道高明广运圣武神功纯仁至孝文皇帝】庙号太宗葬长陵
　　是后世宗嘉靖十七年九月改上尊諡庙号成祖
　　仁宗洪熙元年七月【宣宗已即位】上尊諡【曰敬天体道纯诚至德文钦武章圣逹孝昭皇帝】庙号仁宗葬献陵
　　先是诏营献陵帝召尚书蹇义夏元吉议曰国家以四海之富葬亲岂惜劳费然古圣帝明王皆从俭制孝子思保其亲体魄于永久亦不欲厚葬况皇考遗诏天下所共知宜遵先志于是建寝殿五楹左右庑
　　神厨各五楹门楼三楹其制较长陵逺杀皆帝所规画也吏部尚书蹇义等请祔庙后素服御西角门视事至孟冬岁暮行时飨礼鸣钟鼓黄袍御奉天门视朝祭后始释素服从之
　　宣宗宣德十年正月【英宗即位】上尊諡【曰宪天崇道英明神圣钦文昭武寛仁纯孝章皇帝】庙号宣宗葬景陵
　　英宗天顺元年【即景帝景泰八年】上皇复位二月废景帝为郕王諡曰戾毁所营寿陵以亲王礼葬西山给武成中衞军二百戸守防
　　是后成化十一年十二月制曰朕叔郕王践阼戡难保邦奠安宗社始将八载弥留之际奸臣贪功妄兴谗构请削帝号先帝旋知其枉毎用悔恨以次抵诸奸于法不幸上宾未及举正朕笃念亲亲用成先志可仍皇帝之号其议諡以闻遂上尊諡【曰恭仁康定景皇帝】勅有司缮陵寝祭飨视诸陵
　　八年正月【宪宗即位】三月上帝尊諡【曰法天立道仁明诚敬昭文宪武至徳广孝睿皇帝】庙号英宗葬裕陵
　　宪宗成化二十三年九月【孝宗已即位】上帝尊諡【曰继天凝道诚明仁敬崇文肃武宏德圣孝纯皇帝】庙号宪宗葬茂陵
　　孝宗治十八年五月【武宗已即位】六月上帝尊諡【曰达天明道纯诚中正圣文神武至仁大德敬皇帝】庙号孝宗葬泰陵
　　时工部言先帝遗诏惓惓以节用爱民为本乞敕内府诸司凡葬仪冥器幷山陵殿宇务从减省从之自辞灵至虞祔荣王俱在陪列既而王以疾奏免礼部请以驸马等官捧帛朝祖帝曰朝祖捧帛朕自行发引亲王止送大明门外其在途及至陵临奠俱防丧行礼后遂为例
　　武宗正德十六年五月【世宗已入立】上帝尊諡【曰承天达道英肃睿哲昭德显功文思孝毅皇帝】庙号武宗葬康陵
　　穆宗隆庆元年正月上先帝尊諡【曰钦天履道英毅神圣宣文广武洪仁大孝肃皇帝】庙号世宗葬永陵
　　发引帝行遣奠礼至朝祖则遣官捧帛行礼梓宫至顺天府皇亲命妇及三品以上命妇祭余如旧制
　　六年六月【神宗即位】七月上帝尊諡【曰契天隆道渊懿寛仁显文光武纯德孝庄皇帝】庙号穆宗葬昭陵
　　神宗万厯四十七年九月【光宗已即位】上帝尊諡【曰范天合道哲肃敦简光文章武安仁止孝显皇帝】庙号神宗十月【熹宗已即位】葬定陵上光宗諡【曰崇天契道英睿恭仁宪文景武渊仁懿孝贞皇帝】葬庆陵
　　礼志明自仁宗献陵以来规制俭约世宗葬永陵其制始侈及神宗葬定陵给事中惠世御史薛贞巡视陵工费至八百余万云
　　熹宗天啓七年十月【愍帝已即位】上帝尊諡【曰达天阐道敦孝笃友章文襄武靖穆庄勤哲皇帝】葬德陵
　　愍帝崇祯十七年三月昌平人啓田贵妃墓以葬帝
　　及皇后周氏五月
　　大清兵入京师以帝礼改葬加諡【曰庄烈愍皇帝】陵曰思陵明史庄烈帝赞曰大命有归妖氛尽扫帝得加諡建陵典礼优厚是则
　　圣朝盛法度越千古亦可以知帝之防难而不辱其身为
　　亡国之义烈矣
　　葬仪
　　洪武十五年皇后马氏将发引告太庙遣官祭金水桥午门等神及钟山之神帝亲祭于几筵百官丧服诣朝阳门奉辞是日安厝皇堂皇太子奠元纁玉璧行奉辞礼神主还宫百官素服迎于朝阳门外仍行奉慰礼帝复以醴馔祭于几筵殿自再虞至九虞皆如之遣官告谢钟山之神卒哭以神主诣庙行祔享礼丧满百日帝辍朝祭几筵殿致钦不拜东宫以下奠帛爵百官素服行奉慰礼东宫亲王妃主以牲醴祭孝陵公侯等从命妇诣几筵殿祭奠自后凡节序及忌日东宫亲王祭几筵及陵小祥辍朝三日禁在京音乐屠宰设醮于灵谷寺朝天宫各三日帝率皇太子以下诣几筵殿祭百官素服诣宫门进香讫诣后右门奉慰外命妇诣几筵殿进香皇太子亲王熟
　　布练冠九皇孙七皆去首绖负版辟领衰见帝及百官则素服乌纱帽乌犀带妃主以下熟布盖头去腰绖宗室驸马练冠去首绖内尚衣尚冠以所释服于几筵殿前丙位焚之皇太子亲王复诣陵行礼大祥奉安神主于奉先殿预期斋戒告庙百官陪祀毕行奉慰礼
