<!-- { "loadSidebar": true } -->
　　世宗嘉靖元年正月乙未清宁宫后三小宫灾二月己丑南京针线厰火己亥通州城楼火　二年五月丙子荣府火九月戊辰秦府宫殿火　四年三月壬午夜仁寿宫火玉德安喜景福诸殿俱烬　五年三月乙酉赵府家庙火　六年三月丁亥西库火　八年十月癸未大内所房灾　十年正月辛未大内东偏火四月庚辰兵工二部公廨灾燬文籍　十三年六月甲子南京太庙火燬前后殿东西庑神厨库　十五年四月癸卯山西平虏卫火尽燬神机官库军器　十八年二月乙丑赵州及临洺镇行宫火丁卯驾幸磁州行宫四更火陆炳负帝出后宫及内侍有殒于火者六月丁酉皇城北鼓楼灾　二十年四月辛酉夜宗庙灾燬成仁二庙主二十五年五月壬辰盔甲厰火　二十六年十一月
　　壬午宫中火　三十一年八月乙丑南京试院火　三十五年九月戊辰杭州大火延烧数千家　三十六年四月丙申奉天华盖谨身三殿文武二楼午门奉天门俱灾　三十七年正月光禄寺灾　三十八年正月癸未前军都督府火　四十年十一月辛亥夜万寿宫灾四十四年三月己亥夜大明门内西千步廊火
　　穆宗隆庆二年正月浙江省城外火燬室庐舟舰以千计三月乙亥乾清坤宁两宫一时俱烬　五年二月壬子南京广惠二仓火
　　神宗万厯元年十一月己亥慈宁宫后舍火　三年四月甲戌工部后厰火　五年十月丙申禁中火十一月癸未宗人府灾　十一年十二月庚午夜慈宁宫火十二年二月己酉无逸殿灾十二月癸卯朔又灾
　　十五年五月甲子司设监火　十八年三月辛酉辽东寨山儿堡火【燬城堡器械伤九十余人】　十九年十二月甲辰万法宝殿灾　二十一年六月望太仓公署灾【后楼有礟声火药器械俱尽】　二十二年五月壬寅天火燔铁岭卫千余家　二十四年二月甲寅潞府门火三月乙亥火发坤宁宫延及乾清宫俱烬　二十五年二月壬午杭州火【烧官民房千三百余间】丙戌马湖屏山灾【延燔八百余家毙二十四人】三月癸卯泗州大火【烧民房四千余间】盱眙火【燔民房百六十余间】六月戊寅三殿灾火起归极门延及皇极等殿文昭武成二阁周遭廊房一时俱烬十二月甲寅吏部文选司署火　二十七年十一月壬申内府火延烧尚宝司印绶监工部廊至银作局山墙而止　二十八年三月南阳火延烧唐府　二十九年正月己巳铁岭卫火【车辆火药等俱烬】八月己卯大光明东配殿灾　三十年二月乙酉魏国公赐第火十月丙申孝陵灾十二月庚子南海普陀山寺灾　三十一年九月戊寅通州漕艘火　三十三年二月乙丑御马监火五月辛巳洗白厰火九月甲午昭和殿火丙申盔甲厰火【官军于盔甲厰支火药药年乆凝如石用斧劈之火突发声若震霆刀鎗火箭迸射百步外军民死者无数】十一月丁卯刑部提牢防火　三十五年二月乙卯易州神器库火四月丁酉通州西仓火十月己卯南京行人司署燬　三十七年正月庚子庆府火燔寝宫及帑藏三月丙戌武昌火越二日又火共燔二百六十余家六月庆府灾十月戊午朝日坛火　三十八年四月丁丑夜正阳门箭楼火　三十九年四月戊子怡神殿灾　四十一年五月壬戌蜀府灾门殿为烬　四十三年四月壬午黄花镇柳沟火延烧数十里甲午蜀府殿廷灾辽东长宁堡自二月至五月火凡五发燬房屋人畜无算闰八月辛亥通州粮艘火九月丁丑湖口税廨燬　四十四年十一月己巳隆德殿灾丁亥南城延喜宫灾　四十五年正月壬午东朝房火延燬公生门十一月丙戌宣禧宫灾　四十六年闰四月丁丑夜开原殷家庄堡台杆八同时烬甲申暖阁厰膳房火九月壬子茂陵火　四十七年四月癸酉盔甲厰火光宗泰昌元年十月丁卯鸾宫灾
　　熹宗天啓元年闰二月丙戌昭和殿灾三月甲辰杭州火延烧六千余家七月戊子复灾城内外延燬万余家二年五月丙申旗纛庙正殿灾火药尽焚匠役多死
　　者　三年七月辛卯南京大内左傍宫灾　六年五月戊申王恭厰灾地中霹声不絶火药自焚烟尘障空白昼晦冥凡四五里五月癸亥朝天宫灾七月庚寅登州城楼火　七年十月庚子宁逺前屯火伤男妇二百余人
　　愍帝崇祯元年四月乙卯右军都督府灾五月乙亥鹰坊司火丁亥丁字库火七月己卯公安县火燬文庙延五千余家　二年十一月庚子火药局灾　三年三月戊戌火药局又灾八月癸酉头道闗灾火器轰击无余六年正月癸丑济南舜庙灾　七年九月庚申盔甲
　　厰灾　十一年四月戊戌新火药局灾伤人甚众六月癸巳安民厰灾震燬城垣廨舍居民死伤无算八月丁酉火药局又灾
　　火异
　　辽太宗会同元年三月虎官杨覃赴干宁军为沧州节度使田武名所围统军副使髙模翰与赵延寿聚议往救有火光自模翰目中出萦绕旗矛焰如流星久之时模翰喜曰此天赞之祥也遂进兵杀获甚众【臣】等谨按王圻续通考上一条盖据辽史髙模翰传也今考本传聚议往救下苐云俄有光自目中出并非火也録以备考
　　金穆宗攻阿苏夕有巨火声如雷坠阿苏城中遂攻下之
　　太祖天辅六年三月师攻西京有光如斗坠其城中収国元年正月庚子师进宁江州有火光正圆自空而坠
　　帝曰此祥征殆天助也酹白水而拜将士莫不喜跃进偪达噜噶城大败辽师
　　【臣】等谨按金史帝纪太祖初伐辽师次唐古特旺结之地诸军禳射介而立有光如烈火【五行志苐云有光无如烈火三字】起于人足及戈矛之上人以为兵祥明日次扎扎水光复如初后果克敌此与志小异以无日月可稽故从附録
　　熈宗皇统九年四月壬申夜有火入帝寝烧帷幔帝趋别殿避之
　　卫绍王大安二年十一月京师民周修武宅前渠内火出髙二尺焚其桥板又旬日大悲阁幡竿下石隙中火出髙二三尺人近之即灭凡十余日自是都城连夜燔爇二三十处
　　哀宗正大三年三月乙丑有火自吏部中出大如斛流行展转人皆惊避逾时而灭　天兴元年七月庚辰兵刄有火
　　元顺帝至正十三年三月丙戌彰德路西南有火自天而下如在城外觅之无有十二月庚戌潞州襄垣县有火坠于东南　十四年卫辉路有火光见于西方　十八年三月辛丑夜大同路有云如火交射中天徧地俱见火光以物触地輙有火起　二十八年二月己巳陜西有飞火自华山下流入军营中焚兵库器仗六月甲寅未时大都大圣寿万安寺【寺旧名白塔自世祖以来为百官习仪之所其殿陛闉楯一如内廷之制成宗时置世祖影堂于殿之西裕宗影堂于殿之东月遣大臣致祭】雷雨中有火自空而下其殿脊东鼇鱼口火焰出佛身上亦火起帝闻火泣下亟命百官救防惟东西二影堂神主及宝玩器物得免
　　【臣】等谨按顺帝纪至正十三年十二月庚戌京城有火见于东南二十一年正月癸酉石州民所持枪忽生火焰抹之即无摇之即有详见金异门
　　明宪宗成化二十一年正月甲申朔有火光自中天而少西坠于下化为白气复曲折上腾声如雷
　　孝宗治三年三月庚午仪陇空中有红白火焰长三丈余自县治东北流至正东六十余里而坠声震如雷八年三月辛卯广宁右卫台杆火髙五寸杆如故
　　十年四月辛丑阜平有火光长八九尺大如辘轴有声自东南至西南而坠
　　武宗正德元年三月戊申夜太原有火如斗大坠宁化王殿前又广宁台堡火发旗杆凡六七月壬戌夜火光坠即墨民家化为緑石圆髙丈余　七年三月丁卯夜余干仙居寨有光如箭坠旗杆上俄如烛龙光照四野士卒撼其旗飞上杆前既而其火四散鎗首皆有光如星　十二年五月己亥夜火陨都察院狱旋转久之始灭　十五年六月癸未夜台州火陨三大如盘触草木皆焦
　　世宗嘉靖五年六月甲申有火毬三大五六尺从北坠于东其光烛天　二十年七月丙戌火毬如斗陨左军都督府中门东良久乃灭
　　王圻曰嘉靖末豫章铁树宫忽有衣绯人从天乗云而下坐宫之上始一童子见之数日阛阓间无不见者又数日火无故自发宫为灰烬
　　穆宗隆庆二年三月戊午延绥保宁堡城角旗杆出火灼灼有声
　　神宗万厯十四年保定府民间墙壁内出火三日夜乃熄　十五年二月绥靖边城各堡脊兽旗杆俱出火军士以杖扑之杖亦生火三更乃熄　二十年三月陜西空中有火大如盆后生五尾陨于西北　二十一年二月壬辰夜分大毛山楼上各兽吻俱有火如鸡卵赤色即时雨雪火上嗟嗟有声　二十三年九月癸巳夜永宁有火光形如屋大陨于西北永昌镇番宁逺所见同二十四年二月戊申夜鄠县徧地火光十有余里
　　二十五年二月癸亥平凉瓦兽口出火水灌不灭八月甲申肃凉二州火光在天形如车轮尾分三股约长三丈
　　熹宗天啓六年五月壬寅朔厚载门火神庙红毬滚出前门城楼角有数千萤火并合如车轮
　　愍帝崇祯元年西安有火如碾如斗者数十色青焰髙尺许尝入民居留数日乃去【用羊豕禳之不为害】自五月至七月而止　十三年六月壬申镇安火光如斛自西坠地土木皆焦
　　赤赤祥
　　宋理宗端平三年七月甲申天雨血　宝祐二年蜀雨血
　　辽道宗时皇太叔重元将举兵反帐前雨赤如血识者谓败亡之兆
　　金太宗天会九年七月丙申帝御西楼听政见东楼外光明中有象巍然髙五尺许下有红云承之若世所谓佛者乃擎跪修防久之而没
　　【臣】等谨按太祖纪帝为详衮时温都部巴图杀唐古部巴噶穆宗命伐之入辞谓穆宗曰昨夕见赤祥此行必克敌遂行果克之所谓赤祥不知其指名故从附録
　　海陵正隆六年五月红光照世宗寝室
　　时世宗为东京留守居贞懿皇后防一日方寝有红光照室
　　章宗明昌三年十二月丙辰有赤气见于北方四年三月京师北方有赤气迟明方散　泰和三年十月戊戌日将没赤色如赭甲辰申酉间天大赤将旦复然五年九月戊子西北方黒云间有赤气如火色次及西南正南东南方皆赤有白气贯其中至中夜赤气满天四更乃散　六年九月乙酉将五鼓北方有赤气数道起于王良之下行至北斗开阳揺光之东
　　元世祖中统二年正月辛未夜东北赤气照人大如席顺帝元统二年正月庚寅朔河南省雨血京师骤雨朝官霑衣皆赤
　　是日众官晨集忽闻燔柴烟气既而黒雾四塞咫尺不辨腥秽逼人逾时方息及行礼毕日过午骤雨随至霑洒垩墙及裳衣皆赤色
　　至元四年四月辛未京师雨红沙　至正五年四月镇江丹阳县雨红雾草木叶及行人裳衣皆濡成红色十四年十二月辛卯绛州有红气起北方蔽天几半移时方散　十五年春蓟州雨血　二十一年七月己巳冀宁路忻州西北有赤气蔽空如血逾时方散八月壬午棣州夜半有赤气亘天起西北至于东北癸未彰德西北夜有红气亘天至明方息乙酉大同路北方夜有赤气亘天中侵北斗　二十三年六月丁巳绛州日暮有红光见北方如火八月丙辰忻州东方夜有赤气亘天十月丙申朔大名路向青齐一方有赤气照耀千里二十四年九月癸酉冀宁平晋县西北方至夜天红
　　半壁有顷从东而散　二十八年六月壬寅彰德路天宁寺塔忽变红色自顶至踵表里透彻如煅铁初出于炉顶上有光焰迸发自二更至五更乃止癸卯甲辰亦如之七月癸酉京师赤气满天如火照人自寅至辰气焰方息
