<!-- { "loadSidebar": true } -->
　　帝初令置局铸钱有司责民出铜民毁器皿输官颇以为苦又鼓铸甚劳奸民多盗铸而商贾转易钱重道逺颇不便帝以宋有交会元亦用钞其法省便易于流转可以去鼓铸之害七年九月乃设宝钞提举司【所属有钞纸印钞二局宝钞行用二库】至是诏中书省造大明宝钞命民间通行以桑穰为料其制方高一尺广六寸许质青色外为龙【明史食货志作横误】文花栏横题其额曰大明通行宝钞其内上两旁复为篆文八字曰大明宝钞天下通行中图钱贯状十串为一贯其下楷书曰中书省奏准印造大明宝钞与铜钱通行使用伪造者斩告捕者赏银二十五两【洪武实録作二百五十两与食货志异】仍给犯人财产【实録洪武二十一年五月令丁口亦同赀产入官】若五百文则画钱文为五串余如其制而逓减之其等凡六曰一贯曰五百文四百文三百文二百文一百文毎钞一贯准钱千文银一两四贯准黄金一两禁民间不得以金银物货交易违者罪之告发者就以其物给赏以金银易钞者听凡商税课程钱钞兼收钱三钞七一百文以下则止用铜钱至十三年罢中书陞六部五月准户部奏改钞文中书省为户部令民间无分中书户部一体行使二十六年定例凡印造宝钞每歳于三月内兴工十月内住工所造钞锭宝钞提举司解送内库收贮备用其合用桑穰数目户部毎歳预行浙江山东河南北平及直淮安等府出产去处给价收买解京申部劄付提举司交收取实收回部备照
　　陆容菽园杂记曰金元钞皆不详其尺寸之制今之钞竖长一官尺横八寸闻洪熈宣德间犹有百文钞今【成时】但有一贯文者
　　袁黄羣书备考曰楮币前代皆用纸为之而印文书于其上金元以桑皮就造为钞而印以字文我朝则用诸生课藁印造
　　【臣】等谨按明朝造钞以桑穰同废纸捣成或云兼用桦皮袁説盖未尽也
　　九年四月令天下税粮以银钞钱绢代输
　　银一两钱千文钞一【明史食货志及史藁俱误作十据明实録改】贯皆折米一石绵苎丝绢等各以轻重为损益
　　顾炎武日知録曰洪武八年三月禁民间不得以金银交易违者治罪告者就以其物给之立法若是之严也九年四月许民以银钞钱绢代输租棁十九年三月诏歳解税课钱钞有道里险逺难致者许易金银以进五月诏户部以今年秋粮及在仓所储通防其数除存留外悉折收金银布绢钞锭输京师此其折变之法虽暂行而交易之禁亦少弛矣
　　七月立倒钞法
　　中书省奏宝钞行久昏烂宜设法收换以便行使乃令所在置行用库毎昏烂钞一贯收工墨直三十文五百文以下递减之仍于钞面贯百文下用墨印昏钞二字封收入库按季送部若以贯百分明而倒易者同沮壊钞法论混以伪钞者究其罪后民多縁法为奸毎以堪用之钞辄来易换十三年五月申明倒钞法令自今钞虽破软而贯百分明非挑描剜补者民间贸易及官收课程并听行使果系贯百昏烂方许入库易换在京一季在外半年送部覆视有伪妄欺者罪如律仍追钞偿官凡军民倒钞军分卫所民分坊厢轮日收换乡民商旅各以户帖路引为验然细民利新钞非昏软者亦揉烂以易新十一月遂罢在京行用库自此至永乐朝罢置不常仁宗即位罢
　　【臣】等谨按明史食货志及史藁并以倒钞法起于十三年据明实録及大政记则九年已行此法十三年特申明之耳
　　十五年十一月命外卫军士月盐皆给钞毎盐一斤折钞一百文各盐场给工本钞
　　十六【志作十五据实録改】年五月置宝钞广源库广惠库职掌出纳楮币入则广源掌之出则广惠掌之
　　十八年十二月天下禄米皆给钞以钞二贯五百文准米一石
　　二十二年四月更造小钞自一十文至五十文以便民用
　　二十四年八月命户部申明钞法
　　时民间昏烂钞商贾贸易多高其直以折抑之比新钞加倍又诸处税务皆收新钞及输库乃易以昏烂者由是钞法益滞不行帝谓户部曰钞虽昏烂然均为一贯何得抑折不行使民损赀失望乃令申明其禁榜谕各处商税衙门河泊所官吏毎遇收办课程不许勒要料钞但有字贯可辨真伪者不问破烂油汚水迹纸补即与收受解京若官吏巡拦刁蹬不收及因而以不堪辨验真伪钞解者官俱罪之且以钞之者揭示于税务河泊所令视之为法以收税课有故沮者罪之
　　十二月工匠役内府者皆给钞
　　二十七年八月禁行钱专用钞
　　时民重钱轻钞多行折使初以钞一贯折钱五十文后折百六十文浙闽江广诸处皆然由是物价踊贵钞【志作钱误】法益壊不行帝乃谕户部令有司悉收民间钱归官依数换钞不许更用铜钱限半月内凡军民商贾所有铜钱悉送赴官敢有私自行使及埋藏弃毁者罪之
　　三十一年四月户部奏改铸造钞铜板自二十文至五十文共六十三板并印钞正背铜印
　　惠帝建文四年十一月【时成祖己即位称洪武三十五年】户部请改钞板年号命仍旧
　　户部尚书夏原吉言钞板歳久篆文销乏且皆洪武年号明年改元永乐宜并更之帝曰板当易则易不必改为永乐朕遵太祖成宪虽永用洪武可也自后终明世皆用洪武年号
　　成祖永乐元年四月以钞法不通严交易用金银之禁令犯者以奸恶论能首捕者以所交易金银充赏两相交易而一人自首者免坐赏与首捕同唯置造首饰器皿不在禁例明年二月诏犯者免死徙家戍兴州至九年四月守聚宝门千户奏有民入城检其行李得金镯及银数锭帝问刑部尚书刘观此在何法对曰法不得以银交易百姓不得用金首饰帝曰禁民交易服用何尝禁其藏蓄特命还之仍戒谕千户不许越职厉民
　　顾炎武日知録曰议者但言洪武间钞法通行考之实録二十七年八月禁用铜钱矣三十年三月禁用金银矣三十五年十二月命俸米折支钱者毎石增五贯矣是国初造钞后不过数年其法己渐壊不行于是有奸恶之条充赏之格而卒亦不能行也盖昏烂倒换出入之必至于此乃以钞之不利而并钱禁之废坚刚可久之货而行软熟易败之物宜其弗顺于人情而卒至于滞阁后世兴利之臣慎无言此可矣
　　又曰自钞法行而狱讼滋多于是有江夏县民父死以银营塟具而坐以徙边者矣【帝以迫于治塟非玩法特矜宥之见实録永乐二年三月】有给事中丁环【史藁亦作环实録大政纪俱作琰】奉使四川遣亲吏以银诱民交易而执之者矣【帝命罪琰亦见实録永乐二年三月】舍烹鲜之理就扬沸之威去冬日之温用秋荼之宻天子亦知其拂于人情而为之戒饬然其不达于天听不登于史书者又不知凡几也孟子曰焉有仁人在位罔民而可为也若钞法者其不为罔民之一事乎
　　二年八月议收钞行户口食盐法
　　都御史陈瑛言钞法不通皆縁出钞太多收敛无法以致物重钞轻莫若暂行户口食盐法令天下军民计口纳钞食盐可收五千余万锭户部议准大口月食盐一斤纳钞一贯小口半之至英宗正统四年六月以递年钞法通行民纳盐钞如旧盐课司无盐支给民人纳钞艰难令减半以苏民力宪宗成化元年十一月南京户部侍郎陈翌言盐钞洪永间徴纳虽多不分软烂正统四年虽恩免一半俱用生钞民间难得多以米易换纳官以致逼民逃窜乞更加减免以苏民困命所司详议以闻
　　何孟春余冬序録曰国朝班户口食盐于天下而歳收其钞盖以盐课钞也今盐不班己数世而民歳出折银钱户口钞如故天下咸病然无一人言于上者祖宗之良法美意不得推行而末流之又不得停止良可慨已
　　五年三月令各处税粮课程赃罚俱准折钞
　　米毎石三十贯大绢毎匹五十贯小绢三十贯金毎两四百贯银八十贯盐毎大引一百贯麦豆丝布等各有定数其该载不尽之物俱照时价折收至宣宗宣德元年十月户部言钞法阻滞由出多入少请自今官员军民人等赦后倒死亏欠马驼等畜及各处所欠鱼鳔等物并赃罚金银诸物俱令纳钞于是官绢毎匹加至五百贯小绢二百五十贯金毎两入千贯银二千贯下至鸡鸭亦毎只三十贯其该载不尽者各加时价五倍纳钞不分新旧昏软悉收
　　七年四月设北京宝钞提举司抄纸印钞局官制如南京
　　八年令内外税课衙门应收课钞不问一十文至五十文一百文至五百文皆照旧收其买卖行使亦不许阻滞
　　九年六月云南溪处甸长官司歳纳海请折输银钞除之
　　土官自恩言本司歳纳海七万九千入百索非本土所产毎歳于临安府买纳乞准钞银为便户部以定额难准折输帝以逺夷当恤命除之
　　【臣】等谨按此特一土司以海不便而请纳银钞耳实则云南习用海未尝徧用钞也观正统二年十月户部奏云南官俸除折钞外宜给与海等物今南京库海数多若本司缺支宜令具奏闗领十年十月又奏云南俸米兼折海旧时毎石折海七十索今米贵宜增三十索成化十七年十二月云南户口商税课以乏钞请折收海户部定拟十分为率三分本色七分海则钞法之不能通行可知矣
　　九月玛尔戬国王来朝辞归赐钞四十万贯
　　自后十八年八月苏禄国遣使入贡赐钞币遣还二十二年四月玛尔戬王再朝赐钞三万余锭葢自此钞行于域外矣至英宗天顺入年正月【时宪宗已即位】礼部奏皇上嗣登大宝夷人朝集者旧制有钞锭之赐臣等议得钞锭非夷人之便请量赐缎匹绢布从之【臣】等谨按费信星槎胜览曰暹罗国以海代钱毎一万个准中统钞二十贯则元时钞法已通行外洋矣又陈侃使琉球録曰琉球谓钞为支石
　　二十年九月禁拣用新钞犯者坐以大辟家仍罚钞徙边如有倚法强市人物者治罪不宥
　　二十二年九月【时仁宗己即位】以钞法不通定用钞中盐则例先是二十年许军民等于京库报纳旧钞填给勘合赴河东山东福建长芦四运司并广东盐课提举司不拘资次支盐至是帝与户部尚书夏原吉议敛钞之道原吉请令有钞之家中盐帝令寛为则例遂定各处中盐例俱减旧十四输钞不问新旧支盐不拘资次至宣宗宣德元年六月户部以旧制中盐本纳粮以供边储自许中钞遂无输米赴边者奏停中钞之例
　　十月令私宰牛者十倍时直追钞仍治私宰罪
　　时钞法滞故权为此令至景帝景泰元年十月遂令犯者于常律外罚钞五千贯本管并邻里不首及买食者各罚钞三千贯
　　十一月发南京抽分塲积薪龙江提举司竹木鬻之军民收其钞命应天等府歳办芦柴徴钞十之八悉收昏软旧钞念民贪及钞法未通故也
　　仁宗洪熈元年正月权增市肆门摊课程收钞
　　时钞法不通民间交易率用金银布帛夏原吉请于市肆各色门摊内量加课程课钞入官官取其昏软甚者悉燬之自今官钞亦宜少出民间得钞难则自然重矣乃下令曰所增门摊课程钞法通即复旧额毋为常例其以金银布帛交易者亦暂禁止然是时民卒轻钞至宣德四年遂加五倍收课焉
　　宣宗宣德元年七月令客商以金银交易及藏匿货物高增价值者皆罚钞
