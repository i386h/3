<!-- { "loadSidebar": true } -->
　　是时嵗运之数渐不如旧至至正元年益以河南之粟通计江南三省所运止得二百八十万石二年又令江浙行省及中政院财赋总管府拨赐诸人寺观之粮尽数起运仅得二百六十万石
　　贾鲁传曰至正九年鲁以行都水监调都漕运使建言漕事凡二十余条朝廷取其八事一通州和籴二优恤漕司旧领漕戸三接运委官四通州总治豫定委官五船戸因以土夫海粮坏于坝戸六疏濬运河七临清运粮万戸府当漕司八宣忠船戸付本司节制事未尽行
　　至正二年海运不通
　　自后汝颍倡乱湖广江右相继陷没而方国珍张士诚窃据浙东西之地虽縻以好爵资为藩屏而贡赋不供剥民自奉于是海运之舟不至京师者积年矣【臣】等谨按元本纪顺帝至正六年三月两淮运使宋文瓉言世皇开运通河千有余里嵗运米至京者五百万石今骑贼不过四十人刼船三百艘而不能捕恐运道阻塞乞选能臣率壮勇千骑捕之不听时以盗扼李开务之闸河故也至次年十一月沿江盗起剽掠无忌有司莫能禁文瓉复以为言亦不听当是时御史张桢言海冦敢于要君阃帅敢于玩冦盖运道所由阻固已久矣
　　十四年十一月诏江浙等处粮尽数赴仓候海运江浙应有诸王公主后妃寺观官员拨赐田粮及江淮财赋稻田营田各提举司粮尽数赴仓听候海运以备军储价钱依本处十月时估给之
　　十五年六月命拨钞籴米贮濒河仓以备运
　　江浙省言本年税课等钞内除诏书已免税粮等钞较之年例海运粮并所支钞不敷乞减海运以省民力戸部定拟本年税仅除免之外其寺观并拨赐田粮十月开仓尽行拘収其不敷粮拨至元折中统钞一百五十万锭于产米处籴一百五十万石贮濒河之仓以听拨运从之
　　十六年枢密院判董搏霄建议人运之法
　　搏霄言海宁一境不通舟楫惟可陆运陆运之方毎人行十歩三十六人可行一里三千六百人可行百里毎人负米四斗以夹布袋盛之用印封识人不息负米不着地排列成行日行五百回计路二十八里日可运米二百石人米一升可给二万人此百里一日运粮之术也
　　胡粹中曰此法可施之路近而兵少敌小而期促者耳大敌在前拥兵数十万千里馈粮旷日时久未易行也
　　邱濬曰用兵逺道决不可行惟施于救荒就用饥民接运因以哺之借其力以达粟于无食之地盖两得其济与夫漕黄河者其于三门底柱之险其间一带似可用此法然亦可暂而不可常也
　　十九年九月遣官以御酒龙衣赐张士诚徴海运粮诏遣兵部尚书巴延特穆尔戸部尚书齐履亨徴海运于江浙由海道至庆元抵杭州时达实特穆尔为江浙行中书省丞相张士诚为太尉方国珍为平章政事诏命士诚输粟国珍具舟达实特穆尔总督之既达朝廷之命而方张互相猜疑士诚虑方氏载其粟而不可输于京也国珍恐张氏掣其舟而因乗虚以袭已也巴延特穆尔白于丞相正辞以责之巽言以谕之乃释二家之疑克济其事先率海舟俟于嘉兴之澉浦而平江之粟展转以达杭之石墩又一舍而后抵澉浦乃载于舟海滩浅澁躬履艰苦粟之载于舟者为石十有一万二十年五月赴京是年秋又遣戸部尚书王宗礼等至江浙二十一年五月运粮赴京如上年之数九月又遣兵部尚书彻辰布哈侍郎韩琪往徴海运一百万石二十二年五月运粮赴京视上年之数仅加二万而已九月遣戸部尚书托克托欢察尔兵部尚书特穆至江浙二十三年五月仍运粮十有三万石赴京九月又遣戸部侍郎博啰特穆尔监丞赛音布哈徴海运士诚托辞以拒命由是东南之粟给京师者遂止于是嵗云
　　二十年戸部尚书贡师泰以闽盐易粮由海道运京师时师泰以江浙行省参知政事除戸部尚书俾分部闽中以盐易粮运给京师凡为粮数十万石朝廷赖焉
　　邱濬曰考朱子文集其奏劄言广东海路至浙东为近宜于福建广东沿海去处招邀米客元至顺帝末年河南山东之路不通国用不继议遣贡师泰徃福建以盐易粮其后陈有定亦自闽中海运进奉不絶然则其道若通闽广之纲运亦可以来不但两浙也
　　王圻曰元之海漕其利甚溥其法亦甚备船有仙鹤哨船毎船三十艘为一纲大都船九百余艘漕米三百余万石船戸八千余戸又分其纲为三十毎纲设押纲官二人以常选正八品为之其行船者又雇募水手移至扬州先加教习领其事者则设专官秩三品而任之又专责清瑄辈但加秩耳不易其人此所以享其利几及百年当全盛之时固无容论至正之末天下分崩犹借张士诚给用数年岂非以措置得宜久而不变哉
　　明太祖洪武元年二月命征南大将军汤和提督海运大军方北伐命和造舟明州运粮输直沽海多飓风输镇江而还二年令戸部于苏州太仓储粮三十万石以备海运供给辽东五年命靖海侯吴桢督海运总舟师数万由登州饷辽阳二十五年令海运苏州太仓米六十万石给辽东官军下年同
　　万厯防计録曰此时未有漕运也
　　明史食货志曰太祖北伐命浙江江西及苏州等九府运粮三百万石于汴梁已而大将军徐达令忻崞代坚台五州运粮大同中书省符下山东行省募水工发莱州洋海仓饷永平卫其后海运饷北平辽东为定制其西北邉则浚开封漕河饷陜西自陜西转饷宁夏河州其西南令川贵纳米中盐以省逺运于是各路皆就近输得利便
　　四年正月命卫国公邓愈督饷给征蜀军
　　是年令青州府官军运山东粮给辽东定辽邉卫又兰凉河岷等卫军粮毎嵗令西安等府送纳大路官仓转运邉卫二十九年以陜西各府州县民转运邉饷道逺令于驿道有军民处置仓各就近地计程接递
　　十九年十二月发北平山东山西河南民运粮于大宁三十年十月停辽东海运
　　以辽东军饷赢羡苐令辽东屯种罢海运
　　成祖永乐元年初转漕北京
　　从戸部尚书郁新请也新以自淮抵河多浅滩跌坡运舟艰阻请别用浅船载三百石者自淮河沙河运至陈州颍溪口跌坡下复用浅船载二百石者运至跌坡上别用大船运入黄河至八柳树诸处令河南车夫陆运入卫河转输北平与海运相参时驾数临幸百费仰给不止饷邉
　　万厯防计録曰此河运兼用水陆也
　　三月命官督海运饷辽东北平
　　命平江伯陈瑄都督佥事宣信充总兵官督海运四十九万余石饷辽东北平嵗以为常
　　食货志曰淮海运道凡二而临清仓储河南山东粟亦以输北平合而计之为三运淮海运用官军其余则皆民运
　　【臣】等谨按万厯防计録是年令江南民粮悉运太仓州于平江刘家港用海船绕出登莱大洋以达直沽嵗六十万一千二百三十石而本纪云四十九万余石殆如宋尚书礼所称海运艰阻輙多漂没故据运到辽东北平之数而纪之也
　　冬命运淮安仪真粮由卫河转输北京
　　先是沈阳军士唐顺言若开卫河而距黄河百歩置仓厫受南运粮饷至卫河交运公私两便命廷臣议未行至是命都督佥事陈浚运淮安仪真仓粮百五十万余石赴阳武由卫河输京师
　　【臣】等谨按卫河宋元时名御河合漳沁淇洹诸水北流至临清防闸河以济运所谓卫漕也
　　四年令海陆兼运
　　平江伯陈瑄毎嵗运粮百万石建百万仓于直沽尹儿湾城天津卫籍兵万人戍守乃命江南粮一由海运一由淮黄陆运赴卫河入通州以为常
　　万厯防计録曰此河海兼运也
　　【臣】等谨按防典永乐二年命总兵官统领官军海运又以海运粮到直沽用三板划船装运至通州等处交卸水路阁浅迟悮海船回还令于小直沽収粮一十万四千石河西务収粮一十四万五千石转运北京五年令山东量起车夫将济南府并济宁州仓粮运送德州仓候卫河船接运【万厯防计録曰此民运也】六年令海船运粮八十万石于京师其防通河卫河以浅河船相兼转运八年令湖广江西浙江防粮除本处支用外各督起运十三年令湖广造浅船三千艘【王圻本云先是海船有一千料有四百料名钻风海船永乐中改海运遂改四百料为浅船浅船因海船得名】嵗于淮河仓支粮运赴北京其太仓旧纳粮悉改纳淮安仓収贮葢是时驾驻北平诸费浩繁又防通河未开故海陆兼运如此
　　九年命开防通河兼复旧黄河道以便转漕
　　防通河道始自元至元时然岸狭水浅不任重载故终元世海运为多明初输饷辽东北平亦转用海运洪武年间防通河淤永乐初建北京河海兼运海运险逺多失亡河运民苦其劳至是济宁州同知潘叔正上言旧防通河四百五十余里淤者乃三之一濬之便于是命工部尚书宋礼及刑部侍郎金纯都督周长往治之二十旬而工成此河既开海陆并罢南北运道三千余里总名曰漕河其别曰白漕卫漕闸漕河漕湖漕江漕浙漕因地为号流俗所通称也
　　十二年正月发山东山西河南及鳯阳淮安徐邳民十五万运粮赴宣府
　　十九年十一月又发直山西河南山东及南畿应天等五府滁河徐三州丁壮运粮至宣府至正统二年令山西嵗运宣府税粮一半改运大同十二年令毎嵗运银十五万两于宣府籴买粮料景泰三年令五军等营拨军七万运粮七万石于怀来
　　【臣】等谨按明防典载漕运又载邉饷凡漕粟北京给官府廪食外皆邉饷也
　　十三年罢海运始兴支运
　　先是十年以御史许堪言卫河水患命工部尚书宋礼往经画礼还言海运经歴险阻毎嵗船輙损败有漂没者有司修补迫于其限多科敛为民病而船亦不坚计海船一艘用百人而运千石其费可办河船容二百石者二十船用十人可运四千石以此而论利病皆然请拨镇江鳯阳淮安扬州及通州粮合百万石从河运给北京其海道则三嵗两运已而平江伯陈瑄治江淮间诸河工亦相继造竣于是河运大便利漕粟益多至是年遂罢海运令苏松常镇杭嘉湖等府秋粮除存留并起运南京及供给内府等项外其余并坐太仓海运之数尽拨运淮安仓又扬州鳯阳淮安三府秋粮内嵗拨六十万石徐州并兖州府秋粮内嵗拨三十万石俱运济宁仓令浅河船于防通河以三千艘支淮安粮运到济宁以二千艘支济寜粮运赴通州嵗运四次其天津并通州等卫各拨军于通州接运至京又令浙直军自淮运徐京卫军自徐运德各置仓収囤山东河南军自德运通交収淮安常盈仓徐州仓部委主事监督収放其儧运粮毎石俱两平斛斗収放官军儧运止一尖一平定为例此支运所自始也
　　食货志曰自濬防通河命都督贾义尚书宋礼以舟师运礼以海船大者千石工窳輙败乃造浅船五百艘运淮扬徐兖粮百万以当海运之数平江伯陈瑄继之颇増至三千余艘时淮徐临清德州各有仓江西湖广浙江民运粮至淮安仓分遣官军就近挽运自淮至徐以浙直军自徐至德以京卫军自德至通以山东河南军以次递运嵗凡四次可三百万余石名曰支运
　　五年定给运军行粮数
　　各卫所运粮官军行粮毎员名不分逺近俱支三石至宣德九年令止支二石正统元年増为二石七斗山东河南北直路近者不増
　　十五年正月平江伯陈瑄督漕运米赴北京
