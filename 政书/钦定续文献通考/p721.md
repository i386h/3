<!-- { "loadSidebar": true } -->
　　帝以故元太子流离沙漠父子隔絶未有后嗣故遣崇礼侯归并以书谕之至十一年夏故元太子卒其子特古斯特穆尔继立十四年王巴拜已先卒诸巨魁多以次平定或望风归附独丞相纳克楚拥二十万众据金山二十年命将将兵二十万征之纳克楚诣军纳降帝以故元遗冦终为边患乃即军中拜蓝玉为大将军率师十五万于二十一年春深入捕鱼儿海大破其军斩太尉蛮子数千人漠北削平特古斯特穆尔以其太子天保努等数十骑遁行至图拉河为其下伊苏岱尔所弑并杀天保努来降者益众二十三年春命頴国公傅友徳等以北平兵从燕王定逺侯王弼等以山西兵从晋王征元丞相耀珠及太尉鼐尔布哈知院阿噜特穆尔等大军压其营耀珠等俱来降乆之鼐尔布哈等以谋叛诛死敌益衰帝亦封燕晋诸王为边藩镇更嵗遣大将巡行塞下督诸卫卒屯田戒以持重防来辄败之而敌自特古斯特穆尔后部帅纷拏五传至衮特穆尔咸被弑不复知帝号有果勒齐者簒立称汗去国号遂称鞑靼
　　成祖永乐八年二月帝亲将五十万众征鞑靼
　　帝初即位即遣使谕果勒齐通好赐以银币及阿噜台与丞相玛勒和斯等时果勒齐与威喇特相仇杀往来塞下帝勅边将各严兵备之三年其头目萨哈勒察罕达噜噶等先后来归久之阿噜台杀果勒齐而迎元之后布尼雅实哩于巴实伯里立之六年帝以书招谕不听七年给事中郭骥赍书往被杀秋命淇国公邱福等五人将精骑十万北讨时布尼雅实哩已为威喇特所袭破与阿噜台徙居胪朐河福轻敌穷追敌众奄至五将之军皆没帝震怒决意亲征至是出塞布尼雅实哩西奔阿噜台东奔帝追及鄂诺河【鄂诺河者元太祖始兴地也】布尼雅实哩以七骑遁班师至静虏镇遇阿噜台追奔百余里乃还越二年布尼雅实哩为威喇特玛哈穆特等所杀阿噜台先以数入贡至是奏玛哈穆特等弑其主又擅立塔尔巴愿输诚内附请为故主复仇帝义之封为和宁王【时以困于威喇特穷慼而南思假息塞外而已】数年后多行刼掠时来窥塞二十年春大入兴和诏亲征之阿噜台惧以其孥北徙遂班师二十二年帝以其盗边复亲征阿噜台逺遁乃还
　　仁宗洪熙元年鞑靼阿噜台所属先后来归
　　时阿噜台数败于威喇特部曲离散其属巴迪尔等俱来归阿噜台日益蹙乃率其属东走乌梁海驻牧辽塞宣德九年复为托克托布哈所袭【托克托布哈故元后鞑靼长也】妻子死孶畜畧尽独与其子实纳干等徙居鸟纳山察罕诺尔等处未防威喇特托欢袭杀阿噜台及实纳干于是阿噜台子阿卜济延及其孙妻苏黙达实等丧败无依来乞内附帝怜而纳之阿噜台既死其故所立阿勒台王子及所部多尔济巴勒等复为托克托布哈所窘窜居亦集乃路外为纳欵而数入冦甘凉正统初屡败之复出沙漠千里东西夹击敌防尽于是阿勒台多济巴勒等来归未防托克托布哈捕阿勒台等杀之先是威喇特托欢悉収阿噜台所部兼并贤义安乐二王之众欲自立为汗众不可乃立托克托布哈以阿噜台众属之自为丞相阳推奉之实不承其号令托欢死子额森嗣益桀骜自雄诸部皆下之托克托布哈具汗名而已
　　英宗正綂十四年七月鞑靼大举入冦帝亲征之先是托克托布哈嵗来朝贡朝廷报之比诸蕃有加书称逹勒达汗至是额森谋入冦托克托布哈止之不听遂拥众从大同入致有土木之变明年秋帝归自额森所托克托布哈脩贡益勤额森疑其与中国通将害已遂攻杀托克托布哈而自立为汗未防为所部阿勒济延所杀鞑靼部长博啰复攻破阿拉立托克托布哈子玛勒克哷号小王子阿拉死而博啰与其属摩尔欢等皆雄视部中于是鞑靼复炽边报日亟天顺六年玛勒克哷复与博啰相仇杀玛勒克哷死众共立玛古克哷济苏亦号小王子自是鞑靼部长益各专擅小王子稀通中国传世次多莫可考
　　宪宗成化六年鞑靼别部长博啰鼐等入据河套始鞑靼之来也或在宣府大同或在宁夏庄浪甘肃去来无常为患不乆景防初始犯延庆然部落少不敢深入天顺间有阿勒楚尔率属潜入河套居之遂逼近西邉【河套古朔方郡唐张仁愿筑三受降城处也地在黄河南自宁夏至偏头闗延袤二千里饶水草外为东胜卫东胜而外土平衍敌来一骑不能隠明初守之后以旷絶内徙】先是元年博啰与小王子摩啰欢等先后继至掳中国人为向导抄掠延绥无虚日二年大入冦未防诸部内争博啰弑玛古克哷济苏摩啰欢博啰更立他汗阿勒楚尔复与摩啰欢相仇杀摩啰欢遂杀其所立汗逐阿勒楚尔寻渡河掠大同连年入冦延绥榆林大扰至是博啰鼐乃与阿勒楚尔合合别部沙克嘉斯赉博勒呼亦入据之为乆居计延绥告急明年从廷议大发兵搜套敌大入延绥师不能御而摩啰欢博啰鼐阿勒楚尔稍衰满达勒入河套称汗沙克嘉斯赉为太师九年满逹勒等与博勒呼并冦韦州其老弱巢红盐池我军昼夜疾驰大破其营复邀击于韦州满逹勒等败归孶畜庐帐荡尽妻孥皆丧亡相顾悲哭去自是不复居河套邉患少弭间盗邉弗敢大入
　　十六年鞑靼满逹勒部伊斯玛音等纠众盗边
　　初沙克嘉斯赉以女妻满逹勒立为汗乆之杀博勒呼忽并其众益专恣满逹勒部多罗干伊斯玛音谋杀之寻满逹勒亦死诸强酋相继畧尽邉人稍得息肩至是伊斯玛音等复纠众盗边延及辽塞秋敌三万骑冦大同杀掠人畜数万长驱入顺圣州散掠浑源朔诸州迄成化末无宁嵗伊斯玛音死入冦者复称小王子又有巴延孟克王
　　孝宗治初年鞑靼小王子自称大元大汗与巴延孟克王渐往来套中出没为冦
　　八年北部额布勒王等入套驻牧于是小王子及多罗干之子和硕相倚日强为东西诸边患自是至十八年入冦内地不絶及武宗嗣位敌入镇夷所复自花马池毁垣入掠隆德静宁防宁诸处闗中大扰
　　武宗正徳九年秋鞑靼入冦
　　帝即位之次年敌入宁夏荘浪及定辽诸卫四年数冦大同五年北部额布勒与小王子仇杀额布勒窜西海阿勒达斯与合逼胁洮西属畨屡入冦邉人苦之八年拥众来川遣使诣巡抚张翼所乞邉地驻牧脩贡翼防以金帛令逺徙额布勒遂西掠乌斯藏据之自是洮岷松潘无宁嵗小王子数入冦杀掠尤至是敌连营数十冦宣大塞而别遣万骑掠懐安总制丛兰告急京师戒严已敌逾懐安趋蔚州至平虏城其年小王子部长布尔罕以内难复奔去西海出没冦西北边十一年秋小王子以七万骑分道入遂犯宣府凡攻破城堡二十人畜数万十二年冬小王子以五万骑自榆林入冦帝幸阳和亲督诸将追至平虏朔州而还是后嵗犯邉然不敢深入
　　世宗嘉靖四年鞑靼小王子入冦
　　是时以万骑冦甘肃明年犯大同及宣府额布勒复驻牧和罗山后数扰邉五年至十一年小王子屡入冦时小王子最富强控十余万多蓄货贝稍厌兵乃徙幕东方称土蛮分诸部落在西北边者甚众曰济农曰暗逹者于小王子为从父行据河套雄黠喜兵为诸部长相率躏诸边
　　十二年春鞑靼济农拥众屯套内
　　时将犯延绥边臣有备乃突以五万骑渡河西袭额布勒布尔罕两部大破之布尔罕为庄宁边患乆伊楞古吐鲁畨诸蕃皆苦之至是以衰败逺徙西海获宁济农等既破西海旋窃入宣府永宁境大掠而去自是至二十年屡冦凉州延绥及宁夏边宣大塞边臣捍御屡战败之
　　二十年秋鞑靼暗逹欵塞诏却之
　　时暗逹及其属阿巴该遣使石天爵来既却之仍督宣大兵悬赏格购暗达阿巴该首遂大举内犯暗逹下石岭闗趋太原济农由平虏卫入掠平定寿阳诸处明年夏大同廵抚龙大有诱缚天爵上之朝诡言用计擒获磔于市敌怒入冦掠朔州抵广武由太原南下沁汾襄垣长子皆被残复从忻崞代而北屯祁县从雁门故道去秋复入朔州济农死诸子朗台吉等处河西势既分暗逹独盛嵗数扰延绥诸邉
　　二十三年冬鞑靼小王子入冦
　　时自万全右卫入至蔚州及完县明年秋暗逹犯延绥及大同又犯鹁鸽峪二十五年敌以十万骑西入保安掠庆阳环县而东以万骑冦锦义总督三边侍郎曾铣率将直捣贼巢于马梁山后斩百余级敌始退铣议复河套大学士夏言主之帝方向用言今铣图上方畧以便宜从事明年铣方鸠兵缮塞辄破敌既而帝意中变言与铣竟得罪斩西市敌益蓄忿思逞廷臣不敢言复套事矣
　　二十九年秋鞑靼暗逹大举犯京师
　　二十八年敌犯西塞者五是年春暗逹移驻威宁海子夏犯大同传箭诸部大举分兵四掠畿甸大震遂薄都城大同总兵仇鸾保定廵抚杨守谦等各以勤王兵至皆懦不敢战兵部尚书丁汝防恇扰不知所为闭门守敌焚掠三日夜引去暗逹归遣子托克托陈欵时鸾方用事乃议开马市以中敌兵部郎中杨继盛上疏争之不得【详互市门】明年开市叛人萧芹吕明镇者故以罪亡入敌挟白莲邪教与其党赵全邱富周原乔源诸人导暗逹为患暗达市毕旋入掠边臣责之以芹等为词芹诡有术能堕城敌试之不騐遂芹及明镇而全富等竟匿不出又潜得河西诸部内犯堕诸边垣帝恶之诏罢马市自是敌日冦掠西边邉人大困三十一年暗逹四犯大同三犯辽阳一犯宁夏次年自春及秋分兵侵掠小王子亦乘隙为冦三十三年春暗达入宣府紫沟堡夏复犯宁夏大同秋攻蓟镇墙百道并进总督杨博悉力拒守募死士夜砍其营敌惊扰乃遁明年数犯宣蓟三十五年夏敌三万骑犯宁夏冬掠大同邉及陜西环庆诸处其年土蛮再犯辽东明年敌以二万骑分掠大同边夏突犯宣府马尾梁秋复入大同右卫境攻毁七十余堡所杀掠甚众
　　三十八年春暗逹弟娄巴图子星哈犯蓟镇
　　先是三十六年娄巴图拥众数万入河流口犯永平及迁安冬星哈掠大同围右卫更犯宣蓟镇复掠永昌凉州及宣府赤城围甘州十四日始退土蛮亦数冦辽东至是娄巴图星哈谋大举入犯驻防州入蓟镇夏犯大同转掠宣府东西二城三十九年冦大同延绥蓟辽边无虚日明年春敌自河西踏氷入冦秋犯宣府及居庸冬掠陜西宁夏塞已复分兵而东陷葢州四十一年夏土蛮入抚顺冬复攻鳯凰城暗达数犯山西宁夏塞四十二年春敌入宣府滴水崖又引而东数犯辽塞明年土蛮入辽东海水瀑涨敌骑多没者冬敌犯陜西大掠板桥响闸儿诸处
　　四十四年秋暗逹子鸿台吉入冦
　　先是春敌犯辽东宁前小山夏犯肃州至是鸿台吉帅轻骑自宣府洗马林突入掠内地明年暗达屡犯东西诸塞
　　穆宗隆庆元年暗逹入冦山西
　　时邱富死赵全益用事尊暗逹为帝治宫殿期日上栋忽大风栋坠伤数人暗逹惧不敢复居兵部侍郎谭纶在蓟镇善治兵全乃说暗逹无轻犯蓟大同兵弱可以逞是年数犯山西秋复率众数万分三道入井坪朔州老营偏头闗诸处边将不能御遂长驱攻岢岚及汾州破石州屠其民复大掠孝义等数州县男女死者数万而三卫勾土蛮同时入冦蓟镇昌黎抚宁诸处皆被蹂躏游骑至滦河京师震动三日乃引去二年敌犯柴沟
　　四年冬暗达孙巴罕鼐济率属来降
