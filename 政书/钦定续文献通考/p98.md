<!-- { "loadSidebar": true } -->
　　四年九月诏诸路提举常平司覈所部州县常平义仓之储以备赈济仍饬制总司今后毋輙移用违者坐之孝宗隆兴二年尝遣司农少卿陈良弼防检浙东常平等仓乾道六年知衢州胡坚奏广籴常平福建转运副使沈枢奏水旱州郡请留转运使和籴米以续常平诏即施行八年户部侍郎杨倓奏义仓在法夏秋正税斗输五合不及斗者免输凡丰熟县九分以上即输一升令诸路州县歳收苗米六百余万石其合收义仓米数不少间有灾伤支给不多访闻诸州军皆擅用请稽之淳熈六年帝曰义仓米专备水旱以济民今连歳丰稔常平米正当趋时收籴可严催诸路以常平钱尽数籴之七年三省奏去歳丰稔今歳米贱所在和籴告办仓盈溢其江东路诸郡上供米初令就近赴金陵镇江仓今两处守臣皆云无可盛贮乞依旧发赴行在丰储西仓十五年臣僚言丰储仓为额一百五十万石不为不多然积之既久宁免朽腐乞令户部相度以毎歳诸州合觧纳行在米数若干诸处坐仓收籴若干预行防计以俟对兑不尽之数如常平法许其于陈新未接之时择其积之久者尽数出粜俟秋成日尽数补籴则是五十万石之额永无销耗此亦广储蓄之策也从之光宗绍熈二年正月命两淮行义仓法宁宗时黄畴若为殿中侍御史乞拨买官田充籴本以广常平之储赵必愿知崇安县旧有均惠仓无所储必愿捐缗钱増籴至二千石迨知泉州秋旱力讲行荒政乞拨永储广储二仓米赈救之又知婺州措置广惠仓及诸仓积谷至帝绍定元年资政殿学士曽从龙知潭州奏州县赈民之法有三曰济曰贷曰粜济不可常惟贷与粜为可久今拨缗钱一千万有竒分下潭州十县委令佐籴米置惠民仓乞比附常平法从之其弟用虎知兴化军事立平籴仓捐楮币万六千缗为籴本益以废寺之谷歳歉价髙则发仓以粜之歳丰价平则散诸寺易新谷藏焉又其时常楙辟差平江府百万仓检察不受和籴事例戢吏卒苛取六年二月臣僚言义仓为官吏蠧耗帝曰此自是民户寄留于官专为水旱之备务令觉察至是以江湖浙东建剑汀邵旱伤故有是诏从右谏议大夫徐荣叟请也
　　淳祐三年八月诏申严郡县社仓科配之禁
　　初孝宗淳熈八年浙东提举朱熹言乾道四年民艰食请于府得常平米六百石赈贷夏则受粟冬则加息随年敛散敛则蠲息之半大饥则尽蠲之凡十有四年得息米造仓三间还府元数见储米三千一百石以为社仓不复收息毎石只收耗米三升虽遇凶年人不阙食请以是行于仓司时陆九渊在勅令局叹曰社仓几年矣有司不复举行所以逺方无知者十二月遂下其法于天下嘉定末真徳秀帅长沙行之凶年饥歳人多赖之然事久而弊或移用而无可给或拘催无异正赋良法美意胥此焉失至是又申严科配之禁其后黄燔添差江西运司干办公事念社仓之置仅贷有田之家而力田之农不得沾惠遂倡议裒谷创社仓以贷佃人赵景纬知台州建黄岩县社仓至六十有六又广徳军官置社仓民困于纳息至以息为本而息皆横取民穷至自经人以为朱子之法不敢议黄震为通判曰是不然法出于尧舜三代圣人犹有变通安有先儒为法不思救其弊耶况朱子之法社仓归于民而官不与官虽不与而终有纳息之患乃为别买田六百亩以其租代社仓息约非凶年不贷而贷者不取息焉
　　十年七月复申和籴害民诸禁
　　谕辅臣和籴本非朝廷之得已若官司奉行无扰则人户自乐与官为市访闻近年所在和籴未得朝廷抛降豫行多敷富室大家临期卒以赂免而中产下户反被均敷之害以至散钱则吏胥减尅纳米则斛面取赢专计诛求费用尤伙民间所得籴本毎石几耗其半其何以堪可申严约束
　　宋史叶梦鼎曰淳祐六年梦鼎知袁州转运司和籴米三万斛梦鼎言袁山多而田少朝廷免和籴已百年自今开之百姓子孙受无穷之害则无穷之怨从之
　　又赵汝愚曰赵崇宪知江州郡民歳苦和籴崇宪疏于朝永蠲之且转籴旁郡谷别廪贮之以备嵗俭
　　又张虙曰虙知南康转运使以钱万二千缗置平籴于郡虙复出钱万二千缗以増益之民赖其利
　　开庆元年命诸路并视时以一色防子籴米以供军饷沿江制置司招籴米五十万石湖南安抚司五十万石两浙转运司五十万石淮浙发运司二百万石江东提举司三十万石江西转运司五十万石湖南转运司二十万石太平州一十万石淮安州三十万石髙邮军五十万石涟水军一十万石庐州一十万石
　　景定元年九月赦诸路义米赔纳钱
　　赦曰诸路已粜义米价钱州郡以低价抑令上户补籴正税逃阁义米受亏常平司责县道赔纳县道遂敷吏贴保正常揽户等人均纳自今视时收籴见系吏贴等人赔纳之钱并与除放至五年监察御史程元岳奏随秔带义法也今秔糯带义之外又有所谓外义焉者绢防豆也岂有绢防豆而可加之义乎纵使违法加义则绢加绢防加防豆加豆犹可言也州县一意椎剥一切理苗而加一分之义甚者赦恩已蠲二税义米依旧追索贫民下户所欠不过升合星火追呼费用不知几百倍破家产鬻妻子怨嗟之声有不忍闻望严督监司止许以秔带义其余尽罢其有循习病民者重其罚从之
　　是年诏临安府收籴米四十万石
　　初临安府平籴仓贮米数十万石粜补循环其后用而不补所存无几至是用平籴仓钱及封桩库十七界防子收籴四十万石
　　二年以都城全仰浙西米斛诱人入京贩粜其赏格比乾道七年加优
　　命和籴兼科御前庄米
　　帝曰递年和籴止及民户今歳水潦凡御前庄米亦照民间所科之数输之有司以示上下一体之意
　　度宗咸淳八年六月以钱千万命京湖制司籴米百万石转输襄阳府积贮又以钱五百万缗命四川制司诣湖北籴运上峡入防米五十万石
　　九年命交纳和籴选清强正佐等官
　　臣僚言州县交量科籴之弊乞令下江西湖南运司各遴选诸郡清强正佐幕职等官互徃邻郡交纳和籴不许差右选及权豪等贪谬之人充应仍各遍牒本路州军守倅毋使奸吏生事淹滞所委之官如有违戾从御史台觉察闻奏
　　恭帝徳祐元年七月令权籴公田今年租毎石以钱十贯给田主十贯给种户其镇江常州江隂被兵者勿籴又籴浙西邸第寺观田米十之三
　　辽圣宗统和十三年十月诏诸道置义仓
　　岁秋社民随所获户出粟庤仓社司籍其目岁俭发以赈民
　　十五年三月诏免南京旧欠义仓粟
　　道宗大安九年十月诏广积贮以备水旱
　　【臣】等谨案辽史食货志道宗时东京如咸信苏复辰海同银乌遂春泰等五十余城内沿边诸州各有和籴仓依祖宗法出陈易新许民自愿借贷收息二分所在无虑二三十万石虽累兵兴未尝用乏迨天祚帝天庆间金兵大入尽为所有防帝播迁耶律迪里等逼立梁王雅里令羣牧人户运盐泺仓粟人户侵耗议籍其产以偿雅里自定其直粟一车偿一羊三车一牛五车一马八车一驼从者曰今一羊易粟二斗尚不可得乃偿一车此直太轻雅里曰民有则我有若令尽偿民何以堪虽其时土崩瓦解事已不可为然使天未絶辽斯言未始不足以彰君惠而收人心而非所望于雅里之乘乱窃立名不正言不顺事不成者也
　　金熈宗皇统二年十月燕西东京河东河北山东汴京等路秋熟命有司増价和籴
　　世宗大定二年遣官和籴于山东
　　帝以正隆之后仓廪久匮遣太子少师完顔守道等山东东西路收籴军粮除户口歳食外尽令纳官给其直至三年谓宰臣曰国家经费甚大向令山东和籴止得四十五万余石未足为备自古有水旱所以无患者由蓄积多也山东军屯处须急为二年之储若遇水旱则用赈济自余宿兵之郡亦湏籴以足之京师之用甚大所须之储其勅户部宜急为计
　　六年八月命诸路广籴以备水旱
　　先是帝尝责宰臣曰朕谓积贮为国本当修仓廪以广和籴今闻外路官文具而已卿等不留心甚不称委任之意至是乃勅有司秋成之后可于诸路广籴以备水旱至十二年十二月又申此诏
　　九年正月诏诸州县和籴毋得抑配百姓
　　谕宰臣曰朕观宋人虚诞恐不能久遵誓约其令将臣谨饬邉备以戒不虞去歳河南丰宜令所在广籴以实仓廪并毋许抑配
　　十二年十二月诏在都和籴以实仓廪且使钱币流通自十年十月帝以官钱不得流通责戸部官又谓随处时有赈济徃徃近地无粮取于他处徃返既逺人愈难之何为不随处起仓年丰则多籴以备赈济设有缓急亦岂不易办乎而徒使钱充府库将安用之至是遂有是诏
　　十四年诏定常平仓制中外行之
　　十六年五月以西邉自来不备储蓄谕右丞相赫舍哩良弼令所在和籴以备缓急
　　十七年四月命东京等路赈济就邻道増直以籴先是尚书省奏先奉诏赈济东京等路饥民三路粟数不能给帝曰朕尝谕卿等丰年广籴以备凶歉皆言天下仓廪盈溢今欲赈济乃云不给自古帝王皆以蓄积为国长计朕之积粟岂欲独用即令不给可于邻道取之自今多备当以为常至是尚书省奏东京三路十二明安尤阙食者已赈之矣尚有未赈者诏遣官诣复州哈斯罕路检视富家蓄积有余増直以籴令近地居民就徃受粮
　　十八年四月命泰州所管诸明安西北路招讨司所管明安咸平府庆云县雾松河等处遇丰年多和籴章宗明昌元年八月复设常平仓
　　自大定十四年行常平仓其法寻废至是御史请复设勅省臣详议以闻省臣言大定旧制丰年则増市价十之二以籴俭歳则减市价十之一以出平歳则已夫所以丰则増价以收者恐物贱伤农俭则减价以出者恐物贵伤民増之减之以平粟价故谓常平非谓使天下之民专仰给于此也今天下生齿至众如欲计口使余一年之储则不惟数多难办又虑出不以时而致腐败也况复有司抑配之殊非经乆之计如计诸郡县騐户口例以月支三斗为率毎口但储三月已及千万数亦足以平物价救荒凶矣若令诸处自官兵三年食外可充三月之食者免籴其不及者俟丰年籴之庶可久行也然立法之始贵在必行其令提刑司各路计司兼领之郡县吏沮格者纠能推行者加擢用若中都路年谷不熟之所则依常平法减其价三之一以籴诏从之
　　三年八月勅以常平仓丰籴俭粜有司奉行勤惰褒罚之制徧谕诸路其奉行灭裂者提刑司纠察以闻又谓宰臣曰随处常平仓徃往有名无实况逺县人戸岂肯跋涉直就州府粜籴可各县置仓命州府县官兼提控管勾遂定制县距州六十里内就州仓六十里外则特置旧拟备戸口三月之粮恐数多致损改令戸二万以上备三万石一万以上备二万石一万以下五千以上备万五千石五千戸以下备五千石河南陜西屯军储粮之县不在是数州县有仓仍旧否则创置郡县吏受代所籴粟无坏一月内交割给由如无同管勾亦准上交割违限委州县并提刑司差官催督监交本处岁丰而收籴不及一分者本等内降提刑司体察直申尚书省至日斟酌黜陟
　　十月勑置常平仓之地令州府官提举之县官兼董其事以所籴多寡酌量升降为永制
　　命上京置常平仓
　　谕尚书省曰上京路诸县未有常平仓如亦可置定其当备粟数以闻
　　四年七月诏凡官籴俟秋収日依常平例収籴
