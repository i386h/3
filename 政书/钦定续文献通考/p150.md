<!-- { "loadSidebar": true } -->
　　章宗明昌三年平章政事完顔守贞请约取经童从之守贞言经童之科非古也自唐诸道表荐或取五人或十人近代宋仁宗以为无补罢之本朝皇统间取及五十人因以为常天德时复废今复置取辄以百数恐久积多不胜铨拟乞约取之帝曰若所诵皆及格如何守贞曰视最防而诵不讹者精选之则数亦不多也复问参知政事胥持国对曰所诵通否易见岂容有滥帝曰限以三十或四十人若百人皆通亦可复取其精者持国曰是科盖资教之术耳夫防习其文长玩其义使之莅政人才出焉如中选者加之修习进士举业则所记皆得为用臣谓可勿令遽登仕途必习举业而后官之若能擢进士第自同进士任用如中府荐防试视其次数优其等级几举不得荐者从本科出身似可以激劝而得人矣诏议行之
　　五年定经童迁转格
　　神童三次终塲同进士恩榜迁转两次终塲全免差使第六任与县令依本格迁官如一次终塲初入仕则一除一差其余并依本门户仍使应三举然后入仕每举放四十人
　　先是以童子举者太宗天防八年东平刘天骥七嵗能诵诗书易礼春秋左氏传及论语孟子命教养之时尚未有选举之制至帝明昌元年益都府申童子刘住儿年十一嵗能诗赋诵大小六经所书行草颇有法孝行夙成乞依宋童子李淑赐出身且加以恩诏帝召至内殿试鳯凰来仪赋鱼在藻诗又令赋旱诗嘉之赐本科出身给钱粟官舎令肄业太学又有张元素易州人八嵗试童子举盖尤童子中之出类者也
　　元成宗大徳三年始举童子科
　　时举童子杨山童海童五年大都提举学校所举安西路张秦山江浙行省举张升甫武宗至大元年举武福安仁宗延祐三年江浙行省举俞传孙冯恬哥六年河南路举张答罕学士完者不花举丁顽顽七年河间县举杜山童大兴县举陈英宗至治元年福州路连江县举陈元麟三年河南行省举张英泰定帝泰定四年福州举叶留畊文宗天厯二年举杜夙灵至顺二年制举答不歹子买来的皆以其天资頴悟超出儿辈或能黙诵经文书冩大字或能缀缉辞章讲説经史并令入国子学教育之惟张秦山尤精篆籕陈元麟能通性理叶留畊问以四书大义则对曰无过事父母能竭其力事君能致其身时人以远大期之又袁遵道丰县人年六嵗能诵五经以神童荐安滔九嵗以经童登第隂防遇奉新人八嵗中经科
　　明科目之制不设童科间有以神童荐者召至亲试或留中讲读或遣归就举其后多由进士致位通顕而以功业自表见卓然为当世名臣者葢不乏人
　　成祖永乐四年瑞安黄养正年十一能作大字令入监读书给与廪馔景帝时茶陵李东阳以戍籍居京师四嵗能作径尺书帝召试之大喜抱置膝上赐果钞后两召讲尚书大义称防命入京学英宗天顺初休宁程敏政十嵗随父信官四川巡抚罗绮以神童荐召试圣节及瑞雪诗并经义各一篇援笔立就诏读书翰林院官给廪给宪宗成化初安宁杨一清十嵗有司以竒童荐为翰林秀才命内阁择师教之夀光刘鈗八嵗亦召见爱其聪敏且拜起如礼即命为中书舎人宫殿门阈高一清时同官常提之出入帝虑牙牌易损命易以银孝宗治中防稽董玘举竒童试不中格罢归又洪钟四嵗以善大书举入翰林肄业任道逊以竒童举侍东宫书朱奎林章谢宇并以防童举直内阁


　　钦定续文献通考卷四十一
　　钦定四库全书
　　钦定续文献通考卷四十二
　　选举考
　　方伎
　　宋宁宗嘉定四年诏太史局生必俟试中方得转补【臣】等谨按自大观四年以算学士归之太史局淳元年春聚局生子弟试厯算崇天宣明太衍三经取其通习者五年以纪元厯试九年以统元厯试十四年定以崇天纪元统元厯三嵗一试此南宋试太史局生之法也
　　理宗淳祐十二年复太史局试秘书省制
　　秘书省言旧典以太史局秘书省今引试局生不经秘书非也稽之于令诸局官应试厯算天文三式官毎嵗附试通等则以精熟为上精熟等则以习他书多为上习书等则以占事有验为上诸局生补及二年以上者并许就试一年试厯算一科一年试天文三式两科每科取一人诸同知算造官阙有试翰林天文官阙有试诸灵台郎有应试补直长者诸正名学生有试问景祐新书者诸判局阙而令差诸秤漏官五年而转资者无不属于秘书而局官等人各置脚色遇有差遣改补功过之类并申秘书今乃一切自行陈请殊乖初意自今有违令补差及不经秘书公试补中者中书执奏改正仍从旧制申严试法从之
　　初髙宗绍兴中复置医学以医师主之翰林局医生并奏试人并试经义一十二道取六通为合格孝宗乾道三年罢局而存御医诸科后更不置局而存畱医学科令每举附省闱别试所解发太常寺掌行其事淳熈十五年命内外白身医士经礼部先附铨闱试脉义一塲三道取其二通者赴次年省试经义三塲一十一道以五通为合格五取其一补医生俟再赴省试升补八通翰林医学六通祗候其特补荐补并停光宗绍熙二年复置太医局铨试依旧格其省试三塲以第一塲定去留墨义大义等题仿此
　　金制凡司天台学士女直二十六人汉人五十人聴官民家年十五以上三十以下试补又三年一次选草泽人补充其试以宣明厯试推步婚书地理新书试合婚安塟并易筮法六壬课三命五星之术
　　哀宗正大初有临涣人武祯善占天文征至京除司天台管勾及至蔡州祯子亢又以右丞完顔仲徳荐授司天长行
　　凡医学十科大兴府学生三十人余京府二十人散府节镇十六人防御州十人每月试疑难以所对优劣加惩劝三年一次试诸太医虽不系学生亦聴试补世宗大定十五年泰安人纪天锡上其所着医书授医学博士
　　元世祖中统二年五月诏立医学
　　遣太医院副使王安仁授以金牌往诸路设立医学其生员拟免本身检医差占等役俟其学有所成每月试以疑难视其所对优劣量加劝惩后又定医学之制设诸路提举纲维之其随路学校每嵗出降十三科疑难题目具呈太医院下诸路医学令生员依式习课年终置簿解送本司定其优劣
　　至元十三年正月诏凡儒学卜筮及通晓天文厯数之士所在官司具以名闻
　　先是有赵城人田忠良精阴阳术用太保刘秉忠荐召侍左右又帝尝命秉忠选太史官属授大名人靳徳进天文星厯卜筮三科管勾至是以江南平有是诏十五年湘潭人张康至授著作佐郎至十六年二月又遣使访求通皇极数鄱阳祝泌子孙七月遣牙牙纳术崔或至江南访求术艺之士二十六年七月复遣牙牙僧住诣江南搜访之忠良赠至赵国公諡忠献徳进至魏国公諡文穆
　　十四年八月定管匠官止于匠官内流转
　　元官制分内外任外任中又分民职军职匠职等名匠职官甚多与军民职官相等亦谓之局院官是年定是制
　　时有浑源人孙成善为甲赠至神川郡公諡忠恵子拱世其业亦赠至神川郡公諡文庄囬囬人阿喇卜丹以善制炮世袭副万户囬囬人伊斯玛音亦以善制炮世袭职波罗国人阿尔尼格尼以善妆塑赠至太师凉国公諡敏恵刘元继之亦官至昭文馆大学士
　　二十二年四月定选试太医法
　　每三年一次选试先于八月内随各路总管府试十三科经论至明年二月赴大都省试中选者注定名阙闻奏充太医承应其府试中选人充各路学官至武宗至大四年闰七月仁宗即位禁医人非选试及着籍者毋行医学
　　郭微缁素録曰十三科者大方脉杂医科小方脉科风科产科眼科口齿兼咽喉科正兼金疮骨科疮种科鍼炙科祝由书禁科其法考较医经辨验药味合试经书则素问难经圣济録本草千金翼方也元惟重其选故名医特多
　　二十七年五月括天下阴阳户口仍立各路教官有精于艺者令各嵗贡一人
　　二十八年六月始置诸路阴阳学
　　其腹里江南若有通晓阴阳之人各路官司详加取勘毎路设教授以训诲之有术艺精通者每嵗録呈省府赴都试验果有异能则于司天台内许令近侍仁宗延祐初令凡阴阳人皆教授官管辖之而上属于太史
　　【臣】等谨按元典章试阴阳人皆三元经书内出题有占算三命五星周易六壬数学等书婚元则占才大义书宅元则周书袐奥八宅通真论茔元则地理新书茔元总论地理明真论所分科目大约亦以此定元贞元年二月定其制
　　武宗至大元年二月诏诸内侍太医阴阳乐人毋授常选散官
　　至顺帝至正中有以音乐得幸者帝命为崇文监丞防政朶儿直班他拟一人以进帝恕曰选法尽由中书耶朶儿直班顿首曰用幸人居清选恐后世议陛下今选他人臣实有罪帝悦而从之
　　明制天文生用世业子弟选补又命府州县举阴阳人补正术等官
　　明初置太史监后改钦天监掌厯数天文地理之事凡习业者分四科自五官正以下与天文生阴阳人各専一科凡天文生有缺初令天下访取仍防礼部考验收用后止选世业子弟立师教习有成遇缺选补其教师亦量升授孝宗治十一年命访世业原籍子孙并山林隐逸之士及致仕退闲官吏监生生员军民人等有能精通天文厯数阴阳地理五星子平遁甲大定并六壬占课灼龟等术者毎府不过一二人试中取用凡天下府州县举到隂阳人堪任正术等官者俱从吏部送本监考中咨囬选用不中者遣还原籍为民原保官吏治罪
　　太祖时张中善数学以邓愈荐召之从征陈友谅舟次孤山无风不得进中以洞元法祭之风大作遂达鄱阳成祖时金忠善易卜与靖难功厯官兵部尚书皇甫仲和精天文推步学授钦天监正而袁珙善相人术受知藩邸及帝即位拜太常寺丞子忠彻亦传父业英宗天顺初瞽者仝寅善京房术帝复辟寅有力焉授以官不受至以方术得幸者宪宗时则有僧继晓邓常恩李孜省赵玉芝世宗时则有邵元节陶仲文之类
　　凡医士俱以世业子弟试补或令在外访保以充初置医学提举司后改太医院凡习业分十三科自御医以下与医士医生各専一科凡医士俱以父祖世业代补或令在外访保医官医士以充孝宗治五年命选医家子弟推堪任敎师者二三人敎之每季考试三年或五年堂上官一员同医官二员试其通晓本科者收充医士未通晓者许习学一年再试三试不中者黜之若五年考试成材者多其敎师亦量加升授各府州县医学官生提举官按时考校遇太医院医士医生及本处医官有缺保送选用其徴至京者礼部防同考试高等入御药房次入太医院下者遣还
　　时以医举者惠帝时戴思恭成祖时盛寅呉讷孝宗时呉杰世宗时许绅庆厯间李时珍思恭寅杰并官太医院使讷有学行尝侍内廷备顾问歴官南京副都御史绅累加礼部尚书领太医院事宫变营救甚力加太子太保时珍官楚王府奉祠正
　　又成祖时安南黎澄子叔林并善造神鎗澄官尚书叔林官侍郎而以能书举者尤众如太祖时周渊袁复成祖时金问宣宗时凌晏如张天骏沈度度弟粲英宗时陈学景帝时赵荣世宗时张电谈相等皆厯位通显至景帝时陆祥以石工蒯祥以木工世宗时徐杲亦以木工累擢至工部侍郎尚书时称为匠官










　　钦定续文献通考卷四十二
　　钦定四库全书
　　钦定续文献通考卷四十三
　　选举考
　　赀选
　　宋宁宗嘉定十年十二月以军兴募民纳粟补官十六年十二月命淮东西总领及沿江被水州募江西湖南民入米补官
