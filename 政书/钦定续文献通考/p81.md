<!-- { "loadSidebar": true } -->
　　武宗至大元年以龙兴瑞州为皇太后汤沐邑其茶课入徽政院
　　仁宗皇庆元年二月遣官同江西江浙省整治茶盐法二年七月置榷茶批騐所并茶由局官
　　自至大四年增茶额至一十七万一千三百三十一锭至是更定江南茶法又增至一十九万二千八百六十六锭
　　延祐五年十一月敕江西茶运司嵗课以二十五万锭为额
　　用江南茶副克尔格木穆言立减引添课之法毎引增税为一十二两五钱通办钞二十五万锭至七年遂增至二十八万九千二百一十一锭
　　【臣】等谨按元茶课初平宋时所徴止一千二百余锭自后厯年递增遂至二十八万九千余锭视元额几及三百倍此食货志所以云元之茶课由约而博也
　　六年七月诏谕江西官吏豪民毋阻挠茶课
　　命江西诸处茶课增羡尽实入官诸人不得阻壊所在官司毋将运茶船只拘运官物官吏等亦不得桩配百姓作
　　十月命有司追理茶钱
　　浙江行省言茶司强差无俸司吏恣意勾扰害及良民自后民间告欠茶钱乞令有司追理立案以备照刷庶革滥扰之部议着为例
　　文宗天厯二年罢茶司
　　先是延祐六年邓文原为江东道亷访司徽宁国广徳三郡嵗入茶课钞三千锭后增至十八万锭竭山谷所产不能充其半余皆凿空取之民间嵗以为常转运司官动以犯法诬民又得专制有司凡五品官以下皆杖决州县莫敢如何文原请罢其专司俾州县领之不报英宗至治二年地震诏议弭灾文原为集贤直学士申请罢茶转运司又不报至是始罢司而归诸州县其嵗徴之数与延祐同
　　顺帝元统元年十一月复立江西湖广江浙河南茶运司
　　元史食货志曰文宗至顺之后茶事无籍可考他如范殿帅茶西畨大叶茶建宁胯茶亦无从知其始末故皆不着
　　至元二年添印江西茶由
　　从茶运司同知万家闾言也户部定拟江西嵗办公据十万道引一百万计钞二十八万九千二百余锭茶引便于商贩而山塲小民全凭茶由为照嵗办茶由一千三百八万五千二百八十九斤每斤一钱一分一厘一毫二丝计钞五千八百一十六锭七两四钱一分减引二万三千二百六十四张茶引一张造茶九十斤纳官课十二两五钱如于茶由量添二分计二百六十一万七千五十八斤每斤添收钞一钱三分八厘八毫八丝计钞七千二百六十九锭七两积出余零钞数官课无亏而便于民用命如所拟行之
　　至正二年申定江州给付据引之制
　　先是江州设立茶都转运司于各路出茶之地设立提举司七处专任防据卖引规办国课每年十二月初差人勾集各处提举司官吏关领次年据引旬月之间司官不能偕聚吏贴需求各满所欲方能给付据引及还夲司春月已过方欲防对给散又有分司官吏到处騐户防据卖引每引十张除正纳官课一百二十五两外又取中统钞二十五两名为搭头事例钱以为分司官吏馈赆之资及茶戸得据还家已及五六月又存留茶引二三千本以茶户消乏为名转卖与新兴之户每据又多取中统钞二十五两上下分各为已私茶户得据在手碾磨方兴吏卒踵门催并初限是时茶未发卖无从得钱充裕之家必须别行措办其力薄者例被拘监至典鬻家私以应官限及终限不能足备上司并重复勾追非法苦楚茶戸日见消乏至是李宏陈言江州茶司据引不便请申明旧制毎嵗正月运司尽将据引给付提举司随时防无得停留在库多收分例妨误造茶时月如有过期别行定罪仍不许运司分司自行防卖据引违者从肃政防访司依例纠治诏如所言行之
　　明太祖辛丑嵗二月始立茶法
　　中书省议茶之法厯代资之以充国用今疆宇日广民物滋盛懋迁颇众而茶法未行惟兴安等处旧有课额其他产茶郡县正冝立法征之乃定制官给茶引付产茶府州县凡商人买茶具数赴官纳钱请引方许出境货卖每引茶百斤不及引者谓之畸零别置由帖付之仍量地逺近定以程限于经过地方执照若茶无由引及茶引相离者聼人告捕又于宁安府及溧水州置茶局批騐引由秤较茶货有茶引不相当或有余茶者并聼执问卖茶毕即以原给引由赴所在官司投缴府州县各委官一员掌其事茶引每一道初定纳钱二百文后定纳钱一千文照茶一百斤由一道纳钱六百文照茶六十斤诸人但犯私茶与私盐法一体治罪如卖茶毕停藏原引不即缴纳及将已批騐截角退引入山影射照茶者并同私茶论山园茶主将茶卖与无引由客兴贩者初犯笞三十仍追原价没官再犯笞五十三犯杖八十倍追原价没官客商贩茶经批騐所须依例批騐将引由截角别无夹帯方许放行违越者笞二十其伪造茶引者死籍没家产告捕人赏银二十两凡卖茶之处赴宣课司依例三十分抽一分芽茶叶茶各騐价纳课贩茶不拘地方
　　洪武三年命以茶给河州军
　　时寗正为河州卫指挥使上言西民转粟饷军甚劳而茶布可易粟请以茶布给军令自相贸易省挽运之苦诏从其请
　　四年十二月令采汉中茶以易马
　　户部言陜西汉中府金州石泉汉隂平利西乡诸处茶园共四十五顷七十二畆茶八十六万四千五十八株每十株官取一其民所收茶官给直买之无主者令守城军士薅培及时采取以十分为率官取其八军取其二每五十斤为一包二包为一引令有司收贮于西畨易马从之
　　五年二月置四川茶盐都转运司
　　四川产巴茶凡四百七十七处茶二百三十八万六千九百四十三株茶户三百一十五是月户部奏定为制每十株官取其一征茶二两其无主者令人薅种以十分为率官取其八嵗得茶一万九千二百八十斤令有司收贮以易畨马并置都转运司及茶马司等官至十二月都转运司言碉门永宁筠连诸处所产茶名剪刀粗叶惟西畨夷獠用之自昔商贩未尝出境既非茶马司巴茶之比宜别立茶局征其税易红缨氊衫米布椒蜡可资国用其居民所收之茶亦冝依江南茶法于所在官司给引贩卖于是设茶局五永宁一曰界首镇雅州一曰碉门成都三曰灌州安州筠连州共嵗收九十一万六千三百八十斤既收则征其什一于官至六年八月从四川按察司佥事郑思先言开达巴三州之茶自汉中运至秦州道逺难致人力多困即令汉中收贮渐次运之七年十一月罢四川茶盐运司十九年正月罢永宁茶马司至英宗正统八年裁筠连茶课司
　　置秦州茶马司设司令丞官
　　至七年十月置河州茶马司官制与秦州同外又有洮州茶马司十六年七月罢以河州茶马司总之三十年四月改秦州茶马司为西宁茶马司迁其治于西宁永乐九年复设洮州茶马司十一年五月又设甘肃茶马司于陕西行都司地正统八年裁嘉靖四十二年复设
　　【臣】等谨按明代茶课惟川陕为最重其他产茶之地南直则常庐池徽浙江则湖严衢绍江西则南昌饶州南康九江吉安湖广则武昌荆州长沙寳庆而四川尚有成都重庆嘉定防泸皆有常课
　　十一年七月遣光禄寺少卿徐英以茶纸等徃罕东市马
　　十六年八月定永宁以茶易马之价
　　先是河州茶马司定例凡上马一匹给茶四十斤中三十斤下二十斤至是命永宁如河州之例至十七年五月又定乌撤乌防东川芒部马一匹给茶一百斤
　　二十一年正月命四川岩州立茶仓易畨马
　　礼部主事髙惟宁自长河西鱼通宁逺等处还言畨民所处老思冈之地土瘠人繁每贩碉门乌茶等博易羌货以赡其生乞许天全六畨招讨司八乡之民悉免徭役专蒸乌茶运至岩州置仓收贮以易畨马比之雅州易马其利倍之且于打箭炉原易马处相去甚近而价増于彼则畨民如蚁慕羶归市必众岩州既立仓易马则畨民运茶出境倍收其税其余货物至者必多从之明年六月岩州卫奏每嵗长河西诸处畨商以马易茶其路由岩州经黎州始达雅州茶马司定价每马一匹给茶一千八百斤令碉州茶课司支给不惟畨商徃复路逺实亦给茶太多乞量减马价将碉门茶课司所贮茶运至岩州设茶马司马至则騐其髙下以茶给之诏茶马司仍旧惟定其价上马一匹茶一百二十斤中七十斤驹五十斤畨商有不愿者聴
　　又命川茶聴民自采
　　四川布政司奏川中产茶曩者西畨诸羌以毛布毛缨之类相与贸易故嵗课不亏近颁定课额立仓収贮専用市马民不敢私采毎嵗课程民皆赔纳乞仍令民间采摘与羌人交易非惟民得其便亦且官课不亏报可
　　二十五年五月河州畨族献马以茶给之
　　尚膳太监而聂等至河州以敕谕台必里诸畨族皆感恩意争出马以献于是得马万三百四十余匹以茶三十余万斤给之诸族大悦聂遣使入奏命以马分给河南山西陜西卫所骑士
　　三十年二月命官军巡察松潘等处私茶出境
　　敕右军都督府曰朶甘乌思藏长河西一带西畨自昔以马入中国易茶迩因私茶出境互市者少马日贵而茶日贱渐启畨人玩侮之心即檄秦蜀二府发都司官军于松潘碉门黎雅河北临洮及入西畨关口廵察私茶之出境者至三月又遣驸马都尉谢达谕蜀王椿命布政司都司严为防御又敕兵部以禁约事冝谕川陕卫所及西畨
　　四月命署佥都御史邓文铿刘观景清徃川陕讥察私茶
　　【臣】等谨按王圻续通考载永乐十三年差御史三员廵督陕西茶马明史食货志因而述之考实録及防典并无其事盖圻悮以洪武三十年为永乐十三年又所谓三御史者即邓文铿等三人也文铿志亦讹作文鉴
　　六月驸马都尉欧阳伦坐贩私茶赐死
　　时严禁私贩有以巴茶私出境者寘以重法伦在陕西倚势暴横令布政司檄所属偹车载茶徃河州家人周保因索车至五十辆兰县河桥廵检司吏不堪捶辱以事闻帝大怒以布政司官不言并伦赐死保等皆伏诛茶货没官以河桥吏能不避权贵遣使赍敕嘉劳之
　　七月聼四川等处纳米易茶
　　时遣人按视川陕茶园因命陕西汉中以茶易马四川松茂之茶与陕西同其碉门黎雅则聼啇人纳米市易次年四月又令四川成都重庆保宁三府及播州宣慰司各置仓贮茶以待客啇纳米中买及与西畨易马各设官掌之
　　明史食货志曰明制有官茶有啇茶贮边易马官茶间徴课钞啇茶输课畧如盐制太祖设茶司定税额陕西二万六千斤四川一百万斤自碉门黎雅抵朶甘乌思藏行茶之地五千余里山后归徳诸州西方诸部落无不以马售者
　　是年始月遣行人于陕西河州临洮四川碉门黎雅等处省谕把隘关口禁约私茶出境
　　成祖永乐三年二月弛畨啇夹带茶禁
　　四川布政司言诸畨以马易茶例禁夹帯私茶布帛青纸等物出关今畨啇徃徃以他货易布帛有司遵例虑杜絶逺人帝曰边闗立互市所以资国用来逺人也其聼之
　　四年停止茶马金牌
