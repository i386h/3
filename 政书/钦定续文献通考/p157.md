<!-- { "loadSidebar": true } -->
　　初太祖操重典绳羣下守令坐小过辄逮繋闻其贤旋遣还且加赏赉有因以超擢者宣宗以后循良吏以秩满奏留者若孙皓薛慎等不可胜纪时帝加意循良而吏部尚书蹇义尤慎择守令考察明恕延及英宗吏治淳厚部民奏留率报可然其间亦有作者自后部民奏留率下所司核实至是复申谕之春明梦余録曰夫取人之途欲寛不寛则野有遗贤也课官之法欲严不严则朝无实政也取而任之任而课之亦贤者所乐见其长也圣王岂有姑息之政哉明试以功车服以庸舍明试别无车服之道故周礼日有成月有要嵗有防不厌详焉明兴考课之制逺法唐虞近酌厯代最为有法至江陵柄国大加振刷益赫然可观迨其颠踬时且以覆辙鉴之矣人务因循事趋简便内外大计止据各衙门开报聊一举行而三年报满概加褒奬以为封典之地已耳何怪乎人竞传舍其官而事功日见其隳也
　　十三年正月诏除闰考之法
　　旧制察典京朝官六年外官三年以为期后执政有所处分辄间一行之谓之闰考至是防政王时槐林梓等皆以察处而巡抚南赣张岳抗疏荐之吏部因言非时闰考自后永宜停止不得妄请报可
　　十六年七月定边臣考绩法






　　钦定续文献通考卷四十六
<史部,政书类,通制之属,钦定续文献通考>
　　钦定四库全书
　　钦定续文献通考卷四十七
　　学校考
　　【臣】等谨按马端临作学校考叙歴代学校之制及祠祭褒赠先圣先师之首末幸学养老之仪而附之以郡国乡党之学窃惟司马迁曰教化之行也建首善自京师始由内以及外故国学綦重而党庠术序亦世主所当加意作兴焉宋自立三舍法而学制日隳宁宗而后在上者教迪不以其道三学恣横把持国柄士习败壊国踵以亡辽史阙略养士之典未详金世宗大定初建置太学规条井井而试补州府学生主以学校提举官遂为后世定制元世祖至元七年命中书左丞许衡为国子祭酒以教公卿大夫之子弟文教渐兴庠黉寖广其积分贡举之法视宋制而变通之及于末造则不能无名存实亡之有明开国之初即振起学校府州县学而外卫社皆诏立学其入国学者通谓之监生慎简师儒赡给廪饩优游以琢磨之并令习射习吏事以寓政教相通之意成材之士辈出其中洪武十六年命天下岁贡士于京师而成均愈盛中叶以还教本日衰士风亦渐趋于茍且其势然也若金元女真防古各学因其国俗不本也孔顔曽孟四氏学肇开于元増益于明崇先圣也至于各书院之设马考不载王圻谓此乃道学渊源所繋自宋四大书院后元明增置特盛故仿王圻例附辑之至于尊师崇道之上仪临雍养老之懿典厯代皆有可述今并详着于篇
　　太学
　　宋宁宗开禧二年正月増太学内舍生为百二十人旧法自外舍升内舍虽有校试必公试合格乃许升补盖私试皆学官自考而公试则降勅差官至是增其数嘉定间又命岁终许取外舍生校最优者一人升内舍
　　嘉定十四年诏太学自今待补百人取三人
　　初孝宗淳熈中命诸路州军解试终人外其荐贡不尽者百取六人赴太学谓之待补生至是仅取三人至理宗仍复百取六人之制
　　诏宗学解试依太学例取放每举附国子监发解所异题别考
　　复置诸王宫学教授
　　先是高宗绍兴十四年建宗学及诸王宫大小学置教授至帝嘉定九年以宫学并归宗庠改教授为博士宗谕至是复置大小宫学教授各一员前宫学近属今附宗学公私试中选者与正补宗学生年十五以下者许试小学生至理宗端平二年又诏置荣王府皇后宅教授各一员嘉熈元年六月诏建内小学择宗子十岁以下资质美者置师教之淳祐二年置内小学教授二员七年正月建资善堂于内小学置直讲赞读二员
　　理宗绍定二年严待补生帘引注籍法
　　时以待补生外方来参斋者间有鬻帖伪冒之遂命中选之人召升朝保官二员批书印纸仍命州郡守倅结罪保明比照字迹无伪方许帘引注籍犯者治罪罚及保官
　　命内外学校申严训士之制
　　臣僚请令国子监内外学校官于士子课程之外迪以义理之学励以行谊之实又奏近年士习萎薾乞申饬胄监师儒官专意训导使之通经习传考订义理课试选论须合体格去浮华之习转移士风从之
　　五年定两学补试临时选差考官
　　以省试下第及待补生之羣试于有司者有请托贿求之学官考文有亲故交通之私命今后两学补试并从庙堂临时选差即令入院凡用度则用国子监供给学官事例未几监察御史何处乆又言宜遵旧制以武学宗学补试并就两学于大院排日引试有亲嫌人依避房法且士子试考颇多考官颇少期日既迫费用不敷乃增给用度仍添差考官吾贝
　　淳祐六年赐诸学扁题及诸生束帛
　　诏曰朕临朝愿治毎念乏材有意作成既亲书扁题分赐诸学并赐诸生束帛以示激励其令二三学官于前廊长输及斋生中公举经明行修气节之士别议旌赏京学如之
　　寳祐元年复命待补生分路取放补试员数以免逺方士子道路徃来之费及都城壅并之患
　　至三年复试于京师
　　度宗咸淳七年正月以寿和圣福皇太后两上尊号推恩三学在斋生员并特与免解赴省一次
　　自二年正月幸学礼成推恩三学生升甲免省试有差至是复有是恩
　　八年诏加太学餐钱寛科恩例
　　从丞相贾似道请也
　　周宻癸辛杂识曰三学之横盛于淳祐景定之际凡其所欲出者虽宰相台諌亦直攻之使必去权乃与人主抗衡或少见施行则必借秦为谕动以坑儒恶声加之时君时相略不过而问焉其所以招权受赂豪夺庇奸动摇国法作为无名之谤扣阍上书经台投卷人畏之如狼虎若市井商贾无不被害而无所赴愬非京尹不敢过问虽一时权相如史嵩之丁大全亦末如之何也大全时极力与之为敌重修丙辰监令榜之三学时则方大猷实有力焉其后诸生竭力合党以攻大全大全终于得罪而去至于大猷实有题名之石磨去以为败羣之罚自此之后恣横益甚至贾似道作相度其不可以力胜遂以术笼络每重其恩数丰其餽给増拨学田种种加厚于是诸生啖其利而畏其威虽目击似道之罪而噤不敢发一语及贾要君去国则上书赞美极意挽留今日曰师相明日曰元老今日曰周分明日曰魏公无一人敢少指其非直至鲁港溃师之后始声其罪无乃晩乎盖大全之治三学乃惩嵩之之不敢为似道之不敢轻治乃监大全之无能为至彭成大之为前廊竟摭为平日之贜决配南恩州学舍寂不敢发一语此其术亦有过人者
　　九年命申严积分法
　　庆元嘉定中増外舍生至千四百员内舍校定不繋上舍试年分以八分为优等至是外舍生晏泰亨以七分三厘乞理为三优朝命不许遂申严学法今后及八分者方许岁校三名如八分者止有一人而援次优三优之例者亦须止少二三厘方可陈乞特放庶不尽废学法亦不过一人而止
　　癸辛杂识曰成均旧规后来不可复见矣漫言所知者数则于此亦可想见当时学校文物之盛太学私试以孟仲季分为三或司成无暇则并在岁晚有公试则无私试私试司成命题就差学官充考校封録之职不复经由朝廷至第三日即揭晓毎十人取一孤经则二三人亦取二名第一等常缺第二等谓之放等魁当三分第二名二分半第三等魁二分率从第二三取起第二第三一分半第四第五一分三厘余并一分太学公试遇省试年则在省试后二月下旬引试凡二日【经赋一日论策一日】非省试年分则随铨试后引试系朝廷差官士子襴幞入试大约七人取一第一等缺第二等约二十人取一余约七人取一第四第五并一分公试魁纵不该升补他日登第亦是部注教官若三名前例是教官有外校而次年公试中第二等谓之入等升又谓之正升或外舍成校人前一年已中第三等本年再中第三等谓之本等升或外舍成校定人前一年中第四等本年中第三等谓之进等升若先在三而今在四谓之退舍不能成事此外又有追补法前一年或不成校本年忽中公试第二等名为入等却用本年私试如二塲并得中魁亦当一谓之追升可以陈乞追升内舍或止中两塲则无用又前一年外校八分以上或优本年公试不问得失得以升榜若就试者非内舍校定以升补作内舍校定者一年止有两试一试中则又试两试若一年两试俱失谓之折脚不复试第三试以三试不中则当退舍也毎年二十一人或于内有未升上舍而过省者或有事故者许二十一人之后分数少者依资次来豁较如正升内外舍人亦用状射某人已成事缺新升内舍一年无两升纵当年上舍试入优止理为内舍校定不可升上舍内舍一年无三色试已试公试者不许赴私试已试私试者不许赴公试上舍试毎三人取一人优等十人【赋三书二余经各一】通榜魁十分亚鼎各九分余七名并八分平六分内舍未有校定本年中舍平等者理为内校升补上舍有三等内舍平校试上舍平等或内舍优校不中上舍试或有季无校入上舍试优等亦与随榜升补下等上舍谓之赤脚升其升补名字依上舍试榜资次盖舍试压公试内舍新升及无季人虽中舍试只作内校分数然舍试一中优等八分平等六分五名以前又有加分尽可赶优或前一年已有平校本年两中舍试平等已上谓之俱平或一优一否皆为下等上舍如内舍平校人试入上舍优等当举免省到殿元有求免人理作升甲用已升甲者升名谓之一优一平为中等上舍如内舍优校人又中上舍试优等以优中优皆是释褐不拘名数先赐进士出身谓之上等上舍法注教官续有附黄甲第三人恩例注推官者自方熈孙始当年间有内舍优校【内优三人当年积八分已上者可成舍试次年八分已上者不可成】偶舍试当年分人多亦止以三人为限等四名纵积十分亦不理若以优中优则谓之两优状元其试两年一次率在季秋圣旨差官命极难之题重于省试优校赴舍试如不中守三年后径到殿中平即免省到平校人赴舍试中优即赴殿自甲子年后上舍人多陈乞解褐出身不到殿应当举免解次举免省赴殿谓之待年若本自免解谓之两免相充此学法也或本未免解当年实请免谓之请免相衡并免省赴殿国子生寄理法国子生补入者升补内舍谓之寄理内舍升补上舍谓之寄理上舍未许行正食止借一日食而已升中等下等上舍合后到殿者未许到殿直待元牒主补外方理为正行食及许到殿以此牒官有请一月或半月暇者盖欲其早成事故耳解褐舍法下等上舍先免解后免省待三年后到殿中等上舍径到殿或特旨径行解褐太学解试与舍试无相干太学十人取三人若参未满年七人取一人系不满年太学生升补一请求免已经特恩正免又一请者亦免曾于方州请举不改名者谓之带胎入学异时于学中请者亦免在学三十年公私试曾一中者永免在学曾一请后二十年永免太学解试都魁虽不升舍将来在第亦许升甲注部教官
　　又曰学规五等轻者闗暇几月不许出入此前廊所判也重则前廊闗暇监中所行也又重则迁斋或其人果不肖则所迁之斋亦不受又迁别斋必须委曲人情方可直须本斋同舍力告公堂方许放还本斋此则比之徒罪又重则下自讼斋比之黥罪自宿自处同舍亦不敢过而问焉又重则夏楚屛斥比之死罪自此不与士齿矣
