<!-- { "loadSidebar": true } -->
　　百官乘车之制洪武元年令凡车不得雕饰龙鳯文职官一品至三品用间金饰银螭绣带青幔四品五品素狮头绣带青幔六品至九品用素云头青带青幔轿同车制庶民车及轿并用黒油齐头平顶皂幔禁用云头六年令凡车轿禁丹漆五品以上车止用青缦妇女许坐轿官民老疾者亦得乘之景帝景泰四年令在京三品以上得乘轿孝宗治七年令文武官例应乘轿者以四人舁之其五府管事内外镇守守备及公侯伯都督等不问老少皆不得乗轿违例乗轿及擅用八人奏闻盖自太祖不欲勲臣废骑射虽上公出必乗马永乐元年驸马都尉胡观越制乗晋王济熺朱轑椶轿为给事中周景所劾有诏寛观而赐济熺书切责之惟文职大臣乗轿庶官亦乗轿又文臣皆许乗车大臣得乗安车后久废不用武宗正德四年礼部侍郎刘机言大明集礼公卿大臣得乗安车因请定轿扇繖葢品级等差帝以京城内安车繖葢久不行却其请而命轿扇俱如例行世宗嘉靖十五年礼部尚书霍韬言礼仪定式京官三品以上乗轿迩者文官皆用肩舆或乗女轿乞申明礼制俾臣下有所遵守乃定四品下不许乘轿亦毋得用肩舆穆宗隆庆二年给事中徐尚劾应城伯孙文栋等乘轿出入骄僭无状帝命夺文栋等俸乃谕两京武职非奉特恩不许乗轿文官四品以下用帷轿者禁如例神宗万厯三年奏定勲戚及武臣不许用帷轿肩舆并交牀上马
　　舆服志曰破格殊典则宣德中少保黄淮陪逰西苑尝乘肩舆入禁中嘉靖间严嵩奉诏苑直年及八旬出入得乘肩舆武臣则郭勋朱希宗特命乘肩舆扈南巡跸后遂赐常乗焉俱非制也
　　繖盖之制洪武元年令庶民不得用罗绢凉繖但许用油纸雨繖三年令京城内一品二品用繖盖其余用雨繖十六年令尚书侍郎左右都御史通政使太常卿应天府尹国子祭酒翰林学士许张繖盖二十六年定一品二品繖用银浮图顶三品四品用红浮屠顶俱用黒色茶褐罗表红绢里三檐雨繖用红油绢五品红浮屠顶青罗表红绢里两檐雨繖同四品六品至九品用红浮屠顶青绢表红绢里两檐雨繖俱用油纸三十五年官员繖盖不许用金绣朱丹装饰公侯驸马伯与一品二品同宪宗成化九年令两京官遇雨任用油繖其凉繖不许张于京城
　　鞍辔之制洪武六年令庶民不得描金惟铜铁装饰二十六年定公侯一品二品用银防铁事件防用描银三品至五品用银防铁事件防用油画六品至九品用摆锡铁事件防用油画三十五年定官民人等马颔下缨并秋辔俱用黒色不许红缨及描金嵌金天青朱红装饰军民用铁事件黒緑油防
　　皇太子仪仗【以下皆明史仪卫志】
　　洪武元年定门外中道设龙旗六其执龙旗者并戎服黄旗一居中左前青旗一右前赤旗一左后黒旗一右后白旗一毎旗执弓弩军士六人服各随旗色殿下设三十六人绛引旛二防氅戈氅仪锽氅羽葆幢各六青方繖二青小方扇四青杂花团扇四皆校尉擎执殿前设四十八人班剑吾杖立瓜卧瓜仪刀镫杖骨朶斧各四响节十二金节四皆校尉擎执殿门设十二人金交椅金脚踏金水罐金水盆各一青罗团扇六红团盖二皆校尉擎执殿上设六人金香炉香合唾盂唾壶各一拂子二皆内使擎执
　　永乐元年礼部言东宫仪仗有司失纪载视亲王差少宜増置金香炉金香合各一殳二义二教告止信旛各二节二幢二夹矟二矟刀盾各二十防八红纸油灯笼六红罗销金邉圆繖红罗绣圆繖各一红罗曲盖绣繖红罗素圆繖红罗素方繖青罗素方繖各二红罗绣孔雀方扇红罗绣四季花团扇各四拂子二唾盂唾壶各一鞍笼一诞马八红令旗二清道旗四幰弩一白泽旗二弓箭二十副从之
　　亲王仪仗
　　洪武六年定宫门外设方色旗青色白泽旗各二执人服随旗色并戎服殿下绛引旛二防氅戈氅仪锽氅各二皆校尉执殿前班剑吾杖立瓜卧瓜仪刀镫杖骨朶斧各二响节八皆校尉执殿门交椅脚踏水罐水盆各一团扇四盖二皆校尉执殿上拂子二香炉香合唾壶唾盂各一十六年诏亲王仪仗内交椅盆罐用银者悉改用金
　　惠帝建文四年礼部言亲王仪仗合増红油繖销金雨繖一红纱灯笼红油纸灯笼各四魫灯二大小铜角四从之永乐三年命工部亲王仪仗内红销金繖仍用宝珠龙文凡世子仪仗同
　　郡王仪仗
　　令旗清道旗各二幰弩一刀盾十六弓箭十八副绛引教告止信旛各二仪杖吾刀立瓜卧瓜骨朶斧各二防矟各十六麾幢节各一响节六红销金圆繖红圆繖各一红曲柄繖红方繖各二青圆扇红圆扇诞马各四鞍笼马杌各一拂子二交椅脚踏水盆水罐香炉各一红纱灯笼魫灯各二帐房一座
　　公卿以下繖盖鞍辔
　　【臣】等谨按王圻续通考又载官员仪从洪武二十四年定公十人侯八人伯六人一品至三品同四品至六品四人七品至九品二人成化元年令京官出外四品以上引导三对锡槊钢义藤棍七品以上二对槊棍在外方面堂上官引导三对同京官各府及四品以上官用二对七品以上一对用藤棍八九品用竹箆一对杂职不许用附録于此







　　钦定续文献通考卷九十八
　　钦定四库全书
　　钦定续文献通考卷九十九
　　王礼考
　　国恤
　　宋宁宗嘉定十七年闰八月【理宗即位】诏宫中自服三年丧明年改元寳庆七月礼部侍郎真徳秀言三年之丧行于宫壸非独衰麻在躬而已哀慕之存于心者不可顷刻忘忧戚之形于色者不可斯湏已古者卒哭而庐居小祥而垩室今虽未能如昔然居处之制不可不极其朴素也古者服丧非有疾不饮酒食肉今虽未能如昔然饔人大官之供不可不极其菲俭也古者终丧不处于内今虽未能如昔然防防谨独屏逺声色不可不极其严也食则见先帝于立则见先帝于墙庶不负罔极之恩昭纯孝之实傥因移御之适凡所以自奉者稍异于居丧之仪则虽衰麻在躬犹不服也
　　【臣】等谨按王圻续通考载宁宗时侍讲朱熹论丧服劄乃据宁宗即位日不行承重礼言之已详马端临考又载嘉定十七年皇太后皇帝始御素幄垂帘聴政宰执奏埀帘外朝之礼请酌髙宗典故而行从之理宗寳庆元年诏以日易月之制虽已仰遵先帝遗烈然吾与嗣君心实未安宫中自服三年丧二年八月大祥帝诣几筵行奠祭礼考纪志皆不载附録于此
　　理宗绍定五年十二月羣臣凡七表请聴政诏外朝大典不敢轻改宫中自服三年
　　【臣】等谨按王圻续通考载宁宗恭圣仁烈杨皇后遗诏曰国事方殷毋庸哀宜从权制皇帝成服三日聴政丧纪以日易月大臣更加开释勿致摧伤百官入临随地之宜诸道州府长吏以下三日释服在京禁音乐百日在外一月无禁祠祀嫁娶沿邉不用举哀考纪志皆不载未知何所本也又云乙巳帝诣慈明殿行大祥祭奠礼不系以月则更踈矣
　　景定五年十月【度宗即位】宰执文武百官诣祥曦殿表请听政不允十一月凡七表始从之御后殿诏躬行三年丧
　　王圻曰遗诏如绍定五年故事
　　【臣】等谨按宋史礼志自孝宗以降外庭虽用易月之制而宫中实行三年之丧云
　　辽太宗天显八年十一月以太皇太后丧遣使告哀于唐及人皇王倍　大同元年四月【世宗即位】次定州命天徳朔古觧里等防梓宫先赴上京
　　世宗天禄五年九月【穆宗即位】遣刘家训告哀于汉十一月汉周南唐各遣使来吊
　　圣宗统和元年正月朔以【景宗】大行在殡不受朝二月以先帝遗物赐皇族及近臣　二十七年十二月以圣神定献皇后【景宗后也】崩遣使报哀于宋夏髙丽诏免贺千龄节　二十八年正月辛亥朔不受贺癸酉奉安梓宫于干州菆涂殿二月髙丽遣使来吊祭即遣使馈遗物于宋仍遣使谢宋吊祭
　　兴宗景福元年【即圣宗太平十一年】六月遣使告哀于宋及髙丽奉梓宫殡于承安山太平殿七月髙丽遣使吊慰是月谒太平殿焚先帝所御弓矢八月迁梓宫于菆涂殿九月宋遣王随等致祭王騣等来慰两宫是月焚弧矢鞍勒于菆涂殿夏国遣使来慰以宋使吊慰防服临菆涂殿遣御史中丞耶律翥等谢宋吊慰十月遣工部尚书高徳顺等致先帝遗物于宋夏国遣使来赙闰十月谒菆涂殿阅元宫閟器十一月率百僚奠于菆涂殿出先帝服御玩好焚之
　　道宗清宁元年【即兴宗重熈二十四年】八月帝即位哀恸不聴政百僚上表固请许之遣使报哀于宋及夏高丽九月以先帝遗物遗宋遣使赐高丽夏国先帝遗物十一月冬至不受羣臣贺　四年正月以太皇太后丧遣使报哀于宋夏四月宋遣使吊祭　太康二年三月以仁懿皇后【兴宗后也】崩遣使报哀于宋及髙丽夏国以遗物遣使遗宋夏六月宋及髙丽夏国各遣使吊祭
　　天祚帝干统元年【即道宗夀隆七年】二月遣使告哀于宋及西夏髙丽四月宋遣王潜等来吊祭髙丽夏国各遣使慰奠
　　丧仪
　　先帝小殓前一日皇帝丧服上香奠酒哭临其夜北院枢密使契丹行宫都部署入小殓翼日遣北院枢密副使林牙以所赙器物置之幽宫行塟礼【余详山陵门】圣宗崩兴宗哭临于菆涂殿大行之夕四鼓终帝率羣臣入柩前三致奠奉柩出殿之西北门就輼辌车借以素防巫者祓除之诘旦发引至葬所凡五致奠太巫祈禳皇族外戚大臣诸京官以次致祭乃以衣弓矢鞍勒图画马驼仪卫等物皆燔之嗣道宗崩有司奉丧服天祚帝问礼于总知翰林院事耶律固始服斩衰皇族外戚使相矮墩官及郎君服如之余官及承应人皆白枲衣巾以入哭临特哩衮三父房南府宰相约尼详衮九奚首郎君伊勒希巴国舅详衮十扎萨克郎君南院大王郎君各以次荐奠进鞍马衣袭犀玉带等物表列其数读讫焚表诸国所赙器物亲王诸京留守奠祭进赙物亦如之
　　宋使祭奠吊慰仪
　　太皇太后至菆涂殿服丧服太后于北间南面埀帘坐皇帝于南间北面坐宋使至幕次宣赐素服皂带更衣讫引南北臣僚入班立定自矮墩以下并上殿依位立先引祭奠使副捧祭文南洞门入殿上下臣僚并举哀至丹墀立定西上閤门使自南阶下受祭文上殿启封置于香案哭止祭奠礼物列殿前引使副南阶上殿至褥位立揖再拜引大使近前上香退再拜大使近前跪捧台琖进奠酒三教坊奏乐退再拜揖中书二舍人跪捧祭文引大使近前俛伏跪读讫举哀引使副下殿立定哭止礼物担牀出毕引使副近南面北立勾吊慰使副南洞门入四使同见大行皇帝灵次皇太后别殿坐服丧服先引北南面臣僚并于殿上下依位立吊慰使副捧书匣右入当殿立閤门使右下殿受书匣上殿奏封全开读讫引使副南阶上殿传达吊慰讫退下殿立引礼物担牀过毕引使副近南北面立勾祭奠使副入四使同见鞠躬再拜不出班奏圣躬万福再拜出班谢面天顔又再拜立定宣徽传圣防抚问就位谢再拜引出归幕次皇帝御南殿服丧服使副入见如见皇太后仪加谢逺接抚问汤药再拜次宣赐使副并从人祭奠使副别赐读祭文例物即日就馆赐宴高丽夏国奉吊进赙等使礼畧如之道宗崩天祚皇帝问礼于耶律固宋国遣使吊及致祭归赗皇帝丧服御游仙之北别殿使入门皇帝哭使者诣柩前上香读祭文讫又哭有司读遗诏恸哭使者出少顷复入陈赙赗于柩前皇帝入临哭退更衣御游仙殿南之幄殿使者入见且辞勅有司赐宴于馆
