<!-- { "loadSidebar": true } -->
　　【臣】等谨按正德时钱宁遣人鬻钞于浙钞敝价重皆抑配于民布政使方良永上疏请正其罪宁初欲散钞徧天下先行之浙江山东而良永白发其奸山东亦为巡抚赵璜所格宁自是不敢鬻钞而隂欲中良永以危法良永乞致仕去观此则倚势卖钞之禁正德时己弛也
　　九月令两淮引钞折银
　　旧例淮商照引纳纸解南京刷引寻以纸有余改纳钞解户于商人纳钞百计需索巡盐御史杨澄奏准改钞二贯收银一分
　　二十三年十一月【时孝宗已即位】监生杨玺请通钞法
　　玺言八事一通钞法谓国初钞法凡商税户口折赎皆与铜钱兼行近来一切徴银钞之在官而散于民者一贯不能值钱一文而徴于官者一贯乃收银二分五厘乞令仍遵旧制钱钞兼行不许别徴银货等物章下所司
　　孝宗治元年二月令钞闗及户口食盐俱折收银先是成化十六年正月户部奏准扬州苏杭九江等处船料毎钞二贯折收银一分四月又以内库乏钞奏令内外税课及天下户口盐钞仍徴本色一年至是奏准凡课程除崇文门上新河张家湾及天下税课司局仍旧钱钞兼收外余钞闗税课司局天下户口食盐毎钞一贯折收银三厘毎钱七文折收银一分类解本部其存留准折俸粮者照在京例毎银一两折钞七百贯至七年二月复命治六七年户口盐钞仍折银解京以备承运库支用自八年以后则如旧例钱钞兼收以备司钥库支用武宗正德元年五月户部奏准将明年应徴旧欠户口食盐钱钞及崇文门分司商税钱钞俱令折银十四年九月又令各处钞闗并户口食盐钱钞俱折收银十六年十二月【时世宗已即位】以太仓钱钞缺乏奏准将嘉靖元年分户口食盐复徴本色钱钞嘉靖八年九月直巡按魏有本奏国初闗税全徴钞贯后改令钱钞兼收迩来钞法不通钱法亦而闗税仍收钱钞无益于国有损于民以收钞言之毎钞一张为一贯毎千张为一块时价毎块值银八钱官价毎块准银三两是官以三两之银反易八钱之钞此则上损国用以收钱言之各处低钱盛行好钱难得官价银一钱值好钱七十文时价毎银一钱买好钱不过三十文是船户费银二钱以上充一钱之数此则下损民财毎歳收银约计一万二千两内六千两收钞该钞二千块计用大柜五百个又六千两收钱该钱四千串计用小柜四百个中间水陆脚价进纳使费尤难计算乞自今俱许折银户部覆议从之
　　邱濬大学衍义补曰自宋人为交会金元承之以为钞所费之直不过三五钱而以售人千钱之物民初受其欺继畏其威不得已而勉从之行之既久天定人胜终莫之行非徒不得千钱之息并与其三五钱之本而失之且因以失人心亏国用而致乱亡之祸如元人者可鉴已然则钞法终不可行哉曰何不可行其不可行者以用之者无权耳本朝制铜钱宝钞相兼行使日久生钱之在于伪钞之在于多将以通行钞法请稽古三币之法以银为上币钞为中币钱为下币以中下二币为公私通用之具而一凖上币以权之葢自国初以来有银禁恐其或阂钱钞也而钱之用不出于闽广宣德正统以后钱始用于西北自天顺成化以来钞之用益防矣必欲如宝钞属镪之形毎贯准钱一千银一两以复旧制非用严刑不可而严刑非世所宜有也今日制用之法莫若以银与钱钞相权而行毎银一分易钱十文新制之钞毎贯易钱十文四角完全未中折者毎贯易钱五文中折者三文昏烂而有一贯字者一文通诏天下以为定制严立擅自加减之罪定制之后钱多则出钞以收钱钞多则出钱以收钞银之用非十两以上禁不许交易银之成色以火试白者为准钱钞通行上下而一权之以银足国便民之法葢亦庶几焉
　　傅维鳞明书曰太祖时赐钞千贯则为银千两金二百五十两永乐中千贯犹作银十二两金止二两五钱矣及治时赐钞三千贯仅银四两余矣钞愈难行于是议者请仿古三币之法云云【即邱濬之説】帝不听
　　四年十一月崇文门税课兼收五等钞
　　以钞一千贯为率内新好钞为一等次折腰舒开者为二等次折腰磨动者为三等次磨动防损者为四等次损角者为五等各得二百
　　武宗正德二年七月令闗税解内库者钱钞银两分年收解
　　旧制各处收钱钞入内供应者俱收本色钞贯成化间钱钞中半兼收治间折收银两输承运库是年五月司钥库太监厐瑮奏钱钞缺乏请如旧制仍收本色从之至是承运库太监李时奏九江等七处钞闗旧收银两近为司钥库所请改收钱钞比者银两正乏乞仍旧收银户部奏准诸闗自正德四年以前俱收钱钞送司钥库以后仍收银送承运库至七年十月户部奏司钥库题称钱钞缺乏除扬州钞闗银两专备织造宜令河西务临清淮安苏杭五钞闗俱收钱钞解司钥库九江钞闗仍旧收银解承运库从之世宗嘉靖二十年二月司钥库太监王满又奏钱钞缺乏乞敕各钞闗俱收本色户部执奏钱钞折银官民两便行之已乆不可轻变即有不足但当发各闗解到价银召商办纳足用而止二十一年正月满复奏请帝卒从之三十一年七月户部议覆给事中黄国祯条奏请行各钞闗徴银解部济边俟边警少宁仍徴钱钞本折轮解得旨钞闗本折仍轮解【臣】等谨按全用钞者一变而钱钞中半再变而全令折银此与时消息返虚为实事莫便于此也乃宦官各顾己私交争屡凟部臣依违其间务为两解朝三暮四民无适从官吏之掯勒侵渔奸豪之居积射利自此益滋矣然宦官之得所借口者亦自有説其病总在钞不行而仍有必须用钞之处也诚使废钞不用而悉以银钱折支则天下本无事矣吝惜见财而国亦不见其利然则行钞本以愚民适以自愚也夫
　　世宗嘉靖六年正月户部奏定钞价
　　户部言各处徴收钞价不一独山东准太仓折银例块徴六两他处或徴至十两请定令块徴四两奏可
　　是歳减各处解京户口盐钞折银之数
　　治初户口盐钞毎贯折银三厘至是诏减为一厘一毫四丝三忽
　　八年二月令解京银两皆倾销成锭
　　户部尚书李瓒奏各处解到库银率多细碎易起盗端乞行各府州县今后务将成锭起解并记年月及官吏银匠姓名至神宗万厯十年六月户部议准给事中傅来鹏等条奏州县起解银两将官吏银匠姓名凿于毎锭之上
　　穆宗隆庆元年八月令南京新旧课钞分别折银先是嘉靖二十七年六月户部议覆给事中郑维诚等条奏自钞法不行国家匪颁之用皆市诸京师积钞之家展转收纳烦费不资宜改用折色歳可増储积数十万帝令量兼折色收之至是从南京户部尚书马森等奏乃命应天府属诸税课衙门嘉靖四十五年以前课钞毎贯折银二毫先行上纳隆庆元年以后者毎贯折银六毫不用本色
　　王鸿绪明史藁食货志曰穆宗时宝钞不用垂百年课程亦鲜收钞者惟俸粮支钞如故库钞不足则召商办纳或市之京师缺则停支累数十万神宗时始折银支放以偿缺俸云
　　愍帝崇祯十六年复行钞法设内宝钞局寻罢
　　钞法自正间废熹宗时给事中惠世扬复请造行崇祯八年四月给事中何楷亦以为请至是有蒋臣者申其説擢为户部司务倪元璐方掌部事与侍郎王鳌永力主之帝鋭意举行御史白抱一疏谏阁臣蒋德璟力言不可自九月执奏至明年二月乃得旨罢之
　　孙承泽春明梦余録曰崇祯十六年桐城生员蒋臣言钞法可行且云歳造三千万贯一贯值一金歳可得金三千万两户部侍郎王鳌永专管钱钞亦以钞为必可行且言初年造三千万贯可代加派二千余万以蠲穷民此后歳造五千万贯可得五千万金除免加派外每省直发百万贯分给地方官以佐养廉其言甚美然实不可行也帝特设内宝钞局昼夜督造募商发卖贯拟鬻一金无肯应者鳌永请毎贯止鬻九钱七分京商骚然防缎各铺皆卷箧而去内阁言民虽愚谁肯以一金买一张纸帝曰高皇帝时如何偏行得内阁对高皇帝似亦以神道设教当时只赏赐及折俸用钞其余兵饷亦不曾用也帝曰只要法严阁臣对徒法亦难行因言民困已极且宜安静其语颇多然帝已决意行之及内宝钞局言造钞宜用桑穰二百万斤旧例采取北直山东河南浙江诸处乃分遣各珰催督内浙江杭嘉湖三府桑穰价银户部请以北新闗税银二万扺之阁臣拟旨采取扰累且闗税例当解京不准留又五城御史言钞匠除现在五百人外尚欠二千五百人各城勾摄多未学习议于畿内八府州县多方勾解阁臣亦拟不许帝不怿俱发改票后竟以阁臣蒋徳璟执奏而止某氏谈徃曰有保举生员蒋臣盛言钱钞因召对中左门奏行铜钞毎重半斤准银一两帝以为费乃决意用纸钞时有省臣条议纸钞有十七便之説圣旨喜允立刻造钞押令工部领取仪制司所藏乡会硃墨卷与直省学政歳科解部试牍为钞质之资本限日搭厰拨官选匠计工如有阻其事者法同十恶罪欵工部查二祖时故则造钞工料纸六皮四皮者桦皮也产于辽东有纸无皮无从起工乃令工部召商工部仍以库洗为辞正拟议间忽报流贼欲犯京师已之崇祯十六年十二月中事也
　　顾炎武日知録曰钞法之兴因前代未以银为币而患钱之重乃立此法今日上下皆银轻装易致楮币自无所用故洪武初欲行钞法至禁民间行使金银以奸恶论而卒不能行及乎后代银日盛而钞日防势不两行灼然易见乃崇祯之末倪公元璐掌户部必欲行之其亦未察乎古今之变矣









　　钦定续文献通考卷十
<史部,政书类,通制之属,钦定续文献通考>
　　钦定四库全书
　　钦定续文献通考卷十一
　　钱币考
　　明
　　钱
　　太祖洪武元年三月命户部及各行省铸洪武通寳钱先是辛丑嵗【元至正二十一年太祖方称呉国公】二月置寳源局于应天府铸大中通寳钱与歴代钱兼行以四百文为一贯四十文为一两四文为一钱设官专管甲辰嵗【元至正二十四年太祖称呉王】江汉既平乃命江西行省置货泉局颁大中通寳大小五等钱式使铸之至是遂令户部及各省铸洪武通寳钱其制凡五等当十钱重一两当五重五钱当三当二重皆如其当之数小钱重一钱各行省皆设寳泉局与寳源局并铸而严私铸之禁明防典曰洪武间铸钱则例当十钱一千个铸钱连火耗用生铜六十六觔六两五钱当五钱二千个铜觔同前当三钱三千三百三十三个铜六十五觔九两二钱五分折二钱五千个小钱一万个铜觔并同当十毎千之数毎铜一觔外増火耗一两铸小钱一百六十文当十钱一十六个当五钱三十二个当三钱五十四个折二钱八十个各折小钱一百六十文铸匠毎名一日铸当十钱一百二十六个当五钱一百六十二个当三钱二百三十四个折二钱三百二十四个小钱六百三十个【臣】等谨按洪武实録置寳源局铸大中钱乃太祖未即位建元时事盖明祖将建国号意在大中既而祈天乃得大明故当时钱文有大中之号也明防典及万厯防计録皆以为洪武初王圻续通考亦袭其误今据实録订正
　　四年二月改铸大钱为小钱
　　寳源局所铸大中通寳大钱皆铸京字于背后多不铸民间以二等大钱无京字者不行故改为小钱以便之
　　六年十一月令私钱作废铜送官偿以官钱
　　应天府言私铸有碍钱法乃诏自今遇有私铸钱许作废铜送官毎觔给官钱一百九十文偿之诸税课内如有私钱亦为更铸
　　八年三月罢寳源局铸钱
