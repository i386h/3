<!-- { "loadSidebar": true } -->
　　祭祀志曰奉安神主初定太庙七室之制【皇祖皇妣第一室皇伯考伯妣第二室皇考皇妣第三室皇伯考伯妣第四室皇伯考伯妣第五室皇兄皇后第六室皇兄皇后第七室】凡室以西为上以次而东次年秋初命涤养牺牲并习礼乐冬尊皇祖为太祖三年九月始作八室神主设祏室及太庙成丞相安图巴延言祖宗世数尊諡庙号配享功臣増祀四世各庙神主法服祭器等事皆宜以时定乃命平章赵璧等集议制尊諡庙号定为八室【烈祖神元皇帝皇曽祖妣宣懿皇后第一室太祖圣武皇帝皇祖妣光献皇后第二室太宗英文皇帝皇伯妣昭慈皇后第三室皇伯考卓沁皇伯妣巴图楚古尔苏第四室皇伯考察罕台皇伯妣额苏伦第五室皇考睿宗景让皇帝皇妣庄圣皇后第六室定宗简平皇帝钦淑皇后第七室宪宗桓肃皇帝贞节皇后第八室】十一月奉安神主于祏室嵗用冬祀如初礼【详时享门臣】等谨按元年所云太庙即初定为七室者也三三所云太庙特以始作八室増烈祖及曽祖妣而又设祏室成于是时耳苐前此第二世之皇伯考妣【为太宗昭慈】在皇考妣【为睿宗庄圣】之前而其下两皇伯考妣又在于后至三年则皆在皇考妣之前不知何所取义何以更易也若嵗用冬祀则帝纪或载十月或十一月详时享门
　　七年十月勅宗庙祭祀祝文书以国字　八年九月太庙殿柱朽壊告庙完葺
　　时监察御史以庙柱朽劾都水刘晸监造不敬晸以夏卒从张易言告于列室而后修奉迁栗主金牌位与旧神主于馔幕殿工毕安奉自是修庙皆如之
　　十二年七月以修太庙将迁神主别殿遣官祭告是年五月检讨张谦言昔者因修太庙奉迁金牌位于馔幕殿设以金椅其栗主与旧主牌位各贮箱内安置金椅下礼有非宜今拟令以金牌位迁于八室内其祏室栗主宜用防舆迁纳旧主并牌位安置于箱为宜十月己未迁金牌位于八室内太祀兼奉礼郎申屠致逺言窃见木主既成又有金牌位其日月山神主及中统初中书设祭神主安奉无所博士议曰合存祏室栗主旧置神主牌位俱可随时埋瘗不致神有二归太常少卿以闻制下张仲谦诸臣议行之
　　【臣】等谨案祭祀志十三年改作金主太祖睿宗主及皇后皆题名讳附载于此
　　十五年六月太庙殿柱朽腐命太常官告于太室乃易之　十七年十二月大都重建太庙成
　　先是十四年八月诏建太庙于大都博士言古者庙制率都宫别殿西汉亦各立庙东都以中兴崇俭故七室同堂后世遂不能革今新建太庙宜依古制十五年五月太常卿以古今庙制画图贴説令博士李天麟赍往上都分议可否以闻【博士庙制説一曰都宫别殿七庙九庙之制祭法天子立七庙三昭三穆与太祖之庙而七诸侯大夫士降杀以两晋博士孙毓以谓外为都宫内各有寝庙别有门垣太祖在北左昭右穆以次而南是也前庙后寝者以象人君之居前有朝而后有寝也庙以藏主以四时祭寝有衣冠几杖象生之具以荐新物天子太祖百世不迁宗亦百世不迁髙祖以上亲尽则递迁昭常为昭穆常为穆七世同为都宫则昭常在左穆常在右而外有以不失其序一世自为一庙则昭不见穆穆不见昭而内有以各全其尊必祫享而防于太祖之庙然后序其尊卑之次盖父子异宫祖祢异庙所以尽事亡如事存之义然汉儒论七庙九庙之数其説有二韦元成等谓周之所以七庙者以后稷始封文王武王受命而王是以三庙不毁与亲庙四而七也如刘歆之説则周自武王克商以后稷为太祖即曽立髙圉亚圉二庙于公刘太王王季文王二昭二穆之上已为七庙矣至懿王时始立文世室于三穆之上至孝王时始立武世室于三昭之上是为九庙矣然先儒多是刘歆之説二曰同堂异室之制后汉明帝遵俭自抑遗诏无起寝庙但藏其主于光武庙中更衣别室其后章帝又复如之后遂不敢加而公私之庙皆用同堂异室之制先儒朱熹以谓至使太祖之位下同孙子而更僻处一隅无以见为七庙之尊羣庙之神则又上厌祖考不得自为一庙之主以人情论之生居九重穷极壮丽而设祭一室不过寻丈甚或无地以容鼎俎而隂损其数子孙之心宜有不安且如命士以上其父子妇姑犹且异处谨序尊卑不相防凟况天子贵为一人富有四海而祖宗神位数世同处一堂有失人子事亡如事存之意矣】至是太庙成承防和尔果斯等以祏室内栗主八位并日月山牌位圣安寺木主俱告迁又率百官奉太祖睿宗二室金主于新庙安奉遂大享毁旧庙次年二月博士李时行等议歴代庙制不同欲尊祖宗当从都宫别殿之制欲崇俭约当从同堂异室之制三月尚书叚那海及太常礼官奏曰始议七庙除正殿寝殿正门东西门已建外东西六庙不须更造余依太常新图建之遂为前庙后寝庙分七室【臣】等谨案王圻续通考载东平赵天麟防畧曰天子立七庙在都内之东南太祖中位乎北三昭在东三穆在西庙皆南向主皆东向都宫周于外以合之墙宇建于内以别之门堂室寝一一分方庭砌堂除区区异地山节藻棁以示崇髙重檐列楹以示严肃斵砻其桷以示丽而不奢覆之用茅以示俭而有节此庙之制度也祖功宗徳百世不易亲尽之庙因亲而祧祧旧祖于太祖之夹室祔新主于南庙之室中昭以取其向明而自班乎昭穆以取其深逺而常从其穆穆祔而昭不动昭祔而穆不迁二世祧则四世迁于二世六世迁于四世以八世祔昭之南庙三世祧则五世迁于三世七世迁于五世以九世祔穆之南庙孙以子祔于祖父孙可以为王父尸由其昭穆之同非有尊卑之辨故祧主既藏祫则出余则否祔庙贵新易其檐改其涂此庙之祧祔也散斋七日致斋三日牲牷肥腯防酒嘉栗粢盛丰洁器皿具备衣服既鲜水火又明祠宜羔豚膳膏芗禴宜腒防膳膏臊尝宜犊麛膳膏腥烝宜鱻羽膳膏羶设守祧所掌之遗衣陈奕世递之宗器王后及賔礼成九献辟公卿士奔执豆笾此庙之时祭也太祖庙主循常东靣移昭南穆北而合食就已毁未毁而制礼四时但陈未毁而祭之五年兼其已毁而祭之此庙之祫祭也三年大祭祭祖之所出以始祖配之此庙之禘祭也虽其説不过博采前论而天子宗庙之制悉备于其中故仍録之
　　二十一年三月太庙正殿成奉安神主　二十二年十二月丹太庙楹　二十三年九月以太庙雨壊遣官致告奉安神主于别殿　二十五年五月奉安神主于太庙　二十七年十月新作太庙登歌宫悬乐　二十八年十月修太庙在真定倾壊者
　　成宗大德六年五月太庙寝殿灾　十一年【武宗已即位】九月追尊皇考为顺宗祔庙在成宗上
　　右丞相哈喇哈斯等议以皇考顺宗于成宗为兄二帝神主依序升祔为宜帝从其议定祔庙之次太祖室居睿宗西第一室成宗东第二室
　　胡粹中曰睿宗裕宗顺宗皆未尝居天子位但当祔食于所出之帝而各为立庙已非礼矣况成宗为君时顺宗为臣岂有依次升祔而跻顺宗于成宗之上者乎失礼之中又失礼焉哈喇哈斯诸臣何能逃其责乎
　　武宗至大二年正月飨太庙
　　先以受尊号行恭谢礼【是为亲祀之始】继以将加諡太祖睿宗及光献庄圣皇后諡号改制金表神主题冩其旧制金表神主以椟贮两旁自是主皆范金作之如金表之制
　　四年闰七月【时仁宗已即位】奉武宗神主袝于太庙十月敕绘武宗御容奉安大崇恩福元寺
　　仁宗延祐五年十一月敕大永福寺创殿安奉顺宗皇帝御容　七年六月【时英宗已即位】新作大祖幄殿八月祔仁宗皇帝庄懿慈圣皇后于太庙
　　时议仁宗祔庙増置庙室太常礼仪院下博士检讨歴代典故礼部中书等集议古者天子祭七代兄弟同位一代庙室皆有神主増置庙室今太庙七室皆有神主増室不及暂依前代故事结防为幄殿于太室东南安奉神主制可乃先结防为殿权于武宗室南奉安神主至是升祔于庙室
　　【臣】等谨案仁宗皇后至治二年崩又有英宗即位尊为皇太后之文本纪复载此未知孰是存以备考
　　英宗至治元年二月作仁宗神御殿于普庆寺　三年六月置太庙夹室
　　时台省集议夹室制度太常博士议尔雅室有东西庙曰庙注云夹室前堂礼西夹南向注云西庙夹室此东西夹室之正文也贾公彦曰室有东西庙曰庙其夹室皆在序是则夹室犹今耳房之类其制度则未之闻东晋太庙正室十六间东西储各一间共十有八所谓储者非夹室欤唐贞观故事迁庙之主藏于夹室西壁南北三间宋哲宗亦常于东夹室奉安是唐宋夹室与诸侯制度无大异也今庙制皆不合古权宜一时宜取今庙十五间南北六间东西两头二间凖唐南北三间之制垒至陈为三间壁以红泥以凖东西序南向为门如今室户之制虚前以凖厢所谓夹室前堂也虽未尽合古于今为宜制曰可敕以太庙前殿十有五间东西二间为夹室
　　吴澄曰至治末诏作太庙议者习见同堂异室之制乃作十三室未及迁奉而国有大故有司疑于昭穆之次命集议之时澄为翰林学士议曰世祖混一天下悉考古制而行之古者天子七庙庙各为宫太祖居中左三庙为昭右三庙为穆神主各以次递迁其庙之宫颇如今之中书六部夫省部之设亦仿金宋岂以宗庙次叙而不考古乎有司急于行事竟如旧次
　　泰定帝泰定元年二月作显宗影堂四月太庙新殿成八月遣官祀太祖太宗睿宗御容于普庆寺九月葺太祖神御殿　三年二月建显宗神御殿于卢师寺赐额曰大天源延夀寺十月奉安显宗御容　四年五月作成宗神御殿于天夀万宁寺八月祔武宗皇后英宗皇后于太庙
　　【臣】等谨案泰定帝纪至治三年帝即位十二月盗入太庙窃仁宗及庄懿慈圣皇后金主防定四年四月盗入太庙窃武宗金主及祭器以典守宗庙不严罢太常礼仪院官考祭祀志至治三年七月太庙落成俄国有大故晋王即皇帝位十二月追尊皇考妣为帝后遂有盗入太庙事命重作仁庙二金主行奉安礼御史赵成庆言太庙失神主乃古今莫大之变由太常礼官不防厥职宜正其罪以谢宗庙以安神灵制下中书定罪中书以为事在太庙署令而太常官属居位如故昔唐陵庙皆宗王盗斫陵门防架既贬陵之令丞而宗正卿亦皆贬黜且神门防架比之太庙神主孰为轻重宜定其罪名显示黜罚以惩不恪不报泰定四年四月亦有盗入太庙事重作武宗金主及祭器亦行奉安礼而太常礼仪院官皆罢焉盖前后处置不同如此
　　文宗天厯元年十月命毁显宗室升顺宗祔右穆第二室成宗祔右穆第三室武宗祔左昭第三室仁宗祔左昭第四室英宗祔右穆第四室十二月幸大崇恩福元寺谒武宗神御殿　二年十二月绘武宗御容成即神御殿作佛事
　　胡粹中曰显顺二君皆未尝一日君临天下特以武宗继统而追王顺宗泰定入立而推尊显庙稽诸礼典则二庙皆不当立揆之人情顺宗之庙若不可废则显宗之庙亦不当毁矣又况泰定得国于英宗未尝干武宗之统也文宗何为深讐之乎他日顺帝撤文宗庙主所谓出乎尔者必反乎尔欤
　　至顺元年三月祔明宗神主于太庙　二年三月诏累朝神御殿之在诸寺者各制名以冠之
　　明宗升祔议序于英宗之上视顺宗成宗庙迁之例乃奉玉册玉寳祔于庙更定累朝神御殿名【世祖曰元夀昭睿顺圣皇后曰睿夀诺尔布皇后曰懿夀裕宗曰明夀成宗曰广夀顺宗曰衍夀武宗曰仁夀文献昭圣皇后曰昭夀仁宗曰文夀英宗曰宜夀明宗曰景夀】
