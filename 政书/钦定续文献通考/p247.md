<!-- { "loadSidebar": true } -->
　　前期十日太常寺题请视牲次请命看牲分献大臣各四员前期五日皇帝诣牺牲所视牲其前一日皇帝告庙及还叅拜俱如大祀之仪次日命大臣轮视如常仪前期四日太常寺奏祭祀进铜人如常仪皇帝亲填告请太祖祝版于文华殿前期三日皇帝诣太庙请太祖配神以脯醢酒菓行再拜一献礼前期二日太常卿同光禄卿奏省牲如常仪前期一日太常卿诣太庙寝请太祖御位至皇只室奉安皇帝亲填祝版于文华殿【版以黄楮墨书】遂告于庙坛上陈设皇地只【北向】犊一黄璧一郊祀制帛一【黄色】豋一簠簋各二笾十二豆十二黄玉爵三尊三篚一祝案一配帝【西向】陈设同【无玉】奉先制帛一【白色】从四坛五岳基运山翊圣山神烈山共一坛【东设西向】犊一羊一豕一帛八【黄一青一红一白四黒一】豋一铏一簠簋各二笾十豆十黄瓷爵三酒盏三十尊三篚一五镇天寿山纯徳山共一坛【西设东向】陈设同帛七【黄一青一红一白三黒一】四海一坛【东设西向】陈设同帛四【靑一红一白一黒一】四渎一坛【西设东向】陈设同帛四【黒色】正祭是日五鼓太常卿候皇帝御奉天门跪奏请圣驾诣地坛锦衣卫备随朝驾皇帝常服乗舆由长安左门出入坛之西门太常官导皇帝至具服殿易祭服出导引官导皇帝由方泽右门入典仪唱乐舞生就位执事官各司其事内赞奏就位皇帝就位典仪唱瘗毛血唱迎神乐作乐止内赞奏四拜赞百官同典仪唱奠玉帛乐作内赞奏升坛导皇帝至皇只香案前奏跪搢圭司香官捧香跪进于皇帝右内赞奏上香皇帝三上香讫捧玉帛官以玉帛跪进于皇帝右皇帝受玉帛内赞奏献玉帛皇帝奠讫奏出圭导至太祖香案前仪同奏复位乐止典仪唱进俎乐作斋郎舁俎安讫内赞奏升坛导皇帝至皇只俎匣前奏搢圭奉进俎奏出圭导皇帝至太祖俎匣前仪同奏复位乐止典仪唱行初献礼乐作内赞奏升坛导皇帝至皇只前奏搢圭捧爵官以爵跪进于皇帝右皇帝受爵内赞奏献爵皇帝献讫奏出圭奏诣读祝位奏跪赞百官皆跪乐暂止内赞赞读祝读祝官跪读祝毕乐复作内赞奏俯伏兴平身赞百官同导皇帝至太祖前奏搢圭捧爵官以爵跪进于皇帝右皇帝受爵内赞奏献爵皇帝献讫奏出圭奏复位乐止典仪唱行亚献礼乐作仪同初献惟不读祝乐止典仪唱行终献礼乐作仪同亚献乐止太常卿进立坛左东向唱赐福胙内赞奏诣饮福位内赞对引官导皇帝至饮福位奏跪奏搢圭光禄卿捧福酒跪进于皇帝右内赞奏饮福酒皇帝饮讫光禄官捧福胙跪进于皇帝右内赞奏受胙皇帝受讫奏出圭奏俯伏兴平身奏复位奏四拜赞百官同典仪唱彻馔乐作执事官彻馔讫乐止典仪唱送神乐作内赞奏四拜赞百官同乐止典仪唱读祝官捧祝进帛官捧帛掌祭官捧馔各诣瘗位典仪唱望瘗内赞奏诣望瘗位内赞对引官导皇帝至望瘗位祝帛埋讫配帝帛燎半内赞奏礼毕导引官导皇帝至具服殿易服太常卿捧太祖御位入安于太庙寝驾还诣庙叅拜毕还宫
　　方泽遣官代祀仪【嘉靖十一年定】
　　前期太常寺具本上请钦定遣官职名遣官受命报名谢恩斋宿如常仪先一日遣官及分献陪祀官各致斋于祭所是日先期太常寺陈设如图仪设遣官拜位于坛下内壝正中设遣官读祝位于坛上避御拜位近北陛设典仪赞引官位于遣官拜位之南赞引引遣官分献陪祀官各服法服候于坛壝外南向立典仪唱乐舞生就位执事官各司其事赞引引遣官由内壝右櫺星门入赞就位遣官就位典仪唱瘗毛血迎神奏乐乐止賛四拜遣官及众官各四拜平身典仪唱奠玉帛奏乐赞升坛遣官由坛西陛升至皇只香案前赞跪搢笏遣官搢笏司香官捧香跪于遣官右赞上香遣官三上香讫捧玉帛官以玉帛跪于遣官右遣官受玉帛奠讫赞出笏赞引引至太祖前仪同赞复位乐止典仪唱进俎奏乐斋郎舁馔至赞引赞升坛遣官复由坛西陛至皇只前赞搢笏进俎出笏引至太祖前仪同赞复位乐止典仪唱行初献礼奏乐赞升坛遣官由坛西陛升至皇只前赞搢笏捧爵官以爵跪于遣官右遣官受爵赞献爵遣官献讫赞出笏赞诣读祝位遣官退至读祝位赞跪遣官及众官皆跪乐暂止赞读祝读祝官跪读讫乐复作赞俯伏兴平身遣官及众官俯伏兴平身引至太祖前赞搢笏捧爵官以爵跪于遣官右遣官受爵赞献爵遣官献讫赞出笏复位乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止赞复位遣官复位赞四拜遣官及众官四拜平身乐止典仪唱送神奏乐赞四拜遣官及众官四拜平身典仪唱彻馔奏乐执事官彻馔讫乐止典仪唱读祝官捧祝进帛官捧帛掌祭官捧馔各诣瘗位奏乐赞礼毕乐止赞引引遣官及众官以次出太常寺具福胙于神所礼成










　　钦定续文献通考卷六十九
　　钦定四库全书
　　钦定续文献通考卷七十
　　郊社考
　　雩【祷水旱】
　　宋宁宗庆元二年五月以旱祷于天地宗庙社稷自后毎旱辄祷或一歳再举至开禧三年二月即祷其望雨尤亟也
　　嘉定元年四月幸太一宫明庆寺祷雨
　　是月先六日辛夘既祷于郊庙社稷至是有是祷其后八年四月则先祷太一明庆而后及于郊庙社稷终帝之世祷于太一宫明庆寺者凡二
　　七年六月以旱命诸路州军祷雨
　　理宗宝庆二年三月以乆雨命从臣日一人祷晴于天竺山八月十月复如之
　　端平三年七月祈晴
　　以霖雨害稼命近臣祷于天地宗庙社稷及宫观岳渎
　　嘉熈二年七月以乆雨烈风祷于天地宗庙社稷淳祐七年三月祈雨五月再祈六月大旱命侍从祷于天竺观音霍山祠
　　理宗朝遇水旱即命侍从卿监或临安守臣祷于天竺山郎官祷于霍山祠以为常不备书
　　宝祐六年十一月分委朝臣遍诣羣祠祈雪
　　开庆元年两浙雨多诏漕司行下诸郡县亲诣寺观神祠祈祷
　　度宗咸淳五年七月祈雨九月祈晴
　　辽祷雨行色克色哩仪
　　凡天旱择吉日行色克色哩礼以祈雨前期置百柱天棚及期皇帝致奠于先帝御容乃射栁皇帝再射亲王宰执以次各一射中栁者质志栁者冠服不中者以冠服质之不胜者进饮于胜者然后各归其冠服又翼日植栁天棚之东南巫以酒醴黍稷荐植栁祝之皇帝皇后祭东方毕子弟射栁皇族国舅羣臣与礼者赐物有差既三日雨则赐多啰伦穆腾马四匹衣四袭否则以水沃之
　　【臣】等谨按辽俗祈雨行色克色哩礼见于史者自太宗始其后歴朝因之或于行在或于近郊亦无他祈祷之法故不悉书又三日不雨则沃多啰伦穆腾即古暴巫之意而反用之至穆宗应厯十二年夏旱命左右以水相沃顷之果雨十六年五月以歳旱泛舟于池祷雨不雨舍舟立水中而祷俄顷乃雨是又未可以理论也
　　金世宗大定四年五月旱命礼部尚书王竞祷雨于北岳又命参知政事石琚等于北郊望祭六月以雨足命有司祭谢岳镇海渎于北郊
　　凡旱卜日于都门北郊望祀岳镇海渎有司行事礼用酒脯醢后七日不雨祈太社太稷又七日祈宗庙不雨仍从岳镇海渎如初祈其设神座实尊罍如常仪其尊罍用献齐择甘瓠去抵以为尊祝版惟五岳宗庙社稷御署余则否后十日不雨乃徙市禁屠杀断繖扇造土龙雨足则报祀送龙水中
　　【臣】等谨按祈雨仪定于世宗大定四年终金之世并遵用之不悉载惟专祷山川及祈晴祷雪别见
　　十六年五月遣使祷雨静寜山神有顷而雨
　　十七年六月京畿乆雨遵祈雨仪祈晴并命诸寺观啓道场祈祷
　　章宗明昌五年五月桓抚二州旱遣使祷于缙山承安元年三月不雨遣使就祈于东岳四月以乆不雨命礼部尚书张暐祈于北岳
　　时乆旱既遵祈雨仪徧祷郊社宗庙复遣使专祷两岳至四月庚子乃雨
　　十一月命有司祈雪仍遣官祈于东岳
　　四年五月祈雨七月祈晴十月祈雪五年三月祈雨六月复祈晴
　　泰和三年正月遣官祈雪于北岳
　　四月敕有司祈雨仍颁土龙法
　　四年二月以山东河北旱诏祈雨东北二岳
　　宣宗兴定二年七月旱遣官祭郊社复祭九宫贵神于东郊以祷雨
　　五年三月御仁安殿祈雨仍望祭于北郊复筑坛祀雷雨师
　　哀宗正大三年四月以旱遣官祷于济渎复祈于太庙禁扇繖
　　元世祖至元元年四月东平太原平阳旱分遣西僧祈雨
　　仁宗皇庆元年十二月遣官祈雪于社稷岳镇海渎二年三月以旱祷于宫中并遣官分祷
　　时亢旱既乆帝于宫中焚香黙祷遣官分祷诸祠甘雨大注其后延祐四年三月帝以雨旸不时露香黙祷既而大雨左右以雨衣进帝曰朕为民祈雨何避焉
　　泰定帝泰定三年三月帝以不雨自责遣使分祀岳渎名山大川及京城寺观
　　文宗天厯二年三月以去冬无雪今春不雨命中书及百司官分祷山川羣祀
　　四月以陜西乆旱遣使祷西岳西镇诸祠
　　【臣】等谨按元无雩礼遇水旱或遣官行事或命西僧致祷考元典章所载霖雨不止祈祠山川岳镇社稷宗庙各路风旱祈雨用过羊酒等物支破官钱内外祈祷着有定式亦畧可考见云
　　明太祖甲午歳七月祷雨于滁之丰山栢子潭
　　时滁大旱帝忧之滁之西南丰山阳谷栢子潭有龙祠水旱祷之輙应既祷或鱼跃或鼋鼍浮皆雨兆帝即斋沐往祷祷毕立渊西厓乆之无所见乃弯弓注矢祝曰天旱如此吾为民致祷神食兹土其可不恤民吾今与神约三日必雨不然神恐不得祠于此也祝毕连发三矢而还后三日大雨如注帝即乗雨往谢是歳滁大熟
　　洪武二年三月以春乆不雨祈告诸神只
　　为十八坛中设风云雷雨岳镇海渎凡五坛东设钟山两淮江西两广海南海北山东燕南燕蓟山川旗纛诸神凡七坛西设江东两浙福建湖广荆襄河南北河东华州山川京都城隍凡六坛中五坛奠帛初献帝亲行礼两庑命官分献每坛牲用犊羊豕各一币则太歳风云雷雨用白余各随其方色笾豆簠簋视社稷豋一实以太羮铏二实以和羮仪同常祀
　　三年六月步祷山川坛
　　五月旱帝斋戒择日躬祷命后妃亲执爨为农家食太子诸王躬馈于斋所是月戊午朔四鼓帝素服草屦徒步出诣山川坛藁席露坐昼曝于日夜卧于地凡三日还宫仍斋于西庑壬戌大雨七年五月旱躬祷如仪
　　宣宗宣徳三年四月旱遣成国公朱勇祭大小青龙之神
　　先是洪熈元年七月【宣宗已即位】以乆雨遣官祭大小青龙之神自后每歳旱辄遣官致祷
　　倪岳青谿漫藁曰大小青龙之神按碑记昔有僧名卢自江南来寓居西山之尸陀林秘魔岩一日二童子来拜于前卢纳之鬻薪供奉寒暑无怠时乆旱不雨二童子白于卢能限雨期言讫即委身龙潭须臾化青龙一大一小至期果得甘雨事闻赐卢师号曰感应禅师建寺设像立碑以记其事又别建祠于潭上春秋遣官祭青龙神宣徳中敕建大圆通寺二青龙出现祷之有应加以封号至今春秋遣顺天府官致祭歳旱遣官祭告
　　英宗正统四年六月以京畿水灾祭告天地
　　九年三月雨雪愆期遣官祭天地社稷神只诸坛
　　景帝景泰六年五月祷雨于南郊
　　宪宗成化六年二月祷雨于郊坛
　　八年四月京师乆旱运河水涸遣官祷于郊社山川淮渎东海之神二十三年五月旱遣使分祷天下山川
