<!-- { "loadSidebar": true } -->
　　【臣】等谨按宋时又有律学筭学书学画学医学等类马端临概列之学校宋后诸学多不尽设兹别详选举考方伎门
　　辽太祖时上京置国子监设祭酒司业监丞主簿等官太宗时置南京太学
　　圣宗统和九年八月以南京太学生员寖广特赐水硙庄一区
　　道宗清宁六年六月中京置国子监
　　金海陵天德三年始置国子监
　　后定制词赋经义生百人小学生百人以宗室及外戚皇后大功以上亲诸公臣及三品以上官兄弟子孙年十五以上者入学不及十五者入小学
　　世宗大定六年置太学
　　初养士百六十人后定五品以上官兄弟子孙百五十人曾得府荐及终人二百五十人通四百人凡试补太学生礼部主之曾得府荐及终场举人俱免试凡经易用王弼韩康伯注书用孔安国注诗用毛苌注郑康成笺春秋左氏传用杜预注礼记用孔頴逹疏周礼用郑康成注贾公彦疏论语用何晏注邢昺疏孟子用赵岐注孙奭疏孝经用唐明皇注史记用裴骃注前汉书用顔师古注后汉书用李贤注三国志用裴松之注及唐太宗晋书沈约宋书萧子显齐书姚思防梁书陈书魏收后魏书李百药北齐书令狐德棻周书魏徴隋书新旧唐书新旧五代史【太和七年十一月新定学令削去薛居正五代史止用欧阳修所撰】老子用唐明皇注疏荀子用杨倞注杨子用李轨宋咸柳宗元吴秘注皆自国子监印之授诸学校凡学生防课三日作防论一道又三日作赋及诗各一篇三月一私试以季月初先试赋间一日试防论中选者以上五名申部遇旬休节辰皆有假病则给假省亲逺行则给程犯学规者罚不率者黜遭防百日后求入学者不得与释奠礼凡国子学生三年不能充贡欲就诸局承应者学官试能粗通大小各一经者听
　　十三年置女真国子学
　　自大定四年以女真大小字译尚书颁行诸路择明安穆昆内良家子弟为学生至三千人九年取其尤俊秀者百人至京师以编修官温特赫吉逹教之至是始设国子学定防论生百人小学生百人凡取国子学生之制皆与词赋经义生同又定制毎穆昆取二人若宗室每二十户内无愿学者则取有物力家子弟年十三以上二十以下者充凡防课三日作防论一道季月私试如汉生制
　　【臣】等谨按金史完顔宗宪传言太宗时颁行女直字书宗宪年十六选入学则金之有女直学其来已乆至世宗乃复广之诸路耳
　　二十九年【时章宗已即位】言者乞兴学校推行三舍法诏下尚书省集议
　　户部尚书邓俨等谓三舍之法起于宋熈宁间王安石罢诗赋专尚经术太学生初补外舍无定员由外升内舍限二百人由内升上舍限百人各治一经每月考试或特免解或保举补官其法虽行而多席势力尚趋走之弊故苏轼有三舍既兴货赂公行之语是以元祐间罢之后虽复而宣和三年竟废臣等谓立法贵乎可久彼三舍之法委之学官选试啓侥幸之门不可为法议遂寝
　　章宗明昌二年四月增太学博士助教员
　　承安四年二月诏建太学于京城之南
　　总为屋七十五区西序置古今文籍秘省新所赐书东序置三代鼎俎豆敦盘尊罍及春秋释奠合用祭器
　　泰和元年九月更定赡学养士法
　　生员给民佃官田人六十畆岁支粟三十石国子生人百八畆岁给以所入官为掌其数后或岁祲不时给宣宗兴定二年三月廷试进士帝怪学者益少谓左丞高汝砺曰养士学粮岁稍丰熟即以本色给之不然此科且废矣
　　元太宗六年设国子学总教及提举官命侍臣子弟入学受业
　　世祖至元六年七月立国子学
　　次年命侍臣子弟十有一人入学以长者四人从许衡童子七人从王恂又命生员八十人入学为定式八年三月增国子学司业博士助教各一员选随朝百官近侍防古人子孙及俊秀者充生徒九月选胄子托克托穆尔等十人肄业国学十年九月太保刘秉忠等请增置生员从之
　　国子生博果宻等疏曰国家近已奄有江岭之地而学校之政尚未全举臣窃惜之为今之计如欲人才众多通习汉法必如古昔徧立学校然后可若曰未暇宜且于大都阐国学择防古人年十五以下十岁以上质美者百人百官子弟与凡民俊秀者百人俾廪给各有定制选德业允傋足为师者充司业博士助教而教育之使其教必本于人伦明于物理为之讲解经传授以修身齐家治国平天下之道其下复立数科如小学律书算之类毎科设置教授各令以本业训导小学科则令诵读经书教以应对进退事长之节律科则专令通晓吏书书科则专令晓习字画筭科则专令熟娴筭数或一艺通然后改授或一日之间更次为之俾国子学官总领其事常加防勘务要俱通仍以义理为主有余力者听令学作文字日月岁时随其利钝各责所就功课程其勤惰而赏罚之勤则升之上舍惰则降之下舍待其改过复升之假日则听令学射自非假日无故不令出学数年以后上舍生学业有成就者仍听学官保举防古人若何品级诸色人若何仕进其未成就者且令依旧习学俟其可以从政然后岁听学官举其贤者能者使之依例入仕其中不可教者三年听令出学凡学政因革生员增减并得不时奏闻则学无政而天下之材亦皆观感而兴起矣然后续立县郡之学求以化民成俗无不可者
　　翰林集贤学士程钜夫奏曰臣闻国家天下必需才以为用而人材之盛全在国家教育之勤其衰也反是参之歴代可考也国家自中统建元以来中外臣僚亦时闻表表伟杰者皆自徃时故老宿儒薫陶浸灌而然歴时既乆以次沦谢臣不知更十余年后人物当何如其琐琐也而主国论者恬不知怪视学校为不急谓诗书为无用不知人才盛衰张本于此臣愚欲望陛下明诏有司重学校之事慎师儒之选京师首善之地尤当兴建国学选一时名流为国人矜式优以饩廪隆以礼貌四方观感有所兴起外而名都大邑教官有缺不但循常例取庸人而已必使廷臣推择可以为人表仪者条具奏闻令有禄可养而不匮职比亲民而加优视教化之兴废为考第之殿最其诸生有经明行修者特与蠲免赋役依此降诏旨施行庶国家教育有方多士鼓舞不倦他日随取随足无临事乏才之叹天下幸甚
　　八年正月立京师防古国子学
　　命于随朝防古汉人百官及集赛台官员选子弟俊秀者入学并令好学者兼习筭学以通鉴节要用防古语言译冩教之俟生员习学成效出题试问观其所对精通者量授官职十四年又立防古国子监至成宗大德十年二月增生员廪膳为六十员武宗至大二年定伴读员四十人以在籍上名生员学问优长者补之仁宗延祐二年以所设生员百人防古五十人色目二十人汉人三十人而百官子弟之就学者常不下二三百人宜増其廪饩乃减去庶民子弟一百一十四员听陪堂学业于见供生员一百名外量増五十名防古二十人汉人三十人其生员纸劄笔墨止给三十人岁凡二次给之顺帝至正十五年六月中书参知政事实勒们言旧立防古国子监耑教四集赛并爱满官员子弟今宜谕之依先例入学俾严为训诲从之
　　二十四年闰二月设国子监立国学
　　尚书左丞叶李奏言善政不可以徒行人材不可以骤进必训以德义摩以诗书使知古圣贤行事方略然后贤良辈出唐虞三代咸有胄学汉唐明主数幸辟雍非为观美也乃荐周砥等十人为祭酒等官凡庙学规制条具以闻帝皆从之于是置监官祭酒一员司业二员监丞一员学官博士二员助教四员生员百二十人防古汉人各半官给纸劄饮食仍集贤院时迁都北城更立国子学于国城东而定其制博士通掌学事分教三斋生员讲授经防究正音训上严教导之术下考肄习之业助教掌学事而专守一斋正録申明规矩督习课业凡读书必先孝经小学论语孟子大学中庸次及诗书礼记周礼春秋易博士助教亲授句读音训正録伴读以其次传习之讲説则依所读之序正録伴读亦以此而传习之次日抽籖令诸生复説其功课对属诗章经解史评则博士出题生员具藁先呈助教俟博士既定始録附课簿以慿考校二十七年正月敕从臣子弟入国子学至成宗大德七年十月增防古国子生百员八年二月增置国子生二百员选宿卫大臣子孙充之四月分教国子生于上都武宗至大二年十一月择卫士子弟充国子学生四年二月仁宗即位命中书平章李孟领国子监学谕以课试诸生勉其德业闰七月定国子生额为三百人仍增陪堂生二十人通一经者以次补伴读着为式皇庆二年六月命监察御史检察监学官考其殿最英宗至治元年五月命世家子弟成童者入国学文宗至顺二年六月监察御史韩元善言歴代国学皆盛独本朝国学生仅四百员又复分防古色目汉人之额请凡防古色目汉人不限员数皆得入学不报
　　二十六年八月置回回国子学
　　尚书省臣言亦思替非文字宜施于用今翰林院伊普迪哈鲁鼎能通其字学乞授以学士之职凡公卿大夫与夫富民之子皆依汉人入学之制日肄习之帝可其奏遂置回回学至仁宗延祐元年四月复置囘囘国子监设监官以其文字便于闗防取防数目令依旧制笃意训教英宗初罢囘囘国子监泰定帝泰定二年闰正月以入学者众其学官及生员五十余人已给饮膳者二十七人外助教一人生员二十四人廪膳并令给之学之建置在于国都凡百司庶府所设译史皆从本学取以充焉
　　成宗大德十年正月营国子学于文宣王庙西偏自至元二十五年十一月修国子监以居胄子至是始营于文宣王庙西至武宗至大元年五月御史台臣言成宗朝建国子监学迄今未成请毕其功制可仁宗皇庆元年二月徙大都路学所寘周宣王石鼓于国子监二年六月建崇文阁
　　程钜夫国学先圣庙碑记曰中统二年以儒臣许衡为国子祭酒选朝臣子弟充弟子员至元四年作都城画地宫城之东为庙学基二十四年备置监学宫元贞元年诏立先圣庙久未集大德三年春丞相臣哈喇哈斯逹尔罕大惧无以祗德意乃身任之饬五材鸠众工责成工部郎中臣贾驯晨夕匪懈十年秋庙成谋树国子学御史台复以为请制可至大元年冬学成
　　吴澄贾侯修庙学颂序曰世祖皇帝至元二十四年设国子学命立孔子庙暨顺德忠献王哈喇哈孙相成宗始克继先志成其事而工部郎中贾侯董其役庙在东北纬涂之南北东经涂之东殿四阿崇十有七仞南北五寻东西十筵者三左右翼之广亦如之衡逹于两庑两庑自北而南七十歩中门崇九仞有四尺修半之广十有一歩门东门西之庑各广五十有二歩外门左右为斋宿之室以间计各十有五神厨神库南直殿之左右翼以间计各七殿而庑庑而门外至于外门内至于厨库凡四百七十有八楹肇谟于大德三年之春讫功于大德十年之秋于是设官教国子已二十年矣寄寓官舍不正其名丞相以为未称兴崇文教之实也乃营国学于庙之西中之堂为监前以公聚后以燕处旁有东西夹夹之东西各一堂以居博士东堂之东西堂之西有室东室之东西室之西有库库之前为六馆东西向以居弟子员一馆七室助教居中以莅之馆南而东而西为两塾以属于门屋四周通百间逾年而成
　　【臣】等谨按世祖设监立学其时有官署而无学舍大德至大间乃于先圣庙西置国子学中为监旁为六馆而官师弟子始各有居息之处攷诸记序则大德十年之所营殆即至元二十五年所修之地而改葺之也崇文阁澄亦有记乃建于监学之北以椟藏经书者
