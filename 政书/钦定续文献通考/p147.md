<!-- { "loadSidebar": true } -->
　　八月命征至秀才分六科试用九月吏部以经明行修之士郑韬等三千七百余人入见令举所知复遣使征之韬等授布政使参政等官有差时中外大小臣工下至仓库司局诸杂流皆得推举文学才干之士其被荐而至者又令转荐以故山林巗穴草茅穷居无不获自达于上由布衣而登大僚者不可胜数耆儒鲍恂余诠全思诚张长年軰年九十余征至京师命为文华殿大学士儒士王本杜斆赵民望呉源特置为四辅官兼太子賔客贤良郭有道栾世英徐景升李延中蒋安素薛正言张瑞余应举马卫许安范孟宗何徳忠孙仲贤王福王清秀才范敏曾泰税户人材郑沂赫从道儒士赵翥张子源张宗徳呉颙张璲王亷郑孔麟王徳常黄桐生耆儒刘堉关贤明经张文通阮仲志聪明张大亨金思存等皆立膺显擢其以渐而跻贵仕者又无算也洎科举复设两途并用亦未尝畸重轻至建文永乐间荐举起家有内授翰林外授藩司者而杨士竒以处士陈济以布衣遽命为太祖实録总裁官其不拘资格类如此
　　十九年七月诏举经明行修练达时务之士年七十以下者郡县礼送京师
　　谕礼部曰古之老者虽不任以政至于谘询谋谟则老者阅歴多而见闻广达于事情周于物理有可资者比来有司不体朕意士有耆年便置不问岂知老成古人所重文王用吕尚而兴穆公不听蹇叔而败伏生虽老犹足传经岂可槩以耄而弃之也乃命年六十以上七十以下者置翰林以备顾问四十以上六十以下者则于六部及布按两司用之
　　三十一年十一月【时惠帝已即位】令内外羣臣各举山林巗穴怀才抱徳及优通文学之士
　　成祖永乐五年六月勅新城侯张辅等访求交趾人才礼遣赴京师
　　宣宗宣徳七年八月敕京官三品以上举才行文学之士
　　八年四月诏有司各举贤良方正一人
　　至英宗正统元年行在吏部言宣徳间尝诏天下布按二司及府州县官举贤良方正各一人迄今尚举未已宜止之帝以朝廷求贤不可止自今来者六部都察院堂上官考试中者録用不中者黜之
　　英宗天顺元年四月诏处士中有学贯天人才堪经济隐居髙蹈不求闻达者所司具实奏闻
　　十月征江西处士呉与弼至京命为左谕徳不受遣行人送归礼遇特异至宪宗成化十九年广东举人陈献章被荐授翰林检讨而听其归孝宗时浙江儒士潘辰世宗时南直生员文征明永嘉儒士叶防学皆以荐授翰林院待诏神宗时湖广举人瞿九思亦授待诏江西举人刘元卿授国子监博士江西处士章潢仅遥授顺天府训导而直处士陈继儒四川举人杨思心等虽皆被荐下之礼部而已
　　孝宗治十年令府州县正官保举山林隐逸之士怀才抱徳经明行修众所推服者巡按及布按二司官覆实奏送吏部量才擢用如所举不当保勘官并坐














　　钦定续文献通考卷三十七
　　钦定四库全书
　　钦定续文献通考卷三十八
　　选举考
　　孝亷
　　宋理宗景定元年七月诏举孝亷
　　诏曰孝为百行之先亷为四维之一三代以上风俗淳而孝亷之名冺迨汉始诏以此举士当时二千石不举孝以不敬论不察亷则免其严且重如此我国家以孝治天下以亷察吏治科虽不常设固有不待举而劝者比年以来浇风污习澜倒莫回朕甚悯焉然念良心所蕴谁独无此特为善者无所劝不善者莫之惩表厉之道未至焉尔今嘉与宇内之士同归于善举孝亷如汉法夫孝亷一本也好货财则不得为孝哇母食则不得为亷以菽水为乐者行必不污以氷蘖自持者亲必不辱诏下之日凡吾帅守监司令长采公论攷实行各疏其事以名闻朕将尊显之以为臣子之劝
　　金初西北路明安人温徳亨鄂啰补以孝行擢为防卫世宗大定十三年四月以有司言授洛州孝子刘政太子掌饮丞
　　章宗明昌三年三月命宰臣録用孝义之人
　　时赐棣州孝子刘瑜锦州孝子刘庆祐绢粟旌其门闾复其身因问宰臣从来孝义之人曾官使者几何左丞完顔守贞以世宗时刘政对且言若軰多淳质不及事帝曰岂必尽然孝义之人素行已备稍可用即当用之后虽有希觊作伪者然伪为孝义犹不失为善其检勘前后所申有可用者具以闻八月有司奏宁海州文登县王震孝行以尝业进士并试其文特赐同进士出身仍注教职一等职任十一月尚书省奏益都府举王枢事亲至孝兼博学善书特赐同进士出身附王泽榜
　　元成宗大徳九年六月诏孝子顺孙堪从政者量才任之
　　【臣】等谨按辽金元俱无孝亷科故辽事全阙金元则仅以举孝事附载其举亷自详举官门
　　明太祖洪武六年二月诏举孝亷及孝弟力田之士时肃宁刘敏举孝亷累官至刑部侍郎连山麦至徳举孝弟力田至工部尚书涞水李徳成举洪武十九年孝亷至陜西布政使东阳李希明举二十九年孝亷至江西叅政权刑部尚书其外又有以孝行旌擢者洪武中浦江郑湜擢左参议江宁周琬擢兵科给事中华亭沈徳四擢太常赞礼郎又李徳擢应天府尹李好诚聂士举擢防政成祖时金吾右卫总旗张法保掖县张信武宁张仲贤并尚宝丞仁宗时徐州权谨拜文华殿大学士世宗时道州杨成章授国子学録
　　二十六年九月命举孝弟敦行者
　　时以东宫阙官命羣臣举孝弟敦行者乃征浦江郑氏王氏两家子弟年三十以上者悉赴京擢郑济王懃为春坊左右庶子
　　仁宗洪熈元年八月【时宣宗已即位】诏民间有行已亷正才堪抚字者见任官具实録举奏【互见举官门】
　　愍帝崇祯九年诏举孝亷
　　吏部言孝亷之举祖宗朝皆偶一行之未有定制今宜通行直省加意物色果有孝亷怀才抱徳经明行修之士由司道以达巡按覆核疏闻騐试録用从之【臣】等谨按明太祖诏举孝弟力田之士又令府州县正官以礼遣孝亷士至京师往往待以不次其后遇国家覃恩海内辄以诏书从事有司以孝行上礼部请旌者岁不下十数人实録所载莫可殚述而显擢者槩未之闻矣若夫察亷之令自太祖惩元季之重绳贪吏寘之严典一时守令畏法率多洁己爱民而朝廷亦必视其治行之殿最为黜陟别详考课门嘉隆以后资格既重甲科县令往往以卓异被征梯取台省遂为成例是未可与孝亷之制同年而语也













　　钦定续文献通考卷三十八
<史部,政书类,通制之属,钦定续文献通考>
　　钦定四库全书
　　钦定续文献通考卷三十九
　　选举考
　　武举
　　宋宁宗庆元中重定武臣闗升格
　　五年八月立沿边诸州武举取士法
　　先是诏诸路州学置武士斋选官按其武艺至是命两淮京西湖北诸郡仿兵部及四川法于本道安抚司试武士合格者赴行在解试别立字号分项考校拨十名为解额五名省额
　　嘉泰二年五月诏诸路帅臣总领监司举任将帅者与本军主帅列上之
　　至四年五月诏诸军主帅各举部内将材三人不如所举者坐之开禧元年七月诏侍从两省台谏在外待制学士以上及内外文武官各举将帅边守一二人三年十月诏内外军帅各举智勇可将帅者二人嘉定五年十月诏诸路总领官嵗举可为将帅者二三人安抚提刑举可备将材者各二人六年六月诏三衙江上诸军主帅各举堪为将帅者二三人八年正月诏侍从两省台諌各举将材三人十年八月诏监司郡守各举威勇材畧可任将帅者二人
　　嘉定十年十二月诏武举人毋复应文举
　　理宗寳庆元年八月诏侍从两省台諌三衙知閤御带环卫官在外前执政侍从帅臣监司副都统制及屯戌主将各举堪充将帅三人
　　至端平元年正月诏三衙统帅知閤御带环卫官在外总管军帅举堪将帅者各二人嘉熙二年正月诏侍从台谏卿监郎官帅臣监司前宰执侍从举晓畅兵机通练财计者各二人三衙诸军统制举将材二人四年诏边尘未靖备御方严必借人材相与恊济内而侍从台谏两省卿监郎官外而监司帅守其举暁畅兵机练习边事才畧卓然可用者各二人或陆沉常调或负累家居着其实状亟以名闻淳祐元年诏以堪充将帅之人有混迹偏禆堕身边逺无由自达者三衙诸卫外阃戎帅各举三人孰智将孰勇将孰能管精鋭覈虚实以体国孰能明纪律禁侵暴以安民各指实来上以备甄别器使六年诏侍从台谏各举堪阃寄及饷事者述其才器劳绩以闻十二年八月诏举帅材
　　【臣】等谨按宋自南渡偏安强隣逼处闻鼔鼙而思将帅之臣其势盖岌岌矣至宁宗信任奸回横挑敌衅用兵江淮诸将望风奔溃频年败衂疆圉日蹙故宁理之朝举将选帅之诏无嵗不下乃需之甚急而卒未见有能司阃外之寄为国家长城者卫泾所谓蓄养无素而取具临时之过也
　　绍定元年命武举进士避亲及所举之人止避本防令无妨嫌官引试若合格则朝廷别遣官覆试
　　七年诏从军应赏者第补右选以清流品
　　自建炎兵兴杂流补授者众有曰上书献防曰勤王曰守御曰捕盗曰奉使其名不一皆阃帅假便宜承制之权以擅除擢有进士径补京官者有素身冒名即为郎大夫者至是以有碍铨法故有是诏
　　诏民间愿习射者籍其姓名守令月一试取艺优者如三路保甲法区用
　　端平二年六月御幄殿阅武举进士射
　　后淳祐四年开庆元年并行之
　　淳祐九年以北兵屡至命极边次边一体收试仍量増解额五名省额二名
　　是嵗武举正奏名王时发系军人见充殿前司左军统领既登第换授特命就本职上予带同字以示优奬
　　度宗咸淳六年命礼部于武举进士平等者每百人内取放待补一人絶伦者每百人内取待补十三人恭帝徳祐元年十一月命诸制司各举才堪将帅者十人不限偏禆士卒如不军中者许投匮自荐
　　辽圣宗统和三年八月北皮室详衮进勇敢七人十二年十一月诏诸道军有勇健者具以名闻
　　金熈宗皇统八年定军功迁除格
　　金制武散官谓之右职以军功为优凡军功有六一曰川野见阵最出当先杀退敌军二曰攻打抗拒州县山寨夺得敌楼三曰争取船桥越险先登四曰逺探捕得喉舌五曰险难之间逺处报事情成功六曰谋事得济越众立功至是定制凡带官一命昭信校尉以上者初除主簿及诸司副使二主簿及诸司使三下令四中令五上令或通注镇军都指挥使及正将其官不至昭信及无官者自初至三任通注丞簿四下令五中令六上令及知城寨大定二十九年诏迁至镇国者取防升除女直人昭信校尉以上者初下簿二下令三中令四五上令女直一命迁至昭信校尉余人至昭信以上者初下簿二中簿三下令五六上令凡至宣武将军以上者初下令二中令三四上令自余劳効等皆各有定格焉
　　章宗泰和元年定试武举之制
