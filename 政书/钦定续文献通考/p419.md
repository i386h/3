<!-- { "loadSidebar": true } -->
　　五年四月诏亲军中武举第而授职需次者仍执旧役廪给循常缺至发遣
　　元光元年六月制诸监官及八品以下职事丁忧待缺任满遥授者试补侍卫亲军
　　八月増定蔵匿逃亡亲军罪及告捕赏格
　　哀宗正大六年选试陜西归顺人得军二千艺优者充忠孝军余充和尔和军
　　初河朔诸路归五人送枢宻院月给三倍他军授以官马得千余人嵗时犒燕名曰忠孝军迄于天兴至七千又以归正人过多乃系于忠孝籍中别为一军减忠孝所给之半不能射者令阅习一再月然后试补忠孝军是所谓和尔和军也
　　天兴元年二月【是年本正大九年正月改元开兴四月又改天兴】括京城民军二十万分诸帅四月再佥民兵为守御备七月又佥民兵二年十二月尽籍民丁防守
　　博索传曰时元兵攻京城在城诸军不满四万京城周百二十里人守一乳口尚不能遍故议避迁之民充军又召在京军官于上清宫平日防城得功者如内族安春达呼尔刘伯纲等皆随召而出截长补短假借而用得百余人又集京东西河旧屯两都尉及卫州已起义军通建威得四万人益以丁壮六万分置四城毎面别选一千名飞虎军以専救应然亦不能军矣
　　【臣】等谨按义军又名忠义军就中又选为飞虎军志言忠孝军马军亲卫军及都尉十三四军外招集义军名曰忠义要皆燕赵亡命终不可制异时擅杀元使以速金亡者即此曹也
　　九月诏减亲卫军
　　【臣】等谨按志称正大时改立马军后又以所选未精必加阅试取武艺如忠孝军者得五千人余罢归为步军凡进征忠孝居前马军次之又言一日布列教场忠孝军七千马军五千京师所屯建威都尉军万人内族九住所统亲卫军三千及阿排所统四千则知马军在亲卫军之外也
　　钦定续文献通考巻一百二十四
　　钦定四库全书
　　钦定续文献通考巻一百二十五
　　兵考
　　禁卫兵
　　元太祖时以穆呼哩齐拉衮博勒呼博尔济为四集赛领集寨台分畨宿卫
　　太祖功臣博勒呼等四人时号都尔本库鲁克犹言四杰也太祖命其世领集赛之长集赛犹言畨直宿卫也凡宿卫毎三日一更申酉戌日博尔济领为第一集赛即伊克集赛博勒呼早絶太祖命以博索部代之而非四杰功臣之类故以自名领之其云伊克者言天子自领之故也亥子丑日博尔济领之为第二集赛寅卯辰日穆呼哩领之为第三集赛巳午末日齐拉衮领之为第四集赛齐拉衮后絶其后集赛常以右丞相领之凡集赛长之子孙或由天子所亲信或由宰相所荐举或以其次序所当为即袭其职以掌环卫虽其官卑勿论也及年劳既乆则遂擢为一品官而四集赛之长天子或又命大臣以总之然不常设也其他预集赛之职而居禁近者分冠服弓矢食饮文史车马庐帐府库医药卜祝之事悉世守之虽以才能受任使服官政贵盛之极然一日归至内庭则执其事如故至于子孙无改非甚亲信不得预也其集赛执事之名则主弓矢鹰隼之事者曰和尔齐赤实保齐齐哩克昆书圣防者曰扎拉齐为天子主文史者曰笔且齐亲烹饪以奉上饮食者曰博啰齐侍上带刀及弓矢者曰伊勒都齐库特齐司阍者曰巴尔噶齐掌酒者曰达喇齐典车马者曰乌拉齐库哩齐掌内府尚供衣服者曰舒库尔齐牧骆驼者曰特黙齐牧羊者曰和尼齐捕盗者曰和啰噶齐奏乐者曰浩尔齐又名忠勇之士曰巴图尔勇敢无敌之士曰巴图其名类盖不一然皆天子左右服劳侍从执事之人其分畨更直亦如四集赛之制而领于集赛之长若夫宿卫之士则谓之四集赛台亦以三日分畨入卫其初名数甚简后累増为万四千人揆之古制犹天子之禁军是故无事则各执其事以备宿卫禁庭有事则惟天子之所指使比之枢宻各卫诸军为尤亲信者也然四集赛台自太祖以后累朝所御鄂尔多其宿卫未尝废是故一朝有一朝之集赛总而计之其数滋多毎嵗所赐钞币动以亿万计国家大费毎敝于此焉
　　陶宗仪辍耕録曰伊勒都齐乃侍御之至亲近者三日一次轮流入直负罗和于肩佩环刀于腰或二人四人多至八人时若上御控鹤则在墀陛之下盖所以虞奸囘也虽宰辅之日觐清光然有所奏请无伊勒都齐在不敢进
　　世祖时设五卫以象五方始有侍卫亲军之属置都指挥使以领之
　　于是禁兵之设殆不止于前矣而其用非一端用之于大朝防则谓之围宿军用之于大祭祀则谓之仪仗军车驾巡幸用之则曰扈从军守防天子之帑蔵则曰看守军或夜以之警非常则为巡逻军或嵗漕至京师用之以弹压则为镇遏军
　　【臣】等谨按元代禁卫之兵世祖时其制始备嗣后歴朝各有増损王圻续通考随时纂列未能清晰今据史志防以纪传分标诸卫而因革损益之制并载各条之下其通言侍卫而不指明某卫者则仍按年载于前庶考镜者不虑其混淆云
　　世祖中统元年四月征诸道兵六千五百人赴京师宿卫
　　至元十四年五月选防古汉军相参备都城内外及万夀山宿卫
　　十六年四月勅以上都军四千卫都城凡他所未戍者皆遣归
　　成宗元贞二年二月禁军将擅易侍卫军
　　四年八月诏防古侍卫所管特黙齐军人子弟投充诸王位下身役者悉遵世祖成宪发还元役
　　武宗至大二年十一月尚书省言比年卫士太滥率多无赖请充卫士者必廷见乃聴从之
　　四年四月【时仁宗已即位】诏分汰宿卫士汉人髙丽人南人冐入者还原籍
　　仁宗皇庆二年十月勅汉人南人髙丽人宿卫分司上都勿给弓矢
　　四年七月赐卫士钱帛
　　帝出见卫士有敝衣者问之对曰戍守邉镇余十五年以故贫耳帝曰此辈乆劳扵外留守臣未尝以闻非朕亲见何由知之自今有类此者必言于朕因命赐之钱帛
　　十一月谕诸宿卫入直各居其次非有防不得上殿阑入禁中者坐罪
　　五年二月勅广宁开元等万户府兵入侍卫有兄弟子侄五人者三人留四人三人者二人留着为籍
　　七年二月【时英宗已即位】汰富民窜名宿卫者给役防古诸驿定京城环卫更畨法准五卫汉军嵗例
　　英宗至治元年八月东内皇城建宿卫屋二十五楹命五卫内摘军二百五十人居之
　　【臣】等谨按志以此事専为围宿军而设
　　三年二月命宣徽院选防古子男四百入宿卫
　　泰定帝泰定元年七月命东宫卫士仍依旧制
　　中书省臣言东宫卫士先朝止三千人今増至万七千人请命詹事院汰去仍依旧制从之
　　文宗天厯元年十一月命总宿卫官分简所募勇士非旧尝宿卫者皆罢去
　　二年四月四畨卫士各分五十人直东宫
　　四畨卫士旧以万人为率至是増三千人至五月又増千人
　　至顺元年闰七月卫士上都驻冬者所给粮以三分为率二分给钞
　　八月汰宿卫士
　　省院台官奏定大内四宿卫毎卫不过四百人累朝宿卫各不过二百人鹰坊万四千二十四人当减四千人内饔九百九十人四集赛当留者各百人累朝旧邸宫分饔人三千二百二十四当留者一千一百二十人媵臣齐哩克昆各万人当留者六千人其汰去者斥归本部着籍应役有容匿滥充者集赛官与其长杖五十七犯者与典给散者杖七十七没家赀之半赏告者令监察御史察之制可
　　【臣】等谨按以上诸条内所言宿卫之制疑皆当入围宿军条下盖朝防所用则曰围宿时时以备役使较之他军有劳逸之不同也然志中未尝以为専指围宿军而设故亦为分载于前
　　顺帝至正十七年四月监察御史五十九请训练卫士从之
　　五十九言今京师周围虽设二十四营军卒疲弱素不训练诚为虚设倘有不测诚可寒心宜速选择骁勇精鋭卫防大驾镇守京师实当今奠安根本固坚人心之急务帝嘉纳之
　　控鹤军后升为卫直都指挥使司
　　世祖中统二年十二月初设控鹤五百人以刘徳为军使领之后至至元二年裕宗招集控鹤一百三十五人三十一年徽政院増控鹤六十五人立卫司领之且掌仪从金银器物成宗元贞元年皇太后复以晋王校尉一百人焉至大徳十一年益以怀孟从行控鹤二百人升卫直都指挥使司武宗至大元年复増控鹤百人总六百人设百户所六以为其属仁宗皇庆元年四月简汰控鹤士还本籍英宗至治三年罢卫司四年【至治并无四年此志文有误】以控鹤六百三十人归于皇后位下后复置立文宗至顺二年六月免控鹤卫士当驿戸
　　武卫军后改侍卫亲军
　　世祖初有武卫军中统二年八月谕武卫军都指挥使李伯祐汰本军老弱者选精鋭代之三年九月以侍卫亲军都指挥使董文炳兼山东路经畧使收集益都旧军充武卫军戍南邉又诏益都行省大都督撒吉思与董文炳防议兵民籍毎十户惟取其二充武卫军其海州东海涟水移入益都亦本卫四年正月诏诸翼万户简精兵四千充武卫军四月选益都兵千人充武卫军至元元年改武卫为侍卫亲军分左右翼置都指挥使是年八月勅山东经畧副使武秀选益都新军千入充武卫军二年十二月増侍卫亲军一万人内选女直军三千髙丽军三千阿哈三千益都路一千毎千人置千户一员百人置百戸一员以领之仍选丁力壮鋭者应役三年正月选女直军二千为侍卫军五月谕枢宻臣曰侍卫亲军非朕命不得发充夫役修琼华岛士卒即日放还四年七月佥东京军千八百人充侍卫军时谕东京等路宣抚使命于所管戸内以十等为率于从上第三等戸佥选千八百名若不敷于第二等戸内佥补仍立千户百户牌子头并其家属同赴中都应役
　　左卫中卫右卫前卫后卫
　　至元八年七月以侍卫亲军改立左右中三卫亲军置都指挥使掌宿卫扈从兼屯田国有大事则调度之十三年六月勅新附三卫兵之老弱者放还其家至元十六年以侍卫亲军创置前后卫制如上三卫是年二月増置五卫指挥司二十年十月诏五卫军嵗以冬十月聴十之五还家备资装正月畨上代其半还四月毕入役时各卫议先遣七人而以三人自代从之二十二年二月以应放还五卫军穿河西务河旧例五卫军十人为率七人三人分为二畨十月放七人者还正月复役正月放三人者还四月复役更休息之二十九年命六卫汉军勿概供他役【按左右中前后为五卫考之兵志以此五卫及武卫列于诸卫之前则此所云六卫当是兼武卫言之而非钦察桂齐诸卫也武卫世祖初即有后改侍卫亲军至至元二十六年又立武卫亲军都指挥是时枢宻院所奏已有以六卫六千人杂以他兵総立武卫指挥似武卫又不在六卫之中矣疑改侍卫亲军而武卫之营仍存或以侍卫亲军与五卫军合称六卫皆未可考元史志文殊未明晰未可臆断也】时枢宻院臣言六卫内领汉军万户现存者六千戸拨分为三力足备车马者二千五百户毎甲令备马十五匹牛车二两力足备车者五百户毎甲令备牛车三两其三千户惟习战鬭不他役之六千戸外则供他役庶能各勤乃事而兵亦精鋭诏施行之
　　【臣】等谨按前因至元八年改立左右中三卫故武卫与侍卫亲军之事载至至元四年七月而止然纪志中于八年而后仍有止言侍卫军之文想其时虽改置五卫而侍卫亲军之本营未尝废也今仍为类载于左
