<!-- { "loadSidebar": true } -->
　　至元元年三月定布济克太后神御殿祭礼逯
　　从中书省言甘肃甘州路十字寺奉安世祖皇帝母布济克太后于内请定祭礼故也
　　二年二月追尊生母玛尔题克为贞裕徽圣皇后先是元年三月中书省言帝生母太后神主宜于太庙安奉命集议其礼至是乃祔于明宗庙室
　　三年十二月致祭太上皇唐妃影堂于真定玊华宫集贤大学士羊归言太上皇唐妃影堂在真定玉华宫每年宜于正月二十日致祭从之
　　【臣】等谨案元世称睿宗为太上皇正月二十日为睿宗忌辰详天子宗庙门
　　明太祖洪武元年正月追尊皇伯考妣以下皆列祀太庙
　　帝追尊皇族以皇伯考为夀春王皇兄为南昌王盱眙王临淮王皇从兄为霍邱王下蔡王安丰王防城王皇侄为山阳王招信王皇从侄为宝应王六安王来安王都梁王英山王皇伯妣刘氏为夀春王夫人皇嫂刘氏为临淮王夫人皇从嫂翟氏霍邱王夫人赵氏安丰王夫人皆列祀于太庙后定夫人皆改称妃凡四坛共十九位春夏于仁祖庙东庑秋冬及嵗除于徳祖庙东庑皇帝行初献礼献官诣神位分献四年进于殿内东壁九年新太庙成増祀防城王妃田氏盱眙王妃唐氏
　　【臣】等谨案实录正徳十一年御史徐文华言宋儒程颐曰成人而无后者祭终兄弟之孙之身盖从祖而祔亦从祖而毁未有祖祧而祔食之孙独存者今懿僖二祖既祧太庙祔享诸王亦宜罢祀廷议不可嘉靖中分建九庙仍序立东庑二十四年新建太庙成复进列东壁其木主犹仍正统之旧以夀春与霍邱七王为皇高伯祖考宝应下七王为皇曾伯祖考世次不合万歴七年始改称本爵十四年太常卿裴应章言诸王本从祖祔食今四祖之庙已祧诸王无所祔宜罢享而祔之祧庙礼部言祧以藏毁庙之主为祖非为孙礼有祧不闻有配祧者请遵初制序立东庑为近礼报可今考之前古未有以皇族从享者明祖创为此制盖以时遭丧乱诸王俱无后惟南昌有传而于太祖为伯兄分谊尤近故咸祔享太庙亦亲亲之谊也歴世旣久祖祧而孙存诚有不合于礼者当日诸臣间有言之终以祖制莫敢废故终明之世得侑食如故亦无于礼者之礼也诸王旣不同于功臣配享又非若私亲之有专庙虽太庙祔享礼经阙载而大夫家庙固有此制因仪起例为综述始末附载之
　　英宗天顺五年十二月遣官致祭宣庙贤妃胡氏七年七月上宣宗废后胡氏諡修陵寝不祔庙
　　宪宗成化二十三年十月【时孝宗已即位】追尊母淑妃为孝穆皇太后建奉慈殿祀之
　　帝以母妃不得祔庙遂于奉先殿建奉慈殿一嵗五享荐新忌祭俱如太庙奉先殿仪
　　孝宗治十七年三月上太皇太后諡别祀于奉慈殿【臣】等谨案后妃传此所称太皇太后系英庙后其详已见天子宗庙门
　　世宗嘉靖元年三月遣官诣安陆州恭上兴献帝册宝尊号改题神主【曰兴献帝神主不称皇不称考亦不着子名】五月命设祠祭署【以皇亲蒋荣世袭奉祀显陵】　二年二月奉孝惠邵太后祔祀孝慈殿【帝祖母也】四月命享祀兴献帝家庙如太庙仪【笾豆十二乐用八佾】　三年四月加上本生皇考皇太后尊号【建观徳殿于大内奉迎献皇帝神主于安陆】九月大礼议定布告天下【尊恭穆献皇帝曰皇考章圣太后曰圣母】十月定显陵祭仪【如七陵】　五年九月世庙成【奉章圣皇太后谒世庙】　六年二月改观徳殿为崇先殿【奉献皇帝神主及章圣行谒见礼】十一月诏修显陵【敇建岳懐王长寜善纪两公主墓碑】
　　【臣】等谨案兴献称帝祔庙事前以有关于天子宗庙之制旣详载之此更补所未备耳
　　十四年十月祭皇考于啓详宫　十五年七月议迁三后神主于陵寝罢奉慈殿祭九月更名世庙为献皇帝庙
　　【臣】等谨案实录三后为英宗孝肃周太后宪宗孝穆纪太后孝惠邵太后孝宗于奉先殿侧特建奉慈殿别祀孝穆皇后后祔孝肃皇后复祔孝惠皇后时礼臣议谓帝于孝肃曾孙也孝穆孙属也孝惠孙也三后神主礼不祔庙义当从祧迁奉陵殿深合典礼但三后称皇太后太皇太后于奉慈殿乃子上尊号于母孙上尊号于祖母礼也若三后于今日迁陵祔享则当各从夫妇之义不当仍袭子孙之称请改题神主俾庶嫡之称有别夫妇之分无嫌尊尊亲亲之道并隆而无失十月改题三后神主奉迁孝肃皇后神主于裕陵孝穆孝惠神主于茂陵奉慈殿遂罢
　　又案礼部尚书夏言等上议礼天子诸侯始祖庙称太庙其间有功德祖宗旣不可以昭穆名又不可以太始目乃以义起号之曰世今献皇称世在天之灵必不欲当宜改曰献皇帝庙以諡名而尊号昭揭与列圣庙号同符敇下所司悉如议辅臣奏太庙工完倂新崇先殿帝奉崇先殿神位于景神后殿更皇考庙曰献皇帝庙别择吉区以避渠道大工悉成遂定太庙禘祫之祭献皇帝庙止修四时之祀以避丰祢之嫌互见时享门
　　十七年上献皇帝庙号睿宗以祭日奉主于孝宗位祫享太庙
　　致仕通判丰坊言请建明堂加尊献皇帝庙号称宗以配上帝文武大臣议宗以其徳皇考宜称宗配帝于明堂帝以疏不言祔庙留中不下乃作明堂式以示辅臣礼部尚书严嵩言大祀殿在圜丘之北应古方位则明堂不须更建万物成形于帝人成形于父故秋祀明堂以父配之至于称宗无不袝太庙臣不敢妄议帝以示夏言言不敢对仍命集议乃复议皇考宜祔孝宗之庙以寝殿不足容二主仍奉神主于特庙而遇祫享太庙恭设神座与孝宗同居昭位文皇帝庙号宜称成祖献皇帝庙号宜称睿宗帝以为然乃上册宝尊号悉如所拟
　　十八年正月诏改建隆庆殿于原世子府殿八月祔孝献皇后神主于睿宗庙
　　承天府旧邸家庙奉献皇帝神位帝以规制隘随命同山陵兴工三月享上帝于龙飞殿以皇考配旋祭告皇考于显陵行三献礼复以回銮辞告献皇帝后于隆庆殿八月举慰神之祭于永孝殿后妃与事帝曰以此尽子妇之情也迨祔庙复率皇后及妃嫔行礼
　　【臣】等谨案嘉靖实录二十年四月太庙灾二十二年谕建立新庙仍复旧制太祖南向成祖及羣庙与皇考同堂享献毕奉主各归于寝二十三年四月廷臣集议庙制孝宗睿宗各为一庙并立于三穆之位者张壁等之说也成庙睿庙东西对峙江汝壁之说也太庙居中祀成祖于左世室而虚其右髙曾祖考祀于四亲庙孝宗庙于成祖之右武宗别庙于昔所祀皇考之宫郭希顔之说也帝仍命庙复同堂而庙建之议始定二十四年七月太庙成奉太祖正位居中成祖及列圣与睿宗皇考武宗皇兄并同堂序享献之位以七月朔奉安神主布告天下今考大礼初议称考称皇及立庙京师廷臣争之甚力然人子爱敬之思不可得已一命之家报及所生封爵之加如其孙子安有身为天子反不得奉一日烝尝加以尊号乎变子为侄尤不可训圣人縁人情而制礼以士祭以大夫追王太王王季古典具在可以意通故别庙专祀而不干大宗之统于礼殊未为失自后渐以支离未几而明堂配天称宗祔享矣未几而奉主庙中与孝宗并立昭位直与继体之君无异矣考兴献王于正徳十四年薨其臣事于孝武二宗者亦已有年并居昭位之孝宗兄也实则君也逊居次位之武宗兄子也亦其君也忘君臣之分同飨而且躐居其上较之春秋逆祀殆有甚焉夫未居尊位断不可以入太庙后世持论当力攻张壁等而不必专归咎于璁蕚也
　　四十四年六月作玉芝宫奉安睿宗神位
　　太庙都宫之侧旧为睿宗庙后以神主祔太庙而原庙犹存至是产金色芝一本帝命奏谢元极宝殿告庙行礼改庙名曰玉芝宫九月定玉芝宫日供时享仪十一月奉安献皇帝后神位命官行礼
　　穆宗隆庆元年正月命修大内神霄殿奉圣母杜太后祀二月移孝烈皇后主于孝殿
　　【臣】等谨案孝洁皇后祔太庙而孝烈移孝殿其事已详天子宗庙门
　　神宗万厯三年正月移孝烈方皇后孝恪杜太后【皆穆宗母也】于奉先殿　二十四年七月祀仁圣皇太后奉先殿别室　四十二年二月别祀慈圣皇太后于崇先殿崇祯五年六月命别置殿祀孝纯皇太后及七后帝御徳政殿召大学士及礼臣入问曰太庙之制一帝一后祧庙亦然歴朝继后及生母凡七位皆不得与即宫中奉先殿亦尚无祭奈何礼部侍郎蒋徳璟曰奉先殿外尚有奉慈殿所以奉继后及生母者虽废可举也帝曰奉慈殿外尚有孝神霄奉恩诸殿今奉慈已撤惟奉先尚可拓也于是以孝纯皇太后追前代生继七后同建一庙以展孝思云
　　【臣】等谨案实录十一年以加上孝纯皇太后諡于御用监得孝靖孝和两皇太后玉册玉宝始命有司献于庙阉魏忠贤党王体干坐怠玩论死考先宗泰昌元年十月上母妃諡曰孝靖十一月上生母諡曰孝和计距其时十有八年矣













　　钦定续文献通考卷八十一
<史部,政书类,通制之属,钦定续文献通考>
　　钦定四库全书
　　钦定续文献通考卷八十二
　　宗庙考
　　祭祀时享【荐新】
　　【臣】等谨案马端临考自有虞氏以迄宋宁宗嘉定十四年凡四时祭义日月嵗时祭仪详于周礼而汉至隋稍畧焉唐则详载开元礼宋则详载朝享亲飨荐新诸仪注而各纪亲飨年月日于后今从之
　　宋理宗亲飨庙十三
　　【寳庆二年十二月癸夘　　绍定三年九月庚子六年九月庚戌　　　　　端平三年九月庚午
　　嘉熙三年九月庚辰　　　淳祐二年九月庚寅五年九月庚戌　　　　　八年九月庚申
　　十一年九月庚午　　　　寳祐二年九月庚戌五年九月庚申　　　　　景定元年九月庚辰四年九月庚寅】
　　宋史礼志曰理宗即位行三年丧初行明堂朝享以大臣摄事即吉后始行亲飨之礼
　　【臣】等谨案宋史嘉定以后亲飨之外时享荐新无可见者王圻续通考载理宗淳祐八年正月太常寺言检阅中兴礼书四孟朝献景灵宫分三日行礼自淳熙十五年后分作两日近年诸后殿多命宰执分诣如遇车驾次日亲临毎位三上香一跪奠俯伏兴再拜得礼之宜诏从之此可补纪志所不载
　　度宗亲飨庙二
　　【咸淳五年九月庚申　　八年九月庚午】
　　【臣】等谨案宋制嵗九月卜日一日朝献景灵宫二日朝享太庙三日合祭天地于明堂太庙用庚日明堂用辛日宁宗以前本纪备书之理宗以后惟书合祭明堂然明堂先一日未有不朝享太庙者故为按日补之如右
　　辽太宗天显三年七月有事于太祖庙　四年七月祠太祖而东　五年七月荐时果于太祖庙　六年七月如之　七年七月荐新于太祖庙　六年十二月祭太祖庙
　　穆宗应厯十三年七月荐时羞于庙
　　景宗保宁二年四月幸东京致奠于世宗庙　十年七月享太祖庙
　　圣宗统和元年四月置享于凝神殿六月有事于太祖庙八月猎赤山遣使荐熊肪鹿脯于干陵之凝神殿四年十一月日南至率从臣祭酒于景宗御容　六年九月有事于太宗皇帝庙　十五年四月致奠于太宗庙九月幸饶州致奠太祖庙　二十二年九月致祭于太宗庙　太平元年十月幸万寿殿奠酒七庙御容【互见王礼考】
　　兴宗重熙七年十二月命日进酒于大安宫致荐庆陵八年七月谒庆陵致奠于望仙殿　二十三年十月
　　有事于祖庙
