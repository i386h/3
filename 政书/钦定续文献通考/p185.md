<!-- { "loadSidebar": true } -->
　　提举右八作司掌出纳内府漆器红瓮梢只等并在都局院造作镔铁铜钢鍮石东南简铁两都支持皮毛杂色羊毛生熟斜皮马牛等皮骔尾杂行萨哩图等物提举二人同提举副提举各一人【中统三年始置二十九年以出纳委积公为左右两司】　提举左八作司掌出纳内府氊货柳器等物置官同上　提举都城所掌修缮都城内外仓库等事提举同提举副提举各二人吏目照磨各一人其属一【左右厢官四人】　受给库掌京城内外营造等事提领大使副使各一人　符牌局掌造虎符大使副使直长各一人　旋匠提举司提举副提举各一人　萨达克齐提举司提举副提举提控案牍各一人【至元二十四年以札玛里鼎率人匠成造与丝防同局造作遂改组练人匠提举司为今名】巴实伯里局掌织造御用领袖纳竒实等段大使
　　副使各一人又局官一人　纳竒实毛段二局院长一人　朔州毛子局大使一人　和坦巴哩局大使一人　平则门光熙门两窑塲及大都通州两皮货所提领大使副使各一人　晋宁路织染提举司提举照畧案牍各一人其属【提领所一系官织染人匠局一云内人匠东西局二本路人匠局一河中府襄陵翼城潞州隰州泽州云州等局七毎局各设提领副提领一人惟泽州云州止设提领】　冀寜真定两路织染提举司各提举同提举副提举照畧案牍各一人其属二【开除局大使副使照畧案牍各一人真定路纱罗兼杂造局大使副使各一人】　永平路纹锦等局提举司
　　南宫中山保定云州宣徳府五处织染提举司州大名兴和路荨麻林三处人匠提举司设官并如上深州云内州大同恩州大寜路顺徳路彰徳路懐
　　庆路八处织染局各大使副使照畧案牍一人　东圣州织染局院长局副各一人　阳门天城织染局提领副使照磨案牍各一人　中山刘元帅局中山察鲁局深州赵良局各大使副使一人　恩州东昌局提领一人　宣徳博啰局提领副使各一人　东平路疃局直长一人　巡河提领所提领二人副提领一人
　　明工部掌天下百工山泽之政令尚书一人侍郎佐之左右各一人
　　所属营缮虞衡都水屯田四清吏司各郎中一人【后增设都水司郎中四人】员外郎一人【后增设营缮司员外郎一人虞衡司员外郎一人】主事二人【后增设都水司主事五人营缮司主事三人虞衡司主事二人屯田司主事一人】司务防司务二人
　　营缮典经营兴作之事凡宫殿陵寝城郭坛祠庙仓库廨宇营房王府邸第之役鸠工防材以时程督之凡卤簿仪仗乐器移内府及所司各以其职治之而以时省其坚洁董其窳滥凡置狱具必如律凡工匠二等曰轮班三嵗一役役不过三月皆复其家曰住坐月役一旬有稍食工役二等以处罪人轮作者曰正工曰杂工杂工三日当正工一日皆视役大小而拨节之凡物料储偫曰神木厰曰大木厰以蓄材木曰黑窑厰曰琉璃厰以陶瓦器曰台基厰以贮薪苇皆籍其数以供修作之用
　　虞衡典山泽采捕陶冶之事凡鸟兽之肉皮革骨角羽毛可以供祭祀宾客膳羞之需礼器军实之用嵗下诸司采捕水课禽十八兽十二陆课兽十八禽十二皆以其时冬春之交置罛不施川泽春夏之交毒药不施原野苗盛禁蹂躙谷登禁焚燎若害兽聴为防穽获之赏有差凡诸陵山麓不得入斧斤开窑冶置坟墓凡帝王圣贤忠义名山岳镇陵墓祠庙有功徳于民者禁樵牧凡山塲园林之利聴民取而薄征之凡军装兵械下所司造同兵部省之必程其坚致凡陶甄之事有嵗供有蹔供有停减籍其数防其入毋轻毁以废民凡诸冶饬其材审其模范付有司钱必凖铢两进于内府而颁之牌符火器铸于内府禁其以法式泄于外凡顔料非其土产不以征
　　都水典川泽陂池桥道舟车织造劵契量衡之事水利曰转漕曰灌田嵗储其金石竹木埽以时修其闸坝洪浅堰圩隄防谨蓄泄以备旱潦无使坏田庐坟隧禾稼舟楫硙碾者不得与灌田争利灌田者不得与转漕争利凡诸水要防遣京朝官専理以督有司役民必以农隙不能至农隙则僝功成之凡道路津梁时其葺治有巡幸及大丧大礼则修除而较比之凡舟车之制曰黄船以供御用曰遮洋船以转漕于海曰浅船以转漕于河曰马船曰风快船以供送官物曰备倭船曰战船以御冦贼曰大车曰独辕车曰战车皆防其财用酌其多寡久近劳逸而均剂之凡织造冕服诰勅制帛祭服净衣诸币布移内府南京浙江诸处周知其数而慎节之凡公侯伯铁劵差其髙广凡祭器册寳乘舆符牌杂器皆防则于内府凡度量权衡谨其校勘而颁之悬式于市而罪其不中度者
　　屯田典屯种抽分薪炭夫役坟茔之事凡军马守镇之处其有转运不给则设屯以益军储其规办营造木植城砖军营官屋及战衣器械畊牛农具之属凡抽分征诸商视其财物各有差凡薪炭南取洲汀北取山麓或征诸民有本折色酌其多寡而撙节之夫役伐薪转薪皆雇役凡坟茔及堂碑碣兽之制第宗室勲戚文武官之等而定其差
　　洪武初置工部及官属以将作司焉六年增尚书侍郎各一人设总部虞部水部并屯田为四属部总部设郎中员外郎各二人余各一人总部主事八人余各四人又置营造提举司八年增立四科科设尚书侍郎郎中各一人员外郎二人主事五人照磨二人十年罢将作司十三年定官制设尚书侍郎各一人四属部【以屯田部为屯部】各郎中员外郎一人主事二人十五年增侍郎一人二十二年改总部为营部二十五年置营缮所二十九年又改四属部为营缮虞衡都水屯田四清吏司嘉靖后添设尚书一人专督大工
　　春明梦余录曰周礼冬官亡汉时补以考工记夫冬官之职既不可考岂待考工记补之而后为冬官之全乎太宰事典以富邦国以任百官以生万民小宰事职以富邦国以养万民以生万物则事官之意在周礼可覩也周官亦曰司空掌邦土居四民时地利则司空之意在周官可推也况冬之为言终也万物成终必归其根亶空土而已命之曰司空岂无意义而云然哉惟藏而固之富而生之此所以为冬之象也若夫考工记之事虞书所谓共工也共工诚冬官之事但其一属耳故取以入冬官则可用之以补冬官则不可按工之官缺则民用不周虞之官缺则物生不遂故舜视百工万物皆予一体故皆曰予而虞工列九官自古重之矣周礼属虞衡于夏官今则并山泽虞衡统属之于工部益垂犹且让之任是职者可轻视之哉
　　所辖营缮所所正一人所副所丞各二人　文思院大使一人副使二人　皮作局大使一人副使二人【后革副使】　鞍辔局大使副使各一人【隆庆元年俱革】　寳源局大使副使各一人【嘉靖间革副使】　顔料局大使一人【后革】军器局大使一人副使二人【后革副使一人】　节慎库大使一人【嘉靖八年设】　织染所杂造局大使副使各一人广积通积卢沟桥通州白河各抽分竹木局大使各一人副使各一人　大通闗提举司提举一人【万厯二年革】副提举二人典史一人【后副提举典史俱革】　柴炭局大使副使各一人
　　提督易州山厰一人掌督御用柴炭之事
　　明初于沿江芦州并龙江瓦屑二塲取用柴炭永乐间迁都于北则于白羊口黄花镇红螺山等处采办宣徳四年始设易州山厰专官总理景泰间移于平山又移于满城相继以本部尚书或侍郎督厰事天顺元年仍移于易州嘉靖八年罢革改设主事管理
　　南京工部尚书一人右侍郎一人
　　所属营缮虞衡都水屯田四司郎中四人员外郎二人【营缮司一人都水司一人嘉靖三十七年革都水司员外】主事八人【营缮司三人屯田司一人余各二人】
　　所辖营缮所所正所副所丞各一人　龙江清江二提举司各提举副提举一人【后革副提举】　文思院寳源局军器局织染所龙江抽分竹木局瓦屑抽分竹木局各大使一人【嘉靖三十七年革文思院大使】






　　钦定续文献通考卷五十三
<史部,政书类,通制之属,钦定续文献通考>
　　钦定四库全书
　　钦定续文献通考卷五十四
　　职官考
　　御史台
　　宋御史台中丞一人侍御史一人殿中侍御史二人监察御史六人【已详焉端临考间有未定员数今从职官志补】
　　辽南面御史台【太宗防同元年置】有御史大夫御史中丞侍御又殿中司有殿中殿中丞尚舍局尚乘局尚辇局尚食局尚衣局各有奉御
　　金御史台御史大夫掌纠察朝仪弹劾官邪勘鞫官府公事凡内外刑狱所属理断不当有陈诉者付台治之御史中丞贰之
　　又侍御史二人掌奏事判台事治书侍御史二人掌同侍御史殿中侍御史二人每遇朝对立于龙墀之下专劾朝者仪矩凡百僚假告事具奏目进呈监察御史十二人掌纠察内外非违刷磨诸司察帐并监祭礼及出使之事其属典事二人架阁库管勾一人检法四人狱丞一人
　　世宗大定二年敕御史台检察六部文移稽而不行行而不当者皆举劾寻又诏御史台自三公以下官僚善恶邪正当审察之八年令监察御史分路刺举善恶以闻尚书省具监察御史才能者疏名进呈以听制俟任满御史台奏其能否仍视其所察公事具书于解由以送尚书省十九年制纠弹之官知有犯法而不举者减犯人一等科之闗亲者许廻避二十一年令监察职事修举者与迁擢不称者大则降罚小则决责仍不许去官二十九年二月章宗已即位敕御史台自今监察令本台辟举任内不称职者亦从奏罢御史台奏台官不得与人相见盖为亲王宰执怙势之家恐有私徇则无以访知民间利病官吏善恶诏自今许与四品以下相见三品以上如故明昌四年勅自今御史台奏事修起居注并令廻避承安二年勅御史台纠察謟佞趋走有实迹者泰和元年制猛安谋克并按察司监察御史止按部纠举有罪则并坐监临之官又御史台奏在制按察司官比任终遣官考核然后尚书省命官覆察之今监察御史添设员多宜分路廵行每路女直汉人各一人同徃从之二年谕御史台诸诉事于台当以实闻不得輙称察知三年诏监察等察事可二年一出又诏遣监察御史分按诸路所遣者女直人即以汉人朝臣偕遣者汉人即以女直朝臣偕七年敇尚书省自今初授监察者令进利害帖子以待召见宣宗贞祐元年九月减定监察御史十二人二年定监察御史黜陟格【王圻续通考载黜陟格以所察大事至五小事至十为称职数不及且无切务者为庸常数内有二事不实者为不称职】兴定元年九月更定监察御史失察法三年定御史上下半月勾检省中制勅文字四年减监察御史四人五年更定监察御史违犯的决法又敇监察所弹事同列不得与闻着为令元光二年罢行省所置监察御史兼弹之职
　　又所属登闻检院有知登闻检院同知登闻检院掌奏御进告尚书省御史台理断不当事又有知法【女直汉人各一人】海陵正隆二年诏尚书省凡事理不当者许诣登闻检院投状院类奏览讫付御史台理问哀宗正大元年诏登闻检院毋锁闭防防听有寃者陈诉又登闻鼓院有知登闻鼓院同知登闻鼓院事掌奏进告御史台登闻检院理断不当事宣宗承安二年以谏官兼知法二人【女直汉人各一人】
　　【臣】等谨按登闻鼓院虽非御史台所属而所掌畧与登闻检院同故附载之元明仿此
