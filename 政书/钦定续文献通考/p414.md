<!-- { "loadSidebar": true } -->
　　总督军务尚书于谦言在京官军虽已选定第为三等若不分将官统领立营训练恐临敌之际兵不识将将不识兵强弱不分进退不一难以成功宜以石亨为一营范广副之杨洪为一营孙镗副之各统官军四万以桞溥为一营过兴副之统官军二万另选骁勇头拨二三千人为逰兵使闲其节制于平时庶得其死力以御敌从之
　　景帝景防二年二月分大营军为三班
　　时邉事棘班军悉留京间嵗乃放还取衣装总兵官石亨言京营诸军操备日久今声息稍宁宜令轮流取衣装尚书于谦言请分为三班常留两班在京北直保定河间天津各卫所俱放五十日河南山东俱放九十日淮扬鳯阳等处放百日选都指挥指挥请勅领囘依限赴操紫荆倒马白羊三闗及保定诸城戍卒属山东河南者亦照此例逃者官镌秩三等卒尽室谪邉卫至四年三月兵部言旧分三班踈放今十营操练乆未踈放请分两班赴操亦从之








　　钦定续文献通考卷一百二十二
　　钦定四库全书
　　钦定续文献通考卷一百二十三
　　兵考
　　兵制
　　明宪宗成化二年四月山西巡抚李侃请南北军伍各随所便着配诏议行之
　　定例补伍皆发极邉而南北人互易正统三年大学士杨士竒言以陕西山西山东河南北直之人往南方极邉补伍以浙江闽广川湖之人往北邉补伍水土不相习北人苦于瘴疠南人苦于严寒多致死亡又西北二邉急于防守而其地勇壮之人乃发戍南方自今邉卒清解发戍宜从南北所宜诏廷臣议行之时邝埜掌兵部事曰此旧制不可紊竟寝不行至是始以侃言议行之
　　章潢图书编曰东南充军多发西北西北充军多发东南然四方风土不同南人病北方之苦寒北人病南方之署湿逃亡故絶莫不由斯道里既逺勾解遂难谓宜更制各归土著除国初编发子孙已数世惯彼风土不愿囘原籍者聴中间有愿囘者官司给文发囘原籍卫所补伍以后充军俱即编本省附近卫所庶鲜逃亡易为勾解虽然此法虽善要不过补偏救一时权宜之政而已终不若随图里编民兵之为经乆无何也盖军随土著只省清理勾解之烦小利而已他固自若也若兵随里甲则可省养兵之费可省募兵之害可无逃亡缺伍之虞可无孱弱充数与夫骄兵悍肆之患凡昔之所谓者一扫而空之而所谓利者悉兼而有之不井田不府兵而自得寓兵于农之利矣
　　【臣】等谨按王圻续通考云谪发充军者子孙世世执役谓之长生军谪发之地南北易调非其土性故毎不能自存也
　　六年十二月减军士逃亡指挥等官逓降之例
　　时南亰诸卫军士逃亡者多科臣言指挥杨荣等宜逓降如例已而南亰守备内官言近例太严乞以律科治从之其受赂者仍如例
　　九年四月移南亰神机营于城外
　　兵志曰先是亰师立神机营南亰亦增设与大小二教塲同练军士常操不息风雨方免有逃籍者宪宗命南给事御史时至二塲防阅成国公朱仪及太监安寜不便诡言军机宻务御史诘问名数非宜帝为罪御史仍令守备賛官阅视着为令【臣】等谨按南亰营事兵志所载甚少自迁都后固重北而轻南也今以可考者采入兵制
　　十一年三月遣御史分道清军
　　时遣御史十一人分道清军以十分为率及三分者最不及者殿时以罪谪者逃故亦勾其家丁御史江昻谓非罚弗及嗣之义乃禁之
　　五月清理营军虚额
　　自景防初年立团营之后仅逾二纪军籍已减七万五千七百有竒而月支粮饷如故兵部言良由总兵等官因袭作若不严加追究非徒粮饷虚费抑恐兵政日弛无以备缓急之用命从公明白究理之兵志曰帝在位乆亰营特注意然缺伍至七万五千有竒大率为权贵所隠占又用江直总督团营禁旅専掌于内臣自帝始也
　　十二年七月定亰操官军逃亡罪例
　　凡缺一班者仍准近例罚班半年官一班军二班不到者发附近等闗罚班半年余各量其乆近逓发邉卫其既上班而逃者逓减一等科防其逃亡不获者移文清军御史督令所属住俸勾补从之
　　兵志曰成化间河南秋班军二千余不至下御史趣之海内燕安外卫卒在亰只供营缮诸役势家私占复半之卒多畏苦往往愆期乃定违限罪轻者发居庸宻云山海闗罚班六月重者发邉卫罚班至年半令虽具然不能革也
　　十三年七月令军人事故者以壮丁解补
　　总兵官朱勇等言军伍例以嫡继非所当继虽有壮丁不得应役或其子防例当纪録以致军伍精壮者少请令此后凡有军人事故其嫡长子孙防小即于户内拣选壮丁解补不必拘于旧例从之
　　十二月开豁府军前卫防军
　　府军前卫防军系永乐间佥役以备宣宗为皇太孙时随侍之数五倍他卫天顺末诏令有故者不必佥补原额二万八千至此逃亡踈放之余止存八千有竒一切操备应役之处军去役存掌卫事伏羗伯毛鋭以为言诏所司清理开豁之至武宗初即位时亦有此令
　　【臣】等谨按防军似即防官舎人营永乐十年实録载防军无妻室者官为婚配即此等军也
　　是年定北邉赏例
　　北邉自甘肃迤东扺山海闗凡一人斩一级者进一秩至三秩止二人共斩者为首进秩同壮男与实授防弱妇女与署职为从及四级以上俱给赏领军官部下五百人者获五级进一秩领千人者倍之
　　又定平内地反贼赏例
　　斩六级者陞一秩至三秩止防男妇女及十九级以上与不及数者给赏
　　兵志曰凡俘获人畜器械成化例俱给所获者其论功陞秩成化十四年例军士陞一秩为小旗舎人陞一秩给冠带以上类推之
　　二十年四月立殚忠効义二营练亰卫舎人余丁时遣科道官选阅各卫舎人余丁三丁取一送五军营训练以俟调遣得万二千人分为二营营立四司二营永乐间设后废至是复设治末以无益罢
　　十二月禁镇守等官请亰军随行
　　二十二年五月令各邉军马数目地方图本毎嵗奏报故事各邉军马数目地方图本三年一造册奏报尚书马文升言恐其间消长参差卒然有警难以调度请改议地方稍逺者嵗于季冬一报多事之地于夏冬之季再报不湏造册具名苐以章奏具书见兵几何其中骑防何步几何任战者防何冬操夏屯者防何有故者防何如期至部违者治之其三年造册画图如旧兼行之
　　孝宗治二年二月命在闲侯伯驸马随操读书于五军营别立一队以处之
　　九年六月尚书马文升请饬武备
　　文升等上疏言军卫军士内府各衙门匠役占去数万之上见在者不过七八万各省之兵大半运粮备倭亰操戍邉所以腹里卫所城池空虚无军防守一遇小冦多不能支往年亰师之兵俱在三大营操练后来设立团营常有精兵十二万分为十二营不许别役専一蓄养鋭气遇有征进就便起行此外天下再无兵马可调近年多拨做工毎占役一二万之上甚至二三年不完顾工负累卒多逃亡见在者强弱相半在亰军士疲困未有甚于此时者也洪武永乐年间亰卫并天下卫所俱有牧马草塲亰营草塲不下数千余顷夏秋牧放冬春支料喂饲所以马皆肥壮堪以调用即今亰营草塲俱为势要所占放牧无所一时调用率不能齐所支草料皆不足用所以围营马匹常死二万之上虽有朋合桩头银两亦不能买补十二见操之中老敝亦多战马消耗莫有甚于此时者也近年在亰盔甲厰所造盔甲全不合式军士常操弓矢多是自置弓力不过一二斗矢长不过七八把平昔尚不能射逺加以披甲在身手不能举新闗之弓岂能开射刀亦短小无锋别无长兵可以御敌虽有神鎗习亦未精凡遇大敌率多败北天下卫所成造军器除沿邉及川广等省外其余军器料价多被管局官军侵欺间有成造多不堪用兵器不精亦莫有甚于此时者也方今将官贤否相半虽行令各举将材而堪任大将者甚少大抵多系膏梁子弟防肻学习韬畧操演弓马一闻推举多尚奔竞及至临事莫展寸筹将不得人亦莫有甚于此时者也亰营教塲操练军士射箭舞牌之日多走阵演武之日少所以坐作进退之不知攻杀击刺之不熟至于马匹尤未操演马多生抝临敌之时欲北而南欲东而西操练未精亦莫有甚于此时者也天下武备废弛已甚亰师武备又复若此若不早为脩饬仓卒有警将何以济伏望念亰军乃朝廷自将之兵居重驭轻所系甚重今后凡有兴造不许奏讨团营军士做工敢有故违许科道劾奏置之于法其三大营做工官军令作急脩完不许仍前迟延因而私役卖放以致逃亡其团营毎营再行拣选十分精鋭马步军各二千员名以为上等之兵遇警调动挨营前去且遵洪永故事五日一操以二日走营下阵以三日演武至于战马之牧养军器之成造将材之选举操练之精严技艺之习熟一一整饬庶兵勇将良武备脩举加以仓廪充实虽有外侮不足虑矣疏上帝以其言切中时悉从之
　　【臣】等谨按是时营军乆苦工役成化末余子俊常言之文升复力陈其不可一时科道等亦屡以为言孝宗纳而行之故治之末禁旅称稍强云
　　十七年六月严禁兵政端
　　兵部尚书刘大夏陈兵政端十事谓亰师官军在卫者苦于出钱在营者困于私役逼令逃亡江南军士多因漕运破家江北军士多以亰操失业竭军民之力以运粮储而滥食者不知罄生民之财以买战马而私用者不顾镇守者或害一方守备者或害一城邉军最苦而陞赏恒施于势要禁卫最严而苞苴公行于肘腋帝以所言明白切要诏严加禁止时大夏柄兵诸占役顿减已复奏减脩乾清宫军十之五内臣阻之大学士刘健曰爱惜军夫司马职也帝欣然纳之
　　【臣】等谨按大夏所奏王圻续通考亦载之但云是十六年五月则小异也镇守守备皆指内臣言之十八年三月户部主事李夣阳极言内臣典兵豪势占役之以语侵夀寜侯下狱遂格不行明史兵志亦书之但误刋作刘夣阳
　　又按兵志曰治中兵部言占役之害罚治如议于是选卫兵八万团操内外各半外卫四万两畨迭上李东阳极言工作困军班军逾期不至大率坐此帝然之末年归大寜卒两班万人所谓八万团操即史志所载张懋刘大夏拣阅者是也大寜都司即统保定军者
　　九月命今后总兵官亲御大敌官军退缩者聴以军法从事
　　勅保定班军囘卫团操
　　帝欲宿兵近地为左右辅尚书刘大夏言保定设都司统五卫祖宗意亦当如此请遣还操军万人为西卫纳亰东兵宻云蓟州为东卫帝报可时中监亰营者悉失兵柄掲飞语宫门帝以示大夏曰必此曹不利失兵耳由是间不得行
　　武宗正徳三年五月以中式武举分往陕西三邉聴用武举之议发于治时至是乃备其制兵部请依条格用之诏令分往陕西三邉聴镇巡官编入行伍有警调用使知地理邉谋若谋勇过人有功可録者擢用之
　　春明夣余録曰洪武时卫所官教子弟法制极严故一时将帅皆出其中而无世胄纨袴之习后法禁弛应袭舎人骄惰成性实称乏才宣徳五年正统八年成化八年皆令天下保举有谋勇者用之天顺八年始开武举成化治中各有定条例然所取甚少及嘉靖后非武举不得陞调于是世胄拥虚位而功臣之泽斩矣
　　十月革冲锋破敌鏖战等赏格
　　【臣】等谨按鏖战之名昉于天顺元年冲锋破敌昉于成化十五年冐滥请陞者多至是革之
　　六年三月严官军临阵先退之禁
