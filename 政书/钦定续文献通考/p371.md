<!-- { "loadSidebar": true } -->
　　时命工部察周尺之制工部不能定移问礼部礼部覆云周尺之説古今推求不一有用累黍者汉书律厯志云以子谷秬黍中者度之九十分为黄钟之长一黍为分十分为寸十寸为尺尔雅云秬黑黍也顔师古云中者不大不小后周时牛等议曰上党羊头山黍其色至乌其形圆重唐礼乐志曰黍真则尺定尺定则律均宋窦俨司马光等考定周尺用上党黍十黍为一寸是也有用指者古人按指知寸布手知尺舒臂知寻大禹声为律身为度用左手中指三节三寸谓之君指裁为宫声之管许慎説文曰中妇人手长八寸谓之咫尺即周尺也有用璧羡者考工记曰璧羡度尺好三寸以为度盖璧径九寸羡而长之纵十寸横八寸周谓之度尺则周之十寸八寸皆为尺也有用蔈粟者蔈禾穗芒也淮南子曰律数十二故十二蔈当一粟十粟而当一寸是也有用丝者孙子筭术云吐丝为忽自丝毫厘分而成一寸是也有用马尾者易纬以十马尾为分是也详考之窃谓人指则长短不同璧羡则古璧难得粟有重轻马尾有巨细丝秒忽亦难辨惟絫黍之法为正而又有谓圭璧之属用尺冠冕尊彛之属用黍尺者又有谓岁有丰歉地有肥硗絫黍较騐亦复有不齐者故前代制尺非特用絫黍又必求古器以杂较焉隋书所载厯代之尺十有五种第一种即周尺与西汉刘歆铜斛尺东汉建武铜尺晋荀勗律尺祖冲之铜尺皆合今去古既逺欲求确据惟我髙皇帝时命宋濓冷谦等所定乐律及刘基等所定钦天监晷景可凭而晷景尤其显者宋和岘用西京铜望臬即司天台影表臬下石尺也影表上可测天度数不爽况其他乎唐顺之曰今钦天监表尺乃元郭守敬所造比市尺止得八寸强守敬精于律厯决非妄作尝取其黑黍中者一千二百粒日干之秤量重五钱者以九十粒横之命为九寸与表尺果合于今欲求周尺似不能舍是而他求矣抑又有説焉髙皇帝创制垂法诒谋万世当时制为镇圭定按周尺莫若以镇圭之尺为主若欲别造凖尺是必博搜古器如表尺之属兼求真黍参互考定非可悬虗臆决也工部据以回奏奉防既説周尺即镇尺着照镇圭式造尺桞贯答宋景濓书曰承问尺法盖自宋徽庙制大晟乐时礼官用声律身度之説请以天子中为寸于是所制器服悉取之以为长短广袤之节当时固有非之者矣然紫阳文公编类家礼于深衣制度条明言度用尺复注云中指中节为寸而秦溪杨氏又引説文云周制寸尺咫寻皆以人之体为法似亦凖之尺矣至于造木主条谓身髙尺二寸博三寸厚寸二分释者即援文公之説曰周尺当省尺七寸五分弱程集与书仪误注五寸五分弱温公圗所谓三司布帛尺即省尺程沙随尺即布帛尺今以周尺较布帛尺正是七寸五分弱即是二説同出一书已不能归一况诸家互有异同者乎往在礼院时因更造时飨祭器尝与议斯时而及于尺法院之老吏云库中有前代玉尺下库检索得之其制作极工然较之周尺省尺又复微有强弱廷议以为玉尺厯代袭传盖乆尤有据依遂凖用玉尺定下其议乃若淮尺浙尺随方所用殊难凖以为法然是尺法非有声律髙下之差不若且从文公之说周尺七寸五分弱者庶有据依
　　律吕精义曰厯代尺法皆本诸黄钟而损益不同有以黄钟之长均作九寸而寸皆九分者此黄帝命伶伦始造律之尺也是名古律尺又名纵黍尺选中式之秬黍一黍之纵长命为一分九分为一寸九寸共计八十一分是为一尺有以黄钟之长均作十寸而寸皆十分者此舜同律度量衡之尺至夏后氏而未尝改故名夏尺传曰禹夏十寸为尺盖此尺也又名古度尺又名横黍尺选中式之秬黍一黍之横广命为一分十分为一寸十寸共计百分是为一尺有以黄钟之长均作四叚加出一叚而为尺者此商尺也适当夏尺十二寸五分传曰成汤十二寸为尺盖此尺也有以黄钟之长均作五叚减去一叚而为尺者此周尺也适当夏尺八寸传曰武王八寸为尺盖指此尺也有以黄钟之长均作九寸外加一　寸为尺此汉尺也有以黄钟之长均作八寸外加二寸为尺此唐尺也有以黄钟之长均作八十一分外加十九分为尺此宋尺也唐尺即成汤尺而唐人用之故又名唐尺宋尺即黄帝尺而宋人用之故又名宋尺七代尺凡有五种互相考证要之皆有补于律也又律学新説曰按唐虞及夏后氏之制歩也皆以夏尺六尺为歩商以夏尺一尺二寸五分为尺而以商尺五尺为歩周以夏尺八寸为尺而以周尺八尺为歩置一尺二寸五分为实五因得六尺二寸五分置八寸为实八因得六尺四寸然则商之一歩乃夏尺六尺二寸五分也周之一歩乃夏尺六尺四寸也秦复古制六尺为歩自汉以来歩法或从六尺二寸五分或从六尺四寸今工部收藏寳源局所铸量地铜尺五尺为歩今之五尺乃夏尺之六尺四寸周尺之八尺也用纸条长五尺置铜尺上照铜尺两端裁齐将纸条折作八叚墨匙界令相均于毎叚内界作八寸共为六尺四寸即夏尺六尺四寸也夏尺八寸均作十寸即周尺也夏尺一尺二寸五分均作十寸即商尺也商尺者即今木匠所用曲尺盖自鲁般传至于唐唐人谓之大尺由唐至今用之名曰今尺又曰营造尺古所谓车工尺韩邦竒曰今尺惟车工之尺最准万家不差毫厘少不同则不利载是孰使之然哉古今相沿自然之度也然今之尺则古之尺二寸也所谓二尺之轨天下皆同是也以木工尺去二寸则古尺也盖鲁般家相传之久乃舜时同度之也【臣】谨按韩氏所谓车工即造骡车之匠人也语云闭门造车出门合辙此尺而言也此尺即唐人所谓大尺大尺去二寸唐人所谓黍尺唐六典曰凡度以北方秬黍中者一黍之广为分十分为寸十寸为尺一尺二寸为大尺臣尝取秬黍极大者校之则与六典合取中者校之则不相合也六典又云凡积黍为度者调钟律测晷景则用之内外官司悉用大者盖唐制加黍尺二寸为一尺今尺去二寸为古一尺无疑韩氏之言信矣尺中最古而可常用者惟此尺耳盖此尺即殷汤之尺也去二寸即夏禹之尺夏禹之尺去二寸即周武王之尺是今一曲尺中包括三代之制不待累黍而自明矣臣尝依据古法拟造三种歩尺谨附载于左方　夏尺六尺为歩【比营造五尺短二寸】裁纸条与寳源局铜五尺一般长乃界为六十四叚毎叚为夏尺之一寸十寸为尺六十寸为一歩外余四寸不用商尺五尺为歩【即今营造五尺是也】裁纸条与寳源局铜
　　五尺一般长乃界为五十一寸二分取其十寸是为商之一尺五尺为歩外余一寸二分不用　周尺八尺为歩【比管造五尺长一寸二分】裁纸条与寳源局铜五尺一般长乃界为八十叚每叚为周尺之一寸十寸为尺通长八十寸是为一歩无欠无余　右乃三代歩尺夏尺六尺为歩当商尺之四尺八寸当周尺之七尺五寸商尺五尺为歩当夏尺之六尺二寸五分当周尺之七尺八寸一分二厘五毫周尺八尺为歩当夏尺之六尺四寸当商尺之五尺一寸二分其周歩尺即今工部寳源局铜五尺是也商歩尺即今工部营缮所营造五尺是也将寳源局铜尺均作六尺四寸除去四寸即是夏尺一歩将寳源局铜尺均作五尺一寸二分除去一寸二分即是商尺一歩将寳源局铜尺均作八叚毎叚均作十寸不必増损即是周尺一歩也
　　又曰防典云洪武八年诏中书省造大明寳钞其制方髙一尺濶六寸许又云凡织造叚疋濶二尺长三丈五尺【臣】谨按见今常用官尺有三种皆国初定制寓古法于今尺者也世人止知今尺而已岂知寓古法哉请详言之一曰钞尺即裁衣尺前所谓织造叚疋尺也此尺与寳钞纸边外齐是为衣尺又名钞尺二曰曲尺即营造尺前所谓方髙一尺者也此尺与寳钞黒边外齐是为今尺又名曲尺三曰寳源局铜五尺即上条所谓量地五尺也此尺比钞黒边长比钞纸边短当衣尺之九寸有六分【臣】家收藏宝钞数万大率同者多而不同者少是以取其同者校尺其不同者不可校也校尺之法亦用纸条自钞纸边外齐用刀裁作一尺均为十寸毎寸均为十分是名衣尺别取纸条自钞近边黒道外齐裁作一尺均为十寸毎寸均为十分是名营造尺营造尺之八寸裁衣尺之七寸五分乃稽古度尺也求古尺防法钞外纸边取齐折为四折去一取三是为一尺又法钞内黒边取齐折为五折去一取四亦得一尺宜知防法则校对尤便也
　　又曰汉度量衡其制皆小唐度量衡其制皆大昩者以为汉制近古殊不知似是而非未若唐制虽与古异而古法寓于中也唐六典曰凡度以北方秬黍中者一黍之广为分十分为寸十寸为度一尺二寸为大尺十尺为丈凡量以秬黍中者容一千二百为龠二龠为合十合为升十升为斗三斗为大斗十斗为斛凡权衡以秬黍中者百黍之重为铢二十四铢为两三两为大两十六两为觔凡积秬黍为度量权衡者调钟律测晷景合汤药及冠冕之制则用之内外官司悉用大者今以秬黍考之则古度当唐十分之八古量当唐十分之三古权当唐十分之六是度量稍与六典合惟权则不合按杜氏通典唐以其尺之八分为开元钱之径以开元钱十枚之重为一两尝以其钱较今之秤尺全与唐同不差分毫惟量则无所考然房元龄注管子曰古一石推今三斗三升三合今校铁斛一石亦与唐制大同小异九百余年而度量衡无变非其法之最善岂能如是哉
　　又曰大眀颁降铁斛今在有司者其前面有铭曰成化十五年奏准铸成永为法则十三字其后面有铭曰监铸官直大河卫指挥仲纲直淮安府同知夏祈铸匠袁宗范斌等二十八字依寳源局量地铜尺斛口外方一尺内方九寸斛底外方一尺六寸内方一尺五寸深一尺厚三分平秤量一百斤依古横黍度尺斛口外方一尺二寸八分内方一尺一寸五分有竒底外方二尺零五分内方一尺九寸二分深一尺二寸八分厚四分按古人未尝以五斗为斛五斗为斛者盖自唐宋始也算法依寳源局尺量斛口内方九寸底内方一尺五寸深一尺置口九寸自乗得八十一寸置底一尺五寸自乗得二百二十五寸又以口底相乗得一百三十五寸三宗相并得四百四十一寸三归得一百四十七寸以深一尺乗之得一千四百七十寸是为铁斛五斗实积倍之得二千九百四十寸是两铁斛即十斗实积然则今之斛法非二千五百也民间俗传算术多以二千五百为斛法者疑术士杜撰也或曰此钞尺也钞尺即裁衣尺算法置量地尺一尺当裁衣尺九寸六分自乗得九十二寸一十六分再乗得八百八十四寸七百三十六分为实以量地尺斛法二千九百四十寸乗之一千除之得裁衣尺二千六百　一寸一百二十三分八百四十厘减去二千五百多一百寸有竒也如欲算古横黍度尺求今铁斛十斗之积者置古度尺十寸当裁衣尺七寸五分自乗得五十六寸二十五分再乗得四百二十一寸八百七十五分为法置裁衣尺斛法二千六百　一寸一百二十三分八百四十厘一千乗之为实却以前法除之得六千一百六十五寸六百二十六分八百八十厘是为铁斛十斗横黍尺积分也就置为实以古斛法一千九百六十四寸一百八十五分半为法除之得古三石一斗三升九合是今一石之数为法以除一石得今三斗一升八合半是古十斗比唐量少一升四合半民间私量随时损益在处不同难为凭据只凖铁斛算之可也先儒宗古九章以一千六百二十寸为粟一石之积此乃前汉王莽斛法今不可用也
