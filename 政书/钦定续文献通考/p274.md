<!-- { "loadSidebar": true } -->
　　神宗万厯二年五月以穆宗神主祔太庙祧宣宗先是隆庆六年八月穆宗将祔庙敕礼臣议当祧庙室礼科陆树徳言宣宗于穆宗仅五世请仍祔睿宗于世庙而宣宗勿祧礼部覆言宣宗世次尚近祧之未安因言古者以一世为一庙非以一君为一世故晋之庙十一室而九世宋自太祖上追四世至徽宗始定为九世十一室之制以太祖太宗同为一室故也其后徽宗祔以与哲宗同一世髙宗祔以与钦宗同一世皆无所祧及光宗升祔増为九世十二室今自宣宗至穆宗凡六世上合二祖仅八世准以宋制可以无祧但于寝殿左右各増一室则尊祖敬宗并行不悖矣帝命如旧勅行遂祧宣宗
　　十九年四月享太庙
　　是后庙祀皆遣代
　　天启元年七月光宗将祔庙太常卿洪文衡请无祧宪宗而祧睿宗不聴
　　时太常少卿李宗延亦奏祧庙宜议言睿宗入庙世宗无穷之孝思也然以今视之则逺矣俟光宗升祔时或从旧祧或从新议盖在孝子固以思事亲而在仁人当以义率祖章下礼部卒不能从
　　【臣】等谨案献皇帝入庙称宗跻武宗上乃非礼之大者故嘉靖以后羣臣议及庙祀輙以为言而子孙重违祖制不敢轻改遂使一代庙制壊于一人之私情卒莫能正又万厯中科臣万象春请复建文陵号正景皇帝庙享天启初太常少卿李宗延谓建文景帝既膺一代帝王之统亦宜享一体黍稷之馨崇祯中通政使沈子木请为建文立庙皆格不行【沈子木立庙疏曰建文帝以髙皇帝之孙懿文太子之子嗣位五载系明统顺易世之后禋祀杳然盖由当时徒见建文逊国之迹而未能推体成祖之本心也尝考其故建文命将北征輙戒曰毋使朕负杀叔父之名此一念也天地鬼神鉴之成祖亦信之故当金川不守宫中变起举哀致祭仓卒时犹防葬以礼而忍殄灭其岁时之祀乎练子宁以不屈受诛他日又曰使子宁而在故当用之有罪之臣犹将録用而忍不视其无祭之主乎即位数年敕法司觧建文诸臣禁命晚年又劄谕礼部尽赦诸死义家使是时有乗间以建文祀典请者当亦首肯举行不至今日矣盖建文诸臣谋削亲王之权以激北师之怒而在建文则尝有保全成祖之盛心靖难诸臣欲甚建文之罪以彰南伐之功而在成祖则未有显斥建文之明旨彼时典礼既失奏闻以后相沿遂成忌讳不知天下高皇帝之天下也正朔高皇帝之正朔也本自一家原非两敌代邸天授少帝何尤岂可使礼乐明偹之世有未祀之懿亲亦岂忍以五年临御之君无一线之血食请于懿文太子庙侧别立一庙四时致祭庶高祖在天之灵可安而成祖之盛德益光本心益明其益于圣孝大矣】然则论明代宗庙之制其牵制违盭不合于礼者又不独睿宗一室而已也





　　钦定续文献通考卷八十
　　钦定四库全书
　　钦定续文献通考卷八十一
　　宗庙考
　　后妃庙　私亲庙
　　宋
　　【臣】等谨案马端临考载宋之后妃私亲庙迄于光宗绍熙五年今考宁宗以后正史无可见惟王圻续通考载理宗端平元年五月诏沂靖惠王荣文恭王合依典礼置主祠堂园庙令礼寺讨论以闻议上绍兴府绘图条具于尚书省沂靖惠王名柄寜宗弟始以宗室子贵和为之后后立为皇子乃以帝嗣沂王荣文恭王名希瓐帝本生父也若后妃庙则无可考矣
　　辽世宗天禄元年九月追諡皇考曰让国皇帝　五年九月祭让国皇帝于行宫
　　先是太宗大同元年帝亲防人皇王灵驾归自汴京毉巫闾山陵曰显陵中作影殿制度宏丽又于东京宫墙北建御容殿
　　【臣】等谨案辽建始祖妣克敦庙于木叶山是为后妃立庙之始其后庙祀祖宗或奉御容或金石肖像皆帝后并祀已详天子宗庙门兹考后妃私亲立庙自世宗始
　　又案本纪太祖长子封人皇王主都木达国让位于太宗未几浮海归唐后为李从珂所害太宗思之遣惕隐率宗族以下祭于行宫世宗即位始加尊諡景宗保寕二年四月幸东京致奠于让国皇帝庙圣宗统和二十六年七月更諡文献兴宗重熙二十一年十一月増为文献钦义皇帝庙号义宗及諡二后曰端顺曰柔贞道宗清宁三年十月谒让国皇帝庙遂与诸帝并极崇奉云
　　道宗清寕七年六月幸崇徳宫致祭
　　【臣】等谨案营衞志承天皇太后置沽依鄂尔多是为崇徳宫在土河东后妃傅太后为景宗后圣宗母明达治道闻善必从圣宗称辽盛主后训为多焉
　　天祚帝干统元年十月追諡皇考昭懐太子曰大孝顺圣皇帝妣曰贞顺皇后庙号顺宗
　　金太宗天防十三年九月【时熙宗已即位】追尊皇考丰王为景宣皇帝妣蒲察氏为惠昭皇后庙号徽宗
　　世宗大定三年十月祔睿宗及昭德皇后神主于太庙先是二年有司援唐典昭德皇后合立别庙拟于太庙内垣东北起建从之至是太庙祫享升祔帝后神主同时制造题写奉诣殿庭谒毕祔于祖姑钦仁皇后之左享祀毕奉主还本庙十二月腊享礼官言唐礼别庙荐享皆准太庙一室之仪恐今庙享毕已过质明请别差官摄祭制可十一年郊祀前一日朝享与太庙同日用登歌乐行三献礼有司摄事后以别庙殿制小又于太庙之东别建一庙十二年八月庙成正殿三间东西各空半间以两间为室从西一间西壁上安置祏室庙置一便门与太庙相通仍以旧殿为册宝殿祏室奏毁十三年六月告祭奉安
　　二十四年四月次东京幸清安垂庆寺
　　初睿宗薨帝母贞懿皇后李氏祝发为比邱尼归辽阳营建清安禅寺居之后自建浮图于辽阳是为垂庆寺临终谓帝曰吾已用浮图法置塔于此不必合也大定三年改睿宗于景陵帝深念遗命乃即清安寺建神御殿奉安御容诏有司增大旧塔起奉慈殿于塔前九年名神御殿曰报徳十三年垂庆寺起神御殿至是幸其寺
　　二十六年敇别建昭德皇后影庙于中都
　　帝命建庙于太庙内有司言礼无庙中别建影庙之例今皇后庙西有隙地广三十四步袤五十四步可以兴建制可乃建殿三间南面一屋三间垣周以甓外垣置灵星门一神厨及西房各三间仍于正南别创正门以坤仪为名仍留旧有便门遇禘祫祔享由之每嵗五享并影庙行礼于正南门出入又于庙外起斋廊房二十三间
　　宣宗贞祐三年七月明徳皇后神主至自中都九月黜衞绍王母李氏先献皇后諡神主在太庙画像在衍庆宫并迁出之
　　昭德皇后庙奉安仪
　　大定十三年六月前期二日奏告太庙祭告别庙至日用祫享过庙仪有司言当用卤簿以庙相去不逺用清道二人次团扇二人次职掌八人次衙官二十六人为十三重供奉官充次腰舆舆士一十六人繖子二人次团扇十四为七重方扇四次排列职掌六人烛笼十对辇官并锦袄盘裹仍令皇太子率百官行礼前一日行事执事官就祀所清斋一宿仍习仪执事者眂醴馔太庙令帅其属扫除庙之内外礼直官设皇太子西向位执事官位太子后近南西向各依品从立监祭殿西堦下东向立及亲王百官位于庙庭北向西上又设祝案于神位之右设尊彝之位于左各加勺幂坫又设祭器皆借以席【左一笾实以鹿脯右一豆实以鹿臡】又设盥洗爵洗位于横街之南稍东【罍在洗东加勺篚在洗西南肆实以巾】执罍篚者位于其后太庙令又设神位于室内北牖下当戸南向设几席【直几一黼扆一莞席一缫席一次席二紫绫厚褥一紫绫防褥一】幷幄帐等诸物并如旧庙之仪又设望燎位西神门外之北设燎柴于位之北预握瘗坎于燎所所司陈仪衞于旧庙门之外奉安日未明二刻所司进方扇烛笼于旧庙殿门外设腰舆一繖一于殿阶之下南向质明皇太子公服乘马本宫官属导从至庙门外步入庙门至幕次引亲王百官常服由庙门入于殿庭北向西上重行立定次引皇太子于百官前絶席位立赞者曰再拜皆再拜宫闱令升殿捧昭徳皇后神主置于座赞者曰再拜皆再拜次引内常侍北向俛伏跪奏请昭德皇后神主奉安于新庙降殿升舆奏讫俛伏兴捧几内侍先捧几匮跪置于舆又宫闱令接神主内侍前引跪置于舆上几后覆以红罗帕内常侍以下分左右前引皇太子步自旧庙先从行亲皇次之百官分左右后从仪衞导从至别庙殿下北向内常侍于腰舆前俛伏兴跪奏请降舆升殿内侍捧几匮前宫闱令捧接神主升殿置于座礼直官引皇太子以下亲王百官入殿庭北向西上重行立皇太子在絶席立礼直官赞曰再拜皆再拜又赞曰行事官各就位礼直官引皇太子西向位立定礼直官少前赞曰有司谨具请行事即引皇太子就盥洗位北向搢笏盥手帨手执笏诣爵洗位北向立搢笏洗爵拭爵以授执事者执笏升诣酒尊所西向立执事者以爵授皇太子搢笏执爵执事者举幂酌酒皇太子以爵授执事者诣神位前北向搢笏跪执事者以爵授皇太子执爵三祭酒反爵于坫执笏俛伏兴少立次引太祝举祝官诣读祝位东北向举祝官跪举祝板太祝跪读祝讫置祝于案俛伏兴举祝官皆却立北向赞者曰再拜皇太子两拜降阶复位举祝读祝官后从复本位礼直官曰再拜在位者皆再拜宫闱令纳神主于室赞者曰再拜皆再拜礼毕退署令阖庙门瘗祝于坎仪物各还所司
　　元世祖至元二年祔皇妣庄圣皇后于睿宗庙　三十年十月祔明孝太子于太庙
　　先是二十二年十二月皇太子薨太常博士议前代太子薨梁武帝諡统曰昭明齐武帝諡长懋曰文惠唐宪宗諡宁曰惠昭金世宗諡允恭曰宣孝又建别庙以奉神主准中祀以陈登歌例设令丞嵗供洒扫斯皆累代之典莫不追美洪休时中书翰林诸老臣亦议宜加諡立别庙奉祀遂諡明孝作主用金二十五年冬享制送白马一至是遂祔庙
　　成宗大徳五年正月奉安昭睿顺圣皇后御容于防国仁王寺
　　初至元七年秋昭睿顺圣皇后于都城西髙梁河之滨大建佛寺三年而成中宫乃斥妆奁营产业以丰殖之已而効地献利者随方而至物众事繁建总管府统于内置提举司提领所分治于外至是奉安御容焉
　　【臣】等谨案帝纪世祖第四子诺摩罕封北安王镇北边后薨显宗噶玛拉以长孙封晋王代之嗣是显宗长子袭封晋王及继大统是为泰定帝以兴王之地不忘所自特敕奉北安王塑像于髙梁河寺即防国仁王寺也寺建于至元七年至十六年置总管府至大元年罢总管府建防福院总理事务以寺奉昭睿顺圣皇后御容故以北安王附祀焉又元制祖宗御容皆奉安诸刹凡帝后并祀者详载宗庙门兹不重见
　　英宗至治三年三月祔昭献元圣皇后【武宗母后也】于顺宗庙堂
　　泰定帝泰定元年四月作昭献元圣皇后御容殿于普庆寺　二年十一月幸大承华普庆寺祀昭献元圣皇后于影堂
　　文宗天厯二年二月追尊皇妣伊竒哩氏曰仁献章圣皇后唐古氏曰文献昭圣皇后命有司具册宝三月文献昭圣皇后神御殿月祭如列圣故事　至顺元年三月命宣政院供显懿庄圣皇后【睿宗后也】神御殿祭祀顺帝元统元年十月命廷议武宗英宗明宗三朝皇后升祔
　　时武宗一庙未立后主配享命集议之太常博士逯鲁曽抗言先朝以武宗皇后珍格无子不立其主为非是时巴延为右丞相以明宗母伊竒哩氏可配享徽政院传太后防以文宗母唐古氏可配享巴延问鲁曽曰先朝既以珍格皇后无子不为立主今所立者明宗母乎文宗母乎对曰珍格皇后在武宗朝已膺玉册则为武宗皇后明甚今以无子之故不为立主可乎众服其议以珍格皇后配享武宗庙室至元二年三月造三后册宝十一月升祔礼成命官致祭
