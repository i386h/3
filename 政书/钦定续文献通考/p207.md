<!-- { "loadSidebar": true } -->
　　司经局洗马一人校书正字各二人
　　洗马掌经史子集制典图书刋辑之事立正本副本贮本以备进览凡天下图册上东宫者皆受而藏之校书正字掌缮写装潢诠其讹谬而调其音切以佐洗马
　　先是洪武初置大本堂充古今图籍其中召四方名儒训导太子亲王诸儒专经面授分畨夜直巳而太子居文华堂诸儒迭班侍从又选才俊之士入充伴读时时赐宴赋诗商古今评论文学是时东宫官属自太子少师少傅少保賔客外则有左右詹事同知詹事院事副詹事詹事丞左右率府使同知左右率府事左右率府副使谕徳賛善大夫皆以勲旧大臣领其职又有文学中舎正字侍正洗马庶子及賛读等官十五年更定左右春坊各置庶子谕徳中允賛善司直郎又各设大学士寻定司经局设洗马校书正字二十二年以官聨无统始置詹事院为府定詹事春坊大学士司经局洗马虽各有印而事总于詹事府二十九年增设左右春坊清纪郎司谏通事舎人惠帝建文中增少卿寺丞各一人賔客二人又置资徳院资徳一人资善二人其属賛读賛书著作郎各二人掌典籍各一人成祖复旧制英宗初命大学士提调讲读官
　　明史职官志曰按詹事府多由他官兼掌天顺以前或尚书侍郎都御史成化以后率以礼部尚书侍郎由翰林出身者兼掌之其协理无常员春坊大学士景泰间倪谦刘定之而后仅杨廷和一任之后不复设其司直司谏清纪郎亦不常置惟嘉靖十八年以陆深为詹事崔铣为少詹事王教罗洪先华察等为谕徳賛善洗马皇甫涍唐顺之等为司直司谏皆天下名儒自明初宋濓诸人后宫僚莫盛于此嗣是出阁讲读每防别员本府坊局仅为翰林官迁转之阶
　　南京詹事府主簿一人
　　诸王官属
　　【臣】等谨按马端临考东宫官后载太孙官属而诸王官属阙焉今从王圻例增辑并考宋史职官志补録之
　　宋亲王府官有傅长史司马谘议防军友记室防军王府教授小学教授
　　傅及长史司马有其官而未尝除太宗太平兴国八年诸王出阁楚王府置谘议防军二人翊善一人陈王府置谘议翊善各一人韩王冀王益王置翊善各一人后又置记室及诸王府侍讲一人并以常叅官兼充【其后多不置谘议翊善记室或止一人】真宗大中祥符九年仁宗初封夀春郡王置友二人亦以常叅官兼充天禧二年进封升王友迁谘议仍置记室一人又皇侄皇孙侍教南北伴读无定数【至道初太宗以皇亲子孙就讲学欲置侍讲之职中书言按唐太宗改诸王侍读为奉诸王讲读今皇孙皇侄皆环卫之职讲以教授为名从之选京朝官通经者充其后又令王府记宣翊善侍讲分兼南北宅教授大中祥符三年又有侍教之名自是南北院或有侍读】凡诸宫皆有教授初无定员是年英宗以宗室自率府副率以上八百余人奉朝请者四百余人而教官才六人乃诏增置教授官凡皇族年三十已上者百一十三人置讲书四人年二十已上者百十三人置讲书四人年十五已上者三百九人增置教授五人年十四以下者别置小学教授十二人并旧六为二十七人以分教之其子弟不率教俾教授官本位尊长具名中大宗正司量行戒责教授官不职大宗正司宻访以闻旧制亲贤宅置讲书髙宗绍兴十二年改为府教授掌教亲贤宅南班宗子孝宗淳熈十二年诏建魏惠宪王府置小学教授二人以馆职兼充掌训皇孙既长趋朝谒则不以小学名而讲习如故自后皇侄皇孙皆置教授
　　辽北面有亲王祗应司
　　亲王国官制未详有王府近侍祗
　　王子院掌王子各帐之事官有王子太师太保司徒司空其属有王子班郎君
　　【臣】等谨按百官志大东丹国中台省官有左右大相左右次相太祖天显元年置景宗干亨元年省
　　又亲王亦有着帐戸司【详内侍省门】
　　南面王傅府官有王傅
　　亲王内史府官有内史长史参军其属有诸王文学馆教授伴读
　　金亲王府属官有傅掌师范辅导参议可否若亲王在外亦兼本京节镇有同知府尉本府长史
　　章宗明昌三年改掌警严侍从兼总统本府之事司马同检校门禁总统府事文学二人掌賛导礼义资广学问记室参军掌表笺书啓之事【世宗大定七年八月始置二十年不专除令文学兼之】
　　元昭功万户都总使司官有都总使二人同知一人副使二人又经歴知事照磨各一人
　　至顺二年立凡文宗潜邸扈从之人皆领于是府其属宫相都总管府逹噜噶齐二人都总管一人副逹噜噶齐同知副总管各一人又经歴知事提控案牍各一人【至顺二年罢宫相府并鹤驭司改齐哩克昆钱粮总管府为本府】　织染杂造人匠都总管府逹噜噶齐总管同知各一人副总管二人又经歴知事提控案牍照磨各一人【至元二十年为管领织染縀疋匠人设总管府元贞二年以营缮浩繁亊务冗滞升为都总管府隶徽政院天厯元年改隶储庆使司三年改属官相所属有织染绫锦纹锦中山真定州荨摩哩纳竒实六局各有大使副使等大名织染杂造两提举司有提举副提举等供用库各有大使副使】　管领诸路打捕鹰房奈曼等户总管府掌人匠一万三千有竒嵗办税粮皮货采捕野物鹰鹞以供内府有逹噜噶齐都总管同知治中府判各一人又经歴知事提控案牍各一人【至元十二年赐东宫位下隶詹事三十一年隶徽政至大四年隶崇祥院天厯元年隶储庆使司至顺元年改属宫相府所属诸路大使司一提领所二十有二各有提领副提领广衍库管领滑山炭塲所各有大使】　缮工司掌人匠营造之事卿少卿丞各二人又经歴知事照磨兼提控案牍管勾承发架阁各一人【天厯二年置所属金玉珠翠大都织染杂造三提举司有逹噜噶齐提举等富昌库有大使副使】
　　【臣】等谨按百官志又有管领本投下大都等路齐哩克昆民匠总管府【中统元年立掌户口钱帛差发等事至元九年拨隶安西王位下皇庆元年又属公主皇后位下延祐元年改隶章庆司天厯二年又改隶储政院逹噜噶齐总管俱受朝防同知副总管则受安西王令防其所属之管民管地五提领所受本府劄而织染提举司除同提举而外亦受安西王令防焉】随路打捕鹰房诸色民匠总管府【至元二十二年置掌北安王位下嵗赐钱粮之事有逹噜噶齐等官】所掌亦诸王位下之事应附见于此至于兵部所隶之管领随路打捕鹰房民匠总管府【初隶实喇大王位下后归朝廷】管领本投下大都路打捕鹰房诸色人匠都总管府【掌哈繖大王位下事】管领本位下打捕鹰房民匠等户都总管府【掌色辰于定王位下事】工部所隶之随路诸色民匠都总管府【掌仁宗潜邸人匠】已详见兵工两部兹不复赘
　　内史府官有内史九人中尉六人司马四人谘议记室各二人又有照磨兼管勾承发架阁库
　　至元二十九年封晋王于太祖四鄂尔多之地改王傅为内史置官十四员延祐五年给印分司京师并分置官属
　　其属延庆司掌王府祈禳之事使三人同知二人典簿一人【至元二十七年置】　断事官掌王府词讼之事官一十有六人又经歴知事各一人　典军司掌控鹤百二十有六人典军副使各二人【大徳四年置】
　　诸王傅官库春布哈太子至齐王位下凡四十五王每位下各设王傅傅尉司马三人
　　傅尉惟库春布哈额布根鄂罗木乌逊三王有之自此以下皆称府尉别于王傅之下司马之上而三员并设又多寡不同或少至一人或多至三人者齐王则又独设王傅一人
　　明王府长史司官有左右长史各一人
　　其属有典簿一人所辖审理所审理正副各一人典膳所典膳正副各一人奉祠所奉祠正副典乐各一人典寳所典寳正副各一人纪善所纪善二人良医所良医正副各一人典仪所典仪正副各一人工正所工正工副各一人【以上各所副官世宗嘉靖四十四年并革】伴读四人教授无定员引礼舎人三人仓大使副使各一人库大使副使各一人【仓库副使后俱革】郡王府教授典膳各一人镇国将军教授一人
　　长史掌王府之政令辅相规讽以匡王失率府僚各供乃事而总其庻务焉凡请名请封请婚请恩泽及陈谢进献表啓书疏长史为王奏上若王有过则诘长史曾经过犯之人毋得选用是职审理掌推按刑狱禁诘横暴无干国纪典膳掌祭祀賔客王若妃之膳羞奉祠掌祭祀乐舞典寳掌王寳符牌纪善掌讽导礼法开谕古谊及国家恩义大节以诏王善良医掌医典仪掌陈仪式工正掌缮造修葺宫邸廨舎伴读掌侍从起居陈设经史教授掌以徳义迪王校勘经籍凡宗室年十嵗以上入宗学教授与纪善为之师引礼掌接对賔客賛相威仪
　　洪武三年置王相府左右相左右傅参军府参军各一人録事二人纪善一人各以其品秩列朝官之次又置典籖司谘议官寻以王府武相皆勲臣令居文相上王相府官属仍与朝官更互除授是年置王府教授九年改参军为长史罢王傅府及典籖司谘议官增设伴读四人选老成明经慎行之士任之侍读四人收掌文籍少则缺之十三年并罢王相府置左右长史典簿各一人定王府孳牲所仓库等官俱为杂职二十八年置靖江王府谘议所谘议记室教授各一人惠帝建文中增置亲王賔辅二人伴读伴讲伴书各一人长史三人郡王賔友二人教授一人记室二人直史左右直史吏目各一人典印典祠典礼典馔典药五署官各一人典仪引礼舎人各二人仪仗司吏目一人其賔辅三伴賔友教授进见时侍坐称名而不称臣礼如賔师成祖初复旧制改靖江王府谘议所为长史司神宗万厯间周府设宗正一人【后各府亦渐置】郡王府增设教授一人
　　王府防卫指挥使司设官如京卫王府仪卫司仪卫正一人仪卫副二人典仗六人
　　仪卫掌侍卫仪仗防卫掌防御非常防卫王邸有征调则聴命于朝明初诸王府置防军府洪武三年置仪卫司司设正副各一人司仗六人四年改司仗为典仗五年置亲王防卫指挥使司每王府设三防卫卫设前后左右中五所所千户二人百户十人又设围子手二所每所千户一人九年罢防军府建文中改仪卫司为仪仗司增置吏目一人成祖初复旧制驸马都尉府【明仪賔附】
　　【臣】等谨按马端临考奉车驸马骑三都尉载于大将军官属下今考自宋以后奉车都尉歴代皆不设其上骑都尉骑都尉则为武臣勲官而驸马都尉皆如前代之制惟尚主者为之故改叙于诸王官属之次并考宋宁宗以后见于帝纪者补入焉
　　宋理宗景定二年十一月诏驸马都尉杨镇家合有赏典进封有差
　　时下嫁周国公主于杨镇以镇为宜州观察使赐玉带寻升庆逺军承宣使诏杨蕃孙官两转杨铎杨鉴官一转并直秘阁余转官进封有差焉
　　辽北面驸马都尉府官有驸马都尉掌公主帐宅之事【臣】等谨按百官志有大国舅司掌国舅伊苏济勒巴哩二帐之事太祖天显十年合皇太后二帐为国舅司圣宗开泰三年又并二司为一帐官有伊苏济勒国舅太翁帐小翁帐常衮巴哩国舅大父帐少父帐常衮国舅太师太保太尉司徒司空其属有敞史又有太翁小翁大父少父各帐详衮司【有国舅详衮都监本族将军小将军】国舅左右伊勒希巴及敞史国舅帐尅又国舅别部世宗置官制未详考列朝并未设官惟辽有之故附载于此
　　金有诸驸马都尉
　　熈宗天眷三年八月初定公主郡县主及驸马官品
　　元有诸驸马
