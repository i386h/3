<!-- { "loadSidebar": true } -->
　　镇逺故为防眼大田溪洞元初置镇逺沿边溪洞招讨使后改为镇逺府洪武五年改为州湖广至是仍改府属贵州领长官司二曰偏桥曰卭水十五洞领县二曰镇逺即金容金逹杨溪公俄二长官司地曰施秉即施秉长官司地也
　　英宗正统十二年命清水江等处设兵守御
　　先是洪武三十年镇逺长箐等处苗民作乱官军击走之宣德初镇逺卭水奥洞蛮苗章奴刼掠清浪道中为思州都坪峩异溪长官司所获其父苗银总刼取之聚兵欲攻思州因令赤溪洞长官杨通谅往抚银总伏兵杀掠又掠埂洞命总兵官萧授调辰沅诸卫兵万四千人勦之防于清浪卫指挥张名讨银总克奥洞尽杀其党银总遁至是巡按御史虞祯奏贵州蛮贼抚之不从捕之不得若非设策难以控制臣观清水江等处峭壁层崖仅通一径出入彼得恃险为恶若将江外山口尽行闭塞江内山口并津渡俱设闗堡屯兵守御又择寨长有才干者为办事官庶无疎虞从之
　　英宗天顺七年洪江贼苗攻刼镇逺官军平之
　　时贼苗虫虾等纠合二千余人伪称王侯攻刼镇逺寨抚谕不服命总兵官李震李安等分道入贼退守平坤寨官兵追至清水江获虫虾并斩贼首飞天侯苗老底额头等复黎平之赤溪湳洞贼平
　　孝宗治十年改镇逺金容金逹长官司为镇逺州设流官
　　时土官何伦父子罪死土人思得流官守臣以闻报可至万厯末卭水长官司杨光春贪暴土目彭必信济之箕敛苗不堪将上诉改设流官光春与必信遂谋反言官兵欲勦诸苗当敛金赎得金五百余都御史何起鸣诇知之捕光春下狱瘦死于是毎四户择壮兵一人立四哨不为兵者佐糗粮鱼盐简土吏何文奎等掌之必信复醵诸苗金诉于朝言巴也梁止诸寨为乱指挥使陶効忠不问反索土官杨光春金而杀之改旧例用新法不便书上意自得归谒知府王一麟一麟防之下狱檄诸苗言若等十五洞所苦者以兵饷月米三斗过甚耳然嵗给白虫铺米毎洞月八斗他于平溪驿剰余徴银两皆可足饷我为若通之毋为必信所诬苗皆悦服乃坐必信罪
　　明史土司传曰天启五年巡抚傅宗龙奏苗冦狓猖地方受害乞勅偏沅抚臣移镇偏桥勿复回沅凡思石偏镇等处俾练兵万余人平时以之勦苗大征即统为督臣后劲庶苗患宁而西贼之气亦渐夺矣报可
　　铜仁
　　明成祖永乐十一年置铜仁府
　　先是元为铜人大小江等处军民长官司洪武初改为铜仁长官司至是置为府万厯二十六年始改为县治领长官司五曰省溪曰提溪曰大万山曰乌罗曰平头着可
　　明史土司传曰乌罗者本永乐分置贵州八府之一也所属有朗溪答意治古三长官司而平头着可长官司亦隶焉宣德五年乌罗知府严律己言所属治古答意二长官石各野等聚众出没铜仁平头瓮桥诸处诱胁蛮贼石鸡娘并筸子坪长官吴毕郎等共为乱招抚不从缘其地与镇溪酉阳诸蛮接境恐相煽为乱请调官土军分据要地絶其粮道且捕且抚事闻命总兵官萧授及镇巡诸司议于是授筑二十四堡环其地守之兵力分卒难扞御七年巡抚御史言生苗之地不过三百余里乞别遣良将督诸军殄灭授言残苗呉不尔等遁入筸子坪结生苗龙不登等攻刼湖广五寨及白崖诸寨为患滋甚宜令川湖贵州接境诸官军土兵分路并力攻勦庶除边患从之八年授奏言统率诸军进攻贼巢破新郎等寨前后生禽贼首斩呉不尔王老虎龙安轴等余党悉平并械呉不跳等献京师授威服南荒前后凡二十余年正统三年革乌罗府所属治古答意二长官司乱后残民无防亦并革之以乌罗平头着可隶铜仁以朗溪隶思南
　　世宗嘉靖二十二年平头苗作乱命都御史万镗讨之自成化十一年乌罗苗人石全州妄称元末明氏子孙僭称明王纠众于执银等处作乱隣洞多应之因调官军往勦全州就禽而诸苗攻刼未巳命镇巡官设策抚捕未防平至是平头苗贼龙桑科作乱流刼湖广桂阳间甚獗帝以诸苗再叛责激乱者而起都御史万镗往讨之明年镗奏叛苗以次殄灭未几龙子贤复叛三十九年总兵官石邦宪勦之禽首恶龙老罗等遂平
　　黎平
　　宣宗宣德十年并新化入黎平
　　黎平元潭溪地初洪武三年辰州卫指挥刘宣武率兵招降湖耳潭溪新化万平江欧阳诸洞纳元所授印敕帝命皆仍其原官以辖洞民隶辰州卫既改龙里长官司为龙里卫又増立五开卫以镇之隶思州二十九年清水江蛮金牌黄作乱都司发兵捕之金牌黄遁去捕获其党械至京以其胁从宥死三十年古州洞蛮林寛者自号小师聚众作乱攻龙里遂犯新化突至平茶千户纪达率壮士撃之遁去已复炽命湖广都指挥使统兵五万进讨城铜鼓卫禽寛等械入京诛之三十一年复平其余党并俘获三十冈等处洞蛮二千九百人以归遂班师永乐五年寨长韦万木自陈所统四十七寨乞设官因设西山阳洞长官司以万木为屯长十一年改置黎平新化二府宣德六年改永从蛮夷长官司为永从县置流官【以土官李瑛絶故也】又割思州新溪等十一寨隶黎平赤溪湳洞长官司至是又并新化入黎平领长官司十三曰潭溪曰八舟曰洪舟泊里曰曹滴洞曰古州曰西山阳洞曰湖耳曰亮寨曰欧阳曰新化曰中林验洞曰赤溪湳洞曰龙里
　　英宗正统四年计砂苗作乱官军平之
　　苗贼苗金虫等纠合洪江生苗伪立名号刼掠四出命都督萧授调兵勦之贼首苗总牌等为都督呉亮所戮洪江生苗遂诣军门降授谕遣之命千户尹胜诱执苗金虫斩以狥景泰五年苗贼能欲取龙里为巢穴攻破亮寨铜鼓罗围堡诸城朝议以南和伯方瑛为平蛮将军统湖广诸军讨之能纠贼众三万出攻平溪卫瑛遣指挥郑泰等以火鎗攻毙贼三千人能亦死而能党李珍等尚煽惑苗众官军计禽之克复铜鼓藕洞连破板等一百六十余寨覃洞上陆诸苗悉降
　　天顺三年官军攻东苗以捷闻
　　先是元年镇守太监阮让言东苗为贵州诸苗之首负固据险僣号称王逼胁他种东苖平则诸苖服防同方瑛计议请师期于是颁谕四川湖广诸宣慰宣抚防师讨贼至是督理军务都御史白圭同瑛进青崖令总兵李贵进牛皮箐叅将刘玉进谷种叅将李震进山所向皆捷克水车坝等一百四十七寨复合兵青崖攻石门山克摆伤等三十九寨仍分四路进攻董农竹葢甲底等四百三十七寨贼首干把猪退守六美山合兵大进斩五十余级生禽干把猪送京师伏诛
　　明史土司传曰初麻城人李添保以逋赋逃入苗中诡称唐后聚众万余僭称王建元武烈署故贼首防能子聪为总兵官遗之银印勅书纵兵剽掠至是为李震所败余贼大溃添保濳入池及绞洞诸寨复煽诸苗刼攻中林龙里亦为震禽伏诛
　　神宗万厯二十八年皮林逆苗吴国佐石纂太等作乱官军讨平之
　　国佐自称天皇上将纂太亦自称太保合兵围上黄堡官军败绩遂焚五开破永从县围中潮所总兵官陈璘合湖贵兵进讨二十九年命巡抚江铎防兵七路进勦苗据险不出陈璘濳师夺隘纵火焚其巢国佐逃禽之纂太亦为他将诱防皆伏诛
　　安顺
　　明英宗正统三年改安顺州属贵州
　　安顺普里部蛮所居元世祖置普定府成宗时改普定路又为普安路并属云南洪武初为普定府十六年改为安顺州隶为四川至是改属贵州万厯中改安顺军民府以普安等州属焉
　　明史土司传曰普安故军民府也初隶云南寻废为卫永乐间改为州始隶贵州领长官司二曰宁谷曰西堡
　　天顺四年西堡蛮贼作乱官军讨平之
　　先是洪武二十三年普安百夫长密即叛杀屯田官军及驿丞试百户官军失利于盘江木窄闗更调将统乌撒毕节永宁三卫兵勦之乃遁二十六年普定西堡长官司阿德及诸寨长作乱官军平之二十八年又讨平西堡土官阿傍三十一年西堡沧浪寨长必莫者聚众乱阿革傍等亦纠三千余人助恶皆击斩之其地悉平至是蛮贼聚众焚刼调川云都司官兵二万并贵州宣慰安陇富兵二万进勦至阿果禽贼首楚得隆等斩首二百余级余贼奔白石崖复斩级七百余焚其巢而还成化十四年西堡狮子孔洞等苗作乱至次年禽斩贼首阿屯坚娄等以防闻
　　孝宗治十一年普安州土判官隆畅妻米鲁反命尚书王轼等勦平之
　　米鲁者霑益州土知州安民女适畅被出居其父家畅老前妻子礼袭父子不相能米鲁与营长阿保通因令阿保讽礼迎已礼与阿保同烝之畅闻怒立杀礼燬阿保寨阿保挟鲁与其子阿鲊等攻畅畅走云南时东宁伯焦俊为总兵官与巡抚钱钺和解之鲁于道中毒畅死遂与保据寨反畅妾曰适乌生二子别居南安米鲁欲并杀之筑寨围其城又别筑三寨于普安而令阿鲊等防守镇巡以闻发十卫及诸土兵万三千人分道进责安民杀贼自赎民乃攻斩阿保父子于查剌寨米鲁亡走焦俊等责安民献鲁民阴资鲁兵五百袭杀适乌及其二子据别寨杀掠又自请袭为女土官镇巡官皆受鲁赂请宥鲁严防切责必得鲁乃已贵州副使刘福阴索赂于鲁故缓师贼益炽官兵败于阿马坡都指挥呉逺被掳普安防防帝命轼等进勦破二十余寨鲁窜马尾笼官兵围之就禽伏诛安民自辩得赦
　　都匀
　　明成祖永乐十一年改都匀指挥使属贵州
　　都匀元曰都云洪武十九年置安抚司二十九年改军民指挥使司属四川至是隶贵州治七年置府领州二曰麻哈曰独山即合江洲陈防烂土长官司地领县一曰清平即清平长官司地领长官司八属府者曰都匀曰平浪曰邦水曰平州六洞属独山者曰九名九姓曰丰宁属麻哈者曰乐平曰平定
　　宣宗宣德元年平浪贼乱官军平之
　　先是洪武二十二年都督何福讨都匀叛苖收降寨洞一百五十二处二十三年城都匀卫二十五年九名九姓蛮乱命何福平之二十八年丰宁三蓝等寨乱命顾成平之二十九年平浪蛮杀土官都指挥程暹平之永乐四年镇逺侯顾成招谕合江州十五寨来归至是平浪贼纪那阿鲁等占副长官地杀掠叶果诸寨招谕不听诏萧授平之七年陈烂土副长官张勉奏所司去卫逺地连古州生苗与广西獠洞近化从寨长韦翁同等煽乱乞立堡并请调泗城州土兵一千镇守从之九年翁同纠下髙大刀蛮合广西贼韦万良等恣杀掠官军讨禽万良等三人翁同遂听抚而落昌蔡郎等四十寨仍聚众拒敌总兵萧授遣指挥讨之
　　宪宗成化十四年都匀苗贼作乱命讨之
