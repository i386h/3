<!-- { "loadSidebar": true } -->
　　【臣】等谨按昏钞例应焚毁然亦有未烧而借以救急者天厯二年闗中饥贫民乏钞以籴平章奈曼台取官库未燬昏钞五百万缗识以省印给民行用俟官给赈饥钞如数易之又民自持钞出籴稍昏即不用诣库换易则豪猾党蔽易十与五累日不可得中丞张养浩检库中未燬昏钞文可验者得千万余缗悉以印记其背又刻十贯五贯为劵给散贫乏命米商视印记出籴诣库验数易之此皆权以济事化无用为有用也至昏钞存留滋弊故遣官监视焚燬乃又有因此害人者韩若愚为中书左司都事时监烧昏钞者欲取能名槩以所烧钞为伪钞使管库者诬服狱既具若愚知其寃覆之得免死者十余人又江南行台御史许有壬行部至江西防亷访使苗好谦监烧昏钞检视钞者日百余人好谦恐其有弊痛鞭之人畏罪率剔真为伪以迎其意筦库吏榜掠无全肤讫莫能偿有壬覆视率真物也遂释之葢苛刻之吏分外吹求则以除弊之事而反致展转生弊如此
　　顺帝至正元年十二月以在库至元中统钞可支二年住造明年钞本
　　十年十一月更行至正交钞
　　丞相托克托欲更钞法防省院等官共议先是四月左司都事武祺建言钞法自世祖时除拨支料本倒易昏钞外有合支名目于宝钞总库料钞转拨所以钞法疏通比年不与转拨故民间流转者少致伪钞滋多遂准其言凡合支名目并于总库转支十月吏部尚书偰哲笃复请更钞法至是托克托言更钞法以楮币一贯文省权铜钱一千文钞为母而钱为子众欲迎合托克托意皆唯唯惟国子祭酒吕思诚曰中统至元自有母子上料为母下料为子岂有以故纸为母而立铜为子者且钱钞用法以虚换实其致一也今厯代钱及至正钱中统钞及至元钞交钞分为五项恐下民藏其实而弃其虚非国之利偰哲笃武祺曰至元钞多伪故更之思诚曰至元钞非伪人为伪耳交钞若出亦有伪者矣且至元钞人皆识之交钞人未识其伪滋多武祺又欲钱钞兼行思诚曰钱钞兼行轻重不伦何者为母何者为子偰哲笃曰然则公有何策思诚曰我有三字策曰行不得托克托见其言直犹豫未决御史大夫额森特穆尔讽御史劾思诚狂妄谪外遂定更钞之议下诏【详见钱考】以中统交钞一贯文省权铜钱一千文准至元宝钞二贯至元宝钞通行如故印造交钞令民间通用行之未久物价腾踊值海内大乱军储赏犒毎日印造不可数计交料散满人间京师料钞十锭易斗粟不可得所在郡县皆以物货相贸易公私所积之钞遂俱不行人视之若楮国用由是大乏
　　叶奇子草木子曰元世祖中统至元间立钞法以至元宝为母中统交为子子母相权而行中统二贯准至元二百文一贯准至元一百文行之四五十年中统以费工本多寻不印行独至元钞法通行用以权百货轻重民甚便之至正间丞相托克托入邪臣嘉鲁之説别立至正交钞料至窳恶易败难以倒换遂涩滞不行及兵乱国用不足多印钞以赏兵钞贱物贵无所于授其法遂废葢尝攷之非法之不善也由变通不得其术也元之钞法即宋之交防金之交钞当其盛时皆用钞以权钱及当衰叔财货不足止广造楮币以为费楮币不足以权变百货遂涩而不行职此之由也必也欲立钞法须使钱货为之本如茶盐之有引引至则茶盐立得钞法如此乌有不行之患哉当年变法宜于府县各立钱库贮钱若干置钞准钱引之制如张咏四川行交子之比使富室主之引至钱出引出钱入以钱为母以引为子子母相权以制天下百货出之于货轻之时收之于货重之日权衡轻重与时宜之未有不可行之理也譬之池水所入之沟与所出之沟相等则一池之水动荡流通而血脉常活使所入之沟虽通所出之沟既塞则水死而不通惟有涨满浸淫之患矣当时不知徒加严刑驱穷民以必行刑愈严而钞愈不行元所以卒于无术而亡也
　　陆深续停骖录曰元至正庚寅【十年】间参议嘉鲁以当承平之时无所垂名欲立事功于世首劝托克托开河垦田所费不赀又劝造至正交钞物货腾滞孙承泽春明梦余録曰元世祖造中统交钞以银为率名曰银钞一贯文省准钱一千文值银一两故五十贯为一锭葢是银五十两也后造至元钞大行以一当五名曰金钞子至顺帝至正中中统以废改造至正印造中统交钞名曰新钞二贯准旧钞十贯以至料钞十锭易斗粟不得
　　【臣】等谨按元史托克托传云偰哲笃建言更造至正交钞叶氏亦云别立至正交钞而志载偰哲笃语无明文纪于更制时仍云中统交钞殊不了了孙氏乃云改造至正印造中统交钞文虽累而义则详葢臣民皆称至正交钞而朝廷仍称中统交钞钞名之仍中统犹年号之袭至元无其实而有其名其治乱通塞固自判然矣
　　十七年四月京师立便民六库倒易昏钞
　　至明年又命诸路拨降钞本畀平准行用库倒易昏币布于民间
　　十八年二月陜西置局印钞
　　中书省奏陜西军旅事殷去京道逺供费艰难请就本省造钞为便遂分户部宝钞库等官置局印钞元史食货志曰元初有行用钞其制无文籍可考世祖中统元年始造交钞以丝为本毎银五十两易丝钞一千两诸物之直并从丝例是年十月又造中统元宝钞其文以十计者四曰一十文二十文三十文五十文以百计者三曰一百文二百文五百文以贯计者二曰一贯文二贯文【按王文统传云中统交钞自十文至二贯文凡十等此所载止九等首尾虽合中间当有脱误文统传及续通鉴纲目俱不详列俟别考】毎一贯同交钞一两两贯同白银一两又以文绫织为中统银货其等有五曰一两二两三两五两十两毎一两同白银一两而银货葢未及行五年设各路平准库主平物价使相依准不至低昂仍给钞一万二千绽为钞本至元十二年添造厘钞其例有三曰二文三文五文初钞印用木为板十三年铸铜易之十五年以厘钞不便于民复命罢印然元宝交钞行之既久物重钞轻二十四年遂改造至元钞自二贯至五文凡十有一等与中统钞通行每一贯文当中统钞五贯文依中统之初随路设立官库贸易金银平准钞法毎花银一两入库其价至元钞二贯出库二贯五文赤金一两入库二十贯出库二十贯五百文伪造者处死首告者赏钞五锭仍以犯人家产给之其法为最善至大二年武宗复以物重钞轻改造至大银钞自二两至二厘【按武宗本纪作一厘此云二厘当系误刻观志又云至大通寳钱一文准至大银钞一厘可见】定为一十三等每一两准至元钞五贯白银一两赤金一钱元之钞法至是葢三变矣大抵至元钞五倍于中统至大钞又五倍于至元未及期年仁宗即位以倍数太多轻重失宜遂有罢银钞之诏而中统至元二钞终元世常行焉凡钞之昏烂者至元二年委官就交钞库以新钞倒换除工墨三十文三年减为二十文二十二年复増如故其贯百分明微有破损者并令行用违者罪之所倒之钞每季各路就令纳课正官解赴省部焚燬隶行省者就焚之大德二年户部定昏钞为二十五样泰定四年又定焚毁之所皆以亷访司官监临隶行省者行省官同监其制之大畧如此
　　范济曰元时造钞子母相权官民通用务在新者无冗旧者无废其法日造万锭计官吏俸给内府供用各王嵗赐出支若干天下日收税课若干各银场窰冶日该课程若干计民间所存贮者万无百焉以此愈久新旧行之无厌由计虑之得其宜也洎辛夘兵起天下分而楮币无所施矣钱
　　世祖至元十四年四月禁江南行用铜钱
　　【臣】等谨按是时将行钞法于江南故也至十七年遂命废宋铜钱
　　是年日本遣商人持金来易铜钱许之
　　至十九年又用左丞耿仁言以钞易铜钱令市舶司以钱易海外金珠货物仍听舶户通贩抽分二十三年乃禁海外博易者毋用铜钱武宗至大二年九月诏海舶兴贩铜钱下海者禁之
　　二十二年正月中书右丞卢世荣请铸铜钱
　　先是中统元年监察御史多尔济巴勒请铸钱币至是世荣亦言钞法虚弊宜括铜铸至元钱与钞参行帝然之既而不果
　　二月拘收天下铜钱
　　先是十七年正月诏括江淮铜及铜钱铜器至是用卢世荣言诏天下拘收铜钱至九月又勅但拘收铜钱余铜器听民仍用
　　二十三年十二月议更钞用钱
　　吏部尚书刘宣议曰钞法稍有滞碍即须用见钱今必欲创造新钞用权旧钞只是改换名目无金银作本称提军国支用不复抑损三数年后亦如元宝【谓中统钞】矣宋金之弊足为殷鉴铸造铜钱又当详究秦汉隋唐金宋利病国朝废钱已久一且行之恐工费不赀大抵利民权物其要自不妄用始若欲济邱壑之用非惟铸造不敷抑亦不久自弊矣属僧格谋立尚书省以专国柄钱议遂罢
　　武宗至大三年正月初行钱法
　　先是成宗大德十一年十一月【时武宗已即位】库尔巴雅尔请更用银钞铜钱集议不行及约苏等更钞法并议铸钱至大二年九月大都立资国院山东河东辽阳江淮湖广川汉立泉货监六产铜之地立提举司十九十月以行铜钱法诏天下御史言至大银钞始行品目烦碎民犹未悟而又兼行铜钱虑有相妨又民间拘铜器甚急弗便有防与省臣议之至是遂铸钱二等曰至大通宝者一文准至大银钞一厘曰大元通宝者一文准至大通宝钱一十文歴代铜钱悉依古例与至大钱通用其当五当三折二并以旧数用之至八月行用铜钱诏谕中外
　　【臣】等谨按武宗钱凡二品以至大通宝为文者楷书以大元通宝为文者西番篆书
　　四年四月【时仁宗已即位】罢至大钱【详见钞考】
　　时约苏既诛遂罢至大银钞并钱罢之礼部尚书多尔济曰法有便否不当视立法之人为废置银钞固当废铜钱与楮币相权而行古之道也何可遽废耶言虽不用时论是之
　　元史货食志曰元之交钞宝钞虽皆以钱为文而钱则弗之铸也武宗至大三年初行钱法立资国院泉货监以领之明年仁宗复下诏以鼓铸弗给新旧恣用其弊滋甚与银钞皆废不行所立院监亦皆罢革而专用至元中统钞云
　　顺帝至正十年十月置诸路宝泉都提举司于京城明年十月又立宝泉提举司于河南行省及济南冀宁等路凡九浙江江西湖广行省等处凡三
　　十一月铸至正通宝钱
　　先是三年翰林侍讲学士揭傒斯请兼行新旧铜钱以救钞法之弊不行至是更定钞法并令铸钱下诏曰我世祖颁行中统交钞以钱为文虽鼓铸之规未遑而钱币兼行之意已具后造至元宝钞以一当五名曰子母相权而钱实未用今钞法偏虚民用匮乏爰谋拯弊必合更张仍铸至正通宝钱与厯代铜钱并用以实钞法子母相权新旧相济上副世祖立法之初意
　　十四年十二月罢宝泉司
　　陶宗仪辍耕录曰世祖尝以钱币问太保刘秉忠对曰钱用于阳楮用于阴华夏阳明之区沙漠幽阴之域今陛下龙兴沙漠君临中夏宜用楮币俾子孙世守之若用钱四海且将不靖遂絶不用钱迨武宗颇用之不久辄罢
　　叶子奇草木子曰元朝止行钞法而不铸钱独至大官里行至大二等钱当五以防古字书小钱以楷书及至正官里托克托为相立宝泉提举司铸至正钱值世道变寻亦罢铸
　　十六年二月禁销毁贩卖铜钱











　　钦定续文献通考卷九
　　钦定四库全书
　　钦定续文献通考卷十
　　钱币考
　　明
　　钞【附银】
　　太祖洪武八年三月立钞法
