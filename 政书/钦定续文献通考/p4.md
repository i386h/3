<!-- { "loadSidebar": true } -->
　　先是二年五月有言以用度不足奏预借河北东西路中都租税帝以国用虽乏民力尤艰不允至是立通检法帝又问叅知政事魏子平曰古者税什一而民足今百一而民不足何也子平对曰什一取其公田之入今无公田而税其私田为法不同古有一易再易之田中田一年荒而不种下田二年荒而不种今乃一切与上田均税之此民所以困也
　　至宣宗时平章政事珠格髙琪又欲从言事者嵗阅民田征租防知政事髙汝砺言国朝自大定通检后十年一推物力惟其贵简静而重劳民耳今言者请如河北嵗括实种之田计数征敛即是常时通检毋乃骇人视聴使之不安乎且河南河北事体不同河北累经刼掠戸口亡匿田畴荒废差调难依原额故为此权宜之计葢军储不加多且地少易见也河南自车驾巡幸以来百姓辏集凡有闲田及逃戸所弃耕垦殆徧各承原戸输租其所征敛皆准通推之额虽军马益多未尝缺悮讵宜一槩动扰若恐豪右蔽匿而逋征赋则有司检括亦岂尽实但严立赏罚许其自首及聴人吿捕犯者以盗军储坐之地付告者自足使人知惧而赋悉入官何必为是纷纷也抑又有大不可者三如毎嵗检括则夏田春量秋田夏量中间杂种亦且随时量之一嵗中畧无休息民将厌避耕种失时或止耕膏腴而弃其余则所收仍旧而所输益少一不可也检括之时县官不能家至户到里胥得以暗通货赂上下其手虚为文具转失其真二不可也民田与军田犬牙相错彼或隂结军人以相冒乱而朝廷止凭有司之籍倘或临时少于元额则资储阙误必矣三不可也夫朝廷举事务在必行既行而复中止焉岂善计哉议遂寝
　　六年五月诏将幸银山诸扈从军士赐钱五百贯有损苖稼者并偿之
　　又八年七月秋猎谕防检司曰沿路禾稼甚佳扈从人少有蹂践则当汝罪二十五年六月猎近山见田垅不治命笞田者
　　十三年十月勅州县官不尽力督赋致逋悬者止其俸俟征足然后给之
　　二十年三月以户部尚书曹望之言减鄜延及河东南路税五十二万余石増河北西路税八万八千石诏诸税非闗边要地者除当储数外聴民从便折纳旧制夏秋税纳麦粟草三色戸部以各处所须之物不一令以诸所用物折纳至大定二十九年上封事者言其不可户部谓如此则诸路所须之物要当和市转扰民矣遂命太府监应折纳之物令所属计置而罢他应折纳者
　　二十三年七月命推排上京诸路牛具数
　　先是二十年定功授世袭穆昆许以亲族从行当给以地者除牛九具以下全给十具以上四十具以下者则于官豪之家量拨地六具与之二十一年帝谓宰臣曰前时一岁所收可支三年比闻今岁山西丰稔所获可支三年此间地一岁所获不能支半岁而又牛头岁粟每牛一头止令各输三斗又多逋悬此皆逓互隠匿所致当令尽实输之至是年有司奏其事帝谓左丞完顔襄曰卿家旧止七具今定为四十具始令卿等议此而卿皆不欲葢各顾其私尔是后限民口二十五算牛一具至是月尚书省复奏其事帝虑版籍嵗久贫富不同明安穆昆又皆年少不练时事一旦军兴按籍征之必有不均之患乃令验实推排阅其戸口畜牧之数以上京二十二路来上至八月尚书省奏推排定明安穆昆田畆牛具之数明安二百二穆昆千八百七十八田一百六十九万三百八十顷有竒牛具三十八万四千七百七十一在都宗室将军司田三千六百八十三顷七十五畆有竒牛具三百四达喇唐古二部五乣田四万六千二十四顷一十七畆牛具五千六十六
　　二十九年七月【时章宗已即位】减民地税十之一河东南北路十之二下田十之三
　　尚书省奏两路田多峻阪硗瘠者往往再嵗一易若不以地等级蠲除则有不均遂勅以赦书特免一分外中田复减一分下田减二分至明昌元年四月上封事者乞薄民之租税恐仓廪积久腐败省臣奏曰臣等议大定十八年戸部尚书曹望之奏河东及鄜延两路税颇重遂减五十二万余石去年赦十之一而河东瘠地又减之今嵗入度支所余无几万一有水旱之灾既蠲其所入复出粟以赈之非有备不可若复欲减何以待之如虑腐败令诸路以时曝晾毋令致壊违者问如律制可四年十月谕尚书省曰海壖石城等县地瘠民困所种惟黍稗而已及赋于官必易粟输之或令止输所产或依河东路减税定议以闻
　　【臣】等谨按明昌元年事志作大定二十九年据省臣奏云去年赦十之一赦在二十九年则乞薄税事在改元后无疑志误也
　　章宗明昌元年六月诏劝谕民戸栽桑果
　　金制凡桑枣民戸以多植为勤少者必植其地十之三明安穆昆戸少者必课种其地十之一除枯补新使之不缺至是尚书省奏近制以明安穆昆戸不务栽植桑果已令毎十畆须栽一畆今乞再下各路提刑及所属州县劝谕民户如有不栽及栽不及十之三者并以事怠惰轻重罪科之诏可至五年谕尚书省辽东等路女直汉儿百姓并令量力为蚕桑泰和元年六月用尚书省言申明旧制明安穆昆户毎田四十畆树桑一畆毁树木者有禁鬻地土者有刑
　　二年二月勅自今民有诉水旱灾伤者即委官按视其实申所属州府移报提刑司同所属检毕始令翻耕四年五月谕左司徧谕诸路令月具雨泽田禾分数以闻
　　泰和二年六月复谕尚书省诸路禾稼及雨多寡令州县以闻
　　五年二月定长吏劝农殿最
　　能劝农田者毎年穆昆赏银绢十两疋明安倍之县官于本等陞五人三年不怠者明安穆昆迁一官县官陞一等田荒及十之一者笞三十分数加至徒一年三年皆荒者明安穆昆追一官县官以陞等法降之为永格承安二年十二月遣户部侍郎上官瑜体究西京逃亡劝率沿边军民耕种郎中李敬义规措临潢农务泰和元年六月用尚书省言明安穆昆户田多污莱人戸阙乏并坐所临长吏按察司以时劝督有故慢者量决罚之
　　六年正月罢陜西括地
　　又陜西提刑司言本路戸民安水磨油袱所占步数在私地有税官地则有租若更输水利钱银是重并也乞除之省臣奏水利钱银以辅本路之用未可除宜视实占地数除租命他路视此为法
　　承安元年四月初行区田法
　　区田之法见嵇康养生论厯代未有用者明昌三年三月宰执论其法于帝前帝曰所言甚善但恐农民不达此法如可行当徧谕之四年四月上复与宰执言叅知政事胥持国曰今日方之大定间戸口既多费用亦厚若区种之法行良多利益今已令试种于城南之地委官监督民见收成之利当不率而自效矣叅知政事尔佳衡以为若有其利古已行矣且用功多而所种少恐废陇畆田功帝曰姑试行之五年正月遂谕农民使区种从陈言人武陟髙翌所上法验人丁地土多少定数令农田百畆以上如濒河易得水之地须区种三十余畆多种者聴无水之地则从民便仍委各千戸穆昆县官依法劝率至是令男年十五以上六十以下有土田者丁种一畆丁多者五畆止五月观稼于近郊因阅区田次年二月九路提刑焉百禄奏地肥瘠不同乞不限畆数制可泰和四年九月尚书省奏区田之法本欲利民或天旱始用之仓卒施功未必有益且五方地肥瘠不同使皆可以区种农民见利自当勉以效之不然督责虽严亦徒劳耳遂勅所在长官及按察司随宜劝谕亦竟不能行
　　徐光启农政全书曰旧说区田地一畆濶一十五步毎步五尺计七十五尺毎行占地一尺五寸该分五十行长一十六歩计八十尺该分五十三行长濶相接通二千六百五十区空一行种一行又于所种行内隔一区种一区除隔空外可种六百六十二区毎区深一尺用熟粪一升与区土相和布谷均覆以手按实令土种相着苖出看稀稠存留锄不厌烦旱则浇灌结子时锄土深壅其根以防大风揺摆古人依此布种毎区收谷一斗毎畆可收六十石今人学种可减半计虽山陵倾阪及田邱城上皆可为之
　　【臣】等谨按区田虽之自古然非可立为常制设果可行安有收十倍之利而农家不竞趋之者乎考古者不习农事而惟喜新竒遂以是为神术何异慕导引之轻身服饵之却疾而谓神仙可成耶
　　泰和元年六月从尚书省言减牛头税三之一
　　四年以州郡旱播种失期劝行畦种法
　　时自春至夏诸郡少雨御史中丞孟铸奏今岁愆阳已近五月比至得雨恐失播种之期可依种麻菜法择地形稍下处拨畦种谷穿土作井随宜灌溉从之七年河南旱蝗至七月雨诏行省左右司郎中王维翰曰雨虽霑足秋种过时使多种蔬菜犹愈于荒莱也蝗蝻遗子如何可絶旧有蝗处来岁宜菽麦谕百姓使知之至宣宗兴定元年四月单州雨雹伤稼遣官劝谕改莳秋田官给其种武原县雨雹亦如之四年河南水灾命唐邓裕蔡息夀頴亳及归徳府被水田已燥者布种未渗者种稻复业之戸免本租及一切差发能代耕者如之有司擅科者以违制论阙牛及食者率富者就贷
　　四月河东按察司张行信奏徐邳地下宜麦税粟者许纳麦以便民命议行之
　　七年三月初定虫蝻生发地主及邻主首不申之罪至六月遣使捕蝗次年四月诏谕有司苗稼方兴速遣官分道巡行农事以备虫蝻七月更定虫蝗生发坐罪法又颁捕蝗图于中外
　　宣宗贞祐三年十月从御史田逈秀请军需徴调先期告民
　　逈秀言方今军国所需一切责之河南有司不恤民力征调太急促其期限痛其捶楚民既罄其所有而不足遂使奔走旁求于他境力竭财殚相继散亡禁之不能止也乞自今凡科征必先期告之不及者皆罢庶民力寛而逋者可复诏可
　　兴定三年正月税民种地畆议行均输
　　尚书右丞领三司事侯挚言河南军民田总一百九十七万顷有竒见耕种者九十六万余顷上田可收一石二斗中田一石下田八斗十一取之嵗得九百六十万石自可优给岁支且使贫富均大小各得其所在东平尝试行二三年民不疲而军用足诏有司议行之
　　时刘从益为叶县令自兵兴戸减三之一田不毛者万七千畆有竒其岁入七万石如故从益请于大司农为减一万流亡归者四千余家
　　八月谕三司行部官劝民种麦无种粒者贷之
　　至五年十月谕宰臣曰比欲民多种麦故令所在官贷易麦种今闻实不贷与而虚立案簿反收其数以补不足之租其遣使究治
　　四年十二月镇南军节度使温特赫思敬请民输税者止输本郡
　　思敬言今民输税其法大抵有三上戸输逺仓中戸次之下戸最近然近者不下百里逺者数百里道路之费倍于所输而雨雪有稽违之责遇贼有死伤之患不若止输本郡令有司检算仓之所积称屯兵之数使就食之若有不足则增敛于民民计所敛不及道里之费将忻然从之矣
　　元光元年诏有司不俟麦熟征租者罪之
　　时有司征租急民多不待熟刈之以应限是年麦将熟乃谕州县有犯者以慢军储治罪至九月南京司农卿李蹊言按齐民要术麦晩种则粒小而不实故必八月种之今南路当输秋税百四十余万石草四百五十余万束皆以八月为终限若输逺仓及泥淖往返不下二十日使民不暇趋时是妨来岁之食也乞寛征敛之限使先尽力于二麦不从
　　哀宗正大四年三月征夏税二倍
　　元之取民大率以唐为法其取于内郡者曰丁税曰地税仿唐之租庸调也取于江南者曰秋税曰夏税仿唐之两税也
