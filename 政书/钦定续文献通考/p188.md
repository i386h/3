<!-- { "loadSidebar": true } -->
　　【臣】等谨按马端临考所载学士院官制不一今以宋史考之南渡后有显文阁学士以辽金元明四史考之则各有翰林院即端临所谓学士院之翰林至若史官及集贤文马考分中书门下省今考辽金各有国史院元以翰林院兼之则端临所称史官金有集贤文二院元有集贤院明有文馆以其无所属故与国史并附辑于翰林之后此则随类变通者也其殿阁诸学士仍从旧例
　　宋度宗咸淳元年六月名理宗御制之阁曰显文置学士直学士待制直阁等官
　　辽大林牙院掌文翰之事官有北面都林牙承旨北面林牙左林牙右林牙
　　【臣】等谨按辽史百官志林牙修文告是时尚未有汉制也
　　南面翰林院掌天子文翰之事官有翰林都林牙南面林牙翰林学士承旨翰林学士翰林祭酒知制诰【臣】等谨按百官志有翰林画院见圣宗开泰七年翰林画院待诏陈升翰林医官见天祚帝保大二年提举翰林医官李奭云
　　金翰林学士院翰林学士承旨掌制撰词命凡应奉文字衔内带知制诰【直学士以上同】翰林学士翰林侍读学士翰林侍讲学士翰林直学士翰林待制分掌词命文字分判院事衔内亦带知制诰翰林修撰掌与待制同【自直学士至修撰俱不限员】又有应奉翰林文字
　　海陵天徳二年命翰林学士院自侍读学士至应奉文字通设汉人十人女直契丹各七人
　　元翰林兼国史院承旨六人学士二人侍读学士侍讲学士直学士各二人
　　属官待制五人修撰三人应奉翰林文字五人编修官十人检阅四人典籍二人经歴都事各一人世祖中统初以王鹗为翰林学士未立官署至元六年置承旨三人学士侍读学士侍讲学士直学士各二人十四年增承旨一人十六年增侍读学士一人十七年增承旨二人二十年省并集贤院为翰林国史集贤院二十一年增学士二人二十二年复分立集贤院二十三年増侍讲学士一人二十六年置官吏五人掌管教习亦思替非文字二十七年增承旨一人大徳九年改典簿为司直置都事一人至大元年置承旨九人皇庆元年改司直为经歴延祐元年别置囘囘国子监学以掌亦思替非官属归之五年置承旨八人后定置官如前
　　防古翰林院掌译写一切文字及颁降玺书并用防古新字仍各以其国字副之承旨七人学士侍读学士侍讲学士直学士各二人待制四人修撰二人应奉五人经歴都事各一人承发架阁库管勾一人
　　其属二防古国子监防古国子学【俱详国子监门】
　　至元八年始立新字学士于国史院十二年别立翰林院置承旨直学士各一人待制二人修撰一人应奉四人十八年增承旨一人学士三人二十九年增承旨侍读学士各一人三十年增管勾一人大徳九年増司直都事各一人皇庆元年设官二十有八延祐二年改司直为经歴后定置官如前
　　眀翰林院翰林学士一人侍读学士侍讲学士侍读侍讲各二人史官修撰编修检讨【无定员】庻吉士【亦无定员】五经博士九人【世袭别见】典籍二人侍书二人【不常设】待诏六人【不常设】孔目一人
　　学士掌制诰史册文翰之事以考议制度详正文书备天子顾问凡经筵日讲纂修实録玉牒史志诸书编纂六曹章奏皆奉勅而统承之诰勅以学士一人兼领【正统中王直王英以礼部侍郎兼学士专领诰勅后罢治七年复设正德中白钺费宏等由礼部尚书入东阁专典诰敕嘉靖六年复罢以讲读编检等官管之】大政事大典礼集诸臣防议则与诸司叅决其可否车驾幸太学听讲凡郊祝庆成诸宴则学士侍坐于四品京卿上侍读侍讲掌讲读经史修撰编修检讨谓之史官掌修国史凡天文地理宗潢礼乐兵刑诸大政及诰勅书檄批荅王言皆籍而记之以备实録国家有纂修著作之书则分掌考辑撰述之事经筵充展卷官乡试充考试官防试充同考官殿试充收卷官凡记注起居编纂六曹章奏誊黄册封等咸充之庶吉士读书翰林院以学士一人教习之五经博士初置五人各掌专经讲议继以优给圣贤先儒后裔世袭不治院事侍书掌以六书供事待诏掌应对孔目掌文移呉元年初置翰林院设学士侍讲学士直学士修撰编修典簿洪武二年增设承旨待制应奉典籍等官十三年増设检阅十四年革承旨直学士待制应奉检阅典簿设孔目五经博士侍书待诏检讨令编修检讨典籍同左春坊左司直即正字赞读考驳诸司奏启平允则署其衔曰翰林院兼平驳诸司文章事某官某列名书之十八年更定员数【如前所列独未有庶吉士】以侍读先侍讲建文时仍设承旨改侍读侍讲两学士为文学博士设文翰文史二馆文翰以居侍读侍讲侍书五经博士典籍待诏文史以居修撰编修检讨改孔目为典簿及中书舍人为侍书以翰林又设文渊阁待诏及拾遗补阙等官成祖初复旧其年九月特简讲读编检等官叅预机务【简用无定员】谓之内阁然解缙胡广等既直文渊阁犹相继署院事至洪熈以后杨士竒等加至师保体絶百僚始不复署正统七年翰林院落成学士钱习礼不设杨士奇杨荣公座曰此非三公府也二杨以闻乃命工部具椅案礼部定位次以内阁固翰林职也【嘉隆以前文移闗白犹称翰林院以后则竟称内阁矣】其在六部自成化时周洪谟以后礼部尚书侍郎必由翰林吏部两侍必有一由于翰林其由翰林者尚书则兼学士【六部皆然】侍郎则兼侍读侍讲学士其在詹事府暨坊局官视其品级必带本院衔【詹事少詹事带学士衔春坊大学士不常设庶子谕徳中允赞善洗马等则帯讲读学士以不至编检衔】廖道南殿阁词林记曰国朝两制悉归本院非鸿胪歴显秩者不得掌而以中书主誊写呉元年十二月开读诏赦前期本院官承制草诏及文武官除授合用诰命勅命皆即日撰写故学士陶安宋濂軰皆曰知制诰于时封拜无虚日安等常撰拟诰命千余首以待而犹不足乃使诸儒士在馆者分局代为之其后定一考封赠之制初除授所领诰敇皆革去于是其务稍省矣永乐初内阁七人掌内外两制杨荣金幼孜诸人自署职衔亦曰知制诰用洪武时故事也仁宗始命内阁专典内制而择学士一人专管文官诰敕正统以后罢之文官诰敕皆属内阁如永乐时治七年复设以学士年深或尚书侍郎兼者为之亦得以知制诰自署两制遂稍分矣
　　又曰本院官特清贵旧不轻改擢学士官虽五品序秩于尚书之上洪武三年以太常寺卿魏观为侍读学士六年以兵部尚书乐韶鳯为侍讲学士吏部尚书詹事为学士承旨八年以广西按察司佥事答禄与权为修撰十三年以山西右布政使赵新为修撰十六年以佥都御史茹太素为检讨三十四年以佥都御史凌汉为左赞善盖本院革承旨后为五品衙门庶僚以学行着闻而改擢者品秩大都由尊及卑盖崇儒右文之体当如是也永乐初进高庙实録犹先学士王景而后及礼部尚书李至刚其尊重可知曽以状元及第官侍从将二十年始得侍讲学士帝顾左右曰曽也与学士矣意犹谓其早也是时燕邸左长史金忠不得厠名翰林惟拜工部宣宗虽擢张瑛入翰林以尝为詹事府旧僚采故也景帝兴自郕邸其左长史仪铭亦官止礼部左侍郎未有遽擢为学士者其后一日拜六学士时人以为名器之滥窃谓慎重名器当自本院始
　　史官自洪武十四年置修撰三人编修检讨各四人其后由一甲进士除授及庶吉士留馆授职往往溢额无定贠嘉靖八年复定讲读修撰各三人编修检讨各六人皆从吏部推补如诸司例然未几即以侍从人少诏采方正有学术者以充其选因改御史胡经员外郎陈束主事唐顺之等七人俱为编修以后仍循旧例由庶吉士除授卒无定额崇祯七年又考选推官知县为编修检讨盖亦创举非常制也殿阁词林记曰自呉元年置院以来官不必备惟侍从儒学之臣最重必如所谓明仁义礼乐通古今治乱文章议论可以决疑定防论道经邦者始可处之故洪武永乐宣徳间虽待诏孔目不轻授人凡居是职者咸知自重若遽鳃鳃焉有出位之图殊非建官之意也尝考周官内史掌王八柄之法以诏王治凡命诸侯及孤卿大夫则策命之邱濬曰八柄诏于冡宰内史复掌以诏王盖史官公论之所出爵禄废置生杀予夺之柄有所不公直以笔之呉澄谓内史为翰林之职盖以其策命诸侯孤卿大夫犹学士之草制诏也然谓之史乃掌文书赞治之名今制并史馆于翰林其亦此意与春明梦余録曰明改学士院为翰林院凡代言之官【学士】经筵之职【讲读】秘书之属【五经博士典籍】著作起居之任【侍书待诏】并属于翰林至升转之例初编修九年升侍讲检讨九年升修撰既升修撰矣与状元径授修撰者又皆九年方升中允成化二年童縁以修撰升谕德后遂为例至治中改正必二十六七年方升五品学士【此载在杨文襄召对録者】故当时词臣廻翔禁林晓畅典故及至宣麻卓有可观
　　庶吉士自洪武初有六科庶吉士十八年以进士在翰林院承敕监等近侍衙门者俱称庶吉士永乐二年始定为翰林院庶吉士选进士文学优等及善书者为之三年试之其留者二甲授编修三甲授检讨不得留者则为给事中御史或出为州县宣徳五年始命学士教习万厯以后掌教习者专以吏礼二部侍郎二人
　　殿阁词林记曰洪武初以诸进士未更事欲优待之俾观政于诸司候谙练然后任之其在本院承敇监等近侍衙门者采书经庶常吉士之义俱改称庶吉士其在六部及诸司者则仍称进士永乐初择本院庶吉士二十五人暨首甲三人俾进学内阁周忱自陈愿与其列遂増忱为二十九人命学士解缙领其事宣徳中三科进士选入翰林为庶吉士者二十八人犹有选入六科近侍诸衙门庶吉士十二人其出旧科者一萧镃也惟镃授编修是科以后始定庶吉士止入翰林然四年七年十年进士皆不选自宣徳以前留官翰林者鲜兼授部属中书等官正统间始有授科道者成化后不授中书正徳辛未丁丑止授科道而无部属辛巳仍复兼授焉盖国初最重庶吉士之选虽二甲第一人及防元或选而不预或预而不留其严如此
　　南京翰林院学士一人不常置以翰林坊局官署职孔目一人
　　国史院
　　辽南面国史院有监修国史史馆学士修撰修国史等官
　　【臣】等谨按帝纪太宗防同四年诏有司编始祖奇善汗事迹圣宗统和八年北府宰相室昉进所撰实録二十卷帝诏凡已奏事附日厯细事不书兴宗重熈中命耶律古裕萧罕嘉努等编辽国上世事迹及诸帝实録道宗太康初进上之清寜五年耶律孟简疏言本朝之兴几二百年宜有国史以垂后世乃编耶律赫噜乌哲休格三人行事以进遂命置局编修皆辽史之可考者至于道宗初罢史官预闻朝议俾问宰相而后书之则大失记言记动之意矣
　　金国史院有监修国史掌修国史事修国史掌修国史判院事同修国史二人【女直汉人各一人承安四年更拟女直一人罢契丹同修国史】编修官八人【女直汉人各四人明昌元年罢契丹编修三人添女直一人】检阅官又修辽史刋修官一人编修官三人
　　国史院先尝以谏官兼其职明昌元年诏谏官不得兼恐以其奏章私溢已美故也
　　元国史院以翰林兼之【已见前】
