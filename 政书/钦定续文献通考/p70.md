<!-- { "loadSidebar": true } -->
　　凡矾货卖讫限十日将引赴所在官司缴纳批抹如违限不缴纳者笞四十凡货卖之处辨课官司随时批騐引目依例收税许令发卖违者杖六十防没一半其北矾犯界侵夺南矾者罪亦如之凡提防正官禁治不严致有私矾生发取招防罪几官吏权势之家诡名搀买亏官损民依盐法科防
　　【臣】等谨按成宗本纪大徳元年十二月中书省同河南平章孛罗欢等言无为矾课初嵗入为钞止一百六十锭续增至二千四百锭大率敛富民尅吏俸停灶戸工本以足之宜减其数帝令遣人覈寔今以食货志天歴元年嵗课之数考之仍二千四百有奇当时无为矾课究未尝减也











　　钦定续文献通考卷十九
<史部,政书类,通制之属,钦定续文献通考>
　　钦定四库全书
　　钦定续文献通考卷二十
　　征考
　　盐鐡矾
　　明太祖辛丒嵗二月始立盐法置局设官令二十取一以资军饷
　　既而倍征之用处州守胡深言复初制
　　丙午嵗二月置两淮都转运盐使司
　　两淮所辖分司三曰泰州淮安通州批騐所二曰仪徴淮安盐塲三十曰富安拼茶安丰角斜梁垜东防何垜小海草堰丁溪【以上属泰州】白驹五佑刘荘庙湾莞渎徐渎浦板浦临洪新兴【以上属淮安】吕泗余东余中余西金沙西亭石港马塘掘港丰利天赐【以上属通州】各盐课司一
　　【臣】等谨按明防典天赐塲宪宗成化十八年开设是所云盐塲三十不尽为洪武时所定也
　　洪武时两淮嵗办大引盐三十五万三千余引孝宗治时改办小引盐倍之神宗万厯时同【毎引四百斤为大引二百斤为小引】其盐行直之应天宁国太平扬州鳯阳庐州安庆池州淮安九府滁和二州江西湖广二布政司河南之河南汝寜南阳三府及陈州至英宗正统二年贵州亦食淮盐宪宗成化十八年湖广衡州永州改行海北盐武宗正徳二年江西赣州南安吉安改行广东盐所输边甘肃延绥寕夏宣府大同辽东固原山西神池诸堡上供光禄寺神宫监内官监嵗入太仓余盐银六十万两
　　【臣】等谨按实録湖广江西初全省俱行淮盐正徳中因两广用兵于是设立盐厰广西则于梧州许行衡永二府广东则于潮州南雄许行南赣二府又増袁吉衡三府是后衡吉诸府屡改不定又河南南阳汝寕二府初食淮盐后食觧盐亦时有更易云
　　呉元年置两浙都转运盐司于杭州
　　两浙所辖分司四曰嘉兴松江寕绍温台批騐所四曰杭州绍兴嘉兴温州盐塲三十五曰仁和许村【以上属本司】西安鲍郎芦沥海沙横浦【以上属嘉兴】下沙塲二塲三塲青村袁浦浦东天赐青浦【以上属松江】西兴钱清三江曹娥龙头石堰穿山玉泉大嵩鸣鹤清泉长山【以上属寕绍】永嘉双穂长林黄岩杜渎长亭天富南监天富北监【以上属温台】各盐课司一
　　【臣】等谨按初设时尚有昌国正监及岱山芦花西路四处成祖永乐五年九月始设青浦塲至英宗正统四年革岱山芦花二塲归大嵩塲催办五年革昌国塲归穿山塲管理添设下沙二塲三塲
　　洪武时两浙嵗办大引盐二十二万四百余引治时改办小引盐倍之万厯时同其盐行浙江及直之松江苏州常州镇江徽州五府及广徳州江西之广信府所输邉甘肃延绥寕夏固原山西神池诸堡嵗入太仓余盐银四十万两
　　洪武初年定盐引条例
　　凡两淮运司遇客商贩盐毎二百斤为一引给与半印引目纳官本米若干入仓即给引支盐各塲灶丁除正额盐外将余盐夹带出塲及货卖者绞百夫长知情容纵通同货卖者同罪两隣知而不首者杖一百充军守御官吏廵获私盐犯人绞有军器者斩盐货车船头匹没官常人捉获者赏银一十两仍追究是何塲分所卖依律处断凡起运官盐毎引四百斤带耗盐一十斤为二袋客盐毎引二百斤为一袋经过批騐所依数挚掣经过官司俱辨騐盐引如无批騐挚掣印记者笞五十押囬盘騐如军民权豪势要乗坐无引私盐船只不伏盘騐者发烟瘴充军有官者依上断罪罢职凡偷取官运盐货或将沙土插和扺换者计赃比常盗加一等如系客商盐货以常盗论客商将买到官盐插和沙土货卖者杖八十又客商兴贩不许盐引相离违者同私盐追断卖毕五日内不缴退引者杖六十将旧引影射盐货同私盐论伪造引者斩诸人买食私盐减贩私人罪一等因而贩卖者绞
　　【臣】等谨按是时定为则例法綦严矣然考实録洪武三年有卖私盐者于法当诛有司请如律帝曰彼皆细民恐衣食不足而轻犯法姑杖之发戍兰州六年正月江西行省民坐沮壊盐法刑官拟以乱法罪当死帝曰愚民无知犯法如赤子无知入井岂宜遽以死罪论之法司执奏不已帝曰有罪而杀国之常典然有可以杀可以无杀彼愚民沮壊盐法原其情不过为贪利耳初无他心乃免死输作临濠葢法虽严而用法自有权也
　　二年正月置长芦河东二都转运盐使司及广东海北盐课提举司
　　长芦所辖分司二曰沧州青州批騐所二曰长芦小直沽盐塲二十三曰利民阜民利国海丰益民深州海盈海阜润国阜财富民海润【以上属沧州】越支恵民石碑岩镇兴国富国厚财丰财三义沽芦防济民归化【以上属青州】各盐课司一洪武时嵗办大引盐六万三千一百五十三引有竒治时改办小引盐一十八万八百余引万厯时同其盐行北直及河南之彰徳卫辉二府所输邉宣府大同蓟州上供郊庙百神祭祀内府馐膳及给百官有司嵗入太仓余盐银一十二万两
　　河东所辖觧盐初设东塲分司于安邑永乐时増设西塲于觧州寻复并于东正统六年复置西塲分司治二年増置中塲分司
　　【臣】等谨按实録二十五年二月御史李谦言河东觧州盐池西属觧州东属安邑盐夫一万七千二百五丁捞盐之所凡三百有四嵗办盐一十五万二千引縁盐所产本系一池中分两界而运司设于安邑止于东池捞盐然西池地髙水浅盐花易结倍于东池宜别设西塲于觧州于原额上再加一倍其捞盐人夫除额定外于附近州县人民内量拨丁夫协办实为公私两便从之是増设西塲不自成祖时始也又防典成化二十二年添设河东觧盐中塲仓并大使副使各一员増嵗办盐课一十一万六十引共为四十二万引自増置中塲亦不自治时始苐置分司并给印信则在治元年耳
　　洪武时嵗办小引盐三十万四千斤治时増八万引万厯时又増二十万引其盐行陜西之西安汉中延安鳯翔四府河南之归徳怀庆河南汝寕南阳五府及汝州山西之平阳潞安二府泽沁辽三州地有两见者盐得兼行穆宗隆庆中延安改食灵州池盐愍帝崇祯中鳯翔汉中二府亦改食灵州盐嵗入太仓银五千余两给宣府镇及大同代府禄粮扺补山西民粮银共一十四万有竒
　　广东所辖盐塲十四曰靖康归徳东莞黄田香山双恩咸水海宴矬峒淡水石桥龙井招收小江海北所辖盐塲十五曰白石白沙西盐白皮武郎东海官寨丹兠北茂茂晖蚕村调楼大小英感恩陈村乐防博顿兰馨三村马袅新安临川各盐课司一洪武时广东嵗办大引盐四万六千八百余引海北二万七千余引治时广东如旧海北一万九千四百余引万厯时广东小引生盐三万二百余引熟盐三万四千六百余引海北小引正耗盐一万二千四百余引盐行广州肇庆恵州韶州南雄潮州六府海北盐行广东之髙雷亷琼四府湖广之桂阳郴二州广西之桂林栁州梧州浔州庆逺南寕平乐太平思明镇安十府田龙泗城奉议利五州嵗入太仓盐课银一万一千一百七十八两
　　十二月置山东福建都转运盐使司及灵州盐课提举司
　　山东所辖分司二曰胶莱滨乐批騐司一曰泺口盐塲十九曰信阳涛洛石河行村发寕西由海沧【以上属胶莱】官防固堤王家冈新镇寕海髙家港丰国永阜富国丰民利国永利【以上属滨乐】各盐课司一洪武时嵗办大引盐一十四万三千三百余引治时改办小引盐倍之万厯时为九万六千一百余引其盐行山东直徐邳宿三州河南开封府后开封改食河东盐所输邉辽东及山西神池诸堡嵗入太仓余盐银五万两
　　福建所辖盐塲七曰上里浯州海口牛田恵安州浔美各盐课司一洪武时嵗办大引盐一十万四千五百余引治时増七百余引万厯时减一千引引分依山附海依山纳折色附海行本色万厯时亦改折色其盐行境内嵗入太仓银二万二千余两陜西灵州有大小盐池又有漳县及西和盐井洪武时灵州嵗办盐二百八十六万七千四百余斤漳县五十一万五千六百余斤西和一十三万一千五百余斤治时同万厯时三处共办一千二百五十三万七千六百余斤其盐行陜西之巩昌临洮二府及河州嵗觧寕夏延绥固原饷银三万三千余两
　　三年九月始募商纳米中盐
　　中书省言河南陜西军储请募商人输粮而与之盐凡河南府一石五斗开封府及陈桥仓二石五斗西安府一石三斗者并给淮浙盐一引河东觧盐储积甚多亦宜募商中纳凡输米西安鳯翔二府二石河南平阳怀庆三府二石五斗蒲觧陜三州三石者并给觧盐一引至十二月户部言察罕诺尔之地有大小盐池请设盐课提举司専事煎办募商人入粟中盐粟不足则以金银布帛马驴牛羊之类騐直徴之是年山西行省又请令商人于大同仓入米一石太原仓入米一石三斗给淮盐一小引诏从之乃召商输粮给以盐引谓之开中其后各行省邉境多用此例盐法邉计相辅而行自此始至四年二月又定淮浙山东中盐例商人输米临濠开封陈桥襄阳安陆荆州归州大同太原孟津北平河南府陈州北通州诸仓计道里逺近自五石至八斗有差五月又从中书省言募商于延安庆阳平原寕夏临洮巩昌纳米七斗兰县四斗灵州六斗并于灵州给盐一引巩昌临洮兰县纳米一石五斗漳县一石八斗西和二石并于漳县西和给盐一引仍命工部铸给铜版九年五月中书省言兰县河州旧募商人中盐毎引计米一石道逺费重故商人稀少宜减其数庻邉储可积遂命减淮盐二斗浙盐三斗河东盐十之四十年十月召商纳米于海南各仓毎引琼州二石儋州一石八斗万州一石五斗十四年二月定输粟凉州衞毎一引米二斗五升梅川三斗五升临洮府七斗河州四斗十五年二月以大军征南定输米云南六斗给淮盐五斗给浙盐一石给川盐普安六斗给淮浙盐二斗五升给川盐普定五斗给淮盐四斗给浙盐乌撒二斗给淮浙盐皆以二百斤为则十二月又定东川府霑益州云南临安曲靖乌撒乌防普安府募商输米自三石三斗至一石八斗有差皆给安寕盐二百斤十九年正月命依旧例纳米金齿者毎一石给一引以谷准米者聴二十年十一月命募商于云南毕节卫纳米毎引二斗给浙盐三斗给川盐二十二年四月又令富民输粟贵州以淮浙盐偿之二十四年九月命减云南纳米旧例毎引淮浙盐一斗五升川盐一石五斗安寕盐二石黑井如川盐之数二十五年九月又令四川建昌衞毎引输米八斗给浙盐者减为五斗一石五斗给川盐者减为一石十一月景川侯曹震奏四川盐井五十七处请依普安例召商输粟备军储而给盐偿之又商人输粟于云南建昌乌撒诸处给以川盐及重庆府綦江县买马官盐二十六年正月定云南乌撒纳米中盐毎引一斗五升给浙盐二斗给川盐一石八斗给安寕盐一石六斗给黑井盐九月令广东运盐至梧州广西接运至桂林召商毎引纳一石五斗于湖南卖之
