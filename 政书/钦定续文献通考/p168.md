<!-- { "loadSidebar": true } -->
　　英宗正统九年三月重建太学成释奠于孔子遂视学初成祖迁都北京太学因元之陋正统元年十月吏部主事李贤以为言诏是之八年七月乃命工部重建至是功成帝临视锦衣卫设卤簿太常寺设大乐于午门外驾出卤簿太乐以次前导乐设而不作余仪仍旧制退御彛伦堂祭酒李时勉讲尚书益稷司业赵琬讲易乾卦文言驾还御奉天门百官行庆贺礼次日时勉等率学官监生上表谢帝具皮弁服御奉天殿百官朝服侍班行礼毕赐祭酒以下衣服钞锭如例是日赐公侯驸马伯武官都督以上文官三品及翰林学官宴于奉天门又明日百官等复谢
　　景帝景泰二年二月幸太学
　　礼如正统赉学官监生有加焉
　　宪宗成化元年三月幸太学释奠于孔子加牲用乐前期一日太常寺设大成乐器于殿上列乐舞生于阶下之东西至日帝进爵临奠时乐作帝受爵献毕授执事官奠于神位前乐止分献官以次奠爵讫出殿门外东西向立典仪唱送神乐作帝受爵乐止余如旧仪时衍圣公率孔顔孟三氏袭封子孙陪祀次日同监官上表谢赐衍圣公纻丝衣一袭犀带一博士顔议孟希文及孔氏族人各赐衣带有差余仍宴赉如例
　　【臣】等谨按自后视学衍圣公及三氏子孙皆陪祀至世宗嘉靖十二年礼部奏请先期遣行人召衍圣公及顔孟二氏博士并孔氏老成族人五人顔孟族各二人一同驰驿赴京迎驾陪祀遂为永制
　　孝宗治元年三月幸太学释奠于孔子加币
　　先是吏部尚书王恕言我朝列圣即位之后所行之礼有一行而不再举者惟耕耤田及幸太学二事耕耤田有献币三献斋戒省牲之礼幸学释奠何独不然下礼部防议于是礼部及詹事府国子监翰林院春坊等官言礼记曰凡学春官释奠于其先师注云释奠者但奠置所祭之物而已无食饮酬酢等事以其于行礼非报功也又云凡始立学者必释奠于先圣先师及行事必以币注云诸侯初受封立学行释奠之事必以奠币为礼也又云凡释奠者必有合也有国故则否注云凡行释奠之礼必有合乐之事若国有凶丧则否又云大学始教皮弁祭菜示敬道也注云学者入学之初有司衣弁皮之服祭先师以萍藻之菜示以尊敬道艺也葢古者敬师之礼以菜为贽故始入学者必释菜以礼其先师而学官四时之祭乃皆释奠释奠释菜皆祭之略者也故以行礼而行释奠则无币差厚于释菜之意即今天子视学所行是也以报功而行释奠则有币即今二丁所行是也至成化元年视学始加牲用乐虽极尊崇之礼然既非释奠之正又非释奠之全卒至纷纷实由于此今恕言奠物三献之理必须读祝饮福受胙始为全备原无旧典固难擅行且欲比以先农之祀又系大明集礼所载洪武旧制亦难擅改宜但于视学之前致斋一日至期加币一叚乐设而不作余仍其旧帝曰尊先师当以礼既成化初年有所举不可废至是遂加币用太牢改分献为分奠余仪皆仍旧制
　　武宗正徳元年三月幸太学
　　仪如旧惟乐设而不作
　　世宗嘉靖元年二月幸太学
　　仪如旧次日赐宴奉天门礼部及太常光禄鸿胪执事官皆与焉又次日祭酒等谢恩赐勅以勉励之后复更定仪注车驾至櫺星门即降辇歩入御幄易服祭毕仍自御幄歩出櫺星门外余如旧仪次日使衍圣公三氏子孙及祭酒司业宴于礼部
　　十二年三月以更正孔庙祀典复幸太学
　　命大臣致奠启圣公祠习礼公侯伯俱迎驾聼讲跪聆宣谕班列于学官之次诸生之前
　　祭酒吕柟据开元礼图叅定养老礼仪嵗季春之月择吉日行养老礼于太学有司先奏定三师三少致仕者用徳行年髙一人为三老次一人为五更三品上下年徳髙劭者为羣老并开具致政之老与其孤姓名事状以闻前期三日设御幄于太学堂后设御座于太学堂正中南向莞筵粉纯加藻席画纯次席黼纯设三老座于西楹近北东向设五更座次三老东向皆莞筵粉纯加藻席画纯设羣老位于西阶上东向皆蒲筵缁布纯加莞席元帛纯凡席皆不相属设致政之老与其孤舘幕于门外太常卿展宫县列舞缀于庭设升歌于堂上及举麾位等一如元防之仪有司设樽于东楹之西北向左酒有坫以置爵前期一日有司具牲帛祭器祭先师孔子遣官行礼斋宿省牲陈设奠献一如丁祭之仪惟祝文曰维某年月日朔甲子皇帝谨遣某致祭于先师孔子是月某日养三老五更羣老于太学用币敬申奠告以顔子曾子子思子孟子配尚享昧爽卒事复命又设先老位于庙门之前陈设如仪至日黎明鼓徴警众设六佾舞生皆至驾乃出宫太学官率诸生迎驾于太学路左驾至太学官及诸生俯伏稽首兴传防迎三老五更于其第三老五更皆朝服乗安车导从如常仪择史官充惇史二人朝服从之其羣老及致政之老与其孤则有司先戒之宿于太学以俟驾至太学堂上命官释奠于先老礼毕太常卿导皇帝入御幄易冠服出升御座执大圭协律郎跪俯伏举麾金奏姑洗之均乐止太常少卿导三老五更皆杖各二人夹扶左右惇史执笔以从自西阶升堂皇帝兴揖进欲拜三老五更去杖摄齐皆稽首逊辞乃不果拜揖就座三老五更皆坐三公授几九卿正履进珍馐及黍稷等皇帝省讫遂设于三老五更前工升歌鹿鸣三终太常卿引皇帝诣三老座前以大圭授侍臣执酱而馈馈讫以次进珍馐酒食于五更前又设酒食于羣老前太常卿引皇帝诣酒尊所取爵赞酌酒讫太常卿引皇帝于三老座前执爵而酳酳讫退即座三老以下皆坐光禄卿进酒皇帝饮三老以下皆饮酒各三爵笙入三终光禄卿进加肴羮饮酒各三爵间歌三终三老乃论父子君臣长幼之道治政之要五更亦如之皇帝俱虚躬聴受惇史执笔録之乃大合六乐羽舞大韶以云门咸池合之干舞大武以大夏大濩合之皇帝兴冕而总干三老以下皆兴稽首逊辞皇帝复即座三老以下皆复坐饮酒各三爵乐九变毕太常卿跪奏乐阕致政之老与其孤舘于门外者饮酒食毕皆入侍制命有司曰养尔老幼毋违朕命三老以下趋出赐三老五更袭衣冠带牢醴采币其余帛衣米肉三老以下序立于庭皆拜三稽首兴分班序立有司奏礼毕车驾还宫明日三老率五更以下诣阙表谢议奏不行
　　穆宗隆庆元年八月幸太学
　　时朝鲜国陪臣吏曹叅判洪春年等以奉表至京乞留观礼至日亦与焉
　　神宗万厯四年八月幸太学
　　释奠礼毕雨甚免进讲次日行庆贺礼赏赉如旧仍颁谕劝励师生
　　【臣】等谨按王圻续通考载万厯元年八月幸太学命大学士陈以勤释奠于先师孔子赐辅臣羊酒钞锭有差及考神宗实録无之而是年幸学后勅谕国子监师生有朕以冲龄缵承鸿业四载于兹南北郊禋殷礼咸秩兹率旧典祗谒先师孔子厥礼告成之语则元年无幸学之事可知又幸学无遣官释奠之理而以勤此时亦致仕久矣圻言无据故不存
　　熹宗天启五年三月幸太学
　　愍帝崇祯二年正月幸太学
　　十四年八月重建太学成释奠于孔子复视学
　　初钦天监择日值上丁命丁祭如常仪释奠别择日行至是礼毕入敬一亭观世宗所立程子四箴碑遂命礼部取庙学诸碑俱摹榻进覧石鼓文残缺并令察补改宋儒六子称先贤仍命儒臣纂六子格言

　　钦定续文献通考卷四十九
　　钦定四库全书
　　钦定续文献通考卷五十
　　学校考
　　郡国乡党之学
　　宋宁宗嘉定中知崇安县赵崇本捐俸兴学校请买开平废寺田以充学廪又请佃西林兴福二寺废租以折纳余羡助养士之费
　　时赵彦敔监青龙镇税务重建镇学以养士百里之间诵相闻理宗嘉熙元年知桐庐县赵汝镗发县帑五千缗置学养士淳祐元年王泌知睦州修州学行乡饮新钓台书院景定初王镗任江宁县知县县旧无学时值诸学置官镗慨然曰有师无学非所以称上防即建学于县之北又置田若干畆以备学之廪粟焉
　　兵部侍郎虞俦上奏曰朝廷兴太学置明师四方之士于于然而来可谓盛矣窃怪夫近年州郡之学往往多就废坏士子游学非图哺啜以给朝夕则假衣冠以诳流俗而乡里之自好者过其门而不入为教授者则自以为冷官而不事事自一郡观之若未甚害也举天下皆然则实闗事体矣臣尝究其所以然葢人之常情莫不以仕进为荣选人之在外者所望不过闗升与夫改秩而已向也太守监司所发举状先及教授今则且以为赘员置而不问虽有提学司文字专举教官而员数又甚窄向也教官在法得就任改秩今则莫之许也是以有不屑就之心故不能所不乐为之事无足怪者夫朝廷建一官葢欲使之治一职茍以为迂阔于事无补于时曷不一举而废之吏禄学粮犹可省也若以为化民成俗长育人材自学校始祖宗以来莫之有改奈何使之名存而实亡乎教官自堂除之外在部格法非防试中词科及学官殿试第一甲者试上舍十名前等人不许差注葢立法之初重其选也如此今选人到部纵使有格多不肯就至与之堂除亦不满意又就试者絶无一人而干堂者日以猥众上而架阁非有所擢用则不可得次而干官非特降指挥则不可差伺候日月之久庙堂无阙以处之未免有淹滞之叹今若朝廷稍重教官之选有以作新之使其知所歆羡则选人进取之路少寛而庙堂造化之权亦广矣是一举而两得之也
　　理宗淳祐六年勅湖广善化县别建湘西书院
　　潭州故有岳麓书院至是御书其额赐之复于湘水西别建书院州学生月试积分髙等升湘西岳麓书院生又积分髙等升岳麓精舍生潭人谓为三学生宋自白鹿石鼓应天岳麓四书院后日増月益书院之建所在有之宁宗开禧中则衡山有南岳书院掌教有官育士有田略仿四书院之制嘉定中则涪州有北岩书院至理宗时尤伙其得请于朝或赐额或赐御书及间有设官者应天有明道书院苏州有鹤山书院丹阳有丹阳书院太平有天门书院徽州有紫阳书院建阳有考亭书院庐书院崇安有武夷书院金华有丽泽书院宁波有甬东书院衢州有柯山书院绍兴有稽山书院黄州有河东书院丹徒道州有濓溪书院兴化有涵江书院桂林有宣成书院全州有清湘书院度宗朝则淳安有石峡书院衢州有清献书院其他名贤戾止士大夫讲学之所自为建置者不与焉
　　王圻续通考曰按诸本以淮海列四大书院之中葢以淮海书院在丹徒疑即应天书院也不知宋之应天书院乃在归徳府亦或以雎阳名之人以其字之相近遂以雎阳为淮海非矣又玊海所谓四大书院者有嵩阳而无石鼓今当以玊海为正【臣】等谨按马端临所载四书院曰白鹿洞曰石鼓曰应天曰岳麓而无嵩阳且言嵩阳后来无闻独四书院之名著而石鼓复不详其建置攷嵩阳书院在河南登封县太室山下五代时建宋太宗至道元年七月赐额及印本九经书疏三年五月河南言甘露降书院讲堂上真宗大中祥符三年四月复赐九经仁宗景祐二年九月王曾奏置学官赐田一顷则嵩阳自当在四大书院中又淮海书院者在丹徒县治西宋南渡后淮士多寓京口因建书院为讲学之所故名自后书院徧天下星罗鳞次王圻谓其多尚虗名而实学荒矣
　　辽圣宗开防元年十二月归州言其居民本新罗所迁未习文字请设学以教许之
　　上年十二月始置归宁二州至是遂设学
　　道宗清宁元年十二月诏设学养士颁五经传疏置博士助教各一员
