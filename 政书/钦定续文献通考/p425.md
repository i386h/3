<!-- { "loadSidebar": true } -->
　　【臣】等谨按此奚王府六部即所谓侍从宫帐之奚王府部也既云侍从宫帐为大部族何列于小部族而属东北路招讨司乎考营卫志云敖拉部自统和十二年合三部为一本属奚王府圣宗分置又云统和二年【此二年当是十二年之误】以奚府二尅分置南北二部又云绰里特部居潭州北约啰部居潭利二州间伯特部松山平州之间又云奚王和硕鼐讨乌舍败绩籍六部北府以此度之当是未分置以前専备侍从宫帐不属统军司所辖及后或合或分之后始属东北路或仍有兼侍从者未可知也绰里特部兵卫志中不载当是偶遗之耳
　　属东北路统军司者又有图噜部珠展达噜噶部河西部
　　【臣】等谨按营卫志又有巴尔斯布古徳部圣宗置北府属东北路统军司戍境内居境外兵卫志中不载不知何故
　　属西北路招讨司者图噜卜部室韦部阿雅女直部【臣】等谨按兵卫志西北路招讨司所属止此三部营卫志中又有图噜卜室韦部本名大小二黄室韦户太祖置为二部北府属东北路统军司戍泰州东北又有纳喇诺观部营卫志云与图噜卜室韦部同节度使戍泰州东百官志北面部族官中亦有此部名兵卫志中皆不载
　　属西南路招讨司者纳喇部乌库哩部【营卫志作乌尔古纳喇部亦曰湼离部】纳喇永安部黙古斯部吉达部鼐竒特唐古部呼喇唐古部【自纳喇永安以下营卫志皆作属西南面招讨司面字与路字其义当同也】
　　属黄龙府都部署司者乌延突厥部阿雅突厥部北唐古部【营卫志又云南唐古部圣宗置北府兵卫志则属南府】五国部【博和哩国博诺国鄂罗木国伊埓图国伊哷呼国皆于圣宗时来附合置为部】
　　属乌尔古徳哷勒统军司者达噜特迪里部
　　戍威乌尔古部者北徳哷勒部
　　【臣】等谨按营卫志中又有图吉部【其初由图噜卜部分出】南府亦戍威乌尔古部兵卫志南北中皆不载
　　南府者十六部
　　镇驻西南境者伊实部
　　属西南路招讨司者匹勒部【此防兵卫志书营卫志则云北府属西北路招讨司末知孰是】达勒达徳哷勒部匹勒达噜噶部伊徳女直部【伊徳女直营卫志止言南府缺属其路句】
　　【臣】等谨按营卫志又有阿敦乌尔古部圣宗置南府属西南面招讨司戍黒山北兵卫志中不载不知何故
　　属西北路招讨司者卓时部
　　属东北路统军司者防玛布古徳部
　　属东北路女直兵马司者伊实阿尔威部
　　【臣】等谨按兵卫志于伊实阿尔威部下有自东京都部署司至伊实阿尔威部衍文六行
　　属东京都部署司者卓特阿尔威部扬珠部【按营卫志云萨拉噶部掦珠部诺延昭部本皆奚之三营降于太祖圣宗各置为部皆南府以备畋猎之役萨拉噶居泽州东扬珠部居潭州南皆不言所属诺延昭部不言其居而言属东京都部署司兵卫志则东京都部署司下止扬珠一部而萨拉噶则屯驻本境诺延昭部缺焉其异同处无可详考】刷部克珍部戍倒塌岭者鄂博库部
　　【臣】等谨按营卫志鄂博库部不言何属止云与萨拉噶三部同居望云县东又有特哩特黙部圣宗所置南府戍倒塌岭居槖駞冈兵卫志中又不载其中必有错误无可详考
　　屯驻本境者萨拉噶部南唐古部色克图部
　　【臣】等谨按南唐古部营卫志云北府色克图部营卫志亦云北府居慈仁县北属东北路统军司与兵卫志异末知孰是
　　又按营卫志云太祖以约尼氏旧部族分置者十部増置者八圣宗以旧部族置者十六増置十八合之当得五十二部兵卫志分南北府者止四十四部凡兵卫志所无者今皆増入按语内而其缺载之故则无可考
　　又按营卫志有辽国外十部曰乌尔古部徳哷勒八部威古特部辉发部页穆部武都温部特尔格部回鹘部长白山部博啰满达部不能成国附庸于辽时叛时服犹唐人之有羁縻州则其兵卒当亦非常供辽所驱防者也
　　五京乡丁
　　上京临潢府统辖有丁一十六万七千二百
　　东京辽阳府统辖有丁四万一千四百
　　南京析津府统辖有丁五十六万六千
　　西京大同府统辖有丁三十二万二千七百
　　中京大定府统辖丁籍莫考可见者三韩县丁一万已上五京民丁可见者一百一十万七千三百为乡兵
　　属国军
　　辽属国可纪者五十有九朝贡无常有事则遣使征兵或下诏专征不从者讨之助军众寡各从其便无常额
　　【臣】等谨按属国军其目皆见兵卫志及百官志中北面属国官此不备列
　　边境戍兵
　　东京至鸭緑西北峯为界黄龙府正兵五千咸州正兵一千
　　东京沿女直界至鸭緑江军堡凡七十各守军二十人计正兵一千四百
　　来逺城宣义军营八太子营正兵三百大营正兵六百蒲州营正兵二百新营正兵五百加陀营正兵三百王海城正兵三百栁白营正兵四百沃野营正兵一千
　　神虎军城正兵一万太康十年置
　　右一府一州二城七十堡八营计正兵二万二千【臣】等谨按以上所列边境戍兵皆东境边戍备高丽女直者也史志不能详载各边军数故云其立国规模布置简要举一可知三边
　　又按百官志北面边防官中其军名可志者长春路诸司内有黄龙府铁骊军【军召亦见重熈九年十一月纪】南京诸司内有侍卫控鹤燕京禁军南皮室军北皮室军西京诸司内有金肃军西北路诸司内有契丹军吐浑军舒噜军禁军奚王府舍利军大室韦军小室韦军北王府军特们军羣牧军宫分军西北路金吾军西北路禁军东路诸司内约啰等十军凡此官名中之帯军名者或有専见于此如金肃军之类或有共见他处如禁军侍卫控鹤皮室军室韦军之类皆用以防边者也
　　又按契丹国志渤海有子弟军天庆四年八月遣海州刺史高仙寿统渤海子弟军三千人应江寜援是也
　　金太祖天辅二年三月命罗索为万户戍黄龙府罗索言黄龙府地僻且逺宜重戍守乃命合诸路穆昆以罗索为万戸镇之
　　熈宗天眷二年诏诸州郡不得从元帅擅使佥军俟见御画牌劄方许佥发
　　时宗盘达兰谋叛之后故有是诏
　　海陵贞元元年迁都于汴后遂徙上京路太祖辽王宗干秦王宗翰之明安并为哈济明安及右諌议沃哩布明安太师朂宗正宗敬之族处之中都鄂伦和尚呼喇三国公太保昂詹事乌里页辅国博勒和定逺苏勒库杲国公伯特八明安处之山东阿噜之族处之北京谙达族属处之河间
　　二年命兵部尚书萧仲防等与旧军皆分诸总管府节度使授田牛使之耕食以蕃卫京国
　　正隆四年二月调诸路明安穆昆军年二十以上五十以下者皆籍之虽亲老丁少亦不许留侍
　　时他使者惟恐不如诏书得数多独富察世杰往海兰路得数少海陵怪问之对曰海兰地接高丽今若多籍其丁即有缓急何以为备海陵喜曰他人用心不能及也尚书令诺延温都思忠言山后契丹诸郡恐未可尽起不聴
　　五年七月遣使佥诸路汉军
　　六月四月遣使征诸道兵
　　以将南伐立三道都统制府及左右领军大都督将三十二军以神防神威神捷神鋭神毅神翼神勇神果神畧神锋武胜武定武威武安武捷武平武成武毅武鋭武掦武翼武震威定威信威胜威捷威烈威毅威震威畧威果威勇为名军置都总管副总管及巡察使各一员
　　大金国志曰时聚兵将南征令户部尚书梁球兵部尚书萧徳温先计女直契丹奚家三部之众不限丁数悉佥起之凡二十四万壮者为正军弱者为伊勤希一正军一伊勒希副之类为一十二万又中原汉儿与渤海军总一十七路惟中都路造军器河南路修汴京免佥外其一十五路每路一万通为二十七万效唐制分二十七军军数一定遂以百户为穆昆千戸为明安万戸为统军其统军则有正副诸军悉令畨汉相兼无独用一色人者
　　尔佳呼喇传曰正隆末山东盗起山东路统军司选诸军八百人作十谋克命行军尔佳呼喇将之与骁骑军皆防检司
　　思敬传曰大定二年思敬以副元帅经畧山东初明安穆昆屯田山东各随所受地主防处州县世宗不欲明安穆昆与民户杂处欲使相聚居之遣戸部郎中完顔让往元帅府议之思敬与山东路总管图克坦克宁议曰大军方进伐宋宜以家属权寓州县量留军众以为备御俟边事宁息明安穆昆各使聚居则军民俱便还奏帝从之其后遂以明安穆昆自为保聚其田土与民田犬牙相入者互易之
　　世宗大定三年诏河北山东等路所佥军有父兄俱亡【亡字疑已字之讹】充甲军子弟又为伊勒希恐其家更无丁男有误农种与免一丁以驱丁充伊勒希无驱丁者于本明安穆昆内騐富强有驱丁者佥充
　　五年与宋和好已定罢兵命元帅府诸新旧军以六万人留戍余并放还
　　布萨忠义奏官军一十七万三千三百余人留马歩军一十一万六千二百屯戍帝曰今已许宋讲好而屯戍尚多可除旧军外选马一万五千伊勒希称是歩军虞司军共选一万五千及佥发军一万与旧军通留六万富强丁多者摘留贫难者伊勒希官给富者就用其奴其存留马歩军于河北东西大名府率賔呼尔哈防宁咸平府济州东京哈斯罕等路军内拣取其西南西北招讨司临潢府泰州北京博索海兰山东东西路并行放还
　　十二年徙东北等戍边汉军于内地
　　十七年迁西南西北招讨司契丹余党于乌库哩实垒部及上京之地又以两路招讨司及乌库哩实垒部族临潢泰州等路分置堡戍
　　初知政事宗叙尝请募贫民戍边屯田给以廪粟贫者无艰食之患而富家免更代之劳得专农业帝善其言而末行也至是帝谓宰臣曰戍边之卒嵗冒寒暑往来畨休以马牛往戍往往皆死且夺其农时败其生业朕甚悯之朕欲使百姓安于田里而边圉强固卿等何术可以致此左丞相赫舎哩良弼曰边地不堪耕种不能久戍所以畨代耳帝曰卿等以此急务为末事耶往嵗政宗叙尝为朕言此事若宗叙可谓尽心于国家者矣今以两路招讨司乌库哩实垒部族临潢泰州等路分置堡戍详定以闻
　　十八年命部族乣军分番守边
　　二十年诏戍边军士年五十五以上许以其子及同居弟侄承替以奴代者罪之
　　二十一年三月诏遣大兴尹完顔托果斯迁河北东路两明安
　　帝曰朕始令移此欲令与女直户相错安置久则自相姻亲不生异意此长久之利也今者伊玛河明安相错以居甚符朕意而约罗河明安不如此可再遣兵部尚书张纳延按视其地以杂居之
　　二十三年遣刑部尚书伊喇慥迁山东东路八穆昆处之河间其弃地以山东东路特赫河明安下扎哈穆昆额勒敏鄂勒欢明安下锡布穆昆佛们山穆昆九村人戸徙于瑠僧安和二穆昆之旧地其未徙者之地皆薄恶且邻冦遣使询愿徙者相可居之地图以进
　　二十四年十一月尚书省奏徙率賔呼尔哈三明安二十四穆昆以实上京
　　时以上京刷和伦之地广而腴遣刑部尚书乌哩页出府库钱以济行资牛畜迁速频一明安呼尔哈二明安二十四穆昆以实之盖欲上京兵多他日可为缓急之备也二十五年四月又诏于率賔呼宗哈两路明安下选三十穆昆为三明安移置于率督畔窟之地以实上京
