<!-- { "loadSidebar": true } -->
　　宋宁宗嘉泰四年六月置诸军帐前雄校以军官子孙补之
　　嘉定十年四月诏出戍官兵全给其家
　　【臣】等谨案志载光宗绍元年知常徳府王铢言邉城砦之官以备疆不虞廪禄既薄给不以时孤寒小吏何以养亷致使熟视奸猾泄漏禁物公私庇葢恬不加问从而徇私受赇者有矣弓手士军戍卒佣直粮食累月不支廹于饥寒侵渔蛮獠小则致讼争大则啓邉衅乞严饬州军按月廪给如其未支守倅即不得先请已俸庶俾城砦官兵有以存济缓急之际得其宣力安邉弭盗莫此为急此宁宗时出戍全给之制葢亦所以厚待士卒也无如奸弊日増厥后遂多冐滥以糜廪粟此宋人所以深叹夫养兵以自困也欤
　　十一年臣僚请汰中外诸军老弱卒
　　先是中书舍人庄夏言今日之患莫大于兵冗乞行下将帅令老弱自陈得以子若弟侄若婿强壮及等者收刺之代其名粮帝曰兵卒子弟与召募百姓不同卿言是也至是臣僚言军政所先莫如汰卒若千兵中有百人老弱遇敌先奔即千人皆废矣乞严饬中外将帅务覈其实
　　理宗淳祐十一年御史台奏军功赏格违法之弊御史台条奏言在法邉戍获防竒功制阃军帅举奏授官必其人身亲行阵有战御功今日守阙进勇副尉【此即効用军内之旧名公据者也绍兴五年以公据甲头名称未正改公据为守阙进勇副尉甲头为进勇副尉】至承信郎承节郎者乃以奉权要酬私恩或转售于人方等第赏功之初即窜名其中甚至承受防吏厮卒之流足迹未出都门而沾亲冐矢石徃来军旅之恩授以名器请申严阃帅令立功人亲授告身庶革冐滥寳祐五年枢宻院言应从军职事必立战功并队伍中人曽经拍试武艺若训练官以逓而升者或年限未及仍帯权字俟年及方升正统制此定法也近年任子杂流冐授者繇统领至总管曽几何时超躐而进甫得总管却耻军职輙称私计不便或托父母老疾巧计离军又以筋力未衰求差正任甚非法意至咸淳中大将若吕文徳夏贵孙虎臣范文虎辈矜功怙宠慢上残下行伍功赏视为己物私其族故将俾将士身膏草莽而奸人坐窃其勲爵矣
　　寳祐五年七月诏诸路阃帅司招填军额申严占借之禁
　　初寳庆间给事中莫泽奏曰州郡禁军平时则以防防盗有事则以偹戎行实録于朝廷非州郡可得私役比年州郡军政隳废吝于廪给阙额恒多郡官主兵官有窠占寓公有借事存留者不什一虽号主兵仅守虗籍莫敢号召且一兵请给嵗不下百缗以小计之一郡占三百人是虗废三万缗也私役禁军素有常宪守帅辟园池建第宅不给餐钱寓公去城辽絶类得借兵扰害乡闾近而辅郡至有寓公占四五百兵者良由兵官之权轻而私占之禁弛也乞严戒监司卒倅等止许借厢军仍不得妨教阅余官虽厢军亦勿借至是复申其禁
　　度宗咸淳二年五月诏诸节制将帅讨军实节浮费毋占役兵士致妨训练
　　【臣】等谨按占役日多则军额日阙军额日阙而廪给反日増此宋军制之所以壊也志中言咸淳时军将徃徃虗立员以冐稍食以建康言之有神策二军有防击五军有亲兵二军有制効二军有靖安唐湾水军有防击采石水军有精鋭破敌军有効用防江军原其初起惟骑戎両司额耳后乃各创军分额多而员少一统制月请以防子计之成一万五百千九年四川制司有言戍兵生劵人月给防子六千蜀郡物价翔贵请増人月给九千当是时财赋之出有限廪稍之给无涯朘民膏血尽充邉费金帛悉归于二三大将之私帑国用益竭而宋亡矣
　　十年十二月【时恭帝已即位】提举兴国宫吕师防请募兵江州诏知州钱真孙同募尚书省以钱米给之
　　时邉报日闻召募尤急官降钱甚优厚所司莫能体上意执民为兵或甘言诳诱或诈言贾舟候负贩者羣至輙载之去或购航船人全船疾趋所或令军妇冶容诱于路尽湼刺之由是野无耕人途无商旅徃徃聚丁壮数十而后敢入市民有被执而赴水火者有自断指臂以求免者有与军人抗而杀伤者无頼乗机假名为扰自景定元年至咸淳九年凡招军二十三万三千有竒
　　恭帝德祐元年二月诏募兵
　　三月以公田给佃主令率其租户为兵
　　十一月诏被俘将士能率众来归者以人数补官能立功者予节钺诸阃以下官以所招人多寡行赏
　　十二月给封桩库钱为兵备又出安邉封桩库金付浙东诸郡为兵备
　　辽制凡民年十五以上五十以下兵籍
　　人鐡甲九事马鞯辔马甲皮鐡视其力弓四箭四百长短鎗□防斧钺小旗锤锥火刀石马盂粆一斗粆袋撘□伞各一縻马绳二百尺皆自备每正军一名马三匹打草谷守营铺家丁各一人人马不给粮草日遣打草谷骑四出抄掠以供之铸金鱼符调发军马其捉马【国语解曰捉马勾刷马也】及传命有银牌二百凡举兵帝率畨汉文武臣僚祭神告陵毕乃诏诸道徴兵惟南北奚王东京渤海兵马燕京统军兵马虽奉诏未敢发兵必以闻上遣大军持金鱼符合然后行始闻诏攅户丁推户力覈籍齐众以待自十将以上次第防集军马器仗符至兵马本司自领使者不得与惟再共防军马讫又以上闻量兵马多少再命使充军主与本司互相监督又请引五方旗鼓然后皇帝亲防将校又选勲戚大臣充行营军马都统副都统都监各一人又选诸军兵马尤精鋭者三万人为防驾军又选骁勇三千人为先锋军又选剽悍百人之上为逺探拦子军以上各有将领又于诸军每部量众寡抽十人或五人合为一队别立将领以备勾取兵马腾逓公事其南伐防兵多在幽州北千里鸳鸯泊及行并取居庸关曹王峪白马口古北口安逹马口松亭关榆关等路出兵不过九月还师不过十二月皇帝亲征留亲王一人在幽州权知军国大事既入南界分为三路广信军雄州霸州各一驾必由中道兵马都统防驾等军皆从至宋北京三路兵皆防以议攻取及退亦然三路军马前后左右有先锋逺探拦子马各十数人在先锋前后二十余里夜行十里或五里少驻下马侧聼有无人马之声其打草谷家丁各衣甲持兵旋团为队又于本国州县起汉人乡兵万人随军专伐林木填道路敌军既阵量其阵势小犬山川形势徃回道路救援防径漕运所出各有以制之然后于阵四面列骑为队每队五七百人十队为一道十道当一面各有主帅最先一队走马大噪冲敌阵得利则诸队齐进若未利引退第二队继之退者息马饮水粆诸道皆然更退迭进又令打草谷家丁马施防帚因风疾驰扬尘敌阵更互徃来敌既饥疲目不能视可以取胜若阵南获胜阵北失利主将在中无以知之则以本国四方山川为号声以相闻得相捄应若帝不亲征重臣统兵不下十五万众三路徃还北京防兵进以九月退以十二月行事次第皆如之若春以正月秋以九月不命都统止遣骑兵六万不许深入但于界外三百里内耗荡生聚不令种养而已军入南界步骑车帐不循阡陌三道将领各一人率拦子马各万骑支逰奕百十里外更迭觇逻及暮以吹角为号众即舍环绕御帐自近及逺折木梢屈为弓子铺不设鎗营堑栅之备每军行鼓三伐不问昼夜大众齐发未遇大敌不乗战马俟近敌师乗新覊马蹄有余力成列不战退则乗之多伏兵断粮道冐夜举火上风曳柴馈饷自赍而复聚善战能寒此兵之所以强也
　　太宗天显九年十一月括阳城及洼只城所俘丁壮籍于军
　　圣宗统和八年五月以宋降卒分诸军
　　兴宗重熙中彰愍宫使萧罕嘉努陈西戍及补役之弊时帝诏天下言治道之要罕嘉努言臣伏见比年以来髙丽未賔准布犹强战守之备诚不容已乃者选富民防邉自备粮糗道路修阻动淹歳月比至屯所费已过半只牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭緑江之东大率如此况渤海女直髙丽合从连衡不时征讨富者从军贫者侦候加之水旱菽粟不登民以日困葢势使之然也方今最重之役无过西戍如无西戍虽遇凶年困弊不至于此若能徙西戍稍近则徃来不劳民无深患且诸部俱有补役之法昔补役始行居者行者类皆富贵故累世从戍易为更代近歳邉虞数起民多困乏既不任役事随补随缺茍无上户则中户当之旷日弥年其穷益甚所以取代为艰也非惟补役如此在邉戍兵亦然欲为长久之便莫若使逺戍疲兵还扵故土薄其徭役使人人给足则补役之道可以复故也
　　道宗咸雍四年二月诏元帅府募军
　　【臣】等谨按辽兵制之大目有四其宫帐军则帝与后所置生则扈从死则守陵者也其部族军则出自各部族分南北府而守卫四邉者也其京州军则出自民间之丁籍者也其属国军则凡臣服于辽者各出其军以供驱使者也百官志曰四者各自为军体统相承分数秩然雄长二百余年凡以此也又按辽时兵机武铨羣牧之事皆属北枢宻院【谓之北院】军国大政则北南宰相皆佐理之北南大王亦掌部族军民之政北南院都统军司掌北南院从军之政令北南详衮司掌北南院部族军马之政令北南院都部署司掌北南院部族军民之事北枢宻院专主兵所谓北衙不治民也南枢宻院专主民所谓南衙不主兵也以上所列有兵民兼治者有专治兵者辽初毡车为营硬寨为宫御帐之官不得不谨故有侍卫司北南防卫府宿卫司禁卫局宿直司硬寨司诸官又有四帐都详衮司掌四帐军马之事锡里司掌皇族之军政其北南面各官之掌兵事者北靣部族官而下则北靣军官自天下兵马大元帅【皇子亲王为之】至各详衮司为目盈百北靣邉防官中上京路诸司以之控制诸奚辽阳路诸司以之控扼髙丽长春路诸司以之控制东北诸国南京诸司以备御守国西京诸司以之控制西夏此外尚有诸路各司皆以助军政北靣行军官中得行枢宻院至行军都统所其目几三十北靣属国官因各属国之酋长与契丹人区别而用其目更伙【以上南北官所治皆北面之事】南靣朝官中【得燕代十六州后始置南面官以下専治汉人军马之事】汉人枢宻院掌汉人兵马之政又有诸卫武官自大将军至左右神威军为目二十一南靣京官中有南京侍卫亲军马歩军各官黄龙府侍卫亲军马步军各官南靣方州官中则有各州某军节度使至指挥使各官又有观察至团练等官南靣军官中有都检防都团练以下等官南靣邉防官则自招安使以下至处置使司各官凡此皆载在百官志者夫辽之为国隣于梁唐晋汉周宋自未与宋结盟以前疆埸之事几于无歳无之而且高丽西夏锋镝屡交戎政不修其何以国故一朝官制于治军之职特详可因以见纪律严明克敌致果之雄畧故虽已详见职官考而特撮其要于此俾讲求兵制者得考焉
　　金穆宗九年募军得甲千余
　　【臣】等谨按金甲兵之数始见于此葢未尝满千也辽人尝言女直兵若满万则不可敌至太祖二年十一月出河店之战兵始满万云
　　太祖即位之二年始命以三百户为穆昆穆昆十为明安
