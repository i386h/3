<!-- { "loadSidebar": true } -->
　　二十六年命西平侯沐英子春袭封仍镇云南
　　自英平云南在镇十年恩威着于蛮徼子孙亦皆能以功名世其家毎大征伐辄以征南将军印授之沐氏未尝不在行间数传而西平裔孙当袭侯守臣争之谓滇知有黔国公不知西平侯也孝宗以为然许之自是遂以公爵佩印为故事诸土司之进止予夺皆咨禀及承平久文网周宻凡事必与太监抚按三司会议后行动多掣肘土官子孙承袭有积至二三十年不得职者土官复慢令玩法无所忌惮待其罪大恶极然后兴兵征致军民日困地方日坏大学士杨一清等因武定安铨之乱痛切陈之黔国公沐绍勲亦以爲言虽得旨允行亦不能更革驯至神宗之世朝廷惰媮封疆败坏日甚一日缅莽之叛皆土官之失职者导之虽稍奏肤功而滇南丧败卒由土官沙定洲之祸
　　【臣】等谨按明史土司传及云南通志沙定洲之父源骁勇有将材万厯中数从征调有功巡抚委以王弄副长官事继以征建水及东川水西马龙山等处全云南会城累加至宣抚使时号沙兵定洲其仲子也崇祯三年元谋土知州吾必奎叛黔国公沐天波调定洲从征定洲不欲行出怨言会奸徒饶希之余锡朋者逋天波金无以偿锡朋常出入土司家夸黔府富盛定洲心动阴结都司阮韵嘉诸人爲内应既定洲入辞行天波以家讳日不视事定洲噪而入焚劫其府天波闻变由小窦遁其母妻偕走城北自焚而死定洲据黔府盘踞会城劫巡抚呉兆元使题请代天波镇滇传檄州县全滇震动天波走楚雄从金沧副使杨畏知言走永昌定洲至楚雄城闭不得入乃遣党王翔李日芳等攻陷大理防化畏知乘间檄城外居民尽入城筑陴濬隍调土汉兵守之定洲不敢至永昌恐畏知截其归路急还兵攻楚雄畏知辄出竒兵杀贼甚众贼引去攻石屏不下还攻宁州贼计迤东稍稍定乃复攻楚雄分兵爲七十二营环城掘濠爲久困计会张献忠部将孙可望率余众由遵义入黔称黔国焦夫人弟来复仇民久困沙兵喜其来迎定洲解楚雄围迎战于草泥关大败遁何迷可望分遣李定国徇迤东诸府定洲归屯兵洱革龙且借南安援自固会可望与定国不恊声其罪杖之百责以取定洲自赎定国既至定洲土目杨嘉方迎定洲就其营宴定国侦知之率兵围营遂械定洲及妻万氏数百人囘云南剥其皮市中可望遂据滇而天波卒走死于缅甸
　　大理
　　宋宁宗庆元六年南诏段智连立
　　南诏卽大理唐叶榆县境也自明皇时南诏蛮氏阁罗鳯叛国于此号大防国后改爲大礼国昭宗时其臣郑买赐篡位改爲大长和后唐明宗时其臣赵善政篡立改爲大天□寻又爲其臣杨于贞簒立改爲大义宁至晋高祖时段思平得之更号大理国思平死子思英立未几死其叔思良立死传子素顺宋太祖建隆四年立时王全斌欲乘平蜀后取之具图以进帝以玉斧画大渡河曰此外非吾有也由是三百年不通中国素顺死传子素英太宗雍熈二年立死传素廉真宗祥符二年立死传素隆天禧二年立避位爲僧死传素贞仁宗天圣四年立死传素□庆厯元年立国人以其无道废之而立思廉至皇祐中以侬智高走死大理凾首至京始通中国思廉立三十一年死传子连义神宗熈宁八年立爲其臣杨义所弑篡位四年段氏臣高智升遣子升太起兵讨灭之而立段寿辉立二年传子正明元丰五年立后避位爲僧国人皆归心高氏遂奉升太爲主哲宗元符二年立改国号曰大中临终属其子太明曰段氏不振国人推我不得已从之今其子已长可还其故物尔后人勿效尤也太明遵遗言求段氏子正淳立之而段氏复兴号曰后理国高氏世相之人称爲高国王正淳以高太明爲相太连爲栅主遣太连朝宋求经籍得六十九家立十三年避位爲僧死传子正严徽宗大观二年立立三十年避位爲僧死传子正兴高宗绍兴十七年立亦避位爲僧死传子智兴孝宗乾道八年立死传子智连
　　元宪宗二年命呼必赉征大理
　　先是宋宁宗开禧元年段智连死传弟智祥理宗嘉熈三年智祥死传子祥兴元兵攻之逆战败死宋遣使祭传子兴智至是呼必赉将兵击之次年九月次忒刺地分兵三道以进冬十二月兴智及高太祥拒战大败太祥被擒不屈斩于五华楼下时白日当午忽云起雷震世祖异之曰忠臣也遂掳兴智而有其地设大理都元帅府仍封兴智爲摩诃罗嵯管领八方又以刘时中爲宣抚使同兴智安辑其地
　　世祖中统二年赐大理国主段实虎符优诏抚谕之迨中原多故段氏复据大理有十一代总管一段实二段忠三段庆元四段正五段隆六段俊七段义八段光九段功十段实至十一代爲段明而悉属版章遂爲大理府
　　明太祖洪武十四年授段明大理宣慰使
　　明之父宝闻帝开基江南遣叔段真由会川奉表归欵至是征南将军傅友德克云南授明宣慰使然明犹未降也十五年征南将军蓝玉沐英率师攻大理拔其城酋长段世就禽世亦宝之子至京师帝以宝曾有降表不忍废赐长子名归仁次子名归义授以官大理悉定改路爲府十六年品甸土酋杜惠来朝命爲千夫长十七年以土官阿这爲邓州知州阿散爲太和府正千夫长李朱爲副杨奴爲云南县丞十九年置云南洱海衞以赖镇爲指挥佥事洱海本品甸也兵燹后人民室庐无复存者镇复城池治庐舍市里修屯堡隄防斥堠又开白盐井民始安辑二十年诏景川侯曹震选精兵给军器农具即云南品甸屯种以俟征讨永乐后云南诸土官州县率按期入贡赐予如制嘉靖元年改十二关长官司于一泡江之西从巡抚何孟春奏也
　　临安
　　元世祖至元十三年置临安路
　　临安古句町国汉置县唐爲羁縻牁州地天宝末南诏防氏于此置通海郡元宪宗时内附置阿僰部万户府至是改临安路属临安广西元江等处宣慰司
　　明太祖洪武十四年改临安路爲府
　　时征南将军傅友德等下云南遣宣德侯金朝兴取临安元右丞元卜台元帅完者都及土官杨政降改路爲府十七年土官和宁等来朝即以爲土知州等官
　　愍帝崇祯五年官军讨阿迷土知州普名声
　　先是名声之父维藩与宁州禄氏搆兵师歼焉名声防育于官既长有司俾继父职名声收拾旧部勇于攻战从讨奢安有功仍授土知州渐骄恣至是御史赵洪范按部名声不出迎已出戈甲旗帜列数里洪范大怒谋之巡抚王伉请讨进围州城名声恐使人约降而阴以重贿求援于元谋土官吾必奎时官军已调必奎随征必奎与名声战兵始合佯败走官军望见遂大溃布政使周士昌战死朝廷以起衅罪伉逮治而名声就抚然骄恣益甚当事者颇以爲患已而广西知府张继孟道出阿迷以计毒杀之必奎闻名声死遂反连陷武定禄丰楚雄诸城宁州土官禄永命石屏州土目龙在田俱与必奎名声从征著名至是黔国公沐天波檄之统兵合勦禽必奎名声妻万氏本江西寄籍女而狡名声死后改嫁王弄山副长官沙源之子定洲名声有子曰服逺与万氏分寨居定洲诱杀服逺并其地天波檄定洲取必奎定洲不欲行遂反
　　明史临安土司传曰长官司有九曰纳楼茶甸曰教化三部曰溪处甸曰左能寨曰王弄山曰亏容甸曰思陀甸曰落恐甸曰安南其地皆在郡东南西平侯征安南取道于此莲花滩之外即交荒外而临安无南面之虞者以诸甸爲之傋也但地多瘴流官不欲入诸长官亦不请代袭自相冠带日寻干戈纳楼部内有矿场三曰中场鵞黄摩诃封闭已久亡命多窃取之其安南长官司本阿僰蛮所居旧名褒古后名舍资元爲舍资千戸所以地近交趾安南属临安路正德八年自土舍禄祥争袭父职鸩杀其嫡兄禄仁安南长官司土舍那代助之以兵遂称乱守臣讨平之事闻命革防自土官改长官司爲新安守御千戸所调临安衞中所官军戍之
　　楚雄
　　元宪宗六年置威楚万戸府
　　先是晋咸康后爲杂蛮耕牧之地防蛮筑城名威楚宋时段氏改威楚郡至是内附置万戸府至元八年改威楚路后置威楚开南路宣抚司
　　明太祖洪武十五年改置楚雄府
　　时南雄侯赵庸取其地改爲府十七年以土官高政爲府同知阿鲁爲定边县丞永乐元年楚雄府言所属蛮民不知礼义惟僰种赋性温良有读书识字者府州已尝设学教养其县学未设县所辖六里僰人过半请立学置官训诲从之
　　世宗嘉靖四十三年楚雄蛮叛官军讨平之
　　先是宣德时楚雄所属之乡老言南安州俱罗舞和泥乌蛮杂类禀性顽犷黔国公沐晟等奏楚雄所属黑石江及泥坎村银场军民盗矿千百爲羣执兵攘夺楚雄县贼首者些纠合武定贼者惟等劫掠军民杀巡检张祯又定边县阿苴里诸处强贼聚众抄掠景东等卫大理防化楚雄姚州皆有盗出没帝敕责晟等期以三年讨靖诸爲乱者至是叛蛮阿方兵起先攻易门所流劫嶍峨昆阳新化各州县僭称王约土官王一心王行道爲援一心后悔诣军门请讨贼自効巡抚吕光洵许之招降数百人官军分道禽获贼党乘胜克大小木址二寨斩阿方首余贼悉平澂江
　　元世祖至元十六年置澂江路
　　澂江唐爲南宁昆二州天宝末没于蛮号罗伽甸宋时大理段氏号罗伽部元宪宗四年内附六年置罗伽万戸府至是改澂江路
　　明太祖洪武十五年改澂江路爲府
　　时云南平澂江归附改爲府地居滇省之中山川明秀蚕衣耕食民安于业近郡之猡猡性虽顽狠然恭敬官长至则争迎到家封羊击豕罄所有以供之妇女皆出罗拜故于诸府独号安静
　　景东
　　明太祖洪武十五年置景东府以土官俄陶知府事十八年百夷思伦发叛率众十余万攻景东之北吉寨俄陶率众御之爲所败率其民千余家避于大理府之白崖川二十三年沐英讨平思伦发复景东地因奏景东百夷要冲宜置衞以锦衣衞佥事胡常守之俄陶仍旧职二十四年帝以景东爲云南要害且多腴田调白崖川军士屯守二十六年命洱海衞指挥同知赖镇守景东从沐春请也
　　明史土司传曰景东古柘南也汉尚未有其地唐南诏民始置银生府后爲金齿白蛮所据元中统三年讨平之以所部隷威楚万戸至元中置开南州太祖平云南景东土官俄陶先归附故即以爲知府
　　宣宗宣德五年置孟缅长官司
　　时景东奏所辖孟缅孟梳地方遐逺屡被外冦侵扰乞幷孟梳于孟缅授把事姜嵩爲长官景东六年大侯土知州刀奉汉侵据孟缅地敕黔国公沐晟遣官抚谕正统中思任发叛官军征麓川知府陶瓉从征有功嘉靖中者东甸称乱劫景东府印去土舍陶金追斩其头目夺印归
　　熹宗天启六年景东土官以象阵败贵州水西叛蛮水西安邦彦反率众二十万入滇境至马龙后山去会城十五里总兵官调景东土舍陶明卿率兵伏路左贼分道幷至官军御之贼拒战势甚锐明卿乃以象阵从左翼冲出横击贼溃追奔十余里巡抚上功推明卿第一
　　明史土司传曰景东部皆僰种性淳朴习弩射以象战厯讨铁索米鲁那鉴安铨鳯继祖诸役皆调其兵及战象毎调兵二千必自効千余饷士之费未尝仰给公家土司中最称恭顺其府治东有邦泰山颇险土官陶姓所世居也
　　广南
　　元世祖至元间立广南西道宣慰司
　　广南宋时名特磨道土酋侬姓智高之裔居之至是立宣抚司领路城等五州后惟领安宁富二州
　　明太祖洪武十七年置广南府
