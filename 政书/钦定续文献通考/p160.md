<!-- { "loadSidebar": true } -->
　　命国子生于诸司习吏事
　　是为歴事生吏部四十一名户部五十三名礼部十三名大理寺二十八名通政司五名行人司四名五军都督府五十名谓之正歴三月上选满日增减不定又有诸司冩本户部十名礼部十八名兵部二十名刑部十四名工部八名都察院十四名大理寺通政司俱四名随御史出巡四十二名谓之杂歴一年满日上选又有诸色办事清黄一百名写诰四十名续黄五十名清军四十名天财库十名初以三年谓之长差后改一年上选承运库十五名司礼监十六名尚寳司六名六科四十名初作短差后亦定一年上选又有随御史刷卷一百七十八名工部清匠六十名俱事完日上选又有礼部写民情条例七十二名光禄司刷卷四名修斋八名参表二十名报讣二十名赍俸十二名锦衣卫四名兵部查马册三十名工部大木厰二十名后府磨筭十名御马监四名天财库四名正阳门四名崇文宣武朝阳东直俱三名阜城安定德胜西直俱二名以半年满回监惠帝建文时定考覈法上中下三等上等选用中下等任歴一年再考上等者依上等用中等者不拘品级随才任用下等者回监读书
　　八年置中都国子学
　　至二十六年罢以其师生并入京师国子监
　　十五年五月颁学规于国子监
　　十六年二月命天下学校岁贡士于京师
　　先是毎岁天下按察司选生员年二十以上厚重端秀者送监肄业至是因諌官闗贤奏设为定例府州县学岁贡生员各一人翰林考试经书义各一道判语一条中式者一等入国子监二等送中都不中者遣还提调教官罚停廪禄二十一年定府州县学以一二三年为差二十五年定府学岁二人州学二岁三人县学岁一人成祖永乐八年定州县户不及五里者州岁一人县间岁一人十九年令岁贡照洪武二十一年例宣宗宣德七年复照洪武二十五年例英宗正统六年更定府学岁一人州学三岁二人县学间岁一人治嘉靖间仍定府学岁二人州学二岁三人县学岁一人遂为永制其孔顔孟三氏及京学卫学都司土官川云贵诸逺省按年充贡之法亦间有增减至恩贡者国家有庆典或登极诏书以当贡者充之而其次即为岁贡纳贡视例监稍优其实亦相仿也
　　二十六年十月擢监生六十四人为布政使等官先是天下初定以北方防乱之余人鲜知学尝遣国子生林伯云等三百六十六人分教各郡既而推及他省择其壮岁能文者为教谕等官至是乃尽擢刘政龙镡等六十四人为行省布政按察两使及参政参议副使佥事等官李扩等自文华武英擢御史扩寻改给事中兼齐相府録事盖台谏之选亦出于太学其常调者乃为府州县六品以下官时虽复行科举而监生与荐举人才参用者居多故其时布列中外者太学生最盛成祖永乐五年选监生三十八人翰林院习四夷译书九年钟英等五人成进士俱改庶吉士自后译书中防试甚多皆改庶吉士以为常余徃徃擢为给事中御史仁宗初中军都督府奏监生七人史事勤慎请注选授官帝不许仍令入学由科举以进他歴事者多不愿还监于是通政司引奏六科办事监生二十人满日例应还监仍愿就科办事帝复召二十人者谕令进学盖是时六科给事中多缺诸生觊得之帝察知其意故不授官也宣宗以教官多缺选用监生三百八十人而程富等以都御史顾佐之荐使于各道歴政三月选择任之所谓试御史也后进士日益重荐举寖废举贡日益轻迨开纳粟之例流品渐淆且庶民亦得援生员之例以入监谓之民生亦谓之俊秀而监生益轻于是同处太学而举贡得为府佐贰及州县正官官恩生得选部院府卫司寺小京职尚为正途而援例监生仅得选州县佐贰及府首领官其授京职者乃光禄寺上林苑之属其愿就逺方者则以云贵广西各边省军卫有司首领及卫学王府教授之缺用终身为异途矣
　　王圻续通考曰国初太学生皆贡自郡邑选乡学之秀彦者充之其后乃有各省乡试举人时进士之科未盛内而台谏外而藩臬率以授诸太学生之成材者自制科既重太学生成材者与天下贤士尽入搜罗于是内外要重之司皆归进士而举贡所称监生者则有遗贤铨人高等不过授以省府幕僚郡佐州正而台谏藩臬则必待其歴官有誉而后得之然亦千百而什一耳张居正当国尝力主三途并用之议仅一行焉而辄不能继岂太学之英能尽録于甲科耶
　　【臣】等谨按王圻载洪武二年择国子生巡行列郡举职者竣事即擢行省左右参政各道按察司佥事及知府等官五年四月以国子生王铎摄监察御史六年罢科举举贤才令国子生与所举者参用授主事给事中御史等官八年以文华武英二堂説书李扩郎敏等为监察御史九年以黄义为参政二十年以李庆为右佥都御史二十四年以方文等六百三十九人行御史事稽覆天下百司案牍【大政记作二十五年九月分监生徃各布政司考较诸司案牍】二十五年以师逵墨麟夏原吉等为御史主事皆国子生也其事皆在洪武二十六年之前惟径擢布按两使则自刘政等始
　　成祖永乐元年二月设北京国子监
　　在城东北隅即元国学遗址明初为北平府学至是改焉十八年迁都乃以京师国子监为南京国子监而太学生有南北之分矣
　　二年六月命选防试下第举人入监肄业以俟后科仍给以教谕俸
　　时防试有副榜大抵署教官故令入监者亦食其禄至宣宗宣德八年命礼部尚书胡濙与大学士杨士竒杨荣选副榜举人龙文等二十四人送监进学翰林院三月一考其文与庶吉士同颇示优异后不复另试取副榜年二十五以上者授教职年未及者或依亲或入监读书既而不拘年齿依亲入监者皆听又有丁忧成婚送防子皆仿依亲例限年复班英宗正统中天下教官多缺而举人厌其卑冷多不愿就十三年御史万节请敇礼部多取副榜以就教职部臣以举人愿依亲入监者十之七愿就教职者十之三但宜各随所欲却其请不行至宪宗成化十三年御史胡璘言天下教官率多岁贡言行文章不足为人师范请多取举人选用而罢贡生勿选部议岁贡如其旧而举人教官仍许防试自后就教者渐多世宗嘉靖中南北国学皆空虗议尽发下第举人入监且立限期以趣之然卒不能如期南京祭酒潘晟至请设重罚以趣其必赴而不愿入监卒不可力强也
　　英宗正统六年五月设两京武学
　　洪武间置大宁等卫儒学以教武官子弟二十年七月礼部请如前代故事立武学用武举帝曰是析文武为二途轻天下无全材矣三代之上士之学者文武兼备故措之于用无所不宜岂谓文武异科各求专习乎即以太公之鹰扬而授丹书仲山甫之赋政而式古训召虎之经营而陈文德岂比于后世武学专讲韬畧不事经训拘拘于一艺之偏陋哉今又欲循旧用武举立武学甚无谓也惠帝建文元年二月始置京卫武学教授一人啓忠等斋各训导二人成祖即位罢至是成国公李勇奏选骁勇都指挥等官五十一员熟娴骑射防官一百员乃令两京并建武学以训诲之其堂曰明伦六斋曰居仁由义崇礼宏智惇信劝忠设教授训导各一员其教读之书小学论语孟子大学内一本五经七书百将传内一本就于所读书内取一节讲説大义使之通晓都指挥等官年长者五日一防听讲寻命都司卫所应袭子弟年十岁以上者提学官选送武学读书无武学者送卫学或附进儒学宪宗成化中勅所司岁终考试入学武生十年以上学无可取者追廪还官送营操练治中从兵部尚书马文升言刋五经七书分散两京武学及应袭舍人世宗嘉靖中移京城东武学于皇城西隅废寺俾大小武官子弟及勲爵新袭者肄业其中用文武重臣教习神宗万厯中兵部言武库司专设主事一员管理武学近者裁去请复专设教官升堂都指挥执弟子礼请遵防典例立为程式诏皆如议
　　宪宗成化五年复定国子生拨厯法
　　凡监生拨厯初以入监年月为先后丁忧省祭有在家延留七八年者比至入监即得取拨祭酒陈敬宗李时勉先后题请一以坐监年月为浅深其后又以存省京储依亲就学在家年月亦作坐堂之数其患病及他事故始以虗旷论至是诸生互争年月资次各援科条祭酒陈鉴以两词具闻乞勅礼部酌中定制为礼科所驳鉴复奏互争之乃下部覆议请一一精覈仍计地里逺近水程日月以为凖然文移徃来纷错繁揉上下伸缩端甚多卒不能画一也邱濬大学衍义补曰按太学之教所以聚天下贤才使之讲明经史切磋磨以成就其器业为天下国家之用非颛颛计岁月较高下以为仕进之途也三代之制比年入学中年考校必至于七年而小成九年而大成然后用之月书季考程頥尚以为教之使争夫何士子尚在学校之中遽已立为升进之法比之私试等第其文其为争也尤大焉是岂三代明伦之教古人大学之法哉太祖洪武初定积分法其后改制监生计年月先后拨出六部诸司歴事三阅月所司考其勤谨奏送吏部附选挨次取用方其在学校时毎月之中防讲背书皆有定日毎季一试惟第高下以为激劝之方而于出身无所闗预又轮差于内外诸司俾其习为政事半年囘学昼则趣事于各司夕则归宿于斋舍优防之以岁月磨之以义理束约之以规法廪食学校俾其习经史歴事各司则俾其习政法遇大比科许其就试其为教法可谓本末兼举矣近年以来为边事之故建议者欲存省京储以备急用始为依亲之例教法稍变祖宗之旧今疆无事储蓄日充请勅所司申明旧法以复祖宗养士之制
　　孝宗治八年五月増岁贡实国学申定诸司歴事日月
　　初制监生由广业升率性始得积分出身英宗天顺以前在监十余年然后拨歴诸司歴事三月仍留一年送吏部铨选其兵部清黄及随御史出巡者则以三年为率其后以监生积滞者多频减拨歴岁月以疏通之毎岁拣选优者輙与拨歴有未及一年者至是监生在监者少而吏部听选至万余人有十余年不得官者祭酒林瀚以坐班人少不敷拨歴请开科贡礼部尚书倪岳覆奏科举已有定额不可再増惟请増岁贡人数而定诸司歴事必须日月满后方与更替使诸生坐监稍乆选人亦无壅滞至世宗嘉靖十年监生在监者不及四百人诸司歴事岁额以千计礼部尚书李时引岳前议言岳权宜二法一増岁额以足坐班生徒一议差歴以乆坐班岁月于是府州县学以一岁二贡二岁三贡一岁一贡为差行之四岁而止其诸司歴事三月考勤之后仍歴一年其余冩本一年清黄冩诰清军清匠三年以至出巡等项俱如旧例日月今国学缺人视治间更甚请将前件事例叅酌举行并从之独不増贡额未几复以祭酒许诰提学御史胡时善之请诏増贡额如岳时前议
　　十七年四月南京祭酒章懋请行选贡法从之
