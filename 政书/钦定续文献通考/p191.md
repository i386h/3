<!-- { "loadSidebar": true } -->
　　宋光禄寺官有卿掌祭祀朝防宴飨酒醴膳羞之事修其储备而谨其出纳之政少卿为之贰丞参领之凡祭祀共五齐三酒牲牢郁鬯及尊彞笾豆簠簋鼎俎铏豋之实前期饬有司办具牲镬视涤濯奉牲则告充告备共其明水火焉礼毕进胙于天子而颁于百执事之人【余详马端临考】
　　辽南面光禄寺官有卿少卿丞主簿
　　后避太宗讳改为崇禄寺
　　金不设光禄寺其职见于宣徽院
　　【臣】等谨按金史百官志宣徽院掌朝防燕享及监知御膳所属内有尚食局尚药局尚醖署等官即光禄寺之职也今仍统列于宣徽门下而摘録之以备缺畧
　　元光禄寺掌起运米麯诸事领尚饮尚醖局沿路酒坊各路布种事有卿四人少卿丞主事各二人宣徽院至元十五年罢都提防置寺设卿一人少卿三人主事照磨管勾各一人宣徽院二十年改尚醖监二十二年复为光禄寺卿二人少卿丞各一人二十四年增少卿一人二十五年拨省部三十一年复宣徽延祐七年后定置官如前
　　【臣】等谨按百官志宣徽院所属大都上都尚饮尚醖等局领于光禄寺盖亦即光禄之职也今仍统列于宣徽院门下
　　明光禄寺卿一人少卿寺丞各二人
　　其属典簿防典簿二人録事一人大官珍羞良醖掌醢四署各署正一人署丞四人监事四人司牲司大使副使各一人【后革副使】司牧局大使一人【嘉靖九年革】银库大使一人
　　卿掌祭享燕劳酒醴膳羞之事率少卿寺丞官属辨其名数防其出入量其丰约以聴于礼部凡祭祀同太常省牲天子亲祭进饮福受胙荐新循月令献其品物丧葬供奠馔所用牲果菜物取诸上林苑不给市诸民间视时估十加一其市直季支天财库四方贡献果鲜厨料省纳惟谨器皿移工部及募工兼作之嵗省其成败凡筵宴酒食及外使降人具差其等而供给焉传奉宣索籍记而覆奏之监以科道官一人察其出入纠禁其奸弊嵗四月至九月凡御用物及祭祀之品皆用氷
　　大官供祭品官膳节令筵席番使宴犒之事珍羞供宫膳肴核之事良醖供酒醴之事掌醢供饧油醯酱梅盐之事司牲养牲视其肥瘠而蠲涤之司牧亦如之
　　初吴元年置宣徽院设院使同知院判典簿以尚食尚醴二局之【局设大使副使】洪武元年改为光禄寺设卿少卿寺丞主簿所属尚食等局又移太常司供需库之二年设直长四人遇百官赐食御前者则令供事四年置法酒库【内设酒坊大使副使】八年改寺为司以寺丞为司正主簿为典簿增设録事又增所属大官珍羞良醖掌醢四署每署令丞监事一人孳牧所大使副使各一人寻罢各局库置司牲司又改孳牧所为司牧司【后为司牧局】三十年复改为光禄寺定置官如前建文中增设司圃所改司牲司为孳牲所成祖复旧制正统六年裁四署冗员【先是光禄卿奈亨以供应事繁奏增各署官至是复奏裁之裁署正四人署丞五人监事七人】嘉靖七年革司牧局万厯二年设银库大使一人
　　南京光禄寺卿少卿典簿各一人
　　其属大官珍羞良醖掌醢四署各署正一人署丞一人嘉靖中革良醖掌醢二署署丞隆庆四年革少卿万厯中革珍羞署丞
　　衞尉卿
　　【臣】等谨按马端临考衞尉卿列于光禄卿之次其官有卿有丞其属有主簿有武库守宫各署及公车司马令今考宋有衞尉寺已详前考南渡后废寺并入工部辽亦有衞尉寺未详所掌金之衞尉及衞尉司并掌中宫之事与唐以前相近而畧有不同元世祖至元二十年改太仆院为衞尉院以武备监焉二十四年罢院仍立太仆寺设官之意与金制迥殊今以金之衞尉入两宫官属元则分见于太仆寺及军器监名同而实异亦各从其类也辽固未详职掌明并不设此官故不专立衞尉卿门
　　宗正寺
　　宋宗正寺官有卿掌叙宗派属籍以别昭穆而定其亲疎少卿为之贰丞参领之
　　凡修纂牒谱图籍其别有五曰玉牒以编年之体叙帝系而记其厯数凡政令赏罚封域户口丰凶祥瑞之事载焉曰属籍序同姓之亲而第其服纪之戚疎逺近曰宗藩庆系録辨谱系之所自出序其子孙而列其名位品秩曰仙源积庆图考定世次支分派别而系以本宗曰仙源类谱序男女宗妇族姓防姻及官爵迁叙而考其功罪生死凡録以一嵗图以三嵗牒谱籍以十嵗修纂以进【余详马端临考】
　　辽大特哩衮司掌皇族之政教官有特哩衮【亦曰徳尔吉】知特哩衮司特哩衮司事
　　二院皇族治之以北南二王四帐皇族治之以大内特哩衮【详官制总门】
　　大祖二年正月始置特哩衮典族属以皇弟萨喇为之百官志曰太祖有国首设此官其后百官择人必先宗姓兴宗重庆二十二年耶律义先拜特哩衮戒族人曰国家三父房最为贵族天下风化之所自出不孝不义虽小不可为其妻晋国长公主之女每见中表必具礼服义先以身率先国族化之辽国设官之实于此可见
　　北南二大王院分掌部族军民之政
　　北面大内特哩衮司掌皇族四帐之政教官有大内特哩衮知大内特哩衮大内特哩衮都监
　　又有大横帐详衮司掌太祖后九帐皇族之事官有横帐详衮【亦曰横帐敞稳】横帐太师横帐太保横帐司空横帐郎君横帐知事孟父族帐详衮司掌蜀国王岩木房族之事仲父族帐详衮司掌隋国王舒噜房族之事季父族帐详衮司掌徳祖三房族之事
　　又有四帐都详衮司掌四帐军马之事官有都详衮都监将军【本名敞史】小将军横帐详衮司孟父帐详衮司仲父帐详衮司季父帐详衮司
　　又有锡里司掌皇族之军政官有锡里详衮锡里都监锡里将军锡里小将军锡里美楞
　　南面宗正寺有卿少卿丞主簿
　　职在大特哩衮司
　　金大宗正府掌敦睦纠率宗属钦奉王命判大宗正事【以皇族中属亲者充】同判大宗正事同签大宗正事【宗室充】各一人大宗正丞二人【一人于宗室中选能干者充一人不限亲疎分司上京长贰兼管治临潢以东六司属】知事一人又有检法
　　所属诸宗室将军上京东温忒二处皆有之世宗时始命迁官其户凡百二十章宗明昌二年更名曰司属设令丞承安二年以令同随朝司中都上京札里昭合右西南玛展寨扶余临潢泰州金山等处置属大宗正府
　　泰和六年因避睿宗讳改大宗正府为大睦亲府凡大宗正府官俱改大睦亲之名
　　元大宗正府札尔古齐四十二人郎中员外郎都事各二人承发架阁库管勾一人司狱二人
　　国初未有官制首置断事官曰札尔古齐防决庶务凡诸王驸马投下蒙古色目人等所犯一切公事及汉人奸盗诈伪蛊毒魇魅诱掠逃驱轻重罪囚及边逺出征官吏毎嵗从驾分司上都存留住冬诸事悉掌之至元二年置十人三年置八人止理防古公事以诸王为府长余悉御位下及诸王有国封者又有怯薛人员奉防署事别无领受宣命十四年置十四人十五年置十三人二十一年置二十一人二十二年增至三十四人二十八年增至四十六人大徳四年省五人十一年四十一人仁宗皇庆元年省二人以汉人刑名归刑部泰定帝泰定元年复命兼理定置官如前致和元年以上都大都所属防古人并怯薛军站色目与汉人相犯者归宗正府处断其余路府州县汉人防古色目词讼悉归有司刑部掌管百官志曰顺帝至元元年闰十二月中书省奏准世祖时立大宗正府仁宗时减去大字今宜遵世祖旧制仍为大宗正府至正十年十二月大宗正府添设掌判二人
　　明宗人府掌皇九族之属以时修其玉牒书宗室子女适庶名封嗣袭生卒婚嫁諡葬之事凡宗室陈请为闻于上达材能録罪过有宗人令左右宗正左右宗人各一人
　　其属经歴司经歴一人典出纳文移
　　初洪武三年置大宗正院二十二年改为宗人府并以亲王领之【秦王樉为令晋王防燕王棣为左右宗正周王橚楚王桢为左右宗人】其后以勲戚大臣摄府事不备官而所领亦尽移之礼部
　　春明梦余録曰周礼少宗伯掌三族三别以辨其亲疎此宗人立官之始后世因之置宗正然列于九寺之中至明特立宗人府于六部之上
　　南京宗人府经歴司经歴一人
　　【臣】等谨按马端临考宗正寺后附载玉牒所考春明梦余録玉牒始于宋大中祥符明之玉牒至嘉靖中重修其总图仿古史世表之法以横格分代数列书其名氏而各派所出之子孙则递书于各派之下仍余下方以俟续书其图以帝系为统有虽系长出而在藩封及国初加封为王者俱不以加书于帝系之前有长出而殇追授封号者虽册内载之不以列于图盖从礼部之议也然宋之玉牒置官为太宗淳化六年实仿唐制非始于真宗之大中祥符也
　　太仆寺
　　宋太仆寺国有大礼供其辇辂属车前期戒有司教阅象马凡仪仗既陈则巡视其行列后妃亲王公主执政官应给车乘者视品秩而颁之总国之马政籍京都坊监畿甸牧地畜马之数谨其饲养察其治疗考蕃息损耗之实而定其赏罚焉死则敛其騣尾筋革入于官府凡阅马差次其髙下应给赐则如格嵗终钩覆帐籍以上驾部
　　若有事于南北郊侍中请降舆升辂则卿授绥【饼详马端临考】
　　辽北面羣牧官
　　诸路羣牧使司官有太保侍中敞史总典羣牧使司官有总典羣牧部籍使羣牧都林牙西路羣牧使司倒塌岭西路羣牧使司浑河北马羣司漠南马羣司漠北滑水马羣司牛羣司官各有羣牧使副使
　　又诸廐官
　　尚廐官有尚廐使副使飞龙院官有飞龙使副使总领内外廐马局官有总领内外廐马
　　南面太仆寺官有卿少卿丞主簿
　　有乘黄署
　　金诸羣牧所【国言谓乌尔固】提控诸乌尔固一人【明昌四年置】使副使各一人掌检校羣牧畜养蕃息之事判官一人掌签判本所事知法一人【又设缫衮图依达分掌诸畜所谓牛马羣子也】惟班第音乌济腾布希羣牧依此置
　　【臣】等谨按百官志虽无太仆之名而诸羣牧所实其职也又王圻续通考载典牧司【贞祐时置】圉牧司【兴定二年置】各有使副使判官提举圉牧所【泰定三年置】各路统军司河南东路河南西路陜西路皆设提举同提举山东路止设提举不见于正史今附録之
　　元太仆寺掌阿克塔斯马匹受给造作鞍辔之事卿少卿丞各一人
　　又经歴知事照磨管勾各一人
　　中统四年设羣牧所至元十六年改尚牧监十九年又改太仆院二十年改衞尉院二十四年罢院立太仆寺又别置尚乘寺以管鞍辔而本寺止管阿克塔斯马匹二十五年中书置提调官二人大徳十一年复改太仆院至大四年仍为寺定置官如前
　　尚乘寺掌上御鞍辔舆辇阿克塔斯羣牧骟马驴骡及领随路局院鞍辔等造作收支行省嵗送鞍辔理四集赛阿都齐词讼起取南北逺方马匹等事卿四人少卿丞各二人又经歴知事照磨管勾各一人
　　至元二十四年罢衞尉院始设尚乘寺领资乘库大徳十一年升为院至大十四年复为寺
　　所属资乘库掌收支鞍辔等物提防四人大使三人副使四人至元十三年置二十年衞尉二十四年尚乘寺
　　【臣】等谨按百官志又有典牧监属储政院羣牧监属徽政院虽所掌似属太仆而详于宫属之官兹不载
　　明太仆寺卿一人少卿二人【正徳十一年增设一人】寺丞四人其属主簿防主簿一人常盈库大使一人所辖各牧监监正监副録事各羣羣长俱各一人【后俱革】
