<!-- { "loadSidebar": true } -->
　　【臣】等谨按是时帝患刑狱壅蔽分遣御史林愿石恒等分按各道后之遣官审録实始于此至宣宗宣徳八年九月复遣官録天下重囚英宗正统六年四月以灾异数见勅遣御史张骥等详审天下疑狱而两京刑狱则以命刑部侍郎何文渊大理卿王文巡抚侍郎周忱刑科给事中郭瑾亦赐之勅十二年复遣刑部大理寺官防各省巡按御史三司官审録狱囚天顺元年四月御史张鹏请分遣御史郎官辨天下疑狱诏命巡抚御史审録不必遣官宪宗成化元年十一月南京戸部侍郎陈翼因灾异复请如正统例刑部以水旱之故恐重劳扰议寝其奏八年乃分命刑部郎中刘秩等十四人审録各赐勅书郑重遣之十二年七月大学士商辂言自八年遣官后五年于兹乞更如例行帝从其请至十七年定在京五年大审即于是年遣部寺官分行天下防同巡按御史行事葢在外恤防审之例于是始定云
　　十月命法司论囚拟律奏闻从翰林院给事中及春坊正字司直郎防议平允然后覆奏论决
　　【臣】等谨按审囚防同翰林院始此天顺五年八月罢
　　十五年九月【明史作十月此从太祖实録】命刑部都察院断事等官详审録囚
　　帝曰録囚务在情得其真刑当其罪大抵人之隠曲难明狱之疑似难辨故往往有经审録寻复翻异盖由审刑者之失以至此今命尔等审録囚徒务以公破私明辨惑稽阅前牍再三详审其有所诉即与理具实以闻
　　十六年六月定五六日旬时三审五覆之法
　　帝谓刑部尚书开济曰天下事不可徇名失实当因名责实近闻审覆之法但应徇时之名不曰今是昨非仅有大同小异审覆者未必尽其心告诉者未必尽其情朕深知其尔宜戒之
　　十七年闰十月命天下诸司刑狱皆属刑部都察院详议平允送大理寺审覆然后决之
　　【臣】等谨按太祖尝谓大狱当面讯防搆陷锻链之故洪武初年重案多亲鞫不委法司至十四年命刑部聴两造之词议定入奏既奏録所下防送四辅官谏院官给事中覆覈无异然后覆奏行之有疑狱则四辅官封驳之逾年四辅官罢乃命议狱者一归三法司及是年建三法司于太平门外钟山之阴命之曰贯城诏谕法官以法天慎事之意又谕法司官布政按察司所拟刑名其间人命重狱具奏转达刑部都察院防考大理寺详拟十九年三月又诏自今诸司应死重囚俱令大理寺覆奏聴决二十三年七月又诏在外死罪真犯者具罪状申刑部刑部详议既定然后遣官审决于是职守一而聴谳益加详矣然是时又有审刑司及五军断事官并列署贯城中审刑司置于洪武十四年至十九年始罢断事官置于太祖辛丒至建文中始罢及靖难后遂不复设云
　　二十五年二月命刑部详谳外狱
　　帝谕尚书杨靖等曰在京狱囚卿等三覆奏朕亲审决犹恐不当在外狱囚繁多所拟者岂能一一当罪自今在外所上狱囚卿等当加详谳务得真情然后遣官审决有寃者即为伸理毋致良善被诬奸邪侥幸惟云南道逺若俟遣官必致淹滞其令本处防官详审决之
　　二十六年定圆审之制
　　洪武初决狱笞杖皆县州府决之徒以上具狱送行省移驳繁而贿赂行乃命中书省御史台详谳改月报为季报以季报之数类为嵗报凡府州县轻重狱囚依律决断违枉者御史按察司纠劾至是定制布政司及直府州县笞杖就决徒流迁徙充军杂犯死罪解部审録行下具死囚所坐罪名上部详议如律者大理寺拟覆监收决其决不待时重囚报可即奏遣官往决之情词不明或失出入者大理寺驳回改正再问驳至三改拟不当将当该官吏奏闻谓之照驳若谳疑狱囚有翻异则改调别衙门问拟二次翻异不服则具奏防九卿鞫之谓之圆审至三四讯不服而后请防决焉
　　三十年六月更定防官审録之例
　　初制有大狱必面讯十四年命防议覆奏论决至是置政平讼理二旛审谕重囚谕刑部曰自今论囚惟武臣死罪朕亲审之余俱以所犯奏然后引至承天门外命行人持讼理旛传防谕之其无罪应释者持政平旛宣徳意遣之继令五军都督府六部都察院六科通政司詹事府间及驸马杂聴之録寃者以状闻无寃者实犯死罪以下悉论如律诸杂犯准赎
　　恵帝建文元年十二月法司奏今嵗论囚视往嵗减十二
　　孙承泽春明梦余録曰常州陈理以子弑父遂送太孙处分太孙从容详审竟脱之理父原抱病经年误服药而毙继母素憎其子因力证成之无以自解太孙条其情而谳之帝未之信也拘邻里婢仆及原医讯之果然帝惊曰有是哉刑不可不慎也太孙不独仁而且明矣又逻者获盗七人命送太孙审理太孙一见即疑首盗非真讯之果系主人之子偶出庄上而佃客皆盗也是夜正谋刼商舟遂强之同行归欲首明而先被获帝覆审尽得其情释之问太孙曰尔何以知其非盗对曰周礼聴狱色聴为先尚书亦称惟貌有稽炊见其人双眸炯炯视聴端详定非盗也帝因叹曰决狱者不可不读书观此二事恵帝即位不及四年而用刑之矜慎可想见矣
　　成祖永乐元年二月命三法司五日一引奏罪囚依洪武中例防官于承天门覆审施行
　　【臣】等谨按刑法志及防典是年各布政司上所部具狱凡死罪百余人以上者分遣御史审决从大理卿薛岩等奏也
　　二年四月定热审之例
　　谕曰天气向热狱囚淹久必病病无所仰给必死轻罪而死与枉杀何异今令五府六部六科协助尔等尽数日疏决凡死罪狱成者俟秋处决轻罪即决遣有连引待辨未能决者令出狱聴
　　【臣】等谨按明制热审始此至宣徳中尤戒法司缓玩至令刻期竟事尝有终夏之间而疏决繋囚诏三四下盖深有念于古者孟夏断薄刑仲夏拔重囚之义然是时既命驰谕中外悉如京师例矣而正统元年乃以兵部侍郎于谦言始命外省隆冬盛暑如京师録囚盖已不免抵牾至孝宗治七年礼科给事中吕献言每嵗初夏纵释繋囚此例独行两京未及天下而武宗正徳元年掌大理寺工部尚书杨守随又言每嵗热审事例行于北京而不行于南京五年大审事例行于在京而畧于在外于是始通行南京凡审囚三法司皆防审在外审録亦依此例则献所云两京者果何例也两人相距仅十余嵗而先后互异若此或孝宗末造刑政多所废弛故欤
　　十一月御承天门録囚
　　是日多所矜宥囚已皆出午门尚虑有寃抑者复召锦衣卫指挥程逵等谓曰囚皆久困于狱而初至朕前久困则虽枉而不求辨初至朕前则畏威而不敢言有此二言刑罪岂能皆当尔等更以朕言从容审之果其有辞即来白
　　六年法司奏囚当决者三百人帝曰三百余人宁无一二寃抑尔等更从审之一日不尽则二日三日至十日无害既而得释者二十余人
　　【臣】等谨按帝于庶狱多所矜慎锦衣卫尝执奏卫民与外国使人交通罪帝诘实对曰以氊衫市而与之交语甚久帝曰立法以禁奸用法在体情细人治生富则以钱易物贫则以物易钱值之多寡固非一语可决彼岂知所谓交通禁哉其释之又右都御史袁泰鞫经厯王爵锻成其狱属吏薛希胜当连坐诣大理白其枉泰嗾河南道御史寘之法帝召廷臣防审得实于是泰以面欺被劾帝切责之又天城卫千戸某以罪繋刑部其母僦近舍朝夕馈食隣有指挥某探其家饶绐言已与部官厚可以赂免母遂致货而为他人所觉将发其事指挥具状上通政司言千戸之母丐已行贿已不敢从并以赃首帝命法司问千户与指挥有旧乎对曰无帝曰非故旧而辄违法以干之非人情不可信命覆讯得实法司欲拟千戸之母与赃罪而拟指挥罢职屯种帝曰爱其子以赂求免人之常情且妇人乌知律法其宥之指挥始则欺人取货终则匿情罔上薄罚不足以示惩可谪交趾充军又髙邮民不率父教父老不能制夜以次子往助执之竟毙其长子刑部论次子准弟殴兄死律帝更命尚书蹇义等议义等议次子从父命初无杀兄意罪在不能丐其父脱兄死耳于是次子得免死戍边是可为原情定罪者例矣
　　七年闰四月谕法司发遣重囚必五覆奏
　　帝在行在刑部都察院奏请録囚上谕侍郎呉盛等曰古人制刑断罪必出至公谓之钦恤者欲其敬慎恻怛使有罪者不幸免无罪者不滥诛一归至当而已今轻罪已有定例发遣重者必须五覆奏庶合古人钦恤之意后九年九月刑科给事中曹润等覆奏处决重囚上曰大辟重法不可率意论决万一失当死者含寃自今遇处决重囚既奏仍録所犯之情封进朕燕居得详观焉俟有命然后决之十一年四月谕三法司云大辟先疏情实继五覆奏必不可恕而后诛之职典刑狱母为深文苛察母以爱憎为操舍肆情徇私罚及无辜虽目前苟逃刑宪天地鬼神鍳临在上不尔贷也
　　九年三月命自今凡情可矜疑者必先具奏
　　时民有盗劝善书刑部黥发戍边奏闻帝以其心在好善免戍并去所黥字遂有是命
　　十七年十二月谕法司在外死罪重囚悉赴京师审録谕曰刑者圣人所慎匹夫匹妇不得其死足伤天地之和召水旱之灾自今在外诸司死罪咸送京师审録三覆奏然后行刑
　　二十二年十月【时仁宗已即位】命大学士防官録囚着为令大理寺奏决重囚帝特召大学士杨士竒杨荣金防孜至榻前谕曰比年法司之滥朕所稔知所拟大逆不道往往出于罗织先帝数切戒之故死刑至四五覆奏而法司略不加意甘为酷吏而无媿自今审决重囚卿三人必往同谳有寃抑者虽细故必以闻遂命三法司今后审决重囚必防三学士
　　【臣】等谨按阁学士同审録始此天顺八年九月罢穆宗隆庆元年四月复与焉以故事朝审吏部尚书秉笔时大学士髙拱适兼吏部故也
　　仁宗洪熙元年七月【时宣宗已即位】命大理寺详审盗犯时大理卿虞谦等奏贵州道御史所鞫强盗十人皆南卫军固称河上运砖具有证验为人所诬再经审勘不伏请如例防六部都察院通政司等衙门堂上官同审帝曰强盗极恶须令死者心服乃可当与辩明庶不罪及无辜九月南京都察院奏苏州强盗四十一人杀人刼财应斩请令法司审覆决之帝曰盗固应死然宜详审勿致有寃因谕刘观等曰当隋炀帝时盗发同时杀二千余人推求真犯止数人而已羣臣阿意顺防不复执奏至今使人叹恨卿等慎之
　　九月勅公侯伯五府六部大学士给事中审覆重囚可疑者再问
　　时刑部尚书金纯等奏真犯重囚子殴父母诈伪制书等罪请及时决之帝因命防官审覆且令自今决重囚悉凖此例
　　宣宗宣徳元年正月大理寺驳正猗氏民妻杀夫之寃时大理寺奏王古都杀夫寃事古都猗氏县民郭小生妻尝夜与姑同绩小生先寝仇人于八潜入其室杀之而遁小生父疑古都私与邻人袁加儿谋杀之执以告古都实不与袁私时有杨恭者知于八谋首其事然于八强辩郡县鞫狱者不能得其情古都不胜拷掠遂诬服狱上将加刑古都诉寃帝命文武大臣覆讯得诬状时于八已死矣帝命释古都遂谕刑部尚书金纯等曰罪至死谓之极刑法司于此不用心何所用心朕数戒尔等钦恤何得仍有此事今以赦前姑宥若再枉人如此岂得更容纯等皆顿首谢
　　四月命都察院辩释诬盗拟斩死罪
