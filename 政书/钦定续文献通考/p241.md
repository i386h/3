<!-- { "loadSidebar": true } -->
　　先是给事中夏言疏言太祖太宗并配父子同列稽之经防未能无疑臣谓周人郊祀后稷以配天太祖足当之宗祀文王于明堂以配上帝太宗足当之礼臣集议以为二祖配享百有余年不宜一旦轻改帝降勅谕欲于二至日奉太祖配南北郊嵗首奉太宗配上帝于大祀殿大学士张璁翟銮等言二祖分配于义未协且録仁宗所撰勅谕并告庙文以进帝复命集议于东阁皆以为太庙之祀列圣昭穆相向无嫌并列况太祖太宗功徳并隆圜丘大祀殿所祀均之为天则配天之祖不宜阙一臣等窃议南北郊及大祀殿每祭皆宜二祖并配帝终以并配非礼谕阁臣讲求璁等言古者郊与明堂异地故可分配今圜丘大祀殿同兆南郊冬至礼行于报而太宗不与孟春礼行于祈而太祖不与心实有所不安帝复报曰万物本乎天人本乎祖天惟一天祖亦惟一祖故大报天之祀止当以髙皇帝配文皇帝功徳岂不可配天但开天立极本髙皇帝肇之耳如周之王业武王实成之而配天止以后稷配上帝止以文王当时未闻争辩功徳也因命寝其议已而夏言复疏言虞夏殷周之郊惟配一祖后儒穿凿分郊丘为二及误解大易配考孝经严父之义以致唐宋变古乃有二祖并侑三帝并配之事望防自宸依前勅防帝报曰礼臣前引太庙不嫌一堂夫配帝与享先不同此説无当仍命申议大学士张璁乃言郊祀之议圣见已决独臣不忍无言皇上信以分配之説尽古礼乎大祀殿非明堂之位孟春祈谷又非季秋大享之礼则未免有失于古也皇上信以并配之説非今宜乎太祖百有余年之神座岂忍言撒文皇百有余年配天之报岂忍言废则又未免有失于今也窃以天地分祀宜従古礼彰我皇上善继善述之孝祖宗并配宜従今制彰我皇上不愆不忘之心疏入帝乃责璁前后变志非忠爱之道于是礼臣复上议南北郊虽曰祖制实今日新创请如圣谕俱奉太祖独配至大祀殿则太祖所创今乃不得侑享于中窃恐太宗之心有所未安宜仍奉二祖并配则既复古礼又存祖制礼意人情两不为失疏入复谕璁曰二至祀典自今日始当奉太祖独配孟春特名祈谷实存祖制当如仁宗之旧可委曲依朕意行之璁对皇上议郊祀大典本求至当可行之道今议者以圜丘方泽皆以太祖配以为皇上新制以大祀殿祀上帝以二祖配以为祖宗旧制皆一时迁就之説非至当不易之论夫冬至报天之礼重孟春祈谷之礼轻天与帝一也大祀殿既可以二圣并配圜丘何独不可新制旧制之説臣之所不解也臣窃惟斯礼之议本因天地不可并祭嫌于厐杂若祖宗并配原无可议况既有大祀殿又建圜丘同兆南郊益非礼制夫礼时为大古今异宜非可一律葢古圜丘因丘陵为之非积土而坛方泽因川泽为之非掘地而坎今仪文大备屋而祀之扫地之仪安可复用或谓屋祭为帝坛祭为天臣观思文之诗祭后稷配天而歌者也一诗之中天帝并称我将之诗祭文王配帝而歌者也一诗之中止称天而不称帝则天之与帝原自无异臣惟今日郊祀之议有简易可行之道足可继承者因南郊大祀殿以祀昊天上帝配以二祖冬至大报天可也孟春祈谷可也万一雨雪届期亦可备而成礼北郊建坛以祀皇地只亦以二祖配之明夏方有事北郊工役可徐图耳夫天地者古今之天地分而祀之三代之彞典也不可厐杂故臣将顺皇上为之祖宗者一代之祖宗功徳俱隆并配天地当代之定制也孝子慈孙不可轻有拟议故臣不敢将顺皇上为之葢宜于古而古宜于今而今惟求心之安而已帝意终不可夺乃下礼部申议疏且责之曰祖宗并配在礼为黩但朕所定祈谷原因曲全祖制与明堂举事不同依拟奉二祖并侑二至之祀奉皇祖独配礼仪俱従俭详拟以闻
　　将郊祀帝谕夏言欲亲行奉安礼乃拟仪注以闻先期择捧主执事官十一员分献配殿大臣二员撰祝文僃脯醢酒果制帛香烛前一日行告庙礼设神舆香案于奉天殿神案二于泰神殿神案二于东西配殿香案一于丹墀正中设大次于圜丘左门外是日质明帝常服诣奉天殿行一拜三叩头礼执事官先后捧昊天上帝太祖髙皇帝及従祀神主各奉安舆中至泰神殿门外帝乗辂至昭亨门礼官导至泰神殿丹墀报事官就舆捧神主升石座奉安于龛中帝诣香案前行三献礼如仪礼毕出至大次升座百官行一拜三叩头礼毕还宫
　　十年正月祈谷于大祀殿奉太祖太宗配
　　明初未尝行祈谷礼至是始以孟春上辛日行于大祀殿奉二祖配礼毕帝心终以为未当谕张璁曰自古惟以祖配天今二祖并配决不可法后世嗣后大报与祈谷止奉太祖配寻亲制祝文更定仪注改用惊蛰节礼视大祀稍杀帛减十一不设従坛不燔柴着为定式
　　十一年正月祈谷于上帝始命武定侯郭郧摄事帝自即位嵗亲郊遣代实自此始于是给事中叶洪言祈谷大报祀名不同郊天一也祖宗无不亲郊成化治间或有故宁展至三月葢以郊禋礼重不宜摄以人臣谓俟圣躬痊改卜吉日行礼不従至十八年改行于大内之元极宝殿不奉配遂为定制是时礼部言往以正月之吉大祀天地入觐臣僚四品以上皆得陪祭今大报行于冬至祈谷举于孟春诸臣当觐者见集阙下请令四品以上皆得陪祀祈谷如昔年大报例従之
　　是年冬至尚书言以前此有事南郊风寒莫备乃采礼书天子祀天张大次小次之説请作黄氊御幄为小次每大祭所司以随值风雪则设于圜丘下帝就幄中对越陟降奠献以太常执事官代之命着为令
　　十三年二月诏更圜丘为天坛方泽为地坛
　　礼部尚书夏言言圜丘方泽本法象定名未可遽易第称圜丘坛省牲则于名义未协今后冬至大报启蛰祈谷祀天夏至祭地祝文宜仍称圜丘方泽其省牲及诸公事有事坛所称天坛地坛従之
　　十五年定进大报等祀日册仪
　　旧制每嵗十一月上旬钦天监具明年诸祭祀日于奉天门奏进嘉靖九年令以九月奏诸祀日自大报始是年帝亲定进祀日册仪毎嵗九月朔礼部尚书以大报及诸祀日告于皇帝前期宿于公署鸿胪卿请御殿设案于奉天殿中至日百官公服侍班皇帝服皮弁礼部尚书具朝服捧祀日册自午门中道入立置于案皇帝就案先立定礼部尚书跪奏嘉靖几年分大报等祀日册请敬之皇帝搢圭取而恭视讫序班举案置于华葢殿中皇帝升座百官叩头如常礼
　　十七年十一月上皇天上帝泰号
　　帝既上成祖睿宗尊号大享礼成拟加上帝及髙皇帝后尊称先期诣郊坛预告于神只还御奉天殿降勅谕礼部以十一月旦行事至日帝诣南郊恭进册表上泰号曰皇天上帝于是改泰神殿曰皇穹宇【臣】等谨按礼事天无文扫地而祭自尧舜以来数千百年従未闻为天加徽称者且昊天与皇天均天也又可意为隆降而妄事推崇乎当时礼仪册表虽皆帝所亲定然徒以取讥当时滋惑来世故不复采録云
　　穆宗隆庆元年正月罢祈谷
　　帝初即位用遗诏令礼臣议祀典兴罢于是礼臣言先农亲祭遂耕耤田即祈谷遗意今二祀并行于春未免烦数且元极宝殿在禁地百官陪祀出入非便宜罢祈谷止于先农坛行事从之
　　神宗万厯三年十一月大学士张居正进郊祀新旧图考
　　疏言皇上肇举郊禋大典臣等谨辑郊祀新旧图考进呈旧礼者太祖所定新礼者世宗所定也按天地之祭自周以来分合不一大率合祭为多国朝自洪武后皆合祭至嘉靖始建分祭之制议者咸以合祭为便顾兹重典未敢轻议谨辑为礼书二册首序分合沿革之由次具坛壝陈设规制图説次列仪注乐章而以臣等浅陋之见畧述其概窃附于后以备圣明他日裁择帝嘉纳之
　　附论新旧郊祀图考后曰国初天地分祀至洪武十年圣祖乃定为合祀之制每嵗以正月上辛日行礼于南郊大祀殿列圣遵行百六十余年至世宗始按周礼古文复分建南北郊俱坛而不屋南郊以冬至北郊以夏至行礼二至之外复有孟春祈谷季秋大享嵗凡四郊隆庆改元诏廷臣议郊祀之礼时议者并请罢祈谷大享复合祀天地于南郊先帝深惟三年无改之义独以祈谷大享在大内行礼不便従礼官议罢而分祀姑仍其旧葢亦有待焉耳夫礼因时宜本乎人情者也髙皇帝初制郊礼分祀者十年矣而竟定于合祀者良以古今异宜适时为顺故举以嵗首人之始也卜以春初时之和也嵗惟一出事之便也为屋而祭情之安也百六十余年列圣相承莫之或易者岂非其至当允协经久而可守乎今以冬至极寒而祼献于星露之下夏至盛暑而骏奔于炎歊之中一嵗之中六飞再驾以时以义斯为戾矣且成祖文皇帝再造宇宙功同开创配享百余年一朝罢之于人情亦有大不安者故世宗虽分圜丘之制而中世之后竟不能行虽肇举大享之礼而嵗时禋祀止于内殿是斯礼在当时固已窒碍而难行矣况后世乎臣等愚昧窃以为宜遵髙皇帝之定制循列圣之攸行嵗惟一举合祀之礼而奉二祖并配斯于时义为协人情为顺谨稽新旧规制礼仪而略述其概俟圣明裁防焉
　　愍帝崇祯十四年正月祈谷于大享殿
　　是礼世宗一再举而罢至是复举其恭视坛位笾豆牲只俱如圜丘仪惟不散斋不出宿于郊斋宫不朝亥正三刻止升一灯明年上辛值元日乃改用中辛【臣】等谨按明初诸帝日于宫中行拜天礼世宗用杨一清之言始罢不行惟正旦冬至圣诞节于奉天殿丹陛上行礼既定郊祀遂罢冬至之拜正旦圣诞节俱诣元极宝殿行礼隆庆元年罢元极宝殿仍行礼于奉天殿陛不用外执事祭品亦不取给太常其后遂相沿不变云
　　太祖在位三十一年亲郊三十
　　【洪武元年十一月庚子　　　二年十一月乙巳三年十一月庚戌　　　四年十一月丙辰五年十一月辛酉　　　六年闰十一月壬午七年十一月辛未　　　八年十一月丁酉九年十一月壬午　　　十年十一月丁亥十二年正月己夘　　　十三年正月癸夘十四年正月乙未　　　十五年正月乙未十六年正月乙夘　　　十七年正月丁未十八年正月辛未　　　十九年正月甲子二十年正月甲子　　　二十一年正月辛夘二十二年正月丁亥　　二十三年正月己夘二十四年正月癸夘　　二十五年正月乙未二十六年正月辛酉　　二十七年正月乙夘二十八年正月丁未　　二十九年正月壬申三十年正月丙寅　　　三十一年正月壬戌】
　　惠帝在位四年亲郊三
　　【建文元年正月庚辰　　　　二年正月辛未三年正月辛未】
　　成祖在位二十二年亲郊十七
　　【建文四年七月壬午　永乐元年正月辛夘二年正月乙夘　　　　三年正月庚戍
　　四年正月丁未　　　　五年正月丁夘六年正月辛酉　　　　七年正月乙夘
　　八年正月己夘　　　　九年正月甲戍十年正月丁酉　　　　十一年正月辛夘十五年正月丁酉　　　十九年正月甲戌二十年正月辛未　　　二十一年正月乙未二十二年正月戊子】
　　仁宗在位一年亲郊一
　　【洪熙元年正月丙戌】
　　宣宗在位十年亲郊九
　　【宣徳元年正月丁未　　　　二年正月庚子三年正月甲子　　　　四年正月己未
　　五年正月癸丑　　　　六年正月丁丑七年正月癸酉　　　　八年正月丁夘九年正月辛夘】
　　英宗先后在位二十二年亲郊十六
　　【正统五年正月己未　　　六年正月庚戌七年正月甲戌　　　八年正月丁夘】
