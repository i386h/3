<!-- { "loadSidebar": true } -->
　　律吕精义曰尔雅所以鼓祝谓之止注云柷如漆桶方二尺四寸深一尺八寸中有椎柄连底挏之令左右击止者其椎名文献通考云柷如漆桶方二尺四寸深一尺八寸中有椎柄连底旁开孔内手于中击之以举乐宋仁宗时礼官言郑康成以为投椎其中撞之撞击之法冝用康成之説奏可又尔雅所有鼔敔谓之籈注云敔如伏虎背上有二十七鉏铻刻以木长尺栎之籈者其名文献通考云敔状如伏虎背上有二十七龃龉碎竹以撃其首而逆戛之以止乐又云宋因唐制用竹长二尺四寸析为十二茎先击其首次三戛龃龉而止【唐以来先撃首后栎背共六声古法不撃首止戛三声今后之】与旧用木栎龃龉者异矣虽曰因时制冝要之非有意义孰若复古制之为愈哉谨按柷敔戛击之法尔雅旧説防是唐宋妄改之皆非也今但从尔雅旧説可也　柷用揪木造其形类板斗板厚五分口方二尺四寸底方一尺八寸深亦如之下有趺髙广二寸旁有孔圆径六寸纳手于中持椎柄以撞击椎形如柺首长一尺柄长一尺八寸底中心开一窍仅容椎柄透出底外铁轴贯之令揺动防不出故名曰止敔用楸木造其形类板箱而覆长三尺六寸广
　　一尺八寸髙一尺底向上其下有趺髙广二寸此乃座也座上有物形如睡虎伏地而卧脊背上有二十七齿形如锯齿名曰龃龉通以揪木刻成戞敔物形如界尺长尺广寸厚分名曰籈亦以揪木为之
　　木之属【俗部】
　　拍板
　　辽散乐器有拍板
　　金黄麾仗第七节驾后辅龙直乐器有拍板一元宴乐器有拍板其制以木为板以绳联之云和乐前行板二次板八安和乐天乐各板二乐音王队夀星队礼乐队説法队毎第一队各用板一夀星队第七队同天魔舞亦用之
　　明朝贺丹陛乐拍板八中宫女乐同朔望朝叅拍板二大宴丹陛乐同后减一文武二舞四夷舞各板一迎膳乐进膳乐大平清乐并同大驾卤簿板四东宫仪仗板二又乐器板一亲王仪仗乐器各板一郡王同王国朝贺乐花梨木拍板一宴乐迎膳乐并同天顺七年赐迤北汗柏板等物
　　明会典曰大乐板四串用铁力木六片长一尺一寸上濶一寸九分下濶二寸五分聨以青丝绦垂防线帉錔大驾卤簿同东宫仪仗板二串又乐器板一串制并同亲王郡王仪仗乐器各板一串红緑帉錔余制同
　　通雅曰事有数千年相袭以讹而究不知正者不少矣柷敔之用其一也郭璞云柷如漆桶敔如伏虎云云其用之也乐之初撃柷三声以作之乐之末戞敔三声以止之自马融郑元李循白虎通其説皆然唐六典协律郎举麾鼓柷而乐作偃麾戛敔而后止遗法举羽或提灯笼是已然则柷敔之用果此六声而已耶总因尚书合止柷敔误解合为始合止为终止也合止者合而止之一字一转或数止焉节之谓也吾观时乐得之矣时之度曲可以使人人一律者板为之也版有眼故加节焉十畨之奏一声版二声鱼皆以木为之取其音清裂不为众乐所掩夫柷敔之声犹是也伶州鸠曰革木一声木音直非若金石之铿锵革之闛鞈丝竹之嘹喨绵长可悦也不过挏栎相击然而止正如版鱼用为节奏曲之迟疾视此为凖雅相之声近乎拉飒悄然以辅柷敔之间此度曲之所谓大衬小衬也柷敔不得其用今乃用铜钹杖鼓以补之琴瑟设而不作亦以不知版眼也琴曲中有入慢则有趋可知矣今之单弹琴者犹度清曲也使其引喉转声以意长短不合拍按岂可听乎琴与瑟合遂与六琴六瑟合遂与众乐合皆恃拍按之节以一之若专以静逺缓细为髙无复版眼则竟可随意短长是为能与众合耶人之用声声有常止止以更气止以言乎齐也合止明矣春官教舂牍如柷小舂谓之应以应大舂所倡之节又云牍以应柷则柷非三声而毕可知也房庶曰金石钟磬也而变为方响丝竹琴箫也而变为筝笛木柷敔也而贯之为版马贵与亦编九拍版六拍版于柷敔之后胡以代抃唐名乐句宋以檀若桑为之非明徴乎贵与亦疑之而不敢决耳
　　响板【增】
　　元天魔舞乐器有响板
　　【臣】等谨按此与拍板并列而不详其制据纪云宫中赞佛则按舞奏乐岂如今佛寺所用欤
　　木瓠【增】
　　宋墨庄漫録曰苏隂和尚作穆防歌又地理风水家亦有穆防歌皆以六言为句而用侧韵黄鲁直云黔南巴间赛神者皆歌穆防其畧云听唱啇人穆防四海五湖曾去因问穆防之名父老云盖木瓠耳曲木状如瓠撃之以节歌
　　杵臼【增】
　　明田汝成炎徼纪闻曰龙家盖徙筰駹氏之裔人死以杵撃椎塘和歌哭椎塘者臼也
　　【臣】等谨按此亦前考春杵之遗意
　　木鱼【增】
　　本襌诵之具后十畨乐器用之
　　八音之外
　　贝
　　辽大乐器有贝二
　　海螺
　　陈悰天启宫词注曰番经厰内官于英华殿作佛事鸣锣鼓吹海螺诸乐器
　　象管
　　宋齐东野语曰紫霞翁【宋宗室名未详】尝自品象管作霓裳数声真有驻云落木之意非人间曲也
　　桃皮觱栗
　　辽横吹乐前后部各有桃皮觱栗二十四
　　金鼓吹乐前后部第二各有桃皮筚篥二十四黄麾仗第三节前部鼓吹第二第八节后部鼓吹第二并同皇太子前部鼔吹桃皮筚篥四
　　吹叶
　　辽大乐器有吹叶
　　张舜民使北记曰胡人吹叶成曲以番歌相和音韵甚和
　　炎徼纪闻曰牂牁辰沅间峝蛮暇则吹芦笙木叶为乐又蔡家相传春秋时楚俘蔡人之裔男女吹木叶而索偶
　　红牙笙【增】
　　辽太宗天显七年唐遣使遗红牙笙
　　红牙拍板
　　宋陆游诗曰凭教后苑红牙板引上西川緑锦茵宋友仁研北杂志曰赵子固毎醉歌乐府执红牙以节曲红牙拍板也
　　鹤骨笛【增】
　　元萨都拉有鹤骨笛诗
　　椰殻筒【增】
　　明永乐七年命太监郑和至占城国其酋拥番兵椎鼓吹椰殻筒出郊迎诏

　　钦定续文献通考卷一百十
<史部,政书类,通制之属,钦定续文献通考>
　　钦定四库全书
　　钦定续文献通考卷一百十一
　　乐考
　　乐县
　　宋宁宗庆元初两宫奉上尊号用宫县三十六架【臣】等谨按此乾道旧制也淳熈増用四十八架
　　辽太宗大同元年三月自汴将还得晋太常乐谱宫县乐架委所司先赴中京
　　册礼乐工次第
　　四隅各置建鼓一虡乐工各一人　宫县毎面九虡毎虡乐工一人　乐虡近北置柷敔各一乐工各一人　乐虡内坐部乐工左右各一百二人　乐虡西南武舞六十四人执小旗二人　乐虡东南文舞六十四人执小旗二人　协律郎二人　大乐令一人
　　金南北郊宫县二十虡登歌二虡
　　大定十一年太常议定详乐制门
　　郊前二日大乐令帅其属设登歌之乐于坛上稍南北面玉磬在午陛之西金钟在午陛之东柷一在钟前稍北敔一在磬前稍北东西相向歌工之次余工各立于县后琴瑟在前匏竹在后于坛下第一等上皆重行异位北向又设宫县乐于南壝外门之外前一日又设大乐令位于乐虡【按下文又设位于宫县间则此乐虡当指登歌】之间稍东西向协律郎位于乐虡之西东向又设大乐令位于乐县之北稍东协律郎二在大乐令南东西相向祀日大乐令帅工人布于宫县之内又引登歌乐工由邜陛而升各就其位歌撃弹者坐吹者立
　　太庙宫县三十六虡【按大定十一年太常议曰与殿庭同】登歌二虡太庙登歌钟一虡磬一虡歌工四籥二埙二篪二笛二巢笙二和笙二箫二七星匏一九曜匏一闰余匏一抟拊二柷一敔一麾一一琴三琴五琴七琴九琴各二瑟四别庙登歌并同亲祠则用金钟玉磬摄祭则用编钟编磬宫县乐三十六虡编钟十二虡编磬十二虡大钟镈钟特磬各四虡建鼓应鼓鞞鼓各四路鼓二路鼗二晋鼔一巢笙竽笙各十箫十籥十篪十笛十埙八一琴三三五七九琴各六瑟十二柷一敔一麾一有司摄祭宫县二十虡编钟四编磬四辰钟十二建鼓四路鼓四路鼗二晋鼓一巢笙竽笙箫埙篪笛各八一琴三三五七九琴各六瑟八柷敔各一麾一登歌与亲祠同
　　享前二日大乐令设宫县之乐于庭中四方各设编钟三编磬三东方编钟起北编磬间之东向西方编磬起北编钟间之西向南方编磬起西编钟间之北方编钟起西编磬间之俱北向设特磬大钟镈钟共十二于编县之内各依辰位树路鼓路鼗于北县之内道之左右晋鼔一在其后稍南植建鼔鞞鼔应鼔于四隅建鼔在中鞞鼓在左应鼔在右置柷敔于县内祝一在道东敔一在道西设登歌之乐于殿上前楹间金钟一在东玉磬一在西俱北向柷一在金钟北稍西敔一在玉磬北稍东搏拊二一在柷北一在敔北东西相向琴瑟在前其匏竹者立于阶间重行北向诸工人各位于县后前一日设协律郎位二一于殿上前楹间一于宫县之西北俱东向大乐令于登歌乐县之北大司乐于宫县之北
　　元郊社宗庙用宫县三十六虡登歌二虡
　　祀前一日宿县于庭中东方西方设十二镈钟各依辰位编钟处其左编磬处其右黄钟之钟起子位在通街之西賔之钟居午位在通街之东毎辰三虡谓之一肆十有二辰凡三十六虡树建鞞应于四隅左柷右敔设县中之北歌工次之【三十二人重行相向而坐凡工坐者髙以杌地以氊】巢笙次之箫吹之竽次之籥次之篪次之埙次之长笛又次之夹街之左右瑟翼柷敔之东西在前行路鼓路鼗次之【郊祀则雷鼔雷鼗】闰余匏在箫之东七星匏在西九曜匏次之一琴三列路鼓之东西【东一西二】三五七九皆六次之晋鼓一处县中之东南以节乐又设登歌乐于殿之前楹【殿陛之旁设乐床二乐工列于上】搏拊二歌工六柷一敔一在门内相向而坐钟一虡在前楹之东一三五七九琴五次之瑟二在其东笛一籥一篪一在琴之南巢笙竽笙各二次之埙一在笛之南闰余匏排箫各一次之皆西上磬一虡在前楹之西一三五七九琴五次之埙一在笛之南七星匏九曜匏排箫各一次之皆东上
　　大乐署令一人丞一人掌郊社宗庙之乐凡有事于宗庙大乐令位于殿楹之东西向丞位于县北通街之东西向以肃乐舞
　　协律郎二人掌和律吕以合隂阳之声凡大祭祀皆法服一人立于殿楹之西东向一人立于县北通街之西东向以节乐【堂上者主登歌堂下者主宫县】凡乐作则跪俛伏举麾以兴工鼔柷以奏乐止则偃麾工戛敔而乐止乐正二人副二人掌肄乐舞展乐器正乐位皆舒脚幞头紫罗公服乌角带木笏皁鞾凡祭二人立于殿内二人立于县间以节乐殿内者视献者奠献用乐作止之节以笏示照烛照烛举偃以示堂下若作登歌则以笏示柷敔而已县间者视堂上照烛及引初献照烛动亦以笏示柷敔
　　乐师一人运谱一人掌以乐敎工人乐师服绯运谱服緑冠笏并同乐正副凡祭立于县间皆北上相向而立
　　执麾一人从协律郎以麾举偃而节乐服同乐工惟加平巾帻
　　照烛二人掌执笼烛而节乐服同乐正副无笏凡乐作止皆举偃其笼烛一人立于堂上门东视殿内献官礼节麾烛以示县间一人立于堂下县间俟三献入导初献至位至于其左【初献行皆前导亚终则否】凡殿下礼节则麾其烛以示上下初献诣盥洗位乃偃其烛止亦如之俟初献动为节
