<!-- { "loadSidebar": true } -->
　　金史舆服志曰金初得辽之仪物既而克宋于是乎有车辂之制熈宗幸燕始用法驾迨至世宗制作乃定班班乎古矣
　　仪卫志曰金制天子之仪卫一曰立仗二曰行仗其卫士曰防卫曰亲军曰弩手曰控鹤曰繖子曰长行立仗则有殿庭内仗殿庭外仗凡大礼大朝会则用之其朔望常朝弩手百人分列两阶而已行仗则有法驾大驾黄麾仗凡行幸及郊庙祀享则用之其非大礼逺出则有常行仪卫宫中导从焉大抵模仿宋制错综增损而用之
　　熈宗天眷三年四月幸燕京始备法驾凡用士卒万四千五十六人摄官在外　皇统元年正月上册寳立仗一千一百八十人【自是以后至海陵时俱用三千人】
　　海陵天徳二年九月立惠妃图克坦氏为皇后发册勤政殿设黄麾细仗用前六部摄官七十一擎执六百七十八人受册太和殿用后六部摄官三十六擎执三百二十二人
　　仪卫志曰是年祀庙用黄麾四千人
　　贞元元年三月迁都至燕京备法驾用黄麾仗万三百四十八人
　　世宗大定七年正月受尊号册寳礼颇减立仗之数且以天徳贞元不设车辂遂并去之
　　是后或减至二千或一千或八百或六百人
　　八年正月册皇太子于大安殿用黄麾半仗二千二百六十五人奉表于仁政殿用黄麾细仗一千四百二人二十六年十一月册立原王璟为皇太孙用黄麾仗
　　亦如八年册皇太子仪
　　仪卫志曰世宗即位凡行幸祀享并用黄麾三千人间亦不满其数大定十一年前祀南郊朝享太庙及至郊坛用大驾七千人此其大较也
　　章宗明昌五年八月至自景明宫还京仪依大定六年制
　　先是六月尚书省奏大定六年世宗自西京还都采宋省方还京之仪用黄麾仗二千人及金玉辂库库队甲骑五百人导驾官二十四人今驾还都日宜依之制可至是遂用焉
　　承安元年十一月有事于南郊量添卤簿人数
　　省臣奏南郊大礼大驾卤簿当用人二万一千二百一十八马八千一百九十八世宗亲行郊祀仗用七千人今拟大定制外量添甲卒三百库库队执挝人二百四十八通七千五百四十八人仍分八节从之
　　泰和八年四月禘于太庙依元年例黄麾仗三千人屯门仗五百人
　　【臣】等谨按仪卫志泰和六年帝欲亲行祫享命有司计其役费尚书省奏当用仗三千五百人钱一万余贯马八百六十五匹旧例马皆取借于民亲军皆自备从事今军旅方兴官马以备缓急不可借用民亦不可重扰宜令有司摄事帝诏再议之考章宗纪是年不载祫享事盖未及举行也
　　常朝仪卫
　　初国制凡朔望常朝日殿下列卫士帘下置甲兵海陵正隆元年命去甲兵惟存锦衣弩手百人分立两阶
　　其仪都副防检公服偏帯【常朝则展紫】左右卫将军宿直将军展紫金束帯各执玉水晶及金饰骨朶左右亲卫盘裹紫袄涂金束帯骨朶佩兵械供御弩手繖子百人并金花交脚幞头涂金铜钑衬花束帯骨朶左右班执仪物内侍二十人展紫涂金束帯朝叅日弩手繖子直于殿门外分两靣排立司晨报时毕皇帝御殿座鸣鞭閤门报班齐执擎仪物内侍分降殿阶南向立防检司起居弩手繖子于殿门外北靣山呼声喏讫即于殿门外东西相向排立都防检以次三人升殿都防检在东近南左副又少南右副在西东向对立左右卫将军在殿下东西对立省臣随班起居毕左右司侍郎从宰执奏事殿中侍御史随班起居毕东西对立于左右卫将军之北少前修起居注分殿陛东西对立于殿栏外副阶下以俟奏事毕皇帝还閤侍卫者方退
　　内外立仗
　　凡遇大礼大朝会则用之【自熈宗皇统元年至世宗大定二十八年事已见前】大定八年黄麾半仗摄官一百七十五人擎执二千八十一人编排职掌九人【合之册皇太子于大安殿所用二千二百六十五人之数相符】
　　殿庭内仗【以中心东西相向一重并靣北旗帜为中道】左行自北西向排列黄麾幡一首执者三人碧襴官一大雉扇二碧襴官一中雉扇六碧襴官一小雉扇六碧襴官一朱团扇六碧襴官一睥睨四碧襴官一红大繖一碧襴官一紫方繖二碧襴官一华盖一右行东向立者并同靣北第一行牙门旗八共二十四人分左右留中道第二行监门校尉十二分左右第三行长夀幢一押旗大将军一居中次东五方龙旗十五次西五方凤旗十五第四行自内而东青龙旗五红龙旗二十自内而西青龙旗五红龙旗二十第五行同上又君王万嵗旗一五人居中日旗一五人在左月旗一五人在右第六行自内而东天下太平旗苣纹旗日月合璧旗苣纹旗青龙旗赤龙旗河渎旗江渎旗各一旗五人排仗通直官一排仗大将一未午巳辰夘寅旗各一青天王旗白天王旗各一自内而西祥云旗五星连珠旗祥云旗黄龙旗白龙旗黑龙旗淮渎旗济渎旗各一旗五人通直官一大将一申酉戌亥子丑旗各一绯天王旗皂天王旗各一第七行自内而东孔雀旗一五人苍乌旗兕旗犛牛旗騼防旗赤熊旗白狼旗金鹦鹉旗驯犀旗角端旗鵕防旗驺牙旗野马旗瑞麦旗甘露旗各一旗五人自内而西者同外仗【在门外】左边西向自北排列第一部第一行侍御史大将军折冲都尉各一主帅三第二行绛引幡五首十五人龙头竿四弓矢五掲鼓二龙头竿四仪锽斧五龙头竿四朱刀盾五龙头竿四緑刀盾五龙头竿四小防五第三行与第一行同第四行与第二行同第二部第三部第四部第五部以次而南各为前后四行其名数与第一部同惟无绛引幡右五部东向排列色数皆同左第五行从北每大旗一均用小红龙旗二间之角宿旗一三人均用二亢宿旗氐宿旗房宿旗心宿旗尾宿旗箕宿旗斗宿旗牛宿旗各一【皆三人均用二同角宿旗】女宿旗一三人龙旗并黄排襴旗各一虚宿旗一三人红黄排襴旗二危宿旗一三人红紫排襴旗二室宿旗一三人黄紫排襴旗二壁宿旗一三人红黄排襴旗二重轮旗一三人红紫排襴旗二左摄提旗一三人黄紫排襴旗二青龙旗一三人红黄排襴旗二木星旗一三人红紫排襴旗二火星旗一三人黄紫排襴旗二土星旗一三人红黄排襴旗二金星旗一三人红紫排襴旗二水星旗一三人吏兵并紫排襴旗各一北岳旗一三人吏兵并龙君旗各一东岳旗一三人龙君并黄熊旗各一中岳旗一三人黄熊并赤豹旗各一西岳旗一三人赤豹幷力士旗各一南岳旗一三人力士幷虎君旗各一朱雀旗一三人虎君并天马旗各一右第五行从北奎旗一三人娄旗胃旗昴旗毕旗觜旗参旗井旗鬼旗各一【各三人皆均用二旗如前】桞宿旗星宿旗张宿旗翼宿旗轸宿旗重轮旗右摄提旗白虎旗东方神旗南方神旗中央神旗西方神旗北方神旗各一【各三人皆有排襴旗二俱同前】风伯旗一三人力士并虎君旗各一雨师旗一三人虎君并黄熊旗二雷公旗一三人黄熊幷赤豹旗二电母旗一三人赤豹并吏兵旗二北斗旗一三人吏兵并龙君旗二元武旗一三人龙君并天马旗二三人执一旗者重立二人各执小旗者亦重立
　　殿门外仗亦从北留中道飞驎旗駃騠旗鸾旗麟旗驯象旗各二共十人从中分列为第一重鹖鸡旗貔旗玉马旗三角兽旗黄鹿旗各二共十人次外分别为第二重其次第一部都尉三人第二部至第五部俱二人为第三重又其次五部各刀盾二十为第四重又其次五部各弓矢二十为第五重左右同【臣】等谨按以上所列仪卫志所谓黄麾车仗也然以二千二百六十五人之数较之有不相符者
　　黄麾细仗摄官八十八人擎执一千三百五人编排职掌九人【合之立皇太子奉表于仁政殿所用一千四百二人之数相符】
　　内仗中道左一行自北西向排列黄麾幡一首执者三人大雉扇中雉扇小雉扇朱团扇各六睥睨四红大繖一紫方繖二华盖一凡繖扇之上皆有碧襴官一右行东向排次同靣北第一行长夀幢一居中牙门旗八共二十四人分左右第二行君王万歳旗五人居中日旗五人监门校尉五人在左月旗五人监门校尉五人在右第三行五方龙旗十五在左五方凤旗十五在右第四行红龙旗三十四第五行红龙旗三十四皆分左右第六行自内而东太平苣纹合璧苣纹赤龙青龙旗各一旗五人通直一人大将一人未午已辰夘寅旗各一青天王旗白天王旗各一自内而西祥云连珠祥云黄龙白龙黑龙旗各一旗五人通直一人大将一人申酉戌亥子丑旗各一绯天王旗皂天王旗各一第七行自内而东河渎江渎兕赤熊驯犀角端鵕防纲子旗各一旗五人自内而西淮渎济渎兕赤熊驯犀角端鵕防纲子旗各一旗五人
　　外仗左边西向自北排列第一行五部侍御史大将军折冲都尉各一主帅各二第二行第一部绛引幡五首十五人龙头竿四弓矢五掲鼓二仪锽斧五龙头竿四弓矢五朱刀盾五緑刀盾五龙头竿四仪锽斧五朱刀盾五緑刀盾五龙头竿四小防五龙头竿四小防五第二部至第五部无绛引幡余色并同以次相接而南右五部东向亦如之左第三行从北角亢氐房心尾箕斗牛女虚危室壁旗各一旗三人次重轮左摄提青龙旗各一木火土金水星旗各一北东中南两岳旗各一旗三人次紫排襴四黄排襴四红排襴四吏兵旗二天马旗一右第三行从北奎娄胃毕觜参井鬼桞星张翼轸旗各一旗三人次重轮右摄提白虎旗各一东南中西北方神旗各一风伯雨师雷公电母北斗旗各一旗三人次排襴十六及吏兵天马旗【俱同前】
　　【臣】等谨按以上所列仪卫志所谓黄麾细仗也然以一千四百二人之数较之亦不尽符殆偶有舛错耳
　　常行仪卫
　　天子非祀享巡幸逺出则用之【名行仗】弩手二百人军使五人控鹤二百人首领四人【俱服红地藏根牡丹锦袄金凤花交脚幞头涂金银束帯控鹤或皂帽碧袄】各执金镀银蒜瓣骨朶长行四百人【拳脚幞头红锦四□袄涂金束帯】二人【紫衫】前导无执物余执列丝骨朶七十八八十八镫三十四在控鹤前金吾仗八十金花大剑六十【俱垂红绒结子】仪锽斧五十八在控鹤后其常朝御殿郊庙临幸凡歩辇出入则有近侍导从执金镀银骨朶者二人左右扇十人拂子四人香盒香毬节幢各二人盂唾壶净巾鐁锣水鑵交椅斧各一人皇帝出閤则分立閤门之外导引至殿皇帝升座则降阶以俟入閤然后放仗
　　行仗法驾
　　天眷三年幸燕用之
