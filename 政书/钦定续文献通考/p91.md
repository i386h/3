<!-- { "loadSidebar": true } -->
　　宋宁宗庆元二年五月减诸路和市折帛钱三年帝初即位即诏两浙江东西和买防绢折帛钱太重可自来年匹减钱一贯五百文三年后别听防所减之钱令内藏封桩两库拨还【事在绍熙五年十月】至庆元元年户部侍郎袁说友上言临安余杭二县和买科取之乞将余杭县经界元科之额配以绢数不分等则以二十四贯定敷一匹衮科而下足额而止损其余以惠末产之民如此则吏不得而制民民无资于诡户亦救之良策也诏令集议是年议上如所奏行之
　　宋史赵必愿传曰必愿知处州陈折帛纳银之害如所请除之
　　大学衍义补曰宋朝预买防绢谓之和买绢夫买而谓之和必两无亏损上下同欲而无抑配之谓也当时所谓和买犹是民以乏钱而须卖官以先期而便民乃其后之弊且至与夏税并输民家营运生生之具悉从折计而为民无穷之害矣
　　开禧三年诏绍兴府均敷和买
　　先是孝宗乾道九年秘书郎赵粹中言两浙和买莫重于绍兴而会稽为最縁田薄税重诡名隐寄多分子戸自经界后至乾道五年累经推排减落物力走失愈重民力困竭若据畆均输可絶诡户之弊淳熙八年诏两淮漕臣吴琚与帅臣张子顔措置子顔等言势家豪民分析版籍以自托于下户是不可不抑然弊必有原谓如浙东和买凡二十八万一千七百三十有八合台明衢处婺之数不满一十三万而绍兴一郡独当一十四万六千九百三十有八则是以一郡视五郡之输而又赢一万有竒此重额之弊也又如赁牛物力以其有资民用不忍科配酒坊盐亭户以其尝趁官课难令再敷至于坍江落海之田坏地漂没僧道寺观之产或奉诏蠲免而省额未除不免阴配民户此暗科之弊也二弊相乗民不堪命于是规避之心生而诡户之志起旧例物力三十八贯五百为第四等降一文以下即为第五等为诡户者志于规避往往止就二三十贯之间立为砧基今若自有产有丁系真五等依旧不科其有产无丁之戸将实管田产钱一十五贯以上并科和买其一十五贯以下则存而不敷庶几伪五等不可逃真五等不受困于是诏绍兴府攒宫田园诸寺观延祥庄并租牛耕牛合蠲和买并于省额除之坊场盐亭户见敷和买物力及坍江田放生池合减租税物力并覈实取防十一年臣僚言两浙东西四路和买不均之弊送户部给舍等官详议郑丙邱崈议畆头均科之说至公至平诏施行之十六年知绍兴府王希吕言均敷和买曩者亟于集事不暇覈实一切以为诡户而科之于是物力自百文以上皆不免于和买贫民始不胜其困乞将剏科和买二万五十七匹有竒尽放则民被实惠矣于是诏下戸和买二万五十余匹住催一年又减元额四万四千匹有竒均敷一节令知绍兴府洪迈从长施行光宗绍熙元年迈定其法上之诏依所措置推行至是又申此诏绍兴贫民下戸稍寛矣
　　绍定时侍御史李鸣复奏曰会稽郡赋重民贫以和买一色言之其为额当一路之半虽淳熙特与蠲减绍熙并与均科而民仍困于供输此无他其为额太重故也祖宗时货轻而钱重钱之在官者先期而给绢之在民者易嵗而输官民相资是谓和买时异事变名存实亡价直勿偿凿空科取无复有所谓买矣送输稍缓鞭挞即加无复有所谓和矣嘉定庚辰朝廷将累嵗实催之数按为定额一半理估行之十四载民力稍寛端平初元复催正色二年仍行理估三年又催正色今以侍郎赵与懽申请将列郡和买一体施行难乎其为辞矣臣自到官以来士夫论议民庶陈情莫不以和买为重困今不敢乞如淳熙之减额得如嘉定之一半理估足矣或曰放行一郡恐有援例而起者何以拒之是不然会稽之特加优恤以其为额太重也以其有陵寝在也以其为毓圣之地也无是三者而何例之援乎前淳熙十六年诏绍兴府和买绢内特减四万四千余匹不闻他郡援例也况鉴湖古未有租今变为湖田输于大农者六万此会稽额外之产也朝廷独知取而不知予乎乞将和买绢一项仍照嘉定十三年例一半理估施行使怨咨之气消歌颂之声作此实祈天永命之一非但为一郡设也
　　嘉定二年命临安府物价俱给见钱
　　以臣僚言辇毂之下买物于铺戸无从得钱凡临安府未支物价令即日尽数给还是后买物须给见钱违者许陈诉于台
　　理宗嘉熙三年令诸路州县官司买物并以时直不许輙用官价违者以赃定罪
　　自隆兴元年诏军兴以来一应收买军需盖造营寨之类并系科拨钱粮和买措置尚虑官吏夤縁掊敛不即还直许令人户越诉监司按治以闻淳熙元年罢市令司诏官司收买物色并依民间市价不得科抑减克如违以违制论临安府及属县交易侩保钱豁减十之五七年诏诸路州县亦如之至是臣僚言今官司以官价买物行铺以时值计之什不得二三重以迁延嵗月而不偿胥卒并縁为奸积日既久类成白着至有迁居以避其扰改业以逃其害者甚而日用所需琐琐之物贩夫贩妇所资锥刀以营升斗者亦皆以官价强取之终日营营而钱本俱成干没商旅不行衣食路絶乞申严禁从之
　　大学衍义补曰宫中用度或有所阙不能不求之市肆然不必设务专官使遇有所用遣廉谨之人赍见钱随时价两平交易而不折以他物不限以异时不易以坏币则官府有实用而小民无怨声矣
　　度宗咸淳元年闰五月以钱三十万命临安府通变平物价
　　辽太宗置南京城北有市百物山防命有司治其征余四京及他州县货产贸迁之地置亦如之
　　时南京外城谓之汉城分南北市中为看楼晨集南市夕集北市又上京南城亦谓之汉城南当横街各有楼对峙下列井肆
　　周广顺中胡峤记曰上京西楼有邑屋市肆交易无钱而用布有绫锦
　　天显四年七月观市
　　圣宗统和三年十一月禁行在市易布帛不中尺度者【时以西幸又将东征故云行在】
　　辽史食货志曰令有司谕诸行宫布帛短狭不中度者不鬻于市
　　六年七月观市
　　至十九年七月又观市二十一年五月又观市
　　七年三月诏开竒峯路通易州市
　　时以南北府市场人少宜率当部车百乗赴集故有是诏
　　辽史耶律隆运传曰统和中运隆为大丞相以南京平州嵗不登奏免百姓农器钱及请平诸郡商贾价并从之
　　兴宗重熙十六年七月观市
　　至二十一年七月又观市
　　道宗咸雍七年四月禁布帛短狭不中尺度者
　　至太康七年十一月除布绢尺度短狭之令
　　太康六年七月观市
　　金海陵正隆六年四月诏汝州百五十里内州县量遣商贾赴温汤置市
　　时幸汝州温汤故有是诏
　　世宗大定二十四年八月诏免上京今年市税【时以五月至上京】
　　章宗明昌元年七月诏罢西北路虾防山市
　　承安元年五月以久旱徙市
　　越数日诏复市如常
　　五年正月如春水谕防检司车驾所至仍令百姓市易泰和三年四月谕省司官中所用物如民间难得毋强市之
　　宣宗兴定三年正月议行均输又勅和市边城军需无至抑配贫民
　　元世祖中统四年九月民间所卖布帛有踈薄狭短者禁之
　　至元元年正月立诸路平准库
　　主平物价使相依准不至低昻至二十年十月又立和林平准库
　　十三年正月立回易库于诸路凡十有一掌市易币帛诸物
　　勅大都路总管府和雇和买权豪与民均输【按此与上条所系月日相连应系同时降勅】
　　三月又勅上都和雇和买并依大都路至十八年九月勅大都新安县民复和雇和买
　　十九年九月命军站户出钱助民和雇和买
　　先是十六年十月张融诉西京军戸和雇和买有司匿所给价钞计万八千锭官吏坐罪以融为侍卫军总把至是有是命二十八年二月伊苏岱尔等言近制和雇和买不及军家今一切与民同诏自今军勿输三十年十一月勅中书省凡出征军毋以和雇和买烦其家
　　二十二年正月从左丞卢世荣奏立市易司
　　世荣奏随朝官吏增俸州郡未及可于各都立市易司领诸牙侩人计商人货物四十分取一以十为率四给牙侩六为官吏俸国家以兵得天下不借粮餽惟资羊马宜于上都隆兴等路以官钱买币帛易羊马于北方选防古人牧之收其皮毛筋骨酥酪等物十分为率官取其八二与牧者马以备军兴羊以充赐予帝善之
　　成宗元贞元年十二月诏大都路凡和雇和买及一切差役以诸色戸与民均当
　　二年正月诏蠲两都站户和雇和买
　　至大德元年十二月免上都至大都并宣徽等十三站户和雇和买七年三月追收元降除免和雇和市玺书
　　大徳二年十二月诏诸路和市价直随给其主违者罪之
　　武宗至大四年三月【时仁宗已即位】禁诸王驸马经过州郡不得非理需索应和买随即给价
　　仁宗延祐七年十一月【时英宗已即位】平章政事特们徳尔言和市织币薄恶由董市者不谨请免右丞髙昉等官仍令郡县更造征其元直不许
　　元史奸臣曰英宗即位特们徳尔即奏委平章王毅右丞髙昉等征理在京仓库所贮粮亏七十八万石责偿于仓官及监临出内者所贡币帛纰缪者责偿于本处官吏之董其事者仍立程严督违者杖之
　　明制内外军民官司并不得指以和雇和买扰害于民如果官司阙用之物照依时直两平收买或客商中买物货随即给价如减驳价值及不即给价者赴告上司以不应治罪
　　凡民间市肆卖买货物价直须从州县亲民衙门按月从实申报上司以凭置办军需等项照价收买又各府州县每月初旬取勘诸物时估逐一覆实依期开报毋许高擡少估亏官损民上司收买一应物料照依按月时估两平收买给价毋致亏民及纵吏胥铺甲克落作弊
　　明史食货志曰洪武时宫禁中市物视时估率加十钱其损上益下如此
　　太祖洪武元年十二月命较勘斛斗秤尺并定时估物价
　　诏中书省命在京兵马司并管市司三日一次较勘街市斛斗秤尺并依时估定其物价在外府州各城门兵马一体兼领市司
　　大明令曰斛斗秤尺司农司照中书省原降铁斗铁升较定则样制造发直隶府各州及呈中书省转发行省令各府依法制造较勘付各州县仓库收支行用其牙行市铺须赴官印烙乡村人民所用与官降相同方许行使
　　顾炎武日知録曰法不一则民巧生故古帝王必以谨权量为先务其于天下则五嵗巡狩而一正之虞书同律度量衡是也其于国中则每嵗而再正之礼记月令日夜分则同度量钧衡石角斗甬正权概是也今北方之量乡异而邑不同至有以五斗为一斗者一哄之市两斗并行至其土地以二百四十步为畆亦有三百六十步七百二十步为畆者其步弓以五尺为步亦有六尺七尺八尺为步者此之谓工不信度也
　　成祖永乐五年五月命有司嵗办物料悉给官钱非土地所有者禁勿取
　　开平卫卒蒋文霆言今有司嵗办各色物料里长所领官钱悉以入已名为和买其实强取于民万不偿一若其土产尚可措办况非土地所有须多方征求以致倾财破产者有之凡若此者非止一端今后宜令有司除常赋外妄取民一钱者以受财枉法论其各色物料非土所有者禁勿取从之
　　明史食货志曰永乐初斥言五色石者且以温州输矾困民罢染色布然内使之出始于是时工役繁兴征取稍急非土所有民破产购之军器之需尤无算
　　仁宗洪熙元年六月【时宣宗已即位】趣中官在外采办者还罢所市物
