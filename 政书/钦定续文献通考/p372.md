<!-- { "loadSidebar": true } -->
　　又曰国语吴韦氏注曰衡有斤两之数生于黄钟黄钟之管容秬黍千二百粒是为一龠龠二为合合重一两故曰律度量衡于是乎生则三代之制权衡之起信亦出于律矣夫黄钟之龠容千二百黍之重是为半合即半两也合龠为合两龠为两俱二千四百黍是乃一合黍之重即一两也然则一升黍之重即为十两一斗黍之重即为百两一斛黍之重即为千两明矣一斤之重乃一升六合黍也一均之重乃四斗八升也一石之重乃一斛九斗二升也权量二法配合整齐未有得其量者不得其权者书曰关石和钧此之谓欤今者羊头山秬黍以时制等子秤之其大者百粒在二分六厘上下其小者百粒在二分四厘上下其中者百粒为二分五厘整积至两龠二千四百粒秤重六钱然则今之六钱为古一两今之六两为古十两今之六斤为古十斤其余可以例推矣古之一斤今之九两六钱也古之一均今之十八斤也古之一石今之七十二斤也古之一鼔今之二百八十八斤也大率古之于今乃五分之三耳先儒以为三分之一非也置今求古则用六归以古求今则用六因若斤两互见者各以其法通之此算家所易晓不必细解求度量亦如之但率法不同耳度以八为率量以三为率权以六为率者今之八寸即古一尺今之三斗即古一斛今之六钱即古一两故也凡度量衡以今求古皆用归法以古求今皆用因法故附见于此云
　　又曰今按时俗权衡之法小数则一两作为十钱而钱之下借为分厘毫丝忽之名大数则十五斤为一秤八秤为一防二斤为一里百里为一引盖分厘毫丝忽引本皆尺度之名借作权名也古人所谓六铢为分四分为两之类今既参差而亦不复晓矣以钱为名不知始于何代意者自唐武徳开元之钱始乎然以黍秤较之汉钱五铢失之太轻唐钱二铢四絫失之太重皆不与黍秤合要之合于时俗之秤者开元等钱殆近之矣宋史载其权衡之制最详今以古人千二百黍之法较之与宋不同宋人所定乃今世俗秤也依其法以淳化钱较之正与今同然与黄钟度量乖矣宗皇祐中阮逸胡瑗累黍定尺既大于汉尺姑欲合其量然竟于权不合乃谓黍秤二两已得官秤一两而疑史书之误愚见亦以为然或今黍秤与隋书黍秤不同隋唐之秤一斤当黍秤三斤今秤一斤只当黍秤一斤十两三分两之二盖隋唐黄钟之龠既短且狭虽以二龠所容黍作一两而其实不满千二百数无疑矣宋沈括笔谈曰予受诏考定乐律古秤三斤当今十三两一斤当今四两三分两之一一两当今六铢半若然则古秤适当宋秤四分之一又与胡阮之説不同夫沈与胡阮相去不逺便乃相悬是又可疑也今术选羊头山秬黍中者一千二百枚实于黄钟之龠无欠无余以天平秤之整有三钱乃古半两也两龠之黍当天平六钱为古一两然则古秤一斤当天平九两六钱今之平秤一斤是古一斤十两三分两之二也
　　春眀梦余録曰审度嘉量权衡皆出于律自积黍之法不明黄钟之説始纷然如聚讼近代郑世子考羊头山秬黍以时等则称之百粒得二分五厘至两龠二千四百重六钱则今之六钱为古一两以约度量今之八寸即古一尺今之三斗即古之一斛度以八为率量以三为率权以六为率









　　钦定续文献通考卷一百八
　　钦定四库全书
　　钦定续文献通考卷一百九
　　乐考
　　乐器
　　金之属【雅部】
　　钟
　　金登歌乐钟一虡乐设于殿上前楹间金钟一在东北向宫县乐大钟四虡初太宗取汴得宋之钟磬乐虡挈之以归后就用宋乐有司以钟磬刻晟字者犯太宗讳皆以黄纸封之
　　元宪宗二年命东平万戸严忠济立局制钟磬笋虡世祖至元元年括金乐器散在寺观民家者先括到燕京钟磬等器凡三百九十有九事大兴府又以所括钟磬乐器十事来进又于各道括到钟三百六十有七又括到大小钟磬五百六十有九其完者大声钟十中声钟一小声钟二十有七其不完者大声钟十有三中声钟一小声钟四十有五元初钟用宋金旧器其识曰大晟大和景定者是也后増制兼用之明初定乐祗命冷谦制编钟编磬嘉靖中太常寺卿张鹗乃议设特钟特磬以为乐节后卒不行
　　王圻续通考曰明制钟式正音八口一黄钟之钟重十二觔中髙七寸八分旁髙八寸四分口径五寸口横七寸上径四寸一分上横五寸二分梁髙二寸四分一太蔟重九觔七两髙六寸六分口径四寸九分口横五寸六分上径四寸七分上横五寸一分梁髙一寸四分一姑洗重十觔八两髙六寸八分口径四寸口横五寸七分上径四寸二分上横四寸八分梁髙一寸四分一仲吕重十一觔髙六寸九分口径五寸口横五寸六分上径三寸八分上横四寸五分梁髙一寸五分一林钟重九觔髙六寸八分口径四寸五分口横四寸七分上径四寸二分上横四寸八分梁髙一寸六分一南吕重十一觔髙六寸九分口径四寸九分口横五寸八分上径四寸一分上横四寸八分梁髙一寸八分一黄钟清重十一觔八两髙七寸口径四寸六分口横五寸八分上径四寸二分梁髙一寸七分一大吕清重十三觔八两髙七寸口径四寸八分口横五寸六分上径四寸五分上横四寸八分梁髙二寸一分又取四清声各加钟声以四是为钟十六
　　又曰凡铸钟如净铜一觔加灵安锡四两如用声浊加墨鈆少许如常声清者不必加鈆锡少减些但用和为佳
　　【臣】等谨按治中尝命太常寺知音官于内府造大祀乐以纯金为钟西玉为磬吏部尚书马文升言自尧舜作乐以来钟必用青铜磬必用灵璧石若用纯金西玉为钟磬恐音律不协事遂已
　　缚钟　辰钟
　　金宫县乐有缚钟四虡章宗明昌中讲议礼乐所言辰钟数缺命礼部符下南京取宋旧工更铸辰钟十有二
　　元至元元年诸路括到亡金乐器镈钟完者十六不完者二十有三十九年徴亡宋雅乐器至京师置于八作司二十一年大乐署言宜付本署収掌中书命八作司与之鏄钟二十有七其后定制宫县乐器镈钟十有二虡虡一钟制视编钟而大依十二辰位特悬之亦号辰钟笋虡朱髹涂金彩绘飞龙跗东青龙西白虎南赤豸北元麟素罗五色流蘓余制并与编钟同
　　编钟
　　金宫县乐有编钟十二虡登歌乐编钟一虡宣宗贞祐间修汴京太庙其地故宋景灵宫址也掘得编钟十三刻大晟字
　　元登歌乐编钟一虡宫县乐编钟十有二虡虡各十有六钟范金为之笋虡皆雕绘树羽涂金双凤五中列博山崇牙十有六县以红绒组虡跌青龙借地以緑油卧梯二加两跗焉笋两端金螭首衔鍮石璧翣五色销金流苏绦以红绒维之铁杙者四所以备欹侧在太室以碍地甓因易以石麟虡额识以金饰篆字击钟者以茱茰木为之合竹为柄凢钟未奏覆以黄罗两覆以油绢磬亦然至元元年各道括到亡金乐器其完者编钟五百十有五其不完者编钟二百五十有一三年制宫县乐器成补铸编钟百九十有二二十一年以亡宋乐器付大乐署収掌编钟七百二十有三二十三年以太庙乐器嵗久就壊补铸编钟八十有一合律者五十
　　明郊丘庙社文庙各用编钟十六王国宗庙乐同中和韶乐用编钟二架钟以铜为之十六枚应十二律四清声设于朱红漆笋虡笋横虡上饰以鳞属为贴金木龙头上各垂流苏五并帉錔即周之璧翣遗制钟虡则植二柱以设笋餙以臝属为二狮子以趺上笋之上有业有崇牙大板谓之业刻为山形若锯齿防业然其上大板绘云文崇牙以悬钟笋上列植羽为木雕彩鸾五洪武中颁赐朝鲜国王庙社乐器编钟十六
　　景钟　太和钟【増】
　　元至元元年中都等处括到亡金乐器其完者景钟二
　　【臣】等谨按金之景钟必得之宋者也北宋崇宁中所铸【张康国为铭者】自应从金入元若绍兴中所铸【秦桧为铭者】则此时南宋未亡不应流落北地不知何以有二景钟也
　　明洪武六年铸太和钟其制仿宋景钟以九九为数髙八尺一寸拱以九龙植以龙虡建楼于圜丘斋宫之东北悬之郊祀驾动则钟声作升坛钟止则众音作礼毕升辇又击之俟导驾乐作乃止初未有以名之礼官奏昔黄帝有五钟其一景钟景大也惟功大者其钟大故宋之钟亦縁是以为名请名之曰景钟帝曰古钟名宜更之遂取周易保合太和之义名之曰太和钟至十七年改钟减其尺十之四髙四尺八寸五分口径三尺六寸五分钮髙一尺四寸五分重二千二百六十一觔
　　金錞
　　金引舞所执有金錞二
　　元武舞器有金錞二范铜为之中虚鼻象狻猊木方趺二人举錞筑于趺上至元元年诸路括到亡金乐器有錞一三年制宫县乐器成有錞二二十一年以亡宋乐器付大乐署収掌有錞八
　　金钲
　　辽鼓吹乐横吹乐前部俱有金钲十二
　　金引舞所执有金钲二法驾鼓吹前部第一第二俱有金钲十二后部第一金钲三皇太子前部鼓吹金钲二后部鼓吹金钲一
　　元武舞器有金钲二制如铜槃悬而击之以节乐至元三年制宫县乐器成有钲二二十一年以亡宋乐器付大乐署収掌有钲八
　　【臣】等谨按通考雅部有金钲与金镯丁宁同列其状盖如小钟俗部别有鼓吹钲则形圆如铜锣注云周礼鼓人所掌金钲形如钟与此异【又有警严钲注云形同如鼓吹钲】是鼓吹部之钲不应与节乐之钲同列但元时节乐之钲亦如铜槃其制正与锣相似窃意辽金二代钲式史传虽无明文然元时亦必防袭旧制大抵后代之钲俱不作钟式而作锣式矣雅部节乐之钲其制已变同俗部则祗须并载不烦岐出也
　　明大驾卤簿有金钲四面铜质竹匡用红绠系钲于匡钲径九寸五分东宫仪仗金钲二面制同亲王仪仗金钲二面以响铜为之径九寸边有小窍外以红竹匡络以红绒绠郡王仪仗金钲一面制同
　　金铙
　　辽法驾鼓吹前后部俱有铙十二皇太子亦有铙吹受册升金辂鸣铙而行
　　金引舞所执有金铙二法驾鼓吹前后部第一俱有铙鼓十二皇太子前后部鼓吹俱有铙鼓二受册恭谢太庙礼毕升辂过庙门鸣铙而行
　　【臣】等谨按辽史乐志于鼓吹前后部并云铙十二鼓十二金史乐志于鼓吹前后部则云铙鼓十二疑有脱误然仪卫志海陵迁燕仪仗第二第七节亦并云铙鼓十二而第一节直云铙鼓一更不可解故此处姑仍其文不敢节去鼓字俟详考
　　元武舞器有金铙二制如火斗有柄以铜为匡防其上如铃中有丸执其柄而揺之其声铙铙然用以止鼓至元三年制宫县乐器成有铙二二十一年以亡宋乐器付大乐署収掌有铙六
　　金之属【夷部】
　　【臣】等谨按前考八音之属各分雅部胡部俗部三等夫凢称胡越者义取南北相距防逺习俗逈异者而言初非四裔之通号也前考于胡部即载有西南夷及岛夷之类而王圻续通考所采益广如西洋之七十二琴牂牁之二琵琶桂海之铜鼓腰鼓卢沙羌管其皆得以胡概之耶甚不可通今特正之
　　方响　响铁【増】
　　辽大乐防乐器俱有方响
　　元宴乐器有方响制以铁十六枚悬于磬虡小角槌二廷中设下施小交足几黄罗销金衣云和乐有方响八云和后部有方响二天乐部有响铁一
