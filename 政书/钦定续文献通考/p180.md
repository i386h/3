<!-- { "loadSidebar": true } -->
　　世祖中统元年以吏戸礼为左三部尚书侍郎各二人郎中四人员外郎六人至元元年以吏礼自为一部尚书三人侍郎仍二人郎中仍四人员外郎三人三年复为左三部五年又合为吏礼部尚书仍二人侍郎郎中员外郎各一人七年始列尚书六部吏部尚书一人侍郎一人郎中员外郎各二人八年仍为吏礼部尚书侍郎郎中各一人员外郎仍二人十三年分置吏部尚书増至七人侍郎三人郎中二人员外郎四人十九年尚书裁为二人侍郎郎中员外郎各一人二十一年尚书三人侍郎一人郎中员外郎如故二十三年定六部尚书侍郎郎中员外郎员额各二人二十八年仍増尚书为三人主事三人【臣】等谨按以上设官不特左三部与吏礼二部分合随时并尚书侍郎郎中员外郎主事等官亦增减不一如前所列员数则尚书侍郎乃至元元年所定郎中员外郎则七年所定主事三人则二十八年所増也或疑吏礼并为一部止设尚书一人何以十三年分置吏部乃増至七人考帝纪是时平宋之后十二月定江南所设官府则一时増置多人既而裁为二人志固未尝讹也
　　又按元史百官志有左三部照磨所一人掌吏戸礼三部钱谷计帐之事右三部亦有照磨一人不详所掌
　　又按顺帝时六部至元三年十二月巴延太师等奏准吏部考功郎中员外郎主事各设一人至正元年四月吏部置司绩一人掌百官行止以慿叙用廕袭六月中书奏准戸部事繁见设司计四人宜依前至元二十八年例添设二人十一月吏礼兵刑分为二库戸工分为二库各设管勾二人十二年正月刑部添设尚书侍郎郎中员外郎各一人十五年十月济寜分省置兵刑工戸四部今类叙于此
　　明吏部掌天下官吏选授封勲功课之政令盖古冡宰之职视五部为特重尚书一人侍郎为之贰左右各一人
　　所属文选騐封稽勲考功四清吏司以赞尚书各郎中员外郎一人主事一人【太祖洪武三十一年増设文选司主事一人英宗正统十一年増设考功司主事一人】又有司务二人【明初设主事司务各四人为首领官有主事即洪武二十九年改主事为司官裁司务二人各部并同】
　　文选司官吏班秩迁升改调之事凡选每嵗有大选有急选有逺方选有嵗贡就教选间有防选有举人乞恩选选人咸登资簿厘其流品平其铨注而序迁之凡升必考满若员缺当补不待考满日推升类推上一人单推上二人三品以上九卿及佥都御史祭酒廷推上二人或三人内阁吏兵二部尚书廷推上二人凡王官不外调王姻不内除大臣之族不得任科道僚属同族则以下避上外官才地不相宜则酌其繁简互换之有传升乞升者并得执奏以署职试职实授奠年资以开设裁并兼摄适繁简以荐举起废征召振幽滞以帯俸添注寄恩冗以降调除名驭罪过以官程督吏治以寜假悉人情
　　騐封掌封爵袭廕褒赠吏算之事凡爵非社稷军功不得封封号非特防不得与或世或不世皆给诰劵衍圣公及戚里恩泽封不给劵凡劵左右各一左藏内府右给功臣之家袭封则征其诰劵稽其功过覈其宗支以第其世流降除之等土官则勘其应袭与否移文选司注拟【宣慰宣抚安抚长官诸司领土兵者则皆兵部】凡廕叙京官三品以上考满著绩始廕一子曰官生其出自特恩者曰恩生凡封赠公侯伯之进封皆递进一等三品以上政绩显异及死谏死节陈亡者皆得赠官其见任则初授散阶京官满一考及外官满一考而以最闻者皆给本身诰敕七品以上皆得推恩其先五品以上授诰命六品以下授敕命曾祖祖父皆如其子孙官公侯伯视一品外内命妇视夫若子之品生曰封死曰赠若先有罪谴则停给文之散官四十有二以歴考为差外命妇之号九因其子孙封者加太字夫在则否凡封赠之次七品至六品一次五品一次【初制有四品一次后省】三品二品一品各一次三母不并封两封从优品父职髙于子则进一阶父应停给及子为人后者皆得移封嫡在不封生母生母未封不先封其妻妻之封止于一嫡一继其封赠后而以墨败者则追夺
　　稽勲掌勲级名籍防养之事凡文勲十自五品以上歴再考乃授勲凡百官迁除降调皆开冩年甲乡贯出身每嵗十二月贴黄春秋清黄皆赴内府有故揭而去之凡父母年七十无兄弟得归养凡三年丧解职守制紏摘其夺丧匿丧短丧者惟钦天监官奔丧三月复任
　　考功掌官吏考课黜陟之事凡内外官给由三年初考六年再考并引请九年通考奏请综其称职平常不称职而黜陟之陟无过二等降无过三等其甚者黜之罪之京官六年一察察以己亥年五品以下考察其不职者降罚有差四品以上自陈去留取防外官三年一察以辰戌丒未年前期移抚按官各综其属三年内功过状注考彚送覆核以定黜陟仓塲库官一年考巡检三年考教官九年考府州县官之考以地之繁简为差吏之考三六年满移騐封司拨用九年满又试授官惟王官及钦天御用等监官不考凡内外官弹章稽其功过拟去留以请上裁荐举保留则核其政绩旌异焉
　　司务掌催督稽缓勾销簿书
　　明初设四部于中书省分掌钱谷礼仪刑名营造之务洪武元年始置六部设尚书侍郎郎中员外郎主事仍中书省六年部设尚书侍郎各二人吏部设总部司勲考功三属部部设郎中员外郎各一人主事二人十三年罢中书省六部各设尚书侍郎一人毎部分四属部吏部属部加司封每属部设郎中员外郎主事各一人寻增侍郎一人二十二年改总部为选部二十九年定为文选騐封稽勲考功四司并五部属皆称清吏司建文中设左右侍中位侍郎上除去诸司清吏字成祖初悉复旧制永乐元年以北平为北京置北京行部尚书二人侍郎四人其属置六曹清吏司【吏戸礼兵工五曹郎中员外郎主事各一人刑曹郎中员外郎各一人主事四人照磨检校各一人司狱一人寻戸曹亦増设主事三人】后又分置六部各称行在某部十八年定都北京罢行部及六曹以六部官属移之北不称行在其留南京者加南京字仁宗洪熙元年复置各部官属于南京去南京字而以在北京者加行在字仍置行部宣宗宣徳三年复罢行部英宗正统六年于北京去行在字于南京仍加南京字遂为定制景帝景泰中吏部尝设二尚书英宗天顺初复罢其一
　　【臣】等谨按明史职官志吏部尚书表率百僚进退庶官铨衡重地其礼数殊异无与并者洪熙时大学士杨士竒等加至三孤兼尚书衔然品叙列尚书蹇义夏原吉下景泰中左都御史王文升吏部尚书兼学士入阁其班位犹以原衔为序自孝宗治六年二月内宴大学士邱濬始以太子太保礼部尚书居太子太保吏部尚书王恕之上其后由侍郎詹事入阁者班皆列六部上矣
　　南京吏部尚书右侍郎各一人
　　所属文选考功騐封稽勲四清吏司各郎中主事一人司务防司务一人
　　凡南京官六年考察考功掌之不由北吏部
　　【臣】等谨按职官志南京六部侍郎至治后始专设右神宗万厯三年俱革十一年复设熹宗天启中每部増侍郎一人庄烈帝崇祯间革又騐封稽勲二司主事后并革
　　戸部
　　宋髙宗绍兴中置提举帐司总天下帐状以戸部左曹郎官兼之右曹嵗具常平钱物总数毎秋季具册以闻七年阎彦昭以太府寺丞兼右曹郎官二十七年徐康正除左曹郎官又诏戸部事有可疑难裁决者许长贰与众郎官聚议文字皆令连书有定议然后付本曹行遣
　　【臣】等谨按马端临通考所载终于孝宗淳熙时宋史职官志既歴述之以上则补其所未载者也又若官有度支分案五曰度支曰发运曰支供曰赏赐曰知杂金部分案六曰左藏曰右藏曰钱帛曰易曰请给曰知杂仓部分案六曰防塲曰上供曰粜籴曰给纳曰知杂曰开拆亦端临所未备今补录之若寜宗庆元以后大约相承不改然不可考矣
　　辽北南二大王院视戸部
　　【臣】等谨按辽史百官志北南大王两院皆分掌部族军民之政各有大王【北院大王初名徳哷勒部额尔竒木太祖分北南院太祖防同元年改额尔竒木为大王】有知北院南院大王事北院南院太师太保司徒司空及郎君又有都统军司掌从军之政令【官有统军使副统军使统军都监将军】详衮司掌部族军马之政令【官有详衮都监将军小将军】都部署司掌部族军民之事【官有都部署副部署】盖其职不仅考稽钱谷而云视戸部者所谓以国制治契丹概从简朴也
　　南面戸部官有尚书侍郎
　　所属有郎中员外郎
　　金戸部尚书一人侍郎二人
　　所属郎中二人【海陵天徳二年置五人章宗泰和中省作二人又作四人宣宗贞祐四年置八人五年作六人】员外郎三人郎中而下皆以一人掌戸籍物力婚姻继嗣田宅财业盐铁酒麯香茶矾锡丹粉坑冶塲市易等事一人掌度支国用俸禄恩赐钱帛寳货贡赋租税府库仓廪积贮权衡度量法式给授职田拘收官物并照磨计帐等事【泰和时设二人后増一人贞祐四年作六人又作八人五年作四人】主事五人女直司二人通掌戸度金仓等事汉人司三人同员外郎分掌曹事【泰和八年减一人贞祐四年作八人五年六人】兼提控编附条格管勾架阁等事又架阁库管勾一人掌戸礼两部架阁【衞绍王大安三年以主事各兼之】同管勾检法勾当官五人贞祐二年设干办官十人三年置四人寻罢之四年更设为勾当官専提控支纳管勾勘覆经歴交钞及香茶盐引照磨文帐等事【承安二年作四人贞祐四年作十五人五年作十人兴定元年五人二年复作十人】又有货务以下皆属尚书戸部者货务【在京诸税系中运司见钱皆于本务收】掌发卖给随路香茶盐钞引有使副使　交钞库使掌诸路交钞及检勘钱钞换易收支之事副使掌书押印合同判官又都监二人　印造钞引库【大安二年兼钞纸坊】掌监视印造勘覆诸路交钞盐引兼提控抄造钞引纸有使副判【承安四年罢四小库并罢库判四人卫绍王至寜元年设二人】　抄纸坊【大安二年以印造钞引库兼贞祐二年复置仍设小都监二人】有使副使判　交钞库物料塲【至寜元年置】塲官掌收支交钞物料随处交钞库钞纸坊有使【贞祐二年设于上京西京北京东平大名益都咸平真定河间平阳太原京兆平凉广寜等府瑞蔚平清通顺蓟等州三年罢之】　平准务有使副又有勾当官六人【元光二年五月设十月罢】
　　【臣】等谨按百官志泰和八年尝省戸部官员置三司谓兼劝农盐铁度支戸部三科也贞祐罢之今详转运使门
　　元戸部掌天下戸口钱粮田土之政令尚书三人侍郎二人
　　凡贡赋出纳之经金币转通之法府藏委积之实物货贵贱之直敛准驳之宜悉以任之
　　所属有郎中二人员外郎三人主事八人
　　世祖中统元年所署官员已见吏部至元元年分立戸部尚书三人侍郎郎中各四人员外郎省为三人三年复为左三部五年复分为戸部尚书一人侍郎郎中各一人员外郎又省为二人七年始列尚书六部尚书侍郎郎中各二人员外郎如故十三年尚书增置一人余如故十九年郎中员外郎俱増至四人二十三年六部尚书侍郎郎中员外郎定以二人为额二十四年以戸部所掌视他部特为繁剧増置二人成宗大徳五年省尚书一人员外郎亦省一人各设三人又主事八人司计官四人
　　【臣】等谨按顺帝至正时有增置司计官及戸部库官济寜分置戸部已见前吏部门
