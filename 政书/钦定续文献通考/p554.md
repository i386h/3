<!-- { "loadSidebar": true } -->
　　昭献贵妃王氏苏州人永乐七年封贵妃十八年薨恭献贤妃权氏光禄卿永均女朝鲜所贡永乐七年封贤妃八年薨
　　仁宗诚孝皇后张氏永城人彭城伯麒之女洪武十六年封燕世子妃永乐二年封皇太子妃仁宗立册为皇后【余详皇太后门】
　　【臣】等谨按诸王仁宗有李贤妃张顺妃郭贵妃史皆无不可考
　　宣宗恭让皇后胡氏济宁人永乐十五年选为皇太孙妃后为皇太子妃宣宗即位立为皇后宣徳三年上表辞位至正统八年崩天顺七年上尊諡曰恭让诚顺康穆静慈章皇后
　　后妃传曰后无子又善病而孙贵妃有宠宣宗令后上表辞位退居长安宫赐号静慈仙师而册贵妃为后诸大臣张辅蹇义等皆不能争张太后悯后贤常召居清宁宫内廷朝宴命居孙后上至天顺六年孙太后崩钱皇后为英宗言后贤而无罪因劝复其位号英宗问大学士李贤贤对曰陛下此心天地神实临之然臣以陵寝享殿神主俱宜如奉先殿式庶称陛下明孝明年七月乃上尊諡并修陵寝
　　孝恭皇后孙氏邹平人安国公忠之女防入宫成祖选为皇太孙嫔宣宗即位封贵妃宣徳三年胡后废遂册为皇后【余详皇太后门】
　　后妃传曰册封故事惟皇后金寳金册贵妃以下有册无寳孙妃有宠宣宗请于大后制金寳赐焉贵妃有寳自此始妃亦无子隂取宫人子为己子即英宗也英宗生母人卒无知之者
　　呉后景帝母也丹徒人彦名之女【彦名应亦赠官史未详】宣宗为太子时选入宫宣徳三年封贤妃【余详皇太后门】
　　惠妃郭氏名爱鳯阳人入宫为嫔二旬而卒正统元年追赠皇庶母惠妃时又赠諡何氏为端静贵妃赵氏为纯静贤妃呉氏为贞顺惠妃焦氏为庄静淑妃曹氏为庄顺敬妃徐氏为贞惠顺妃袁氏为恭定丽妃诸氏为贞静淑妃李氏为恭顺充妃何氏为肃僖成妃皆宣宗殉塟宫妃也
　　后妃传曰初太祖崩宫人多从死者建文永乐时相继优恤若张鳯李衡赵福张璧汪宾诸家皆世袭千户人谓之太祖朝天女户成仁宣三朝亦用殉及景帝以郕王薨犹用其制盖王府皆然至英宗遗诏始罢之
　　英宗孝庄皇后钱氏海州人金吾右卫指挥使贵之女正统七年立为后【余详皇太后门】
　　贵妃周氏昌平人庆云侯能之女天顺元年封贵妃【余详皇太后门】
　　【臣】等谨按诸王公主传英宗有杨安妃魏徳妃万宸妃髙淑妃韦徳妃史皆无不可考其嘉祥公主母刘氏并无封号
　　景帝废后汪氏顺天人锦衣指挥佥事瑛之女正统十年册为郕王妃景帝即位册为皇后景泰三年废天顺时仍称郕王妃正徳元年薨二年上尊諡曰贞惠安和景皇后
　　后妃传曰后生二女无子景泰三年妃杭氏生子见济景帝欲立为太子而废宪宗后执不可以是忤帝意故废景帝崩后英宗以其后宫唐氏等殉议及后李贤曰妃已幽废况两女防尤可悯乃已
　　肃孝皇后杭氏锦衣卫指挥使昱之女初为妃景泰三年废汪皇后册妃为皇后七年崩英宗复辟削后号【臣】等谨按弇州史料后集载英宗天顺元年发都督唐舆充军以其女为郕王贵妃舆受郕王厚赏故也唐贵妃史无传不可考当即用以为殉者
　　宪宗废后呉氏顺天人都督同知俊之女天顺八年七月立为皇后甫逾月以杖万贵妃而废正徳元年薨后妃传曰后薨刘瑾欲焚之大学士王鏊持不可乃以妃礼塟
　　孝贞皇后王氏上元人阜国公镇之女呉后废遂册为皇后【余详皇太后门】
　　孝穆皇后纪氏贺县人本蛮土官女成化中俘入掖庭命守西藏帝幸之生皇子是为孝宗育于西内十一年帝遣使迎皇子颁诏天下移妃居永寿宫是年六月暴薨諡恭恪庄僖淑妃孝宗即位追諡为孝穆慈慧恭恪庄僖崇天承圣纯皇后
　　后妃传曰妃生孝宗于西内时万贵妃专宠而妬使门监张敏溺焉敏藏之他室宪宗自悼恭太子薨后鬰鬰不乐敏乘间言之宪宗大喜即日幸西内遣使迎皇子时已六嵗矣妃抱皇子泣曰儿去吾不得生儿见黄袍有须者即儿父也及移居永寿数召见万贵妃日夜怨泣曰羣小绐我六月妃暴薨或曰贵妃致之死或曰自缢后孝宗时大学士尹直撰哀册有云覩汉家尧母之门増宋室仁宗之恸帝燕闲念诵輙欷歔流涕
　　贤妃柏氏生悼恭太子为万贵妃所害
　　孝惠皇后邵氏昌化人父林【早没世宗立封其弟喜为昌化伯】生兴王成化十二年封宸妃进封贵妃【余详皇太后门】
　　恭肃贵妃万氏诸城人锦衣卫指挥使贵之女防选入掖庭及长侍宪宗于东宫成化二年封贵妃二十三年暴疾薨諡曰恭肃端慎荣靖皇贵妃
　　后妃传曰妃善迎帝意防废呉后六宫希得进御纪淑妃之死实妃为之及治初御史曹璘请削妃諡号鱼防县丞徐顼请逮治诊视纪太后诸医捕万氏家属究问当时薨状孝宗以重违先帝意已之
　　【臣】等谨按诸王传宪宗有张徳妃姚安妃杨恭妃潘贵妃史皆无传不可考
　　孝宗孝康皇后张氏兴济人昌国公峦之女成化二十三年选为太子妃是年孝宗即位册为皇后【余详皇太后门】武宗孝静皇后夏氏上元人庆阳伯儒之女正徳元年册为皇后世宗嘉靖元年上尊称曰荘肃皇后十四年崩諡曰孝静荘惠安肃毅皇后十五年加諡温诚顺天偕圣
　　后妃传曰后崩议諡大学士张孚敬曰大行皇后帝嫂也与累朝元后异宜用二字或四字李时曰宜用八左都御史王廷相吏部侍郎霍韬等曰均帝后也何殊礼部尚书夏言集众议因奏曰古人尚质諡法简称其行后人増加臣子情也大行皇后宜如列圣元后諡二四及八于礼无防帝不从再议羣臣请如孚敬言帝曰用六合隂数焉于是上諡孝静庄惠安肃六字后帝觉孚敬言非是后諡不备不称配武宗乃增諡
　　世宗孝洁皇后陈氏元城人泰和伯万言之女嘉靖元年册为皇后七年以触帝怒惊悸崩諡曰悼灵十五年改諡孝洁隆庆元年上尊諡曰孝洁恭懿慈睿安庄相天翊圣肃皇后
　　废后张氏世宗第二后也初封顺妃陈皇后崩册为皇后嘉靖十三年废十五年薨
　　孝烈皇后方氏世宗第三后也江宁人安平侯鋭之女嘉靖十年三月册为嫔张皇后废册为皇后二十六年崩諡孝烈隆庆元年上尊諡曰孝烈端顺敏惠恭诚祗天卫圣皇后
　　后妃传曰帝即位十年未有子张孚敬言古者天子并立六宫三夫人九嫔二十七世妇八十一御妻所以广嗣也请博求淑女为嗣子计从之十年三月方后与郑氏王氏阎氏韦氏沈氏卢氏沈氏杜氏同册为九嫔冠九翟冠大采鞠衣圭用次玊谷文册黄金涂视皇后杀五分之一至期帝衮冕告太庙皮弁御华盖殿传防遣大臣行册礼既册从皇后朝奉先殿礼成帝受百官贺盖创礼也张后废方氏立为后封沈氏宸妃阎氏丽妃旧制立后谒内庙而已至是下礼臣议庙见礼至期帝率后谒太庙及世庙颁诏天下
　　端妃曹氏以宫婢杨金英谋弑帝被诛
　　曹妃有色帝爱之册为端妃二十一年宫婢杨金英等谋弑逆帝赖后救得免时帝宿曹端妃宫后命内监捕宫人杂治言金英等弑逆王宁嫔首谋端妃虽不与亦知谋时帝病悸不能言后传帝命收端妃宁嫔及金英等悉磔于市并诛其族属十余人然妃实不知也
　　孝恪后杜氏大兴人庆都伯林之女穆宗生母也嘉靖十年封康嫔十五年进封妃三十二年薨諡荣淑穆宗立上尊諡曰孝恪渊纯慈懿恭顺赞天开圣皇太后【臣】等谨按诸王传世宗有阎贵妃王贵妃卢靖妃江肃妃赵懿妃陈雍妃赵荣妃史皆无传阎王卢三妃即嘉靖十年所册为嫔者江赵陈赵四妃则不知何年所选皆不可详考
　　穆宗孝懿皇后李氏昌平人徳平伯铭之女穆宗为王选为妃嘉靖三十七年薨帝即位諡曰孝懿神宗即位上尊諡曰孝懿贞惠顺哲恭仁俪天襄圣庄皇后孝安皇后陈氏通州人固安伯景行之女嘉靖三十七年选为裕王继妃隆庆元年册为皇后【余详皇太后门】
　　孝定后李氏漷县人安国公伟之女神宗生母也侍穆宗于裕邸隆庆元年三月封贵妃【余详皇太后门】
　　神宗孝端皇后王氏余姚人永年伯伟之女万厯六年册为皇后四十八年崩諡孝端光宗即位上尊諡曰孝端贞恪荘惠仁明嫓天毓圣显皇后
　　孝靖后王氏永宁伯天瑞之女光宗生母也隆庆十年封恭妃二十四年进封皇贵妃四十年薨諡温肃端靖纯懿皇贵妃光宗即位诏议尊諡熹宗即位上尊諡曰孝靖温懿敬让贞慈参天允圣皇太后
　　恭恪贵妃郑氏大兴人都督同知成宪之女万厯初入宫封贵妃生皇三子进皇贵妃神宗崩遗命封皇后礼部侍郎孙如游争之乃止崇祯三年薨諡曰恭恪惠荣和靖皇贵妃
　　【臣】等谨按传言妃有宠于帝以生皇三子即进贵妃而玊恭妃之子册为太子尚未进封外廷疑妃有立己子谋羣争国本章奏累数千百嗣是而忧危竑议之书及疯颠梃击之案起矣
　　昭妃刘氏【封年未详】崇祯时尚为太妃十五年薨
　　神宗王皇后传曰妃于天启崇祯时居慈宁宫掌太后玺庄烈帝事之如大母
　　【臣】等谨按诸王传神宗有周端妃李贵妃史皆无传不可考
　　光宗孝元皇后郭氏顺天人博平侯维城之女万厯二十九年册为皇太子妃四十一年薨諡恭靖熹宗即位上尊諡曰孝元昭懿哲惠庄仁合天弼圣贞皇后孝和后王氏顺天人父【当追赠史未载】熹宗生母也侍光宗东宫为选侍后进才人四十七年薨熹宗即位上尊諡曰孝和恭献温穆徽慈偕天鞠圣皇太后
　　孝纯后刘氏海州人后籍宛平新乐侯应元之女庄烈帝生母也初入宫为淑女万厯三十八年生庄烈帝后五年薨庄烈帝长追封贤妃及即位上尊諡曰孝纯恭懿淑穆庄静毗天毓圣皇太后
　　康妃李氏光宗选侍也光宗即位不豫命封为皇贵妃未举行熹宗即位敕停封号天启四年封为康妃乆之始薨
　　【臣】等谨按传言光宗力疾御暖阁命大臣封李选侍为皇贵妃未及封而帝崩时选侍以侍疾尚居乾清宫谋挟皇长子自重东宫伴读王安以刘一燝谁敢匿新天子之言入白选侍乃抱皇长子出于是一燝周嘉谟杨涟左光斗等防请选侍移宫议数日移居哕鸾宫既而御史贾继春以选侍失所具揭移宫一案遂成聚讼熹宗即位之初敕言选侍阻朕暖阁司礼监固请得出又使李进忠再三趣囬明欲要挟朕躬垂帘听政且选侍殴崩圣母自忖有罪不令朕与圣母旧侍交言今停封号以慰圣母在天之灵已复削贾继春籍是时委任王安故敕谕如此乆之魏阉乱政遂矫帝命封为康妃复召继春与前防大异矣
　　庄妃李氏光宗选侍天启元年封庄妃以魏忠贤客氏用事愤鬰而薨
　　后妃传曰宫中有二李选侍故以东西别之封康妃者为西李此为东李庄烈帝失母光宗命东李抚视之
　　选侍赵氏光宗时未有封号天启时为魏忠贤客氏矫防赐自尽
　　【臣】等谨按诸王传光宗有定懿妃王敬妃史皆无传不可考
　　熹宗懿安皇后张氏祥符人太康伯国纪之女天启元年册为皇后庄烈帝立上尊号曰懿安皇后崇祯十七年流防防都城后自尽
　　后妃传曰后数于帝前言客魏过失客魏交恨遂诬后非国纪女几惑帝听三年后有娠客魏尽逐宫人异己者而以其私人承奉竟损元子后宫门有匿名书列忠贤逆状疑出国纪及被遂诸臣手奸党欲因此揺动中宫防有阻者事乃已【防外戚传以大学士李国言而止】熹宗大渐折忠贤逆谋传位信王者后力也
