<!-- { "loadSidebar": true } -->
　　【臣】等谨案辽史营衞志宫衞中无大安宫名地理志庆州陵亦无之惟兴宗纪重熙十九年幸庆州谒大安殿殆易殿为宫彼此互异耳
　　道宗清宁元年十一月次怀州有事于太宗穆宗庙日南至有事于太宗景宗兴宗庙　二年五月有事于兴宗庙九月幸中京祭圣宗兴宗于防安殿　三年五月如庆陵献酎于金殿同天殿十月奠酎于玉殿　五年十月幸南京祭兴宗于嘉宁殿　七年六月幸义永兴崇徳三宫致祭
　　【臣】等谨案营衞志苏斡延鄂尔多太祖置是为义宫在临潢府国阿尼雅鄂尔多太宗置是为永兴宫在游古河侧崇徳宫见后妃庙门
　　太康七年六月诏月祭观徳殿诸帝生辰忌日诣景宗御容殿致祭
　　天祚帝干统三年十月有事于观徳殿
　　告庙仪【载告祭门】
　　谒庙仪
　　至日昧爽南北臣僚各具朝服赴庙车驾至臣僚于门外依位序立望驾鞠躬班首不出班奏圣躬万福舎人赞各祗毕皇帝降车分别南北臣僚左右入至丹墀褥位各班定皇帝升露台褥位宣徽赞皇帝再拜殿上下臣僚陪位皆再拜上香毕退复位再拜分引臣僚左右上殿位立进御容酒依常礼若即退再拜舎人赞好去引退礼毕【告庙谒庙皆曰拜容以先帝先后生辰及忌辰行礼自太宗始也】其后正旦皇帝生辰诸节辰皆行之若忌辰及车驾行幸亦尝遣使行礼凡色克色哩柴册再生纳后则亲行之又柴册亲征则告幸诸京则谒四时有荐新
　　【臣】等谨案辽随所在为祖宗立庙无四时享祀礼惟生忌若诸节祭及巡幸所至随时奠醊而已礼志载谒庙仪可识其槩今就帝纪中择其稍关享祭者着于篇其毎朝谒庙史不胜书以非时节之常祀槩削不録又乐志载毎嵗春飞放杏埚皇帝射获头鵞荐庙此亦荐新之仪也
　　金熙宗天眷三年九月幸燕京亲飨太祖庙
　　海陵贞元元年十月以太后园陵未毕停冬享及祫祭二年三月遣使荐含桃于衍庆宫　正隆二年二月
　　初定太庙时享牲牢礼仪
　　世宗大定二十一年四月奉安昭祖已下二祖三宗御容于衍庆宫行亲祀礼
　　先是闰三月奉安昭祖景祖【燕昌閤上】肃宗穆宗康宗【閤下】明肃皇帝【崇圣閤下】毎位设黄罗幕一黄罗明金柱衣二紫罗地褥一龙牀一踏牀二前期奏告是月一日奉安五日亲祀
　　二十二年四月以削明肃尊号诏中外
　　初海陵簒立追諡父宗斡庙号徳宗大定二年除去庙号改諡明肃皇帝至是以皇太子允恭奏削去明肃帝号封为皇伯太师辽王諡忠烈至明昌四年配享太祖庙庭
　　章宗泰和元年十二月勅改原庙春秋祭祀日朝献二年五月初荐新于太庙
　　宣宗贞祐三年九月朝谒世祖太祖御容于啓庆殿行献享礼始用乐翌日朝谒太宗熙宗睿宗御容行献享礼　四年五月诏行祔享礼于南京【详宗庙门】八月礼部尚书张行信进祔享亲祀仪帝嘉纳之十月亲行祔享礼哀宗正大五年正月亲祭三庙
　　郊祀前一日朝享太庙仪
