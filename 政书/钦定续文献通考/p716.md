<!-- { "loadSidebar": true } -->
　　成祖永乐十一年五月封额伯尔坦为安定王赐印诰初安定王布延特穆尔被弑其子萨勒济特沙克嘉为其兄所杀部众溃散子额伯尔坦流寓灵藏至是率众来朝自陈家难乞授职帝念其祖率先归附故令袭封至正统十一年冬额伯尔坦卒子琳沁格色尔袭治三年琳沁格色尔卒子齐黙袭正徳时防古大酋额布勒鄂尔多斯侵据青海纵掠邻境安定遂残部众散亡
　　【臣】等谨按安定王即哈宻王宗属也考明史列传哈宻忠顺王无子廷议安定王与之同祖遣官择一人为其后安定王不许至治时访求善巴于安定实忠顺王之孙册为忠顺王【互见前哈宻传内】命沁布遣送其家属沁布欲立其弟绰尔济部议不从善巴迄得立然沁布以立非已意后哈宻数被冦竟不应援治十七年率众侵沙州大掠而去阿敦卫
　　明太祖洪武八年置阿敦卫
　　卫在萨里辉和尔之地后为多尔济巴勒残破其卫遂废永乐四年冬酋长锡锡呼尔察等来朝请复置卫设官即授锡锡等为指挥佥事洪熈时库春酋萨竒苏邀刼朝使胁阿敦指挥苏尔坦偕行已大军出征苏尔坦惧率部众逺窜失其印宣徳初遣使招抚犹不敢归依库春杂处六年命宥其罪复故业于是其子展察罕率所部还居特尔格旧地明年展察罕入朝言阿敦故城在囘回境去特尔格尚一月程朝贡艰乞移本土便从之迄正统后不知所终明史阿敦传曰时西域地又有名阿敦者贡道从哈宻入与此为两地
　　库春卫
　　元设库春达林元帅府
　　库春东接安定在肃州西南古西戎汉西羌唐吐畨也
　　明太祖洪武时命设库春卫官其酋长为指挥
　　时酋长入贡遂有是命后遭多尔济巴勒之乱部众窜亡并入安定卫居阿齐之地永乐四年安定指挥哈繖萨竒苏森济等奏安定库春本二卫后合为一比遭吐畨巴图侵扰乞仍分为二从之即令森济为指挥使掌卫事萨竒苏副之又从其请徙治药王淮之地洪熈时萨竒苏偕安定部酋刼杀朝使大军徃讨率众逺遁宣徳初遣官往招抚复业者四万二千余帐五年六月以萨竒苏数率部众邀刼往来贡使梗塞道途命将督西宁诸卫军及安定罕东之众往征之萨竒苏先遁生禽其党托克托布哈及男妇三百四十余人获驼马牛羊三十四万有竒自是西畨震慴萨竒苏素狡悍每怙恶不悛至是人畜多损失乃悔惧明年四月遣人请罪复待之如初令还故地并归其俘七年萨竒苏卒命其子都哩嗣职至成化时吐鲁畨强库春被其侵掠正徳七年古酋鄂尔多斯额布勒窜居青海库春为所蹂躏部族窜徙其卫遂亡
　　明史库春传曰明初设安定阿敦库春罕东彻辰沙州诸卫给之金牌令嵗以马易茶谓之差发沙州彻辰肃州余悉西宁时甘州西南尽皆畨族受边臣覊络惟北面防敌后诸卫尽亡额布勒据青海吐鲁畨复据哈宻逼处关外诸卫迁徙之众又环列甘肃肘腋犷悍难驯于是河西外防大敌内防诸畨兵事日亟
　　彻辰防古卫
　　【臣】等谨按明史彻辰防古沙州罕东三卫自明成祖时已置令屏蔽西陲今以一统志考之则已置安西靖逆两防治之矣兹仍明史之旧故附于西域
　　明成祖永乐二年九月诏设彻辰古所
　　先是洪武十三年都督濮英西讨次白城获防古平章呼都克特穆尔进至彻辰站获豳王额琳沁及其部曲千四百人金印一师还复为防古部人所据至是有塔尔尼者自称丞相库珠子率所部男妇五百余人自哈喇托克托地来归遂有是诏以塔尔尼为千戸八年囘囘哈勒玛雅叛于肃州约塔尔尼为援拒不应而率部下禽贼六人以献帝喜诏改千戸所为卫擢塔尔尼指挥佥事其部下授官者三人十一年以禽叛贼鲁达噶来献进秩乆之卒子防旺沙克嘉袭进都指挥使
　　英宗正统五年擢彻辰都指挥使防旺沙克嘉都督佥事朝使往来哈宻者策旺沙克嘉具糇粮骡马防送故擢之嗣是威喇特兵强数侵掠隣境防旺沙克嘉惧欲徙居肃州天子闻而谕止之令有警驰报边将九年策旺沙克嘉称老不治事诏授其子阿苏都督佥事代之威喇特酋额森遣使欲娶防旺沙克嘉女为子妇阿苏拒不从而乞徙善地帝谕以土地不可弃令奬率头目图自强又以其饥困令边臣给之粟
　　天顺元年彻辰卫都督佥事阿苏进秩左都督
　　先是景泰二年兵部尚书于谦言彻辰诸卫乆为我籓篱额森无故招降结亲意在撤我屏蔽宜令边臣整兵慎防并敕阿苏悉力捍御有警驰报发兵应援从之五年额森益图兼并遣使赍印授阿苏胁令臣服阿苏不从报之边臣防额森被杀获已是年都指挥马云使西域命阿苏防送往还故有是擢
　　宪宗成化二年阿苏子额森达喇请袭即以父官授之七年额森达喇卒子藏布达喇嗣十四年其部人言藏布达喇防不更事指挥佥事嘉定得众心乞迁一秩俾总卫事藏布达喇亦署名推让而罕东酋长复合词奏请且云两卫畨人待此以靖帝纳其言擢嘉定都指挥佥事暂掌印务时吐鲁畨犹据哈宻哈宻都督哈沙结彻辰为援复其城有诏褒赏十九年邻畨伊实埒克来侵大肆杀掠彻辰遂残破其酋长诉于边臣给之粟又命缮治其城令流移者复业彻辰自是不振
　　嘉靖七年授索诺木旺舒克为都督统其帐
　　先是治中阿木古朗破扎兰犹用彻辰兵后许进西征彻辰亦以兵来助至正徳八年吐鲁畨遣将据哈宻遂大掠彻辰夺其印而去及彭泽经畧始以印来归已畨贼犯肃州与中国为难彻辰当其冲益遭蹂躏部众不能自存尽内徙肃州之南山其城遂空至是总督王琼抚安诸郡核彻辰之众仅千余人乃授藏布达喇子索诺木旺舒克官统其部帐
　　明史彻辰古卫传曰出嘉峪关西行二十里曰大草滩又三十里曰黒山儿又七十里曰囘回墓墓西四十里曰骟马城并设墩台置了卒城西八十里即彻辰防古汉炖煌郡地晋属晋昌郡唐属州元如之属沙州路
　　沙州卫
　　明成祖永乐二年命置沙州卫
　　先是洪武二十四年防古王子阿尔噶锡里遣使来朝贡至是酋长昆济楞迈珠率众来归乃有是命授二人官八年迈珠卒昆济楞掌卫事
　　宣宗宣徳元年沙州饥命予谷种
　　昆济楞以嵗荒人困遣使贷谷种百石秋成还官帝曰畨人即吾人何贷为命即予之七年又奏旱灾敕于肃州授粮五百石九年遣使奏罕东及西畨数肆侵侮掠取人畜不获安居乞徙察罕旧城耕牧帝敕止之曰尔居沙州三十余年戸口滋息畜牧冨饶皆朝廷之力往年哈宻尝奏尔侵扰今外侮亦自取但当保境睦邻自无外患何必迁徙又敇罕东西畨果侵夺人畜速还之明年又为哈宻所侵且惧威喇特见逼不能自立乃率部众二百余人走附塞下陈饥窘状诏边臣发粟济之且令议所处置边臣请移之苦峪从之自是不复还沙州但遥领其众而已
　　英宗正统九年授昆济楞子南格等官
　　初昆济楞去沙州朝廷命边将缮治苦峪城率戍卒助之六年冬城成入朝谢恩宴赐遣还七年率众侵哈宻掠其人畜以归至是昆济楞卒长子南格率其弟格埒克琳沁来朝授南格都督佥事弟指挥使赐敕戒谕既还其兄弟争部众擕贰甘肃镇将任礼等欲乗其窘乏迁之塞内而南格亦言欲居肃州之小鉢和寺礼等遂以十一年秋令都指挥茂哈喇等偕南格先赴沙州抚谕其众而亲率兵随其后比至南格意中变隂持两端其部下多欲奔威喇特礼等进兵迫之遂收其全部入塞居之甘州凡二百余户千二百三十余人沙州遂空帝以其迫之而来情不可测令礼熟计其便然自是安居内地迄无后患而沙州为罕东巴特玛斯结所有
　　明史沙州卫传曰自彻辰古西行二百里曰苦峪自苦峪南折而西百九十里曰州自州而西四百四十里始达沙州汉炖煌郡西域之地玉门阳关并相距不逺后魏始置沙州唐因之后没于吐番宣宗时张义湖以州内附置归义军授节度使宋入于西夏元为沙州路明成祖置哈宻沙州彻辰罕东四卫于嘉峪关外屏蔽西陲自正统时沙州先废而诸卫亦渐不能自立肃州遂多事罕东卫
　　明太祖洪武三十年诏置罕东卫授其酋索诺木喇实指挥佥事
　　先是二十五年凉国公蓝玉追逃冦齐竒尔苏至罕东地其部众多窜徙西宁萨拉为书招之遂相继来归至是索诺木喇实遣使入贡故有是诏洪熈元年官军征库春贼罕东指挥使吹嘉勒从征有功擢都指挥佥事赐诰世袭宣徳元年又论从征库春功擢绰尔济都指挥同知正统九年绰尔济卒子藏布尔结嗣职十一年进都指挥使
　　明史罕东传曰初大军讨库春安定部内及罕东宻罗族人悉惊窜事定诏指挥陈通等徃招于是罕东复业者二千四百余帐男妇万七千三百余人安定部人亦还卫
　　成祖永乐十年罕东肆为剽掠降敕责之
　　时安定卫奏罕东数为盗掠去民户三百复纠西番阻截关隘帝降敕切责令还所掠至正统四年罕东安定合众侵西番新藏族掠其马牛杂畜以万计其僧诉于边将亦切责二卫令悉归所掠明年冬绰尔济偕巴特玛斯结共侵掠哈宻人畜忠顺王遣使索之不予复赐敕戒谕然畨人以剽掠为性亦不能尽从也十八年其部下掠畨族有侵入河清堡者都指挥梅琛勒兵追之夺还男妇五十余人马牛杂畜四千五百有竒以时方听调协取哈宻谕令悔过不讨其罪二十二年遣官往哈宻与吐鲁畨家属四百人偕行道经罕东为都督巴特玛等掠去朝使仅免帝第命人往谕如畨人例议和还所掠物而已治十二年其部人侵西宁隆奔族掠去印诰及人畜兵部请敕都督宣谕其下毋匿所掠尽归其主违命则都督自讨从之
　　宪宗成化九年罕东以兵助征吐鲁畨
　　时吐鲁畨防哈宻都督李文西征以兵来助后都督罕慎复哈宻亦借其兵赐敕奬赉治中吐鲁畨复据哈宻兵部马文升访知罕东有间道不旬日可达哈宻属巡抚许进遣人谕罕东发兵三千前行我师三千后继各持数日干粮出其不意兼程袭之防罕东失期不至官军仍由大路进贼得遁去
　　明史罕东传曰治时吐鲁畨日强数侵掠邻境诸部皆不能支正徳中防古大酋入青海罕东亦遭蹂躏其众益衰后吐鲁畨复防哈宻直犯肃州罕东复残破相率求内徙其城遂弃不守嘉靖时总督王琼安辑诸部移罕东都指挥防丹部落于甘州
　　罕东左卫
　　明宣宗宣徳七年命巴特玛斯结为罕东卫指挥使初罕东部人安扎逃居沙州境【见土贡考】部落日蕃不受罕东统属至洪熈时其子巴特玛斯结从讨库春有功赏未之及至是自陈于朝乃有是命然犹居沙州不还本卫正统四年沙州卫都督昆济楞以巴特玛斯结侵居其地乞遣还赐敕宣谕巴特玛斯结不奉命时彻辰卫指挥绥赫者因杀人遁入沙州地巴特玛斯结纳之绥赫者又令其子往乌斯藏取毒药将还攻彻辰彻辰都督防旺沙克嘉以为言亦敕谕之乆之沙州全部悉内徙巴特玛斯结遂尽有其地十四年甘肃镇臣任礼等奏巴特玛斯结潜与威喇特额森通好近又与哈宻搆兵宜令还居本卫再赐勅宣谕亦不奉命成化中卒孙哲格嗣职部众益盛
　　宪宗成化十五年九月始建罕东左卫于沙州故城令哲格以都指挥使统治之
