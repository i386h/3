<!-- { "loadSidebar": true } -->
　　先是十三年十二月诏除故宋烦冗科差百余条至是省臣言江南在宋时差徭为名七十有余归附后一切未徴今分诸王城邑嵗赐之物仰给京师又中外官吏俸少似宜量添可令江南依宋时诸名征赋尽输之遂命各省官任钱谷者诣京师集议
　　是年以至元新格定科差法
　　诸差税皆司县官监视人吏置局均科诸夫役皆先富强后贫弱贫富等者先多丁后少丁
　　杨湜曰至元七年湜为戸部侍郎时用旧籍定民赋役之高下湜言贫富不常嵗久寖易其可以当时之籍而定今之赋役哉廷议善之因俾第其轻重人以为平
　　张徳辉曰至元三年徳辉为河东北路宣抚司时赋役不均民率流亡徳辉阅实戸编均其等第数十年之弊一旦革去
　　臧梦解曰至元十三年梦解知海宁州凡差役皆审其贫富而吏无所与又奏免儒役及举行浙西助役法
　　良吏曰白景亮为衢州路总管先是为郡者于民间徭役不尽校田畆以为则吏得高下其手富民或优有余力而贫弱不能胜者多至破产失业景亮深知其弊乃始覈验田畆以均之役之轻重一视田之多寡大小由是民不劳而事易集他郡邑皆取以为法邹巴延为崇安县尹崇安之为邑区别其土田名之曰都者五十五十都之田上送官者为粮六千石其大家以五十余家而兼五千石细民以四百余家而合一千石大家之田连跨数都而细民之粮或仅升合有司常以四百之细民配五十大家之役故贫者受役旬日而家已破巴延曰贫弱之受困一至此乎乃取粮籍分计有粮一石者受一石之役有粮升斗者受升斗之役田多者受数都之役而不敢辞田少者称其所出而无幸免贫困无告之民始得休息崇安赋役之均遂为四方最
　　世祖时天下差科数
　　中统四年丝七十一万二千一百七十一斤钞五万六千一百五十八锭
　　至元二年丝九十八万六千九百一十二斤包银等钞五万六千八百七十四锭布八万五千四百一十二匹
　　至元三年丝一百五万三千二百二十六斤包银等钞五万九千八十五锭
　　至元四年丝一百九万六千四百八十九斤钞七万八千一百二十六锭
　　【臣】等谨按以上世祖时丝钞包银之数食货志止此四条五年以后无考
　　成宗元贞元年十一月诏江浙行省检覈富强避役之户
　　诏大都路一切差役以诸色戸与民均当
　　二年二月命扎拉尔呼图克所部戸居于奉圣云川者与民均供徭役大徳二年五月诏平江诸色戸与民均当徭役武宗至大元年十一月诏平江路民有竒徳哩部者依旧制差赋与民一体均当
　　二年五月诏诸王驸马及有分地功臣戸居上都大都隆兴者与民均纳供输
　　至大徳二年五月诏总帅汪惟正所辖二十四城有安西王诸王等并图沙玛来寓者与编戸均当赋役九年五月诏诸王驸马部属及各役下凡市佣徭役与民均输十一年七月诏唐古图鲁格戸籍已定其入诸王驸马各部避役之人及冒匿者皆有罪武宗至大三年十月勅谕中外民戸托名诸王妃主贵近臣僚规避差役已尝禁止自今违者俾充军驿及筑城中都郡县不觉察者罢职十二月谕中外因避役占籍诸王者俾充军驿四年二月勅诸王驸马戸在缙山怀来永兴县者与民均赋徭役英宗至治五年正月勅诸王位下民在大都者与民均役顺帝至正二十二年四月诏诸王驸马御史台各衙门不许占匿人民不当差役
　　大徳元年闰十二月定燕托果斯所隶戸差税以三分之一输官
　　二年二月罢中外土木之役
　　三年六月禁福建民冒称权豪佃戸规避门役
　　六年量改丝钞受纳之制
　　命止输丝戸每戸科俸钞中统钞一两包银戸每戸科二钱五分摊丝戸每戸科摊丝五斤八两丝料限八月包银俸钞限九月布限十月大率因世祖之旧而增损之
　　【臣】等谨按前此输丝戸不出俸钞摊丝戸止丝四斤此盖増之也若包银戸之俸钞则减四分之一
　　七年闰五月诏僧人与民均当差役
　　初世祖至元三年沙木斯鼎除佥浙西肃政亷访司事以浙右诸僧寺私蔽猾民有所谓道人道民行童者类皆凟常伦隐徭役使民力日耗契勘嘉兴一路为数已二千七百乃建议勒归本族俾供王赋庶可少寛民力朝廷是之即着为令三十一年十一月令河西僧人依旧役大徳元年十二月省臣言富戸规避差税冒为僧道请汰为民命拟议以闻六年十一月诏江南寺观凡续置民田及民以施入为名者并令输租充役至是年五月令甘州站户为僧人图鲁格等隠藏者依例还役其后至大四年二月台臣言白云宗总摄所统江南为僧之有髪者不养父母避役损民乞追收玺书银印勒还民籍从之泰定帝泰定二年正月平章政事张珪议曰世祖之制凡有田者悉役之民典卖田随收入戸特们徳尔为相纳江南诸寺贿赂奏令僧人买民田者毋役之以里正主首之属逮今流毒细民臣等议惟累朝所赐僧寺田及亡宋旧业制勿徴其僧道典买民田及民间所施产业宜悉役之着为令三年八月诏道士有妻者悉给徭役顺帝元统二年正月勅僧道与民一体充役七年特穆尔达实为相先是僧人与齐民均受役于官其法中变至是奏复旧
　　十一年十一月诏皇太后军民人匠等租赋徭役有司勿与并立徽政院
　　武宗至大二年五月诏恤流移毋令见户包纳差税仁宗延祐元年三月勅奸民宫其子为阉宦谋避徭役者罪之
　　后顺帝至正元年六月禁髙丽及诸处民以亲子为宦者因避赋役
　　七年二月汰富民窜名宿卫者给役防古诸驿
　　五月禁宗戚权贵避徭役
　　英宗至治二年十一月诏凡差役造作先科商贾末技富实之家以优农力
　　三年四月诏行助役法
　　遣使考视税籍髙下出田若干亩使应役之人更掌之收其嵗入以充役费官不得与是年泰定帝立命江南民戸有田一顷之上者于所输税外每顷量出助役之法其书于册里正以次掌之嵗收其入以充助役之费谓之助役粮凡寺观田除宋旧额其余亦验多寡令出田助役民赖以不困
　　顺帝至正中刘辉尹上海县自宋季公田虚增嵗额加数倍役人往往破产辉谕富民令自实隠田劝豪右出粟为义役常平本而邑之达官里居者亦来助于是赋役均平
　　时浙右行雇役法
　　以浙右病于徭役民充坊里正者皆破家朝廷令行省召八郡集议便民之法时杭州总管赵琏献议以属县坊正为雇役里正用田赋以均之民称其便
　　三年命各处急递铺每十铺设一邮长于州县籍记司吏内差充使专督其事
　　元制设急递铺以达四方文书之往来亦谓之通达铺世祖时自燕京至开平府复自开平府至京兆始验地里逺近人数多寡立急递站铺每十里或十五里则设一铺于各州县所管民戸及漏籍戸内佥起铺兵中统元年诏随处官司设递铺驿每铺置铺丁五人一昼夜行四百里各路总管府委有俸正官一员每季亲行提防州县亦委有俸末职正官上下半月照刷如有怠慢者罪之至元八年申命州县官用心照刷及防视缺少铺司铺兵随路铺兵不许雇人领替须要本戸少壮人力正身应役二十年留守司言初立急递铺时取不能当差贫戸除其差发充铺兵又不敷者于漏籍戸内贴补今富人规避差发永充铺兵乞择其富者令充站戸站戸之贫者却充铺兵从之三十一年大都设总急递铺提领所降九品铜印设提领三员至是乃设邮长能尽职者从优补用不能者提调官量轻重罪之
　　【臣】等谨按置邮命自古重之元兵志详载其制而世祖纪中统三年十二月有罢各路急递铺之诏与志文显背未审何故
　　泰定帝泰定二年闰正月诏除江淮创科包银
　　时以烈风地震内郡民饥肆赦天下故有此诏
　　文宗天厯二年正月勅回回人户与民俱当差役先是成宗大徳中四川亷访司佥事多罗台上疏言回回戸计多富商大贾宜与民一体应役至是复有是勅
　　至顺三年正月罢诸建造工役惟城郭河渠桥道仓库勿禁
　　文宗时差科之数
　　天厯元年包银差发钞九百八十九锭一百一十三万三千一百一十九索丝一百九万八千八百四十三斤绢三十五万五百三十疋绵七万二千一十五斤布二十一万一千二百二十三匹
　　顺帝元统二年五月诏王侯宗戚军站人匠鹰坊控鹤但京师诸县者令所在一体役之
　　至元元年十月诏海道都漕运万戸府船户与民一体充役
　　王思诚曰至正二年思诚为御史言至正十六年开渠河设坝夫戸八千三百七十有七车戸五千七十出车三百九十辆船戸九百五十出船一百九十艘坝夫累嵗逃亡十损四五而运粮之数十増八九船止六十八艘戸止七百六十有一车之存者二百六十七辆戸之存者二千七百五十有五昼夜奔驰犹不能给坝夫戸之存者一千八百三十有二一夫日运四百余石肩背成疮顦顇如鬼甚可哀也河南湖广等处打捕鹰房府打捕戸尚玉等一万三千二百二十五户阿南达百姓刘徳元等二千三百戸可以签补使劳佚相资朝廷是其议
　　至正七年四月命江浙省臣讲究役法
　　是时崇安簿周礼定六班役法按籍品配高下人服其公
　　二十八年闰七月罢内府河役
　　明初因赋定役丁夫出于田畆迨黄册成以一百十户为里里分十甲曰里甲以上中下户为三等五岁均役十岁一更造一岁中诸色杂目应役者编第均之曰均徭他杂役曰杂泛其后累朝更制有银差力差听差十段锦一条鞭等法
　　凡军匠灶戸役皆永充军戸死若逃者于原籍勾补匠戸二等曰住坐曰输班住坐之匠月上工十日不赴班者输罸班银月六钱故谓之输班监局中官多占匠役又括充幼匠动以千计死若逃者勾补如军灶戸有上中下三等每一正丁贴以余丁上中戸丁力多或贴二三丁下戸概予优免凡役民自里中正辨外如粮长解戸马船头馆夫只弓兵皂隶门禁厨斗为常役后又有斫薪擡柴修河修仓运料接递站铺牐浅夫之类因事编佥嵗有增益他如陵户园戸海戸庙戸旛夫库役琐末不可胜计凡祗应禁子弓兵悉佥市民毋役粮户额外科一钱役一夫者罪流徙
　　【臣】等谨按明史食货志以里甲均徭杂汛为役法之三而均徭之名未详所始据志文言五嵗均役一嵗中诸色杂目应役者编第均之与洪武十七年令各处赋役必验丁粮多寡产业厚薄以均其力十八年令有司第民戸上中下三等为册贮防事遇徭役取验之意相合疑亦明之初制与正统时所行防尾册之均徭以税粮多寡为差官为定其徭役者其法逈不同矣至志文所谓银力从所便者则又似通后代银差力差时言之盖明初禁民间用银未尝以银为赋惟洪武九年许民以银钞钱绢代输十九年诏嵗解税课道里险逺难致者许易金银以进此折变之法暂行于一时至英宗正统元年始折徴金花银后遂为常制耳今考银差力差之制史亦不详其所始食货志言正统初议均徭之法令以旧编力差银差之数酌其中役以应差则其制当在英宗前也
　　太祖洪武元年二月命中书省议役法
　　帝以立国之初经营兴作必资民力恐役及贫民乃命中书省验田出夫省臣奏议田一顷出丁夫一人不及顷者以别田足之名曰均工夫八年三月编应天十八府州江西九江饶州南康三府均工夫图册每嵗农隙赴京供役三十日遣归田多丁少者以佃人充夫而田主出米一石资其用非佃人而计亩出夫者畆资米二升五合
