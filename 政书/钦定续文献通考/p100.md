<!-- { "loadSidebar": true } -->
　　大学衍义补曰天生万物惟谷于人为最急而不可一日无者乃农民无逺虑一遇丰収视如土芥变谷以为钱又变钱以为服食日用曽未几时随即罄尽不幸有荒年则伐桑枣卖子女流离失所凡草芽木皮无不食者是在举李悝平籴之法各立常平司每司注户部属官三员量地大小借与官钱为本歳临所分属县亲騐麦熟几分粟熟几分与夫大小豆之类皆定分数申部而因种类之丰荒随时价之多少収籴在官不分是何米糓逐月验地之所收市之所售粟少则发粟麦少则发麦诸谷俱不收然后尽发之【若易朽腐者又在临时勘酌】随处立仓通融般运分防量时取直凡贷物可用者皆售之不必专取银钱所得货物可资国用者具数送官其余聼从随时变卖以为籴本使农与人两不伤丰与歉两俱足亦养民足食之一助也
　　成祖永乐中令天下府州县多设仓储移置预备仓于城内
　　先是洪武三年建临濠临清二仓以供转运各州县设预备仓东西南北四所以赈凶荒二十四年储粮十六万石于临清以给训练骑兵至是预备仓在四乡者移置城内迨防通河成始设仓于徐州淮安徳州而临清因洪武之旧并天津仓凡五防之水次仓皆以资转运
　　仁宗洪熈元年六月【时宣宗初即位】勅申明预备仓旧制帝谕尚书夏原吉等曰预备仓储正为百姓比之前代常平最为良法若处处储积完备虽有水旱灾伤百姓可无饥窘此太祖皇帝良法美意宜徧行天下申明旧典务存实惠勿事虚文
　　宣宗宣徳二年正月令泰安州民所借预备仓粮听家业成后偿官
　　山东泰安州奏永乐十七年十八年人民艰食于预备仓借粮二万一千三百石赈之洪熈元年秋成止偿四千余石多因逃徙复业欲待年业悉得偿官帝谕户部曰逃民初复且当优恤常虑有司不体人情今所奏良协朕心其听家业已成后年谷有収则令偿官
　　三年四月命遣官巡视郡县预备仓有慢令及欺者罪之
　　给事中宋徴言洪武中所籴郡县预备仓糓嵗歉则防秋熟则还数年来有司官吏与守仓之民或假为已有或私贷与人俱不还官仓厫頺废宜令郡县修仓徴収以备荒歉帝谕户部曰此备荒良防废弛如此皆有司之过即遣官巡视整理之
　　四年六月复议行置仓积粟预备法
　　吏部聼选官欧阳齐言洪武中于各州县置仓积粟今各仓多废一遇荒歉民无所望乞令府县如旧修理仓厫原有储粮给散未还者悉徴还官其民户繁而积粟少者丰年令所司支官钱于有谷之家平籴収贮庶凶嵗无虞小民有頼命议行之河南布政司叅议邢旭亦奏洪武中直安庆等府宿松等县四乡俱有预备仓粮今河南州县俱无之帝下部议部言宜令各处州县未设仓者皆设如例或于今歳税粮内存留或秋成支官钱平籴帝曰此固善防须俟年丰行之五年五月佥都御史李濬亦以河南山西向有预备仓储乞如法修仓収籴从之七年五月巡抚湖广御史朱鉴言洪武间各府州县皆置东西南北四仓以贮官谷遇有水旱饥馑以贷贫民民受其惠今各处有司以为不急之务仓厫废弛谷散不収乞令府州县备仓厫谨储积给贷以时徴収有实仍令布按廵按等廵察违者罪之帝谕户部曰此祖宗良法美意比由守令不得人遂致废弛言者比比而未有兴复之者尔部亦岂能无过其有违者从按察司监察御史劾奏
　　英宗正统元年七月命所在有司増设社仓
　　顺天府推官徐郁言建立义仓本以济民然一县止一二所民居星散赈接之际追呼拘集动淹旬月不免饿殍乞令所在有司増设社仓仍取宋儒朱熹之法叅酌时宜定为防画以时敛散庶凶荒有备而无患帝以其言甚切命有司速行之
　　二年五月令江浙丰収处敛籴以备荒赈
　　户部奏洪武中各府县俱设预备仓粮随时散敛以济贫民实为良法近嵗有司视为泛常仓廪頺塌而不葺粮米逋负而不徴歳凶缺食徃徃借贷于官今江浙诸处丰収请令所司出价敛籴以备荒赈从之
　　三年四月巡抚河南山西侍郎于谦奏请于本年起运万全等衞粮料内改拨六万石赴大同府仓収纳备用从之
　　谦廵抚河南山西小有水旱輙上闻至六年疏言河南山西积谷各数百万请以每嵗三月令府州县报缺食下户随分支给先菽秫次黍麦次稻俟秋成偿官而免其老疾及贫不能偿者州县吏秩满当迁预备粮有未足不聼离任仍令风宪官以时稽察诏行之
　　食货志曰太祖时天下州县多所储蓄后渐废弛惟于谦抚河南山西修其政周忱抚南畿别立济农仓他人不能也
　　四年十月遣亷干京官往督州县平籴以举废为殿最大举士杨士竒言太祖笃意飬民备荒有制天下郡县悉出官钞籴谷贮仓以时散敛嵗乆弊滋豪猾侵渔谷尽仓毁稍遇凶荒民无所頼请择遣京官亷干者徃督有司凡丰稔州县各出库银平籴储以备荒即以举废为殿最风宪官各务稽考欺蔽怠废者具奏罪之庶官有备荒之积民无旱潦之虞仁政所施莫切于此帝曰此祖宗良法羙意命户部速行之五年正月令六部都察院推选属官领勅分诣两畿各省府州县立预备仓发所在库银籴粮贮之军民中有能出粟以佐官者授以散官旌其门
　　十一月命查北直各府州县散过预备仓粮及官降籴粮折钞数俟秋成令有司照旧修置仓厫収积粮储以备赈贷
　　从大理寺少卿李畛彦言也
　　食货志曰正统时重预备仓侵盗之罪至佥妻充军且定纳谷千五百石者奬为义民免本戸杂役凡赈饥米一石俟有年纳稻谷二石五斗还官
　　景帝景泰三年二月募军民运米纳开原铁岭仓都御史王翺奏开原铁岭急缺仓储请募军民于辽东运米千石赴开原海州运米千石赴铁岭俱冠带荣身从之三月命广西廵抚李棠榜谕军民有出米自五百石至一千五百石纳仓者给冠帯及授官职有差
　　宪宗成化元年四月改设徳州临清县预备仓于城内先是二处预备仓各置于城外官私难于出纳至是从有司奏城内各有空厫请即以为仓储预备粮而名临清曰常盈徳州曰常丰设官主其事
　　二年八月以各处折粮银四万两命官平籴米粟以实临清徳州水次仓
　　从戸部请也时给事中邱又言山东叠报歳歉宜将淮安府库赈济银四万两内拨二万两分遣公正官召商籴米于临清济宁徳州及凤阳淮安徐邳诸处储积委官监临收放仍行各府州县亦量为储积以时敛散从之
　　六年四月命甘肃籴粮贮预备仓
　　甘肃廵抚徐廷章言河西一带居人别无营业止是耕牧丰年上纳耔粒外所余无几今甘肃仓库收司余剩粮价乞量借二三年之数督同管粮官于秋成之际委官照依时直籴粮于预备仓收贮春放秋收以备兵荒之用后有赢余尽数留邉为官军月粮事下所司
　　十八年正月命南京粜常平仓粮
　　时歳饥米价腾贵而常平所储粮八万六千余石戸部请减价粜之以济民秋成平籴还仓其粜于民多不过五斗务使贫民得防实惠报可
　　孝宗治三年三月限州县卫所积谷数以多寡为殿最
　　命天下州县预备仓积粮计里之多寡自十里以下至八百里以下积谷万五千石至十九万石各有差及数者为称职过额者奏请旌擢不及者罚之各府州正官亦视所属粮足否以为黜陟其军卫亦畧仿此数以量示劝惩从给事中罗鉴奏也
　　食货志曰十里以下积万五千石二十里积二万石卫千戸所万五千石百戸所三百石考满之日稽其多寡以为殿最不及三分者夺俸六分以上降调
　　十八年八月【时武宗已即位】令赎罪赃罚银皆籴谷入预备仓先是六月从尚书马文升言命州县四仓复古制兼设法措置俾储蓄充而凶荒有备至是从御史沈赉等言储蓄事宜令在外司府州县赎罪赃罚等银悉折纳谷以备赈济仍具册报部稽考正徳元年正月陜西廵抚杨一清以预备救荒事宜上请廷臣议问刑赎罪楮价聴收纳粟米谷麦贮预备仓以备赈贷十二月太常寺少卿乔宇亦以此为言俱从之后又令囚纳楮者以十之八折米入预备仓军官犯者纳谷凖立功
　　臣等谨按武宗实録正徳四年十月部议总督苏松等处粮储副都御史罗鉴所陈事宜可行者七一户部初奏荒政各府州县验里分多寡以为积粮等第今宜查照册籍额定等数以便措置仍查职掌官员支放数足方许给由陞调是即治三年从鉴所奏而行之者也二清查囚犯赃罚纸劄置立文簿各照年月日期填冩不许漏隠是即帝初即位所着为令者也三放支预备仓粮务在年嵗荒歉人戸极贫不许冒领仍革里书滥放之四各府州县多有空闲田地并湖荡池塘税粮尽入预备仓收贮宜委官查理俟年荒给放五旧例客商引钱一分而官二分收买米谷以备赈济近年引钱并米谷迄无定数宜稽考以治侵匿之罪六人户纳解钱粮违限者毎日罚米一升此系见行事例宜申明施行七仓厫损坏坍塌所在官司官宜即时修葢诏依拟行焉
　　武宗正徳三年七月诏以预备仓粮数少及不完者皆所在官司侵盗所致其迁官去任致仕为民者命遣官及抚按官查提加倍赔纳以闻
　　户部奏天下军卫有司预备仓粮额数俱有题准事例今湖广巡抚张子麟缴到粮册惟武昌等府崇阳澧州随州襄阳四州县足原拟之数余多不及葢因各府州县卫所正官不能措置分巡分守管粮等官又不依期比较宜行各处抚按官督同司府州县掌印等官将各仓粮斛自治十年以后备查放过并见在之数通算三年之内某处足数并不及有余备开等第年终盘粮造册咨部以凭奏处其放过赈济之数自治十六年蠲免以后务于秋成扺计追还此外或纸价引钱量留三分之一于本处籴买或地方有力之家可以劝借或山林川泽之利可以区画俱聴所在官司尽心处置务使三年之内补足原拟粮数遂有是诏并命差去侍郎韩福等查提倍偿
　　五年十一月革除天下预备仓仓官
　　初预备仓皆设土仓官至是革之令州县正官或管粮官领其事
　　命运银赴大同召商籴买粮料
　　总理大同粮储郎中解经奏料粮缺乏乞并太原府以北俱徴本色府南不为常例部议太原府南折徴已定其府北例徴本色顷因小民乐于简便官吏惮于催徴任情更改以致阙乏宜照旧徴纳户部仍运送银十万两至彼召商籴买从之
　　大学衍义补曰考耿寿昌初立常平时兼请立于边郡今窃以为内地行之不能无惟用之边郡为宜宜于辽东大同宣府极边之处各立常平司每嵗收成之谷不必一种惟其贱而收之官不必定价随其时而予之可久留者储之以实边不可久者随时给廪食之人凡诸谷一以粟为则如粟直八百豆直四百则支一石者以二石与之他皆仿此然后计边仓之所有预行应运边储州县俾依价收钱以输于边如此则不独可以足边郡亦可以寛内郡矣
　　又论和籴曰马端临言唐以前所谓籴者聚米以赈民宋以后所谓籴者聚米以养兵今日宜以□民者行之内郡置常平司于辽以束淮以北养兵者行之边郡辽东大同诸处前已言之未必无补于储蓄之计也
　　世宗嘉靖初令有司仿常平法并定积谷数
