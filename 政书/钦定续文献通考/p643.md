<!-- { "loadSidebar": true } -->
　　孝宗治元年五月丙子辰刻南京震雷坏洪武门兽吻已刻壊孝陵御道树六月己酉雷坏应扬卫仓楼聚寳门旗杆　二年四月庚子雷毁神乐观祖师殿　三年七月壬子雷坏午门西城墙　六年闰五月丁未蓟州大风雷拔木偃禾牛马有震死者十二月壬戌南京雷雨抜孝陵树　七年六月癸酉南京雷雨抜树七月丙辰福州雷燬城楼　八年十二月丙子长沙大雷电雨雪丁丑南昌彭水俱大雷电雨雪雹大木折　十年四月雷震宣府西横岭之南山倾三十余丈七月乙卯雷击吉王府端礼门兽吻　十二年四月丙午雷震楚府承运殿　十四年闰七月庚辰福州大风雷击坏教场旗杆城楼大树
　　武宗正德元年五月壬辰雷震青州衣甲库兽吻有火起库中六月辛酉雷击西中门柱脊暴风折郊坛松栢大祀殿及斋宫兽瓦多堕落者丙子南京暴风雨雷震孝陵白土冈树十二月己巳朔南通州雷再震　四年十二月壬寅杭州大雨雷电越二日复作　五年六月丙申雷震万全卫紫沟堡毙墩军四人　七年五月戊辰雷震余千万春寨旗杆状如刀劈闰五月丁亥雷震成都卫门及教场旗杆　十年闰四月甲申蓟州赚狗崖东墩及新开岭闗雷火震伤三十余人　十二年八月癸亥南京祭歴代帝王雷雨大作震死斋吏十二月庚辰瑞州大雷电　十六年八月雷击奉天门
　　世宗嘉靖二年五月丁丑雷击观象台　四年七月己丑雷击南京长安左门兽吻　五年四月戊寅雷击阜城门城楼南角兽吻及北酒铺旗杆　十年六月丁巳雷击德胜门破民屋柱毙者四人癸亥雷击午门角楼及西华门城楼柱　十五年六月甲申雷击南京西上门兽吻震死男妇十余人　十六年五月戊戌雷击谨身殿防吻　二十八年六月丁酉朔雷震奉先殿左吻及东室门槅　三十八年六月丙寅雷击奉先殿门外南西二墙
　　穆宗隆庆元年八月大暑雷震次日大寒如严冬是夕雷震达旦　四年六月辛酉雷击圜丘广利门鸱吻神宗万厯三年六月己卯雷击建极殿鸱吻壬辰又击端门鸱尾　六年七月壬子雷击南京承天门左檐十三年七月戊子雷震郊坛广利门震伤榜题利字及斋宫北门兽吻　十六年八月壬午雷震南京旧西安门钟鼔楼兽头　十九年五月甲戌太平路喜峯路并雷击墩台折伤官军　二十一年四月戊戌雷击孝陵大木　二十二年六月己酉雷雨西华门灾七月壬辰雷击祈谷坛东天门左吻　二十五年七月庚寅朔雷燬黄花镇台垣及火器　三十二年五月癸酉雷燬长陵楼又燬蓟镇松棚路墩台　三十三年五月庚子大雷电击燬南郊望灯高杆　三十七年八月甲寅雷劈西城上旗杆
　　光宗泰昌元年十月己未雷燬淮安城楼
　　愍帝崇祯六年十二月丁亥大风雪雷电　九年正月甲戌雷燬孝陵树　十年四月乙亥蓟州雷火焚东山二十余里　十二年七月雷击破密云城铺楼【所贮炮木皆碎】十月乙未立冬雷电大作　十四年四月癸丑雷火起蓟州西北焚及赵家谷【延二十余里】六月丙午雷震宣府西门城楼　十五年四月癸卯雷震南京孝陵树【火从树出】十六年五月癸巳朔雷震通夕不止【次日见太庙神主横倒诸铜器为火所铄镕而成灰】六月丙戌雷震奉先殿鸱吻【槅扇皆裂铜环尽燬】
　　物自鸣
　　宋宁宗庆元元年夏建昌军民居木柱有声如牛鸣者三日乃止
　　【臣】等谨按马端临通考载物自鸣终于光宗绍熙二年此条据志补録
　　恭帝德祐二年五月乙未朔黎明有大声出府中众皆惊仆
　　是日左丞相陈宜中等立帝防于福州改元景炎
　　辽太宗大同元年四月丙辰朔自汴州行次赤冈夜有声如雷起于御幄
　　圣宗太平五年三月鱼儿泺有声如雷而徙【互见水异门】金海陵正隆六年临潢府闻空中有车马声
　　时仰视见风云杳霭神兵甲蔽天自北而南仍有语促行者未几海陵南征遇弑
　　世宗大定十三年八月丁丑夜空中有音乐声
　　时防试进士于悯忠寺夜半忽闻音乐声起东塔上西达于宫考官完顔佛宁李宴等以为文运始开得贤之兆
　　哀宗正大五年八月御座上闻若有言者索之不见其言若曰不放舍则何
　　元顺帝至正七年五月庚戌台州路黄岩州海濵无云而雷　十年六月戊申广西桂临县无云而雷　十二年三月丙午宁国路无云而雷
　　王圻曰顺帝至正十二年冦起蕲黄将由义兴取道犯浙西义兴王子明多藏三代彞鼎又购得一商彞凿深窖以埋之既入窖彞作牛鸣者七夜因取出寄田家窖后遭发掘独此得存
　　【臣】等谨按王圻续通考先是顺帝至元四年冬江浙行省官立僧格沙布鼎辈德政碑穹窿莫比特缺坐石时若晦者素善謟媚因以杨和王坟域所有为言役人夫数千拖曳而至毕工之日省中火炉鸣直至昧爽方休嗣是夜以为常越明年僧格败诸人俱罹竒祸皆志所不载
　　十三年十二月庚戍京师无云而雷少顷有火坠于东南是日怀庆之河南修武潞州之襄垣县皆无云而雷声振天地　十八年三月辛丑夜大同路西方有声如雷至夜半空中有兵戈声
　　【臣】等谨按王圻续通考载顺帝至正十六年正月嘉兴枫泾镇戴君实家柳树若牛鸣者三主人与仆从悉闻之斩树不一月苗军抄掠赀产又两月屋燬于兵是嵗寒食日海盐州赵初心率子侄辈诣先陇汛埽松楸忽闻如老鹳作声戞戞不絶审所在乃是一栢树顷间众树同声和之一二时方止举家惶惑至八月苗军火其居明年六月红巾掠货财妇女而侄善如死于难二十四年四月十五日华亭西清庵廊屋每间屋柱皆有声其声如以桶覆水面而击其底者人以手按之则振掉而起经时方止志不载
　　明太祖洪武五年八月己酉徐沟西北空中有声如雷十一年瑞昌有大声如钟自天而下
　　王圻曰或以为鼓妖次年官民俱灾又十三年三月贵州布政司使蒋延瓒言去年北征班师诏至思南府婺川县大岩山有声连呼万嵗者三咸谓恩威逺加山川效灵之征礼部尚书吕震请率羣臣表贺帝以山谷空虚呼噪相应理或有之布政司不察以为祥大臣不能辨其非皆事近阿谀非君子事君之道也不许
　　英宗天顺六年九月乙巳夜天无云西北方有声如雷七年二月晦夜空中有声
　　大学士李贤奏无形有声谓之鼓妖上不恤民则有此异
　　宪宗成化十三年正月甲子代州无云而雷　十四年八月戊戌早朝闻若有兵甲声
　　时东班官闻之辟易不成列久之始定
　　孝宗治六年六月丁卯石州吴城驿无云而震者再十七年六月甲申江西庐山鸣如雷
　　武宗正德七年文登秦始皇庙钟鼓自鸣【成山卫亦如之互见金异门臣】等谨按王圻续通考谓是年三月二十三日山东文登县奏闻存以备考
　　世宗嘉靖二十九年二月甲子隆庆州张山营堡山鸣穆宗隆庆二年三月直新城县空中迅响如雷神宗万厯十二年十二月己未萧县山鸣如惊涛澎湃竟夜不止　二十八年八月戊戌西北方有声如雷【臣】等谨按王圻续通考载西宁古浪城楼大钟连鸣三日系万厯二十六年五月事
　　熹宗天启七年八月丁巳【愍帝即位】朝时空中有声如天鼓发于殿西
　　愍帝崇祯十二年十二月乙未萧县山鸣是月西山大鸣如雷如风涛　十三年二月壬子浙江省城门夜鸣十六年冬建极殿鸱吻中有声
　　声似鹁鸠曰苦苦其声渐大复作犬吠声三日夜不止明年三月辛丑孝陵夜有哭声亦鼓妖也
　　【臣】等谨按马端临通考于物自鸣后载自动一门始于周之鼎震终于宋之镜舞考辽金元诸史俱无可见王圻续通考亦畧而不书今姑仍其阙焉物自坏
　　宋度宗咸淳九年贾似道家庙栋自坏
　　丞相贾似道起复之日在越上私第方拜家庙忽闻内有裂帛声众宾愕然密询左右知家庙栋裂皆逡巡而退
　　辽天祚帝保大二年十一月居庸闗崖石自崩
　　金宣宗元光二年七月乙卯丹鳯门坏压死者数人元顺帝元统二年二月甲申太庙木陛坏　至正八年五月丁酉京城崩　十一年岳州府门忽自倒柱脚向天
　　明太祖洪武十六年正月己巳朔早朝钟忽断为二【互见金异门】
　　【臣】等谨按王圻续通考只载金宣宗元光二年元顺帝至正十一年有物自坏二事考歴代史亦不多见










　　钦定续文献通考卷二百二十五
　　钦定四库全书
　　钦定续文献通考卷二百二十六
　　物异考
　　人异
　　宋宁宗庆元元年永州民产儿有角翅尤溪县民陈油妻产二子肢体异而胸膈相连
　　【臣】等谨按王圻续通考载陈升之将生母荆国夫人常闻排榻有声者累日索之无所见既产升之其声遂息得大蛇蜕于褥下鳞甲首尾俱备惟腹下脱一鳞升之既长腹亦有鳞可磨指甲封秀国公杨亿初生母章氏梦羽衣人自言武夷仙脱化既诞则一鹤雏也举家惊骇贮而弃之江其叔曰吾闻世之异人其生亦异如姜嫄有弃简狄有契乃追至江濵开视之鹤已脱而婴儿具焉体犹有紫毳尺余次日乃落考列传多不符姑从附録
　　辽穆宗应厯十二年八月女真进鼻上毛小儿
　　金太祖驻军宁江人马异状
　　帝未即位时军宁江驻髙阜萨哈仰见太祖体如乔松所乘马如冈阜之大帝亦视萨哈人马异常萨哈因白所见太祖喜曰此吉兆也即举酒酧之曰异日成功当识此地
　　熙宗天眷元年夏熙州见一人乘白马红袍玉帯如少年官状马前有六蟾蜍
　　凡三时乃没郡人竞往观之
　　海陵正隆元年五月辛亥修容安氏閤女御为妖所凭舞噪宫中命杀之
　　世宗大定十二年三月宛平人张孝善子曰合得旦死至暮复活
　　十三年正月尚书省奏合得复活自云本是良乡王建子喜儿而喜儿前三年已死建验以家事能具道之此盖假尸还魂拟付王建为子帝曰若是则奸幸小人竞生诈伪凟乱人伦止付孝善
　　哀宗正大元年有人衣麻衣望承天门大笑者三大哭者三
　　有司拘而问之其人曰我先笑者笑许大天下将相无人后哭者哀祖宗国家破荡至此也有司议置重典帝曰今诏草泽之士并许直言虽渉讥讪亦不治罪况此人言亦有理只不应笑哭阙下耳乃杖之
　　元太祖十世祖勃端察尔母梦金色神人有娠
　　勃端察尔母阿伦果斡寡居夜寝帐中梦白光自天窗中入化为金色神人来趋卧榻阿伦果斡惊觉遂有娠产一子即勃端察尔也
　　世祖中统二年九月河南民王四妻靳氏一产三男唐志云物反常为妖隂气盛则母道壮也
　　至元元年四月黄岗民妇生男狗头　二年正月武城县民王氏妻崔氏一产三男　八年平滦路昌黎县民生子中夜有光
　　诏加鞠养或以为非宜帝曰何幸生一好人毋生嫉心也
　　十年八月甲寅鳯翔寳鸡县刘铁牛妻一产三男　二十年二月髙州张丑妻李氏一产三男一女四月固安州王得林妻张氏怀孕五月生一男四手四足圆头三耳一耳附脑后生而即死　二十二年四月江陵民张二妻邓氏一产三男　二十八年九月襄阳南漳县民李氏妻一产三男
　　成宗大徳元年五月辛未遂宁州军户任福妻一产三男十一月辽阳打鹰布哷齐户诺海妻哈玛尔一产四男　四年三月寳应县民孙奕妻朱氏一产三男　十年正月江州湖口县民方丙妻甘氏一产四男
