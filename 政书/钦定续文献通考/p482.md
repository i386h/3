<!-- { "loadSidebar": true } -->
　　枋得字君直号叠山信州弋阳人宝祐进士累官江西招谕使事迹具宋史忠义
　　金履祥大学疏义一卷
　　履祥见书类
　　元
　　呉澄礼记纂言三十六卷　月令七十二集解一卷澄见史类
　　澄自序略曰小戴记三十六篇澄所序次汉兴得先儒所记礼书二百余篇大戴氏删合为八十五小戴氏又损益为四十三曲礼檀弓杂记分上下马氏增以月令明堂位乐记郑氏为之注总四十九篇诸篇出于先儒著作之全书者无几多是记者旁搜博采勦取残篇断简荟萃成书无复诠次读者毎病其杂乱而无章朱子尝与东莱先生吕氏商订三礼篇次欲取戴记中有闗于仪礼者附之经其不系于仪礼者仍别为记吕氏旣不及答而朱子又不及为幸其大纲存于文集犹可考也晚年编校仪礼经传则其条例与前所商订又不同矣其间所附戴记数篇或削本篇之文而附以他篇之文今则不敢改正就本文科分栉剔以类相从俾其上下章文意联属章之大防标识于左庶读者开卷了然若其篇第则大学中庸程子朱子既表章之与论语孟子并而为四书固不容复附之礼篇而投壶奔丧礼之正经亦不可以杂之于记其冠义昏义乡饮酒义射义燕义聘义六篇正释仪礼别辑为传以附经后此其外犹三十六篇曰通礼者九曲礼内则少仪玉藻通记大小仪文而深衣附焉月令王制专记国家制度而文王世子明堂位附焉曰丧礼者十有一丧大记杂记丧服小记服问檀弓曽子问六篇记丧而大传间传问丧三年问丧服四制五篇则丧之义也曰祭礼者四祭法一篇记祭而郊特牲祭义祭统三篇则祭之义也曰通论者十有二礼运礼器经解一类哀公问仲尼燕居孔子闲居一类坊记表记缁衣一类儒行自为一类学记乐记其文雅驯非诸篇比则以为是书之终呜呼由汉以来此书千有余嵗矣其颠倒纠纷至朱子始欲为之是正而未及竟岂无所望于后之人欤用敢窃取其意修而成之
　　陈防礼记集説十卷
　　防字可大江西都昌人父大猷号东斋饶双峯弟子著书传会通十一卷尤精于礼防承家学作集説学者号云庄先生从祀孔子庙庭
　　防自序略曰戴记四十九篇虽纯驳不同然义之同异浅深诚未易言也郑氏祖防纬孔疏惟郑之从虽有他説不复收载固为可恨然其灼然可据者不可易也近世应氏集解于杂记大小记诸篇皆缺而不释噫慎终追逺其闗于人伦世道非细故而可略哉先君子师事双峯先生十有四年以是经三领乡书为名进士所得于师门讲论甚多中罹煨烬只字不遗不肖孤僭不自量荟萃衍绎而附以臆见名曰礼记集説葢欲以坦明之説使初学读之即了其义庶几章句通则蕴奥自见正不必髙为议论而卑视训诂之辞也
　　景星大学中庸集説启蒙二卷
　　星号衲庵余姚人
　　中庸合注一卷
　　不着撰人名氏前有呉澄序
　　明
　　礼记大全三十卷
　　胡广等奉敕撰
　　魏校大学指归二卷附考异一卷
　　校见周礼类
　　廖纪大学管窥一卷　中庸管窥一卷
　　纪字时陈号龙湾东光人治进士官至吏部尚书諡靖僖
　　穆孔晖大学干虑一卷
　　孔晖字元庵堂邑人治进士官至翰林院侍讲学士諡文简
　　杨慎檀弓丛训二卷
　　慎字用修号升庵新都人正徳辛未进士第一授翰林院修撰以谏大礼谪戍滇中
　　戴冠礼记集説辨疑一卷
　　冠字章甫长洲人以选贡授绍兴府训
　　黄干行礼记日録三十卷
　　干行字玉岩又字大同福宁人嘉靖进士累官重庆府知府
　　宗周就正録礼记会要六卷
　　周字维翰兴化人嘉靖举人官知府
　　王觉礼记明音二卷
　　觉号沟东山隂人江南通志作武进人嘉靖进士
　　徐师曽礼记集注三十卷
　　师曾见易类
　　闻人徳行礼记要防补十卷
　　徳行字越望余姚人嘉靖进士
　　徐养相礼记辑览八卷
　　养相睢阳卫籍鳯阳人嘉靖进士
　　马时敏礼记中説三十六卷
　　时敏字晋卿陈留人隆庆时贡生
　　李经纶大学稽中传三卷
　　经纶字大经号寅清南丰人正嘉间诸生
　　蔡悉大学注一卷
　　悉见书类
　　刘元卿大学新编五卷
　　元卿见易类
　　方时化中庸缀一卷
　　时化见易类
　　郝敬礼记通解二十二卷
　　敬见易类
　　朱泰贞礼记意评四卷
　　泰贞字道子海盐人万厯进士官监察御史
　　汤三才礼记新义三十卷
　　三才字中立丹阳人
　　姚舜牧礼记疑问十二卷
　　舜牧见易类
　　童维岩礼记新裁三十六卷
　　维岩字叔嶷钱塘人
　　姚应仁檀弓原二卷　大学中庸读二卷
　　应仁字安之徽州人
　　张鳯翔礼经集注十七卷
　　鳯翔字蓬元堂邑人万厯进士官至兵部尚书
　　杨梧礼记説义集订二十四卷
　　梧字鳯阁一字峄珍径阳人万厯举人官青州府同知
　　汤道衡礼记纂注三十卷
　　道衡字平子丹阳人万厯进士官至佥都御史巡抚甘肃
　　陈鸿恩礼记手书十卷
　　鸿恩黄冈人万厯举人
　　林兆珂檀弓述注二卷
　　兆珂见诗类
　　陈与郊檀弓辑注二卷
　　与郊字子野海宁人万厯进士官至太常寺少卿
　　赵南星学庸正説三卷
　　南星字梦白号侪鹤髙邑人万厯进士官至吏部尚书以忤魏忠贤削籍谪戍崇祯初追諡忠毅
　　刘斯源大学古今通义十二卷
　　斯源字宪仲临颍人
　　徐昭庆檀弓通二卷
　　昭庆见周礼类
　　黄道周月令明义四卷　表记集传二卷　坊记集传二卷　缁衣集传四卷　儒行集传二卷
　　道周见易类
　　郑开极月令明义序略曰石斋先生月令明义以二十四气归于中五洛书以九律吕以八嵗闰以成厯象以定故有气侯生合之图礼乐之作本于五行行政施令本于易象中星既定四方为则故有中星卦体之图王道首重农事致治在乎得人得失在乎法古凡古今之建言行事合于月令者悉附焉
　　又表记坊记缁衣儒行集传序略曰孔子之语言问难其门弟子备録而无遗鲁论孝经而外见于曲台所载表记坊记缁衣儒行诸篇葢圣人以是非予夺立天下之坊以立身践言正天下之表好贤则其表益端知人则其坊益慎石斋先生集传之义其在斯乎学者以存诚为表以遏欲为坊好徳以法缁衣力学以敦儒行由是而扬廷致用青史流徽也而所望于修身践言者则尤取乎儒行焉
　　道周儒行集传自序略曰古未有称儒者鲁之称儒有道艺之臣伏而未仕者也其首行曰待聘待问待举待取者需也故儒之为言需也易曰云上于天需天下所待其膏雨者也而説者以为柔懦故天下无知儒者也天子无儒臣则道义不充礼乐不作乱贼恒有天下无儒学则骄慢上陈贪鄙下行冦攘穿窬窃于髙位而贤人之徳业皆熄矣仲尼故举十七种以明之先于学问衷于忠信而归之于仁故仁者儒者之质也夫子旣知儒之实不疑于名因而求之得其数种皆足以为治其无当于是虽习章句被文绣皆小人之儒也使后之天子循名考实知人善任为天下得人不以爵禄为宵小侥幸不以黼黻骄于士大夫故其悬鉴甚定取舍甚辨则备取诸此也
　　许兆金説礼约十七卷
　　兆金字丙仲余姚人天启时贡生官弋阳县知县
　　杨鼎熙礼记敬业八卷
　　鼎熙字辑庵京山人崇祯举人
　　朱朝瑛读礼记略记【无卷数】
　　朝瑛见易类
　　牛斗星檀弓评二卷
　　斗星里贯无考尝补订陈禹谟四书名物考葢天崇间人也
　　谢文洊学庸切已録二卷
　　文洊字约斋号程山南丰人
　　以上礼类
　　宋
　　傅崧卿夏小正戴氏传四卷
　　崧卿字子骏山隂人举进士累官给事中
　　崧卿自序略曰崧卿少时读礼记至孔子得夏时于杞郑氏注曰夏四时之书也其存者有小正而郑注月令引小正者八辞大抵约严不类秦汉以来文章信其为有夏氏之遗书顾欲睹其全未之得政和中阅外兄闗浍藏书始得而读之葢夏之月令也闗本合传为一卷而不著作传人名氏案汉唐艺文志不载惟隋志有其目曰夏小正一卷戴徳撰疑所藏即此书后读孔頴达之礼记正义其疏月令注曰夏小正大戴礼之篇名也因求集贤所藏大戴礼版本参较信然汉唐志既録戴氏礼矣此书宜不别见抑不知取戴礼为此书自何代意者隋重赏以求逸书进书者遂多以徼赏帛故离析篇目而为此乎有司受此又不加辨而作志者亦不复考且小正夏书徳所撰传尔而隋志云然可谓疏矣徳西汉梁人与圣俱受礼后苍号大戴尝为信都太傅而集贤大戴礼其前乃云汉九江太守戴徳撰以儒林传考之为九江太守者圣也书藏集贤葢久无有正其讹谬者使世无汉史而大戴礼独亡后人讵复有知徳为信都太傅者与由是知前代书因陋承讹流传及今不可复辨者葢多矣岂特是书也哉闗本戴礼皆以夏小正文错诸传中浑浑之书杂以汉儒文词纯驳弗类且所训义有失本防者乃仿左氏春秋例正文在前而附以传自为一篇凡十有三篇厘为四卷名曰夏小正戴氏传闗本简编失伦悉以大戴礼是正两书互有得失或字衍脱不同则择其善者从之仍注其下而阙其可疑者大戴礼无注释闗本注释二十三处惧与今注相糅则云旧注别之来者宜详焉
　　以上附録大戴礼
　　宋
　　礼经奥防一卷
　　旧题郑樵撰
　　【臣】等谨案其文即六经奥论之一六经奥论为危邦辅所作托之郑樵此摘其一卷别立书名尤伪中之伪也
　　三礼考一卷
　　旧题真徳秀撰
　　【臣】等谨案是书诸家书目不着録惟曺溶学海类编载之书止五页内引元邱葵更定周礼及呉澄三礼考注其伪不待辨也
　　元
　　呉澄三礼考注六十四卷
　　澄见易类
　　杨士奇跋略曰呉文正公澄用朱子之意考定为仪礼十七篇仪礼逸经八篇仪礼传十篇周官六篇考工记别为一篇见公文集中三礼叙録及虞文靖公行状尝闻故老吾邑康震宗武受学于公元季兵乱其书藏康氏乱后郡中晏璧彦文从康之孙求得之遂掩为已有余近于邹侍讲仲熙家见璧所録初本注内有称澄曰者皆改作先君曰称澄案者改作愚谓用粉涂其旧而书之其迹隐隐可见至后曲礼八篇皆无所涂改与向所闻颇同遂与邹各録一本凡其涂改者皆从旧书之而参之叙録其篇数増损不同叙録补逸经八篇投壶奔丧公冠诸侯迁庙诸侯衅朝之外中霤禘于太庙王居明堂三篇其经亡矣篇题仅见于郑注片言只字之未泯者必收拾而不敢遗今此书逸礼止六篇而中霤禘于太庙其篇题皆不着叙録仪礼传十篇此书増入服义丧大记丧义祭法祭义五篇叙録正经及传之外其余悉归之戴记此书传后复増曲礼八篇凡増十三篇其中固有载入礼记纂言不当复出也文正分礼记为经义为传今此书礼义悉混淆无别又其卷首亦载叙録而与卷中自有不合者决非其孙富所为岂璧所増耶
