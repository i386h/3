<!-- { "loadSidebar": true } -->
　　时上卦事者乞六品官添廕吏部言天眷中八品用廕不限所廕之人贞元中七品用廕方限以数当是时文始于将仕武始于进义以上至七品儒林忠显各七阶许廕一人至六品承直昭信计九阶许廕二人自大定十四年文武官下各增二阶其七品视旧为九阶亦廕一人至五品凡十七阶方廕二人其五品至三品并无间越惟六品不用廕乞依旧格五品以上增廕一人六品廕二人七品仍旧制从之时又以旧格虽有己子许廕兄弟侄而新格禁之非所以崇孝弟也遂聼让廕
　　承安五年五月定承廕人试弓箭格
　　泰和元年正月以大府监孙复言门廕太滥更定廕叙法颁行之
　　至二年定制凡诸色出身文武官一品廕子孙至曾孙及弟兄侄孙六人因门廕则五人二品则子孙至曾孙及弟兄侄五人因门廕则四人三品子孙兄弟侄四人因门廕则三人四品五品三人因门廕则二人六品二人七品一人因门廕则六品七品皆一人凡进纳官正班三品廕四人杂班三人正班武略子孙兄弟二人杂班明威一人怀逺以上二人镇国以上三人又旧制司天太医内侍长行虽至四品非特恩换授文武官资不许用廕以本人见充承廕难使系班故也是年定司天太医迁至四品换文武官者廕一人年六十以上退与患疾身故者虽非文武官资除存习本业外亦聼廕一人止一子者则不湏习即廕
　　七年九月诏应廕之家旁正廕足其正廕者未出官而亡许补廕一人
　　宣宗贞祐二年四月诏有司具阵亡人子孙以备録用兴定二年十一月定经兵州县职官子孙非本贯理廕及过期不廕等格
　　元光元年五月诏阵亡把军品官子孙十五以上者依品官子孙例随局承应十五以下十嵗以上者依品从随局给俸至成人本局差使
　　哀宗正大五年二月诏书死节子孙于御屏量材官使之
　　【臣】等谨按哀宗诏有司为死节士立褒忠庙又书其子孙于御屏以备擢用七年又诏赐陜西死事之孤盐引及绢仍量材任使虽其时迫于危亡以是为激励人心之计要之国家劝忠之典恒必由之末可以亡国少之也
　　元世祖中统三年十二月诏诸路管民总管子弟有分管州府司县及鹰坊人匠诸事者罢之
　　至元四年诏诸品官正从分等职官用廕各止一人凡诸廕官无论去任致仕身故其承廕人年及二十五以上者听凡廕以嫡长子若有废疾立嫡长子之子孙曽元如无则立嫡长子同母弟及其子孙曽元如无则立继室所生如无则立次室所生如无则立婢子絶嗣者旁廕其亲兄弟各及子孙如无则旁廕伯叔及其子孙诸用廕者孙降子曽孙降孙婢生子及旁廕者皆于合叙品级降一等其廕子入品职者各循其资考流升转迁自九品依例迁至三品止于本等流转二品以上选自特防诸职官廕子之后若有余子不得于诸官府自求职事
　　五年定品官子孙儤直铨叙法
　　三品至七品廕叙人员年二十五以上者当儤使一年并不支俸满日三品至五品子孙量材叙用六品七品子准上铨注监当差使成宗大德九年二月支诏致仕官止有一子应承袭者免儤使武宗至大四年诏职官子孙承廕试一经一史能通大义者免儤使不通者遣还习学防古色目愿试者听仍量进一阶
　　七年四月定达噜噶齐子弟承廕之制
　　诸路达噜噶齐子弟廕充散府诸州达噜噶齐其散府诸州子弟充诸县达噜噶齐其诸县子弟充巡检至成宗大德四年以上都虎贲司及武卫内诸达噜噶齐亡殁无承袭之例似为偏员令察其子孙能者以闻
　　十五年五月定军官袭替等次
　　凡主兵官有功升擢其旧职宜别授有功者若阵亡许以其子弟承袭十七年诏渡江总把百户有功升迁者总把依千户降等承袭百户无可降许从本等十九年诏元帅招讨使子孙袭为万户总管子孙为千户总把子孙为百户给元佩金银符管其元军阵亡者仍以本等承袭二十四年诏凡旧臣勲伐及有战功者其子弟当先试以小职若果才能则大用之二十五年定制军官阵亡者其子弟许本等承袭如无能勿授病故者降二等其子弟果能仍于本等用之二十七年又制民官阵亡与军官一体承袭军官袭父职民官子视父职降二等其孙若弟复降一等成宗大德十一年诏色目镇抚已殁而子防择其兄弟之子有能者依例暂袭俟其子长即以职还之
　　成宗大德四年定诸职官廕叙之制
　　正一品子则正五品从一品子则从五品正二品子则正六品从二品子则从六品正三品子则正七品从三品子则从七品正四品子则正八品从四品子则从八品正五品子则正九品从五品子则从九品正六品子流官于巡检内用杂职于省劄钱谷官内用从六品子近上钱谷官正七品子酌中钱谷官从七品子近下钱谷官诸色目人视汉人优一等达噜噶齐子孙与民官同旁廕依例降等
　　陶安曰有虞世赏岐周世禄而不世官者人贤否殊也逮至周官以礼乐德行掌国子之教然犹考艺进退未尝悉世其官而必任焉后世廕补法行或曰显官必公卿子弟为之以防习其业熟朝廷台阁之仪或曰骄骜不通古今无益于民宜明选求贤除任子之令是皆偏见耳及考汉制二千石以上得任子弟择茂亷者补令丞其法良而未备今制廕补五品以上受命于朝降自六品省铨掌金谷且第其上中下以嵗月为差至满始受朝命许典民政葢治民者为国之大端理财者经国之要务将俾因任知学练世故渉艰难以培其才然后移以治民故不得不自理财始此则古所无也
　　武宗至大四年閠七月定军官子弟二十嵗始承袭仁宗延祐六年定福建等处承廕人叙用之地
　　福建两广八番以江南廕叙海北海南左右两江则接连廕叙云南则以四川四川甘肃则以陜西
　　五月命致仕官一子承廕者验其品格先为铨注俾以资奉月养荣其亲
　　七年七月【时英宗已即位】罢隂阳医匠人承廕
　　次年三月又申是令其艺果精絶者择用之
　　明太祖洪武二十六年定廕叙之制
　　文官自正从一品至正七品子孙许廕一人其廕由正从五品以至流外之上中下三等以次递降大槩与元制同而旁廕降等及试补之法亦略如之武官爵止六品其职死者袭老疾者替世久而絶以旁支继凡袭职子弟年二十者比试初试不中受职署事食半俸二年再试中者食全俸仍不中者谪为军成祖永乐以后其袭替之制又稍更焉
　　【臣】等谨按明初因前代任子之制文官一品至七品皆得廕一子以世其禄后乃渐为限制在京三品以上满考著绩方得请廕遇国家有大典礼如登极奉徽号册后建储并皇子生屡有加恩亦率皆勲戚及政府大臣得之而阵亡克敌及卒于王事者或以功廕或以难廕例皆録用其子孙此则终明之世不变者也至武宗正德五年以寜夏山东河南贼平大学士李东阳杨廷和刘忠梁储等各皆晋秩廕子是时内臣欲大有封殖而以是饵阁臣葢自是边功亦推恩矣故世宗嘉靖间辅臣以賛元功往往借拒虏之功厚加世赏即方士亦与恩赉焉至于内臣受廕始于英宗时王振廕其从子山林并都督指挥而曹吉祥嗣子钦至封昭武伯自此貂珰子弟遂滥膺勲爵矣嘉靖二年以从龙功廕太监赵山养子云为锦衣指挥厥后太监杨璁邱清戴义等皆援例以请而张钦养子李贤廕为锦衣指挥且命以世袭廷臣争之不能得神宗万厯十年以皇第一子生司礼监冯保廕弟侄都督佥事意犹未慊其党张宏孙隆张鲸何进李祐张朝軰亦皆得廕迄熹宗朝逆奄肆熖魏客两家虽襁褓之子无不拖朱曵紫其谬恩冗滥乱政槩不足述也
　　惠帝建文元年六月诏録故湖广行省参政呉云子黼为国子生
　　以云死事云南故也先是太祖洪武初设立太学取文武一品至七品子充其中亦间有及于七品之下者葢世禄之义已具于此矣至帝复有是诏自后凡死难御敌阵亡及没于王事不问其官品外内皆得廕遂为永制而经筵进讲储闱辅导考满及効绩勤劳各皆有廕子入监之例宣宗时臣僚时有乞令其子入监读书者帝验其材质试其文理之可教者许之英宗天顺元年从礼部议在京三品以上之子奏愿入监读书者务令从科目出身不许歴事宪宗成化初诏大臣三品以上子孙许送三人入监依监例出身随又令官非年久有声绩者不许十八年又诏京官三品以上政绩显著者廕一子入监仍先试能通本经四书大义者乃许孝宗治十年定制京官三品以上已经考满给诰命者许一子免考送监如未及一考并劾退及年逺者或杂流出身者俱不许武宗正德元年诏东宫讲读旧臣子孙乞恩廕叙者偹查祖父年劳已及三年于中书舍人内习字出身未及三年送国子监读书八年诏东宫侍班官三年廕一子入监读书十六年世宗即位诏凡文武官死于忠谏者廕一子入监读书嘉靖三十年诏大臣应廕子送监而未有子者以亲弟改廕神宗万厯十二年诏三品官日讲年久开陈有劳者虽未考满许廕一子入监读书
　　【臣】等谨按太祖取品官子孙充国子生葢仿古太学之教非廕也廕子入监实自惠帝録呉黼始后代递加推广而赏延之泽弥宏矣
　　孝宗治十年诏廕子未仕亡殁许其补廕若应得廕子恩而身故许其子孙自陈其有子而愿廕其兄弟子者听
　　至武宗正德八年定制补廕只许一人已补而又故者毋得再补穆宗隆庆五年诏凡以廕入监后中科目者仍令补廕一人神宗万厯十一年诏凡廕子未仕而故年逺亲尽者毋得补廕
　　【臣】等谨按旧制凡嫡长子孙先由録廕国子生后以军功改授锦衣卫千百户者许以嫡次子孙补廕葢明时文武二廕文廕如国子生中书舍人尚寳丞光禄丞通政知事大理评事之类大抵文臣三品以上子孙为之武廕则勲戚之家与阃帅及文臣有军功者其廕如锦衣各卫千百户指挥佥事同知及都督指挥佥事之类或世袭或一世二世皆酌其功之小大取防裁定无常制焉至尚书朱濬子绍祖之授通政司参议祭酒宋讷子复祖之授国子司业大学士胡广子穜尚书金忠子达之授翰林检讨尚书吕震子熊刘防子奎陈洽子枢侍郎仪智子铭铭子泰俞山子诰之授给事中及仪铭复以给事中改检讨金达复以检讨改给事中皆特防非廕典也











　　钦定续文献通考卷四十
　　钦定四库全书
　　钦定续文献通考卷四十一
　　选举考
　　童科
　　宋度宗咸淳二年七月礼部侍郎李伯玉言人材贵乎善养不贵速成请罢童子科息奔竞以保防穉良心诏自咸淳三年为始罢之
　　自宁宗嘉定十四年定童子科嵗取三人之制至是罢仍诏须卓絶能文者许诸郡荐举
　　金熙宗天眷二年诏设童子科
　　凡士庶子年十三以下能诵二大经三小经又诵论语诸子五千字以上府试十五题通十三以上防试每塲十五题三塲共通四十一以上为中选所贵在防而诵多者若年同则以诵大经多者为最
　　海陵天德时以童子科无益诏罢之
　　世宗大定二十九年七月【时章宗已即位】复设经童科
