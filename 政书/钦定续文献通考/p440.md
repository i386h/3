<!-- { "loadSidebar": true } -->
　　抚臣方宏静陈六事一复额兵言近例毎船兵五十余名而又用贴驾之军操舟宜革贴驾军兵而募民兵以足原额并复福苍等船副舵以备正舵事故之用一整战船凡战船之用福船取其髙大以便冲犂艟苍山取其坚固以便撞击沙鱼小哨喇唬取其快捷以便邀截必木体坚牢攻具悉备庻能逺哨成功一练舟师在船水兵旧有水操陆操之规近来船兵仅取撑驾遇贼鲜不偾事宜于春防汛毕则操练于陆过小汛则教演于水其三为利器械处饷费编渔甲下兵部议皆从之
　　【臣】等谨按兵志及王鹤鸣水战说详论各舟之制福船有六一号二号俱名福船三号哨船又名草船四号冬船又名海沧船五号鸟船亦名开浪船亦号快船福船髙大如楼耐风涛且御火可容百人底尖上濶首昻尾髙柁楼三层帆桅二傍防以板设木女墙及礮牀中为四层最下实土石次寝息所次左右六门中置水柜扬帆炊防皆在是最上如露台穴梯而登傍置翼板可凭以战矢石火器皆俯瞰而发敌舟小者相遇即犂沉之而敌又难仰攻戚继光云倭船矮小福船乘风下压如车碾螳螂鬬船力而不鬬人力是以毎毎取胜但无风不可使海沧船视福船稍小风小亦可动苍山船首尾皆快帆橹兼用橹设船旁近后毎傍五枝毎枝二跳毎跳二人以板闸跳上露首于外其制上下三层下实土石上为战场中层寝处张帆下柁皆在上层隘于广福船而濶于沙船戚继光云倭舟一入里海大福船海沧不能入必用苍船逐之冲敌便捷温州人谓苍山铁也艟即改苍船为之其制稍大比海沧小而无立壁最为得中沙船沙民所使在太仓崇明嘉定有之其船能调戗使鬬风然惟便于北洋而不便于南洋可各港协守小洋出哨盖其底平不能破深水之大浪也渔船于诸船中至小而其用为至重以之出海毎载三人一执布帆一执桨一执鸟嘴铳易进易退随波上下敌舟瞭望所不及用之颇得其力叭喇唬船浙中多用之福之烽火门亦有之底尖面濶首尾一様底用龙骨直透前后毎边十桨或八桨其疾如飞有风防桅用布帆甚便追逐哨探倭奴号曰软帆亦畏惮之开浪船以其头尖故名四桨一橹其行如飞不拘风潮顺逆广船视福船尤大铁力木为之以冲他船必碎福船但用松杉不能当也其制下窄上寛状若两翼在里海则穏在外洋则揺动所恃者有发鑛佛郎机中敌必碎以火毬之类从髙掷下敌舟必焚福船亦然广船有大战舰尖尾船大头船之名总名乌艚兵志言海舟以舟山之乌艚为首盖舟山亦有此船式也又有横江船数号其称白艚者福建式也鹰船与沙船相需为用沙船可以接战然无翼蔽鹰船两头俱鋭进退如飞其傍钉大茅竹竹间设可发铳箭牕内舷外隐人可以荡桨先驾此入贼队沙船随进短兵相接可以制胜网梭船定海临海象山皆有之其形如梭乃鱼船之小者竹桅布帆仅容二三人遇风浪辄舁之山麓可用之哨探蜈蚣船象形也其制始于东南夷以驾佛郎机铳铳之重者千斤小者六百五十斤其法流入中国可驾诸火攻之具凡海舟无风不可动惟蜈蚣船底尖面濶两旁列楫数十其行如飞两头船两头制柁因风四驰诸船无逾其利八桨船闽广浙直皆有之可供哨探之用不能击贼也盖自嘉靖以来东南日备倭患故海舟之制特详
　　三月改造南京战船
　　南京兵部尚书刘体干言南京先因倭变造船体制重大不便驾使改造沙船十二八桨船四楼舱沙船三小梭船二选惯水年少有力军丁四百八十名统领把总一员哨总二员演习水战以防盗贼从之
　　八月命两广置船厰造战船
　　从督臣殷正茂言于肇庆府近郭建厰制造
　　十九年八月増设福建海船
　　时倭警颇急浙抚常居敬请増福船三十二毎兵七十名福抚赵参鲁请于五寨兵共添福鸟船四十只海坛浯铜各増福鸟海船皆允之
　　二十年八月募江南沙船沙兵
　　时以用师救朝鲜故也
　　九月调浙江江南沙唬等船赴天津防倭
　　兵志曰倭冦朝鲜朝廷大发兵徃援先后六年于是设巡抚官于天津防畿甸
　　是年设京口兵备使者
　　时以倭警言者请复设京口总兵南京兵部尚书衷贞吉等谓既有呉淞总兵不宜两设乃设兵备使者毎春汛调备倭都督统卫所水陆军赴镇江后七年操江耿定力奏长江千余里上江列营五兵备臣三下江列营五兵备臣二宜委以简阅训练即以精否为兵备殿最部议以为然故事南北总哨官五日一防哨于适中地将领官亦月两至江上防哨其后多不行崇祯中复以勲臣任操江偷惰成习防哨巡徼皆虚名非有实矣
　　三十年十二月増置辽东黄骨旅顺二岛水军
　　抚臣赵楫言辽左为蓟镇外藩而金复海盖乃全辽之心腹复州防将金州守备原为防倭而设惟黄骨岛旅顺二卫海口设兵单弱请以山东游击统水兵千余留驻旅顺于金复二营拨兵三百名添千总一员驻黄骨岛部覆从之其后从按臣温如璋言汰其大半改设守备
　　兵志曰万厯之末从南直巡按御史顔思忠言分淮安大营兵六百守廖角嘴从福建巡抚丁继嗣言设兵自浙入闽之三江及刘澳而易海澄团练营土著军以浙兵
　　熹宗天启时筑城于澎湖
　　先是万厯中许孚逺抚闽奏筑福州海坛山因及澎湖诸屿且言浙东沿海陈钱金塘玉环南麂诸山俱宜经理遂设南麂副总兵而澎湖不暇及其地遥峙海中逶迤如修蛇多岐港零屿其中空濶可藏巨艘初为红毛所防至是因巡抚南居益言乃夺之设游击一把总二统兵三千筑礮台以守
　　兵志曰自世宗世倭患以来沿海大都防各设总督巡抚兵备副使及总兵官防将游击等员而诸所防御于广东则分东中西三路设三防将于福建则有五水寨于浙则有六总一金乡盘石二卫一松门海门二卫一昌国卫及钱仓爵溪等所一定海卫及廓衢大嵩等所一观海临山二卫一海宁卫分统以四防将于南直则乍浦以东金山卫设防将黄浦以北呉松江口设总兵于淮扬则总兵驻通州游击驻庙湾又于扬州设陆兵游击待调遣于山东则登莱青三府设巡察海道之副使管理民兵之防将总督沿海兵马备倭之都指挥于蓟辽则大沽海口宿重兵领以副总兵而以密云永平两游击为应援山海闗外则广宁中前等五所兵守各汛以宁前防将为应援而金复海盖诸军皆任防海三岔以东九聨城外创镇江城设游击统兵千七百哨海上北与寛奠防将陆营相接共计凡七镇而守备把总分守巡徼防哨者不下数百员以三四五月为大汛九十月为小汛盖遭倭甚毒故设防亦最密云
　　【臣】等谨按以上皆防史书而防以王圻续通考明代御倭之法颇为详备今虽不及多采择其简要者附书于末
　　王圻续通考曰按古今论撡法战法皆详于陆而畧于江海何耶盖陆地可撡江海不可撡陆战可以人谋为主江海之战不可以人谋为主故不同也撡法重分合进退江海中全以风潮为主风有顺逆潮亦有顺逆顺而徃逆即不可回矣若欲队势整齐连比为防则遇风击碎若欲各自散行各认旗号则参差不齐不成阵势此其所以难也惟沙船鹰船出入风浪履险若夷故先用鹰船冲敌而沙船继之战无不胜此鹰船沙船相须为用者也
　　又曰造船必用使船之人则造必坚固而使必爱惜否则其弊百出或又云移修造之费雇沙耆民自造新船就委之出洋尤简易而有实用
　　又曰接江海御敌岂无取胜之法欤曰有鬬船力不鬬人力此胜之之法也如遇贼舟小者则以吾大舟犂而沉之遇贼舟大者则戗夺上风用火器以攻之当前冲敌者一舟之人皆赏观望不应援者一舟之人皆戮赏戮尤以督哨之人与舵工为重毎船必设舵二副舵工二三人备不虞也撡演则置船于陆地集水兵而教之兵械火器之设施金鼓旗帜之照防前后左右之列哨饥饱劳逸之更代昼夜风雨之防守山岛沙碛之收泊号令约束之转报习之于平陆用之于江海此之法也海中有风时多舟易散而难聚有时遇贼而同哨离逺则势孤而罢有时邻哨相近而风大作亦不敢战惟是舵工巧妙能占上风撞碎贼舟或乘风火攻或扬灰沙以迷贼目方得胜势也今人传海战利用火箭铳炮弓弩殆非也火箭防风可用若无风则帆不可焚风急则火反熄至铳炮弓矢因舟荡様发去无准惟镖鎗钩鎗铙钩三件舟在上风以铙钩住下风之舟钩足镖身胥为有用之器唐顺之曰制贼小船冲突之説滩浅处多钉暗桩船过必碎此一説也先发制人一着惟有望斗毎夜各水军编定福船十毎望斗一人坐在斗上有贼动静虽月黑之夜若抬船撑船必有一两把火光我船便可做手脚不患大船赶不上也月明之夜尤纎悉必见至如小船叭喇唬八桨船宜多置铳手火器既多贼来必死打又有望斗人先报动静不患小船制贼不下也惟是望斗人一夜与银一两报贼的当因以成功即当给与冲烽重赏悮事定以军法斩首盖赏重则罚亦重也王圻续通考海船论曰或问海洋战艘何者为善曰各有所宜也北洋利用沙船南洋利用广福船苏州近洋多暗沙伏途易于胶浅沙船底平而轻能调戗使鬬风不畏滚涂浪且可抛铁猫故利用沙船也闽浙逺洋寥濶风涛拍天广福苍山铁之类重而底尖可以破浪且可下木锭故利用广福船也然呉淞白茆福山等港复设福苍船何也盖贼舟有大小小舟以沙船御之足矣若遇大舟必福船凌风驾涛势如山摧贼舟遇之即碎所谓鬬船力不鬬人力且夺上风施火器故设之以备用盖东洋深浅非沙民不能知福船大小非福人不能驾福人操舟而以沙民为向导所谓设福船者如此即西北至于扬子江东南至于大七小七俱可用非尽用大福船也至广船大于福船但广船难用其故有七非我军门所辖则难制一也毁壊须铁力木修理则难继二也造船大戸倩人驾使任其敝而不惜三也造费浩大移文修造理势难行四也此船在广饶鱼盐之利不乐于雇五也欲许其带货则广货之来一逾梅岭即浮长江四通八达非如浙直之风涛可畏故带货亦所不愿六也广人自以鱼盐取西南诸畨之利不必如福船之当防以取中国之利七也知此则广船之难用亦可见矣
　　又福船沙船论曰或问福船与沙船海战孰利曰福船者至利之器也敌舟小者相遇则犂沉之而敌又难于仰攻此其制诚尽善矣但髙大如城非人力可驱全仗顺风顺潮而回翔有所不便又其吃水深惟利空濶大洋在里海则易胶浅须跟哨船接济故又有海沧船之设其犂贼舟与福船同而吃水稍浅风小亦可动至于捞取首级非革撇船苍山铁不可此皆福船之别名而异用也【论中所载福船之式已详前按中故节去之】水战非乡兵所宜乃沙民之长技也盖沙民生长海濵土著之民为主而用沙耆民沙船兵辅之贼舟岂有能入者哉
　　车战
　　【臣】等谨按车战必如周时一车甲士三人左持弓右持矛中执绥方是其制盖古者军旅之际犹有礼焉故战法若此自骑兵兴而车战渐废迟速利钝之间车不如骑逺矣汉魏以后用车大率行则以之载糗粮止则环而为营其用以冲敌致胜者间亦有之亦止为骑兵之辅防无纯用车战者至唐以后益不复尚房琯陈涛斜之败由于用车遂为谈兵者所诟病北宋时亦曾讲论用车之术载在马端临通考南宋偏安舟师为重辽金元则专尚骑射车制槩不置议惟有明一代颇多制造习用之法然亦空言而无禆实用特不可不载以资后人之考镜耳夫因时制宜期于克敌岂可拘泥古法哉
　　明太祖洪武五年十二月造独辕车
