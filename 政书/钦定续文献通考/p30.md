<!-- { "loadSidebar": true } -->
　　宰臣奏民间艰于得钱以豪家多积故也请依唐元和行限钱法帝令参酌定制官民之家以品从物力限见钱多不过二万贯明安穆昆则以牛具为差不得过万贯凡有所余尽易诸物收贮有能告数外留钱者奴婢免为良佣者出离以十之一为赏余皆没入而人多不遵乃令御史台及提刑司察之至承安三年十月更定官民存留见钱法减元限之数三分为率亲王公主品官许留一分余皆半之其赢余之数期五十日内尽易诸物违者以违制论以钱赏告者泰和四年七月乃罢限钱法从户部尚书上官瑜请也七年七月复行限钱法品官及民家存留见钱比旧更减其数【详后钞考】八年十二月宰臣奏限钱过数虽许奴婢以告乃有所属黙令其主藏匿不以实首者可令按察司察之若旧限已满当更展五十日许再行变易钞引诸物
　　【臣】等谨按元和行限钱法虽有赏告之文未闻招诱其奴婢也马氏犹讥其开告讦之门重为烦扰今乃明悬奴告主之律复惟恐其容隠而令法司察之为货币通塞之计则滋乱之道矣
　　承安三年正月禁钱越境
　　省奏随处塲若许见钱越境即与销毁无异遂立制以钱与外方人使及交易者徒五年三斤以上死驵侩同罪捕告人之赏官先代给钱五百贯其逮及与接引馆伴先排通引书表等以次坐罪仍令均偿
　　泰和四年命议足铜之术遂铸大钱
　　先是帝谓宰臣大定间钱至足今民间钱少而又不在官何耶其集问百官必有能知之者至是欲増铸钱命百官集议中丞孟铸谓销钱作铜及盗用出境者不止宜罪其官及邻太府监梁等请采铜拘器以铸宰臣谓鼓铸未可速行其铜冶听民煎炼官为买之凡寺观不及十人不许畜法器民间鍮铜器期以两月送官给价匿者以私法坐限外人告者以知而不纠坐其官寺观许童行告者赏俟铜多别具以闻后遂铸大钱一直十篆文曰泰和重寳与钞参行张端义贵耳集曰大钱非治世所当铸大观泰和可以监也
　　八月定从便易钱法
　　听人输纳于京师而于山东河北大名河东等路依数支取
　　宣宗贞祐三年四月禁用见钱
　　河东宣抚胥鼎言今市易多用见钱而钞每贯仅直一钱曽不及工墨之费宜权禁见钱从之时权西安军节度使乌凌阿与言怀州旧铸钱巨万今既无用愿贯为甲以给战士
　　金史食货志曰自是钱货不用富家内困藏镪之限外交钞屡变皆至窘败谓之坐化商人往往舟运贸易于江淮钱多入于宋宋人以为善而金人不禁也议者惜其既不能重无用之楮而又弃自古流行之寳焉
　　四年五月以河北州府官钱散失多在民间命尚书省经画之
　　兴定四年十二月镇南军节度使温特赫思敬上书言钱币事
　　思敬言大定之世民间钱多而钞少故贵而易行军兴以来在官殊少民亦无几军旅调度悉仰于钞日出动以万计能无轻乎不若弛限钱之禁许民自采铜铸钱而官制模范薄恶不如法者令民不得用则钱必日多钞可少出少出则贵而易行矣今有司欲重钞而不得其法至乃计官吏之俸验百姓之物力以敛之而卒不能増重曽不知钱少之也宜令民铸钱而当敛钞者亦听输银因以银铸钱为数等文曰兴定元寳定直以备军赏亦救之一法也朝廷不从
　　钞【附会银】
　　海陵贞元二年五月始置交钞库设使副员七月初设印造钞引库使副
　　戸部尚书蔡松年请行钞引法遂设印造钞引库及交钞库皆设使副判各一员都监二员而交钞库副则专主书押搭印合同之事印一贯二贯三贯五贯十贯五等谓之大钞一百二百三百五百七百五等谓之小钞与钱并行以七年为限纳旧易新循宋张咏四川交子之法而纾其期盖以铜少权制之法也
　　正隆五年八月命印造钞引库起赴南京
　　世宗大定十三年三月东巡以运钱劳费行防法时车驾东巡费用百出自辽以东钱货甚少计司欲辇运以支调度戸部尚书张亨谓上京距都四千里若挽钱而行率三而致一枉费国用重劳民力不若行防法便使行旅便于囊槖国家无转输之劳而用自足从之
　　二十九年十二月【时章宗已即位】更定换钞法
　　时有欲罢钞法者有司言商旅利于致逺往往以钱买钞盖公私俱便之事岂可罢去止因有厘革年限不能无疑乞削七年厘革之限令民得常用若嵗乆字文磨灭许于所在官库纳旧换新或聴便支钱从之
　　交钞之制外为阑作花纹其上衡书贯例左曰某字料右曰某字号料号外篆书曰伪造交钞者斩告捕者赏钱三百贯料号衡阑下曰中都交钞库准尚书户部符承都堂劄付户部覆防勘令史姓名押字又曰圣防印造逐路交钞于某处库纳钱换钞更许于某处库纳钞换钱官私同见钱流转其钞不限年月行用如字文故暗钞纸擦磨许于所属库司纳旧换新若到库支钱或倒换新钞每贯克工墨钱若干文库搯攅司库副副使俱各押字年月日印造钞引库库子库司副使各押字上至尚书戸部官亦押字其搭印支钱处合同余用印依常例
　　食货志曰交钞字昏方换法自此始而收敛无术出多入少民寖轻之厥后其法屡更而不能革亦始于此焉
　　【臣】等谨按此所载交钞之制乃章宗初年更定之文非海陵旧制也海陵时钞文见范成大揽辔録马氏已附録正考而金史食货志不载
　　章宗明昌三年五月敕尚书省民间流转交钞当限其数毋令多于见钱
　　至四年八月提刑司言陜西交钞多于见钱艰于流转遂令本路税及诸名色钱折交钞官兵俸许钱绢银钞各半若钱银数少即全给交钞
　　承安二年十月更定换钞工墨钱数
　　宰臣奏旧例以故钞易新者每贯取工墨钱十五文至大定二十三年不拘贯例毎张收八文既无益于官亦妨钞法宜从旧制便帝令毎贯收十二文至泰和五年帝欲罢工墨钱复以印时常费遂命贯收六文七年七月又用髙汝砺议每张止收二文
　　十一月铸承安寳货
　　尚书省议官俸军需皆以银钞兼给旧例银每锭五十两其直百贯民间或有截凿之者其价亦随低昻遂改铸银名承安寳货一两至十两分五等每两折钱二贯公私同见钱用以代钞本仍定销铸及接受稽留罪赏格后私铸者多杂以铜锡寖不能行五年十二月罢之
　　【臣】等谨按元寳每锭五十两之数始见于此其名则元初所命也
　　三年十月设回易务更立行用钞法
　　先是交钞所出数多民间成贯例者艰于流转诏以西北二京辽东路从宜给小钞且许于官库换钱与他路通行后又以钞滞命西京北京临潢辽东等路一贯以上俱用银钞寳货不许用钱一贯以下听民便既而民间尽以一贯以下交钞易钱用之至是乃于两行部各置回易务以绵绢物段易银钞亦许于本务纳银钞赴塲出盐引纳钞于山东河北河东等路从便易钱各降补官及徳号空勅三百度牒一千从两行部指定处限四月进纳补换又更造一百例小钞并许官库易钱一贯二贯例并支小钞三贯例则支银一两小钞一贯若五贯十贯例则四分支小钞六分支银欲得寳货者聴有阻滞及辄减价者罪之至四年三月又以银钞阻滞乃权止山东诸路以银钞与绵绢盐引从便易钱之制令院务诸科名钱除京师河南陜西银钞从便余路并许收银钞各半仍于钞四分之一许纳其本路随路所收交钞除本路者不复支发余通行者并循环用之货所鬻盐引收寳货与钞相半银每两止折钞两贯者许人依旧诣库纳钞随路漕司所收除额外羡余者亦如之所支官钱亦以银钞相兼银已零截者令交钞库不复支若寳货数少可寖増铸银钞既通物价自平虽有禁法亦安所施遂除阻滞银钞罪制后又以戸部言命在都官钱货务盐引并聴収寳货附近盐司贴钱数亦许带纳以民间寳货有所归自然通行不至销毁也
　　泰和元年六月许铺马河夫军须等钱折纳银一半愿纳钱钞者聴
　　通州刺史卢构言钞已流行独银价未平官定每锭十万市肆才直八万盖出多入少故也若令诸税以钱银钞三分均纳庶革其下省议宰臣谓顷令院务收钞七分亦渐流通若与银均纳则彼増此减理必偏胜至碍钞法必欲银价之平宜令诸路各铺马军须等钱许纳银半无者聴便
　　二年闰十二月戸部尚书孙铎请废三合同钞
　　先是尝行三合同交钞后止行于民间而官不收敛朝廷虑其病民遂令诸税各带纳一分虽止系本路者亦许不限路分通纳戸部见徴累年铺马钱亦听收其半至是帝以交钞事召铎与戸部侍郎张复亨议铎请废三合同钞不用
　　食货志曰自是而后国虚民贫经用不足专以交钞愚百姓而法又不常世宗之业衰焉
　　六年四月陕西交钞不行以见钱十万贯为钞本与钞相易复以小钞十万贯相参用之
　　十一月诸路复行小钞
　　先是四年戸部言向设四库印小钞以代钞本令人便赍小钞赴库换钱即与见钱无异今更不须印造俟其换尽可罢四库但以大钞验钱数支易见钱从之至是复许诸路各行小钞中都路则于中都及保州南京路则于南京归徳河南府山东东路则于益都济南府西路则于东平大名府河北东路则于河间府冀州西路则于真定彰徳府河东南路则于平阳北路则于太原汾州辽东则于上京咸平西京则于西京抚州北京则于临潢府官库易钱令戸部印小钞五等付各路同见钱用
　　七年五月以户部尚书髙汝砺立钞法条约添印大小钞増钞库副使一员
　　至七月帝谕汝砺曰今后毋谓钞多不加重而辄易之重之加于钱可也乃勅民间交易典质一贯以上并用交钞毋得用钱须立契者三分之一用诸物六盘山西辽河东以五分之一用钞东鄙屯田户以六分之一用钞不须立契者惟辽东钱钞从便犯者徒二年告者赏有差监临犯者杖且觧职县官能奉行流通者升除否者降罚集众阻法者以违制论商旅赍见钱不得过十贯所司籍辨钞人以防伪冒品官及民家存留见钱比旧减其数若旧有见钱多者许送官易钞十贯以上不得出京汝砺又言府州县镇辨钞人宜给以条印聴与人辨验随贯量给二钱贯例虽多六钱即止每朝官出使令体究通滞以闻盐许用银绢余市易及俸并用交钞其奇数以小钞足之应支银绢而不足者亦以钞给之
　　以宋防子同见钱用
　　民间旧有宋防子亦准行用十贯以上不许持行亦从髙汝砺请也
　　十月定昏钞赴都更换法
　　杨序言故钞虽令赴库易新然外路无设定库司欲易无所逺者直须赴都帝以问髙汝砺对曰随处州府库内各有辨钞库子钞虽不伪亦可收纳去都逺之城邑既有设置合同换钱客旅经之皆可相易更虑无合同之地难以易者可令官库凡纳昏钞者受而不支于钞背印记官吏姓名积半嵗赴都易新钞
　　十一月令诸路州县移库于市肆要处以便支换髙汝砺言诸处置库多在公廨内小民出入颇难宜令州县委官及库典于市肆要处置库支换以出首之钱为钞本十万户以上州府给三万贯以次为差易钱者人不得过二贯以所得工墨钱充库典食直仍令州府佐贰及转运司官一员提控从之明年十月参知政事孙铎言比来州县抑配市肆买钞徒増骚扰遂罢诸处创设钞局令止赴省库换易
　　勅捕获伪造交钞者皆以交钞为赏
　　时民以货币屡变往往怨嗟聚语亦令许人捕告赏钱三百贯
　　复更钞法
