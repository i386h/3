<!-- { "loadSidebar": true } -->
　　释奠仪凡祝版三各一尺二寸广八寸木用楸梓柏文曰维年月日皇帝敬遣某官等致祭于大成至圣文宣王于先师曰维年月日某官等致祭于某国公币三用绢各长一大八尺其牲齐器皿之数牲用牛一羊五豕五以牺尊实泛齐象尊实醴齐皆三有上尊加羃有勺设堂上太尊实泛齐山罍实醴齐有上尊着尊实盎齐牺尊实醴齐象尊实沈齐壶尊实三酒皆有上尊设堂下盥洗位在阼阶之东以象尊实醴齐有上尊加羃有勺设于两庑近北爵洗位在阶下近南笾十豆十簠二簋二豋三铏三爼三有毛血豆正配位同笾豆皆二簠一簋一爼一从祀皆同凡铜之器六百八十有一宣和爵坫一豆二百四十有八簠簋各一百一十有五豋六牺尊象尊各六山尊二壶尊六着尊太尊各二罍二洗二龙勺二十有七坫二十有八爵一百一十有八竹木之器三百八十有四笾二百四十有八篚三爼百三十有三陶器三瓶二香炉一笾巾二百四十有八簠簋布二百四十有八爼巾百三十有三黄巾蒙单十其乐用登歌其日用春秋二仲月上丁有故改用仲丁前期一日晡时三献官监祭官各具公服诣省牲所阼阶东西向立以北为上少顷引赞者引三献官监祭官巡牲一匝北向立以西为上待礼牲者折身曰充赞者曰告充毕礼牲者又折身曰腯赞者曰告腯毕赞者复引三献官监祭官诣神视涤溉毕还斋所释服释奠之日丑前五刻初献官及两庑分奠官二员各具公服于幕次诸执事者具儒服先于神门外西序东向立以北为上明赞承传赞先诣殿庭前再拜毕明赞升露阶东南隅西向立承传立于神门阶东南隅西向立掌仪先引诸执事者各司其事引赞者引初献官两庑分奠官防视陈设防视毕就次初献官释公服司钟者击钟初献已下各服其服齐班于幕次掌仪防视班齐诣明赞报知引礼者引监祭官监礼官就位西向立明赞唱曰典乐官以乐工进次唱曰诸执事者就位次诸生就位次陪位官就位各就位讫明赞唱曰献官就位引赞者进前请就位至位西向立明赞唱曰辟户俟户辟迎神之曲九奏乐止初献官以下皆再拜明赞唱诸执事者各司其事俟执事者立定唱曰初献官奠币引赞者进前请诣盥洗位盥洗之乐作至位北向立搢笏盥手帨手出笏乐止及阶升殿之乐作乐止诣大成至圣文宣王神位前北向立稍前奠币之乐作搢笏跪三上香奉币者以币授初献初献受币奠讫出笏就拜兴平身少退再拜兖国公邹国公神位前奠币俱如上仪乐止退复位及阶降殿之乐作乐止就位西向立俟立定明赞唱曰礼馔官进爼奉爼之乐作乃进爼乐止进爼毕明赞唱曰初献官行礼引赞者进前诣盥洗位盥洗之乐作至位北向立搢笏盥手帨手出笏诣爵洗位至位北向立搢笏执爵涤爵拭爵以爵授执事者如是者三出笏乐止诣酒尊所及阶升殿之乐作乐止至酒尊所西向立搢笏执爵举羃司尊者酌牺尊之泛齐以爵授执事者如是者三出笏诣大成至圣文宣王神位前北向立酌献之乐作稍前搢笏跪三上香执爵三祭酒奠爵出笏乐止祝人东向跪读祝祝在献官之左读毕与以次诣兖国公邹国公神位前酌献之乐作乐止读祝如上仪退复位至阶降殿之乐作乐止就位西向立其亚终献及分献官酌献行礼并同上仪三献毕明赞唱曰礼馔者彻笾豆彻豆之乐作礼馔者跪移先圣前笾豆略离席乐止诸执事者退复位送神之乐作初献官以下皆再拜乐止祝人取祝币人取币诣瘗次望瘗之乐作三献官诣望瘗位北向立曰可瘗埋毕退复位至殿庭前乐止典乐官以乐工出明赞唱曰阖户初献官以下退诣圆揖位初献官在西亚终献及分献以下在东陪位官东班在东西班在西圆揖礼毕退复位引赞者引献官诣幕次更衣其饮福受胙除国学外诸处仍依常例
　　仁宗皇庆二年六月诏以宋儒周敦颐程颢程颐张载邵雍司马光朱熹张栻吕祖谦及故中书左丞许衡从祀孔子庙庭
　　至延祐六年十二月加封敦颐道国公文宗至顺元年闰七月加封颢豫国公颐洛国公
　　【臣】等谨按宋儒九人宋时已列从祀但庙在临安未通于北故仁宗至是复诏行之
　　延祐三年六月朔封孟子父为邾国公母为邾国宣献夫人
　　至文宗至顺三年改封孟子父为郰国公母为郰国夫人
　　以孔子五十四代孙思晦袭封衍圣公授中议大夫加月俸百缗至五百缗赐四品印
　　初延祐元年十二月勅中书省定议孔子后当袭封者以名闻至是孔氏族人议思晦嫡长且贤宜袭封事上政府未决帝亲取孔氏谱牒按之曰以嫡应袭封者思晦也复奚疑遂有是授至泰定帝泰定三年山东防访副使王鹏南言思晦袭爵上公而阶止四品于格弗称且失尊崇意明年升嘉议大夫然尚用四品印文宗至顺二年七月以艺文少监欧阳原功言改赐三品印顺帝元统元年思晦卒子克坚袭封至正六年进通奉大夫八年四月幸学赐从二品银印十五年征克坚为同知太常礼仪院事以子希学袭封
　　【臣】等谨按王圻所载圣裔及阙里志孔子四十六代孙曰宗愿生子若防若虚若愚若防于北宋袭衍圣公坐事废以若虚袭若防子有端友端操若虚卒端友袭建炎初端友与端操子玠扈从南渡寓三衢遂权以衢州学为祠堂赐田五百顷供祀以玠继端友袭焉玠生搢搢生文逺文逺生万春万春生洙宋时皆袭封此衍圣公之在衢者也端操留鲁子璠于金初袭衍圣公璠生拯拯传弟摠摠生元措从宣宗南迁皆袭封元太宗平汴梁取元措还东平仍旧封传侄之固子浈宪宗八年坐罪夺爵无子此衍圣公之在鲁者也思晦者若愚七世孙也若愚子曰端立端立生琥琥生拂拂二子长元孝次元用元孝生之厚之厚生浣浣生思晦自浈失爵嗣絶袭封推若愚之后而元用及子之全之全子治三世皆权袭至是思晦袭而封爵始定矣
　　七月诏春秋释奠于先圣以顔子曽子子思孟子配享至文宗至顺元年闰七月加赠顔子兖国复圣公曽子郕国宗圣公子思沂国述圣公孟子邹国亚圣公许约曰自唐祀夫子配以顔子至宋升孟子与顔子并配然当时未知道统之传也自伊洛之学兴性理之説明始以顔曽思孟并列于夫子之左盖得夫子之传者顔曽子思也得曽思之传者孟子也故江南诸路学庙皆以四子并配以子张居七十二子之首自两庑升于十哲补曽子之阙此当因而不当革者也今京师学庙与河北诸路府学并循亡金之旧左顔右孟与夫子并居南面有是理哉孟子学于子思子思学于曽子是知孟子乃曽子门人之弟子曽子乃孟子师之师也今屈曽子于从祀之中降子思于廊庑之末师之师不过一笾一豆门人牲牢币帛一与先圣等又岂有是理哉况今天下一家岂容南北之礼各异或谓学校所以明人伦路防皆父也回参皆子也子先父食于理安乎窃以为不然庙学乃国家通祀犹朝廷之礼也父为庶僚子为宰职各以其徳与勲也如遇朝会殿廷班列则父虽尊安能超越于子之上哉葢抑私亲而昭公道尊道统以崇正学乃所以明人伦也如今序传道之配使顔曽思孟并列于夫子之左虚其右隅以避古者神位之方自两庑升子张于十哲以补曽子之阙不惟先儒师弟之礼不废使南北无二制天下无异礼亦可以见我朝明道统得礼之中足以垂世无穷矣
　　【臣】等谨按四子配享始于宋末故约有南北各异之説至配位皆列于左黄震尝谓宋失于讨论而约则言宜虚右隅以避古者神位之方见各不同攷神道尚右明宋濂亦议及之第其説小异耳总之孔子既正位南向从祀者东西两庑分列乃独列四配于左而阙其右殊非体制记曰礼从宜约之言存而不论可也
　　英宗至治二年正月勅有司防孔氏子孙贫乏者文宗天厯二年九月建顔子庙于曲阜所居陋巷至至顺元年十一月新庙落成顺帝元统二年割益都邹县牧地三十顷征其嵗入以给常祀
　　至顺元年闰七月加封孔子父齐国公为啓圣王母鲁国太夫人顔氏为啓圣王夫人
　　衍圣公孔思晦上言宣圣封王而父爵犹公愿加褒崇乃诏加封至三年正月加封孔子妻郓国夫人亓官氏为大成至圣文宣王夫人五月封顔子父无繇为杞国公諡文裕母齐姜氏杞国夫人諡端献妻宋戴氏兖国夫人諡贞素
　　十二月以汉儒董仲舒从祀孔子庙位列七十二子下二年正月勅建孔子庙于后衞
　　顺帝元统元年命浙江行省范铜造和宁宣圣庙祭器凡百三十有五事
　　十九年十一月浙江行省请以宋儒杨时李侗胡安国蔡沈真德秀五人从祀孔子庙
　　至二十二年八月礼部定拟封时吴国公侗越国公安国楚国公沈建国公徳秀福国公俱赠太师给词头宣命遣官赍往福建行省访各人子孙给付如无子孙者于其故所居乡里郡县学或书院祠堂内安置施行十二月又追諡朱熹父松为献靖改封熹齐国公
　　明太祖洪武元年二月以太牢祀先师孔子于国学初帝如江淮府首谒孔子庙至是即位礼成勅有司祀以太牢仍遣使祭告阙里临行谕曰仲尼之道广大悠久与天地并有天下者莫不防修祀事朕为天下主期大明教化以行先圣之道今既释奠成均仍遣尔修祀事于阙里尔其敬之又定制每嵗仲春秋上丁【七年二月上丁日食改用仲丁】先期皇帝斋戒献官陪祀执事官皆散斋二日致斋一日前祀一日皇帝服皮弁服御奉天殿降香至日遣官以丞相初献翰林学士亚献国子祭酒终献十七年勅每月朔望祭酒率本监官并监生行释菜礼
　　八月诏先圣裔袭封衍圣公及授曲阜知县并如前代制
　　至十一月以孔子五十六代孙希学为衍圣公希大为曲阜知县皆世袭希学阶资善大夫正二品给银印入朝班亚丞相置官属掌书典籍司乐知印奏差书写各一人六年希大以罪免命自后曲阜知县择孔氏子孙堪任者为之于是遂改世袭为世职知县十四年希学卒子讷袭封每嵗入觐给符乗传时既革丞相官遂令班文官首惠帝建文二年讷卒子公鉴袭四年卒子彦缙袭景帝景泰六年彦缙卒孙绪袭宪宗成化五年绪夺爵弟泰袭十六年泰卒绪子闻韶袭世宗嘉靖二十五年闻韶卒子贞干袭三十五年贞干卒子尚贤袭熹宗天啓元年尚贤卒从弟子荫植袭愍帝崇祯元年加至太子太傅
　　二年江西崇仁县训导罗恢请正孔庙从祀之制恢言孔庙从祀当以道学论有若优于宰我论语记有若言行者四皆有禆世教记宰予言行者四皆见责圣人宜以有若居十哲而宰予居两庑公伯寮阻坏圣门不宜从祀蘧伯玉孔子故人行年六十而化今在两庑六十位次之下未当宜例升孔圣殿不报
　　三年五月诏正祀典革诸神封号惟孔子封爵仍旧又命曲阜庙庭嵗官给牲币供祀事
　　四年三月初命进士释褐孔子庙行释菜礼着为令八月国子司业宋濂以考祭孔子礼稽缓谪安逺知县濂上孔子庙堂议帝不怿坐考祀孔子礼不以时奏谪之十一月召还
