<!-- { "loadSidebar": true } -->
　　五十九言武备莫重于兵而养兵莫先于食今朝廷拨降钞锭措置农具命总兵官于河南克复州郡且耕且战甚合寓兵于农之意爲今之计权命总兵官从宜于军官内选委能抚字军民者兼路府州县之职务要农事有成军民得所则扰民之害以除而匮乏之忧亦释矣帝嘉纳焉
　　十八年二月于莱州立三百六十屯田
　　每屯相去三十里造大车百辆挽运粮储官民田十止收二分冬则陆运夏则水运
　　元各处屯田数
　　枢宻院所辖【左卫屯田一千三百一十顷六十五畆右卫田数同中卫一千三十七顷八十二畆前卫一千顷后卫一千四百二十八顷一十四畆武卫一千八百四顷四十五畆左翼万户府一千三百九十九顷五十二畆右翼万户府六百九十九顷五十畆忠翊侍卫二千顷左右钦察卫左手千户所一百三十七顷五十畆右手千户所二百一十八顷五十畆钦察千户所三百顷左卫率府一千五百顷宗仁卫二千顷宣忠扈卫一百顷】
　　大农司所辖【永平总管府田一万一千六百一十四顷四十九畆营田提举司三千五百二顷九十三畆广济署一万二千六百顷三十八畆】
　　宣徽院所辖【淮东淮西屯田打捕总管府田一万五千一百九十三顷三十九畆丰闰署三百四十九顷寳坻屯四百五十顷尚珍署九千七百一十九顷七十二畆】
　　腹里所辖【大同等处屯储总管府田五千顷虎贲亲军都指挥使司四千二百二顷七十九畆岭北行省六千四百余顷】
　　辽阳等处行中书省所辖【大宁路海阳等处打捕所田二百三十顷五十畆浦峪路万户府四百顷金复州万户府二千六百二十三顷肇州防古万户府田数未详】
　　河南行省所辖【南阳府民屯田二万六百六十二顷七畆洪泽万户府三万五千三百一十二顷二十一畆芍陂万户府田数未详徳安等处军民总管府八千八百七十九顷九十六畆】陜西等处行中书省所辖【陜西等处总管府鳯翔田九十顷一十二畆鎭原田四百二十六顷八十五畆栎阳田一千二十顷九十九畆泾阳田一千二十顷九十九畆彭原田五百四十五顷六十八畆安西田四百六十七顷七十八畆平凉田一百一十五顷二十畆终南田九百四十三顷七十六畆渭南田一千二百二十二顷三十一畆陜西等处万户府孝子林田二十三顷八十畆张马村田七十三顷八十畆杏园庄田一百一十八顷三十畆大昌原田一百五十八顷七十九畆亚柏鎭田二百六十八顷五十九畆威戎田一百六十四顷八十畆桂齐延安总管府田四百八十六畆】甘肃等处行中书省所辖【宁夏等处新附军万户府田一千四百九十八顷三十三畆管军万户府一千一百六十六顷六十四畆宁夏营田司一千八百顷宁夏路放良官屯四百四十六顷五十畆亦集乃九十一顷五十畆】
　　江西等处行中书省所辖【赣州路南安寨兵万户府田五百二十四顷六十八亩】江浙等处行中书省所辖【汀州田二百五十二顷漳州田二百五十顷】高丽国【田数未详】
　　四川行省所辖【广元路民屯田九顷六十畆叙州宣抚司民屯绍庆路民屯嘉定路民屯顺庆路民屯潼川府民屯防庆路总管府民屯重庆路民屯成都路民屯田数俱未详保宁万户府军屯一百一十八顷二十七畆叙州等处万户府军屯四十一顷八十三畆重庆五路守镇万户府军屯四百二十顷防路万户府军屯五十六顷七十畆成都路等万户府军屯四十二顷七十畆河东陜西等路万户府军屯二百八顷七畆广安等处万户府军屯二十六顷二十五畆保宁府万户府军屯七十五顷九十五畆叙州万户府军屯三十八顷六十七畆五路万户府军屯二百三顷一十七畆兴元金州等处万户府军屯五十六顷五路八都万户府军屯一百六十二顷五十七畆旧附等军万户府军屯一百二十九顷五十畆礮手万户府军屯一十六顷八十畆顺庆军屯九十八顷八十七畆平阳军屯六十九顷六十五畆遂宁州军屯三百五十顷嘉定万户府军屯二顷二十七畆顺庆等处万户府军屯一百一十四顷八十畆广安等处万户府军屯二十顷六十五畆】
　　云南行省所辖【其制与中原不同凡田四畆爲一双威楚提举司田二百六十五双大理金齿等处宣慰司都元帅府军民屯二万二千一百五双鹤庆路军民屯军屯田六百八防民屯田四百双俱己业武定路总管府军屯七百四十八双威楚路军民屯民屯官给荒田四千三百三十双自备己业田一千一百七十五双军屯官给荒田六十双自备己业一千五百三十六双中庆路军民屯民屯官给田一万七千二十二双自备己业二千六百二双军屯官给田二百三十四双自备己业田二千六百双曲靖路等处宣慰司兼管军万户府军民屯曲靖路民屯官给田一千四百八十双自备己业田三千双澂江军民屯田数未详仁徳府民屯官给田一百六十双军屯己业田四百双乌撒宣慰司军民屯田数未详皆自备己业临安宣慰司兼管军万户府军民屯民屯二处共四千双军屯一千一百五十二双梁千户翼军屯三千七百八十九双罗罗斯宣慰司兼管军万户府军民屯田数未详乌蒙等处总管府军屯一千二百五十顷】
　　湖广等处行中书省所辖【海北海南道宣慰司都元帅府民屯琼州路田二百九十二顷九十八畆雷州路一百六十五顷五十一畆高州路四十五顷化州路五十五顷二十四畆亷州路四顷八十六畆广西两江道宣慰司都元帅獞兵屯田水田五百四十五顷七畆续増田二百八顷一十九畆湖南道宣慰司衡州等处屯田清化田一百二十顷一十九畆乌符一百三顷五十畆白仓八十六顷九十二畆】
　　元史兵志曰元初用兵征讨遇坚城大敌必屯田以守之海内既一于是内而各卫外而行省皆立屯田以资军饷或因古之制或以地之宜大抵芍陂洪泽甘肃沙因昔人之制其地利盖不减于旧和琳陜西四川等地则因地之宜而肇爲之亦未尝遗其利至于云南八番海南海北虽非屯田之所而以爲蛮夷腹心之地则又因制兵屯旅以控扼之由是天下无不可屯之兵无不可耕之地矣

　　钦定续文献通考卷四
　　钦定四库全书
　　钦定续文献通考卷五
　　田赋考
　　屯田
　　明太祖戊戌十一月立民兵万戸府寓兵于农又令诸将分军于龙江诸处屯田
　　至癸邜二月诸处屯田惟都水营田使康茂才屯积充牣诸将皆不及乃下令申谕曰兴国之本在于强兵足食自兵兴以来民无宁居连年饥馑田地荒芜若兵食尽资于民则民力重困故令将士屯田且耕且战今各将帅已有分定城镇然随处地利未能尽垦数年未见功绪惟康茂才所屯得谷一万五千余石以给军饷尚余七千石以此较彼地力均而入有多寡盖人力有勤隋故耳自今诸将冝督军士及时开垦以收地利
　　洪武初于两京各省直建设卫所置屯田以都司统摄之【洪武元年八月诏以金陵为南京大梁为北京】
　　三年九月中书省请税太原朔州等卫屯田官给牛种者十税五自备者税其四帝曰邉军劳苦能自给足矣犹欲取其税乎命勿徴明年十一月又言河南山东北平陜西山西及直淮安诸府屯田凡官给牛种者十税五自备者十税三仍诏勿徴俟三年后亩收租一斗其制移民就寛乡或召募或罪徙者为民屯皆领之有司而军屯则领之卫所每军受田五十亩为一分又或百亩七十亩三十亩二十亩不等皆以土地肥瘠为差给牛农具教树植复租赋时遣官劝谕焉
　　桂彦良太平治要曰中原为天下腹心号膏腴之地因人力不至乆致荒芜近虽令诸郡屯种垦辟未广莫若于四方地瘠民贫户口众多之处令有司募民开耕愿应募者资以物力寛其徭赋使之乐于趋事及犯罪者亦谪之屯田使荒闲之地无不农桑三五年间中州富庻矣
　　又募盐商于各邉开中谓之商屯
　　三年六月以大同粮储自陵县运至太和岭路逺费重从山西行省言令商人于大同仓入米一石太原仓入米一石三斗者给淮盐一小引以省运费而充邉储谓之开中其后各行省邉境多召商中盐输米诸仓以为军储计道里逺近自五石至一石有差先后増减则例不一率视时缓急米直髙下中纳者利否道逺地险则减而轻之迨孝宗治中戸部尚书叶淇变法而开中始坏诸淮商悉撤业归西北商亦多徙家于淮邉地为墟米石值银五两而邉储枵然矣世宗嘉靖时陜西廵抚杨一清复请召商开中又请仿古募民实塞下之意招徕陇右关西民以屯邉其后周泽王崇古林富陈世辅王畿王朝用唐顺之呉桂芳等争言屯政而厐尚鹏总理江北盐屯寻移九邉与总督王崇古先后区画屯政甚详然是时因循日乆卒鲜实效
　　王圻曰屯田乃足食足兵之要道而通商中盐则又所以维持屯田于不坏者也洪永间纯任此法所以邉圉富强不烦转运而蠲租之诏无嵗无之后来屯田盐法渐非其旧而邉饷不足军民俱困矣
　　四年三月徙山后民万七千余户屯北平
　　从中书右丞相徐达请也时又令于山北口外东胜蔚朔安丰云应等州极邉沙漠之地各设千百户收抚邉民无事则耕有事则战就以所储草给之至六月达又以沙漠遗民三万二千余戸屯田北平凡置屯二百五十四开田一千三百四十三顷至七年正月都督佥事王蕳王诚平章李伯升屯田河南山东北平八年正月卫国公邓愈中山侯汤和等十三人屯戍北平陕西河南十三年九月景州侯曹震荣阳侯杨璟永城侯薛显屯田北平十五年八月延安侯唐胜宗长兴侯耿炳文屯田陜西
　　五年正月诏罪当戍两广者悉发临濠屯田
　　至八年二月宥杂犯以下及官犯私罪者谪鳯阳输作屯种赎罪九年十一月徙山西及真定民无产者屯田鳯阳十三年五月释在京及临濠屯田输作者
　　六年四月诏屯田宁夏四川等境
　　太仆丞梁埜僊帖木尔言黄河迆北宁夏境内及四川西南至船城东北至塔滩相去八百里土田膏沃舟楫通行宜招集流亡屯田兼行中盐之法从之其后又令四川建昌卫附近田土先尽军人次与小旗总旗百戸千戸指挥屯种自给陜西临洮泯州宁夏洮州西宁甘州庄浪河州甘肃山丹永昌凉州等卫屯田嵗谷种外余粮以十分之二上仓给守城军士
　　十五年五月命辽左屯田
　　时士卒馈运渡海有溺死者因议辽左屯田之法至三十年正月命左都督杨文屯田辽东
　　十九年九月屯田云南
　　时云南既平诸蛮未附命西平侯沐英镇之英奏云南土地甚广而荒芜居多宜置屯田令军士开耕以备储蓄乃谕戸部曰屯田可以纾民力足兵食邉方之计莫善于此然邉地乆荒榛莾蔽翳用力实难宜缓其嵗输使乐耕作数年之后徴之可也英奉诏自永宁至大理六十里设一堡留军屯田至二十年八月景川侯曹震屯田云南品甸十一月普定侯陈桓靖宁侯叶升屯田定邉姚安毕节诸卫
　　明史沐英传曰英在滇百务具举简守令课农桑嵗较屯田増损以为赏罚垦田至百万余畆子春复大修屯政辟田三十余万畆凿铁池河灌宜良涸田数万畆民复业者五千余户
　　二十一年九月敕天下卫所屯田
