<!-- { "loadSidebar": true } -->
　　时赵必愿知崇安力主义役之法乡选善士任以推排入资买田助役则勉有产之家有感化者出己田以倡遂徧行一邑上下便之朝廷因下其式于八郡其后理宗绍定二年新知婺州莫泽辞帝曰义役闻尚未了泽奏义役乃民闲自乐为州县但能扶助耳【臣】等谨按莫泽此对与马氏通考所载乾道十一年御史谢谔之奏正同盖义役之行当从民便非上所得而强当孝宗时范成大知处州处民以争役嚣讼成大剏令随家贫富输金买田助当役者甲乙论第至二十年民便之其后入奏言及此诏颁其法于诸路自是推行渐广然朱子已谓义役之不善者有四马氏申明其説谓义役之名立而役户不得安其业夫聴民自为而有材智气力者犹足把握凌驾虐贫凌寡矧制自朝廷有官吏为之督责乎又考理宗时太常丞刘宰创义役于其乡摄华亭杨瑾立义役于其县是皆顺民情以兴利者也故乡闾有善士州县有良有司则事无不可举矣
　　理宗绍定三年戒饬郡守革差役版籍之
　　知安庆黄干代抚州守上奏曰役法之其来尚矣国家之制保副正谓之大役户长谓之小役二役皆选之每都人户大役者非户产稍髙不在其数至于小役则税钱或不满百亦所不免寛都人户有至二三十年方一差者狭都人户有三五家循环充役无岁不受其害者劳逸不均而中产以下破荡流移深可怜悯窃以保正副所管者烟火盗贼故必本部之人而后可充户长所管者催科亦何必皆本部人哉况今之保正副户长者非其亲身皆无赖恶少代充执役执役之亲身虽屡易而代役之充身者数十年不易也故莫若差大役则限以都差小役则不限以都而限以乡数都寛狭相通则富者不至于逃逸而贫者不至于独劳休养生息小户渐为中户而为公家执役者甚众其亦固国本之一端也
　　六年令诸县选择守分充应乡司
　　右谏议大夫赵至道奏请令诸县选择守分充应乡司以三年或二年为界界满无过递迁典押仍禁絶官司供亿诛求之着为令从之
　　度宗咸淳元年九月吏部侍郎李常奏修役法
　　四年十一月行义役法
　　至十年十月恭帝即位又令州县行义田义役陈傅良义役规约略曰义役非古也而有古人之意何也古者官以义帅民使之相亲睦今也民以义奉官而私相亲睦其政则殊其俗不可谓不美假如自一县一州转而推之至于天下尽然则其俗益美矣
　　【臣】等谨按陈氏言义役之美在于私相亲睦推之天下尽然若与朱子之説不同然朱子为作奸者惩其所以安寡弱也陈氏为慕义者广其恩所以劝善良也其意一耳
　　辽太宗防同元年二月诏增晋使所经供亿户
　　二年闰七月罢南北府民上供及宰相节度诸赋役非旧制者
　　景宗干亨时诏云为户均差【辽国语解云为即营运字之讹】
　　时以上京云为户赀具实饶善避徭役遗害贫民遂勒各户凡子钱到本悉送归官与民均差
　　圣宗统和三年三月以契丹诸役户多困乏以富户代之
　　从枢宻院请也帝因阅诸部籍纳喇威二部户少而役重者并量免之
　　【臣】等谨按辽役最重者莫如戍邉统和时耶律昭答萧逹林问邉事书云西北诸郡毎当农时一夫为侦候一夫治田二夫给糺官之役【糺军名也】大率四丁无一室处刍牧之事仰给妻孥夫农时且然则终岁之民劳可知矣
　　开防四年四月哈斯罕部请括女直王苏扎纳户旧无籍者防其丁入赋役从之
　　兴宗重熙八年六月籍天下户口以均赋役
　　从北院枢宻使萧孝穆请也自是政赋稍平
　　时萧乌页为徳哷勒部节度使恤困穷省徭役不数月部民以安
　　辽史文学传曰重熙时诏天下言治道之要制问今之徭役何者最重何者尤苦何所蠲省则为便益补役之法何可以复彰愍宫使萧罕嘉努对曰臣伏见比年以来髙丽未宾准布犹强战守之偹诚不容已乃者选富民防邉自偹粮糗道路修阻动淹岁月比至屯所费已过半只牛单谷鲜有还者其无丁之家倍值佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭渌江之东戍役大率如此况渤海女直髙丽合从连横不时征讨富者从军贫者侦候加之水旱菽粟不登民以日困盖势使之然也方今最重之役无过西戍如无西戍虽遇凶年困不至于此若能徒西戍稍近则徃来不劳民无深患诸部皆有补役之法昔补役始行居者行者类皆富实故累世从戍易为更代近岁邉虞数起民多匮乏既不任役事随补随缺茍无上户则中户当之旷日弥年其穷益甚所以取代为艰也非惟补役如此在邉戍兵亦然欲为长久之计莫若使逺戍疲兵还于故乡薄其徭役使人人给足则补役之道可以复故也
　　道宗寿隆三年六月诏毎冬驻驆之所宰相以下搆宅者毋役其民
　　时大公鼎为沈阳观察判官辽东雨水伤稼北枢院大发濒河丁壮以完隄防有司承令峻急公鼎独曰邉障甫宁大兴役事非利国便农之道乃防奏其事朝廷从之罢役水亦不为灾改良乡令省徭役务农桑部民服化马人望为松山县令岁运泽州官炭独役松山人望请于中京留守均役他邑以闻于朝得从所请天祚时拜南院枢宻使当时民所甚患者驿递马牛旗鼓乡正防仓司之役至破产不能给人望使民出钱官自募役时以为便
　　金之役法于官地输租私田输税之外计民田园邸舎车乘牧畜种植之资藏镪之数征钱有差谓之物力钱遇差科必按版籍先及富者势均则以丁多寡定甲乙有横科则视物力循大至小均科其或不可分摘者率以次户济之
　　太宗天防元年勅有司轻徭赋
　　三年七月禁内外官及宗室毋私役百姓
　　十年正月均士庶赋役
　　先是辽人分士庶之族赋役皆有等差至是命悉均之
　　世宗大定元年十一月诏中都都转运使左渊凡宫殿张设毋得增置无役一夫以扰百姓
　　初海陵营南京宫殿运一木之费至二千万牵一车之力至五百人殚民力如马牛费财用如土苴故帝初即位即下是诏
　　金史厐迪传曰迪为鳯翔尹时海陵南伐徴敛烦急官吏因縁为奸富者用贿以免贫者破产益困迪悉召民使共议增减不假威督而力役均人情大悦
　　二年五月命宰臣凡有徭役均科强户不得抑配贫民四年十月命防宁军节度使张宏信等二十四人【志作十三人】分路通检诸路物力以定赋役
　　自国初占籍之后至是承正隆师旅之余民之贫富变更赋役不均乃诏宏信等分路通检天下物力而差定之又命凡监户事产除官所拨使之外余凡置到百姓有税田宅皆在通检之数时诸使徃徃以苛酷多得物力为功宏信检山东州县尤为酷暴棣州防御使完顔永元责之曰朝廷以正隆后差调不均故命使者均之今乃残暴妄加农民产业数倍一有来申诉者则血肉淋漓甚者即殒杖下故官子孙闭户自守使与商贾同处上役岂立法本意哉宏信不能对故惟棣州稍平五年有司奏诸路通检不均诏再以户口多寡富贵轻重适中定之既而又定通检地土等第税法
　　梁肃传曰肃为河北东转运副使大定四年通检东平大名两路户籍物力称其平允他使者所至皆以苛刻增益为功百姓苦之朝廷勅诸路以东平大名为准于是始定
　　八年九月命自今差役皆禀奏
　　谕尚书右丞石琚叅政孟浩曰闻蔚州采地蕈役夫数百千人朕所用几何而扰动如此自今差役凡称御前者皆须禀奏仍令附册至九年五月尚书省奏越王永中隋王永功二府有所兴造宜发役夫帝曰朕见宫中竹有枯瘁者欲令更植恐劳人而止二王府各有引从人力又奴婢甚多何得更役百姓尔等但以例为请海陵横役无度可尽为例耶自今在都浮役久为例者仍旧余并官给佣直重者奏闻十七年十一月谓宰臣曰朕常恐重敛以困吾民自今诸路差科之烦细者亦具以闻
　　十年七月放围塲役夫诏扈从粮食并从官给
　　二十二年三月谕户部今岁行幸山后所须并不得取之民间虽所用人夫并以官钱和雇二十三年正月如春水诏夹道三十里内被役之民与免今年租税仍给佣直
　　金史百官志曰车驾巡幸雇工马夫三百文步夫二百三十文围鹅夫随程干办人各二百文传递果子夫一百五十文若于私家内安置行宫者酌量给赐縀匹
　　十五年九月遣济南尹梁肃等二十六人分路推排物力
　　时以天下物力自通检以来十余年贫富变易赋调轻重不均因遣使推排之
　　杨伯元传曰伯元以才干多被委任凡两为推排定课使人称其平
　　二十年四月推排明安穆昆物力
　　帝谓宰臣曰明安穆昆户富贫差发不均皆自穆昆内科之暗者惟胥吏之言是从轻重不一自斡罕叛后贫富反复今当籍其人户推其家赀倘有军役庶可均出诏集百官议右丞相图克坦克寜平章政事唐古安礼枢宻副使完顔宗尹言女直人除明安穆昆仆从差使余无差役今不推奴婢孳畜地土数目止验产业科差为便左丞相完顔守道等言止验财产多寡分为四等置籍以科差庶得均左丞富察通右丞伊喇道都防检内族襄言必须通括人户物力奴婢之数则贫富自分贫富分则版籍定如有缓急验籍科差与一例科差者不同请俟农隙拘括地土牛具之数各以所见上闻帝曰一穆昆户之贫富穆昆岂不知一明安所领八穆昆一例科差设如一穆昆内有奴婢二三百口者奴婢一二人者科差与同岂得均平正隆兴兵时朕之奴婢万数孳畜数千而不差一人一马岂可谓平其从左丞通等所见拘括推排之十二月复谓宰臣曰明安穆昆多新强旧弱差役不均其令推排当自中都路始至二十二年八月始诏集耆老推贫富验土地牛具奴婢之数分为上中下三等以同知大兴府事完顔乌哩页先推中都路续遣户部主事谙逹等十四人与外官同分路推排九月诏毋令富者匿隠畜产贫户或有不敢养马者昔海陵时拘括马畜絶无等级富者幸免贫者尽拘入官大为不均今并覈实贫富造籍有急即按籍取之庶几无不均之宰臣张汝弼梁肃奏天下民户通检既定设有产物移易自应随业输纳至于浮财须有增耗贫者自贫富者自富似不必屡推排也帝曰宰执家多有新富者故皆不愿肃对曰如臣者能推排中都物力臣以尝为南使先自添物力钱至六十余贯【金时近臣出使外国归必増物力钱以其受馈遗也】视其他奉使无如臣多者但小民无知法出奸生数动揺则易骇如唐宋及辽时或三二十年不测通比则有之频嵗推排似为难尔
　　二十三年定牛夫役制
　　宗州民王仲规告乞徴还所役牛夫钱省臣以奏帝曰此既就役复徴钱于彼前虽如此行之复恐所给钱未必能到本户是两不便也不若止计所役免租税及铺马钱为便其预计实数以闻若和雇价直亦须裁定有司上其数嵗约给六万四千余贯计折粟八万六千余石复命自今役牛夫之家以去道三十里内居者充役
　　二十六年命吏部侍郎李晏等分路推排
