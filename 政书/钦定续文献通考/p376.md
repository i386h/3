<!-- { "loadSidebar": true } -->
　　崔遵度作琴笺其略曰世之言琴者必曰长三尺六寸象朞之日十三徽象朞之月居中者象闰前世未有辨者至唐协律郎刘贶以乐器配诸节而谓琴为夏至之音至于泛声卒无述者愚尝病之因张弓附案泛其而十三徽声具焉况琴瑟之乎是知非所谓象者盖天地自然之节耳又岂止夏至之音而已夫易有太极是生两仪两仪者太极之节也四时者两仪之节也律吕者四时之节也昼夜者律吕之节也刻漏者昼夜之节也节节相受自细至大而嵗成焉节气之自然者也气既节矣声同则应既节且应则天地之文成矣文之义也或任形而着或假物而彰日星文乎上山川理乎下动物植物花者节者五色具矣斯任形者也至于人有五性而不着以事观之然后着日有五色而不见以水观之然后见气有五音而不闻以弦考之然后闻斯假物者也是故圣人不作易而能知自然之数不作琴而能知自然之节何则数本于一而成于三因而重之故易六画而成卦及其应也一必于四二必于五三必于六焉气气相召其应也必矣卦既画矣故画琴焉始以一泛桐当其节则鉴然而号不当其节则冺然无声岂人力也哉且徽有十三而居中者为一自中而左泛有三焉右泛有三焉其声杀而已尽则声减及其应也一必于四二必于五三必于六焉节节相召其应也必矣易之画也偶三为六三才之配具焉万物由之而出虽曰六画及其数也止三而已矣琴之画也偶六而根于一一者道之所生也在数为一在律为黄钟在音为宫在木为根在四体为心众徽由之而生虽曰十三及其节也止三而已矣卦之徳方经也蓍之徳圆纬也故万物不能逃其象徽三其节经也五其音纬也故众音不能胜其文先儒谓八音以丝为君丝以琴为君愚谓琴以中徽为君尽矣夫徽十三者盖可闻者也茍尽弦而考之乃有二十三徽焉是一气也丈具之尺弦亦具之岂有长短大小之限哉盖万物本于天地天地本于太极太极之外以至于无物圣人本于道道本于自然自然之外以至于无为乐本于琴琴本于中徽中徽之外以至于无声是知作易者考天地之象也作琴者考天地之声也徃者藏音而未弹来者専声而忘理琴笺之作也庶乎近之茍其阙也请俟君子
　　辽雅乐器丝有琴
　　金登歌乐琴瑟在前琴十宫县乐琴二十有七【详后】元登歌乐琴十宫县乐琴二十七设于东西县内【制详后】太宗十二年始命制登歌乐十六年太常用金掌乐许政所举大乐令苖兰指授工人造琴十张世祖至元三年宫县乐器成琴二十有七
　　辍耕録曰元斵琴名手严古清【防字子安樽之孙梅四之壻】施溪云施谷云施牧州
　　赵孟頫琴原曰琴也者上古之器也所以谓上古之器者非谓其存上古之制也存上古之声也世衰道防礼壊乐崩而人不知之耳琴丝音也非丝无以鸣然而丝有缓急声有上下非竹无以正之竹之为音一定而不易是以用之正缓急而定上下也是故音有十二均调琴之法亦十有二而世俗一之黄钟之均一宫二啇三角四徴五羽六七比一二大吕太蔟如之夹钟之均二宫三啇四角五徴一羽六七比一二姑洗如之中吕之均三宫四啇五角一徴二羽六七比一二防賔林钟如之夷则之均四宫五啇一角二徴三羽六七比一二南吕如之无射之均五宫一啇二角三徴四羽六七比一二应钟如之如之者非同之也如其徽之应而缓急不同也茍为不同则曷从而正之曰以管正之也黄钟之均一为宫吹黄钟之管以合一而后正自是以降以大吕合大吕以太蔟合太蔟莫不正矣夹钟之均二为宫合之无以异也中吕之均三为宫合之无以异也夷则之均四为宫无射之均五为宫合之亦无以异也此十有二均之大畧也夫一为宫者至五而止五而止者五音之外不可和也二为宫者一还而为羽羽不可以浊也故以六代之三为宫者一二还而为徴羽徴羽不可以浊也故以六七代之其正体不出乎五也其所以七者亦清声还宫也至于四为宫者则羽不足矣不亦穷乎曰羽在三七徽之上以按声求之亦清声也此琴之大畧也
　　柳贯夷门老人杜行简基碣铭畧曰北汴南杭皆宋故都黎献耆长徃徃犹在余所识张君君锡杜君行简则以汴人而皆客杭最久延祐初朝廷首起君锡为大乐署丞将次及行简而君锡死又数年行简亦死行简研穷律本分别音节悲忧愉快概发于琴晴朝月夕人境俱胜觞咏方适促鼔一再行岩溜清而畹兰洁也学其学者其抑按吟猱皆有指法可传
　　呉澄赠琴士李天和序曰新淦李天和儒宦之裔少倜傥任侠客四方即襄阳而家焉游艺之暇寄迹于丝桐子嵩夀年十八已善继昭文之纶蚤慧可尚已天厯二年秋自襄来淦于冬之仲命其子造吾门贻书评三操之书考五之合意若就正于野叟夫术业有専攻天和于琴卓业也叟腐儒耳颇究心礼乐之名数而非习于其艺者恶足与议哉叟之所知盖曰匠师之目虽巧而不能不资于规矩以成方圆乐师之耳虽聪而不能不资于六律以正五音琴工之调也间二则按九徽问一则按十徽宫之于徴商之于羽徴之于半啇皆九徽间二而协角之于半官必进半徽焉商之于徴角之于羽徴之于半宫羽之于半商皆十徽间一而协宫之于角必退一徽焉按律定声则然也若审之以耳而不资于律譬犹恃目力之巧不用规矩而能成方圆者叟有所不能也至于琴操之古不古此又关繋乎天地之气运国家之政化尤未易以虚言也乐调之声随天地之气运而淑慝天地之气随国家之政化而醇醨三皇五帝三王之盛如春之发生夏之长养秋之成熟一时民庶熙熙皥皥于洪钧坱圠之内陶然太和充满六合其发于声乐而为咸英章韶夏濩咸尽善尽防后世蔑以加周衰诸侯放恣周末战国纷争礼乐久已沦废及秦燔灭诗书礼乐遂灭絶而无余汉兴不能汲汲讲求以复于古陵夷极于晋隋唐初用祖孝孙乐直谓乐声无预治乱是自安于今而无意于古也开元成一代之典岂能耻其所因之陋礼且茍也而况于乐乎宋世讲求亦屡至大观之大晟乐而定斯时何时也国家之政化若何天地之气运若何而可为此事哉宜其听者之昏睡而厌闻也沿袭逮今不过掇拾唐宋之绪而已夫乐有八音革木不分五声姑未论金石之声舂容匏竹之声条畅惟丝声不然大乐之瑟俗乐之筝一弹一声简短易歇古者升歌四工四瑟倡一和三连四为一然后可配他乐之一声今之瑟韵取声于托擘抹挑勾剔打摘而有吟猱绰注泛指等类以衍长其声一琴之中而与古乐四瑟之倡叹同意惜其音调虽非教坊俗乐之比而终未脱郑卫之窠臼以今三操北操稍近质江操衰世之音也浙操兴于宋氏十有四传之际秾丽切促里耳无不喜然欲讳防谓非亡国之音吾恐唐诗人之得笑倡女也鸣呼此关系乎两问气运之大数岂民间私相传习之所能变移者哉天和精于其艺逹于其本试取三操参互损益之以庶几乎古当今君明臣良超越前代但所在郡邑吏贪谬而民愁怨犹不免亏伤天地之和此云政化孚接由上而风乎下由近而渐乎逺贪谬易而循良愁怨转而康乐于此之时所改之操乘革乖为和之休运其近于古也不期然而然矣叟虽期耋尚幸须臾无死冀得一闻此音也天和父子将北游京师人物部会宁无奥学卓识愿质明君良相之制作者倘出余言谂焉其必不以为野叟之耄古也嵩夀行书此为赠琴士李天和序
　　明制郊丘庙社文庙乐器各用琴十殿中韶乐同殿内侑食乐琴四王国宗庙乐琴八太祖呉元年命于湖州采桐梓制琴瑟洪武中赐朝鲜国王庙社乐器琴二永乐三年复请颁赐倍给之
　　明会典曰中和韶乐琴十张毎张用桐木面梓木防长三尺六寸六分黒漆身临岳焦尾以铁力木为之肩濶六寸尾濶四寸七弦俱帯轸其面有徽十三底有雁足防轸各二用殊红漆几承之王圻续通考曰制琴式斵桐为面以梓为底氷玉轸漆质金徽长三尺六寸六分首濶六寸通足中高二寸七分旁各高二寸腰广四寸一分通足中高二寸旁各高一寸五分七十三徽如鼓乐则用七徽至七徽半而止取中之声也
　　彭时笔记曰庚辰【罪惟録曰天顺四年】四月六日上御南薫殿召王翺李贤等五人入侍命内侍鼔琴瑟者凡三人其年皆十五六者上曰琴音和平足以养性曩在南宫自抚一二曲今不暇矣所传曲调得于太监李永昌经事先帝最精于琴事三人者皆不及也贤等对曰由此不已亦可致精因皆叩头曰愿皇上歌南风之诗以觧民愠幸甚
　　陆启浤客燕杂记曰崇祯戊寅【十一年】上于宫中鸣琴制于变时雍等曲取尚书语为之内局造琴五百牀内监张姓者専主琴务遍访知音之士陈恭尹崇祯御制琴歌序畧曰庄烈帝尝宴坐便殿鼓翔凤之琴其琴流落人间济南李家实搆藏之
　　陆树声清暑笔谈曰琴材以轻松脆滑谓之四善取桐木多年者木性都尽液理枯劲则声易发而清越凡木皆本实而枝干虚惟桐木枝坚实宜用以制琴或有谓琴材取枯朽不胜指者此不可晓也
　　曹昭格古要论曰琴有隂阳材盖桐木面日者为阳背日者为隂不论新旧桐木置之水上阳面浮隂面沉反覆不易阳材琴旦浊而暮清晴浊而雨清隂材琴旦清而暮浊晴清而雨浊此可验也底面俱用桐木谓之纯阳琴古无此制近世为之取其暮夜隂雨弹之不沉然不能逹逺声不能实也琴桌须用维摩様高二尺八寸可入漆于桌下濶可容三琴长过琴一尺许桌面郭公砖最佳玛瑙石南阳石永石者尤好
　　五琴　七琴　一琴　三琴　九琴【臣】等谨按琴制古惟五七宋太宗加为九又作两仪琴二更有一三者皆非古也大晟乐府罢一三九不用是矣并七罢之则过矣后复俱用金元并沿袭之五七自属雅器一三九似不应入雅部然金元俱已并列雅部必如王圻续通考分隶雅俗未免割裂因时为制故应比而书之至叶梦得避暑録话云太宗增琴阮各二朱文济独执不可二乐后竟废不行叶氏于金元袭用固应不晓然通考载宋中兴乐志论元大晟乐府尝罢之今复俱用是南渡后未尝废也叶氏顾未悉耶
　　金登歌乐一琴三琴五琴七琴九琴各二宫县乐一琴三三五七九琴各六元登歌乐琴十一三五七九者各二【太宗十六年始造】斵桐为面梓为底氷木轸漆质金徽长三尺九寸首濶五寸二分通足中高二寸七分旁各高二寸尾濶四寸一分通足中高二寸旁各高一寸五分俱以黄绮夹囊贮之琴桌髹以緑宫县乐琴二十有七【至元三年造】一者三三五七九者各六制同登歌登歌钟一簴在殿前楹之东一三五七九琴五次之磬一簴在前楹之西一三五七九琴五次之宫县一琴列路鼓之东西【东一西二】三五七九次之
　　瑟
　　辽雅乐器丝有瑟
　　金登歌乐瑟四宫县乐瑟十二
　　元登歌乐瑟四宫县乐瑟十二其制底面皆用梓木面施彩色两端绘锦长七尺首濶尺有一寸九分通足中高四寸旁各高三寸尾濶尺有一寸七分通足中高五寸旁各高三寸五分朱丝为凡二十有五各设柱两头有孔疏通相连以黄绮夹囊贮之架四髹以録金饰凤首八登歌瑟二在前楹东五琴之东二在前楹西五琴之西【此句史无明文以陈设次序合之乐器总数知有脱误详后按语】宫县瑟翼柷敔【左柷右敔设县中之北】之东西至元三年宫县乐器成瑟十有四
