<!-- { "loadSidebar": true } -->
　　右钦察卫置都指挥使三人副使佥事经歴知事各二人照磨一人至治二年依阿苏卫例分为两卫设官十人天厯二年拨大都督府定置官如上其属行军千戸所十翼【千戸一人百戸八十二人弹压九人奥鲁官四人】守城千戸所一翼【达噜噶齐千戸各一人百戸九人弹压一人】屯田千戸所一翼【达噜噶齐千戸各一人百戸十人弹压一人】教官
　　龙翊侍卫亲军都指挥使司置都指挥使三人副指挥使佥事各三人经歴一人知事二人照磨一人天厯元年始立设官十四人二年又置爱满知事一人又以左钦察卫唐吉失九千戸本卫定置官如上其属行军千戸所九翼【达噜噶齐一人千戸六人副千戸一人百戸四十五人弹压五人】屯田一翼钦察千戸所【达噜噶齐千戸各一人百戸二十二人弹压二人】教官
　　哈喇娄万戸府掌守禁门等处应直宿卫置达噜噶齐万戸各一人经歴知事提控案牍镇抚吏目各一人至元二十四年招集哈喇娄军人立万戸府寻移屯襄阳后征交阯成宗大徳二年置司南阳天厯二年大都督府定置官如上其属千戸所三翼【千戸三人百戸九人弹压三人】
　　【臣】等谨按元史百官志大都督府领三卫三府而此所列者止有三卫一府别考都元帅府内有防古军都元帅之名而不言领于大都督府又行枢密院所属内有防古军都万戸府之名但考大都督府天厯二年以后始置而防古军都万戸府乃置于至元二十一年至天厯时已改为山东河北防古军大都督府必不为其所领矣元史官制繁冗于重见叠出中时有疎漏无从一求其源委也
　　明五军都督府【中左右前后】掌军旅之事各领其都司卫所【详见各路将官门】以达于兵部每府官有左右都督【各一人】同知佥事【各二人】恩功寄禄无定员
　　其属经歴司经歴都事各一人
　　凡武职世官流官土官袭替优养优给所属上之府移兵部请选既选移府以下之都司卫所首领官聴吏部选授给繇亦如之凡武官诰勅俸粮水陆步骑操练官舍旗役并试军情声息军伍勾补边腹地图文册屯粮器械舟车薪苇之事并移所司而综理之凡各省各镇镇守总兵官副总兵并以三等真署都督及公侯伯充之有大征讨则挂诸号将军或大将军前将军副将军印总兵出既事纳之其各府之掌印及佥书率皆公侯伯【间有属老将之实为都督者不能十一也】
　　初太祖罢枢密院改置大都督府以朱文正为大都督节制中外诸军事设司马参军经歴都事等官又増设左右都督同知副使佥事照磨各一人并设断事官又以都镇抚司大都督府【先是属中书省】吴元年更定官制罢大都督不设以左右都督为长官又有同知都督副都督佥都督其属设参议经歴断事官都事照磨洪武九年罢副都督改参议为掌判官十三年始改都督府为五军都督府分领在京各卫所【惟锦衣等亲军直卫不五府】及在外各都司卫所以中军都督府断事官为五军断事官十五年置五军十卫参军府设左右参军十七年五军各设左右断事二人提控案牍一人三十二年升五军断事官总治五军刑狱分为五司司设稽仁稽义稽礼稽智稽信五人各理其军之刑狱二十九年置五军照磨所专掌文牍惠帝建文中革断事及五司官成祖永乐元年设北京留守行后军都督府置左右都督都督同知都督佥事无定员经歴都事各一人后又分五府称行在五军都督府十八年除行在字在应天者加南京字仁宗洪熙元年复称行在仍设行后府宣宗宣徳三年又革英宗正统六年复除行在字
　　南京五军都督府左右都督同知佥事不全设其掌印佥书皆以勲爵及三等都督为之分掌南京卫所以达于南京兵部
　　凡管领大教及江上操备等事各府奉敕分掌之城门之管钥中府专掌之【初设城门郎洪武十八年革以门禁锁钥铜牌命中军都督府掌之】
　　其属经歴都事各一人
　　春明梦余录曰宋制军旅属于枢密院与中书省并谓之两府明以兵部掌兵政而统军旅专征伐则归之五军都督府兵部有出兵之令而无统兵之权五军有统兵之权而无出兵之令至将属于五府而兵又总于京营合之则呼吸相通分之则犬牙相制
　　都元帅府【大将军附】
　　【臣】等谨按马端临考有元帅始于唐髙祖迄于宋康王又有大将军始于战国而谓隋以后无之今考南渡以后瀛国公徳祐二年众奉益王昰为天下兵马都元帅广王昺副之犹渡江时之奉髙宗也而辽金元明俱有元帅府若大将军则宋为环卫官可补端临考所未备惟辽则有大将军府焉
　　宋环卫官有左右金吾卫上将军大将军将军中郎将郎将
　　又有左右卫上将军大将军将军中郎将郎将　左右骁卫上将军大将军将军　左右武卫上将军大将军将军　左右屯卫上将军大将军将军　左右卫官军卫上将军大将军将军　左右监门卫上将军大将军将军　左右千牛卫上将军大将军将军中郎将郎将
　　宋史职官志曰诸卫上将军大将军将军并为环卫官无定员皆命宗室为之亦为武臣之赠典大将军以下又为武官责降散官政和中改武臣官制而环卫如故盖虽有四十八阶别无所领故也靖康元年诏以武安军节度使钱景臻等为左金吾卫上将军保信军节度使刘敷等为右金吾卫上将军用御史中丞陈过庭言遵艺祖开宝初罢王彦超武行徳等归环卫故事也其禁兵分殿前及侍卫两司所称十二卫将军皆空官无实中兴多不除授隆兴中始命学士洪遵等讨论典故复置十六卫号环卫官其法节度使则领左右金吾卫上将军承宣使则领左右卫上将军在内则兼带在外则不带正任为上将军遥郡为大将军正亲兄弟子孙试充又诏祖宗诸后自明肃至钦慈诸后及后妃嫔御之家各具本宗堪充诸卫官以名衔闻又诏三卫郎为三卫侍郎又诏博士并差文官崇宁四年二月置五年正月罢
　　辽北面天下兵马大元帅府太子亲王总军政有天下兵马大元帅副元帅
　　又大元帅府大臣总军马之政有大元帅副元帅都元帅府大将总军马之事有兵马都元帅副元帅同知元帅府事　便宜从事府有便宜从事　大详衮司有大详衮都监将军小将军军校队帅　东西两都督各分掌军马之政俱有太师
　　南京都元帅府有都元帅大元帅
　　本南京兵马都总管府兴宗重熙四年改【互见都总管府】南京马步军侍卫控鹤都指挥使【详指挥使门】　燕京禁军详衮司　南京都统军司【又名燕京统军司圣宗统和十二年复置南京统军都监】　牛栏都统领司有都统领副统领　距马河戍长司有戍长【圣宗开泰七年沿距马河宋界东西七百余里特置戍长一人巡察】监军寨统领司　石门统领司　南北两皮室详衮司　莽噶拉详衮司　管押平州甲马司
　　以上南京诸司并元帅府备御守国皆北面边防官也
　　大将军府有大将军上将军将军小将军各统所治军之政令
　　又防军司有防军司徒　卫军司有卫军司徒　诸路兵马统署司有都统署副统署
　　又左右北南四皮室详衮司【初太祖以行营为宫选诸部豪健千余人置为腹心部太宗选天下精甲増多至三十万为皮室军】　黄皮室军详衮司【黄皮室属国名】　属军详衮司【应天皇太后置军二十万选畨汉精兵珍美如瑚故名】锡里军详衮司【统皇族之从军者横帐三父房属焉】　北王府锡里军详衮司【五院皇族属焉】　南王府锡里军详衮司【六院皇族属焉】禁军都详衮司【掌禁卫诸军之事】　各部族锡里司【掌各部族子弟之军政】　郎君军详衮司【掌着帐郎君之军事】　伊喇军详衮司【走卒谓之伊喇】　旗鼔伊喇详衮司【掌旗鼔之事】　千伊喇详衮司　莽噶拉详衮司　墨离军详衮司　礮手军详衮司【掌飞礟之事】　弩手军详衮司【掌强弩之事】　铁林军详衮司　大鹰军详衮司　鹰军详衮司　鹘军详衮司【大小鹘军即二室韦军号】　凤军详衮司　龙军详衮司　飞龙军详衮司　虎军详衮司　熊军详衮司　左铁鹞子军详衮司　右铁鹞子军详衮司　龙卫军详衮司　威胜军详衮司　天云军详衮司　图们军详衮司　徳哷勒军详衮司　徳哷勒皮室详衮司华喇奚军详衮司　尼格奚军详衮司　渤海军
　　详衮司　钮祐禄详衮司　奚王南尅军详衮司奚王北尅军详衮司　国舅帐尅军　三尅军　频必尅军　九尅军【诸糺并有尅官为长余同详衮司】　十二行糺军各宫分糺军　约尼糺军　各部族糺军　羣牧
　　二糺军【诸糺并有司徒余同详衮司】　怨军八营都详衮司【前宜营后宜营　前锦营　后锦营　干营　显营　干显大营　岩州营八营皆以所募州名为号天祚帝天庆六年命秦晋王淳募辽东饥民得二万余人谓之怨军及淳僣位改号常胜军】
　　以上皆百官志所谓北面军官也
　　金都元帅府掌征伐之事官有都元帅左右副元帅元帅左右监军左右都监经歴都事知事检法各一人太宗天防二年伐宋始置兵罢则省章宗泰和八年后改为枢密院
　　海陵正隆六年南伐立三道都统制府及左右领军大都督将三十二总管有神策神威武胜武定威定威信等号泰和六年伐宋权设平南抚军上将军至殄寇果毅都尉凡九阶还罢宣宗元光间招义军置总领使副使训练官哀宗正大二年更总领名都尉有建威折冲振武荡寇等名
　　元都元帅府都元帅副元帅各二人经歴知事各一人北庭【吐蕃宣慰司】　察逊塔拉【都元帅三人】　防古军　征东【二府都元帅副元帅各一人】
　　元帅府达噜噶齐元帅经歴知事各一人
　　李店文州【上一府増置同知副元帅各一人】　都沁哈喇伊图　朶甘斯　当阳　岷州　积石州　洮州路　图沙玛路　十八族【上八府吐蕃宣慰司设官并同】
　　【臣】等谨按以上北庭都元帅府及都沁哈喇伊图等八元帅府百官志并云吐蕃宣慰司而吐蕃宣慰一官不见于志未知何故也
　　分元帅府【顺帝时置】
　　至正八年以福建盗起诏汀漳二州立分元帅府以讨捕之又命买列的开分元帅府于沂州以镇御东海羣盗十一年湖南宝庆路及宝武各置分元帅府又置山东分元帅府于登州提调登莱宁海三十六处海口事十二年置安东安丰二处分元帅府二十六年又置河淮水军元帅府于孟津县
　　明诸翼统军元帅府官有元帅同知元帅副使经歴知事照磨
　　初太祖下集庆时置寻罢
　　京卫
　　宋诸卫有上将军【已详大将军门】大将军将军
　　辽南面各卫有大将军上将军将军折冲都尉果毅都尉
　　诸卫有亲卫勲卫翊卫左右卫左右骁卫左右武卫左右威卫左右领军卫左右金吾卫左右监门卫左右千牛卫左右羽林军左右龙虎军左右神武军左右神策军左右神威军
　　【臣】等谨按百官志北面有北面防卫府详殿前司南面侍卫亲军马步军都指挥使司等详诸指挥使司故此不载
　　金武卫军都指挥使司尚书兵部掌防卫都城警捕盗贼有都指挥使一人副都指挥使二人副都判官各一人
　　所属钤辖司掌管辖军人防卫警捕之事有钤辖四人都将军二十人
　　其左右卫将军领于殿前都防检已详殿前司
