<!-- { "loadSidebar": true } -->
　　位自序畧曰凡音必先辨五音其浅深轻重全在齿脗间别之如宫喉音商齿头正音角牙音徴舌头舌上音羽唇轻音切音之纽不可不别
　　茅溱韵谱本义十卷
　　溱字平甫丹徒人
　　方日升韵防小补三十卷
　　日升字子谦永嘉人
　　陈第毛诗古音考四卷　屈宋古音义三卷
　　第见易类
　　第屈宋古音义自序畧曰毛诗易象之音若日月中天耿然不可易矣考之屈宋其音往往与诗易合其诗易所无者又往往与周秦汉魏之歌謡诗赋合其为古音何疑自唐顔师古太子贤注两汉书于长卿子云孟坚平子诸赋音有与时者后儒不察自毛诗楚辞汉赋凡古昔有韵之篇动以叶韵当之余少好屈宋一一以古音读之声韵颇谐因复集屈宋古音义公之同好
　　濮阳涞韵学大成四卷
　　涞字贞庵广德州人嘉靖举人官南昌府通判
　　叶秉敬韵表【无卷数】
　　秉敬见本类
　　呉继仕音声纪元六卷
　　继仕见经解类
　　吕维祺音韵日月灯七十卷
　　维祺见仪注类
　　张献翼读易韵考七卷
　　献翼见易类
　　甘雨古今韵分注撮要五卷
　　雨字子开永新人万厯进士由翰林院检讨谪德安府推官迁南京刑部郎中
　　【臣】等谨案是书雨所撰而注之者为陈士元士元见易类
　　吕坤交泰韵一卷
　　坤见仪注类
　　周嘉栋正韵彚编四卷
　　嘉栋字隆之黄州人万厯进士
　　程元初律古词曲赋叶韵十二卷
　　元初字全之歙县人
　　朱简韵总持三卷
　　简字修能万厯时人
　　释真空篇韵贯珠集一卷
　　真空号清泉万厯中京师慈仁寺僧
　　金尼阁西儒耳目资【无卷数】
　　尼阁字四表西洋人
　　杨时伟正韵笺四卷
　　时伟见春秋类
　　乔中和元韵谱五十四卷
　　中和见易类
　　陈荩谟皇极图韵一卷
　　荩谟字献可嘉兴人黄道周之门人
　　【臣】等谨案是书本邵子皇极经世声音倡和之説而推衍之末以经纬子母为説实即邵子之言隂阳刚柔也
　　陈荩臣元音统韵二十二卷
　　荩臣始末无攷
　　【臣】等谨案是书为其门人胡邵瑛增修
　　桑绍良青郊杂著一卷　文韵考衷六声防编十二卷绍良字遂叔零陵人
　　龚黄古叶读五卷
　　黄爵里无攷
　　杨贞一诗音辨畧二卷
　　贞一字孟公新都人
　　马自援等音外集一卷内集一卷
　　自援云南人始末无攷
　　纂韵五十卷
　　不着撰人名氏
　　字韵合璧二十卷
　　不着撰人名氏但题鄱东朱孔阳订正
　　以上韵书











　　钦定续文献通考卷一百六十
<史部,政书类,通制之属,钦定续文献通考>
　　钦定四库全书
　　钦定续文献通考卷一百六十一
　　经籍考
　　史
　　【臣】等谨案马端临通考史部有正史编年起居注杂史传记伪史霸史史评史钞故事职官刑法地理时令谱牒目録共十四门本隋史艺文志旧法叄以宋中兴以前诸志而为之分类亦为确当今续马氏之书悉仍其目惟起居注则改为诏令奏议伪史霸史则改为载记谨从四库全书之例稍为变通云
　　史【正史　编年】
　　宋史艺文志正史类五十七部四千四百七十三卷辽金元三史不立艺文志防见各纪中
　　明史艺文志正史类一百十部一万二百三十二卷宋
　　熊方补后汉书年表十卷【同姓王侯表二异姓诸侯表六百官表二】
　　方字广居丰城人官澧州司户参军自名其堂曰补史
　　熊方进书表畧曰明爻象彖之原乃可学易识风雅颂之防始与言诗总之必有宗主之各有体惜东京之再造痛信史之未成蔚宗之思虽精俄乖素志刘昭之业未广不及表年譬为山而或亏一篑效炼石而欲补高天人异志同世殊事合求义例于班固不减前篇较兴废于西京岂慙后作谨集补后汉年表十卷随表投进
　　朱彝尊曰范氏后汉书无志梁刘昭序司马彪续汉书八志注之无表宋熊方补之方之经进表列衔称右廸功郎前权澧州司户参军表外兼有序状盖思陵朝所进也余尝憾南北国子监本范史于本纪后杂以司马氏八志观者不察误以为即范氏史每著书引证辄指为后汉志云云是何异以李丙张甲之性情寄王乙赵丁之躯体乎故尝持论谓宜雕范史于前而以司马志列其后并以熊氏年表附之庶成一代完书也
　　【臣】等谨案四库全书正史一门凡注释音义校正字句以及缀拾遗阙辨证异同足与正史相辅者即附于本书之后如熊方补后汉书年表之类是也今续通考则自史记以下至五代史俱不容赘入而熊方是书亦无可附即从四库全书之例载入正史门其先后以作者时代为序方为南宋初人故首列于此
　　洪遵订正史记真本凡例一卷
　　遵字景严鄱阳人皓仲子官至同枢宻院事諡文安
　　刘辰翁班马异同评三十五卷
　　辰翁字防孟庐陵人景定间廷试对防忤贾似道置丙第以亲老请掌濓溪书院宋亡后隠居以终杨士竒防曰班马异同三十五卷相传出于须溪观其评泊批防臻极精妙信非须溪不能而文献通考载为倪思所撰岂作于倪而评泊出于须溪耶
　　【臣】等谨案马端临通考载班马异同三十五卷实据陈振孙直斋书録解题以为倪思所撰使或出于辰翁则陈振孙时亦不得先为着録盖倪思有班马异同一书而辰翁评之特以所评旧无専刻仅附倪思书以行故有疑班马异同即为辰翁所作者杨士竒防语亦后两持不决今四库全书定为刘辰翁班马异同评三十五卷又倪思班马异同马氏收入史评门考思原书本较史汉之异同宜与正史相附故辰翁是书亦即附入正史门内
　　三国志辨误一卷
　　不着撰人名氏
　　【臣】等谨案是书皆辨陈寿三国志及裴松之注之误书中于是字皆缺笔疑宋之遗民为端宗讳也今据四库全书列于宋人之末
　　元
　　宋史四百九十六卷【本纪四十七志一百六十二表三十二列传二百五十五】托克托等奉勅撰托克托字大用以防官提举司歴太师右丞相
　　王圻曰初元世祖立国史院首命王鹗修辽金二史宋亡又命史臣通修三史延祐天厯之间屡诏修之以义例未定竟不能成顺帝至正三年命托克托为都总裁特穆尔逹实张起岩欧阳吕思诚揭傒斯为总裁官修之或欲如晋书例以宋为世纪而辽金为载纪或又谓辽立国先于宋五十年宋南渡后常称臣于金以为不可待制王理者着三史正统论欲以辽金为北史太祖至靖康为宋史建炎以后为南宋史一时持论不决诏辽宋金各为史凡再阅嵗书成上之举例论赞表奏多属笔云
　　【臣】等谨案宋史总目题本纪四十七志一百六十二表三十二列传二百五十五今考宋史卷四百七十八至卷四百八十三实为世家六卷而总目未列盖偶遗也
　　辽史一百十六卷【本纪三十志三十一表八列传四十五】
　　托克托等奉勅撰
　　金史一百三十五卷【本纪十九志三十九表四列传七十三】
　　托克托等奉勅撰
　　顾炎武曰金史大扺出刘祁元好问之笔亦颇可观然其中多有重见而涉于繁者
　　明
　　元史　　　　　　【二】百十二卷【本纪四十七志五十三表六列传九十七】
　　宋濓等奉勅撰濓见经类
　　黄虞稷曰洪武二年诏宋濓王祎等修元史凡本纪三十七志五十二表六列传六十三通一百五十八卷三年儒士欧阳和等采摭元统以后事实还朝仍命濓祎等续修増本纪十志五表三列传三十六凡前书未备者悉补完之
　　顾炎武曰元史不出于一人之手宋濓序云洪武元年十二月诏修元史臣濓臣祎总裁二年二月丙寅开局八月癸酉书成纪三十七志五十二表六传六十三顺帝时无实録可徴因未得为完书复诏仪曹遣使行天下其渉于史事者令郡县上之三年二月乙丒开局七月丁亥书成纪十志五表三三十六凡前书有所未备者颇补完之总裁仍濓祎二人而纂録之士独赵壎终始其事然则元史之成虽不出于一时一人而宋王与赵亦难免踈畧之咎矣洪武中尝命解缙修正元史舛误其书留中不传
　　【臣】等谨案元史本纪有脱漏月者列传有重书年者有一人两者天文志既载月五星凌犯而本纪复详书之不免重出志末云余见本纪亦非体又诸志皆案牍之文并无镕笵俱详见顾炎武日知録中
　　许相卿史汉方驾三十五卷
　　相卿字台仲海宁人正徳进士官兵科给事中【臣】等谨案相卿是书因倪思班马异同原本稍为厘订改题此名陈胜英布二传思书偶遗此补缀所阙他如卫青霍去病传附録诸将汉书别自立传与史记文不相袭者思书删去此皆缀拾所遗其先后次第改从司马贞索隠亦稍更其序又相卿以史汉相同者直书行中不同者分行夹注凡史记有而汉书无者偏列于右汉书有而史记无者偏列于左条理井然较思书为胜
　　郝敬史记二卷
　　敬见经类
　　程一枝史诠五卷
　　一枝字巢父休寜人
　　【臣】等谨案郝敬史记则取史记疑义畧为考证注释程一枝史诠则専释史记字句校考诸本颇有发明均为注释史记之书故附列于此
　　项梦原宋史偶识三卷
　　梦原字希宪秀水人万厯进士官至刑部郎中【臣】等谨案凡考注一代之史者非淹贯全书则不能论著故自宋史以后撰述者寥寥所録亦无多云
　　【臣】等又案王圻续通考所载正史编年等类或歴考史传而未见其人或有其人而未传其书至于门类参差时代倒置者更不可悉数今从四库全书之例更定采録后仿此
　　右正史
　　宋史艺文志编年类一百五十一部一万五百七十五卷
　　辽金元三史不立艺文志防见各纪传中
　　明史艺文志编年附正史类
　　宋
　　尹洙五代春秋二卷
　　洙字师鲁河南人天圣进士以荐为馆阁校勘累迁右司諌知渭州兼领泾原路经畧公事以争永乐城事徙庆州复为董士亷所讼贬崇信军节度副使监均州酒税卒
　　【臣】等谨案是书体用编年所载自梁开平元年迄周显徳七年郑樵通志畧作二卷与今本合而马考无之盖洙是书已载入所作河南集中此其别行之本也以其初本自为一书故仍补入
　　王益之西汉年纪三十卷
　　益之字行甫金华人官大理司直
　　【臣】等谨案益之是书自序称年纪三十卷考异十卷鉴论若干卷今永乐大典中独存年纪三十卷而考异则防附年纪各条之下殆后人离析其文欤又序称自髙祖迄王莽之诛而今本终于平帝居摄且其文或首尾不完中间亦有脱佚盖编入永乐大典之时已残缺矣又益之所着汉官总録职源已见马考而是书独遗今据四库全书补入
　　江贽少微通鉴节要五十卷
　　贽崇安人致和中太史奏少微星见特举遗逸不起赐号少微先生
　　陆唐老増节音注资治通鉴一百二十卷
　　唐老防稽人淳熈中进士第一
　　刘时举续宋编年资治通鉴十五卷【一作续宋中兴编年资治通鉴】时举里贯无考
　　朱彛尊曰宋中兴通鉴一十五卷通直郎国史院编修官刘时举编史嵩之丧父以右相起复时举为京学生与王元野黄道等九十四人上书争之是亦慷慨之士也观者嫌其太畧然以视王宗沭薛应旂所撰则条理过之矣
