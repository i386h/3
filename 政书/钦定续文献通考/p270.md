<!-- { "loadSidebar": true } -->
　　先是十二年礼官援晋惠懐唐中宗后唐庄宗升祔故事言武灵皇帝无嗣亦合升祔然中宗之祔始则为虚室终则増至九室惠懐之祔乃迁豫章颍川二庙庄宗之祔乃祧懿祖一室今太庙之制除祧庙外为七世十一室如当升祔武灵即须别祧一庙荀子曰有天下者事七世若旁容兄弟上毁祖考则天子有不得事七世者矣伏覩宗庙世次自睿宗上至始祖凡七世别无可祧之庙晋史云庙以容主为限无拘常数东晋与唐皆用此制遂増至十一室康帝承统以兄弟为一室故不迁逺庙而祔成帝唐以敬文武三宗同为一代于太庙东间増置两室定为九代十一室今太庙已满此数如用不拘常数之説増置十二室可也然庙制已定复议増展其事甚重又与睿宗祏室昭穆亦恐更改春秋之义不以亲亲害尊尊汉志云父子不并坐而孙可从王父若武灵升祔太庙増作十二室依春秋尊尊之典武灵当在十一室禘祫合食依孙从王父之典当在太宗之下而居昭位又当称宗然前升祔睿宗已在第十一室累遇祫享睿宗在穆位与太宗昭位相对若更改祏室及昭穆序非有司所敢轻议至是禘祔太庙遂増展太庙为十二室二十六年敕再议闵宗庙号礼官拟上襄威敬定桓烈熙七字二十七年二月遣官奏告太庙及闵宗本室易新庙号曰熙宗
　　礼志曰初大定二年有司以闵宗无嗣合立别庙时祭享不称宗以武灵为庙号又唐立别庙不必専在太庙垣内今武灵既不称宗又不与祫享其庙拟于太庙东墉外隙地建立从之至十四年庙成十五年三月奉安武灵皇帝及悼皇后前期一日奏告太庙十一室及昭徳皇后庙余如昭德过庙之仪四月夏享太庙同时行礼命判宗正英王爽摄太尉充初献官兵部尚书让摄司徒差大理卿天锡摄太常卿充亚献大兴少尹髙居中摄光禄卿充终献自是嵗常五享十七年十月祫享太庙勅太庙别庙共用三犊武灵皇帝庙乐用登歌遣官奏告及十九年升祔太庙其旧庙遂毁
　　二十四年四月次东京谒孝宁宫五月至上京朝谒于庆元宫
　　【臣】等谨案地理志有东京宗庙之孝宁宫后妃有贞懿皇后寝园之孝宁宫【即垂庆寺也】今考是年帝至东京幸清安垂庆寺则此所谒断属原庙之孝宁无疑矣
　　二十九年五月【时章宗已即位】世宗祔庙礼成
　　世宗将袝庙有司言太庙十二室自始祖至熙宗虽系八世然世宗与熙宗为兄弟不相为后用晋成帝故事止系七世若特升世宗显宗即系九世于是遂祧献祖昭祖升祔世宗明德皇后显宗于庙
　　宣宗贞祐二年五月帝决意南迁诣原庙奉辞　三年七月肃宗神主至自中都奉安于明俊殿八月太祖御容至自西京奉安于啓庆宫　四年二月命参知政事李革为修奉太庙使三月以修太庙遣官奏告祖宗神主于明俊殿十月亲王百官奉迎祖宗神主于太庙帝亲行袝享礼
　　帝南迁庙社诸祀并委中都自穆延尽忠弃城南奔时谒之礼尽废而南京有正隆时所建宗庙礼官乃言庙社国之大事今驻跸陪京列圣神主已迁于此宜重修太庙以奉嵗时之祭按中都庙制自始祖至章宗凡十二世而今庙室止十一若増建恐难卒成况时方多故礼宜从变今拟权袝肃宗神主于世祖室奉安始祖以下诸神主于随室祭器以瓦代铜献官以公服行事供帐等物并从简约又言太庙既成惟以亲行袝享为敬请权不用卤簿仪仗及宫悬乐舞从之
　　礼志曰汴京之庙在宫南驰道之东殿规一屋四间限其北为神室其前为通廊东西二十六楹为间二十有五每间为一室庙端各虚一间为夹室中二十三间为十一室从西三间为一室为始祖庙祔德帝安献祖昭祖景祖祧主五余皆两间为一室【或曰惟第二第三两间余止一间为一室总十有七间】世祖室祔肃宗穆宗室祔康宗余皆无祔每室门一牖一【门在左牖在右】皆南向石室之龛于各室之西壁东向其始祖之龛六【南向者五东向者一】其二其三俱二龛余皆一室一龛总十八龛祭日出主于北牖下南向禘祫则并出主始祖东向羣主依昭穆南北相向东西序列室戸外之通廊殿阶二级列陛三前井亭二外作重垣四缭南东西皆有门内垣之隅有楼南门五阖余皆三中垣之外东北册寳殿也太常官一人季视其封缄谓之防寳内垣之南曰大次东南为神庖庙门翼两庑各二十有五楹为斋郎执事之次西南垣外则庙署也神门列防各二十有四植以木锜防下以板为掌形画二青龙下垂五色带长五尺享前一日则悬防上祭毕藏之
　　哀宗正大元年三月奉安宣宗御容于孝严寺　天兴二年七月奉安祖宗御容于蔡州乾元寺
　　帝自南京入蔡州防卫布希舒噜负祖宗御容至自汴勅有司行奉安礼
　　太庙制度
　　主用栗依唐制【皇统九年所定】祏室旁及上下皆石门东向以木为阖髹以朱室中有褥奠主讫帝主居左覆以黄罗帕后主居右覆以红罗帕　黼扆以纸木为匡两足如立屏覆以红罗三幅绣金斧五十四裹以红绢覆于屏上其半无文者垂于其后置北牖下南向前设几筵以坐神主　五席【各长五尺五寸濶二尺五寸】莞席粉纯以蔺为席縁以红罗以白绣蕙文及云气之状复以红绢裹之每位二缫席画纯以五色绒织青蒲为之縁以红罗画藻文及云气状亦以红绢裹之每位二在莞上次席黼纯以轻筠为之亦曰桃枝席縁以红绢绣铁色斧裹以红绢每位二在缫席上虎席二【大者长同惟濶増一尺】以虎皮为褥有緼以红罗绣金色斧縁之又有小虎皮褥制同三席时暄则用桃枝次席时寒则去桃枝加虎皮褥夏秋享则用桃枝次席二冬则去桃枝加小虎皮褥于缫席上腊冬则又添大虎皮褥二于缫上迁小虎皮褥二于大褥之上　曲几三足直几二足【各长尺五寸】以丹漆之帝主前设曲几后设直几
　　奉安御容仪
　　前一日夙兴告庙用酒馔差奏告官一员以所差使充进请御署祝版其日质明有司设龙车于衍庆宫门外少西东向宰执率百官公服诣本宫殿下班立再拜班首升殿跪上香奠酒教坊乐作少退再拜班首降阶复位陪位官皆再拜奉送使副率太祝捧御容匣出宰执以下分左右前导出衍庆宫门外俟御容匣升车百官上马后从旗帜甲马锦衣人等分左右导香舆扇等前行至都门郊外俟御容车少驻导从官下马车前立班再拜奉送使副侧侍不拜班首诣香舆跪上香俛伏兴还班再拜辞讫退使副遂行每程到馆或廨舍内安驻其道路仪卫红罗伞一龙车一其制以青布为亭子状安车上驾以牛又用駞五旗鼓共五十舁香舆一十人导从六十人执扇八人兵士百人防卫二十人以宗室明安穆昆子孙充所过州县官属公服出郭香果奉迎再拜班首上香奠酒又再拜送至郊外再拜乃退至防宁府官属备香舆奉迎如上仪乗马从至庙门外下马分左右导引使副率太祝四员捧御容入庙于中门外东壁幄次内奉置定再拜讫退择日奉安如仪
　　【臣】等谨案礼志以上奉安仪乃世宗大定五年安置太祖御容于防宁府时所定也至十六年四月又有奉安世祖御容于衍庆宫仪具如左
　　前一日皇帝斋于内殿皇太子斋于本宫亲王斋于本府百官斋于其第太庙令率其属于衍庆宫内外扫除设亲王百官拜位于殿庭又设皇太子拜褥于亲王百官位前宣徽院率其属于圣武门外之东设西向御幄灵星门东设皇太子幄次其日有司列仗卫于应天门俟奉安御容讫有司于殿上并神御前设北向拜褥位安置香炉香案并香酒器物等皇太子比至车驾进发以前公服乗马本宫官属导从至衍庆宫门西下马步入幄次亲王百官于衍庆宫门外西向立班俟车驾将至典赞仪引皇太子出幄次于亲王百官班前奉迎导驾官五品六品七品职官内差四十员于应天门外道南立班以俟皇帝服鞾袍乗辇从官繖扇侍衞如常仪敕防用大安辇仪仗一千人出应天门閤门通谒导驾官再拜讫閤门敕导驾官上马分左右前导至庙门外西偏下马车驾至衍庆宫门外稍西降辇左右宣徽使前导皇帝步入御幄帘降閤门先引亲王宰执四品以上执事官由东西偏门入至殿庭分东西班相向立典赞仪引皇太子入立于褥位之西东向进香进酒等执事官并升阶于殿上分东西向以次立宣徽使跪奏请皇帝行朝谒之礼帘卷皇帝出幄宣徽使前导至殿上褥位北向立典赞仪引皇太子就褥位閤门引亲王宰执四品以上执事官回班并北向立令中间歇空不碍奏乐五品以下圣武门外八品以下宫门外陪拜二宣徽使奏请皇帝再拜教坊乐作皇太子以下羣官皆再拜请皇帝诣神御前褥位北向立又请皇帝再拜皇太子以下羣官皆再拜请皇帝跪三上香三奠酒俛伏兴又请皇帝再拜皇太子以下羣臣皆再拜讫皇帝复位又请皇帝再拜皇太子以下羣官皆再拜宣徽使奏礼毕以上拟八拜宣徽院奏过依旧例十二拜典赞仪引皇太子复立于褥位之西东向閤门引亲王宰执以下羣官东西相向立先引五品以下官出宣徽使前导皇帝还御幄帘降典赞仪引皇太子閤门分引殿庭官以次出宣徽使跪奏请皇帝还宫卷帘步出庙门外升辇还宫如来仪
　　神御殿奉安仪
　　前一日清斋亲王于本府百官于其第行礼官执事人等习仪就祠所清斋其日质明礼官率太庙署官等诣崇圣阁奉世祖御容每匣用内侍二人太祀一员礼官署官前导置于衍庆宫圣武殿神座礼直官引亲王宰执百官公服于殿庭班立七品以下班于殿门之外赞者曰拜在位官皆再拜礼直官引班首罍洗盥手讫升殿诣神座前跪上香讫少退再拜礼直官引班首降殿复位赞者曰拜在位官皆再拜讫礼官导世祖御容升腰舆仪衞依次序导从至广徳殿百官从后至庭下班位立礼官率太庙署官就腰舆内捧御容于殿上正面奉安讫百官于阶下六品以下官于殿门外立班赞者曰再拜在位官皆再拜礼直官引班首诣盥洗盥手讫升殿执事官等从升诣御容前跪上香奠酒教坊乐作少退再拜讫乐止礼直官引班首降殿复位赞者曰拜在位官皆再拜讫礼官率太庙署官诣崇圣阁太祝内侍捧太宗御容礼官导太宗御容于圣武殿行礼毕以次奉安于丕承殿行礼并如上仪次睿宗御容奉安于天庆殿礼亦如之俟奉安礼毕百官退
　　【臣】等谨案礼志以上奉安仪大定十七年行于衍庆宫圣武殿之东西新设
　　元世祖中统二年九月奉迁祖宗神主于圣安寺　四年三月初建太庙十一月享于太庙
　　【臣】等谨案元史祭祀志中统元年七月设神位于中书省用登歌乐遣笔且齐致祭十二月初命制太庙祭器法服二年九月徙中书省署奉神主于圣安寺藏于瑞像殿三年十二月即中书省备三献官大礼使司徒摄祀事礼毕神主复藏瑞像殿四年三月诏建太庙于燕京十一月仍寓祀事于中书以亲王哈坦塔齐尔摄事盖其时仪制初创如此
　　至元元年十月奉安祖宗神主于太庙　三年十月太庙成
