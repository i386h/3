<!-- { "loadSidebar": true } -->
　　太祖实録曰洪武十年建观心亭于宫城上时致仕翰林学士承防宋濓来朝帝语之曰人心易放操存为难朕日酬庶务防敢自暇况有事于天地宗庙社稷尤用只惕是以作为此亭名曰观心致斋之日端居其中吾身在是吾心即在是却虑凝神精一不二庶几无悔卿为朕记之示来裔【臣】等谨按明祖既建斋宫于郊坛复作观心亭于宫城上盖先期致斋则居亭中祭前一日乃宿斋宫耳观帝语宋濂语只敬祀事之意于此可见
　　十一月祀上帝于圜丘以仁祖配
　　初南北郊之祀羣臣屡请举配典帝谦让未许且曰俟平庆阳议之是年八月庆阳平至是以冬至将行郊祀礼羣臣复固请乃许之礼部因言先时郊祀以未举配天之礼故礼成复诣太庙恭谢今既议举配典庙谢之礼宜不行惟先祭三日诣太庙以配享告从之至期先三日诣仁祖庙告以今月十四日冬至防祀昊天上帝于圜丘谨请皇考作主以配祀日奉仁祖配位设正坛第一成之东西向陈设同昊天上帝惟不用玉
　　三年二月命郊祀日陈戸口钱谷籍于坛下
　　太常少卿陈昧言按周礼天府孟冬祀司民司禄而献民数谷数则受而藏之葢民食皆命于天故民数有拜受之礼今圜丘郊祀冝以户口钱粮之籍陈于台下礼毕藏之内府以见拜受民数谷数于天之义亦圣朝一代之制也従之
　　四年正月建郊坛于中都
　　先是三年改临濠府为中立府定为中都筑新城门十有二立圜丘于洪武门外立方丘于左甲第门外
　　六年十一月冬至卜郊
　　时帝不豫乃改郊祀于闰十一月十五日
　　十年十一月始合祀天地于奉天殿
　　是年秋帝感斋居隂雨览京房灾异之説谓分祭天地情有未安命作大祀殿于南郊及冬至以殿工未成乃合祀于奉天殿亲制祝文以人君事天地犹父母不宜异处遂定每嵗合祀于孟春为永制
　　十一年十月大祀殿成
　　即圜丘旧址建大祀殿十二楹中四楹饰以金余施五采正中作石台设上帝皇地只神座于其上每嵗正月中旬择日合祭帝具冕服行礼奉仁祖配享殿中殿前为东西庑三十二楹正南为大祀门六楹接以步廊与殿庑通殿后为库六楹以贮神御之物曰天库皆覆以黄琉璃瓦设厨库于殿东稍北宰牲亭井于厨东又稍北皆以步廊通殿两庑后缭以周墙正南为石门三洞以达大祀门为内坛外周垣九里三十步石门三洞南为甬道三中神道左御道右王道道两傍稍低为従官之道斋宫在外垣内西南东向其后大祀殿复易以青琉璃瓦云
　　明年又建神乐观于郊坛之西以处乐舞生观有太和殿祭则先期演乐于此帝亲为文勒石焉
　　十二年正月大祀天地于南郊
　　正殿三坛昊天上帝皇地只坛俱南向仁祖配位坛西向丹陛东为坛曰大明西向西曰夜明东向两庑坛各六星辰坛分设于东西星辰之次东则太嵗次五岳次四海西则风云雷雨次五镇次四渎天下山川神只坛二分设于海渎之次各坛陈设仍旧仪惟仁祖配位用苍璧前期皇帝致斋五日至期奠玉帛进爼三献俱先上帝次地只次仁祖命魏国公徐达等分献従坛礼毕还御奉天殿百官行庆成礼是祭也自斋誓百官至将祭之夕天宇澄霁升坛星纬昭焕祥飇庆云光彩爚煜帝心甚悦勅中书省臣胡惟庸等曰有国者必以祀事为先其礼起于古先圣王周旋上下进退奠献莫不有仪然仪必贵乎诚而人心叵测至诚者少不诚者多若文太过使礼烦人倦而厌弗享非礼也朕周旋祀事十有一年见其仪太繁乃以义起更其仪式合祀天地上下胥悦若有肹蠁答于朕心尚其夙夜无怠以答神明之休祐复亲作大祀文并歌九章以纪之
　　大祀文畧曰天性自然而常者三纲五常也圣人度人情而措彞伦不逆其性务従于善每闻昔君钦若昊天莫敢有怠朕即位以来祀天飨地奉宗庙社稷当斋期必有风雨临祭乃敛每以为忧京房有言郊祀鬼神必天道雍和神乃答若有飘风骤雨是为未善于是命三公度土工部役梓人于南郊创大祀殿合享朕度古人南郊祭天以阳生之月北郊祭地以隂生之月独以义起不知至阳祭之至隂之月至隂祭之至阳之月于理可疑且扫地而祭其来甚逺尚质不华令天地之享与人大异将人之飨亦执古不变乎古则污尊抔饮茹毛饮血巢居穴处今可行乎殆必不然因定嵗祭天地于首春三阳交泰之时合祀天地前期致斋五日内二日以告仁祖三日正斋风和日暖及夜升坛山川草木不揺江海不波太隂中天神恍临降故合祀宜也
　　邱濬大学衍义补曰祀典载于经者莫先舜典舜受命之初类于上帝不言后土者言天则地在其中分祀天地之説始见于周礼然六经言天必与地俱孔子言郊多与社并天与地并祭犹父与母同牢也岂得谓渎乎夫类于上帝经有明言舍周而従虞又何不可哉圣祖初得天下南北郊分祀行之数年风雨不时天多变异乃防自宸复为合祭之礼而以正月行事凡所谓六宗山川羣神皆各为坛以従祀葢复有虞之典于四千余载之后行之百年神只响答休征屡应其克享天地之心而徧致明灵之格者非一日矣
　　二十一年三月増修南郊坛位并更定礼仪
　　于大祀殿丹墀内叠石为台四东西相向以为日月星辰四坛又于内壝之外亦东西相向叠石为台凡二十各髙三尺有奇周以石栏陟降为磴道台之上琢石为山形凿龛以置神位以为岳镇海渎风云雷雨山川太嵗天下诸神及厯代帝王之坛坛后树以松栢外壝东南凿池凡二十区冬月藏冰以供夏秋祭祀之用其厯代帝王及太嵗风云雷雨岳镇海渎山川月将城隍诸神并停春祭每嵗八月中旬择日祭之其朝日夕月禜星之祭悉罢仍命礼部更定礼仪着为常式
　　二十六年定制誓戒仪
　　凢大祀前三日百官诣阙如大朝仪制官宣制云某年月日祀于某所尔文武百官自某日为始致斋三日当敬慎之制讫四拜各退先是三年翰林学士朱升等奉勅撰斋戒文曰戒者禁止其外斋者整齐其内沐浴更衣出宿外舍不饮酒不茹荤不问疾不吊丧不聴乐不理刑名此则戒也専一其心严畏谨慎不思他事茍有所思即思所祭之神如在其上如在其左右精白一诚无须防间此则斋也大祀七日前四日戒后三日斋中祀五日既进览帝曰凡祭祀天地社稷宗庙山川等神为天下祈福宜下令百官斋戒若自有所祷不闗民事者不下令又曰致斋以七日五日为期太久人心易怠止临祭斋戒三日务致精専着为令又定大祀前七日陪祀官诣中书省受誓戒曰皇帝有事于某所百官其聴誓戒各扬其职不共其事国有常刑三年命礼部铸铜人一髙尺有五寸手执牙简大祀则书斋戒三日中祀则书致斋三日太常司进寘于斋所四年复定亲祭郊庙斋五日社稷羣祀斋三日降香斋一日郊祀先祭六日百官沐浴宿官署翌日昧爽朝服诣奉天殿丹墀受誓戒毕丞相暨太常官诣城隍发咨以祀期遍告百神复诣各祠庙坛所行香三日次日帝告庙请配享礼毕仍还斋宫五年命诸司各置木牌刻文其上曰国有常宪神有鉴焉祭祀则设之六年复定凡祭天地正祭前五日午后沐浴更衣处外室次日早百官于奉天门观誓戒牌次日告庙退处斋宫致斋三日享宗庙正祭前四日午后沐浴更衣处外室次日为始致斋三日祭社稷日月星辰太嵗风云雷雨岳镇海渎山川等神致斋二日如前仪凡制降香遣官代祀先一日沐浴更衣处外室次日遣官七年定制凡大祀前期四日太常卿至天下神只坛奠告中书丞相诣京师城隍庙发咨次日皇帝告庙请配享二十一年定制斋戒前二日太常司官宿于本司次日奏请致斋又次日进铜人制谕文武百官斋戒是日礼部太常司官檄城隍神徧谓天下当祀神只仍于各庙焚香三日是年复定制誓戒仪厯朝咸遵之
　　初大祀乐章为儒臣所撰帝以其过于文缛特亲制乐章八年始用于郊坛又以凡亲祀还宫宜用乐舞前导命儒臣撰乐章以致敬慎监戒之意于是翰林上所撰神祥神贶酣酒色荒禽荒诸曲凡三十九章曰回銮乐歌其辞皆存规戒舞分三队队皆八人礼部图其制以上命乐工肄习之
　　祭服亲祀郊庙日月服衮冕祭星辰社稷太嵗风云雷雨岳镇海渎山川先农皆皮弁服羣臣陪祭各服本品梁冠祭服省牲大祀皮弁服中祀常服凡祀执大圭郊庙罢奠镇圭八年定登坛脱舄之礼郊祀庙享前期一日有司以席借地设御幕于坛东南门外及设执事官脱履之次于坛门外西阶侧祭日入幕次脱舄升坛其升坛执事导驾赞礼读祝并分献陪祀官皆脱舄于外以次升坛供事协律郎乐舞生依前跣袜就位毕降坛纳舄从之【嘉靖十七年享庙皇后助祭遂罢脱舄礼后不复行】
　　【臣】等谨按明太祖初定天下他务未遑首崇礼乐诏儒臣修礼书在位三十余年毎遇祭祀斋戒省牲必诚必敬其祖训有曰凡祀天地祭社稷享宗庙精诚则感格怠慢则祸生故祭祀之时皆当极其精诚不可少有怠慢其风云雷雨师山川等神亦必敬慎自祭勿遣官代祀以垂训子孙虽南郊合祀覆屋于坛以孟春行礼有乖古义然亦必审度十余年而后改制以行其心之所安不可谓非精防之至也若夫厘正祀典凡天王太乙六天五帝之类皆为革除而诸神封号悉改従本称一洗矫诬陋习其度越汉唐宋诸君逺矣
　　惠帝建文元年正月大祀天地于南郊奉太祖配帝始郊见上帝如嵗时之礼嵗前十二月躬省牲于南郊是月戊寅御奉天殿誓戒百官是夕宿于文华殿斋宫己夘出舍皇邸尚膳进素食庚辰子夜合祀天地配以太祖罢仁宗配位
　　成祖永乐十八年十二月北京郊坛成
　　建于正阳门南之左缭以周垣周九里三十步规制礼仪悉如南京惟増祀天夀山于北岳坛十九年正月甲子命皇太子诣坛奉安昊天上帝后土皇地只神主甲戌大祀礼成
　　【臣】等谨按成祖屡幸北平遇郊祀先期自行在遣官赍书谕太子令代祭畧曰永乐某年正月某日大祀天地于南郊命尔行礼其洁精致斋恪恭乃事礼毕太子亦遣官复命率以为常至是建都北平始罢南京郊祀国有大事则遣官告祭云
　　仁宗洪熙元年正月大祀天地于南郊奉太祖太宗配勅曰太祖受命上天肇兴皇业太宗中兴宗社再奠寰区圣徳神功咸配天地易曰殷荐上帝以配祖考朕崇敬祖考永惟一心今年正月十五日大祀天地神祗奉皇祖皇考配神仍着典章垂范万世
　　宣宗宣徳八年正月诣斋宫罢早朝
　　故事先一日诣郊坛皆朝百官后乃行帝谕礼官明旦早行不视朝既至南郊躬诣神厨徧阅诸祭品至暮旗手卫请放烟火不许谓侍臣曰朕早来不视朝之故葢一心对越无暇他及今又暇观烟火乎
　　武宗正徳十年正月有事南郊逮暮成礼
　　是夜漏下二鼓帝始还宫十二年将郊先期降谕郊事毕幸南海子观猎诸臣咸上疏谏不聴至日祀礼甫毕遂幸南海子縦猎夜半始入御奉天殿行庆成礼
　　十四年正月卜郊
　　先是太常寺奏定正月十二日郊祀帝幸太原未回请改卜日内批改次日既而又命改卜礼科给事中邢寰等疏言祖宗以来郊祀必于正月上旬所以重一嵗之首务而昭莫大之敬也今改而又改日复一日疑且未定不惟隳祖宗相循之制且非只畏天地之道伏望皇上如期回銮以成大礼御史牛天麟等亦以为言俱不报二月始祀天地于南郊祀毕幸海子大猎十五年以征宸濠如南京十二月还京师始郊初献疾作不克成礼而罢
　　世宗嘉靖六年正月大祀礼成罢庆成宴
