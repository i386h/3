<!-- { "loadSidebar": true } -->
　　周洪谟复请正封号增器数疏曰臣近言孔子封号冕服笾豆佾舞等事礼部尚书邹干等议称洪武年间新创南京太学止用神主不设塑像今国子监有塑像者不过因前元之旧亦非圣朝之制臣以为不然自古帝王之有天下莫不因所当因革所当革太祖正祀典百神封号凡前代所封者尽行革去惟孔子封号仍存其旧天下郡县元时三皇庙像以民间不可防渎亦皆革去惟孔子塑像除南京太学用神主外天下府州县元时塑像悉存其旧所因所革皆以定一代之规垂万世之法岂可谓所革者为圣朝之制而所因者非圣朝之制乎又谓諡号器数之加否不足为孔子重轻所贵乎孔子之道者在身体力行乃为尊崇之实臣以为孔子之道不外乎礼乐今欲体孔子之道亦莫先乎礼乐若不能备其礼乐则无以将其诚敬报本之义既疎体道之功安在今查得唐开元中始封孔子为文宣王被以衮冕乐用宫县当时衮冕之名通乎上下天子之衮冕十二旒十二章一品之衮冕九旒九章宫县者天子之乐也乐既用天子之宫县服必用天子之衮冕是唐之奉孔子者已用天子之礼乐矣今冕服既用天子之礼而佾舞则用诸侯之乐以礼论乐则乐不备以乐论礼则礼为僭礼既不明乐又不称孔子在天之灵必所不享夫礼乐之因于前元者既已缺畧则法制之明于圣朝者当为厘正若复因循不果后世君子必见非笑乞勅内阁大臣并六部三法司六科十三道等官详议首则正其封号合无表明孔子周人当用周制其所封乃当时天王之王非后世国王之王故从前以来皆用天子冕服封号既正则冕服与封号相称而礼不为僭矣次则增其器数合无将十笾十豆增为十二笾十二豆六佾之舞为八佾器数既加则舞佾与冕旒相称而乐不为缺矣
　　【臣】等谨按洪谟之奏礼部驳疏甚正至孔子諡号成化三年五月兵部侍郎商辂尝请冠以徳配天地四字部议不从洪谟所拟尤为后世神号套语故次疏中不复言之矣
　　孝宗治元年八月少詹事程敏政上考正孔庙祀典议
　　时给事中张九功请罢荀况扬雄马融王弼等从祀而进故礼部侍郎薛瑄敏政因上议极言马融等宜罢且多所厘正并为礼部尚书周洪谟所却而止至武宗正徳元年七月兵部郎中何孟春请崇先圣以帝号而补县亶公孙尼子列从祀疏下礼部亦格不行
　　程敏政考正祀典疏曰迩者言官欲黜文庙从祀诸贤之有罪者诏礼部集议臣愚亦在预议之例疑其所言尚有未尽而议者相持惮于改作臣考之于书揆之于心不敢妄为异同谨画一条陈上凟圣览伏乞采而行之一唐贞观二十一年始以左邱明等二十二人从祀孔子庙庭葢当是时圣学不明议者无识拘于注疏谓释奠先师如诗有毛公礼有高堂生书有伏生之类遂以专门训诂之学为得圣道之传而并及马融等臣考歴代正史马融初应邓隲之召为秘书歴官南郡太守以贪浊免官髠徙朔方自刺不殊又不拘儒者之节前授生徒后列女乐为梁冀草奏杀忠臣李固作西第颂以美冀为正直所羞刘向初以献赋进喜诵神仙方术尝上言黄金可成铸作不验下吏当死其兄阳城侯救之获免所着洪范五行传最为舛驳使箕子经世之征言流为隂阳术家之小技贾逵以献颂为郎不修小节专以附会图谶以至贵显王弼与何晏倡为清谈所注易传祖老庄而范甯追究晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语戴圣为九江太守治行多不法惧何武劾之而自免后为博士毁武于朝及子賔客为盗繋狱而武平心决之得不死则又造谢不慙王肃在魏以女适司马昭当是时昭簒魏之势已成肃为世臣封兰陵侯官至中领军乃坐观成败及毋邱俭文钦起兵讨贼肃又为司马师画防以济其恶若好人佞已乃其过之小者杜预所着亦止有左氏经传集解而守襄阳则数餽遗洛中要人伐吴之际又因斫瘿之讥尽杀江陵之人凡此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其遗经若左邱明公羊高谷梁赤之于春秋伏胜孔安国之于书毛苌之于诗高堂生之于仪礼后仓之于礼记杜子春之于周礼可以当之葢秦火之后惟易以卜筮仅存而余经非此九人则几乎熄矣此其功之不可泯者以之从祀可也若融等不过训诂此九人所传者耳况其书行于唐故唐得以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉至于郑众卢植郑康成服防范甯五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人褫爵罢祀郑众卢植郑康成服防范甯五人各祀于其乡后仓在汉初説礼数万言号后氏曲台记戴圣等皆受其业葢今礼记之书非后氏则不复传于后矣乞加封爵与左邱明等一体从祀则伪儒免欺世之名贤者受专门之祀而情文两得矣一孔子弟子见于家语自顔回而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多蘧瑗林放申枨三人先儒谓后人以所见增益殆未可据臣考宋邢昺论语注疏申枨孔子弟子在家语作申续史记作申党其实一人也今庙庭从祀申枨封文登侯在东庑申党封淄川侯在西庑重复无稽公伯寮愬子路以沮孔子乃圣门之蟊螣蘧瑗孔子称为夫子决非及门之士林放虽尝问礼然家语史记邢昺注疏朱子集注俱不载诸弟子之例秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于衞祀放于鲁或附祭于本处乡贤祠仍其旧爵以见优崇贤者之意亦庶乎名实相符而不舛于礼也洪武二十九年行人司司副杨砥建议请黜扬雄进董仲舒太祖高皇帝嘉其言而行之然荀况扬雄实相伯仲而况以性为恶以礼为伪以子思孟子为乱天下以子张子夏子游为贱儒故程子有荀卿过多扬雄过少之説今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒以为僣经而不得比于董韩然程子曰王通隠徳君子也论其粹处殆非荀所及若续经之类皆非其作朱子曰文中子论治体处高似仲舒而本领不及爽似仲舒而纯不及又曰韩子原道诸篇若非通所及者然终不免文士之习利达之求若览古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则通固豪杰之士也今董韩并列从祀而通不预疑为阙典臣又按宋儒自周子以下九人同列从祀而尚有可议者一人安定胡瑗是也瑗之言行先儒以为少著述而不得比于濂洛然程子看详学制曰宜建尊贤堂以延天下道徳之士如胡瑗张载邵雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者而不得与张邵并侑于宣圣之庙其为阙典或又甚矣又顔子曾子子思配享在庙而其父顔无繇曾防孔鲤列坐庑下于义未安请令各处庙学如乡贤祠之制别立一祠中祀啓圣王叔梁纥而以无繇防鲤及孟子父邾国公孟孙氏配享程子父永年伯程珦朱子父献靖公朱松从祀则重道之典明伦之义两得之矣
　　黄佐南雍志曰后仓言行无可考者王通僭经宋儒所不取若孟春所谓公孙尼子者作乐记缁衣吐辞为经宜列从祀敏政乃不之及何耶
　　【臣】等谨按顔曾父不宜列庑下其説已见宋洪迈容斋随笔中【详具马端临考】至明则宋濂而后解缙倡阙里别建啓圣祠以四子父配享之议而裴侃谢铎等踵而言之至令各处庙学皆立祠祀啓圣进程朱父以从祀则自敏政始至嘉靖九年更正祀典全用其议故疏语备録焉
　　八年七月封宋儒杨时将乐伯从祀孔子庙庭
　　先是宪宗成化元年九月萧山县民有请以时从祀孔子庙者礼部议谓宜于时故郡令有司建立祠宇春秋致祭乃命延平府立时祠以罗从彦李侗配享至是南京祭酒谢铎国子监博士杨廷用复先后以为请从之
　　十二年十二月阙里孔庙燬勅有司重建
　　阙里孔庙自太祖洪武七年修建后成祖永乐十五年八月宪宗成化二年二月屡勅修葺皆御制文纪之至是燬乃命重建至十七年闰四月庙成遣大学士李东阳祭告并立御制碑文翰林院检讨刘端言今阙里文庙告成文物一新惟夫子加封之典尚因袭故元之旧未能改正所谓大成者孟子取譬之词而所谓文宣者又齐乱主高洋之諡皆不可以拟夫子盛徳之形容宜节去大成文宣四字别定为尊荣美諡因此祭告而并新之命下其奏于所司
　　武宗正德元年四月授故衍圣公孔泰子闻诗翰林院五经博士
　　初泰以兄绪罪废权袭封及卒爵归绪子闻韶而闻诗充三氏学生至是闻韶言文臣例有廕録泰歴爵三十余年身没之后子孙不霑一命乞録闻诗以荣其终身下吏部议无例但泰勤劳已久授其子一衔亦足以昭圣明推恩先圣从厚之意从之故有是命
　　六月授衢州圣裔孔彦绳世袭翰林院五经博士主衢州庙祀
　　自元世祖时衍圣公孔洙让其爵于曲阜宗弟治自是曲阜之后世袭为公而嫡派之在衢者遂无禄孝宗治十八年衢州府知府沈杰求得洙六世孙彦绳请授以官俾主衢之庙祀且言其先世所赐祭田在西安者宜减其税以供祭祀修葺之费礼部以闻帝可之至是有是授并减祭田税彦绳卒十四年子承美袭承美卒世宗嘉靖二十六年子章袭章卒神宗万厯五年子闻音袭闻音卒四十三年子贞运袭时以在曲阜者为北宗在西安者为南宗云
　　二年七月命山东修理曾子庙
　　从巡按御史金洪请也
　　十一月授衍圣公孔闻韶弟闻礼世袭翰林院五经博士奉子思庙祀事
　　闻韶奏子思庙在邹县南去鲁五十余里主祀缺人请择族中之贤者授以博士世职俾主其祀且以闻礼名上从之
　　十六年诏建孔氏家庙之在衢州者官给钱董其役世宗嘉靖九年十月始祀先圣先师于文华殿东室文华殿东室旧有释氏像帝以其不经撤之乃奉皇师伏羲氏神农氏轩辕氏帝师陶唐氏有虞氏王师夏禹王商汤王周文王武王九圣南向左先圣周公右先师孔子东西向帝亲为祭文行奉安神位礼礼毕令辅臣张璁及讲官徐缙等入拜仍定每嵗春秋开讲前期躬亲释奠之制十六年移祀于永明殿后行礼如初其后常遣官代祭穆宗隆庆初仍于文华殿东室行礼
　　十一月更正孔庙祀典
