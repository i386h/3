<!-- { "loadSidebar": true } -->
　　光启卒后魏文魁上言官推交食节气皆非是于是命文魁入京测验是时言厯者四家大统回回外别立西洋为西局文魁为东局言人人殊纷若聚讼天经乃缮进书并星屏皆故相光启督率西人所造也天经预推五星凌犯防合行度又推水星退行顺行两经宿其度分晷刻已而皆验于是文魁説诎天经又进书三十二卷并日晷星晷窥筩诸仪器八年四月又上乙亥丙子七政行度又叅订厯法条议二十六则七政之议七垣星之议四太阳之议四太隂之议四交食之议四五纬之议三九年正月十五日辛酉晓望月食天经及大统回回东局各预推亏圆食甚分秒时刻惟天经所推独合十年正月辛丑朔日食天经等预推京师见食一分一十秒大统推食一分六十三秒回回推食三分七十秒东局所推止游气侵光三十余秒而食时推验惟天经为宻十一年进天经光禄卿仍管局务十四年十二月天经言大统置闰但论月无中气新法尤视合朔后先今所进十五年新厯其十月十二月中气适交次月合朔时刻之前所以月虽无中气而实非闰月葢气在朔前则此气尚属前月之晦也至十六年第二月止有惊蛰一节而春分中气交第三月合朔之后则第二月为闰正月第三月为二月无疑时新法书器俱完屡测交食凌犯俱宻合但魏文魁多方阻挠内官实左右之以故帝不能决然帝已深知西法之宻至十六年三月乙丑朔日食测又独验八月诏西法果宻即改大统厯法通行天下未几国变竟未施行【臣】等谨按以上古法因革各据五朝史志标为纲目大抵以元书为最善葢其时史官郭守敬所创简仪仰仪及诸仪表悉诣精妙前所纪用二线推测及二十七测验所皆守敬所为自是八十年间遵而用之至明大统书出犹仍其法第行之既乆测候不能无差亦自然之理也明史志曰后世法胜于古屡改益宻唐志谓天为动物乆则差忒不得不屡变其法以求之其説似矣而不然也天行至徤确然有常本无古今之异其嵗差盈缩迟疾诸行古无而今有者因其数甚防积乆始着古人不觉而后人知之非天行之忒也使天果乆动而差忒则必参差凌替而无典要安从修改而使之益宻哉此论甚笃大统志成化后交食往往不应由是西法寖显史称其发防阐幽运算制器前此未有然终明之世迄未施用此以知法无乆而不变而良法亦有待而后兴非偶然矣
　　钦定续文献通考卷二百十
　　钦定四库全书
　　钦定续文献通考卷二百十一
　　象纬考
　　两仪
　　明史天文志曰楚词言圜则九重孰营度之浑天家言天包地如卵裹黄则天有九重地为浑圆古人已言之矣西洋之说不背于古而有验于天其言九重天也曰最上为宗动天无星辰每日带各重天自东而西左旋一周次列宿天次填星天次嵗星天次荧惑天次太阳天次金星天次水星天最下太隂天自恒星天以下八重天皆随宗动天左旋然各天皆有右旋之度自西而东与蚁行磨上之喻相符其右旋之度虽与古有増减然无大异惟恒星之行即古歳差之度古谓恒星千古不移而黄道之节气每歳西退彼则谓黄道终古不动而恒星每歳东行由今考之恒星实有动移其说不谬至于分周天为三百六十度命日为九十六刻使每时得八刻无竒零以之布算制器甚便也其言地圆也曰地居天中其体浑圆与天度相应中国当赤道之北故北极常现南极常隠南行二百五十里则北极低一度北行二百五十里则北极髙一度东西亦然【亦二百五十里差一度也】以周天度计之知地之全周为九万里也以周径宻率求之得地之全径为二万八千六百四十七里又九分里之八也又以南北纬度定天下之纵凡北极出地之度同则四时寒暑靡不同若南极出地之度与北极出地之度同则其昼夜永短靡不同惟时令相反此之春彼为秋此之夏彼为冬耳以东西经度定天下之衡两地经度相去三十度则时刻差一辰若相距一百八十度则昼夜相反焉
　　【臣】等谨按马端临象纬考先恒星后七曜不及两仪夫日月五星皆丽乎天交食凌犯之视差皆因乎地则两仪固象纬之所从出也故从明天文志録于首其曰宗动天带各重天左旋每日一周自东而西者乃以赤极为枢【宗动天循赤道左旋以南北极为枢因黄道亦各有南北极故别名曰赤极亦曰赤道极】距赤极九十度而横络天中者赤道也其曰恒星以下八重天各有右旋之度自西而东者乃以黄极为枢【恒星以下八重天循黄道右旋不以宗动天之南北极为枢而亦自有其南北极故名黄极亦曰黄道极】距黄极九十度而为太阳所由行月五星皆出入于此者黄道也其曰恒星之行即古歳差之度者古法皆谓恒星不动而黄道西移西法则谓黄道不动而恒星东行盖黄道与赤道斜交惟冬夏至二线黄赤同经春秋分二防黄赤同纬其余经纬错综在在皆不等假使恒星不动而黄道西移则恒星之黄道经纬度宜每歳不同而赤道经纬度宜终古不变今测恒星之黄道经度歳差有常而纬度不变赤道经度则岁差各异而纬度尤殊自夏至至冬至半周天黄道自北而南者赤纬亦渐差而南自冬至至夏至半周天黄道自南而北者赤纬亦渐差而北观之唐志所测各宿去极度数自至斗十四宿【夏至至冬至十四宿】率比旧多【唐测鬼宿与旧同余宿皆比旧多是亦渐差而南】自牛至井十四宿【冬至至夏至十四宿】率比旧少【唐测危宿与旧同女宿比旧多一度余宿皆比旧少是亦渐差而北】今之所测适与符合以是知恒星果随黄道东行而非黄道之西移也至于地圆之说南行二百五十里而北极低一度北行二百五十里而北极髙一度者乃以古八寸之尺而言若以今十寸之尺而论则二百里而差一度地全周三百六十度为七万二千里全径为二万二千九百一十八里又十分里之三半径为一万一千四百五十九里又二十分里之三以圆三径一约略计之则地之全径为二万四千里半径为一万二千里也又曰东西亦二百五十里而差一度者乃以赤道下地之大径而言若赤道南北则其度渐狭至南北极之下则三百六十度止一转丸而已若夫天度则不可以里数论盖凡圜皆三百六十度在地靣一度为二百里在天则距地愈逺而其度愈濶月天最卑距地最近者为地半径五十倍有余则一度已为一万余里马端临考引帝王世纪一度二千九百三十二里周天一百七万九百一十三里其亦不足据矣
　　七政
　　明史天文志曰日月五星各有一重天其天皆不与地同心故其距地有髙卑之不同其最髙最卑之数皆以地半径凖之太阳最髙距地为地半径者一千一百八十二最卑一千一百零二太隂最髙五十八最卑五十二填星最髙一万二千九百三十二最卑九千一百七十五歳星最髙六千一百九十最卑五千九百一十九荧惑最髙二千九百九十八最卑二百二十二太白最髙一千九百八十五最卑三百辰星最髙一千六百五十九最卑六百二十五若欲得七政去地之里数则以地半径一万四千三百二十四里通之又谓填星形如两侧有两小星如耳嵗星四周有四小星绕行甚疾太白光有盈缺如月之望用窥逺镜视之皆可悉睹也【臣】等谨按七曜之行度占验马端临考已详之矣古今所同兹不复述至各天髙卑距地之逺近创
　　自西法新书而实为九重之确据日月之大小闇虚之濶狭皆可按数而稽其説一为不同心天一为小轮法虽殊而理则一也【具详新法】马端临考载张衡灵宪曰日月径当天周七百三十六分之一地广二百四十二分之一今以日月距地推之日径为地径百分之五百零七月径为地径百分之二
　　十七然日距地逺月距地近故视之皆为半度则所谓日月径当天周七百三十余分之一者近是而谓地度二百余分之一者为非又载沈括笔谈
　　曰或问予以日月之形如丸耶如扇也若如丸则其相遇岂不相碍乎予对曰日月之形如丸日月气也有形而无质故相值而无碍今以日月距地
　　考之月距地为地半径五十余倍日距地为地半径一千一百余倍则月在日下尚有地半径一千余倍故日食视之相值而不相碍耳若曰日月气也故无碍假使日月同髙则虽气亦岂即无碍乎是不可不熟思也
　　恒星【天汉附】
