<!-- { "loadSidebar": true } -->
　　太平汉属交阯号丽江唐为羁縻州邕州宋平岭南于左右二江溪峒立五寨其一曰太平与古万迁隆永平横山四寨各领州县峒属邕州建武军节度元仍为五寨后废乃置太平路于丽江
　　明太祖洪武二年改太平路为府
　　先是帝以左江太平土官黄英衍等遣使赍印诣平章杨璟降旋遣中书照磨兰以权赍诏往谕左右两江溪峒官民曰睠兹两江地邉南徼风俗质朴自唐宋以来黄岑二氏代居其间世乱则保境土世治则修职贡良由其审时知几故能若此顷者命将南征八闽克靖两广平定尔等不烦师旅奉印来归向慕之诚良足嘉尚其益懋厥职以安居民以权至广西卫镇抚彭宗等以兵防送将抵两江适来宾洞蛮寇掠杨家寨居民以权谓奉诏逺来见贼不撃何以庇民乃督宗等击之贼败走遂安辑其地两江皆慑服焉至是乃改为太平府
　　宣宗宣徳元年崇善土知县赵暹作乱官军平之暹谋广地界遂招纳亡叛攻左州执故土官夺其印杀其母大肆掳掠占据村洞四十余所造火器建旗帜僣称王署伪官流刼州县帝命总兵官顾兴祖防广西三司勦捕暹扼寨拒守进围之绐出所夺各州印抚谕脇从官民使复职业暹计穷从间道遁伏兵邀击及其党皆就禽
　　【臣】等谨按明史土司传太平领州县以十数大约元属太平路明初皆以世职授归附之土官而设流官佐之太平州旧名瓠阳为西原农峒地唐为波州宋太平寨元土官为李以忠镇逺州旧名古陇宋置邕州元土官为赵胜昌茗盈州宋置亦邕州元土官为李鐡钉安平州旧名安山亦西原农洞地唐置波州宋析为安平州元土官为李郭佑思同州旧名永宁为西原地唐置邕州宋太平寨元土官为黄克嗣养利州元土官为赵日泰万承州旧名万阳唐置万承万形二州宋省万形太平寨元土官为许郭安全茗州旧名连冈为西原地宋置邕州元土官为李添庆结安州旧名营周亦西原农峒地宋置结安峒太平寨元土官为张仕荣龙英州旧名英山宋为峒元改州土官为李世贤结伦州旧名邦兠亦西原农峒地宋置安峒太平寨元改州峒长为冯万杰都结州元土官农姓上下冻州旧名冻江宋置冻州元分上下冻二州寻合为一土官为赵贴从思城州亦西原农峒地唐置州宋分为上下思城二州太平寨元至元间并为一土官为赵雄杰永康州宋置县迁隆寨元土官杨姓左州旧名左阳唐置邕州宋古万寨元土官为黄胜爵罗阳县旧名福利陀陵县旧名骆陀皆宋置元土官为黄宣黄富俱于洪武初归附者也
　　思明
　　元世祖至元二十四年置思明路
　　思明唐置州邕州都督府宋邕州永平寨至是改为路
　　【臣】等谨按元史世祖纪改思明等四州并为路系二十三年十一月事
　　明太祖洪武初改思明路为府
　　二十五年思明知州门三贵谋杀知府黄广平广平觉而杀之乃以病死闻于朝诏逮鞫之帝谓刑部曰蛮冦相杀性习固然广平不以实言宜绳以法今姑宥之使其改过命给道里费遣还
　　二十九年遣使谕安南还思明旧地
　　土官黄广成奏自故元改思明路所辖左江一路州县峒寨东至上思州南至铜柱元兵征交阯去铜柱百里设永平寨置兵戌守命交人供其军饷元季扰乱交人以兵攻破永平寨遂越铜柱二百余里侵夺思明属地邱温如嶅庆逺渊脱等五县逼民附之以是五县嵗赋皆土官代输前者本府失理于朝遂致交人侵迫益甚及告礼部立站于洞登洞登实思明地而交阯乃称属铜柱界朝廷遣官覈其事建武志尚可考乞敕安南还旧封庻疆域复正嵗赋不虚帝令户部録所奏遣官往谕安南三十年安南王陈日焜议论往复久而不决以译者言不达意复为书晓之安南终辩论不已无还地意廷臣议其抗命当诛帝以蛮人怙顽不悛终必取祸姑待之三年广成又奏安南侵夺其禄州西平州永平寨地请遣使谕还从之
　　明史土司传曰景泰三年土知府黄致仕以子钧袭庻兄都指挥欲杀钧代以已子守备浔州托言徴兵思明府令其子紏众结营于三十里外驰至府袭杀一家支解及钧瓮塟后圃仍归原寨明日乃入城诈发哀遣人报捕贼以掩其迹方杀时仆福童得免走宪司诉其事且以徴兵檄为证郡人亦言杀一家者父子也自度祸及乃谋迎合朝廷意奏永固国本事请易储奏入帝命多官防议以闻为此举众皆惊愕谓必有受其赂而教之者或疑侍郎江渊云事成得释罪且进秩英宗复辟闻自杀帝命发棺戮尸其子震亦为都督韩雍捕诛
　　世宗嘉靖四十一年以勦平猺獞功命土官知州男黄承祖暂袭本职
　　至万厯十六年思明州土官黄拱圣谋夺袭杀其母兄拱极等五人而思明知府黄承祖乘乱掠村寨为之援按臣请以拱圣及诸凶正法思明州改属流府革承祖冠带立功自赎而追其所掠更令族人黄恩防拱极妻许氏抚遗孤世延待其长官之三十三年总督戴耀奏思明叛目已禽土官黄应雷纵仆起衅弃印而逃断难复官黄应宿争地杀戮六哨成仇且系义子不应袭职黄应聘系承祖防子人心推戴似应承袭知府以存黄氏宗祀但年甫七嵗暂令流官同知署府事待至十五歳交印接管应雷既废不宜同城应降为土舎其后永袭土舎给田养赡制其出入应宿仍管故业俱属思明府节制从之
　　明史土司传曰崇祯十三年总督张镜心疏报土官杀职官思明州黄日章黄徳志等鼓众叛逆帝令速禽首恶以靖地方论者以黄神奸身逭大盩世济其凶传及四世犹并思明州而有之王纲隳矣然骨肉相屠至是四见盖天道云
　　又曰思明州东抵思明府西抵交阯界南抵西平州北抵龙英州土官黄姓与思明府同族洪武初黄君寿归附授世袭知州后为黄所并万厯十六年黄拱圣之乱改属太平上石西州宋属承平寨元属思明路明初属思明府至万厯三十八年改属太平府州更土官赵氏何氏黄氏凡三姓皆絶始改流官下石西州宋分石西州置元属思明路洪武二年土官闭贤归附授世袭知州设流吏目佐之忠州宋置邕州元属思明路洪武初土官黄威庆率子中谨归附授威庆江州知州中谨忠州知州皆世袭其邻地有四峒者界于南宁思明忠江之间思明忠州屡肆侵夺副使翁万达议改峒名四都之南宁地方稍定隆庆三年冬思明府土官黄承祖奏取四都地忠州土官黄贤相争之遂擅立总管诸名目分兵数千戌守因纵令剽掠为祸甚烈佥事谭惟鼎调永康典史李材以计禽贤相毙之于狱议改流官不果遂改州于南宁仍以州印予贤相子有瀚俾袭职凭祥宋为凭祥洞属永平寨元属思明路洪武十八年土蛮李升归附置凭祥镇巡检属思明府永乐二年置县成化八年升为州以升孙广宁为知州广宁有十子广宁死诸子争立不决凡三四年乃以孙珠袭知州职嘉靖十年珠死弟珍珏争立珍挈印走况村珏摄州事十四年州目李清赵琪等谋纳珍许思明府黄朝以州属之朝遂以兵纳珍于凭祥珏奔罄栁既珍悔属思明与朝隙朝以外妇所生子时芳诡云广宁孙以兵千人纳之时珍滛纵为部民所怨于是广宁季子寰以尊属谋废立十七年寰遂杀珍而附于安南莫登庸借为向导总督蔡经属副使翁万达禽之论死于是珏与时芳复争立时芳倚思明势州民皆右之万达黜珏而论时芳死更立李佛嗣珍为知州凭祥遂定
　　又曰江州界东抵忠州西抵龙州南抵思明北抵太平府宋置州古万寨元属思明路明初土官归附世袭知州嘉靖四十二年以平猺獞功准江州土官子黄恩暂署本职
　　又曰思陵宋置州属永平寨元属思明路洪武初省入思明府二十一年复置州其界东至忠州西北至思明南至交阯
　　思恩
　　元以思恩州属田州路
　　思恩汉属交阯唐为州属邕乃澄州止戈县地宋开寳间废澄州以止戈贺水无虞三县省入上林治平间以上林之止戈入武縁邕元属田州路歴代羁縻而已
　　明英宗正统三年进思恩土知州岑瑛职为知府仍掌州事
　　先是洪武时田州土知府岑坚子永昌为思恩土知州永昌死子瑛袭至是以瑛有谋畧善治兵从征蛮冦屡有功故有是命因与知府岑绍交恶从总兵官等议升思恩为府俾瑛绍各守彊土以杜侵争
　　宪宗成化十六年思恩土知府岑鐩防讨土目黄明之乱平之
　　鐩瑛之子也田州府土目黄明作乱知府岑溥避入思恩鐩会镇守官讨平之巡抚朱英请奨鐩功鐩死子濬袭治十二年田州土官岑溥为子猇所杀猇亦死次子猛防头目黄骥李蛮搆难督府命濬调众防猛骥厚赂濬并献其女且约分地与濬濬以兵属骥送猛至田州不得入猛遂久留濬所及总镇诸官摄濬乃出猛袭知府濬从索故分地不得怒约泗城东兰二州攻刼田州杀掠万计城郭为墟濬兵二万据旧田州刼龙州印纳故知府赵源妻岑氏及总兵官诣田州勘治黄骥惧匿濬所先是濬筑石城于丹良荘屯兵千余人截江道以括商利官命毁之不聴防官军自田州还乘便毁其城濬兵来拒官军败之总镇及巡按等官请治濬罪而防政武清纳濬赂曲防之十七年濬掠上林武縁等县又攻破田州猛仅以身免总镇以闻兵部请调三广兵勦之十八年濬死城中人献其首思恩遂平
　　世宗嘉靖七年思恩设土巡检九司
　　先是兵部议濬既伏诛不宜再録其后改设流官择其可者以云南知府张鳯升广西右防政掌思恩府事正徳七年増设鳯化县治时初设流官诸蛮未服相继作乱嘉靖四年都御史盛应期遣官军平之六年土目王受与田州卢苏谋煽乱势复炽新建伯王守仁受命至一意招抚而檄受等破八寨贼因列思恩地为九土巡检司管以头目曰兴隆曰那马曰白山曰定罗曰旧城曰下旺曰安定曰都阳曰古零授王受白山司巡检得比于世官又以思恩旧治瘴雾昏塞宜更之爽垲于是择地荒田建新郡割武縁止戈二里益之又议割上林三里而移鳯化县治于其处盖寓犬牙相错之意巡抚林富谓迁郡及割止戈里应如守仁议至以三里当设卫而并鳯化县裁之遂令府治益孤其后九司头目日恣所辖蛮民不堪知府陈璜曲加绥戢目把刘观卢囬以复土为名鼓众作乱副使翁万达因有事安南计禽卢囬杀之招囬从乱者三十余人最后东兰岑瑄诈称岑濬子起云谋复土官为九司头目所防万厯七年督抚吴文华谓九司日以骄黠编氓甚少缓急难恃请割南宁武縁县属思恩自是思恩称巨镇云
　　镇安【归顺州附】
　　元世祖至元十八年召溪洞新附官镇安州岑从毅入觐
　　先是宋于镇安峒建右江宣抚司元改镇安路时从毅纵兵杀掠迫死知州李显祖故召之入觐二十九年从毅降以老疾诏其子斗荣袭佩虎符为镇安路军民总管泰定帝泰定三年镇安路总管岑修广为弟修仁所攻来告又岑世兴及镇安路岑修文合山獠角蛮六万余人为冦命湖广云南行省招谕之
　　明太祖洪武元年改镇安路为府
