<!-- { "loadSidebar": true } -->
　　时以四川松潘诸卫山路险逺粮饷难运防川诸卫开矿需米防运不便所司各请以属内罪囚纳米赎罪于是部议松潘去四川城千里死罪二十石流以下有差防川去四川城道里倍于松潘其米视松潘各减之诏从其议
　　八月定万全诸卫纳米赎罪例
　　后军都督府奏万全近边粮饷为重请令罪囚纳赎部议有力纳米者就近运赴独石等卫仓纳完死罪十二石流十石徒八石杖五石笞三石从之
　　英宗正统元年二月令杂犯死罪纳赎未完又犯死罪者决杖一百再收赎钞三十六贯仍照先犯原拟发落三犯奏请区处
　　九月定兰县等处纳米赎罪例
　　先是镇守陜西都御史陈镒巡抚山西河南侍郎于谦俱奏纳米麦豆赎罪至是部议兰县仓死罪三十石流以下有差黄河迤北荘浪等处宜稍减死罪二十石流以下有差帝从之
　　三年八月以陜西饥令杂犯死罪以下输银赎罪送边吏易米赈之
　　户部议定例死罪纳银三十六两三流二十四两徒五等视流递减三两杖一百者六两九十以下及笞五等俱递减五钱
　　十一月以大兴宛平二县缺粮赈济命罪囚纳米赎罪死罪七十石流罪五十五石徒罪五等各以五石递减杖每一十二石笞每一十一石五斗
　　六年十二月命广西吏典知印承差有犯赃罪者免其觧京运砖就发昭平等递运所摆运
　　死罪五年流罪四年徒各照年限笞杖纳米完日疎放
　　九年十二月定纳草赎罪例
　　户部言民间刍草嵗用不给请令法司囚犯以四分为率二分仍旧运砖运粮二分输草二死罪纳草一千八百束三流并徒三年一千四百束徒二年半以下以次递减从之
　　十四年定通州运米赎罪例
　　令通州运米至京仓杂犯死罪三百六十石三流以下递减通州运至居庸闗隆庆卫等仓死罪九十石三流以下递减
　　景帝景防二年七月定成都重庆二府运米赎罪例自成都府支米运赴播州者杂犯死罪二十五石三流以下递减自重庆府运至贵州者死罪一十八石三流以下递减
　　三年三月令法司罪囚于京仓运米赴宣府宣徳仓赎罪
　　杂犯死罪四十五石三流并徒三年三十五石余四等递减一石
　　十一月定直等处纳米赎罪例
　　先是御史邹来学奏定永平山海等处有犯轻重罪名俱于本处备粮赎罪死罪九十石三流并徒三年七十石其余四等徒递减十石杖罪每等二石笞罪每等一石至是命保定真定等处赎罪则例一如邹来学所奏行之四年四月以直灾又更定纳赎例死罪六十石流以下有差
　　四年正月更定输作赎罪例
　　时刑科言法司论笞杖罪遣运粮运石运灰等项俱以笞杖数多寡定所运物多寡惟输作者不论多寡五笞概输作三月五杖概输作六月轻重未当比者刑部有同论杖罪而或令纳钞或令运粮运石轻重亦未尽惬舆论章下三法司议当输赎者笞罪纳钞无力者输作杂犯死罪及流徒杖罪运粮运石无力者煎盐炒鐡输作死罪五年流罪四年徒如本限杖一百六月笞五十三月杖笞每降一等递减俱以半月为差其在守卫操僃官旗军校例难的决者俱纳钞无力者住俸输作妇人坐诖误者轻罪愿纳钞赎者聴俱从之
　　五年五月令在京罪囚于通州运米赴宣化赎罪斩绞四十石流以下有差六年五月又以宣府道逺难运又令自备米运赴宣府斩绞以下各减旧例之半
　　七年三月以山东诸省灾令输赎者暂抵以麦豆从御史李宏请也
　　英宗天顺五年二月命法司详定运砖运炭等例官员与有力之人照例运砖炭等物每笞一十运灰一千二百斤砖七十个碎砖二千八百斤水和炭二百斤石一千二百斤余四笞五杖各递加之徒一年运灰一万二千斤砖六百个碎砖二万四千斤水和炭一千七百斤石一万二千斤余四徒三流各递加之杂犯二死各运灰六万四千二百斤砖三千二百个碎砖一十二万八千斤水和炭九千斤石六万四千二百斤
　　宪宗成化二年令罪囚纳马赎罪
　　徒二年与二年半者纳马一匹徒三年与流罪二匹死罪三匹余银不及市马一匹者送兵部防太仆寺收积
　　令罪囚纳豆赎罪
　　死罪五十石流以下有差
　　三月定妇人犯法赎罪例
　　时广东按察司奏妇人犯笞杖并徒罪者例具的决但所犯多縁连累甚为可悯乞依纳钞事例为便法司议自后所犯奸盗不孝并审无力与乐妇的决余悉纳赎着为令
　　刑法志曰凡律所谓收赎者赎余罪也其例得赎罪者赎决杖一百也徒杖两项分科之除妇人余囚徒流皆决杖不赎后宏治十三年新乐戸徒杖笞罪亦不的决云
　　孝宗治十四年定折收银钱之制
　　刑部奏定例难的决人犯并妇人有力者每杖百应钞二千二百五十贯折银一两每十以二百贯递减至杖六十为银六钱笞五十应钞八百贯折银五钱每十以百五十贯递减至笞二十为银二钱笞十应钞二百贯折银一钱如收铜钱每银一两折七百文其依律赎钞除过失杀人外亦视此数折收后正德二年定钱钞兼收之制如杖一百应钞二千二百五十贯者收钞千一百二十五贯钱三百五十文嘉靖七年十二月巡抚湖广都御史朱廷声言收赎与赎罪有异在京与在外不同钞贯止聚于都下钱法不行于南方故事审有力及命妇军职正妻及例难的决者有赎罪例钞老防废疾及妇人余罪有收赎律钞赎罪例钞钱钞兼收如笞一十收钞百贯收钱三十五文其钞二百贯折银一钱杖一百收钞千一百二十五贯收钱三百五十文其钞二千二百五十贯折银一两今收赎律钞笞一十止赎六百文比例钞折银不及一厘杖一百赎钞六贯折银不及一分似为太轻葢律钞与例钞贯既不同则折银亦当有异请更定为则凡收赎者每钞一贯折银一分二厘五毫如笞一十赎钞六百文则折银七厘五毫以罪重轻递加折收赎帝从其奏令中外问刑诸司皆以此例从事于是重修条例奏定赎例在京则做工【每笞一十做工一月折银三钱至徒五年折银一十八两】运囚粮【每笞一十米五斗折银二钱五分至徒五年五十石折银二十五两】运灰【每笞一十一千二百斤折银一两二钱六分至徒五年六万斤折银六十三两】运砖【每笞一十七十个折银九钱一分至徒五年三千个折银三十九两】运水和炭五等【每笞一十二百斤折银四钱至徒五年八千五百斤折银十七两】运灰最重运炭最轻在外则有力稍有力二等【初有□有力次有力等因御史言而革】其有力视在京运囚粮【每米五斗纳谷一石初折银上库后折谷上仓】稍有力视在京做工年月为折赎妇人审有力与命妇军职正妻及例难的决之人赎罪应钱钞兼收者笞杖每一十折银一钱其老防废疾妇人及天文生余罪收赎者每笞一十应钞六百文折银七厘五毫于是轻重适均天下便之
　　世宗嘉靖二十九年详定赎罪例
　　凡军民诸色人役及舍余审有力者与文武官吏监生生员冠带官知印承差隂阳生医生老人舍人不分笞杖徒流杂犯死罪俱令运灰运炭运甎纳米纳料等项赎罪【此上系不亏行止者】若官吏人等例应革去职役【此系行止有亏者】与军民人等审无力者笞杖罪的决徒流杂犯死罪各做工摆站哨了发充仪从情重者煎盐炒铁死罪五年流罪四年徒按年限其在京军丁人等无差占者与例难的决之人笞杖亦令做工
　　神宗万厯十五年二月令府州县自理罚赎俱令折谷不许纳银有徒杖不能全完者量减石数其充军罪重情轻者亦许纳赎
　　从工科给事中郭显忠请也







　　钦定续文献通考卷一百三十九
　　钦定四库全书
　　钦定续文献通考卷一百四十
　　刑考
　　赦宥【寛恤】
　　宋宁宗嘉定十七年闰八月理宗即位大赦九月祀明堂大赦　宝庆三年十一月南郊大赦　绍定三年九月祀明堂大赦　四年正月帝诣慈明殿行庆夀礼大赦　五年十月以星变大赦十二月皇太后违豫大赦六年九月祀明堂大赦　端平三年九月祀明堂大
　　赦　嘉熙三年九月祀明堂大赦　四年二月大赦淳祐二年九月祀明堂大赦
　　三年七月臣寮奏乞今后疏决先期降防犯罪在指挥前许引用恩赦如指挥后有犯虽有停决不在原减之数其合引赦人不许于停决前轻行断遣如或违戾并从故出入人罪条制施行令刑部详度上于尚书省
　　五年九月祀明堂大赦　八年九月祀明堂大赦　十一年九月祀明堂大赦　寳祐二年九月祀明堂大赦五年九月祀明堂大赦　景定元年皇太子行册礼
　　大赦九月祀明堂大赦　五年十月帝有疾大赦理宗大赦凡二十别有徳音二京湘沔州军县镇以诏悔开边责已四川等州军府县镇以被兵及转输劳役
　　是月度宗即位大赦　咸淳五年祀明堂大赦
　　邱濬曰赦之初设为灾也后世相承不能复古然旷荡之恩如雷雨之施不时而作使人莫可测知可也宋人为之常制而有定时则人可揣摩以需其期非独刑法不足以致人惧而赦令亦不足以致人感也
　　辽太祖神册元年二月上尊号建元大赦　天显元年二月以渤海平改元大赦
　　太祖大赦凡二又赦殊死以下二一渤海国内一天赞元年军前
　　二年十一月太宗即位上尊号大赦　防同元年十一月上尊号改元大赦　大同元年正月建国号大辽改元大赦
　　太宗大赦凡三乂曲赦系囚一以在凉陉观市
　　世宗天禄元年九月即位大赦　三年正月肆赦穆宗应厯十一年六月赦
　　穆宗赦一又曲赦一释囚二俱以生日又曲赦京畿囚一
　　景宗保宁元年二月即位改元大赦　干亨元年十一月改元赦
　　四年九月圣宗即位十月始临朝上尊号大赦　统和元年六月以上尊号大赦　二十四年以上尊号大赦二十七年十二月以皇太后不豫肆赦　开泰元年
　　十月以上尊号改元大赦　六年九月以皇太子生大赦　太平元年十一月以上尊号大赦
　　圣宗大赦凡七又曲赦二一以观市赦中系囚一以至上京赦畿内囚
　　十一月六月兴宗即位改元大赦　重熙元年十一月以上尊号改元大赦　四年十月行柴册礼于白岭大赦　八年十一月以皇太后行再生礼大赦【按礼志再生仪凡十有二成一举行于禁门北除地置室皇帝诣室三遇岐木之下而卧于其旁羣臣进襁褓防结等物若初生时然皇帝起拜先帝诸御容遂宴羣臣盖辽祖苏尔威汗制此礼以发嗣君孝思而其后皇太后亦行之也】九年三月以应圣节大赦　十年十月以皇子生肆赦十一年十一月以上尊号大赦　十六年四月以皇
　　太后疾愈肆赦　二十年十二月以皇太后行再生礼肆赦　二十三年十一月以上皇太后尊号大赦　二十四年八月帝不豫大赦
　　兴宗大赦凡十一又曲赦凡六一以幸南京赦析津府境内囚一以圣宗在时生辰一以应圣节并赦徒以下一以开泰寺铸银佛像赦在京囚再以皇太弟重元生子赦死罪以下一赦行在及长春镇北二州徒罪以下又徳音凡四一以枢密使萧孝忠薨一以应圣节一以皇太后疾愈一以燕赵国王洪基疾愈又释役徒凡二一临潢府一役徒限年者
　　【臣】等谨按史称兴宗好名又溺浮屠法务行小恵数降赦宥以故释死囚及犯罪应加而特赦其罪者甚众
