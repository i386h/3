<!-- { "loadSidebar": true } -->
　　先是元年七月命户部及各行省罢铸未几复开至是行用寳钞遂罢寳源局铸钱明年六月并罢各省寳源局十年五月复命各省设寳泉局铸小钱与钞兼行百文以下止用钱二十年又令停铸
　　【臣】等谨按明初设立钱局在京曰寳源在外曰寳泉【始名货泉后改】然在外亦称寳源局防典曰洪武九年罢各布政司寳源局大政记曰洪武二十二年并置各省寳源局是也厥后在京亦有寳泉局春明夣余録曰国初鼔铸专属工部寳源局天启二年始増设寳泉局属户部是也
　　十年八月置寳泉库
　　二十二年六月收废铜铸钱更定钱式并置各省寳源局
　　工部尚书秦逵言铸钱本与钞兼行不宜停罢请收废铜铸造以便民用从之且诏更定钱様乃定制生铜一觔铸五等钱各若干文【详前防典】明年十月复定钱制毎小钱一文用铜一钱【实録防典俱无此二字】二分余四等钱依小钱制逓増至二十六年七月以铸钱扰民复罢各布政司寳源局在京则仍旧鼔铸
　　【臣】等谨按会典载是年令造小钱一十文至五十文以便民用毎生铜一觔铸小钱一百六十云云万厯防计録名山蔵泳化类编春明夣余録所载并同夫钞有几十文至百文者钱无论大小一文自一文耳而曰一十文至五十文此何説耶查实録则是年四月造小钞以便民用自一十文至五十文六月更定钱様乃有生铜一觔铸小钱一百六十云云截然两事防典直并为一诸书亦遂习而不察也又是年定制生铜一觔铸小钱一百六十是毎文重一钱也明年复令小钱一文用铜一钱二分葢比旧加重故云余四等钱依小钱制逓増也然王圻续通考与傅维鳞明书食货志皆有一钱二字而实録防典俱直云用铜二分不容顿减至此查防典洪武间则例小钱一万个铸钱连火耗用生铜六十六觔六两五钱则每文总应重一钱有零于每文用铜二分之説不合当有脱误
　　二十六年定在京在外铸钱例
　　凡在京铸钱行移寳源局委官于内府置局每季计筭人匠数目合用铜炭油麻等料行下丁字库等放支铸完收贮奏闻差官类进司钥库交纳在外各布政司一体鼓铸工部类行各司行下寳源局委官监督人匠照在京则例铸就于彼处官库收贮聴用各处炉座钱数北平二十一座每嵗铸钱一千二百八十三万四百文广西一十五座半每嵗铸钱九百三万九千六百文陕西三十九座半每嵗铸钱二千三百三万六千四百文广东一十九座半每嵗铸钱一千一百三十七万二千四百文四川一十座每嵗铸钱五百八十三万二千文山东二十二座半每嵗铸钱一千二百一十二万二千文山西四十座每嵗铸钱二千三百三十二万八千文河南二十二座半每嵗铸钱一千三百一十二万二千文浙江二十一座每嵗铸钱一千一百六十六万四千文江西一百一十五座每嵗铸钱六千七百六万八千文
　　傅维鳞明书食货志曰洪武时天下共开钱炉三百二十五座嵗铸钱一万八千九百四十一万四千八百文后多盈缩不可得而考云
　　【臣】等谨按炉座钱数详载诸司职掌惟不开云贵湖广福建四处至治十六年始照浙江等处定例俱行开铸至明书所载炉座总数与诸司职掌防有不合
　　成祖永乐六年铸永乐通寳钱
　　至九年又差官于浙江江西广东福建四布政司铸永乐通寳钱
　　宣宗宣徳八年十月令工部及浙江江西福建广东四布政司铸宣徳通寳钱
　　十年十二月【时英宗已即位】弛用钱之禁
　　自洪武二十七年以钞法阻滞严禁用钱至是梧州知府李本奏律载寳钞与钱兼行今两广交易用钱即问违禁民多不便乞照律聴其兼行从之景帝时以钞法不通复申钱禁旋聴民相兼行使
　　景帝景防七年以内外私铸者多通行禁约
　　中兵马司指挥胡朝鉴奏在京买卖惟用永乐钱苏松等处多伪造来京货卖其钱俱杂锡鐡在京军匠人等亦私铸造乞通行禁约从之至宪宗成化十三年六月刑部奏市用新钱多苏松常镇杭州临清人铸造四方商贩收买奸日滋宜移文各处抚按禁约自后事发即以为首并工匠依律问罪其为从及知情买使者枷示一月并家属编戍军民分别问遣职官有犯奏请处治从之
　　英宗天顺三年三月琉球国王请将货价给赐铜钱不许
　　先是洪武时禁金银铜钱等物不许出畨沿海军民私用与外畨交易及官司纵容者悉治以罪永乐中屡用以颁赐外畨【永乐十九年四月侍讲邹缉言朝廷嵗令天下有司铸铜钱遣内官赍往外畨及西北买马收货所出常数千万而所取曽不及其一二且钱出外国自昔有禁今乃竭天下之所有以与之可谓失其宜矣】宣徳因之自是外畨利中国之钱遂有借端勒索及公行请乞者正统四年八月福建巡按成规奏琉球使臣于廪给外茶盐醯酱等勒折铜钱辄肆詈殴礼部请治通事之罪帝令戒谕之景防四年十二月礼部奏日本国附进物例应给直考宣徳八年赐例今所进物増数十倍难如前例给直计其贡物时直甚亷请估时直给之于是除银钞绢布外给钱五万余贯五年正月日本使臣允澎奏防赐附进物件价值比宣徳间十分之一乞照旧给赏帝命加铜钱一万贯允澎犹以为少更加绢布给之至是礼部言琉球国王尚防乆奏请将附撘物货照永乐宣徳间例给赐铜钱铜钱系中国所用难以准给宜照旧折支绢布等物从之至成化五年二月日本使臣元树奏乞赐铜钱五千贯礼部执奏不与帝特准与五百贯十年四月琉球使臣沈满志等朝贡仍以钞绢酬其自贡物直满志乞如旧制折给铜钱不许
　　马欢瀛涯胜览曰哇国通用中国歴代铜钱旧港国亦使中国铜钱锡兰国尤喜中国铜钱每将珠寳换易
　　【臣】等谨按外国既贪得中国铜钱亦有自铸中国年号钱用之者朱国祯涌幢小品云日本亦用铜钱只铸洪武通寳永乐通寳若自铸其国年号钱则不能成
　　四年准兼用古钱制钱禁民挑拣
　　令民间除假钱锡钱外凡歴代并洪武永乐宣徳钱及折二当三依数准使不许挑拣至成化十六年十二月大兴县民何通上言前京师钱价毎银一钱仅易八十文钱贵米贱军民安业比因伪钱盛行银一钱増至一百三十文钱贱米贵而又拣选太甚小民所得佣直不能养赡乞出榜禁约户部奏准九门税课衙门收钱除破碎伪造外其余不拘年代但系囫囵钱即便行使不许刁难挑拣仍出榜禁约令两厰五城缉访究治
　　宪宗成化元年【防典作三年据实録改】七月诏通钱法凡商税课程钱钞中半兼收
　　毎钞一贯折钱四文至六年令各处船料钞每贯折钱二文十年四月准巡视江西侍郎原杰奏户口食盐兼收钱钞毎钞一贯折钱二文
　　三年四月申命文武官军折色俸饷钱钞兼支
　　先是户部以钱法不通请令天下诸司凡征收支给钱钞兼用至是有沮之者户部遂奏请申明是令至明年乃令京官折俸钞三钱七每钱二文折钞一贯
　　十七年二月严禁私铸私贩
　　令京城内外买卖交易止许行使歴代及洪武永乐宣徳旧钱毎钱八十文折银一钱不许将私铸和如违及贩卖并私造之人依律究治告捕者赏知情不首者事发连坐仍行各处行钱地方通为禁约
　　孝宗治三年六月命天下诸司发所贮洪武永乐宣徳钱与歴代钱兼行
　　自二年九月户部言洪武永乐宣徳钱皆积不用宜疏通之请以充官吏折俸其折收商税户口钱令半收歴代钱半收洪武等钱如无洪武等钱者以二当一得防准拟至是乃令发库贮洪武等钱与歴代钱相兼行使至十六年【防典作十八年】二月又令尽发两京并各处库贮洪武等钱同治通寳支给官俸物价武宗正徳二年八月南京户部奏近来税课钱解部必歴代钱与洪武等钱中半但洪武等钱库贮虽多给领尚少况治通寳鼔铸未完市未行使解户措办不及官府收受亦难若令折纳旧钱二文愈见负累请自今不拘中半之数新旧俱暂收受俟治通寳铸完日照例中半兼收从之六年【防典防计録俱作五年】二月给事中李铎奏钱法于私铸请将新铸低钱倒好皮棍等项名色尽革不用将洪武永乐洪熙【二字疑衍洪熙短祚未曽开铸至嘉靖始补铸之】宣徳治通寳及厯代真正大様旧钱相兼行使不许以二折一有仍踵前者各罪如律从之七年正月司礼监张永奏洪武等钱暨歴代钱例得兼行但内无闗给外无征收致令民间以二折一物价腾贵乞将内外库贮见钱勅户部议奏闗给征收庻官民两便户部覆准榜谕军民人等不分年代逺近钱様大小但系囫囵铜钱毎七文作银一分不许以二折一仍请将职官折色俸给以十分为率一分折钱九分闗银在京九门税课在外各钞闗并官府买办估价里甲收受钱粮俱收歴代旧钱与国朝钱相兼使用仍行内府天财库将收积洪武等钱与近铸治通寳查出防计闗支
　　【臣】等谨按治初即令发各处所贮洪武等钱与歴代钱兼行至张永请发库钱时已歴二十余年而永奏直云内无闗给外无征收然则前此云云皆具文也夫欲钱之通利则发尤急于收顾发之者屡矣而卒艰于发者中官靳之也观治正徳间大学士刘健等屡奏司钥库铜钱该部奏请支用内官展转推延至今不发是其明证矣然则张永非内官乎何以独请发曰争利相倾往往而有司钥库太监忌承运库之擅利而请收钱承运库太监忌司钥库之擅利而请收银【俱正徳二年事】如此者不一而足也京师之病内官为梗矣外省谁实为之曰辇毂之下虽令不从外省尤鞭长不及自皆泄泄从事而诏命多废格矣
　　十六年二月铸治通寳钱
