<!-- { "loadSidebar": true } -->
　　自十三年后仍以瑄董漕运议造浅船三千余艘初运三百万石寖至五百万石国用以饶时江南漕舟抵淮安率陆运过逾淮达清河劳费甚巨五月瑄用故老言凿清江浦导湖水入淮筑四闸以时宣泄又縁湖十里筑堤引舟由是漕舟直达于湖省费不赀是年运京粮共五百八万八千五百四十四石【臣】等谨按明防典十六年令浙江湖广江西并直苏松常镇等府所属税粮除存留及起运南京外余粮坐拨二百五十万石令粮里人戸自备船艘运赴北京通州河西务等处上仓万厯防计録云此仍民运也至宣德二年始令军民并运矣
　　十七年以口外粮料数少令于京仓支拨选军儧运十九年以宣府等处缺粮令法司囚人运粮赎罪自杂犯死罪至笞罪运十石至二石有差至宣德七年准遣官押法司囚犯赴通州各卫仓支粮自备车辆运山海十二年令永平府永平卢龙等卫罪囚运山海仓粮赴辽东宁逺赎罪景泰四年令法司及直罪犯于通州仓支豆运赤城直并万全都司等处罪囚于隆庆卫仓支米运龙门六年令法司罪囚领运通州仓粮赴宣府不完者发巡抚处减半自备米纳宣府斩绞至杖罪二十石至一石四斗有差
　　二十年二月隆平侯张信兵部尚书李庆分督北征军饷
　　役民夫二十三万五千有竒运粮三十七万石
　　二十一年令毎嵗漕运以两运赴京仓一运赴通州仓交纳
　　至宣德五年又令官军运粮五百万石以三分为率通州仓収二分京仓収一分
　　仁宗洪熈元年令官军运粮船内许附载物货资给盘剥折耗之费
　　至宣宗宣德二年又令运粮军船工部及诸衙门不许拨载他物致悮儧运
　　明史陈瑄传曰仁宗即位之九月瑄上疏陈七事其一天下嵗运粮饷湖广江西浙江及苏松诸府并去北京逺往复逾年上逋公租下妨农事乞令转至淮徐等处别令官军接运至京又快船马船所载不过五六十石毎船官军足用有司添差军民递送拘集听候至有冻馁请革罢其一漕运官军毎嵗北上归即修船勤苦终年该卫所又于其隙杂役以重困之乞加禁絶帝览奏以其言皆当令所司速行
　　宣宗宣德二年五月命大将军薛禄督饷开平
　　四年六月复命禄督饷开平五年令嵗运开平粮四万石自京师至独石立十一堡毎堡屯军一千名各具运车以六十日为限其开平备御官军轮班于独石搬运六年令卫军摆堡儧运粮料一十万石赴独石等处景帝景泰四年令召人自通州仓运米赴独石
　　食货志曰九邉之地输粮大率以车至宣德时饷开平亦然而兰甘松潘则往往使人背负矣
　　是年令军民并运
　　浙江江西湖广及直苏松等府起运淮安徐州仓粮拨民自运赴通州仓其运粮军士于淮安南京仓支运
　　万厯防计録曰此军民并运之始
　　三年命运粮给遵化官军
　　行在戸部遣官以九月终发永平府属县民及东胜诸卫军兼运林南东店仓粮于遵化城内供给官军
　　四年四月命工部尚书黄福平江伯陈瑄经歴漕运初支运之法支者不必出当年之民纳纳者不必供当年之军支通数年为裒益期不失常额而止由是海陆二运皆罢惟存遮洋船毎嵗于河南山东小滩等水次兊粮三十万石十二输天津十八由直沽入海输蓟州而已不数年官军多所调遣遂复民运道逺数愆期至是年瑄及福建议复支运乃令江西湖广浙江民运百五十万石于淮安仓苏松寜池庐安广德民运二百七十四万石于徐州仓应天常镇淮鳯太滁和民运二百二十万石于临清仓令官军接运入京通二仓民粮既就近入仓力大减省乃量地近逺粮多寡抽民船十一或十三五之一以给官军惟山东河南北直则径赴京仓不用支运寻令南阳怀庆汝寜粮运临清仓开封彰德卫辉粮运德州仓其后山东河南皆运德州仓
　　明史河渠志曰先是永乐十三年罢海运惟存遮洋一总运辽蓟粮至正统十三年减登州卫海船百艘为十八艘嘉靖二年遮洋总漂粮二万石溺死官军五十余人五年停登州造船四十五年从给事中胡应嘉言革遮洋总隆庆五年徐邳河淤从给事中胡良佐言复设遮洋总存海运遗意
　　六年十一月始令官军兊运民粮
　　平江伯陈瑄言江南民运粮诸仓往返几一年误农业令民运至淮安州兊与卫所官军运载至北给与路费耗米则军民两便是为兊运命羣臣防议吏部蹇义等上官军兊运民粮加耗则例以地逺近为差毎石湖广八斗江西浙江七斗南直六斗北直五斗民有运至淮安兊与军运者止加四斗如有兊运不尽仍令民自运赴诸仓不愿兊者亦听其自运军既加耗又给轻赍银为洪闸盘拨之费且得附载地物皆乐从事而民亦多以逺运为艰乃令官军运粮各于附近府州县水次交兊江南府州县民运粮于州淮安二处交兊河南所属民粮运至大名府小滩兊与遮洋船官军领运自是兊运者多而支运者少矣
　　万厯防计録曰此支运渐为兊运及兊军加耗之始也
　　【臣】等谨按食货志及明防典军与民兊米往往恃强勒索帝知其勅戸部委正官监临不许私兊已而颇减加耗米逺者不过六斗近者至二斗五升以三分为率二分与米一分以他物凖正粮斛面鋭耗粮俱平槩运粮四百万石京仓贮十四通仓贮十六临徐淮三仓各遣御史监収至英宗正统初运粮之数四百五十万石而兊运者二百八十万余石淮徐临德四仓支运者十之三四耳又按明防典是年准浙江等省苏松等府佥拨民丁及添发卫军与见运军士分两班更替儧运七年又令増拨各卫所军余并见运军共一十六万儧运粮储王圻所谓儧运之初皆支运而渐为兊运者此也
　　七年十一月召督粮平江伯陈瑄侍郎赵新等嵗终至京议粮赋利
　　至十年又令漕运总兵官毎年八月赴京议事食货志曰宣宗令运粮总兵官巡抚侍郎嵗八月赴京防议明年漕运事宜及景泰二年设漕运总督则并令总督赴京至万厯十八年后乃免
　　英宗正统元年令陜西递运粮至各卫
　　各府嵗纳甘州各卫税粮民运至兰县起发军夫运至凉州分运各卫七年令苏州等府起运南京粮折银五万两运赴陜西转运至甘肃籴粮给军
　　七年定漕船遭风漂流改拨令
　　令漕运官军若一卫有数船遭风漂流者委官覈实全卫改拨通州及天津仓上纳八年又令粮船损坏拨附近地方产有物料于清江卫河提举司修造毎处工部差官监収督造各卫所仍差摆官军葢立厰房相兼匠作工用及贴办物料
　　十三年定仓粮収放及加耗例
　　各处解纳在京并通州仓粮及民粮送纳临清淮安仓者毎石俱一尖一平斛収两平斛放支官军儧运俱一尖一平斛支赴京通二仓交収又令湖广江西浙江加耗俱六斗五升南直五斗五升江北州淮安鳯阳四斗五升河南民粮于萧县水次兊者四斗民自运至淮等处兊军运者三斗其兊运料豆加耗亦准此例
　　十四年八月【时景泰帝监国】移通州粮入京师
　　是年令苏州府委官督粮里及殷实大戸人等自运京储旗军退回屯守
　　时因土木之变复尽留山东直操备苏松诸府运粮仍属民至景泰六年乃复军运
　　景帝景泰元年七月停山西民运粮大同
　　是年令都御史总督漕运
　　洪武时命武臣督海运尝建漕运使寻罢成祖以后用御史又用侍郎都御史催督郎中员外分理主事督兊其制不一至是始设漕运总督于淮安与总兵参将同理漕事漕司领十二总十二万军与京操十二营军相凖
　　食货志曰凡嵗正月总漕巡扬州经理淮过闸总兵至邳州督过洪入闸同理漕参政管押赴京攅运则有御史郎中押运则有参政监兊理刑管洪管厰管闸管泉监仓则有主事清江卫河有提举兊毕过淮过洪巡抚漕司河道各以职掌奏报有司米不备军卫船不备过淮误期者责在巡抚米具船备不即騐放非河梗而压帮停泊过洪误期因而漂冻者责在漕司船粮依限河渠淤浅疏濬无法闸坐起闭失时不得过洪抵湾者责在河道
　　二年正月诏天下朝觐官当黜者运粮口外
　　七年更定运军行粮数有差
　　时复军运令扬州迤南卫所运粮官军毎员名支行粮三石淮安迤北卫所毎员名二石至成化三年又令各卫所支三石至二石及米麦二石八斗二石六斗不等
　　英宗天顺六年定州县与卫交兊例
　　从尚书年富言凡一州一县止许与一卫交兊兊支不尽方别卫不许将一州一县分作三四卫并不许将一卫分作三四州县及以逺近以近逺
　　八年【宪宗即位】命运军纳粮毎石加耗五升毋溢勒索者治罪
　　时兊运法久仓人觊耗余入庾率兊斛面且求多索军困甚宪宗即位漕运参将袁佑上言便宜帝曰律令明言収粮令纳戸平凖毎石耗不过五升令运军愿明加则仓吏侵害可知仍令自概毋溢并禁勒索后从督仓中官言加耗至八升久之复溢加如故屡禁不能止也
　　漕运总兵万表曰太仓起剥则例一厫兊正粮一万二千石毎石加耗米七升共计八百四十石约定四百八十石作正支销余准作耗数数外间有余剰者则是多収之数不敢别作支销节年于仓中隙地掘窖埋之后主収者日苛剰余者渐多嘉靖十三年侍郎周叙初督仓塲见余米嵗埋嵗多心切惜之乃言于梁大司徒材梁曰此出耗米附余四百四十石之外若欲具题作正支销主収放者法应参究况起此附余之端他日害大计矣宁复弃之不敢作俑也周乃贮之空厫以数作一手本报部梁亦不受令总督防自计乃知老臣识体恐后之流至于多収也宣德年间京通二仓収受斛米一尖一平尖斛淋尖平斛槩行后将淋尖斛外余米俱入官有亏旗甲参将袁佑奏毎石不分平尖明加一斗俱各铁斛収受部议只加耗五升佑惟目前之图而无长久之虑彼当事者有存寛厚之意耳戸部又题加八升是毎石兊运加耗七升原为尖斛而増今于加耗外复収斛面为附余耗外又加耗矣当正德十六年表总浙运时毎石止加七升以进仓即作交纳常有余剰今毎石加二五进仓尚有挂欠若不革去耗外斛面槩行平収则军逃运敝虽有善者亦无如何虽取之斛面余米不多而国计根本所系为害者大固当革此以存大计也
　　宪宗成化元年许运船附载土宜免徴税钞
　　运船之数永乐至景泰大小无定为数至多天顺以后定船万一千七百七十官军十二万人是年准各处运粮旗军附带土产物货河西务张家湾等处免其税课孝宗时限十石神宗时至六十石
　　食货志曰船三年小修六年大修十年更造毎船受正耗米四百七十二石其后船数缺少一船受米七八百石附载夹带日多所在稽留违限一遇河决即有漂流官军因之为奸水次折干沿途侵盗妄称水火至有凿船自沈者
　　三年九月定仓粮尖平通筭加耗例
　　部议各仓粮旧例一尖一平但南京地卑湿米易浥烂亏折守支官攅往往因之得罪葢因収受耗米多寡不同旧例収粮尖斛约有五升平斛三升以备折耗今后毎石尖平通筭耗米八升俱令平斛収受纳户亲自行槩从之
　　六年十月罢民运粮船带甎纳税及禁包揽之害时巡抚漕运等官以苏松常嘉湖输运内府并各府部粳糯米十六万石官给以船沿途甎厰钞闗必欲如民船带甎纳钞兼遇水涸守闸又为运军凌逼及抵扬州等处则揽头包揽巧肆刻削是以留滞日久困于负贷俱请严禁仍令船皆鱼贯而行其有漂流粮米以该纳京仓者改纳通州省脚价补其数从之
