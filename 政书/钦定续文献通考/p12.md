<!-- { "loadSidebar": true } -->
　　青田县主簿陈耆卿疏曰天灾流行国家代有于泛滥则见其害于旱暵则见其利因泛滥而不为旱暵备犹因噎而废食耳十雨五风未见其害也猝有旱暵龟拆立见上之人乃始皇皇于祈祷逮其无年则皇皇于赈恤亦已晩矣臣愚欲乞播告外台遴选官吏徧行根括其芜没不治或为大姓所雄据者极力疏导俾还其初至于陂泽未成而可经营沾溉者亦必广为濬凿以济焦槁毋苛扰毋具文脱遇水旱民有倚頼纵不能转歉为丰而利泽亦过半矣
　　理宗寳庆元年除嘉泰年间已开围田租钱
　　以税额尚存迫民自纳右谏议大夫朱端常奏除之
　　三年诏有司兴水利
　　绍定元年正月禁江淮州郡妄征芦塲沙产官租初高宗绍兴二十九年既尽罢所增沙田芦塲租孝宗乾道元年臣僚言浙西淮东江东路沙田芦塲宜立租税补助军食诏复令梁俊彦等措置二年辅臣奏俊彦所上沙田芦塲税或十取其一或取其二三皆不分主客朝廷疑之六年以俊彦所括八百二十余万亩其间或已充已业起租及包占未起租者并估卖立租八年诏提领官田所所催三路沙田芦塲租钱并归戸部【绍兴二十八年置提领官田所领沙田芦塲不隶戸部】复遣官实江淮沙田芦塲顷亩悉追正之至是以赵至道奏下宪司严戢其其后嘉熈二年淮东总领呉潜言真徐丰濠四郡沙土芦塲田可得二十余万亩卖之以赡流民以佐砦兵从之开庆元年诏给还浙西提举常平司岁收上亭戸沙地租二百万永勿复徴罗大经鹤林玉露曰孝宗时近习梁俊彦请税两淮沙田以助军饷上大喜付外施行叶子昻为相奏曰沙田者乃江濵出没之地水激于东则沙涨于西水激于西则沙复涨于东百姓如沙涨之东西而田焉未可以为常也且辛巳兵兴两淮之田租并复至今未征况沙田乎帝大悟即诏罢之子昻退至中书令人逮俊彦至叱责曰汝言利求进万一淮民怨咨为国生事虽斩汝万段岂足塞责俊彦惶汗免冠谢久乃释之
　　二年诏浙西提举司下所部州县将修复围田减纳苗米毋收斛面
　　至端平二年又诏浙西临安平江嘉兴镇江常州安吉守臣将未修复围田许官民戸承佃经理寳祐元年史馆校勘黄国面对围田自淳熈十一年识石者当存之复围者合权其利害轻重而为之存毁其租或归总所或安边所或分诸郡帝曰安边所田近已拨归本所国又奏自丁未以来创围之田始因殿司献草荡任事者欲因以为利凡旱亁处悉围之利少害多宜开掘以通水道帝然之
　　淳祐十二年正月诏宰执议立方田开沟浍自近圻始是时能兴水利者淳祐二年参政程伯大命知长溪县黄恪截留骈木复修筑营田陂长溪一县皆借其水之灌溉六年制帅顔颐仲浚定海西市抵鄞桃花渡边六十里故河尽复广五丈深一丈二尺灌溉田畴民防其利名曰顔公渠又宁德县民以县东山高水急请于部作堤约水灌田县令李泽民躬率僚佐鸠工筑之凡百丈周围九百七十五步由是田无旱潦之虞邑人德之号曰李公堤景定中蔡抗知苏州濵江湖田苦风潮害抗筑长堤自府城属昆山亘八十里民得立塍大以为利又松溪县人夙仪之以柯屯之田高仰凿山为圩通胡坑之水溉田乡人德之因名夙公圩至度宗时海盐嵗为咸害稼转运使常楙请于朝修筑新塘三千六百二十五文名海晏塘是岁风涛大作民得奠居岁复大稔
　　知安庆黄干代抚州守上奏曰陂塘之利所以灌注田畆今江西之田瘠而多涸比年以来饥旱荐臻大抵皆陂塘不修之故若申严旧法在州委通判在县委县丞先于每乡籍记陂塘之广狭深浅方水泉涸缩之时农事空闲之际责都保聚民浚深其下而培筑其上积水既多则虽有旱暵而未始枯竭巡行台察课其勤惰而为之赏罚其始虽苦劳而其终乃所以利民如此则天灾不能为害丰登可以常保而不至于上勤朝廷赈恤之劳矣
　　金章宗明冒五年闰十月诏郡县有河者皆开引以溉田既而八路提刑司虽有河者皆言不可溉惟中都路言安肃定兴二县可引河溉田四千余亩诏行之先是马讽为雄州归信令境有河曰八尺口毎秋潦涨溢害民田讽疏决之其患遂息傅慎微权陜西诸路转运使复修三白龙首等渠以溉田募民屯种贷牛及种子以济之是时卢庸为定平令治旧堰引泾水灌田民頼其利
　　六年十一月初定县官増水田陞除制
　　县官任内有能兴水利田及百顷以上者陞本等首注除穆昆所管屯田能剏增三十顷以上赏银绢二十两疋其租税止从陆田
　　承安二年敕放白莲潭东牐水与百姓溉田
　　三年命勿毁高梁河闸从民灌溉
　　泰和三年六月遣官行视中都田禾水泽分数
　　八年七月诏诸路按察司规画水田
　　部官谓水田之利甚大沿河通作渠如平阳掘井种田俱可灌溉比年邳沂近河布种豆麦无水则凿井灌之计六百余顷比之陆田所收数倍以此较之他境无不可行者遂令转运使及诸路按察司因劝农可按问开河或掘井如何为便规画具申以俟兴作
　　宣宗贞祐三年三月谕尚书省岁旱议弛诸处碾硙以其水溉民田
　　七月又禁随朝职官夺民碾硙以自营利
　　四年八月募人佃砀山诸县陂湖
　　言事者程渊言砀山诸县陂湖水至则畦为稻田水退种麦所收倍于陆地宜募人佃之官取三之一岁可得十万石从之
　　兴定五年十一月募民兴河南等处水田
　　是年五月南阳令李国瑞创开水田四百余顷诏陞职二等仍録其最状徧谕诸道至冬遂议兴水田省臣奏河南郡县多古所开水田之地收获多于陆地数倍敕令分治户部按行州郡有可开者诱民赴功其租止从陆田不复添徴仍以官赏给之陜西除三白渠设官外亦宜视例施行
　　【臣】等谨按金史宣宗纪云是年十一月募民兴南阳水田以食货志考之南阳水田李国瑞已于五月创开陞职不应至冬始募民兴役也盖时方徧行诸道皆以南阳例之纪遂专指为南阳耳今从志
　　元光元年正月遣户部郎中杨大有等诣京东西南三路开水田
　　元制内立都水监外设各处河渠司以兴举水利修理河堤为务
　　太宗十二年修三白渠
　　京兆旧有三白渠自元伐金以来渠堰缺坏陜人虽欲种莳不获水利赋税不足军兴乏用梁泰奏请修成渠堰比之旱地其收数倍所得粮米可以供军遂令防充宣差规措三白渠使郭时中副之置河渠司于云阳县
　　世祖中统二年六月凿沁河渠成溉田四百六十余所先是元年怀孟路岁旱总管谭澄令民凿塘造渠引沁水以溉田教之种植地无遗利至是提举王允中等奉诏开渠计六百七十七里经济源河内河阳温武渉五县渠成甚益于民名曰广济次年八月广济渠司言沁水渠成已騐工分水恐久远权豪侵夺乃下诏依本司所定水分以后诸人毋得侵夺
　　三年八月郭守敬请开玉泉诸水以通漕运广济河渠司王允中请开邢洺等处漳滏澧河达泉以溉民田并从之
　　时左丞张文谦荐守敬习水利帝召见守敬陈水利六事其一中都旧漕河东至通州引玉泉水以通舟岁可省僦车钱六万缗其二顺德达泉引入城中分为三渠灌城东地其三顺德澧河东至古任城失其故道没民田千三百余顷此水开修成河其田即可耕种其四磁相东北滏漳二水合流处引水由滏阳邯郸洺州永年鸡泽合入澧河可灌田三千余顷其五怀孟沁河虽浇灌犹有漏堰余水东与丹河余水相合引东流至武渉县北合入御河灌田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可灌田二千余顷乃授守敬提举诸路河渠而王允中亦请开漳滏诸河遂皆从之守敬又言金时自燕京之西麻谷村分引卢沟一支东流穿西山而出是谓金口其水自金口以东燕京以北溉田若干顷其利不可胜计兵兴以来典守者惧有所失因以大石塞之今若按视故迹使水得通流则上可以致西山之利下可以广京畿之漕又言当于金口西预开减水口西南还大河令其深广以防涨水突入之患帝善之【臣】等谨按郭守敬议引金口水溉田而即预开减水口者盖浑河水性湍急夏秋霖潦多涨溢之患也后顺帝至正二年丞相托克托用参议博啰特穆尔等议开西山金口导浑河逾京城达通州以通漕运役丁夫数万卒无成功时左丞许有壬争之甚力谓大德二年浑河水发为民害大都路都水监将金口下闭闸板五年浑河水势浩大郭太史又将金口以上河身用沙石杂土尽行堵闭观此则浑河之水固未易资以为利而守敬虑患之智过后人远矣
　　至元元年五月遣蘓尔托音郭守敬视西夏河渠俾具图来上
　　守敬以河渠副使从张文谦行省西夏先是古渠在中兴者一名唐来其长四百里一名汉延长二百五十里它州正渠十皆长二百里支渠大小六十灌田九万余顷兵兴以来废坏淤浅守敬更立牐堰皆复其旧
　　七年二月立司农司专掌农桑水利仍分布劝农官及知水利者巡行郡邑
　　九年二月诏诸路开浚水利
　　是年五月敕巴图军于吉鲁尔之地开渠耕田十四年十二月导任河复民田三千余顷十五年十二月导肥河入于酅淤陂尽为良田十八年二月发肃州等处军民凿渠溉田二十五年正月诏中兴西凉无得沮壊河渠四月浚齐喇河以溉衮诺尔黄土山民田二十六年七月开安山渠成二十八年都水监郭守敬疏凿通州至都河改引浑水灌田三十年五月以浙西大水冒田令富家募佃人疏决水道
　　【臣】等谨按元世祖加意农田开浚之功甚溥其时能兴水利者自郭守敬外如西夏行省郎中董文用始开唐来汉延秦家等渠垦中兴西凉甘肃沙等州之土为水田平阳路总管郑鼎导汾水溉民田千余顷荆南行省亷希宪决江陵城外蓄水得良田数万亩为贫民业长葛令赵志以地卑湿使为水田旱则决瀵水灌之清苑令耶律伯坚毁世家水硙以溉民田以余月堰水置硙事闻省部着为定制大理等处巡行劝农使张立道以昆明池环五百余里夏潦暴至必冒城郭役丁夫二千人治之泄其水得良田万余顷衞辉守王昌龄因清水出辉县山阳镇入衞河创浚沟浍溉田数百余顷至成宗时判温州皮元重建阴均斗门溉田四十余万亩雷州守乌古孙泽教民浚故河得良田数千顷濒海广防并为膏土皆因地制宜民获其利者也
　　三十一年八月【时成宗已即位】令军士复浚浙西太湖淀山湖沟港
　　平章铁哥奏太湖淀山湖世祖时尝役民夫二十万疏掘今诸河日受雨潮渐至沙涨乞即以淀山湖田粮二万石就募民夫四千调军士四千依旧宋例屯守立都水防田使司修治河渠围田从之至大德三年十一月又浚焉
　　成宗大德二年二月立浙西都水庸田司专主水利次年十一月置浙西平江湖渠闸堰凡七十八所五年七月浙西积雨泛溢大伤民田诏役民夫二千人疏导河道俾复其旧
　　后泰定帝二年六月立都水庸田使司浚呉松二江三年正月置于松江掌江南河渠水利顺帝至正十二年添立于汴梁掌种植田稻事
　　六年正月筑浑河堤八十里禁豪家母侵旧河令屯田军及民耕种
　　至武宗至火二年十月浑河水决没左右二翊及后衞屯田麦委官督工治之仁宗皇庆元年二月延佑元年六月并因水没田禾更加修筑防定帝防定三年六月涨没大兴县诸乡桑枣田园次年四月发七衞屯田军修治焉
　　武宗至大初浙江行省督治田围
