<!-- { "loadSidebar": true } -->
　　玉自序略曰因朱子通鉴纲目之例以经为纲大字揭之于上复以传为目小字疏之于下叙事则专于左氏而附以公谷合于经者则取之立论则先于公谷而参以厯代诸儒之説合于理者则取之其或经有脱误无从质证则宁阙之以俟知者而不敢强为训解传有不同无所考据则宁两存之而不敢妄为去取至于诛讨之事尤不敢轻信传文曲为附防必欲狱得其情事得其实则以经之所作由于斯也圣人之经词简义奥与其强通其所不可通以取讥于当世孰若阙其所当阙以俟知于后人程子谓春秋大义数十炳如日星岂无可明之义朱子谓起头一句春王正月便不可解固有当阙之疑某之为是书也折衷二説而为之义例殆以便检阅备遗忘而已
　　徐尊生曰读春秋集传阙疑序知先生所以著述之意甚公且平世儒説春秋其病皆在不能阙疑而欲凿空杜撰是以説愈巧而圣人之心愈不可见也
　　齐履谦春秋诸国统纪六卷
　　履谦字伯恒大名人官至太史院使
　　履谦自序略曰墨子曰吾见百国春秋又尝考之古文有夏商春秋又有晋春秋国语晋羊舌肸习于春秋悼公使传其太子楚庄王使申叔时传太子箴教之春秋左传韩宣子适鲁见鲁春秋至于后世史学亦多以春秋名其书者若虞卿春秋吕氏春秋陆贾春秋吴越春秋汉魏春秋唐春秋之类徃徃有之故知春秋者古史记之通称而今之春秋一经圣人以同防异以一统万之书也始鲁终吴合二十国史记而为之也然自三传既分世之学者类皆务以褒贬为工至于诸国分合与夫春秋之所以为春秋未闻其有及之者子窃疑之久矣暇日辄以所见妄为叙类私之巾箧盖不惟有以备诸家之阙庶几全经之纲领自此或可以寻究云
　　陈则通春秋提纲十卷
　　则通字铁山始末无攷
　　旴江胡光世序略曰春秋一经説者无虑数十百家此篇櫽括诸传包举无遗颇于圣人之意若沧海之有畔可以济其濶而极其际至于编中之所本者则有诸传在熟读传以求经之防而于此编以发经之蕴信所谓提纲者矣
　　赵汸春秋集传十五卷　春秋属辞十五卷　春秋左氏传补注十卷　春秋师説三卷　春秋金鎻匙一卷汸见易类
　　汸自序集传略曰春秋圣人经世之书也书成一嵗而孔子卒当时弟子盖仅有得其传者厯战国秦汉以及近代説者殆数十百家其深知圣人制作之原者邹孟氏而已孟氏之言曰王者之迹熄而诗亡诗亡然后春秋作此孔门传春秋学者之防言也盖周虽失政而先王诗书礼乐之教结于民心者未泯故善有美而恶有刺迨其极也三纲失序而上下相忘怨刺不作则文武成康治教之迹始湮没无余矣夫世变如此而春秋不作则人心将安所底止乎故曰诗亡然后春秋作隠桓之世王室日卑齐伯肇兴春秋所由始也定哀之世中国日衰晋伯攸废春秋所由终也方天命在周未改而上无天子下无方伯桓文之事不可诬也是以圣人详焉故曰其事则齐桓晋文古者列国皆有史官掌记一国之事春秋鲁史策书也事之得书不得书有周公遗法焉太史氏掌之非他人之所得议也孔子鲁司寇也一旦取太史氏所职而修之鲁之君臣其能无惑志欤然则将如之何凡史所书有笔有削史所不书则不加益也故曰其文则史史主实録而已春秋志存拨乱笔则笔削则削防夏不能賛一辞非史氏所及也故曰其义则丘窃取之矣此制作之原也然自孟氏以来鲜有能推是説以论春秋者盖其失由三传始左氏有见于史其所发皆史例也故常主史以释经是不知笔削之有义也公羊谷梁有见于经其所传者犹有经之佚义焉故据经以生义是不知其文之则史也后之学者于三传无所师承莫能相一其有兼取三传者则臆决无据流遁失中其厌于寻绎者则欲尽舍三传直究遗经分异乖离莫知统纪至永嘉陈君举始用二家之説参之左氏以其所不书实其所书以其所书推见其所不书为得学春秋之要然其所蔽则遂以左氏所録为鲁史旧文而不知策书有体夫子所据以加笔削左氏亦未之见也左氏书首所载不书之例皆史法非笔削之防公谷每难疑以不书发义实与左氏异师陈氏合而求之失其本矣故于左氏所録而经不书者皆以为夫子所削则其不合于圣经者亦多矣由不考孟氏而昧夫制作之原也盖常论之防书之例十有五而笔削之义有八防书之例一曰君举必书非君命不书二曰公即位不行其礼不书三曰纳币逆夫人夫人至夫人归皆书四曰君夫人薨不成丧不书葬不用夫人礼则书卒君见弑则讳而书薨五曰适子生则书公子大夫在位书卒六曰公女嫁为诸侯夫人纳币来逆女归娣归来媵致女卒葬来归皆书为大夫妻则止书来逆七曰时祀时田茍过时越礼则书军赋改作逾制亦书此史氏之録乎内者也八曰诸侯告则书卒不讣则不书虽及灭国灭不告败胜不告克不书九曰虽伯主之役令不及鲁亦不书十曰凡诸侯之女行惟王后书适诸侯虽告不书十一曰诸侯之大夫奔有玉帛之使则告告则书此史氏之録乎外者也十二曰凡天子之命无不书王臣有事为诸侯则以内辞书之十三曰大夫已命书名氏未命书名防者名氏不书止书其事外防者书人十四曰将尊师少称将将卑师众称师将尊师众称某帅师君自将不言帅师十五曰凡天灾物异无不书外灾告则书此史氏之通録乎内外者也笔削之义一曰存防书之大体凡防书大体曰天道曰王事曰土功曰公即位曰逆夫人夫人至庶子生曰公夫人外如曰薨葬曰孙曰夫人归曰内女卒曰来归曰夫人公子卒曰公夫人出疆曰盟会曰出师曰国受兵曰祭祀搜狩越礼军赋改作逾制外诸侯卒曰两君之好曰玉帛之使凡此类之书于策者皆不削也春秋鲁史也防书之大体吾不与易焉以为犹鲁春秋也二曰假笔削以行权春秋拨乱经世而史有恒体有书有不书以互显其义书者笔之不书者削之其笔削大凡有五或略同以存异公行不书至之类也或略常以明变释不朝正内女归宁之类也或略彼以见此以来归为义则不书归以出奔为义则杀之不书之类也或略是以着非诸侯有罪及勤王复辟不书之类也或略轻以见重非有关于天下之故不悉书是也三曰变文以示义春秋虽有笔有削而所书者皆从主人之辞然有事同而文异者有文同而事异者则予夺无章而是非不着于是有变文之法焉将使学者即其文之异同详略以求之则可别嫌疑明是非矣四曰辨名实之际亦变文也正必书王诸侯称爵大夫称名氏四裔虽大皆称子此春秋之名也诸侯不王而伯者兴中国无伯而荆楚横大夫专兵而诸侯散此春秋之实也于是有去名以全实者征伐在诸侯则大夫将不称名氏中国有伯则楚君侵伐不称君又有去名以责实者诸侯无王则正不书王中国无伯则诸侯不序君大夫将略其恒称则称人五曰谨内外之辨亦变文也楚至东周僣王猾夏故伯者之与以攘郤为功自晋伯中衰楚益侵凌中国甚至假讨贼之义以号令天下天下知有楚而已故春秋书楚事无一不致其严者而书吴越与徐亦必与中国异辞所以伸大义于天下也六曰特笔以正名笔削不足以尽义而后有变文然祸乱既极大分不明虽变文犹不足尽义而后圣人加之特笔所以正名分也夫变文虽有损益犹曰史氏恒辞若特笔则辞防卓异非复史氏恒辞矣七曰因日月以明类上下内外之无别天道人事之反常六者尚不能尽见则又假日月之法区而别之大义以日为详则以不日为略以月为详则以不月为略其以日为恒则以不日为变以不日为恒则以日为变甚则以不月为异其以月为恒则以不月为变以不月为恒则以月为变甚则以日为异将使属辞比事以求之则笔削变文特笔既各以类明而日月又相为经纬无防不显矣八曰辞从主人主人谓鲁君也春秋本鲁史成书夫子作经惟以笔削见义自非有所是正皆从史氏旧文而所是正亦不多见故曰辞从主人此八者实制作之权衡也然圣人议而弗辨是非之心人皆有之善而见録则为褒恶而见録则为贬其褒贬皆千万世人心之公也圣人何容心哉辞足以明义斯已矣是故知存防书之大体而治乎内者恒异乎外也则谓之夫子法书者不足以言春秋矣知假笔削以行权而治乎外者恒异乎内也则谓之实録者不足以言春秋矣知一经之体要议而弗辨则凡谓春秋赏人之功罚人之罪去人之族黜人之爵褒而字之贬而名之者亦不足以论圣人矣故学者必知防书之例然后笔削之义可求笔削之义既明则凡以虚辞説经者其刻深辨诘之説皆不攻自破然后春秋经世之道可得而明矣虽然使非孟氏之遗言尚在则亦安能追求圣人之意于千百年之上哉汸自早嵗获闻资中黄楚望先生论五经防要于春秋以求书法为先谓有鲁史书法有圣人书法在学者自思而得之于是思之十有余年卒有得于孟氏之言因其説以考三传及诸家陈氏之书具知其得失异同之故乃辑録为书名曰春秋集传凡十五卷尚意学者溺于所闻不能无惑别撰属辞八篇发其隠蔽传诸同志焉
　　朱彞尊曰东山环谷二先生俱以经学重尤精研春秋环谷守康侯之説东山学于黄楚望首辟夏时冠周月之非不相雷同
　　钱曾曰子常游楚望之门得益春秋为多故次其师説十一篇以成是书楚望云学春秋当以三传为主而三传之中又当据左氏事实以求圣人旨意之所归葢其中自有脉络可寻人自不肯细意推求耳旨哉斯语一洗唐宋来舍传求经之妄论矣
　　【臣】等谨案汸所辑左传补注禀其师黄泽之説谓春秋本源脉络尽在左传而后世説春秋者惟杜预注陈傅良章旨最有据依因反覆辨讨出入百家究其得失取陈氏章旨附于杜注之下去短集长而补其所不及其微词奥义注有未备者颇采孔頴达之疏畅述之其所辑师説皆取其师黄泽所着发明疑义诸条汸为编次之凡十一篇分三卷又附録上下二卷録泽所为诗及文与已所为泽行状足与师説相发明也其所辑属辞欲学者由春秋之教以求制作之原制作之原既得而后圣人经世之义可言因为离经析义分别条目创为八类辨而释之成八篇篇各有序共十五卷殚精毕虑凡二十年而成至其集传一书葢两易其藳也始元至正戊子初作集传迨后属辞成义精例宻以集传所列经义史法犹有未备更须讨论且谓属词特推笔削之权而集传大明经世之志必二书相表里而后春秋之旨方完壬寅后乃重更定其书至昭公二十七年婴疾遂辍笔洪武己酉冬卒其门人倪尚谊援汸之义续成之而其书藏弆人不及见嘉靖中提学御史东阿刘隅按徽下令索之以原本藏于学宫更属教谕夏镗订刋传世
　　汪克寛春秋胡传附録纂疏三十卷
　　克寛见易类
　　克寛论曰春秋纪事大而天地日星人伦邦国小而宫室器币草木禽虫凡天下万物之理无不具焉能通是经则理无不穷矣故杨子曰説理者莫辨乎春秋
　　【臣】等谨案克寛附録纂疏以胡安国为主而博采众説荟萃成书成于顺帝至元中汪泽民虞集各有序明初纂春秋大全全用其书
　　晏兼善春秋透天关四卷
　　兼善里贯无攷
　　麟经指南一卷
　　不着撰人名氏
　　春秋图説【无卷数】
　　不着撰人名氏
　　春秋四传三十八卷
　　不着编辑者名氏










　　钦定续文献通考卷一百五十三
　　钦定四库全书
　　钦定续文献通考卷一百五十四
　　经籍考
　　经【春秋】
　　明
