<!-- { "loadSidebar": true } -->
　　明史土司传曰右江十寨隆庆中总督殷正茂撃破古田即以檄趣八寨归降得贷死于是寨老樊公悬韦公良等踵军门上谒自言十寨共一百二十八村环村而居者二千一百二十余家皆请受赋右江兵备郑一龙防将王世科谓十寨既请为氓当以十家为率赋米一石村立一甲长寨立一峒老为徴赋计而以思古周安落红古卯龙哈立一州属向武土官黄九畴罗墨古鉢古凭都北咘咳立一州属那地土官黄旸皆为土知州已移思恩守备于周安堡而布政使以为不便总制乃议立八寨为长官司以兵八千人属黄旸为长官黄昌韦富皆给冠带为土舍亦各引二百守焉久之十寨复聚党作乱据民田产白昼入都市剽掠甚至攻城刼库戕官民总制刘尧诲巡抚张任急统兵进勦斩首一万六千九百有竒获器仗三千二百牛马二百三十九帝乃升赏诸土吏功复分八寨为三镇各建一城而以东兰州韦应鲲韦显能及田州黄冯克为土巡检留兵一千人戌之于三里增建二堡自杨渡水为界垦田屯种给南丹衞通道庆远賔州使思恩三里联络不絶于是右江十寨复安辑输赋
　　三十二年守臣讨桂林平乐猺獞以防闻
　　桂林平乐猺獞据险肆乱杀知县焚刼无虚月总督应槚檄总兵顾寰督兵进勦禽斩俘获男女牛马器械甚众平乐猺人自数经大征后刋山通道展为周行而又增置楼船缮修校垒居民行旅皆怗席猺獞亦骏骏驯习于文治矣
　　梧州
　　元世祖至元十四年置梧州安抚司
　　梧州汉苍梧郡唐为梧州宋因之至是置安抚司十六年改梧州路总管府十一月以梧州妖民呉法受扇惑藤州德庆府泷水猺蛮为乱获其父诛之泰定
　　帝泰定四年梧州蛮为寇湖广行省督兵捕之
　　明太祖洪武元年梧州土官降
　　时征南将军廖永忠等既平广东引兵至梧州境元逹噜噶齐拜珠率官吏父老迎降防将朱亮祖驻兵藤州于是浔贵等州县以次降附
　　明史土司传曰明代广西全省惟苍梧一道无土司猺患亦稀万厯初岑溪有潘积善者僭号平天王与六十三山六山七山诸猺獞据山为寇居民请勦会大兵征罗旁不暇及总制凌云翼檄以祸福积善愿归降输赋乃贷其死且以其子入学议者谓七山为苍藤信地六山为容县北流中冲北科为六十三山咽喉怀集为贺县诸村出入之所因立五大营营六百人合得三千人设防将及屯堡三十治焉而怀集猺贼在正德中已雄据十五寨环二百余里为州县患官军屡讨之归降然盘互如故往往相结诸峒蛮刼掠杀百户及把总村民畏之东西走匿都御史呉善檄总兵戚继光徴兵于罗定泗城都康诸土司分五道命将击金鸡松柏诸寨斩渠魁抚四百余人时郁林猺亦桀骜数纠诸生猺破诸村寨入寇兴业县兵巡道副使王原相告于总制调兵击破之诸猺悉平
　　浔州
　　元世祖至元十三年置浔州安抚司
　　浔州江曰浔江东城门曰浔阳唐天宝初改郡名取焉乾元初复为浔州宋省寻复置至是置安抚司十六年改为总管府
　　明国子监生封登奏畧曰浔州夹江诸山防岈□嶪峡中有大藤如斗延亘两崖势如徒杠蛮众蚁渡号大藤峡最险恶地亦最高登藤峡巅数百里皆厯厯目前军旅之聚散往来可顾盼尽诸蛮倚为奥区桂平大宣乡崇姜里为前庭象州东乡武宣北乡为后户藤县五屯障其左贵县龙山据其右若两臂然峡北岩峒以百计仙人关九层崖极险峻峡以南有牛肠大岵诸村皆縁江立寨藤峡府江之间为力山力山之险倍于藤峡又南则为府江其中多冥岩奥谷絶壁层崖十步九折失足陨身中产猺人蓝胡侯槃四姓为渠魁力山又有獞人善毒药弩矢中人无不立毙四姓猺亦惮之云
　　【臣】等谨按一统志大藤峡在桂平县西北六十里红石矶之下弩滩之上地介武宣象州永安桂平平南藤县之间四山环绕緜亘数百里最为险恶峡迤南旧有牛肠大岵诸村猺寨北通罗渌三洞紫荆罗运等三十六巢岩洞以百计中有七层楼下有三昧洞峡口有大藤长数丈横生跨江日沉水底夜浮水面猺人借以渡峡以通龙山入寨者
　　明太祖洪武八年浔州大藤峡猺贼窃发柳州衞官军禽捕之
　　二十年知府沈信言府境接连柳象梧藤等州山谿险峻猺贼出没不常近者广西布政司防议杨敬恭为大亨老防罗碌山生猺所杀官军讨之贼登岩攀树防如猿狖追袭不及若久驻兵则瘴疠时发兵多疾疫又难进取兵退复出为患臣以为桂平平南二县旧附猺民皆便习弓弩惯厯险阻若选其少壮千余人免其差徭给以军器衣装俾各团村寨置火与官兵相为声援协同捕逐可以殱之帝以蛮夷梗化夙昔固然但当谨其防御使不为患如为寇不已则发兵讨之何必团寨永乐三年桂平县蛮民为乱命姑抚之勿用兵宣德七年总兵官山云奏斩获桂平等县蛮寇覃公専等首级数帝顾左右曰蛮寇害我良民譬之蟊贼害稼不可不去然杀之过多亦所不忍也
　　英宗正统二年命勦大藤峡等山蛮寇
　　山云奏浔州府平南等县耆民言大藤峡等山猺寇不时出没刼掠居民阻絶行旅近山荒田为贼占耕而左右两江人多食少其狼兵素勇为贼所惮若选委头目屯种近山荒田断贼出没之路不过数年贼徒坐困地方宁靖臣已量拨田州等府族目土兵分界耕守即委土官都指挥黄竑领之遇贼出没协同勦杀从之七年猺贼蓝受贰等恃所居大藤峡山险纠集大信等山山老山丁数百人递年杀掠千户满智等诱杀十人帝命枭之家口给赐有功之家十一年大藤峡蛮贼流刼乡村侵犯诸县景泰七年大藤峡贼纠合荔浦等处贼刼掠县治杀掳居民天顺五年镇守广东中官阮随奏大藤峡猺贼出没两广为恶累年迩来愈甚虽常会兵勦捕縁地里辽远且两广军马不相统属未易成功宜大举捣其巢穴庶絶民患乃命都督佥事顔彪佩征蛮将军印调南京江西及直九江等衞官军一万之六年彪率军进勦大藤攻破七百二十一寨斩首三千二百七十一级复所掠男妇五百余口帝敕奬之
　　天顺七年大藤峡贼大掠梧州
　　时总兵官陈泾驻兵城中会太监朱祥等议调兵夜半贼驾梯上城泾不觉遂入府治刼库放囚杀死军民无算大掠城中执副使周璹为质泾等仓卒无计惟拥兵自衞随军器械并备赏银物皆为贼有布政使宋钦致仕家居挺身出以大义谕贼为所害黎明贼声言官军若动则杀周副使泾等乃遣人与贼讲解晡时纵之出城贼既出乃纵祷还时官军数千贼仅七百而已都指挥邢斌奏至帝以梧州蕞尔小城总兵镇巡三司俱拥重兵驻城中乃为小贼所蔑视命兵部即议处行
　　宪宗成化元年命佥都御史韩雍等率兵讨大藤峡贼兵部尚书王竑以峡贼称乱日久皆由抚臣以招抚为功致酿大患非大创不止因荐雍有文武才同征蛮将军赵辅等率师讨之时贼三千余陷南平又入藤县城十一月大兵次浔州谋深入以覆其巢分兵十五哨水陆并进腹背交攻连日鏖战贼不能支破贼寨及斩获溺死者不可胜计改大藤峡为断藤峡刻石纪之防闻降敕奬谕仍敕辅计议长防永絶后患未几雍奏残贼侯郑昻等夜入浔州府城大肆焚掠旋为官军击斩贼魁余党仍奔入巢既雍又奏诸猺之性惮见官吏摄以流官终难靖乱乃改设土官吏目等然府江东西两岸大小桐江洛口与断藤峡朦胧三黄等处村巢接壤路道﨑岖聚众刼掠终不能除
　　武宗正德十一年总督陈金复督军征府江诸蛮金调两广官军土兵分为六哨水陆并进斩七千五百六十余级金谓诸蛮利鱼盐耳乃与约商船入峡者计船大小给之鱼盐蛮就水濵受去如税然不得为梗蛮初获利听约道颇通金以此法可久易峡名永通诸蛮縁此无忌大肆掠夺稍不惬即杀之因循猖獗江路为断时总督王守仁定田州还两江父老遮道言峡贼阻害状守仁上疏请讨报可乃率湖南兵至南寜约日会兵寇闻湖兵且至皆逃匿守仁故为散遣诸兵状寇弛不备乃令官军突进连破油□石壁大皮等寨贼奔断藤峡复追击破之贼奔渡横石江溺死俘斩甚众贼溃散遂移兵仙台花相白竹古陶罗鳯诸处贼不支奔入永安力山官军次第破之禽斩俘获无算八寨平两江悉定
　　世宗嘉靖十八年官军讨贼藤峡复平
　　自两江定守仁遂以土官岑猛子邦佐为武靖知州使靖遗孽邦佐不能辑众且贪得贼贿峡北贼复獗有侯胜海者为首指挥潘翰臣诱杀之胜海弟公丁聚众噪城下佥事邬阅等以千人往击斩一尫寇还漫言贼退请置堡堡成阅令土目黄贵韦香以三百人往戌初贵香利胜海田庐故说翰臣杀海至是遂夺胜海田庐于是诸猺俱恚邦佐又隂党之公丁遂啸聚二千余人乘夜陷堡城杀戌兵贵香走免事闻命侍郎蔡经督兵讨之公丁时出杀掠经乃会安逺侯柳珣决计以兵事属副使翁万达万达廉得百户许雄通贼状诘之雄惧请自効万达佯庇公丁捕系讦讼公丁者数人公丁果遣人自列万达佯许之又令雄假称贷为贿公丁喜益信雄会万达巡他郡以事属防议田汝成汝成召雄申饬之雄绐公丁诣汝成自列言寇堡事由他猺汝成亦慰遣之乃密授意城中被贼害者家出殴公丁一市皆哗游檄并逮公丁入系狱遣雄谕其党曰寇堡事公丁委罪诸猺果否诸猺遂言事自公丁听论坐不敢党乃槛致公丁于军门磔之首恶既诛乘势进兵两军齐发左军三万五千人分六道攻紫荆石门梅岭木昻藤冲大坑等巢右军万六千人分四道攻碧滩罗渌上中下洞等巢南北夹击贼大窘遂拥众奔林峒而东官军邀击之中断复西奔诸军合击大破之追至罗连山平南县有小田罗应古陶古思诸猺亦据险勿靖万达等移兵勦之招降贼党二百余人江南胡姓诸猺归顺者亦千余人藤峡平
　　穆宗隆庆三年右江诸猺獞复乱官军勦平之
　　府江自正徳十二年都御史陈金征讨之后且六十年而右江北三北五等巢素未惩创生齿日繁遂肆猖獗顷者大征古田各巢咸畏威敛戢独府江右江恃险为乱兵部言若复纵之非惟无以固八寨怀远之招亦恐以启古田携贰之渐勦之便巡抚郭应聘遂檄总兵官李锡等将兵往讨以防闻
　　南宁
　　元泰定帝泰定元年置南宁路
　　南宁故称邕管牂牁峙其西北交阯踞其西南三十六洞错壤而居延袤几千里横山永平尤要害厯唐及宋建牙置帅与桂州等先是至元十六年立邕州路总管府兼左右两江溪洞镇抚至是改为路领县二曰宣化曰武縁
　　明太祖洪武五年宣化盗刼掠南宁府诏发广西官军讨之
　　初南宁衞覈民之无籍者为军又纵所部入山伐木民多扰遂相搆为盗旋讨平之
　　明史土司曰南宁郡地夷旷可宿数万师成化时征田州及经畧南安举弭节兹土后因猺蛮不靖往往仗狼兵急则借为前驱缓则檄为守御诸猺乃稍稍骄恣不可尽绳以法议邕事者谓宜开重镇以复邕州督府之旧云领州四曰新宁曰横州为流官曰上思州曰下雷州为土官上思州土官子孙畔服不常治十八年改流官嘉靖后仍以土官袭下雷州明初印失废为峒属镇安府嘉靖后改属南宁
　　又曰归德州果化州系土官治间皆为田州所侵削因改于南宁



　　钦定续文献通考卷二百四十五
　　钦定四库全书
　　钦定续文献通考卷二百四十六
　　四裔考
　　西南夷
　　广西土司二【广东琼州附】
　　太平
　　元置太平路于丽江以控制左江溪洞州县
