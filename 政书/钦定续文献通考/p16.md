<!-- { "loadSidebar": true } -->
　　贞明为给事中时上水利议谓神京雄据上防兵食宜取之畿甸今皆仰给东南军船夫役之费常以数石致一石东南之力竭矣又河流多变运道多梗窃有隠忧闻陜西河南故渠废堰在在有之山东诸泉引之率可成田而畿辅诸郡或支河所经或涧泉自出皆足以资灌溉北人未习水利惟苦水害不知水害未除正由水利未兴也盖水聚之则为害散之则为利今顺天真定河间诸郡桑麻之区半为沮洳由上流十五河之外惟泄于猫儿一湾欲其不泛滥而壅塞势不能也今诚于上流疏渠浚沟引之灌田以杀水势下流多开支河以泄横流其淀之最下者留以潴水稍高者皆如南人筑圩之制则水利兴水患亦除矣至于永平滦州抵沧州庆云地皆萑苇土实膏腴元虞集欲于京东濵海地筑塘捍水以成稻田若仿集意招徕南人俾之耕艺北起辽海南濵青齐皆良田也俟有成绩次及河南山东陜西庶东南转漕可减西北储蓄常充国计永无绌矣事下所司朝议以水田劳民请俟异日事遂寝既而贞明以事谪官着潞水客谭一书论水利当兴者十四条至是顺天巡抚张国彦副使顾飬谦行之蓟州永平丰润玉田皆有效于是给事中王敬民荐贞明乃进少卿赐勅勘水利贞明因疏请郡县有司以垦田勤惰为殿最地宜稻者以渐劝率宜黍宜粟者如故不遽责其成召募南人给衣食农具俾以一教十能垦田百畆以上即为世业子弟得寄籍入学其卓有明效者仿古孝弟力田科量授鄊遂都鄙之长垦荒无力者贷以谷秋成还官旱涝则免郡县民壮役止三月使疏河芟草而垦田则募专工帝悉从之乃先治京东州邑命兼监察御史领垦田使有司挠者劾治自九月至明年二月已垦至三万九千余亩又遍厯诸河穷源竟委将大行疏浚而奄人勲戚之占闲田为业者恐水利兴而已失其利为蜚语闻于帝御史王之栋畿辅人也遂言水利必不可行且陈开滹沱不便者十二帝入其言欲罪诸建议者大学士申时行言垦田兴利而反谓之害民为此説者其故有二北方民游惰好闲惮于力作水田有耕耨之劳胼胝之苦不便一也贵势有力家侵占甚多不待耕作坐收芦苇薪刍之利若开垦成田归于业戸于有司则已利尽失不便二也然以国家大计较之不便者小而便者大惟在斟酌地势体察人情沙鹻不必尽开黍麦无烦改作应用夫役必官募之不拂民情不失地利乃谋国长防耳于是贞明得无罪而水田事终罢大学衍义补曰国家都于燕京师之东皆濒大海尝闻闽浙人言大几濒海之地多盐卤必得河水以荡涤之然后可以成田故为海田者必筑隄防以阑盐水之入疏沟渠以导淡水之来然后田可耕也臣于京东一带海涯虽未及行而尝泛漳御而下由白河以至潞渚观其入海之水最大之处无如直沽然其直深入海灌溉不多请于将尽之地依禹贡逆河法截防河流横开长河一带収其流而分其水然后于沮洳尽处筑为长堤随处各为水门以司啓闭外以截盐水俾其不得入内以泄淡水俾其不至漫如此则田可成矣于凡有淡水入海所在皆依此法行之则沿海数千里无非良田非独民资其食而官亦頼其用如此则国家坐享富盛远近皆有所资其为利益夫岂细哉徐贞明潞水客谈畧曰西北之地旱则赤地千里涝则洪流万顷惟雨旸时若庶乐岁无饥此可常恃哉惟水利兴而后旱涝有备利一中人治生必有常稔之田以国家之全盛独待哺于东南岂计之得哉水利兴则余粮栖畆皆仓庾之积利二东南转输其费数倍若西北有一石之入则东南省数石之输久则蠲租之诏可下东南民力庶几稍苏利三西北无沟洫故河水横流而民居多没修复水田则可分河流杀水患利四西北地平旷防骑得以长驱若沟洫尽举则田野皆金汤利五游民轻去乡土易于为乱水利兴则业农者依田里而游民冇所归利六招南人以耕西北之田则民均而田亦均利七东南多漏役之民西北罹重徭之苦以南赋防而役减北赋省而徭重也使田垦而民聚则赋增而北徭可减利八沿边诸镇有积贮转输不烦利九天下浮户依富家为佃客者何限募之为农而简之为兵屯政无不举矣利十塞上之卒土著者少屯政举则兵自足可以省逺募之费苏班戍之劳停欇勾之苦利十一宗禄浩繁势将难继今自中尉以下量禄定田使自食其土为长子孙计则宗禄可减利十二修复水利则仿古井田可限民名田而自昔养民之政渐举可行利十三民与地均可仿古比闾族党之制而教化渐兴风俗自美利十四也
　　三十年保定巡抚汪应蛟请大兴水利田
　　初应蛟巡抚天津见葛沽白塘诸田尽为污莱询之土人咸言斥卤不可耕应蛟念地无水则咸得水则润若营作水田当必有利乃募民垦田五十畆为水田者十之四畆收至四五石田利大兴至是移保定又疏请广兴水利言臣境内诸川易水可以溉金台滹水可以溉恒山溏水可以溉中山滏水可以溉襄国潭水来自邺下西门豹尝用之瀛海当诸河下流视江南泽国不异其他山下之泉地中之水所在而有咸得引以溉田请通渠筑防量发军夫一凖南方水田之法行之所部六府可得田数万顷岁益谷千万石畿民从此饶裕无旱涝之患即不幸漕河有梗亦可改折于南取籴于北工部尚书杨一魁亟称其议报可
　　时御史左光斗出理屯田亦言北人不知水利一年而地荒二年而民徙三年而地与民尽矣今欲使旱不为灾涝不为害惟有兴水利一法因条上三因十四议曰因天之时因地之利因人之情曰议浚川议疏渠议引流议设坝议建闸议设陂议相地议筑塘议招徕议择人议择将议屯兵议立田设科议富民拜爵其法昭然具备诏悉允行水利大行北人始知艺稻
　　愍帝崇祯二年兵部侍郎申用懋言永平滦河诸水逶迤寛衍可疏渠以防旱潦山陂隙地便栽种宜令有司相地察源为民兴利从之




　　钦定续文献通考卷三
<史部,政书类,通制之属,钦定续文献通考>
　　钦定四库全书
　　钦定续文献通考卷四
　　田赋考
　　屯田
　　宋宁宗嘉定三年五月经理两淮屯田
　　国子司业刘爚接伴金使于盱眙军还言两淮之地藩蔽江南干戈盗贼之后宜加经理必于招集流散之中就为足食足兵之计淮东地平博膏腴有陂泽水泉之利而荒芜实多其民劲悍勇敢习邉鄙战鬬之事而安集者少诚能经画郊野招集散亡约顷畆以授田使毋广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保防聨以什伍教以击刺使相纠率或乡为一团里为一队平居则耕有警则守有余力则战帝嘉纳之后又奏使沿邉之民各自什伍教阅于乡有急则相救援无事则耕稼自若军政隠然寓于田里之间此非一时之利也
　　七年以京西屯田募人耕种
　　十三年措置四川屯田
　　初奉宁保定军节度使呉玠平蜀以军储不继治襃城堰为屯田民谓不便因漕臣郭大中言约中其数使民自耕而嵗入多于屯田孝宗乾道五年三月四川宣抚使郑刚中拨军耕种以嵗收租米对减成都路对籴米一十二万石赡军然兵民杂处村疃为扰百端又数百里外差民保甲教耕有二三年不代者民甚苦之知兴元府晁公武欲以三年所收最髙一年为额等第均数召佃放兵及保甲以防邉从之淳熈中游仲鸿知中江县时闗外营田凡万四千顷畆仅输七升仲鸿建议请以兵之当汰者授之田存赤籍迟以数年汰者众耕者多则横敛一切之赋可次第以减为大将呉挺所沮而止至是宣抚安丙总领任处厚言绍兴十五年诸州共垦田二千六百五十余顷夏秋输租一十四万一千余石饷所屯将兵罢民和籴为利甚溥乾道四年以后屯兵归军教阅而营田付诸州募佃遂致租利防失骄将豪民乘时占据弊不可悉今豪强移徙田土荒闲正当播种之秋宜命总领所与宣抚司措置其逃絶之田闗内外亦多有之为数不赀其利不在营田之下乞并括从之其后理宗端平元年十月知大宁监邵潜言昔郑刚中尝于蜀之闗隘杂兵民屯田嵗收粟二十余万石是后屯田之利既废粮运之费益増宜诏帅臣纵兵民耕之所收之粟计直以偿则总所无转输之苦邉闗有储峙之丰战有余勇守有余备矣亦从之
　　【臣】等谨按宋史吴玠传玠与敌对垒且十年常苦逺饷劳民益治屯田嵗收至十万斛又调戍兵治襃城废堰民知灌溉可恃愿归业者数万家若然则玠之屯田民固甚便之矣志所云与传异
　　十五年七月诏江淮荆襄四川制置监司条画营田来上
　　先是孝宗隆兴二年江淮都督府参赞陈俊卿言欲以不披带人择官荒地标旗立砦多买牛犂纵耕其中官不收租人自乐从数年之后垦田必多谷必贱所在有屯则村落无盗贼之忧军食既足则馈饷无转运之劳此诚经乆守淮之防诏从之淳熈十年鄂州副都统制郭杲言枣阳屯田兴置二十余年未能大有益于邉计非田之不良盖人力有所未至今邉陲无事正宜修举为实邉之计夲司有荒熟田七百五十顷乞降钱三万缗收买耕牛农具便可施功如将来更有余力可括荒田接续开垦亦从所请至帝庆元时流民来归权直学士院庄夏言荆襄两淮多不耕之田计口授地贷以屋庐牛具吾乗其始至可以得其欲彼幸其不死可以忘其劳兵民可合屯田可成此万世一时也至是复有是诏
　　司封郎中魏了翁奏曰四川制置司措置利州路营屯田见已置局经理凡在邉鄙莫不踊跃但西邉自罹寇以来原堡多隳地利悉弃以故流人乆不复业谷粟自贵兵民交敝今若遽行屯田则宜葺邉堡宜用兵耕而邉堡则诸将虑事谨审欲及冬时伺乘机便乃可修筑兵耕则自顷年累减军额以来以之坐守尚多阙数矧今乆戍之余难复再加役使臣窃谓有屯田有垦田二者相近而不同垦田者何大兵之后田多荒莱如诸路有闲田寺观有常住皆当广行招诱使人开垦因可复业则耕获之寔效徃徃多于屯田惟毋责屯田之虚名而先究开垦之寔利则庻防矣今日所当垦之田如利之西路则皂郊之内湫池诸谷水闗之内崖石诸镇利之东路则洋川之内青座华阳鳯集之内盘车诸岭大率昔为膏腴今成荒弃至于金川近襄亦多有之其田去邉或百里或二三百里有髙山大陵之险可据有原堡兵戍之援可恃亦有敌骑从来所不曽至之处若更得土豪之助则指日可成今闻三路土豪有愿自备费用自用土人者亦有愿畧资官司给助者若聴其施工畧计所耕可数千顷则明年此时便收地利纵官未立额或量行输租潜裕兵民使渐食贱粟比之顷嵗人苦斛贵官苦籴贵其利害岂不万万相絶乎况耕田之民又皆可用之兵不数年间邉食既丰兵丁亦足家自为守人自为战比于仓卒遣兵戍守亦万不侔若是则虽无屯田之名而有屯田之实无飬兵之费而又可潜制骄蹇之兵保蜀之策无大于此
　　宋史汪纲传曰纲提举淮东常平有献言制司广买荒田开垦以为营田纲以为荒瘠之地不难变而工力水利非乆不可弃产欺官良田终不可得耗费公帑开垦难就曷若劝民尽耕闲田甽浍湮塞则官为之助变瘠为沃使民有余蓄晁错入粟之议本朝便籴之法在其中矣制司知其无益乃止
