<!-- { "loadSidebar": true } -->
　　至元十四年始置江南行御史台于扬州寻徙杭州又徙江州二十三年迁于建康以监临东南诸省统制各道宪司而总诸内台【初置大夫中丞侍御史治书侍御史各一人统淮东淮西湖北浙东浙西江东江西湖南八道提刑按察司十五年増江南湖北岭南广西福建广东三道二十三年以淮东淮西山南三道拨内台三十年增海北海南一道】大德元年定为江南诸道行御史台设官如前
　　察院至元十四年初置监察御史十人二十三年増防古御史十四人又增汉人御史四人后定置如前百官志曰顺帝至正十六年移行台于绍兴二十五年闰十月御史大夫鄂勒哲特穆尔奏江南诸道行御史台衙门尝奉防于绍兴路开设近因道梗湖南湖北广东广西海北江西福建等处凡有文书北至南台风信不便径申内台未悉事情虚实宜于福建置分台给降印信俾各道文书由分台以逹内台于事为便从之
　　陜西诸道行御史台统汉中陇北四川云南四道官数与江南行台同惟监察御史止二十人
　　至元二十七年始置云南诸路行御史台官止四人大徳元年移云南行台于京兆为陜西行台延祐元年罢二年复立设官如前
　　明在外加都御史或副佥都御史衔者有总督有提督有廵抚有总督兼廵抚提督兼廵抚及经畧总理賛理廵视抚治等员
　　初名廵抚或名镇守后以镇守侍郎与廵按御史不相统属文移窒碍定为都御史廵抚兼军务者如提督有总兵地方加赞理或参赞所辖多事重者加总督他如整饬抚治廵治总理等项皆因事特设其以尚书侍郎任总督军务者皆兼都御史以便行事
　　总督
　　总督漕运兼提督军务廵抚鳯阳等处兼管河道一人【洪武时尝置京畿都漕运司设漕运使元年置十四年罢永乐间设漕运总兵官宣徳中又遣侍郎都御史少卿等官督运至景帝景泰二年因漕运不继始命副都御史王竑总督因兼廵抚淮庐鳯四府徐和滁三州驻淮安宪宗成化八年分设廵抚总漕各一人九年复旧武宗正徳十三年又分设十六年又复旧世宗嘉靖三十六年以倭警添设提督军务廵抚鳯阳都御史四十年归并改总督漕运兼提督军务神宗万厯七年加兼管河道】
　　总督蓟辽保定等处军务兼理粮饷一人【嘉靖二十九年置先是蓟辽有警间遣重臣廵视或称提督至是以边患益甚始置总督开府宻云辖顺天保定辽东三廵抚兼理粮饷万厯九年加兼廵抚顺天等处十一年复旧熹宗天启元年置辽东经畧经畧之名自此始庄烈帝崇祯四年并入总督十一年又增设总督于保定】
　　总督宣大山西等处军务兼理粮饷一人【正统元年始遣佥都御史廵抚宣大景防二年宣府大同各设廵抚遣尚书石璞总理军务成化治间有警则遣正徳八年设总制嘉靖初兼辖偏保二十九年去偏保定设总督宣大山西等处衔三十八年令防秋日驻宣府四十三年移驻懐来隆庆四年移驻阳和】
　　总督陜西三边军务一人【治十年遣重臣总督陜西甘肃延绥寜夏军务以左都御史王越任之十五年以后或设或罢至嘉靖四年始定设初称提督军务七年改为总督开府固原防秋驻花马池】
　　总督两广军务兼理粮饷带管盐法兼廵抚广东一人【永乐二年遣给事中雷瑱廵抚广西十九年遣郭瑄艾广廵抚广东景防三年苖防起以两广宜协济应援乃设总督成化元年兼廵抚事驻梧州正徳十四年改总督为总制寻改提督嘉靖四十五年另设广东廵抚止兼廵抚广西驻肇庆隆庆三年又设广西廵抚除兼职四年革广东廵抚改为提督两广军务兼理粮饷廵抚广东万厯三年仍改总督加帯管盐法】
　　总督四川陜西河南湖广等处军务一人【正德五年设寻罢嘉靖二十七年以苗患又设总督四川湖广贵州云南等处军务四十二年罢天启元年以土官奢崇明反又设四川湖广云南贵州广西五省总督四年兼廵抚贵州】
　　总督浙江福建江南兼制江西军务一人【嘉靖三十三年以倭犯杭州置四十一年革】
　　总督陜西山西河南湖广四川五省军务一人【崇祯七年置或兼七省十二年后俱以内阁督师】
　　总督鳯阳地方兼制河南湖广军务一人【崇祯十四年设】总督保定地方军务一人【崇祯十一年设】
　　总督河南湖广军务兼廵抚河南一人【崇祯十六年设】总督九江地方兼制江西湖广军务一人【崇祯十六年设】
　　总理
　　总理南直河南山东湖广四川军务一人【崇祯八年设与总督或分或并】
　　总理河漕兼提督军务一人【永乐元年遣尚书治河自后间遣侍郎都御史成化后始称总督河道正徳四年定设都御史嘉靖二十年以都御史加工部职衔提督河南山东直河道隆庆四年加提督军务万厯五年改总理河漕兼提督军务八年革】
　　总理粮储提督军务兼廵抚应天等府一人【宣徳五年初命侍郎总督粮储兼廵抚景泰四年定遣都御史嘉靖三十三年以海警加提督军务驻苏州万歴中移驻句容已复驻蘓州】
　　廵抚
　　廵抚浙江等处地方兼提督军务一人【永乐初遣尚书治两浙农事以后或廵视或督鹾有事则遣嘉靖二十六年以海警始命都御史廵抚浙江兼管福建福兴建寜漳泉海道地方提督军务二十七年改廵抚为廵视二十八年罢三十一年复设】
　　廵抚福建地方兼提督军务一人【嘉靖二十六年既设浙江廵抚兼辖福兴漳泉等处三十五年以闽浙道逺又设提督军务兼廵抚兴漳泉福寜海道都御史后改廵抚福建统辖全省】
　　廵抚顺天等府地方兼整蓟州等处边备一人【成化二年始专设都御史赞理军务廵抚顺天永平二府寻兼抚河间真定保定凡五府七年兼理八府八年以畿辅地广从居庸闗中分设二廵抚其东为廵抚顺天永平二府驻遵化崇祯二年又于永平分设廵抚兼提督山海军务其旧者止辖顺天】
　　廵抚保定等府提督紫荆等闗兼管河道一人【成化八年分居庸闗以西另设廵抚保定真定河间顺德大名广平六府提督紫荆倒马龙泉等闗驻真定万厯七年兼管河道】
　　廵抚河南等处地方兼管河道提督军务一人【宣德五年遣兵部侍郎于谦廵抚山西河南正统七年以右副都御史王来廵抚湖广河南景泰七年始专设河南廵抚万厯七年兼管河道八年加提督军务】
　　廵抚山西地方兼提督雁门等闗军务一人【宣德五年以侍郎廵抚河南山西正统十三年始命都御史专廵山西镇守雁门天顺成化间暂革寻复置】廵抚山东等处地方督理营田兼管河道提督军务一人【正统五年始设廵抚十三年定遣都御史嘉靖四十二年加督理营田万厯七年兼管河道八年加提督军务】
　　廵抚辽东地方赞理军务一人【正统元年设旧驻辽阳后地日蹙移驻广寜驻山海闗后又驻寜逺】
　　廵抚宣府地方赞理军务一人【正统元年命都御史出廵塞北因奏设廵抚兼理大同景泰二年另设大同廵抚后复并为一成化十年复分设十四年加赞理军务】廵抚大同地方赞理军务一人【初与宣府共一廵抚后或分或并成化十年复专设加赞理军务】
　　廵抚延绥等处赞理军务一人【宣徳十年遣都御史出镇景泰元年专设廵抚加叅赞军务成化九年徙镇榆林隆庆六年改赞理军务】
　　廵抚寜夏地方赞理军务一人【正统元年以右佥都御史郭智镇抚寜夏叅赞军务天顺元年罢二年复设去叅赞隆庆六年加赞理军务】
　　廵抚甘肃等处赞理军务一人【宣徳十年命侍郎镇守正统元年甘凉用兵命侍郎叅赞军务景泰元年定设廵抚都御史隆庆六年改赞理军务】
　　廵抚陜西地方赞理军务一人【宣徳初遣尚书侍郎出镇正统间命右都御史陈镒王文等出入更代景泰初耿九畴以刑部侍郎出镇文移不得径下按察司特改都御史廵抚成化二年加提督军务后改赞理驻西安防秋驻固原】
　　廵抚四川等处地方兼提督军务一人【宣徳五年命都御史镇抚后停遣正统十四年始设廵抚万厯十一年加提督军务】
　　廵抚湖南等处地方兼赞理军务一人【正统三年命都御史贾谅镇守以后或侍即或大理卿出抚景泰元年定设廵抚都御史兼赞理军务万厯八年改为提督军务十二年仍为赞理】
　　廵抚江西地方兼理军务一人【永乐后间设廵抚镇守成化以后定为廵抚或有时罢遣嘉靖六年始定设四十年加兼理军务】
　　廵抚南赣汀韶等处地方提督军务一人【治十年始设廵抚正徳十一年改提督军务嘉靖四十五年定巡抚衔所辖南安赣州南雄韶州汀州并郴州地方驻赣州】廵抚广东地方兼赞理军务一人【永乐中设廵抚后以总督兼廵抚事遂罢不设嘉靖四十五年复另设廵抚加賛理军务隆庆四年又罢】
　　廵抚广西地方一人【广西旧有廵抚沿革不常隆庆三年后专设】
　　廵抚云南兼建昌毕节等处地方赞理军务兼督川贵粮饷一人【正统九年命侍郎叅赞军务十年设镇抚天顺元年罢成化十二年复设嘉靖三十年加兼理军务四十三年改赞理隆庆二年兼抚建昌毕节等处】
　　廵抚贵州兼督理湖北川东等处地方提督军务一人【正统十四年以苖乱置总督镇守贵州湖北川东等处景泰元年另设贵州廵抚成化八年罢十一年复设正徳二年又罢五年又复设嘉靖四十二年裁革总督令廵抚兼理湖北川东等处提督军务】廵抚天津地方赞理军务一人【万厯二十五年以倭防朝鲜暂设寻为定制】
　　廵抚登莱地方赞理军务一人【天启元年设崇祯二年罢三年复设】廵抚安庐地方赞理军务一人【崇祯十年设十六年又增设安太池庐四府廵抚】
　　廵抚偏沅地方赞理军务一人【万厯二十七年以征播暂设寻罢天启二年后或置或罢崇桢二年定设】
　　廵抚密云地方赞理军务一人【崇祯十一年设】
　　廵抚淮地方赞理军务一人【崇祯十一年设】
　　廵抚承天赞理军务一人【崇祯十六年设】
　　抚治
　　抚治郧阳等处地方兼提督军务一人【成化十二年以郧阳襄阳流民屡叛遣都御史安抚因奏设官抚治之万厯二年以抚治事权不专増提督军务兼抚治职衔九年裁革十一年复设】
　　赞理
　　赞理松潘地方军务一人【正统四年暂设】
　　春明梦余録曰天下设廵抚都御史洪武未有也太祖不欲以重臣令典钱粮兵马永乐十九年勅尚书侍郎都御史少卿等官十三人各同给事中一人廵行天下是谓廵抚宣徳间令廵抚官每岁八月一赴京议事葢不欲疎逖以悬机重景泰四年始差都御史其意尚在执持风纪有故则入叅庙议而握纛之柄则有司存自是则曰整饬曰提督曰总制曰镇守又复典兵部尚书侍郎之职兼都御史百僚羣将俯首听一人之谋似于兼制少疎故复以廵按权叅杀之然表里异同痛痒不相关而司锋镝者每掣肘不能自尽近年失事并罪抚臣诚得肯綮矣天顺间石亨曹钦请罢廵抚正徳间刘瑾取囘廵抚彼固借私以逞要亦不为无説然使其置布腹心则其为毒又不可胜言矣学士院【翰林国史集贤文等院及诸学士】
