<!-- { "loadSidebar": true } -->
　　行省以去岁水旱为灾百姓艰食农作将兴各处田围高下不等陂塘围岸沟渠须依法修治遇旱则车水灌救遇潦则泄水通流修浚之际田主出粮佃戸出力系官围田无力修浚者官为借贷收成日如数还官劝农官有成效者陞赏失悮者治罪其抛荒积水之田租额无人承佃者劝谕富戸自备工本修筑塍围听令佃种抛荒官田止纳原租初年免徴三年后依民田输税诸人不得争夺并照前庸田司五等围岸体式以水为平田与水平者为第一等围岸高七尺五寸底濶一丈面濶五尺田高一尺者为第二等围岸高六尺五寸底濶九尺面濶四尺五寸田高二尺者为第三等围岸高五尺五寸底濶八尺面濶四尺田高三尺者为第四等围岸髙四尺五寸底濶七尺面濶三尺五寸田高四尺者为第五等止添备水围岸高三尺底濶六尺面濶三尺若迫近诸湖之处自愿增高者听
　　【臣】等谨按围岸体式总以去水七尺五寸为主田低则围岸必高田高则围岸必低第一等田与水平故岸高七尺五寸二等田高于水一尺故岸高六尺五寸合之则岸高于水仍是七尺五寸也三等四等亦然惟五等岸高于水仅七尺盖田既有四尺之高水患自少不妨少缩其制耳
　　右丞相哈喇哈斯行省和林浚古渠溉田数千顷仁宗延祐六年九月浚镇江练湖
　　至英宗至治三年十二月泰定帝即位复命浚之
　　泰定帝元年十二月浚呉松二江
　　浙西诸山之水受之太湖下为吴松江东滙淀山湖以入海而潮汐来徃逆涌浊沙上湮河口宋时设撩洗军专掌修治元既平宋军士罢散有司不以为务势豪租占为荡为田以致湮塞不通公私失利成宗大德八年五月省臣言吴江松江实海口故道潮水久淤凡湮塞良田百余里况海运亦由是而出宜于租户役万五千人浚治歳免租人十五石仍设行都水监以董其役从之英宗至治三年以省臣奏就委官体究还言应开浚者常熟州九处昆山州十一处嘉定州三十五处华亭县九处上海县十四处其通海大江旧有河港聨络官民田土之间借以灌溉者亦须疏通以利耕种至是省臣复以为请遂于是冬浚涤仍立牐以节水势
　　【臣】等谨按至元间海道千夫长任仁发上言呉松治水之法须识潮水之背顺地形之高低沙泥之聚散隘口之缓急寻源溯流各得其当庶不徒劳民力而享无穷之利又引宋范仲淹开浚太湖法新导之河必设诸闸常时扄之始令潮至沙不能塞每春理其闸外之沙工减开浚数倍云云后大德间都水庸田使玛哈穆特嘉集义拯治呉松江方畧皆从仁发之议又谕民于嘉定松江通海潮等河港口筑叠土坝安置透水木槽名曰水窦潮来闭窦潮退起窦使沙不停而水常泄盖亦置闸之遗意也又按仁发后即为都水少监泰定三年仁发分诸州县所造闸嘉定州二上海县一崇隂海盐州合造闸一嘉兴县一华亭县一计工至二十六万有余天厯元年以无实效罢其役然是时于呉松水利亦可谓勤矣其时知水利人自仁发外又有张桂荣朱天祥何珍徐铸诸人皆与谋议而都水书吏呉执中亦得上言浙西水患元代上下之情相达如此
　　三年七月修滦河
　　先是二年三月永平路屯田总管府言国家经费咸出于民民之所生无过农作本屯辟田收粮以供内府之用不为不重在昔有司于马城东北筑隄以防滦水西南连清水河至公安桥去岁霖雨水溢冲荡皆尽田苗终岁无收方今农隙若不预修必致为害工部移文都水监委官相视至是发军千二百人治之
　　文宗天厯二年三月修洪口渠
　　洪口渠引泾水入白渠自泾阳至临潼五县分流灌田七万余顷騐田出夫自唐宋以来毎年八月一日修堰至十月放水溉田分三限以为年例【北限入三原栎阳云阳中限入高陵南限入泾阳】武宗至大三年从陜西行台御史王承德请展修石渠至是以奉元岁旱河渠司郭嘉议请令泾阳近限水利戸添差修筑命行之
　　三年三月重修广济渠
　　怀庆路同知阿哈玛特言天久亢旱夏麦枯槁秋谷种不入土民匮于食中统间尝开广济渠置河渠司遇旱则官为騐工多寡分水灌济源河内河阳温武陟五县民田三千余顷后因豪家截河起堰立碾磨壅遏水势又经霖雨坏渠河渠司寻亦革罢今五十余年旧迹可考若将旧渠开浚禁安磨碾设立牐堰旱则放牐浇田涝则闭牐退水公私俱利从之
　　顺帝至正十三年正月兴京师水田利
　　防定帝时翰林学士虞集兼国子祭酒尝因讲罢言京师之东濒海数千里北极辽海南濵青齐海潮日至淤为沃壌用浙人法筑堤水为田听富民欲得官者合其众分授以田官定其畔以为限能以万夫耕者授以万夫之田为万夫之长千夫百夫亦如之察其惰者而易之三年视其成以地之高下定额以次渐征之五年有积蓄命以官就所储给以禄十年佩之符印后以传子孙如军官之法则东面民兵数万可以近衞京师外御岛夷逺寛东南海运以纾疲民时説者以为一有此制则执事者必以贿成而不可为矣事遂寝至是以右丞相托克托言京畿近水地利召江南人耕种岁可收粟麦百万余石不烦海运而京师足食于是立分司农司以左丞乌古孙良桢右丞悟良哈台兼大司农卿而托克托领大司农事西自西山南至保定河间北至檀顺州东至迁民镇凡系官地及元管各处屯田悉从分司农司引水立法佃种给钞五百万锭以供工价牛具农器谷种之用又以武衞所管盐台屯田荒闲之地及各衙门系官田地宗仁等衞屯田礼部所辖掌薪司地土并付分司农司播种又取勘徐州汝宁南阳邓州等处荒田并戸絶籍没入官者立司牧署掌分司农司耕牛中书省又议于江浙淮东召募能种水田及修筑围堰之人各一千名为农师教民播种降空名添设职事故牒一十二道遣使赍徃其地有能募农民一百名者授正九品二百名者正八品三百名者从七品即书填流官职名给之就领管所募农夫人给钞十锭期年散归从之是歳大稔
　　十五年十二月诏凡有水田处设大兵农司招集人夫有警乘机进讨无事栽植播种凡置保定河间武清景蓟四处
　　二十年陜西行省修治泾渠
　　宋时泾阳仲山旁开凿石渠名丰利渠世祖至元间立屯田万户府督治之成宗大德以后岁时葺理仁宗延祐元年从西台御史王琚言更开石渠五十一丈至是左丞相帖里帖木儿复遣官修治溉农田四万五千余顷
　　明太祖初立国设营田司专掌水利
　　戊戌二月迁元帅康茂才为都水营田使谕之曰比因兵乱隄防頽圮民废耕耨故设营田司以修筑隄防专掌水利春作方兴虑旱涝不时其分巡各处务在蓄泄得宜母负付任之意
　　诏所在冇司民以水利条上者即陈奏
　　【臣】等谨按此诏以通民隠而开利源即宋神宗今吏民能知土地种植之法陂塘圩垾堤堰沟洫之利害者皆得自言之遗意也自永乐至正统如当涂民请修慈湖和州民请修铜城闸之类史不絶书迨景泰之世国事倥英宗复辟后事遂不见于史册矣
　　洪武元年修和州铜城堰闸周围二百余里
　　至成祖永乐初既修含山崇义堰和州民请修铜城闸上抵巢湖下通扬子江圩防七十余处其吏目张良兴又言水渰麻澧二湖田五万余顷宜筑圩埂起桃花桥讫含山界三十里从之宣宗宣德八年又修之
　　四年修兴安灵渠
　　渠水发海阳山秦时凿溉田万顷马援葺之后圯至是始复为陡渠者三十六中有分水塘横筑石埭分南北渠埭上叠石如鳞以防冲溢二十九年以军兴命御史严震直烧凿陡涧之石以通饷道撤石増埭水迫无所泄尽趋北渠南渠浅而民失其利至成祖永乐二年乃修复如旧
　　八年命长兴侯耿炳文浚泾阳洪渠堰溉泾阳三原醴泉高陵临潼田二百余里
　　至三十一年堰圮复命炳文修治之且浚渠十万三千余丈其后宣德二年归安知县华嵩言泾阳洪渠堰溉五县田八千四百余顷炳文前后所修已坏永乐间老人徐龄言于朝遣官修筑防营造不果乞专命大臣起军夫协治从之
　　十七年决荆州岳山坝以灌民田
　　二十四年浚定海鄞二县东钱湖灌田数万顷
　　二十七年八月遣国子监生分行天下督吏民修水利时谕工部陂塘湖堰可蓄泄以备旱涝者皆因地势修治之乃分遣国子生及人材遍诣天下督修水利凡开塘堰四万九百八十七处
　　明史河渠志曰嗣后有所兴筑或役本境或资邻封或支官料或采山塲或农隙鸠工或随时集事或遣大臣董成终明世水政屡修
　　成祖永乐元年四月命户部尚书夏原吉治蘓松嘉湖水患
　　原吉上奏浙西诸郡苏州松江最居下流嘉湖常三郡土田下者少高者多环以太湖绵亘五百余里纳杭湖宣歙诸州之水散注淀山等湖以入三顷浦港堙塞滙流涨溢伤害苗稼拯治之法要在浚涤呉淞诸浦泄其壅遏嘉定之刘家港常熟之白茒港皆系大川水流峻急宜浚呉淞江南北两岸安亭等浦港引太湖诸水入刘家白茒二港使直注江海又松江之大盈浦【大盈浦河渠志作大黄浦】乃通呉淞要冲今下流壅塞难即疏浚旁有范家浜至黄浦口跄浦口【黄浦口跄浦口河渠志作南跄浦口】可径达海宜浚令深濶上接大盈浦以达湖之水此皆禹贡三江入海之迹候既开通相度地势各置石闸以时啓闭每岁水涸之时修筑圩岸以御暴流帝从其言明年九月毕功农田大利至十三年从呉江县丞李升言又浚大湖近湖河道修蔡泾等闸宣宗宣德六年教谕唐敏言常熟耿泾塘南接梅里通昆承湖北达大江洪武中浚以溉田今壅阻请疏导从之七年九月苏州知府况钟上言蘓松嘉湖之地其湖有六曰太湖曰厐山曰阳城曰昆承曰沙湖曰尚湖聨属广袤凡三千余里永乐初原吉疏浚年久淤塞一遇久雨遂成巨浸田皆没溺乞仍遣大臣督各官于农隙时发民疏浚一方永頼帝命巡抚周忱与钟计工力多寡难易以闻
　　忱久任江南事无不举常诣松江相视水利见嘉定上海间沿江生茂草多淤流乃浚其上流使昆山顾浦诸所水迅流驶下壅遂尽涤暇时以匹马徃来江上见者不知其为巡抚也又言呉淞江畔有沙涂柴百五十顷水草茂盛蛊蜢多生其中请募民开垦可以足国课消虫灾又言应天镇江太平宁国诸府旧有石臼等湖其中沟港岁办鱼课其外平圩浅滩听民放牧孳畜采掘菱藕不许种耕故山溪水涨有所宣泄近者富豪筑圩田遏湖水每遇泛溢害即及民宜悉禁革又言溧水永丰圩周围八十余里旧筑埂坝农甚利今頽败请葺治时并从之
　　至宪宗成化十四年都御史牟俸言直苏松与浙西各府频年旱涝縁周环太湖乃东南最洼地而苏松尤最下之冲故毎逢积雨众水奔溃湖涨漫渰没无际按太湖即古震泽上纳嘉湖宣歙诸州之水下通娄东呉淞三江之流东江今不复见娄淞入海故迹具存其地势与常熟福山白茒二塘俱能导太湖入江海使民无垫溺而土可耕种厯代开浚具有成法本朝亦常命官修治不得其要而濵湖豪家尽将淤滩栽莳为利治水官不悉利害率于泄处置石梁壅土为道或虑盗船往来则钉木为栅以致水道堙塞公私交病请择大臣深知水利者专理之设提督水利分司一员随时修理则水势疏通东南厚利也诏俸兼领水利听所修筑功成乃专设分司
　　是年修潜山怀宁等陂堰
　　又修高要青岐罗婆圩平遥广济渠筑和州保大等圩百二十余里蓄水门九浚昌邑河渠五所
　　二年谕工部安徽苏松浙江江西湖广凡湖泊卑下圩防倾頽亟督有司治之
