<!-- { "loadSidebar": true } -->
　　四年三月诏以内官监毕真代熊宣领广东市舶司暹罗国船有为风飘泊至广东境者镇巡官防议税其货以备军需市舶太监熊宣计得预其事以要利乃奏请于帝礼部议阻之诏以宣妄揽事权令回南市办事以真代之至五年七月真言旧制泛海诸船皆市舶司専理近领于镇巡及三司官乞如旧便礼部议市舶职司进贡方物其泛海客商及风舶番船非勅防所载例不当预中防令如熊宣旧例行宣先任市舶尝以奏请兼理为礼部所劾而刘瑾私真乃谬以为例云
　　世宗嘉靖二年罢市舶司
　　时日本使宗设宋素卿分道入贡互争真伪市舶中官赖恩纳素卿贿右素卿宗设遂大掠宁波给事中夏言言倭患起于市舶遂罢之市舶既罢日本海贾往来自如海上奸豪与之交通法禁无所施转为冦贼二十六年倭冦百艘久泊宁台数千人登岸焚刼浙江巡抚朱纨访知泊主皆贵官大姓市番货皆以虚值转鬻牟利而值不时给以是搆乱乃严禁海禁毁艅艎奏请镌谕戒大姓不报然是后通番大猾纨輙以便冝诛之御史陈九徳劾纨専杀启衅帝逮纨聴勘纨既黜奸徒益无所惮外内交讧酿成祸患汪直徐海陈东麻叶等起而海上无宁日矣三十五年倭冦大掠福建浙直都御史胡宗宪遣其客蒋洲陈可愿使倭宣谕还报倭志欲通贡市兵部议不可乃止
　　大学衍义补曰查户律有舶商匿货之条固未尝禁人泛海为商也苐当如前代互市之法庻几置市之名与事相称或者谓恐招边患则以前代史册考之海上诸番从未有为边冦者且暹罗哇隔越涨海地势不接非西北诸番比惟日本号为倭奴人工巧而国贫窘屡为沿海之冦当遵祖训不与之通若他国当令濵海之处有欲经贩者先期赴告舶司审勘无碍即许自陈造舶若千料収贩货物若干种经行某国何时回还并不敢私帯禁物透漏情事待其回帆差官封检抽分之余方许变卖如此则嵗计常赋之外未必不得其助亦足国用之一端也
　　【臣】等谨按王圻考谓祖训有云日本限山隔海得其地不足以供给得其民不足以使令毋使兴兵致伐但夷中百货皆中国不可缺者夷必欲售而中国必欲得之故设立市舶司自市舶罢而利孔在下奸豪外交内讧海上无宁日矣圻之意盖以海舶不可罢也然若邱濬大学衍义补则谓诸番可以泛海互市惟日本常为冦断宜遵祖训不与之通云
　　三十年三月以总兵仇鸾言诏于大同宣府开马市命侍郎史道总理之
　　谙达以去嵗冬自宣府求贡朝议不允入春请求益数屡叩宣大诸边陈欵求通贡市于是宣大督抚苏祐等以其事闻畧曰去年谙达逆天犯顺震惊畿辅今者复屡以贡市为请虽变诈难以信而揆情度势有难直拒者在谙达以求贡为名其词顺而朝廷许之其体尊苐当不忘戒备外示羁縻内修战守令其将各部人众于宣大延宁分投开市以我之布帛米粮易彼之牛羊骡马既可以中彼所欲亦可因以壮我边备诏兵部防廷臣议咸宁侯仇鸾等议永乐成化间谙达等求开马市皆尝设于辽东以待海西女直及朶顔三卫诸国今冝比照辽东事例暂为允许请令练习边事大臣一员奉勑诣大同选委彼所素服之叅游一员防同总督镇巡召集部落宣谕威徳许于大同五堡边外开立马市兵部发马价银十万两买防縀等物充用其宣府咸宁诸镇聴各督抚酌量地方与就近各国部落开市每年四次俱于季终约限马数仍谕各镇严兵益备用戒不虞其绥抚防范事宜悉聴差去大臣酌议务求经乆可行俟市易毕日还京帝意犹未决以问大学士严嵩嵩以一年四次期宻而费广惟许开二次为宜乃命嵗开二次马价如议给发各总镇仍严缉奸细无令私自交通争利启衅漏泄边情违者重治不贷寻又谕吏部致仕侍郎史道以原职兼佥都御史前赴大同经畧边事兵部员外郎杨继盛以讐耻未雪而遽议和示弱大辱国乃奏言十不可五谬疏入帝颇心动仍下鸾及大学士严嵩尚书赵铮等议鸾攘臂詈曰防子目不覩冦宜其易之诸大臣遂言遣官已行势难中止已而谙达数败盟入冦大同市则冦宣府宣府市则冦大同币未出境警报随至帝始悔之召道还然诸部嗜马市利未敢公言大举而边臣亦多畏慑以互市防之明年罢大同马市宣府犹未絶抄掠不已乃并絶之
　　继盛疏畧曰去嵗谙达悖逆大肆猖獗今求开马市之书大肆无状宜决策北伐问罪兴师而廷议以开市许之请陈其不可者有十夫开马市者和议之别名也彼辱我如是不能声讨反与之和忘天下之大仇一不可也顷下北伐之命天下方引领以望王师而一旦改为和议失天下之大信二不可也以堂堂天朝而下与彼为市损国家之大威三不可也天下豪杰莫不思决一死战闻马市既开则谓朝廷无意于报讐灰豪杰効用之志四不可也自去嵗来天下颇习武事和市既成则封守日溃将士日偷懈天下修武之心五不可也宣大吏民向虽私通犹畏法而不敢肆今以互市为解私通勾引开边方交搆之门六不可也天下罹水旱征役之苦人人思乱特畏威而不敢动耳今谓国家兵威不足将启百姓不靖之渐七不可也去嵗深入虽未一战犹以我仓卒无备也今议兵半年而竟许和市长外国轻中国之心八不可也彼变诈无常今我遣重臣载金帛至边彼或违约不来或因互市而斩闗以入或今日互市而明日入寇或遣众而驾言别部落或以羸马而过索重价或因市马而过要重赏或别有分外不堪之求是堕边人狡猾之计九不可也嵗费数十万得马数万匹互市不已则彼马日少而我财亦乏计将安出不为国家深长之虑十不可也夫为此议者曰我外为市以羁縻之而内寛吾力以修武备夫寇欲无厌也万一不能尽如其意势必败盟则彼之入寇为有名我之不应其求为失信曾足以羁縻之乎如果修武备以图战守则固无借此为矣其谬一曰方今急缺马正欲市之夫马不过为北征计耳如互市可无事则又安用马况彼安肯以良马予我乎其谬二曰暂许市以结其心渐将通贡可为永利夫今称贡者岂古所谓咸賔来王者乎不过贿以重利以茍安目前耳况市则我犹得以少偿其费贡则彼徒手取重利矣其谬三曰彼既利我必不失信不知丑类日众其用日繁市马之利足尽供其众乎不足安肯守小信而自困纵可羁縻不过二三年将何以善其后哉其谬四曰佳兵不祥与其劳师动众于千里之外而胜负难必孰若暂开马市休兵息民而急修内治之为上噫是犹人身痈疽内攻而惮用药石可乎损国威养冦患必自此始其谬五此十不可五谬者人皆知之然有为陛下主其事者故公卿大夫莫敢一言乞陛下奋独断悉按言开互市者更发明诏选将练兵不出十年臣请为陛下竿谙达之首于藳街以示天下万世
　　三十九年正月淮扬巡抚唐顺之议复三市舶司部议从之
　　顺之先以右通政视师浙直既擢淮扬巡抚乃条上海防善后事冝凡七事其一谓浙福广三省原设三市舶司所以収其利权而操之于上使奸民不得乗其便今数者皆废壊冝令诸路酌时修举从之王圻曰呉莱论市舶云辛毗对魏文帝言罢我互市任彼贸易中国免徼利之名外国知効顺之实计莫便于此葢惟商道不通而利之所在人必趋之不免巧生计较商转而为冦商道既通则冦复转而为商彼既犯国禁思图苟安因防引势家惹起奸图按国初禁海之例始因倭夷违谕而来继恨林贤巨烛之变【见明史外国传】故欲闭絶之非以通商之不便也惟不通商而止通贡所以正徳年间各道争贡以规市利在彼国则强请勘合倭王遂不能制在中国则有宗设宋素卿之祸而漳寜恶少负固横行推厥所由各有行商之意而终贻地方之害耳
　　四十四年九月罢宁波市舶司
　　先是言者尝欲比广东事例开市舶以通海夷至是浙江巡抚刘畿言宁波旧设市舶司聴其贸易征其舶税行之未防以近海奸民侵利启衅故议裁革今人情狃一时之安又复议覆不知浙江沿海港口多而兵船少最难关防此衅一开则岛夷啸聚其害有不可胜言者户部亦以为然事遂寝
　　穆宗隆庆五年九月复开宣大等处互市
　　先是嘉靖三十九年正月防犯宣府洗马林等堡副总兵马芳督兵拒却之又福余卫夷人长博啰等入开原马市索赏不遂夜袭杀哨军遁出闗至隆庆四年十月谙达孙巴罕鼐济来降五年八月许河套部互市九月三镇贡市成葢自封贡互市之议起而宣大互市复开边境稍静然抚赏甚厚要求滋甚边费反过当矣
　　【臣】等谨按外国谙达请输马与中国铁锅布帛互市总督王崇古条议立互市其规如治初北部三贡例番以金银牛马皮张马尾等物商贩以缎防布疋釡锅等物开市日来者以三百人驻边外我兵五百驻市场期尽一月市场陜西三边有原立场堡大同于左卫北威逺堡边外宣府于万全右卫张家口边外山西于水泉营边外兵部采其议定市令秋市成西部济农等亦请市诏予市江山堡暨清水营又谙达二子曰宾图居松山曰巴图居西海并求互市多桀骜谙达谕之亦渐驯自是约束诸部无入犯嵗来贡市西塞以宁此所谓互市复开边境稍宁者也
　　神宗万厯二十七年二月分遣中官领浙江福建广东市舶司
　　自嘉靖末年福建开而复禁至是复通福建互市惟禁市硝黄已而两市舶司悉复以中官领职如故王圻曰今之论者一曰市舶当开一曰市舶不当开皆非也贡舶与市舶一事也凡外夷贡者皆设市舶司领之许带他物官设牙行与民贸易谓之互市是有贡舶即有互市非入贡即不许其互市矣西番琉球从未防边其通贡有不待言者日本叛服不常故独限其人舟之数定以十年之期今第言市舶当开而不论是期非期是贡非贡则分贡与市为二不必俟贡而常可互市紊祖宗之典章矣市舶与商舶二事也贡舶为王法所许司于市舶贸易之公也海商为王法所不许不司于市舶贸易之私也日本原无商舶乃西洋原贡诸夷载货舶广东之私澳官税而贸易之既而欲避抽税省陆运福人导之改泊海沧月港浙人又导之改泊双屿每嵗夏来冬去岂可与贡舶相混乎顾海商常恐遇冦海防惟恐不遇商自甲申嵗凶双屿货壅而日本贡使适至海商遂贩货以随售倩倭以自防官司禁之不得西洋船原回私澳东洋船徧布海洋而向之商舶悉变为冦舶矣故不知者谓倭冦之患起于市舶不开市舶不开由于入贡不许许入贡通市舶中外得利冦志冺矣是不然夫贡有定期使其来以时未尝不许则市舶未尝不通何开之有使其来无定时騐无佐证虽欲许得乎贡不可许市舶独可开乎大抵善施恩者施之于威伸之后则人知恩今冦犯顺数年虽屡大捷而祸犹未殄倭未知畏须肃清之后俟其请罪来贡然后许之则抚下之仁事上之义两得之矣
　　二十三年开辽东义州木市
　　从巡抚李化龙请也二十六年又从巡抚张思忠奏罢之遂并罢马市
