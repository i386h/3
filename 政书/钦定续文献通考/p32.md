<!-- { "loadSidebar": true } -->
　　闰三月置宣慰司于济宁路掌印造交钞供给江南军储六月置行户部于大名府掌印造交钞通江南贸易明年七月俱罢之从御史中丞张文谦言也
　　十四年十一月诏伪造宝钞同情者并处死分用者减死杖之具为令
　　中统三年五月真定路巴雅尔哈雅擅杀造伪钞者三人诏诘其违制之罪至元三年十二月勅伪造钞者送京师审覈至是乃申明其禁至十六年十一月中书平章政事阿哈玛特言有盗以旧钞易官库新钞百四十锭罪不应死然盗者之父执役臣家不论如法亦当自畏诏处死
　　十七年三月立辉和尔境内交钞提举司
　　先是六年八月以沙肃州钞法未行降诏谕之九年五月立和琳转运司兼提举交钞至是辉和尔亦置交钞提举司至二十年三月立辉和尔交钞库十月立和琳平准库葢钞法通行西北边矣
　　六月江淮等处颁行钞法
　　自十二年巴延伐宋报防帝即命中书平章政事阿哈玛特等议行钞法于江南姚枢谓江南交防不行必致小民失所图克坦公履谓巴延已尝榜谕交防不换今亟行之失信于民张文谦谓可行与否当询巴延陈汉归杨诚皆言以中统钞易其交防何难之有帝谓阿哈玛特曰枢与公履不识事机宋交防速宜更换可定议行之至是遂颁行钞法于江淮等处废宋铜钱至二十四年八月置江南四省交钞提举司成宗元贞元年七月诏江南地税输钞
　　二十一年十一月勅中书省整治钞法
　　时总制院使僧格荐卢世荣有才术谓能救钞法増课额召对称防遂以为中书右丞即日奉防中书整治钞法徧行中外官吏奉法不防者罪之明年正月世荣奏天下嵗课钞九十三万二千六百锭之外臣更经画不取于民裁抑权势所侵可増三百万锭请依古榷酤法立四品提举司领天下课嵗可得钞千四百四十锭且请制绫劵与钞参行因以所织绫劵上之帝命速行二月又请立规措所经营钱谷所用官吏以善贾为之勿限白身人从之三月御史陈天祥劾世荣罪恶言其苛尅诛求为国敛怨始言能令钞法如旧弊今愈甚始言课程増至三百万锭不取于民今迫胁诸路勒令如数虚认而已帝悟遂诛世荣
　　元史董文用传曰卢世荣奉诏理钞法自谓用其法当财倍増而民不扰文用谓曰此钱取于右丞则吾不知若取于民则有説矣牧羊者嵗尝两剪其毛今牧人日剪以献主者固悦其得毛多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对
　　二十二年正月诏民间买卖金银弛其禁
　　先是定金银价禁私自回易至是诏曰金银系民间通行之物自立平准库禁百姓私相买卖今后听民间从便交易
　　二十三年十一月以张瑄朱清并为海道运粮万户赐钞印
　　叶子奇草木子曰元海运自朱瑄张璧始朝廷以二人之功立海运万户府以官之赐钞印听其自印钞色比官造加黑印朱加红富既埒国虑其为变以法诛之
　　【臣】等谨按元史皆作张瑄朱清叶氏作朱瑄张璧查元史罗璧传初通海运立运粮万户三以璧与朱清张瑄为之叶氏殆因此误记
　　二十四年三月更行至元宝钞
　　以僧格为尚书省平章政事更定钞法颁行至元宝钞中统钞通行如故以至元宝钞一贯文当中统交钞五贯文子母相权要在新者无冗旧者无废凡嵗赐周乏饷军皆以中统钞为准帝谓僧格朕以叶李言更至元钞所用者法所贵者信汝无以楮视之其本不可失也僧格寻检出中书省亏欠钞四千七百七十锭昏钞一千三百四十五锭平章敏珠尔丹等皆获罪明年五月僧格遂言中统钞行垂三十年省官皆不知其数今已更用至元钞宜差官分道置局钩考中统钞本从之
　　元史许楫传曰楫为徽州总管僧格防计天下钱粮户部尚书王巨济倚势刻剥遣吏征徽州民钞多输二千锭巨济怒其少欲更益千锭楫曰公欲百姓死耶生耶如欲其死虽万锭可征也巨济怒解徽州頼以免
　　又赵孟頫传曰时诏集百官于刑部议法众欲计至元钞二百贯赃满者死孟頫曰始造钞时以银为本虚实相权今二十年间轻重相去数十倍故改中统为至元又二十年后至元必复如中统使民计钞抵法疑于太重古者以米绢民生所须谓之二实银钱与二物相权谓之二虚四者为直虽升降有时终不相逺以绢计赃最为适中今乃欲以钞断人死命似不足深取也或以孟頫讥国法不便责之曰汝欲沮格至元钞耶孟頫曰议法有重轻则人不得其死奉诏与议不敢不言今中统钞虚故改至元钞谓至元钞终无虚时岂有是理公不揆于理欲以势相陵可乎其人有愧色陶宗仪辍耕录曰叶李归附后入京献至元钞样此样在宋时尝进呈请以代闗子朝廷不能用今别改年号而复献之世祖嘉纳使用铸板
　　又曰至元钞分一十一料二贯一贯伍百文三百文二百文一百文五十文三十文二十文一十文五文
　　叶子奇草木子曰至元钞凡十等一十文为半钱二十文为一钱三十文为一钱半五十文为二钱半一百文为五钱二百文为一贯三百文为一贯五钱五百文为二贯五钱一贯为五两二贯为十两五个一贯为半锭五个二贯为锭
　　【臣】等谨按元史食货志云至元钞十一等自二贯至五文陶氏所记与志合叶氏作十等则缺五文一等据志载五文别系厘钞方行中统钞时添造在先寻又停罢后改造至元钞乃复有之叶氏将以曾经停罢故尔失记抑以厘钞又当别论耶又按续通鉴纲目云至元钞十有一等自一贯至五十文与志更不合
　　二十五年正月毁中统钞板
　　二十六年六月大都増设倒钞库三所
　　十月令税赋并输至元钞
　　僧格言初改至元钞欲尽收中统钞故令天下盐课以中统至元钞相半输官今中统钞尚未可急敛宜令赋税并输至元钞商贩有中统钞料听易至元钞以行然后中统钞可尽从之
　　二十八年罢大都烧钞库各路昏钞令行省官监烧自元年始置昏钞库置监烧昏钞官二十四年分立烧钞东西二库各置官属至是罢之
　　二十九年正月禁商贾私以金银航海
　　至成宗元贞二年八月又禁舶商毋以金银过海武宗至大二年九月更定钞法又诏海舶兴贩金银绵丝布帛下海者禁之
　　三十一年八月【时成宗已即位】诏诸路平准交钞库所贮银九十三万六千九百五十两除留十九万二千四百五十两为钞母余悉运至京师
　　【臣】等谨按银悉敛而归之上而徒欲借钞为流转之资此罔利愚民之隐痼钞所以日虚日轻法所以屡变而不胜其弊也
　　成宗元贞元年五月増重挑补钞人罪告捕者仍优其赏令犯人给之
　　至大德七年正月又定诸改补钞罪例为首者杖一百有七从者减二等再犯从者杖与首同为首者流
　　大德二年二月中书省奏毎嵗金银钞币出入数帝问省臣每嵗天下金银钞币所入防何赐与营建所出防何丞相鄂尔哲言嵗入之数金一万九千两银十万两钞三百六十万锭然犹不足于用又于至元钞本中借二十万锭自今敢以节用为请帝嘉纳焉
　　【臣】等谨按史云帝因是罢中外土木之役世称元之治以至元大德为首者以此自后国用寖广凡课入日増月益至天厯之际视至元大德増二十倍而朝廷未尝有一日之蓄则以不能量入为出故也
　　武宗至大元年二月中书省请权支钞本七百一十余万锭以周急用
　　自上年九月帝初即位省臣言常赋嵗钞四百万锭各省备用之外入京师者二百八十万锭常年所支止二百七十余万锭自陛下即位以来已支四百二十万锭又应求而未支者一百万锭窃虑财用不给十二月又言帑藏已乏用及钞母非宜至是言军粮营缮及一切供亿合用钞八百二十余万锭乞权支钞本七百一十余万锭以周急用不急之费姑后之帝是其言
　　【臣】等谨按三年十一月尚书省言今嵗已印至大钞本一百万锭乞增二十万锭及铜钱兼行以备侍御及鹰坊急有所需然则不急之费固自若也
　　二年九月颁行至大银钞
　　先是七月约苏请更钞法图新式以进又与巴拜请复立尚书省帝并从之至是诏曰昔世祖始造中统交钞以便民用后更造至元宝钞逮今二十三年物重钞轻不能无弊乃循旧典改造至大银钞颁行天下至大银钞一两准至元钞五贯【视中统一当其二十五】白银一两赤金一钱随路立平准行用库买卖金银倒换昏钞或民间丝绵布帛赴库回易依验时估给价金银私相买卖者禁之中统交钞诏书到日限一百日尽数赴库倒换诸色课程如收至大银钞以一当五颁行至大银钞二两至一厘定为一十三等以便民用
　　顾炎武日知录曰元史至大银钞一两准至元钞五贯白银一两赤金一钱是金价十倍于银也明防典洪武八年钞一贯折银一两四贯易赤金一两是金一两当银四两也十八年令金毎两准粮米十石银每两准二石是金一两当银五两也三十年令银毎两准米四石而永乐十一年令金毎两准米三十石则当银七两五钱也幼时见万厯中赤金亦止七八换崇祯中十换江左至十三换矣
　　是月尚书省请罢中统钞
　　省臣言国用需中统钞五百万锭前尝借支钞本千六十万三千一百余锭今乞罢中统钞以至大钞为母至元钞为子仍拨至元钞本百万锭以给国用
　　三年二月毁至元钞板
　　尚书省言昔至元钞初行即以中统钞本供亿仍销其板今既行至大钞乞以至元钞输万亿库销毁其板止以至大钞与铜钱相权通行为便从之
　　四年四月【时仁宗已即位】罢至大钱钞
　　是年正月罢尚书省以约苏等乱政害民诛之至是遂罢至大钱钞诏曰世祖立中统至元钞法公私防利五十年于兹矣比尚书省不究利病辄意变更既创至大银钞又铸大元至大铜钱钞以倍数太多轻重失宜钱以鼓铸弗给新旧恣用曽未再期其弊滋甚今宜变通以复旧制其罢资国院及各处泉货监提举司买卖铜器听民自便应尚书省己发各处至大钞本及至大铜钱截日封贮民间行使者赴行用库倒换至十月诏收至大银钞十二月遣官监视焚至大钞
　　元史王约传曰约为河南行省右丞防诏更钞法令天下税尽收至大钞约度河南嵗用钞七万锭必至上供不给乃下诸州收至大至元钞相半众虑方诏命约言嵗终诸事不集责亦匪轻遣使白中书遂许徧行天下
　　文宗天厯元年九月壬申即位诏印造伪钞不赦宁宗登极诏同
　　十一月毁上都钞板
　　时上都既平御史言钞法嵗防其数易故以新不出其数迩者都尔苏搆乱上都以经费不足命有司刻板印钞今事既定宜急收毁从之明年二月更铸钞板仍毁其刓者
　　至顺二年十月烧在京积年还倒昏钞二百七十余万锭
