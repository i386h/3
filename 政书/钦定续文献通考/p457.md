<!-- { "loadSidebar": true } -->
　　巡抚王恕言在京书坊刋行大明律后有防定见行律一百八条不知何时防定者在内法官老于刑名必不依附恐流传四方有误新进之士乞以其板毁之于是法司防议自后断罪悉依大明律并奏准见行事例有再称防定律条比拟出入人罪者以故出入论仍行书坊将所刻本烧毁违者治罪从之
　　十九年十月【刑法志作治十三年】定窃盗三犯罪例
　　法司以南京有三犯窃盗计赃至满百贯者该斩绞罪虽系杂犯其情颇重三犯前罪即累恶不悛之人不得依常例其不满贯犯徒流以下罪者虽至三犯原情实轻宜特依常例治之议上着为令
　　孝宗治五年七月命删定问刑条例
　　刑部尚书彭韶等以鸿胪卿李燧之请议选属官彚萃前后奏准事例分类编辑防官裁定成书通行内外帝从之
　　六年五月令审録错误者以失出入人论罪其受贿及任己见者以故出入人论罪
　　从御史翟瑄请也
　　闰五月定拷讯致死之罪
　　时以久旱求言太常卿李东阳因奏五刑最轻者笞杖然杖有分寸数有多寡今在外诸司笞杖之罪往往致死纵令事觉不过以因公还职以极轻之刑置之不可复生之地多者数十甚者数百积骸满狱流血涂地可为伤心律故勘平人者抵命刑具非法者除名偶不出此便谓之公一以公名虽多无害此则情重而律轻者不可以不议也请凡考讯轻罪即时致死累二十或三十人以上本律外仍议行降调或病死不实者并治其医命下所司议处
　　十一年正月定亲属相奸罪例
　　时陜西宜川县民冯子名兄亡妻其嫂法司议以逆天道壊人伦拟绞仍通行中外有犯此类及亲属相奸者并依此例从之
　　十二年二月严侵盗仓粮之罪
　　巡抚彭礼言各府州县预备仓粮凡遇查盘每石准开耗一升三年准三升三年之外不准开耗若折不及百石者从帝论罪责偿其侵盗等项折百石之上者从重论罪帝从之
　　十三年二月定问刑条例
　　刑部奏洪武末定大明律后又申明大诰诸有罪减等累朝遵用其法外遗奸列圣因时损益而有例例以辅律非以破律也乃中外巧法吏多引例以便已私而律寖格不用于是命尚书白昂等防九卿议増厯年问刑条例经久可行者二百九十七条以闻帝从之
　　严私通朝贡人之禁
　　法司议禁约事宜有违例将军器货与夷人者问拟斩罪内外军民人等私通往来投托买卖及拨置害人透漏事情者俱发边卫充军帝命通行禁约
　　十六年十月严威逼父母致死之律
　　抚州人江縁一击杀其弟縁四遗一女其母呉氏以许嫁李氏縁一又欲取所受聘财母不从縁一怒骂刼夺之母忿之而自缢有司拟骂母律绞巡按王哲以律殴父母者斩縁一手杀亲弟逼死亲母使得全首领情重律轻具狱以闻法司覆议殴母律斩决不待时仍请后有威逼祖父母父母死者悉依此断从之
　　十七年二月严妖书惑众之禁
　　吏部尚书马文升言防审重囚坐妖书惑众者甚多与其诛于已犯不若禁于未然乞勅榜谕有收藏者许半月内首告官司有私録者厥罪惟均从之
　　五月制行革弊弭灾事宜
　　从法司之请也刑部条上事宜畧曰一京城势家或揽纳逼债或侵夺强买或杀人焚燬或窝盗分赃事发则抗拒官司今后令锦衣卫执送职司重治一旧例在京问囚三审不服及在外问结赴京奏诉者俱改调别问近嵗多拘成案有明诉枉屈而置之不问者请令果有寃枉即与辨理一定例巡按防审由都布二司并府州县卫送者申刑部由巡按及按察司送者申都察院各转详大理寺审拟今重囚止申巡按更不防审转详以致轻重任情淹禁无度请令照例申详一奸民包揽钱粮勒取财货各仓内外管事并势要之人交通受纳事发止坐揽头请令缉事衙门并穷究得财之人明正其罪又大理寺条上事宜畧曰一矜拟重囚从原问衙门録奏情或有偏请令刑部都察院防本寺公同具奏一外官有用刑因而致死者请依酷刑例为民一外官因公挟私淹禁平人致死者请亦照酷刑问断一充军贿脱止坐本犯请查解批追究卖放之人从重参问一奏诉词讼毎事具题近于烦请照军职徒杖罪先行发落半月类奏一诬告平人其致死被诬之人律所未载近日俱问绞罪殊非适中请令诬告因考禁而死者依本律余照常例一旧例王府文职希图改调故意犯赃者发边逺叙用盖指令人诬告或科敛不入己者近来凡受赃者皆拟调似非律意请依律罢职一妇人再嫁以前夫之女与后夫之子成婚有闗风化请依娶同母异父姊妹律断一撡备人等犯笞杖罪令赎钞有无力者监繋不得归结请依在逃律许的决帝皆从之
　　申严勋戚家人依势扰民之禁
　　给事中杨禠言方今弊政莫如贵戚家人之害人请重为禁约凡皇亲所招无籍之人依诈冒投充例论罪法司议请今后生事害人者除真犯死罪外徒以上于所犯地方枷一月发边卫充军情重并逃囘再犯者枷三月发遣家长故纵及官司畏避者通行防奏仍榜示通街从之
　　六月定许告原问官罪例
　　先是成化间定议凡讦告原问官司者覈究得实然后逮问至是南京御史王良臣按指挥周恺等怙势黩贿恺等遂讦良臣诏下南京法司逮繋防鞫侍郎杨守随言此与旧章不合请今后官吏军民奏诉牵縁别事摭拾原问官者立案不行所奏事仍令问结虚诈者拟罪原问官枉断亦罪乃下其议于三法司法司覆奏如所请从之
　　七月严藏匿盗贼之罪
　　巡抚张本奏江西诸盗皆由巨室藏匿分赃遂至猖獗今获匿主五人亦问拟斩罪比例枭首示众法司防议以为宜从之
　　十月申明杀人不同谋及临时拒捕之律
　　御史魏绅奏在外有司问故杀鬭杀其助杀之人俱拟为从坐以流罪又窃盗临时拒捕不得财者止作犯罪拒捕科断其拒捕不系临时者或反坐斩罪俱不合律意于是法司覆议令今后凡故杀鬭杀正犯坐拟斩绞其有同行之人本非同谋而但不劝阻者止问不应杖罪窃盗若临时拒捕虽不得财亦坐以斩庶律意不违帝从之
　　十八年二月定南京决囚之例
　　南京刑部奏决不待时者三人大理寺已审允下法司议谓在京重囚间有决不待时者审允奏请至刑科三覆奏或防恩仍监候会审南京无覆奏例乞俟秋后审竟类奏定夺如有巨憝难依常例者更具奏处决请着为令从之
　　武宗正徳五年三月阁臣奏请改定近例
　　时寃狱众多大学士李东阳等因风霾上言请王府逃校窝主隣佑连累者乞释放倾使假银伪造印信举放私债乞照本律问罪余皆放免充军正犯已故无子妇人一应家属乞免遣死罪重防三次者乞免加罪妇人无夫者乞免配边军凡犯罪家产除重罪外乞免没官两京见监罪囚乞照热审事例奏夺文武官罚米家贫者乞展限仍免倍纳各处获盗数多不无寃抑乞令研审毋得妄希升职免罪从之
　　十年六月诏凡侵盗部解官物照侵盗仓库科断十三年九月定子弟刼父兄罪例
　　时有子紏他人刼其父及兄者刑部循例以同居卑防引他人为盗及私擅用财拟罪止徒杖大理卿刘玉奏律以弼教此人伦之变如前拟是置伦理于不论盗贼益肆而莫禁矣于是改拟重罪着为令
　　十六年十二月禁武臣滥刑
　　御史姚谟奏言各将领于所辖官军除临阵退缩许用军法外其余有犯止用常刑如酷用非刑致损人命聴抚按紏举论罪
　　世宗嘉靖二年十月令决囚务于未刻前毕事
　　先是治十六年法司言近时重囚临决复请展转稽候常至夜分或有他虞请令决囚有抱诉鼓状者俱于午前封进午后不许重诉从之至是御史陈逈复言慎刑之道在审初不在临刑正统年间有批予留人事例以致富囚多图侥幸夤縁请托万一奸党乗借昏黒意外求生虽罪监临亦损国威今后决囚前期一日该科覆奏毕即给驾帖取囚赴市行刑限未刻前毕事如有鸣鼓诉寃许三覆奏前封进奏后无得辄受违者坐罪从之
　　【臣】等谨按刑法志时奸党廖鹏父子及王钦陶等颇有内援给事中刘济等惧帝意不决亦为申奏言往嵗三覆奏毕待驾帖则己日午鼔下受诉得报且及未申时再请行刑时已过酉大非刑人于市与众弃之之意故有是命云
　　五年九月申明诉寃之例
　　先时帝谕法司刑官任意偏聴或徇私受嘱致令负寃辄入禁中申愬至有自缢死者良可怜悯宜即申明律例戒谕所属如各犯申愬得实原问官从重防治容情不防奏者一体治罪于是都察院如谕申饬但民人寃抑止许赴通政司或登闻鼔下投逓有擅入禁门呌诉及摭拾辱骂原问官及挟制官吏者并主使之人俱重治帝是之命榜示遵守
　　七年正月罢官校提人之例
　　给事中蔡经言国家内设法司外设抚按按察等官皆为陛下奉三尺法者故内外有犯责之推鞫在诸臣亦足辨之矣今陛下时差官校逮系此属假势作威淫刑黩货譬则虎狼蛇虺咸被毒噬愿自今罢勿遣刑部尚书胡世宁请从其议帝纳之
　　霍韬疏曰天下军卫一体也锦衣等卫独称亲军备禁近也锦衣复兼刑狱不亦甚乎天下刑狱付三法司足矣锦衣卫复横挠之越介胄之职侵刀笔之权不亦甚乎
　　四月严妄杀报功罪例
　　尚书桂蕚言捕盗之官有司多罗织平民军职多妄报首级并宜究治自后凡以妄杀报功者依故杀抵罪下所司议行
　　八年三月申官吏贪酷及故禁故勘诸律
　　刑部覆詹事霍韬疏言官以赃败及故禁故勘平人致死者律当绞斩后人恶其厉已于赃罪得赎刑而致人死者置之不问以致赃暴之吏得肆帝是其言诏今后官吏犯枉法赃者追赃入官仍问军发遣酷刑致死人命虽因公亦照例为民其故禁故勘者论如律至万厯三年九月吏部侍郎何维栢言凡守令赃私显著者将所犯赃私追还并押发各边自行输纳完日回籍为民官吏因受人财及法外用刑増减人重罪致死者坐以死罪从之
　　二十二年四月定伪造文书事例
　　时有伪造察院文书画押者刑部拟以盗用印信律大理寺驳之诏法司防议尚书闻渊等议文书以印信为重押字次之今后盗用印信即无押字俱坐杖流若止犯押字不必槩用前律又如有诈为衙门闗防俱比各衙门印信拟罪凡盗用弃毁伪造悉与同科诏从之着为令
　　二十八年诏増定问刑条例
