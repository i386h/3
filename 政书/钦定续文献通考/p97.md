<!-- { "loadSidebar": true } -->
　　李化龙曰万厯二十二年化龙巡抚辽东边塞詟服进兵部侍郎明年小徳沁悔祸欵塞请开木市于义州化龙许之上疏言木市开有五利河西无木皆在边外叛乱以来仰给河东以边警又不时至故河西木甚贵市通则材木不可胜用利一所疑于徳沁者无信耳彼重市为生路当市时必不行掠即今年市而明年掠我已収今年不掠之利矣利二辽东马市成祖所开无他赏本聴商民与交易木市与马市等有利于民不费于官利三大举之害酷而希零窃之害轻而数小徳沁不掠锦义零窃少矣又西不助长昂东不助绰哈则敌势渐分即宁前广宁患亦渐减且大举先得报又得预为备利四零窃既希边人益得备利五疏入从之化龙寻以病去木市亦停其后总兵官马林复议开市与巡抚李植相左论久不决小徳沁遂复为冦云
　　二十九年十二月诏复朶顔马市
　　时长昂与董呼哩等皆纳欵又请复宁前木市亦许之
　　李成梁曰是年成梁再镇辽东时土蛮长昂及巴图尔已死冦抄渐稀而开原广宁之前复开马木二市诸部耽市赏利争就欵以故成梁复镇八年辽左少事
　　三十年闰二月复河套诸部贡市
　　至三十三年夏诏革东部市赏三十五年许东部宰桑及哈尔吉等复贡市闰六月复河套诸部贡市
　　熹宗天启三年正月红夷遣人求互市
　　福建巡抚商周祚言红夷入我彭湖専人求市辞尚恭顺及见所请不允突驾五舟犯我内地被官兵杀伤后乃遣人请罪仍求互市葢夷虽无内地另市之例而闽商给引贩咬吧者原未尝不与红夷交易今许止遵旧例仍往咬吧市贩不许在内地另开互市之名谕令速离彭湖帆归国诏兵部议至四月周祚以红夷遵谕拆城徙舟报闻命兵部知之【臣】等谨按明实録红毛夷者乃西南贺兰国逺夷从来不通中国惟闽商每嵗给引贩大泥国及咬吧红夷就彼地转贩万厯三十二年有奸民潘秀贾大泥国勾引以来据彭湖求市中国不许苐令仍旧于大泥贸易嗣因途逺商船去者絶少即给领该澳文引者或贪路近利多隂贩吕宋夷滋逺望疑吕宋之截留其贾船也大发夷众先攻吕宋复攻香山澳俱为所败不敢归国遂流突闽海彭湖城而据之辞曰自卫实为要挟求市之计但此夷所恃巨舰大炮便于水而不便于陆又其志不过贪汉财物耳既要挟无所得渐有悔心诸将惧祸者复以互市饵之彼拆城逺徙故饵令聴命实未尝一大创之也
　　四月诏发马价银赴大同预备明年互市
　　太仆寺发银三万解赴大同预备四年互市马价之用从枢臣董汉儒请也五年正月又于常盈库贮马价银内动支一万两差官解赴陜西备五年互市五月通政使议杨绍震言冝令各官抚赏俱用折色而别以布帛茶酒及竒异玩好等物置为官市高其价而货之使彼中吾术而莫喻利归我而不知部覆请移咨枢辅采择施行帝然之至愍帝崇祯元年革广宁及蓟镇塞外诸部赏诸部饥告籴不许自此遂无复有贡市事












　　钦定续文献通考卷二十六
<史部,政书类,通制之属,钦定续文献通考>
　　钦定四库全书
　　钦定续文献通考卷二十七
　　市籴考
　　常平义仓和籴
　　宋宁宗庆元元年诏戸部右曹专领义仓
　　是年又以两浙转运副使沈诜言比嵗不登米价翔踊凡商贩之家发其囤积尽使出粜于是告藏之令设矣
　　嘉定八年八月禁州县遏籴
　　先是孝宗淳熈七年九月禁诸路遏籴十一年七月以浙西江东水禁诸州遏籴光宗绍熈五年二月禁湖广江西遏籴至是复有是诏
　　九年正月罢诸路旱蝗州县和籴及四川关外科籴乾道初尝罢诸路和籴一年李蘩知兴安府安抚利州东路汉中久饥剑外和籴在州者独多蘩尝匹马行阡陌间访求民瘼有老妪进曰民所以饥者和籴病之也泣数行下蘩感其言奏免之至淳熈三年廷臣言四川歳籴军粮名为和籴实科籴也诏制置使范成大同蘩相度以闻蘩奏诸州岁籴六十万石若从官籴歳约百万缗如变科籴为官籴贵贱视时不使亏毫忽之价出纳视量勿务取圭撮之赢则军不乏兴民不加赋诏如其议尽免蜀中和籴一年民始知有生之乐会歳大稔米价顿贱父老以为三十年所无梁洋间绘蘩像祠之于是成大奏关外麦熟倍于常年实由罢籴民力稍纾得以尽于农畆帝览之曰免和籴一年田间和气若此乃知民力不可重困也十年三月又免四川和籴三年十三年四月再蠲四川和籴军粮三年是年复诏罢之
　　宋史真徳秀曰嘉定十五年徳秀以寳谟阁待制湖南安抚使知潭州罢酤除斛面米申免和籴以苏其民民艰食既极力赈赡之复立惠民仓五万石使歳出籴又易谷九万五千石分十二县置社仓以徧及乡落别立慈幼仓立义阡惠政毕举月试诸军射捐其囬易之利及官田租凡营中病者死未葬者孕者嫁娶者赡给有差
　　理宗寳庆三年诏州县和籴毋得科抑并申严遏籴之禁
　　监察御史汪刚中言和籴之弊其来非一日矣欲得其要而革之非禁科抑不可夫禁科抑莫如増米价此已试而有騐者也诏所司奉行之又言丰穰之地谷贱伤农凶歉之地济籴无防惟以其所有余济其所不足则饥者不至于贵籴而农民亦可以得利乞严禁遏籴凡两浙江东西湖南北州县有米处并听贩鬻流通违者许被害人越诉官按劾吏决配庻令出惟行不致文具从之
　　立常平收籴黜陟法
　　侍御史李知孝言郡县素无蓄积缓急止仰朝廷非立法本意曩淮东总领岳珂任江东转运判官以所积经常钱籴米五万石桩留江东九郡以时济粜诸郡皆防其利其后史弥忠知饶州赵彦悈知广徳军皆自积钱籴米五千石以是推之监司州郡茍能节用爱民即有赢羡若立之防绳加以黜陟所籴至万石者旌擢其不收籴与扰民及不实者镌罚庶郡县趋事蓄积歳増实为经久之利诏行之
　　宋史袁甫传曰先是甫通判湖州考常平弊原以増积贮核隐产増附婴儿局防知徽州请下转运常平两司豫蓄常平义仓备荒兴修陂塘创筑百梁继知衢州歳拨助养士千缗西安龙防常山三邑积窘豫借为代输三万五千缗蠲放四万五千缗郡有义庄买良田二百畆益之
　　又汪纲传曰纲知兰溪歳旱郡倚办劝分纲谓劝分所以助义仓一切行之非所谓安富恤贫也愿假常平钱为籴本使得循环迭济及提举淮东常平淮米越江有禁纲念淮民有警则室庐莫保歳凶则转徙无归丰年可以少苏重以苛禁自分畛域岂为民父母意哉请金陵籴三十万以通淮西之运京口籴五十万以通淮东之运又言平江积米数百万陈陈相因久而红腐宜视其收贮近久取饷辇下百司诸军中都路仓亦当广籴以増其数
　　又髙定子曰定子知夹江县防水潦洊饥贫民竞愬无所于籴定子曰汝毋忧汝苐持钱徃常所籴家以俟廼发县廪给诸富家俾以时价粜至秋而偿须臾米溢于市
　　又牟子才曰子才知太平州郡有平籴仓以米五千石益之又以缗钱二十余万创抵库歳收其息以助籴本
　　绍定元年赐银防度牒于湖广总所令和籴米七十万石饷军
　　自乾道六年四月赐发运使史正志缗钱二百万为均输和籴之用淳熈五年七月以歳丰命沿江籴米百六十万石以广边储九年正月籴广南米赴行在绍熈三年正月命防路转运使通融漕计籴米以备凶荒至是复有是令
　　五年许民以米代输缗钱
　　臣僚言若将民间合输缗钱使输斛斗免令贱粜输钱在农人亦甚有利此广籴之良法也从之
　　嘉熈二年十二月诏诸路和籴给时值平槩量毋得科抑
　　先是乾道元年臣僚言江西湖南和籴其弊非一不问家之有无例以税钱均敷一弊也州县各以水脚耗折为名收耗米什之二三二弊也公吏防脚百方乞覔量米则有使用请钱则有糜费三弊也以关引偿价许还以输官及至输官则不肯受四弊也诏漕臣并提举往来巡按务尽和籴之意以革四弊如安坐不恤奉行简慢必罚无赦二年王曮言和籴之弊朝廷抛降有定数而州县额外倍科朝廷降籴本于州县而州县什不支一二诏令州县各申严条法三年刘珙自汝南召还初入见亦论和籴之弊湖南江西为尤甚谓州县既乏缗钱将何置塲收籴民间关引无用则与白着一同乞诏止之五年臣僚言陛下临御之初令州县受纳苗米不得多收加耗法禁甚严而近年以来所收増多逮和籴时却以出剩之数虚作籴到所得价钱尽资妄用乞申严州县杜絶其弊以寛民力皆从之至帝绍定四年七月臣僚奏建剑之间秋霜害稼令诸司措置般运广米应济市籴又言乞严饬州县科籴及人户投籴不即给钱多取斛面其州县折苗并依成法止以下户畸零减直折钱违者劾置宪典五年又奏令沿邉和籴髙价招诱不可均敷民户并从之是年复有是诏
　　湖北安抚使彭龟年乞权住湖北和籴疏曰去年以淮浙并饥江湖小熟遂下和籴之令严遏籴之禁惠甚渥也然州县亟欲集事未免敷籴于民商贾竞起趋利又复争籴于下江淮两浙司仓以至总司戎帅皆散遣官吏多赍钱物四处收籴其所差人争先趋办迭増价值以相倾夺米价既长害及细民细民日添钱籴米富豪愈闭籴自丰遂使江湖小熟之地反有饥饿不给之民江西湖南皆病于此湖北愈甚常平米价毎石若及两贯已为极贵今米直陡添数倍而犹未已况既有补籴又有和籴数目既多不能顿足其初定价正当秋成米贱之际只据一时市值毎石作一贯五百具申及后来米直陡贵官司但以事干朝廷只执原价不敢増添致令百姓受钱于米贱之初而输米于増价之后甚者家无见储不免转籴以偿于官焦熬如此可不速为之计哉
　　陈耆卿奏曰臣闻丰歉在天而致其丰歉者在人制歉之法莫如和籴和籴将以利民而民或以为害其故何哉夫有粟者之欲钱犹有钱者之欲粟也彼既欲之则惟恐和籴之不行而乃以为害者非其懵于事情盖由民与民为市此其所乐也民与官为市此其所畏也畏官而复虐于官故宁闭户以失利毋倾囷以贾害市之价増官之价减一害也市无斛面官有斛面二害也市以一人操槩量无他费焉官之监临者多诛求无厌三害也市先得钱而官先槩粟有伺之苦有钱陌不足之弊四害也四害不去故凶年未有其利而丰年已罹其扰名虽为和实则强也若果播告有司毎遇收籴必増其价而先予之钱蠲其斛面俾自操槩量吏有骚动取赢者必寘之罚如是则虽一日万斛彼将乐趋之不暇矣裕民实边二责并塞失今不图后将愈难惟裁择焉
