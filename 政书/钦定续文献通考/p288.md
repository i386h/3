<!-- { "loadSidebar": true } -->
　　度宗咸淳四年四月诏故修武节姚济死节立庙赐额忠壮　八年以静江节度使牛富死于樊城诏赠官諡忠烈立庙建康　九年二月诏鄂州左水军统制张顺殁身战阵赠宁远军承宣使立庙祀之赐额忠显时又以知沔州曹友闻与弟万同御兵于鸡冠隘死赠龙图阁直学士諡忠节赐庙额曰褒忠邉居诚守新城竭力御元兵城陷自杀赠利州观察使立庙死所赠播州武翼大夫杨灿庙额曰忠烈武功大夫杨炘庙额曰忠显
　　十年十一月【恭帝已即位】赠赵文义清远军节度使与其兄威武军节度使文亮共立庙扬州赐额传忠
　　徳祐初知潭州向士璧御元兵有功诏立庙祀之【臣】等谨按王圻续通考载理宗景定二年追封张宪为烈文侯立祠临安东山衖口墓所三年建永慕庙于义乌孝子顔乌墓左恭帝徳祐初赐防阳诸葛亮庙额曰英恵加号仁济又赐武昌三公庙额曰普应【三公者伍员范蠡马援也】赐孝感县张汴庙额曰忠烈【汴与张巡同死睢阳之难】建周公庙于横山赐额曰仁济祀吴周凯【凯尝三江注之海变旁邑斥□为甘泉故没而民感祀之】因并附録焉
　　辽圣宗统和十三年八月诏修先哲庙貎以时祀之【臣】等谨按辽史所可见者仅如右考列传统和十六年以耶律休格留守南京御宋有功命立祠祀之道宗清宁间以耶律赫噜佐太祖创业有功诏立祠于上京又以耶律乌哲调和太后定世宗之位免穆宗于难有诛贼之功诏立祠祭享树碑以纪之夀隆五年以旧臣姚景行忠贤诏为立祠虽马端临考所谓先代贤臣非即指本朝之先代姑附録之
　　金熙宗皇统四年十月遣使祭辽主陵
　　章宗明昌五年正月以页噜古绅始置女直文字诏立庙上京嵗时致祭
　　言者谓页噜古绅二贤创制女直文字乞各封赠名爵建立祠庙令女直汉人诸生随拜孔子之后拜之有司谓页噜难以致祭若金源郡贞献王古绅则既已配享太庙亦难特立庙令再议之礼官言前世无创制文字入孔子庙故事如于庙后或左右置祠令诸儒就拜亦无害尚书省谓若如此恐不副国家厚功臣之意遂诏令依苍颉立庙于盩厔例官为立庙于上京纳尔珲庄委本路官一员与本千户春秋致祭所用诸物从宜给之
　　章宗泰和四年二月始祭三皇五帝四王三月诏定前代帝王合致祭者
　　先是三年尚书省奏太常寺言开元礼祭帝喾尧舜禹汤文武汉祖祝版请御署开宝礼羲轩颛顼帝喾陶唐女娲成汤文武请御署自汉髙以下二十七帝不署平章政事图克坦镒左丞完顔匡太常寺博士温特赫天兴言方岳之神各有所主有国所赖请御署固宜至于前古帝王寥落杳茫列于中祀亦已厚矣不须御署参知政事孙即康及贾以为三皇五帝禹汤文武皆垂世立教之君唐宋致祭皆御署而今降祝版不署恐于礼未尽不若止从外路祭社稷及释奠文宣王例不降祝版而令学士院定撰祝文颁各处为常制勅命依期降祝版而不请署至是定制前代帝王三年一祭于仲春之月祭伏羲于陈州神农于亳州轩辕于坊州少昊于兖州颛顼于开州髙辛于归徳府陶唐于平阳府虞舜夏禹成汤于河中府周文王武王于京兆府又诏定前代合致祭者从尚书省奏三皇五帝四王已行三年一祭之礼若夏太康殷太甲太戊武丁周成王康王宣王汉髙祖文景武宣光武明帝章帝唐髙祖文皇一十七君皆致祭为宜
　　六年诏建昭烈武成王庙于阙廷之右丽泽门内其制一遵唐旧礼三献官以四品官以下仪同中祀用二月上戊七年完顔匡等言我朝创业功臣礼宜配祀于是以秦王宗翰同子房配武成王而降管仲以下又跻楚王宗雄宗望宗弼等侍武成王坐韩信而下降立于庑又黜王猛慕容恪等二十余人而増辽王赛音等【其祭武成王宗翰子房各羊一豕一余共用羊八无豕】
　　礼志曰宣宗迁汴于防朝门内阙廷之右营武成王庙如制春秋上戊之祭如旧布萨思忠传曰思忠迁潞王傅被诏与翰林侍读学士张行简讨论武成王庙配等列奏曰伏见武成王庙配享诸将不以世代为先后按唐祀典李靖李勣居呉起乐毅上圣朝太祖以二千之众破百万之师太宗克宋成此帝业秦王宗翰宋王宗望罗索古绅与前代之将各以功徳间列可也
　　元世祖中统三年四月修河中禹庙赐名建极宫　至元元年七月龙门禹庙成【命侍臣阿合脱因代祀】　五年九月建尧庙　九年九月定祀典
　　山西通志王磐修尧庙记曰平阳府治之南尧帝庙李唐显庆三年所建嵗逺渐就倾圮有真人姜善信欲更择爽垲重建庙貌请于朝帝嘉其意赐银二百锭仍敕有司下太原木场给官材二千根皆辞不受勤力节用以身导众一嵗而庙成为地七百畞为屋四百间经始于至元二年之春落成于至元五年之八月诏赐其额曰光泽之宫殿曰文思之殿门曰宾穆之门赐白金二百两良田十五倾为赡香火费仍诏词臣制碑文以纪其成翰林直讲学士臣磐当属词
　　【臣】等谨按世祖纪中统四年六月建尧庙于平阳仍赐田十五顷至是复出建庙之文先后之间颇疑有误及考王磐记乃知建庙赐田在至元五年而修史者误系于前耳元史芜杂不足徴信赖有当时词臣奉勅撰文勒石庙中凿然可据庻订其缪纪又云善信前修禹庙数载功成今建尧祠三年有效则河中禹庙疑亦善信所修且经营造作非出官钱特得请于朝而身任其事耳若定祀典时以中书吏部据各路申乞定夺合祭神宇支费议准神农髙辛以上圣帝明王及三代开国之主皆以功及万世泽被生民故厯代祀典礼未尝废拟令所在官司三年一祭支钞不过二十两微子【归徳府】张良【彭城县】以上忠臣义士系自古忠义直烈仪型后世赞风化者所以激励人臣使知景仰令所在人民嵗时致祭元典章所载如此
　　十二年二月立伏羲女娲舜汤等庙于河中解州洪洞赵城　十五年四月修防川县盘古王祠祀之十二月封伯夷为昭义清惠公叔齐为崇让仁惠公　二十四年闰二月勅春秋二仲上丙日祀帝尧庙
　　【臣】等谨按祭祀志舜帝庙河东山东济南歴山濮州湖南道州皆有之又阿勒台传宪宗命阿勒台为平滦路达噜噶齐滦为孤竹故国乃庙祀伯夷叔齐以励风俗盖其时尚未有封号也
　　成宗贞元初命郡国通祀三皇如宣圣释奠礼
　　太皥伏羲氏以勾芒氏之神配炎帝神农氏以祝融氏之神配轩辕黄帝氏以风后力牧之神配黄帝臣俞跗以下十人姓名载于医书者从祀两庑有司嵗春秋二季行事而以医师主之
　　王圻曰贞元间建三皇庙在明照坊内有三皇并歴代名医像东有神机堂内置铜人鍼灸图二十有四凡五脏旁注为溪谷所会各为小窍以导其原委刻鍼灸经于石其碑之题篆则宋仁宗御书元世祖至元间自汴移至此呉澄宜黄县三皇庙记曰医有学学有庙庙以祀三皇肇自皇元前此未有也
　　武宗至大二年正月诏三皇配位依文庙从祀礼湖广行省以祭享三皇配位勾芒等神服色坐次为请礼部议三皇开天立极泽流万世有国家者所当崇祀自唐天宝以来配伏羲以勾芒配神农以祝融配黄帝以风后力牧按礼记月令春三月其帝太皥其神勾芒夏三月其帝炎帝其神祝融又史记称黄帝得风后力牧以治民其配享坐次宜东西相向以勾芒祝融居左风后力牧居右若其相貌冠服年代辽逺无从考证不可妄定当依古制以木为主书曰勾芒氏之神【祝融以下并如之】所谓十大名医依文庙从祀之例置两庑如此尊卑先后之叙似为不紊集贤翰林太常礼仪院等官集议依礼部所拟行之
　　元典章曰延祐四年正月礼部议祭享三皇等祀已准各路支给官钱祭祀縁今物价増贵原降钱数不敷拟合酌量添给春秋二祭每祭诸路原降中统钞一锭散府上中下州原降中统钞二十五两今俱倍増以供祀事
　　仁宗皇庆元年三月命河南省建故丞相阿珠祠堂延祐三年四月敕卫辉昌平守臣修殷比干唐狄仁杰祠嵗时致祭　五年七月加封楚三闾大夫屈原为忠节清烈公
　　先是大徳十一年正月成宗崩时武宗为怀宁王总兵北边闻哀奔赴至卫经比干墓顾左右曰纣内荒于色毒痡四海比干谏刳其心遂失天下令祠比干于墓为后世劝至是又申命之
　　英宗至治二年闰五月封诸葛忠武侯亮为威烈忠武显仁济王
　　泰定帝泰定二年五月置谏议书院于昌平祀唐刘蕡【臣】等谨按巙巙传巙巙请褒赠唐刘蕡宋邵雍以旌道徳正直帝从其请为之下诏至顺帝至正十八年加封文节昌平侯其尊崇如此
　　致和元年诏舜禹庙依尧祠故事
　　从礼部移太常送博士议每嵗春秋仲月上旬卜日有司蠲洁致祭官给祭物
　　【臣】等谨按明宗纪是年四月封唐栁州刺史栁宗元曰文惠昭灵公附记于此
　　文宗天厯元年十二月加諡唐司徒顔真卿为贞烈文忠公令有司嵗时致祭　二年六月命岐阳书院祀周文宪王十二月加諡汉长沙王呉芮为长沙文惠王文宪王庙在凤翔府岐山之阳至是改为书院仍赐额设学官春秋释奠如孔子庙仪
　　至顺元年正月封秦蜀郡太守李氷为圣徳广裕英惠王三月命彰徳路嵗祭羑里周文王祠十月赐伯夷叔齐庙额曰圣清嵗春秋祀以少牢
　　从太常奉礼郎薛元徳请彰徳路汤阴县北故羑里城周文王祠命有司奉祀如故事
　　顺帝至元三年正月封晋郭璞为灵应侯諡唐杜甫曰文贞二月封晋周处为英义武惠正应王　五年四月加封孝女曹娥为慧感灵孝昭顺懿夫人　六年七月诏封微子为仁靖公箕子为仁献公加封比干为仁显忠烈公　至正十年九月命祭三皇如孔子礼遣中书省臣代祀
　　初三皇庙嵗祀以医官行礼九年御史台以江西湖东道廉访使文殊讷言三皇开天立极功被万世京师每嵗春秋祀事命太医官主祭揆礼未称请如国子学宣圣庙春秋释奠遣中书省臣代祀一切仪礼仿其制中书付礼部集礼官定议以闻制可于是命太常定仪式工部范祭器江浙行省制雅乐器复命太常博士定乐曲名翰林国史院撰乐章十有六曲明年祭器乐器俱备以医籍【百四十有八户】充庙户礼乐生御药院大使卢亨素习音律受命教乐工【四十有二人】各执其技以九月九日嵗祀宣徽供礼馔光禄供内醖太府供金帛广源库供芗炬大兴府尹供牺牲制币粢盛殽核中书奏拟三献官以次定诸执事并以清望充前一日内降御香三献官以下公服备大乐仪仗迎香置开天殿退习祭仪毕就庙斋宿京朝文武百司与祭官如之翰林词臣具祝文曰皇帝敬遣某官某致祭
　　【臣】等谨按元祀三皇自元贞始虽郡县通祀仅医官主之礼有未备至是以文殊讷之请乃定礼仪之隆埓于宣圣实一代创典也
　　祭仪
　　凡有司致祭先代圣君名臣皆有牲无乐其祭器不用笾豆簠簋仪非酌奠者有司便服行礼三上香奠酒而已
　　明洪武元年三月以太牢祀三皇
　　初仍元制以三月三日九月九日通祀三皇是年命以太牢祀二年命以勾芒祝融力牧风后左右配享仪同释奠四年帝以天下郡邑通祀三皇为凟礼臣议唐元宗尝立三皇五帝庙于京师至元成宗时乃立三皇庙于府州县春秋通祀而以医药主之甚非礼也帝曰三皇继天立极开万世教化之原汩于医师可乎自今天下郡县毋得防祀止命有司祭于陵所
