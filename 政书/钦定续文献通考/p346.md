<!-- { "loadSidebar": true } -->
　　诸王及妃公主葬仪正统十三年定亲王茔地五十亩房十五间郡王茔地三十亩房九间郡王子茔地二十亩房三间郡主县主茔地十亩房三间天顺二年礼部奏定亲王以下依文武大臣例或王或妃先故者合造其圹后葬者止令所在官司安葬继妃则祔葬其旁同一享堂王妃葬地载于防典者明初追封夀春等十王及妃坟在凤阳府西北二十五里白塔设祠祭署陵戸南昌等五王及妃祔葬凤阳皇陵有司嵗时祭祀皆与享懐献世子以下诸王未之国者多葬于西山嵗时遣内官行礼公主下葬辍朝一日其未下嫁葬西山者嵗时遣内官行礼
　　谒祭陵庙仪　洪武元年三月遣官致祭仁祖陵二年加号英陵礼部尚书崔亮请下太常行祭告礼博士孙吾与言山陵之制莫备于汉初未有祭告之礼葢庙号陵号不同庙号易大行之号必上册諡告之神明陵号则后嗣王所以识别先后而已愿罢英陵祭告亮言汉光武加先陵曰昌宋太祖加高曾祖考陵曰钦康定安葢尊祖考则尊其陵尊其陵则必以告礼缘人情告之是廷臣皆是亮从之熈祖陵每嵗正旦清明中元冬至及毎月朔望本署官供祭行礼又即其地望祭德祖懿祖二陵英陵后改称皇陵多孟冬一祭俱署官行礼朔望中都留守司官行礼八年诏翰林院议陵寝朔望节序祭祀礼学士乐韶凤等言我朝旧仪毎嵗元旦清明七月望十月朔冬至日俱用太牢遣官致祭白塔二处则用少牢中官行礼今拟增夏至日用太牢其伏腊社毎月朔则用特羊祠祭署官行礼如节与朔望伏腊社同日则用节礼从之十六年孝陵殿成命皇太子以牲醴致祭清晨陈祭仪毕皇太子亲王由东门入就殿中拜位皆四拜皇太子少前三上香奠酒读祝曰园陵始营祭享之仪未具今礼殿既成奉安神位谨用祭告遂行亚献终献礼皇太子以下皆四拜执事行礼皆内官正统二年谕天夀山寝陵剪伐树木者重罪都察
　　院榜禁锦衣衞官校巡视工部钦天监官环山立界十年谒三陵谕百官具浅色衣服如洪武永乐例南京司礼太监陈祖圭言魏国公徐俌毎祭孝陵皆由红劵门直入至殿内行礼僭妄宜改俌言入由红劵门者所以重祖宗之祭尊皇上之命出由小旁门者所以守臣下之分循守故事几及百年岂敢擅易下礼部议言长陵及太庙遣官致祭所由之门与孝陵事体相同宜如旧从之　治元年遣内官监防凤阳皇陵凡官员以公事经过者俱谒陵　嘉靖十年名祖陵曰基运山皇陵曰翌圣山孝陵曰神烈山显陵曰纯徳山及天夀山并方泽从祀所在有司祭告各陵山祗礼官因奏神祗坛毎年秋祭有钟山天夀山之神今宜增基运等山从之十四年谕礼部尚书夏言清明节既遣官上陵内殿复祭似涉烦复因言我朝祀典如特享时享祫祭禘祭足应经义可为世法惟上陵及奉先殿多沿前代故事上陵之祀毎嵗清明中元冬至凡三中元俗节事本不经往因郊祀在正首故冬至上陵葢重一气之始伸报本之义今冬至既行大报配天之礼则陵事为轻况有事南郊乃辍陪祀臣僚逺出山陵恐于尊祖配天之诚未尽可罢冬至上陵而移中元于霜降惟清明如旧葢清明礼行于春所谓雨露既濡君子履之有怵惕之心者也霜降礼行于秋所谓霜露既降君子履之有凄怆之心者也二节既遣官上陵则内殿之祭诚不宜复遂着为令十五年谕言曰庙重于陵其礼严故庙中一帝一后陵则二三后配葬今别建奉慈殿不若奉主于陵殿为宜且梓宫配葬而主乃别置近于黜之非亲之也乃迁孝肃孝穆孝惠三后神主于陵殿又谕言曰三后神主称皇太后太皇太后者乃子孙所奉尊称今既迁陵殿则名实不准言等议曰三后神主礼不祔庙义当从祧迁奉陵殿深合典礼其称皇太后太皇太后者乃子孙所上尊号今已迁奉于陵则当从夫妇之义改题孝肃神主不用睿字孝穆孝惠神主俱不用纯字则嫡庶有别而尊亲倂隆矣命如拟行又谕祭告长陵等七陵俱躬叩拜恭让章皇后景皇帝陵亦展拜一次以慰追感之情十七年改陵殿曰祾恩殿门曰祾恩门又建成祖圣迹亭于平台山率从官行祭礼二十一年工部尚书顾璘请以帝所上显陵圣制歌诗制为乐章享献陵庙礼部言天夀山诸陵嵗祀皆不用乐已而承天府守备太监傅霖乞增显陵嵗暮之祭部议言诸陵皆无嵗暮祀典诏并从部议　隆庆二年帝诣天夀山春祭前一日告世宗几筵及奉先孝神霄殿驾至天夀山红门降舆由左门入升舆驻跸感思殿越二日质明行礼帝青袍乗板舆至长陵门外东降舆由殿左门入至拜位上香四拜至神御前献帛献爵讫复位亚献终献令执爵者代复四拜余如常祭之仪随诣永陵行礼是日遣官六员俱青服分祭六陵　万厯十一年复谒陵礼部言宜遵世宗彝宪酌分二日以次展拜乃定长永昭三陵上香八拜亲奠帛初献六陵二寝上香四拜其奠帛三献俱执事官代十四年礼部言诸妃葬金山诸处者嘉靖中俱配享各陵殿罢本坟祭今世庙诸妃安厝西山者宜从其例至陵祭品物九陵恭让恭仁之陵止于酒果而越靖诸王及诸王妃则又有牲果祀文反从其厚者葢以九陵帝后嵗暮已袷祭于庙旬日内且复有孟春之享故元旦陵殿止用酒果非俭也诸王诸妃则袷祭春祭皆不与元旦一祭不宜从简故用牲帛祝文非丰也特恭让恭仁不与袷享于庙中又不设牲帛于陵殿是则礼文之缺宜增所未备而诸王诸妃祝文尚仍安厝时所用宜改叙嵗时遣官之意则情顺礼安报可【臣】等谨按明史帝纪成祖永乐七年二月将北巡壬午发京师戊子谒凤阳祖陵十一年二月甲子幸北京辛未次凤阳谒皇陵十四年九月戊申发北京十月丁丑次凤阳祀皇陵癸未至京师谒孝陵仁宗洪熙元年三月戊午如天夀山谒长陵宣宗宣德元年二月丙戌谒长陵献陵世宗嘉靖十八年二月庚辰幸承天辛巳谒显陵神宗万厯十一年闰二月谒九陵毕复如西山谒恭让章皇后景皇帝陵十二年九月丙戍奉两宫皇太后如天夀山谒陵类叙之












　　钦定续文献通考卷一百
<史部,政书类,通制之属,钦定续文献通考>
　　钦定四库全书
　　钦定续文献通考卷一百一
　　乐考
　　【臣】等谨按马氏乐考序以为声音之道与政通故审乐以知政其兴衰治乱固未必由乐是则然矣乃谓议乐必如师旷州鸩有自得之妙无法可传后之君子究律吕于黍之纵横求正哇于声之清浊何异刻舟覆焦叩槃扪烛是葢有激于议乐诸家即黄钟一律之脩短互相是非迄无定説遂以为不如其已耳夫古乐诚难骤复而古法岂可不详凭臆废法殊非通论又谓自绍兴乾道以来以清净无欲为天下先教坊弛不复作故其书于宁宗之世罕有登载自今观之宗南渡后偏安多故实未暇脩废举坠岂得据为清净无欲之证又况如乾道加上尊号用宫架之数乃国家大典礼而亦缺焉未收不亦疎乎至所载大辽八部仅有踏锤一节余无闻焉则限于南北分疆见闻有所不及故也辽乐多出于唐而金元明仍用之异名同实非祗一端今当诸史大备之后博览四朝疏通证明煌煌乎大观也已法制备而后可以审从违器数备而后可以别今古南北之俗各从其宜异同之说亦各有所见爰并存之以俟好古者折衷焉
　　歴代乐制
　　宋光宗绍熈五年閠十月【时寜宗已即位】立僖祖别庙添设登歌乐
　　时孝宗升祔祧僖祖立别庙礼官言僖祖既仿唐兴圣立为别庙遇祫则即庙以享孟冬祫享日则先诣僖祖庙室行礼其乐舞依每嵗别庙五享设乐体例于僖祖添设登歌乐其宫架乐则于太庙殿上通作从之
　　【臣】等谨按礼仪乐节二者相须然门类各有专属凡系有宫调乐曲等名者俱摘出详载其余行礼仪注别载礼考此槩从删以省重沓后仿此
　　庆元初奉上册寳于慈福寿康宫备乐行礼一用乾道旧制
　　乾道加尊号用宫架三十六乐工共一百一十三人【臣】等谨按乾道备乐行礼之详不可考宋史乐志载淳熈二年上皇加上尊号有司请増用宫县四十八架乐正乐工用一百八十八人前期太常设宫架之乐于大庆殿又设宫架于徳寿殿门外及发册寳日仪仗鼓吹列于大庆殿门内礼仪使奏请皇帝恭行发册寳之礼太常卿导册寳正安之乐作中书令捧寳侍中奉册进行礼安之乐作发册寳毕鼓吹振作仪卫等以次从行皇帝自祥曦殿辇至徳寿宫行礼册寳入殿门作正安之乐上皇出宫作干安之乐升御座奉上册寳作圣安之乐降御座作干安之乐太后册寳进行用正安出阁升座用坤安降座入閤复作坤安之乐此葢因乾道之制而増益之前考未载今附録于此亦可得乾道乐制之大槩
　　庆元二年十月册皇后有司请设宫架之乐依仪施行嘉定十五年正月庚戌朔御大庆殿受恭膺天命之寳用鼓吹导引备陈宫架大乐奏诗三章
　　一曰恭膺天命二曰旧疆来归三曰永清四海并奏以太蔟宫
　　理宗寳庆元年四月宁宗祔庙用大安之乐
　　【臣】等谨按髙宗庙乐曰大勲舞曰大徳升配明堂奠币用宗安之乐酌献用徳安之乐并登歌作大吕宫追加徽号作显安之乐马氏止载孝光两朝庙乐而髙庙乐舞失载今补録于此
　　绍定三年行中宫册礼用绍熈元年之典宫县乐奏太蔟宫
　　绍熈元年始行中宫册礼发册于文徳殿皇帝升降御座用干安之乐持节展礼官出入殿门用正安之乐受册于穆清殿皇后出就褥位用坤安至位用承安受册寳用成安受内外命妇贺就坐用和安内命妇进行贺礼用惠安外命妇进行贺礼用咸安皇后降尘用徽安归阁用大安册寳入殿门用宜安宋初立后自景祐始行册命之礼元祐纳后典章弥盛而六礼发册书日乐备不作惟皇后入宣徳门朝臣班迎鸣钟鼓而已崇寜中乃陈宫架用女工皇后升降行止并以乐为节至绍兴复制乐以重祎翟诏执色勿用女工令太常止于门外设乐隆兴册礼时则国乐未举淳熈始遵用之而绍熈敷贲旧典于此特加详备绍兴乐奏仲吕宫仲吕为隂绍熈【史作兴误】乐奏太蔟宫太蔟为阳用乐同而揆律异焉
　　十二月上夀明仁福慈睿皇太后尊号册寳始新制乐曲行事
　　度宗咸淳元年理宗祔庙用大昭之乐
　　帝防徳祐元年度宗祔庙用大熈之乐
　　辽太宗防同元年十一月晋遣使来上尊号得晋大乐晋髙祖使冯道刘晌册应天太后太宗皇帝其声器工官与法驾同归于辽三年四月宴晋及诸国使晋使杨端王朓起进酒作歌舞
　　【臣】等谨按自汉以来相承雅乐有古颂及古大雅诸篇辽阙郊庙礼无颂乐大同元年太宗自汴将还始得晋太常乐谱宫县乐架今按辽纪志参考史籍定其可知者以见辽一代之制
　　大同元年正月入汴二月丁已朔建国号大辽大赦改元用晋乐
　　时晋开运四年也辽主徳光入晋金吾六军殿中省仗太常乐舞陈于庭
　　圣宗统和元年六月上皇太后尊号用宫县雅乐设宫县簨簴皇太后自紫宸殿乗平头辇童子女童队乐引至金銮门太后仪卫动奏太和之乐文武三品以上入奏舒和之乐皇帝入门奏雍和之乐
　　太平元年十一月帝御昭庆殿百僚奉册加上尊号用宫县雅乐
　　设宫县于殿廷仗动协律郎举麾大乐令令撞黄钟之钟左右【按礼志作五】钟皆应
