<!-- { "loadSidebar": true } -->
　　至二十七年奏晏等所定物力之数帝曰朕以元推天下物力钱三百五万余贯除三百万外令减五万余贯今减不及数复续收二万余贯即是实二万贯尔而曰续收何也对曰此谓旧脱漏而今首出者及民地旧无力耕种而今耕种者也上曰通检旧数止于视其营运息耗与房地多寡而加减之彼人卖地此人买地皆旧数也至如营运此强则彼弱强者增之弱者减之而已且物力之数盖是定差役之法其大数不在多寡也恐实有营运富家所当出者应分与贫者尔
　　章宗明昌元年三月更三品致仕官从人输佣钱之制旧制朝官六品以下从人输佣者聴五品以上不许输佣恐伤国体也至是从有司请令三品官年六十以上致仕者并聴输佣其人力则半给之
　　四月命详酌民地定物力减十之二
　　刑部郎中路伯逹等言民地已纳税又通定物力比之浮财所出差役是重并也故有是命
　　三年四月以旱罢不急之役
　　至防和元年十一月勅尚书凡役众劳民之事勿轻行之
　　承安二年十月命吏部尚书贾执刚等分路推排先是尚书省奏推排物力当在承安元年九月以有故不克至冬事毕又以妨农作权止之至是勅令议通检宰臣奏大定二十七年通检后距今已十年旧户贫弱者众傥迟更定恐致流亡遂定制已典卖物业止随物推收析户异居者许令别籍户絶及困弱者减免新强者详审增之止当从实不必敷足元数邉城被冦之地皆不必推排于是令吏部尚书贾执刚侍郎髙汝砺先推排在都两警巡院示为诸路法毎路差官一员命提刑司官一员副之至三年九月奏十三路籍定推排物力钱二百五十八万六千七百二贯四百九十文旧额三百一万二千七百十八贯九百二十二文以贫乏除免六十三万八千一百一十一贯除上京北京西路无新强增者余路计收二十万二千九十五贯
　　髙汝砺请据实通检疏曰年前十月尝举行推排之法寻以逾时而止诚知圣主爱民之深也窃闻周制以岁时定民之众寡辨物之多少入其数于少司徒以施政教以行徴令三年则天下大比按为定法伏自大定四年通检前后迄今三十余年其间虽两经推排其浮财物力惟凭一时小民之语以为增减有司惟务速定不复推究其实由是豪强有力者扶同而幸免贫弱寡援者抑屈而无伸况近年以来邉方屡有调发贫户益多如止循例推排縁去岁条理已行人所通知恐新强之家豫为请嘱狡狯之人冀望至时同时推唱或虗作贫乏故以产业抵偿质典及将财物徙置他所权止营运如此奸百端欲望物力均一难矣欲革其莫若据实通检预令有司照勘大定四年条理严立罪赏截日立限闗防禁约其间有可以轻重者斟酌行之去烦碎而就简易戒骚扰而事镇静使富者不得以茍避困者有望于少息则赋税易办人免不均之患矣
　　防和元年八月诏推排西北京辽东三路人户物力至五年以西京北京邉地常罹兵荒复遣使推排之旧大定二十六年所定三十五万三千余贯遂减为二十八万七千余贯
　　二年闰十二月定人户物力随时推收法
　　时既问人户浮财物力而又勘当比次期廹事繁难得其实勅尚书省定人户物力随时推收法令自今典卖业产者随业推收别置标簿临时止拘浮财物力增减之四年十二月以职官仕于逺方其家物力有应除而不除者遂定典卖实业逐时推收若无浮财营运应除免者令本家陈告集坊村人口推唱验实免之造籍后如无人告一月内以本官文牒推唱定标附于籍五年签南京按察司李革言近制令人户推收物力置簿标题至通推时止增新强销旧弱庶得其实今有司奉行灭裂恐临时冗并卒难审详可定限期立功罪以督之遂令自今年十一月一日令人户告诣推收标附至次年二月一日毕违期不言者坐罪仍勅物力既随业通推止令定浮财
　　六年正月更定保伍法
　　先是大定二十九年章宗尝欲罢坊里正复以主首逺入城应代妨农不便乃以有物力谨愿者二年一更代至是以旧定保伍法有司灭裂不行令结保有匿奸细盗贼者连坐宰臣谓旧以五家为保恐人易为计搆而难觉察遂令从唐制五家为隣五隣为保以相检察京府州县郭下则置坊正村社则随户众寡为乡置里正以按比户口摧督赋役劝课农桑村社三百户以上则设主首四人二百户以上三人五十户以上二人以下一人以佐里正禁察非违置壮丁以佐主首巡警盗贼明安穆昆部村寨五十户以上设寨使一人掌同主首寺观则设纲首凡坊正里正以其户十分内取三分富民均出雇钱募强干有抵保者充人不得过百贯役不得过一年
　　十一月定诸州府物力差役式
　　八年四月制诸州府司县造作不得役诸色人匠八月命吏部尚书贾守谦等一十三人分诣诸路与按察司官一员同推排民户物力
　　谕之曰朕选卿等随路推排除推收外其新强销乏户虽集众推唱然销乏者勿销不尽如一户元物力三百贯今止蠲二百五十贯犹为未当新强者勿添尽量存其力如一户添三百贯而止添二百贯之类各宜用心百姓应当赋役一推之后十年利害所闗不可不慎也
　　【臣】等谨按自古取民之制未有算及邸舍车乘畜牧藏镪之数者其时宋髙宗以推排物力法行于江南金世宗从而效之自大定以迄防和朝议纷纭使车旁午而闾阎之劳扰甚矣夫通检推排皆验物力之多寡以定差役使消乏户不致重困也然为政有体以民自有之赀产必物物而计之以闻于官致民不敢营运岂古者三年大比之意乎
　　宣宗贞祐三年侍御史刘元规请侨户与土民均应差役尚书左丞贾益谦奏止之
　　时河北民迁徙河南者甚众故元规以为请帝留其章自以其意问宰臣丞相布萨端平章穆延尽忠皆以为便益谦言河北人户本避兵而来兵稍息即归今旅寓仓皇无以为生若又与地著者并应供亿必骚动不能安居岂主上矜恤流亡之意乎上甚嘉赏因出元规章示之
　　四月罢六品以下官人力输佣钱
　　时以调度不给监察御史田逈秀言朝官及令译史诸司吏员诸局承应人太冗宜并省之遂命凡随朝六品以下官及承应人罢其从已人力输佣钱经兵州府其吏减半司县吏减三之一其余除开封府南京转运司外例减三之一有禄官吏被差不出本境者并罢给劵出境者以其半给之修内司军夫亦减其半
　　【臣】等谨按金史百官志所载诸承应人有宫中者侍卫亲军尚衣奉御捧案擎执奉辇东宫护卫长亲王府祗候郎君之属是也有百司者则令史译史通事书写之属是也通谓之随朝承应人其所食钱粟自十八贯石以上至二贯石不等宫中承应人因公差出皆验见请钱粟口给食料十八贯石以上九百文十七贯石八百六十文以次递减至二贯石者二百三十文诸试防卫亲军自起发日为始日给口劵其拣退还家者亦如之正收之后再拣退者亦人给三口米粮钱一百文马二疋草料修内司军夫诸局作匠除钱粮外日支钱五十米一升半
　　兴定三年八月缓在京差徭
　　初贞祐四年十二月右丞相珠格髙琪请修南京里城帝曰民力已困此役一兴病滋甚矣城虽完独能安此乎是年四月始筑之遣近侍四人巡视丁夫时其饮食聴其更休督吏惨酷悉禁止之六月以时暑给修城夫病者药饵【兴定元年六月修潼闗亦尝遣中使持诏及暑药劳夫匠】七月以工久未毕尚书欲增调民夫帝以恐妨农时将改图之枢臣言尚书议增丁夫必验口不令妨业也至十月乃毕工又是年正月大雪帝闻东掖有撤瓦声问左右知为丁夫葺器物库庑舍恻然谕主者曰雪寒役人不休可乎姑止之
　　五年九月始役客户
　　先是四年宣抚使完顔弼上书言事一曰赋役频烦河南百姓新强旧乏诸路豪民行贩市易侵土人之利未有定籍一无庸调乞权宜均定如知而輙避事过复来者许诸人捕告以军兴法治之诏尚书省议不允及是以土民久困徭役复议行之






　　钦定续文献通考卷十五
　　钦定四库全书
　　钦定续文献通考巻十六
　　职役
　　厯代役法
　　元制差科之名有二曰丝料曰包银各验其戸之上下而科焉丝料包银之外又有俸钞之科其法亦以戸之高下为等
　　太宗元年八月初征赋调
　　命河北汉民以戸计出赋调耶律楚材主之西域人以丁计出赋调玛哈穆第哈喇斯宻主之敕防古民有马百者输牝马一牛百者输牸牛一羊百者输羒羊一为永制
　　八年定内郡丁税
　　初太宗每戸科粟二石后以兵食不足增为四石至是乃定科徴之法令诸路验民戸成丁之数每丁嵗科粟一石驱丁五升新戸丁驱各半之老防不与【臣】等谨按太宗初年中原赋调既以戸计矣此复验丁料粟是仍以丁计也而二戸五戸又有丝料盖戸与丁两科之
　　始行丝料之法
　　每二戸出丝一觔并随路丝线顔色输于官五戸出丝一觔并随路丝线顔色输于本位
　　时呼图克以所括戸一百四万来上帝议裂诸州郡分赐诸王贵族为汤沐邑楚材奏曰裂土分民易生嫌隙不如多以金帛与之帝曰业已许之矣楚材曰若朝廷置吏收其贡赋嵗终颁之使毋擅科徴可也帝然其计遂定五戸丝制其丝不得私徴皆输诸有司视其所当得之数给之是时诸王受赐者十一人公主四人勲臣二十四人
　　宪宗以后亦屡有续赐者
　　元史刘肃曰太宗时肃为行台严实行军万户府经厯东平嵗赋丝银复输绵十万两色绢万匹民不能堪肃賛实奏罢之
　　太宗时禁中原州县毋许擅役百姓
　　耶律楚材言中原之地财用所出宜存恤其民州县非奉上命敢擅行科差者罪之
　　宪宗五年始定包银之法
　　初汉民科纳包银六两至是止徴四两二两输银二两折收丝绢顔色等物
　　元史张晋亨曰晋亨权知东平府事宪宗即位入觐时包银制行朝议戸赋银六两诸道长吏有輙请试行于民者晋亨面责之曰诸君职在亲民民之利病且不知乎且五方土产各异随其产为赋则民便而易足必责输银虽破民之产有不能办者大臣以闻明日召见如其言以对帝是之乃得蠲戸额三之一仍聴民输他物遂乃定制
　　王玉汝曰玉汝为行台知事仍遥额平隂令宪宗即位有防令常赋外嵗出银六两谓之包垜银玉汝曰民力不支矣纠率诸路管民官愬之阙下得减三分之一
　　史楫曰楫为真定兵马都总管时朝廷始徴包银楫请以银与物折仍减其元数诏从之
　　【臣】等谨按以上张王史三传言包银事与食货志小异据志是初徴六两至五年始减王史两乃减于方徴之始张则初议时已减为四两矣恐非当时实録
