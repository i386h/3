<!-- { "loadSidebar": true } -->
　　三十年始加派
　　自武宗正徳九年建乾清宫加赋百万至帝初年天下财赋嵗入太仓库者二百万两有奇旧制以七分经费而存积三分备兵歉以为常中年边供费繁加以土木祷祀月无虚日帑藏匮竭二十九年俺荅犯京师増兵设戍饷额过倍三十年京边嵗用至五百九十五万户部尚书孙应奎蒿目无防乃议扵南畿浙江等州县増赋百二十万加派于是始嗣后京边嵗用多者过五百万少者亦三百余万嵗入不能充嵗出之半由是度支为一切之法其箕敛财贿题増派括赃赎算税契折民壮提编均徭推广事例兴焉诸例既兴初亦赖以济匮乆之诸所灌输益少又四方多事有司往往为其地奏留或请免浙直以备倭川贵以采木山陜宣大以兵荒不惟停格军兴所征发即嵗额二百万且亏其三之一而内廷之赏给斋殿之经营宫中夜半出片纸吏虽急无敢延顷刻者三十七年大同右卫告警赋入太仓者仅七万帑储大较不及十万户部尚书方钝等忧惧不知所出乃乘间具陈帑藏空虚状因条上便宜七事以请既又令羣臣各条理财之防议行者凡二十九事益琐细非国体而累年以前积逋无不追征南方本色逋赋亦皆追征折色矣
　　明史食货志曰提编者加派之名也其法以银力差排编十甲如一甲不足则提下甲补之时东南被倭南畿浙闽皆有额外提编江南至四十万及倭患平应天巡抚周如斗乞减加派给事中何煃亦具陈南畿困敝言军门养兵工部料价操江募兵兵备道壮丁府州县乡兵率为民累甚者指一科十请禁革之命如煃议而提编之额仍不能减
　　穆宗隆庆元年颁国计簿式于天下
　　户部尚书葛守礼奏畿辅山东流移日众以有司变法乱常起科太重征派不均且河南北山东西土地硗瘠正供尚不能给复重之徭役工匠及富商大贾皆以无田免役而农夫独受其困此所谓舛也乞正田赋之规罢科差之法诏举行之于是奏定国计簿式颁行天下自嘉靖三十六年以后完欠起解追征之数及贫民不能输纳备録簿中自府州县达布政司送户部稽考以清隠漏那移侵欺之
　　神宗万厯六年四月诏戸部嵗増金花银二十万两户科给事巾石应岳奏金花银实小民惟正之供先朝量入度出定为一百万两额派解进仅有此数原无剰余今若添进必借之太仓夫太仓之储各边粮饷城筑召募调遣诸费之所待用也况今各处添兵増筑抚赏日増加以连年河淮横溢工费动请百万何者不仰给于此上供嵗多二十万之进则边储嵗少二十万之积推之十年所少不知其几愿思祖宗成宪之当遵念国家生财之不易百凡费用止取足于百万两之中而太仓所储専以备军国重大之费实经邦垂裕之至计也疏入不从
　　七月诏江北诸府民年十五以上无田者官给牛一头田五十畆开垦三年后起科九月诏苏州诸府开垦荒田六年后起科
　　时陈防学宰确山垦菜田八百余顷给贫民牛五百余头覈黄河退地百三十余顷以赋民里妇不能纺者授纺车八百余辆栽桑榆诸树三万八千余株其调中牟也县南荒地多茂草根深难垦令民投牒者必入草十斤未几草尽得沃田数百顷悉以畀民
　　是年覈天下土田总七百一万三千九百七十六顷二十八畆有竒
　　夏税米麦四百六十万五千二百四十余石【起运百九十万三千余石余悉存留】钞五万七千九百余锭绢二十万六千余匹秋粮米二千二百三万三千七百七十余石【起运千三百三十六万三千余石余悉存留】钞二万三千六百余锭马草折银三十五万三千余两【此但计起运者】
　　时用大学士张居正议天下田畆通行丈量限三嵗竣事用开方法以径围乗除畸零截补于是豪猾不得欺隠里甲免赔累而小民无虚粮总计田数视治时赢三百万顷然居正尚综核颇以溢额为功有司争改小弓以求田多或掊克见田以充虚额北直湖广大同宣府遂先后按溢额田増赋时命州县各署上中下壤息县知县鹿乆征曰度田以纾民乃病民乎独以下田报
　　九年通行一条鞭法
　　一条鞭法者总括一州县之赋役量地计丁丁粮毕输于官一嵗之役官为佥募力差则计其工食之费量为増减银差则计其交纳之费加以赠耗凡额办派办京库嵗需与存留供亿诸费以及土贡方物悉并为一条皆计畆征银折办于官立法颇为简便嘉靖间数行数止迨隆万之世提编増额既如故又多无艺之征逋粮愈多规避亦益巧已解而愆限或至十余年未征而报收一县有至十万者逋欠之多县各数十万赖行此法无他科扰民力不大绌其后愍帝崇祯元年七月户部纂修赋役全书尚书毕自严上议曰赋役全书肇自行条鞭法始距今已四十五年查赋役初定钱粮数目自有定则惟是地方因事加派司道毎年増定吏胥受贿任意那移有一州县而此多彼少者其为溷派州县奉行而不敢问司道偶増不过千百中十一而有司不肖者一聴奸胥之暗洒派分如毎两因加一分而即加二分者其为花派小民遵行而不为怪二者乃宇内通牢不可破者也欲清其全在抚按先为裁定今当亟为申饬
　　食货志曰先是又有纲银一串铃诸法纲银者举民间应役嵗费丁四粮六总征之易知之而不繁犹网之有纲也一串铃则伙收分解法也自是民间输纳止收本色及折色银矣
　　四十六年九月加天下田赋
　　前此接踵三大征颇有加派事毕旋已至四十一年凤阳巡抚陈荐以倭警需饷急请加派银十五万两有奇从之至是骤増辽饷三百万时内帑充积帝靳不肯发户部尚书李汝华乃援征倭播例畆加三厘五毫天下之赋増二百万有奇明年复加三厘五毫四十八年以兵工二部请复加二厘通前后九厘増赋五百二十万遂为嵗额所不加者畿内八府及贵州而已【以贵州地硗兼有苗变故也】至熹宗天启元年给事中甄淑言辽饷加派易致不均盖天下户口有户口之银人丁有人丁之银田土有田土之银有司征收总曰银额按银加派则其数不漏且小民所最苦者无田之粮无米之丁田鬻富室产去粮存而犹输丁赋宜取额丁额米两衡而定其数米若干即带丁若干买田者收米便收丁则县册不失丁额贫民不致赔累而有司亦免逋赋之患矣从之
　　熹宗天启二年九月复増田赋
　　时又设州县兵按畆供饷从御史冯英请也
　　愍帝崇祯三年十二月复增田赋充饷
　　先是二年九月顺天府尹刘宗周疏言司农告匮一时所讲求者皆掊克聚敛之政正供不足继以杂派科罚不足加以火耗水旱灾荒一切不问小民至卖妻鬻子以应有司以掊克为循良而抚字之政絶上官以催征为考课而黜陟之法亡欲求国家有府库之财不可得矣帝以为迂濶而叹其忠至是军兴兵部尚书梁廷栋又请増田赋戸部尚书毕自严不能止乃于九厘外畆复征三厘惟顺天永平以新被兵无所加余六府畆徴六厘得他省之半共増赋百六十五万有奇合旧所増凡六百八十余万海内咨怨
　　六年正月遣使分督直省逋赋
　　至六月太监张宪又请催逋赋一千七百余万给事中范淑泰谏不聴至八年十月戸部尚书侯恂遂请严徴新旧逋赋从之十年二月复遣使督逋赋巡抚江西解学龙言臣所部州县七十八而坐逋赋降罚者至九十人由数嵗之逋责于一嵗数人之逋责于一人故终无及额之日也请别新旧酌多寡立带征之法诏可
　　七年二月命抚按实心董率农事
　　给事中范淑泰请劝农贵粟以销冦患帝曰开垦荒芜驱逐防惰屡有谕防未覩奉行着抚按实心董率如有成效不吝褒赏至十二年李邦华为南京兵部尚书请大垦当涂闲田数万顷章下所司
　　春明梦余録载户部疏曰查北直河南山陜等处抛荒田土最多然有额内者原属军民有额外者原系旷土以额外言之砂砾斥卤其中不无可耕民间自愿开垦垦之或未毕力耕之或未获利官府随而起科此科一起便无脱理将来水旱芜治尚不可知目前小获永逺包赔民虽至愚谁肻自贻伊戚明知其利而弃之额外难垦全在于此有如洪武十三年诏陜西河南山东北平等布政司及凤阳淮安扬州庐州等府民间土田许尽力开垦有司无得起科又令山东河南开荒田地永不起科以此募民民未有不应者此田原系额外不必起科但使地无不耕民能藏富朝廷之利已多以额内言之非军则民或逃徙他鄊或见在无力田乆荒芜而人不敢耕即有司募民给帖耕种成熟未几而本主至矣所在告讦不夺不休甚或已无本主而本户争之已无本户而本管里长总旗争之又或垦出膏腴大收花利则本地豪势无不人人争之而开垦者莫必其命招徕者反受其谤往往有之额内难垦又全在此有如洪武初令各处人民先因兵燹遗下田土他人开垦成熟者聴为已业业主已还有司于辅近荒田拨补又令复业人民见今丁少而旧田多者不许依前占防止许尽力开垦为业见今丁多而旧田少者有司于辅近荒田验丁拨付以此募民民未有不应者此项原系额内不畏起科但使人知恒产竭力耕耘官府之粮自办此二者所当急行者也
　　八年徴助饷银
　　总督卢象升请加宦户田赋十之一民粮十两以上同之既而概征毎两一钱谓之助饷
　　【臣】等谨按明史王家彦传时军兴饷绌总督卢象升有因粮加派之议户部尚书侯恂请于未被冦之地士大夫家赋银一两者加二钱民间五两以上者两加一钱家彦时为户科都给事中言民赋五两以上者率百十家成一户非富民不可朘削帝采纳焉然当是时概征毎两一钱则不特家彦所言不能用即侯恂所请亦未之从也
　　十年行均输法
　　是年三月起杨嗣昌为兵部尚书议大举平贼分各省官军为四正六隅谓之十面之网因议増兵十二万增饷二百八十万措饷之防有四一曰因粮因旧额量加畆输六合石折银八钱伤地不与嵗得银百九十二万九千有竒一曰溢地土田溢原额者核实输赋嵗得银四十万六千有奇一曰事例富民输赀为监生一曰驿逓前此邮驿裁省之银以二十万充饷议上帝下诏曰暂累吾民一年除此心腹大患遂改因粮为均输布告天下
　　十二年六月加征练饷
　　廷臣多请练边兵帝命杨嗣昌定议边镇及畿辅山东河北凡四总督十七总兵官各抽练额兵总七十三万有奇又汰郡县佐贰设练备练总専练民兵于是有练饷之议初嗣昌増勦饷期一年而止后饷尽而贼未平诏徴其半至是督饷侍郎张伯鲸请全徴帝虑失信嗣昌曰无伤也加赋出于土田土田尽归有力家百畆徴银三四钱稍抑兼并耳大学士薛国观程国祥皆赞之于是勦饷外复畆加练饷银一分共増七百三十万盖自神宗末増赋五百二十万崇祯初再増百四十万总名辽饷至是复増勦饷练饷先后増赋千六百七十万民不聊生益起为盗矣于是御史卫周嗣言嗣昌流毒天下勦练之饷多至七百万民怨何极御史郝晋亦言万厯末年合九边饷止二百八十万今加派辽饷至九百万勦饷三百二十万业已停罢旋加练饷七百三十余万自古有一年而括二千万以输京师又括京师二千万以输边者乎疏语虽切直而时事危急不能从也
