<!-- { "loadSidebar": true } -->
　　太宗天会元年【即太祖天辅七年】九月太祖梓宫自部堵泺西行宫至上京葬宫殿西南宁神殿　三年三月上太祖尊諡【曰武元皇帝】立原庙于西京　十三年二月【时熙宗已即位不改元】改葬太祖于和陵【立开天啓祚睿德神功之碑于燕京城南尝所驻跸之地】三月上太宗尊諡【曰文烈皇帝】葬和陵九月追尊皇考丰王为皇帝庙号徽宗皇妣富察氏为皇后又尊太祖后赫舍哩氏太宗后唐古氏皆为太皇太后改葬皇考【景宣皇帝】皇妣【惠昭皇后】于兴陵　十四年二月上太皇太后赫舍哩氏尊諡【曰钦宪皇后】葬睿陵
　　熙宗皇统三年八月諡太皇太后唐古氏【曰钦仁皇后】葬恭陵　四年十月增諡太祖【应干兴运昭徳定功睿神庄孝仁明大圣武元皇帝】十二月增諡始祖以下十帝及太宗【体元应运世德昭功哲惠仁圣文烈皇帝】徽宗
　　【臣】等谨按帝纪太祖太宗俱始葬和陵至皇统四年改太祖陵曰睿陵太宗陵曰恭陵海陵贞元三年十一月改葬大房山陵名仍旧今于天会十四年即称睿陵皇统三年即称恭陵此史氏之讹也又熈宗纪皇统九年十二月海陵亮等谋为乱帝遇害降为东昏王葬于皇后费摩氏墓中贞元三年改葬于大房山蓼香甸诸王同兆域世宗大定初追諡武灵皇帝庙号闵宗陵曰思陵别立庙十九年升附于太庙【增諡基纉武庄靖孝成皇帝】二十七年改庙号熙宗二十八年以思陵狭小改葬于峨眉谷仍号思陵后妃传皇后费摩氏海陵諡之曰悼大定间加諡平祔葬思陵
　　海陵天德四年正月朝谒世祖太祖太宗德宗陵【太师宗干太祖庶长子也海陵立追皇考太师尊諡庙号徳宗名其故居曰兴圣宫大定间去帝号封辽王】　贞元三年三月命以大房山云峰寺为山陵建行宫其麓五月命判大宗正事京等如上京奉迁太祖太宗梓宫帝如大房山营山陵六月命右丞相布萨思恭大宗正丞哈布尔如上京奉迁山陵七月帝在大房山杖提举营造官吏部尚书耶律安礼等八月如大房山启土赐役夫人绢一匹遣平章政事萧玉迎祭祖宗梓宫于广宁九月戊申平章政事张晖迎祭梓宫于宗州丁夘帝亲迎梓宫于沙流河庚午猎亲射麞以荐梓宫十月戊寅权奉安太庙神主于延圣寺致奠梓宫于东郊举哀己夘梓宫至中都以大安殿为丕承殿安置壬午命省部诸司便服治事不奏死刑一月辛夘告于丕承殿丁酉大房山行宫成名曰磐宁十一月乙巳朔梓宫发丕承殿戊申山陵礼成甲寅诏内外大小职官覃迁一重明年租税并与放免军士久于屯戍不经替换者人赐绢三匹银三两羣臣称贺丙辰燕百官于泰和殿丁夘奉安神主于太庙戊辰羣臣称贺
　　金史后妃传曰贞元三年九月太祖太宗德宗梓宫至中都帝如菆宫尊諡永宁皇太后大氏曰慈宪皇后亲行册礼与德宗合葬于大房山
　　正隆元年二月谒山陵七月命太保昻如上京奉迁始祖以下梓宫八月如大房山行视山陵十月葬始祖以下十帝于大房山闰十月朔山陵礼成羣臣称贺　五年八月谒山陵
　　【臣】等谨按海陵纪六年十一月南伐遇弑都督府以其柩置之南京班荆馆大定二年降封为海陵郡王諡曰焬二月世宗使实达尔罗索与南京官迁其柩于宁德宫四月于大房山鹿门谷诸王兆域中二十年熙宗既祔庙有司奏焬王之罪未正凖晋赵王伦废惠帝自立惠帝反正诛伦废为庻人焬王罪过于伦不当封王亦不当在诸王营域诏降为庶人改葬于山陵西南四十里
　　世宗大定二年正月如大房山享献山陵九月改葬睿宗皇帝【先是元年十一月追諡皇考曰简肃皇帝庙号睿宗皇妣富察氏曰钦慈皇后李氏曰贞懿皇后】奉迁睿宗皇帝梓宫于磐宁宫十月如山陵谒睿宗皇帝梓宫哭尽哀葬睿宗于景陵大赦
　　后妃传世宗母贞懿皇后以正隆六年五月卒世宗即位上尊諡其寝园曰孝宁宫初后自建浮图于辽阳是为垂庆寺临终谓世宗曰乡土之念人情所同吾已用浮屠法置塔于此不必合葬也至是深念遗命乃即东京清安寺建奉慈殿于塔前勅礼部尚书王兢为塔铭以叙其意而以睿宗元配钦慈皇后祔葬景陵
　　三年八月如大房山荐享于睿陵十二月腊猎以所获荐山陵奉以为常　四年正月获头鵞遣使荐山陵八月如大房山致祭于山陵　七年八月如大房山致祭睿陵　八年十月命州刺史兼提防山陵毎以朔望致祭朔则用素望则用肉仍以明年正月为首　十九年十一月改葬昭德皇后皇太子【即显宗也】徒行挽灵车遇大风雪左右进雨具却之比至坟所衣尽霑湿
　　后妃传曰昭德皇后乌凌阿氏世宗为济南尹时海陵召后后行至良乡自杀世宗自济南改西京留守过良乡使鲁国公主葬之宛平县土鲁原大定二年追册为昭德皇后【章宗时改諡明徳】勅有司改葬命皇太子致奠十二年五月车驾幸土鲁原致奠十九年改卜于大房山十一月皇后梓宫至近郊百官奉迎车驾如杨邨致祭翼日帝登车送哭之恸奉安于磐宁宫葬于坤厚陵诸妃祔焉世宗崩祔葬兴陵
　　又曰二十一年二月元妃李氏薨于长春宫诏平章政事乌库哩元忠监防葬事及啓菆帝辍朝皇太子亲王宗戚百官送葬葬于海王庄帝如海王庄烧饭至二十八年九月与贤妃舒穆噜氏德妃图克坦氏柔妃大氏俱陪葬于坤厚陵
　　二十五年七月赐皇太子允恭諡【宣孝】比葬亲临者六十一月发引帝路祭于都城之西葬于大房山及章宗即位追上尊諡庙号显宗祔太庙陵曰裕陵　二十九年正月世宗殡于大安殿三月朔上尊諡【曰光天兴运文徳武功圣明仁孝皇帝】四月葬兴陵八月【时章宗已即位】如大房山谒奠诸陵九月诏增守山陵为二十丁给地十顷十月朔谒奠诸陵十二月祭奠兴陵
　　章宗明昌元年正月如大房山谒奠兴陵裕陵二月如大房山三月朔谒奠兴陵　二年四月孝懿皇后图克坦氏【显宗后也】祔葬裕陵九月如大房山谒奠裕陵　四年九月如山陵致奠诸陵　泰和三年十二月诏诸亲王公主毎岁寒食十月朔听朝谒兴裕二陵忌辰亦如之衞绍王大安元年正月上章宗諡【宪天光运仁文义武神圣英孝皇帝】二月葬于道陵【钦懐皇后富察氏祔】九月如大房山谒奠睿陵裕陵道陵
　　宣宗贞祐四年诏追复衞王諡【曰绍】
　　哀宗正大元年正月以参知政事布萨乌锦充宣宗山陵使三月葬于德陵　八年九月明惠皇后【慈圣宫皇太后温敦氏諡也】遗诏园陵制度务从俭约十二月葬汴城迎朔门外五里庄献太子墓之西　天兴元年元兵攻汴城四月明惠皇后陵被发失柩所在遣中官往视之癸亥始得以兵防宫女十人出迎朔门奉柩至城下设御幄安置是夜复葬之　三年正月帝传位东面元帅承麟元兵入城自缢于幽兰轩末帝退保子城率羣臣入哭諡曰哀宗哭奠未毕城溃诸禁近举火焚之奉御绛山收哀宗骨瘗之汝水上末帝为乱兵所害
　　【臣】等谨按元史太宗纪六年正月金主传位于宗室子承麟遂自经而焚城拔获承麟杀之宋兵取金主遗骨以归与金史小异附录备考又王圻续通考谓金葬礼无可考其上諡册仪多因唐宋之旧然后世追諡者皆用吉礼故不録今以礼志考之有上尊諡仪固一代之典制也仍列于左
　　奉上尊諡册宝仪
　　皇统五年十月三日前期有司供张辰居殿神御床安少府监钩盾署设燎薪于殿庭西南掘坎于其侧仪鸾司设小次于辰居殿下东厢又设册宝幄殿于景辉门外东仗舍殿前司宣徽院量差甲骑大小旗鼓门仗官香舆自制造册宝所迎奉册宝奉安于幄殿行事官制造官皆骑马引从门下中书侍郎在前侍中中书令在后大礼使又在后举舁奉册宝官制造官分左右夹侍以北为上皆给人从锦防衫带是日未明翰林使大官令丞铺设香案酒果供具牲醴膳羞于神御前仪鸾司设皇帝拜褥四一在阼阶上面西一在香案南面北一在殿上东□子内西面一在燎薪之东面西设黄道自小次至阼阶褥位质明有司备常行仪仗驾头扇筤常朝官常服骑马执鞭前导以北为上造册宝官排办管勾常服于庆元宫门外立班迎驾再拜皇帝自宫中服鞾袍御马至景晖门外下马步入小次少顷御史台催班大礼使行事官自幄殿奉册宝入正门置于辰居殿西阶下大礼使归押班閤门使奏班齐太常卿奏请皇帝行奉上册宝之礼宣徽使太常卿分行前导皇帝由黄道升阼阶上面西褥位立赞请再拜閤门使胪传在位官皆再拜乃引皇帝由殿上正门入殿于香案前褥位再拜上香又再拜退稍东于栏子内面西褥位立定仪鸾司彻香案前拜褥设册宝褥位于香案南举册舁册官取册匣子床对捧由西阶升中书侍郎分左右前导奉册中书令读册毕就拜兴又再拜退立于奉册中书令之次奉册官进与中书侍郎率举册舁册官奉册匣由西阶下引从如上仪复置于册床置定举宝官以宝盝进至侍中读毕由西阶下复置于床皆如册匣之仪有司彻册宝褥位复设香案南拜褥宣徽使太常卿导皇帝进就褥位再拜上香茶酒乐作三酹酒乐止太祝读祝文讫皇帝再拜复归阼阶褥位立定大礼使升殿于香案南宣徽使处受福酒台盏行至皇帝阼阶褥位前宣徽赞皇帝再拜饮福閤门胪传赐胙再拜应在位官皆再拜大礼使跪以酒盏进授皇帝乐作饮讫又再拜大礼使受酒盏复以授宣徽使讫由西阶下归押班位太祝奉祝版翰林使酌酒大官令丞量取牲羞自西阶下置于燎薪之上文武班皆回班向燎所立礼官赞请皇帝就望燎位宣徽使取酒盏台于翰林使以进授皇帝皇帝酹酒于燎薪之上执事者举燎半燎瘗坎宣徽使赞皇帝再拜閤门唱百官皆再拜太常卿宣徽使前导皇帝归小次即御座降太常卿俛伏兴跪奏太常卿臣某言礼毕百官卷班西出大礼使以下奉册宝床于庆元宫收掌去处皇帝进于别殿侍食官取防有司转仗由来路皇帝便服还内教坊作乐前导次日大礼使率百官称贺
　　元
　　【臣】等谨按王圻续通考元代山陵仅云元世七主皆葬起辇谷畧见国恤下今以元史祭祀志考之灵柩至所葬陵地其开穴所起之土成块依次排列之棺既下复依次掩覆之其有剰土则逺置他所送葬官三员居五里外日一次烧饭致祭三年然后返凡帝后有疾危殆度不可愈移居外氊帐房有不讳则就殡殓其中葬后毎日用羊二次烧饭以为祭至四十九日而后已其帐房以赐近臣此亦一代之典制也或引叶志竒草木子云既为棺置遗体其中送至直北园寝之地深埋之用万马蹴平草青方已使同平坡无复考志遗迹疑系国俗如此非所语于帝王之葬仪也
　　世祖至元三年十月命平章政事赵璧等集议制先世尊諡庙号
　　自烈祖以下至宪宗各上皇帝皇后尊諡定为八室【详见宗庙门】
　　【臣】等谨按帝纪太祖葬起辇谷太宗定宗并如之惟宪宗不载葬地则史氏之阙也
　　三十一年正月灵驾发引葬起辇谷从诸帝陵四月【成宗已即位】中书右丞相鄂勒哲及文武百官议上尊諡为坛于都城南七里遣司徒谔都岱等率百官请諡于南郊奉册上尊諡【曰圣徳仁功文武皇帝】庙号世祖并上皇后鸿吉哩氏尊諡【曰昭睿顺圣皇后】皇考尊諡【曰文惠明孝皇帝】庙号裕宗成宗大德十一年正月葬起辇谷九月【武宗已即位】上尊諡【曰钦明广孝皇帝】庙号成宗
