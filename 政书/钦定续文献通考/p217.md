<!-- { "loadSidebar": true } -->
　　元史百官志宛大二县属管领诸路打捕鹰房总管府
　　明县【大兴宛平二县已见前】知县县丞主簿各一人其属典史一人【所辖别见】
　　知县掌一县之政凡赋役嵗防实征十年造黄册以丁产为差赋有金谷布帛及诸货物之赋役有力役雇役借债不时之役皆视天休咎地理丰耗人力贫富调剂而均节之嵗歉则请于府若省蠲减之凡养老祀神贡士读法表善良恤穷乏稽保甲严缉捕听狱讼皆躬亲厥职而勤慎焉若山海泽薮之产足以资国用者则按籍而致贡县丞主簿分掌粮马巡捕之事典史典文移出纳如无县丞或无主簿则分领丞簿职【县丞主簿添革不一若编户不及二十里者并裁】
　　吴元年定县三等粮十万石以下为上县六万石以下为中县三万石以下为下县凡新授郡县官给道里费洪武元年徴天下贤才为府州县职敕命厚赐以励其亷耻又勅谕之至于再三十七年定府州县条例八事颁示天下永为遵守是时天下府州县官亷能正直者必遣行人赍勅往劳増秩赐金仁宣之际犹然英宪而下日罕自后益重内轻外此风絶矣计天下县凡一千一百七十有一
　　诸学校官
　　辽南面五经学官博士助教各一人
　　道宗清宁五年诏设学养士颁经及传疏置官如上百官志上京中京学俱别有国子监南京学亦曰南京太学太宗置东西京则苐曰学而已
　　大蕃府学【黄龙兴中两府各有学】各州学【或属观察使或属团练使或属防御使或属州刺史】各县学皆有博士助教
　　金诸府教授一人
　　诸节镇州教授一人
　　诸防御州州教授一人
　　元儒学提举司【各处行省所署之地皆置一司】统诸路府州县学校祭祀教养钱粮之事及考校呈进著述文字毎司提举副提举吏目各一人
　　又防古提举学校官提举同提举各一人至元十八年置惟江浙湖广江西三省行之余省不置
　　大都路提举学校所提举一人教授学正各二人学録一人
　　左都威卫使司教授二人【仁宗延祐二年置】
　　右都威卫使司儒学教授一人【延祐二年置】防古教授一人【四年増】
　　右钦察卫儒学教授一人【武宗至大四年置】防古教授一人【延祐四年置】
　　左钦察卫教官儒学教授一人
　　龙翊侍卫亲军都指挥使司教官二防古字教授一人儒学教授一人
　　诸路学校官路设教授学正学録各一人散府及上中州教授一人下州学正一人县教谕一人书院山长一人
　　【臣】等谨按元史选举志谓世祖中统二年始命置诸路学校官凡师儒之命于朝廷者曰教授命于礼部及行省及宣慰司者曰学正学録教谕山长而百官志失载今补之
　　明儒学府教授一人训导四人州学正一人训导三人县教谕一人训导二人
　　教授学正教谕掌教训所属生员训导佐之凡生员廪膳増广府学四十人州学三十人县学二十人附学生无定数儒学官月课士子之艺业而奬励之凡学政遵卧碑咸听于提学宪臣提调府听于府州听于州县听于县其殿最视乡举之有无多寡
　　明初置儒学提举司洪武二年诏天下府州县皆立学三十一年诏天下学官改授旁郡州县正统元年始设提督学校官有都司儒学【洪武十七年置辽东始】行都司儒学【洪武二十三年置北平始】卫儒学【洪武十七年置岷州卫二十三年置大寜等卫始】以教武臣子弟俱设教授一人训导二人河东又设都转运司儒学制如府其后宣慰安抚等土官俱设儒学
　　武学京卫武学教授训导各一人卫武学教授一人训导二人或一人掌教京卫各卫防官及应袭舎人与武生以待科举武举防举而听于兵部其无武学者凡诸武生则儒学
　　建文四年始置京卫武学设教授一人启忠等十斋各训导二人永乐中罢正统六年复设后渐置各卫武学设官如儒学之制
　　巡检
　　宋都巡检使有都巡检巡检州县巡检等官
　　南渡后分置【余详马端临考】
　　辽北靣邉防官西南靣巡检司官有巡检同巡检西北路亦有巡检司
　　南靣邉防官有巡检使司官有使
　　景宗保宁中见耶律和卓为巡检司
　　金中都都巡检司
　　东北一人通州置司分管大兴漷隂昌平通顺蓟盈州界盗贼事西南一人良乡县置司分管良乡宛平安次永清县并涿易州界盗贼事
　　诸州都巡检使副都巡检使各一人
　　右宿泗唐邓蔡亳陈颍德华河陇泰等州并西北路依此置余不加使字
　　散巡检【内泗州以管勾排岸兼之】皆设副巡检一人为之佐
　　右地险要处置司【唐邓宿泗颍夀蔡等州及縁邉二十五处置大定二十二年广寜府大斧山置巡检司章宗明昌五年升蔡州刘辉村置巡检】
　　【臣】等谨按宣宗纪元光二年八月遣官分行蔡息陈亳唐邓裕诸州凡民丁相聚立砦避兵与各处检相依者五千户以上置砦长一人万户增副一人仍先迁一官能安民弭盗劝农者论功注授乃一时所特设也
　　元大都东闗厢巡检司掌巡捕盗贼奸宄之事巡检三人
　　至元二十一年置西北南闗厢巡检司设置并同又有香河等处巡检司【详尚供总管府内】
　　诸巡检司巡检一人
　　明巡检司主缉捕盗贼盘诘奸伪凡在外各府州县闗津要害处俱设巡检副巡检俾率徭役弓兵警备不虞洪武二年以广西地接猺獞始于闗隘冲要之处设巡检司以警奸盗后遂増置各处十三年二月特赐勅谕之寻改为杂职
　　明史职官志曰巡检设官各府州县有无多寡不同
　　镇戍闗市官
　　宋置镇砦官
　　诸镇置于管下人烟繁盛处设监官管火禁或兼酒税之事砦置于险扼控御去处设砦官招收士军阅习武艺以防盗贼
　　以上所载与马端临考所载镇戍闗市官正同而此较详焉故録之
　　金诸知镇知城知堡知寨
　　潼闗闗使兼讥察官掌闗禁讥察奸伪及管钥启闭副讥察掌任使之事
　　居庸紫荆通防防安四闗及他闗皆设使
　　大庆闗管勾河桥官兼讥察事一人掌解系浮桥济渡舟楫巡视河道修完埽岸兼率埽兵四时功役裁植榆柳预备物料讥察奸伪等事同管勾一人
　　【臣】等谨按百官志又有九鼎大阳津渡惟置讥察官一人孟津渡讥察一人掌讥察奸伪副讥察一人又有管勾泗州兼排岸巡检【互见巡检门】附録于此
　　提举讥察使副使【陜西一人河南一人】
　　南迁后陜西置于秦州河南置于唐邓息夀泗五州又有沿淮讥察使
　　【臣】等谨按哀宗纪天兴二年六月帝入蔡州八月设四隅讥察官亦一时特设耳
　　提举秦蓝两闗提举同提举又有提举三门集津南北岸
　　俱南迁后置
　　市令司掌平物价度量权衡之违式百货之估直惟中都置令一人【南迁后以左右警使兼】丞一人
　　元各处托克托和斯掌辨使臣奸伪正副各一人明驿丞典邮传迎送之事凡舟车夫马廪糗庖馔禂帐视使客之品秩仆夫之多寡而谨供应之支直于府若州县而籍其出入
　　各府州县有无多寡不同
　　部族属国官
　　【臣】等谨按马端临考不列部族属国官今考辽史云古者天子巡守方岳五服之君各述其职辽之部族官似之则此官之系于辽者綦重也金亦有部族官具如左
　　辽北靣约尼九帐大常衮司掌约尼可汗九世宫分之事有大常衮【亦曰】约尼太师太保太尉司徒司空侍中【一作世烛太宗会同元年置】又有敞史知事
　　太祖受位于约尼以九帐【温汗苏尔威汗和拉汗汗苏克汗森济汗兆古汗伊兰汗巴拉汗□陶津汗凡九世】居皇族一帐之上设常衮司以奉之有司不与焉
　　又约尼帐节度司【详节度使司门】约尼乣详衮司官有约尼乣详衮都监将军小将军又约尼尅官名未详【臣】等谨按百官志谓太祖有帝王之度者三代约尼氏尊九帐于御营之上【辽俗东向而尚左御营东向约尼九帐南向故云】一也灭渤海国存其族帐亚于约尼二也并奚王之众抚其帐部拟于国族三也又谓凡十二宫五京皆太祖以来征讨所得非受之于约尼而待先世之厚有如此
　　渤海帐司官制未详有渤海宰相太保塔玛近侍详衮司
　　奚王府伊实王府
　　并见部族官
　　部族官
　　大部族有大王【本名额尔竒木】左右宰相太师太保太尉司徒【本名特哩衮】节度使司【详节度使门】详衮司有详衮都监将军小将军里【县也】有里额尔竒木里玛尔布【亦曰马歩本名里达尔罕】里伊埒穆尔【乡也】有衮【本曰穆特布】小部族有司徒府司徒司空又节度使司【见节度使门】详衮司又里有令衮玛尔布伊埒穆尔有衮五院部【即北大王院】有知五院事六院部【即南大王院】有知六院事伊实部【郎伊实王府】有伊实府都右棱节度使司奚六部【即奚王府】有二详衮二宰相又有托里太尉有奚六部汉军详衮有奚伊喇详衮有先离达兰官
　　【臣】等谨按以上四大王府乃所为大部族也若以下诸部凡五十具如左
　　又有丕勒部卓特部威部聂哷部图噜卜部图吉部图噜卜室韦部纳喇诺观部徳哷勒逹勒逹部伊实阿尔威部卓特阿尔威部丕勒达噜噶部乌尔古聂哷部图噜部萨拉噶部珠部诺延昭部鄂博库部特哩特黙部刷部哈凖部约啰部伯特部绰里特部敖拉部南尅部北尅部乌延突厥部阿雅突厥部纳喇永安部阿雅女直部伊徳女直部额图珲乌古部达鲁特廸里部室韦部珠展达噜噶部黙古斯部吉达部北廸里部鼐竒特唐古部北唐古部南唐古部和拉唐古部河西部色克图部巴尔斯布古徳部塔玛布古徳部五国部
　　【臣】等谨按辽史营卫志太祖析九帐三房之族更列二十部则自图噜部以上十四部并四大王府及巴哩伊实已二国舅帐是也圣宗分置十有八即五国部以上三十四部是也并旧为五十四部而百官志所载则以约啰伯特绰里特敖拉南尅北尅六部列于纳喇部之次又多一托辉部其室韦部则分大黄小黄二志之不同如此今从营卫志纂辑
　　属国属部官
　　其制官大者拟王封小者准部使仍命其酋长与契丹人区别而用考其可知者具如左
　　属国有大王于越左右相特哩衮【亦曰司徒】太师太保司空【本名达林】诸部节度使司有使副使诸国详衮司有详衮都监将军小将军
　　【臣】等谨按百官志大部职名并同属国诸部职名并同部族其以诸国称者则曰王府大王府单于府郡王西平王府凡七十有八以大部称者皆曰大王府凡八以诸部称者但曰部凡六十有一云
　　金诸部族节度使【详节度使门】
　　诸乣详衮掌守戍邉堡余同穆昆有详衮一人百官志曰皇统八年六月设本班左右详衮黙济格一人掌贰详衮
　　诸额尔竒木司分掌部族村寨事有额尔竒木一人诸图哩掌部落词讼访察违背等事有图哩一人僧道官
