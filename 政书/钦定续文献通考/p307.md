<!-- { "loadSidebar": true } -->
　　初公主年及筓诏议选尚宰臣请用唐太宗下降士人故事欲以进士第一人尚主遂取周震炎廷谢日公主适从屏内窥见意颇不怿帝微知之乃选杨太后侄孙镇尚主进封周国公主
　　辽公主下嫁仪
　　选公主诸父一人为婚主凡当奥者媒者致词之仪自纳币至礼成大畧如纳后仪择吉日诘旦媒者趣尚主之家诣宫竢皇帝皇后御便殿率其族入见进酒讫命皇族与尚主之族相偶饮翼日尚主之家以公主及壻率其族入见致宴于皇帝皇后献赆送者礼物讫朝辞赐公主青幰车一送终车一以拟送终之用【二车之制详见后后妃以下车辇卤簿门】至覆尸仪物咸在赐其壻朝服四时袭衣鞍马凡所须无不备选皇族一人送至其家　亲王女封公主者婚仪仿此以亲防为降杀
　　明皇太子纳妃仪
　　洪武元年定制凡行礼皆遣使持节如皇帝大婚仪纳采问名制曰奉制纳某氏女为皇太子妃命卿等行纳采问名礼至妃第傧者出诣使者前曰敢请事使者曰储宫纳配属于令徳邦有常典使某行纳采之礼傧者入告主婚者曰臣某之子昧于壸仪不足以备采择恭承制命臣某不敢辞傧者出告使者入陈礼物于庭宣制曰某奉诏采择奠雁礼毕使者出傧者复诣使者前曰敢请事使者曰储宫之配采择既谐将加卜筮奉制问名傧者入告主婚者曰制以臣某之女可以奉侍储宫臣某不敢辞傧者出告使者复入陈礼奠雁如仪宣制曰某奉诏问名将谋诸卜筮主婚者曰臣某第几女某氏出次纳吉傧者请事如前使者曰谋诸卜筮其占协从制使某告吉傧者入告主婚者曰臣某之子蠢愚惧弗克堪卜筮云吉惟臣之幸臣谨奉典制傧者出告使者入陈礼奠雁如仪宣制曰奉制告吉又次纳征傧者出告使者入陈玉帛礼物不奠雁宣制曰某奉制告成又次请期词曰询于筮某月某日吉制使某告期主婚者曰敢不承命陈礼奠雁如仪又次告庙遣使持节授册宝仪注悉见前又次醮戒皇帝服通天冠绛纱袍御奉天殿百官侍立引进导皇太子至丹陛四拜入殿东门就席位东向立司爵以醆进皇太子跪搢圭受醆祭酒司馔以馔进跪受亦如之兴就席坐饮食讫导诣御座前跪皇帝命之曰徃迎尔相承我宗事勗帅以敬皇太子曰臣某谨奉制防俛伏兴出至丹陛四拜毕皇帝还宫皇太子出又次亲迎前一日有司设皇太子次于妃氏大门外南向东宫官次于南东西相向至日质明东宫官具朝服陈卤簿鼓吹于东宫门外皇太子冕服乘舆出侍卫导从如仪至宫门降舆升辂东宫官皆从至妃第囘辕南向降辂升舆至次降舆入就次东宫官皆就次先是皇太子将至主婚者设会宴女至期妃服防翟花钗出就閤南面立傅姆立于左右主婚者具朝服立于西阶之下引进导皇太子出次立于大门之东西向傧者朝服出立于门东曰敢请事引进跪启讫皇太子曰某奉制亲迎引进受命兴承传于傧者傧者入告导主婚者出迎于大门外之西东向再拜皇太子答拜引进导皇太子入门而左执雁者从傧者导主婚者入门而右皇太子陞东阶进立于閤门户前北向立主婚者升西阶立于西东向引进啓奠雁执奠者以雁进皇太子受雁以授主婚者主婚者跪受兴以授左右退立于西皇太子再拜降自东阶出至次以俟主婚者不降送初皇太子入门妃母出立于閤门外奠雁位之西南向皇太子拜讫宫人傅姆导妃出立于母左主婚者命之曰戒之戒之夙夜恪勤毋或违命母命之曰勉之勉之尔父有训徃承惟钦庶母申之曰恭听父母之言宫人傅姆擎执导从妃乘舆出门降舆乘鳯轿皇太子揭讫遂升辂侍从如来仪至东宫门外降辂乘舆至閤降舆入俟于内殿门外之东西面司闺导妃诣内殿门外之西东面皇太子揖妃入行合礼如中宫仪又次朝见其日妃诣内殿陛下皇帝陞座司闺导妃入北面立再拜自西阶升宫人奉枣栗盘进至御座前授妃妃奠于御前退复位再拜礼毕诣皇后前奉腵修盘如上仪又次醴妃次盥馈次谒庙次羣臣命妇朝贺皆如仪四年册开平王常遇春女为皇太子妃礼部上仪注太祖览之曰贽礼不用笄但用金盘翟车用鳯轿雁以玉为之古礼有亲迎执绥御轮今用轿则揭是矣其合依古制用匏妃朝见入宫中乘小车以帷幕蔽之谒庙则皇太子俱徃礼成后三日乃宴羣臣命妇着为令成化二十二年更定婚礼凡节册等案俱由奉天左门出皇太子亲迎由东长安门出亲迎日妃服燕居服随父母家庙行礼执事者具酒馔妃饮食讫父母坐堂上妃诣前各四拜父命之曰尔徃大内夙夜勤慎孝敬无违母命之曰尔父有训尔当敬承合前于皇太子内殿各设拜位皇太子揖妃入就位再拜妃四拜然后各升座庙见后百官朝贺致词曰某官臣某等恭惟皇太子嘉礼既成益绵宗社隆长之福臣某等不胜欣忭之至谨当庆贺帝赐宴如正旦仪命妇诣太后皇后前贺亦赐宴致词曰皇太子嘉聘礼成益绵景福余大率如洪武仪
　　亲王婚礼
　　宣制曰册某氏为某王妃纳采致词曰某王之俪属于懿淑使某行纳采礼问名词曰某既受命将加诸卜筮奉制问名主婚者曰制以臣某之子可以奉侍某王臣某不敢辞纳吉词曰卜筮协从使某告吉主婚者曰臣某之子愚弗克堪卜贶之吉臣与有幸谨奉典制纳征词曰某王之俪卜既协吉制使某以仪物告成主婚者曰奉制赐臣以重礼臣某谨奉典制请期词曰某月日涓吉制使某告期主婚者曰谨奉命醮戒命曰徃迎尔相用承厥家朂帅以敬其亲迎合朝见盥馈并如皇太子盥馈毕王皮弁服妃翟衣诣东宫前行四拜礼东宫坐受东宫妃立受二拜答二拜王与妃至妃家妃父出迎王先入妃父从之至堂王立于东妃父母立于西王四拜妃父母立受二拜答二拜王中坐其余亲属见王四拜王皆坐受妃入中堂妃父母坐妃四拜其余序家人礼太祖之世皇太子皇子有二妃洪武八年十一月征卫国公邓愈女为秦王次妃不传制不发册不亲迎正副使行纳征礼冠服拟唐宋二品之制仪仗视正妃稍减婚之日王皮弁服导妃谒奉先殿王在东稍前妃西稍后礼毕入宫王与正妃正坐次妃诣王前四拜复诣正妃前四拜次妃东坐宴饮成礼次日朝见拜位如谒殿谒中宫不用枣栗腵修余并同
　　公主婚礼
　　凡公主出降行纳采问名礼壻家备礼物表文于家庭望阙再拜掌婚者奉至内东门诣内使前曰朝恩贶室于某官某之子某习先人之礼使臣某请纳采以表跪授内使内使跪受奉进内殿执雁及礼物者从入内使出掌婚者曰将加卜筮使臣某问名进表如初内使出曰有制掌婚者跪内使宣曰皇帝第防女封某公主掌婚者俯伏兴入就次赐宴出纳吉仪与纳采同掌婚者致词曰加诸卜筮占曰从吉谨使臣某敢告纳征壻家具元纁玉帛乘马表文如仪掌婚者致词曰朝恩贶室某官某之子某有先人之礼使臣某以束帛乘马纳征请期词曰某命臣某谨请吉日亲迎日壻公服告庙曰国恩贶室于某以某日亲迎敢告将行父醮于防随意致戒壻再拜出至内东门内内使延入次执雁及奉礼物者各陈于庭其日公主礼服辞奉先殿诣帝后前四拜受爵帝后随意训戒受命讫又四拜降阶内命妇送至内殿门外公主陞辇至内东门降辇壻揭公主陞轿壻出次立执雁者以雁跪授壻壻受雁跪进于内使内使跪受以授左右壻再拜先出乘马还公主卤簿车辂后发公侯百官命妇送至府壻先于门公主至壻揭公主降同诣祠堂壻东公主西皆再拜进爵读祝又再拜出诣寝室壻公主相向再拜各就坐壻东公主西进馔合如仪复相向再拜明日见舅姑舅姑坐于东西向公主立于西东向行四拜礼舅姑答二拜苐十日驸马朝见谢恩行五拜礼初洪武九年太祖以太师李善长子祺为驸马都尉尚临安公主先期告奉先殿下嫁前二日命使册公主册后次日谒奉先殿又定驸马受诰仪吏部官捧诰命置龙亭至太师府驸马朝服拜受次日善长及驸马谢恩后十日始请婚期二十六年稍更仪注然仪注虽存其拜舅姑及公主驸马相向拜之礼终明之世寔未尝行也治二年册封仁和长公主重定婚仪入府公主驸马同拜天地行八拜礼堂内设公主座于东西向驸马东向座余如前仪嘉靖二年工科给事中安磐等言驸马见公主行四拜礼公主坐受二拜虽贵贱本殊而夫妇分定于礼不安不聴愍帝崇祯元年教习驸马主事陈钟盛言臣教习驸马巩永固驸马黎明于府门外月台四拜云至三月后则上堂上门上影壁行礼如前始视膳于公主前公主饮食于上驸马侍立于旁过此方议成婚驸马餽菓肴书臣公主答礼书赐皆大失礼夫既合则俨然夫妇安有跪拜数月称臣侍膳然后成婚者会典行四拜于合之前明合后无拜礼也以天子馆甥下同役岂所以尊朝廷帝是其言令永固择日成婚




　　钦定续文献通考卷八十九
<史部,政书类,通制之属,钦定续文献通考>
　　钦定四库全书
　　钦定续文献通考卷九十
　　王礼考
　　巡狩
　　【臣】等谨按马端临考所载巡狩讫于宋髙宗绍兴三十二年孝宗以后无闻焉王圻续通考载宁宗嘉定七年四月幸太乙宫明庆寺祷雨理宗景定四年车驾幸太乙宫赴座官赐醴簪花有太学生刘黻谏游幸事今以正史考之礼志巡幸亦至绍兴三十二年而止余无可见若帝纪宁宗幸太乙宫系嘉定元年闰四月非七年四月也理宗幸太乙宫纪无其事想以刘黻谏防幸疏内有幸西太乙语傅会载之耳又理宗淳祐十年四月己酉幸龙翔宫亦不足为巡狩之典故阙焉若辽史营衞志出有行营谓之巴纳王圻续通考以冬巴纳在广平淀属巡狩春在鸭子河泺夏在吐儿山秋在伏虎林属田猎其实广平淀亦有校猎讲武事不得截然分属也史称辽国尽有大漠浸包长城之境秋冬违寒春夏避暑随水草就畋渔嵗以为常各有行在又称建有五京嵗时巡幸转徙随时故创立游幸表纪之今若据表以书则重见叠出不可胜载且前史别之为游幸则固与古巡狩异矣兹苐据有事迹合典礼者具列于左余概从删
　　辽太祖三年正月幸辽东　七年六月登都庵山抚其先竒善汗遗迹徘徊顾瞻而兴叹焉八月幸龙眉宫【帝取天梯豪国愽啰三山之势于苇淀射金龊箭以识之名龙眉宫后神册三年筑都城于其地即临潢府】九月发自西楼【辽有四楼在上京者曰西楼木叶山曰南楼龙化州曰东楼唐州曰北楼嵗时游猎常在四楼间】十二月祠木叶山【在辽阳有拜山礼为祠木叶山之仪】还次昭乌山省风俗见髙年议朝政定吉凶仪十二月燔柴于莲花泺
　　神册元年二月朔帝在龙化州【在潢河之南受尊号改元】三年十二月朔幸辽阳故城　四年【二月脩辽阳故城以汉民渤海户实之改为东平郡】五月至自东平郡　天赞二年二月如平州【以平州为卢龙军】三年八月西征次古单于国祭阿勒坦伊徳实山以麃鹿祭九月次伊徳实山以青牛白马祭天地　四年五月清暑室韦北陉闰十二月祠木叶山又以青牛白马祭天地于乌山　天显元年正月驻军于辉罕城南二月以青牛白马祭天地幸辉罕城【改辉罕城为天福】七月次扶余府【扶余行宫在城西南两河之间后建升天殿于此而以抉余为黄龙府互详物异考】
