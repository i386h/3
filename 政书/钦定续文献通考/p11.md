<!-- { "loadSidebar": true } -->
　　时勦饷既有停罢之议给事中左懋第言明年正月勦饷罢征请马上速行恐逺方吏不知先已徴民不沾实恵帝采纳之至十三年又因三月大风霾言练饷之加原非得已乃明防减兵以省饷天下共知之而饷犹未省何也请自今因兵征饷豫使天下知应加之数官吏无所逞其奸以信朝廷之明诏于是令州县上灾者新旧练三饷并停中灾者止徴练饷下灾者秋成督徴至十四年懋第督催漕运驰疏言臣有事河干一载毎进父老问疾苦皆言练饷之害三年来农怨于野商叹于途如此重派所练何兵兵在何所奈何使众心瓦解一至此极乎山东米石二十两河南乃至百五十两漕储多逋朝议不收折色需本色今淮鳯间麦大熟如收两地折色易麦转输岂不大利即命议行五十五年后诸边士马报户部者浮兵部过半耗粮居多而屯田盐引民运毎镇至数十百万一聴之邉臣天津海道输蓟辽嵗米豆三百万惟仓场督臣及天津抚臣出入部中皆不稽覈且所练之兵实未尝练徒増饷七百万为民累耳帝乃命户部并三饷为一而州县追比仍是三饷
　　崇祯时天下土田总七百八十三万七千五百二十四畆零
　　王士性广志绎曰天下赋税有土地肥瘠不甚相逺而征科乃至悬絶者当是国初草草未定画一之制而其后相沿不敢议耳如真定辖五州二十七县苏州辖一州七县广轮之数真定当苏之五而苏之粮二百三万八千石真定止一十六万六千石然犹南北异也若同一北方也河间繁富一州十六县登州贫寡一州七县而河间粮止六万一千登州乃二十三万六千然犹直山东异也若在同省汉中二州十四县之殷庶视临洮二州三县之冲疲易知也而汉中粮止三万临洮乃四万四千然犹各道异也若在同道顺庆不大于保宁其辖二州八县均也而顺庆粮七万五千保宁止二万然犹两郡异也若在一邑则同一西南充也而负郭十里田以步计赋以田起二十里外则田以絙量不步矣五十里外田以约计不絙矣官赋无定额私价亦无定估何其悬絶也惟是承平日乆累世相传民皆安之以为固然不自觉耳夫王者制邑居民则壤成赋岂有大小轻重不同若此之甚哉然则审形势以制统辖则土田以起征科乃平天下之先务不可以虑始之艰而废万年之利者矣
　　顾炎武钱粮论曰自古以来有国者之取于民不闻有火耗之説火耗之所由名其起于徴银之代乎原夫耗之所生以州县之赋戸户而收之铢铢而纳之不可以琐细而上诸司府是不得不资于火有火则必有耗所谓耗者特百之一二而已此法相传官重一官代増一代于是官取其赢十二三而民以十三输国之十里胥之辈又取其赢十一二而民以十五输国之十其取利薄于两而厚于铢凡征收之数两者必其地多而豪有力可以持吾之短长者也铢者必其穷下户也虽多取之不敢言也于是两之加焉十二三而铢之加焉十五六矣薄于正赋而厚于杂赋正赋耳目之所先也杂赋其所后也于是正赋之加焉十二三而杂赋之加焉或至于十七八矣解之藩司谓之羡余贡诸节使谓之常例责之以不得不为防之以不可破而生民之困甚矣
　　【臣】等谨按明末征收又有充见年之累天启时仁和令周宗建论见年之略曰见年毎一年一轮一里有十甲里长十甲里长又有十里散户甲首少则三四百户多则五七百户一轮见年各种钱粮尽皆见年一人身上追比县令以为执简御繁之法不知十甲之欠户最多一身之力量有限以一人而欲遍十甲催纳力不能周以一人而欲代一里应完财不能给一临比夘只有就地受责一法实为可怜不得不尽力以供差人之欲差人可以雇人代责雇钱与值月钱班里钱差歇书手卯酒食钱非三四金不能过一卯十卯则三四十两矣盖额头如欠四十两即完三四两不免于责不得不闲用以救目前故一里之中钱粮不过一二百两而一年之间闲费反有不止于此者今年不完明年又比一年钱粮比至三十年不完必望赦而后已此设立见年之积不可不破也


　　钦定续文献通考巻二
<史部,政书类,通制之属,钦定续文献通考>
　　钦定四库全书
　　钦定续文献通考卷三
　　田赋考
　　水利田
　　宋宁宗嘉定二年十一月诏浙西监司募饥民修水利初孝宗乾道二年六月知秀州孙大雅代还言州有柘湖淀山湖当湖陈湖支港相贯西北可入于江东南可逹于海傍海农家作坝以却咸潮虽利及一方而水患实害邻郡设疏导之则又害及傍海之田若于诸港浦置牐啓闭不惟可以泄水而旱亦获利然工夫稍大欲率大姓出钱下户出力于农隙修治之于是命两浙转运副使姜诜与守臣视之诜寻与秀常州平江府江隂军条上利便诏秀州华亭县张泾牐并淀山东北通陂塘港浅处俟今年十一月兴修江隂军常州蔡泾牐及申港明年春兴修利港俟休役一年兴修平江府姑缓之三年三月诜使还奏开濬毕功通泄积水久浸民田露出塍岸已谕民趋时耕种恐下户阙本良田复荒望令浙西常平司贷给种粮又奏措置总督监修等官知江阴军徐藏等减磨勘年有差六年十二月监进奏院李结献治田三议一曰务本二曰协力三曰因时大略谓浙江低田恃堤为固若堤防高厚则水不能入乞于蘓湖常秀诸州水田塘浦要处官以钱米贷田主乘此农隙作堰增令高濶则堤成而水不为患方此饥馑俾食其力因其所利而利之秋冬旱涸泾浜防流车畎修筑尤为省力诏令胡坚常相度以闻其后户部以三议切当但工力浩瀚欲晓有田之家各依乡原畆歩出钱米与租田之人更相修筑庶官无所费民不告劳从之淳熙二年两浙转运判官陈岘言昨奉诏徧走平江府常州江隂军谕民并力开濬利港诸处并已毕功始欲官给钱米岁不下数万今皆百姓相率効力而成诏常熟知县刘颖特增一秩余论赏有差光宗绍熙二年诏守令到任半年后具水源湮塞合开修处以闻任满日以兴修水利图进择其劳效着明者赏之至是复有是诏
　　三年七月申严围田增广之禁
　　先是孝宗隆兴二年诏江浙水利久不讲修势家围田堙塞流水诸州守臣按视以闻于是湖宣秀常诸州并乞开围田濬沟渎诏各委官措置淳熙十年大理寺丞张抑言陂泽湖塘水则资之潴泄旱则资之灌溉近者浙西豪宗毎遇旱岁占湖为田筑为长堤中植榆柳外捍茭芦于是旧为田者始隔水之出入苏湖常秀昔有水患今多旱灾盖由于此乞责县令毋给据有围裹者以违制论既而漕臣钱冲之请毎围立石以识之共一千四百八十九所令诸郡遵守焉至帝庆元二年户部尚书袁説友等言浙西围田相望皆千百畆陂塘溇渎悉为田畴有水则无地可潴旱则无水可戽不严禁之后将益甚无复稔岁矣嘉泰元年以大理寺直刘佑贤宗正寺主簿李澄措置自淳熈十一年立石之后凡官民围裹者尽关之开禧二年以淮农流移无田可耕诏两浙州县已开围田许元主复围专召淮农租种至是臣僚言豪民巨室并縁为奸加倍围裹又影射包占水荡有妨农民灌溉于是复诏浙西提举司俟农隙开掘至八年九月又申严两浙围田之禁焉
　　御史中丞签书枢宻院事衞泾奏曰国家承平之时京师漕粟多出东南而江浙居其大半中兴以来浙西遂为畿甸尤所仰给岁获丰穰霑及旁路盖平畴沃壤绵亘阡陌有江湖潴泄之利焉大抵二浙地势高下相类湖高于田田又高于江海水少则汲湖水以溉田水多则泄田水由江而入海惟潴泄两得其便故无水旱之忧自绍兴末年因军中侵夺濒湖水荡工力易办创制堤埂号为坝田民田已被其害而犹未至甚者潴水之地尚多也隆兴乾道之后豪宗大姓相继迭出广包强占无岁无之陂湖之利日朘月削以臣耳目所接三十年间昔之曰江曰湖曰草荡者今皆田也形势之家其语言气力足以凌驾官府而在位者每重举事而乐因循上下相蒙恬不知怪议者又曰围田既广则増租亦多其于邦计不为无补殊不知縁江并湖民间良田何啻数千百顷皆异时之无水旱者围田一兴修筑塍岸水所由出入之路顿至隔絶稍觉旱干则占据上流独擅灌溉之利民田坐视无从取水逮至水溢则顺流疏决复以民田为壑围田侥幸一稔増租有几而常岁倍收之田小有水旱反为荒土常赋所损可胜计哉所谓増租又不系省额州县得以移用徒资贪黩之吏耳此其轻重得失又不待智者而后辨也祖宗成宪凡诸潴水之地众共溉田辄许人请佃承买及令佃买者以违制论立法之意可谓明白前者臣僚累常奏请朝廷非不施行臣姑疏其一二如诸路有承买潴水地者悉皆改正此绍兴二十八年指挥也凡系积水草荡今后并不许请佃虽陈乞拨赐亦许守臣执奏此乾道五年九月指挥也诏两浙漕臣及提举常平官并逐州守臣常加觉察如官民户及寺观围筑田亩填塞水道具名以闻此淳熈三年六月指挥也诏州县辄敢给据与官民户及寺观买佃江湖草荡许人户越诉重寘典宪仍委监司纠勘此又淳熈三年八月指挥也诏浙西诸郡一应官民户田旧来围田去处明立标记给榜晓谕不得于标记外再有围裹此淳熈十一年八月指挥也其他条约未易悉数夫以陈説之众多立法之详备是宜围田之害悉絶而潴泄之利尽复然厯年寖久陂湖之田不止民田之被害者滋甚其已围者牵于姑息固不复论标记之外増创围裹者有之寺观僧道尤无忌惮是岂果不可禁戢哉吏治茍简而法令不行之过也臣伏见乾道间孝宗宣谕辅臣曰闻浙西自有围田即有水患屡有人理防多为权势所梗已而令漕臣王炎相视有张子盖围田九千余亩湮塞水势立命开掘仍戒饬不得再犯淳熙中因姚述尧言寺僧请佃明州定海县凤浦沈窖两湖八百亩可溉田二万六千余亩即令仍废为湖英断如此谁不悚惧乞下户都检坐条法及累降指挥申严约束断自今以后凡陂湖萆荡并不许官民戸及寺观请佃围裹如辄敢干求陈诉者具名闻奏寘之于罪本路监司州县常切遵守或有违戾委御史台弹治此亦固根本之一説也
　　日知録曰古先王之治地也无弃地而亦不尽地田间之凃九轨有余道矣遗山泽之分秋水多得有所休息有余水矣是以功易立而难坏年计不足而世计有余后之人一以急迫之心为之商鞅决裂阡陌而中原之疆理荡然宋政和以后围湖占江而东南之水利亦塞于是十年之中荒恒六七而较其所得反不及于前人矣
　　十七年禁侵占水利
　　臣僚言越之鉴湖溉田几半防稽兴化之木兰陂民田万顷岁饮其泽今官豪侵占填淤益狭宜戒有司每岁省视厚其潴蓄去其壅塞母容侵占以妨灌溉命皆次第行之
　　时汪纲知高邮军兴化民田濵海昔时范仲淹筑堰以障防卤毛泽民置石防函管以疏运河水势岁久皆坏纲增修之后知绍兴府属邑诸县濒海而诸暨十六乡濒湖荡泺灌溉之利甚溥势家巨室率私植埂防围以成田湖流既东水不得去雨稍多则溢入邑居田闾寖荡濒海借塘为固堤岸易弛盐卤害稼岁损动数十万畆蠲租亦万计以纲言诏提举常平司发田围竒援巧请一切峻却而湖田始复郡备緍钱三万专备修筑而海田始固漳州倅郑焕浚渠溉田郡人立石刻曰郑公渠赵师缙为漳浦令凿西湖筑岸剏立水门时其蓄泄以溉民田周围五百一十五丈赵善嵩知连江县讯知南墥水利可以溉田遂琢石为斗门其泽甚逺民歌謡之
