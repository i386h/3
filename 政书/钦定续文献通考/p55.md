<!-- { "loadSidebar": true } -->
　　三年令各处军民凡有未占籍而不应役者许自首四年九月设粮长令掌收民租
　　粮万石长副各一人以总输纳
　　十四年诏天下府州县编赋黄册设里长
　　以一百一十戸为里推丁多者十人为长余百戸为十甲甲凡十人嵗役里长一人管摄一里之事城中曰坊近城曰厢乡都曰里凡十年一周先后则各以丁数多寡为次每里编为一册册首编为一图鳏寡孤独不任役者则带管于百一十户之外而列于图后名曰畸零十八年令有司第民戸上中下三等为赋役册贮于防事凡遇徭役取验以革吏弊二十三年八月奏准攅造黄册格式有司先将定式誊刻印板给与坊长厢长里长并各甲首令人户自将本戸人丁事产依式开写付该管甲首甲首送各坊厢里长坊厢里长送赴本县查算凡编挂里长务不出本都如一都有六百戸将五百五十戸编为五里剩下五十户分派本都附各里长名下带管当差不许将别都人口补辏二十六年定凡各处有司十年一造黄册分豁上中下三等人户仍开军民灶匠等籍除排年里甲依次充当外其大小杂泛差役各照所分上中下三等人户防差
　　十七年二月增递运夫粮额
　　先是元年正月置各处水马站及递运所急递铺凡陆站六十里或八十里専递送使客飞报军务转运军需冲要处设马八十匹六十匹其余以次递减皆验民田粮出备上马一匹粮一百石中马八十石下马六十石粮数不及者许众戸合并设官一人掌之水驿设船二十只及五只不等每船水夫十人于民粮五石之上十石之下者充之水递运所每船水夫十三人至十人不等皆选民粮五石以下者充之陆递运所夫车载米十石者夫三人牛三头小车载米三石者夫一人牛一头选民粮十五石者充之如不足者并许合并急递铺凡十里设一铺每铺设铺司一人铺兵要路十人僻路或四五人于附近民有丁力田粮一石五斗之上三石之下者充之必少壮正身每铺设日晷以验时刻递送公文每三刻行一铺昼夜行三百里各州县于司吏内选充铺长一人巡视提督官给文簿稽考之至是递运驿夫充役者转递往复久不得代船坏马毙则易买补偿虽巨室甲户亦惮其役吏縁为奸往往富者以贿免而贫者愈困于是饶州府乐平县民方处渐上言郡县徭役不均最为民病帝命戸部集议戸部尚书郁新等言天下水马驿递运所夫其役至重虽蠲其税粮而久不得代困乏之故皆由于此今后不须免粮但于各布政使司所属境内计水马驿递运所船马车牛之数以所民戸田粮照依旧佥粮额加倍均派不分军匠依次轮充周而复始帝曰若依旧例粮数止加一倍恐不足以苏民力命增至五倍
　　顾炎武日知録曰后唐舆服志云驿马三十里一置史记田横乘传诣洛阳未至三十里至尸乡廐置是也唐制亦然其行或一日而驰十驿至防书赦书往往日行五百里则又不止于十驿也古人以置驿之多故行速而马不毙后人以节费之説厯次裁并至有七八十里而一驿者马倒官逃职此之故盖一考之前史乎
　　是年令各处赋役必验丁粮多寡产业厚薄以均其力违者罪之
　　十九年四月定工匠班
　　初工部籍诸工匠验其丁力定以三年为班更畨赴京输作三月如期交代名曰输班匠议而未行至是工部侍郎秦逵复议举行量地逺近以为班次且置籍为勘合付之至期赍至工部听拨免其家他役着为令于是诸工匠便之
　　二十一年令税课司局巡栏止取市民殷实戸应当不许佥防农民
　　二十四年令寄庄人戸除里甲原籍排定应役其杂泛差役皆随田粮应当
　　后至世宗嘉靖四十四年令凡流寓客户查入版籍协济均徭酌派丁粮神宗万厯二年顺天府尹施笃臣言流寓人户多系富豪名为寄庄影射差役甚至田亩数倍于土著之民而差役分毫不与宜即令入籍与土著一体当差
　　二十六年以营建集天下工匠于京师凡二十余万戸戸役一人
　　明初工役之繁自营建两京宗庙宫殿阙门王邸采木陶甓工匠造作以万万计所在筑城濬陂百役具举迄于洪宣郊坛仓庾犹未迄工正统天顺之际三殿两宫南内杂宫次第兴建治时工役俱摘发京营军士内外军官禁不得估工用大小多寡本用五千人奏请至一二万无所稽覈武宗时乾清宫役尤大以太素殿初制朴俭改作雕峻用银至二千万两役工匠三千余人又修凝翠昭和崇智光霁诸殿御马监钟鼓司南城豹房新房大药库皆鼎新之权幸阉官庄园祠墓香火寺观工部覆窃官银以媚焉世宗营建最繁十五年以前名为汰省而经费已六七百万其后増十数倍斋宫秘殿并时而兴工塲二三十处役匠数万人经费不敷乃令臣民献助献助不已复行开纳劳民耗财视武宗过之万厯以后营建织造溢经制数倍加以征调开采民不得少休迨阉人乱政建地营坟僭越亡等功徳私祠遍天下盖二百余年民力殚残久矣
　　令仓脚夫每一坊长制牌一面遇差给牌取夫工完日缴
　　二十七年四月命有司择民间髙年老人公正可任事者理其乡之词讼
　　先是州郡小民多因小忿辄兴狱讼越诉于京及逮问多不实于是命有司择耆民可任者俾聴其乡诉讼若戸婚田宅鬭殴者则防里胥决之事渉重者始白于官且给教民榜使守而行之后至洪熙年间所用多非其人或出自隶仆防避差科县官不究年徳辄令充应使得凭藉官府妄张威福或遇上司官按临巧进谗言变乱黑白挟制官吏正统以后巡抚考察州县官吏多凭里老可否以为去留州县官一闻考察往往邀求行贿始得保留否则去之殆尽无借刁民亦有縁此而告害者矣
　　顾炎武日知録曰汉世之于三老命之以秩颁之以禄而文帝之诏俾之各率其意以道民当日为三老者多忠信老成之士也上之人所以礼之者甚优是以人知自好而贤才亦往往出于其间新城三老董公壶闗三老荗史册炳然为万世所称道近世之老人则聴役于官而靡事不为故稍知亷耻之人不肯为此而愿为之者大抵皆奸猾之徒欲倚势以陵百姓者也其与太祖设立老人之初意悖矣
　　又曰今代县门之前多有牓曰诬告加三等越诉笞五十此先朝之旧制亦古者悬法象魏之遗意也今人谓不经县官而上诉司府谓之越诉是不然盖不由里老处分而径诉县官此之谓越诉也洪武中天下里邑皆置申明旌善二亭民有善恶则书之凡戸婚田土鬭殴常事里老于此剖决至宣徳年间而其制已废矣
　　三十一年令各都司卫所在营军士除正军并当房家小其余尽数当差
　　至嘉靖十七年令辽东各卫所徭役照依腹里地方五年一次审编
　　洪武时南京惜薪司夫三千名俱应天府上元江宁二县起取
　　后至永乐时内府惜薪司坐派擡柴夫三千名照应天府例于大兴宛平二县起取宣徳时议准减免南京惜薪司夫止存三百名常州于龙江瓦惜二处挑运柴炭后一县止差雇工坊长其脚价俱句容溧水溧阳三县出办其后令每名月徴银一两二钱或一两四钱遇该当年分一年分为两季转送惜薪司雇人上工宣宗宣徳十四年易州山厰起倩斫柴夫每年共十万三千四百二十名
　　成祖永乐时选应天浙江富民三千户充北京厢长仍应本籍徭役
　　其后供给日久贫乏逃窜辄选本籍殷实戸佥补宣徳间定制逃者发边充军官司邻里隐匿者俱坐罪治五年始免解在逃富戸每戸徴银三两与厢民助役嘉靖中减为二两以充边饷
　　十一年二月令民牧马
　　洪武初令天下诸府牧马至是行之北畿民十五丁以下一匹十六丁以上倍之
　　宣宗宣徳五年四月工部尚书黄福请行省役法福言河南山东并直军民既縁河置窑烧甎又运江南所采材木自春及秋无有已时力既疲惫食且弗给总率者不体朝廷寛大之意又加之剥削残暴人何辜焉宜令苏息甎之已烧者材木之在途者运至余皆停止姑使军民宁家俟有大营建则复召至而力役可省矣命即议行之
　　英宗正统初行均徭防尾册法
　　先是编徭役里甲者以户为断放大戸而勾单小于是议者言均徭之法按册籍丁粮以资产为宗覈人户上下以蓄藏得实也稽册籍则富商大贾免役而土著困覈人戸则官吏里胥轻重其手而小民益穷蹙二者交病然专论丁粮庶几古人租庸调之意乃令以旧编力差银差之数当丁粮之数难易轻重酌其中役以应差里甲除当复者论丁粮多少编次先后曰防尾册按而徴之市民商贾家殷足而无田产者听自占以佐银差正统初佥事夏时创行于江西他省仿行之役以稍平其后诸上供者官为支解而官府公私所需复给所输银于坊里长责其营办给不能一二供者或什伯甚至无所给惟值年里甲只应夫马饮食而里甲病矣凡均徭解戸上供为京繇主纳为中官留难不易中纳往复改贸率至倾产其他役苛索之弊不可毛举
　　明初令天下贡土所有有常额珍竒玩好不与即须用编之里甲出银以市顾其目冗碎奸黠者縁为利孔又大工营缮祠官祝厘资用繁溢迨至中叶倭冦交讧仍嵗河决国用耗殚于是里甲均徭浮于嵗额矣
　　成化二年八月给事中邱宏疏曰窃见国朝立法凡一应大小科差皆论民贫富佥防既因土俗复顺民情故永乐宣徳间民生富庶至有老死不识官府者其时未有均徭之名而政无不平盖民以十戸为甲以十甲为里向也均徭未行但随时量户以定差一年之中或止用三四戸而足其余犹得空闲以后差贫者出力富者出财各随所有听从其便故竭一年之劳犹得数年之逸今也均徭既行以十里之人户定十年之差徭官吏里书乘造册而取民财富豪奸猾通贿赂以避重役以下作上以亡为存殊不思民之贫富何常丁之消长不一只凭籍册漫定科差孤寡老幼皆不免差空闲人戸亦令出银故一里之中甲无一戸之闲十年之内人无一嵗之息士夫之家皆当皂役致仕之官不免襍差甚至一家当三五役一戸编三四处富者倾家破产贫者弃祖离乡宜严加禁革今后民间差役仍如旧制责付府县正官其排年里老则尽数通拘其各里人戸则详加重勘考诸册籍叅以舆情贫富品第三等各自类编丁粮消长三年一次通审别为富役之册以为科差之则挨次定差周而复始务在逺近相等劳逸适均如此则差役均平人得住息矣
　　五年令各府州县每嵗查见在人戸凡有粮而产去及有丁而家贫者为贫难戸止聴轻役
　　景帝景泰元年令里长戸下空闲人丁与甲首户下人丁一体当差若隐占者许甲首首告
　　七年正月令京城九门收钞铺戸每门止役三人宪宗成化元年令今后清理军匠外其余一应事情粮差等项止令该年里甲与老人结勘催办不许拘扰十年里甲
