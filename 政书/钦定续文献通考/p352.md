<!-- { "loadSidebar": true } -->
　　顺帝元统二年四月奉文宗神主祔太庙行三献礼乐用宫县
　　至正十年九月祭三皇如祭孔子礼翰林譔乐章先是以江西亷访使文殊讷建言三皇开天立极功被万世京师每嵗春秋纪事命太医官主祭揆礼未称请于国子学宣圣庙春秋释奠于是命太常定仪式工部范祭器浙江行省制雅乐器复命太常博士定乐曲名翰林国史院撰乐章十有六曲至是祭仪乐器俱备以医籍百四十有八户充庙户礼乐生御药院大使卢亨素习音律受命教乐工四十有二人各执其技季秋九月九日蒇事前一日内降御香三献官以下公服备大乐仪仗迎香至开天殿庋置其乐章降神奏咸成之曲黄钟宫三成賔成之曲大吕角二成顾成之曲太蔟征二成临成之曲应钟羽二成初献盥洗奏蠲成之曲姑洗宫升殿奏恭成之曲奠币奏只成之曲并南吕宫降殿与升殿同奉俎奏【阙】成之曲姑洗宫初献盥洗升殿并与前同太皥伏羲氏位酌献奏【阙】成之曲炎帝神农氏位酌献奏【阙】成之曲黄帝有熊氏位酌献奏【阙】成之曲配位酌献奏【阙】成之曲并南吕宫初献降殿与前同亚献奏【阙】成之曲姑洗宫终献同彻豆奏【阙】成之曲南吕宫送神奏【阙】成之曲黄钟宫望瘗奏【阙】成之曲姑洗宫















　　钦定续文献通考卷一百二
　　钦定四库全书
　　钦定续文献通考卷一百三
　　乐考
　　厯代乐制
　　明太祖初克金陵立典乐官
　　明年置雅乐以供郊社之祭
　　维鳞明书乐律志曰明太祖于乙巳九月克金陵立典乐官其明年置雅乐
　　【臣】等谨按明太祖克金陵在元顺帝至正十六年丙申明书作乙已殊误但乙已距洪武元年戊申甚近其时大业已定设官制乐理亦宜之若初克金陵一二年恐未遑制作耳
　　命朝贺罢女乐
　　时呉元年六月实元至正二十四年也
　　朱怀吴昭代纪略曰天子升殿女官随侍女乐引导必起于吕武临朝而唐元宗袭为故事至我太祖革去足洗千古之陋
　　七月选乐舞生设雅乐召学士朱升及范权领之帝亲击石磬试定
　　先是命选道童俊秀者充乐舞生至是始集太祖御防门召学士朱升范权引乐舞生入见设雅乐阅试之太祖亲击石磬命升辨五音升不能辨以宫音为徴音太祖哂其误因叹曰古者作乐以和民声格神人而与天地同其和近世儒者鲜知音律之学欲乐和顾不难耶合乐生登歌一曲而罢
　　张溥国朝经济录曰髙皇帝定乐时陈乐器于庭召学士朱升等考定帝亲拊磬命升辨五音对忤防怒欲法之起居注熊鼎从容前论解帝曰升自谓审音顾不辨宫征何也鼎顿首曰辨石音难葢自古以来唐虞惟后防为能和此书曰于子击石拊石百兽率舞诗曰既和且平依我磬声葢其难也帝曰即如是任竖儒治乐乐何由和鼎具言乐之和由人所致人君能致中和则万物和而乐音和矣帝为霁威
　　明书乐律志曰明太祖加意正乐能絶繁音规纯淡坐朝叹息力求元声尽治外治内之心而琴悲瑟泪絶响庙庭天章手发清寤怀亦可谓嘉成乐其有初胜流戒于举措者矣独惜其击拊寄诸黄冠虡磬审诸俳色而太学不悬之以为教耳
　　置太常司
　　掌祭祀礼乐之事凡乐四等曰九奏【用祀天地】曰八奏【神只太嵗】曰七奏【大明大社大稷帝王】曰六奏【夜明帝社帝稷宗庙先师】舞二曰文舞曰武舞乐器不徙陵园之祭无乐
　　经济录曰凡乐有歌有舞歌堂上舞堂下舞皆八佾有文有武其乐曰中和韶乐曰堂下乐曰丹陛乐曰侑食乐曰大乐其雅乐备八音五声十二律九奏万舞之节俗乐有百戏队舞讴歌之承应祭祀用雅乐太常领之协律郎司乐考协之凡乐淫声过声凶声慢声若舞失节者皆有纠禁而朝防燕享兼俗乐祗应奉銮司掌之
　　八月命协律郎冷谦协乐章声谱令乐生肄习之元末有冷谦者知音善鼓瑟以黄冠隐吴山召为协律郎令协乐章声谱俾乐生习之
　　经济录曰髙皇帝病音乐之未复古也诏尚书詹同陶凯与协律郎冷谦定雅乐而学士宋濂为乐章
　　明史职官志曰太常寺协律郎二人司乐二十人髙岱鸿猷录曰丙午【至正二十六年】冬建宗庙社稷得冷谦命制乐谦深明音律今乐器乐舞皆谦所制
　　九月命于泗州灵璧取石制磬湖州采梓桐制琴瑟曹昭格古要论曰灵璧石出鳯阳府宿州灵璧县在深山中掘之乃见其色黒如漆间有细白纹如玉者有卧砂不起峯者亦无岩岫洪武初年取其石作磬给赐各府文庙其色灰白其声清逸吉安南昌府学皆有之
　　十月考正太庙雅乐
　　考正四庙【按是时太庙之制德懿熈仁四祖各为一庙】雅乐命冷谦校定音律及编钟编磬等器
　　十二月置教坊司
　　掌宴会大乐设大使副使和声郎左右韶舞左右司乐皆以乐工为之后改和声郎为奉銮
　　洪武元年正月即皇帝位用大乐
　　【臣】等谨按此后成祖即位仓卒其仪不详仁宗即位教坊司设中和韶乐设而不作但鸣钟鼓鸣鞭葢以大丧彻乐也宣宗以后储宫嗣立者并同世宗入承大统亦然
　　立皇后用大乐女乐
　　立皇太子用大乐
　　二月亲祭太社太稷用乐舞
　　迎神奏广和之曲奠玉帛奏肃和之曲进俎奏凝和之曲初献奏夀和之曲武功之舞亚献奏豫和之曲文德之舞终献奏熙和之曲文德之舞彻豆奏雍和之曲送神奏安和之曲望瘗奏时和之曲　凡祭社稷礼毕皇帝至社稷门里升辂教坊司俳长唱作乐本司官一员奏乐奏神欢之曲导至午门里乐止凡用领乐官五员俳长四人各色色长十六人乐工二拨每拨一百二人歌工十二人
　　【臣】等谨按是时用异坛同壝之制其乐章亚献终献皆奏豫和之曲至十年改建社稷为一坛罢句龙弃配位以仁祖配享十一年乃更撰合祭太社稷乐章终献奏熈和之曲
　　四月祫享太庙用乐舞
　　迎神太和之曲奉册宝熈和之曲【时享不用】进俎凝和之曲【时享不用】初献夀和之曲武功之舞亚献豫和之曲终献熙和之曲俱文德之舞彻豆雍和之曲送神安和之曲初献则德懿熙仁各奏乐舞亚终献则四庙共之至二十一年更定其初献合奏余并同　凡享太庙礼毕皇帝至庙街门里升辇教坊司俳长唱作乐本司官一员奏乐奏敬祖宗之曲导至午门里乐止凡用领乐官五员俳长十人各色色长四十人乐工四拨每拨一百八人歌工十二人
　　王圻续通考曰朝享太庙诸乐章诏梁寅等分为之
　　【臣】等谨按乐章有奉册宝之曲葢正月即位后即诣太庙追尊四代奉上玉宝玉册乐章当是此时所定故有此曲至时享则无所用耳
　　又按明代二舞先武后文葢主以征伐得天下则先奏武之説
　　闰七月诏定军礼用乐
　　亲征为首遣将次之方出师有祃祭之礼及还有受降奏凯献俘论功行赏之礼各有乐节
　　八月遣官释奠于先师孔子用大成登歌乐
　　【臣】等谨按是时尚用大成登歌旧乐故实录不着乐曲名至六年始定乐章也
　　九月定皇太子亲王朝仪乐节
　　十一月冬至始祀昊天上帝于圜丘乐舞之制与太庙同御殿行庆成礼兼用中和韶乐堂下乐
　　迎神奏中和之曲升坛奏肃和之曲进俎奏凝和之曲行初献礼奏夀和之曲武功之舞亚献奏豫和之曲终献奏熈和之曲俱文德之舞彻豆奏雍和之曲送神奏安和之曲望燎奏时和之曲　凡大祀天地礼毕驾起辇教坊司色长一人唱作乐奉銮一员唱乐奏神欢之曲驾至奉天门堂下乐作至奉天殿乐止【按此下即行庆成礼】升殿色长唱作乐奉銮举麾唱乐奏圣安之曲中和韶乐作礼毕奉銮举麾唱乐奏定安之曲【按乐奏圣安定安则此仪当亦后来所定】中和韶乐作驾兴凡用领乐官五员俳长四人协同俳长办事色长十二人各色色长八十四人乐工十八拨第一拨一百八人第二拨至十七拨每拨不等大约二三十人歌工每拨十二人
　　定皇太子冠礼乐节
　　凡东宫冠礼毕宴用七奏乐领乐官四员俳长二人色长四人歌章拍板乐工四人歌工十人
　　【臣】等谨按永乐九年定皇太孙冠礼其乐节略同
　　十二月定皇太子亲王婚礼备乐
　　【臣】等谨按纳采之礼殿庭之乐皆设而不作鼓吹导引亦无振作之文此外行礼都无乐节岂遵古婚礼不用乐之制耶至二十六年重定诸王婚礼则用乐矣成化中定皇太子纳妃仪亦作乐也
　　立旗纛庙祭用教坊乐
　　【臣】等谨按会典及仪卫志是年定大驾卤簿内乐器之制
　　二年正月丙申朔御殿受贺大宴兼用大乐细乐舞队凡冬至圣节朝防宴享皆同
　　【臣】等谨按以上朝仪系元年九月所定礼志所谓与登极仪畧相仿者也二年正旦为元会之始【元年正旦后始即帝位也】自当用之至乐志所载三大节大朝贺用乐【三年定】与会典正旦冬至朝贺仪【二十六年定】及礼志大朝仪【与会典同当即二十六年所定】不同葢屡经更定故记述不免参差也
　　皇后受命妇朝于坤宁宫赐宴用女乐
　　中宫受朝仪洪武元年定至二十六年重定乐章天香鳯韶之曲
　　职官志曰女官六局其一尚仪局领司四其一司乐司乐四人典乐四人女史二人掌音乐之事会典曰凡庆贺皇太后圣节女乐奉銮等官妻五人提调女乐四人歌章二十四人奏乐一百一十五人庆贺中宫女乐同
　　定分祀天神地只之礼用雅乐
　　【臣】等谨按乐志洪武二年分祀天神地只乐章迎天神地只中和之曲各一奠帛以后词并同朝日防典迎神一曲则删并两曲之词葢后改合祀时所定也乐志亦有合祀天神地祗迎神保和一曲其词又与防典小异至合祀之制乐志属之洪武六年大政记礼志则云三年会典又载二十六年初定仪其说彼此参错后嘉靖九年复令分祀迎神各撰一曲亦名保和余曲仍旧
　　二月遣官祭马神用时乐　躬享先农撰乐章
　　迎神奠帛并奏永和之曲进俎奏雍和之曲初献亚献终献并奏夀和之曲彻馔送神并奏永和之曲望奏太和之曲
　　五月夏至祭皇地只于方丘乐舞与圜丘同
　　乐曲同圜丘曲词各异易望燎曰望二舞亦同圜丘
　　【臣】等谨按圜丘方丘乐章皆翰林学士朱升等所撰帝以其文过深而词藻丽至八年遂亲制易之
　　九月定蕃王蕃使朝贡赐宴礼兼用大乐细乐舞队凡蕃王来朝礼部尚书奉防即会同馆宴劳酒行作乐朝见之日皇帝御奉天殿大乐鼓吹振作　择日锡宴于谨身殿和声郎陈大乐细乐舞队于殿之南楹皇帝升座大乐鼓吹振作皇太子诸王及蕃王各就坐文武官及蕃王从官各以次就坐斟酒细乐作奏太清之曲酒再行细乐作奏感皇恩之曲供食大乐作酒三行细乐作奏贺圣朝之曲进食大乐作凡五进食皆如之酒四行细乐作奏普天乐之曲进食酒五行细乐作舞诸国来朝之舞进食酒六行细乐作奏朝天子之曲进食酒七行细乐作奏醉太平之曲舞长生队之舞宴毕皇帝兴乐作皇太子诸王侍从还宫东宫宴蕃王和声郎陈乐如谨身殿仪或宰相请防宴劳于中书省教坊司陈乐酒七行食五品作乐杂陈诸戏都督府御史台宴如之
　　会典曰凡四夷人朝贡到京例于会同馆设宴教坊司承应
　　命考宫县乐制诏有司访求能通音律者送京师十月赐髙丽国王乐器
　　三年二月朝日东郊用乐舞
