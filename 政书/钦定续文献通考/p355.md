<!-- { "loadSidebar": true } -->
　　至二十二年五月复征阿噜台驻跸清平镇宴随征文武大臣命内侍歌太祖御制词五章因举爵谕诸大臣曰此先帝垂谕创业守成之难而示戒荒淫酣之失也朕嗣先鸿业兢兢惟恐失坠虽今军旅之中君臣杯酒之欢不敢忘也尚相与共勉之己亥次威逺州复宴文武大臣帝曰朕仰循皇考之心自制词五章以述奉天法祖勤政恤民之意亦将以垂示子孙俾有所谨饬遂命内侍歌之羣臣听毕皆叩头言皇上深思逺虑前古帝王之所不及帝悦悉霑醉而罢
　　宣宗宣德元年四月命行在工部造皇太后宫中乐器衣服以偹朝贺之用
　　明书乐律志曰宣德中始制宫中乐
　　乐志曰宣德以后增定慈宫朝贺乐章天香凤韶之曲
　　十月赐宁王权乐人二十七户
　　明年二月宁王权奏已赐乐工而乐器衣服之类未给命行在工部制给之三年七月权又奏求铁笛帝命工制与之谓左右曰古人谓笛者涤也所以涤邪秽纳之雅正宁王之意其在此乎铁笛虽无当新制与之
　　四年五月行在礼部条具王国用乐事宜
　　先是三月江西新建县儒学教谕王来言宁王府每年祭祀社稷山川取府县学生员习乐舞供祀今生员有定额以供应王府祭祀预先演习动经旬月有妨学业宜令于附近道观选道童充用命行在礼部议从其言如选不及数则于本府军士余丁内选端谨者从之命各王府皆准此例至是行在礼部以郑王襄王荆王淮王梁王之国条具合行事宜以闻一诸国教祭祀乐舞者例于北京神乐观选乐舞生五人所用乐舞生选本处道士道童不足则选军余充之一诸国应用乐工二十七户今随侍去者不足则于所司乐户内选精通乐艺之人充用从之
　　五年六月命行在工部造天地坛乐器
　　以太常言嵗久多敝故也明年三月行在工部奏今造北京天地坛等及钟鼓司教坊司乐器衣服工力不足欲于浙江等布政司及直蘓松等府匠丁多者量选赴京供役事毕遣归从之
　　六年九月准例给乐舞生等净衣布帛
　　行在工部奏明年春郊祀其登坛乐舞生及执事人例应给赐净衣布帛帝曰此祖宗严祀神明之意速行之
　　英宗正统元年十二月命秦府等府典乐呉从达等五员于神乐观教乐舞生演乐
　　【臣】等谨按王国赐乐之始例选神乐观乐舞生五人徃教习之诚以其精习有素也今乃反取王国之乐官以教习神乐观乎观御史阎鼐奏臣前至天地坛内其乐舞生卖酒市肉宛成贾区徃来驴马喧杂无复禁忌【景泰七年十一月】则清净颛洁之意荡然而肄习之疎缪可知矣又太常寺卿徐初奏本寺神乐观乐舞生朱崇妙等或恋俗私逃或搆讼求脱役乞如永乐中乐舞生牛复例谪令戍邉以为将来之戒【正统四年七月】意所云赡给优厚者必日渐朘削是以多有去志而勉强供役者皆不复专心肄习葢其废弛固自有由也至代王仕壥奏先蒙给赐乐器之类缺乐师教习乞赐通音律乐舞生一人至府教习以供祭祀俟谙晓之日仍旧送还【正统十四年二月】则神乐观之徃王国教习者犹或有人然必特奏始遣又可见旧例不行乆矣
　　四年正月赐干拉达达汗乐器
　　时干拉使来通好遣使赍勅及礼物赐之内有楸木面乌木里琵琶一花梨木和必斯一鞭鼓喇吧号笛各一至六年正月又赐汗箜篌和必斯三各一副赐其太师淮王额森琵琶七年正月又赐汗花梨紫檀木琵琶三等乐器九年正月又赐汗及额森乐器十四年正月又赐汗乐器九月帝北狩郕王因干拉使回致书达达汗给琵琶筝等物亦赐额森以琵琶筝十一月上皇在其营额森每宰马设宴额森奉上皇酒自弹和必斯唱曲景泰元年七月额森设宴奉饯上皇自弹琵琶令妻妾奉酒三年十一月额森奏求乐器给之天顺七年六月赐迤北汗并太师巴拉等琵琶拍板等物因其遣使奏求故也
　　七年九月命庆府乐舞生于宁夏等卫军生内选充庆王秩煃奏本府春秋二祭以军余武夫充乐舞生琴瑟埙篪之不辨干羽舞蹈之莫知乞于附近宫观道士道童内选充每遇祭期预送本祠所演习事下礼部议谓庆府去各州县辽逺徃还甚难今在城宁夏等卫见设儒学训诲军生其令于军生内选用祭毕复学肄业从之至天顺元年八月岷王徽煣奏本府额设乐舞生一百二十人今止有六十人【先是景泰三年十二月岷王徽煣奏求祭器乐器并斋郎乐舞生诏以湖广地方未寜姑给与一半】每遇祭祀或有事故缺人供事乞将附近府州县宫观道士道童及各学考退生员选补以足其数从之三年五月沈世子幼学奏凡遇春秋祭祀缺学舞生供用帝命礼部转行山西布政司于所属州县宫观有度牒道士道童及考退增广生员内选与之
　　十年八月遣中官祭司钟之神
　　先是元年八月遣行在礼部尚书胡濙祭司钟之神以新铸朝钟成也至是钟忽不受杵故遣祭之其文曰惟神职司禁钟朝仪是肃兹晨叩撃举动失常或执事亵渎或政事有乖莫究其由朕用兢惕特申祭告至景泰六年闰六月午门朝钟忽失声易之尹直謇斋琐缀録曰正统间朝钟一日不受杵命内阁制祀钟文
　　景帝景泰元年七月国子监助教刘翔请增改雅乐之阙失不行
　　翔言祖宗以来礼乐之文制作寖备惟庆成之宴视学之仪释奠之祭雅乐未作臣以为宜勅儒臣作为诗章协之律吕如古灵台辟雍清庙湛露之音以备一代之典至于春秋监学之祭太常典司礼乐而赞相之际过于急促首唱升坛亦甚无谓夫既有庙宇则非坛墠矣又所设乐器悉列于露台之上使堂上堂下之乐混于舞列甚乖礼制乞下礼官从宜改正前此幸学释奠皆不设乐庆成宴惟用教坊供应春秋所奏大成雅乐数密浅短倐然而鸣诎然而止殊不成声大率如乐终之乱故翔概及之时以袭用既久竟莫之改至三年九月翔复言臣前言春秋释奠所设乐舞混于露台乞今改正未见举行事下礼部详议尚书胡濙等言所言乐舞混于露台欲加广庙宇以容之宜令工部遇营大成殿宇之时比旧加广从之至天顺中翔复言郊庙乐章皆太祖甫定天下时追称仁祖之词今奉列圣不协宜更制下礼官议覆言歌颂报称可万世通行唯有数语为专颂仁祖宜更定其余皆推原积庆发祥衍及无穷之意从之
　　五年二月广西思恩府军民府以新建庙学请造祭祀乐器从之
　　六年四月以华阳王友堚私买禁用乐器降防申饬勅曰得千户贾俊等首称蒙王差赍奏赴京有内使魏祥传王令防付银十两令买铜喇吧哱啰号笛并活套鹅项喇吧大铜锣等器回用凡百该用器物国有定制逾制而妄用者是于祖训有违王所令买器物皆行师之具也其于祖宗成训何如王今差来千户既已举首律同自首悉置不究勅至王宜动循礼法毋或仍前妄为庶几永全令誉
　　七年六月南京神乐观奏供祀乐舞缺人命先选道録司无疾过道士三十八人补数供祀者就令充乐舞生八月复孔庙革退乐舞生
　　衍圣公孔宏绪奏宣圣庙自洪武七年钦选乐舞生一百二十人以备祭享后有事故应用不敷臣祖父袭封衍圣公彦绪奏准于邻近府州县借拨俊秀子弟八十余人习学乐舞以补事故之缺近者族人克防等奏滥设致蒙革去臣思乐舞之设所以格幽享神茍或有缺则大成之乐不能全设有负圣朝崇重之意乞将革去乐舞生仍留在庙从之
　　英宗天顺元年五月加赐襄府乐人二十户
　　襄王瞻墡奏本府例有乐人二十七户已蒙拨赐臣在京时蒙大兄宣宗皇帝特恩除原例外另赐乐人二十户太监阮岳传防未见施行臣于正统年间奏请未赐景泰初又请不允今臣自念年将垂老幸逢皇上太平盛世正宜鼓缶怡乐之时伏乞追念大兄皇帝遗防如数拨赐帝命湖广布政司于所属府州县乐户内拨二十户与之
　　二年三月取南京新乐器供用
　　钟鼓司太监虎儿奏大善殿奉先殿供用乐器缺少南京工部见有补造乐器四百余事及南京钟鼓司收贮新乐器二百余事乞令取用从之
　　三年十月选山西陜西乐户赴京应役
　　教坊司奏恭遇大祀天地山川导驾迎引及正旦冬至圣节合用乐工二千余人今本司止存乐户八百余乞行南京并顺天等府陜西等布政司于乐户内选娴习乐艺者送京备用帝曰南京乐户不必取苐行山西陜西精选送来应役
　　宪宗成化元年三月帝视太学始加牲用乐
　　会典曰上幸太学礼毕升辇乐奏神欢之曲计用乐工八拨乐章乐器并用人数与郊祀导驾囘同又曰皇祖祀学祭先师不设牲不奏乐宪宗始用牲乐
　　六年十二月迤西苏尔坦诺哷王贡马奏求和必斯筝鼔锣等物帝以前赐未乆不与
　　至孝宗治元年五月乃赐迤西苏尔坦玛哈穆特阿敏欢济伯王琵琶
　　十二年六月制祀玉皇乐器乐章户部尚书商辂奏罢之
　　辂奏祖宗创为郊祀嵗一举行极为慎重今者传间皇上推广敬天之心又于宫北建祠奉祀玉皇取郊祀所用祭服祭器乐舞之具依式制造并新编乐章命内臣习之欲于道家所言神降之日举行祀礼臣等窃详事天之礼宜简而不宜烦可敬而不可渎今乃别立玉皇之祠祀并用南郊之礼乐则是相去一月之间连行三祭未免人心懈怠诚意不专且郊祀所用执事并乐舞生皆神乐观道士为之但系刑丧疾痛之人一切不预祖宗制礼葢有深意存焉皇上为天之子其于事天之礼岂可不斟酌典故而致有纎毫之不谨乎伏望圣明将所建神祠停罢神像送宫观侍奉祭服祭器乐舞之具送太常寺收贮凡内廷一应斋醮悉宜停止勿为亵渎庶几天心昭鉴可以变灾为祥矣疏入帝命拆其祠祭器等件送库收贮至孝宗治八年十二月又命内阁改撰三清乐章大学士徐溥等奏近司礼监传示圣谕逓出祭三清乐章令臣等改补进呈谨按天子祀天地天者至尊无对汉祀五帝儒者尚非之以为天止一天岂有五帝况三清者乃道家邪妄之説谓一天之上有三大帝至以周柱下史李耳当之是以人鬼而加于天之上理所必无者也若夫乐器之清浊乐音之高下有制度有节奏毫厘不容少差差则反以召祸况制为时俗词曲以享神明亵渎尤甚以此获福又岂有是理哉我朝天地合祭祭用正月皆太祖所亲定乐器乐章皆太祖所亲制当此之时岂有三清之祭俗曲之音今所逓出乐章虽云出于永乐大典葢是书之作博采兼收欲以尽天下之事初未闻以此施之朝廷见诸行事为后世法也陛下嗣统守成一以太祖为法不宜以黩礼祀天臣等读儒书穷圣道道家邪妄之説未尝究心至于鄙亵词曲尤所不习所以连日忧惶不敢奉命者实不愿陛下为此举也疏入帝嘉纳之
　　【臣】等谨按此皆青词之萌芽也前人尚能执正如此
　　七月【按大政记作九月春明梦余録作十三年闰二月丁丑释奠】命增孔庙笾豆佾舞之数
