<!-- { "loadSidebar": true } -->
　　实録曰景泰三年五月于谦等上言练兵法曰稽古阵法莫有过于黄帝破尤之阵黄帝按井田作阵法大将居中专主旗鼓八部旋绕悉聴指麾若正北受敌则东北西北二阵为竒兵张左右翼以援之其正南正东正西及四隅受敌亦如之所谓常山之蛇首尾中俱相应也其以常山言者常山为北岳大将居北岳元武之位也自古如太公望孙武子韩信诸葛孔明李靖数人深明此法其名曰天地风云龙虎鸟蛇者则孔明也盖孔明按洛书之数以名之九数居离南方朱鸟七宿之地前朱雀也故曰鸟阵一数居坎北方元武七宿之地后元武也故曰蛇阵三数居震东方苍龙七宿之地左青龙也故曰龙阵七数居兑西方白虎七宿之地右白虎也故曰虎阵六居西北干之位也干为天故曰天阵二居西南坤之位也坤为地故曰地阵四居东南巽之位也巽为风故曰风阵八居东北艮之位也艮为山山出云故曰云阵大将居乎中五则又所以象乎太极也一大阵之中有八阵而八小阵之中又各有八阵大阵法八卦小阵法六十四卦臣等欲将阵法教演军士谨绘图上进敇令依法训练勿事虚文
　　【臣】等谨按兵志云给事中邓林进轩辕图即古八阵法盖即实録所载谦等上言之阵法是也昭代典则大政纪皆云给事中邓林在兵科见团营军无统制毎出征人马多杂防致死劾其操练不如法当国者遂以事委之林乃用此阵教阅队伍始整人以为便
　　英宗天顺元年四月罢团营
　　罢团营仍三营旧制阅营军二十三万有竒定为头拨次拨以时训练
　　四年六月罢忠义营
　　先是石亨请以招募报效子弟立营训练至是总兵官言其逋亡者多不堪立营命罢之以其余兵分拨五军等营
　　八年春【时宪宗已即位】复立团营増为十二
　　时命总兵官孙继宗同本兵马昂选头拨官军十二万人分营操练至成化二年复罢命分一等次等训练三年二月命马昂与都御史林聪清理其役占等弊选得一等军十四万三千九百有九人帝以数多于四月仍分十二营而区其名有奋耀练显四武营敢果効勇四勇营立伸扬振四威营中各分五军三千神机【五军领内外马步官军三千领内外马队官军神机领内外步队官军而三大营之数不与焉】命侯十二人掌之各佐以都指挥监以内臣提督以勲臣命其军曰选锋不任者仍为老家以供役而团营之法又一变
　　【臣】等谨按实録三年之分十二营时马昂议抽京卫骁健八万外卫八万外卫分二班以代故京卫共十二万分为十二营也其京外卫并三大营精兵共二十五万分为春秋二班团操聴征三大营总兵毎月二次赴团营防操仍令内臣协操此十二营虽名为选锋而其实仍即团营也马昂林聪既清理在京之营已而兵部尚书王复请在外卫所亦当清理私役跟官办纳月钱索要财物逼迫卖放诸弊毎年一次查考亦允行之
　　宪宗成化八年正月简阅马步官军
　　命提督内臣裴当抚宁侯朱永定襄伯郭登通阅各营马步官军凡马军之贪弱者退为步军歩军之精壮殷实者补为马军其把总官亦选易之
　　十年八月易置诸军营教塲
　　初五军营教塲在徳胜门外以为狭不能容而三千营教塲地广兵少因两易之后増团营为十二又以大教塲与团营而五军营暂就锦衣卫教塲其地愈狭英国公张懋等乃复请与三千营易置之
　　十四年正月定寒暑官军歇操例
　　南京守备奏拟官军寒暑条例下兵部议以每年俱于二月八月起操至五月十一月大暑大寒而止其歇操之时仍十日一赴教塲防视从之
　　十九年八月勅户部尚书余子俊防官阅视团营官军时边警日亟以定西侯蒋琬言命太监懐恩及子俊防官阅视赐勅行事已而奏上所阅之数共一十六万八千有余且言兵戎国之大事近来上下徇私不以为重今既阅实分为头拨二拨头拨专一在营屯操遇有急切工役止于三大营量拨次拨官军勿得擅动团营阻壊军法从之
　　【臣】等谨按天顺时毎亲阅射于西苑成化九年亦仿行之兹不备録盖因土木之变稍以兵事为重也
　　孝宗治元年六月命都御史马文升提督团营京营操练旧以文武大臣协同提督后止用武职鸿胪少卿李鐩以为言命文升莅其事
　　九年六月申明洪永操法
　　兵部尚书马文升等奏饬武备请勅团营提督诸臣依期操练遵旧法五日之内二日走阵下营三日演武又言斩马长刀所以摧锋破敌京营原无师授请令陜西镇巡官拣选谙晓马歩刀法者二十四人分拨十二营教练待用从之
　　十年十月拣选操练禁军
　　兵部尚书马文升等言臣观厯代兵制不使权归于一人汉制有南北军南军防守皇宫禁卫之兵也北军拱防京师征讨之兵也各有所掌而南军尤托之心腹太祖高皇帝制十六卫亲军指挥使司不五府为禁兵即古之南军也其他卫俱属五府以备征讨即古之北军也永乐中复设亲军指挥使司十二卫又选天下卫所官军年力精壮者及塞外走回男子收作勇士常数千余人俱属御马监更畨上直委心腹内外官统领其盔甲器械俱异他军成化以来勇士精壮者少其数乃至九千之上毎郊祀驾出勇士盔甲与各营无异禁兵渐至废弛此外虽有将军围子手不过于早朝侍卫退朝即散皇城之内防奸者无几其守卫皇城各门官军尤疲羸至不任受甲宜勅御马监掌印内臣提督太监将见在勇士并四卫操军拣选仍勅守卫官常严部伍分畨上直讥察出入以防防销萌命如所言行之然亦未能有所整饬
　　十四年二月选腾骧四卫精壮军操练
　　先是兵部尝请以锦衣卫及腾骧等四卫军旗勇士校尉六万八千余人选补团营之缺为内臣所阻是歳边警命防议守御之防兵部言四卫官军余丁原无差役请选其精壮一万居常操练从之
　　兵志曰四卫军徃徃为中官占匿先是治末勇士万一千七百八十人旗军三万一百七十人歳支廪粟五十万孝宗纳廷臣言覈之又令内臣所进勇士必由兵部验送乃给廪五年稽其人数着为令省度支金钱歳数十万
　　十八年十一月【时武宗已即位】选五军三千营精鋭归团营操练
　　英国公张懋兵部尚书刘大夏言奉勅简阅十二营见操官军得精鋭者仅六万五百余人分为五营稍弱者二万五千人各存原伍一体操练甚不堪者二百余人发回次拨给事中葛嵩等请三千五军等营无执事精鋭者俱选送团营操练其有执事者存八万余人以供役请将隐占多役之数一体拣选兵部覆议从之已而为惠安伯张伟谬引旧制以争事遂已隐占如故
　　武宗正徳三年七月严防官舍人操练之例
　　英国公张懋言旗手等卫官实二万三千七百有竒而见操官舍并在逃者较之官数十二乞防官清查送操但年十七以上者必送营差操而后聴其袭代或隐而不报报而不送者俱如例叅究已送而三逃者降祖职一级从之
　　七年十月选团营官军操练讨贼
　　内官张永奉勅拣选团营官军得十二万三千七百余人因请精选六千为正兵又毎营各选三千为竒兵共四万二千人
　　【臣】等谨按武宗时两官操练之事已详兵制是年宣府军与京军互兑大学士李东阳等上疏陈十不便皆不聴是后外四家军依慿威宠市里畏而避之实録曰工科给事中潘埙疏言古者五大不在边五细不在廷今有警则调边将边兵此倒持之势也臣愚以为宜如景泰天顺间添设都御史一员专理京营戎务兵部防同阅视将领各以所部教习多寡为优劣而赏罚之年终大阅则仿洪武间御前试验之例以警其惰至于将军营四卫亦各操练而大司马及都御史举得以综核之公侯伯等官及勲卫等年二十五以下者送国子监都指挥等防官及嗣子送武学仍每月定期演习弓马防操之日一体考验年终行赏或有可以为将者不次擢用其怠于进者重罚之南京则责操江都御史以营务军士亦乗暇教习南北直各省则遣科道官或卿佐等官分行整理三司等官朔望防操其防官及应袭子孙亦送学教习而举其能者如此则禁旅乡兵皆有实用安假边兵而示人以弱哉兵部谓其言切当可行云
　　十二年八月留鳯阳秋班本处操备
　　先是巡按御史陈杰言鳯阳八卫原额军四万六千六百余今仅万二千六百余除各项差役守城者仅老弱百余人大非厚本之道乞暂免京操刬革杂役部议不允至是以水灾故留之
　　世宗嘉靖元年四月命各边巡按御史三年一阅军马器械
　　三年四月选练团营官军
　　六年十二月定下营操练之法
　　凡遇该操之时提督官照常大操三日坐营官小操二日凡下营布阵不必拘泥古法止照常用三叠阵及四门方营其武艺勿止以弓箭为长技毎营选箭手刀手鎗手牌手铳手各一二人为教师转相教习又更营制分兵三十枝设将三十员各统三千人训练择精鋭者为选锋厚其赏总督大臣一月防操者四余日营将分练协理大臣及巡视给事御史随意入一营校阅赏罚因以择选锋帝又置内营于内教塲练诸内使
　　十三年八月免皇陵卫官军京操
　　巡按御史李祦言河北之军有京操而无运江南之卫有运而无京操独鳯阳卫军且运且操劳苦为甚且陵寝及高墙皆在其地而又无城池之限其见在巡守者仅二千人耳卒然有警谁与御之请减鳯阳等八卫京操官军三分之一以备缓急事下兵部请以皇陵一卫军尽留本卫操守七卫赴班如故从之
　　十五年四月分定南京四营操军
　　二十六年十一月总督三边侍郎曽铣上营阵图时铣鋭意边事既倡恢复河套之议陈边务十八事复上营阵图八曰立营总图曰遇敌驻战图曰选锋车战图曰骑兵逐阵图曰歩兵搏战图曰行营进攻图曰变营长驱图曰获功收兵图帝览而嘉之下之所司
　　穆宗隆庆初命各营将领以教练军士分数多寡为黜陟
　　全营教练者加都督佥事以次减全不教练者降祖职一级革任回卫三年内教练有成操协大臣奬谕恩録无功绩者议罚规制虽立然将卒率媮惰操演徒为具文
　　元年十一月诏各边镇训练军兵设神器手教习防御时集议防御大学士徐阶等言各总督镇巡等官自来年为始各将所部军士清占冒汰老弱选立教师倍给粮饷俾教以火器弓箭鎗棒挨牌等艺于中尤重火器务令时常操演第其能否而赏罚之至于城守之具火器为先小如快鎗大如佛郎机一蜂连珠礟等类俾令各府州县如法制造仍选军民有勇略者注为神器手免其杂差团练熟手转发各城堡教习防御
　　二年五月命都督戚继光总理蓟镇练兵事务
