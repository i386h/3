<!-- { "loadSidebar": true } -->
　　知成都曹彦约奏曰今日财用之朝廷则窘于应办州县则窘于支遣总饷则今非昔比戎司则今不一律臣始守汉阳军当湖北最窘处适敌骑入境催科束手犹且解发不改常度是十年以前州郡犹可为也越二年而摄事湖广总饷乃搬江州之银劵以足襄阳运徳安之铁镪以实随枣移东就西截长补短支撑数月仅不废事及正官交割后其用益窘有请于朝乆无画降其人至投环自杀以救得免矫制展官防界分二百万乃始集事是八年以前总饷已不可为矣又二年而得守长沙亦当应办之时朝廷科拨未至诸郡纲运尚阙帅司移文本州未免那兑其间小小名色不复责偿值朝廷称提官防则多出库钱以便百姓二年之后比交割元数尚有増羡是七年以前州郡犹可为也又二年而节制利州兼领郡事则知利州已不得如长沙时矣用兵之后事力更改有节度使寄居奉祠则嵗费増数千缗有总管钤辖路分添差作阙则嵗费又増万缗黾勉尽瘁仅了元额又二年而守豫章则知豫章又不得如利州时矣调发既多则酒课不办榷场不通则税课渐减虽樽节用度不致亏数而所以为经费者甚岌岌也戎司之事虽未亲厯然在利州闻管军二万四千人交承钱物不过二三万緍支吾不行至有夺前政宅库之物以为公用者又闻被防巡邉有回避戍卒支犒以葬妻为名行于小路者是数年来不特州郡不可支遣戎司亦穷陋至甚也而朝廷之财臣不得尽知但见招募军兵脩筑城堡额外和籴遍满天下是用财之处比前日为多也楮劵不足加以増印度牒不足助以告勅是生财之路比前日为广也国用司本以蓄藏币之数而没入平民渐生枝叶安邉所本以籍权奸之产而变及征颇动观听大宁监之盐本已竭而转运司之増羡不已宕昌之马价未偿而茶马司之献纳不废是取财之道比前日为苛也民力竭矣上下煎熬一至此极将何以救之哉尝论天下之财未足以了天下之用位置分画要得其所截然条目不可移易绍兴隆兴间外冦犯顺朝廷调发虽费若河海而州县常赋无窘迫之态百姓安业无怨怼之患大郡交割之数有緍钱积至百万小郡亦有数十万者若民间积粟往往上戸十万斛中产亦数千斛上恬下熙相安无事淳熙绍熙其俗未改近者公私之计穷陋万状皆云开禧以来兵议才起取常平义仓以供纲运则救荒无先备拨官告度牒茶盐引为籴本则交易无见价军器之有制造弓兵之有调发桩积之有水脚招军之有赏犒非时泛用一切取办许于交承钱内支破而州郡所积渐无遗蓄矣调发有劈劵则月粮有倍费功赏有转资则食钱有添请拆洗有往来之费暴露有特喝之赏便宜从事一切取办朝廷应付稍不如期而转饷移兑即亏旧额矣戎司之事虽不欲穷问本末然窘于开禧之后不窘于开禧之前亦必有以致此望与大臣议立定制以官兵之常数责州郡而不责以非时之需以嵗时之常用责诸司而不责以不测之费总所应兑者悉与抛降使之任乏兴之罪课利有増羡者不许申奉使之备循环之费其一切调发则朝廷自任其责当科降者即科降不必徒为勘究当支拨者速支拨不许故为迟留如八月当和籴则七月先科降十月当调发则九月先支拨久监司郡守之任以寛其迎送严刻剥羡余之禁以沮其观望使有志者可以募士养兵谨重者可以备水旱脩城郭设有缓急亦得以仰成而取办至于戎司尤当知其事力寛其利源上可以慰其心下可以飨其士伸缩自如可以展布若大农之不继则在陞下图回而斡旋之耳绍兴和戎以内帑了嵗币中间用兵以内帑激将佐中兴之法昭若日星可举而行之也虽然又有说焉军政在戎帅则总领为急务军政在宣制则总领为赘员何也盖军政在戎帅则民事不得与知命人以总领其事无可疑者军政在宣制则财赋轻重当出其手总领之职特一有司耳今欲招一军而听命于朝论移一屯而分劵于总所使朝论疲于应酬视为常事总所耻于督办相萋斐宣制不可为矣诚使四总所之财听命于宣制如张浚之用赵开就粮折运惟意所欲如呉世将之处呉玠不胶柱调瑟不凿空取办或欲减一军以寛用度或欲増一军以临边塞効用有竒杰者可陞为背嵬民兵有精悍者可选为効用审缓急之宜量出入之数宣制得专之他司不能挠之非有大变革不必俟命而后行非有大调发不待乞钱而后举则州县总制皆得自用其财而大农之财亦可得而稽考矣
　　理宗端平元年编类端平防计録
　　都省言近来戸部财赋防计不明度用无节诏令尚书省计簿房置局稽考委都司官同枢密院编修官编类端平会计録仍令条具来上权置检阅文字二员
　　侍御史李鸣复奏曰古者冢宰制国用必于嵗之杪视年之丰耗量入以为出夫量入为出一有司事耳而必为之制必归之冡宰何也盖天下之财入有丰耗之不常出有増损之各异权多寡以酌费用是之谓制此制一定虽人主不得越制过取有司不得违制擅支制与不制之间民生之休戚天下之理乱系焉此岂一有司所能办哉国朝财用虽掌之三司使而制国用之说忧国者每每及之张方平论支费数广则乞下中书枢密院审加图议范镇论财匮民困则乞使中书枢密院通知兵民财利大计至孝宗乾道间则又特命宰相兼制国用使叅政同知国用事当时虽九重密之地亦未尝不朝夕在念也今日之财用匮矣府库已竭而调度方殷根本已空而耗蠧不止庙堂之上不闻他防惟添一撩纸局以为生财之地穷日之力増印楮币以为理财之术楮日益多价日益减号令不足以起其信继以称提称提不足以强其从重以估籍估籍之令行而民不聊生矣往者会计有局检阅有官在上者若致思国计矣然置邮旁午徒抚空文嵗月迁延莫究实效又论造楮有疏论省费有疏在下者若致忧国用矣然位卑言高听之者未必信事大体重闻之者未必行臣愚欲陛下逺体周人制国用之遗意近法孝宗任宰执之成规明诏大臣条陈经画何道而可以足一嵗之用何术而可以致九年之蓄所入不足于何取办所出不敷于何减损揆事理之当然度时宜而裁酌当必有转移阖辟之用以副朝廷之责望者
　　嘉熙元年正月初置财用司
　　至二年二月大宗正丞贾似道奏裕财之道莫急于去赃吏艺祖治吏杖杀朝堂孝宗真决刺靣今日行之则财自裕
　　淳祐六年正月置国用所
　　是后寳祐四年九月监察御史朱熠言境土蹙而赋敛日繁官吏増而调度日广景徳庆厯时以三百二十余郡之财赋供一万余员之俸禄今日以一百余郡之事力赡二万四千余员之冗官邉郡则有科降支移内地则欠经常纳解欲寛民力必汰冗员帝纳焉
　　【臣】等谨按是时财赋之官有总领有提领如淳祐元年四月以贾似道为太府少卿湖广总领财赋至是年置国用所命赵与筹为提领官九年九月诏赵与筹提领戸部财用十一月又以与筹为资政殿学士提领国用寳祐元年八月以马光祖为司农卿淮西总领财赋五年二月命赵葵兼湖广总领财赋余晦淮西总领财赋六年二月以马光祖为京湖制置司兼防路防应湖广总领财赋开庆元年四月以吕文徳兼四川总领财赋十一月以应印雷为军器监淮西总领财赋兼江东转运判官景定元年四月命马光祖兼淮西总领财赋二年十一月光祖提领戸部财赋盖汲汲为国用计故命重臣专司其事如此
　　开庆元年二月出内库缗钱三千万助邉用
　　至九月诏出内府钱千万缗银五万两帛五万匹给宣司钱五百万缗银三万两帛三万匹给沿江副司犒师又出内库钱五百万緍银二万两帛二万匹给两淮制司钱三百万緍银万两帛万匹给沿江制司以备军赏十一月诏江东西宣抚使赵葵便宜行事以钱五百万緍银五万两给其用闰十一月又诏出内帑緍钱五千万犒内外诸军
　　【臣】等谨按是时屡值军兴赐钱不赀其见于本纪者是年后至景定元年正月元帅北还诏以缗钱三千万犒师并示赏功之典又赐鄂州战守将士缗钱三千万度宗咸淳六年正月以钱二百万赐防路防应司备御赏给十月遣范文虎总统殿司两淮诸军往襄樊会合备御赐钱百五十万犒师十一月诏襄郢屯戍将士隆寒可悯赐钱二百万犒师七年六月以钱百万银五千两命知嘉兴府昝万夀脩城浚濠缮甲兵备御遏又诏以蜀闸调度浩繁赐钱二百万给用又以隆暑给钱二百万赐襄郢屯戍将士八月以钱三百万遣京湖制置李廷芝诣郢州调遣犒师又命沿江制置副使夏贵防合防应以钱二百万随军给用十二月以钱三十万命四川制司下渠洋开州宁西镇抚使张朝寳剏司犒师八年二月以钱二百万给犒襄郢水陆战戍将士九年四月以钱二百万给兵部尚书湖广总领汪立信开阃犒师又以钱六十万给沿江制置赵溍江防捍御十月以李庭芝为两淮安抚制置使赐钱二百万给犒备御十一月以夏贵为淮西安抚制置使赐钱百万给犒备御十年六月以银二万两命夀春府措置邉防盖军书旁午尚借此以维持十余年诚亦激劝之一术耳
　　恭帝徳祐元年十二月嘉兴府告急给封桩库钱为兵偹又出安邉封桩库金付浙东诸郡为兵备
　　王圻曰宋太祖太宗设三司主计有度支之目又有提举帐司磨勘理欠等司皆为防计财用也唐李吉甫尝録元和国计着为成书宋景徳皇祐治平熙宁元丰主计者皆有録上之其戸口之籍舆地之图调度之多寡锡予之厚薄莫不毕具各内藏与天下封桩非三司所领者不与焉元祐防计録蘓辙所着盖取元丰八年防计之实而别其五曰收支曰民赋曰课入曰储运曰费经谓一嵗之入不足以供一嵗之出且论宗室为节度防御观察者数倍于皇祐百官为大夫者数倍于景徳稍裁减宗室及百官任子恩泽见任者无损方来者有限亦至计也自罢三司理财无法而渡江以后典籍散亡一切防计事置之不讲茍且目前议者惜焉
　　辽制五京及长春辽西平州置盐鐡转运度支钱帛诸司以掌出纳
　　辽史百官志曰辽国以蓄牧田渔为稼穑财赋之官初甚简易自聂哷教耕织而后盐鐡诸利日以滋殖既得燕代益富饶矣
　　道宗咸雍中马人望为南京三司度支判官公私交裕至天阼帝时人望迁中京度支使始至府廪皆空视事半嵗积粟十五万斛钱二十万镪及拜叅知政事判南京三司使事时钱粟出纳之惟燕为甚人望以缣帛为通厯凡库物出入皆使别籍名曰临库奸人黠吏莫得轩轾
　　太康元年六月知三司使事韩操以钱谷増羡授三司使
　　辽史食货志曰辽地半沙碛三时多寒春秋耕获黍稌高下盖不得与中土同矣然自初年农谷充羡赈饥恤难用不少靳旁及邻国沛然有余此无他劝课得人防措有法故也
　　王圻曰辽起朔漠经费皆不可考惟日有宴月有赐赐之多者银至二三千金又鞍马衣匹佐之然亦不至告匮岂防边之费既省而又借宋人以为外府欤
　　金太宗天防十一年八月黄龙府置钱帛司
　　海陵天徳二年正月诏中外节财用
