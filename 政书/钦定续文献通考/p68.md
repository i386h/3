<!-- { "loadSidebar": true } -->
　　十六年五月以客商兴贩干鱼难同私盐免其断没从便法卖
　　十九年四月议设盐使司卖盐引法
　　罢大都及河间山东三盐运司设户部尚书员外郎各一员别给印令于大都置局卖引盐商买引赴各塲闗盐发卖每歳灶戸工本省台遣官逐季分给之
　　二十年六月颁至元新格盐法
　　新格十一条盐法居其七一茶盐课程禁官吏营利亏课阻碍商人一诸塲盐袋皆判官监装须斤重均平无有余欠运使以下检较仍于袋内各书职名以千字文为号编垜凡遇支请依次给付但有夹帯余盐尅除斤重及支给失次各依所犯轻重治罪一诸灶户中盐到塲须随时収纳不得留难其应给工本运官一员监临给付若官吏有尅减或以他物移折者计数论罪仍勒赔偿一诸塲积垜须于高阜安置运官防检积垜不如法防备不尽心以致损败者并勒赔偿一诸盐司凡承告报私盐须指定审明煎藏之处防所在官司搜捉不得妄入人家一诸捉获追没私盐情由钱物须立案騐毎月开申上司一诸盐法并须见钱卖引必价钞入库盐袋出场方行结课
　　二十一年十二月立常平盐局以平民间盐价
　　中书省奏国家减课鬻盐意在惠民乃权势之人诡名买盐把持行市掯勒百姓以取厚利穷民深受其害今计盐二百万引乞许客商兴贩一半外设立常平盐局每遇贵时官司贱鬻之庶民得食盐而国亦获盐利矣从之乃定制每局大使一人副使一人各处官司于邉上户计内选保有抵业而信实无过犯者充之各县置立一局外各路并户多州郡及人烟辏集镇市斟酌添设各运司额煎盐数先尽常平盐袋次给商贩
　　二十三年正月诏禁阻扰盐课
　　至二十六年闰十月尚书省言南北盐均以四百斤为引今权豪家多取至七百斤莫若先贮盐于席来则授之为便从之十一月又禁江南北权豪之家毋阻盐法
　　二十九年正月添给灶户煎晒盐工本
　　中书省奏煎盐灶户在先一引盐卖三十两时给工本钞五两今卖为五十两应增工本为中统钞八两六钱晒盐不用柴薪向给工本四两今应增为六两四钱从之
　　命镇守军人兼巡私盐
　　六月诏听僧食盐不输课
　　三十年二月改造盐引
　　自平江南后盐引未经更改至是从中书省奏令戸部从新印造
　　三十一年五月增捕私盐人赏格禁诸司豪夺盐船逓运官物僧道权势之家私匿盗贩
　　至七月又定捕获私盐旧赏钞十两者今应捕军人增给至十五两不干碍人增给至二十五两
　　叶子奇曰世祖时盐法濒海州郡立塲差官主治差盐亭户丁煮盐至十月结塲住煮及额而止盐商于各省府运司买引就各处盐塲支盐后盐积而不售均户口收买令其入钱县官收市其中贫富不等皆令入钱吏胥并縁为奸民甚苦之皆言不便事寻罢复令富商收市
　　成宗元贞元年闰四月罢各处盐使司盐塲改设司令司丞
　　十月给浙江河南巡逻私盐南军兵杖
　　至二年八月命江浙行省以船五十艘水工千三百人沿海巡禁私盐大徳二年六月申严陕西运司私盐之禁三年四月申严江浙两淮私盐之禁巡捕官騐所获迁赏
　　二年九月增盐户造盐钱为十贯独广西如故
　　罢民间盐鐡炉灶
　　大徳元年十月免陕西盐戸差税罢其所给米
　　四年十一月谕两淮盐运司设法闗防私盐并立盐仓中书省奏诸处盐课两淮为重比年来诸人盗卖私盐权豪多带斤重办课官吏贿赂交通军民等官巡禁不力乞从新设法闗防乃命自四年为始立仓查运拨袋支发以革前真州采石依旧设官批騐置军巡捉江淮海口私盐出役处添拨车船附塲闲杂船只不许往来湾泊军民捕盗等官皆用心防禁毋致私盐生发至明年正月又以盐法澁滞命转运司官两员分司上江以整治之仍颁印及驿劵
　　【臣】等谨案元典章又载是年十二月新降盐法事理一淮东扬州淮安以逺就近分立六仓给雇纲船设法押运赴塲查盘入仓收贮拨袋发卖客商纳课买引闗盐依次支付一两淮嵗课六十五万七十五引例于二月煎烧十月足备春首河开冬月水涸止在九个月内通立四十纲每纲设官一员分运或月分有煎盐多寡及河道通塞不一亦须于九个月内增亏补足仍预积柴卤虽连阴数月不许申报阴雨妨公以为常例一纲船运到盐袋入仓排垜收贮遇客闗盐添席重包支发不许就船兑拨一袋盐席索运司较勘样制州县拨户催办诸人不许私造私卖违者决杖五十七仓官滥收及故行刁蹬因而受财并以枉法论运官有失闗防亦行究治一盐袋毎引带席索共四百一十斤外余十斤充在船坐仓走卤折耗短少斤重者纲头船户赔偿监运等酌量治罪一煎盐柴地官为分拨初非灶户已业应严加禁治富者不得多余冐占贫者不得典卖耕佃一盐徒纷乱淮甸各于门首粉壁大书犯盐经防贼徒六字官为籍记姓名毎月防名一次务令改过别求生理一在先附塲设官局一十七处徃徃夹带私盐扰害百姓今后附塲十里之内取具见在人户口数责令买食官盐十里之外许令客商兴贩一卖引支盐每引纳中统钞正课六十五两带收二两五钱纲船水脚一两一钱装盐席索七钱仓塲子脚钱七钱盐仓一南北商旅齐集之处于本地诸行舗户内选到有抵业慎行止无过犯知商贾者充盐总部辖专一説合卖盐交易真州江口设部辖四名鄂州龙兴潭州江陵吉州等处设二名余止设一名令与买主卖主对面成交每引牙钱不过中统钞一钱私充舞者决杖六十七仍各徴中统钞五锭给告人充赏其余私盐等条例大约与中统至元所定相出入食货志又言凡盐商经批騐所发卖者所官收批引牙钱其不经批騐所者本仓就收之
　　七年二月禁内外中书省户部转运官不得私买盐引御史防言江浙行省平章阿里左丞髙翥安祐佥省张裕等诡名买盐万五千引增价市于人乞遣省台官按问从之至十年五月又禁御史防宣慰司亷访司官毋置盐引
　　八年定盐折草则例
　　毎年以河间盐令有司于五月预给京畿郡县之民至秋成各騐盐数输草以给京师秣马之用毎盐二斤折草一束重一十斤嵗用草八百万束折盐四万引
　　十年正月濬真等州漕河令盐商每引输钞二贯以为佣工之费
　　至十一年武宗即位九月尚书省言佣费计钞二万八千锭今河流已通宜移以赈饥民制可
　　十一年七月江浙湖广江西河南两淮属郡饥于盐茶课钞内折粟遣官赈之
　　至十一月中书省言前为江南大水以茶盐课折收米赈饥民今因商人输米中盐米价腾涌百姓虽获小利终为无益议茶盐之课当如旧从之
　　十二月权制户部鬻盐引
　　中书省言今国用甚多帑藏已乏用及钞母非宜盐引向从运司与民为市今权时制宜从户部鬻盐引八十万便诏今嵗姑从所请后勿复行
　　武宗至大元年增盐课
　　大都盐自成宗大德七年二月罢大都盐运司并入河间至是河间塩增至四十五万引至仁宗延祐元年以河间亏课停煎五万引自是至文宗天歴时皆嵗办四十万引顺帝时嵗额三十五万引余盐三万引至正三年权免余盐三万引五年权免二万引八年减盐额九年义权免三万引
　　山东盐自成宗元贞元年闰四月都转运使司布斯格等增羡盐钞四千余锭命赐衣以旌其能大徳十年增为二十五万引至是嵗办正余盐为三十一万引
　　河东盐自元贞元年闰四月陜西行省增羡盐钞一万二千五百余锭命赐衣以旌其能大徳十一年增嵗额为八万二千引至是又增煎余盐为二万引通为一十万二千引至延祐三年以池为雨所坏止办课钞八万二千余锭于是晋寜陜西之民改食韦仁红盐懐孟河南之民改食沧盐五年免河南懐孟南阳三路今嵗陜西盐课仍授盐运使暨所临路府州县正官兼知渠堰事责以疏通壅塞六年改陜西运司为河东解盐等处都转运盐使司直中书省十月罢陜西行省所委巡盐官六十八员添设通判一一别铸分司印二又罢捞盐提领二十员改立提领所二增余盐五百料是年实捞盐一十八万四千五百引至致和元年正月免陜西捞盐一年二月解州盐池黑龙堰坏调番休盐户修之天厯二年办课钞三十九万五千三百九十五锭
　　辽阳盐仍旧至仁宗皇庆二年七月免辽阳大寜路本年盐课延祐二年命食盐人户嵗办课钞每两率加五
　　两淮盐自元贞元年闰四月河南行省亏两淮嵗办盐十万引钞五千锭遣扎拉尔岱等往鞫实命随其罪之轻重治之大德八年以灶户艰辛遣官究议于旧额六十五万八千二百引内停煎五万余引至是如故至天歴二年额办正余盐九十五万七十五引计中统钞二百八十五万二百二十五锭其工本钞亦自四两逓增至十两
　　两浙盐自大徳五年增额为四十万引至是又增余盐五万引至延祐六年嵗办五十万引七年各运司盐课以十分为率收银一分每银一锭凖盐课钞四十锭其工本钞浙西一十一塲正盐每引逓增至二十余两盐至二十五两浙东二十三塲正盐每引逓增至二十五两余盐至三十两顺帝至正元年免余盐三万引二年权免额盐十万引
　　元史王都中传曰武宗时除两浙都转运盐使未上擢海北海南道肃政廉访使中书省奏国计莫重于盐防乃如前除盐亭灶户三年一比附推排世祖旧制也任事者恐敛怨乆不举行都中曰为臣子者使皆避谪何以集事乃请于行省徧歴三十四塲騐其物力髙下以损益之役既平而课亦足公私便之至顺帝元统初两淮盐法乆坏命都中以正奉大夫行都转运盐使既至叅酌前所行于两浙者次第施行盐法遂修
　　又良吏传曰王艮除两浙都转运使司经歴绍兴路总管王克敬以计口食盐不便尝言于行省未报而克敬为转运使集议欲稍损其额以纾民力沮之者以为有成籍不可改艮毅然曰民实寡而强赋多民之钱今死徙已众矣顾重改民籍而轻弃民命乎且浙右之郡啇贾辐辏未尝以口计也移其所赋散于商旅之所聚实为良法于是议嵗减绍兴食盐五千六百引寻有复排前议者艮欲辞职去丞相闻之亟遣留艮而议遂定
　　福建盐自大徳四年复立盐运司九年又罢之并入本道宣慰司十年又立盐课都提举司增盐为十万引至是又增至十三万引四年改立福建盐运司至文宗至顺元年实办课三十八万七千七百八十三锭其工本钞煎盐毎引逓增至二十贯晒盐每引至一十七贯四钱顺帝至元六年以余盐五万作正额至正三年减余盐三万引
　　四川盐仍旧至皇庆元年以灶户艰辛减煎余盐五千引天歴二年办盐二万八千九百一十引计钞八万六千七百三十定至顺四年添余盐一万引又带办两浙运司五千引顺帝元统三年权停带办元史文宗本纪曰至顺三年二月卭府有二井宋旧名曰金凤茅池天歴初地震盐水涌溢州民侯坤愿作什器煮盐而输课于官诏四川转运盐司主之
　　广东盐自大徳四年增至正余盐二万一千九百八十二引十年又增至三万引十一年增至三万五千五百引至是又增余盐一万五千引至延祐五年又增为五万五百五十二引防定间减一万五千引顺帝元统元年仍如制至元二年减五千引
　　十月诏凡持内降文记买河间盐及以诸王驸马之言至运司者一切禁之持内降文记不由中书者听运司以闻
