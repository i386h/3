<!-- { "loadSidebar": true } -->
　　【臣】等谨按荧惑星二年行一周天今考志及嘉靖实录元年八月犯积尸气二年正月入太微垣三年十月犯上将四年二月犯平道五年九月犯上将数数见之存以备考若王圻本载二十三年七月荧惑入南斗谓占主东南大饥是冬至明春江南斗米银二钱今考之志十九年九月二十一年八月二十三年三月皆犯南斗断无二十二年又入南斗事葢野史之不足信如此
　　二十四年十月丁巳荧惑犯氐　二十七年七月乙丑月犯太白九月庚子又犯太白于角十一月甲申荧惑自毕退行过昴至胃　二十九年七月庚申荧惑犯嵗星守井十二月甲戌退守井　三十一年五月辛丑月犯填星九月庚寅掩填星辛夘荧惑犯十二月丁夘月犯嵗星　三十五年五月壬戌嵗星退行犯房北第一星九月丁丑荧惑犯上将　三十六年二月壬辰荧惑自角退入轸至四月戊子凡退行二舎有余　三十九年十二月甲寅荧惑犯钩钤　四十二年五月庚辰月掩嵗星十月辛亥荧惑自胃退行抵娄　四十四年七月丁巳月犯荧惑十二月壬申荧惑自井退二舎四十五年五月辛夘朔嵗星退行留守左执法
　　穆宗隆庆元年三月戊午嵗星退守亢十月甲申太白入南斗　二年六月乙未荧惑犯右执法　三年三月庚午填星退犯上相八月丁未荧惑犯　四年五月己夘荧惑犯右执法
　　【臣】等谨按隆庆实录元年七月乙亥四年十二月甲辰五年三月丙寅俱有月犯毕事又五年八月丙辰月犯轩辕大星九月己夘犯井西扇北第二星甲申犯轩辕左角六年正月戊寅犯亢闰二月辛酉犯毕皆志所不载者
　　神宗万厯二年二月癸亥荧惑犯房五月己夘犯氐九月己夘月犯荧惑于箕　五年十月辛丑荧惑犯氐十二月辛丑太白犯填星于斗　九年二月辛酉荧惑犯井十二月癸巳太白犯填星入危　十年八月戊申月犯荧惑于井　十一年六月丁丑太白犯荧惑　十二年十二月辛亥荧惑退行张次　十三年正月庚辰荧惑退入轩辕二月戊申犯张又自张厯栁　十四年八月乙丑月犯太白于角　十五年正月丁酉荧惑退入在轸二月丁夘退行翼次四月庚辰犯右执法入翼五月己亥太白犯填星于胃六月乙丑月犯荧惑　十七年二月己丑荧惑犯氐四月丁亥自氐退入角七月辛酉犯房第二星九月辛亥犯南斗杓　十九年四月乙巳荧惑犯箕六月壬子又犯之七月丁亥犯南斗九月辛未月犯荧惑十二月甲辰犯填星于井　二十年十一月戊辰荧惑犯氐　二十一年七月乙巳九月甲戌俱荧惑犯室　二十二年五月荧惑犯角　二十四年正月甲申月犯填星于张二月己酉太白犯嵗星入奎四月戊午犯井　二十五年七月甲辰荧惑犯嵗星二十七年八月甲辰荧惑犯奎九月辛亥月昼犯太白时给事中李应策言星见异月同见尤异月犯金异月昼犯金尤异同时左中允黄汝良亦上言顷者太白昼见侵犯日躔阴干阳也又陜西狄道山崩平地涌山髙卑易位也臣意近日政事舛错人心涣散在内疑有恚恨无聊包藏不逞之渐在外疑有奸雄窥隙号泽揭竿之萌宜反身思道光亨阳德破散阴谋勅令大小臣工痛加祓濯共回天意
　　二十八年二月庚寅荧惑犯　三十年正月丁巳荧惑退入太微垣　三十一年五月癸未月犯太白　三十二年二月丁酉荧惑退入角　三十四年二月甲子太白犯四月己巳荧惑犯心五月戊寅犯房癸未自心退入氐　三十五年正月至六月填星退留斗六月乙未月犯填星于斗　三十七年八月辛酉月犯填星十一月丙戍荧惑犯氐　三十八年八月辛夘荧惑退行娄次十一月辛亥太白犯填星于虚　三十九年十月己巳嵗星犯轩辕　四十一年九月癸未月犯嵗星四十二年十一月乙丑荧惑犯栁　四十四年十一月丙午荧惑犯翼
　　【臣】等谨按纲目三编是年又有荧惑袭月金水愆行见于给事中熊明遇疏云
　　四十五年二月庚子荧惑退行星度　四十六年四月乙夘太白犯御女　四十七年正月荧惑犯轸二月丁已退入轸辛未退入翼三月壬子太白犯嵗星于壁四十八年八月【时光宗已即位熹宗立追称泰昌元年】丙午朔太白犯太微垣辛亥荧惑犯太微右将癸丑填星犯井
　　熹宗天啓元年正月丙戍填星退入井闰二月癸巳荧惑退入氐八月丙申与太白同度者两日　二年八月壬辰填星犯守十二月壬午辰星退守井　三年正月甲午荧惑犯房北第一星四月守斗百日八月甲子犯狗国九月太白犯心中星甲辰嵗星犯轩辕大星十月甲申荧惑犯垒壁阵　四年正月丙寅嵗星犯轩辕大星二月荧惑守斗　五年正月庚戌朔嵗星退行犯左执法九月戊申太白犯御女辰星乙夘荧惑自壁退入室壬申太白犯左执法十月丙戌填星犯上将　七年三月辛未辰星退犯房乙酉嵗星退行犯房北第一星八月庚戌犯房
　　【臣】等谨按荧惑星前载元年闰二月退入氐三年四月守斗后载五年九月退入室则四年二月不得有守斗事殆误也
　　愍帝崇祯三年三月己酉荧惑入井退舎复嬴居数月又入犯积尸气四月己夘复犯积尸气八月辛亥月掩太白荧惑犯斗魁　七年闰八月丁未嵗星犯积尸气　八年九月丁丑荧惑犯太微垣　九年六月己亥太白犯嵗星于张冬嵗星犯右执法　十一年荧惑自春至夏守尾百余日四月己酉退行尾八度掩于月五月丁夘退尾入心　十五年五月荧惑守心
　　【臣】等谨按月道出入黄道行甚速二十七日而周计其掩犯恒星殆无虚日岂皆有休咎可占故明志不载而实录所载亦不及百分之一王圻本所载又不及实录百分之一今考之实录其显有占騐及见于羣臣章奏者増入数条余皆不载







　　钦定续文献通考卷二百十三
<史部,政书类,通制之属,钦定续文献通考>
　　钦定四库全书
　　钦定续文献通考卷二百十四
　　象纬考
　　杂星变
　　宋高宗绍兴三十一年六月戊午大角星东北生角孝宗隆兴二年十月丙子弧矢九星内矢一星偏西不向狼星　乾道元年八月乙巳大角光体揺动　淳熈元年七月辛亥奎宿生芒
　　【臣】等谨按马端临谓宋代杂星变天文志失于纪録多错见流星间故通考所载止绍兴淳熈二条而以上四事俱不载今据天文志补録岂其事皆出元代搜罗宋时国史固未及载耶
　　理宗端平二年春天狗坠怀安金堂县声如雷三州之人皆闻之化为碎石其色红
　　度宗咸淳十年九月壬寅有星见西方曲如蚓
　　恭帝徳祐元年二月丁亥有二星鬬于中天顷之一星坠
　　辽圣宗统和八年三月庚辰太白荧惑鬬凡十有五次道宗咸雍元年十一月壬戌有星如斗逆行隠隠有声十二月壬子荧惑与月并行自旦至午
　　【臣】等谨按统和八年即宋太宗淳化元年咸雍元年即英宗治平二年以上数条马端临考所载宋代事俱无之
　　金太宗天会七年十一月甲寅天旗明河鼓直
　　世宗大定二十九年十一月戊辰荧惑退行其色稍怒章宗明昌二年十一月乙丑太白岁星见在日前十三日方伏而顺行危宿在羽林军上垒壁阵下光芒明大三年四月己未荧惑色怒而稍赤
　　哀宗正大七年十二月庚寅有星出天津下大如塡星而色不明初犯辇道二日见于东北在织女南乙未入天市垣戊申方出癸丑厯房北复东南行入积薪凡二十五日而灭
　　【臣】等谨按天防七年即宋高宗建炎三年大定二十九年即孝宗淳熈十六年明昌二年三年即光宗绍熙二年三年马端临考俱与此不符又正大七年即理宗绍定三年考宋史纪志俱无之
　　元成宗大德元年八月丁巳妖星出奎九月辛酉朔妖星复犯奎
　　顺帝至正十年六月壬子有星大如月入北斗声震若雷三日复还　十八年三月丁卯太白在井宿失行于北生芒角十二月戊寅太白生黒芒环绕太白乍东乍西乍动乍静癸未复生黒芒忽明忽暗乍东乍西　二十二年四月丁亥荧惑离太阳三十九度不见当出不出七月丙辰荧惑见西方须臾成白气如长蛇光炯有文横亘中天移时乃灭
　　明太祖洪武二十八年闰九月辛巳垒壁阵疎坼复聚二十九年八月戊子钦天监言井宿东北第二星近
　　岁渐暗小促聚不端列　三十一年五月癸亥垒壁阵疎者复聚
　　【臣】等谨按洪武实録九年闰九月庚寅五星紊度日月相刑二十五年三月丙午至四月戊辰辰星不见凡二十有三日志不载附録于此
　　宪宗成化六年六月丁巳荧惑无光　十三年九月乙丑朔岁星光芒炫燿而有玉色
　　武宗正德元年八月大角及心中星动揺北斗中璿玑权三星不明
　　钦天监五官监候杨源奏自八月初大角及心宿中星动揺不止大角天王之座心宿中星天王正位也俱宜安静而今乃动揺其占曰人主不安国有忧又北斗第二第三第四星明不如常第二曰天璇法星后妃之象后妃不遇其宠则不明广营宫室妄凿山陵则不明第三曰天机令星不爱百姓聚兴征徭则不明第四曰天权伐星号令不明则伏伏望只畏天戒安居深宫絶嬉戱禁游猎罢弓马严号令毋轻出入逺宠幸节赏赐止工役亲元老大臣日事讲习克修厥德仍敇内外廷臣同加修省章下礼部源精于占騐见象纬异常则忧形于色必据实具奏无所讳然为刘瑾所恶竟杖毙焉士论伤之
　　神宗万厯四十四年权星暗小辅星沉没　四十六年九月太白光芒四映如月影
　　熹宗天启五年七月壬申荧惑色赤体大有芒
　　愍帝崇祯九年十二月荧惑如炬在太微垣东南　十二年十月甲午塡星昏晕　十三年六月泰堦坼九月五车中三柱隠十月参足突出玉井　十七年二月荧惑怒角三月壬辰钦天监正戈承科奏帝星下移又轩辕絶续不常大小失次文昌星坼天津坼瑶光坼芒角黑青
　　流星星陨星揺
