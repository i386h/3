<!-- { "loadSidebar": true } -->
　　洪武初令陕西洮州河州西宁各茶马司收贮官茶每三年一次遣在京官选调边军赍捧金牌信符徃附近畨族将运去茶易马给与边军骑尝命曹国公李景隆赍入畨与诸畨要约篆文上曰皇帝圣防左曰合当差发右曰不信者斩凡四十一面洮州火把藏思囊日等族牌四面纳马二千五十匹河州必里卫西畨二十六族牌二十一面纳马七千七百五匹西宁曲先阿端罕东安定四卫巴哇申中申藏等族牌十六面纳马三千五十匹下号金牌降诸畨上号藏内府以为契三嵗一遣官合符其通道有二一出河州一出碉门至是停止金牌至宣徳时复给之未几畨人为北狄所侵掠徙居内地金牌防失而茶司亦以茶少止以汉中茶易马且不给金牌聼其以马入贡而已
　　七年正月严边闗茶禁
　　初帝懐柔逺人逓増茶斤由是市马者多而茶禁少弛碉门茶马司用茶八万三千五十斤仅易马七十匹又多瘦损故有是命
　　十年七月免四川通江县茶课
　　凡三百七十万四千四百斤有竒以贫民嵗输不足故也至十一年二月什邡县言县民自五年至十年亏官茶十六万六百五斤乞折输钞帝谕户部曰此因近嵗役民伐木妨其采办如又令纳钞民何以堪况蕞尔小邑亏以万计累年所负取偿一时有司逼廹之必冇鬻田产子女以免责者其悉蠲之至宣徳五年九月天全六畨招讨司奏旧额嵗办乌茶五万斤二年一次运赴碉门茶马司易马今户部再令办芽茶二千二百斤山深地瘠茶多枯死难以采办乞减其数帝曰边民当寛以抚之止令办芽茶其乌茶悉免十月知县蒋永亨言宣徳二年筠连茶课已收二万五百五十斤为蛮民烧毁令茶户赔纳尚欠二千三百余斤今诉贫难乞蠲免帝以茶已纳官岂可复徴边民宜恤其悉免之又四川江安县茶户诉旧有茶八万余株年深枯朽户丁亦多死亡今存者皆给役于官无力培植积欠茶课责徴日急乞赐减免并除杂役专办茶课命悉免之至景防元年十二月免四川筠连及永宁等处失收茶课以被刼扰故也
　　十月令四川江安县茶课折收钞
　　至正统四年又令播州宣慰使司茶仓其茶课折收钞八年令筠连髙珙冝賔等县茶课每斤折钞一贯景泰二年十一月筠连髙珙以民不便复改徴茶成化二年十一月巡抚副都御史李浩奏贵州所属嵗办官抽芽茶所收者多不堪用请自今应输者收钞贯部议行之
　　十三年二月仍许四川畨人以马易茶
　　自洪武三十年以私贩者多申严西畨茶禁至是长河西鱼通寕逺等处军民宣慰司言西畨无他土产惟以马易茶为业近年禁约之后生理甚艰乞仍开中庶几民有所养从之
　　大学衍义补曰产茶之地江南最多皆无法独于川陜禁法甚严葢为市马故也夫以中国无用之茶而易外夷有用之马虽曰取茶于民然因是可得马以为民卫视山东河南养马之役固已轻矣但愚民无识怨讟易生又其地素贫而易变惟在司国计者能调停而优待之俾两得其便一方之民不胜幸甚
　　仁宗洪熙元年以四川积茶折官俸
　　诏四川保寕等府所属原额官茶照洪武年间例办纳罢买民茶其官仓见积茶堪中换马者仍留支其芽茶依当地时价作官吏俸给支消其不堪换马叶茶具奏覆验烧毁
　　宣宗宣徳十年四月【时英宗已即位】改定禁约私茶每三月遣行人一次
　　自洪武三十年后每嵗四月至九月月遣行人四员分往川陜隘口半年间计遣二十四员往来络绎不絶至是户部奏三阅月遣官一次庶免沿途供费从之
　　五月令四川保寕府巴县官地茶依民地例起科先是巴县官地茶起科一万二千四百余斤承佃人戸艰于办纳至是乃命如民地茶例
　　九月革南川等县茶仓
　　四川布政司奏重庆府南川等四县茶课数少而仓官虚旷宜革其课令本府徴收从之至十月重庆知府孙曰良言重庆有茶仓一所每嵗收茶仅六千余斤其正副官宜各裁一员命部议行之正统四年革播州宣慰司茶仓
　　十月令召商运茶西寕以给盐引
　　西宁卫奏茶马司缺茶买马而四川成都诸府积有官茶请召商运至每茶百斤加耗十斤不拘资次支与淮湘盐六引从之乃定例中茶者自遣人赴西寕而支盐于淮浙以偿费并定运茶甘州者每百斤支淮湘盐八引自后商人恃文慿恣收贩官课数年不完都御史罗亨信言其乃令官运如故以京官总理之
　　英宗正统五年各布政司府州县批騐茶引所无茶课者俱裁之
　　【臣】等谨按明初陜西茶引有火钻峪批騐所而江浙等处茶引皆买于应天常州杭州三批騐所又洪武五年十一月移置山西平阳太阳津批騐茶课所于豆津此皆批騐所之可考者其余批騐茶课之所不能详矣
　　六年命以甘肃积茶折官俸
　　凡甘肃仓所收茶自宣徳及正统元年以前者按月准给陜西行都司并甘肃左等卫所官员俸及布绢每茶一斤折粮一斗自后所积茶多悉照此例挨陈折给至八年六月又从佥都御史曹翼请令甘肃仓茶折支军官俸给每斤凖米一斗五升
　　景帝景泰二年令陜西四川二布政司各委官巡视闗隘禁约私茶出境罢遣行人
　　至四年复遣行人如故
　　大学衍义补曰国家捐茶利于民而不利其所入以自奉凡前代所谓务贴射交引茶繇诸种各色今皆无之惟四川置茶马司一陜西置茶马司四间于闗津要害置数批騐茶引所而已及每年遣行人赍榜于行茶地方张挂俾民知禁又于西畨入贡为之禁限每人许顺带有定数所以然者只欲资外国之马以偹边岂若前代夺民生日用之资以为经费哉
　　五年四月戸部奏禁革私茶乞如盐法例从之
　　凡军民人等官吏马快等船并车辆头匹挑担防载私茶者官司盘获茶货车船头匹入官巡捕人员受财纵放者一体究问如律引由照茶依例批騐截角缴销若有过期者批騐茶引所查报上司转行追问仍照例送销自后批騐所给散引由务籍记茶商姓名籍贯茶斤引数每引由一道纳钞一贯中夹纸一张送部钞送库交收纸存印引成化十八年有兴贩夹带五百斤者照私盐例充军
　　是年令四川界首茶课司于南京户部印给茶引折支官军俸粮
　　英宗天顺二年定畨僧夹带私茶之禁
　　先是景泰四年八月巡抚湖广都御史李实奏四川畨僧进贡毕日许带食茶回还因此货买私茶至万数千斤及铜铁磁锡等器沿途多用船载至成都陆路起夫扛擡如卭县至雅州其间半系僰夷土民不习肩挑多是背负送运不前又令妇人扛擡甚至四五百里之程及其至日诬以偷取茶物逼令赔补且山岭险峻人烟稀疎日则野行夜则荒宿以彼淫秽之俗乱我淳美之风又经过驿站重索酒食稍有不从辄用兵刄伤人虽有伴送武弁难以钤束乞敕禁之至是定凡畨僧夹带奸人并军器私茶违禁等物许沿途官司盘检茶货等物入官伴送夹带人送所在官司问罪若所在官司纵容収买茶货及私受馈送増改闗文者聴巡按等官察究至成化七年又禁进贡回回畨僧人等于在京及沿途收买私茶
　　宪宗成化三年遣御史一员于陜西巡茶一年更代既而畨人不乐御史马至日少至九年十月以巡按陜西御史范英言复诏御史免差止令抚按官并行人严禁之【防典作十一年取回陜西巡茶御史仍遣行人】十四年仍遣御史于陜西巡茶
　　以西寕洮河茶马司积多余茶折收银
　　初川陜茶课皆收本色以易畨马永乐后畨马悉由陜西道川茶多浥烂乃令以三分为率一分收本色二分折银至是西寕等处亦折收银粗茶百斤芽茶三十五斤皆量收五钱无银收丝绢等俱解本省有司支用至五年令金川等处茶课仍收本色其原折収银布俟丰年収买茶斤以俻易马治八年命四川自治二年后所逋茶课俱减轻徴之芽茶一斤银一分五厘叶茶一斤银一分
　　七年罢遣行人四川巡茶令按察司分巡官往来禁约孝宗治三年复令陜西召商中茶官収其十分之四御史李鸾言茶马司所积渐少各边马耗而陜西嵗稔无事易粟请于西寕河西洮州三茶马司召啇中茶毎引不过百斤每商不过三十引官収其十之四余者始令货卖可得茶四十万斤易马四千匹数足而止从之
　　【臣】等谨按茶马之法洪永时三年一次官运保寕等处至西宁等处贮仓易马后此例不行止取汉中等处民茶及巡获私茶以充用至是令巡按及各布政司出榜召商报中给引赴产茶处收买茶斤运赴原定茶马司以十分为率六分聴商自卖其四分贮官此变官运而为商运也
　　七年以陜西嵗饥开中茶二百万斤召商缺粮处纳仓偹赈
　　至八年又令中茶四百万斤以资边储十二年十二月巡按陜西御史王宪言河州等处设茶马司収茶易马大得驭畨之道比来抚臣建议从权开中粮茶遂致私茶难禁而易马不利今闻连嵗稍稔而粮茶未见其益只见其宜罢诏暂停之至十四年又以榆林环庆固原粮饷缺乏命量开洮河西寕茶四五百万斤召商纳银类解边仓籴卖粮料十五年十二月以御史王绍言复停召商开中
　　十六年五月以督理马政都御史杨一清兼巡茶给事中徐蕃等言巡茶所督之茶积贮于官司者多不暇究其美恶乞取回御史凡茶事皆责任都御史杨一清俟事有成效仍差巡察三年一代从之正徳元年一清请复设巡茶御史兼理马政乃复遣御史
　　十七年复命召商运茶于陜西
　　时命召商买茶给银定限聴其自运至各茶司取实収查騐仍委官于西寕河州二卫发卖至正徳元年都御史杨一清议啇人不愿领价者以半与商令自卖遂着为例
　　【臣】等谨按孝宗十四年令召商中茶纳银籴粮是输银于茶司而给引卖茶也若是年给银聴其自运则又运茶于茶司而商以价银矣
　　武宗正徳元年都御史杨一清请复金牌信符之制不行
　　时一清亲诣西寕等卫凡畨官偕国师等各赍原降金牌信符来谒一清责以近年不纳茶马皆北面稽首称不敢违乃疏请复洪武金牌信符之制疏上以久废不及复自后武宗宠畨僧许西域人例外带私茶而茶法遂壊至嘉靖时御史刘仑总督尚书王以旂等请复给诸畨金牌信符兵部议畨族变诈不常北狄抄掠无己金碑亟给亟失殊损国体畨人纳马意在得茶严私贩之禁则畨人自顺虽不给金牌马可集也若私贩盛行吾无以系其心制其命虽给金牌马亦不至乃定议发勘合予之
