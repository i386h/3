<!-- { "loadSidebar": true } -->
　　又汪纲传曰纲调桂阳军平阳县令嵗饥发粟赈粜民赖以安改知兰溪县躬劝富民浚筑塘堰大兴水利饥者得食其力全活甚众郡守张抑及部使者列纲为一道荒政之冠
　　又刘应龙传曰理宗时应龙言时政四事广发廪以赈民饥通商贩以助民食劝分富室以助官籴严等第以覈民数稽检放以苏民穷严戢盗以除民害会京师米贵应龙为劝粜歌宦者取以上闻至景定三年湖南饥起应龙提举常平以救荒功迁广南东路转运判官
　　理宗宝庆元年二月发廪赈在京细民
　　四月又发廪赈在京细民十一月雪寒在京诸军给缗钱有差出戍之家倍之自是祥庆灾异霪雨雪寒咸给三年十二月发廪赈在京细民至绍定三年十二月慈明殿出缗钱百五十万犒诸军赈赡在京细民淳祐十二年八月诏以缗钱四十万赈恤在京军民宝祐元年十月诏出缗钱二百万赈恤京城军民开庆元年二月发平粜仓米二万减直赈在京民
　　七月滁州大水诏赈恤之
　　三年七月诏赈赡被水州县绍定二年十月诏台州水灾除民田租淳祐十年十月诏郡邑有水患其被灾细民随处发义仓赈之十一年福建诸郡旱赐米二十五万石赈粜一万石赈贫乏细民十二年六月发米三万石赈衢信饥又严衢婺台处上饶建宁南剑邵武大水遣使分行赈恤存问除今年田租宝祐元年七月温台处三郡大水诏发丰储仓米幷各州义廪赈之开庆元年五月婺州大水发义仓米赈之景定二年六月诏近畿水灾安吉为甚亟讲行荒政九月以湖秀二郡水灾诏守令亟劝分监司申严荒政
　　绍定二年五月诏成都潼川路嵗旱民歉制司监司其急赈恤仍察州县奉令勤惰以闻
　　至嘉熙二年四月诏四川帅臣招集流民复业给种与牛优与赈赡宝祐二年七月诏前蜀帅余玠镇抚无状兵苦于征戍民困于徴求俾其家输所取蜀财犒师赈民并复并边诸郡田租三年开庆元年十月诏蜀道稍宁其被兵百姓迁入城郭无以自存者三省下各郡以财粟赈之
　　常楙传曰绍定时楙改知嘉定县嵗大水劝分和籴按籍均敷知广徳军郡有水灾发社仓粟以活饥民官吏难之楙先发而后请专命之罪
　　五年臣僚奏戒饬诸道常平使者遵用淳熙诏令每嵗覈州县丰歉分数或灾伤重处即与赈恤不许隐蔽不实违者罪之
　　嘉熙四年六月又诏有司赈灾恤刑淳祐十一年十一月又诏江东西湖南北福建两广有灾伤瘴疠处虽已赈恤犹恐州县奉行不防可令监司守臣仰体徳意多方救拯又诏隆冬严寒出封桩库十八界官防子二十万赈之开庆元年五月诏湖北诸郡去年旱潦饥疫同江陵常澧岳夀诸州发义仓米赈粜仍严戢吏务令恵及细民
　　宋史徐鹿卿传曰理宗时鹿卿为江东转运判官嵗大饥奏援真徳秀为漕时拨钱以助不给不报遂出本司积米三千余石减半价以粜及减抵当库息出缗钱万有七千以予贫民劝居民收字遗孩给以钱米日所活数百人
　　又孙子秀传曰子秀辟淮东总领所中酒库檄督宜兴县围田租既还白水灾总领恚曰军饷所闗而敢若此独不为身计乎子秀曰何敢为身计宁罪去耳力争之遂免知金坛县淮民流入以万计赈给抚恤树庐舍括田使耕通判庆元府水潦所及则为治桥梁修堰牐补城壁浚水原助葺民庐赈以钱米招通邻籴奏蠲秋苗万五千石有奇尽代纳其夏税幷除公私一切之负坍溪沙壅之田请于朝永蠲其税民用复苏
　　又杜范传曰范差知宁国府于嘉熙三年至郡适大旱范即以便宜发常平仓又劝商工富人有积粟者发之民赖以安始至仓库多乏未几米余十万斛钱亦数万悉以代输下户粮
　　端平元年六月以盗起赈建阳邵武诸郡
　　臣僚言建阳邵武羣盗啸聚变起于上户闭籴若专倚兵威以图殄灭固无不可然赈救之道一切不讲饥馑所廹恐人懐死心附之日众乞朝廷厉兵选士荡定已窃发之冦发粟赈济懐来未从贼者之心庶人知避害贼势自孤可一举而灭矣此成周荒政散利除盗之说也至淳祐六年七月泉州嵗饥其民谢应瑞非因有司劝分自出私钞四十余万籴米以赈鄕井所全活甚众诏补进义校尉
　　八月以河南新复郡县久废播种诏江淮制司发米麦百万石往济归附军民仍牓谕开封应天河南三京嘉熙元年正月诏赈两淮荆襄流民
　　诏曰两淮荆襄之民避地江南沿江州县间有招集赈恤尚虑恩恵不周流离失所江宁镇江建宁太平池江兴国鄂岳江陵境内流民其计口给食期十日竢事以闻至二年二月又诏近览李奏知蜀渐次收复创残之余绥抚为急淮西被兵恩泽亦如之其降徳音谕朕轸恤之意淳祐十年十二月诏江浙沿江郡县刷其流民口数于朝廷桩管钱米内赈济仍许于寺观及空闲官舍居住宝祐六年十月诏常州江阴镇江发米赈赡淮民咸淳十年十二月恭帝已即位命建康府太平池州赈被兵淮民
　　淳祐四年二月出封桩库缗钱各十万命两淮京湖四川制司收瘗频年交兵遗骸立为义塜
　　七年六月诏旱势未释两淮襄蜀及江闽内地曾经兵州县遗骸暴露感伤和气所属有司收瘗之景定三年二月都省言临安安吉嘉兴属县水涝溺死颇众诏各郡守臣给钱埋瘗
　　九年正月诏给官田五百亩令临安府创慈幼局收养道路遗弃初生婴儿仍置药局疗贫民疾病
　　至宝祐五年诏曰朕轸念军民无异一体常令天下诸州置慈幼局平粜仓官药局矣又给官钱付诸营置库收息济贫乏奈何郡守奉行不谨所恵失实朕甚悯焉更有疲毙于疫疠水灾与夫殁于阵者遗骸暴露又不忍闻也各路清强监司可严督诸守臣宣制安抚可严督主兵官并遵原降指挥如慈幼则必使道路无啼饥之童平粜则必使小民无艰食之患官药则剂料必真修合必精军库收息则以时支给不许稽迟务在公平不许偏徇庶军民皆防实恵宋史儒林传曰初常平有慈幼局为贫而弃子者设久之名存实亡黄震提举抚州常平谓收哺于既弃之后不若乗其未弃保全之乃损益旧法凡当免而贫者许里胥请于官赡之弃者许人收养官出粟给所收家成活者众
　　【臣】等谨按收养之事前此已有之若慈幼局则常楙知嘉定县亦尝置之此时乃诏置于临安故云创也
　　度宗咸淳元年四月发米八万石赡京城民
　　闰五月以久雨京城减直粜米三万石自是米价髙即发廪平粜以为常又发钱二十万赡在京小民二十万赐殿步马司军人二万三千赐宿卫自是行庆恤灾或遇霪雨雪寒咸赐如上数十年恭帝即位七月命临安赈赡细民
　　二年六月以衢州饥命守令劝分诸藩邸发廪助之至七年三月发屯田租谷十万石赈和州无为镇巢安庆诸州饥又平江府饥发官仓米六万石吉州饥发和籴米十万石皆减直赈粜又发米一万石往建徳府济粜五月发米二万石诣衢州赈粜六月瑞州民及流徙者饥乏食发义仓米一万八千石减直赈粜绍兴府饥赈粮万石
　　宋史食货志曰是年监察御史赵顺孙上言今日急务莫过于平粜乾道间米斗直五六百钱孝宗闻之即罢其守更用贤守此今日所当法者今粒食翔踊未知所由市井之间见楮而不见米推原其由实富家大姓所至闭廪所以籴价愈高而楮价阴减陛下念小民艰食为之发常平义仓然为数有限安得人人而济之愿陛下课官吏使任牛羊刍牧之责劝富民使无秦越肥瘠之视平粜一年则楮价不因之而轻物价不因之而重矣又马光祖传曰光祖以提领戸部财用兼知临安府浙西安抚使防嵗饥荣王府积粟不发廪光祖谒王辞以故明日往亦如之又明日又往卧客次王不得已见焉光祖厉声曰天下孰不知大王子为储君大王不于此时收人心乎王以无粟辞光祖探懐中文书曰某庄某仓若干王无以辞得粟活民甚多
　　又儒林传曰黄震通判绍兴府以抚州饥起知其州单车疾驰中道约富人耆老集城中毋过某日至则大书闭粜者籍强籴者斩揭于市坐驿舍署文书不入州治不抑米价价日损亲煮粥食饿者请于朝给爵赏旌劳者而后入视州事转运司下州籴米七万石震曰民生蹶矣岂宜重困以没官田三庄所入应之
　　六年十月诏台州发义仓米四千石幷发丰储仓米三万石赈遭水家
　　七年六月诸暨县大雨暴风雷电发米赈遭水家八年八月绍兴六邑水发米赈遭水家
　　闰十月诏殿步马诸军贫乏阵没孤遗者多方此隆冬其赐钱二十万米万石赈之
　　十一月诏襄郢屯戍将士隆寒可悯其赐钱二百万犒师至七年十月诏与六年闰十月同八年十一月又以隆寒殿步马司诸军贫寠幷阵没孤遗者赈以粟米十年恭帝即位十二月以隆寒劳赐京湖及沿江戍守将士
　　十年九月【时恭帝已即位】发米赈余杭临安两县水灾
　　余杭灾甚再给米二千石
　　恭帝徳祐元年正月诏浙东邸第减价出米粜民辽太祖天赞元年六月遣鹰军击西南诸部以所获赐贫民
　　太宗天显三年十二月诏东丹民困乏不能迁东平者许上国富民给赡而隷属之
　　时人皇王在东都遣耶律伊济迁东丹民以实东平其民或亡入新罗女真因有是诏
　　防同二年三月大赉百姓
　　景宗保宁八年三月遣五使廉问四方鳏寡孤独及贫乏失职者赈之
　　圣宗统和元年九月以东京平州旱蝗诏赈之
　　至七年六月诏出诸畜赐边鄙贫民八年四月嵗旱诸郡艰食赈之十一月以吐谷浑民饥又赈之九年三月赈室韦乌尔古诸部十二年诏安集朔州流民
　　十五年二月劝丕勒部富民出钱以赡贫民
　　四月又发义仓粟赈南京诸县民至十六年四月赈崇徳宫所隷州县民之被水者二十三年二月赈党项部五月以金帛赐阵亡将士家二十五年十二月赈饶州饥民二十八年八月赈平州饥民二十九年三月南京平州水赈之
　　开泰元年十二月赈奉圣州饥民
　　至二年七月诏以敦睦宫子钱赈贫民五年四月赈招州民六年十月南京路饥挽云应朔等州粟赈之七年四月赈川饶二州饥及中京贫乏
　　诏饥民质子女者计佣偿价
　　时诸道水灾饥民多质男女诏起来年正月日计佣钱十文价折佣尽遣还其家
　　辽史杨佶传曰开泰八年燕地饥疫民多流殍以佶同知南京留守事发仓廪赈乏絶贫民鬻子者计佣而出之
　　太平六年二月南京水遣使赈之
　　兴宗景福元年七月赈蓟州民饥
　　十月又赈黄龙府饥民
　　重熙八年正月赈丕勒部
　　至十一年闰九月赈恤三父族之贫者十五年十一月赈南京贫民十七年二月赈页稳□衮部
　　道宗清宁四年东路饥赈之
　　从宁逺节度使耶律图丹奏也至咸雍二年七月以嵗旱遣使赈山后贫民四年正月赈西京饥民三月赈应州朔州饥民七年十一月赈饶州饥民八年二月赈恩蔚顺恵义饶等州民四月又赈易饶二州民六月赈易州贫民又赈中京及中兴府七月又赈饶州饥民
　　咸雍三年闰三月扈驾军营火赐钱粟及马有差八年十一月赐延昌宫贫户钱
　　太康元年正月赈云州饥
　　二月祥州火遣使恤灾四月赈平州饥闰四月赈平滦二州饥七月赈南京贫民九月以南京饥免租税一年仍出钱粟赈之至二年正月赈黄龙府饥四年正月赈东京饥五年十月赈平州贫民七年十一月诏嵗出官钱赈诸宫分及边戍贫户
　　辽使刘伸传曰伸以崇义军节度使致仕适燕蓟民饥伸与致仕赵徽韩造日济以糜粥所活不胜算
