<!-- { "loadSidebar": true } -->
　　【臣】等谨按王圻续通考载兴宗景福十七年秋大猎帝射虎以马驰太速矢不及发虎怒奋势将犯跸左右辟易时敦睦宫太保兼掌围场事陈昭衮舍马捉虎两耳骑之虎骇且逸帝命卫士追射昭衮大呼止之虎虽轶山昭衮终不堕伺便拔佩刀杀之轝至帝前慰劳良久即日设燕悉以席上金银器赐之特加节迁围场都太师赐国姓命张俭吕徳赋以美之今考辽史陈昭衮乃开泰五年事王圻续通考误也
　　太平元年二月幸钹河猎髙栁林七月赐从猎女直人秋衣是月猎潢河　四年二月猎塔鲁河
　　【臣】等谨按帝纪自是猎平地松林者二【五年七月八年七月】猎黑岭者二【六年七月七年四月】又统和元年十月观渔塔玛泺十二月渔濬渊四年正月观渔土河七年十一月钓鱼于沈子泺十四年正月渔于潞河十五年十二月钓鱼土河二十三年十一月观渔桑干河二十七年正月钓鱼土河开泰二年七月钓鱼曲沟太平二年正月如纳水钓鱼三年正月复如之俱附録焉
　　兴宗重熙元年二月大搜七月猎平地松林　四年七月朔猎于黑岭　五年九月猎黄花山【获熊三十六赏猎人有差次月幸南京御元和殿以日射三十六熊赋幸燕诗赐进士】　六年四月猎野狐岭闰四月猎龙门县西山　七年四月猎白马埚射鹿新淀井又猎金山　十三年正月猎乌尔衮冈
　　时翰林都林牙兼修国史萧罕嘉努每见帝猎未尝不谏防有司奏猎秋山熊虎伤死数十人罕嘉努书于册帝见命去之罕嘉努既出复书他日帝见之曰史笔当如是帝问罕嘉努我国家创业以来孰为贤主防嘉努以穆宗对帝怪之曰穆宗耆酒喜怒不常视人犹草芥卿何谓贤对曰穆宗虽暴虐省徭轻赋人乐其生终穆之世无罪被戮未有过今日秋山伤死者臣故以为贤帝黙然
　　【臣】等谨按辽史萧罕嘉努不载年月今以防幸表考之十四年七月猎黑岭九月猎平山殆其时也
　　十六年自七月至于九月日射猎于楚布沟锡喇锡伦石塔诸山　十七年闰正月射虎于哈里吉　十八年正月猎拜塔山　二十一年射虎于南萨哈巴　二十二年四月猎鹤淀　二十三年正月猎双子淀又猎盘直淀四月猎哈喇噶扎尔九月猎【遇二虎纵犬获之】
　　【臣】等谨按帝纪重熙八年正月如混同江观鱼复义鱼于实黙里河十年七月诏诸帐郎君等于禁地射鹿决三百不徴偿小将军决二百以下及百姓犯者罪同郎君论九月皇太后射获熊帝进酒为寿猎马盂山草木防密恐猎者误射伤人命耶律徳古各书姓名于矢以志之附録于此
　　道宗清宁四年七月猎于黒岭　八年七月射熊于爱实拉
　　【臣】等谨按帝纪二年四月诏方夏长养鸟兽孳育之时不得纵火于郊七年四月禁吏民畜海东青鹘又逰幸表十年七月猎赤山以皇太后射获大鹿梁王濬遇十鹿射之得九帝大喜设宴者二今以宗室考之濬六嵗封梁王明年从猎矢连发三中又射十获九正与之合此可补纪所未载
　　咸雍元年七月以皇太后射获熊赏赉百官有差【先是四月清暑图古勒当即其地】十月幸毉巫闾山皇太后射获虎大宴羣臣【令各赋诗】　四年正月猎炭山　六年七月猎于和罗努克特　八年闰七月射熊于羖羊山　九年七月猎大熊山　太康元年七月猎平地松林　二年八月猎【遇麛失其母悯之不射】　五年七月猎夹山　六年七月猎沙岭七年八月射鹿赤山　九年七月猎马尾山九月射熊于白石山　大安四年十月猎辽水之濵　五年四月猎北山　八年四月猎西山
　　【臣】等谨按帝纪猎黒岭炭山西山不一而足尤以沙岭为最多今不备载自后寿隆年间所猎处皆属重见故亦阙焉又若清宁四年如鸭子河钓鱼咸雍三年正月如鸭子河御安流殿钓鱼太康元年以获鵞加鹰坊使耶律扬鲁工部尚书五年三月以宰相耶律仁杰获头鵞加侍中姑附録之
　　天祚帝干统二年七月猎黑岭【以霖雨给猎人马明年以猎人多亡严立科禁】四年正月猎木岭七月猎南山　五年四月射虎炭
　　山　六年七月猎鹿角山　七年十月猎毉巫闾山九年七月猎于哈尔吉　十年四月猎于北山　天庆元年七月猎　二年九月猎获熊【燕羣臣】　三年正月猎狗牙山【大寒猎人多死】　四年七月射鹿于庆州　五年七月猎于托里岭东
　　【臣】等谨按帝纪天庆四年射鹿庆州时金兵攻宁江州帝畧不介意今以列传考之先是幸混同江界外酋长在千里外者以故事朝行在适头鱼宴帝临轩命次第起舞为乐独阿古达辞以不能再三谕之不从帝怒谓枢密使萧奉先曰跋扈如此可托边事诛之奉先谓杀之伤向化心乃止其弟乌竒迈纳罕呼逊等尝从猎能呼鹿刺虎抟熊帝喜辄加官爵金太祖归遂举兵又其时殿前副检防萧呼图克从天祚东征凡队伍皆以围场名号之见好防畋每言从禽之乐以逢帝意悦而从之故自五年至十年及保大元年无嵗不猎然不足为典制无庸书矣
　　腊猎仪
　　穆宗应厯二年腊以十二月辰日前期一日诏司猎官选猎地其日皇帝皇后焚香拜日毕设围命猎夫张左右翼司猎官奏成列皇帝皇后升轝多啰伦穆腾以酒二尊盘飱奉进北南院大王以下进马及衣皇帝降舆祭东毕【国俗凡祭皆东向曰东祭】乘马入围中皇太子亲王率羣官进酒分两翼而行皇帝始获兎羣臣进酒上夀各赐以酒至中食之次亲王大臣各进所获及酒讫赐羣臣饮还宫自是遂以为常仪统和中罢之
　　四时巴纳仪
　　春曰鸭子河泺【泺东西二十里南北三十里在长春州东北三十五里四面皆沙埚多榆栁杏林】皇帝正月上旬起牙帐约六十日方至天鵞未至卓帐冰上凿冰取鱼冰泮乃纵鹰鹘捕鹅鴈皇帝毎至侍御皆服墨緑色衣各备连锤一柄鹰食一器刺鵞锥一枚于泺周围相去各五七歩排立皇帝冠巾衣时服系玉束带于上风望之有鵞之处举旂探骑驰报逺泊鸣鼓鹅惊腾起左右围骑皆举帜麾之五坊擎进海东青鹘拜授皇帝放之鹘擒鹅坠势力不加排立近者举锥刺鵞取脑以饲鹘救鹘人例赏银绢皇帝得头鵞荐庙羣臣各献酒果举乐更相酬酢皆插鵞毛于首以为乐赐从人酒遍散其毛弋猎网钓春尽乃还【嵗时钓鱼得头鱼亦置酒张宴与头鹅宴同】
　　夏无常所多在吐儿山【道宗毎嵗先幸黑山拜圣宗兴宗陵赏金莲乃幸子河避暑吐儿山在黑山东北三百里近馒头山黒山在庆州北十三里上有池池中有金莲子河在吐儿山东北三百里懐州西山有清凉殿亦为行幸避署之所】四月中旬起牙帐卜吉地为纳凉所五月末旬六月上旬居五旬与北南臣僚议国事暇日逰猎七月中旬乃去
　　秋曰伏虎林【林在永州西北五十里尝有虎据林伤害居民畜牧景宗领数骑猎焉虎在草际战栗不敢仰视帝舍之因号伏虎】七月中旬自纳凉处起牙帐入山射鹿及虎每嵗车驾至皇族而下分布泺水侧伺夜将半鹿饮盐水令猎人吹角效鹿鸣既集而射之谓之防鹻鹿又名呼鹿
　　冬曰广平淀【在永州东南三十里本名白马淀东西二十余里南北十余里地近坦夷四望皆沙碛木多榆栁】其地饶沙冬月稍暖牙帐多于此坐冬与北南大臣防议国事时出校猎讲武兼受南宋及诸国礼贡
　　牙帐之制
　　以枪为硬寨用毛绳连系每枪下黑毡伞一以庇卫士风雪枪外小毡帐一层每帐五人各执兵为禁围南有省方殿殿北约二里曰寿宁殿皆木柱竹栋以氊为葢彩绘韬柱锦为壁衣加绯绣额又以黄布绣龙为地障牕槅皆以氊为之傅以黄油绢基髙尺余两厢廊庑亦以毡葢无门户省方殿北有鹿皮帐帐次北有八方公用殿夀宁殿北有长春帐卫以硬寨官用契丹兵四千人毎日轮畨千人只直禁围外卓枪为寨夜则拔枪移卓御寝帐周围拒马外设铺铃宿卫毎嵗四时周而复始
　　金太祖收国元年三月朔猎于寥晦城　二年九月猎近郊
　　熙宗皇统二年正月猎于来流河十二月猎于和约尔玛勒路　四年九月畋于沙河【射虎获之】十一月猎于海岛六年正月猎于梅棱是月如春水【帝从禽骑悮入大泽中帝马陷因】
　　【步出亦不罪者】　九年十一月猎于塔尔珲屯
　　时右谏议大夫程宷上疏畧曰殿前防检司古殿岩环卫之任所以肃禁籞尊天子备不虞也臣幸得近清光从天子观时畋之礼比见羽卫从臣无贵贱皆得执弓矢驰逐而驾乃﨑岖沙砾之地加之林木丛郁易以迷失是日自夘及申百官始出沙漠独不知车驾何在瞻望久之始有骑来报皇帝数骑已至行在窃惟古天子出入警跸清道而行至于楚畋云梦汉猎长杨皆大陈兵卫以备非常今膺祖宗付托之重奈何独与数骑出入林麓沙漠之中前无斥堠后无羽卫甚非备不虞之意也愿预戒有司图上猎地具其可否然后下令择冲要稍平地为驻跸所简忠义爪牙之士统以亲信腹心之臣警卫左右俟麋鹿既来然后驰射仍先遣捜阅林薮明立幖帜为出入驰道不然恐贻宗庙社稷之忧帝嘉纳之至八年闰八月宰臣以西林多鹿请猎帝恐害稼不允
　　海陵天徳三年正月帝出猎二月还宫十二月猎于近郊　四年五月猎于伊拉齐山【赐猎士人一羊】八月朔猎于札纽山　贞元元年十月猎于良乡　正隆六年三月次河南府因出猎四月次温汤猎【奔鹿突之堕马呕血数日】
　　【臣】等谨按海陵纪猎近郊者凡五如十二年既猎近郊矣贞元二年九月癸亥乙亥三年十一月辛未正隆四年十月乙亥俱猎近郊又贞元元年八月禁中都路捕射麞鹿五年十二月禁中都河北山东河南河东京兆军民网捕禽兽及畜养雕隼者六年正月诏自中都至河南府所过州县调从猎骑士二千二月禁扈从纵猎扰民附録之
　　世宗大定二年九月猎于近郊　三年九月秋猎十月冬猎十二月腊猎于近郊【以所获荐山陵自是嵗以为常】　四年二月猎于髙阳之北十月朔猎于密云县　六年六月猎于银山八月猎于望云之南山十月如安肃州冬猎　十年七月猎于栁河川【放围场役夫勅扈从人纵畜牧蹂践禾稼者杖之仍偿其直】十一年九月猎于横山　十四年八月猎于玛哩布十九年十一月如河间冬猎　二十五年六月猎近山【见田陇不治命笞田者】　二十九年【时章宗已即位】六月以修起居注完顔乌哲知登闻检院孙铎皆上书諌罢围猎纳之【十二月谕有司女直人及百姓不得用网捕野物及放羣雕枉害物命亦恐女直人废射也】
　　金史焦旭曰二十九年九月猎于近郊监察御史焦旭劾奏太傅克宁右丞相襄不应请车驾田猎帝慰谕之为罢猎
　　【臣】等谨按帝纪自三年秋猎冬猎腊猎后自是嵗以为常故不悉书又三年八月勅殿前都防检唐古徳温重九出猎国朝旧俗今扈从军三千不无扰民可严为约束仍以钱万贯分赐之九年三月定网捕走兽法帝命犯者杖而释之十六年正月帝按鹰髙桥见道侧醉人堕驴而卧命左右扶而乘之送至其家二十五年五月平章政事襄奉御平山等射懐孕兎帝怒杖平山三十召襄诫勅之遂诏禁射兎十月禁上京等路大雪及含胎时采捕十一月朔诏豺未祭兽不许采捕冬月雪尺以上不许用网及苏克苏呼恐尽兽类附録于此
