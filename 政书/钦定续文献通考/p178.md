<!-- { "loadSidebar": true } -->
　　又有检校官掌检校左右司六部公事程期文牍稽失之事官设四人大徳元年置照磨掌磨勘左右司钱谷出纳营膳料例凡数计文牍簿籍之事中统元年置二人至元八年省为一人管勾掌出纳四方文移缄縢启拆之事邮递之程期曹属之承受兼主之中统元年置二人至元三年定为一人架阁库管勾掌庋藏省府籍帐案牍凡备稽考之文即掌故之任至元三年置三人其后増至员数不一至顺初定为二人防古架阁库管勾一人回回架阁库管勾一人又有客省使【详客省门】
　　赵天麟论都省职掌曰臣闻车舆之枢要在于管辖衣裳之提纲系于要领要领不可以兼袵袂之资管辖不可以兼衡辕之用窃见中书内省密迩皇宫今也汴梁以北北京以南西界长安东穷辽海厘毫细务靡不相烦升斗微官亦来取决岂非管辖兼辕衡之用要领兼袵袂之资乎伏望载崇都省申以大名谏院隶焉六部隶焉随朝九品以上亦阶隶焉选才徳无玷地望极清者为中书令其丞相平章丞辖叅政以至府之叅议院之谏官暨印官都事之司咸冠以左右之号凡都省移文于行省以咨付付之行省移文于都省以咨呈呈之凡都省事闗行省行省一切合禀事务咨呈于都省都省判送六部拟而呈之转资行省以行凡随朝九品以上及外路受宣命以上官都省注之如此则寄任益崇政事益简矣
　　续简録载世祖至元五年十月衞辉路总管陈祐上书言中书政本责成之任宜专伏见频年以来建官分职可谓备矣曰中书曰御史曰枢密曰制国用曰左右部夫承命宣制奉行文书铨叙流品编齐户口均赋役平讼狱此左右部之责也通漕运谨出纳充府库实仓廪百姓富饶此制国用之职也备军政严武衞辟疆塲肃号令谨先事之防消未形之患士马精强敌人畏服此枢密之任也若夫屏贵近退奸邪强公室杜私门纠劾非违肃清朝野非御史不能也总百揆平万几求贤审官献可替否内亲同姓外抚四夷绥之以利镇之以静立经国之逺图建长世之大业孜孜奉国知无不为以作新太平之化非中书不可也葢中书腹心之寄御史耳目之司非中书无以尊上非御史无以肃下臣请诸路军民钱谷之官宜委中书迁转其赏罚黜陟一聼于中书其善恶能否一审于御史如此则官有定名之实法有画一之规矣
　　明中书省有右左丞相平章政事右左丞叅知政事以统领众职
　　先是太祖甲辰正月承前制设中书省置右左相国洪武元年改为右左丞相其后九年汰平章政事叅知政事十三年正月遂罢中书省
　　所属有左右司郎中员外郎都事检校照磨管勾叅议府叅议叅军断事官断事经厯知事都镇抚司都镇抚考功所考功郎【甲辰十月以都镇抚司大都督府呉元年革防议府洪武元年革考功所二年革照磨检校所断事官七年设直省舍人十人寻改中书舍人】
　　春明梦余録曰唐宋设官并置三省三省皆宰相也一曰中书省二曰门下省三曰尚书省凡朝廷有大政令则由门下省奏上发中书省看详仍发门下省下尚书省施行故尚书拜相则曰同中书门下平章事者是也当时政体互相钤辖事权常分使门下尚书二省坚持官守不相阿纵则宰相之权初亦甚轻但看详由于中书则主张庶事皆由其手其权安得不日渐隆重哉故唐宋时即有宰相如元载卢杞秦桧贾似道者葢由此也近时各部之事皆聼命于阁下所不待言虽选曹有员缺亦送揭与阁然后注选此不知胡汪当国时有此事否夫威权日盛则谤议日积谤议日积则祸患日深故自世宗以来宰相未有能保全身名而去者
　　中书科
　　【臣】等谨按马端临考中书省内有中书舍人宋史职官志据之而庆元以后无可考者辽有中书舍人院属中书省金不设中书舍人元有直省舍人属中书省若中书科之名始见于明永乐时葢自洪武十三年罢中书省后特设此署与内阁所属制诰东西房诸中书舍人职有攸分故改马端临考中书舍人旧目为中书科仍附中书省后
　　明中书科舍人掌书写诰勅制诏银册铁劵等事官二十人
　　凡草请诸翰林寳请诸内府左劵及勘籍归诸古今通集库诰勅勘合籍初用二十八宿后用急就章为号诰勅之号曰仁义礼智公侯伯藩王一品二品用之曰十二支曰文行忠信文官三品以下用之曰千字文武官续诰用之皆以千号为满满则复始王府及驸马都尉不编号土官以文武类编凡大朝防则侍班东宫令节朝贺则导驾侍班于文华殿册封宗室则充副使【其乡会试间有差遣充授并如科员】大祀南郊则随驾而供事员无正貮印用年深者掌之
　　洪武七年初设直省舍人十人隶中书省九年为中书舍人十年与给事中皆隶承勅监建文中革中书舍人改为侍书入文翰馆隶翰林院成祖复旧制寻设中书科署于午门外定额二十人【其恩廕带俸者不在额内】邱濬大学衍义补曰唐武徳二年改内史舍人为中书舍人此中书舍人设官之始然是官也故隶于中书省故以中书舍人为名我朝罢中书省尚仍其旧名名虽同而实则异也盖前代之中书与翰林学士分掌内外制诰以为两制盖属文之官也我朝之中书舍人则专以书写为职耳书者六艺之一汉人谓之小学以试学童为吏者也夫人能之无庸设官设之始自今日盖以玉言所系之重前代乃属笔于吏胥殊无慎重之意祖宗以此设官盖有深意必得素通儒术深明六书之义心正笔端如栁公权所云者居之庻不汗王言耳茍粗识偏傍而学术无素者尚不足以当此况又粗率侧媚而流品非清者哉
　　【臣】等谨按明史职官志中书舍人内附有洪武九年置承勅监设令一人丞二人十年改令丞为承勅郎设二人给事中中书舍人咸隶焉后罢司文监设令一人丞二人十年罢考功监设令一人丞二人十八年罢皆叅掌给授诰勅之事地属清切职同中书附载于此
　　行中书省
　　【臣】等谨按马端临考有行台省在尚书省门吏部之前盖魏晋以来多兼令仆故行台列于尚书宋辽不置无论已金以尚书省为宰相间设行台其制近古季世权宜乃立行部行院元则大政总于中书尚书偶设即罢行省皆防中书之号复有行枢密院行御史台明因设有督抚布政使之官因时建置职任悬殊不能混为一职今以行中书省附于中书之末行尚书六部附于尚书之末行院附于枢密院行台督抚附于御史台分省分院亦各附载如此变通旧例别支分各从其类则近代之沿革损益庻秩然有条而不紊云
　　元行中书省掌国庻务统郡县镇边鄙与都省为表里毎省丞相一人平章二人右丞左丞各一人叅知政事二人
　　国初有征伐之役分任军民之事皆称行省未有定制中统至元间始分立行中书省因事设官官不必备皆以省官出领其事其丞相皆以宰执行某处省事系衘其后嫌于外重改为某处行中书省凡钱粮兵甲屯种漕运军国重事无不领之至元二十四年改行尚书省寻复如旧至大二年又改行尚书省四年复如旧旧制叅政之下有签省之属后罢不置丞相或置或不置尤慎于择人故徃徃缺焉
　　所属郎中员外郎都事各二人
　　河南江北等处行中书省【至元五年罢随路鄂啰官设叅政阿里签行省事于河南等路立省二十八年以河南江北系冲要之地又新入版图宜于汴梁立省以控治之遂署其地统有河南十二路七府】江浙等处行中书省【至元十三年初置江淮行省治扬州二十一年以地理民事非便边于杭州二十二年割江北诸郡隶河南改曰江浙行省统有三十路一府】江西等处行中书省【至元十四年置十五年并入福建行省十七年仍置省于龙兴府而福建自为行省治泉州二十二年以福建行省并入江西二十三年又以福建省并入江浙本省统有十八路】湖广等处行中书省【至元十一年右丞相巴延伐宋行中书省事于襄阳寻以别将分省鄂州为荆湖等路行中书省十三年取潭州即署省治之十八年复徒置鄂州统有三十路三府】陜西等处行中书省【中统元年以商挺领秦蜀五路四川行省事三年改立陜西四川行中书省治京兆至元三年移治利州十七年复还京兆十八年分省四川寻改立四川宣慰司二十一年仍合为陜西四川行省三十三年四川立省本省所辖之地惟陜西四路五府】四川等处行中书省【国初其地总于陜西至元十八年以陜西行中书分省四川二十三年始置四川行省署成都统有九路五府】辽阳等处行中书省【至元二十四年置治辽阳统有七路一府】甘肃等处行中书省【中统二年立行省于中兴十年罢之十八年复立二十二年复罢改立宣慰司二十三年徙置中兴省于甘州立甘肃行省三十一年分省按治宁夏寻并归之本省治甘州路统有七路二州】岭北等处行中书省【国初太祖定都于哈喇和林河之西因名其城曰和林立元昌路中统元年世祖迁都中兴始置宣慰司都元帅府大徳十一年改立和林等处行中书省右丞相左丞相各一人至大四年省右丞相皇庆元年改岭北等处行中书省设官如上治和寜路统有北边等处】云南等处行中书省【即古南诏之地初世祖征取以为郡县尝封建宗王镇抚其军民至元十一年始置行省治中庆路统有三十七路五府】征东等处行中书省【至元二十年以征日本国命髙丽王置省典军兴之务师还而罢大徳三年复立行省以中国之法治之既而王言其非便诏罢行省从其国俗至治元年复置以髙丽王兼领丞相得自选属官治沈阳统有二府一司五道】
　　各省属官检校所检校一人照磨所照磨一人架阁库管勾一人理问所理问副理问各二人知事一人提控案牍一人都镇抚司都镇抚副都镇抚各一人元史崔彧传曰至元二十年彧以刑部尚书上疏言时政十八事请在外行省不必置丞相平章止设左右丞相以下庻几内重不致势均谓非隆其名不足镇压者奸臣欺罔之论也疏奏命议行之又百官志曰顺帝至正十二年正月江西江淛行省皆除添设平章陜西行省除添设右丞闰三月置淮南江北等处行中书省于掦州以淮西宣慰司两淮盐运司扬州淮安徐州唐州安丰蕲黄皆隶焉除平章二人右丞左丞各一人叅政二人及首领官以下共二十五人至十一月始铸淮南江北等处行中书省印给之是年江淛行省添设右丞叅政四川行省添设叅政十六年五月置福建等处行中书省于福州铸印设官一如各处行省之制罢帅府开省署十年九月置山东行省铸印与之十八年福建行省右丞分省建宁叅政分省泉州二十三年三月置广西行省又置胶东行省于莱阳总制东方事二十六年八月置福建江西等处行中书省
　　中书分省
　　济宁分省【至正十一年置】彰徳分省【十二年二月置十五年四月除右丞相左丞相各一人】陵州分省【十七年七月置】冀宁分省【十七年十一月置二十三年八月罢二十七年九月复置升总管为叅政凡事必咨大同分省而后行之】保定分省【二十七年八月置】山东分省【二十七年九月置】大同分省【二十七年九月置】真定分省【二十七年十月置】
　　明初置中书分省自平章政事以下畧同中书省寻改为承宣布政使司【官数职掌详布政使司门】
