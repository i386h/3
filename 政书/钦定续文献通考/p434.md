<!-- { "loadSidebar": true } -->
　　【臣】等谨按戚继光练蓟镇兵事互详教阅门继光熟精兵事纪律严而教练有法故每能用浙兵以着效若将不得人兵固易地而皆弗良也若以风土之刚柔论之南兵乌能如北兵哉
　　六年五月定蓟镇额兵之数
　　时阅蓟镇实在主客官军一十六万五千六百四十六员名因即以此为定额以后清解到者照数减免班军
　　【臣】等谨按春明梦余录载蓟镇原额兵七万八千六百二十一员名隆庆増十万七千八百一十三员名万厯九万九千二百四十六员名崇祯一十二万七千七百一十八员名辽东原额兵九万九千八百七十五员名隆庆九万四千六百九十三员名万厯八万一千九百九十四员名崇祯时主兵如万厯之数而新募及援旅无定数宣府原额兵一十二万六千三百九十五员名隆庆増一十五万一千四百五十二员名万厯七万九千三百员名崇祯八万一百二十八员名大同原额兵五万四千一百五十四员名隆庆増一十三万五千七百七十八员名万厯八万三千八百员名崇祯七万六千五百二十六员名山西原额兵二万七千五百四十七员名隆庆増四万七千一百八十一员名万厯五万七千六百一十一员名崇祯五万三千五百二十三员名榆林原额兵四万九千二百五十员名隆庆増八万一百九十六员名万厯五万一千六百一十一员名崇祯四万五千一百四十员名宁夏原额兵三万七百八十一员名隆庆増七万一千六百九十三员名万厯三万七千八百三十七员名崇祯二万五千一百六十七员名甘肃原额兵庄浪一万八千五十六员名西宁衞八千五百员名凉州衞一万八百五十八员名镇畨衞四千九员名永昌衞八百三十二员名甘州衞三万三千八百九十四员名山丹衞八千五百八十二员名肃州衞一万一千二百六十七员名崇祯全镇兵四万五百四十八员名固原额兵二万八千八百三十员名隆庆増七万一千九百一十八员名万厯五万五千二百员名崇祯五万九千八百三十员名其中所言万厯时兵数每与防典畧有不符然亦可见设兵非不多而终不能以固疆圉者由抚驭训练之不得其宜耳古人所以言兵不贵徒多也
　　兵志曰初边政严明官军皆有定职总兵官总镇军为正兵副总兵分领三千为竒兵游击分领三千往来防御为游兵参将分守各路东西防应为援兵营堡墩台分极冲次冲为设军多寡平时走阵哨探守了焚荒诸事无敢惰稍违制辄按军法而其后皆废坏云
　　又按兵志言隆庆间谙达通贡封顺义王子孙袭封者累世迨万厯之季西部遂不竞既而边事孔亟将士疲于奔命所言止此而已神宗而后事迹不多载今据实录畧为补述焉
　　神宗万厯元年九月更定戍边班军更畨之法
　　蓟镇督抚奏各衞所班军在边率均搭分布以致部伍零散领班官止于各边镇取之其来其去与各军漫不相涉兵部议每将綂兵三千分布地方更畨对代每上班令其整队鼓行一如出征事理依限赴边分布防守下班各将亲行统领振旅而归地方无事间月一操有事聴本处抚院调度征剿从之
　　六年十二月命御史清军以实边兵
　　从蓟辽总督刘应节请也奏言蓟镇额军七万余多以京班徙补百不当一乃始资入衞继议垜充又议召募皆称不便则清军祖制也广谋佥同防莫善于此者报可
　　七年二月编定辽东金复等土兵及永宁监恩军金复土兵五千七百一十五名恩军二百七十八名著为定制毎年十月初旬委官管领在城堡操防次年二月归农
　　八年四月免宁夏入衞边军
　　先是蓟辽总督梁梦龙议募土著以代援兵科臣言宁夏去蓟最逺偪隣外寇与其量减各镇不若独免宁夏乃议于滦阳募兵三千立车后营而移戍兵别驻永罢宁夏兵从之十一年四月又免延绥入衞边军
　　十六年十月命肃州选练回回哈喇兵
　　巡按御史徐大化言肃州地孤悬守兵不满四千近议増兵饷无从出而镇城左右有回回哈喇各种人中多劲悍若动以大义特加鼓舞各选把目以长之量课粮食以饱之按委操阅稍立章程视召募者不啻过之诏如议行
　　十九年七月复西宁马戸为兵
　　先是西宁地方有马戸八百人不给粮马不支草自备鞍马器械遇警杀贼后以款贡裁革至是从经畧郑雒之请凡有斩获照例升赏每春秋聴教阅武艺量行赏罚大约増兵四千一年省饷数万
　　二十二年十一月命辽东将领得养家丁
　　从辽东抚按孙鑛等言也辽东大小将领旧有家丁多至百余少不下三四十支给双粮每战当先实皆精锐自阅视裁减而冲锋破敌之士皆乌散别镇辽兵遂不能战议令自守备备御得养十名余官以次加増
　　三十五年十二月议补辽东额兵
　　巡按御史萧淳言往时辽兵十万称雄九边自万厯十九年阅视科臣侯克先查汰缺伍定为经制兵仅八万饷亦如之今全辽大营官军堪战者少为今之计莫急于补先年之额兵且以原设之饷补原额之兵庶进战退守不借援而裕下兵部议行
　　【臣】等谨按是时辽兵日坏其后尚书李化龙又言边兵止七万余除老弱外其精壮不过二万有竒而散布于三大营两协七参将十二游击二十五守备之间单弱已甚缓急何济宜复其旧额召募勇敢屯据要害亦不能行后按臣熊廷弼议募有马壮军万人以备开原而亦格于部议
　　四十六年闰四月始设山海镇
　　割蓟镇东协四路属山海关为一镇改募入衞边兵四千并山海路额兵二千分为左右二营每营綂三千人
　　四十七年三月诏籍辽民为兵
　　阁臣方从哲奏辽左三路失利全镇空虚请就辽镇籍民为兵计辽左人民当有四五十万搜其强壮可得十余万人捄时之急无便于此且较之募兵费尤省下部妥议行之
　　八月募兵于山东等省及各边镇
　　尚书黄嘉善言援辽之兵除四省差官召募外宣大山西延宁固昌诸镇土民胆气多壮训练亦精议于各镇募兵二万立营训练选将赴援报可十二月又议于畿内八府山西宁武等处及中州毛兵并浙江兵马步兼募三万五千名以应经畧所请从之【臣】等谨按明之边备至是益弱守且不能何有于战凡军士之逃亡占役将帅之偷惰刻覈无弊不生迨流贼炽而秦晋之边胥破坏明祚遂因是不延盖自神宗后朝政不纲边备尽废故无可详述矣









　　钦定续文献通考卷一百二十九
　　钦定四库全书
　　钦定续文献通考卷一百三十
　　兵考
　　教阅
　　宋宁宗庆元元年十一月命宰执大阅
　　二年三月命诸军射鐡
　　嘉泰三年十月命两淮诸州以仲冬教阅民兵万弩手四年四月命内外诸军详度纯队法
　　六月诏沿江四川军帅简练军实
　　开禧元年六月命诸路安抚司教阅禁军
　　名臣奏议曰袁説友上言曰今日之所豫备者莫先于修军政而军政之最切者莫大于治军实夫军实者武艺车徒器械是也臣尝得之于宿将谓军中如弓弩手如鎗刀手皆有升加等则弩手之高强者则有四石与五石马其用鐡搭者则加以三斗矣弓手之高强者则有二石五斗焉鎗手之高强者则有五百六百□者马刀手之高强者则有格鬬屡胜者焉力愈强则斗力□力愈高矣必有此武艺则有此升加与之增食钱增衣赐所增多寡视其艺之高下统帅等日试月比毎季属之总领亲与审择从实升加升加既毕即增请给然后士伍激劝一遇征行莫非强勇之士今江蜀诸屯岂不知此而升加之法百不举一臣又知其説矣军中既无余力总司复无余财诚恐升加既多月支必广既有犒设复添衣赐自度无以办此不复敢事劝激遂使士卒有勇莫施有力莫见人材沈郁缓急无用岂不深可惜哉臣愚欲望睿断行下诸处统帅将弓弩手鎗刀手毎日比试籍定斗力石力与□数格鬬胜数最高强者候至一季取其最高者不限以人数多寡令总领同统帅亲与审试不得徇情须从实升加犒设外照格增添请给各具名奏闻诸军士卒自皆踊跃自奋愿以勇力竞相呈露一有边警以此御敌臣知所向无前矣
　　理宗宝庆元年十一月御射殿阅射艺迁补有差二年六月御射殿阅诸班直射艺换授有差
　　嘉熈四年闰十二月阅军头司武技
　　淳祐四年董槐知建康府时军政弛弗治乃为赏二等以教射春秋教肄士卒坐作进退撃刺之技歳余尽为精兵
　　淳祐十一年十二月诏边事未息武备当严诸路帅阃守臣讲明激厉使各自卫乡井弓弩箭只聴从其便时台臣又条陈军匠不闲阅习之按旧制禁兵毋私役比歳凡州军屯营驻劄之处多循旧习毎一州军匠无虑数百工艺虽精撃刺不习设有小警何能授甲乞申严帅守及统兵官应军匠聴归营伍闲习训练勿竞作无益虚縻廪稍以妨军实
　　宝祐六年十二月诏广南制置大使李曽伯城筑闗隘训练民兵峒丁申严防遏
　　度宗咸淳元年八月命步帅陈奕沿江案阅军防赐钱二十万给用
　　至三年臣僚言诸军统领统制正将副将正欲在军训练闲于武事一有调用令下即行士悉将智将悉士勇所向无敌今江南州郡沿江制阃置帐前官专任营运不为军计实为家谋絶无战阵新功率从帐前升差大略一军仅二三千而使臣至五六百以供杂役九年臣僚言比者招募军兵一时徒取充数以觊赏格湼刺之后更不教阅主兵官苦于劳役日夜罔休一或稍违即罹囹圄搒掠之酷兵不堪命而死者逃者接踵也今请以新招军分诸队使之熟纪律习事艺或旬或月上各郡阅试盖弊至于此而训练之制大壊矣
　　辽太宗天显三年正月阅北尅南尅兵籍及皮室伊喇摩哩三军
　　四年十月幸诸营阅军籍又以云中郡县未下大阅六军
　　十二年二月诏诸部休养士卒七月诏诸郡治甲兵防同三年五月阅骑兵六月阅歩卒均于南郊
　　七年闰十二月阅诸道军于温榆河
　　九年九月阅诸道兵于渔阳西林淀
　　圣宗统和元年十月将征高丽亲阅东京留守耶律穆济所总兵马
　　四年十一月以南伐皇太后亲阅辎重兵甲
　　十四年十月命刘遂教南京神武军士劒法
　　兴宗重熈四年十二月诏诸军礟弩弓劒手以时阅习十四年十二月观汉军习礟射撃劒
　　道宗寿隆元年九月诏西京礟人弩人教西北路汉军金太宗天防三年八月诏有司拣阅善射勇健之士以备宋
　　十年诏分遣呼沙呼等十二人阅诸路丁壮调赴军海陵正隆二年制战阵之法十有余条因大傩耀兵有飞龙腾蛟吼虎鱼丽之变以示威武
　　世宗大定十年正月大阅于燕山之北五日而罢二十二年三月命尚书省申勑西北路招讨司勒明安穆昆官督部人习武备
　　七月集诸军讲武于宛平泽第赏有差
　　章宗明昌六年五月诏诸路明安穆昆农隙讲武本路提刑司察其惰者罚之
　　泰和八年十一月御临武殿试防卫
　　宣宗贞祐三年三月勅河东河北大名长贰官训练随处义兵邻境有警责其救援
　　十月河东宣抚使胥鼎上言臣所将义军皆从来背本趋末勇猛悍盗窃亡命之徒茍无训练统摄官以制之则朋党聚植无所不至乞许臣便宜置总领义军使副及弹压仍毎五千人设训练一员不惟预防闲使有畏忌且令武艺精熟人各为用从之
　　四年十月诏射生猎户练习武艺
