<!-- { "loadSidebar": true } -->
　　魏国公徐逹督山西河南造八百辆曹国公李文忠督北平山东造一千辆以备征进之用
　　【臣】等谨按王圻续通考言四处各造一千八百辆与兵志异疑王本误也
　　成祖永乐八年北征用武刚车三万辆以运餽饷先是七年十月帝将亲征命夏原吉等议餽运帝曰工部所造武刚车足可输运道逺则沿途筑城贮之于是原吉等议宣府以北用车三万辆运粮二十万石踵军而行
　　英宗正统十二年九月大同造小火车备边
　　时边事孔亟大同总兵官朱冕等言战用车古法也今通计步队合用车八百五十辆已造完小火车三百八十余辆呈様至京试验余请令山东河南歇班官军造之以备战阵从之自是言车战者相继
　　十四年九月造战车一千辆
　　给事中李侃请以驘车千辆铁索聨络骑卒处中毎车翼以刀牌手五人贼犯阵刀牌手击之贼退则开索纵骑毎车箱上用牛皮十六张下用牛马皮二十四张后皮不足杂以芦蓆木板车成遣尚书周忱祭而用之下车式于边境
　　十一月宁夏造独马小车
　　所下战车之式毎车用七马驾之军士十数人缦轮笼毂兵仗之制备但可以平原旷野列营遏敌至宁夏等处地方多屯田町畦沟渠不利驾使总兵官张泰等言宜易小车其制用马一匹驾辕中藏兵器遇险阻以人力推挽外以抗敌锋内以聚骑兵毎试称利诏从其请
　　景帝景泰元年定襄伯郭登请仿古制为偏箱车时登镇大同请造偏箱车辕长丈三尺濶九尺髙七尺五寸箱用薄板置铳出则左右相连前后相接钩环牵互车载衣粮器械并鹿角二屯处十五步外设为藩毎车鎗礮弓弩刀牌甲士共十人无事轮畨推挽外以长车二十载大小将军铳毎方五辆转输樵采皆在围中又用四轮车一列五色旗视敌指挥廷议此可以守难于攻战命登酌行
　　【臣】等谨按兵志言兰州守备李进请造独轮小车上施皮屋前用木板画兽面凿口置椀口铳四鎗四神机箭十四树旗一行为阵止为营此亦是元年之事
　　又实録载二年六月石亨言近造战车蠢大请改为偏箱车一千辆诏内官监为之则偏箱固不独在大同也
　　实録曰是年十二月箭匠周四章言神机短鎗人执一把不能相继请为车安四板箱内藏短鎗二十把神机箭六百枝临用以五把安车上为又以驾之可相继而发车用四人一人推二人旁扶一人执防命试其可用而后造之
　　二年吏部郎中李贤请造战车
　　贤疏言今之拒马木止能拒马不能避箭挨牌止能避箭不能拒马惟战车兼之盖即汉时卫青武刚车之类青见单于兵阵必以武刚车自环为营兵法谓是车有巾有葢为先驱焉臣惟武刚车徒能避其弓马今之战车不但能避弓马又有取胜之道火鎗是也中国之长无出于火鎗使火鎗者须遮蔽其身然后发而取中臣观车制四围箱板内藏其人下留铳眼上辟小牕长一丈五尺髙六尺五寸【五寸兵志作四寸今从实録】前后左右横排鎗刀毎车前后占地五步以四面用车一千辆计方可十六余里欲行则行欲止则止内藏军马粮草辎重以此御敌使马不能冲阵箭不能伤人彼若近前火鎗齐发竒兵继出若彼逺避我势益张我威益振所谓长策莫善于此帝令亟行【臣】等谨按实録载天顺八年都督同知赵辅上战车制略与李贤意同内言车制如民间小车但前增三面木板广一丈二尺髙六尺绘飞虎兽面上为小牕下虚铳眼三面阁矛头毎车一辆占地一丈二尺设若用车千辆四面约六里有竒或遇险阻亦可辍之而过下兵部议行此占地一丈二尺与李贤所谓占地五步广狭则不同也
　　英宗天顺四年正月造轻车五百辆
　　【臣】等谨按时并造火铳火炮各三千当即用之车上者
　　宪宗成化二年制军队小车
　　从郭登言也登言军士出征备车以为赍载而军士亦舁鹿角随行人民交扰毎步队小车六辆辆九人二人挽七人放铳畨代毎辆可载九人资装车前张布为盾画猊首上以铁索钩连下立木桩支柱逺望若城垒然
　　八年宁都诸生何京上御敌车式
　　京所上车式一人可挽上施铁网前施拒马两网穴发鎗弩行则敛之战则展之五十车为一队用士三百七十五人以至五万五千乗随宜可用令遣赴延绥与总兵官议之
　　【臣】等谨按兵志及实録十二年都御史李宾请造偏箱车与鹿角参用兵部尚书项忠请验阅以登髙陟险不便已之至二十年宣大总督余子俊请造战车大率以万人为一军毎军车五百辆毎辆步卒十人驾驭之车隙补以鹿角命工部计其费速与之既成迟重不可用时人谓之鹧鸪车
　　十三年造雷火车中立枢轴旋转发礮
　　从甘肃总兵官王玺奏也玺言兵车向无定式但火器俱在车尾向后设置必下营已定旋转方用如台营结阵且行且战则三面受敌何以制御今稍为増益中立管心木安置转轴上设神炮试验便利兵部议以为可用
　　孝宗治十五年五月陜西总制秦纮以全胜车制来上
　　纮疏请用轮车名曰全胜车髙五尺四寸厢濶二尺四寸前后通长一丈四尺在上放铳者二人在下推车并放铳者四入毎车重不过二石遇险但用四人肩行车上下前后通用布甲以遮矢石甲上皆画猛兽毎遇贼先发车十辆或五辆直冲贼阵前有阻塞则首车向前放铳后有追袭则尾车向后放铳若入贼阵则各车两厢放铳其余车辆或犄角夹攻或邀贼归路命同镇巡等官制造试验以闻后至嘉靖十五年总制刘天和复言全胜车之便略谓宁夏先年总兵官仇钺曽用屯堡田车以解宁化寨之围近年总兵官王效曾用拽柴空车遏兴武营套虏之入今各边有国初以来厯年所造战车但皆双轮大车毎辆二十余人挽之少遇沟涧险阻即不能越以是不适于用惟治年间全胜车幸存破损八辆略备规制臣因再加损益其制轮髙三尺一寸夹轮辕四尺七寸二分下施四足前二钉以圆铁转轴行则悬之左右厢各广九寸五分于上安熟铁小佛郎机一及流星炮或一窝锋一箱上为架用铜铁神鎗一及各边近年所造三眼品字铁铳一飞火鎗筒一挿倒马长鎗开山巨斧各二斩马刀挠钩各一并火药铅子锨镢鹿角等器通不过重一百五十余觔箱前树兽面牌绘以虎猊之像两面各挂虎头挨牌战则张之以避矢两车相连可蔽三四十人毎车二人轮推之一人挽之二人翼之战则各随地形环布为阵马军居中敌逺则使火器稍近则施强弩弓矢逼近则用火箭敌骑围绕则火器弓弩四向齐发止则环列为营傍施鹿角连以铁绳复制为随车小帐以免军士露宿修边耕获俱可用以防卫而车制轻便亦可趋利以前险阻防沙亦可扛擡以过毎车费银二两余毎车千辆当军千人一月之费命从其制
　　【臣】等谨按兵志言治十六年间住知府范吉献先锋霹车考之实録吉上言兵事献阵法战法及先锋霹车如军一万先用霹车五百辆分于五军寇大至发霹车火铳以破之寇小至发先锋车小铳强弩以摧之寇将疲则出铁骑以突之稍见利即收还队旋出先锋车长刀牌手以砍之更发霹车大刀长鎗以防之二车迭进则五十步一止退则三十步一止以车为正以马为竒命送陜西总制秦纮处聴用
　　世宗嘉靖十一年南给事中王希文条上车制
　　希文言彷韩琦郭固议车之制造车前锐后方上置七鎗为橹三层层置九牛神弩一发十矢旁翼以卒行载甲兵止为营阵随地险夷广狭而更易其制毎出塞必万辆长驱而前下边镇酌行
　　【臣】等谨按王圻续通考言十二年以团营收贮先年战车改造载铳手车七百辆三十年造单轮车一千辆双轮车四百辆单轮弩车四十辆兵志言嘉靖十三年有司奏准京营教演兵车共四千辆毎辆步卒五人神鎗夹靶鎗各二王圻续通考亦于四十三年载之言毎辆前带鹿角木上安拒马鎗迎风牌一面两旁偏厢牌二面竹杆鎗一根及铁锅铁索之属夫自正统以来言车战者多矣然未尝一当敌也是时方整饬武备上书言事者多锦衣卫军人施义自陈所造偏厢解合车及倒马撒万全神鎗神臂弓旋风炮等军器又去任知县王埙陈攻守二策言有冲阵战车皆籍其名于官有警聴用然皆未可见之施行姑存其説云尔
　　穆宗隆庆三年二月命蓟昌二镇立兵车七营
　　时以蓟镇练兵事任戚继光继光上议请车骑合练诏令总督谭纶议之纶言兵法易战一车当步卒八十人险战当四十人今蓟昌二镇所谓易地险地在在有之可练为兵车七营以东西路副总兵及抚督标共四营分驻建昌遵化石匣密云蓟辽二营驻三屯昌平总兵一营驻昌平毎营用重车一百五十六辆轻车二百五十六辆步卒四千骑兵三千十二路二千里之间车骑相兼可御敌数万帝韪之命给造费然特以遏冲突施火器亦未尝以战
　　戚继光传曰继光议立车营车一辆用四人推挽战则结方阵而马步军处其中又制拒马器体轻便利遏寇骑冲突寇至火器齐发稍近则步军持拒马器排列而前间以长鎗筤筅寇奔则骑军逐北又置辎重营随其后而以南兵为选锋入卫兵主防应本镇兵专戍守节制精明器械犀利蓟门军容遂为诸边冠
　　八月设辽东广宁战车营
　　从巡抚魏学曾请也车仿偏箱之制毎二辆中设拒马鎗一架塞其隙车架上下用绵絮布帐围之以避矢石车上载佛郎机二杆下置雷飞炮快鎗各六杆毎拒马鎗架上树长鎗十二杆下置雷飞炮快鎗各六杆毎车用卒二十五人共车一百二十辆步卒三千人
　　六年十二月【时神宗已即位】蓟镇三营造辎重营大车各八十辆
　　蓟辽督抚疏请于宻云遵化三屯各辎重营改造大车二百四十辆毎车用驘八头毎营用车士三千三营九千附以火器服载便利可省转输之难免野掠之患部议从之
　　神宗万厯三年二月造京营战车一千四百四十辆从总督戎政彰武伯杨炳议也
　　【臣】等谨按王圻续通考载是年造车一千二百辆毎辆用二号佛郎机三架马铳二架地连珠二架涌珠炮二位及快鎗旗盾叉长鎗大砍刀之属当即此事也惟辆数稍不符耳
　　又按实録言万厯十九年三月山西督臣萧大亨请造辎重车又造独轮车二百辆兵志言万厯末经畧熊廷弼请造双轮战车毎车火礮二翼以十卒皆持火鎗天启中直巡按御史易应昌进戸部主事曹履吉所制钢轮车小冲车等式以御敌皆罕得其用盖兵事原非空言小智所能取效车之为用止可以运辎重防营衞耳若以之当敌固断难恃为致胜之具也








　　钦定续文献通考卷一百三十二
<史部,政书类,通制之属,钦定续文献通考>
　　钦定四库全书
　　钦定续文献通考卷一百三十三
　　兵考
　　马政【祭马祖】
　　【臣】等谨按前考马政门附祭马祖之礼葢祭天驷及先牧之神由来旧矣然自汉两京以下此礼举废不常故用附见其所载亦只隋唐故事及宋政和新仪数条而已他无所述辽金元明以来此礼益废兹录马政姑存其附见旧题
　　宋宁宗嘉定十四年四川制置使崔与之增收市闗外马价
　　蜀盛时四戍司马万五千有奇开禧后制置使安丙裁去三之一至是损耗过半与之至马仅五千乃移茶马司许戎司自于闗外收市如旧严私商之禁给细茶増马价使无为金人所邀总司之给料不足者亦移檄增给之
　　理宗宝庆四年两淮制府贸易北马五千余
　　时王霆知濠州节浮费籴粟买马以备不虞他郡亦往往市马不辍
