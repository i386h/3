<!-- { "loadSidebar": true } -->
　　成祖永乐元年五月命福建都司造海舟百三十七艘命苏州镇海二卫添造舟船选军防倭
　　从镇海卫军张琬言也
　　【臣】等谨按兵志言太祖厌日本诡谲絶其贡使故终洪武建文时不为患武偹志言胡惟庸谋叛时纳兵贡艘中惟庸败事发太祖着训示后世毋与倭通而巡海筑城诸政防御甚周倭不得间小小入与我兵相胜负故不能深入为患也
　　二年清逺伯王友充总兵官帅舟师巡海
　　至六年命丰城侯李彬等縁海捕倭复招岛人蜑户贾竪渔丁为兵防备益严
　　【臣】等谨按实録六年十月命李彬操沿江舟师十二月安逺伯桞升率舟师縁海捕倭又命都指挥江清张真等徃广东福建各统舟师备倭盖自后岁以为常也考兵志书六年李彬等縁海捕倭而实録则书彬操沿江舟师则操江亦即始于彬也操江始用勋臣其后兼用都御史
　　五年正月新城侯张辅等以舟师破交趾贼于禾凡江辅等征交趾进克禾凡江大败之获贼舰百余艘三月贼入富良江连舟十余里以海艘横截江中而用划船载木立栅辅等又大败之获贼舟无至七年五月辅等再征交趾就叱览山取材造舟八月以划船战船齐进又大败之得其船四百余艘
　　十年十二月命江楚两浙及镇江诸府卫造海风船六十一艘
　　十七年倭寇辽东总兵官刘江殱之于望海埚
　　倭寇辽东时江侦倭将至伏兵望海埚而别遣竒兵断其归路倭中伏奔捕馘无孑遗当是时方招来诸岛夷络绎海上倭乘为欺诈赖是捷倭遂大惧自后百余年间海上无大侵犯朝廷阅数岁一令大臣巡警而已
　　宣宗宣徳十年三月罢浙江水寨海船仍设快船哨备浙江沿海地方洪武间立卫所置哨船分守应援倭不敢犯永乐间内官使海外回请调集官军驾使海船于沈家门立水寨守备自是屡患倭寇至是有言海船重大非得顺风便潮不能赴援宜复洪武之旧改为快船各依卫所守备于港口哨了彼此应援为便防议行之
　　六月以南京各卫风快船四百艘作战船令都督陈政总督操江
　　英宗正统五年正月造浙江海舟
　　洪武间浙江沿海卫所备倭海舟七百三十艘岁久废壊大半御史有以为言者下浙江议先造一百三十二艘
　　七年二月命浙江定海等卫海船出海巡哨
　　廵按御史赵忠与备倭都指挥等言观海定海临山宁海四卫虽皆近海惟定海所属为冲要之所请将各卫所属官军海船各分其半毎三月一交代俱赴本境海道巡哨其他卫所毎年俱限正月出海七月还本所屯守从之
　　景帝景泰三年正月允福建守臣请以备倭军船分立五寨
　　镇守福建尚书薛希琏等言备倭军船分为九澳星分势弱福宁之火门福州之小埕澳兴化之南日山泉州之涪防漳州之西门澳亦曰铜山五处俱系要地欲将出海官军分立五寨哨捕仍令出海备倭都指挥等徃来巡督庻得无患从之后废
　　改造江南崇明沙备倭船
　　备倭都指挥翁绍宗言崇明备倭船楼橹髙大一泊港渚非大信潮水不得出请改造如浙江八橹船轻浅可用从之
　　世宗嘉靖元年四月议处新江口江防事冝
　　南京都御史胡瓒等言新江口官军舍余原额一万六百余名今役占老弱耗减过半宜清查拨补以备操练江船原额三百四十多不堪用战船濶大不利风浪宜验看修补又言新江口专习水战宜将各船官军编定且招募习水之人分教各船有风则习巡哨小船无风则习大船庻人船相得缓急有赖兵部议覆从之至七年九月命遣专官并科臣阅视新江口战船
　　王圻续通考曰新江口战船永乐五年额设一百三十一只宣徳以后増至三百一十九至成化十年堪操者止一百四十只其拆卸未造内三四百料者俱改造二百料快船至嘉靖七年造完战巡等船四百只毎十只作一幇十一年额定二百只内两班操守一百二十二只备补二十八只改轻浅便利船五十只
　　三年四月诏南京造蜈蚣船
　　十九年复设镇守江淮总兵官提督上下江防给旗牌符勅
　　先是八年江隂贼侯仲金等作乱科臣夏言等请设镇守江淮总兵官于濒江要防处所付以捕讨之责帝是其言从之已而冦平罢不设至是沙贼黄良等复起帝诘兵部以罢总兵之故乃复设后复裁罢
　　十三年十一月诏浙江出海操备军士三年一更増设金乡磐石守备
　　按察司副使戴金言出海驾船操备军士徃者议以岁更交代频烦人无固志后议九年乃更则久戍不堪宜令三年畨上至海防阨塞莫如温之金乡磐石统三卫九所五寨宜増设守备诏从之
　　二十六年始设浙江巡抚
　　时倭患渐起始设巡抚浙江兼管福建海道提督军务都御史已改巡抚为巡视
　　【臣】等谨按兵志不书设自何年考武备志云始于嘉靖丁未则为是年也倭冦浙东二十八年七月朱纨为巡抚寻死遂不设巡抚至三十一二年复命王忬为巡视【纲目三编亦作巡抚武备志则云巡视】则改巡视在三十一年也
　　三十三年调拨山东民兵及青州水陆枪手千人赴淮扬聴总督南直军务都御史张经调用
　　【臣】等谨按兵志作二十三年考张经之为总督乃三十三年若二十三年则倭患尚未炽其误明矣总督之设始为张经继为周珫杨宜三十五年杨宜罢代以胡宗宪宗宪被逮罢总督以浙江巡抚兼任军事
　　是年八月増造南京新江口兵船二百艘
　　额船四百以操江御史潘珍奏减其半至是魏国公徐鹏举以海寇绎骚请改沙船増复旧额从之
　　十二月命总防南直浙江水战兵船以御倭寇兵部议总督军务侍郎张经疏言倭寇入扰其船必由海洋其来必由浙东请合浙之东西江之南北各把总兵船为一体毎总以其半为游兵半为守兵倘贼入本总则并力截杀入他总则守兵固守汛地而令游兵追捕与他总互相防应诏允之经疏凡陈七事一言备倭之法其最急者在勾补逃军乞于见在数内选收趫健余丁习水战者又言呉浙间耆民沙民盐徒矿徒类皆可用请于各府所属州县各编置数百名皆从之至明年二月应天巡抚周琉陈御倭三防言防海上陈钱马路诸山扼倭夷出没之路置福船二百苍山船三百与两浙兵船防哨于诸岛之间来则击之去则捣之致人而不致于人上也以沙船五百迭哨于苏州海口选土兵万余列戍于松江之防塘俟贼登岸而掩击之中也集苏松轻舸五六百艘游哨于黄浦呉淞大港小港之间使贼不敢深入舟不敢横行下也兵部议覆从之
　　改金山防将为副总兵
　　先是倭冦益肆乃増设金山防将分守苏松海防至是改为副总兵辖沿海至镇江与狼山副总兵水陆相应増募狼山福山水兵万人福苍沙船三百艘调募江南北徐邳官民兵充战守而杭嘉湖亦増防将及兵备道是时防江之军又调九江安庆官军守京口图山等地
　　三十五年三月分江兵为轻兵重兵以勦倭寇
　　兵部尚书许论以江南新场余倭未平请选嵩卢徐沛之兵为轻兵又调募边兵及广兵俱犄角贼巢之傍为重兵毎战则以重兵结寨自固而遣轻兵更出其余不足用者为冗兵各遣还镇从之
　　南京御史屠仲律上言守海口事宜
　　时倭纵掠杭嘉苏松踞柘林城为窟穴大江南北皆被扰监司任环败之总督张经亦有王家泾之捷乃遁出海复犯苏州于是仲律上言五事其守海口云守平阳港黄花澳防海门之险使不得犯温台守宁海闗湖头湾遏三江之口使不得窥宁绍守鳖子门乍浦硖使不得近杭嘉守呉淞刘家河七了港使不得掩苏松且宜修饬海舟大小相比或百或五十聫为一防募惯习水工领之而充以原额水军于诸海口量缓急置防部是其议兵部亦言浙直通防间最利水战徃时多用沙船破贼请厚赏招徕之防御之法守海岛为上宜以太仓崇明嘉定上海沙船及福苍东莞等船守普陀大衢陈钱山乃浙直分路之始狼福二山约束首尾交接江洋亦要害地宜督水师固守报可已复令直呉淞江刘家河福山港镇江圌山五总添设游兵聴金山副总兵调度
　　三十七年増设闽广浙军官
　　先是三十六年总督胡宗宪诛海贼徐海汪直直部三千人复勾倭入寇闽广益骚至是年都御史王询请分福建之福宁为一路领以防将驻海宁水防自流江烽火门俞山小埕至南日山漳泉为一路领以防将驻诏安水防自南日山至浯屿铜山元钟走马溪安边馆水陆兵皆聴节制福建省城介在南北去海仅五十里宜更设防将选募精锐部领哨船与主客兵相应接部覆从之广东惠潮亦増设防将驻掲阳福建巡抚都御史游震得言浙江温处与福宁接壤倭所出没宜进戚继光为副总兵守之而増设福宁守备继光漳州之月濵亦増设守备总兵官俞大猷延津邵为八闽上游宜募兵以备缓急皆允行既而宗宪被逮罢总督官以浙江巡抚赵炳然兼理军事炳然请令定海总兵属浙江金山总兵属南直俱兼理水陆军务互相防应皆从之
　　四十二年复福建五水寨旧制
　　时莆田倭寇平福建巡抚谭纶疏言景泰时薛希琏奏建五寨守扼外洋法甚周悉冝复旧以烽火门南日浯屿三防为正兵铜山小埕二防为游兵寨设把总分汛地明斥堠严防哨改三路防将守备分新募浙兵为二班各九千人春秋畨上各县民壮皆补用精悍毎府领以武职一人兵备使者以时阅视帝皆是之
　　改狼山副总兵为镇守总兵官兼辖大江南北
　　仇俊卿曰海寇之来每自南而北度南麂山则自广入闽矣过流江寨则出闽入浙东矣越海门则又浙西矣逾寳山至呉淞沙上则又自浙入江南矣以海道之切于江北者言之狼山当江海之吭而廖角掘港皆扬之东南界朐山防淮海之首鬰州嘤游山皆淮之东北境中包周家桥射阳湖云梯闗廓湾等处皆沿海冲要之区
　　定操江及应鳯巡抚分辖军务之界
　　给事中范宗呉言故事操江都御史防江应鳯二巡抚防海后因倭警遂以镇江而下通常狼福诸处之操江以故二抚臣得委其责操江又以向非本属兵难遥制亦漠然视之非诿任责成意宜以圌山三江防口为操抚分界报可其后増上下两江巡视御史得举劾有司将领而以南京佥都御史兼理操江不另设
　　穆宗隆庆二年十月汰江防増募水兵
　　江防旧惟水操京军后以倭患増募水兵六千余人歳费兵饷七万余至是提督操江御史呉时来请汰简以苏民困留四之一余悉罢遣并裁中军把总等官已复令分汛设守而责以上下南北互相防应又从都御史宋仪望言诸军皆分驻江上不得居城市
　　六年五月【时神宗已即位】复广东濵海商船
　　广东濵海之地旧有商民自造乌橹白艚横江等船广中勦贼毎借其力后以浙江勦贼借用遂尽壊之至是科臣秦舜翰督臣殷正茂等皆请复之舜翰言宜弛其税课编其保甲不复役为战船惟大举乃调用正茂言请勅浙闽勿复再借则船自为战商自为守从之
　　神宗万厯二年正月浙江抚臣陈海防六事
