<!-- { "loadSidebar": true } -->
　　李善长等朝日夕月议曰按周礼大宗伯以实柴祀日月星辰玉人圭璧五寸以祀日月星辰礼记曰王宫祭日也夜明祭月也祭日于坛祭月于坎以别幽明以制上下考古者祀日月其礼有六郊特牲曰郊之祭大报天而主日配以月一也玉藻曰朝日于东门之外祭义曰祭日于东郊祭月于西郊二也大宗伯肆类于四郊兆日于东郊兆月于西郊三也月令孟冬祈来年于天宗天宗日月之类四也觐礼拜日于东门之外及祀方明礼日于南门之外礼月于北门之外五也雪霜风雨之不时则禜日月六也説者谓因郊防而祀之者非正祀也类禜而祀之与觐诸侯而礼之者非常祀也惟春分朝之于东门之外秋分夕之于西门之外者祀之正与常者也盖天地至尊故用其始而祭以二至日月次天地春分阳气方永秋分阴气向长故祭以二分为得阴阳之义也若其次则大次小次重帟重案其牲体则实柴其服则冕端其圭之缫借则大采小采礼之之玉则一圭邸璧祀之之乐则奏黄钟歌大吕舞云门凡见于周礼者如此秦祭八神六曰月主七曰日主雍又有日月庙汉郊太乙朝日夕月改周法常以郊泰畤质明出行宫东向揖日西向揖月又于殿下东西拜日月宣帝于神山祠日莱山祠月魏明帝始朝日东郊夕月西郊唐以二分日朝日夕月于国城东西宋代因之升为大祀元于郊坛以日月从祀其二分朝日夕月皇庆中议建立而未行今既以日月从祀于郊坛当稽古正祭之礼各设坛专祀为宜
　　二月朝日于东郊
　　初定为上祀后改中祀
　　八月夕月于西郊祔祭周天星辰
　　七年二月朝日卜日
　　以丁酉春分日食改己亥行礼
　　二十一年三月罢朝日夕月
　　帝以大明夜明已从祀郊坛乃罢专祭
　　世宗嘉靖九年五月建朝日夕月坛
　　初帝问辅臣张璁曰大报天而主日配以月大明坛当与夜明坛异且日月照临其功甚大今太岁等神岁有二祭而日月星辰止一从祭义所不安璁对以国初正祭之礼载在旧典今朝日夕月不复举行盖缺典也宜讲求以复礼制遂与两郊并复建朝日坛于朝阳门外二里许东向为制一成髙五尺九寸方广五丈坛面用红琉璃四出陛各九级俱白石壝周七十五丈髙八尺一寸櫺星门六正西三门外为燎炉瘗池西南为具服殿东北为神库神厨宰牲亭灯库钟楼北为遣官房缭以周垣前方后圆西北为天门各三北天门外西北为礼神坊西天门外迤南为百官斋宿房防坛地一百畆建夕月坛于阜成门外之南二里许东向为制一成高四尺六寸方广四丈坛面用白琉璃四出陛各六级亦白石壝周二十四丈高八尺櫺星门六正东三门外为瘗池东北为具服殿南门外为神库西南为宰牲亭神厨祭器库北门外为钟楼遣官房外为方垣东北天门各三东天门外北为礼神坊防坛地三十六畆朝日无从祀夕月仍以五星二十八宿周天星辰为一坛南向祔焉祭日春分时以寅迎日出也祭月秋分时以亥迎月出也
　　十年二月祀大明于朝日坛
　　祭用太牢奠玉礼三献乐七奏舞八佾
　　八月祀夜明于夕月坛
　　牲玉献舞如朝日仪乐九奏
　　世宗实録曰嘉靖九年定郊坛礼朝日夕月等坛玉爵各用其方之色因诏求红黄二玉不得暂用红玛瑙水晶仍极意购求终不获回回馆通事撒文秀者言二玉产阿丹去吐鲁番西南二千里其地两山对峙自为雌雄有时自鸣乞依宣徳时下番时例往求可获部臣以遣官非例止责陜西抚按于边地访求
　　十一年四月诏定间岁朝日三嵗夕月则亲祀
　　二月朝日帝以疾遣官代祀至是礼部尚书夏言请朝日夕月岁遣大臣行礼不必亲祀帝命朝日间岁一亲祀以甲丙戊庚壬年夕月三歳一亲祀以丑辰未戌年余年遣大臣摄之朝日遣文臣夕月遣武臣着为令八月夕月制应亲祀帝以东郊未举仍命武定侯郭勋摄
　　【臣】等谨按日月分年亲祀定于嘉靖十一年详见世宗实録礼志乃云隆庆元年礼部定议误也郊祀诸礼咸定于世宗其后旷而不举穆宗即位用遗诏议羣祀兴罢礼官特举前朝典章而申议之耳非创制于隆庆初元年也又隆庆三年礼部上朝日仪言正祭遇风雨则设小次于坛前驾就小次行礼其升降奠献俱以太常寺执事官代制可是亦仿郊坛之制施之朝日耳
　　十四年二月祀大明于朝日坛
　　先是太常寺言朝日坛间岁一亲祀例以甲丙戊庚壬年今歳请遣官行礼帝曰大明乃羣神首祀去岁朕阙躬祭今歳一行后如例
　　熹宗天启六年二月祀大明于朝日坛
　　愍帝崇祯十三年二月祀大明于朝日坛
　　朝日仪【洪武三年定】
　　先期皇帝致斋三日散斋一日陪祭执事官同先祭一日皇帝服皮弁服诣坛省牲诣神厨视鼎镬涤溉陈设牲用赤犊一羊一豕一玉用圭璧五寸币亦用赤色设太尊着尊山罍各二在坛上东南隅北面象尊壶尊山罍各二在坛下实以醴齐盎齐清酒其明水酒各实于上尊笾豆各十簠簋各二所实与社稷同豋三实以太羮铏三实以和羮至日清晨驾至大次太常卿奏中严皇帝服衮冕太常卿奏外办皇帝入就位赞礼唱迎神协律郎举麾奏熈和之曲赞礼唱请行礼太常卿奏有司谨具请行事皇帝再拜在位官皆再拜赞礼唱奠玉帛皇帝诣盥洗位太常卿奏前期斋戒今晨奉祭加其清洁以对神明皇帝搢圭盥帨出圭升坛太常卿奏曰神明在上整肃威仪升自午陛协律郎举麾奏保和之曲皇帝诣大明神位前跪搢圭上香奠玉帛出圭再拜复位赞礼唱进俎皇帝诣神位前搢圭奠俎出圭复位赞礼唱行初献礼皇帝诣爵洗位搢圭涤爵拭爵以爵授执爵官出圭诣酒尊所搢圭执爵受酒以爵授执爵官出圭协律郎举麾奏安和之曲武功之舞皇帝诣神位前跪搢圭上香祭酒奠爵出圭读祝官取祝跪读讫皇帝俯伏兴再拜复位亚献奏中和之曲终献奏肃和之曲舞俱用文徳之舞仪并同初献赞礼唱饮福受胙皇帝升坛诣饮福位再拜跪搢圭奉爵官酌福酒跪进太常卿赞曰惟此殽羞神之所与赐以福庆亿兆同霑皇帝受爵祭酒饮福酒以爵授执事者置于坫奉胙官奉胙跪进皇帝受胙以授执事者出圭俯伏兴再拜在位官皆再拜复位赞礼唱彻豆协律郎举麾乐奏凝和之曲掌祭官诣神位前彻豆赞礼唱送神皇帝再拜在位官皆再拜读祝官取祝奉币官奉币掌祭官取馔及爵诣燎所赞礼唱望燎协律郎举麾奏豫和之曲皇帝诣望燎位半燎太常卿奏礼毕
　　夕月仪【洪武三年定】
　　犊用白星辰犊用纯帛俱白色夜明星辰各祝文一三献俱先诣夜明位次诣星辰位迎神乐奏凝和之曲送神奏豫和之曲望燎奏熈和之曲余仪与朝日同
　　朝日仪【嘉靖九年定】
　　前期三日太常寺奏祭祀如常仪谕百官致斋二日前期二日太常寺卿同光禄寺卿奏省牲如常仪前期一日皇帝亲填祝版于文华殿【红楮版硃书如遇遣官之岁则中书官代填】遂告于庙【遣官则否】陈设大明神位西向犊羊豕各一豋铏各一簠簋各二笾豆各十玉爵三红瓷酒盏三十酒尊三红玛瑙玉一帛一红色篚一祝案一祭日锦衣卫备随朝驾皇帝常服乘舆由东长安门出至坛北门入至具服殿具祭服出导引官导皇帝由左门入典仪唱乐舞生就位执事官各司其事内赞奏就位皇帝就拜位典仪唱迎神乐奏熈和之曲乐止内赞奏四拜传赞百官同典仪唱奠玉帛乐奏凝和之曲内赞奏升坛导皇帝至大明神位前奏跪奏搢圭司香官捧香跪进于皇帝左内赞奏上香皇帝三上香讫捧玉帛官以玉帛跪进于皇帝右皇帝受玉帛奠讫奏出圭复位乐止典仪唱行初献礼乐奏寿和之曲内赞奏升坛导皇帝至神位前奏搢圭捧爵官以爵跪进于皇帝右皇帝受爵内赞奏献爵皇帝献讫奏出圭诣读祝位奏跪传赞百官皆跪乐暂止赞读祝读祝官跪读毕乐复作奏俯伏兴平身传赞百官同奏复位乐止典仪唱行亚献礼乐奏时和之曲仪同初献不读祝乐止典仪唱行终献礼乐奏保和之曲仪同亚献乐止太常卿进立于坛前之右唱赐福胙内赞奏诣饮福位导皇帝至饮福位光禄官捧福酒跪进于皇帝右内赞奏跪奏搢圭奏饮福酒皇帝饮讫光禄官捧福胙跪进于皇帝右内赞奏受胙皇帝受讫奏出圭俯伏兴平身奏复位皇帝复位奏两拜传赞百官同典仪唱彻馔乐奏安和之曲执事官彻馔讫乐止典仪唱送神乐奏昭和之曲内赞奏四拜皇帝四拜兴平身传赞百官同乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导皇帝至具服殿易祭服升辇还参拜于庙毕还宫
　　夕月仪【嘉靖九年定】
　　前期二日太常寺奏祭祀如常仪谕百官致斋二日前期一日太常卿同光禄卿奏省牲如常仪是日皇帝亲填祝版于文华殿【白楮版墨书如遇遣官之岁则中书官代填】遂告于庙【遣官则否】陈设夜明神位东向犊羊豕各一豋铏各一簠簋各二笾豆各十金爵三白瓷酒盏三十酒尊三玉用白璧一帛一白色篚一祝案一从位一坛南向笾豆各十帛十【青红黄各一白六黒一】祭日锦衣卫备随朝驾申时皇帝常服乗舆由西长安门出至坛北门入至具服殿具皮弁服出导引官导皇帝由中门入典仪唱乐舞生就位执事官各司其事内赞奏就位皇帝就拜位典仪唱迎神乐奏凝和之曲乐止内赞奏两拜传赞百官同典仪唱奠玉帛乐作内赞奏升坛导皇帝至夜明神位前奏跪奏搢圭司香官捧香跪进于皇帝左内赞奏上香皇帝三上香讫捧玉帛官以玉帛跪进于皇帝左内赞奏献玉帛皇帝受玉帛奠讫奏出圭复位乐止典仪唱行初献礼乐奏寿和之曲内赞奏升坛导皇帝至神位前奏搢圭捧爵官以爵跪进于皇帝右皇帝受爵内赞奏献爵皇帝献讫奏出圭诣读祝位奏跪传赞百官皆跪乐暂止赞读祝读祝官跪读祝毕乐复作奏俯伏兴平身传赞百官同奏复位皇帝复位乐止典仪唱行亚献礼乐奏豫和之曲仪同初献不读祝乐止典仪唱行终献礼乐奏康和之曲仪同亚献乐止太常卿进立于坛前之右唱答福胙内赞奏诣饮福位导皇帝至饮福位奏跪奏搢圭光禄卿捧福酒跪进于皇帝左内赞奏饮福酒皇帝饮讫光禄官捧福胙跪进于皇帝左内赞奏受胙皇帝受胙奏出圭俯伏兴平身奏复位皇帝复位奏两拜传赞百官同典仪唱彻馔乐奏安和之曲执事官彻馔讫乐止典仪唱送神乐奏保和之曲内赞奏两拜传赞百官同乐止典仪唱读祝官捧祝进帛官捧帛掌祭官捧馔各诣瘗位乐作内赞奏礼毕乐止导引官导皇帝入具服殿易常服升舆还参拜于庙毕还宫
　　分献仪【附】
　　初献读祝分献官朝上跪至俯伏兴平身赞引引献官由北陛上至从神位前赞搢笏上香献帛献爵讫赞出笏复位亚终献皇帝复位赞引引献官至神位前赞搢笏献爵出笏复位











　　钦定续文献通考卷七十一
　　钦定四库全书
　　钦定续文献通考卷七十二
　　郊社考
　　祭星辰
　　宋宁宗嘉泰元年四月诏以嘉邸府改充开元宫以奉荧惑
　　东都祀荧惑于开元阳徳观南渡后即太一宫建殿祀之至是命改潜邸为宫殿曰明离祀以立夏四年以臣僚言阏伯已封王爵不当抑为真官侍立星像之侧诏临安府即殿之右别建阏伯宣明王殿
　　嘉定二年以冬至日迎奉五福太一
　　太史局奏五福太一自辽东来入呉越遂以是日迎奉
　　理宗淳祐十二年诏建西太一宫于延祥观左
