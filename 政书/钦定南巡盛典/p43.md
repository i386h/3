<!-- { "loadSidebar": true } -->
　　按沈长卿着沈氏日旦云宋孝宗之事髙宗也嵗朝太上皇于德夀宫时节从幸聚景园七十八十逓加尊号服三年丧不变此特问视之常礼哀戚之恒情耳胡遂以孝谥耶至秀王为孝宗本生父在御二十七年不一加尊号张夫人为本生母薨仅成服后苑何其薄也光宗之事孝宗并常礼恒情不存矣自绍熈三年间六朝重华宫而后夀皇疾不问大渐不赴成服不哭罗防引裾谏而留止肩舆遁去岂孝宗粉餙弥文乏真诚以动厥子耶所论得情理之平非独责备贤者苛求于孝宗也因感西湖南宋时事并及之
　　湖心亭
　　谁云无地起楼台无地楼台镜面开到必以舟限尘逺坐当忘物是云来両峯西峙惟天近三塔南浮倩月倍白髪较添须尚黑撚吟今昔底殊哉
　　漪园
　　西湖何处不清漪围作池园因额之【乙酉南巡始见此园盖倚山占湖而为之因赋诗云一园倚南岭十亩占西湖亦纪实也】一棹不妨重济胜七言耐可乍宜诗鸟衔防防红花片鱼避垂垂緑栁丝早虑侵寻占湖面有闗水利戒频为【西湖十里涟漪鱼鰕菱芡之利取携诚所不禁而民间侵占湖面或作水簖或为葑田或围为池园设过行潦必致无所容而反虞泛溢则水利所闗不可不防其渐曽于乙酉南巡时谕令禁民侵占云】
　　浄慈寺瞻礼有感曡乙酉诗韵
　　依然古寺枕湖涯为忆前巡此祝
　　厘颙愿
　　九旬延圣算岂期一旦别
　　仁慈亦知是处应忘念难对斯时弗溯思鼍鼓鲸钟喧梵贝聼之总觉不相宜
　　咏雷峯塔
　　中峯回暎浄慈峥僧院显严旧有名白业废頺非昔观【去声】黄皮突兀至今撑诗词谁继林和靖图畵犹存莫景行窣堵漫嫌留半截应知全体个间呈
　　小有天园
　　小有天园吾所名既窈而深复明浄别后忽忽十五年傥此重临宛熟径为堂为阁为林木一一含晖碧波暎入幽得逈复开豁眼底西湖呈逺镜循名那复无情防而实非因畅吟兴譬之人心祗方寸中有天焉呼吸应操之则存舎则亡吉凶所闗在敬胜园较方寸斯大矣游衍敢忘曰旦咏
　　虎跑泉再曡苏东坡韵
　　石罅喷花雪飞上跑传有虎威灵仰性空大徳既居之何愁无水烦神掌古藤乔木蓊蔚间重来试一聼清响玉局险韵一再赓亦曰非想非非想
　　开化寺
　　月轮山顶开化寺建置传因南果园【开化寺本呉越钱氏南果园宋开宝三年僧延夀开山建六和塔以镇江潮绍兴间僧智昙重修】几度废兴法如是一时瞻礼佛无言浙江永镇潮和汐南海同风与旛【广州南海光孝寺初名诃林梁天监元年智药三藏自西竺国移植菩提一树于坛前唐仪鳯元年六祖慧能祝髪树下因风飏幡一僧云旛动一云风动六祖曰风旛非动动自心耳后人于此建风旛堂至南宋改为光孝寺】少坐便应移跸去欲勤实政异空门
　　瞻礼六和塔作
　　六和四度临两登【辛未丁丑】罢其两【壬午乙酉】况阅十五嵗七旬年已长何必学少者言登斯技痒然吾别有防登取一时赏弗登意无尽江天原豁朗岂系百丈髙试以昔题想初地此坚固二谛俱融象三明通浄域四谛罗寳网五云扶盖耸六鼇负戴奘七寳庄严毕【以上七层匾额皆辛未初登所题】共演舌长广登乎弗登乎且咏诗瞻仰
　　云栖寺三曡旧韵一律
　　一径入深万竹青洗心奚借有溪亭已知古佛坐而待寜在梵经诵以聼本分僧规喜淳朴不尘山色镇凝停董家真迹欣重展【寺藏董其昌书金刚经真迹毎临展阅于今五度云】怕抚知他笔擅灵
　　理安寺
　　溪涧回环径不寛到来精舍暂盘桓泉临法雨毛髪鉴阁坐松岭衣袂寒【法雨泉松岭阁寺中二景也】唐宋遗踪颇可考人天显应漫从开理安传自理宗定其代偏安理岂安
　　赋得春风扇微和【得巡字八韵浙省召试题】
　　淑景方回律东风正扇春冲融微送暖澹荡恰依旬虽具吹嘘午全殊栗烈晨天心昭爱育物意畅和訚悠飏含生卉动揺觧冻沦能言绕树匝自舞歩檐巡催放非催谢冶新亦冶陈常懐管仲语欲拟被诸人
　　丁家山口号
　　寻胜宛来胜处停依然石白与蕉青底须宾主较形似假相【去声】何妨寄所丁
　　龙井八咏
　　过溪亭
　　不过原来有溪在过而弗觉并溪无前三三后三三者应笑今朝又过吾
　　涤心沼
　　泉能为涤心为所心所泉能两孰真欲起辩材作转语涤之一字属何因
　　一片云
　　云依石则石为主石似云斯云作宾个里由来无定法打成一片是何人
　　风篁岭
　　横岭中分南北云筼筜夹道翠氤氲经过不觉衣裳湿清籁犹从天半闻
　　方圆庵
　　述古何须称辩材笠庵聊尔与徘徊天圆为覆地方载试问谁能出此哉
　　龙涧
　　乳窦淙淙出石罅石栏围处作天池适来谷口看飞瀑谁识防从脚底斯
　　神运石
　　杰立昻然似伟人运来闻説力由神东坡被服夫子者不语可曽此辨真
　　翠峰阁
　　层甍逈据最髙峰十五年重此迹踪依旧青山緑水里去来今者覔何从
　　留余山居
　　山居南山隂松竹何森森熟处自难忘乗门聊一寻植物既潇洒峙物仍林岑时有激湍鸣盖縁静不禁曲中宛得路尘外足畅襟绎兹両字题悠然获我心应为穷理思讵祗揽景吟
　　登凤凰山澄观台作歌
　　凤凰山今杭城外宋代却在禁苑中尔时偏安忘恢复嬉游泛索多行宫屡经兵燹率頽废断垣破础犹或逢乙酉之春南巡浙大吏缀景稍兴工成事不説因亦聼究之总觉欿于衷髙台澄观我所额江山胜揽豁心胸讶到水晶宫观表【乙酉登澄观台之句】昔年清兴防以重呉兴真有子昻迹罢往恐妨桑与农【湖州有水晶宫古迹即郡城南楼也因赵孟頫溪上玉楼楼上月清光合作水晶宫之诗得名孟頫并自号水晶宫道人予旧题此台以水晶宫相拟故附及之先是地方大吏以湖州太湖溇港闗系数郡水利臣民盻望临幸指示本欲允之前嵗秋浙闽总督杨景素入觐以图様呈进计程应多数日且闻縁道有碍农桑遂罢其説而溇港之水利则令督抚率属安为濬治】
　　慈云岭
　　梁时兴建识涒滩十六年过此重【去声】观为忆曩时兹掖
　　辇怆然俯首秪余叹
　　敷文书院三叠旧作六韵
　　乆矣别书院重修时对文载咨尔多士何以称【去声】尊君值此兴学际应思课读勤虚车凛有戒实地鄙无闻雅正原非餙清真不贵纷他年栋梁器兹日蒯菅羣
　　清涟寺观鱼四叠旧作韵
　　依旧清涟寺别来十载余迅诚庄梦蝶知笑惠论【平声】鱼乍凭【去声】奁开镜还欣槛倚裾泳防随所适潜跃任其如物意叅理趣新题接旧书鳞中足智者谁试钓竿欤
　　紫云洞
　　黄龙【洞】帯左栖霞【岭】右牝洞居然据路中未可鸣鞭过弗入春风坐似拂秋风
　　黄龙洞
　　山阳迤逦至山隂古洞黄龙此重【去声】寻峦谷峭间歩由迥竹松森处望延深依然石佛礼当面何有金经悟入心移自呉兴慧开剏【见西湖志】徒遥题句罢登临【宋淳祐间有僧慧开初説法于呉兴之黄龙山后卓锡于此洞因得名洞中石佛髙二丈许相传即慧开所凿呉兴虽有慧开古迹今既罢吴兴之行仅惟遥咏耳】
　　飞来峯四絶句
　　西天竺与东震旦大地三千一掌平宇宙以来便有此寜资慧理始传名
　　珑峯里﨑岖栈熟路之中展歩寻以世语形容弗得虚空体现妙明心
　　嵌岩梵像无央数闻説镌成自大元【西湖逰覧志云壁间布镌佛像皆六代遗迹而传闻以为元梵僧扎穆扬拉勒第所凿扎穆扬拉勒第发掘南宋陵寝且以贪淫获罪其遇恶园多盖由元季袒纵梵僧所致至凿佛石其善縁亦不可设也扎穆扬拉勒第作杨琏真伽今译改】福业祸因齐置却景増万古防秪园
　　岰防竒峰烘翠烟缓寻诡径意祺然阅兹常住威光里弹指顷过十六年
　　题灵隐寺
　　灵隐昜云林
　　奎章嵗月深【寺旧名灵隠　　皇祖南廵时昜名云林寺额即　　御书也】名从工部借诗忆考功吟讵必频赓韵那无一写心偷闲成五字佳境向前寻
　　四和
　　皇祖灵隐寺诗韵
　　峯八飞来路玲珑复﨑峨即看佛宇富应识
　　祖恩多春物鬯阶卉山云润壁萝岂期十五载仍此一相过
　　韬光庵再叠旧作韵
　　重寻幽谷入筠林歩歩非尘得得深佛宇不期行以到诗情相与酌而斟松声泉韵近宜聼山色湖光逺豁襟此是天龙一指处去来今那覔从心
　　逰普圆院
　　永福资严屡易号兹仍溯始普图称峯标石笋陵云独
　　泉冽金沙落磵层苏【子瞻】赵【阅□】逰踪寻已冺屠【隆】徐【基】题额见何曽重看修葺供吟眺未识予心益愧増
　　按此院开山于刘宋元嘉时至石晋天福间顔为普圆院又名资岩南宋咸淳间改为永福寺资岩无所取义寺何资于山岩乎意谓西湖志误书严为岩遂以讹传讹耳盖父谓之严君作寺者必因资其父之防福遂以资严名寺耳且雷峰塔下别有显严院亦即作寺者取显扬其亲之义足为资严误岩之证虽梵书有庄严之语但单书严则不成文佛以慈为本无所用严也因为订正竝识于此
　　杭州启跸回銮之作
　　胜逰亦戒泥防情适可言旋启跸旌九日快情一夜雨几章清咏二编成【南巡时率以三本书之自京起程为一本自入江南至西湖逰毕为一本今自杭州回銮则第三本之首篇矣】山明水秀诚欣我蚕事农功恐误氓筹度柴塘教易石【入浙江境即先至海寜阅视塘工见绕城石塘内有工二十余丈及杭城东老盐仓处有柴塘四千二百余丈虽现在完整然究不如石塘之巩固命督抚据实勘估改建石塘俾滨海羣黎永享安恬以副予先事务筹保爱元元之意斯实巡浙第一要务也】保民计不负兹行
　　雨【三月十三日】
　　南国多逢雨时晴是此春【江浙素多春雨今嵗自入江南境即时雨优霑至苏州乃晴将及旬入浙境复得优泽至杭州又晴将及旬兹于启跸回銮前夕复被渥霖至今日卓午方止傍晚遂快晴】优霑已盈尺及节正依旬佳处罢游务良田起垦畇更因望齐冀渥泽可叨均
　　晴
　　春両既优渥春晴亦载阳苗而秀滋麦柔以穉宜桑川路徐轻橹陌谿出懿筐勤劬逮妇子谁曰乐江乡
　　嘉兴道中作
　　去时桑叶未抽齐返棹桑隂緑覆低正是蚕忙此乡最未宜归舫更教稽
　　填潭积土有谐传【茶禅寺呉越时为保安院宋改景徳禅寺又名三塔寺壬午南巡时赐今名相传寺基为潭不利行舟来往唐僧行云填土起塔镇之因以名寺土人相沿之説如此】三塔而今尚峙然僧侣向曽迄题额与名遂举赵州禅
　　龙井昨才述桥事嘉禾今复识堂名【苏轼访文长老尝三过湖上汲水烹茶后人建堂因以三过名之在府城西南】再斯可矣三仍在玉局居然未忘情
　　已収宿雨烟未泮写景传神更咏诗今日晴明异名实直教舟过恐程迟











　　钦定南巡盛典卷十七
<史部,政书类,仪制之属,钦定南巡盛典>
　　钦定四库全书
　　钦定南巡盛典卷十八
　　天章【庚子　江南　山东　直隶】
　　诗
　　回跸至苏州即事有咏
