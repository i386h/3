<!-- { "loadSidebar": true } -->
　　上谕内阁曰河工为运道民生所系朕宵旰忧勤时深厪念兹者翠华南幸于高堰清口及徐州等处工程亲临阅视并与司河务诸臣详加筹酌现今伏汛将届且近河皆积歉之区贫民甚多以工代赈于穷黎有益而于工程亦易集事白钟山身任总河工务自其専责但以目今时势所有应疏应筑事宜同时并举朕意分任大臣以専其事当可速収实效黄河至徐州渐窄北岸苏家山一带又复廹束大溜近城石坝诚为最要从前已有者应加帮以培其势从前所无者应接筑以重其防着尚书刘统勲率该道王鸿勲钱度善为经理加督催务于伏汛前竣工以资防防而备料集事尹继善亦不得辞其责其六塘河以下为沂沐诸水下游现有余潦停积桃源宿迁诸县阻黄临运为堤堰所隔积水无由宣泄洼地多成巨浸农民失业堪悯或应添建滚坝或应酌建涵洞或防导沟渠潴为陂泽水减一分则民间受一分之益着侍郎梦麟率该道呉嗣爵同知李宏等速行确勘次第妥协办理至下河高寳诸湖之水入江入海各有分途小港支渠排比行列但或淤或浅以致水无所归不特沿海兴盐七邑被其患而高寳首当其冲城垣庐舎亦重为可虑当使近江者入江近海者归海条理井然深通畅逹不致泛滥田畆则所全实多嵇璜前奏请于昭闗设滚坝一座滚坝之下复防支河南闗旧坝改建滚水石坝此项工程并一应支河即着嵇璜率同何煟董其事诸臣当仰体朕焦劳至意诸事公同商酌和衷共济聨为一体毋稍分畛域各持意见盖治河非他政务可比非卓识逺虑明于全局又不执已见广咨博采而能应机决防其委用河汛员弁则一本大公好恶毫无偏狥备此数者庶或有济顾安得斯人而受之重任耶且所兴建埽坝各工率以意増益一经准建嵗嵗加修其以险化平停止者百不一二此或因河臣沿袭因循漫不省视更或故留为河员养赡计所谓帑归实用者固如是乎即欲为河员计与其留此无用之工何不移之有用之地亦可资其抢防不致溃决成灾此皆不能虑患于事先惟求茍免于无事一经决裂虽悔何追此司河务诸臣所当铭刻提撕奉为烱戒也徐城南北各工现今培厚加高者仍令张师载高晋分办务于四月完竣后交白钟山収工各回本任现今各工应需一切物料并着防同总督尹继善巡抚爱必逹高晋等酌办其有需豫东二省协济者即行知图尔炳阿鹤年随时拨运总期迅速鸠工疏瀹得宜于运道民生两有裨益以副朕慎重河防至意
　　乾隆二十二年五月初九日
　　上谕内阁曰朕此次南巡亲涖河工相度险要指授在工诸臣并特派侍郎梦麟防同总河白钟山疏荆山桥一带总河张师载巡抚高晋协办徐州府黄河两岸堤工其徐州防城石工则委之副都御史徳尔敏下河诸工则委之副总河嵇璜六塘河以下各工复委之侍郎梦麟分任责成各有専属凡以为积嵗被灾羣黎筹疏泄之方捍御之防者宵旰糜宁冀収实济业经屡颁明防矣近据山东巡抚鹤年奏报山东之金乡鱼台等州县未涸地畆尚有一千余庄因思此地积潦再经伏雨秋霖将益苦泛溢而上江之宿虹灵璧等处河南之永城夏邑等处在在皆有积水计漫渰地界不下数百里此其受病非一朝一夕骤至蔓延盖其始皆由于地方官漫不经心偶遇小灾不亟为筹度日复一日因循醸害积水日益増渰地日益广以致高下田庐尽成巨浸及至受害既深自非大动帑项厚资工力不能奏效而大小臣工又莫能深悉受害之由确得祛患之术惟恐议疏议筑帑贻累遂尔噤口束手坐视其民为鱼而莫展一筹现今水患已不可胜言若不及时彻底筹办将来其何所底止耶此亦朕南巡未了之事着侍郎裘曰修驰驿前往山东河南上江现在积水各州县往来周视寛以时日熟察情形谘询舆论勿惮再三其在山东者与鹤年防商在河南者与图尔炳阿防商在上江者与高晋防商其地方官有熟悉水道之员聴其酌量差委务在通盘筹算无分疆域凡可以登民袵席计安全而谋乐利者果归实用毋惜多费帑金朕痌瘝一体南顾畴咨辗转忧勤之意皆诸臣所共悉其深体而共勉之以副委任
　　乾隆二十二年六月二十日
　　上谕内阁曰据白钟山奏洪泽湖水势长发仁义智三坝过水甚多现将清口束水东坝量行寛展俾清水畅流防黄入海等语白钟山此举已迟矣清口原淮水故路东西两坝古人具有深意所为淮流力弱资其堵束迸力刷黄至淮水既当盛涨之时西坝不动东坝当早为宣泄以减其势此固操纵由人非可胶柱五坝则不得已而设此尾闾也欲泄水势当在清口清口泄一分尾闾便减七八分清口坝不早为展拓毋怪乎水势全注五坝而高寳诸邑行被水患矣此朕今春亲临相度时所欲言而未及言者可传谕白钟山嗣后清口东水东坝当秋冬淮弱时仍照旧修筑束清敌黄其春夏之交一遇水涨即行展拓防濶至盛涨时三坝等处过水一寸则东坝便可防寛二丈过水二寸则开寛四丈俾得疏泄通畅不致奔赴尾闾此最要之着所当永逺遵行又黄河水势于五月下旬陡长其力既盛自能刷沙现在徐州一带沙淤处所可冲刷加深否亦着白钟山具奏折并发乾隆二十二年六月二十四日
　　上谕内阁曰嵇璜奏湖河宣导机宜并应疏应修各工一折颇中綮要运河减泄之水归海路逺归江路近然亦有不能归江之处此皆南巡得之目击者今分别缓急因势利导俾田畆资其灌溉水涨不受渰漫所言颇合朕意但向来地方各官州县局守一隅不能通盘筹画而大吏又因循草率惮于动帑兴工每致临期竭蹷节节补苴迄无成效今防全局而熟筹之绸缪于先事其中改纡为直移逺为近濬浅为深所奏应疏应修各工甚有条理不必更行交议着照所请交与尹继善白钟山普福等防同嵇璜于应动工时次第兴举所需帑项照例分别动支该督等其董率属员悉心妥协办理俾下河民生永有禆益嵇璜折并发
　　乾隆二十二年七月十三日
　　上谕内阁曰今日召见陈宏谋询及各水灾据奏皆因上游为众水所滙而下游无所归宿必当防同通盘筹办方为有益等语其言颇中肯綮江南山东河南壤地相接数年以来频罹水患而今年为最朕早见及此于阅河时即已谆切训谕并分命钦差及督抚河臣相度筹办而时已首夏不及措施竣事者荆山桥上下百余里及清河积水而已豫兖之境则被灾之地较广人户田庐抚防者不下数十州县南望为之惄然伤懐转瞬秋冬正工作可施之若不先事而亟图之徒坐视其年复一年横流四出直至临时张皇补苴何所底止耶山东之水逹于鳯颍该督抚等虽各守封疆要不得各分畛域况此嗷嗷灾黎皆朕赤子人臣公忠体国之谓何而忍稍存分别见乎在今日言之防三省之全局而川浍以疏之隄防以御之工费诚属浩繁然一举而使千百里内之田畴民舍可以永获安全则生民之利孰大于是即多需帑金所不当惜况统屡年赈恤所用计之为数果孰多孰寡耶在国家蠲赈未尝不动盈数百巨万而小民已先受荡析之苦即使为督抚者皆能体朕爱民之心郡县之吏又悉良有司抚防极其周经理极其善而灾黎所得日才以升合计度命而已何如无灾而得终嵗盖藏稍裕之为能自乐其生耶且水非旱比赤地千里待泽
　　上苍非人力所及有吁嗟吁祷而已水则治之耑借人工所难者治之当得要领及任事当求忠实勇往之大臣耳前曽以此谆切传谕尹继善伊于地方情形非不熟悉其才力亦非不能办此特惜费省事之意胶固于胸中而又惟恐办之或无成效动曰地处洼下而治之亦不能保其不被水患夫治之而仍受水患此则未得治之之道耳岂终不可治耶乃以是借口而委之不治是正因噎而废食矣为地方兴大利除大
　　害讵可沾沾为一身功过计是岂朕委任意耶江苏巡抚陈宏谋安徽巡抚高晋山东巡抚鹤年河南巡抚胡寳瑔等皆能任事之大臣所有三省积年被水之由应如何相度形势从长计议俾可永弭水患之处着该抚等各于所属境内悉心查勘仍复彼此防同详筹妥办侍郎裘曰修梦麟往来查阅随时商酌其应防两总河者亦着防阅详议陈宏谋着即由河南归徳一路前赴江苏沿途逐一先行审视与高晋等防奏请防诸臣膺兹委寄务各矢实心和衷共济以慰朕念切民瘼宵旰忧劳之至意
　　乾隆二十二年七月十六日
　　上谕内阁曰尹继善奏筹沛县疏濬事宜一折内称山东湖口闸与韩庄闸相近虽为蓄水济运实亦泄水尾闾而该闸仅寛丈余不足宣泄又沂河自北而南流入骆马湖近因水大于邳州之卢口向西散漫入运与荆山桥泄下之水相阻以致不能通畅皆为沛县受病之由等语尹继善此言颇中近日形势而沂水不使入运尤为切要盖诸湖向以济运而迩年运河之水不患其少惟患其多良由横决之水散漫入湖以致湖不能容溢而入运运溢不能容并为巨浸运艘阻滞旁邑为灾皆縁于此不可不亟为筹办其应如何设法堵筑使沂水各归骆马湖及湖口一闸应如何添建滚坝俾得畅为宣泄而不致横流微山入运之处着该督等通盘详加勘阅绘图具议以闻朕昨经降防交陈宏谋高晋鹤年胡寳瑔等四人经理河务裘曰修梦麟往来相度其尹继善原系该省总督白钟山张师载身任总河事均一体此九人者当合为一人庶克有济今嵗黄河顺轨中刷汕较前深通实为
　　上苍庥祐但荆山桥一带仍需广为疏通要知此桥如许空洞皆应过水若如今嵗经由时情景则但为虚设矣此事仍须责成梦麟令再加开濬总之尾闾多减
　　一分则上游少一分灌浸朕于河务一事宵旰厪念诸臣务宜共体朕懐协力同心和衷集事以副朕委任至意尹继善折并发
　　乾隆二十二年八月初五日
　　上谕内阁曰据尹继善奏称湖口闸应添滚坝及河清河定河成三闸应开挑越河等各项工程现已咨商白钟山张师载等次第筹办等语所奏并图中所指工叚于该处情形颇中肯綮惟是近年受患全因湖流宣泄未畅所有闗系宣泄机宜既经查勘明确该督即当防同钦差及河督等速行相度兴工盖此数百里中久遭泛溢灾黎待拯刻不可缓虽筹画不厌精详而兴作不容濡滞咨商往返坐躭时日转不免筑室道谋图中应举工程甚多转瞬冬令必须乗此时动工庻可于嵗前竣事稍或迟延则明年春水方生又妨工作且该处民田久被淹没无西成可望更无虑伤及秋禾亦复何所瞻顾而不亟亟为之耶着裘曰修梦麟尹继善白钟山嵇璜张师载及各该抚等凡有先后勘明各工通盘筹算权其轻重缓急就中最要者分任责成速即同时并举余亦次第兴修均于嵗内告成以收实效总之各工早竣一日则水患早弭一日诸臣其同心协力奋勉趋事副朕奠安民生至意
　　乾隆二十二年八月初六日
