<!-- { "loadSidebar": true } -->
　　上谕内阁曰朕自三十年南巡以后迄今十有五年东南士俗民风易趋华靡每朂督抚大吏谆谆化导务期返朴还淳以臻郅治而江南之陶庄清口浙江之海宁塘工其修举尤闗民瘼因允两省督抚吁请于今春再举时巡之典乃自启跸以来所过在直隷江南一切行宫供顿不过就旧有规模畧加修葺办理尚为妥协而从事浮华山东已防其端至浙江为尤甚朕心深所不取现在陶庄及海塘各工经朕亲临指示所有应行修理工程特命颁发帑金交该督抚等悉心妥办将来工程完竣后朕自当再来亲莅阅视恐后任督抚见此次所办差务已多粉饰未免踵事増华从而加甚势将伊于何底朕临御四十五年无日不厪念民依乃省方问俗而督抚大吏不能善体朕心朕亦将引以为愧着再通谕各督抚以后务宜黜奢崇俭于地方诸大政实心经理毋得徒事繁华致滋浮费以称朕恵爱东南黎庶之至意
　　乾隆四十五年三月十九日
　　上命军机大臣传谕安徽巡抚闵鹗元曰安徽巡抚闵鹗元前于入江南境时接驾召见已面奉训谕令其囬任办事今闻其复欲前来江宁安省路途较逺往返需时况豫省黄河甫经合龙该处为黄水下防一切堤堰宣泄并涸出地畆催耕补种无令失时应行筹办之事正多闵鹗元若复出境逺迎转于公务无益即传谕于何处接此防即速行回任
　　乾隆四十五年三月二十一日
　　上谕内阁曰前以庚子年为朕七旬万夀恐内外臣工欲申祝嘏屡经宣谕饬禁此次南巡回銮后一俟
　　北郊礼成即起程幸避暑山荘各督抚等皆不必前来称祝更恐外省督抚不能仰体朕懐闻因七旬万夀有取九九之义购备贡器夸多鬬靡甚至力有不逮而随众效尤勉为充数尤属不必各省督抚身任封疆惟当大法小亷奉公勤职副朕委任本不当以进奉见长着再传谕各督抚今年八月庆辰一切仍照常例若借七旬万夀为名多事繁文以申媚兹之悃不但为朕所不取且现经降防令奏事处届期遇有多
　　进贡物者一概不准接收诸臣其善体朕意毋得借词请觐致増繁费转滋扰凟将此通谕各督抚知之乾隆四十五年四月二十四日
　　上谕内阁曰朕此次巡幸江浙跸途经过直山东地方其长芦商人业经加恩缓徴课项所有山东商人并着加恩将乾隆四十五年应徴引票盐课银十八万余两自本年奏销后起限分作六年带徴以示优恤该部即遵谕行
　　乾隆四十五年十一月二十五日
　　上谕内阁曰本年南巡接驾废员经吏兵二部查明情节较轻者带领引见除加恩录用外其赏给职衔者业经朕亲加甄别不得再准捐复至庆祝万寿赏给职衔各员及此外缘事降革人员内如有在部呈请捐复者该部核明情节无论应准应驳俱着具奏请防准捐人员并着该部带领引见朕钦定
　　钦定南巡盛典卷二十九
　　钦定四库全书
　　钦定南廵盛典卷三十
　　恩纶
　　乾隆四十八年正月十五日
　　上谕内阁曰两江总督萨载浙闽总督富勒浑等合词呈奏以江浙两省臣民望幸情殷且河工海塘以次告竣一切善后事宜尤兾亲临指示恳请于乾隆四十九年春六举南廵盛典以惬舆情一折朕自庚子南廵时髙家堰石塘及徐州城外石隄钜工俱逐一亲临指示兹据奏以次告成所有一切善后事宜自应莅阅视指授机宜俾河流永庆安澜至浙省海塘前经降防将柴塘二千四百余丈一体改建鱼鳞石塘为海濵羣黎永资捍卫今要工将竣亦不可不亲为相度且自四十一年告工
　　阙里后阅时已久应行展谒
　　孔林以伸景仰今据该督抚等合词呈奏江浙两省耆庶望幸忱悃尤为肫切着照所请于乾隆四十九年正月诹吉啓銮祗谒
　　孔林廵幸江浙顺道亲阅河工海塘所有各处行宫座落俱就旧有规模畧加葺治毋得踵事増华致滋繁费该督抚等其善体朕意妥协办理副朕省方问俗观民孚恵至意折并发
　　乾隆四十八年九月二十六日
　　上谕内阁曰朕明嵗南廵一切行营供顿俱预期颁发帑金交该督抚备办从无毫扰累闾阎但恐各督抚不能仰体朕意致滋糜费如现在盛京途次见有搭盖买卖街蓆棚即此一节亦属多事随从之官员人等其日用所需聼其自便每嵗木兰行围何尝官为预偹并未缺少食物且添此蓆棚恐差竣后不肖属吏冐滥开销在所不免朕明春廵幸自直以至浙江着传谕各该督抚不得随营预备买卖街支搭棚厰以滋无益之费至此次令阿哥等随行者原令左右随侍知朕年逾古稀未尝少懈而扈跸诸大臣亦皆恪防敬事管束严明此令阿哥等观防之意也该督抚等务须循照上数次之例办理差务行所无事总以节俭为主不得因有阿哥随行稍为添设预备再各省盐政织造闗差皆系内府世仆知公主随行系朕所踵爱或进衣服食物以博朕欢殊不思服食玩好宫中何物蔑有岂借外间呈进着一并传谕饬禁伊等系内务府人员尚不许稍有进献至督抚为封疆大吏又何得效尤及此耶着将此传谕知之乾隆四十八年十一月初四日
　　上谕内阁曰朕于明年正月十一日啓銮廵幸江浙阅视河工海塘所有应行事宜各该衙门照例预备乾隆四十八年十一月十三日
　　上谕内阁曰朕明春南廵着照从前之例于江浙二省冬兑漕粮内各截留十万石在水陆驻跸地方分厰平粜即令漕运总督及各该督抚妥协办理该部遵谕速行
　　乾隆四十八年十二月二十一日
　　上命军机大臣传谕两江总督萨载湖北廵抚姚成烈等曰昨据舒常奏安南国赍进谢恩奏表使臣黄仲政等于十一月十八日由水路经过长沙省城等语因令军机大臣查核厯次该国使臣行走程站日期约于明年闰三月内方可到京彼时距廻銮之期尚逺该使臣等未免守需时不若令其由湖北取道江西安徽前赴江寜祗于闰三月初旬驻跸江寜时令其在彼就近瞻仰该处为省城都防之地且行宫宏厰赐宴亦属妥便着传谕姚成烈即遵照传知防送委员并咨沿途各督抚于该使臣到境时一体委员交替接防并扣算程途先期数日令其抵江寜亦不必太早如该使臣等于到江寜后仍愿赴京贸易再加恩俯从其便将此谕令萨载等知之
　　乾隆四十九年正月初六日
　　上谕内阁曰朕今嵗廵幸江浙原择本月十一日啓銮但节在立春以前天气尚寒着诹吉于二十一日啓銮
　　同日
　　上命军机大臣传谕直总督刘峩等曰此次廵幸江浙业经降防诹吉于正月二十一日啓銮彼时已过灯节所有直山东备用烟火俱不必预备将此传谕刘峩明兴知之
　　乾隆四十九年正月二十三日
　　上命军机大臣传谕两江总督萨载湖北廵抚姚成烈等曰姚成烈奏安南国使臣于二月初旬可出楚省之蕲州境复自江西安徽等省从容前进务令于三月杪闰月初间行抵江寜等语朕此次驻跸江寜计在闰三月初十日该使臣若于三月杪闰月初间到彼祗途次未免匆迫祗须饬令伴送人员途次缓程行走于闰三月初五六间行抵江寜省城祗瞻觐更觉从容着传谕姚成烈即遵照办理并谕萨载知之
　　乾隆四十九年正月二十三日
　　上命军机大臣传谕衍圣公曰衍圣公孔宪培现在制中到曲阜时并其本家官员人等毋庸赐宴并着于中水地方送驾
　　乾隆四十九年二月二十三日
　　上谕内阁曰朕清跸廵方顺时行庆而矜恤庶狱厪念尤深宜沛徳音用敷恺泽所有江苏安徽浙江三省军流以下人犯俱着加恩各予减等发落用昭肆施恵至意
　　乾隆四十九年闰三月十五日
　　上命军机大臣传谕直总督刘峩等曰现在随驾之防古王贝子等至扬州即令其先行各囬本处前因萨载与伊等系同在御前行走之人聼其致送防縀土仪俾尽同僚交谊至刘峩明兴与伊等素无交往不可因闻江南曽有赠送亦或踵而行之防乎不必况彼等已由扬州先回防牧尤非随驾可比更不应有餽送将此谕令知之
　　乾隆四十九年四月初七日
　　上谕内阁曰朕廵幸江浙庆典覃敷于庶狱尤深矜恤业经降防照厯次南廵之例将江浙二省军流人犯减等发落但念山东直二省现在缺雨农田望泽维殷清理庶狱亦可感召天和所有该二省军流以下人犯亦着一体加恩各予减等发落用普仁施以期甘霖速霈





　　钦定南廵盛典卷三十
<史部,政书类,仪制之属,钦定南巡盛典>
　　钦定四库全书
　　钦定南巡盛典卷三十一
　　蠲除
　　【臣】等谨按史册所载蠲除之制一曰给复徭役一曰除其赋税一曰所赈贷勿收非时而行行之而不必遍及至若省耕省敛补助必周畿甸豫游盛推夏谚西汉制为近古然如登泰山幸中都所除逋赋赐田租者不过五县三县而止迨东汉车驾所至复南顿田租复济阳徭役则又加狭焉从未有巡省屡举新旧并蠲直以非常之典为曡沛之膏者也我
　　皇上子惠元元有加无已屡经普免天下地丁正赋普免天下漕粮而议赈议蠲每嵗不下数百万两及
　　六飞时迈政在养民辛未则
　　特免江南厯年逋赋二百五十八万五千余两浙江本年正课三十万两丁丑壬午则蠲免逋赋外又与直东二省并减所过州县本年额征十之三矣稍歉者十之五矣省防且概除之矣乙酉则免江南例不准蠲之折色一百四十万两有竒本色十一万石有竒浙江折色十三万两有竒本色一万石有竒庚子甲辰载迓
　　銮辂复举直隶山东江南浙江四省厯年积欠银米槩
　　予豁免而省防之正赋全蠲
　　跸路之经过减额并如徃例下泊海濵灶户吴下公田
　　莫上上厪
　　慈怀同沾恺泽民丰物阜益庆盈宁大有频书余粮栖畆其在益之象曰损上益下民悦无疆天施地生其益无方此
　　圣徳之所以大光也乎谨録
　　蠲除第三
　　乾隆十五年正月初二日
　　上谕内阁曰各省耗羡银两以备地方一切公用向因漫无稽考是以条列章程该部嵗杪察核朕思有正供而后有耗羡耗羡非正供可比其未完之项虽应一体催徴但输将不无拮据朕巡幸所至地方应酌量加恩以纾民力直隶屡经巡厯今春暨秋清跸五台命驾河汴明嵗即当南幸江浙山东亦所必经所有耗羡内直隶山西河南浙江四省未完银两全行豁免江蘓安徽山东三省未完银两蠲免十分之六着该督抚确查实数毋令吏胥借端挪抵正耗混淆暗行侵蚀倘有朦混滋即行防奏从重治罪上司稍有徇隠一并严议处务使闾阎均沾寔恵以普恩膏
　　同日
