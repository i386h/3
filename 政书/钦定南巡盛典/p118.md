<!-- { "loadSidebar": true } -->
　　圣谟广逺洞悉机宜乾隆七年将邵伯以下入江之路酌量加増于金湾滚坝之下东西湾地方添建滚水坝二座并挑引河复将仙女庙金湾对过之越河及通江之石羊沟董家沟俱行増挑其原有之金湾坝下并鳯凰桥引河及通江之廖家沟秦唐港白塔河百港各河道则大加疏浚并于各河头分别建立闸坝毎年视水势之大小相机启闭以资宣泄谨按运河入江之路本为便防今河道又经加增则髙寳湖水自足以资分泄其邵伯迤上髙邮各坝非遇异常泛涨无庸启髙寳运河东堤以下与兴盐泰阜一带民田俱得豊收而湖河
　　入江分泄利便并无阻滞之虞















<史部,政书类,仪制之属,钦定南巡盛典,卷五十四>








　　髙寳两境运河东堤建筑闸坝凡十四处皆泄湖河溢涨之水由盐城兴化阜寜泰州以入海其来源本于洪泽湖毎于伏秋湖水长发由运口歴清江淮安下注髙寳城郭堤工俱当其冲不得不多求分减之路而下河髙寳兴盐阜甘泰七州县之田庐多成巨浸河臣张鹏翮以启坝虑为害于民田闭坝又恐伤于堤岸随将过水最多之五里车逻南闗三减坝改为石滚坝非值有余不令过泄以冀两全之道后又歴经区画而下河一带仍难免于淹浸防之计其流而未究其源也乾隆四年河臣髙斌奏洪泽湖之天然坝无使轻易启放祗留三滚坝以资减泄又奏于运口内建设闸坝既以节洪湖之水使畅出清口足以御黄又以保髙寳下流无泛溢之患又查髙寳一带闸坝口门俱寛四五六尺不等节宣有制惟五里车逻南闗等坝俱各寛六十余丈泄水过多今来源既减则此三坝无庸轻放其五里等坝俱用柴草堵筑设遇洪泽湖异涨三滚坝泄水过多酌量将南闗车逻二坝启放以减水势其五里中坝地势卑下泄水过大一经启放则下河不能容受应常行堵闭而下河各支河又防
　　皇上发帑挑浚深通上减来源下通去路从前被灾各
　　邑得免沦胥无不仰戴
　　皇仁讴歌
　　圣徳















<史部,政书类,仪制之属,钦定南巡盛典,卷五十四>








　　大江源出岷山南流经四川松潘卫歴夔州府出三山峡至汉阳大别与汉水合流经江西九江府入江南至洲江口又东至通州入于海先是沿江本无工程康熈三十二年河臣于成龙将洲仪徴河道交江防同知管理五十五年奉
　　圣祖仁皇帝谕防江流日渐北徙冲刷洲城垣必致危险事闗民生若不预为筹画修堤保防断乎不可着江南督抚察勘详议一靣动帑修筑一靣奏闻河臣赵世显等于息浪庵前建筑防城堤埽工程又花园港等处建筑埽坝各工歴年歳抢修防至雍正五六年以后江溜北趋直逼洲江岸逐渐塌卸逼近城垣河臣嵇曽筠于洲沿江抛填碎石増修埽工共长三百三十六丈五尺保固江岸始获平穏其扬州迤下十里为三河一通洲一通仪徴故名三自三河至仪徴之沙漫洲江口共五十五里専资盐运并江西湖广安徽等省漕船由此入运江潮吞吐靡常易于淤浅建设响水通济逻泗拦潮四闸随时启闭以资盐漕运行查洲江靣寛濶潮势汹涌兼之风浪漰湃一经塌卸冲刷最深桩埽一时难以施工惟在未做埽工以前先用碎石抛掷填平其底既做埽工以后复以碎石防其根基则虽有风潮不致轻易掣动崖岸方能保固城垣可以无虞

<史部,政书类,仪制之属,钦定南巡盛典,卷五十四>








　　洲旧有河道上通运河由闸下逹大江祗以河身浅窄年久淤垫舟楫罕通凡自扬州渡江者出洲西境运河口绕廻澜坝过金山麓入京口闸江靣十有余里适当中大溜南北俱不免渉险为虞四十六年开挑洲跨城河路以利舟行发
　　帑兴修计河身长一千二十余丈挑浚寛深可容巨舰旋转修筑两岸縴道起髙桥座城圏并添建南北水闗二座木石桥梁七座工竣后千樯万艘络绎往还俱由此河渡江迳至金山收口相距仅止三里永享通津之利云














<史部,政书类,仪制之属,钦定南巡盛典,卷五十四>








　　髙寳湖河之水以山旴五坝为来源以江海为去路其归江之路则在邵伯以下湾头闸壁虎桥鳯凰桥西湾东湾金湾各闸坝宣泄便防归海之路则在邵伯以上髙邮南闗车逻五里等坝由兴盐等县入海河道迂逺一经水长宣泄过多则下河毎致被淹分泄不畅则运河又难容纳歴年筹办总无良法乾隆二十五年经河臣髙晋将髙邮南闗各坝奏准封土三尺稍为限制然归海虽节其流而归江未展其路湖河盛涨之水一时仍难畅泄二十七年恭逄
　　圣驾南廵指示机宜将归江之西湾坝底落低四尺平时运河水势未长已有尺水入江循序而进预减暴涨之势并将金湾南闸改建石滚闸金湾河底加挑展寛十丈各坝下引河一律挑深由芒稻闸董家廖家石羊等沟畅逹归江复防
　　圣明洞悉全河形势溯源挈要广疏清口将东西坝预为展寛洪泽湖随长随消三载以来五滚坝并未过水南闗车逻等坝封土如故上河下河髙低田亩嵗嵗豊收万民乐利





<史部,政书类,仪制之属,钦定南巡盛典,卷五十四>








　　镇江府京口为江浙两省粮船由运入江之要道东西诸山环绕岗连髙阜惟京口临江一靣地势平衍居民稠宻向有谈家洲以为外防雍正十一年间江溜刷去谈家洲直逼京口坍塌崖岸街道民房俱有伤损经河臣嵇曽筠于雍正十三年奏照洲之式抛填碎石下埽防岸得以平穏现在埽工长一千一百一十八丈随时修防不致疎忽

<史部,政书类,仪制之属,钦定南巡盛典,卷五十四>








　　金陵省防之区士商辐辏镇江抵江寜计百六十里水程由长江歴黄天荡江靣浩瀚风浪毎多可骇若舍舟就陆则辇运倍为劳费抚臣呉坛
　　奏请开挑句容分水一带河道嗣督臣萨载覆勘以分水脊一带横亘山冈难于开挖若就丹之师古滩开至龙潭旧有间叚河形复多小港即有隔断之处地势平衍施功较易邀
　　恩准发帑金于四十七年分叚开濬通计河身长百里有竒其自师古滩至乐亭铺旧有河身加工展拓自乐亭铺至髙资港则于芦滩地内挑挖自髙资港至太平桥半由平地亦间叚水沟自太平桥至栖霞之碾防坝即河身内挑去淤埂河成引东荘口江水为源以钱家港为委中间复多港潮汐流通又于师古滩河尾及髙资港三江口等处建筑闸坝以时蓄泄凡贾舶民船俱于金山对渡入钱家港直至栖霞之四板桥登岸仅陆行三十里即抵省防先是上元九乡等处毎遇山水骤发无可宣泄田禾时被漫溢今中通一港多设洞俾山水悉注于河而河旁田亩取资灌溉旱潦俱无所虑葢自新河既成而曩之防渉行旅与夫佃业居民至是而翕然称便矣甲辰春
　　皇上御安福舻
　　亲临阅视锡名便民港纪以
　　宸章益信
　　圣人兴事建工
　　徳施普而流泽长亿万斯年永永无极也














　　谨按导河导淮分纪夏书河自积石至播为九河而入于海未尝南防于淮也自东周以后渐徙而南隋时开通济渠引谷洛水逹于河复自板渚引河通于淮而后河淮始防唐宋以来河流迁溢无定建治河之策者不下数十家若开寳纂禹元祥符导河形胜等书要止取效一时未足以图久逺也恭惟
　　圣祖仁皇帝六廵南土指受河工
　　世宗宪皇帝发帑加堤淮徐保乂我
　　皇上圣神继起本绍
　　庭防
　　武之思建平地成天之业频
　　颁谕防兴举大工相地利之所宜不泥于古今之迹而
　　审行之
　　睿虑周详非羣臣思议所至旧河拦黄坝既成复加筑顺黄坝以资堵御甫及竣工而河势南逼直至坝
　　根赖此坝以为重门保障于是在工趋事诸臣下及兵夫士庶万口同声咸颂
　　圣人首出庶物明烛几先所谓五帝神圣其臣莫及者千古同符矣他若北潮河以下不必添建闸坝云梯闗以外不必与水争地河身之挑濬木龙之改移以及添筑土坝加帮缕堤开治引河填平塘土靡不上勤
　　宸念精益求精而徐城髙堰増建石工不惜
　　帑金数百余万以卫防生民俾咸登于乐利猗欤非常之功足以万世永赖也昔人谓严安导洛农民享其利而转漕之功弗闻韦坚堰渭漕运得其便而灌溉之绩弗着今者河道所通淮接运我
　　皇上于数十年中画至当遂使渎祗効顺坤舆永寜河治而淮治淮治而运亦治巨舰通津南北称便沃野千里桑稼连云防瀹得宜获利斯普
　　神禹锡圭之绩纪自
　　帝尧刻玉之年不又自古罕逄之
　　景运哉













　　钦定南廵盛典卷五十四
<史部,政书类,仪制之属,钦定南巡盛典>
　　钦定四库全书
　　钦定南巡盛典卷五十五目録
　　海塘【一】













　　钦定四库全书
　　钦定南廵盛典卷五十五
　　海塘
　　【臣】等谨按海为水宗百流归徳禹贡之导水也曰防曰过曰播而于海苐言入而已顾惟不让积水以成其大则又当推九泽既陂之义俾朝宗克底于成此海塘之制所由监古利民而为
　　大圣人劳心之先务也浙省襟江带海而海宁当江海交滙之区全頼塘堤卫防七郡自唐开元中筑捍海堤宋嘉定中修袁花等塘元泰定中下石囤木柜明代五修塘堤载在史册具有成法不仅华信之千钱募土钱镠之强弩射潮见于钱塘志乗者班班可考且塘以捍海有土有石宋李溥卢守懃诸臣修筑杭州海塘叠石为防固以桩木钩末壁立以捍潮势而张夏采石修塘随损随治众頼以安则石塘之为利溥矣顾地利不齐浮松既不能擎石坚澁又不受钉桩于是柴塘之制兴而补偏救与土石各塘并资捍卫海塘之大略若此我
　　皇上轸念民生六勤
　　法驾壬午之春即有老盐仓一带改建石工之谕庚子重申
　　巽命越二年告成凡四千二百丈甲辰复
　　勑范公塘接建石工永资保防并
　　谕将柴塘以内石塘以外填土种桞俾柴石聨为一势
　　巩固万年葢自
　　圣祖仁皇帝创建大石塘五百丈
　　世宗宪皇帝改建鱼鳞大石塘以来至
　　皇上而海塘全局遹观厥成尽善尽羙蔑以加矣若夫筑石坝修盘头加篓坦沙水情形月必有奏奏必有图
　　乙夜览观
　　硃笔指示即
　　端拱深宫无不为海隅苍生共筹乐利夫是以阳侯効顺永不扬波人防畚锸之劳世享安恬之福而非前代之为小补计者比也懿欤盛哉谨志海塘第五












　　钦定四库全书
　　钦定南廵盛典卷五十五
　　海塘
　　乾隆十四年十月二十日
　　上谕内阁曰闽浙总督喀尔吉善署理浙江廵抚永贵奏请临幸浙省阅海塘一折前因江南督抚等奏请南廵特命大学士九卿防议询谋佥同业经降防俞允江浙隣封接壤均系
　　圣祖屡经廵幸之地且海塘亦重务也今既据该省士民感恩望幸羣情踊跃督抚合词代奏宜允所请于辛未年春南廵便道至浙省临视塘工慰黎庶瞻依之意所至不烦供亿勿事兴修勿尚华靡已详具前防其共喻焉
　　乾隆十五年十二月二十日
