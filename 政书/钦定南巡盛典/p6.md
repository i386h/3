<!-- { "loadSidebar": true } -->
　　支硎一帯连寒山山下出泉为寒泉淙淙幽幽赴溪壑跳珠溅玉多来源土人区分称各别岂能一一徴名诠兰椒策马寻幽胜山水与我果有縁就中宦光好事者引泉千尺注之渊泉飞千尺雪千尺小篆三字铭云峦名山子孙真不絶【用呉梅村诗意】安在舍宅资福田槃陀坐对清万虑得未曽有诗亦然雪香在梅色在水其声乃在虚无间
　　聴雪阁
　　千尺雪之上架白屋三间氷牕俯畅砰湱之声满耳跳激之势谋目阁素无名名之曰聴雪而系以诗
　　雪宜落天上云胡落涧底其源不可及千尺约畧耳三间白板阁占尽林泉美珠玉碎复完琴筑鸣无止涧叶冬不凋岩葩春似喜入望窈且深宜聴静方始是合防名言而复不能已
　　华山
　　问山何以分髙下宜在引人诗兴者遥瞻濯濯青芙蓉南嶂犹平堪跋马登峯造极览全呉却步鸟道寻兰若左右泉声上下云间以踈梅秀而野厯险即夷小憇留别室数宇致潇洒琅玕千个緑云丛笙筑百道银雪泻我逰名山亦已多谓当无过田盘也此间松石逊怪竒梅竹彼应让都雅两山何用费较量梦寐他时总心写
　　恭依
　　皇祖华山诗韵
　　观水有其术入山不厌深境无容俗混林岂受樵侵香递英英朶声喧命命禽
　　宸章垂琬琰胞与识
　　胸襟
　　驻跸灵岩
　　塔影遥瞻碧汉中梵王宫侧旧离宫观民展义因时切石栈云林有路通竹萧萧喧防静梅花漠漠白边红太湖万顷轩牕下坐辨洞庭西与东
　　灵岩杂咏用沈徳潜韵
　　馆娃宫
　　琼宫号馆娃艳歌复丽舞欢娯廿三年凄凉一土偶来寻旧迹山径步芳杜哲妇能倾城坰戒垂千古
　　琴台
　　白银世界中石湖言则然而我揽竒景其趣符昔年月出山寥寂风定波潺湲琴声静无闻云扄寄高眠
　　响屧廊
　　夹径多长松度松渐豁敞伊昔构曲廊夷光留屧响屧响久不闻春烟防蔓莾小草设有知云见人来徃
　　涵空阁
　　灵岩三百丈嶻嶭凌虚空高阁俯太湖镜影澄微风吐纳阅今古变化资鱼龙清夜静万縁钟声下梵宫
　　呉王井
　　山下宜出泉云何于其顶行云时吐英古魄几留影子胥抱孤忠不食空垂绠徒传艳冶迹贻羞日月井
　　研池
　　石鼓淙天池清波澹泠泠扶栏成小憇春藓匝甃青我欲习挥毫古帖徒纵横笔谏有名言岂事龙蛇惊
　　采香迳
　　采香胜采葛采葛行野露欣戚不同伦谁知绘后素倭堕笼春芳甲煎蒸晓雾坐看笠泽边越师来薄暮
　　翫花池
　　山花落春风贴贴依溪谷底怪呉宫人镇日翫不足红顔已尘土苍岩仍湛渌三复徳潜诗吾心一以浴
　　邓尉香雪海歌并命沈徳潜和韵
　　邓尉之名久诏吾邓尉之竒今见初一四天下总在海都梁嵰山夫岂诬天风卉歙波涛泛春日淡冶涟漪舒目谋耳食已絶胜更惟鼻观为模偨池韶秀复蓊匌泌潗案衍还萦纡坐令甲煎嫌艳腻逺虑葱岭非坦途山僧抱月眠初醒却跽道左纷相趋尔所羡者我厌久我所慕者尔厌余乃知两全信难得何妨一晌供清娯北眺虎阜南太湖南船北马用各殊此间无可无不可满坑满谷酬所需林逋毕竟寒俭相但咏香暗及影疎徳潜黄山诧云海咄咄香雪讵可孤东皇亦觧助韵事春寒勒待今临呉春寒勒待今临呉平山何有见金夫【平山盐商虽种梅而今嵗春寒到时始绽数英今正值盛放之时故戏及之】
　　宴准噶尔夷使
　　渠搜入贡值巡方后队随行许觐光麾去招来遵我约氊裘帕额适其常三巡湛露申欢豫二月东风正艳阳深戒夸奢纒锦树盈宁畧足示来王
　　夜雨
　　北方此际惟虞少南国今来却虑多只论游观无不可重因农务望睛和
　　法螺寺
　　前朝跋山路法螺近咫尺却为游华山竺庵暂虚掷灵岩今返跸取便寻幽适牝谷才几曲便觉仙凡隔石泉常似咽磴道不嫌窄别室亦潇洒松竹有佳色微辨来时路下盘緑云隙
　　再游支硎
　　两日灵岩岩果灵更寻光福叩云扄如斯佳境安能尽不竭欢情慢久停旋命归舟指呉防取便防马憇支硎一天快霁予心畅下视方方麦坂青
　　舟发姑苏
　　兰鹢发胥江风平五两防霁天留晓月麦剡入篷牕行阅溪山画真称文物邦具区空濶里洞出洞庭双
　　田家春兴
　　湖山岂不美最喜是田家过雨修春耒临溪转水车东阡芃緑毯西陌簇黄花揽结真娯意端胜玩物华城市厌笙歌农讴惬聴多三时务耕织六畜富鸡鵞髙廪村场积新篘父老酡今年春雨足卜稔望晴和
　　紫阳书院题句
　　沈徳潜主紫阳书院为乞额因顔之曰白鹿遗规并成是什
　　棫朴重育贤菁莪厪即俊矧兹文雅都造士方应慎书院号紫阳义盖由慕蔺徳潜纵悬车乡教犹能振乞我四字额更无他语训白鹿有芳规气贵消鄙吝学非养贫地贫乃士之分学复不重华乃实之衅功或亏一篑山弗成九仞诗虽夙所耽不足示后进努力崇实修佐我休明运
　　平望
　　景霁风微湖似镜轻帆廿里畅人心楼台逺近称呉望老防扶渐越音泽满鱼虾船作市地多桑柘树成隂吾民庶矣思藏富惟有祈年志倍钦















　　钦定南巡盛典卷一
<史部,政书类,仪制之属,钦定南巡盛典>
　　钦定四库全书
　　钦定南巡盛典卷二
　　天章【辛未　浙江　江南　山东　直隶】
　　诗
　　入浙江境
　　午临于越晓勾呉一水何曽易舳舻尔界此疆人纵别民胞物与我宁殊敢忘求莫心常切且喜行程春与俱万姓尊亲盈跸路岂辞膏泽以时敷
　　烟雨楼用韩子祁诗韵
　　春云欲泮旋蒙蒙百顷南湖一棹通回望还迷隄栁绿到来才辨榭梅红不殊图画倪黄境真是楼台烟雨中欲倩李牟擕铁笛月明度曲水晶宫
　　舟过嘉兴
　　徐牵锦缆过嘉禾隠隠时闻款乃歌慢陟髙楼传八咏独欣旧馆号三过油花香入青葱町毛芷新浮澹沲波夹岸桑林数十里果然蚕事此邦多
　　赐浙闽总督喀尔吉善
　　巡吴于越便中过恐悮农桑正和完赋自緑民俗美不须重勉善催科【今南巡免江南积逋二百余万而浙江向无逋欠特加恩蠲免本年正赋三十万两以示奨励】
　　尚书梁诗正之父夀届八旬特加恩晋封一品诗正适以扈从南还因许给假留侍甸月诗以赐之
　　锡类荣加五色封扈随侍养许从容膝前喜胜三特备身畔先看一子从【其长子翰林梁啓心请告家居侍奉】盛世祥脍炙桑梓髙年人伯仲乔松教忠优老巡方志越水吴山瑞霭浓
　　三月溯日车驾至杭州驻跸之作
　　今春初度茁初□恰值余杭翠辇停展义省方钦
　　祖烈承欢祝嘏奉
　　慈宁
　　三朝休养繁滋息万里提封在户庭览彼就瞻心实切惭兹懐保徳非馨人文旧地风犹朴礼乐名邦教易型明圣湖重瞻
　　圣藻飞来峯已送来青昌昌艳裔差无负濯濯林泉信有灵即渐风光临上已便当觞咏赏兰亭
　　巡幸杭州恭依
　　皇祖诗韵
　　铜龙不异日询
　　安掖辇呉山赏大观烟火万家来问俗春风三月暂游銮承顔悦志期无忝咨吏安民要在寛秀丽湖光岂无助毎成佳句亦増欢
　　恭依
　　皇祖呉山诗韵
　　崇巘襍江复带湖俯临万井乐亨衢百年休养
　　三朝泽继述予懐凛永图
　　呉山大观歌
　　我游名山亦已多呉山大观今作歌兴安大岭及长白嵩泰台麓田盘窝诸山未兼江海胜此间旷览俱遮罗南北髙峯走龙脉蜿蜒入郡成嵯峨琳宫梵宇许居下不许墙宇盘尖螺平列坎石镇火患风从其俗无烦诃第一峯头纵遐瞩壮哉所见真无加【叶】左江右湖互环抱海气蓊匌含羲娥维水有四三已具故富鱼族蛟鼋鼍天呉阳时出没列缺丰隆相荡摩呉颠越踬阅兴废宋迁元伐纷誵讹只賸呉山青不磨呉山大观今作歌
　　圣因行宫即景
　　离宫
　　当日咏眷阿春暮巡方此重过遥岫开云飞翠嫩丛兰经雨送馨多平陵塔矗玲珑影俯瞰舟回防滟波陶冶惟灵欣始遇逺风何处递笙歌
　　檀栾修竹涧岩纡极顶轩亭俯碧湖真副其名非谬也不孤我咏则然乎请看春物因时鬯能使神心与静俱承志宫中养天下千秋万嵗奉
　　慈娯
　　放鹤亭
　　谿亭阅古坐斯须千载孤山信不孤岂必鹤归识丁令恰因梅放缅林逋赢将白发还苏守留得青山与碧湖葛岭当前漫相傲顽仙未必及潜儒
　　题小有天园
　　佳处居然小有天南屏北渚秀无边如依妙鬟云中佳便是超然刼外仙防曲涧泉才过雨一园梅栁欲生烟坐来拈句浑难得不落空还不涉诠
　　浄慈寺
　　沿缘苏氏隄霁景防烟低遂造白禅所闲寻碧篆题堂围曲屏嶂地是古招提翠竹笼僧户芳兰引客蹊岩扉如有约井木或无稽【相传建寺时木取之井中此附防语也】防马因还去钟声隔岭西
　　题敷文书院
　　松冈回首望祗园讲舍层阶喜得门气助湖山钟逺秀道传孔孟有真源清游祗欲心无逸名教何非乐所存嘉尔青衿真济济嗣音实行勉相敦
　　题西湖十景
　　苏堤春晓
　　通守钱塘记大苏取之无尽适逢吾长隄万古传名姓肯让夷光擅此湖
　　栁浪闻莺
　　那论清波涌金【栁浪桥宋时在清波门外聚景国中康熙三十八年于涌金门南创建亭榭圣祖仁皇帝御书赐今额名】春来树緑隂深间闗防啭供清聴还
　　似年明步上林【圆明园四十八景中亦有是明】
　　花港观鱼
　　花家山下流花港着鱼身鱼嘬花最是春光萃西子底须秋水悟南华
　　曲院风荷
　　九里松旁曲院风荷花开处照波红莫惊笔误传新榜恶防崇情大禹同【九里松旁有宋时麯院地多荷花遂有麯院荷风之名康熙三十八年构亭叠石为盘曲之势　　御书匾额易麯院为曲院荷风为风荷】
　　双峯挿云
　　髙不畏风双髻垂天衣防缕称身披画师若与开生面想见淡妆浓扶时
　　雷峯西照
　　何处髙峯无夕照斜阳此地独标名钱王遗迹犹堪指爱是山头塔影横
　　三潭印月
　　湛浄空潭印满轮分明三塔是三身禅宗漫许添公案万刼优昙现圣因
　　平湖秋月
　　春水初生緑似油新蛾防影镜光柔待予重命行秋棹饱弄金波万顷流
　　南屏晩钟
　　浄慈掩映对南屏断续蒲牢入夜声却忆姑苏城外泊寒山聴得正三更
　　断桥残雪
　　想像银塘积素余湖光山色又何如近从赵北桥边过一例风光入翠舆
　　钱塘观潮歌
　　向闻钱塘潮最竒江楼凭几今观之更闻秋壮春弗壮弗壮已匪夷所思两山夹江龛与赭亹束长流逼东防海潮应月向西来恰与江波风牛马江波毕竟让海波回澜退舍如求和洪潮拗怒犹未已却数百里时无何于今信识海无敌苞干括坤浴渊魄何处无湖此处雄雄在奔腾旋荡激蓂茁三叶及落三皆最胜日期无淹我来正值上已节晴明遥见尖山尖须防黯云容作似是丰隆助海若天水遥连色暗昏倐见空际横练索旁人道是潮应来一弹指顷堆银堆疾于风樯白于雪寒胜冰山响胜雷砰硡礌硠礴紞紞哼哼吼哕哕流离顿挫无不兼回斡旁喷极滂沛地维天轴震撼掀天呉阳侯挟飞廉蛟龙鼓势鱼蠏遯长鲸昻首嘘其髯榜人弄潮偏得意金支翠旗箫鼔沸忽出忽入安其危但过潮头寂无事因悟万里在人为持志不定颠患随迟疑避祸反遭祸防不见笑于舟师
　　竹素园
