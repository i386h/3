<!-- { "loadSidebar": true } -->












　　御制地球仪　谨按地球仪为
　　皇上御制规木为球以象地体围四尺五寸两端中心为南北极贯以钢轴腰带赤道斜带黄道平分三十六分每分占十度布列中国及防古准回诸部落海外诸国靡不咸具外正立为子午圏靣刻三百六十度座靣为地平圏列地平度外列十二时九十六刻皆铸铜为之承以圎座高二尺四寸七分北极上加时盘以
　　京师为准旋之知各处时刻及日出入地平度所以配天体仪益足騐
　　圣朝声教讫于无外云





















　　浑天合七政仪　谨按
　　本朝制浑天合七政仪铸铜为之径一尺二寸高一尺三寸五分凡三重外二环平者为地平圏上列西洋书十二宫十二月立者为子午圏子午圈上天顶垂铜叶为地平高弧北小圏为时刻盘次内五环两轴为南北极贯二极为二至经圏腰带赤道斜带黄道黄赤道交处为二分相距最逺处为二至二极轴上小圏为负黄极圏其最内平靣圆环为黄道十二宫中心为日体圎邉为地球对地球立表以指日行宫度日与地各为盘地盘有月体日盘有金水二星体日外大盘有火木土三星体皆以机旋之月旋以地为心五星旋以日为心座靣旁施指南针以测太阳纬度及出入地平时刻方位


















　　七政仪　谨按
　　本朝制七政仪铸铜为之径一尺六寸五分高二尺五寸凡二重外重平圏为黄道列周嵗十二月周天十二宫斜圏为赤道十字圏为赤道子午夘酉经圏内重为七政盘列十二宫与黄道左右相应中心为日体最近日为水星次金星次月与地次火星次木星最逺土星木星旁四小星土星旁五小星土星上圎环平之则星正圆侧之则星长圎日体旁为瓶置灯以取日影对日处映以玻瓈盘内皆有机轮其旁以小盘之轴挈诸轮转之承以半圎十字下歧三足座心设指南针十二宫上施逰表表转一周为一日视诸体之旋转以测七政昼夜隠见之象



















　　三辰仪　谨按宋史唐李淳风作三辰仪有外围二枢黄赤白道单环皆旋转于六合仪之内
　　本朝制三辰仪铸铜为之通髙二尺一寸凡二重四圏正立为子午圏列周天度数上应天顶下应地心两轴为南北极与子午圏十字交而常定不动者为天常赤道圏列昼夜时刻天常圏内层为游旋赤道圏列十二宫以南北极为枢而东西旋转者为过极游圏座心表末与天顶地心相对后施指南针前施坠线表四足施螺旋以中腰表耳测赤道经度以对南北极直距中窥衡测赤道纬度以游表加游旋赤道上测时刻





















　　万夀天常仪　谨按
　　本朝制万夀天常仪铸铜为之通髙一尺一寸制与三辰仪同座心穿孔对天顶垂线用与三辰仪表末同中腰两表耳一实一虚绾游旋赤道实者穿中缝虚者留中线用与三辰仪窥衡同以游表加游旋赤道上视游表末所指用与三辰仪表耳同










　　地平赤道公晷仪　谨按
　　本朝制地平赤道公晷仪铸铜为之径七寸八分地平盘分内外外方盘施露管二螺柱四内圆盘列地平三百六十度施指南针中带铜弧弧上九十度赤道环在圎盘北铜弧入之以定各处北极髙度环面施大游表表近上加立表中有直线环上端小圆盘内有小游表及半环环上穿小孔以大游表对日景从小孔透立表中线视大游表下端所指知时刻小游表所指知分数























　　地平经纬赤道公晷仪　谨按
　　本朝制地平经纬赤道公晷仪铸铜为之通髙一尺地平盘分内外外盘画子午线三角植螺柱内盘列地平三百六十度施指南针纵横置露管盘上正立为赤道经圏上环中线为天顶钭倚为赤道中施直表列节气宫度表中缝加游表上穿孔使透日光经圏上平赤道施两表耳测日影内盘九十度线与外盘子午线凖以赤道经圏按度对天顶以游表小孔对节气日数视日影所临知时刻以赤道经圏对日上下转之日影从上表耳孔透下表耳之两防视赤道距天顶度与九十度相减知太阳距地平髙度视内盘距子午线度知太阳距午正东西偏度以外盘分数线与度数线对知时刻


















　　八角立表赤道公晷仪　谨按
　　本朝制八角立表赤道公晷仪铸铜为之地平盘长二寸二分濶一寸八分前施指南针后为赤道盘横轴上下之盘周画时刻线正北当午正西南起寅正东南止戍正盘上施日影表以指北极右带髙弧表角与弧皆髙六十度騐影以知时刻










　　方赤道地平公晷仪　谨按
　　本朝制方赤道地平公晷仪铸铜为之地平四寸二分中施指南针后为赤道盘外方内圎两面画时刻线正北当午正西南起卯初东南止酉初盘底有机上下之地平右施螺旋表环列度数以表指之赤道盘中施直表指南北极春分后向北秋分后向南騐表影以知时刻









　　游动地平公晷仪　谨按
　　本朝制游动地平公晷仪铸铜为之圎座径二寸一分髙一寸八分内游环三层系日晷地平盘于三层环内中施指南针周围时刻线三层依北极髙三十度四十度五十度北有弧表画线亦如之自地平中心出斜线对弧表线以指北极视线影以知时刻为舟行测騐之器









　　提环赤道公晷仪　谨按
　　本朝制提环赤道公晷仪铸铜为之外环为子午圏径七寸二分内环为赤道上环为天顶赤道北九十度为北极其对为南极中施直表列节气宫度及距纬度表中缝施游表上穿孔以透日光以上环对子午圏度数以游表孔对节气日数手提上环旋直表使影入赤道内视所临以知时刻









　　赤道地平合璧日晷仪　谨按
　　本朝制赤道地平合璧日晷仪铸铜为之长一尺三寸濶八寸六分前为地平盘列二十四节气圎盘加直表其上按节气进退以就日行黄道度外椭圎形列时刻西起夘正东尽酉正后为赤道盘内列时刻西起寅初东尽亥初外列周天度中施斜表表下施坠线以指北极髙度承以半圎以轮齿低昂之两盘相合定南北视表影以知时刻








　　定南针指时刻日晷仪　谨按
　　本朝制定南针指时刻日晷仪铸铜为之地平盘长一尺三寸五分濶一尺一寸一分中为指南针外画时刻线七重第一重为二分第七重为二至以次顺逆数之线各分十二时初正两端立表耳中线对日两耳影相对騐指南针所指以知时刻










　　日月晷仪　谨按
　　本朝制日月晷仪象牙为之凡二重下为日晷地平长二寸濶一寸四分中施指南针外画时刻线啓其上直立之以地平中心线绾小孔内视线影以知时刻上为月晷赤道盘上列三十日从正北起中心置时刻游盘列十二时午正初刻上出表末以指日数中施游表表端立环对月表末指时以上重左铜钩按下重侧面北极髙度搘定立环内不见月光视表末以知时刻























　　圎盘日月星晷仪　谨按
　　本朝制圎盘日月星晷仪铸铜为之圎盘径四寸一分下有柄上为日晷两立耳相距二寸四分各穿孔以透日光两旁直线为时刻线之起止中为半圎其半为北极画节气线十九道当北极为二分线间二线为一中气往来数之左尽夏至右尽冬至一线占一旬自北极上横分六十度为北极髙度下分十二时右起丑未初左尽子午正中施游表以表末对北极髙度及节气线表末施坠线穿小珠对太阳所躔宫度使两耳孔日光正对騐珠影以知时刻背为月晷星晷外分三百六十六日内分十二宫中心第一重圎盘径二寸二分外分十二时初正午正出直表以指太阳内分三十日自直表起朔第二重圎盘径一寸七分周穿圆孔中出直表表所指之日数圆孔下騐晦朔望自第一重对太阳宫度表起午正数之至第二重指日数表所指以知时刻第三重施直表出圎盘外表心及末皆穿圆孔以表心孔窥勾陈大星以表末孔窥天枢天璇使相参直亦如月晷数法以知时刻












　　方月晷仪　谨按
　　本朝制方月晷仪铸铜为之径五寸五分上下二盘下盘外重列十二时次内初正各四刻次内刻各十五分上盘外重列三百六十度内二重列三十日空度起朔为日月同度朔后月距日渐逺至九十度为上倍之为望三倍之为下周复为朔为一月与日一防朔望相距各七日半中心施游表以游表中线对上盘日数若干度转上盘朔上表末使表对月立环内无影视表末所指以知时刻仪面镌乾隆甲子年制






















　　看朔望入交仪　谨按
　　本朝制看朔望入交仪铸铜为横尺两端木座如几形横一尺八寸纵七寸八分凡三重下为黄道中为白道各十五度三十分上为时刻表左右直距以白道距黄道南北纬度为凖正中为黄道位日食以日体月食以地影加黄道上月体加白道上皆按度分以其相掩知入交为日月食以相掩之分知食之浅深以时刻表中心对白道表端施直表对月行距日度视所指知食之时刻























　　六合騐时仪　谨按
　　本朝制六合騐时仪铸铜为两球下球径六分有竒重二十四铢上球减十之二贯以钢铤长四寸六分有竒近上三之一为两轴横梁承之前后亦为横梁前梁下键以铜叶一往一还为一秒七秒为五里凡发声时拨之使动騐秒数以知声之逺近









　　四定表全圆仪　谨按
　　本朝制四定表全圆仪铸铜为之通径一尺全周三百六十度中施指南针圆线十层以斜线相交成十格分四象限通径线两端各施立耳为定表中心设旋圆盘其通径线两端施立耳为游表表两端直边对立耳中线以指度数以定表游表相距度分为所测之角平测立测惟所宜









　　矩度全圆仪　谨按
　　本朝制矩度全圆仪铸铜为之通径六寸全周三百六十度分半周通径线两端各施立耳为定表中心施游表表中线两端加立耳立耳中线与游表中线对上施指南针前施坠线表端鋭处指度数以两表相距度分为所测之角圆内下半周矩度纵横各六十分为勾股比例之用平测立测惟所宜








　　小花全圆仪　谨按
　　本朝制小花全圆仪铸铜为之通径二寸施定表逰表指南针与矩度全圆仪同以中圆花隙锐处对逰表立耳指度数平测立测惟所宜












　　四逰千里镜半圆仪　谨按
　　本朝制四逰千里镜半圆仪铸铜为之通径一尺三寸五分半周一百八十度外圆线三重内层十二重毎度末斜线与圆线相交成十二格通径线两端立耳为定表其半圆心施逰表表两端有立耳表端中线以指外重度分立耳方孔中线以指内重度分立耳内施坠线表心施指南针圆盘外两柱承千里镜以两轴左右上下之以逰表定表相距度为所测之角座三足能升降平测立测惟所宜






















　　双半圆仪　谨按
