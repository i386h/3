<!-- { "loadSidebar": true } -->
　　钦定天体仪　谨按春秋文曜钩唐尧即位羲和立浑仪尚书舜典疏云子法言或问浑天曰洛下闳营之宣帝时司农中丞耿夀昌始铸铜为之象史官施用焉后汉张衡作灵宪以说其状康熈十二年
　　圣祖仁皇帝命监臣制天体仪即古浑象也铸铜为球以象天体围一丈八尺两端中心为南北极贯以钢轴靣刻黄赤二道平分十二宫布列星汉其外为子午圈周围各浮天体球五分两靣刻去极度数
　　东西两极合成圆孔以受天体之轴其下为地平圈周与子午圈同靣濶八寸环渠为界外刻四象限度及地平时刻方位下施四足承以圆座髙四尺七寸设螺柱以取平子午正对防向西少阙以受子午圏半入地平下半出地平上自天顶设髙弧带地平逰表以察诸曜地平经纬度以时盘定于子午圏设逰表于北极枢令自转以定日度又能随天体旋转以指时座下设机轮使北极能髙下盖浑天之全象而诸仪之用所统宗也















　　钦定黄道经纬仪　谨按旧浑天仪制有黄道纬圏而无
　　黄道经圏康熙十二年
　　圣祖仁皇帝命监臣制黄道经纬仪铸铜为之凡三重四圏其外正立为子午圏径六尺一寸规面厚一寸三分侧面寛二寸五分两面皆刻去极度数以
　　京师为准两极侧面各贯钢轴以半圎合而固之次内为过极至圏外径五尺五寸规面寛二寸五分侧面厚一寸三分两面亦刻去极度数贯扵南北
　　赤道极之两轴象天左旋又从南北赤道极各距二十三度三十一分三十秒定黄道极去极九十度横置黄道纬圏与过极圏交径及寛厚亦同陷其中以相入四面皆刻黄道经度象七政右旋又从黄道南北两极贯黄道经圏外径五尺一寸四分规面寛九分侧面厚二寸三分四面皆刻黄道纬度象黄道四游两极施直轴径一寸中半施横表长三寸于纬圏上加游表对直轴以测黄道经度于经圏上设游表对横表以测黄道纬度下爲半圆云座升龙二承之














　　钦定赤道经纬仪　谨按旧浑天仪制三重外曰六合仪次内曰三辰仪内曰四逰仪凡七圏康熙十二年
　　圣祖仁皇帝命监臣制赤道经纬仪铸铜为之凡二重三圏葢防三辰于六合而又省一地平圈也其外正立为子午圏制与黄道经纬仪子午圏同距两极各九十度横置赤道经圏与子午圈交陷其中以相入外径五尺九寸规面寛二寸五分侧面厚一寸三分内规面及上侧面镌昼夜时刻外规面及
　　下侧面镌周天度分南极旁承以两象限弧又从南北两极贯赤道纬圏外径五尺六寸规侧面寛厚与经圏同四面刻赤道纬度内爲通轴设横表游表俱与黄道经纬仪同下爲半圆云座升龙承之



















　　钦定地平经仪　谨按旧浑天仪制有地平圏能测三辰当地平之经度而不能测地平上之经度康熙十二年
　　圣祖仁皇帝命监臣制地平经仪铸铜为之平置地平圏径六尺二寸寛二寸四分厚一寸二分上面侧面皆刻四象限度上面自南北起初度侧面自东西起初度以立龙四承之圏下立柱其高相等适当圏心上出圆轴圈上东西二龙柱结横梁中穿孔
　　爲天顶与圏心对施立轴长四尺四寸上应天顶下应地心表末结十字横表与圏相切尺寸与圏径同立轴顶左右结二线斜贯横表两端成两三角形旋转横表令三线与所测参直视表所指以测各曜之地平经度



















　　钦定象限仪　谨按旧浑天仪制有地平圏而无地平经圏元郭守敬简仪设立运圏以测三辰出地之度即地平经圏也康熙十二年
　　圣祖仁皇帝命监臣制象限仪为全圆四分之一亦名地平纬仪铸铜为之其制直角为心两方皆为半径各长六尺寛二寸一分厚一寸一分圎为弧寛二寸六分厚一寸一分正靣镌九十度分外规靣镌度数字其数自上而下以纪地平髙度自下而上
　　以纪距天顶度聫以云龙东西立柱纵八尺八寸上下梁横七尺八寸饰以云龙梁中各穿圎孔以受立轴轴与仪之立半径平行长九尺七寸寛二寸一分厚一寸七分东西运之直角施横轴长二寸一分轴本加逰表寛二寸一分厚二分有竒长与半径等逰表末设立耳以测地平纬度


















　　钦定纪限仪　谨按诸曜在天之度赤道经纬以南北二极为宗黄道经纬以黄极为宗地平经纬以天顶为宗其两曜斜距之度古无测噐康熙十二年
　　圣祖仁皇帝命监臣制纪限仪亦名矩度仪铸铜为之其制一弧一干弧为圎周六分之一通六尺靣寛二寸五分从中线起左右各列三十度干为圆之半径长亦六尺末有柄以便运旋上端为圆心设立柱加游表长与干同游表末设立耳为测一曜之
　　用弧背左右各设窥表为另测一曜之用又于干两旁设立柱相距应弧背之十度以为借测之用仪面聫以流云背以枢低昂之承以半圎有齿立轴旁加小轮可使平测其下立柱入于仪座以左右之座高四尺寛三尺绕以立龙



















　　钦定地平经纬仪　谨按地平经纬仪乃合地平象限二
　　仪而为一康熙五十四年
　　圣祖仁皇帝命监臣制铸铜为之其制平置地平圏径五尺寛七寸七分周围镌四象限度下设四柱圎座承之东西立柱高一丈一尺上结曲梁中为立轴下端贯以圏心螺柱上端以梁中圎孔受之中加象限仪直角在下半径六尺寛二寸七分正靣列九十度分中聫方圎及弧矢形背结于立轴以运
　　之直角施游表长八尺本设横耳末设横柱以备仰窥凡测诸曜旋象限仪以游表低昂合之令与诸曜参直其横半径所指卽地平经度游表所指卽地平纬度




















　　御制简平仪　谨按简平仪为
　　圣祖仁皇帝御制铸铜为之径一尺凡上下二重各分天地盘上地盘外列周嵗十二月及余分内列日分中心为北极东西弧界为北地平天盘外列朔防内列赤道十二宫三百六十度更内列二十四节气中为赤道北恒星斜带为春分后半周黄道度下所列亦如之为南地平为赤道南恒星为秋分后半周黄道度上盘向北视故皆左旋而月数节气右旋下盘向南视故皆右旋而月数节气左旋下盘连地平为椭形盘当天盘之半横列节气线十二道纵列日出入五更攒防线八道以上盘宫度对日分求交节之日知闰月以游表加太阳黄道经度转天盘与地平交知日出入时刻以太阳赤道经度对时刻视午正则知中星以午正之星验太阳赤道经度知星中之以日加时视游表所指知月之方位以表加节气与日出入更线之交知五更时刻地盘近下横镌康熙二十年
　　御制














　　御制三辰简平地平合璧仪　谨按三辰简平地平合璧
　　仪为
　　圣祖仁皇帝御制铸白金如匵形正方径七寸九分上下啓之凡六重第一重为三辰公晷外盘列十二时初正二十四节内逰盘列十二时初正三十日及恒星皆注星名等次第二重为日行时刻度分下列度数上以逰盘羃之测时旋转使当其空处第三重为指南针盘上带逰表环以地平方向第四重爲地平仪外列九十度中施指南针上带游表内画矩度第五重爲简平仪地盘外爲赤道列十二时初正中心爲北极内椭圆心爲天顶圆线爲经圏径线爲纬圏天盘小圆爲黄道列十二宫上带游表第六重爲象限仪弧线爲圆度弧内外方线爲矩度以合诸仪之用各如其法地平仪面镌
　　大清康熙癸酉清和月
　　御制
















　　御制地平半圎日晷仪　谨按地平半圎日晷仪为圣祖仁皇帝御制铸铜为之凡二重地平盘长四寸三分濶三寸五分中施指南针外画时刻线正北当午正正西夘正正东酉正后直立方盘上加半圎通径中为中心两旁各为半径半径上穿孔地平中心线入之视线影以知时刻半圎中心施逰表表两端立耳穿中线对太阳騐逰表与通径距度以准太阳高弧








　　御制星晷仪　谨按星晷仪为
　　圣祖仁皇帝御制铸铜为之凡二重有柄地盘径四寸二分列十二时初正天盘径三寸三分列二十四节气上带直表两端书帝星勾陈以中心坠线当孔中转天盘直表两端当两星使相参直视节气对时分以知时刻下盘外列夜刻内横爲节气线纵爲更线按节气以定毎更时刻仪面围镌康熙五十三年制柄镌康熙
　　御制








　　御制四逰表半圎仪　谨按四逰表半圎仪为
　　圣祖仁皇帝御制测量之器铸铜为之通径二尺四寸线长二尺作二千分其半为圎心施立耳能旋又施逰表二各长一尺二寸作一千二百分表端各有立耳半周外一百八十度为心角度通径线两端各施逰表表两端各有立耳靣穿线有比例弧以指分数内圎线二界每界十重列邉角度表中心各有小半圎通径七寸五分以取邉角半周一百八十度其圎心又施小逰表各一长四寸五分取每度斜线之长作二十分与斜线相交成二十格自邉角中心取半圎为心角度之半左邉角度画于圎线内界右邉角度画于外界测量法以两逰表相距度为所测之角量算法三角俱鋭者以通径二千分与所知一邉为比例以邉角度施所测之二角使邉逰表相交成三角形察其交处距角若干分仍以所知比例如一角钝者以半径一千分为比一心角一邉角施之法如前如两邉夹一角者以中两逰表之度施之各按二邉丈尺察两逰表分数以邉逰表之分数比量之承以直柱下岐三足半圎中镌康熙
　　御制











　　御制矩度象限仪　谨按矩度象限仪为
　　圣祖仁皇帝御制铸铜为之半径五寸四分象限之周九十度内画方矩纵横各九十分两半径线末立耳为定表圎心施逰表二相连其末各有立耳下带弧一叚作六十分当外周三十度半以比例分秒圎中亦有立耳旋之与四立耳皆相对逰表直邉与方矩之分等四表间弧度数为矩度比例之分外有铜三角棱施坠线以取平直承以直柱三足能升降仪面镌康熙
　　御制






















　　御制方矩象限仪　谨按方矩象限仪为
　　圣祖仁皇帝御制铸铜为之半径八寸五分象限之周九十度圎线十重以斜线相交成十格象限外画方矩线斜直相交亦成十格象限内亦画方矩线平半矩施立耳为定表圎心施逰表表两端有立耳中为指南针盘前施二坠线测量法以逰表直邉指度数两表相距度分为所测之角承以铜轴攒木为三足能升降仪面镌康熙
　　御制























　　御制玑衡抚辰仪　谨按尚书舜典在璿玑玉衡以齐七政孔传云玑衡王者正天文之器臯陶谟抚于五辰孔传云抚顺五行之时乾隆九年
　　皇上御制玑衡抚辰仪铸铜为之径六尺其外即古六合仪而不用地平圏正立子午双环为天经两面镌去极度数以云座承之北极出地度天顶距度以
　　京师为凖距两极九十度结赤道单环为天纬两靣镌昼夜时刻两龙柱挟之次内即古之三辰仪而不用黄道圏两极绾赤道经度双环两靣刻去极度数中腰结逰旋赤道两靣刻周天度分以象七政运行最内即古之四逰仪通径设直距中心施窥衡以测七政经纬座施螺柱以取平天顶施坠线以取正较赤道经纬仪而加精焉






