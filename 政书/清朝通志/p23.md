<!-- { "loadSidebar": true } -->
　　圣谕汉文天字以国书合音字当云梯烟决不得援谬解以立义从来以字义之优劣强为分别轩轾如金史书乌珠为兀朮贝勒为勃极烈或为孛堇又同一蒙古人名于膺世爵者则书罗卜藏于隶谳牍者则书罗卜赃实与蒙古语鄂博而以鄂为嵯峩之峩博为较祭之軷皆为强作解说卒之求其义而不得遂并其音而失之故向来对音字式讹误相沿我皇上特命依国书十二字头酌定对音自一字至数字不等以备行文酌用于对译之法更归简易谨略述梗槩用昭法守焉
　　皇朝通志卷十一
　　●皇朝通志卷十二 
　　六书略二
　　○六书略二
　　清篆 
　　△清篆 
　　乾隆十三年谕我朝国书音韵合乎元声体制本乎圣作分合繁简悉协自然惟篆体虽奋有之而未详备宝玺印章尚用本字朕稽古之暇指授臣工笔为各体篆文儒臣广搜载籍援据古法成三十二类且请以朕制盛京赋缮成清汉篆文既广国书并传古篆足以昭示来许着允所请即以傅恒汪由敦充总裁官阿克敦蒋溥充副总裁官慎简校对缮写人员速竣厥事
　　（臣）等谨按清字篆文传自太宗文皇帝时是清篆原与国书先后并出特以各体未备传习尚稀我皇上本原圣作制为三十二体命缮写御制盛京赋以昭觐扬光烈传示无疆之意六书之道尤为深切着明今据各体标目依类登载并分系缘起于每条之下资考镜焉
　　（满文）
　　玉筯篆舒元舆云李斯变仓颉史籀文为之体尚太古葢小篆外别剏一家也或即以小篆为玉筯其说见于唐元度论书十体然丰坊言小篆变而为玉筯则固各自为书后李阳水最善其体
　　（满文）
　　芝英篆书纂汉武帝有灵芝三本植殿前乃歌芝房曲又命陈遵作是书亦曰灵芝按六国时已有芝英书用之符信则遵盖有所仿章俊卿所谓析六国芝英之派也体用小篆而岐其首尾若芝初生状
　　（满文）
　　上方大篆未知出于何人按蒙恬笔经李斯删取其文为小篆则秦以前早有之韦续又言程邈所述后人饰之以为法祝素先并谓邈饰斯之法当是斯改定古人邈又润色之也体与填书略同
　　（满文）
　　小篆书断云李斯改省籀文作卫恒论四体书势有谓程邈作于云阳狱中非也但按斯以前已有小篆韦续书纂谓汉武得周时汾阴鼎即其文又宣和谱论秦穆时诅楚文熊朋来论黄帝刀布已皆是小篆字体或传自古人斯更为改定遂独擅其名耶亦曰八分小篆者比籀文十存其八也
　　（满文）
　　钟鼎篆墨籔云大禹象钟鼎形作按熊朋来谓古礼器俯为钟仰为鼎自皇佑间命太常摹历代钟鼎欵为图宣和以后此书遂广薛尚功所集钟鼎欵识多三代时篆刻也
　　（满文）
　　垂露篆僧梦英云汉曹喜作以书章奏字如县针而不纎若浓露之垂故名章帝尝重此书比之金盘泻珠风篁杂两蔡邕所谓建初称善者也
　　（满文）
　　柳叶篆僧梦英云晋卫瓘作笔势明劲莫得而学按卫氏三世攻书善师模古字上古以竹挺点漆书画不能行故头麤尾渐细瓘以笔墨拟之复头尾俱细真妙于脱胎者
　　（满文）
　　殳篆撰人无考书纂云伯氏所职文记笏武记殳葢君有命则书其上后人因法其书为殳篆非形象殳也汉印中丁钦私印及李状等刻皆可玩何雪渔文三桥尝仿之
　　（满文）
　　县针篆书纂汉曹喜作后世多以题五经篇目河洛遗诰云小篆为质垂露为纪题署五经印其三史者即此也
　　（臣）等谨按明史礼志诸司印信俱用九迭篆文惟监察御史八迭篆征西等将军柳叶篆我皇上乾隆十三年初制清篆自玉筯芝英以下文武官司印信一年改镌左清篆右汉篆皆以品秩为序文职一二品尚方大篆内三品外布政使司按察使司提督学政小篆内四五品外三四品钟鼎篆内六品外五品以下垂露篆武职一二品柳叶篆三四品殳篆四五品以下县针篆其为体凡九文武有别大小有章谨胪列于前以昭亿万年之法守凡御制上谕有关符宝印章足以信今传后以及诸司议定章程亦依次具载焉
　　御题交泰殿宝谱序后曰宝谱成于乾隆十一年丙寅越三年戊辰始指授儒臣为清文各篆体书因思向之国宝官印汉文用篆书而清文则用本字者以国书篆体未备也今既定为篆法当施之宝印以昭一按谱内青玉皇帝之宝本清字篆文传自太宗文书帝时自是而上四宝均先代相承传为世守者不敢轻易其檀香皇帝之宝以下二十有一则朝仪纶綍所常用宜从新制因敕所司一律改镌与汉篆文相配并纪之宝谱序后云
　　皇太后金宝用玉筯篆
　　皇后金宝制与皇太后同
　　皇贵妃金宝制与皇后同
　　贵妃金宝制与皇贵妃同
　　妃金印制与贵妃同
　　皇太子金宝用玉筯篆和硕亲王金宝芝英篆亲王世子金宝芝英篆多罗郡王饰金银印芝英篆朝鲜国王金印芝英篆琉球国王安南国王暹罗国王俱饰金银印尚方大篆公侯伯俱银印柳叶篆衍圣公银印尚方大篆
　　十四年礼部奏理藩院堂印【蒙古字】应否仍照本文镌刻奉旨理藩院印文之【蒙古字】不必篆书外藩扎萨克盟长喇嘛并蒙古西藏一应满洲蒙古唐古特文亦不必篆书其在京扎萨克大喇嘛印满文用篆书蒙古文不必篆书
　　更铸经略大将军印
　　谕曰近用新定清文篆书铸造各衙门印信所司检阅库中所藏经略大将军将军诸印凡百余颗皆前此因事颁给经用缴还未经销毁者会典复有命将出师请旨将库中印信颁给之文遂至滥觞朕思虎符鹊纽用之军旅所以昭信无取繁多库中所藏其中振扬威武建立肤功者具载历朝实录班班可考今择其克捷奏凯底定迅速者经略印一大将军将军印各七分匣收贮稽其事亦始末刻诸文笥足以传示奕禩即仍其清汉旧文而配以今制清文篆书如数重造遇有应用具奏请旨颁给一并藏之皇史宬其余悉交该部销毁此后若遇请自皇史宬而用者蒇事仍归之皇史宬若遇因一事特行颁给印信者事完交部销毁将此载入会典 
　　（臣）等谨按以上二项印文一则俯从旧俗重译会同之至意一则光昭圣武不忘功臣之盛心至于首玉筯以明九五之尊次芝英以定王侯之辨而尚方柳叶以下无不阶级秩然永垂典则斯诚我圣朝制作明备之隆规万世臣民读皇上御制序文德足重宝而宝以愈重之言于圣人缉熙宥密之学庶几得以仰窥万一已
　　（满文）
　　龙篆书纂庖牺氏获景龙之瑞命臣飞龙氏造六书其文户疏户密趋长形短亦有天矫空际之状
　　（满文）
　　穗书韦续墨薮神农氏因上党生嘉禾八穗乃仿其形作书以颁时令体如穗之累累欲坠故名
　　（满文）
　　岛迹篆书纂云仓颉作论者以其体如鸟足步尘纎悉毕见故名但据蔡邕篆势云字画之始因于鸟迹梁武帝云仓颉观鸟迹之意则当日或实有所见而仿者书断即以此为古文按孔壁中科斗书亦曰古文是古文不独此一种郭忠恕所谓岛迹科斗皆是也若六国传信岛迹书则又非此
　　（满文）
　　垂云篆书纂黄帝时卿云常见乃作是书晋卫恒善之论者谓其笔动若飞字张如云
　　（满文）
　　鸾凤篆书纂少昊时作凤鸟适至爰象其体以成书古人作事往往有所兆辄志之故官以鸟记
　　（满文）
　　科斗书吾衍字原谓仓颉意度为之韦续则言不知何代释适之金壸记言高阳氏状科斗形然按卫恒篆论汉武时得孔壁书人已无能知者徒以形似科斗遂名之则并科斗名亦后人所加矣故费氏亦但言书有二十法科斗是其一并不着撰人名氏晋汲冢竹书南齐楚冢考工记皆是此体
　　（满文）
　　龟书墨薮云陶唐氏因轩辕灵龟负图乃作是书按龟图在轩辕时何以至尧始制字其亦如周初有二鸟祥迨史佚而仿为鸟书耶
　　（满文）
　　倒薤篆论书十体云务光作光辞汤隐清泠陂植薤为食时清风欻至叶交偃成文乃象为此书写太上紫经三卷遂远去时人偶得其书亦谓之薤叶篆
　　（满文）
　　鸟书论书十体周文王有赤雀武王有丹乌用作此体以书幡信韦续但言写二鸟祥不载撰人名氏唐元度则云史佚作也体与鸟迹不同彼仿其迹此象其形
　　（满文）
　　坟书祝素先云周媒氏配合男女令各书以为证按媒氏又有填篆亦用之姻字颇不同葢填以表信此则其作证者
　　（满文）
　　大篆吕氏春秋云仓颉作按汉艺文志史籀着大篆书断亦言籀损益颉文为大篆则系籀作无疑至其字体周越赵宦光等谓即石鼓文而书断又谓石鼓乃籀篆虞世南书旨述并有大篆即籀篆之语诸书各相抵牾意籀所作原有此数种以石鼓籀篆为即大篆者均误也汉书艺文志凡十五篇建武时已亡六篇
　　（满文）
　　麟书书纂鲁西狩获麟仲尼感焉弟子申为作是书墨薮又云纪瑞也
　　（满文）
　　转宿篆书纂宋景公时荧惑守心公有德言三遂徒三舍司星子韦仿其退缩象作是书每前缀用三星墨薮所谓莲花未开形即此
　　（满文）
　　雕虫篆书纂云即战笔书按梦英载鲁秋胡宦游其妻桑时浣蚕作体遒律屈曲如虫故又名虫书或又云虫鸟书张表臣非之谓虫鸟各自为书不相混也晋郭巨山最善之
　　（满文）
　　刻符篆书纂李斯赵高并善用之按秦废古文定八体此其一也文用柳叶小篆双钩成字俗呼为飞白误矣
　　（满文）
　　金错篆书纂云古钱文也周泉府汉铢两刀布所制皆是胡正言摹秦汉印章每于用笔注头处作两丫形葢本此
　　（满文）
　　鹄头篆亦名鹤头撰人无考韦续云诏版所用汉家尺一之简是也起笔轻如鸟喙继笔重如鹄头论者比之远帆无波秋山一抹
　　（满文）
　　飞白书书纂蔡邕作时方饰理源都门邕适撰圣皇篇待诏门下见役人以垩帚成字归而作是书后王子猷父子并造其极又梁武帝谓萧子云曰献之书飞而不白卿书白而不飞可为斟酌之子云乃以篆文为之极精妙欧阳诣得其传
　　（满文）
　　龙爪篆梦英云王右军还天台还至会稽适风月清朗夕上桐亭偶题柱作一飞字形若龙爪遂以为名后王僧虔仿其意加以棱角为虎爪书亦著名
　　（满文）
　　奇字甄丰六体书之一张怀瓘书断云即籀篆也其迹有石鼓文在焉萧子良又谓丰定大篆为奇字葢丰有六体改定古书而成原当时或本大篆籀篆而稍变其体故于籀篆既异于大篆亦不甚同也扬雄最好之刘棻从学焉其传遂广
　　（满文）
　　缨络篆僧梦英云汉刘作升夜观星象作存古之梗概变隶之规矩体类科斗而不真势同回鸾而较逸后汉儒士多学之
　　（满文）
　　剪刀篆韦诞作其形似剪故名僧梦英云剪刀亦名金错书按二书不同体此当是诞又从金错中悟出也
　　（满文）
　　碧落篆段成式谓碑有碧落字故名李肇董逌则谓碑在绛州龙兴宫本旧碧落观故名按欧阳修集古录龙兴宫有碧落尊像篆文即刻其背未濂潜溪志唐韩王元嘉子训为其母造此尊像爰有是碑但不知何人书李璇之玉京宫记曰陈惟玉李汉黄公记曰李训弟譔洛中记异乃谓有二鸽仙来刻者皆不可强为之说要其字法到秦汉人深处李阳冰见之寝处其下数日不能去
