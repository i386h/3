<!-- { "loadSidebar": true } -->
　　铸铜为之通径四寸八分半周一百八十度圆心施游表二其长皆为一百五十分其端各有立耳开中线与游表中线对圆心亦有立耳旋之与游表中线参直游表上各带掐表一中心与游表中线对共绾一直表长与二游表共度等一端当掐表中心一端随游表开阖中施指南针后施坠线测量法以两游表相距度分为所测之角量算法两边夹一角者以所知之边角按度分安定成三角形承以直柱三足能升降平测立测惟所宜
　　 双千里镜象限仪 
　　铸铜为之半径一尺四寸五分象限之周九十度圆线十重以斜线相交成十格平半径千里镜为定表平中心千里镜为游表下为半圆纵横设两轮低昂之测量法以两表相距度分为所测之角承以直柱三足平测立测惟所宜
　　 测太阳高度象限仪 
　　铸铜为之半径一尺二分象限之周九十度圆线十重以斜线相交成十格平半径两端各有立耳上立耳中线穿小孔下立耳中线为空圈内交十字半径旁施指南针午正日光从小孔透十字心与表其参直圆心施坠线于方铜管内以护风由管末玻瓈中视坠线距日光线知太阳距天顶之度以时刻仪验准对太阳测之知太阳随时高度易坠线为游表两立耳皆如定表法与所测参直以二表距度为所测之角承以直柱三足能升降平测立测惟所宜
　　 测高弧象限仪 
　　铸铜为之半径一尺七分象限之周九十度圆线十五层以斜线相交成十五格两半径线末各施立耳为定表中圆柱四面穿直孔旋之使孔中线与立耳中线相对以受日光圆心施铜坠线表穿长孔有比例分以指分数座中施指南针以坠线距定表度为太阳距天顶度承以直柱有轮能升降
　　 测炮象限仪 
　　铸铜为之用两象限周皆九十度中为初度左右各四十五度圆心皆施坠线当初度以取平座上为横方柱一加柱端一倚柱旁用时置炮上以柱旁坠线所指合炮末所起之度柱中空左右各四十五度中施游表穿小孔对炮末所起之度于孔内视炮之星斗
　　 地平方位仪 
　　木质螺钿饰径二寸三分中施指南针周列十二辰八方列八卦内周施游盘盘面分十二宫对立直表其长两相等先定子午线转铜环令表与所测之处参直距正午东西若干度为地平偏度以分界知其所属方位
　　 圭表 
　　旧制观象台下设晷景堂南北平置铜圭于石台长一丈六尺二寸阔二尺七寸周以水渠南端植铜表高八尺上设横梁用景符以取中景
　　本朝加表二尺上端施铜叶中穿圆孔径二分午正日景自圆孔透圭面成椭形南界为日体上景北界为日体下景中心为中景
　　京师夏至景二尺九寸四分八厘冬至景一丈九尺九寸四分以次赢缩北端设立圭高三尺五寸冬至景上立圭二尺七寸四厘
　　 日景表 
　　木质立表高八寸上施坠线平表长二尺七寸中衔铜尺三角施螺柱以指南针盘九十度对表候景正时自立表下量之视景之长短以定节气时刻
　　 壶漏 
　　播水壶三形方上曰日天壶即宋之求壶面阔一尺九寸底阔一尺三寸高一尺七寸水欲常满次日夜天壶即宋之复壶又次日平水壶高阔递减一寸层累而下承以朱座有亭覆之亭座通高一丈八尺四寸分水壶一形方即宋之废壶高阔如平水壶在平水壶下少后受水壶一形圆日万水壶即宋之建壶径一尺四寸高三尺一寸在座前地平上壶皆有葢播水三壶前近下皆为龙口玉滴以次漏于受水壶平水壶后近上穿孔泄于分水壶以均水平漏受水壶上为铜人抱箭长三尺一寸镌两昼夜时刻上起午正下尽午初壶中安箭舟如铜鼓形水长舟浮则箭上出水盈箭尽则泄之于池壶面俱镌大清乾隆年制平水壶面镌御制铭后款识乾隆岁在乙丑孟夏之月御铭
　　 自鸣钟 
　　铸金为之中承以柱下为方匮面设表盘均十二分上起子午正右旋一日再周以短针指时长针指刻起丑未初钟一鸣尽子午正十二鸣其初正自一鸣至四鸣各四刻椟内藏钢轮三重中为大轮四轴上间小轮三联之以旋时刻针左为大轮三轴上间小轮二联之旁大轮一绾击具以击钟知时右亦如之以击钟知刻三重皆施坠线击具皆有铜片为作止之限表盘径二尺一寸五分羃以玻瓈椟木质髤漆绘金花文四隅皆有柱中为周阑髤以金纵距四尺七寸横五尺七寸五分通高一丈六尺六寸
　　 时辰表 
　　铸金为之形圆盘径一寸五分二厘均分时刻以针指之内施轮齿皆如自鸣钟之法具体而微盛以金合当盘面处空之合径一寸五分二厘通厚八分周饰杂费金索三行三就间镂花文
　　 摄光千里镜 
　　筩长一尺三分接铜管二寸六分钟凡四重管端小孔内施显微镜相接处施玻瓈境皆凸向外筩中施大铜镜凹向外以摄影镜心有小圆孔近筩端施小铜镜凹向内周隙通光注之大镜而纳其影筩外为钢铤螺旋贯入进退之以为视远之用承以直柱三足高一尺一寸五分
　　皇朝通志卷五十七终
　　●皇朝通志卷五十八 
　　器服略三 
　　○器服略三 
　　冠服一 
　　△冠服一 
　　（臣）等谨按礼之大者昭名分辨等威莫备乎冠服自虞廷观象文明渐启夏收殷冔损益不同所以成一代之制度而垂法守也我朝冠服之制夏凉冬燠各因其时而品节灿然观瞻有秩葢列圣相承准宜增定美矣备矣皇上慎守成宪治协垂裳万国衣冠会归有极洵乎放之四海而大同昭兹来许而弗替者也兹辑器服畧恭载皇帝冠服朝珠佩带下至品官军民无不备具各有等差并附以雨冠雨衣及行营冠服咸着于篇皆据皇朝礼器图式以类叙次于以彰我国家服物采章之盛如御制序所云以绵国祚承大佑于铄哉世德作求永永无斁焉尔
　　皇帝朝冠
　　冬用熏貂黑狐惟其时上缀朱纬顶三层贯东珠各一皆承以金龙各四饰东珠如其数上衔大珍珠一夏织玉草或藤丝竹丝为之缘石青片金二层里用红片金或红纱上缀朱纬前缀金佛饰东珠十五后缀舍林饰东珠七顶制同
　　皇帝吉服冠
　　冬用海龙熏貂紫貂惟其时上缀朱纬顶满花金座上衔大珍珠一夏织玉草或藤丝竹丝为之红纱绸里石青片金缘上缀朱纬顶制同
　　皇帝常服冠
　　冬夏皆红绒结顶余俱如吉服冠
　　皇帝端罩
　　以黑狐及紫貂为之明黄缎里左右垂带各二下广而锐色与里同
　　皇帝衮服
　　色用石青棉袷纱裘惟其时绣五爪正面金龙四团两肩前后各一其章左日右月前后万寿篆文间以五色云
　　皇帝朝服
　　色用明黄惟祀天用蓝朝日用红夕月用月白纱裘单祫惟其时披领及袖俱石青片金缘冬加海龙缘绣文两肩前后正龙各一要帷行龙五衽正龙一襞积前后团龙各九裳正龙二行龙四披领行龙二袖端正龙各一列十二章日月星辰山龙华虫黼黻在衣宗彝藻火纷米在裳间以五色云下幅八宝平水十一月朔至上元披领及裳俱表以紫貂袖端熏貂绣文两肩前后正龙各一襞积行龙六列十二辛俱在衣间以五色云
　　皇帝龙袍
　　白用明黄棉祫纱裘惟其时领袖俱石青片金缘绣文金龙九列十二章间以五色云领前后正龙各一左右及交襟处行龙各一袖端正龙各一下幅八宝立水裾左右开
　　皇帝常服褂
　　色用石青花文随所御棉祫纱裘惟其时
　　皇帝常服袍
　　色及花文随所御裾左右开棉祫纱裘帷其时
　　皇帝朝珠
　　朝珠用东珠一百有八佛头记念背云大小坠杂饰各从其宜大典礼御之惟祀天以青金石为饰祀地珠用蜜珀朝日用珊瑚夕月用绿松石吉服朝珠珍宝随所御绦皆明黄色
　　皇帝朝带
　　色皆用明黄一用龙文金圆版四饰红宝石或蓝宝石及绿松石每具衔东珠五围珍珠二十左右佩帉浅蓝及白各一下广而锐中约镂金圆结饰宝如版围珠各三十佩囊文绣燧觿刀削结佩惟宜绦皆明黄色大典礼御之一用龙文金方版四其饰祀大用青金石祀地用黄玉朝日用珊瑚夕月用白玉每具衔东珠五佩帉及绦惟祀天用纯青余如圆版朝带之制中约圆结如版饰衔东珠各四佩囊纯石青左觿右削并从版色
　　皇帝吉服带
　　色用明黄镂金版四方圆惟便衔以珠玉杂宝各从其宜左右佩帉纯白下直而齐中约金结如版饰余俱如朝带【常服带同】 
　　皇太子朝冠 【谨遵　　皇朝礼器图式登载】 
　　冬用熏貂黑狐惟其时上缀朱纬顶金龙三层饰东珠十三上衔大东珠一夏织玉草或藤丝竹丝为之缘石青片金二层里用红片金或红纱上缀朱纬前缀金佛饰东珠十三后缀舍林饰东珠六顶制同
　　皇太子吉服冠 【　皇子同】 
　　冬用海龙熏貂紫貂惟其时上缀朱纬红戒结顶夏织玉草或藤丝竹丝为之红纱绸里石青片金缘上缀朱纬顶制同
　　皇太子端罩
　　黑狐为之杏黄缎里左右垂带各二下广而锐色与里同
　　皇太子龙褂 【　皇子同】 
　　色用石青绣五爪正面金龙四团两肩前后各一间以五色云棉袷纱裘惟其时
　　皇太子朝服
　　色用杏黄纱裘单袷惟其时披领及袖俱石青片金缘冬加海龙缘绣文两肩前后正龙各一要帷行龙五衽正龙一襞积前后团龙各七裳正龙二行龙四披领行龙二袖端正龙各一间以五色云下幅八宝平水十一月朔至上元披领及裳俱表以紫貂袖端熏貂绣文两肩前后正龙各一襞积行龙六间以五色云
　　皇太子龙袍
　　色用杏黄棉袷纱裘惟其时领袖俱石青片金缘绣文金龙九间以五色云领前后正龙各一左右及交襟处行龙各一袖端正龙各一下幅八宝立水裾左右开
　　皇太子朝珠
　　绦用明黄色珊瑚缘松石青金石随所用珍宝杂饰惟宜
　　皇太子朝带
　　色用明黄金圆版四饰青金石每具衔东珠五左右佩帉浅蓝及白各一下广而锐结佩惟宜绦如带色
　　皇太子吉服带
　　色用明黄金版四方圆惟便衔以杂宝惟宜左右佩帉纯白下直而齐余如朝带
　　皇子朝冠 【亲王同】 
　　冬用熏貂青狐惟其时上缀朱纬 【其制下达文武一品皆同后不具详】 顶金龙二层饰东珠十上衔红宝石夏织玉草或藤丝竹丝为之绿石青片金二层里用红片金或红纱上缀朱纬前缀舍林饰东珠五后缀金花饰东珠四顶制同
　　皇子端罩
　　紫貂为之金黄缎里左右垂带各二下广而锐色与里同
　　皇子朝服
　　色用金黄披领及袖俱石青片金缘冬加海龙缘绣文两肩前后正龙各一要帷行龙四裳行龙八披领行龙二袖端正龙各一下幅八宝平水 【十一月朔至上元之制与　皇太子同】 
　　皇子蟒袍
　　色用金黄片金缘绣文通九蟒裾左右开 【制达宗室后不具详】 
　　皇子朝珠 【亲王世子郡王同】 
　　绦皆金黄色不得用东珠余随所用杂饰惟宜
　　皇子朝带 【亲王同】 
　　色用金黄金衔玉方版四每具饰东珠四中饰猫睛石一左右佩绦如带色
　　皇子吉服带 【亲王世子郡王同】 
　　色用金黄版饰惟宜佩绦如带色
　　亲王吉服冠 【世子郡王贝勒同】 
　　冬用海龙熏貂紫貂惟其时夏织玉草或藤丝竹丝为之红纱绸里石青片金缘上缀朱纬 【其制下达庶官皆同后不具详】 顶用红宝石曾赐红绒结顶者亦得用之
