<!-- { "loadSidebar": true } -->
《清朝通志》一百二十六卷　（清）高宗 敕撰
 
　　●皇朝通志卷一 
　　氏族略一 
　　○氏族略一
　　（臣）等谨按郑志氏族畧以二类叙得姓受氏之原附以四声缀以总论旁罗古今綦辨且博虽炫多闻而广附会在所不免然伊古姓氏巳备见于此矣恭惟我国家肇兴东土受姓自天帝统既尊皇支益衍谨志国姓于卷首以昭亿万年之鸿业至国初时攀龙附凤之众奔走后先或旧属编氓或举族内附首编满洲八其次列蒙古八期建师设长制度厘然有条不紊迨皇上御极之初轸念族姓日繁不有成书将无以知世德所自爰命廷臣编辑八旗氏族通谱表以地系以名官阶勋绩与八旗列传相为表里于是名位世系昭然可考今以通谱所载考诸往史满洲氏族见于金史者什之三蒙古氏族见于元史者什之一葢阅世既远以姓为氏者或数典未忘而以地为氏者往往混淆莫辨故通谱于瓜尔佳氏载某与某同族凡二十余条于纳喇氏着别族之有三于佟佳氏联汉军而为一谨严详晰兹皆甄载篇中若夫记载之体前纂五朝续志于辽金元分部姓二条今通谱中之以地以姓著者多寡悬殊难以分载爰仍通谱次序编分卷帙约存其畧其部姓之见于金元者加案声明继以满洲旗分内高丽尼堪台尼堪抚顺尼堪等姓其汉人希姓依五朝氏族例续补昭代人名而以总论缀于其末凡赐氏改氏等分为八类以仍前志之例（臣）伏读圣制八旗氏族通谱序谆谆训迪有云前之人既以忠实勤劳覆帱其后嗣凡兹食旧德而服先畴者其何以无隳厥绪大哉王言益晓然于氏族之书关系世德湻风者非浅鲜也谨胪载大畧以彰我朝之族望以备一代之典章为书凡十卷云
　　国姓
　　△国姓
　　爱新觉罗氏我朝先世发祥于长白山山之东有布库哩山下有池曰布勒瑚里相传有天女三浴于池浴毕有神鹊衔朱果置季女衣季女取而吞之遂有身寻产一男生而能言体貌奇异及长母告之故命曰汝以爱新觉罗为姓天生汝以定乱国其往治之汝顺流往即其地也与小舠乘之母凌空去子乘舠顺流至河步登岸端坐其上时有三姓争雄长日构兵雠杀有取水河步者见而异之归语众众走视问所自语姓名如母命且曰我天女所生定汝等之乱者众惊日此天生圣人也乃交手舁之归三姓遂之女妻之奉为国主其乱遂定于是居长白山东鄂多理城国号满洲传至肇祖原皇帝居呼兰哈达山下赫图阿拉地二传至兴祖直皇子六传位四子景祖翼皇帝居赫图阿拉地称宁古塔贝勒子五传位显祖宣皇帝为第四子初景祖才智过人兼长子礼敦英勇尽数五岭东苏克苏瑚河西二百里内诸部由此遂盛再传至太祖高皇帝太宗文皇帝圣圣相承创建帝业垂亿万年无疆之统云
　　（臣）等谨按爱新觉罗氏国语以金为爱新觉罗乃姓也满洲系满珠之转音亦称曼珠我朝龙兴东土每岁西藏献丹书称曼珠师利大皇帝曼珠华言妙吉祥也当时满珠之鸿号万里同符矣至朱果发祥早膺天眷而肇祖光复以后寖炽寖昌历兴祖景祖显祖以及太祖高皇帝瓜绵椒衍本支实蕃逮太宗文皇帝天聪八年诏宗人自兴祖直皇帝出者为六祖后免其徭役九年诏太祖庶子称阿哥天潢宗派以显祖宣皇帝本支为宗室系黄带六祖子孙俱称觉罗系红带以别之乾隆四十七年九月奉谕宗室王公之子孙均照例恩给官爵其余闲散一概给与四品顶带四十八年正月赐宴干清宫宗室与宴者共二千人御制干清宫大宴宗室联句诗纪其盛焉敬惟太祖子孙至现在褚英支下之赐名奉福奉寿凡十一世兴祖而下至现堑觉罗卑幼凡十四世天潢蕃衍无疆惟庥我皇上古稀平格五代一堂洵互古莫与比隆矣宗室觉罗之外有民觉罗氏其族属之众者冠以地名如伊尔根舒舒西林通颜之类散处者上加民字以不同于国姓也 【民觉罗各氏并见后卷】 若夫圣祖神宗鸿谟大烈举世其仰日月之光华而宗室王公之贤者勋绪自具国史宗支别见帝系兹不备载云
　　皇朝通志卷一
　　●皇朝通志卷二 
　　氏族略二 
　　○氏族略二 
　　满洲八旗姓一 
　　△满洲八旗姓一 
　　（臣）等谨按郑樵通志氏族畧祇详受姓原始而不胪载人名葢统古初以迄唐宋势不能备书也兹恭纂皇朝氏族自应傲八旗氏族通谱之例每姓俱系以人惟是我国家数百年来休养生息人才蔚起支族繁衍其间名登仕籍者不胜臆列谨拟于国姓而下凡后族尚主开国战功及位跻一品爵列五等者咸为登载外此不及格者不能徧录其以勋绩贤能特予谥法名人祀典者虽平等官职自应采入若仅袭世职膺高位而别无事功或罹罪谴虽洊历贵显亦从删节此又微寓变通之义而非尽以名位拘也至姓氏前后次序悉照八旗氏族通谱恭载其有满洲蒙古姓氏通谱未载而见于八旗通志及各旗档册者并为附载另立一卷所载之人无多名位不以格拘庶氏因人着人以氏存二者并行不废云
