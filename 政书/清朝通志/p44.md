<!-- { "loadSidebar": true } -->
　　上古占天之事详于虞典书称在璇玑玉衡以齐七政后世浑天诸仪所为权舆也厯代以来递推迭究益就精密所传六合三辰四游仪之制本朝初年犹用之我皇朝圣祖仁皇帝奉若天道研极理数尝用监臣南怀仁言改造六仪辑灵台仪象志所司奉以测验其用法简当如定周天度数为三百六十周日刻数为痍十有六分黄赤道以备仪制减地平环以清仪象创制精密尤有非前代所及者顾星辰循黄首行每七十差年一度黄赤二道之相距亦数十年差一分所当随时厘订以期脗合而六仪之改创也占候虽精体制究未协于古赤道一仪又无游环以应合天度志载星象亦间有漏略躐次者我皇祖精明步天定时之道使用六仪度至今必早有以随时更正矣子小子法祖敬天虽切于衷而推测协纪之方实未夙习兹因监臣之请案六仪新法参浑仪旧式制为玑衡抚辰仪绘图着说以裨测候考天官家诸星纪数之阙者补之序之紊者正之勒为一书名曰仪象考成纵于斯之未信期允当之可循由是仪器正天象着而推算之法大备夫制器尚象以前民用莫不当求其至精至密矧其为授时所木熙绩所关尤不容有秒忽差者折衷损益彰往察来以要诸尽善奉时修纪之道敢弗慎诸至乃基命宥密所为夙夜孜孜监于成宪者又自有在是为序
　　 南怀仁灵台仪象志序 
　　夫古帝王宪天出治未有不以钦若敬授为兢兢也皇古以前可不论巳若夫尧典置闰余而定四时纪七政而明天度必在璇玑玉衡以齐之者诚以授时有理与象与数而仪器即在所首重也夫仪也者授时之理由此得精焉授时之法由此得密焉度数之学实范围于此而莫可外焉矣闻之古人每遇交食分至及五纬凌犯诸变异乃始静悟于心继必详录于策而犹恐考验之无凭也乃复法象而制为器以其次年之所测较勘于前年之所验者推而广之接续成书精确不刊以贻来世使后之学者师其意而不泥其迹则凡授时诸数靡不可因之而有所考究焉且授时之法欲其历久而尚新也夫历世愈远则其理愈精而其为法乃愈密然非器之有合乎法又乌从阐微抉奥使法极其密而理极其精乎且夫天距地之远者几何日月五星各列本天而各天有上下层次及远近相距一定之度列宿诸行之细微与夫七曜各有本道而诸道各有南北不同之两极又各有本道所行各与地远近与其行最低最高之处皆各有定期又皆各有本体一定之度分五纬各有迟疾顺道诸行之不同亦有留而不行之定日凡此象数万端难以测量之际要皆恃仪象而为之准则焉故授时者舍测候之仪而欲求法之明效大验蔑由也是以稽时者必以仪为依据明时者必以仪为记录失推者必以仪而改正算合者必以仪而参互较之者非仪无由而信从学之者非仪无由而启悟良法得之以见其长敝法对之而形其短甚哉仪象之用大也仁自受命以来夙夜祗惧毕智竭能务求精平仪象之有利于用而以密测天行贻为典则此愚分之所矢素心自尽者也虽然仪象之作盖以定永远之明征而使后世有以私智自用者无所骋其臆说则其事可易言也哉是何也夫诸仪有作之法有安之法有用之法三法备而后诸法可次第举也况夫测天之仪贵恰肖乎天本然之象故其造法亦必以天象为准但广大莫如天也覆肙无外轻清莫如天也健驶难形坚固微纱莫如天也运行终古而无亏经纬秩然而不紊使非会通而得其全乃漫云吾以制器也则必得此而失彼挂一而漏万窃恐广大轻清坚固微妙之四者未有能兼备而无遗者矣说者曰仪之体制巨则合天为易固巳然所谓巨者其径线长周面阔也则度数易分而分秒之微亦易见然其体巨则势必不能轻巧而若少用其铜亦作径长面阔之形则又必薄弱而不适于宜矣故特举轻重学之数法井五金坚固之理以详其用焉然诸仪应天道之度分南北两枢又列春秋二分冬夏二至先后皆有常期黄赤二地道平天顶子午过极过玉过分诸圈彼此相交于一点细微之内而各道各圈之中心又必同归于一天体之中心而不使其毫发之或谬斯巳也但仪为小天之形未免拘限要能符合天象无所过差此其作仪之难者一也今诸仪巳成界总布星固称详密矣然又使安置无法则窥测不灵而仪亦归于无用矣此其安仪之难者二也且古来皆重正南久向然或稍偏东西则何所取以为定如胜国所营观象台在当时作者以为诸仪正对之规模万向之标的由之察之其正面方向正南北线巳多乖违何论东西与上下左右哉葢仪中各道各圈各极各经纬之度分在天固有相应之元道元圈元极元经纬之度分也彼此互相照应者也假有一端之不应则测候即有不合者矣然安定正对之法既得矣苟用之未能通变反诬良法有不合天者此其用仪之难者三也仁今之所阐者亦惟明夫诸仪之用法以及于推测之所施盖欲使学者由器而征象由象而考数由数而悟理有所依据而尽心焉用以厯久远而世牌夫羲和恢恢乎其有余矣嗟乎自汉迄元改易者七十余次而创法者十有三家其闲刱造仪象者指不多屈焉不可以见其难也哉仁不敏深惧授时之学不明乎世而敬于昭代新创之诸仪逐节伸明演为解说精粗兼举细大不捐而复图之以互相引喻总以期乎理精法密不愧传流以无负圣天子钦若敬授垂宪无穷之至意予小臣敢自多其力与谨序
　　 南怀仁新制六仪记 
　　夫仪者时宪之法合天与不合天之明征也故测验天行仪愈多愈精而测验乃愈密葢凡天上一星所厯时刻虽躔有一定之度分然以仪相对而测之则必与天上东西南北之各道有上下左右远近之分焉故测验其星所躔之度分必依各道之经纬度分而推测之始无所戾是则欲为密合天行之法而非有备具密合天行各道之仪厥道无由也如康熙己酉八年正月初三日是日立春内院大学士图海李霨诸巨公名卿奉旨同视测验立春一节于本日午正仁测得太阳依象限仪在地平上三十三度四十二分依纪限大仪离天顶正南五十六度十八分依黄道经纬仪在黄道线正中在冬至后四十五度零六分在春分前四十四度五十四分依赤道经纬仪在冬至后四十七度三十四分在春分前四十二度二十六分在赤道南十六度二十一分依天体仪于立春度分所立直表则表对太阳而全无景依地平所立八尺零五寸表则太阳之影长一丈三尺七寸四分五厘六仪并用而参互之而立春一节皆合于预推定各仪之度分如此则凡所推之节气其合于天行无疑矣然非藉有合法之仪又何从测而得久夫所谓仪之合法者抑岂凭臆说而强就之也軩要皆法其本然之象耳盖浑天之体原有赤道有黄道而居乎浑天之半者曰地平经纬分焉故因其本然之象崇而效之制有三规一日黄道经纬仪一曰地平经纬仪 【地平仪又分为二一曰经仪一曰仪即象限仪便用故也】 凡日月五星二十八宿之行以及所躔之度分总于此三规而推定焉四仪之外又有百游之纪限仪旋转尽变以对乎天凡有或正交或斜交于三规错综之行以定诸星东西南北相离远近之度分不差累黍总之天行七政于本图所列之经纬各道之宫次度分诸星先后相连之序与夫东西南北相距之远近皆从天体而见了如指掌焉故制六尺径之天体仪以为诸仪之统且此六仪相须并用则凡碍之于彼者而有此以通之则亦何求示得哉故欲密测以求分秒无差则必六仪互用相参要以制器精良安置如式测验得法而无有不合者矣其有不合者则即推其所以不合之端何在而更为厘正之使厘正之后测复参差则于诸仪中择其所测之同者而用之如此而不密合乎天行者未之有也使止据一仪以求尽乎天如旧法之简仪是何可信其为必然也哉盖旧法黄赤仪胶柱而不运动况止可谓赤道仪无黄极无纬圈无黄表无测黄道经纬之正法其天顶立圈太近于地平其窥表不能测在地平相近之星夫天球而既无星距无黄道等图无宫次之分其地平无度数则器总归于无用矣考古圭表之法其圭原偏而向地平其表更偏而离天顶又离正南北之线故仁以勾股之法修正之庶几可免夫乖舛也巳
　　 戴进贤玑衡抚辰仪记 
