<!-- { "loadSidebar": true } -->
　　白河即古沽水源出赤城县东边外西南流入边城有独石水自赤城县南龙门水自龙门县南来会又东出边外又东南入边南流经密云县西有潮河来会 【潮河见后】 西南流经怀柔县南又经顺义县东又南至通州东北有沙河来会沙河出昌平州之居庸关即湿余水亦曰榆河经大兴县北合清河水又东南入于白河稍南玉河水来会 【玉河见前】 南经张家湾东有凉水河来会凉水河出右安门西南凤泉东流经万泉寺分为二支一自南经草桥一自北经广恩寺皆曲折东注至永胜桥复合东南流循南苑缭垣而东至小红门西入苑墙东南流经沙底桥折而南历头闸至二闸一亩泉之水自西来会又南而东至鹿卷村三海子以上之水自西南来会又东南流至五空桥出苑墙经马驹桥迤东至张家湾来入白河经旧漷县北折东北经香河县东又东南经武清县东南又东南至天津府西北之西沽永定河 【永定河见后】 合拒马易水及子牙河皆会 【拒马河易水子牙河并见后】 又东南运河合漳水 【漳水见后】 滹沱河 【滹沱河见后】 来会又东南至大沽北入海潮河即古之鲍邱水源出古北口外西北御马厂地东南入边在古北口之西经南台西南至密云县东北又西南经县城东又西会白河
　　永定河 
　　永定河即桑干河古曰湿水亦曰浑河康熙三十七年赐名永定河源出山西朔平府马邑县西北东南流有灰河自朔州来会东北流经山阴县北又东北经应州北有浑河自浑源州经应州来会又东北经大同府南有武州川自左卫西南卫河自大同北边合而来会又东北经浑源州阳高天镇广灵蔚州境入直隶界经怀安县南又东北经保安州南又东北有东洋河合西洋河清水河经宣化府西南保安州东北来会经怀来县有妫河自延庆州来会东南流入边城经昌平州及宛平县西境出芦沟桥下又东南经良乡县东固安县北又东南经永清县北霸州东北东安县南玉带河自西南来会 【玉带河见后】 东流过三角淀经武清县东子牙河自南来会又东至西沽南白河自北来会又东南运河自西南来会所谓丁字湖也东流经天津府北至大沽北入于海
　　玉带河 
　　玉带河即清水河亦曰会同河西南自任邱赵北口泊东北流至保定县北霸州南由苑口家东北经永清东安之南会永定河以入海即拒马易水滱水诸川之委汇也　拒马河即涞水古名桃水源出山西代州及易州广昌县北山经长城北东流至紫荆关入长城东北经易州山中折东南经涞水县东北又东南经涿州城有胡良河自房山县来会琉璃河即古圣水自良乡县来会又南经固安县西南新城县东南又南有北易水亦名白沟河有中易水并自易州合穷独山所出之濡水来会濡水为三易上源之一乾隆二十六年特加疏浚赐名安河东南流经定兴县南境又经雄县西南至赵北口入泊　长流河即古南易水一名雹水一名鲍河源出易州西南山东南流经安肃县北容城县西至新安县西南有徐河自易州西南经满城县北清苑县北安州西北来会东入于泊
　　猪龙河 
　　猪龙河即唐河古名滱水源出山西浑源州南会温泉水呕夷水经灵邱县城南又东南经广昌县境入直隶界又东南经唐县及曲阳县北又经定州北祁州南有沙河滋河来会沙河即古恒水亦名泒河源出山西繁峙县东入长城经箪平县东南曲阳县西南又南经行唐县东北新乐县南又东经定州南无极县北深泽县北又东至祁州东南会滋河入于唐河滋河即古资水源出山西五台县东穿长城入直隶平山县西北经灵寿县北行唐县南又经真定府北无极县南东北流经晋州西北深泽县北又东北至祁州东南合沙河会唐河为猪龙河经博野县蠡县南又经肃宁县北高阳县南至安州东南入泊
　　滹沱河 
　　滹沱河源出山西繁峙县东北曰青龙泉经代州东南崞县城东又南经忻县经定襄县西北有云中河牧马河来会又经五台县南有清水河自五台山来会又经盂县东北入长城至直隶界有冷河即古绵蔓水自并陉县来会又经灵寿县南获鹿县北滇定府城南又经藁城县北晋州南又东南至束鹿县入大陆泽自泽东南流经冀州北衡水县西北武邑县北武强县南又经交河县西至献县南分为二泒一经沧州西与漳河会一经河间府东至天津府青县境又北经子牙泛曰子牙河又北经静海县会清水河
　　北泊 
　　北泊即大陆泽亦曰巨鹿曰广阿西受槐河西南受滏阳南泊水南受漳水支津北受滹沱河至冀州北东北流经衡水武强北又至献县南分二泒以会于直沽洵巨泽也　槐河即古泜水亦名沮水源出赞皇县西南东经元氏县南高邑县北栾城县南赵州南柏乡县北又东南经宁晋县南入泊　滏阳河即滏水源出磁州西东北流经邯郸县东南又经广平府城东肥乡县北曲周县东南鸡泽县东平乡县东又北至巨鹿县西南有南泊水白顺德府城邢台县来会又经巨鹿县西隆平县东入北泊
　　漳河 
　　漳河有二源曰清漳曰泽漳清漳源出山西乐平县西经和顺县至辽州南有长城镇水来会又东南入河南涉县界又西南至林县之交漳口会浊漳水浊漳源出山西长子县东北流至潞安府北境又经屯留县东潞城县西有绛河潞河来会又北至襄垣县南有沁州水合铜鞮水来会至黎城县东北有榆社水合武乡水来会又东入河南林县西北界又东会清漳水东经彰德府安阳县北入直隶广平府磁州界经成安县南仍与河南临漳县分界又经广平县西南分二泒一东流经魏县元城县又东北入山东冠县界合卫河至临清州八运河一东北流经广平县肥乡县入山东邱县南又分二泒一东北流入直隶威县南境经清河故城枣强县东又经景州武邑箪城交河县境又至沧州西会滹沱河一西北流至直隶界龙堂乡经广宗巨鹿新河县北流八北泊会滹沱河至天津入海
　　卫河 
　　卫河源出山西潞安府南经泽州东南入河南怀庆府北八于沁水其分一支经温县北武涉县北修武县东南又东北经获嘉县北有五峪水自山西陵川县东南八河南辉县西来会又东北有百泉水来会又经新乡县北卫辉府西南至淇县东南有淇水来会淇水源出山西平顺县南陵川县东有浙水壅水盈盈水来会入河南林县南境经淇县西北有淇泉来注又东南与卫河会东流经滑县西南浚县西又经汤阴县东有汤河来会又东北经安阳东南内黄县北入大名县南南乐县北又经元城县东北境入山东冠县西界有漳河支流来会又经馆陶县临清州八运河北至天津会白河诸水八海
　　滦河　热河 
　　滦河即古濡水一名难河源出独石口外东北一百余里名都尔本诺尔西北流入多伦诺尔厅界又北经上都河屯名上都河又东南至大河口又南经雁北滩入承德府丰宁县界又南经西屯库有奇勒河亦名小滦河自北来会自此名滦河至郭家屯入承德府本境东南经滦平县界绕喀喇河屯行宫有伊逊河发源木兰围场自北来会东南流经承德府东南境凤凰岭下热河自东北来会 【热河见后】 折南流有白河老牛河柳河车河皆来会又东南经喜峰口之西入边经迁安县界有龙井关河自遵化州边外来会又东南至永平府西北卢龙县界有青龙河即古卢水自边外来会经滦州城东乐亭县城西分二港一东南入海一南经齐家庄入海
　　热河即古武列水源出承德府北境之察罕陀罗海经固都尔呼岭名固都尔呼河西南至中关东茅沟河水自玳瑁沟西南流来会又南赛音河自霍尔霍克岭曲折流来会沿避暑山庄行宫东北历锤峰下行宫内有温泉流出汇之遂名热河南流折东南入于滦河
　　（臣）等谨按滦河热河发源边远纪载多舛在今为秋巡驻跸重地恭读皇上御制热河考滦河濡水源考证指示郦道元水经注及诸志之是非离合至详且悉如濡水正源为都尔本诺尔道元误云三道河当之白檀要阳为今密云县地道元误云滦水经白檀北欧阳修言滦水出炭山为今边外之黑老山明统志误指为万全县之炭山金莲川在今上都河屯为栾水所经元史误以为滦水出金莲川热河三源西源先合中源次合东源道元则互紊东藏川中藏川会合之序良由未克亲履其地晰其支泒故未免舛误相踵伏承圣制昭陈灿如指掌始得禀承纪载无误无惑云
　　蓟运河
　　蓟运河即古泃水亦曰沽河源出遵化州东北有沙河出州北边城外合马兰河来会西流有淋河自边外来会又西经蓟州南有盘山东水来会又西南有平谷县水玉田县水来会又东南经丰润县西有还乡河即古巨梁水来会又东南入海
　　 盛京诸水 
　　鸭绿江 
　　佟家江 
　　大辽河 
　　小辽河 
　　大凌河 
　　小凌河 
　　鸭绿江 
　　鸭绿江一名益州江亦名叆江即古马訾水源出长白山南麓有小白山水来注南流左受朝鲜北境诸水折西北凡长白以西诸水自十二道沟至头道沟皆来注折东南屈曲流纳诸小水佟家江自西北来会 【佟家江见后】 又屈曲流有爱哈河亦名阿布河出爱哈边门外合诸水自凤凰城来会又南流分三泒而合经义州西又西有哈连河来会又西南为鸭绿口入于海
　　佟家江 
　　佟家江亦名通吉雅江即古盐难水源出衣尔雅哈范山之南西南流有哈儿敏河来会又西南有甲尔图库河来会又西南有王清河自王清边门外来会又西南有拉哈河源出兴京南柳边外山东南流来会又东南会大沽小沽二水又东南会唐石河入鸭绿江
　　大辽河 
　　大辽河一名句骊河亦名巨流河即潢河古称饶乐水滥真水托纥臣水吐护真水有二源西源出古北口外宫什克腾部界内今蒙古称曰西喇木伦东北流经巴林南有黑水河自巴林境来会经阿噜科尔沁翁牛等境有白狼河来会白狼河亦曰狼水曰土河曰老河源出喀拉沁右翼南东北流经敖汉部西会翁牛特之英金河经翁牛特左翼南入淇河又东北至札噜特界柰曼界又经喀尔喀左翼界经科尔沁左翼境有东源来会东源名黑尔苏河源出吉林西南边内西北流有鸦哈河来会有西北流出柳边经科尔沁境转西南流将至柳边而会遂名辽河又东南入盛京开原县西有哈达河来会又南经铁岭县西有大清河来会又西南有养息牧河亦名杨柽木河自彰武台门边外经广宁县境来会又西南至辽阳州小辽河来会 【小辽河见后】 经海城县有海州河来会又西南入于海
　　小辽河
　　小辽河亦曰浑河源出长白山纳噜窝集名纳噜河西流入英莪门会噶桑阿河是为浑河名瑚努瑚河又经兴京界有硕宾河苏子河即苏克苏呼河西北流来会经萨尔浒城北营盘城南西南流经盛京城东有潘河一名万泉河自承德县南流来会又西南至辽阳州有塔思哈河即古大梁水源出兴京西南屈曲流来会又西南合大辽河为三汊河行六百余里人海
　　（臣）等谨按塔思哈河旧讹为太子河乾隆四十八年皇上东巡舆跸所经指示改正为塔思哈河并命馆臣遵旨考订载入大清一统志中
　　大凌河 
　　大凌河即古参柳水源出柳边外喀拉沁左翼境东北流经土默特界入边经义州城西至锦州府东南入海
　　小凌河 
　　小凌河源出柳边外土默特右翼境入边经锦州府西南入海
　　 黑龙江诸水 
　　黑龙江 
　　克鲁伦河 
　　松花江 
　　嫩泥江 
