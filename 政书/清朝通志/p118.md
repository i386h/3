<!-- { "loadSidebar": true } -->
　　左右司 【理事官宗室各二人副理事官宗事各二人主事宗室各二人分掌左右翼觉罗之籍并书其子女适庶生卒婚嫁官爵名谥以备　　　玉牒记载凡承袭次序秩俸等差及养给贫幼优恤婚丧之事时为稽核综理焉初设郎中六员员外郎四员主事四员康熙十二年始分隶左右两司三十八年两司各裁郎中一员雍正二年改郎中为理事官改员外郎为副理事官惟主事仍旧名初制皆以觉罗为之后以觉罗满洲参用雍正二年定以宗室满洲参用乾隆二十九年准府丞储麟趾奏定理事官以下笔帖式以上悉以宗室为之】 
　　经历 【宗室二人顺治九年置掌出纳文书】 
　　堂主事 【宗室二人汉人二人宗室主事顺治九年置掌奏疏稿案汉主事雍正元年增置掌汉文册籍】 
　　笔帖式 【宗室二十四人顺治九年置掌翻译文书】 
　　师傅保加衔
　　太师太傅太保少师少傅少保太子太师太子太傅太子太保太子少师太子少傅太子少保 【俱为文武大臣加衔及赠衔无专职】 
　　内阁
　　大学士 【满汉各二人均由　　　特简赞理机务表率百僚补授后请　　　旨兼殿阁及六部尚书衔殿阁名凡六曰　保和殿　文华殿　武英殿　体仁阁　文渊阁　东阁旧制殿名四阁名二乾隆十三年省　中和殿街增入　体仁阁衔为殿阁名各三　国初置文馆天聪十年改为三院曰内国史院曰内秘书院曰内宏文院各设大学士一人分其事为职掌内国史院掌记注　　诏令编纂书史及拟撰表章之属内秘书院掌撰外国往来书状及　　　敕谕祭文之属内宏文院掌注释历代行事善恶劝讲　　　御前侍讲　皇子并教诸亲王及德行制度之属顺治元年增设学士二年定为正二品衙门以翰林官分隶内三院称内翰林国史院内翰林秘书院内翰林宏文院增设侍读学士侍读等官九年设典籍十五年改内三院为内阁其大孚士俱改殿阁衔仍分设翰林院十六年裁学士侍读学士等官十八年复改内阁为内国史院内秘书院内宏文院裁翰林院康熙九年仍改为内阁另设翰林院如旧制十年仍补授学士以下等官满汉大学士顺治元年设六员不备官康熙闲率用四员雍正年以来多用至六员乾隆十三年定制满汉各二员】 
　　尚书协办大学士 【满汉各一人以六部尚书　　简充雍正间初置与大学士同厘阁务自后定制满汉或一员或二员因人酌派】 
　　学士 【兼礼部侍郎衔满六入汉四人掌敷奏本章传宣　　纶悖初制置满学士三员满军三员自顺治元年以后增减不一康熙九年定满学士二员十年增四员又定汉军二员汉人二员十二年以汉军并于汉缺共四员俱兼礼部侍郎衔】 
　　侍读学士 【满四人蒙古二人汉二人掌收发本章总稽翻译顺治二年置初兼太常寺卿衔后停兼衔】 
　　侍读 【满十人蒙古汉军汉人各二人掌勘对本章检校签票顺治二年置初兼太常寺少卿光禄寺少卿衔寻停兼衔】 
　　典籍 【满洲汉军汉人各二人掌收贮图籍出纳文移内阁为典掌　　丝纶之地自大学士以下皆不置印惟典籍给印以钤往来文牒顺治九年置】 
　　中书 【满七十人蒙古十有六人汉军八人汉人三十人贴写中书满四十人蒙古六人掌撰拟纪载翻译缮书之事】 
　　（臣）等谨按汉人中书自康熙初定制专以进士举人注授闲以散馆庶吉士及进士朝考入选者为之我皇上銮辂时巡诸生有献赋行在者每蒙召试拔其尤以充是职登用之途视前代益为华选矣
　　中书科中书舍人 【满二人汉四人掌书写　　诰敕】 
　　（臣）等谨按内阁自侍读学士以下办理本章分为五所曰满本房专司缮写清字校正清文曰汉本房专司翻译清潀文曰蒙古本房专司翻译外藩章奏及缮写颁行西番属国诏敕曰满票签处曰汉票签处专司缮写清汉票签记载谕旨及撰文之事又有稽察房稽察各部院迟延事件月终汇奏大学士酌委侍读学士侍读中书兼司之又稽察钦奉上谕事件处雍正八年置以满汉大学士各部院堂官兼领其文移钤以典籍印以上各处虽非设有专官而职所存均关纶扉典则谨附识
　　翰林院
　　掌院学士 【满洲汉人各一人掌制诰文史以备　　天子顾问其属待诏满洲汉人各二人典簿满洲汉人各一人孔目满洲汉人　　　各一人笔帖式满洲四十人汉军四人】 
　　侍读侍讲学士 【满洲各二人汉人各三人　南书房侍直　上书房教读自讲读学士以下皆预选派其直省主考提督学政亦预焉】 
　　侍读侍讲 【满洲各二人汉人各三人侍读　　　以下掌撰述编辑儤直　经幄】 
　　修撰编修检讨 【无定额修撰状元授职编修　　二甲授职检讨三甲授职】 
　　庶吉士 【无定额读书教习庶常馆以满汉大臣各一人充教习选讲读以下官分司训课名小教习】 
　　（臣）等谨按翰林初隶内三院顺治元年设掌院学士本正五品以兼礼部侍郎衔者为正三品康熙二十八年以大学士兼管掌院事其后遂有以大学士尚书侍郎兼摄者初设汉掌院学士一人汉讲读学士各一人后仍并入内三院十五年复设如元年制增满掌院学士一人汉讲读学士各一人汉讲读各一人康熙九年增设满汉讲读学士各三人讲读各三人乾隆五十年裁满讲读学士各一人满讲读各一人
　　经筵讲官 【满汉各八人以大臣兼充恭还　经筵掌院按期奏请撰拟讲章进呈届期请旨简派满汉各二人进讲】 
　　日讲起居注官 【不专设翰詹官以原衔充之记注官满洲八人汉人十二人主事满洲二人汉人一人笔帖式十六人凡遇　　御门听政朝会宴飨大祭祀大典礼及常朝以满汉　日讲官各二人近前侍班凡　　纶音敷奏逐一记注自顺治十四年始设　日讲官康熙九年置　起居注馆于　太和门西廊设满汉记注官俱以　日讲官兼摄康熙五十七年裁雍正元年复设乾隆元年定满汉员额如今制凡记注官均兼　日讲系衔】 
　　（臣）等谨按儒学之臣以文章主撰述以笔札司纪载出入承明最称华选其读讲学士以下及詹事诸臣屡蒙御试亲定甲乙又定五年轮班引见之例造就裁成恩意优渥玉堂盛轨洵乎振古为昭矣
　　文渊阁阁职
　　领阁事 【满洲汉人各一人掌总领秘书典司　册府乾隆四十一年　　诏置阁职掌所贮四库全书授领阁事以大学士掌院学士兼充直阁事以下咸定额有差】 
　　提举阁事 【一人以内务府大臣兼充掌率内务府官属以综理阁事】 
　　直阁事 【六人以科甲出身之满洲汉人内阁学士内班出身之满洲詹事少詹事读讲学士汉人詹事少詹事读讲学士等官兼充掌典司厘辑之事以时与校理检阅轮直凡春秋嚗书则董率而经理之】 
　　校理 【十有六人以内班出身之洲庶子以下汉人庶子以下翰詹官员及科甲出身之内阁侍读等官兼充分掌注册点验之事】 
　　检阅 【八人以由科甲出身之内阁中书兼充掌排次清厘之事】 
　　内务府司员 【办理阁事内务府司员四人笔帖式四人掌一切数发启闭扫除之事】 
　　（臣）等谨按国朝定制大学士以文渊阁系衔而阁制未建乾隆三十七年特诏直省守吏购访海内遗书以广石渠藏弆爰敕馆臣排校缮录汇为四库全书凡三万六千册而赢命于文华殿后鼎建文渊阁以贮之四十一年诏仿麟台故事所载刱置昅职以资典守兰台东观益昭美备又于圆明园置文源阁避暑山庄置文津阁盛京建文溯阁分部珍藏而全书中采撷精详别为荟要万二千册于御花园之摛藻堂圆明园之含经堂各贮一部以便省览复命续缮三部贮扬州大观堂之文汇阁江金山寺之文宗阁杭州圣因寺行宫之文澜阁特发帑金募工抄录俾江浙士子得以快读秘书观摩誊写教思广被艺苑欢腾文治之隆洵乎振古为昭矣谨因阁职而备载于此
　　詹事府
　　詹事 【满洲汉人各一人汉詹事兼翰林侍读学士街掌坊局之政事凡遇有会议朝审诸大政偕九卿科道参预焉其属主簿二人笔帖式六人】 
　　少詹事 【满洲汉人各一人汉少詹事兼翰林侍讲学士街】 
　　左春坊左庶子左中允左赞善 【满洲各一人汉人各一人与右春坊各官掌记注纂修之事分兼翰林读讲编检衔】 
　　右春坊右庶子右中允右赞善 【满洲各一人汉人各一人】 
　　司经局洗马 【满洲汉人各一人汉洗马兼翰林修撰衔掌经籍典制图书刊辑收藏之事所属正字一人】 
　　（臣）等谨按詹事府顺治元年设少詹事一人其年十一月省归内三院九年四月复设詹事以下等官又有满洲左右谕德乾隆十三年裁左右春坊初设左右谕德亦先后裁省又按詹事之名始于秦汉迄于有明大率为东宫官属我国家万年垂统睿虑深长家法相承不事建储皇子皆在尚书房读书选翰林官分侍讲读日有程课特命大臣为总师傅以综领其事凡詹事坊局之旧称宫僚者特留以备词臣迁转之阶法度周详超轶前古皇上典谟垂示宸论屡颁良法昭垂洵万世不易之隆轨也
　　吏部 
　　户部 
　　 吏部 
　　尚书 【满洲汉人各一人掌中外文职铨叙勋阶黜陟之政厘饬官常以赞邦治　国朝自天聪五年始设六部每部一贝勒主之六部置承政参政与启心郎顺治元年停贝勒总理例改承政为尚书参政为侍郎五年定满汉尚书各一人七年增设满洲尚书一人八年仍令亲王郡王兼摄部务九年停十年复裁满洲尚书一人十五年裁启心郎雍正元年以来常以大学士兼理部务与尚书率其属以叙正羣吏焉】 
　　左右侍郎 【满洲汉人各一人顺治五年定额掌佐理铨衡以贰尚书汉名侍郎初制兼翰林院学士衔其非翰林出身者不兼寻罢兼衔】 
　　文选司 【郎中满洲三人蒙古汉人各一人员外郎满洲汉人各二人主事满洲一人汉人二人掌班秩迁除均平铨法崇德三年六部设理事官副理事官顺治元年改理事官惟郎中副理事官为员外郎各司员额初制裁增不一后定设如今制汉缺郎中员外郎主事皆以由甲科出身者注授礼部同】 
　　考功司 【郎中满洲三人汉人一人员外郎满洲二人蒙古汉人各一人主事满洲一人汉人二人掌论劾考察旌别功过】 
　　稽勋司 【郎中满洲汉人各一人员外郎满洲二人汉人一人主事满洲汉人各一人掌更名改籍终养服制兼稽在京文员俸廪】 
　　验封司 【郎中满洲汉人各一人员外郎满洲二人汉人一人主事满洲蒙古汉人各一人掌　　封赠袭荫土司嗣职】 
　　堂主事 【满洲四人汉军一人掌文案者满洲二人掌章奏者满洲二人汉军一人】 
　　司务厅司务 【满洲汉人各一人掌出纳文书稽察胥吏】 
　　笔帖式 【满洲五十七人蒙古四人汉军十二人掌翻译清汉章奏文籍】 
　　（臣）等谨按本朝诸司衙门各置满洲蒙古汉军笔帖式以翻译清汉章奏文牍盖即金元女直令史译史蒙古笔且齐之职而其原实沿历代令史遗制特是唐宋用人颇轻而今笔帖式登用之广迁擢之优固非前代仅称杂流者所可比也
　　 户部 
　　尚书 【满洲汉人各一人掌天下土田户口财谷之政平准出纳以均邦赋】 
