<!-- { "loadSidebar": true } -->
　　康熙六十一年十二月世宗宪皇帝谕礼部曰朕仰荷祖宗眷佑缵承大统恭上皇考圣祖仁皇帝尊谥敬念太祖高皇帝太宗文皇帝世祖章皇帝三圣相承功高德盛载考典章加上尊谥因念孝庄太皇太后翼运启期育成两帝朕在冲龄备膺慈爱孝康皇太后诞育先皇懿徽流庆孝惠皇太后德隆福厚笃爱朕躬朕意亦宜并加尊谥但追尊固出至情而推崇必遵定礼尔等可稽考载籍酌古准今会同确议具奏俾朕得稍展思慕之诚又念仁孝皇后作配皇考孝敬宽仁坤仪懋着孝昭皇后恪恭温顺树范宫闱孝懿皇后徽音淑德慈抚朕躬恩勤备至均应恭上尊谥以昭示万年尔等一并会同详察典例拟奏遵旨议上太祖高皇帝尊谥于睿武字下加端毅二字
　　雍正元年八月己酉恭上册宝雍正十三年九月乙巳皇上谕礼部曰尊祖孝亲谊应并重报本追远礼有加隆慈者恭上皇考大行皇帝尊谥缅维诒燕之谟宜备追崇之典太祖高皇帝太宗文皇帝肇造洪恭创垂大业世祖章皇帝统一方夏抚有万邦骏烈源猷敷扬莫罄皇祖圣祖仁皇帝深仁厚泽沦浃寰区久道化成功齐覆载朕自冲龄仰蒙慈爱官庭抚育厚眷独锤仰思至德之难名恒念洪恩之莫报夫宗庙之徽称有制而报本之忱悃无穷应详查典礼酌古准今恭议加上太祖太宗世祖圣祖尊谥以展孝思此朕追慕之至情崇先之特典后世子孙不得奉为成式又敬念列祖尊谥既巳加崇列后尊谥并应恭议加上尔部详酌典礼一并敬谨具奏遵旨议上太祖高皇帝尊谥于端毅字下加钦安二字
　　乾隆元年三月乙巳恭上册宝
　　太宗应天兴国弘德彰武宽温仁圣睿孝敬敏昭定隆道显功文皇帝 【乾隆元年三月恭加上】 
　　顺治元年十月辛酉恭上宽温仁圣皇帝尊谥曰应天兴国弘德彰武宽温仁圣睿孝文皇帝庙号太宗
　　康熙元年四月丙辰恭加上隆道显功四字
　　雍正元年八月已酉恭加上敬敏二字
　　乾隆元年三月乙巳恭加上昭定二字
　　世祖体天隆运定统建极英睿钦文显武大德弘功至仁纯孝章皇帝 【乾隆元年三月恭加上】 
　　顺治十八年正月己未圣祖仁皇帝谕礼部曰朕惟自古圣贤之君必有显号徽称用昭功德之隆垂于万世此国家不易之巨典也仰惟我皇考大行皇帝缵绍源绪统一寰区十有八年敬天尊祖勤政爱民奉侍慈闱克谐孝道敦睦宗族攸叙彝伦典学日新修身思永制礼作乐振武崇文敕法明刑立纲陈纪盛德之事不一而足朕方与天下臣民均切怙戴不幸龙驭上宾顾予冲人嗣膺大统仰承佑启之恩敢后显扬之礼谨考彝章宜升尊谥戊寅亲王等上大行皇帝尊谥议曰谨案自古有天下者祖有功而宗有德故凡勋高大定功垂奕叶者类皆称祖以尊之其庙祀百世弗祧此世所由称也又按谥法法度大明敬慎高明曰章洪惟大行皇帝神武止戈崇文劝学恩泽覃敷于庶物孝治立极于人伦德固懋昭功尤隆着是以化行教洽远至迩安生民以来莫斯为盛（臣）等谨咨羣议载考彝章大行皇帝尊谥宜天锡之曰体天隆运英睿钦文大德弘功至仁纯孝章皇帝庙号世祖得旨是着该衙门拟撰册文进览三月癸酉恭奉册宝上尊谥
　　雍正元年八月己酉恭加上定统建极四字
　　乾隆元年三月乙巳恭加上显武二字
　　圣祖合天弘进文武睿哲恭俭宽裕孝敬诚信中和功德大成仁皇帝 【乾隆元年三月恭加上】 
　　康熙六十一年十一月辛丑世宗宪皇帝谕王大臣等曰朕惟自古圣贤之君必有显号徽称以昭功德之盛垂于万世此国家不易之巨典也仰惟我皇考大行皇帝临御六十一年早承大统寅畏小心旦明凛昭格之忱郊祀亲升中之典监于成宪率由旧章孝奉两宫尊养兼至展敬陵庙备物尽诚总览万几阜成兆姓蠲赋动盈千万赈恤曾不稽时水旱先筹雨旸必达宽刑肆赦德洽好生盛暑则释囹圄严寒则赈饘粥兵粮豫给优赏屡颁淮甸屡巡动数百万之帑金运睿谋而两河底绩鲁郊特幸行数千年之殊礼屈帝尊而九拜崇师览奏牍而利弊周知觐臣僚而贤愚立辨保全勋旧庇荫宗支广育人才敦厚风俗布昭圣武申讨不庭元裔背叛而旋踵就歼三蘗逆命而刻期献馘俄罗斯占喀尔喀之疆圉谕以威德即奉约章喀尔喀逼厄鲁特之残暴纳其困穷胥登袵席噶尔丹肆毒邻境三临绝漠扫靖烽烟策妄阿喇布坦摧灭与国出师命将恢复藏地台湾置郡红曲革心南朔东西无思不服至于天纵生知日新好学讲筵时御手定六经广博士于五贤配先儒于十哲文媲二典书迈百家贯彻天文总括地理旁罗数术考正元声研索羣编鉴裁纂辑凡此难名之美善洵亘古帝王首出之一人虽复累牍连章不能纪述万一朕方与天下臣民均切怙戴不意龙驭上宾顾予冲人膺大统仰承佑启之恩敢后显扬之礼敬考彝章宜升尊谥尔部详察典礼具奏乙巳总理事务王大臣等奏大行皇帝尊谥庙号乃追崇大典臣管窥蠡测未能仰尽高深恭祈睿思亲定以昭垂万世世宗宪皇帝召进总理事务王大臣大学士尚书等面谕曰恭上皇考大行皇帝尊谥庙号诸王大臣等请朕亲定朕思子臣尊崇君父之心何有止极然必须至允至当方孚千秋定论若少有溢美之词不独失天下之至公且开后人之僭越是因臣子之愚忠愚孝反将君父盛德大业之实行涉于赞颂之虚文朕心殊不安也我皇考大行皇帝缵继大统旧典本应称宗但经云祖有功而宗有德我皇考鸿猷骏烈冠古轹今拓宇开疆极于无外且六十余年手定太平德洋恩溥万国来王论继统则为守成论勋业则实为开创朕意宜崇祖号方副丰功但追崇大典攸关理宜佥谋共协一人之心即千万人之公心一时之论即千万世之公论尔诸王大臣等可会同九卿詹事科道文六品以上武四品以上详考旧章从公确议毋得依违毋得附和务期纪实以垂万年若少有几微未协知而不言则大非臣子忠爱之道王等文武诸臣议奏大行皇帝功德巍焕高出三代以上之圣主贤君虽集古今之徽名美号犹不足表扬万一大行皇帝圣学渊深言成谟典尊师崇道手定六经礼正乐成诞敷文教此尧之文思也声灵所震无思不服开拓宇宙混同车书不庭旋服逆命即收止戈包革天下宴安此汤之神武也明四目达四聪无远不周无微不烛知来藏往观化穷神此舜之浚哲也一日万几孜孜无倦深宫燕处不敢康宁盛暑必衣冠严冬必听政此尧之允恭也玉食不盈数器御衣常至十年物用无金璧之装宫殿无繁华之饰此禹之克俭也蠲赋免徭缓刑恤狱泽厚宗支赏优士伍秉中和之性具含容之量小过多原寸长不弃六十余年民物各遂其生者皆大行皇帝宽裕之恩也定省两宫时日无间奉养备至礼数兼隆此大行皇帝承欢之大孝也恢三朝之功烈宏大统之规模区夏咸宁声教四洽此大行皇帝继述之大孝也寅畏小心恪勤克慎躬亲郭祀严肃致斋此大行皇帝之敬天也宪章典训对越在天庙祭致虔如临左右此大行皇帝之敬祖也健行无息成己成物精意由中修词立本出教施令达乎民心此大行皇帝之诚也虚己待物不逆诈伪履常思顺不爽片言此大行皇帝之信也具仁义礼智信之全备温良恭俭让之美自尧舜以来未有如大行皇帝德之盛者八表宅心九有向化西北部落辐辏藳街东南诸番顿颡阙下两河底绩成万年永济之勋海外咸朝开万里难通之域自尧舜以来未有如大行皇帝功之大者天地化育有未周者大行皇帝实赞之祖宗经纶有未竟者大行皇帝实宏之孔子集干圣之大成大行皇帝集百王之大成也（臣）等谨案传云为人君止于仁礼运曰仁者义之本顺之体也得之者尊说文云在天为元在人为仁故易曰元者善之长仁者德之首大行皇帝体元立政茂育羣生以义制事绥安兆姓臣等窃谓史称帝尧其仁如天惟大行皇帝实与并之又按礼经云有虞氏禘黄帝而郊喾祖颛顼而宗尧而尚书舜典云舜格于文祖释者谓文祖尧庙也又归格于艺祖释者谓艺祖尧之祖也合之祖颛顼之文则有虞氏葢有三祖矣宋臣陈祥道云凡配天者皆得称祖故国语展禽又有有虞氏祖高阳而郊尧之说尧所以称文祖也颛顼至尧皆黄帝子孙而不嫌于皆称祖又周礼大宗伯祫禘追享朝享解云古者朝庙合羣祖而祭焉故祫谓之朝享以合羣祖为不足又禘其祖之所自出故禘谓之追享夫祖之所自出始祖也而其下曰羣祖知其始祖以下皆称祖矣自唐虞夏商无追王先代之文而武王周公追王太王王季以臣子而王其君祖孔子称为达孝故记曰武王上治祖祢尊尊也又谥议曰帝王功业隆盛引古者祖有功之义得称祖此皆经书所载稽考可据者也窃谓惟圣字可以赞扬大行皇帝之峻德惟祖号可以显彰大行皇帝之隆功上谕谓大行皇帝论继统则为守成论勋业实为开创朕意宜崇祖号方副丰功此非皇上及诸臣数百人之心实天下亿兆之公心亦非今日在廷诸臣之论实千万世之公论也臣等公拟敬上尊谥曰合天弘运文武睿哲恭俭宽裕孝敬诚信功德大成仁皇帝庙号曰圣祖天下万世称曰圣祖仁皇帝奉旨诸王大臣官员深悉我皇考一生神圣实行同心合词恭上尊称甚惬朕怀朕之哀思庶可稍释谕毕世宗宪皇帝亲刺指血圈本内圣祖二字敬恭高捧授大学士等赍出宣示羣臣雍正元年二月乙巳恭奉册宝上尊谥
　　乾隆元年三月乙巳恭加上中和二字
　　世宗敬天昌运建中表正文武英明宽仁信毅大孝至诚宪皇帝 【雍正十三年十一恭上】 
