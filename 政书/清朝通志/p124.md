<!-- { "loadSidebar": true } -->
　　（臣）等谨按成均之法为教化所由兴我国家崇儒重道学校风行皇上亲诣太学谟诰屡申乾隆四十八年复特命刱建圜水辟雍斟今酌古度地鸠工事既蒇于五十年仲春上丁释奠礼成躬临讲学盖自元明五百年以来久未建置而大圣人久道化成聿昭茂典御制碑记发明复古之意槐市诸臣恭逢盛仪益掌推广教思兴起多士也
　　 钦天监 
　　监正【满洲西洋各一人并　　特简大臣兼理掌察天文定气朔占候步推之事每岁孟冬朔日呈奏明岁时宪书移礼部颁行于天下初西洋监正名曰监修雍正三人更正所属主簿二人初有汉监正后省】
　　监副【满洲汉人各一人左右监副西洋各一人】
　　时宪科【五官正满洲蒙古各二人掌译布文字秋官正汉军一人春夏中秋冬官正汉人五人各掌推验之事五官司书汉人一人掌刊布时宪书博士满洲三人汉军二人汉人十有六人岁以汉博士二掌直谯楼初设回回科后裁归汉军秋官正掌之】
　　天文科【五官灵台郎满洲三人汉军一人汉人四人五官监候汉人一人博士满洲三人汉人二人掌呧天象之垂书云物以协岁事】
　　漏刻科【五官挈壶正满洲汉人各二人五官司晨汉军一人博士汉人六人掌调壶漏测中星审纬度相阴阳以诹时日而卜营建焉】
　　主簿【满洲汉人各一人掌章奏文籍】
　　笔帖式【满洲十一人蒙古四人汉军二人】
　　天文生【食俸者四十八人食粮者五十六人分隶三科各掌司推算观候之事】
　　阴阳生【汉人十人隶漏刻科】
　　 太医院 
　　院使院判【院使汉人一人左右院判汉人各一人掌医之政令率其属以供医事】
　　御医以下等官【御医十有五人吏目三十人医士四十人医员三十人俱汉人员额掌九科之法以治疾分班侍直给事宫中者曰宫直给事外廷者曰六直　　御医以下初制增减不一后定设如今额】
　　 圣贤后裔世职 
　　衍圣公【掌奉　至圣孔子阙里庙祀顺治元年题淮封爵一如前朝阶正一品班列尚书上二年改　　　赐三台银印十三年依例授光禄大夫十六年依例给清汉文三台银印乾隆十四年改给清汉篆文一品三台银印
　　翰林院五经博士二十六人孔氏北宗一人南宗一人元圣周公复圣颜又宗圣曾子亚圣孟子先贤仲子闵子冉子伯牛冉子仲弓端木子言子卜子颛孙子有周子明道程子伊川程子张子邵子后裔各一人朱子后裔二人先儒韩子后裔一人关氏后裔三人各掌奉祀之事】
　　圣裔太常寺博士【一人掌奉圣泽书院祀】
　　圣裔国子监学录【二人一奉尼山书院祀一奉洙泗书院祀】
　　圣裔国子监学正【一人掌奉仪封圣庙祀】
　　圣裔世袭六品官【一人掌分献崇圣祠　国初仍前代曲阜用孔氏世职知县乾隆六年改为世袭六品官曲阜县缺不必拘用孔氏】
　　四氏学【教授一人学录一人掌训课孔颜曾孟四氏生徒】
　　圣庙执事官【四十人掌凡祭祀分献及爵帛香祝之执事】
　　司乐等官【司乐一人掌乐章乐器奎文阁典籍一人掌书籍及礼生屯田管勾一人掌祝田钱谷之出八林庙守卫司百户一人掌陵庙之户籍知印一人掌书一人书写一人掌公府文书印信奏差一人掌斋衍圣公章奏随朝件官六人掌随衍圣公朝觐办事】
　　（臣）等谨按圣裔世爵始自西汉若余官则后汉始置百石卒史然至晋时巳废后魏孝文尝官孔氏颜氏而亦未闻世袭也至唐末始以文宣公兼曲阜令宋时又置庙学教授自是历代相承递有增设更元及明置官渐备然四时将享主鬯者虽膺上公之封而骏奔者不皆服官之侣至国朝设六等执事官然后牵牲赞采章绂辉煌真足以补前朝之阙典矣
　　皇朝通志卷六十七
　　●皇朝通志卷六十八 
　　职官略五 
　　○职官略五 
　　官制五 
　　△官制五 
　　领侍卫府 
　　銮仪卫 
　　八旗官制 
　　 领侍卫府 
　　三旗领侍卫内大臣【六人】
　　掌统领侍卫亲军内大臣【六人】
　　散秩大臣【无定员俱掌先后　　宸御左右翊卫　国初以八旗将士平定海内镶黄正黄正白三旗皆　　　天子自将爰抡其子弟命曰侍卫用备随侍宿直而宗室之秀外藩之侍子亦得预选统以勋戚大臣以重环卫之职焉】
　　侍卫【　　御前侍卫　干清门侍卫俱无定员一等侍卫三旗六十人宗室九人二等侍卫三旗一百五十人宗室十八人三等侍卫三旗二百七十人宗室六十三人蓝翎侍卫三旗九十人汉人侍卫无定员掌宿卫扈从更番轮直凡六班班分两翼　　行幸驻跸宿卫如　宫禁之制扈从则前导随行其分司职守者有■〈米古〉杆处侍卫三十四人上驷院侍卫二十四人养鹰狗处侍卫九人善扑处武备院銮仪卫及谙达侍卫无定员皆统于三旗员额顺治初以汉荫生简选侍卫寻罢康熙二十九年以武进士之娴骑射者擢置侍卫附于三旗三十七年设宗室侍卫雍正三年于蓝翎侍卫中选其材技为四等侍卫后扔为蓝翎侍卫五年定制武进士一甲一名授一等侍卫二名三名授二等侍卫二甲得选三等侍卫三甲选蓝翎侍卫七年以宗室侍卫并入三旗旧设三旗印务班领十二人班领十二人乾隆三十六年改印务班领为一等侍卫班领为二等侍卫凡侍卫十人则设之长三旗侍卫什长六十人宗室侍卫什长九人】
　　亲军校【旗黄旗二十五人正黄旗二十六人正白旗二十五人又有五旗附入三旗之亲军校镶黄十人正黄十有一人正白九人掌率其属随侍卫以执事】
　　主事【一人署主事二人笔帖式三旗各四人贴写笔帖式三旗各九人掌章奏文移】
　　（臣）等谨按自古周庐千列设戟百重环卫之官其职弥重周礼宫正宫伯实后世郎卫所由始其时皆以勋亲入侍休戚一心法制尽善汉代三署郎多选经明行修者充之犹为不失遗意厥后或权移宦竖或委寄非人代多流弊我朝侍卫之职训习有道稽核有方出则当折冲之任入则备翊卫之班所以上应勺陈环拱宸极者其规模实为闳远矣
　　 銮仪卫 
　　掌卫事大臣【一人王公大臣管理掌供奉　　乘舆秩序卤簿辨其名数与其班列凡祭祀朝会　　时巡大阅则帅所司而散供之】
　　銮仪使【三人内二人以满洲蒙古兼授一人以汉人汉军兼授职任与掌卫事同顺治元年置锦衣卫指挥使等官二年改为銮仪卫四年罢指挥使置銮仪使及副使等官五年罢銮仪副使定銮仪使满洲汉人员额各二康熙三十年省汉人一人所隶有军尉旗尉民尉奉辇旗尉百六十八人民尉六十人各执事旗尉二百四十六人民尉一千八百五十六人皆分隶各所三旗蒙古布勒器三十人汉军更夫四十人】
　　左所【掌所印冠军仗满洲一人掌銮舆司驯马司司卬云麾使满洲二人闲散云麾使满洲一人云麾使汉军二人治仪正满洲四人汉军五人整仪尉满洲二人汉军八人掌舆乘辇辂之事】
　　右所【掌所印冠军使满洲一人掌擎葢司弓矢司司印云麾使满洲二人闲散云麾使满洲一人云麾使汉军一人治仪正满洲三人汉军二人整仪尉满洲二人掌伞葢仪刀弓矢枪戟之事】
　　中所【掌所印冠军使满洲一人掌旌节司旛幢司司印云麾使满洲二人闲散云麾使满洲一人云麾使汉军一人治仪正满洲三人汉军二人整仪尉满洲二人汉军一人掌麾氅旛幢纛帜节鈱仗马之事】
　　前所【掌所印冠军使满洲一人掌班剑司戈戟司司印云麾仗满洲二人闲散云麾使满洲一人云麾使汉军一人治仪正满洲三人汉军三人整仪尉满洲二人掌旗帜立瓜卧瓜吾仗之事】
　　后所【掌所印冠军使满洲一人掌班剑司戈戟司司印云麾仗满洲二人间散云麾仗满洲一人云麾使汉军一人治仪正满洲三人汉军三人整仪尉满洲二人掌旗帜立瓜卧瓜吾仗之事】
　　驯象所【掌所印冠军使满洲一人掌东司西司印云麾使满洲二人闲散云麾使满洲一人云麾使汉军一人治仪正满洲二人汉军二人整仪尉满洲二人掌仪象骑驾卤簿铙歌前部大乐】
　　旗手卫【掌卫印冠军使满洲一人掌卫事冠军使汉军一人掌左司右司印云麾使满洲二人治仪正满洲二人汉军二人整仪尉满洲三人掌金钲鼓角铙歌大乐及　午门司钟　神武门钟鼓楼直更之事乾隆七年以鼓手旗尉八十人并头尉八人隶乐部改名署史学习音律又民尉六十人亦改用旗人并隶乐部焉】
　　陪祀冠军仗等官【冠军仗汉军二人驾仪官理云麾使汉军一人治仪正汉军三人驾库管理整仪尉汉军二人各以其事隶属于卫无专领职掌】
　　主事经历笔帖式【主事满洲一人经历汉人一人掌章奏文移笔帖式满洲七人满军三人】
　　鸣赞【四人掌赞鸣鞭】
　　 八旗官制 
　　八旗都统副都统【满洲蒙古汉军旗各一人分掌满洲蒙古汉军二十四旗之政令以宣布教养整诘戎兵厘治田土稽核户口凡八旗次序以镶黄正黄正白为上三旗正红镶白镶红正蓝镶蓝为下五旗我　朝自龙兴东土诸部以次削平归附日众太祖高皇帝辛丑年始编三百人为一牛彔每牛彔设额真一先是我国出傧校猎不论人数多寡各随旗党屯寨而行每入各取一矢十人设长一领之其长称为牛彔额真至是遂以名官寻复定户籍分为四旗曰黄曰白曰红曰蓝以纯色为辨乙卯年以初设四旗为正增设镶黄镶白镶红镶蓝四旗黄白蓝均镶以红红镶以白合为八旗每三百人设一牛彔额真五牛彔设一甲喇额真五甲喇设一固山额真每固山额真设梅勒额真二人以佐之天聪八年改梅勒额真以下为章京惟固山额真如故其随固山额真行营马兵定为阿礼哈超哈此为骁骑营之始九年分设蒙古八旗旗色官制与满洲八旗同崇德二年始立汉军二旗四年以汉军二旗分为四旗七年定设汉军八旗旗色官制与满洲蒙古皆同顺治十七年定制固山额真汉字称为都统梅勒章京汉字称为副都统】
　　骁骑参领【满洲旗各五人蒙古旗各二人汉军旗各五人副骁骑参领各如参领之数掌受都统副都统之政侈以颁于佐领而行之天聪八年制管甲喇者即为甲喇章京顺治八年定甲喇章京汉字称为参领满字如旧康熙三十四年每甲喇增置委署参领各一人于世爵佐领等员内选用雍正元年改为副参领】
　　佐领【满洲六百四十人蒙古二百有四人汉军二百六十六人骁骑校每佐领下一人掌稽所治人户田宅兵簎以时颁其职掌初天命元年始编置满洲牛彔八年增编蒙古牛彔天聪四年增编汉军牛彔八年制管牛彔者即为失彔章京顺治十七年定牛彔章京汉字称为佐领分得拨什库汉字称为骁骑校满文如旧佐领所治以三百人为率丁口滋生则递有增设佐领之制有世袭有公中世袭佐领有四等　国初各部落长率其属来归授之佐领以统其众爰及苗裔曰勋旧佐领其率众归诚功在旗常得　　赐户口者曰优异世管佐领其仅同弟兄族里来归因授之以职奕叶相承者曰世管佐领其户少丁稀合编佐领两姓三姓迭为是官者曰互管佐领皆以应袭者引　　见除授公中佐领则因八旗户口蕃衍于康熙十三年以各佐领拨出余丁增编佐领使旗员统之有缺则以不兼部务之大臣世爵及五品以上文武官内简选除授焉】
