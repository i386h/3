<!-- { "loadSidebar": true } -->
　　御制与俄罗斯定约分界碑文 【康熙二十九年　国书行书俄罗斯蒙古拉题诺五种书额里古纳河摩崖】 御书察罕齐老勒石铭 【康熙三十五年　　　亲征噶尔丹　　　跸路过此】 御书昭木多勒石铭 【康熙三十五年　　　亲征噶尔丹歼其众于此】 御书狼居胥山勒石铭 【康熙三十五年】 御书拖诺山勒石铭 【康熙三十五年　　　亲征噶尔丹　　　驻跸于此】 御制汇宗寺碑文 【康熙五十三年正书寺在多伦诸尔】 御制平定西藏碑文 【正书康熙六十年平定西藏雍正　年伊克台勒石】 御制善因寺碑文 【雍正元年　国书正书寺在多伦诺尔】 御制平定准噶尔勒铭伊犁碑文 【乾隆二十年　国书正书】 御制平定准噶尔后勒铭伊犁碑文 【乾隆二十年　国书正书】 御制广教寺碑文 【乾隆三十年　国书正书蒙古西蕃四体书寺在喀尔喀部】 御制平定金川勒铭勒乌围碑文 【乾隆四十一年　国书正书蒙古西番四体书】 御制平定金川勒铭美诺碑文 【乾隆四十一年　国书正书蒙古西番四体书】 御制平定金川勒铭噶喇依碑文 【乾隆四十一年　国书正书蒙古西番四体书】 
　　（臣）等谨按列圣奎章皇上睿藻炳耀寰区薄海内外罔不争先快覩至于外藩碑版拓土纪功尤前古所莫及亿万年无疆之休洵足昭垂不朽云
　　以上外藩
　　皇朝通志卷一百二十一
《清朝通志》　灾祥略凡三卷（122～124）/一百二十六卷　（清）高宗 敕撰 
　　●皇朝通志卷一百二十二
　　灾祥略一 
　　○灾祥略一 
　　（臣）等谨按史家皆志五行始自汉书详列五行传说及其占应后代作史者皆因之人主致中和则天地位万物育其机甚捷其理甚微而为灾异之学者必欲条分缕析逐事以求其应有不合又旁引曲证以傅会其说此郑樵所以斥为欺天之学也郑氏作灾祥畧专记实迹而削去五行相应禨祥术数之说诚通论巳续通志既踵其体列编次成卷我国家重熙累洽庥和之气畅垓泝埏实无所谓变异之征如前史所载者至手列圣相承敬天勤民之心传为家法皇上体中和极赅对育之原兢业渊衷无时暂释故不因见祥而喜亦不待见灾而懔用以承景贶而庥征葢圣心即天心也兹谨就国初以来事迹依类胪于卷内庶几传信征实用以仰见钦若天道敬授人时之至意焉
　　纪灾 【天类　地类】  
　　△纪灾 【天类　地类】  
　　（臣）等谨按郑氏灾祥畧综春秋迄隋千有余年之事迹志天则次以日月星志地则次以水旱而月举五星之薄蚀陵犯不载雷电雪霜永雹之异不登葢名之为畧固与史家五行志体例各殊也惟考郑氏志于天则有天裂天鸣诸异于日则有众日并照日夜出诸异于月则有两月并见月昼明诸异以类相从我朝至治光昭天地交泰既无此变征则原书类例自当酌删若夫尧汤水旱为上世所不能无列圣厪念黎元如伤在抱皇上周咨民瘼宵旰勤求每遇闾左偏灾立加抚恤是以水旱之数较之前史为独多者前代水旱之来未必尽皆入告而我朝则隐饰有谴稽迟有罚则无不上达之隐也前代于水旱之告未能尽皆邀恤而我朝则赈货有法蠲除有令则无不下究之泽也若依郑志之例但书作某郡水某郡旱而不胪载恩施则圣朝之厚泽深仁超越千古者无由共见若于一邑一隅之旱涝并皆叙列则事不胜书且赈恤蠲免之条又掌入之食货门而不在灾祥占验之科矣今惟举其事之大者类系于篇
　　天类 
　　 天类 
　　日食 
　　星变 
　　日食 
　　顺治元年八内丙辰朔日食在张宿八度十八分食三分有差二年十二月己卯朔日食食不及一分是日阴云不见五年五月乙丑朔日食在觜宿十一度七分食九分有差七年十月辛巳朔日食在亢宿二度十五分食七分有差十四年五月癸卯朔日食在觜宿二度十二分食六分有差十五年五月丁酉朔日食在毕宿六度五十七分食四分有差
　　康熙三年十二月戊午朔日食在斗宿二十一度二十分食八分有差五年六月庚戌朔日食在并宿九度四十五分食九分有差八年四月癸亥朔日食在娄宿十一度食五分有差十年八月己卯朔日食在张宿九度二十九分食一分有差十五年五月壬午朔日食食不及一分二十年八月辛巳日食在翼宿初度二十三分食三分有差二十四年十一月丁巳朔日食在心宿一度二十二分食二分有差圣祖仁皇帝谕大学士等日天象稍有愆违即当修省或施行政事有未当欤或下有冤抑未得伸欤廷臣详议以闻二十七年四月癸卯朔日食在娄宿十度五十九分食九分有差谕大学士等日钦天监奏四月朔日食凡应行应革之事其令九卿詹事掌印科道集议以闻二十九年八月己未朔日食在张宿九度二十分食二分有差三十年二月丁己朔日食在危宿十度五十二分食三分有差二十一年正月辛亥朔日姇在虚宿九度三十四分食五分有差先期谕礼部曰天象之变见于岁首朕兢愓靡宁力图修省其罢元旦行礼筵宴至是览钦天监所奏日食占验有大臣黜近臣有忧之语谕大学士等曰朕观自古帝王于不肖大臣正法者颇多今设有贪污之臣朕得其实亦必置之重典此皆系于人事凡占候当直书其占语今钦天监往往揣度时势附会陈说如去年视有旱状则用天时亢旱之占诪张殊甚可传钦天监谕之三十四年十一月己未朔日食在尾宿三度二十六分食八分有差三十六年闰三月辛巳朔日食在娄宿一度五十七分食十分有差先期论大学士曰日食虽可预推然自古帝王皆因此而戒惧葢所以敬天变修人事也若庸主则委诸气数矣可谕九卿有宜修改者悉以闻四十一年十一月丁酉朔日食有心宿一度二十六分食四分有差四十五年四月戊子朔日食在胃宿八度十八分食六分有差四十七年八月甲辰朔日食在翼宿一度四十二分食五分有差四十八年八月己亥朔日食在张宿九度二十六分食四分有差五十一年六月癸丑朔日食在井宿十度三十二分食五分有差五十四年四月丙寅朔日食在娄宿十二度十九分食六分有差先期谕大学士九卿曰自右帝王敬天勤政凡遇垂象必实修人事以答天戒其系国计民生有应行应改者详议以闻五十八年正月甲戌朔日食在危宿初度四十五分食七分有差谕大学士九卿曰元旦日食以阴云微雪未见别省无云之处必有见者况日值三始人事不可不谨政或有阙失诸臣确议以闻五十九年七月丙寅朔日食在柳宿五度十六分食七分有差六十年闰六月庚申朔日食在井宿二十九度四十二分食二分有差
　　雍正八年六月戊申朔日食在井宿二十度四十二分食九分有差先期世宗宪皇帝谕大学士等曰朕御极以来七年之中未遇日食今钦天监奏称六月朔日食朕心深为畏惧时刻修省内外臣工宜共相勉勖以懔天戒寻山西巡抚以至期阴雨不见食称贺江宁织造以是日阴雨过午晴明日光无亏称贺俱奉旨切责又谕大学士等曰天象之灾祥由于人事之得失若上天嘉佑而示以休征欲人之知所黾勉永保令善于勿替也若上天谴责而示以咎征欲人之知所恐惧痛加修省也日食乃上天垂象示儆所当敬畏讵可以偶尔观瞻之不显而遂夸张以称贺乎山西偶值阴雨不可以槩天下江南日光不亏朕推求其故葢日光外向过午之后巳是渐次复园之时所亏止二三分是以不显亏缺之象昔年遇日食四五分之时日光照耀难以仰视皇考亲率朕同诸兄弟在干清宫用千里镜测验四周以纸遮蔽日光然后看出又岂可因此而怠忽天戒稍存纵肆之心乎庆贺之奏甚属非理大违朕心宣谕中外知之九年十二月庚寅朔日食在斗宿初度二十六分食九分有差十三年九月丁酉朔日食在角宿二度五分食八分有差
