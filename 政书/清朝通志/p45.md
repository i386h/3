<!-- { "loadSidebar": true } -->
　　虞书舜典在璇玑玉衡以齐七政孔颖达疏曰玑衡者王者正天文之器汉世以来谓之浑天仪者是也马融云浑天仪可旋转故曰玑衡其横箫所以视星宿也蔡邕云衡长八尺孔径一寸下端望之以视星辰葢悬玑以象天而横望之转玑窥衡以知星宿是其说也上天之体不可得知测天之事见于经者惟此璇玑玉衡一事而巳扬子法言云或问浑天曰落下闳营之鲜于妄人度之耿中丞象之几乎几乎莫之能违也闳与妄人武帝时人宣帝时司农中丞耿寿昌始铸铜为之象史官施用焉江南宋元嘉年太史丞钱乐 【陈氏师凯曰钱乐本名乐之孔疏脱之字】 铸铜作浑天仪传于齐梁周平江陵迁于长安尚书蔡注曰宋钱乐铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璇玑玉衡之遗法也厯代以来其法渐密本朝因之为仪三重其在外者曰六合仪平置黑单环上刻十二辰入于四隅在地之位以准地面而定四方测立黑双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹棋绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之卯酉其黄道则为黄单环亦刻宿度而又斜倚子赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不顷垫以其日月星辰于是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外指两轴而当其要中之内面又为小寲以受玉衡要中之小轴使衡既得随环东西运转又可随处南北低昂以待占候者之仰窥焉以其东西南北无不周偏故曰四游此其法之大略也今考前史汉初落下闳造浑天仪本无黄道或云贾逵所加或云李湻风所加或云一行所加而宋钱乐之浑仪之制虽有黄道并无黄道经圈其四游圈亦不贯于黄极则亦未尽黄道之用元郭守敬作简仪乃分浑仪而变其制则设立运圈以测地不经纬度而不设黄道圈盖黄道与黄极经圈成经纬设黄道又设经卷则卷多而不便于测候故不用黄道而专用赤道圈明正统三年铸铜浑仪简仪于北京即宋元遗法也我朝康熙八年监臣南怀仁新制六仪赤道黄道分为二器皆不用地平圈而地平象限天体诸仪则地平之经纬与黄赤之错综皆巳毕具康熙五十二年监臣纪利安制地平经纬仪合地平象限二仪而为一其用尤便制作之妙于斯极矣我皇上敬天法祖齐政勤民亲莅灵台徧观仪象以浑天制最近古而时度信宜从今观其会通斯成巨典于是用今之数目合古之型模御制玑衡抚辰仪用裨测候诚唐虞之遗意昭代之新规也仪制三重其在外者即古之六合仪而不用地平圈其正立双环为子午圈两面皆刻周天三百六十度自南北极起初度至中要九十度是为天经斜倚单环为天常赤道圈两面皆刻周日十二时以子正午正当子午双环中空之半而结于其中要是为天纬其南北二极皆设圆轴轴本实于子午只环中空之间而轴内向以贯内二重之环其下承以云座仰面正中开双槽以受双环东面正中开云窝以受垂球下面置十字架施螺旋以取平架之东西两端合植龙柱龙口衔珠开孔似承天常赤道卯酉之两轴依观象台测定南北正线将座架安定平则平面之四方又依占师北极出地三十九度五十五分自北极而上五十度五分即上应天顶自南极而下五十度五分即下对地心而应天顶之冲于天顶施小钉悬垂线而垂适当地心又适切于双环之面不即不离则上下正立面之四方亦正而地平巳在其中故不用地平圈也次其内即古之三辰仪而不用黄道圈其贯于二极之双环为赤极经卷两极各设轴孔以受天经之轴两面皆刻周天三百六十度结于赤极经卷之中要与天常赤道平运者为游旋赤道圈两面皆刻周天三百六十度与天之赤道旋转相应自经卷之南极作两象限弧以承之使不倾垫测得三辰之赤道经纬度则黄道经纬可推且黄道与赤道之相距古远今近纵或日久有差而仪器无庸改制故不用黄道圈也其在内者即古之四游仪贯于二极之双环为四游圈两面皆刻三百六十度定于游圈之两极者为直距绾于直距之中心者为窥衡游圈中要设直表以指经度及时窥衡右旁设宜表以指纬度此古今所同无容置议者也是故体制仿乎浑天之旧而时度尤为整齐运量同于赤道新仪而重环更能合应至于借表窥测则上下左右无不宜焉夫羲和遗制不可考巳汉世以来或作而不传或传而不久盖制器尚象若斯之难也而稽古宜今至我朝乃臻尽善易系传云备物致用立成器以为天下利莫大乎圣人讵不信乎
　　 弧线 
　　弧三角形 
　　正弧三角形 
　　斜弧三角形
　　弧三角形 
　　弧三角形者球面弧线所成也古专家有黄赤相准之率大约就浑仪度之仅得大概未能形诸算术惟元郭守敬以弧矢命算黄赤相承始有定率视古为密但其法用三乘方取数甚杂自西人利玛窦汤若望等翻译算书始有曲线三角形之法三弧度相交成三角形其三弧三角各有相应之八线弧与弧相交即线与线相遇而勾股比例焉于是乎有黄道可以知赤道有赤道可以知黄道有经可以知纬有纬可以知经观象之法至此而备勾股之用至此而极矣
　　正弧三角形 
　　正弧三角形必有一直角者葢因南北二极为赤道之枢纽皆距赤道九十度故凡过南北二极经圈与赤道相交所成之角俱为直角其相当之弧皆九十度又凡有一圈即有两极其过两极经圈与本圈相交亦必为直角其所成三角形必皆为正弧三角形夫正弧三角形所知之三件弧角相对者用弧角之八线所成勾股为比例而弧角不相对者则用次形葢以弧角之八线所成勾股比例不生于本形而生于次形而次形者乃以本形与象限相减之余度所成故用本形之余弦余切即用次形之正弦正切也其法可易弧为角易角为弧 【若斜弧三角形可易大形为小形易大边为小边钝角为锐角】 边与角虽不相对可易为相对且知三角即可以求边其理实一以贯之也
　　斜弧三角形
　　弧三角之有斜弧形犹直线三角之有锐钝形也但直线三角之锐钝形惟二种一种三角俱锐一种一钝两锐而斜弧形则不然或三角俱锐或三角俱钝或两锐一钝或两钝一锐其三边或俱大过于九十度或俱小不及九十度或两大一小或两小一大参错成形为类甚多而新法数书所载推算之法益复繁杂难稽葢三角三边各有八线但线与线之比例相当即可相求是故或同步一星或同推一数而所用之法彼此互异遂使学者莫知所从兹约以三法求之无论角之锐钝边之大小并视先所知之三件为断其一先知之三件有相对之边角又有对所求之边角则用边角比例法其一先知之三件有相对之边角而无对所求之边角 【或求角而无对角之边或求边而无对边之角】 则用垂弧法其一先知之三件无相对之边角 【或三边求角或有两边一角而角在所知两边之间或三角求边或有两角一边而边在所佑两角之间】 则用总较法明此三法则斜弧之用巳备而七政之升降出没经纬之纵横交加无不可推测而佑矣
　　（臣）等谨案考成上编所载弧三角形备列纲领条目图说相求比例总较之法诚以恒星七政皆藉是以推步也兹录总论及正斜形各一篇附于仪象之后学天文者因器求线神而明之简易之妙不外斯云
　　皇朝通志卷二十三终
《清朝通志》　地理略凡八卷（024～031）/一百二十六卷　（清）高宗 敕撰 
　　●皇朝通志卷二十四 
　　地理略一 
　　○地理略一 
　　水道一 
　　△水道一 
　　（臣）等谨案郑樵志地理首列水道一门其说以为州县之设有时而更山川之形千古不易所以禹贡分州必以山川定经界使兖州可移而济河之兖不能移梁州可迁而华阳黑水之梁不能迁其说当矣顾所述止于四渎未足以包括域内水道之全势又其言四渎也诸水参用旧名州县间循旧号如褒文旬淯诸水止列水名而不疏证其所经之地江源河源仅仍旧说而不能加以断制之词是尚未足以称综核也恭维圣朝舆图广博建置精详东瀛西蒙均入版图疆理之盛固非前代所可几及而纪地之图书则有钦定舆地全图钦定大清一统志凡域内之一山一水无不斟综辨析了如指掌至如滦河热河之原委塔思哈河之对音黄河之真源济淮之故迹前人所靡能定说者我皇上御制诗文洞悉源流炳耀千古猗欤盛己兹谨禀承纂载用郑氏例而增益其所未备首列京畿诸水尊宸极也次叙盛京及黑龙江诸水重肇基也次河水及入河诸水而西域回部青海甘肃陕西山西河南江南山东之水凡涉于河者以次载焉次淮水及人淮诸水次大清河诸水而河南江南山东之入淮入济及自入海者以次载焉次运河自山东之汶水而北至京师南至江淮复踰江而迄于浙重漕渠也次大江及入江诸水而西藏四川陕西湖南湖北云南贵州江西安微江苏之水以次载焉次太湖浙江闽江粤江滇诸水而水之在南纪者皆悉着矣次新疆伊犂诸水着伟绩也于是域内之经流巨川详晰胪载府县尽循今名疆域悉遵新制无敢循旧说以为假借传会之文志慎重也谨厘为四卷列于地理疆域之后
　　京畿诸水 
　　盛京诸水 
　　黑龙江诸水 
　　 京畿诸水 
　　玉河 
　　白河 
　　永定河 
　　玉带河 
　　猪龙河 
　　滹沱河 
　　北泊 
　　漳河 
　　卫河 
　　滦河　热河 
　　蓟运河
　　玉河 
　　玉河源出宛平县玉泉山汇为昆明湖东南经长春麦庄二桥过广源闸至高梁桥分流经德胜门入西水关汇为积水潭入皇城为太液池环绕紫柰经金水桥出玉河桥达正阳门东水关至东便门东水关下注大通河东南流设五闸潴水济运至通州高丽庄入白河自大通河以下亦名通惠河
　　白河 
