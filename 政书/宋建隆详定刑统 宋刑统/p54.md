<!-- { "loadSidebar": true } -->
【疏】诸请受军器事讫停留不输者十日杖六十十日加一等百日徒一年过百日不送者减私有罪二等其弃毁者准盗论【议曰】请受军器谓鍪甲矟弩弓箭之类征戍事讫停留不输者十日杖六十十日加一等百日徒一年过百日不送者减私有罪二等擅兴律私有甲一领流上减二等徒二年半之类其有或弃或毁者准盗论各依盗律盗甲弩者流二千里禁兵器徒二年如此之类并名盗法
又云若亡失及误毁伤者以十分论亡失一分毁伤二分杖六十亡失二分毁伤四分杖八十亡失三分毁伤六分杖一百即不满十分者一当一分论其经战阵而有损失者不坐仪仗各减二等【议曰】请官器仗若亡失及误毁伤者以十分论谓请百事十事为一分之类若亡失一分或毁伤二分假有请百事亡失十事或毁伤二十事各杖六十若亡失二分毁伤四分杖八十亡失三分毁伤六分杖一百其分数各与上解义同罪止杖一百即不满十分者一当一分论谓请九事为九分之类亦依亡失毁伤准分为罪仍依令备偿其经战阵而损失者不坐不偿仪仗各减二等仪仗谓非兵器若有亡失毁伤罪名不等者即以重法并满轻法
诸弃毁亡失及误毁官私器物者各备偿谓非在仓库而别持守者若被强盗者各不坐不偿即虽在仓库故弃毁者征偿如法其非可偿者坐而不备谓符印门钥官文书之类
【疏议曰】官私器物其有故弃毁或亡失及误毁者各备偿注云谓非在仓库而别持守者谓仓库之外别处持守而有弃毁亡失及误毁官私器物始合备偿若被强盗各不坐不偿虽在仓库之内若有故弃毁征偿如法其非可偿者止坐其罪不合征偿故注云谓符印门钥官文书称之类者宝节木契制敕并是
诸亡失器物符印之类应坐者皆听三十日求访不得然后决罪若限内能自访得及他人得者免其罪限后得者追减三等官文书制书程限内求访得者亦如之即虽故弃掷限内访得听减一等
【疏】诸亡失器物符印之类应坐者皆听三十日求访
不得然后决罪若限内能自访得及他人得者免其罪限后得者追减三等【议曰】若亡失器物符印之类宝及门钥亦同为亡失应合罪者未得即决皆听三十日求访限满不得然后决罪若三十日内自访得及他人得者免其亡失之罪三十日限外得者追减三等若已经奏决不合追减
又云官文书制书程限内求访得者亦如之【议曰】官文书及制书程限内求访得者谓曹司执行案各有程限公式令小事五日程中事十日程大事二十日程徒罪以上狱案辩定后三十日程其制敕皆当日行下若行下处多事须钞写依公式令满二百纸以下限二日程每二百纸以上加一日程所加多者不得过五日赦书不得过三日若有亡失各于此限内访得者亦得免罪限外得者坐如法然制敕事重程限一日如有稽废得罪不轻若许以三旬追访稽者皆须注失所以不与亡失器物同例若官文书制书事已行讫无程者亦依三十日为限
又云即虽故弃掷限内访得听减一等【议曰】器物符印之类以下虽有规避而故弃掷限内访得者听减本失罪一等
地内得宿藏物得阑遗物
诸于他人地内得宿藏物隐而不送者计合还主之分坐赃论减三等若得古器形制异而不送官者罪亦如之
【疏议曰】谓凡人于他人地内得宿藏物者依令合与地主中分若有隐而不送计应合还主之分坐赃论减三等罪止徒一年半注云若得古器形制异而不送官者谓得古器锺鼎之类形制异于常者依令送官酬直隐而不送者即准所得之器坐赃论减三等故云罪亦如之
【问曰】官田宅私家借得令人佃食或私田宅有人借得亦令人佃作人于中得宿藏各合若为分财
【答曰】藏在地中非可预见其借得官田宅者以见住见佃人为主若作人及耕犁人得者合与佃住之主中分其私田宅各有本主借者不施功力而作人得者合与本主中分借得之人既非本主又不施功不合得分
诸得阑遗物满五日不送官者各以亡失罪论赃重者坐赃论私物坐赃减二等
【疏议曰】得阑遗之物者谓得宝印符节及杂物之类即须送官满五日不送者各得亡失之罪赃重者谓计赃重于亡失者坐赃论罪止徒三年私物坐赃论减二等罪止徒二年其物各还官主
【准】捕亡令诸得阑遗物皆送随近县在市得者送市司其金吾各在两京巡察得者送金吾卫所得之物皆悬于门外有主识认者检验记责保还之虽未有案记但证据灼然可验者亦准此其经三十日无主识认者收掌仍録物色目牓村坊门经一周年无人认者没官録帐申省听处分没入之后物犹见在主来识认证据分明者还之【准】厩牧令诸官私阑遗马駞骡牛驴羊等直有官印更无私记者送官牧若无官印及虽有官印复有私记者经一年无主识认即印入官勿破本印并送随近牧别群牧放若有失杂畜者令赴牧识认检实印作还字付主其诸州镇等所得阑遗畜亦仰当界内访主若经二季无主识认者并当处出卖先卖充传驿得价入官后有主识认勘当知实还其价
【准】杂令诸公私竹木为暴水漂失有能接得者并积于岸上明立标牓于随近官司申牒有主识认者江河五分赏二分余水五分赏一分限三十日无主认者入所得人
【准】军防令诸阑遗得甲杖皆即输官
【准】军部式诸收获破贼及阑遗器仗等并申省随状处分纳近便库如有不堪用者即须毁却任充当处修理军器用
违令及不应得为而为
诸违令者笞五十谓令有禁制而律无罪名者别式减一等【疏议曰】令有禁制谓仪制令行路贱避贵去避来之类此是令有禁制律无罪名违者得笞五十别式减一等谓礼部式三品以上服紫五品以上服朱之类违式文而着服式者笞四十是名别式减一等物仍没官
诸不应得为而为之者笞四十谓律令无条理不可为者事理重者杖八十
【疏议曰】杂犯轻罪触类尤犯宣祖上一字庙讳改为尤多金科玉条包罗难尽其有在律在令无有正条若不轻重相明无文可以比附临时处断量情为罪庶补遗阙故立此条情轻者笞四十事理重者杖八十
卷二十八捕亡律
【五门】律条十八并疏令敕条三
将吏追捕罪人旁人捕送道路人助捕
被强盗邻里不救助
征人防人逃亡流徒囚人逃亡宿卫人逃亡丁夫杂匠工乐杂户逃亡非逃亡浮浪他所官户奴婢逃亡在官无故逃亡
被囚禁拒捍官司
而走主守不觉失囚
部内容止逃亡知情藏匿罪人
将吏追捕罪人旁人捕送道路人助捕
诸罪人逃亡将吏已受使追捕而不行及逗留谓故方便之者虽行与亡者相遇人仗足敌不斗而退者减罪人罪一等斗而退者减二等即人仗不敌不斗而退者减三等斗而退者不坐即非将吏临时差遣者各减将吏一等三十日内能自捕得罪人获半以上虽不得半但所获者最重皆除其罪虽一人捕得余人亦同若罪人已死及自首各尽者亦从免法不尽者止以不尽人为坐限外若配赎以后能自捕得者各追减三等即为人捕得及罪人已死若自首各追减二等已经奏决者不在追减之例余条追减准此
【疏】诸罪人逃亡将吏已受使追捕而不行及逗留注云谓故方便之者又云虽行与亡者相遇人仗足敌不斗而退者减罪人罪一等斗而退者减二等即人仗不敌不斗而退者减三等斗而退者不坐【议曰】依捕亡令囚及征人防人流人移乡人逃亡及欲入寇贼若有贼盗及被伤杀并须追捕其罪人逃亡谓犯罪事发而亡囚与未囚并是将吏已受使追捕者谓见任武官为将文官为吏已受使追捕罪人而不行及逗留谓故作回避逗留及诈为疾患不去之类虽行与亡者相遇人兵器仗足得相敌不战斗而退者各减罪人罪一等谓罪人合死将吏处流三千里之类斗而退者谓人仗足敌斗而退者减二等若罪人应死将吏合徒三年即人仗不敌谓贼多兵少或器仗不敌不斗而退者减三等罪人应死将吏徒二年半斗而退者不坐谓人仗不敌计尽力穷知难而退者不坐
又云即非将吏临时差遣者各减将吏一等三十日内能自捕得罪人获半以上虽不得半但所获者最重皆除其罪虽一人捕得余人亦同若罪人已死及自首各尽者亦从免法不尽者止以不尽人为坐【议曰】即非将吏谓非见任文武官即停家职资释曰停家职资谓前职前官及勋官之类临时州县差遣领人追捕者各减将吏罪一等虽非将吏奉敕差行者亦同将吏之法不在减一等之限三十日内自捕得罪人获半以上谓十人逃亡获得五六者虽不得半但所获者最重假有徒流死囚一时逃走捕得死罪一人虽不得徒流九人仍除其罪虽是一人捕得众共失囚之人并同免法若罪人已死谓自死及被他人杀若能归首十人俱尽者亦从免法若罪人自首不尽止以不尽之人准罪为坐
又云限外若配赎以后能自捕得者各追减三等即为人捕得及罪人已死若自首各追减二等注云已经奏决者不在追减之例余条追减准此【议曰】失罪人经三十日追捕不得无官荫者或配徒流有官荫者或已征赎此后能自捕得罪人各追减前所断罪三等即他人捕得及罪人身死讫若罪人自首各得追减二等注云已经奏决者不在追减之例谓将吏以下失罪人其罪已经奏决徒流笞杖之类不在追减之例余条追减准此谓亡失宝印及不觉失囚等称追减者若事经奏决亦不在追减之例故云余条准此
诸捕罪人而罪人持仗拒捍其捕者格杀之及走逐而杀走者持仗空手等若迫窘而自杀者皆勿论即空手拒捍而杀者徒二年已就拘执及不拒捍而杀或折伤之各以斗杀伤论用刃者从故杀伤法罪人本犯应死而杀者加役流即拒殴捕者加本罪一等伤者加斗伤二等杀者斩
【疏】诸捕罪人而罪人持仗拒捍其捕者格杀之及走逐而杀注云走者持仗空手等释曰等犹同也又云若迫窘而自杀者皆勿论【议曰】捕罪人谓上条将吏以下捕罪人而罪人乃持仗拒捍仗谓兵器及杵棒之属其捕者以其拒捍因而格杀之及罪人逃走捕者逐而杀之注云走者持仗空手等虑其走失故虽空手亦许杀之若迫窘而自杀谓罪人被捕逼迫穷窘或自杀或落坑穽而死之类皆悉勿论
又云即空手拒捍而杀者徒二年已就拘执及不拒捍而杀或折伤之各以斗杀伤论用刃者从故杀伤法【议曰】谓罪人空手虽相拒捍不能为害而格杀之者徒二年若罪人已被拘执及元无拒捍之心而杀或折伤之各依斗讼律以斗杀伤论用刃者从故杀伤法
又云罪人本犯应死而杀者加役流即拒殴捕者加本罪一等伤者加斗伤二等杀者斩【议曰】谓罪人本犯合死已就拘执及不拒捍而捕杀之者加役流即拒殴捕者加本罪一等假有罪人本犯徒三年而拒殴捕人流二千里伤者加斗伤二等假有拒殴捕者折一齿加凡斗二等合徒二年之类杀捕人者斩捕人不限贵贱杀者合斩
诸被人殴击折伤以上若盗及强奸虽旁人皆得捕系以送官司捕格法准上条即奸同籍内虽和听从捕格法若余犯不言请而辄捕系者笞三十杀伤人者以故杀伤论本犯应死而杀者加役流
