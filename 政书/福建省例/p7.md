<!-- { "loadSidebar": true } -->
　　一件特饬清查事。乾隆三十五年四月，奉巡抚部院温批藩司详：遵查采卖平粜榖石，自应照例于秋成之后，照依市价，随买随交。若发价在先，交榖在后，即限以岁内交仓，安能保无花销之弊，且启胥吏勒索之端？原奉部行甚明。而各属之不遵行者，祗缘闽省各属，山路崎岖，村庄零落，并无巨镇可以整数收买，因而仍踵故习，先行发价，络续收运。然在急公上进者自能设法妥办，秋成之后，岁内即经买足。无如有等因循玩忽之员，或遇署事并将调任者，稔知卸事在即，竟将粜价存留署内不办者有之，又或先行短价发买，不行催交，希图诿之后任，以省交代之繁，因而买户亦即藉以延挨，以致每年有未补之榖。倘来岁设遇歉收，遂致积欠愈多矣。上年秋成后，查钱藩司曾经议详，设定三限，以十月初一起至十月二十日为初限，十月二十一至十一月初十为二限，十一月十一至十一月底为三限，责成道府依限查催在案。无如各属之疲玩如故，各府亦未免因循。今奉宪委员彻底清查，遂致报买未收之处，层见迭出。除查出未补入仓之各县，现在议请复令道府再行盘查确实，如有亏缺无着，另行详覆，至奉宪谕作何归正责实，以肃治理之法，仰见宪台慎重仓贮，肃清积弊之至意。本署司悉心查议，惟有严饬各府，于该县停粜五日之内，即将粜价先行提贮府库，具文报明，限十日内确查时价，不许扶同捏混，据实定价通详，候宪批定，即行饬令买补。责令各州县端遣诚实亲信家属，赍价赴乡，逐日收买。一有成数，即行运仓。五日一报。仍照藩司详案，定以三限，饬令道府确查通详。一有违误，即惩一以儆百，法在必行，庶积习可除，仓贮仍归实在，而上下各官亦各知所警惕矣。缘奉批议，是否允协，拟合核议具文详覆，伏候宪台察夺批示，以便通饬遵照等缘由。奉批：仰即另檄通饬遵照，仍候督部堂批示，缴，册结存等因。 

　　乾隆三十五年四月初七日，署布政使司事粮驿道达详。 

　　买补仓榖事宜通行牌文 

　　一件严禁派买仓榖积弊、晓谕余榖认粜补仓、以肃功令、以实仓贮事。乾隆三十五年七月，奉总督部堂崔宪牌：照得各属买榖补仓，原有定例。平价采买，不得转发苦累，私派勒买。有榖之家，亦不得膜视居奇，多思囤积。立法未尝不备。乃闻闽省积弊，并不遵例。于田多大户，照时价向买，惟凭胥役混开富户，每石发价六七钱，封银差交，勒具领状，立限催追。如无榖交，经胥原差饱贿索赔，许以加息缴还原价。更有蠹书奸役，勾结串通，冒领榖价，任意花销，至期无榖，混以私债抵塞，禀官比追，牵连拖累。或应买一，即行派十，藉为利薮。现经确访积弊，据实严参，并通行饬禁，酌立章程饬令遵办外，合即出示晓谕。为此示仰阖属城乡衿士庶民人等知悉：凡属家道富足，田广租多，自宜急公依价粜卖，可邀奖励。须知实仓贮，原以备民食，非系不干己事也。若囤积居奇，显违定制，徒自取咎。如果家鲜盖藏，养赡不足，再有滥派勒买，许同两邻具结告究。倘有蠹胥奸役仍蹈故辙，不知改悔，除严拿尽法痛处外，该管州县一并严参治罪。其各凛遵！特示。计开： 

　　一、闽省采买仓榖，案经详定，分别早晚二收，先后买补。该州县务遵定例，将现在应采买实数，按照详定时价，先行出示晓谕，劝令有榖殷户，除存留赡家年食而外，余榖若干可以粜卖，即亲赴地方官报明认卖，随多随寡，实时交缴，实时给价，不许丝毫扣克及短价掯抑，致有守候苦累。如有此弊，许即赴该管府州告究。若竟观望不前，则是自取差查，更复何说之辞。 

　　一、每年早收晚收，采买仓榖，务照应买补实数，确查实在富足大户，田广租多，劝令认卖。买足则止。不得以一派十，差押滋扰。亦不得仍循积弊，任听书役混开无粮无租人等，发价勒派，恐吓索诈，迫抑加息缴银。再有此弊，许被害之人指出书役姓名，赴该管道府呈明详究。 

　　一、常平仓榖，原以备贮粜济民食。出产俱在山乡，城市鲜有积蓄。凡村居殷户，既盖藏充裕，余榖总必出售。若情愿认办仓榖，则属急公可嘉。且照时值给价，亦不至亏短。今定以愿卖榖四百石以上者，州县给以花红奖赏；六百石以上者，州县给以匾额。如频年急公，该州县查明通详请奖。倘囤积居奇，查出反自取辱，尤宜勉之！ 

　　附刊示式一道 

　　太子太保兵部尚书兼都察院右都御史总督福建浙江等处地方军务兼理粮饷盐课崔为通饬买补规条、以示法守事。照得常平为民食之要，而民食以积贮为先。闽省环山滨海，向无米粮市集。采买仓榖，与他省情形不同。曾经奏明，原有富足大户，田广租多者，许照时价向买之例。但买补例应于秋成后随买随交。设遇榖价昂贵，原可声请展限，例有明文，不难采办。乃各属多系先年发价，延至次年尚未交仓。此固买户之抗玩成风，亦由该地方官办理不善，希图小利所致。先经前院特檄清查，并据司详立法饬遵在案。际兹早收采买届期，诚恐积习相沿，因循如故。更虑买补一开，弊窦丛生，闾阎受害，均未可定。今与藩可将前后议详檄行各事宜，逐一参酌，核定规条，颁示于后： 

　　一、各属凡有上年平粜未买榖价，统限早收一律买补齐足。所有本年新粜榖价，存俟晚收再行发买。其并无上年未买榖价者，即将本年粜存榖价，乘此早收丰稔，先买十分之四，余俟晚收买足还仓。 

　　一、除上年未买榖价，毋论市粮贵贱，务于早收买足完报，不得再延时日外，至本年新粜榖价，早晚二收，足资买补。如果粜价过多，市粮稀少，或晚收不齐，粮价昂贵，由该管道府州勘实情形，预期详报，缓至下年采买。 

　　一、上年未买榖石，访有买户先年领价，延今尚未交榖者。民间缓急，每苦称贷无门，今领无息之钱，徒用一年之久，不即交仓，天良何在？更有乘机挟制，藉端妄告者。殊不知闽省仓榖，例应各就本地榖户采买。如果短价勒领，何不具诉于给价之时，而越控于追榖大后？此等不法买户，许即拿究，以戢刁风。 

　　一、定价采买，每致稽误。乘此早收丰稔，将来晚收届期，每石各先发银七钱，一面确按时值，另详找给。早榖仓收，定限八月，晚榖仓收，定限十一月内通送查考。 

　　一、采买毋许预先给价，务令随买随交，此定例也。以现在之价值，买现在之榖石，随买随交，实为妥便。所有预先给价、各成交榖旧习，永行禁止。 

　　一、仓榖应就本处田多殷户给价收买，毋任书役开报，致滋扰弊混。盖开报者未始不由操纵起见，而愿领者未必即系殷实之家。倘不留心体察妥办，致有银榖两空及勒令强买等弊，察出定行参赔。 

　　一、采买务在均平，田家终岁勤劬，获存余粮，既供官仓买贮，亦应自备盖藏。几早收未领价者，晚收一体领价交榖。如早收已认买者，晚收不得重迭派买，庶有限制，俾无偏累。 

　　一、发价例禁克扣。在富户领买官榖，固系成例，而官仓发价平买，不容亏短。况系各按该处时值，先行评定饬遵在案。应将定价出示晓谕，公平发给。责成该管之道府州就近稽察，倘有侵渔情弊，许受害者据实控究。 

　　一、买补之弊，如买一派十及勒领串领、缴价加息等累，官以此为利薮，役亦藉为生涯，既有害于闾阎，而米价随因之昂贵。本部堂久有访闻。此次采买，倘不痛除积习，一经发觉，官参役处，断不姑宽。上司失察，并干严谴。 

　　一、领买官榖，访有受价之后，不即交仓，递年流积，延至交代，缴价新领，名曰「流抵」。此种积弊，到处皆然。嗣后随买随交，已列前条，务宜永行遵守。倘再因循不悛，酿成流抵大弊，定以亏空严参，不稍宽贷。 

　　以上十条，均关买补要务，亦为闽省向有之弊。官民各宜寓目儆心。该上司其各严密稽查。 

　　法在必行，凛遵毋忽！ 

　　禁除勒派买榖积弊通饬牌文 

　　一件访明勒派买榖之积弊、以肃功令事。乾隆三十六年十月，奉总督部堂钟宪牌：照得买补仓榖，定例饬令州县官平价采买运仓，不得转发苦累。敢有私派勒买及短给价值，强拿民力运送者，坐赃治罪。立法何等森严，有牧民之责者自当遵例实心经理，难容苦累闾阎。乃闻闽省各属，遇应买补之时，不遵按时价，任听书役串同地保，混开城乡烟户，不论商贾耕农，指为殷富，每榖一石发价六七钱，包封差派，勒具领状，每户派至三四百石不等，限以几月交榖。迭次追呼，必贿经手书役，许以每石加息三四分，同原银交缴，方准收回领状。其有殷户运榖交仓，管仓人等又百般索诈。稍有不遂，则淋尖踢斛、筛煽晒扬，靡所不至。以致有榖之家，亦情愿加息缴价，不敢交榖。复将原银勒派别户，无榖亦复缴价加息。是直借买补为谋利之薮，迄无实在榖石贮仓。一遇交代，又从新差传殷户，勒令出领帮补，以空领因循盘交，习以为常。更有一种蠹胥奸役，捏冒领状认买仓榖，将价银私自放债，重利盘剥，任意花销。及应交榖之时，则以私债抵塞，票差追比，多方索诈。且有引诱富家子弟诓领榖价，将银嫖赌，官催交榖，累及父兄，甚至封产变抵，为害尤甚。查闽省买补仓榖，曾经奏明，富足大户，田广租多者，许照时价向买。未闻无田无粮之人，可得混行滥派。藉以重利勒索，岂得尚称民牧乎？似此积弊，既经访闻，难任因循贻累。除现在密查确据、严参重治外，合函通饬。牌仰该司道府州即便遵照，将前指积弊，严饬革除。责令遵照另檄条示，恪遵定例，公平买补，随买随收，以杜书役侵吞，仓贮不至虚悬。倘有胥役胆敢弊遏滋事，先即严拿究处。务期实力奉行，于民无扰。嗣后如有仍蹈故辙，积弊丛生，或被告发，或经察出，书役立即杖毙，该州县严参治罪，决不轻恕。仍将遵奉缘由具报查考等因。 

　　乾隆三十六年十月十七日，闽浙总督部堂钟咨。 

　　弥补仓榖条规 

