<!-- { "loadSidebar": true } -->
　　一件严禁买榖积弊，以肃功令，以除民累事。乾隆二十三年十一月，奉巡抚部院吴、宪牌：照得积贮常平，原以惠济闾阎，是以青黄不接，米少价昂之时，酌量出粜，以平市价，迨至秋稼登场，各按收成丰歉，核计本地市值，酌中定价，给发采买，以补原额。如原价不敷，例准酌拨别邑盈余协济。是买补粮价，原为宽裕，承办各官，理宜砥砺廉隅，顾恤民力，恪遵禁令，自行就地采籴交仓。乃闽省州县各官，贤否不一。其廉洁自爱者，固属公平购买；其不肖者，何竟视此为利薮，一任仓书指派勒买。及至交收之际，胥吏、家人、斗级、箩夫人等，复层层需索，使费到手，始肯秤收，稍不遂欲，晒晾扇扬，留难守候，百般刁掯。复于收量之外，又称鼠耗名色，每石横勒加收耗榖二、三十觔不等。更有贪劣之员，于正额发买之外，私自搭买，及并无平粜之年，亦必藉称采买支给囚粮榖石，挪借库银，短发价值，影射多买，以待价贵私售，并抵补别项之用，图得羡余，以润私橐。如有里户人等，畏累派买榖石，情愿加贴价银，或付揽约之人代为包办，或赴官衙托浼书役，折价缴入。弊端百出，贻害无穷。合行饬禁。为此牌仰该府州官吏，照依事理，即便通饬所属厅县，嗣后买补仓榖，毋得听信书役指派里户、寺僧、行铺领买。目下正当交收之际，胥吏、家人、斗级、箩夫人等，更应严加查禁。倘该厅州县一任留难刁掯，晒晾扇扬，浮高斛面，苦累守候，及藉鼠雀之名横勒耗榖，贻累小民者，定即官参役处。各郡守身膺方面，自能正己率属。第府仓粜粮，亦当采买之候，恐府仓书吏斗级人等，于收榖之时，或有不能仰体本官者，恐仍不免暗行掯累。各该守自行一体严查，方不虚本部院谆谆诰诫之意也。各该府州县于何日奉到此檄，现在各如何实力奉行之处，仍即各自具文报查，毋迟等因。除行各府州转饬一体遵照外，合行饬知。为此牌仰该司道官吏，照依事理，即便一体严查，毋任仍前苦累里户，致干未便等因。  

　　乾隆二十三年十一月十九日，福建巡抚部院吴行。 

　　采买仓榖，毋许派发里户短价勒买 

　　一件通饬遵照事。乾隆二十四年六月，奉巡抚部院吴宪牌：照得闽省各州县采买仓榖，奸胥、蠹役莫不以为利薮，派发里户，短价勒买，以致闾阎受累，节经前院暨本部院于上年冬间檄饬严禁，毋许指派勒买，并于交收之际，不许胥吏、家人、斗级、箩夫人等留难刁掯，晒晾扇扬，浮高斛面，苦累守候，及藉鼠雀名色横勒加耗，贻累里民等因在案。今届仲夏，早稻将登，买补之期，转瞬即届。各该府州县，自必共遵公令，而衙蠹、奸胥止图利己，罔顾民艰，诚恐故智复萌，仍行派扰，合行饬办。为此牌仰该官吏，照依事理，即便查明所辖府州县本年应买仓榖，于秋收之后，该道府即行就近核明该地时值榖价，需用若干，每石应给买价若干，星飞具详。如原价不敷，遵照定例详请通融拨给。统候批定之日，一面即饬遵照，一面出示遍贴该州县境内晓谕，概令该州县就市购籴，现银现买。一俟买定之后，该州县亦即将承买榖数、银数若干，并于何处市集乡村榖场买过若干，出示张贴通衢，仍造册通报查核。则胥役人等无从指官派买。倘各该员不能严加查察，一任奸胥、蠹役仍行派发里户、行铺、勒令领买、营私射利者，一经访闻，定即官参役处。各宜凛遵，慎勿忽视，速速等因。除行各道府州遵照外，合并行知。为此牌仰该司官吏，照依事理，即便转饬一体遵照，毋违等因。 

　　乾隆二十四年六月初六日，福建巡抚部院吴行。 

　　应行买补榖价提贮司道府州各库 

　　一件详明饬遵事。乾隆二十四年□月，奉前布政使司德详：本司酌议嗣后闽省十府二州，每年粜存应行买补榖价，除福州一府二厅十县俱附近省会，应行解贮司库，至所解银两，系秋收给还买补之项，止须足色纹银，毋庸倾销凸心镜面，本司验明银色，照依部发弹收，仍用该府厅县印花，原封封贮。买补之日，将原银给发领回买补。其余各府州所属各厅县，俱离省较远，应概令照例提贮各该府州库。该府州查验，果系足色纹银，按照部发弹收，俱用原封封贮。请领买补榖时，验明领回。至各府州仓粜存榖价，与巡道同城之处，令该道查验加封封贮。其不与巡道同城之府州，令该府州将应存银数报司，就近酌委厅员前往验兑，即令该员加粘印花封贮。仍令该道不时稽查。再厅县各库，如有平粜未易钱文，请责该管府州员点验查封。其与巡道同城各府，令该道点验查封。如巡道不同城之府州，均由司酌委厅员盘验查封等因。奉前抚院吴批：据议甚属妥协，如详移行遵照等因。 

　　台属内地采买榖石，均毋许指派勒领 

　　一件檄行查议事。乾隆二十四年十二月，奉巡抚部院吴批藩司详：查得买补仓粮，例应在于粜榖处所，按照时值，就市公平采购，现买现交，难容违例短价指派里下，苦累小民。前据台湾县折报二十三年应买仓谷二万石，发交五谷行、当铺户、绅衿等领买，奉宪檄行，以台邑上年应买之榖，并不遵照定例，自行采购，随买随交，仍派发行铺绅衿领买，许以宽期缴榖，殊属未协。且查乾隆二十四年三月初三日，有龙岩州贡生谢金发等具呈，以所居之适中驿，四面环山，距州窵远，深以派买榖石为苦，业经批查。由此类推，奉禁之案，各府州县俱未遵行。且采买榖石，例照时值发价，并不短少，则各属不难赴市公平购买。即或市中不足，偶向粮户购籴，价值既足，谁不乐从？乃犹有派买于数十里之外，非因循旧习，侵扣指派，即该州县具报粮价，或有未实，故以采籴为艰。查陈前院通饬买补，俱令按照本地时值，公平采买。复经钟前院奏明，将平粜盈余存贮，如遇采买偶值榖贵，原价不敷，照依定例动拨，通融添补凑买。则定价颇为宽裕，购买亦不难，而派买之累，更可不禁自除。乃犹有未尽除者，其弊安在？其各属尚藉科派以渔利耶？抑定价尚有未敷？即反复细思，未得其由。行司确察派买之由，将来如何查办，方可永除弊累之处，切实妥议，通详核夺等因。经德藩司移准台湾，移据台湾府详覆前来。本署司遵查台属地方，从前榖广人稀，价值平贱，故凤山县八社仓榖，每石定价二钱六分，其余俱定价四钱，足敷购买。迨后台郡生齿日繁，米价较长，当蒙前宪刘那奏准，每榖一石增银五分，岁丰之年不以为例等因在案。续于乾隆十年间，台属榖价每石均在四钱五分以上，定价不敷采买，又经前宪马奏准，酌量加增，总不出西钱五分之外等因在案。迨至乾隆十八年间，因台地未买积欠仓榖尚多，定价四钱五分难以采买，复经前宪陈喀奏准，每榖一石量增买价钱余，总不得过六钱之数等因在案。是台地买价节经奏准加增，自无不敷。维是台湾虽素称产榖，但近年以来，食指日繁，价值日贵。其丰收之年，每榖一石，价银六钱，就民间采买，原无不足，倘遇收成稍减，其榖石市价与内地无异。其六钱定价，官既无力以添赔，民难减价以出售。此台属向来派买之不能无累也。今既据台湾道府查明台邑之五谷行、凤邑之港东西两里、诸邑之笨港口、彰邑之鹿仔港等处，系属商贩聚齐，产榖□□，应请嗣后买补榖石，各自赍价赴买。此外如淡属原无市集者，向榖多之各里庄不拘数目多寡，随便采买，每官石纹库银六钱，现买现交，运仓收贮，仍先报明，颁示遍贴，俾咸知榖价。但定价六钱，倘歉岁价昂，不敷买补，应酌看情形，据实详请，于盈余项下拨给，则派累之弊自可永除等因。应如所议，嗣后采买榖石，照依定价，均向该处就市买交，毋许侵扣，以及任听粮总混行勒派各庄业户、行铺采籴，预先领价，宽其缴榖情弊。仍先报明，颁示晓谕。倘遇歉岁价昂，不敷买补，亦应如所请，酌看情形，据实详请，于盈余项下酌拨。但台属采买价值，系奉奏定。今议动项加给，应仍请随时奏明办理。并令该道府随时严查，如有短发派累情弊，即行列揭请参，粮总立拿究治。至内地采买仓粮，非比台属定价，原系照依值采买。如原价不敷，尚有准动盈余，通融添凑。是价值宽裕，又无短扣，则就市采买，亦自不难。无如各属犹有因循旧习，复行派买，犹有龙岩州贡生谢金发等具呈派买榖石之事，诚不可不再行严饬。应请嗣后遇有采买仓榖，务须照依时价，遵例赴粜榖处所，公平采籴，责令道府悉心稽查。倘有仍前指派、勒领、浮斛、量收情弊，即行严参究治，庶派买之累可以永除。是否合就详覆，伏候宪台察夺，批示遵行等缘由。奉批：如详通饬各属遵照。嗣后采买榖石，务照定价就市发买，立即交仓，毋许仍听仓书、粮总指派绅衿、里户、行铺庄业，勒令领买，宽期缴榖，致纵弊累，有干参处。仍令该道府就近实力督察稽查，一有违犯，即行楚报，勿稍徇隐，并干未便。余俱照行。并候督部堂批示。缴等因。 

　　附刊京抄一纸 

