<!-- { "loadSidebar": true } -->
　　积旧管□□件、新收□□件。开除项下审结九年以前之案。实在项下存九年以前之案□□件。余照旧例，另呈清册。 

　　案开除□□件、实在□□件。 

　　监旧管□□名、新收□□名。开除项下监毙者□□名。实在项下监二年以上者□□名。余照旧例，另呈清册 

　　禁开除□□名、实任□□名。 

　　福建清讼比较册府县 

　　管旧管□□名、新收□□名。开除项下押毙者□□名。实在项下押三个月者□□名，押六个月以上者□□名。余照旧例，另呈清册。 

　　押开除□□名、实在□□名。 

　　逸旧逸□□名、新逸□□名。在逃项下初参限满者□□名，二、三参限满者□□名。（若难指定名数，应拏者□□起）。照例随时详报外，另呈清册。 

　　犯拏获□□名、在逃□□名。 

　　同治□□年□月分 

　　清讼事宜八条 

　　一件通饬事。同治九年十二月十七日，奉巡抚部院王宪牌：照得为政必先除弊，弊除而利自兴。除弊务在清源，源清而弊自绝。闽省素称海滨邹鲁，迩来人心不古，俗染浇漓，好勇斗狠，习以为常。睚眦微嫌，动辄构讼，上控之案，往往有起衅本微，而蔓引株连，频年不结，或假命图诈，而长篇累牍，罗职多人。其真正命盗重案，被控者确有主名，被获者十无一、二。匪徒无所顾忌，而抢劫之案愈多。讼师肆其衅张，而狙诈之风益甚。查上下游皆兵燹余生，全在循良之吏与民休息。蚩蚩者氓，所苦者词讼耳。 

　　是以前部院卞通饬各属，认真清理，按月造报。潘藩司前在臬司任内，又仿照直隶清讼比较册式，饬属按月造送，考核勤惰，明定功过，盖亦有鉴于此。无如各属奉行故事，以多报少，匿漏居多。甚至捏造案由，假判塞责。徒有清讼之名，仍无清讼之实。本部院由粤入闽，经过下游各府县，目击民情好讼。莅任以来，披览各属文报，积牍尤多。事小者视为无关紧要，事大者未免畏难苟安。愈宕愈久，伊于胡底！现欲痛绝弊源，与各僚属更始，必实行清讼之法。曾见两江阁督部堂曾前在直督任内发给各属清讼事宜十条，法简词赅，洞彻利弊，劝惩互用，宽猛兼施。名为清讼事宜，实则致治针砭。闽省自可仿照办理。惟南北情形稍有区别，尚应量为变通。除将各事宜参酌损益，共为八条，另单开列外，行司即便转饬各属一体遵照，实力奉行，务使正本清源，期于无讼。庶刁告诬诈之风不禁自息，而朴茂敦庞之俗渐复旧观。从此抚字催科，推而行之，自无不利。各属中有能实心办事，有裨地方，本部院必保奖以示劝；如或泄沓从事，措施不当，本部院必参撤以示惩。其各勉■〈施，冉代也〉，毋负殷殷求治之至意。仍将遵办缘由先行禀复察夺，毋违等因。奉此，遵办在案。 

　　计开清讼事宜八条。 

　　第一条，通省大小衙门公文宜速：凡公事迟延通弊有二：曰支、曰展。支者，推诿他人。如院仰司，司仰府，府仰县之类。一经转行，即算办毕。但求出门，不求了事。展者，迟延时日。如上月展至下月，春季展至夏季，名为担迟不担错，实则愈宕而愈松。此等积习，各省皆然，闽省尤不能免。本部院与诸僚属当力图振作。以后无论大小案牍，均须随到随办，勿使稍有压积。虽不专指狱讼，而清讼之道必自此始。 

　　第二条，谳局宜首先整顿：谳局为首府专司，无论京控各案，全在省府会督提调总办，暨众局员认真审办，详慎速结，庶免人证守候拖累，差役需索之苦。每一案派一员承审，一员副之。初到时正副二员将卷宗细看，过堂一、二次，寻出端倪，开一节略，其末即稍判曲直。五日之内，臬司带同首府及正副承审官上院商论一番，名曰「议狱」。其应由藩司主稿者，则两司带同首府、局员上院议狱毕，再行审讯。紧要工夫全在议狱一次及初讯一、二堂，而案之是非已明矣。未过堂之先，不妨详慎访察；既过，则须求速了。愈速则真情易露，愈久则幻态弥多。其业已淹滞者，尤须设法催办。现查福州谳局积案不过四十余起，除人证全无及骤难速者暂行剔出另办外，其余各案，拟每月逢五、逢十堂期，责成首府将已未审结之处，汇开清折，呈送两院、臬司稽核。未结之案由院随时催司、皋司催府、府催局员，斧凿相寻，不使少懈，而案无留牍矣。讯结之后，取保者饬令速归，管押者立予释放，即监禁者亦时加检点，惟恐瘦毙。首府之滞狱一清，通省之风俗立变。造福造孳，只在吾人存心一转移间耳。 

　　第三条，州县须躬亲六事，不得尽信幕友丁书：牧令为自古要官，百姓之所托命，非才德俱优，难言称职。然天下安得许多龚、黄、卓、鲁萃于一方？吾辈与人为善、悬格不可太高；但求中材可勉者。苟能以勤字为本，事事必躬必亲，便可造第一等循吏。乃各州县每逢三八告期，或委典史收状，或由承发房将呈词送交门丁，门丁积压数日，送交幕友，幕友拟批挂榜，而本官尚不省呈中所告何事。至判阅稿票时，任丁书主政，按照呈内姓名，全数差传，不敢删减一名。其至经年累月，未尝坐堂讯问。两造破家荡产，求息讼而不能。此小民所以困穷，案牍所以丛积也。今与诸君约，有六事宜亲者：放告之期，必须亲自收状；能断者立予断结，不能断者交幕友拟批，必须亲自细校，分别准驳、准理者；差票传人，必须亲自删减；命盗案件，以初起供招为重，必亲自勘验，愈速愈妙；承审限期何日解勘，何日详结，必须亲自计算；监禁管押之犯，常往看视，每日牌示头门，每月册报上司，必须亲手经理。六者皆能，则听讼之道失者寡矣。本部院历任以来，从不用签押门丁料理稿案，事事皆系亲办，愿与僚属共勉之。如有怠惰偷安、不肯躬亲者，分别酌惩。如其识字太少，不能躬亲者，严参不贷。 

　　第四条，禁止滥传滥押，头门悬押示众：凡小民初涉讼时，原、被告彼此忿争，任意混写多人，其间妄报者居多。且有差役勾串，牵入呈内者。票上之传人愈多，书差之索费愈甚，所谓堂上一点朱，民间万点血也。嗣后自理词讼，只准一原、一被、一干证、或证至二人为止，不准多传。传到人证，不准轻于管押，只须当堂取保候讯。万不得已而羁押，则须随时亲临察看，有无私押凌虐等弊。仍照章将在押人姓名悬牌晓示。倘书差舞弊私押，准家属喊禀严究。本部院常常派人密查，如有并未悬牌或牌上人数与在押之数不符，与日报之数不符，定行分别惩办。 

　　第五条，禁止书差索费：凡一呈词到案，如有交涉富民及巨商者，则差役勾串门丁买此案差票，又或丁书纳贿签粘原差之名于票尾，朦官标利。又或家丁求明本官，指名签差。此种弊窦，无处无之。又或原差串通告状之人，伺该差值日方来喊控，以为明比讹索地步，此即江南所谓坐差也。差役持票到门，引类呼朋，叫嚣征逐，妇女出避，鸡犬不安。本家之搜索既空，亲族或因而受累。及审讯时有坐堂之费，将结时有了衙门之费，两造议和又有和息呈词之费。一字到官，百端需索，疮痍赤子，其何以堪！自今以后，各属除以上积弊，凡签差皆择谨愿者，分别酌派，不准丁书粘签指请。寻常词讼，每案标差不得过二名，即命案亦不得过四名。虽争无益，徒滋扰累。视民家有差骚扰如吾家有差未退，视民家有讼纠缠如吾家有讼未结。官长设身处地，则民家受福无穷。此在良有司寸心自儆自修，非笔墨所能殚述。 

　　第六条，分别皂白，严办诬告讼棍：健讼之风，各省皆有，而闽省似为尤甚。或穷民挟仇诈讹，砌词上控，希图拖累富民。或刁民聚众相谋，动以钱粮控告官长，借大钱为敛钱之计。或讼棍扛帮不胜，复以得贿包庇控告书差，借延□为铺啜之计。种种幻态，不可言状。一经批饬提省，则奸计得行而无辜受累。嗣后省控之案，院司不可轻于批准。情节支离，批词即宜斩截，不可用姑准饬府查覆等语。少准一谎状，即多造一阴功。其必须准理者，不可轻批提省，但责成本管知府秉公研讯，或委贤明之员前往会讯。其提省审办者，则须判分皂白，实究虚坐。理无两是，势不两存。近来京控之案，一经发交谳局，平日则多方弥缝，临结则一味含糊。告官得实者，承审官回护同僚，议以不应重、不应轻之咎。告吏得实者，承审官删改情节，但科以笞杖及除名之罪。其诬告全系虚诬者，则又曲庇奸民，唯恐反噬，但以怀疑妄控及愚民无知等语了结之。奏交之案，十审九虚。刁讼之民，十虚九赦。问官皆自命为和事之人，讼棍皆立身于不败之地。皂白不分，莫此为甚。自今以往，凡京控、省控重案，议狱之初，即当确究。罪实者即治被告以应得之罪，虚诬者即治奸民以诬告之罪。黑白较然，不稍含混。凡积猾玩法者，除照律科断外，再加严刑以痛苦之，庶讼棍各知敛迹，而诬告之风亦可不禁自息矣。 

　　第七条，严惩假命图诈：闽省藉命图诈之案甚多，往往以病故、路毙尸身诬为谋杀、殴杀，凶手或五六人、七八人不等，皆平日与有嫌隙及家道殷实者当之。一面递词，一面讲费。被诬者畏累，出钱满其欲壑，则递悔词拦验。地方官祗求无事，悉听之。甚至请验而无尸身，验尸而无伤痕者，亦均颟顸了事，从不加罪。乡愚无识，以为诬命于先，拦息于后，胜则安享其利，害亦无损，于己何惮。今欲为止弭之计，必先严诬告之罪。各州县凡遇控告人命，必先以初词为准。初词一入，不准再行移易一字，并不许续递悔词拦息。其凶犯何人，呈内均须指出，不得用一等字打混。次及被殴日时，凶器、伤痕、部位、干证，一一声叙明白，不得稍事含混。投呈之时，先提告者，诘其呈词何人所作，查讯情节是否与呈词相符，责令出具如虚坐诬摹结。迅速轻舆往验，实则立为拿办，虚即照例坐诬。并令交出主唆及作呈之人，一并重惩。以上各情，先行出示晓谕，使民知一呈投入，无可挽回，稍涉虚诬，必干反坐，自必咸知儆畏，不敢以身轻试矣。 

