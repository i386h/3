<!-- { "loadSidebar": true } -->
　　福建按察使司韩为严禁畜蛊害人，以正人心，以端风俗事。照得蛊毒之害，流祸最酷。闽省界连两粤，异端邪术，狂惑易生。如金蚕食锦之类，简册播传，厥名甚诡。往往置诸饮食，立可杀人。诞妄之徒，每谓畜养得宜，其家可以致富。遂尔传方习术，罔顾刑章，便一己之身家，陷多人之性命，其技诡秘，其术神奇，为天理所不容，岂国法所能宥？是以律载置造收藏，罪至斩首，财产入官，妻子发配。凡以儆邪忒而正人心，法至严也。本司下车以来，每闻闽省竟有一种不法之徒，造畜害人，肆其残毒。其于汀州一带，此风尤甚。现在密饬访拿，尽法究办。惟思此等奸民，身陷法网虽其罪由自取，特是不教而诛，究非在上者化梗格顽之道。尔等幸逢明盛，共庆升平，正宜守读安耕，慎居诸于食息，何乃悖心凶德，甘覆灭其身家？造意一时，冥冥之谴立应；举头三尺，苍苍之理畴欺。纵使富而可求，岂竟刑之莫逮？合行出示，剀切晓谕。为此，示仰军民人等知悉：嗣后务各共安本分，咸凛宪章，勿充耳以裒如，致碎首而悔晚。五刑具在，事发而罪莫能逃，一念隅差，迹着则法行不贷。各宜猛省，及早自新，切勿怙恶，噬脐莫救。凛之！特示。 

　　嘉庆十年五月二十二日。 

　　示严禁天主教 

　　福建督粮道赵、福建布政使司瞻、福建按察使司韩、福建盐法道陈为严禁传习邪教，剀切晓谕，以正人心、以敦风俗事。照得四民惟宜率职，匪正者有眚；五刑所以袪邪，非法者无赦。从来化伪存诚之实，即祸淫福善之阶。闽省地近东南，民多偏僻。每智惛于利薮，辄心昧乎福田。其始也以茹斋诵佛、因果轮回之说导其机；其继也乃聚会结盟、声援附和之俗成其化。听从渐众，蛊惑滋深。及至恶极罪盈，身亡家破。禽狝草薙，悟晚悔迟。若蚁穴之溃堤，遂根株之务断。兴言生悯，徒抱哀矜。现奉上谕，严禁天主教。经卷书籍，转相流播，如有妄为煽诱，立拿惩治。闽省虽未闻有此等名目，特恐作伪之徒，好异矜奇，私相传习，以致酿成大狱，共蹈刑章。合亟剀切示禁。为此，示仰合属军民人等知悉：尔等务安本业，各守恒经，凡有误从天主等教者，即速自行出首，将所传经卷书籍，作速缴官，以凭汇集销毁。不但父兄牌甲均准宽宥，本人亦免治罪。倘再迷而不悟，不早悛改，或通同隐匿，一经察出，即照左道异端、煽惑人民之例，严行查办。三尺难宽，族邻、保甲亦复同干罪谴，后悔莫及，切宜猛省。毋违！特示。 

　　嘉庆十年六月二十一日。 

　　示禁移尸图诈 

　　福建按察使司韩为严禁图诈之恶习，以安民业事。照得辨伪烛奸，为有司之专责；安贫守命，乃人道之常经。从无非分之财，子孙能享；即有行贪之术，律法难宽。闽省奸伪百端，诈欺迭出：或诬称窝赌、或捏告宿娼、或妄板通盗消赃择肥而噬、或混指毁坟占葬遇善而欺。甚至以路毙之尸居为奇货，抬移图诈，倾陷平民。一经报官，胥差则攘臂而兴，讼师则含沙欲射。索铺堂之费，累百盈千；求伸枉之门，翻箱倒箧。即使冤能昭雪，而被害之人早已鸡犬不宁，倾家荡产。此等刁徒，言之实堪切齿！为此示仰阖属军民人等知悉：尔等务宜猛省，勿再执迷。须知百伪不敌一真，九虚难逃一实。陷人死罪，反坐甚重。何苦逞鬼蜮之谋，自蹈网罗之险？五刑具备，百悔奚追？各宜凛遵，毋违！特示。 

　　嘉庆十年六月二十九日 

　　会详各属解犯章程 

　　一件严定解犯章程，通饬遵行，以挽锢习事。照得解省囚徒，应行勘转之犯，非律关斩绞，即罪拟军流。地方官干系匪轻，不容稍存泄玩。乃闽省废弛公务，积习难更。 

　　遇有解勘罪囚，名为当堂点解，其实上下相蒙，视为常套。或数犯仅止一差，或白役私相顶替。犯人甫离郭门，差已十不及五。甚至到省之后，长解先自潜逃。比及勘审发回，而人犯口粮皆无着落。在此等误公不法玩差，何足深诛？独是地方官点解重囚，乃其考成所系，亦复漫不经心，全不知慎重查察，设有疏虞，彼时悔将何及。现如永定县审解重犯廖先昌等到省解役私逃，业经前署臬司及本臬司节次严提，尚无解究。是佥差不慎之咎，已属难辞；而庇捺不解之情，尤为藐玩。该县法不能行于厮隶之前，又安望其化俗导民，令行禁止耶？除勒限签提各玩差等尽法究处，并移行一体遵照，嗣后凡有解省人犯，凛遵定例，一犯两差，会派勤练妥役，验明正身，填给长批，解至下站，查点无错，即令经由各该地方官于长批之后，按站粘贴印花，拨护前进。如有肘锁不全少差解役情弊，所在地方官即行提审差犯各供，一面添拨妥役，先将人犯代解赴省，一面据实通报，以凭将佥差不慎之各该州县由司详请记大过一次，停其升转。仍飞提原解役锁押赴省究处。如沿途州县敢于瞻徇同官情面，混贴印花，并不据实通报，即将扶同隐饰之经由地方官一并记过。倘各长解等敢于到省后私自潜回，亦将佥差不慎之地方官记大过一次，并饬另派妥役来省接解。除分别移行遵照外，理合将现定解犯章程，报明宪鉴。 

　　再现据诏安县孙令通禀。各属解审命盗各犯，每岁所解无几，惟洋盗一项为数较多。即如诏安一年之中，获解土盗、艇匪十余名，每犯口粮、囚笼、夫价、盘费、杂用等项，需用番银三十余员，设或解至百名，即须三千余员，一岁廉俸全行捐赔，尚属不敷。恳请嗣后除寻常命盗等犯照旧办理外，凡有解省洋匪，起解衙门用短夫抬解，接递各县捐雇抬夫，逐站更换，庶赔贴稍轻，办公可无竭蹶等因。查解审洋盗，岁计人数较多，若必令起解衙门雇备长夫往回解省，经费实为繁重，似应俯如所请，凡遇洋盗过境，概令接递各州县按照名数捐雇抬夫，逐站更替前进，俾贴费稍轻，不致过形赔累。而接递各县按站分捐，亦属众擎易举。如荷宪允，即饬令自本年六月分起，一体捐夫接递，以归画一。合并陈明等由。 

　　于十年五月十九日，奉总督部堂玉批：据详解犯章程及解省洋盗概令接递捐雇抬夫更替，所议俱属妥协，仰即如详通饬，自本年六月起，一体遵办可也。仍候抚部院批示录报。缴。又奉巡抚部院李批：如详通饬各属一体遵照办理。仍候督部堂批示。缴各等因。奉此，除移行通饬遵照外，刊入省例在案。 

　　徒满人犯分别递解释放 

　　一件福建按察使司为详请将限满徒犯分别酌免递解，以恤罪余、以广皇仁事。窃照徒罪人犯，定有年限，故在配之年，即为应役之日，而届满之后，即属无罪之人。当其发配之初，自应严加押解前赴配所，原恐其惧罪而逸。若既满之后，除因为匪入罪，限满仍应递籍管束外；其余寻常情轻限满徒犯，彼既脱然无罪，自可毋庸加以拘系。查闽省各州县驿，凡有在配徒犯，于年限将满之时，先将所犯事由、应役月日具报，声明届满之日即行释放。迨至徒限满日，仍行具备原籍长文及经过地方短文，签拨差役，沿途接递，解回原籍。此历来相沿办理之成法也。本司查递解人犯，无论系何项犯人，俱应一犯两解。其犯人锁项，各该县悉照前途牌文所载，如式拘系，经过州县仍逐县换文佥差，遇夜管押。此等徒犯原籍，距离配所远近不齐，近者数百里，远者或千余里，长途跋踄，苦累实多。以已经无罪之人，犹役拘系解累途次，殊为可悯。伏查律载限满之后即可释放，亦无仍行递解回籍之文。似乎徒犯限满，不在应解之例，似可毋庸逐程递解回籍。惟是徒罪人犯，问拟最多，而所犯事由亦难枚举，其中良顽不一，事案不齐，若不分定区别，又未免混于所施。应请嗣后徒犯内凡系强窃盗及光棍、会匪案内拟徒之犯，又在京问拟递回原籍充徒人犯，又诈冒官司差人有所求为人犯，又各衙门乡亲往来假借本官官衔招摇人犯，及原案详明交原籍地方官管束人犯，诸如此类者，俱系应行递回原籍收管约束之人，仍应于徒限满日佥差递解。其余一切限满徒犯，地方官一面具文申报，一面即知照原籍，毋庸佥差递解。至现在到配遇赦释放人犯，事同一体，奉到准减饬知之文，即由配所州县查明原案，分别递解释放。本司管见所及，未识是否有当，详候宪台采择。如蒙宪准，即通饬各属一体遵办，并移藩司刊入省例。为此备由呈乞照详施行等由。 

　　嘉庆十一年二月二十七日，奉巡抚部院李批：如详通饬各属遵办，仍移藩司刊入省例颁送。缴。奉此，除行各属遵照外，合就移知。为此备咨，请烦查照，刊入省例颁送施行等因。除准此外，即便饬刊省例，通颁呈送在案。 

　　议详逆匪杜世明复兴会名纠伙陈淑金等写立合同谋逆滋事 

