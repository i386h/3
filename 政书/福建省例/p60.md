<!-- { "loadSidebar": true } -->
　　一件申明例禁、以正人心、以靖地方事。乾隆三十□年□月，蒙藩、臬司钱、广牌：照得风化攸关，地方空门，更宜清净。女尼一项，乃妇人年当迟暮，无夫无子，失所依归，借此以了余生，是以定例，凡妇人必年逾四十，方准出家。如有违禁，私收幼徒者，依例治罪。推原立法之意，实以国家怜念焭民无告，曲体人情，俯容栖止，并非若辈皆皈依佛法、超升上乘之人也。乃闽省习俗相沿，尼庵多收幼女，自一、二岁至十余岁不等，竟系立契价买，收养庵中。俟长成强为披剃，以作老尼之嫡派。独不思青年少女，心志未定，焉能恪守清规？加以恶少嬉游往来，老尼引逗抑勒，种种荡检踰闲，陷良为贱，丧尽天良，沉沦万劫，有不忍见诸笔墨者。尔等扪心自问，今日之老尼，即皆当年之幼女，回想生平，使稍有人心，未必不暗生愧悔。正宜广发慈心，忏悔从前，挽回现在。何以又执迷不悟，独欲驱此无辜，尽归苦海？既增自己之恶孽，复坏他人之行止，匪但国法难容，抑亦神佛共愤。代代相传，将何底止！若遽绳以重法，无知旧习，情亦堪怜。两本司于无可解脱之中，求一解脱之法，是以通查庵庙，按名造册，所有未经剃度之幼尼，有父母者准其具领收回；其亲属故绝者并准诚实良民，具呈婚配。此亦矜恤之苦心，尔等当知欲海无边，回头是岸。果能悔误，及早自新，尚不为晚。除将幼尼饬县分别查办外，合再申明示遵。为此示仰各尼及居民地保一应人等知悉：如有幼女曾经出卖为尼尚未披剃者，俱准该父母赴县呈报，听候查明，取结给领。其父母故绝无人具领，情愿还俗者，并准有业良民，具呈请领婚配。倘有不法棍徒，串通朦混，冒名捏饬，及私作婢妾售卖得财，或仍领回庵，更名披剃等弊，一经访出，或被首告，定即严拿，尽法重处。再此次清查之后，凡有在庵危众，本司有册可稽，各宜遵守成例，永不许收留少妇、幼女。将来遇便点查，册内无名，即属续招之据，定行治罪。如有无赖闯棍，或冒认亲眷，或藉名烧香，或租住房间，不避嫌疑，肆行出入者，端责成该地保立时禀报，以凭严行拿究，彻底查办。地保徇纵讳匿，别经发觉，一并重处。法在必行，毋谓言之不早也。各宜凛遵，毋违等因。 

　　设立保甲事宜 

　　一件遵批飞饬事。乾隆三十七年正月初七日，奉总督部堂钟批据晋江县折禀：窃照卑邑环山滨海，地广民稠，又路当极冲，往来杂沓，良奸莫辨。在城则有三十六铺，在乡则有四十七都，共一千四百零五乡。鼠窃狗偷之事，几无虚日。而郡城为首善之区，尤应户皆乐业，犬不夜惊，方为肃清。卑职自本年七月抵任后，报窃频仍，检查旧案，指难屈数。经蒙本府札饬严编保甲，实力稽查，务期宵小绝迹，居民安枕等因在案。遵查窃匪之出没，断非凭空而至，必内有积窝，外有销赃之处，方得肆其蔓延。愚民畏祸远害，恐其仇扳诬陷，明知隐忍。甚至始则畏贼之势，莫敢撄锋，继则羡贼之利，甘心入伙。以致声势益张，羽翼渐多。又复狡营兔穴，拘此匿彼，终鲜破案。海疆重地，岂宜有此？卑职悉心区画，欲除贼匪，无过于力行保甲。环结自保，而又明立赏罚，严饬巡防，俾人人与贼为难，庶若辈知所顾忌，无从窃发。第保甲事宜，头绪纷繁，卒难具举。先经卑职捐给纸笔、饭食，遴委妥书，带同约保练首，于城内将民居户口多寡，无论兵民，俱绘载图册，又编给门牌，某某有结为良户，某某无结为匪类，按册而稽，一目了然。其无邻佑环结各户，有哀吁恳切、愿听乡保甲头管束者，姑免深求，惟于门牌上标出「自新甲」三字，使之触目警心。如一年无过，仍编入甲。又造缴日巡夜警册，派定轮值，以端责成。然后善得自表，恶渐改行，地方可期肃清，居民得以安堵。卑职经理图内，越三月而在城各铺方始竣事。现在鼠窃不闻，匪徒敛迹，着有成效。所有一切现行章程，敬为我宪台详晰陈之： 

　　一、取连环结保，以收保甲实效也。郡城户口殷繁，良奸杂处，彼此分门别户，声气鲜通，故即邻居有窝容窃匪作奸犯科之事，每以事不切己，置诸不问，以致匪徒毫无顾忌。卑职于照例编排之外，凡属居民，以十家为率，开列十口，俱令环相结保。其结状如粮串联式，将互结人姓名之下，俱令画押，一发房收档，一存署稽查。如一家窝匪容隐不报，九家连坐。并取约保练首，令随时稽查。总以环结之有无，别素行之良歹。从前民盗杂处，今则玉石攸分。民亦自喜得列于善，觉向之谈虎色变者，今则与贼为难，而摈之异类。是环结之取，正以补保甲所不逮。现在宵小敛迹，颇称宁谧。 

　　一、设立大签，责成街长稽查也。查凶恶不逞之徒，规以正言则罔听，惕以官法则知畏。今将不孝、不睦、闯徒、酗酒、打架、截剥、赌博、鸦片、窝娼、私宰、拳捧、邪教等事，尽载签内。每铺以三十家设立街长，按月每家轮充一日，将签上交下接，周而复始，永以为例。遇有违犯，许街长抱签指名，赴县直禀。卑职即饬差随签提犯，讯明立时究结。如此，则发奸迅速，告无延累，似亦补保甲所未及。现在分签举行，各知儆惧，颇收安静之效。 

　　一、严夜巡之令，以防盗贼也。查郡城大街小巷，向俱设有栅门，兼以同城文武，饬差兵役协查，颇称严密。乃偷窃仍所不免，皆由居民高枕安眠，鲜知防备，以致无所顾忌，窃发时有。卑职传集在城各铺约保练，修葺栅门，整固藩篱。并饬各铺自甲首第一家起，到三十家止，共设更锣一面、竹梆一个，挨次轮值。除年老孤寡及本身入伍、家无次丁者，免其轮巡外，其余每家支更一夜。在此三十家之前后左右，四围巡逻，更番迭换，周而复始。统计终年不过十余夜之辛劳，即可保一岁之无事。家自为卫，人自为守，大有众志成城之势。不特无敢窥伺，即遇窃发，亦有备无患。各民现俱乐从。其夜巡花名清册，送缴备查，以定赏罚。如有拿获窃匪者，给与花红酒食，以示鼓励。其有懈弛疏虞者，即提支更人责儆。现在遇夜星罗碁布，击柝鸣金，互生形势，深得守望相助之益。数月以来，城内绝无报窃之案，已着成效。 

　　一、分绘总散舆图册式，以便查察也。晋邑舆图，向止总图一幅，仅绘县境四至交界，不过粽其大概形势，未能洞悉居民底事。卑职设法饬查，首从城内办起。凡街巷之大小，户口之寡多，地界之交接，住屋之浅深，某某为良民，某某为顽户，悉于图册备载其详，一如田地鱼鳞式。卑职于通县总图外，则有在城分图。又于在城分图外，另绘各铺散图。罗形势于尺幅。散之则各有地界，合之则如同一家。凡此比户而居者，图内所载户首、姓名，悉照现在门牌填注。将来遇有迁移，责成约保甲头，查明报县，即于图内改注收除。如遇本户事发，或应连坐邻佑，按册而拘，立可就获。其牵累滋扰等弊，俱可杜绝。卑职经理此图，越三月而始成。非敢云立法之善，或亦稍补敉宁海疆之一端也。 

　　以上四条，保甲清，奸匪自难混迹。轮巡定，守望各有遵循。民气易怠，赏罚之令宜严。稽察难周，环保之结宜取。签查行而犯无幸逃，屋图绘而数可烛照。大要于清厘编甲之中，益密以杜匪绝盗之法。现在日巡夜警，咸知卫人即以自卫，莫不欢欣鼓舞，各谋保身宁家之计。自九月举行迄今，郡城肃清，鼠窃罕有。访舆情咸称民便。但立法期于经久，查察不嫌过严。盖贼踪之起伏，恒视稽查之缓急。急则四散而匿其形，缓即潜归而逞其毒。善后事莫过勤查保甲，严督巡防。惟是各贼不能匿迹于城者，又将潜形于乡。城乡均属赤子，岂容异视？一切保甲事宜，现照在城次第，办有头绪。并另须因地制宜之处，俯容续禀。所有卑职设法编查，在城已着成效各章程，合先分晰具禀，汇同舆图并门牌结式，端差赍缴宪台察核等缘由。 

　　奉批：编查保甲，自是亲民之官第一要义。无如未曾力行，即指为迂阔，遂置良法美意于不闻。该县立环结，设街长，更创一自新甲，使良民不肯与莠民为伍，而莠民又不甘被邻人摈弃。行之日久，赏罚必信，自必渐成善俗。更难在每铺绘图，填民户姓名，俾按册可指。自来行保甲者，从未有此实心密意。仰福布政司会同按察司核明，先饬闽、侯二县于省城仿照其式，绘图取结，添甲悬牌，宽以日时，绝去差扰，或名都、或名铺、或名里，其旧名办成一幅，余即易于为力矣。倘以为难为而竟行搁弃，即与严参。仍飞饬晋江县，务照此式将四乡次第办成。总以匪窃之有无，验其行之是否切实也。 

　　仍候抚部院余批示：图牌结式并发。仍缴。又奉巡抚部院余批：编查保甲，具有成规果能实力奉行，于地方大有裨益。据禀各条简易妥协。仰布政司会同按察司核明，转饬认真办理，勿稍懈怠。并移行通饬，各按地方情形，参酌成规，妥办具报。但不得有名无实，及任听胥役人等藉端滋扰，致干察究。仍候督部堂批示。缴。图结各式存。奉此等因。 

　　编查保甲条款 

　　一件钦奉上谕事。乾隆四十年五月初七日，奉总督部堂钟批护理延建邵道福宁府知府徐元禀称：窃以为治之道，惟简易行，亦惟简可久。古称有治人无治法，自属理有固然，亦必法易行而可久，乃能责在得人。若保甲一法，于门牌内载及妇女、小口，详及田粮畜牧，于保甲长令其报及各在家出外戚友往来等事，岂不甚善。然彼同众立户，各有务业，而责以仆仆道途，此必不能之势。有司见其不能，必揆情而曲贷之。彼见为可贷也，将并能者而亦视为具文矣。惟当责以律例之所应坐，明示之以条件，且于门牌之外，保甲牌头各另给以牌照，使知无解免，而又不至烦琐，庶可法在必行。至州县官，亦即以分牌为实力奉行之明征。凡一县中，无家不有牌，无牌不有头，稽之保甲，悉无遗漏，每岁更换，必无迟滞，每户姓名，毫无舛错，即为力行保甲之员，自能渐收实效，不必苛及细碎。如所辖城乡烟户，竟不按户散给门牌，仅以空言塞责，我分牌舛错，而无甲保与改岁而不逐一缴旧换新者，一经道府抽查明确，其地方庶务之废弛可知，即指实城乡处所，按多寡分别记过揭参，以示儆惕，方为切实。兹卑府与延平沈守面议查办条款六则，卑府复酌定门牌并各牌照式四纸，又查明律例内应行连坐十四条，开载门牌之内，俾得共见共闻，各凛王章，以臻治理等缘由。 

