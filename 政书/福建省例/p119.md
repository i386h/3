<!-- { "loadSidebar": true } -->
　　准闽浙总督程咨称：准户部咨：闽省兵丁红白事件，及台湾换防兵丁往回盘费，每年实估银二万九千三十一两六钱，系属有余省分，本可不致逾额支销。惟派防台湾兵丁，核计道里远近，按名赏给盘费银自二两至一两不等，若皆歇班之年，原属有余，一遇换防之年，即行短绌。推原其故，皆由台湾北路淡水营改为艋舺营案内，后嘉庆十三、十六两年为始，在于内地水陆各营添拨戍台兵丁八百七十一名，此往彼来，照例计算，应加增盘费银二千二百四十九两，当时漏未增估，以致不敷。并请从道光十四年为始，将改设艋舺营添兵八百七十一名，加增盘费银二千二百四十九两，照数增估。其十四、十五两年应增估银四千四百九十八两，即在于报拨余银内一律拨补等语。应将该省红白赏银，于兵丁歇班之年，按照定例给发余剩银两，入拨充饷。如遇换班之年，除换班兵丁盘费应照例查给外，红白事件较少，仍照定例给与余银入拨。倘红白事件较多，即遵照奏定章程，均匀支放。惟台湾远隔重洋，势难与内地兵丁统行核算，应按照兵丁名数，于额估红白银内划出银两若干，作为台湾定额，另俟候领，毋得仍似从前之先尽内地动用，致台湾兵丁不免向隅。其划拨银数，应令该督自行查明酌定，报部立案。所有奏请红白赏银案内，自道光十四年为始，每年增估盘费银二千二百四十九两，并将十四、十五两年应增估银四千四百九十八两，于报拨余剩银内拨补之处，应毋庸议。此外尚有积年存剩银六万六千二百余两，并令该督转饬速行全数造入季拨册内，报部拨用。并将嘉庆二十四年以后历年动用红白赏项及班兵盘费银两，迅即造具清册报部核销等因。查福建省红白盘费额估银三万九千三十一两六钱，除照例酌留往返盘费银一万七千八百两，此外尚有拨台班兵在途事故及已经到台事故，接准台营移报续拨补额兵丁应给盘费银两，实难悬定，应酌留银六百两，共银一万八千四百两外，实应银二万六百三十一两六钱。查台澎戍兵眷属系在内地，应给红白事件本少，与内地营分不同。现按台澎各营额名数酌定银二千七百九十一两，内地各营酌定银一万七千八百四十两六钱，均匀支放，余剩银两照例报拨。至台澎各营嘉庆二十四年起，至道光十三年止，历年动用红白赏项及班兵盘费银两，均经分年造册报销在案。所有各年存剩银六千二百余两，另行入于季拨册内造报。合将台内各营原匀红白银数具文咨部立案，相应咨达等因前来。查先据闽浙总督奏报，闽省绿营兵丁红白事件及台湾换防兵丁往回盘费，额估不敷，请照数增估案内，经本部议令照兵丁名数，于额估红白银内划出银两若干，作为台湾定额，另贮候领，毋得仍似从前之先尽内地动用，致台湾兵丁不免向隅。其划拨银两行令该督自行查明酌定，报部立案等因。于道光十五年十月二十一日奉旨依议，钦此，行文该督等遵照在案。今据该督咨称：福建省红白盘费额估银三万九千三十一两六钱，除酌留往返盘费银一万七千八百两，又续拨补额各项兵丁盘费银六百两，共银一万八千四百两外，尚余银二万六百三十一两六钱，内酌给内地各营红白赏银一万七千八百四十两六钱，台湾各营红白赏银二千七百九十一两，均匀支放，余剩银两照例报拨等语，应如所咨办理。仍咨该督嗣后每年冬拨案内额拨红白等项银两，除换班之年仍照旧估拨，并查照酌定章程，分别内地台湾红白赏项暨额拨戍兵往返盘费及补额各项兵丁盘费银数均匀支放外，其无换班年分，祗应估拨红白赏银二万六百三十一两六钱，盘费钱两毋庸估拨，以省收支之繁。并咨福建巡抚付知则例馆查照。至各年存剩银六万六千二百余两，前经本部登记在案，仍咨该督转饬查照前行查明入拨报部。所有嘉庆二十四年以后历年动用红白等项银两，先据该督题报，经本部核覆在案，应毋庸议。相应咨覆该督可也。 

　　道光十六年七月二十五日部行，九月十五日福建巡抚魏准咨。 

　　闽省各营裁兵加饷章程 

　　一件饬刷事。案照闽省水陆台澎各营裁兵加饷、整顿营伍一案，业经先后详奉院宪奏咨，均经奉到大部覆准在案，自应将奏咨章程，刊刷例本，通颁各营遵照。 

　　计发样本一本。 

　　同治五年九月十六日，奉闽浙爵督部堂左牌开：照得本爵部堂于同治五年九月初八日具奏闽浙兵制急宜变通、谨拟减兵加饷、就饷练兵、以期实济一折，除俟奉到谕旨、另行饬知、并先抄折通饬闽省各镇标协营一体遵办外，合并抄折行知，备牌到司，即便转移督粮道遵照，毋迟等因。计抄折内开： 

　　奏为闽浙兵制急宜变通、谨拟减兵加饷、就饷练兵、以期实济事：窃自兵民分而不可复合，于是历代养兵之费，最为繁巨，未有百年养之，不收一日之用者也。国朝绿营兵丁虽较前代为少，然亦六十万有奇。此次军兴，东南各军，惟广西、金陵曾有调用制兵之事，余皆召募勇丁以资战守。用兵十余年，转战十数省，而绿营绝少调发。始以勇丁助兵，继且以勇丁代兵。始以将弁领兵，继且以文臣代将。此兵事之穷也。各省召募日繁，制兵名额未减，筹饷者既须筹战士之饷，又须饷不战之兵。饷无可筹，不得不节缩额饷应之。于是额饷积欠至数百万。待其号呼迫切，又不得不少为点缀，以服其心。然按营点缀，每兵给银数钱，每月即需耗银数万两。在兵月得数钱之饷不能半饱，在官月费此数万之银已成虚掷。此饷事之穷也。夫五方风气各殊，民生其间，强弱亦异。故就各省而论，有可为兵者，有不可为兵者；然亦未可概论也。吴、越秀良，而淮、徐、颍、亳、寿春、台、处、金华之民则称劲健。关陇边塞之兵素称劲健，而自捻回猖獗，当事又议调南军。即以福建言之，负山面海，民情犷悍难驯，宜其可以为兵矣；然臣自入闽徂粤以来，肃消疆土，扫除剧寇，所用者仍祗此旧部楚军，未尝藉闽兵之力，而负嵎之土匪，伺路之盗贼，尚须留楚军剿捕，不敢辄用闽兵。崇安、建阳告警时，臣所部尚留兴化。比延平请兵，臣调标兵三百赴之，三日始克成行。一月撤归，则患病者竟有百人。询其故，曰水土不服也。可笑如此！谓闽民之不可为兵欤？何以械斗则强，为匪盗则强？一隶伍符，便怯弱至此？夫有兵不练与无兵同，练之不勤与不练同。今日之制兵，陆则不知击刺，不能乘骑，水则不习驾驶，不熟炮械。将领惟习趋跄应对，办名册，听差使。其练之也，演阵图，习架式，所教皆是花法，如演戏作剧，何裨实用？省标尚有大操小操之名，届时弁兵呼名应点，合队列阵，弓箭、鸟枪、藤牌、抬炮，次第行走，既毕散归，不复相识。此外各标营则久不操练，并所学花法，所演阵式而亦忘之矣。水师战船失修，朽腐殆尽，将领巡洋会哨，但有文报而无其事。遇需巡缉，辄雇民船代之。弁兵无船炮，无从练习。名为水师，实则就岸居住，一登海船，则晕呕不堪，站立不稳，遑云熟习沙线，惯历风涛。设遇有事，奚望其有万一之幸乎？是则练兵为救时之急务矣。 

　　兵之应练，将弁知之，即兵丁亦自知之。彼见勇丁之积功得官，未尝不欣羡也；知已之胆技怯弱，未尝不内愧也。将领之有志者，见兵不可用，亦未尝不思练兵以有为也。督、抚、提、镇亦未尝不思练兵以稍宽咎责也。而势固有所不能。营制：马兵月饷银二两，马干一两；战兵月饷一两五钱，守兵月饷一两，米皆三斗，间用折价。近因库款告匮，有给银欠米者，有半银半票者。除省标八营外，合标协营水陆官兵银米牵算每月仅获半饷。而福建地方狭瘠，榖米豆麦绵麻杂粮之收，不足供本地食用。物价本昂，素仰海船转运接济。近自番舶纷来，端海洋之利，沿海船商歇业，物价更形翔贵，米一斗需钱七、八百，中价亦五百文，布一尺宽者需六、七十，窄者亦三、四十文。他物称是。从前银贵钱贱，兵饷易钱尚多。近则银价日低，物价日贵，兵情艰迫异常。计每兵所得月饷，不足供一人十日之食，余二十日则悬釜待炊，衣履无出，其奉父母、养妻子者更无论也。如是少壮者不愿入伍，而入伍者多老羸疲弱、穷无所归之人。其市井之徒，或挂名册藉，以小贸佣工为本业，而以余暇应差操。至下府民人之藉当兵支门户、抗官府、窝匪盗，名为兵而从不预差操者，其志并不在饷，固不具论也。夫以额饷之薄如此，又从而减折之，不能赡兵之身家，并不能养兵之口体，欲不听其别营生理，必不可得。兵既别营生理，不能按日演操，散居市廛，不能一呼即集，训练有所不能，施禁令有所不能及，心志因之而纷，精力因之而懈，技艺因之而生。汰革则无精壮应募，激劝则无骁锐可拔。如是谓兵之冗杂怯弱不可为兵，兵不任受。如是谓将之疏慵颓废不可为将，将亦不任受也。是则加饷又为练兵之急务矣。 

　　福建通省，每岁经出之费一百七十余万两，罄经入之款抵放，尚短二十余万两。频年兵事繁兴，协饷不到，入款积欠相因，实难敷衍。此时因练兵而加饷，饷从何出？臣按方今各省绿营通病，祗因饷薄不能练兵。饷之薄亦实由于兵之多耳。与其欠饷，曷若减兵？与其欠饷而仍养此无用之兵，曷若练兵而并节此可惜之饷？即以闽、浙言之，闽之兵额六万二千，浙之兵额三万七千二百，合计已近十万，岂不为多？如果一兵得一兵之用，制贼自有余力，何以巨贼入境，所至成墟，不但不能收一战之功，并不能为一日之守也？然则国家每岁所耗之饷，不重可惜乎？假令事前两省有素练之兵五万，以之援邻，以之保境，岂不绰然？何至远恃客军，多糜巨饷？惟其兵多故饷不能厚，惟其饷薄故兵不能精，此固前效之可睹者。 

　　臣维兵之应亟汰者四：老弱疲乏之兵、吸食洋烟之兵、虚名占伍之兵、塘汛零星之兵，此皆无所用亦不可练者。此外各标协营听差、传号、书识各名色不预操练之兵，实为军政之蠹，亦应酌量裁减，以实行伍。约计应汰之兵，至少不下四成余。兵既减少，则员弁亦可酌量裁并。所裁之廉俸薪干亦可留养练兵。大概挑留可练之兵五成有余，即以裁兵四成有余之饷加给之。饷米并计，守兵每月可得银三两。马战兵可得银三两数钱。日用足敷，无须别营生业，自可聚居勤练，而免散漫荒嬉之弊。塘汛零星之兵，有名无实，甚或窝留娼赌，扰害地方，若并归总汛，聚居勤练，分段轮派巡缉，声势较完，访察易遍，较之三五错杂，无人管束训练者自别。是减兵云者，祗减无用不可练之兵，于兵制实无所损；加饷云者，即扣此项裁兵之银，于饷事亦无所加也。 

