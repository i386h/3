<!-- { "loadSidebar": true } -->
　　某府州县某人为开场局赌事。某年月日，有（弟、侄、子、孙）某被某人在某人家开场诱合同赌，被某嬴（钱、银、物）若干。甚至勒写借约，逼卖房地偿还。某人见证。现获赌具某物为据。伏乞讯究。上告。 

　　告欺凌孤寡式 

　　某府州县某人为凌夺事。某氏于某年月日丧夫，（有、无）子女，遗下（房若干、地若干、牲畜若干、粮食若干、衣物若干）矢志守节，被某（伯、叔、兄、弟）凌夺，将氏暗许某人，强来逼嫁。某人知证。伏乞讯究。上告。 

　　告书差索诈式 

　　某府州县某人为书差索诈事。某年月日，某人指称何衙门书役，捏以某事，将某妄拏，在于某处私行拷打，索诈去财物若干。某人见证。如虚愿甘坐诬。上告。 

　　告诡隐钱粮式（审实有赏，虚者治罪）。 

　　某府州县某人为诡隐钱粮事。某里某人将自己（民地欺隐、军地诡寄）若干（减折额粮、躲避差徭）。有乡保，地邻某人或（黄、审）册可证。上告。 

　　告恃衿抗粮式 

　　某府州县某人为恃衿抗粮事。某人现有田地若干顷亩，应纳（银、粮）若干，倚恃绅衿，抗不完纳，致某（受比、赔累）。乞准拘究。上告。 

　　告代纳侵欺式 

　　某府州县某人为侵欺事。某年月日，被（里库吏、乡保、仓书、包户）某人将某应纳（银、粮）包揽代纳，凭某人见证。讵被侵欺，未曾代纳，致被追呼。伏乞究追。上告。 

　　告贪污作赃式 

　　某府州县某人为贪污诈赃事。某年月日，被某（官吏）某人，为何缘故（不得过二十字）将某逼索得（银、物）若干，某人过付可审。如虚愿甘坐诬。上告。 

　　告草菅故勘式 

　　某府州县某人为故勘无辜事。某年月日，被某官（挟仇妄听）将某无故拘拿（监禁、拷打）身死。某人见证。如虚愿甘坐诬。上告。 

　　告重征钱粮式（无串票者不准）。 

　　某府州县某人为重征钱粮事。某户名下应纳（银、粮）若干，业于某年月日如数交纳，掣有串票为据。今某书役又复提票重征，某人见证。合将原纳串票呈验，如虚坐诬。上告。 

　　首状式（审实分别奖赏，虚得照所告加等坐诬）。 

　　某府州县某人为据实首告事。今有某处某人（或窝娼赌、或窝窃盗，或邪教不法等事），伙党某某，共有若干人，某系近邻，获有何物证据，于某年月日曾经投知地保某人不理，恐日后事发干连，合将查获实据投首，并出具如虚坐诬甘结存案。上告。 

　　诉状式（无证见者不准）。 

　　某府州县某里某人为辩冤事。某平日作生理，原因某事（不得过二十字）与某人有仇，某人知证。某日某实在某处何干，某人见证。今被某妄告攀诬同（殴、奸、赌、盗）等事，乞赐查讯，庶免冤枉。 

　　--上诉以上二十条，其有不能尽列者俱仿此。 

　　等因，奉此。本司等会查得闽省民情剽悍，刁讼成风，往往砌款妄告，罗织多人。惟思幸准一时，不顾水落石出。总由轻听讼师唆哄，遂得逞其刀笔，以遂诈骗之计。愚民坠其术中，甚至亲戚为仇。荒时失业，恬不知悟。而其实不过睚眦微隙，皆是此等不法讼师暗中播弄，颠倒是非，诚如宪札指饬，种种滋害良善，殊堪痛恨！今蒙宪台清厘积案，特颁条示晓谕，俾闾阎小民，略知文义者，即堪照式书写，可不必求倩讼师，则奸民虽有咬使惑民之术，亦无所用其伎俩。其为禁遏刁风，有裨于风俗人心，实属无微不至。自应亟刊省例，通行大小衙门，一体责令官代书照式遵循，永为定法。至填写呈状，代书用戳，其应需纸张，笔墨、饭食一项，在所不免。伏思院、司、道、厅、衙门呈词简少，应请每张填写用戳，酌定准收纸张、笔墨、饭食钱二十四文，以资奉公。至府、州、县衙门，民间每有小衅微嫌，构词兴讼者多，应请每张用戳代书，准受纸张、饭食钱十六文，以杜勒索。倘敢不遵，即行严拏，从重究处。仍请通饬各属，一体认真办理，总期仰副宪台恤属爱民之至意。是否允洽，理合会议详覆，伏候宪台鉴核示遵等由。 

　　奉护巡抚部院姚批：如详刊入省例，通行各属遵照。至代书填写呈状用戳，并需用纸张、笔墨、饭食等项，院、司、道准其受钱三十文，其府、州、厅、县准受钱二十文，毋许额外多索，如违究处。余已悉。仍将状式、告示，先行抄录式样送核后再行刊刷分发。此缴。 

　　本院现用状式： 

　　一、以赦前事控告。除不准外，定行重究。 

　　一、绅衿、妇女及老幼，残疾无抱告者不准。 

　　一、命盗案不开起事年月日期，命案不开正伤，盗案不开失单，受赃不开证据者，不准。 

　　一、以自尽假命捏情控告者提究代书，并将诬告人反坐。 

　　一、州县已经受理，不候审断及审断后未赴府道及两司衙门控理，遽行越控者不准。 

　　一、不候放告日期，辄敢拦舆混递红呈者，除不准外，定即拿究，并将做状人严行究处。 

　　一、不将厅、州、县批语、判语并府、道、两司批案抄录粘呈及不全录本衙门节次批示者不准。 

　　一、凡粘呈案卷，均须声明系何衙门、何书吏抄给，以防假捏，以备□质，违者不准。 

　　一、以旧事翻新，希图耸听，及捏无影之事，驾题诬告者，查出除究处代书外，将诬告人加等治罪。 

　　一、户婚田土细事越控者，照越诉律治罪。 

　　一、词内牵告妇女及罗织多人者不准。 

　　一、无代书做状人姓名，又不注明府、县地方及歇家住处者不准。 

　　一、不遵颁发状及双行密写，无副状者不准。 

　　一、齐民及胥役人等，并非老弱残疾，辄令抱告投呈者，除不准外，将告状人及抱告究处。 

　　禁服毒草毙命图赖 

　　一件为遵批会议章程、详请示禁事。乾隆六十年八月初二日，兼署巡抚部院魁批据闽县民冯恒裕、林永泰呈称：窃闽省之风俗，有刁悍之不同，淳顽之不一。无如闽邑之北里塘头墩地方风尚刁悍蛮顽，俗多寡廉少耻，常服毒草毙命图赖者，为害不浅。盖毒草即吻肠草也，山乡无地不生。该处乡顽，或因口角微嫌，或由田亩典卖，不论业已断绝，强凑强尽，一有不遂其欲，即挟毒草拚命，图勒厚赀。竟有一田凑尽数次至数十次者，仍不满足。甚至邀同上手转售十余家，无契原主，环围吵迫。稍拂其意，即暗食毒草图赖。间有风闻其服毒，遂宰羊灌救。即救护得生者，更恣意勒诈。如救护稍迟，及未曾知觉者，登时殒命，酿成命案，陷人倾家荡产，羁累公庭。此该乡恶习实在情形也。细查根源，皆由服毒之家属迫使老迈残疾拚命，或驱其妇女无用之人，或厌其游手懒惰之辈，明则哄伊服食毒草恐吓，自必救活；私则喜以一人拚命图赖，冀得厚利瓜分，乡邻族保随声附和，坐观成败，人人视为利薮。恶习相沿成风，居心寡廉少耻。人命轻如草菅，伤风败俗，击目寒心。裕等省居业户，孤身到乡收租，藉强欺弱，勒凑勒尽，稍不遂欲，即拦阻租榖不许出水，甚至挟带毒草，到寓恐吓。如此乡蛮，难以理谕，无奈委曲，受其荼毒。第恐若辈贪噬无厌，将来稍有不遂其意，服毒图赖，势所必至。若不预防，人命堪虞。如此锢弊不除，延害无底。再四思维，欲止其流者须塞其源，齐其末先揣其本，非恳宪恩刊立章程示禁，民何以生？不已冒叩大宪大人，剔弊厘奸，除暴安良，振风易俗之威，恩准出示严禁服毒图赖之恶习，并声明例载，民间典卖田产，断绝之后，毋许勒凑勒尽，责成该乡族保严加约束。倘再有服毒图诈情事，惟该家属族保究惩。则人人守法，互相劝诫，庶可绝服毒之根源。并恳行府饬县，转饬乡保设立木榜，刊入宪示，列明图害刑章，竖立乡衢，使触目警心，家谕户晓，化顽为良，俾风淳俗美，民命保全，万姓沾恩，千秋颂德。窃呈等情词。奉批：据呈绝产凑赎，服毒图害，实属闽省恶习，仰按察司会同布政司核议章程，按例详请示禁。 

