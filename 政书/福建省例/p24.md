<!-- { "loadSidebar": true } -->
　　又乾隆十二年十一月十六日，刑部咨，乾隆十二年九月二十三日，内阁奉上谕：人臣奉公洁己，首重廉隅。贪婪侵盗之员，上侵国帑，下朘民脂，实国法所难宥。是以国家定制，拟以斩绞重辟，使共知儆惕。此纪网所在，不可不持。皇考世宗宪皇帝惩戒贪墨，执法不少宽贷。维时人心儆畏。迨至雍正八年，因吏治渐已肃清，曾特旨将从前亏空未清之案，查明释放，此其明验也。朕因见近来各省侵贪之案累累，意欲早为整顿，庶其惩一而儆百，不致永懦而宽难。特命大学士等查明原委：雍正年间，秋审朝审案内，侵盗及贪婪各犯奉旨勾到者八案，拟入情实未经勾到者八案；雍正六年，各省勾到，惟朝审未勾，内有拟入情实者五案。又历年贪婪立决，未待秋审者二案。是侵盗贪婪之犯，秋审时原有拟入情实奉旨勾到者。及询以今何以率入缓决，以致人不畏法，侵贪之风日炽，则不能对。盖因例内载有分年减等，逾限不完仍照原拟监追之语，至秋审时概入缓决。外而督抚，内而九卿法司，习为当然。初不计二限已满，既入秋审，自当处以本罪，岂有虚拟罪名，必应缓决之理？即在本犯，亦持其断不拟入情实，永无正法之日，以致心无顾忌。不知立限减等，原属法外之仁，至限满不完，则是明知不死，更欲保其身家。此等藐法无耻之徒，即应照原拟明正其罪。嗣后以第二限已满，照原拟监追之犯，九卿于秋审时核其情罪应入情实者，即入于情实案内，以彰国法；朕于勾到日，再为酌夺。其如何分别酌核之处，着大学士九卿悉心妥议速奏。钦此。臣等伏查定例，侵盗钱粮一千两以上斩监候。又律内枉法赃八十两绞监候各等语。请嗣后侵贪案犯二限已满，察其获罪之由，如系动用杂项及那移核减，一应着赔，作为侵欺并收受借贷等款问拟贪婪。迨监追后设措急图完公者，似应酌量拟为缓决。至监追限满，侵蚀未完尚在一千两以上、贪婪未完尚在八十两以上者，是其未完之数适与原拟应得之罪相符，即列入情实，请旨勾到，以昭国法，并以垂戒将来，庶人心共知儆惕，而侵贪之风自可渐息矣等因。乾隆十二年九月二十七日奏，本日奉旨：依议，钦此。 

　　又乾隆十四年十二月二十四日，准刑部咨，十一月初一日内阁抄出十月二十九日奉上谕：朕于侵贪各案，谆谆垂戒，前后所降谕旨，不啻三令五申。此次勾到办理侵贪各案，有督抚轻拟，九卿改入情实者，有九卿混入缓决，经朕指示情节，改入情实者。所有二年限满之犯完数如例者，业经分别原减。其逾限未完，营私入己，确然有凭者，予勾正法。诚以律不容弛，法当共守。与其失之宽而犯之者众，不如显然示以无所假借，俾知所戒，而不至更蹈覆辙，所全者实多也。朕前降旨令刑部于秋朝审时，将各省官犯汇汇为一册，得以详悉推勘，以昭慎重之意。此虽不仅指侵贪，而官犯内惟侵贪者常多。以理论之，洁己奉公，人臣之职分。而仓库钱粮，莫非小民脂膏，上以供军国经费，人君且不得私有，而乃漫无顾忌，如取如携，婪正供而入私橐，是闾里之输将，徒为若辈填溪壑也。夫取非其有者谓之盗，况取国家之所有乎？贪人之财犹谓之盗，而况其贪国家之财乎？此其情尚可恕乎？乃向来锢习，以为宁盗毋贪，此在为上者爱民之深，权其轻重，谓与其厉民，毋宁损上，以是重言人臣之不可贪耳，而岂忍以盗待臣子哉？为臣子者又岂甘以盗自处哉？人徒知渔利于民者贪也，蠹蚀于官者侵也，援律待罪，轻重判然；不知贪者固有害于下，而侵者实无所畏于上。以无畏之心而济之以无穷之欲，则派累以肥橐者有之，因事而勒索者有之，甚至枉法而受赃者有之。朝廷之府库且所不顾，更何民瘼之可矜？何民膏之足惜？此侵则必贪，势使然也。此等劣员，多留一日则民多受一日之残，国多受一日之蠹。既已劣迹败露，尚可因循姑息，系之囹圄，获全首领？下愚不肖之辈，其何所警惕而绝其行险徼幸之心？又安知其不转以身被刑辟之虚名，而子孙享富厚之实惠，且自谓得计耶？是斧鍎一日未加，则侵贪一日不止。惟一犯侵贪，即入情实，且即与勾决，人人共知法在必行，无可幸免，身家既破，子孙莫保，则饕餮之私必能自禁，何至甘心扞网冒法？此狂澜之必不可不回，而膏肓之必不可不救。旋转之机，端在于此。用是再颁谕旨，详悉开导，俾共知洁己奉公之大义，凛服官典守之大防，绝侵渔、远刑辟，为良有司，国家实加赖焉！如其不知畏惧，不知悛改，则三尺具在，断在必行，前鉴昭然，慎勿视为具文也！此谕着刊刻颁发，令内外文职衙门入于交盘册内，永远传示，各宜凛遵！钦此。 

　　又乾隆十五年十月十一日，准刑部咨：嗣后除知府失察属员亏空及本犯实系因公那移者仍照原例办理外，其知府通同徇隐州县侵欺仓库钱粮着落代赔之项，若已满三限尚不赔完，将革职代赔之知府取具家产全无印甘各结保题，按其已未完交分数，分别杖徒，不准纳赎。再侵帑既着徇隐之知府赔补，将知府之原籍房产记档代赔等因。 

　　又乾隆十七年十月间，准户部咨，内阁抄出湖南周布政使奏称：直隶州知州到任，无论正署，责令该管道员将钱粮与仓榖俱按限清查，加结移司，转详咨部。如有侵那情弊，经该道查出，即移揭藩司，详请分别参追等因。应请嗣后凡遇直隶州知州到任，无论正署，责令该管道员将一切正杂钱粮并各项仓榖，俱照例按限逐细盘查，加结移司，转详咨部。如有侵挪亏缺等弊，该道立即揭布政司详请分别参追。倘有扶同徇隐情弊，一经发觉，该督抚即将该道一并照例参处。俟命下之日，臣部通行直隶各省督抚一体遵行等因。乾隆十七年十月十七日奏，本日奉朱批：依议，钦此。等因。 

　　又乾隆十四年四月内，准吏部咨，议覆广抚岳将参革曲江县丁铨，续参亏空钱粮仓库，议将不揭之韶州府薛馧、南韶道张玉均降四级调用，似未允协。嗣后除失察知府、直隶州亏空之道员仍照失察例降四级调用外，至失察州县亏空，既责成盘查不实之知府，其道员应量为酌减降一级留任。等因。 

　　又乾隆十五年正月二十日，准户部咨，议覆河南布政使司富明奉请盘查正项钱粮时移贮兵饷一并清查一折，请嗣后盘查所属正项钱粮时，将库贮兵饷一体盘查出结。如有亏缺，即行据实揭报。倘该管上司并不实力清查，及至交代不清始行揭报，照盘查不实例分别查议。又律载：凡新旧交代，如果米榖收存不慎，官物遗失不全，立即揭报题参，于旧官名下着追。如已经后官接受出结，米榖霉变，官物短少，着落接任出结之官按数赔补等因。 

　　又酌归简易条款内开：调任山西巡抚胡疏称：嗣后大计之年，各属仓库钱粮，责令该管道府直隶州盘查无亏，出具印结，同考语事实册结，送吏部、吏科、都察院河南道查核，不必于事实册后开造钱粮四柱数目。至于户部、户科等衙门均有奏销册档可稽，无庸重复造送等语。应如所请办理等因，钦此。钦遵通行各在案。谅各属亦久已闻知。但恐日久法弛，不无潜滋弊窦。今各属虽于奏销时各道府州盘查结报，俱称实贮无亏，但其中升迁事故不一，离任交代之际，或有代为掩那、徐图弥补者。其盘查时，或将新征那解旧欠。管理盐务者，或将盐项那解地丁。及至盘查盐项，即将地丁那解盐款。或调任他邑，则以新任之钱粮弥补旧缺之亏空。种种弊端，皆所不免。道府州有不时盘查之责，徇隐失察，均干严例。今大计在即，合亟严饬清查。为此牌仰该州府官吏照依事理，即将所属各厅县并分征县丞、州同库贮一切正杂钱粮，逐细严加查察。应解司库贮库者，勒令即日起解。应存贮者务必实贮无亏。如有亏那，立即揭报，以凭题参究追。如果无亏，亦即据实届期结报，毋稍玩忽，致干参赔。慎速切速等因。 

　　各属交代银榖，必须彻底盘清 

　　一件严禁动项流抵采买将领状移交之积弊，以重仓库事。乾隆四十年九月□初日，本司钱牌：照得州县存贮仓榖钱粮，丝毫颗粒，均关国帑，稍有动那，大干严例。近闻各属新旧交代，或钱粮每那项流抵，或仓榖采买未交，将买户领状移交。初则纠缠，渐成悬宕，久必侵亏。若不早为清厘，流将无底。查州县征收正杂钱粮，例应随征随解。采买仓榖，例应随买随交。设遇交代，应解钱粮未及起解，应买仓榖未及采买，自应将原银逐一移交新任接收，分别批解买补，庶一任清楚一任，不致辗转滋弊。今本司现查出闽、侯二县榖未交仓，银有流抵，已严押各前任勒限分别赔补，另行克日采买还仓外，闽省州县繁多，时多更替，或有似此流交者，亦未可定。合亟严行通饬。为此仰府州官吏照依事理，立即严饬所属各厅县并分征县丞，一体遵照。嗣后凡遇交代，务遵定例，银存在库，榖贮在仓，毋许丝粒短少。并不得藉词流抵，及已经采买未交混将领状移交新任。至新任必须按款彻底查明实银实榖，方许接收。各清各任。如有徇情，仍前朦混接受，一经结报，咎无旁贷。现如汀州之清流、漳州之长泰、延平之将乐，各有交代，必须照两首县彻底查办，不许丝毫颗粒移交。如不遵者，即以亏空揭参。该府州有督率之责，且与属县最为切近，倘阳奉阴违，虚应故事，将来设有纠缠或悬宕，以致亏缺，惟该府州是问！文到先行出具遵依缴查，毋违等因。 

　　各属交代册结舛错记过 

