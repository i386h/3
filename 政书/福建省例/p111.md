<!-- { "loadSidebar": true } -->
　　又为遵批付知事。本年五月初一日，奉巡抚部院雅批本司折禀：窃照闽省当铺，向分大小名目。本银五百两以上谓之大典，五百两以下谓之小典。大典二分行息，二十六个月为满。小典二分四厘行息，二十四个月为满。历久遵行在案。近因省会两县当户，原本五百，竟有增至万余两者，每被地棍诈扰。当户呈请增本。本司以限期行息，既有区分，多典增资，并无查察，不如另定章程，无分大小，概以当本多寡，酌定利息重轻。银三两、钱三千以下、二分四厘行息、二十四个月为满。银三两、钱三千以上、二分行息、二十六个月为满。虽于以大报小之弊可以革除，而于勒当压估之情，实所不免。详奉大人批示，利重限速，有伤贫民，折中核定，统以二分起息，三十个月为满。此诚画一良法，爱民之美意。本司遵即转行在案。前日面奉钧谕，询及是否称便，并令再行察议，仰见大人爱民必先便民，本司敢不祗遵，悉心筹酌。伏思闽省地瘠民贫，多无恒产。每至青黄不接，辄资典质，以供升斗之需。向日分别大小典铺者，实因低贱物件，易于朽坏。在大当既不肯收，而小典因利息较多，满限较短，故乐于多出当本。此小典之所以沿留至今也。然颇闻小典之外，私典尚多，其息之重、限之短，更数倍于小典。今小典既除，又令画一行息，小民急于求质，势必趋于私典。现虽严饬禁革，而其弊实难尽杜。盖缘持物向质，或拒或收，或多或寡，祗听典家酌定，彼此情愿，不能强从，故奸巧之徒可以坐收其利，非官法所能尽禁。私典如此，官典必将改弦张之矣。又闻省会典当，俱系就近开张。省外各县地方，则皆省城民人携资前往。其转运需费，较之省会为多。所典对象，又不贵重，滨海地方，更易朽坏。限期既宽，又少利息。一有报止，更不便民。良法美意，必求尽善，不敢不仰体慈爱殷怀，酌量变通，以求利便。查当银三两、钱三千以下者，大概贫民居多。若利既重而满限又速，诚如宪谕，非所以示公平。本司议请行息仍照前详，限期恪遵钧示。如此酌定章程，在典户靳于出价，既有加息，则低物亦在所乐收。在民间喜于多当，既得宽期，虽重利亦不难取赎。私典无所渔其利，地棍无所逞其奸，似于商民两有裨益。是否有当，合肃具禀，仰乞大人鉴核示遵等由。 

　　奉批：查开设典铺，原期裕商便民，两无窒碍。前以息分多寡，月有久暂，恐纷纷争执，滋生事端，是以本部院酌中定议，以归画一，原无成见。今据请行息仍照前详，分别银三两、钱三千上下，以二分及二分四厘起利，限期遵照批示，统以三十个月为满。私典无从渔利，地棍无可呈奸，于商民两有碑益。仰即如禀通饬遵照可也。此缴。奉此，随即报明督宪，并通饬遵照在案。 

　　典铺应于开张之年起税 

　　一件遵例升税事。道光三年四月二十二日，奉兼署巡抚部院赵批本司呈详：查民间开典铺，自应于开张之年，令其输税，未便于未经开张之岁，预令升科。今福清县当户施大岳、同安县当户金庆兴，虽系上年十一月内赴县呈报，而文内均有声明，于道光三年正月初一及正月间开张字样，是以王署司转详，请自道光三年起入额输税。今奉宪台以前于沙县当户罗吉祥请免嘉庆二十四年分税银案内，据前升司呈覆，各属报开典铺，应于赴县呈报之年升科。现据另详晋江县当户许成美，于道光二年十一月二十三日赴县报开典铺，呈请自二年为始，入额输税。此案福清县当户施大岳，亦系上年十一月二十三日赴县呈报，又请自三年起开张输税，殊属两歧。究竟是否呈报之年即当输税，抑于给帖后征输，仰即画一核议章程详夺等因。当即细核沙县当户罗吉祥开典原案，该县原系请于嘉庆二十四年升科，嗣领到当帖未及开张，该县详请免征二十四年税银，因与请征年分不符，且已经入于奏销案内报部，并将未完职名开报请参，是以不准请免。而晋江县当户许成美，虽系十一月二十三日赴县具呈，该当户呈请自二年为始入额，自系呈报之日即行开张，与福清、同安二县当户有声明道光三年正月开张者情形迥别。惟本司衙门为钱粮总汇，一切案件如无例案可以援引，自应准情酌理，议定章程，通饬遵照，俾免经胥高下其手之弊。应请嗣后凡有商民于上年十一、二月赴县呈报开典，均须切实声明。如系岁底开张，即于呈报之年入额输税。如于次年正月内开张，即准其于次年入额起科。如此画一办理，庶于国课民生，两无窒碍。所有福清县当户施大岳、同安县当户金庆兴即照新定章程办理。合就查明核议，详覆察核，批示饬遵，并刊入省例通颁等由。 

　　奉批：如详饬遵，仍刊入省例颁遵。缴。册结存。奉此，除通饬外，遵刊入省例通颁遵照。  
恤赏例

　　目录 

　　严禁溺女 

　　育婴堂条规 

　　试用杂职微员病故酌给资助 

　　兵民等猝遇暴风照例赏恤 

　　通省学租银两仍由县自行移给 

　　文武员弁因公出洋落水淹毙及打仗阵亡，议给葬祭银两 

　　微员路费，如莅任未满五年遇有丁忧病故，眷柩实在无力回籍，准其给领 

　　各营请领弁兵恤赏银两加展程限 

　　各营属阵亡殉难官弁兵勇绅民人等请领恤银详奉定章 

　　各省请恤之案均于册内声叙原案 

　　严禁溺女 

　　一件严禁溺女恶俗、以全生命事。乾隆二十四年□月□日，奉前巡抚部院吴宪示：照得天地以好生为德，父母以慈爱为本，故杀子孙，律有治罪明文。救人一命，胜造七级浮屠。今人乍见孺子将入于井，皆有怵惕恻隐之心。乃以亲生之女，无端溺毙，何以全无恻隐之心？试观牛虽蠢而犹知舐犊，虎虽猛而未尝食子。人为万物之灵，具有天良，忍心溺女，真禽兽之不如矣。况溺女者冥报最为酷烈，而育女者未必不如生男。如缇萦之请赎父罪，木兰之代父从征，古来孝女，指不胜屈。故曰生男勿喜，生女勿悲。尔民亦何苦忍心为此？或谓嫁女奁赠需费，不知荆钗裙布，遗范可师，正无庸多费也。合行晓示。为此，示仰所属军民人等一体知悉：嗣后尔民当互相劝诫，凡嫁女者各崇省俭，不得以珠翠绮罗夸耀乡里，并永戒溺女恶习。尔等无子之人，果能誓不溺女，自能一索得男，螽斯衍庆。倘不遵禁令，仍有溺女者，许邻佑亲族人等首报，将溺女之人照故杀子孙律治罪。如系奴婢动手者，即照谋杀家长期亲律治以死罪。如系稳婆致死者，即照谋杀人为从律拟绞。其邻佑亲族人等，知情不首报者，照知情谋害他人不即阻当首告律治罪。各官凛遵毋违等因。 

　　育婴堂条规 

　　一件详请厘堂弊以归实用事。布政使司钱牌：乾隆三十三年九月二十二日，奉巡抚部院鄂批本司会同粮驿道呈详：窃照设立育婴堂，动用公费，收育遗孩，此乃朝廷慈幼之旷典，保赤之善政。屡奉各宪檄饬，清厘弊窦，设立条规，俾公项不致虚糜，孩妇均沾实惠。经理堂务之官役董事，自宜实心办理。但日久弊生，不无废弛。因时随事，间有增减。今本司道谨照原定规条，逐一再加斟酌。除毋庸更易者，仍照旧遵行，复详议十条，敬列清折呈送。是否允协，伏候宪台察夺，批示饬遵等缘由。 

　　奉批：所议各条，均属切实。如详饬遵，并通行各属，凡有育婴堂之处，一体饬行实心经理，毋稍懈忽废弛，虚应故事，致干察究。奉此，合就饬行，备牌行府，即便查明，所属设有育婴堂之处，遵照粘抄内条议各规条，饬行实心经理，毋稍懈忽废弘，虚应故事，致干察究未便等因。计粘抄育婴堂条规一纸。 

　　计开： 

　　一、乳妇婴孩，宜设立腰牌，以杜冒滥也。查旧例乳妇必择二十岁至三十岁，年壮乳充者，亲身乳育。历经三年，乳汁渐涸，即行更换。近查有已历五、六年而仍充乳妇者，本身无乳，冒领工食，私□□堂代为兼乳，以致两孩均难充饱。有已经革退，捏姓复充者。更有本非乳妇，借抱人子女、冒颁工食者。合堂乳妇百有余名，查点之员未能遍识，而董事堂役又互相朦蔽。必须设立腰牌，将该妇姓名、夫男年籍、住址、入堂年月、所乳之孩乳名岁数、本身现在有无子女，逐一填写牌内，则为查点放粮之期，自可据解而稽。倘因事革退，即将原牌缴销。至堂内婴孩，查有彼此调换，大小更易。每有所乳之孩已故，讳匿不报，将本生子女假充堂孩，冒领口粮者。相应于检取遗孩之日，即将入堂年月，乳孩岁数，系何人检送，交付何妇乳育，开填牌内拴挂，于放粮之日按牌点验，或三年之后拨入干豢。或有人领为子女，或因病报故，即将原牌缴销。冒滥之弊可杜矣。 

　　一、堂门宜常锁禁，以严出入也。乳堂各妇，自应常在堂内，顾哺婴孩，庶免啼饥。近查有乳妇弃孩出堂，竟日不归者，亦有并不入堂，在外散处，临点之时，方来应卯者。益多捏混顶冒之弊。更有匪妇勾引游棍，冒认夫男，出入无忌者。相应将堂门锁禁，按时开闭。如有本夫买送食物者，必须门役查验确实，方许收进。如有各妇亲属探望，着门役传唤本妇，同至堂门说话，一概不许入堂。庶乳孩不至啼饥，而匪妇游棍不得妄为。 

　　一、干豢宜额定兼豢，以节糜费也。查旧例婴孩至四、五岁以上，不须乳哺者，一妇兼豢九口。近查概皆单豢以一孩，多者不过两孩，实属糜费钱粮。堂屋窄小，虽不能抚豢九口之多，嗣后额定大小匀配，每妇兼豢四口，庶钱粮不致糜费。 

　　一、乳妇宜归单豢，以收实效也。查乳妇年壮充者，不过堪育两孩。今本妇子女有一口，乳堂孩一口，已两孩，若再令一妇兼乳三孩，必致瘦毙。但各妇止图多得工食，罔顾孩之生死。嗣后额定本妇有子女者止许单豢一口，无子女者查其年壮乳充，方许兼豢两口。庶婴孩不致瘦毙而收实效矣。 

　　一、堂孩病故，宜令医生结报，以杜捏毙也。查堂孩因病夭折固多，而藐法役妇，领出私卖，藉尸报毙者亦有。既设官医，月结工食药价，凡堂孩患何病症，用何药饵，服过几剂，罔效而毙，自必尽悉。嗣后每有一孩病故，即令医生出具切实甘结一纸送呈。倘敢扶同舞弊，一经查出，或被首告，即行重处。庶私卖捏毙之弊，可以防杜。 

