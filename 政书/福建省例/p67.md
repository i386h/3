<!-- { "loadSidebar": true } -->
　　嗣于乾隆二十七年，侯邑民人林天崇等控争州田案内，又经前司详明，福州府属田皮、田根与汀州府属田骨、田皮，名色虽殊，致弊则一，应照详定禁革旧案，通饬各属刊刻告示，于穷乡僻壤，遍行晓谕严禁。如有仍以田皮、田根等名色私相售顶承卖及到官控争者，务即按法重究，追价入官，田归业主另行召佃，不得少事姑息，留贻讼源等因，檄行遵照在案。 

　　是先后饬禁，立法已属周详。但自雍正八年迄今三十余载，从前各属奉行或有未经勒石之处，年久无从稽考。乾隆二十七年饬令刊刻告示，更易损坏，以致愚民无所儆畏，积习未能尽除。今据该绅士等呈请建立石牌，以垂久远，应如请所，饬知各属于廓外适中之地，遵照前后详定章程，立碑永禁。其穷乡僻壤，难以周知之处，即令照式竖立石碑，或刊刻木榜，一体示禁。务使家户谕晓。仍饬取碑摹榜式同镌竖日期，通送备查。如有佃民再藉田皮、田根等项名色私相顶售逋租，或田主额粮勒加，生端召佃，到官控争，即照依碑榜内所定章程，按法分别惩究，不得少事姑息。庶遵循可久，讼源亦不杜自除等由。 

　　乾隆二十九年十一月十七日，详奉巡抚部院定批：查田皮、田根名色，历经先后通饬，勒石永禁，并令刊刻告示，遍行晓谕。乃地方官奉行不力，以致日久废弛，愚民无所儆畏。自应再为申明禁例，严加整饬。如详速即撰拟碑文，通饬各属在于城乡处所，一体勒石禁革。如敢虚应故事。即拘违玩之地方官，先行揭报参处。仍取各碑摹遵依同镌竖日期报查。余已悉。此檄等因。奉此。 

　　禁墓佃毁坟盗卖 

　　一件严禁墓佃毁坟盗卖之恶习、以全枯骨、以慰幽魂事。乾隆三十二年十月，奉巡抚部院崔宪牌：照得掘冢刨棺，情所难宥；弃尸灭迹，法在必诛。功令森严，难容违犯。本部院访闻闽省坟墓所有地土树石，业主俱托卖地人代为看守，名为墓佃。每遇祭扫，餍以酒食，馈以花红。至于寻常节序，亦有礼物相酬。在墓主则以先茔托其照看，千般委曲。而顽佃每藉他人不得占管，百计居奇。倘礼数稍疏，常则偶缺，即蓄意图害，阴行蹧跶。如坟主后裔隆盛，蒸尝无缺，彼则犹知畏惧，不敢轻动。倘子孙式微，拜祭愆期，伊则肆无忌惮，恣意摧残。始则盗砍坟树，挖石抛砖，继则洗凿字迹，毁牌拔界。伺无动静，公然掘坟丢骨，或虚毁古冢，或假立窨堆，诳称吉壤，高价肥私。骨殖久埋，无端暴弃；■〈骨吾〉胔已掩，又复飘零；竟使有主之魂，翻作无依之鬼。似此害理忍心，闻之殊堪发指。除现在密访查拿外，合先出示严禁。为此示仰墓佃人等知悉：嗣后务宜各存天良，凛遵法纪，看守主坟，小心防护。自示之后，倘敢仍前玩藐，复蹈故辙，或被告发，或经访闻，本部院执法如山，定即按律究治，决不少为宽假，致使幸逃法网。各宜凛遵，毋贻后悔等因，除给示晓谕外，合并饬行。为此牌仰该司官吏照依事理，即便遵照，通饬妥办，毋违等因。 

　　乾隆三十二年十一月二十三日，福建巡抚部院崔行。 

　　民间活典产业毋庸设立对契 

　　一件遵批饬议事。乾隆四十八年三月二十八日，奉巡抚部院雅批本司呈详：查得署霞浦县史殿荣通禀民间活典产业设立对契一案，先据史令以民间词讼，每有私将典契套写绝卖，预行投税，为涉讼张本。议立两契中书合同字样，付典主、原业主各执一纸，以凭核对等情。奉前宪以据禀似亦杜弊之一端，但恐鬼蜮之徒，情伪百出，原业主恃有对契在手，或另行套写，减改年月，少写价银，希图勒索，迨至告发，两造各执一词，或原中物故，事无质证，真伪仍易于淆混，是又不可不防其弊。应如何设法厘剔，俾原业主恃有对契，从中套写减改，不能保其必无。惟套写摹仿笔迹墨痕于相似之中，微有区分，究难尽逞其鬼蜮之伎俩，请如所议，易于杜弊。并据霞浦县拟具合同两纸，随详附送到司。因查各属地方情形不同，是否可以通行遵办，不致滋弊之处，又经前司照抄契式，通饬各府州确查妥议去后。兹据福州等九府、二州，各按所属地方情形，查明核议，先后详覆前来。查各属所议情形，均不相同。如福州、延平、建宁、邵武、汀州、台湾、龙岩等府州，各以设立对契事属便民，请照所议通行遵办。而兴化、泉州、漳州、永春等府州又以合同对契，无难假造，请从民便，自行交易。本司覆查乾隆二十五年间，奉前宪吴以闽省典田不立下契，取赎无券，徒滋口舌，设立合同上下典契，颁式通行，晓谕遵照，以杜假捏，以息讼端等因在案。与署霞浦县史令现请活典产业写立典对二契，事同一辙。但各属自奉颁上下典契之后，遇有民间控争田产，吊验契券，俱无前颁典契之式，则其中似有扞格难行之处。又乾隆二十九年，兵部侍郎蒋条奏民间典业，分立正副二契，各执一纸。经户部议覆，典契向系得业收执，契内中证确凿，押记分明，自足凭为信券，亦无待再立副契，始足杜绝弊端在案。今若如福州等府州所议，准其设立对契，通行遵办，与前奉部行不准再立副契之议未符。倘虑典主套写卖契，又安保原业主之不假造合同？设由典找绝，或对契未经销毁，原主坚执控赎，又值原中物故，事无质证，转致混淆。是欲除一弊而又滋一弊，似不若悉从民便，自行交易，毋庸设立对契，徒事纷更。绿奉饬议，是否有当，理合汇核详覆察夺，批示遵行等由。 

　　奉批：查民间典卖田产，原应从便交易，如有争控到官，惟在有司悉心推究，自可得其虚实。若设立对契，难保无假捏之弊。徒事纷更，无裨实效。该司所议，洵属妥协。如详通饬遵照。缴。奉此，经即通饬所属一体遵照在案。  
　 

劝垦例

　　目录 

　　民间零星报垦田地不及一亩，虽有一亩或系山头地角、不相联络，例免升科；老田相联、逐渐滋垦，虽不及一亩，仍行汇升 

　　报垦零星地亩，免其升科，给发印照付据 

　　各属垦升田地应由道府结转，随文请领垦照 

　　民间零星报垦田地不及一亩，虽有一亩或系山头地角、不相联络，例免升科；老田相联、逐渐滋垦，虽不及一亩，仍行汇升 

　　一件遵批饬行事。布政使司德牌：乾隆二十四年四月二十八日，奉巡抚部院吴批本司折禀：窃照闽省各属报垦首垦田亩一案，前奉宪行司，数不及一亩者概免升科等因，业经分檄通饬遵照在案。兹本司卷查乾隆五年七月二十六日，内阁奉上谕：从来野无旷土，则民食益裕。即使地属畸零，亦物产所资。民间多辟尺寸之地，即多收升斗之储。乃往往任其闲旷，不肯致力者，或因报垦则必升科，或因承种易滋争讼，以致愚民退缩不前。前有臣工条奏及此者，部臣以国家惟正之供，无不赋之土，不得概免升科，未议准行。朕思则壤成赋，固有常经，但各省生齿日繁，地不加广，穷民资生无策，亦当筹划变通之计。向闻边省山多田少之区，其山头地角，闲土尚多，或宜禾稼，或宜杂植。即使移科粮纳赋，亦属甚微，而民夷随所得之多寡，皆足以资口食。即内地各省，似此未耕之土、不成坵段者亦颇有之。皆听其闲弃，殊为可惜。用是特降谕旨，凡边省内地，零星地土可以开垦者，嗣后悉听该地民夷垦种，免其升科，并严禁豪强首告争夺，俾民有鼓舞之心，而野无荒芜之壤。其在何等以上仍令照例升科，何等以下免其升科之处，各省督抚悉心定议具奏，务令民沾实惠，吏鲜阻挠，以副朕子惠元元之至意。钦此。嗣奉前署宪王遵旨酌议会折覆奏。于乾隆六年九月初三日，奉准户部咨覆，应如所议，嗣后闽省民间开垦零星地亩，不及一亩者免其升科；如虽及一亩，或系地角山头，不相毗连者，亦免升科。其有经界联络一亩以上，仍行照例分别水旱年限升科。至所垦分数、土名、四至，饬令该地方官勘明，果无侵占，悉准给照开垦，严禁豪强霸占阻挠。其在两县联界地方开垦者，饬该地方官查明前后熟田粮载何县，即归该县给照；并将所垦四至、土名，填入照内，以杜豪强侵占等因。乾隆六年七月十九日题，本月二十一日奉旨依议钦遵各在案。是民间零星报升田地，凡数不及一亩者，及虽有一亩，或系山头地角，经界不相联络者，例得概免升科。惟是所垦土地，间有在老田旁余地，逐渐滋垦，陆续呈报之户，其滋垦之田，虽不及一亩，而实则与老田相连一块，此等续垦田地，似非零星不成片段者之比。今应否仍行汇册报升，以免老田、新垦，一升、一免，办理互异。抑或一体免升之处，理合查案禀请，伏候宪台察夺批示，以便通饬遵照等由。 

　　奉批：据禀民间零星报垦田地，凡数不及一亩，及虽有一亩，或系山头地角，经界不相联络者，例免陛科外，惟是所垦地土，间有在老田旁余地，逐渐滋垦，虽不及一亩，而实则与老田相联一块，此等续垦地亩，似非零星不成片段者之比，今应否仍行汇升，以免老田、新垦，一升、一免等因。所议甚为周匝，如禀通饬遵照可也。此缴。奉此。 

　　报垦零星地亩，免其升科，给发印照付据 

　　一件汇报事。布政司德牌：乾隆二十五年十月二十八日，奉巡抚部院吴批本司呈详：查得闽县册报乾隆二十五年分里民首垦田地应征银米起科年分，当经转详，奉宪钧批：查乾隆五年七月二十六日奉上谕：凡边省内地零星地上可以开垦者，悉听该地民夷垦种，免其升科，钦遵在案。又乾隆六年九月初三日，准到户部咨：嗣后闽省民间开垦零星地亩，不及一亩者免其升科。如虽及一亩，或系地角山头，不相毗连者，亦免其升科。悉准给照开垦，严禁豪强霸占等因亦在案。今该县报垦册内，将不及一亩之钞地亦行造入，与定例未符。仰即转饬遵照定例办理，给与印照管业，毋得任听经胥弊混，勒索滋扰。其照内即将例案叙明，将照式呈送察验。其一亩以上之地，仍照例造具册结报升等因。随经本司将不及一亩之钞地照例剔除，汇册报升。并饬行换具册结，拟具不及一亩、免其升科、给照饬行去后。兹据福州府申送闽县改册造结，并据具照式前来。本司查里民呈报开垦地亩，如有零星不及一亩者，应行丈明，或系老田旁溢垦，仍令照例升科，倘系山头地角，零星丘段不相毗连，免其升科，准给管业等因在案。所有应给印照应照从前给发应升田亩垦照之例，由司刊刻，通饬各该州县备料赴司刷印，领回填明，转给垦户收执，庶免弊混。合将送到照式同换册结详，伏候宪台察夺批示，以便发刊通饬请领等由。 

