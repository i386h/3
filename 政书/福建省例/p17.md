<!-- { "loadSidebar": true } -->
　　一、义仓榖额，宜并案核储也。省城义仓存榖，除历年动碾平价外，只存本款榖三万五千七石零，为数无多，缓急殊不足恃。查五年八月间，据福州府丁守禀报：四年夏间起，至去年八月止，先后收买米榖，除拨解各营军米，办理平粜暨晒晾折耗外，福州府、福防厅、闽县等仓存榖六万二千九十一石零。经周署司前护抚篆任内会同前兼署督宪英奏明，饬浙江补用同知严金清在于台湾随时采买，并委候补胡道赴浙买榖十万石，连同现存之榖，以购足二十万石为度，以备民食等因。奉旨：户部知道，钦此。因查福州府仓并侯官仓基址可以起盖修葺者共廒座二十七所，以备积贮。现准胡道报购榖一十万五千石，合义仓本款及福州府、福防厅、闽县等仓统算共榖，二十万二千余石。拟请统作义仓存榖，延请公正绅士经理。会同委员先将各仓榖数盘量确实，报明查考。至此榖端为筹备民食，所有一切支给兵米以及别项转输，均不得在于此榖额内借拨。 

　　一、义仓事件，宜官绅合办也。查义仓旧章向系绅办官董。遇有应办事件，往往官拘成法，绅避嫌疑，互相诿却，废弛随之。今照旧章遴选总理绅士一人，将各仓榖额交其管领承办。所有一切应办事件，由总理绅士先行会议公妥，请藩司酌定准行。仍由藩司派委州县干员会同办理。 

　　一、董事绅士，宜常川坐办也。查义仓向章，总理绅士之外，只有董事绅士一人，并无薪水，有事到仓，无事则足迹罕到，殊不足以重仓贮。今榖石匀分各处收藏，尤非一人所能兼顾。议定原设义仓一处，遴请坐仓绅士一人。其增广义仓二处，廒口较多，又二处相离五六百步，应延请举贡绅士二人，各分一处，常川住宿稽查。惟各绅朝夕奉公，必须薪水，每人每月议送银八两、又各送月费一千五百文，俱各按月支送。至坐仓绅士，遇有紧要家事，必须离仓累日者，着其自举一人暂代，不得闲旷，以重责成。如暂代之人未妥，即惟原办之绅士是问。非有要事，均应在仓，否即撤换。 

　　一、稽察绅士，宜多增人数也。各仓事务纷繁，乏人稽察，耳目既有难周，精力亦虞不继。今另添请绅士八人，分属原设及增广两仓，按月轮值二人，逐日到仓稽查，以补坐办绅士之不逮。遇有出仓入仓事件，八人齐集仓所，分头监督，以杜弊端。每人月送薪水银四两，按月支给。旷废及不胜任者撤换。 

　　一、新旧各仓，宜各编号数也。旧仓作为原设义仓，应编列原设义字第几号。新修福州府及侯官等仓，作为增广义仓，应编列增广义字第几号。其福防厅、闽县之大有仓，同在一处，所有榖石，系暂时寄存，号数仍循其旧，毋庸另编字号。凡各仓出榖、入榖以及账目出纳各事件，均应分别仓名、仓号，填载底簿，以清眉目。其填送藩司、盐道两衙门清单总册，亦应照号开列，并刊刻原设义仓、增广义仓并大有仓等字样图章盖用，庶钱榖数目，便于核查。 

　　一、仓榖贮存，宜按年粜发也。查从前义仓出榖，必编查门牌。官欲节省，民求编及，不免啧有烦言。出米万石，于市价未见重轻，而米价之亏折数千，分厂及本仓之杂费数千，皆成无着之款。连年再举，而仓废矣。故官绅惮于开仓。虽米价腾踊，祗以出示勒令平价为长策。米铺则以极不堪之水米，插标定价三、四十文以应之，其实价则加倍，而民愈困矣。至于查户碾榖，余米私窦百出。此旧章之未易循者也。今拟每年三四月青黄不接之时，即开仓出榖五万石。仓榖与商榖比较，■〈贝呈〉色相同者，每升较商榖减价若干发粜。如■〈贝呈〉色较商榖递差者，则价亦照■〈贝呈〉色递减。无论米铺及居民与各铺户，皆可缴价请领，不必碾榖作米，亦毋须查户设厂，以免繁琐而滋弊端。 

　　一、出仓榖额，宜及时买补也。仓榖递年发粜，定章春出秋入。新榖登场，市价稍平，即须照数买补。应由绅士招引妥实各贩，采办净榖上仓，不得将银钱及米粒折抵榖额。或本处采买不能足额，应请官饬雇妥船，向外省广采。总须仓贮榖数递年补足，勿使短缺。 

　　一、收仓榖石，宜认真查验也。仓榖出入，应派干员协同绅士认真查办。而入榖为存仓始基，尤须慎重。查义仓采办，贩户贿赂丁胥，将湿黯榖色搀和入仓，或包运驳船偷窃榖粒，自知短少，揽拌沙土，希图掩饰。此等榖石，若迁就盘收，对来粜晒俱难。应责成监盘委员、绅士，认真杜绝陋规，破除情面，秉公驳剔，毋许颗粒入仓。并责令承办贩户，加倍缴价赔偿。 

　　一、仓榖久藏，宜按年晒晾也。原设及增广两处仓所，均筑有晒场，按年夏秋之交，应提榖五万石由委员绅士督同晒晾干净。合计两仓每日可晒仓千余石，约两月余可以蒇事。并每年粜榖五万石，两年实转动十万石。次年除上年新买补额之净榖无庸即晒外，将原藏未粜未晒之榖，照旧辘轳办理。不过三年，仓皆干榖，存数亦易勾稽，无庸时常盘验。惟查从前晒晾榖石，须由管仓之委员报明盐道批准后，方准开仓，辗转需时。嗣后按年晒晾，或仓有渗漏必须盘榖出晒，准由管仓委员一面报明藩司、盐道衙门，一面会同绅士开仓，以免延误。 

　　一、收存榖价，宜筹酌生息也。义仓递年出榖五万石，核计所入榖价，约得制钱十万余串，为数甚巨。向办寄交殷实钱当代存，立簿为据，买榖方行提用。惟自出榖以至入榖，中间约四个月，此项巨款，未便闲旷。今拟榖价收齐，于殷实富商内择其原领帑本较轻者，暂时匀领营运，按日以二毫生息，全月应息六厘，立折照支。俟买补新榖将到，先期十日通知各商，提响应用，不准贻误。在富商正在筹本添盆之际，得此轻息帑项，既有裨益，而义仓所收息钱，已将近二千串，亦可将此息钱逐渐增买榖石。 

　　一、义仓经费，宜分别筹支也。义仓经费，每年约须钱三千数百串。查盐道衙门原有商纳帑息一款，全年收库平银三百八十四两。上年宝福局存钱一万二千串，发交盐商杨鼎成承领，按月一分生息。除拨充越山书院膏伙钱八百余串外，可剩钱五百余串，亦议拨充经费。惟仓额既广，需费更繁。夏前藩司任内，先于厘金项下提拨银六千两，发交闽县富商陈协泰具领，按月一分生息。现又在于税厘项下再行提拨银六千两，移交总理绅士发交闽侯、闽清光邵帮盐商杨鼎成承领，按月一分一厘生息，每年可收息银一千五百一十二两。连盐道衙门商纳帑息，共银一千八百九十六两。照现在市价一五折算，核钱二千八百四十四千，连宝福局余剩息钱共三千三百余十千文。厘税息银，议立手折，由总理绅士按月自向收利。其盐道及福州府衙门收存帑息，按月解司，设立印簿两本，一存司中登载，一交总理绅士收存。上月之息，俟下月初八堂期，由总理绅士派拨妥人，持簿赴藩司衙门承领登账，由司盖用图章，以便查考。一切银钱，俱不准胥吏经手，以杜索勒费用之弊。 

　　一、义仓账目，宜延友端理也。各仓榖石，为数甚巨。出入晒盘，须报折耗之账，随时粜籴，应开收付之钱。兼之收取利银，支付薪水，修补廒口，以及纸张饭食，在在均须登记。况月底、岁底，又须分造各册。总理绅士既难兼顾，坐仓绅士亦复各有职司。现议另延办事精细、谙练书算绅士一人，同住仓中。所有各仓出入榖石，无论多寡，各归各仓，由仓书逐日登载，送住仓绅士核对无讹，一面开单呈报藩司、盐道查核，一面即送司账绅士逐一登载。其进出银钱，每日亦由司账绅士分门别类，按款记账。每月将出入银钱、榖石数目，分造四柱总细清册，送由委员会同总理绅士查核。再由委员转呈送查。仍俟年终汇造年结清册三本，一送藩司衙门，一送盐道衙门，一存本仓。仍由司道将收支数目转报督抚宪察核。所造各册，均须按款分晰详明，以归核实。尤应按时造送，不得积压。司账绅士朝夕辛劳，每月送给薪水银八两、月费一千五百文，按月支取。 

　　一、封条锁钥，宜官绅同验也。查义仓榖石出入，定以辰刻开仓，酉刻封仓。原设义仓廒门，向系粘用藩司、盐道两衙门封条。现拟仍照旧章，用藩、盐两衙门封条。增广义仓端用藩司衙门封条。其福防厅、闽县两仓用福防厅、闽县封条。粘贴后即加用铁锁。开廒之日，仓书请领钥匙，俟总理绅士会同委员同到仓所，方许启钥揭封。闭廒贴封上钥，亦由委员、绅士眼同查验。其钥匙即交绅士带回。后次开廒、封廒，亦按照办理。似此官用印封，绅司锁钥，两相维系，以昭慎重。会办完竣，应于所开各廒口粘贴签条，填明现年月日、榖数、某官、某绅会同盘核等字样，并由坐仓绅士登记底簿存查。 

　　一、在仓胥役，宜酌定饭食也。义仓向派仓书一名、门役一名、斗级一名、听差一名、更役一名。今议添萝夫头一名，责成雇夫挑榖；添仓丁一名，以供坐仓绅士差遣；添帮书一名，誊清文案。每名月给工仓钱三千文。增广义仓，自应一律派给。缘仓分两处，应行添派更役一名、门役一名，以资看守。惟仓书责成较重，每名每月添给工食钱二千文，按月作五千文支给。所有一切私收规例，概行革除。如有仍蹈故习，一经察出，即由总理绅士送官斥革究办。果能办公勤慎，并无过犯者，年终提项分别奖赏，以昭激劝。 

　　一、两仓廒座，宜常加修理也。各廒为藏榖处所，向有报销修理一款。惟端务节省，且由胥吏经手，难保不无草率。兹既有坐仓及值月诸绅士，应责成认真巡视。遇有台风、狂雨，以及寻常渗漏、朽损，务宜四面周历查勘，倘有前项应修之处，即当报明总理绅士，召匠结实修补，期于完固，不得稍涉因循，致碍仓榖。 

　　一、存仓斗秤，宜随时较量也。义仓针秤及斛斗升合等件，向皆由官较准，发仓收存备用。惟木质易于擦损，天时亦有燥湿，其轻重大小即有不同，用时致难画一。应由坐仓及值月诸绅士，随时眼同较量定准。如不堪用，即须改造，勿因从前已较，迁就权用，致斗级秤手乘机起意，致启弊端。 

　　一、额外冗费，宜悉数删除也。义仓历届平粜，向有开销在仓董事在厂帮办辛劳，委员绅士簥价，跟丁赏耗等项名目，耗费非少。今既改定章程，应将此项各杂费一概删除。绅士均送月费，一切油蜡、茶炭杂件，概不开报。遇有出榖平价、买榖入仓，委员暨各绅士等在仓督办，只须备办常饭二餐。其跟役、簥夫及在事之胥役人等，每人每日各给饭食一百文，额外不准需索。至藩、盐、福州府各衙门经管、书吏，需用纸笔杂费，俱由本衙门自行筹给，不准向绅士索取分毫。 

