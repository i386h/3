<!-- { "loadSidebar": true } -->
　　一、严禁汛弁滥给小照，并革除帮梢各目也。查海船出口，例应在本县请领牌照，填明估客舵水人数、姓名，载明货物，执为凭据，汛口据此查验，讵有随处添给照票之理？昨据海坛右营护送郭恰一船，讯有臭头汛批给小照，并添给帮梢二十一名。闽安协护送黄协胜一船，讯有雒阳巡检批给小照，增添柁水六名等情。查汛口原以讥盗禁其为奸，今乃与之通同作弊，实出情理之外，堪为发指！嗣后巡司汛弁，如再散有违例骫法，滥批小照，添给帮梢名目者，立行参革究办。并将失察之上司严参。该县给照之时，除大号商船出洋贸易，准给客单外，渔钓本非揽载之船，亦不得给予客单，致滋弊混。 

　　一、梁头丈尺，不必过于拘泥，以免纷扰也。查海船报料，原有折算之法。海关据之以输课，台湾据之以配榖，皆用折算尺寸，并不以实在尺寸为凭。即其置造之时，类多以大报小。既成之后，乃据实在尺寸丈量，毋怪乎抵牾不合也。且丈量亦有分别。或从两■〈舟皮〉量起，或就含檀计算，已有参差，不能尽一。今乃不禁于造船之时，而责之于成船之后，岂足以服其心？现在通计海中商渔船只，并无一船符合实在尺寸，治以捏报之罪，则罚不及众，令其尽数换照，亦太涉纷更。营员以牌照不符护送，既不能斥其非；而船户以积习相沿为词，亦不能严其罚。徒使进退无据，扦格难行，是滋之扰也。且执法须得法外之意，办事须悉事中之情。目今之诘诫频烦，从严稽察者，以诘盗也，非苛商也。使为真正盗船，有赃有据，则虽牌照相符，丈尺不爽，岂容轻纵？使其实非盗船，或商或钓，则虽人数偶舛，货物稍岐，不宜周内。嗣后汛口盘查，舟师巡缉，总当问心无愧，洗手奉公，察其踪迹之是否存奸，办其贷械之是非违禁，而于船身丈尺，不必过于苛求，务令商不向隅，盗无漏网，以期商渔利涉，永靖鲸波。如再有勒索不遂，将并无形迹可疑之船，借口牌照不符，牵送以期拖累，即行确究惩办，慎毋尝试！ 

　　一、严禁外洋孤山断屿，毋许搭寮挂网，以防盗匪潜踪也。各县海口岛屿，离县窵远，虽有汛兵防守，稽察难周。至如外洋岛屿孤悬，四面环海，更难查察。从前因奸民在彼搭寮窝置，曾经勒碑永远示禁。按季出具并无客留印结，汇送咨部。近来舟师懈弛，并不巡逻驱逐，印结亦属具文。如闽县五虎门外之南竿塘、沪澳、妈祖澳、竿塘尖，连江县之上中竿塘、八使、下目、津沙、牛角、芹角各澳、进屿门、东洛、西洋山、长岐、马鞍屿、霞浦县属之马砌、魁山、笔架山、四礵山、君竹台山、火焰山、大目屿、小目屿、淳鹰、东涌等处，奸渔搭盖寮屋，插桩挂网，在所不免。现据连江乡耆倪邦栋等呈控，是其明证。并闻竟有在彼长年居住，聚集人众，开园种山，不听驱逐者。将来必为逋逃之薮，不可不及早驱除。仰该管文武各官，刻速飞赴各禁岛，将寮网拆毁，奸民驱逐，遵照前定章程，取具各澳甲等切实甘结，加具印结，按季申送。倘不实力办理，将该管文武员弁，照例参处。 

　　一、缉拿土盗，须假扮商船，方能弋获也。土盗窃发，多系钓艇渔艖，俱有部牌县照，收纶放艋，自理营生。侦遇孤舟，猝然行劫，得赃驾往僻处俵分。其布帛等项，原有字号者，拆去原号，预备假戳印售，使其难于识认。倘值兵船拢验，则将器械悬系水底，赃物抛弃波中。船内有照有牌，何从办其为盗？行劫之案，即使频闻，贼匪之船，未知孰是。历来舟师追拿大帮贼船，尚属容易，而剿捕零星土盗，转觉其难，职是故耳。嗣后各营镇将，密雇猫舰等船兵弁，暗伏舱中，炮械慎勿宣露，船面假装货物，专向易于被劫之洋面驶行。贼匪认作商艘，上船行劫，自可得手。 

　　以上十条，汛口挂验，既清其源于事前；舟师缉捕，复裁其流于事后。地方官严查编号，无滥无苛，文武同心，互相诇察，海洋自然清肃，盗贼何处潜踪，商旅便其往来，文武免于罪戾岂不甚善。特是有治人无治法，若仍视为具文，虚应故事，则虽良法美意，于实何裨？本部堂、院惇惇诰诫，至再至三，若复褒如充耳，不能实力奉行，惟有以白简从事，据实严参。言出法随，毋贻后悔。免旃切切，勿致噬脐！  
　 
劝垦例

　　目录 

　　民间零星报垦田地不及一亩，虽有一亩或系山头地角、不相联络，例免升科；老田相联、逐渐滋垦，虽不及一亩，仍行汇升 

　　报垦零星地亩，免其升科，给发印照付据 

　　各属垦升田地应由道府结转，随文请领垦照 

　　民间零星报垦田地不及一亩，虽有一亩或系山头地角、不相联络，例免升科；老田相联、逐渐滋垦，虽不及一亩，仍行汇升 

　　一件遵批饬行事。布政使司德牌：乾隆二十四年四月二十八日，奉巡抚部院吴批本司折禀：窃照闽省各属报垦首垦田亩一案，前奉宪行司，数不及一亩者概免升科等因，业经分檄通饬遵照在案。兹本司卷查乾隆五年七月二十六日，内阁奉上谕：从来野无旷土，则民食益裕。即使地属畸零，亦物产所资。民间多辟尺寸之地，即多收升斗之储。乃往往任其闲旷，不肯致力者，或因报垦则必升科，或因承种易滋争讼，以致愚民退缩不前。前有臣工条奏及此者，部臣以国家惟正之供，无不赋之土，不得概免升科，未议准行。朕思则壤成赋，固有常经，但各省生齿日繁，地不加广，穷民资生无策，亦当筹划变通之计。向闻边省山多田少之区，其山头地角，闲土尚多，或宜禾稼，或宜杂植。即使移科粮纳赋，亦属甚微，而民夷随所得之多寡，皆足以资口食。即内地各省，似此未耕之土、不成坵段者亦颇有之。皆听其闲弃，殊为可惜。用是特降谕旨，凡边省内地，零星地土可以开垦者，嗣后悉听该地民夷垦种，免其升科，并严禁豪强首告争夺，俾民有鼓舞之心，而野无荒芜之壤。其在何等以上仍令照例升科，何等以下免其升科之处，各省督抚悉心定议具奏，务令民沾实惠，吏鲜阻挠，以副朕子惠元元之至意。钦此。嗣奉前署宪王遵旨酌议会折覆奏。于乾隆六年九月初三日，奉准户部咨覆，应如所议，嗣后闽省民间开垦零星地亩，不及一亩者免其升科；如虽及一亩，或系地角山头，不相毗连者，亦免升科。其有经界联络一亩以上，仍行照例分别水旱年限升科。至所垦分数、土名、四至，饬令该地方官勘明，果无侵占，悉准给照开垦，严禁豪强霸占阻挠。其在两县联界地方开垦者，饬该地方官查明前后熟田粮载何县，即归该县给照；并将所垦四至、土名，填入照内，以杜豪强侵占等因。乾隆六年七月十九日题，本月二十一日奉旨依议钦遵各在案。是民间零星报升田地，凡数不及一亩者，及虽有一亩，或系山头地角，经界不相联络者，例得概免升科。惟是所垦土地，间有在老田旁余地，逐渐滋垦，陆续呈报之户，其滋垦之田，虽不及一亩，而实则与老田相连一块，此等续垦田地，似非零星不成片段者之比。今应否仍行汇册报升，以免老田、新垦，一升、一免，办理互异。抑或一体免升之处，理合查案禀请，伏候宪台察夺批示，以便通饬遵照等由。 

　　奉批：据禀民间零星报垦田地，凡数不及一亩，及虽有一亩，或系山头地角，经界不相联络者，例免陛科外，惟是所垦地土，间有在老田旁余地，逐渐滋垦，虽不及一亩，而实则与老田相联一块，此等续垦地亩，似非零星不成片段者之比，今应否仍行汇升，以免老田、新垦，一升、一免等因。所议甚为周匝，如禀通饬遵照可也。此缴。奉此。 

　　报垦零星地亩，免其升科，给发印照付据 

　　一件汇报事。布政司德牌：乾隆二十五年十月二十八日，奉巡抚部院吴批本司呈详：查得闽县册报乾隆二十五年分里民首垦田地应征银米起科年分，当经转详，奉宪钧批：查乾隆五年七月二十六日奉上谕：凡边省内地零星地上可以开垦者，悉听该地民夷垦种，免其升科，钦遵在案。又乾隆六年九月初三日，准到户部咨：嗣后闽省民间开垦零星地亩，不及一亩者免其升科。如虽及一亩，或系地角山头，不相毗连者，亦免其升科。悉准给照开垦，严禁豪强霸占等因亦在案。今该县报垦册内，将不及一亩之钞地亦行造入，与定例未符。仰即转饬遵照定例办理，给与印照管业，毋得任听经胥弊混，勒索滋扰。其照内即将例案叙明，将照式呈送察验。其一亩以上之地，仍照例造具册结报升等因。随经本司将不及一亩之钞地照例剔除，汇册报升。并饬行换具册结，拟具不及一亩、免其升科、给照饬行去后。兹据福州府申送闽县改册造结，并据具照式前来。本司查里民呈报开垦地亩，如有零星不及一亩者，应行丈明，或系老田旁溢垦，仍令照例升科，倘系山头地角，零星丘段不相毗连，免其升科，准给管业等因在案。所有应给印照应照从前给发应升田亩垦照之例，由司刊刻，通饬各该州县备料赴司刷印，领回填明，转给垦户收执，庶免弊混。合将送到照式同换册结详，伏候宪台察夺批示，以便发刊通饬请领等由。 

　　奉批：如详发刊，通饬遵照。至此案印照，不必颁行刷印多发，致滋弊混。俟各属随时需用几张，具详请发几张填用，具报立案可也。此缴。册结照式存。奉此。 

　　各属垦升田地应由道府结转，随文请领垦照 

