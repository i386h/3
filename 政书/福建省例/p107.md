<!-- { "loadSidebar": true } -->
　　一件为饬议事。准兼署福建等处提刑按察使司盐法道朱咨开：准前司移交道光三年十一月初三日，奉巡抚部院孙批前司会详：本司等遵查沿海各属采捕渔船，每因失利，在洋乘机行劫，节经檄饬篷上大书字号船户姓名，如遇行劫之时，俾事主一望而知，即可指名查究。无如各属并不认真查办，各船漏于书写，或所写字画过小，难以辨认。现奉宪檄，饬令将大小各商渔船只，逐一着令■〈舟皮〉边刊字，并于风帆面背两边俱用油墨大字书写县分、船户姓名，自帆顶写至帆脚止，所写不得过五六字，周围只许留空一尺。其一船而有两帆、三帆者，俱一律书写，不必拘定尺寸，必以满帆为度。使事主一望而知其为何匪之船，可以指名控究。立法已极周详。如果实力奉行，何患匪徒混迹？兹据浙省宁波府所议，闽浙采捕渔船，按府分油帆色，倘有失事，该事主即能指认何府船户，就一府之中易于根查。不知分辨篷色，止能为一府记认，书写帆字，兼可识县分、姓名。若虑其行劫之时，书帆恐被涂掩字号，则分油帆色，何尝不能将红色船帆改为青色，转使红色盗船安然漏网，而青色渔艇反遭查传，致滋拖累。且甫经将帆字书写油饰；又复分改颜色，诸多烦扰。所有分油帆色之处，应无庸议。至商渔船只出入岸口，责成守口员弁，认真挂验。将验过各船逐一登填号簿，送府核对，造册汇转。不知汛口挂验，全在实力稽查，无所假借。倘司事之员，但计规利之有无，不问人船之良否，法非不遵于成宪，网已早漏于吞舟。是以实政贵在实心，守法不拘徒法。如人照稍有未符，而平昔本属可信，不应故事苛求牌照本无不合，而行踪货物先有可疑，亦应从此根究，以期良民不致扰累，盗匪无从逃遁。所重在验，至于登挂在簿，已成具文。即送府汇转，亦属虚应故事，无从按册而稽。所有登填号簿，送府汇转之处，亦毋庸议。现奉宪台颁发洋政条规，于巡查缉捕之法，既详且尽，惟有移行道府，督饬汛口文武，实力实心，秉公查验。一年之内，并无匪徒冒混出洋，予记大功一次。倘有得规徇纵，以致洋面仍有渔船行劫之事，究明何处出口，即将该处文武从严参办。庶洋政肃清，而于捕务可收实效。是否有当，合将会议缘由，详候宪台察夺，批示饬遵等缘由。 

　　奉批：如详饬遵。仍候督部堂批示。缴。又奉总督部堂赵批：各详移行遵照。仍候抚部院批示。缴。奉此，兹奉前批，除移行遵照实力稽查外，合就移知。为此备咨查照，刊入省例。准此，除一体移行遵照，实力稽查，迅速办理，并照刊省例，通颁遵照。 

　　洋政条款 

　　一、巡洋须勤练而又不可徒事海捕也。缉捕系水师之专责，固在于临时之勇往无前，尤在于平日之操演有素。语云：巧者不过习者之门。盖言熟则自能生巧也。今乃安坐逍遥，虚糜粮饷，把柁■〈高戈〉戗之不讲，风云沙线之不知，一旦强之于洪涛巨浪之中，为蹈险狂驰之计，毋怪其望洋而叹，向若而惊也。平时必先留心讨论，何船宜于内洋，何船宜于外洋，何船便于相持，何船便于追逐。篷桅杠■〈纟索〉，诸色坚完，破浪冲风，随时应变，自然有恃无恐，履险如夷矣。至于天时地利，尤须讲求得宜。查闽洋上通江淛，下达广东，最为冲要。其间本有南北之分。如福宁、海坛会辖之磁澳、苦屿门以下，谓之南洋，以上谓之北洋。该处与长乐之东狮、白犬外外洋毘连，所有泛海诸船，皆按节候风■〈日凡〉，分别内外抛泊。如秋、冬时候，多系西北风■〈日凡〉，各船若自南洋驾往北洋，必在磁澳、苦屿门、松下等洋面寄椗，俟风■〈日凡〉稍顺，方能驶过南茭。如当春、夏时候，多系东南风■〈日凡〉各船若自北洋驾赴南洋，亦当寄椗东狮、白犬各洋面，再行开驾。故磁澳、东狮等处，实为南北之咽喉。若将大号兵船，派拨四、五只，秋、冬巡守磁澳、松下、苦屿门，春、夏巡守东狮、白犬，遇有船只寄椗，即行稽察。形迹可疑者，立即搜查，自可获盗。至浙洋与福宁接连浙省匪船窜入闽洋，多在秋、冬。闽省匪船窜往浙洋，多在春、夏。苟能于北茭汛外，确按风■〈日凡〉，实力巡防，则闽、浙相通之路，盗船不能往来任意矣。粤洋与漳州接连，粤省匪船窜入闽洋，多在夏、秋，闽省匪船鼠往粤洋，多在冬、春。苟能于桐山、悬钟确按风■〈日凡〉，实力巡防，则闽粤相通之路，盗船不能来去自如矣。如此，则天时地利之宜既合，彼客我主之势又分，较之追■〈舟宗〉海捕，徒劳而无获者，得失劳逸，相去为何如耶？ 

　　一、汛口须认真挂验，严禁得规徇放也。舟师缉捕，固关紧要，然犹裁其流也。正本澄原之道，则汛口之挂验为尤要。苟能实力稽查毫无假借，则盗艇无从入洋，又何事于舟师之捕？无如司事之员，但计其规利之有无，而不问其人船之良否。浑忘为朝廷之关隘，而直视为饱壑之利源，积习不返，驯致萑苻充斥，大费爬梳，实堪痛恨！此时按例挂验，固不待言，然其要尤在于辨其人之盗与非盗，而不必拘泥于牌照之符与不符。盖其人而非盗也，则柁水偶有多少而不致悬殊，货物偶有参差而并非违禁。其平居可信，保结可凭，原不必吹毛求疵，羁留勒掯。如系积惯盗匪，则其人之行踪形色，其船之货物器械，必有破绽，从此追根，真盗自无所逃遁。所虑者一有欲心，正利其年岁之偶误，箕斗之偶歧，毛举细故，以为把持讹索之地。而真正盗船，既出重资，势难再诘。虽吞舟之鱼，圉圉洋洋，任其漏网矣。是一番檄饬。苦口婆心，本属弭盗之良图，转为病商之虐政，岂不戾哉？嗣后各口岸皆当涤虑洗心，见利思义，实力挂验，以清盗源。如再有视稽查为利薮，借严檄为护符，仍蹈前车，但知牟利者，三尺具在，严参惩办，决不姑容。 

　　一、各澳渔船，皆令归籍领照也。海滨渔户，罕有身家，驾出外洋，安能必其守法？全赖该管之县于给照之时，查明是否果系良民，讯取族、邻确实供给，验烙给照，庶可杜绝弊端。若人非本辖，其身家焉能洞悉？近来渔船牌照，多非本籍所给。即如近日郭龙兴一船，讯系惠安民人，所领乃浙江太平县牌照。隔省尚可冒领，本省更不待言。试思渔户在本籍请领船牌，何等近便，今乃越境向别邑请领，道里既■〈辶禹〉，人情非熟，何乐乎为此舍近图远之事？盖缘平日本非良善，同籍族、邻，莫肯保结，而别邑之胥吏，又利其资而不顾其弊，是以纷纷越境请领，其故可想而知，不可不严行示禁。嗣后渔户造船，该管之县细加查访，讯取族邻供结，确系良善，然后验给船牌，不得任听胥役朦混滥给。仍彻底查明，如有越领别邑船牌者，押令将原照缴销，速归本籍换照。限三个月查明办竣。倘不实力奉行，致有未换船照，一经查出，即将该县撤参。各县仍严禁船政房胥，无得苛索照费。如被船户控告，从严究办。并将该县参处。 

　　一、白底■〈舟古〉一种船只，尤当加倍严查，并取具连环切结也。大号商船，揽载客货，资本至数千金，多系身家殷实之人，且有行保、族邻，连环具结，未必便肯为匪。岛屿穷民，以海为田，造船讨海，或合伙同造一船，名曰十三股艚，又有猫舰船，出洋采捕，盘买鱼货，如闽县之镇岐川、石琅琦，连江之萩芦、北茭，长乐之汶上、厚福、广石，罗源之鉴江，福清之南石，宁德之碗窑，霞浦之赤岐，莆田之平海及云霄、诏安、漳浦各海澳，皆有渔艇，素号凶顽。而晋江之厝上、深扈，惠安之獭窟、崇武，同安之岑头等处，又有白底■〈舟古〉一种船只，名为汉洋钓，无鱼捕获，即肆劫夺。海边人所谓有鱼则汉洋，无鱼则海洋者是也。近来报劫者，多系此种渔船。定例钓船水手，载明照内，不过十余人。迩来有多至三、四十人者，较之牌照，不啻数倍，询之指为搭客。违禁器械，无所不有，询之称为御盗。试思此种渔船，昼夜在洋，收放钓■〈纟孟〉，罕有抛泊之时，非商船载货有一定交卸去处者可比，断无客民搭载之理。又船内并无货物，即遇匪船，安有行劫穷渔之事，何须多带器械？其为包藏祸心，显而易见。嗣后汛口查验此种船只，尤当加意留心。见有人数过多，器械违禁者，拿解文员，彻底根究。其晋江、惠安、同安三县，查明前项白底■〈舟古〉船共有若干只，逐一勒传到县，着令该亲属出具切实保结，并令各船户连环具结，一船为盗，同结连坐。仍吊验原给牌照，注定配拨水手若干名，不得逾数。其何人具保，何人连结，一并备载照内，限三个月办竣。如有滥给漏查，一经破案，即将该县参办不贷。 

　　一、桅盖钓船不得混称单篙只橹，避领牌照也。有桅有盖之海船，能出洋采捕者，均应请照，不容漏匿。迩来中号渔船，或名■〈纟孟〉缯，或名描揽者，皆有桅有盖，均可出洋驾驶，颇有贿嘱守口官役弁兵，混称单篙只橹，不能外涉大洋，匿不举报验烙，并无请照。该船船身便捷，走浪乘风，驾驶灵速，东抛西泊，归澳甚稀，便于行劫，难于查拿，不可不严行清理。嗣后该管县分，如有前项船只，查明系何人置造。如无为匪形迹，即饬令取具连环保结，验烙领照。倘守口员弁始终受贿弊混，不行举报，即行指明详请参办。 

　　一、有底无盖小船，应照例取结领照，勒令早出暮归也。内港单篙只橹，有底无盖小船，及各种杉板，向在内海港■〈氵义〉，捞拾鱼虾，并无出洋采捕。于乾隆五十年详定章程，一体取结给照，勒令早出暮归，不准在洋过宿，通饬遵行在案。近来环海各澳，此种小船甚多，并无领照，此出彼入，刻无停晷。守口员弁，因其船小人单，无虑行劫，每听自便，并不勒令归澳，且有收取停泊陋规者。不知该船虽不能出洋行劫，而接水消赃，通盗济匪，是其惯技。且遇商旅孤船，避风避潮，收泊僻澳，该船等即聚集数船，围拢行劫，分赃而散，为害非浅。嗣后沿海各县，除内河不通外海之处，一应农船，毋庸请照外，其余有底无盖小船，凡有水港可以撑驾出海者，概令地方官彻底清查，遵照定例，责令澳甲、邻佑，逐一查明，果系诚实良民取具连环保结，验烙结照。出海采捕之时，经过汛口实力挂验，如有出海逗遛经宿方归者，文武员弁留心盘诘。该管府县仍严禁船房、澳甲，不许勒索分文，汛口兵役亦不得藉端扰累。此后如再有收取停泊陋规，并不实力查验者，一经访闻，严参究办，决不稍贷。 

