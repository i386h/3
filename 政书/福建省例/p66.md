<!-- { "loadSidebar": true } -->
　　是闲旷地土，无论多寡，例得听民开垦成熟，给照升科，永为世业。惟缘乡僻愚民，不知定例，往往于山头地角，田边陇畔，积年开垦，逐渐成田，或致失于呈报，地方土豪以及田邻人等，遂谓其私垦，从旁觊觎，捏情呈控，希图占夺。殊不知地有旷土，钦奉上谕，原令农民开垦。其不成片段者例免升科，即或积垦已成亩数，亦有分别水田六年、旱田十年升科之例。但乡僻农民，苦于不知。地方印官为民父母，遇有此等事件，自应将定例详细谕知，令其照升科给照，永为世业，以杜争端。乃不肖州县，每遇田土词讼，不察情词虚实，辄往丈量。不知丈量虽若至公，而伸缩皆出于吏胥之手。每闻狡黠吏胥暗中勒索，当丈量之时，信口混报，将浮额之地朦混报为缺额，或将缺额之地故意丈出浮多。无能之吏为所朦蔽，混罚充公，图饱私橐。此等不肖之员，实为地方之害。言念及此，殊堪痛恨！合行通饬。为此，牌仰该道、府、州官吏照依事理，立即转饬所属府、州、县遵照定例，嗣后遇有田土词讼，乡僻小民不谙升科定例、失于呈报者，即令呈报升科给照，永远管业，毋得任意混罚，以致小民畏缩不前，深负圣主劝民垦辟荒芜之至意。倘所垦之地不及一亩，或系地角山头不相毗联者，亦行给照，仍照定例，于照内书明免其升科，毋使豪强霸占。自此檄饬之后，其实在必须丈量者，仍听秉公细丈，据理剖断。倘不须丈量之案，仍听胥役指挥，一任混报多寡、假公济私、混行勒罚、希图侵肥者，一经察出，定即严参，决不姑宽。仍令各县将奉文到日具报查核，凛之！慎之！速速等因。除行各道、府、州外，合并饬行。为此牌仰该司官吏照依事理，即便通饬遵照，毋违等因。 

　　乾隆二十四年二月二十九日，福建巡抚部院吴。 

　　禁止争水 

　　一件檄饬遵照事。乾隆二十四年三月，奉前巡抚部院吴宪示：谕抚属各州县乡保、族正、甲长、农民人等知悉：照得闽省滨海环山，民间田地，均藉沟渠塘圳，接引灌溉。形势各有不同，得水亦分难易。或自上及下，或接股轮分，自有一定之规，原不容互相争夺。无如户族有大小，人情有良顽，不法之徒，不遵乡例，每每倚强凌弱，损人利己，或上截水源，或下掘私沟，或本日不应轮值而硬行戽放，或他户例应分灌而擅自阻拦，以致彼此争殴，动成人命。更有统众械斗，酿成大狱者。本部院体察属详，办理秋审，哀此乡愚，误罹法纲。时交四月，农事方兴，诚恐习焉不察，复蹈覆车。今特严立章条，先事诰诫。嗣后各该村庄近水之区，及接引陂塘沟圳之处，均着本管乡保、族正、甲长遵照成规，于各村首神堂庵观列榜晓示。或按股或分日，务须挨次轮流，毋许强争私挖。如本甲内有不遵教条、恃强妄行者，该被害通知乡保、族正、甲长，报明本管，将本人重责三十板。如有聚众执械混夺者，将首犯枷号两个月，满日重责四十板。其随从之犯，毋论本家异姓，俱重责四十板。其乡保、族正、甲长失察一次，重责二十板，纵容者倍之。如告到本管地方官，漫不经心，并不审理，以致酿成大狱者，即以不职参革。本部院为农民整俗息争起见，法在必行，断不轻恕。凡我官民，均各凛遵毋违等因。 

　　典业免税 

　　一件饬知田房活契典业等事。乾隆二十四年四月，奉巡抚部院吴宪牌：照得闽省所属各州县中，廉洁自励，实心爱民者固不乏人，而悠忽从事、以致胥吏舞弊者亦不能无。葢缘吏役人等无不偷闲自逸，是以颁发告示，名虽实贴，半多沉匿，并不张挂，以致小民无由共晓。今此活契典业不须投税之例，尤非税契书吏所乐闻，必致有心抽匿，使圣泽弗能下逮。是以特行刊刷通颁，并即谆谆檄饬。为此牌仰府、州官吏，照牌事理，即将发到告示，照单分发各属，谆嘱各县勿为胥吏朦蔽而抽藏隐匿，勿任风雨飘摇而任其摧残，务使家喻户晓，不为衙蠹所欺。倘地方辽阔，所发之示不敷张挂，即另行照缮发贴。仍将奉发告示若干道，添缮若干道，现贴某某村庄，各距城若干里，造册禀送查考，以凭按册密行察访，果否实贴。倘敢视为具文，置之高阁，徒以空言搪塞，一经察实，定即严参，决不宽恕。该府、州亦须留心察访，如所属吏胥匿示不贴，该府、州不即查究，别经访闻，均干未便。凛之凛之等因。 

　　乾隆二十四年四月初二日，福建巡抚部院吴行。 

　　互争田亩 

　　一件通饬事。乾隆二十四年九月，奉前巡抚部院吴通行：各属农民，或有边界不清，或收价回赎，互争控告事件，如系何人布种，即令本人收获，仍同词证保甲，记明所收榖数，俟田亩断归何人，其稻谷亦断归收领。如有私自抢割者，将为首之人枷号四十，满日重责四十板。随从之人重责四十板。词证保甲不行阻止，重责四十板。其互争之处，即断归被割之人收管。即应赎者，亦不准其回赎等因。 

　　典卖契式 

　　一件设立合同契式、晓谕遵照、以杜假捏、以息讼端事。乾隆二十五年二月，奉巡抚部院吴宪牌：照得民间典卖产业，全以原契为凭。而呈官剖断，亦以契券为据。闽省词讼，半由田产契载不清，以致雀角纷争。且闻闽省典田者不立下契，以致取赎无券，徒滋口舌。今欲除其弊，必先清其源。除卖断者原系永不取赎、应照闽俗向例仍只立契一张交买主收执外，如系暂典田房产业，则令中见人等一手缮写二纸，中间大书「合同上下典契」字样。如系先典后卖者，亦即另立卖契，并将从前典契、老契一并归于买主。如此则卖断者既不得执废契以滋讼，而典产者仍得执下契以取赎，似于民俗为便。合行出示晓谕。为此示仰抚属军民人等知悉：嗣后交易田产，务须遵照现颁上下合同契式，将出售田地亩数，坐落地方、粮额、租额、价银、年限，逐一开清。如系典产，即写立合同上下典契，同时一手书写，中见人等当场画押，中间骑缝处大书「合同上下典契」字样，对半分开，典主执上契，原主执下契，各执一纸为据，以便于回赎时原主执下契向典主取赎，收回上契。如系卖绝者，原系永远断绝，不复取赎，故可不立下契。尔等务各遵照后开典契、卖契式样书写，以免后日争端，毋违！特示。 

　　颁发契式开后 

　　立典契某人云云（听凭民间俗例开写），今将祖传或自置某县某都某图民（屯）田几号土名某某等处，共计几亩几分，年载租榖米若干，应纳钱粮若干，本色米若干，托中典与某姓某名处为业，得价银若干两（何戥何色或系纹广）。其银即日全数收明。其田听凭典主对佃收租管业，推收入户，完纳粮色。此田面约几年为限。限满之日，听某备照契载银两赎回，某处不得以粮经过割等词掯留。如无银取赎，仍听某处管业云云（听凭民间俗例开写）。今欲有凭，邀同中见人等当场写立合同上下典契一样各一纸，典主执上契，原主收下契，各执一纸为照。 

　　计开田地四至。 

　　此上契买主某人收执存照。 

　　中见某人、某人 

　　乾隆某年某月日立典契某人 

　　知契某人、某人 

　　立典契某人云云（听凭民间俗例开写），今将祖传或自置某县某都某图民（屯）田几号土名某某等处，共计几亩几分，年载租米榖若干，应纳钱粮若干，本色米若干，托中典与某姓某名处为业，得价银若干两（何戥何色或系纹广）。其银即日全数收明。其田听凭典主对佃收租管业，推收入户，完纳粮色。此田面约几年为限。限满之日，听某备照契载银两赎回，某处不得以粮经过割等词掯留。如无银取赎，仍听某处管业云云（听凭民间俗例开写）。今欲有凭，邀同中见人等当场写立合同上下典契一样各一纸，典主执上契，原主执下契，各执一纸为照。 

　　计开田地四至。 

　　此下契原主某人收执存照。 

　　中见某人、某人 

　　乾隆某年某月日立典契某人 

　　知契某人、某人 

　　立卖断契某人云云（听凭民间俗例开写），今将某县某都某图民（屯）田几号土名某某等处，共计几亩几分，年载租米榖若干，应纳钱粮银若干，本色米若干，托中卖与某姓某名处为业。得银价若干两（何戥何色或系纹广）。其银即日全数收明。其田听凭买主对佃收租，推收入户，完纳粮色，永远管业。某等不得别生枝节，言找言赎。一切老契典契尽归买主收执云云（听凭民间俗例开写）。今欲有凭，邀同中见人等当场写立卖断契一纸为照。 

　　中见某人、某人 

　　乾隆某年某月日立卖断契某人 

　　知契某人、某人 

　　禁革田皮田根，不许私相买卖，佃户若不欠租，不许田主额外加增 

　　一件严禁田皮田根之锢弊、以全民业事。乾隆三十年闰二月初十日，布政使司颜牌：案照本司具详内开：查得绅士郑汉履等以田皮田根名色，虽奉明示饬禁，而风雨损坏，仍至视为故套。玩佃或籍上役营兵，或恃聚族负隅，任意积逋，业主竟成佃产，锢弊莫破。呈请立碑永禁，使其触目警心，主佃相安等情。奉宪批司查议，随经行据福州府议覆前来。本司查闽省佃民，私立田皮田根名色，历奉禁革有案。如汀州府属，雍正八年经前司议详内，并田主收租而纳粮者谓之田骨，田主外又有收租而无纳粮者谓之田皮，是以民官田亩类皆一田两主。如系近水腴田，则田皮价值反贵于田骨，争相佃种，可享无赋之租。是田皮即属佃户之项乎？一经契买，即踞为世业，公然抗欠田主租榖。田主即欲起田召佃而不可得。甚有私相田皮转卖他人，竟行逃匿者。致田主历年租欠无着，■〈马犬〉粮累比，陷身家而误考成，弊害不堪，亦难名言。加以绅监土豪，贪嗜无粮无差，置买田皮，剥佃取租，只顾利己。凡佃民逋欠主租者，反为之袒护，狱讼繁兴。请照从前通革之例，凡属皮租，尽行革除，不许民间私相买卖，一切讼事，告找告赎，概不准理。并令刊刻告示，晓谕佃户，只纳田主正租，不许另纳皮租，若有逋欠正租，听凭田主召佃。如有绅监土豪，仍敢掯纳主租等弊，发觉从重究拟。再田皮一经革除，则瘠土不啻膏腴，恐有无厌田主，从中勒佃加租。或刁农贪图耕种，私向田主加租夺佃，致启讼端。此等恶俗，亦所时有。并请饬禁。嗣后佃户若不欠租，不许田主额外加增，生端召佃，俾佃户知所劝勉完租，田主不致误租欠课，两相安业等由。详奉前宪批允通饬，勒石永禁在案。 

