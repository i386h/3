<!-- { "loadSidebar": true } -->
　　一件再申积钱病民之禁、以平市价、以利民用事。布政使司德牌：乾隆二十四年四月十七日，奉巡抚院部吴批两本司道会详：窃照钱法贵在流通，囤积即干功令。前因省城钱价日渐高昂，历蒙前宪多方筹划，严禁囤积，或将铸出官钱设局发卖，或将出洋之大小船只限以成数，或令办盐之商人出易余钱，以冀日用充裕。立法已极周备，是以年来省会钱价稍平，每两换钱八百七、八十文至九百一、二十文不等。乃自今岁入春以后，每银一两仍只换钱八百四十文，而目下则又贵至每两换钱八百三十余文。若非富户囤积射利，商民贩卖出境，奸徒夹带私销，何致钱价顿昂？今应如何查拿稽察，俾钱价日渐平减，不致囤积病民之处，经本司檄行福州府转饬闽、侯二县确访查禁议详去后。兹据福州府详：据闽、侯二县详称：卑职等细加访察，缘去冬钱价甚平，每两易钱八百七十文及九百一、二十文不等，而上游延建、下游兴泉等府钱价尚贵，遂有各路奸贩私收盘运。又因外府所产盐觔，未得销售，并无盐钱解省易银。所有富户乘此青黄不接之时，卖榖石钱文日逐收积，未曾易换。以致钱日减少，价渐高昂。今应请于乌龙江、洪山桥两路，各差干役，会同营汛，实力稽察，毋许奸贩盘运透漏。其两路客商随带盘费，总不许携带十千以外。其米行靛客卖货钱文，悉令易银，不许夹带多钱。如有额外多带铜钱，即行勒令易银验放。并示谕富户，不许积钱五十千以上。典铺不许藏积三百千以上。其富户粜榖钱文以及盐店卖存盐钱，随时运省易银。钱文充裕，日用可舒等情详覆到司。本司道查闽省钱文，从前时价，每银一两换钱八百文至八百一、二十文不等，价值昂贵，民用艰难。经前宪奏明定例，凡富户不得积钱五十千，典铺不许存钱三百千，饬令随时劝导，以杜多藏之弊。沿海商艘，由商贩货出口，大船只许带钱十五千，中船只许带钱十千，小船只许带钱五千，查有夹带逾额，将钱文一半入官，一半就地发卖。嗣于乾隆二十年，又经前宪钟折奏，请严各属征收钱粮比一钱以上不许违例收钱案内，声明南台、闽安二处为商船汇泊之区，向有货物出口，日逐纷纭，嗜利奸商，希图贩至他省获息者，在所不免。虽按其船只大小，定有额载数目，而逾例夹带，向系随时酌量惩治，未经分晰奏定章条。近据藩、臬两司核议，夹带额外余钱十千以上者，照违令律笞五十，勒令就近易银；夹带二十千以上者，照铜钱下海律笞一百，钱文一半入官；若夹带五十千以上者，加枷号一个月，钱文全数入官。至近处小本贸易之船，装载土产来省售卖，携钱回籍者，非贩往外洋者可比。如有额外多带余钱，止令自行易银验放，不必概绳以法，致守候拖累等因。钦奉朱批：妥协为之，勿因去弊而反滋弊也。钦此。檄行遵照，屡年以来，钱价颇称平减。今日久少弛，省城钱价忽去又增昂。民用所系，自应亟为查禁。兹该县酌议劝谕富户不许积钱五十千，典当不许积钱三百千以上，与原奏相符，应如该县所请，即行示谕富户及典当各商，除照例准留外，余钱即行发卖，以济民用。其富户现在粜卖榖石所收钱文，盐店卖存钱文，俱令一体易银，毋许藏积。并移盐道饬令各府盐馆，将卖存钱文，俱随时解省易银，以平钱价。至原奏商艘大船准带钱十五千文、中船十千、小船五千，如有多带，分别治罪入官，指出口贩洋船只而言。今上游延建、下游兴泉等处商船，与出口贩洋船只有间，该县议请准带钱十千，如有多带余钱，勒令易银验放，与前宪钟奏明近处小本贸易之船，止令自行易银验放，不必概绳以法，致莅守候之例，亦属相符，应如所请。如乌龙江、洪山桥两路，各差妥役会同营汛实力稽查商船所带盘费钱文，总不许过十千以外。如有贩运多带及米行靛客卖货钱文，即令易银验放，不许多带。其出口贩洋商船，应饬海防厅、闽安协仍遵于原奏各汛口岸实力查察，按照大中小船准带钱数查验，如有逾额多带，照例分别治罪入官。并饬各该管官约束兵丁巡役，不得稍有藉端掯索，苦累商民及得钱卖放情事。一有违犯，即行严加惩治。倘该管官漫不经心，本司道访实，即以纵役殃民，严揭请参。再钱文为民用所需，闽省地处边末，所赖宝福局鼓铸，以资接济。然每年仅铸钱四万三千余串，为数无多，曷容外贩偷漏今本司查闻上游福宁并延、建、邵一带，如浦城、福鼎、光泽等县，系江西、浙江商贾往来之通衢。因近年闽省钱价平减，竟有奸商贩买钱文，外省发卖图利，络绎不绝，以致上游各府钱价增昂，又从省城转相买运，实于民用大有关碍。应请行令各府，转饬浦城、福鼎、光泽等县一体严行查禁。如有前项奸商与贩钱文出境者，即勒令将钱就地易银放行，毋得任其贩运出境，致碍边省民用。又该县详称：省会钱价每至月底，值旗营各标领饷之时，必更加昂。从前省城钱贵，原有局卖官钱之例，但委官设局，不无胥役冒销滋弊。查各旗营兵饷赴领，向搭局钱。可否嗣后钱价平减之时，如每两枚库银易钱在八百五十文以外，仍应发银。其遇钱价昂贵之时，每两纹库银易钱八百五十文以内，领饷暂行给钱。如钱价稍平，照旧领银。俾钱文流通，以平市价等语。本司道查闽省宝福局鼓铸钱文，从前省会钱价昂贵，向有贱卖官钱，按照八五易换平价之例，但委员设局，难免胥役混冒。查鼓铸钱文，原为搭放兵饷之需。各旗营兵丁按月所领饷银，势须换钱行使。每遇钱少价昂，徒受钱铺之居奇，不若竟发钱文，既可免其换钱之烦，又得沾平价之惠。且各兵丁日逐行用钱文，复散布在民，似与兵民均有裨益。兹查省城满汉各标并福协等十营，除营员养廉及公费各粮外，实兵一万八百余名，照官局八五定例，每兵每月请酌搭钱三百四十文，坐扣饷银四钱，月计兵需钱三千六百余串。查宝福局截至二十三年底，应存发换平价钱四万三千余串。请于此内拨出钱四万串，即以本年四月起，按月搭放。总系钱价减至八五以外，即行停止配搭。仍令闽、侯二县于每月下旬将省城钱价每纹库一两实可拨钱若干，按月报司查核。如此既严外贩，而旗营兵饷又准搭配官钱，则钱铺自无抬价居奇，民用亦得藉以流通矣。再省会钱文既现在查禁，而外府州县事同一体，应通饬各该府州查明，如果钱价增昂，即一例劝谕查禁，并将现在开征所收钱文，分发殷实钱铺，照例易换，以平市价，毋得存积，并不得发交盐当各商营运，仍致藏匿不售，有干察参。相应会同详请，伏候宪台察核，批示饬遵等由。 

　　奉批：如详行。局钱搭放兵饷，实属兵民两便。至各州县征存钱文及平粜钱文，仰饬发交市易银，务期公平易换，不得仍前浮收，加息滋累。至民间船只额外多带钱文，即令在市易银验放。务遵圣谕，勿因去弊而反滋弊，致干未便。仍候督部堂批示。缴。奉此。 

　　新到鹰番与捧番一体通行通用 

　　一件抄片行知事。奉总督部堂王宪牌：照得本部堂于咸丰七年九月初六日，会同福建抚部院庆附片具奏英、合二国新到鹰番与捧番一体通行通用一折，并将鹰番、捧番式样，咨送军机处，恭呈御览，暨分咨钦差大臣两广爵阁督部堂叶查照。除俟奉到朱批另录行知外，令行抄片行知，备牌到局，即便移行遵照，并饬清查报销官运各局委员查照，均毋违延等因。计粘抄片。又奉牌行本藩司衙门前因，即便会同臬司、粮盐二直移行遵照，一面转饬布经历将全案刊入省例，通颁呈送，均毋违延。 

　　计粘抄片一纸、告示一纸。 

　　再闽省福州等口与各国通商贸易，该洋商等或以纹银，或以番银互相交易。民间均照常行用。惟近来各国洋商多带有鹰头新样番银来闽。前据英吉利、合众国各领事，请以新旧洋银一律行用。当经咨商钦差大臣两广督臣叶查覆去后。嗣准叶咨覆：咸丰三年粤东新到鹰头及杂项花色洋银，据各铺户呈请通用，业经通饬示谕一体行使。现在粤省市廛，均已通行。咨会查照办理等因。旋据闽省茶商郑宝书等先后禀呈，以各商在闽贸易，应完国课向用纹银或番银，照凭时价补贴买卖交易，纹银、捧番久已各随其便。年来各国洋商概带鹰番，银色不下于捧番，而光洁完全过之，似可一律通行，以均银价，而平市值。并据古田城厢内外各钱铺赴福州府衙门佥禀，市廛常用各项番银不同，以计重不计圆之捧番所用尤广，鹰番议照捧番行用，恳请照会英、合二国，传谕洋商，前项鹰番如何用出，即应如何收入，并示谕通省各属一律通行等情，禀经升任福州府叶永元会督福防厅、闽县、侯官县议详前来。 

　　臣等伏查番银一项，均系来自外洋，向由民间习用，与银并行。今鹰番来闽未久，市廛见为新异，未能遵信通行。该洋商等又恐民信未孚，终归壅滞，以致各怀疑虑。惟粤省既已通行无碍，则由近及远，自可日渐相习。且此项鹰番倾煎银色，与捧番无异。当此现银缺乏，应准与捧番一律行用。并由福州府照会英、合二国领事，谕令各洋商出入亦应一律通行通用，不得有出无收，以期中外商民各得其便，实于国课民生，两有裨益。除出示晓谕，并通饬台湾、内地各属，务令军民铺户，一体通行通用。至海关税项，自上年九月开征起，至本年八月关满止，南台一口夷税，征收银番共四十三万六千两零，除已纳纹银三十万九千两零外，该各国夷商续缴鹰番银十二万七千两零。现因省垣缺乏纹银，而鹰番尚未通行，难以易换纹银，请将鹰番先行核数解司，暂为搭放兵饷。俟鹰番、捧番、纹银街市■〈琉，代王〉疏行用，仍照旧章办理。暨咨钦差大臣两广督臣叶查照，并将鹰番、捧番式样咨送军机处，恭呈御览外，谨合词附片具奏，伏乞圣鉴。谨奏。 

