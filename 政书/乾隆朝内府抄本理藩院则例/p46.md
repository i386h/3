<!-- { "loadSidebar": true } -->
六曰伊克昭，伊克昭盟地，在鄂尔多斯左翼中旗、右翼后旗、右翼前旗三旗接壤之间。同盟之旗七鄂尔多斯七旗。凡盟设盟长一人，副盟长一人，盟长副盟长，皆于同盟之札萨克内，由院开列请旨简放。令汇治其旗务。盟长各给印信，旗务之大者，皆由盟长会同札萨克办理。

盟内各旗，每年十月一班，十二月一班，各差一人至盟长处值班。三岁则钦差大臣奉制书以涖盟，三年会盟一次，由院开列领侍卫内大臣、内大臣、散秩大臣、一等侍卫、八旗都统副都统前锋护军统领、满洲尚书侍郎、左都御史副都御史、内阁学士、通政使、大理寺卿，暨本院堂官职名，奏请简派四人，率本院司员笔帖式，并刑部司员一人，笔帖式一人，内阁撰给制书赍赴盟所。前期毕集于盟所，会盟已示期，札萨克、闲散王、贝勒、贝子、公、台吉、塔布囊、管旗章京副章京、参领、佐领、骁骑校、领催、什长，预期先集盟所；不至者、违期后至者，领催以上论罚，什长鞭责。遂盟，盟会之仪，钦差大臣赍制书至蒙古边境，守边人侦探驰告，札萨克等于五里外下马，序立于道右，跪候制书过，各乘马随行，钦差大臣在左，札萨克等在右。至盟所，于正中设香案，钦差大臣奉制书设于案，退立于左。札萨克行一跪三叩礼毕，跪，钦差大臣奉制书授笔帖式宣读毕，钦差大臣奉制书设于案，札萨克等复行一跪三叩礼。钦差大臣奉制书授札萨克等，札萨克等跪受，授属官，行三叩礼毕，付守藏者。札萨克等与钦差大臣各行两跪两拜礼毕，钦差大臣居左，札萨克等居右，列坐。以比丁口，平狱讼。

凡各旗之兵，岁阅以盟长每岁之春，札萨克王、贝勒、贝子、公、台吉、塔布囊等，各将旗下台吉兵丁会集一处，预令其修理器械，练习骑射，听盟长阅看。如器械缺者，盔尾甲背无号记者，军器自马绊以上无号记者，梅针箭、兔叉、骲头箭上无号记者，马不烙印不拴号记者，皆论罚。征戍奉调则毕会，奉派出兵之王、贝勒、贝子、公、台吉、塔布囊，不亲至者，削爵，仍发军前。若控制全旗俱不至者，以军法从事，约定之处后至者，计日论罚。

奉派出兵之官员、领催、甲兵等规避者，官员革职，论罚，领催、甲兵等鞭责，俱仍发军前。

邻部有警亦如之。邻部有警，王、贝勒、贝子、公、台吉、塔布囊将户口收送内地，带属下所有兵丁速集于被警之境，并行文各邻近旗分，即令领兵应援。毕集后，同议征进。如闻警不速会，及邻近旗分虽调不赴援，俱削爵。申其军令，王、贝勒、贝子、公、台吉、塔布囊等临阵时，众旗败北，一旗力战以援者，将众旗王、贝勒、贝子、公、台吉、塔布囊各罚一佐领，以与力战之旗。如众旗皆战，一旗败北，将败阵之王、贝勒、贝子、公、台吉、塔布囊削爵，籍没其佐领分给众旗。若一旗内半战半北者，将败阵之人削爵，籍没其属下，以给该旗接战之人。如一旗内半已败北，半无计前进者，无计前进之半旗免罪，将败北之人削爵，籍没其属下人，或拨给本旗无罪之王、贝勒、贝子、公、台吉、塔布囊，或赏给接战之王、贝勒、贝子、公、台吉、塔布囊。如各旗未成列，一旗成列出战者，视其功之大小，获之多寡，分别给赏。兵败阵者斩，家产籍没。或台吉或兵先入败敌者赏。若野战对阵，王、贝勒、贝子、公等及领兵之官不按队伍轻入敌阵，或见敌兵少不行侦探妄行冲驰者，将所乘之马并此次所获之俘，概行入官。凡临阵宜整暇成列，按队伍前进，若不按队前进，尾附他队，或离本伍入他伍，或他人已进而独立视不前，各按罪或斩或籍没或革职或论罚。及成列而进，不得以少前少却，而谓己先彼后。敌败阵宜令壮兵健马逐北，王、贝勒、贝子、公、管旗章京等勿得突前，必树旗整队后再行追蹑。若追者或遇伏兵或遇游兵，王、贝勒、贝子、公、管旗章京等再行接战，起兵时各按纛分队而行，乱行者、回取遗忘什物者、醉者、喧哗者，随所见闻惩责。如有一二人离纛行走者，拿送该旗札萨克、管旗章京处论罚。夜行勿鸣哨，勿哗，违者罪之。若有离伍抢掠因而被害者，妻子籍没，罪坐管旗章京。勿毁庙宇。勿妄杀平人。抗者斩之，顺者抚之。俘者勿剥其衣，勿离其夫妇，即不堪为俘者，亦勿剥其衣，勿杀。俘者勿令看守马匹，若因而逃逸者，罪坐该管官。凡出征之王、贝勒等务安定地方，救济生民，严禁官兵，勿抢掠，勿陷害良民，有功即予升赏。若纵兵抢掠，指民为贼，妄行杀戮，从重治罪。鏖战时，有能以马将堕马之人救出者，公以下副章京以上酬马十匹。参领、轻车都尉以下酬马六匹，平人酬马二匹。官员杀降人者，为首绞，余人革职论罚。王、贝勒、贝子、公、台吉、塔布囊骑瘦行军传禁之马者论罚。录其军功。蒙古王、贝勒、贝子、公、札萨克台吉、塔布囊等有军功者，量功之大小议叙，身故者题请赐恤。台吉、塔布囊军功给爵，有一等功牌六个以上者为一等，三个以上者为二等，一二个者为三等，有二等功牌二个以下者概为四等。蒙古人有军功赐给达尔汉号世袭罔替者，秩视管旗章京；世袭罔替而功少者，秩视副章京。袭六次、五次、四次者，秩视参领；袭三次二次及止授本身者，秩视佐领。

其顶戴坐褥并同。又蒙古人从征阵亡给予云骑尉者，按例承袭，袭次完时，改给恩骑尉，世袭罔替。其非阵亡所给之云骑尉不承袭。凡调兵，出其二，留其一。合所属各佐领下马甲、闲散之数遣二存一。

置内蒙古之驿，凡五道，以经于各旗喜峰口一道，除喜峰口、宽城内地所设二站外，设蒙古站十六：曰和齐台品郭勒，曰喀斯瑚，曰托和图，曰伯尔克，日黄华图，曰锡喇诺尔，曰库呼车，曰三音哈格，曰锡喇郭勒，曰奎素布托，曰阵罗阿布齐，曰诺木齐，曰哈沙图，曰哈拉塔克洛素特，曰珠特，曰哈达罕。达喀喇沁右翼旗、中旗、左翼旗，土默特右翼旗、左翼旗，喀尔喀左翼旗，敖汉旗，奈曼旗，札噜特左翼旗、右翼旗，科尔沁左翼后旗、左翼中旗、左翼前旗、右翼中旗，郭尔罗斯后旗、前旗，科尔沁右翼前旗、右翼后旗，札赉特旗，杜尔伯特旗，凡二十旗。古北口一道，除古北口至坡赖村内地所设五站处，设蒙古站十：曰默尔沟，曰锡尔哈，曰阿木沟，曰卓索，曰撤图巴，曰赖三呼都克，曰锡喇木伦，曰噶察克，曰海拉察克，曰阿鲁噶穆尔。达翁牛特右翼旗、左翼旗，札鲁特左翼旗、右翼旗，巴林右翼旗、左翼旗，阿噜科尔沁旗，乌珠穆沁右翼旗、左翼旗，凡九旗。独石口一道，除独石口内地所设一站外，设蒙古站：其第一站魁屯布拉克，在察哈尔境内；入内蒙古境者五站，曰额楞，曰墨尔根，曰卓索图，曰锡林郭勒，曰瑚鲁图。达克什克腾旗，阿巴噶右翼旗、左翼旗，阿巴哈纳尔右翼旗、左翼旗，浩齐特右翼旗、左翼旗，凡七旗。张家口一道，除张家口内地所设一站外，设蒙古站，是为阿尔泰军台，其第一站察汉托罗盖，以及第九站沁捞，皆在察哈尔境内，至第十九站奇拉伊木呼尔以下，已接喀尔喀境内。在内蒙古境者九站：曰乌兰哈达，曰奔巴图，曰锡喇哈达，曰布鲁图，曰乌兰呼都克，曰察汉呼都克，曰锡喇木伦，曰鄂兰呼都克，曰吉斯洪伙尔。达四子部落旗，苏尼特右翼旗、左翼旗，喀尔喀右翼旗，茂明安旗，凡五旗。杀虎口一道，除杀虎口内地所设一站外，设蒙古站十一，北路四站：曰八十家站，曰二十家站，曰萨里沁，曰归化城，皆在土默特境，其乌喇特三旗，即由归化城达之。

西路七站：曰杜尔格，曰东素海，曰吉格素特，曰巴彦布拉克，曰阿鲁乌尔图，曰巴尔素海，曰察汉扎达盖。达鄂尔多斯左翼前旗、左翼后旗、左翼中旗、右翼后旗、右翼前旗、右翼前末旗、右翼中旗，凡七旗。颁其邮政。驰驿者院给以印票，行则给马，宿则给羊，皆按例应付，不给马不给羊者论罚。无印票而骚扰驿站者治罪。札萨克王、贝勒、贝子、公等宿处亦给羊，若不给羊，及札萨克王、贝勒、贝子、公等索取食牛，或非札萨克王、贝勒、贝子公等索取食羊者，皆论罚。

凡游牧之内属者，曰土默特归化城土默特，其初系卓索图盟土默特右翼旗札萨克族博硕克图汗之部，为察哈尔林丹汗所据。天聪六年，太宗文皇帝破林丹汗，博硕克图子俄木布降，令领其众如故。九年，俄木布叛，执之，分其众为左右翼，设都统二人领之，为世职，后因事革退，补以京员。乾隆二十八年始以土默特两翼属绥远城将军，现有四十九佐领。统其治于将军而以达于院。土默特左翼参领五人，佐领二十五人，骁骑校二十五人；右翼参领五人，佐领二十四人，骁骑校二十四人，皆由绥远城将军选拟送院引见。布特哈之内属者亦如之。

打牲人曰布特哈。黑龙江打牲处达呼尔三旗三十九佐领，索伦五旗四十七佐领。每旗设副管二人，每佐领设佐领一人，骁骑校一人。达呼尔设总管一人，索伦设总管一人。又鄂伦春马军六佐领，步军三佐领。又毕拉尔二佐领，每佐领设佐领一人，骁骑校一人。打牲处统理达呼尔、索伦、鄂伦春、毕拉尔事务，设满洲总管一人，皆由黑龙江将军选拟送院引见。

王会清吏司

郎中，满洲一人，蒙古二人；员外郎，满洲二人，蒙古三人；主事，蒙古二人。掌颁禄于内札萨克，而治其朝贡、燕飨、赉予之事。

