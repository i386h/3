<!-- { "loadSidebar": true } -->
凡驻扎喀尔喀军营，定边左副将军一人，参赞大臣无定员。乌里骓苏台，参赞大臣一人，笔帖式三人；库伦、恰克图司官各一人，蒙古副将军笔帖式八人。西宁，大臣一人，司官一人，笔帖式三人。乌鲁木齐，提督一人以安西提督移驻，原设之大臣、副都统、侍卫移于雅尔驻扎。伊犁，将军一人，参赞大臣、领队大臣暨侍卫无定员。西藏，大臣二人，司官一人，笔帖式二人。

凡会盟喀尔喀土谢图汗部，二十旗为一会，盟于汗阿林。车臣汗部，二十三旗为一会，盟于克鲁伦巴尔河屯。札萨克图汗部，十有七旗为一会，盟于扎克毕赖塞钦毕都里也诺尔。

赛因诺颜部，二十二旗为一会，盟于齐齐尔里克。以饬边防，训士伍，简军实及比丁、谳狱。

各副将军岁于所部举行，间岁则以土谢图汗、车臣汗两部落为东路，札萨克图汗、赛因诺颜两部落为西路，遣军营参赞大臣二人，分往会核，统听定边左副将军裁决。青海、厄鲁特听西宁驻扎大臣。都尔伯特听定边左副将军。游牧察哈尔听都统。各裁决具疏以闻。

凡防守乌鲁木齐以安西提督率所属标兵移驻。伊犁以满洲、索伦、席伯、察哈尔、厄鲁特兵驻守。屯田用绿营旗兵，官给地亩、籽种、口粮。岁获悉以输官，留充兵饷伊犁移驻回民屯政，详徕远司。

凡互市库伦设市一，通喀尔喀贸易。恰克图设市一，通俄罗斯贸易。其来京贸易之期，以子、辰、申年，并令简约与从，从经纪贸易，限八十日启行。

凡驻牧呼伦布俞尔之巴尔虎设总管、副管、佐领、骁骑校等官，由黑龙江将军遴选正陪，送院引见补授。

凡喇嘛道行至高者曰胡图克图，转世者曰胡毕尔汗。其秩之贵者，曰国师、曰禅师，次曰札萨克大喇嘛、副札萨克大喇嘛、札萨克喇嘛，又次曰大喇嘛、副喇嘛、闲散喇嘛。札萨克喇嘛以上给印，余给札付。其徒有德木齐、格思规、格隆、班第之差。陕、甘、洮、岷诸寺住持番僧，曰都纲，曰僧纲，曰僧正，各给札付。有不守戒规者，论如法。京师总管喇嘛班第札萨克大喇嘛一人，副札萨克大喇嘛一人，札萨克喇嘛四人，大喇嘛十有八人，副喇嘛七人，闲散喇嘛十人。归化城札萨克大喇嘛一人，副札萨克大喇嘛一人，札萨克喇嘛六人。

多伦诺尔札萨克大喇嘛一人，大喇嘛二人，副喇嘛一人。盛京实胜寺大喇嘛一人，永安寺大喇嘛一人，玛哈噶喇楼大喇嘛二人，东西南北四塔大喇嘛各一人。西勒图库伦札萨克大喇嘛一人，札萨克喇嘛四人。西安广仁寺大喇嘛一人。五台山札萨克喇嘛一人。射虎川台麓五寺喇嘛一人属五台山札萨克喇嘛管辖。科尔沁以下二十四部落，大喇嘛各一人。西宁大喇嘛察汗诺门汗一人。松山报恩寺大喇嘛达克隆胡图克图一人。红山堡报恩寺都纲一人。河州普纲寺、灵庆寺、弘化寺都纲各一人。西宁县西那寺、塔尔寺、扎萨寺、圆觉寺、沙冲寺、仙密寺、佑宁寺僧纲各一人。碾伯县瞿昙寺、弘通寺、羊尔贯寺、普化寺僧纲各一人。大同卫广化寺僧纲一人。归德所二叠阐寺僧纲一人。洮州卫禅定寺国师一人停袭。垂巴庙、玛尼寺著落族僧纲各一人。阎家寺、龙元寺、圆成寺僧正各一人。

凡庆祝礼即丹舒克西藏达赖喇嘛暨班臣额尔德尼，间年一进。喀尔喀哲卜尊丹巴胡图克图遇国家有大庆典则进。贡物有佛像、金经、银塔、五色帕、八吉祥之属，各具奏书，遣使以闻。达赖喇嘛、班臣额尔德尼于庆祝之外，别具寿帕、珊瑚、琥珀、数珠、藏香、氆氇以贡。贡使还国，均降敕慰问赐金币有差。

柔远清吏司

国家声教所被，无远弗届，大漠以北，流沙以西，诸部君长，稽首偕来，画疆置吏，有如郡县。其来朝述职诸政事，分隶本司。

凡朝觐喀尔喀厄鲁特，及驻扎额济内之土尔古特，分四班。一班：札萨克图汗及部内贝勒一人，一等台吉三人。土谢图汗部内亲王一人，辅国公三人，一等台吉二人。车臣汗部内贝子、辅国公各一人，一等台吉二人。赛音诺颜部内郡王、世子、辅国公、一等台吉各一人。

土尔古特贝勒，乌兰乌苏厄鲁特贝子，贺兰山厄鲁特镇国公，推河厄鲁特一等台吉各一人。

二班：土谢图汗及部内辅国公、一等台吉各一人。赛音诺颜部内亲王、贝勒、镇国公各一人，辅国公二人，一等台吉四人。车臣汗部内郡王一人，镇国公二人，辅国公一人，一等台吉三人。札萨克图汗部内镇国公一人，辅国公二人，一等台吉四人。贺兰山厄鲁特郡王、镇国公各一人。三班：车臣汗及部内贝勒、辅国公各一人，一等台吉四人。土谢图汗部内亲王、郡王、贝子各一人，辅国公二人，一等台吉四人。札萨克图汗部内镇国公、一等台吉各一人。

赛音诺颜部内辅国公二人，一等台吉三人。乌兰乌苏厄鲁特贝子一人。四班：赛音诺颜札萨克亲王及部内郡王、贝勒、镇国公各一人，辅国公三人，一等台吉二人。车臣汗部内亲王、贝勒、贝子、镇国公各一人，一等台吉四人。土谢图汗部内贝子、辅国公、一等台吉各一人。

札萨克图汗部内镇国公一人，辅国公四人，一等台吉四人。

青海分四班。一班：厄鲁特郡王、贝子各二人，镇国公、一等台吉、土尔古特一等台吉各一人。二班：厄鲁特贝勒、辅国公各一人，一等台吉三人。回特辅国公、土尔古特一等台吉各一人。三班：厄鲁特亲王一人，辅国公二人，一等台吉三人。土尔古特一等台吉一人。

四班：厄鲁特郡王、贝子各一人，一等台吉四人。土尔古特一等台吉，喀尔喀一等台吉各一人。都尔伯特、西藏不分班，阅数年奏请，得旨，则来觐。

凡贡期喀尔喀、厄鲁特、土尔古特、青海，各如其朝觐之班。西藏间年一贡，附达赖喇嘛以进。贡道，喀尔喀、厄鲁特、土尔古特，由张家口、独石口、喜峰口。青海由西宁。西藏由四川之打箭炉。贡物，喀尔喀、厄鲁特，以驼马汤羊。土尔古特、青海以藏香、氆氇、马。西藏贡与达赖喇嘛同详典属司。

凡俸币喀尔喀三汗，都尔伯特汗，俸各二千五百两，币四十。世子俸千五百两，币二十。

八品官俸二十两。达尔汉奉旨给俸者，与八品官同，加币四。游牧察哈尔有职任官，按品级全俸，无职任者半俸。亲王以下俸币及燕飨、赏赉、饩廪、牧刍，均与漠南二十四部落同。

汗之赏赉、廪刍与亲王同。世子与郡王同。

凡泽卜尊丹巴胡图克图之贡以九白，白驼一白马八喀尔喀之车臣汗、土谢图汗随之。岁一遣使，贡道与喀尔喀同。其番僧入贡者，红山报恩寺五年一贡，贡道由庄浪卫。圆觉等二十六寺分四班，三年一贡，贡道由岷州卫。页物各以马及延寿果、青木香之属。西宁瞿昙等九寺，西纳演教寺，河州弘化等寺均入贡，贡无常物，亦无定期，或力不能来，即交所在有司官转进。贡使还，赏泽卜尊丹巴胡图克图银币，番僧表里各有差。

徕远清吏司

国家即平准噶尔，凡天山以南诸回部，素为准夷所苦者，一时如解倒悬，归仁恐后。厥后余孽未靖，逆回负恩构乱，致烦征讨。天戈所指，臣服弥遐，拓西域版图数万里而遥。今自嘉峪关以外，旧部若哈密，若辟展、吐鲁番，新疆若哈拉沙拉，若库车，若沙雅尔，若赛里木，若拜，若阿克苏，若乌什，若喀什噶尔，若叶尔羌，若和阗，棋布星罗，同属内地。

其哈萨克之左右部，布鲁特之东西部，以及安集延、玛尔噶朗、霍罕、那木干、塔什罕、拔达克山、博罗尔、爱乌罕、奇齐玉斯、乌尔根齐等部，列我藩服，并隶所司。

凡疆理哈密，东至塔尔纳沁，接喀尔喀界；西至喀拉都伯，通吐鲁番界；西南至半池泉、星星峡、博罗特口，接安西府界；南至沙碛，北至天山接巴里坤界。城二，旧城周四里，新城周里许。堡五，曰苏门哈尔辉，曰阿思他纳，曰桃和气，曰喀拉都伯，曰拉卜楚喀。至京七千百八十里。

辟展，东至塔库；西至伊拉里克，接哈拉沙拉界；南至沙碛；北至博克达山，接天山北路界。城一，周里许。所属城村二十有九，最著者曰吐鲁番。至京八千百有十里。

哈拉沙拉，东至乌沙克他尔；出苏巴什山口，东南至察罕通格；出那林气拉山口，接辟展界；西至第纳尔河，接库车界；北至天山，逾山接乌鲁木齐界；南至沙山，入沙碛。城二，旧城在海杜河西，新城在特博尔古西，所属城村十有五，最著者曰库尔勒，曰布古尔。至京九千一百里。

库车，东至第纳尔河，接哈拉沙拉界；西至鄂根河一名渭甘河，接赛里木界；南至鄂根河，接沙雅尔界；北至额什克巴什山，通伊犁界。城一，周四里六分六厘。至京万有八十里。

沙雅尔，东至托衣坡罗的，接哈拉沙拉界；南至特里木滨大河；西至答阿什根科，接阿克苏界；北至鄂根河，接库车界。城一，周二里许。北距库车城百五十里，至京万二百三十里。

赛里木，东至赫巴尔河，接库车界；西至哈拉乌苏，接拜界；南至穆萨尔河，逾河接沙雅尔西南境外界；北至天山，逾山接伊犁西北路界。城一，周一里九分，在赫色尔河西四十里，东北距库车城二百十里，所属村庄十有一。至京万二百九十里。

拜，东至哈拉乌苏，接赛里木界；南至穆萨尔河，逾河接沙雅尔西南境外界；西至沙拉尔岱，接阿克苏界；北至天山，逾山接伊犁西北路界。城一，踞山冈，周一里三分，在哈拉乌苏西三十里，赛里木西九十里，所属村庄二十有二。至京万三百八十里。

阿克苏，东至雅尔汉，接拜界；西至遮尔格吉克得，通乌什界；北至他木哈他什，通伊犁界；南至喀什噶尔河。城四，踞高崖二三十丈，四城连峙，每城周里许，东西南三面环一大城垣，垣外以沟界之，东距雅尔汉三百二十里，所属村庄三十有六。至京万七百九十里。

乌什，东至噶斯汉，接阿克苏界；西至色波尔拜，通喀什噶尔界；南至库鲁克山，逾山通叶尔羌、和阗北路界；北至天山，逾山通伊犁西北路界。城一，周三里二分，南踞高崖，北带长流，在阿克苏西境，遮尔格吉克得西九十里，所属村庄十有一。至京万九百九十里。

喀什噶尔，东至阿尔古，通乌什界；东南至赫色尔布依，通叶尔羌界；西北皆至葱岭，通布鲁特、安集延界。城一，周四里余，在巴尔昌西南百四十里，乌什西南九百三十五里，所属城村十有六，最著者曰英阿萨尔。至京万一千九百二十五里。

