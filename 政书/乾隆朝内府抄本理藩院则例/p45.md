<!-- { "loadSidebar": true } -->
浩齐特左翼旗札萨克始封曰博罗特，为图噜博罗特五世孙。右翼旗札萨克始封曰噶尔玛色旺，为博罗特从弟。苏尼特左翼旗札萨克始封曰腾机思，为图噜博罗特元孙。右翼旗札萨克始封曰叟塞，为腾机思族兄。巴林、扎鲁特二部四旗系出元太祖十六世孙阿尔楚博罗特。巴林右翼旗札萨克始封曰色布腾，为阿尔楚博罗特五世孙。左翼旗札萨克始封曰满珠习礼，为色布腾从弟。扎鲁特左翼旗札萨克始封曰内齐，为阿尔楚博罗特五世孙。右翼旗札萨克始封曰色本，为内齐从叔父。翁牛特部二旗系出元太祖弟谔楚因。右翼旗札萨克始封曰逊杜稜，距谔楚因世次无考。左翼旗札萨克始封曰栋岱青，为逊杜稜弟。克什克腾部一旗，系出元太祖十六世孙鄂齐尔博罗特，札萨克始封曰索诺木，为谔齐尔博罗特元孙。喀尔喀左翼部一旗，喀尔喀右翼部一旗，皆系出元太祖十六世孙格哷森扎扎赉尔珲台吉。喀尔喀左翼旗札萨克始封曰衮布依勒登，喀尔喀右翼旗札萨克始封曰本塔尔，皆为格埒森扎扎赉尔珲台吉元孙。阿巴噶、阿巴哈纳尔二部四旗，系出元太祖弟布格博勒格图。阿巴噶右翼旗札萨克始封曰多尔济，为布格博勒格图二十世孙。左翼旗札萨克始封曰都思噶尔，为多尔济从孙。阿巴哈纳尔右翼旗札萨克始封曰色稜墨尔根，为布格博勒格图二十一世孙。左翼旗札萨克始封曰栋依思喇布，为色稜墨尔根弟。鄂尔多斯部七旗，系出元太阻十六世孙巴尔苏博罗特。左翼中旗札萨克始封曰额璘臣，为巴尔苏博罗特五世孙。右翼中旗札萨克始封曰善丹，右翼后旗札萨克始封曰小扎木素，右翼前旗札萨克始封曰额璘沁，左翼前旗札萨克始封曰色稜，皆为额璘臣从子。

左翼后旗札萨克始封曰沙克扎，为额璘臣从弟。右翼前末旗札萨克始封曰定咱喇什，为额璘臣从曾孙。惟喀喇沁部三旗及土默特部之左翼一旗，为元臣济拉玛之后，姓乌梁罕。喀喇沁右翼旗札萨克始封曰固噜思奇布，为济拉玛十五世孙。左翼旗札萨克始封曰色稜，为固噜思奇布族祖。中旗扎萨克始封曰格哷勒，为固噜思奇布从孙。土默特左翼旗札萨克始封曰善巴，为济拉玛十三世孙。其余闲散王公、台吉、塔布囊，皆系各本旗札萨克之族。惟土默特左翼旗闲散多罗贝勒一人，始封巴勒布冰图，为元太祖裔。归化城土默特无札萨克，有闲散辅国公一人，始封曰喇嘛扎布，为元太祖十六世孙阿尔坦裔。而著诸册，越十年则续而修之。蒙古王等家谱，每十年一修，由院具奏，将存内旧册撤出，改缮进呈。

置札萨克之辅曰协理台吉协理台吉同札萨克办理旗务，遇有缺出，由札萨克会同盟长于闲散王以下，台吉、塔布囊以上择其明敏能辖众者，保举正陪送院引见补放。其属曰管旗章京、副章京，管旗章京统管一旗之事，副章京分管一旗之事，缺出由札萨克于本旗内择其台吉、塔布囊之壮健能辖众者，以台吉、塔布囊原品补放，如不得其人，以参领选补。曰参领，参领亦于台吉、塔布囊内补放，如不得其人，以佐领选补。曰佐领，佐领亦于台吉、塔布囊内补放，如不得其人，以骁骑校选补。曰骁骑校。骁骑校于部众内选有力者充补。

凡旗众，各分以佐领。科尔沁左翼中旗佐领四十六，左翼前旗佐领三，左翼后旗佐领三十二，右翼中旗佐领二十三，右翼前旗佐领十六，右翼后旗佐领十六。札赉特旗佐领十六，杜尔伯特旗佐领二十五。郭尔罗斯前旗佐领二十三，后旗佐领三十四。喀喇沁中旗佐领五十一，左翼旗佐领四十八，右翼旗佐领四十四。土默特左翼旗佐领八十，附喀尔喀佐领二，右翼旗佐领九十七。敖汉旗佐领五十五。柰曼旗佐领五十。巴林左翼旗佐领十六，右翼旗佐领二十六。札噜特左翼旗佐领十六，右翼旗佐领十六。阿噜科尔沁旗佐领五十。翁牛特左翼旗佐领三十八，右翼旗佐领二十。克什克腾旗佐领十。喀尔喀左翼旗佐领一。乌珠穆沁左翼旗佐领九，右翼旗佐领二十一。浩齐特左翼旗佐领七，右翼旗佐领五。苏尼特左翼旗佐领二十，右翼旗佐领十三。阿巴噶左翼旗佐领十一，右翼旗佐领十一。阿巴哈纳尔左翼旗佐领九，右翼旗佐领七。四子部落旗佐领二十。茂明安旗佐领四。乌喇特中旗佐领六，前旗佐领十二，后旗佐领六。喀尔喀右翼旗佐领四。鄂尔多斯左翼中旗佐领十七，左翼前旗佐领四十二，左翼后旗佐领四十，右翼中旗佐领八十四，右翼前旗佐领四十二，右翼后旗佐领三十六，右翼前末旗佐领十三。

管旗章京旗一人，副章京而下，视其佐领之众寡而设之。副章京，十佐领以下之旗设一人，十佐领以上之旗设二人。参领，每六佐领设一人。佐领、骁骑校，每佐领各设一人。惟协理台吉，旗各异其额焉。协理台吉，每旗或一人，或四人。凡佐领之丁百有五十，三丁而授一甲。每一佐领，马甲五十人，闲散百人。设领催、每一佐领设领催六人。什长，每十家设什长一人。而稽其众庶。三岁则编审，三年一次编审，年六十以下，十八以上，皆入册，有疾者除之。编审之年，札萨克以下，什长以上，按佐领事核造印册，令协理台吉会同管旗章京送院，限十月内赍到。隐匿人丁者，札萨克、协理台吉、管旗章京副章京、参领、佐领、骁骑校皆论罚，领催、什长鞭责。给其耕牧，国初之制，蒙古每十五丁给地广一里，纵二十里。后民人出边，租地赁屋，交蒙古租银。如直隶平泉州赤峰县、建昌县、朝阳县，奉天昌图厅，吉林长春厅，及陕西延安榆林边外，所在多有，恐各旗属下蒙古有妨生计，展示禁约，除现存民人外，无许札萨克等再容留民人私垦地亩及将地亩典给民人，其有废牧场，愿令民人垦种者，必俟奏准后方许募租。定其徭赋，王公、台吉等征收属下人，有五牛以上者取羊一，有二十羊以上者取羊一，有四十羊以上者取羊二，虽多不准增取。有二牛者取米六锅，有一牛者取米三锅。其进贡、会盟、移营、嫁娶等事，所属有百家以上者，于十家内取马一匹，牛车一辆；有三乳牛以上者，取奶子一肚；有五乳牛以上者，取奶子酒一瓶；有百牛以上者，增取毯一条。若有例外多征者治罪。随丁，亲王六十，郡王五十，贝勒、固伦额驸四十，贝子三十五，公、和硕额驸三十，多罗额驸二十，一等台吉十五，二等台吉十二，三等台吉八，四等台吉、管旗章京四，副章京二，参领、佐领各一。厘其户籍，蒙古禁买人出口。

其已入档之蒙古不准擅卖，未入档之庄头，止准其本旗买卖，亦不许卖与别旗及内地。他处逃来之人，限于二日内解院，窝逃者罪之。札萨克官员等不能养育人丁，致有卖弃逃散者，从重治罪。流离转徙游食他旗年久之疏远族人，不准恳求归宗，即著留于住久之旗。如逃归不即逐回者，以窝逃论。嗣养他人之子者，报明准养为子，入于本旗佐领下丁册，不报者撤回。无嗣以族兄弟之于为子者，准承受家产。若拾取遗弃之儿及异姓家奴之子者，其家产仍令族中承受；若族中兄弟无子，在日报明养异姓为嗣者，亦准承受。若殁后有同姓之人，其妻抱养异姓之子者不准。若以侍妾所生之子为子，则生子主妇不得嫁卖。若无近族，亦无异姓之子，其家产给王公、台吉。各旗除档内所载之喇嘛外，容留无籍私行之喇嘛班第，及将属下家奴私为班第者，王公、台吉论罚，官革职，平人鞭责；该管王公、台吉、章京等论罚，领催、什长鞭责，喇嘛班第革退。马甲壮丁私为乌巴什，妇人为齐巴汗察者，治罪同。制其婚嫁，两姓结亲，聘礼用马二、牛二、羊二十，少给者听，多给者将例外牲畜罚出存公。婿故者聘礼取回，女故者取回一半。若父母愿聘而婿憎嫌不娶者，不准收回聘礼。所聘之女年二十而不娶，其父母另受聘者听之。休妻者，其妻带来之物于夫妻和睦时用去者不准赔还，现存者给回。妇已议定，他人乘间娶之，娶者嫁者有职人、平人各论罚。若王公、台吉等乘间娶王公、台吉等议定之妇，娶者嫁者系王罚十户，贝勒、贝子、公罚七户，台吉、塔布囊罚五户，令原聘之人挑取，其妇离异。内地人至蒙古游牧者，不准与蒙古结亲。优其赏恤，每岁八沟、塔子沟、乌兰哈达、三座塔四处征收税银，于八沟以十之二赏喀喇沁札萨克郡王，以十之一赏喀喇沁札萨克辅国公，于塔子沟以十之二五赏喀喇沁札萨克一等塔布囊，于乌兰哈达以十之三赏翁牛特札萨克郡王，于三座塔以十之三赏土默特札萨克贝子，以养赡穷乏蒙古。其各蒙古游牧内如值灾欠之年，札萨克并旗内富户喇嘛等令其设法养赡，如不敷，以同盟之牛羊协济，将协济养赡人等名册送院。倘遇连年荒欠，同盟内不能养赡，盟长会同札萨克报院请旨派员查明拨银赈济，该札萨克王公、台吉等，将次年俸银预领入于赈恤银内动用。

若该札萨克仍不能爱养属下之人，又致困厄，将受困之人撤出，赏给同盟内之贤能札萨克，令其养赡。各蒙古之家，有一产三男俱存者，赏羊九，由盟长报院，于存公牲畜内拨用。示其禁约，蒙古部落各依时宪书节序，如先后贺年者论罚。长出暖帽之缨遮耳帽、剪沿毡帽，自腋下结束之编练垂，不准穿用，违者论罚。蒙古王等之子，于文牍内不许书阿哥字。蒙古人出境，必报明管旗章京。进口者，王以下各令由山海关、喜峰口、古北口、独石口、张家口、杀虎口出入，入口时，报明该管官弁详记人数；出口时，查对原数放出。若置买物件者，报院行兵部给照。至五台山礼拜者，随从主人，王不得过八十人，贝勒、贝子不得过六十人。

雅图沟、大波罗树、杨树沟、庙儿岭、白马川等处铅矿，禁止开采。以颁札萨克之治。

凡内札萨克之盟六，各定其所会之地一曰哲里木，哲里木盟地，在科尔沁右翼中旗境内。

同盟之旗十。科尔沁六旗，札赉特一旗，杜尔伯特一旗，郭尔罗斯二旗。二曰卓索图，卓索图盟地，在土默特右翼旗境内。同盟之旗五。喀喇沁三旗，土默特二旗。三曰昭乌达，昭乌达盟地，在翁牛特左翼旗境内。同盟之旗十有一。敖汉一旗，奈曼一旗，巴林二旗，札噜特二旗，阿噜科尔沁一旗，翁牛特二旗，克什克腾一旗，喀尔喀左翼一旗。四曰锡林郭勒，锡林郭勒盟地，在阿巴噶左翼、阿巴哈纳尔左翼两旗境内。同盟之旗十。乌珠穆沁二旗，浩齐特二旗，苏尼特二旗，阿巴噶二旗，阿巴哈纳尔二旗。五曰乌兰察布，乌兰察布盟地，在四子部落旗境内。同盟之旗六。四子部落一旗，茂明安一旗，乌喇特三旗，喀尔喀右翼一旗。

