<!-- { "loadSidebar": true } -->
制外藩之禄有俸银，有俸币，其等各有七。外藩亲王，俸银二千两，俸缎二十五匹。郡王，俸银一千二百两，俸缎十五匹。贝勒，俸银八百两，俸缎十三匹。贝子，俸银五百两，俸缎十匹。镇国公，俸银三百两，俸缎九匹。辅国公，俸银二百两，俸缎七匹。札萨克台吉、塔布囊，俸银一百两，俸缎四匹。公主格格之下嫁者亦如之。下嫁外藩之固伦公主，俸银一千两，俸缎三十匹。和硕公主，俸银四百两，俸缎十五匹。郡主，俸银一百六十两，俸缎十二匹。县主，俸银一百十两，俸缎十匹。郡君，俸银六十两，俸缎八匹。县君，俸银五十两，俸缎六匹。乡君，俸银四十两，俸缎五匹。如下嫁后仍在京居住者，不给俸缎，按俸银之等照例给与俸米。额驸亦如之。固伦公主额驸，俸银三百两，俸缎十匹。和硕公主额驸，俸银二百五十五两，俸缎九匹。郡主额驸，俸银一百两，俸缎八匹。县主额驸，俸银六十两，俸缎六匹。郡君额附，俸银五十两，俸缎五匹。县君额驸，俸银四十两，俸缎四匹。如尚主后留京者不给俸缎，改给俸米。其尚主或遇公主格格逝后未别娶者，仍称额驸，照常给俸，已别娶者停止。惟科尔沁亲王三，郡王一，各视其等而优焉。科尔沁右翼中旗札萨克和硕土谢图亲王一人，左翼中旗札萨克和硕达尔汉亲王一人，闲散和硕卓哩克图亲王一人，各俸银二千五百两，俸缎四十匹。科尔沁右翼前旗札萨克多罗札萨克图郡王一人，俸银一千五百两，俸缎二十匹。凡台吉宿卫者，给俸以其等。御前乾清门行走之一等台吉，俸银一百两，二等者俸银八十两，三等者俸银六十两，四等者俸银四十两，其余闲散一二三四等台吉不给俸。

世爵子、男而下，准内俸之半给焉。子、男、轻车都尉、云骑尉等之俸，视八旗世爵之半。

仲春之月则颁俸，前期核其数而截册。蒙古王公等俸银俸缎，每年于二月内放给，先于上年十二月十五日截数，出缺在十二月十五日以后者有准给与。凡公罪，王以下各视其罚之差以夺俸。公罪，王应罚牲九九及罚马百，贝勒、贝子、公应罚牲七九及罚马七十，札萨克台吉应罚牲五九及罚马五十者，皆罚俸一年。王应罚牲五九及罚马四十，贝勒、贝子、公应罚牲四九及罚马三十，札萨克台吉应罚牲三九及罚马二十者，皆罚俸九月。王应罚牲三九及罚马三十，贝勒、贝子、公应罚牲二九及罚马二十，札萨克台吉应罚牲一九及罚马十者，皆罚俸六月。王应罚牲一九及罚马十，贝勒、贝子、公应罚牲一七及罚马七，札萨克台吉应罚牲一五及罚马五者，皆罚俸三月。

凡朝正于京师，内札萨克王以下各以其班至，曰年班王、贝勒、贝子、公、札萨克台吉、塔布囊，每年来朝，定于十二月十五日以后、二十五日以前到齐。三岁而遍。年班，以科尔沁左翼中旗闲散和硕卓哩克图亲王一人，科尔沁左翼中旗札萨克和硕达尔汉亲王一人，巴林右翼旗札萨克多罗郡王一人，科尔沁右翼前旗札萨克多罗札萨克图郡王一人，敖汉旗闲散多罗郡王一人，苏尼特右翼旗札萨克多罗杜稜郡王一人，阿巴噶左翼旗札萨克多罗郡王一人，科尔沁右翼中旗闲散多罗贝勒一人，翁牛特左翼旗札萨克多罗达尔汉贝勒一人，鄂尔多斯右翼中旗札萨克多罗贝勒一人，乌珠穆沁左翼旗札萨克多罗额尔德尼贝勒一人，阿巴哈纳尔右翼旗札萨克多罗贝勒一人，喀尔喀左翼旗札萨克多罗贝勒一人，土默特右翼旗札萨克固山贝子一人，巴林左翼旗闲散固山贝子一人，阿巴噶左翼旗闲散固山达尔汉贝子一人，乌珠穆沁右翼旗闲散镇国公一人，科尔沁左翼中旗闲散辅国公一人，科尔沁左翼后旗闲散辅国公一人，喀喇沁中旗札萨克辅国公一人，喀喇沁中旗闲散辅国公一人，喀喇沁右翼旗闲散辅国公一人，乌喇特中旗札萨克辅国公一人，乌珠穆沁右翼旗闲散辅国公一人，归化城土默特闲散辅国公一人，阿巴噶右翼旗札萨克一等台吉一人，为第一班。以喀喇沁右翼旗札萨克多罗杜稜郡王一人，奈曼旗札萨克多罗达尔汉郡王一人，科尔沁左翼中旗闲散多罗郡王一人，翁牛特右翼旗札萨克多罗杜稜郡王一人，四子部落旗札萨克多罗达尔汉卓哩克图郡王一人，鄂尔多斯左翼中旗札萨克多罗郡王一人，苏尼特左翼旗札萨克多罗郡王一人，浩齐特左翼旗札萨克多罗额尔德尼郡王一人，札赉特旗札萨克多罗贝勒一人，札噜特左翼旗札萨克多罗贝勒一人，苏尼特左翼旗闲散贝勒一人，茂明安旗闲散多罗达尔汉贝勒一人，敖汉旗闲散固山贝子一人，阿巴哈纳尔左翼旗札萨克固山贝子一人，巴林左翼旗札萨克固山贝子一人，鄂尔多斯右翼前旗札萨克固山贝子一人，鄂尔多斯左翼前旗札萨克固山贝子一人，喀尔喀右翼旗闲散固山贝子一人，郭尔罗斯前旗札萨克镇国公一人，翁牛特右翼旗闲散镇国公一人，札噜特右翼旗闲散镇国公一人，科尔沁左翼中旗闲散辅国公二人，喀喇沁右翼旗闲散辅国公一人，郭尔罗斯后旗札萨克辅国公一人，茂明安旗札萨克一等台吉一人，鄂尔多斯右翼前末旗札萨克一等台吉一人，敖汉旗札萨克一等台吉一人，为第二班。以科尔沁右翼中旗札萨克和硕土谢图亲王一人，乌珠穆沁右翼旗札萨克和硕车臣亲王一人，科尔沁左翼后旗札萨克多罗郡王一人，科尔沁左翼前旗札萨克多罗冰图郡王一人，敖汉旗闲散多罗郡王一人，阿巴噶右翼旗札萨克多罗卓哩克图郡王一人，科尔沁左翼中旗闲散多罗贝勒一人，土默特左翼旗札萨克多罗达尔汉贝勒一人，阿噜科尔沁旗札萨克多罗贝勒一人，札噜特右翼旗札萨克多罗贝勒一人，喀尔喀右翼旗札萨克多罗达尔汉贝勒一人，土默特左翼旗内附牧之闲散喀尔喀多罗贝勒一人，科尔沁左翼中旗闲散固山贝子一人，翁牛特右翼旗闲散固山贝子一人，鄂尔多斯右翼后旗札萨克固山贝子一人，鄂尔多斯左翼后旗札萨克固山贝子一人，杜尔伯特旗札萨克固山贝子一人，喀尔喀右翼旗闲散固山贝子一人，科尔沁右翼后旗札萨克镇国公一人，敖汉旗闲散镇国公一人，乌喇特前旗札萨克镇国公一人，乌喇特后旗札萨克镇国公一人，喀尔喀右翼旗闲散镇国公一人，科尔沁左翼中旗闲散辅国公一人，苏尼特右翼旗闲散辅国公一人，阿巴噶左翼旗闲散辅国公一人，克什克腾旗札萨克一等台吉一人，喀喇沁左旗札萨克一等塔布囊一人，为第三班。其三班内有承袭后年未及十八岁者，不必前来，至及岁仍入原班行走。闲散额附之班亦如之。闲散额驸，亦按人数匀分三班，每年以一班来京。若御前，若乾清门行走者，二岁而遍。王、贝勒、贝子、公、台吉在御前乾清门行走者，于王、贝勒、贝子、公、札萨克台吉、塔布囊年班外，另立为御前乾清门班，按人数匀分二班，每年以一班来京。公主之子孙台吉则视其众寡以为班。科尔沁右翼中旗公主之子孙台吉，分为六班，每班四十七人。敖汉旗公主之子孙台吉，分为十班，每班六十人。巴林右翼旗公主之子孙台吉，分为六班，每班二十九人。其他台吉之入贡者亦如之。台吉、塔布囊准于每年冬季进贡一次，各令轮流行走。

有千余台吉之旗，令二百人前来；五百台吉之旗，令百人前来；百余台吉之旗，令二十人前来。不能来者听，毋得抑勒。其来者，札萨克预于六月内造册报院核定。至入贡时，札萨克各以其职名、年岁、附丁及贡物，开明给与印文遣来。如册档无名滥给印文者，札萨克协理台吉各论罚。其假冒台吉入贡，及准入贡之台吉本身不来遣人顶替者，分别治罪。札萨克非其班者，以其旗之协理台吉至焉，札萨克不值年班之岁，仍各派协理台吉一人来京。归各以其限。年班，王、贝勒、贝子、公、札萨克台吉、塔布囊、闲散额驸、公主子孙台吉、姻戚台吉、该班之协理台吉，及在乾清门行走者，均定限留京四十日。入贡台吉收贡者留京十日，不收贡者留京五日。惟在御前行走者不定限。凡王以下不获来者，皆望阙而贺正岁焉。王、贝勒、贝子、公、台吉，每遇元旦，皆会集札萨克处，朝服望阙行三跪九叩礼。

凡内札萨克岁贡无过羊酒。内札萨克各旗，岁遣管旗章京、副章京一人，贡羊一，乳酒一瓶。台吉之贡则以羊。台吉贡汤羊者，皆陈于东华门内桥西路南，由内膳房选收。喀喇沁各旗台吉，亦有贡彘者。

凡朝会燕飨令各习于仪而与焉。蒙古王公等来京，遇皇帝升殿及筵燕，皆随内王公臣工等行礼。其会集序次，亲王在内亲王之下，郡王在内郡王之下，贝勒在内贝勒之下，贝子在内贝子之下，公在内公之下，一二等台吉在内大臣之下。至一二等台吉之下，子、三等台吉、管旗章京、男、四等台吉、副章京、参领、佐领，各按品级分别叙坐。祭祀，驾出入则令迎送。蒙古王、公等来京，凡遇坛庙祭祀，免其陪祀，于圣驾出入时，与不陪祀之内王公按翼排班，一例迎送。

凡公主格格之下嫁者，其来京师皆奏闻以候旨。格格等下嫁蒙古部落者，例于十年来京一次。如未及十年之限有故欲来京者，或札萨克报院，或格格母家王公报院，皆由院奏准后行令前来。公主下嫁后，非奉特旨留京者，其自游牧来京，亦俟奏闻奉旨。归各以其限。公主非奉特旨留京者，其来京时，住京六十日。近派之郡主亦准住京六十日，县主准住京五十日，郡君准住京四十日，县君以下准住京三十日。支派稍远之郡主、县主、郡君及县君以下，各递减十日。远派之郡主、县主、郡君及县君以下，再递减十日。

