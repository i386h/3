<!-- { "loadSidebar": true } -->
叶尔羌，东至查特齐林，接阿克苏界；西至他克布依，入葱岭，通拔达克山界；东南至皮雅尔玛，接和阗界；北至喀什噶尔河，接喀什噶尔界。城一，周十余里，凡六门，东道由阿克苏八百里，西道由喀什噶尔五百里至其地，所属城村甚多，最著者二十有七。至京万二千四百二十五里。

和阗，东至克里雅河，入沙碛；西至皂瓦河，接叶尔羌界；南至南山，北尽和阗河，接阿克苏界。城六，曰伊立齐，曰哈拉哈什，曰玉陇哈什，曰齐喇，曰塔克，曰克里雅。至京万二千百五十里。

凡部长回部之久经内属者，一如蒙古之制，设札萨克以理旗务。哈密以功晋郡王级贝勒一人，辟展郡王一人。其哈拉沙拉以西诸回城，皆设伯克。伯克之秩，以三品至七品为差。

其综理城村庶务者，曰阿奇木伯克，伊沙噶伯克贰之。掌田赋者，曰噶杂那齐伯克，尚伯克职掌同。回民买卖田宅产业，掌其质剂，平其争讼，兼收其税入者，曰密图瓦里伯克。整饬回教者，曰摩提沙布伯克。掌兵马册籍，兼递送文檄者，曰都管伯克。理刑名者，曰哈子伯克。导水泉以资灌溉者，曰密拉布伯克。董匠作营造之事，曰纳克布伯克。又有明伯克，以分领回众头目。有阿尔把布伯克，以司征比。有巴济格尔伯克，以评市价。有克勒克雅拉克伯克，以榷商税。有杂布提摩克塔布伯克，以掌经典。有什呼尔伯克，以供行人刍粮路费。

有巴克玛塔尔伯克，以典园林，蔬果。有达鲁罕伯克，以警斥堠。有帕提沙布伯克，以司巡逻、侦缉，及主守罪人。有塞衣得里伯克，以平治道途。哈拉沙拉，三品、四品伯克各二人，五品、六品伯克各四人，七品伯克十人分设于库尔勒、布古尔。库车，三品、四品伯克各一人，五品、六品伯克各二人，七品伯克十有四人。沙雅尔，三品伯克一人，四品、五品伯克各二人，六品伯克一人，七品伯克六人。赛里木，三、四、五、六品伯克各一人，七品伯克二人。拜，四、五、六品伯克各一人，七品伯克三人。阿克苏，三品、四品伯克各一人，五品伯克二人，六品伯克六人，七品伯克三十四人。乌什，三品、四品伯克各一人，五品伯克二人，六品伯克六人，七品伯克二十八人。喀什噶尔，三品伯克一人，四品、五品伯克各七人，六品伯克二十七人，七品伯克十有七人。叶尔羌，三品伯克一人，四品伯克五人，五品伯克十有四人，六品伯克二十四人，七品伯克八人。和阗，三品伯克一人，四品伯克六人，五品伯克五人，六品伯克七人，七品伯克三十一人。管理台站回子头目，哈密、阿克苏、喀什噶尔、叶尔羌、和阗各一人，辟展、哈拉沙拉各二人。

凡户口以乾隆二十六年版籍计之，辟展千八百六十三户，八千二百四十口。哈拉沙拉，千一百三十户，四千五百二十口。库车，八百十有五户，二千六百十口。沙雅尔，四百二十户，千二百十口。赛里木，五百四十九户，千六百七十口。拜，四百八十三户，千二百七十口。阿克苏，五千七百五十三户，万八千六百口。乌什，二千九百六十七户，万二千六百三十口。喀什噶尔，万五千五百有六户，五万五百四十口。叶尔羌，万五千有二十五户，六万四百五十口。和阗，万三千八百三十八户，四万三千五百十口。各有奇。

凡权量回俗，以内地重十斤者为一查拉克，八查拉克为一噶尔布尔，八噶尔布尔为一帕特玛，计一帕特玛之数，得内地仓斛五石三斗。其钱曰普儿，计一普儿之重，得内地库平二钱，值银一分。每普儿百文为一腾格，直银一两。普儿以红铜为之，其轮廓、孔方、鼓铸之法，一如内地，面用乾隆通宝汉字，以叶尔羌、阿克苏诸地名回字附于背。

凡田赋回地不计顷亩，率以籽种为度，官田岁征其十之五，次者十之二，民田十之一，厥有常额。所纳米、牟、谷、糜之属，不一色，惟其土之宜，各回城同。喀什噶尔、叶尔羌、和阗，于岁粮之外，并征普儿有差。

凡杂赋铜、铅以供鼓铸，硝、硫磺以供军器火药，棉花、红花以供织染多则变价归公。

水碓之征，杂粮与普儿各半。果园之征，本色与折色各半。榷税，外藩商人在回部贸易者，三十分抽一，皮币皮币：毛皮和布帛。古代用作聘享的贵重礼物。二十分抽一。回部商人自外藩贸易者，二十分抽一，皮币，十分抽一。其牲畜货物，不及抽分之数者，视所值低昂，以普儿折算。

凡土贡哈密，以乾瓜、葡萄、绸帕、佩刀，辟展同。辟展之罗布淖尔，以哈什翎毛，水獭皮。喀什噶尔，以黄金、绿葡萄、金丝缎、毛毯，及木瓜、苹果、秋梨、石榴诸果品。叶尔羌，以黄金、葡萄。和阗，以黄金，岁有常额。和阗之哈拉哈什、玉珑哈什，以玉，无常额。

凡驻扎哈密，大臣二人，军台笔帖式四人皆委署，下同。辟展，大臣一人，军台笔帖式十有三人。哈拉沙拉，大臣一人，笔帖式二人，军台笔帖式九人。库车，大臣一人，兼辖沙雅尔，笔帖式二人，军台笔帖式十人。赛里木，侍卫一人，兼理拜城，军台笔帖式三人。阿克苏，大臣二人，兼辖赛里木。拜城，侍卫十人，随印司官一人，笔帖式一人，理回官一人，笔帖式二人，军台笔帖式十有四人。乌什，大臣一人，侍卫一人，坐卡官三人，笔帖式一人。

喀什噶尔，大臣二人，侍卫十有二人，随印司官一人，笔帖式二人，理回官一人，笔帖式一人，军台笔帖式二人。英阿萨尔，侍卫一人，军台笔帖式三人。叶尔羌，大臣二人，侍卫十有五人，随印司官一人，笔帖式二人，理回官一人，笔帖式一人，军台笔帖式十有七人。和阗，总兵官一人，军台笔帖式四人。大臣由特简，候旨轮替。侍卫、官员、笔帖式三年更代如制。

凡兵防哈密驻兵五百名。哈密之塔尔纳沁二百名。辟展五百名。哈拉沙拉七百名。库车二百六十名。赛里木百五十名。阿克苏八百名内马兵四分之一。乌什百五十名。喀什噶尔九百名马兵三分之一。所属之英阿萨尔四百名马兵半之。叶尔羌九百名马兵三分之一。和阗二百名。皆以绿旗兵。有马兵驻防者，则满洲索伦、绿旗兵兼设。

台站卡伦。嘉峪关至哈密，千四百七十五里，设台二十一。哈密西路至辟展，九百八十里，设台十有二。辟展至吐鲁番二百四十里，设台三。吐鲁番至库车，千七百九十里，设台二十一。库车至阿克苏，六百九十里，设台八。阿克苏至叶尔羌，千一百七十里，设台十有七。阿克苏西路至乌什，二百四十里，设台二。叶尔羌西路至喀什噶尔，四百九十里，设台七。叶尔羌南路至和阗，六百五十里，设台六。每台设回民十户，绿旗兵五名，驼四只，马十五匹，有可通车行者，设车二辆，以营员及笔帖式领之。卡伦驻守，则视其地之大小简要为差，满洲、回兵参用，以侍卫统之。

凡回部王贝勒俸币与蒙古之制同。伯克则按其品级而授之地。三品，给二百帕特玛籽种地，种地人百名。四品，百五十帕特玛籽种地，种地人五十名。五品，百帕特玛籽种地，种地人三十名。六品，五十帕特玛籽种地，种地人十有五名。七品，三十帕特玛籽种地，种地人八名。驻扎大臣，给养廉银、口粮。官弁兵丁，给薪水银、口粮各有差。

凡移驻伊犁之回民，设三品、四品伯克各一人，五品伯克二人，六品伯克一人，七品伯克七人，以掌其耕种、畜牧之政。户口以乾隆二十七年版籍计之，得户千三百三十有二，计口三千百四十有奇。

凡外藩朝贡哈萨克左右部，布鲁特东西部，安集延、玛尔噶朗、霍罕、那木干、四城、塔什罕、拔达克山、博罗尔、爱乌罕、奇齐玉斯、乌尔根齐诸部落汗长，皆重泽来朝，遣使入贡，或三年，或间年，无常期，厥贡罽刀、马匹。

理刑清吏司

国家控驭藩服，仁至义尽，爰按蒙古土俗酌定律例，以靖边徼。死刑之外，罪止鞭责，不及流徙，统于罚例。

凡罚例以五论者，犍牛一，乳牛一，牛二岁牛一，犙牛三岁牛一。以九论者，马二、犍牛二，乳牛二，牛二、犙牛一去二马为一七，至九九而止。罚马者，自五至百而止。

因公犯罪，蒙古王等应罚马百或九九牲畜，贝勒、贝子、公应罚马七十或七九牲畜，台吉应罚马五十或五九牲畜者，皆罚俸一年。王等应罚马四十或五九牲畜，贝勒、贝子、公应罚马三十或四九牲畜，台吉应罚马二十或三九牲畜者，皆罚俸九月。王等应罚马三十及二十或三九牲畜，贝勒、贝子、公应罚马二十及十有五或二九牲畜，台吉应罚马十或一九牲畜者，皆罚俸六月。王等应罚马十或一九牲畜，贝勒、贝子、公应罚马七或一七牲畜，台吉应罚马五或一五牲畜者，皆罚俸三月。如犯私罪及所犯虽公，而本秩无俸者，仍依本法。

应罚马匹牲畜，除给主外，余交札萨克办公充赏，每年汇奏一次。

凡死罪由札萨克审明报院，由院会三法司定拟具奏。其应监候秋后处决者，刑部秋审时，会满九卿议奏。减等者，佥发邻近盟长，给效力台吉为奴。

凡重囚系科尔沁、扎赖特、杜尔伯特、郭尔罗斯、敖汉、奈曼、扎鲁特、喀尔喀左翼、土默特、喀喇沁旗分者，送八沟理事同知监禁。系翁牛特、巴林、阿禄科尔沁、克西克腾、乌朱穆秦、阿霸垓、蒿齐忒、苏尼特、阿霸哈纳尔，及喀尔喀土谢图汗、车臣汗、西套厄鲁特旗分者，送多伦诺尔理事同知监禁。系归化城土默特、四子部落、喀尔喀右翼、吴喇忒、毛明安、鄂尔多斯，及喀尔喀札萨克图汗、赛因诺颜部落亲王旗分者，送归化城理事同知监禁。

凡听讼听讼：听理诉讼；审案。边内人在边外犯罪，依刑部律。边外人在边内犯罪，依蒙古律。八旗游牧察哈尔有犯，均依蒙古律治罪。

凡疑狱及犯罪应罚而无力者，均令设誓完结。

银库

旧制，蒙古王、台吉等来朝，由户、工二部及光禄寺备器用，具廪饩。自康熙四十六年建立银库，设官经理，计宾馆所需，按直给赀，以惠远人。

凡库帑额贮宾馆廪给银五万两，薪刍银五千两，于户部支领。岁或一支，或再支，视人数之众寡。若领给等次，视爵秩之崇卑以为差详见王会、柔远二司则例。

凡奏销下嫁蒙古公主、郡主等馆于京师，擢侍御前之额驸台吉，及来朝公主、额驸、王公、台吉，给过糜饩薪刍，月要其数具奏，岁一会计，列册具疏以闻。

嘉庆朝《大清会典》中的理藩院资料嘉庆朝《大清会典》中的理藩院资料

（原卷四十九至五十三）理藩院

