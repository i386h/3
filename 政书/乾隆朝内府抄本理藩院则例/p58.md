<!-- { "loadSidebar": true } -->
御前乾清门行走者，喀尔喀年班二，围班二。喀尔喀御前乾清门行走之汗、王、贝勒、贝子、公、台吉，分编为四班。其二班为年班，二班为围班，各以次轮值。察哈尔年班五，围班五。察哈尔乾清门侍卫及行走者，分编为五班，年班、围班同，各以次轮值。不列年班者，扎哈沁、乌梁海围班四。扎哈沁公，阿尔泰乌梁海、唐努乌梁海之副都统、散秩大臣、总管，分编为围班四班，以次轮值。附牧察哈尔之土尔扈特、新额鲁特、绰啰斯围班四，附牧察哈尔镶黄、镶白、正蓝三旗之土尔扈特、新额鲁特、绰啰斯公、台吉、侍卫分编为四班：以正蓝旗附牧之土尔扈特台吉四人，绰啰斯侍卫一人，为第一班。以镶黄旗附牧之新额鲁特公一人，台吉二人，绰啰斯台吉二人，为第二班。以镶黄旗附牧之新额鲁特公一人、空衔札萨克台吉一人，台吉三人，为第三班。以镶白旗附牧之绰啰斯台吉五人，为第四班，以次轮值。各递以至。凡围班，前期疏以闻，得旨乃至。围班或来或止，每年由院预行具奏一次，奉旨后由院行知。

凡大喇嘛驻漠南北蒙古部者班六，岁一至。内札萨克四十九旗，归化城、察哈尔、阿拉善、喀尔喀及库伦、锡哷图库伦各处大喇嘛，除哲布尊丹巴呼图克图不列年班外，其余分编为六班：以喀尔喀那噜班禅呼图克图一人，阿拉善达克布呼图克图一人，科尔沁诺颜呼图克图一人，土默特迈达尔呼图克图一人，浩齐特毕里克图诺们罕一人，阿巴哈纳尔班第达喇嘛一人，喀尔多斯那旺端多布呼图克图一人，归化城额尔德尼达彦齐呼图克图一人，彦察尔济喇嘛一人，乌喇特罗布藏达木巴喇布齐喇嘛一人，喀尔喀墨尔根班第达呼图克图一人，为第一班。以察哈尔额尔德尼诺本齐罗本绰尔济大喇嘛一人，喀尔喀额尔德尼伊拉古克散喇嘛一人，土默特喇克巴鄂杂尔大喇嘛一人，阿巴哈纳尔喇木扎木巴锡喇布扎木苏喇嘛一人，乌喇特巴尔多尔济喇嘛一人，归化城垂斯哈布达彦齐呼图克图一人，吹齐托音呼图克图一人，察哈尔叶固则尔呼图克图一人，阿拉善托布桑喇嘛一人，乌珠穆沁罗布藏多布丹喇嘛一人，为第二班。以察哈尔岱青绰尔济罗布藏丹达尔喇嘛一人，喀尔喀西瓦锡勒图呼图克图一人，库伦章楚布多尔济喇嘛一人，郭尔罗斯沙布咙蕴端扎木苏喇嘛一人，乌珠穆沁固沙哩绰尔济那旺索特巴喇嘛一人，阿巴哈纳尔固锡罗布藏吹珠尔喇嘛一人，乌喇特东廓尔班第达喇嘛一人，归化城宁宁呼图克图一人，那旺达木巴大喇嘛一人，察哈尔固什敏珠尔绰尔济喇嘛一人，为第三班。以喀尔喀青苏珠克图诺们罕一人，罗布藏扎木禅诺们罕一人，土默特阿玉什墨尔根绰尔济喇嘛一人，苏尼特罗布藏喇什大喇嘛一人，乌珠穆沁阿旺罗布藏彭楚克喇嘛一人，阿巴哈纳尔玛侬寺罗布藏尼玛喇嘛一人，乌喇特喇木扎木巴格图彭楚克喇嘛一人，归化城锡勒图呼图克图一人，达彦齐呼图克图一人，察哈尔喇木扎木巴罗布藏丹巴喇嘛一人，为第四班。

以喀尔喀额尔德尼班第达呼图克图一人，扎雅班第达呼图克图一人，土默特苏苏克图绰尔济阿旺锡喇布喇嘛一人，乌珠穆沁莫罗木喇木扎木巴罗布桑里瓦喇嘛一人，阿巴哈纳尔拜扎奢布东喇嘛一人，锡哷图库伦萨木鲁阿旺扎木扬呼图克图一人，乌喇特固什罗布藏达木辟勒喇嘛一人，归化城达尔汉绰尔济呼图克图一人，察汉第彦齐呼图克图一人，察哈尔达赉呼图克图一人，为第五班。以土默特察汉第彦齐呼图克图一人，苏尼特干珠尔巴额尔德尼堪布喇嘛一人，乌珠穆沁莫罗木喇木扎木巴衮楚克喇什喇嘛一人，阿巴哈纳尔德尼墨尔根喇嘛一人，乌喇特墨尔根第彦齐喇嘛一人，归化城扎彦班第达呼图克图一人，鄂木布扎木散大喇嘛一人，察哈尔额木齐达尔汉绰尔济喇嘛一人，固什扎木张雍噜依喇嘛一人，为第六班。每年以一班来京。

岷州喇嘛班四，三岁而一至。岷州二十六寺，除荔川寺、工布寺喇嘛不入班外，其余分编为四班：以圆觉寺、大崇教寺、刹藏寺、宏教寺、洪福寺、讲堂寺喇嘛为第一班。以法藏寺、朝定寺、三竹寺、藏经寺、裕竜寺、石崖寺喇嘛为第二班。以鲁班寺、永安寺、广德寺、昭慈寺、洪济寺、广善寺、羊圈寺喇嘛为第三班。以崇隆寺、永宁寺、写儿朵寺、馈林寺、宝净寺喇嘛为第四班，间三年以一班来京。红山喇嘛自为班，五岁而一至。庄浪红山堡报恩寺喇嘛，间五年来京一次。

凡外札萨克之贡羊、马、香、罽、刀、械无定额，以年班进焉。喀尔喀、阿拉善、额济纳贡羊、马，青海贡藏香、氆氇，杜尔伯特、土尔扈特、和硕特贡羊、马、佩刀、手枪，不定以额，皆于年班来时进贡，其或贡与否仍听。如年班王等有故不至者，准遣时来京进贡。

喇嘛之贡亦如之。蒙古部喇嘛，贡哈达、佛马，不定以额。惟岷州喇嘛，每寺贡青木香二筒，马一；红山堡报恩寺喇嘛，贡青木香三包，降香二包，延寿果二包，马一。皆于年班来时进贡。惟哲布尊丹巴呼图克图、车臣汗、土谢图汗，岁贡以九白，哲布尊丹巴呼图克图，每岁遣使进白驼一、白马八，是为九白。车臣汗、土谢图汗皆遣使贡九白。各优其恩赉而遣之。

年班外札萨克王以下来京，供给筵燕例赏，并如内札萨克；回时按等给与路费，亦如内札萨克，惟不计程，概按应得之数给十五日。其有旨令驰驿者，不更给路费。蒙古部喇嘛来京，呼图克图札萨克大喇嘛，随格隆四人，班第三人，从役二人，坐马三匹，每日廪给银八钱五分，米一斗五升，草料银二钱二厘四丝一忽。副札萨克大喇嘛，随格隆、班第、从役、坐马同，每日廪给银七钱三分，米同，草料银同。札萨克喇嘛，随格隆三人，班第二人，从役同，坐马二匹，每日廪给银六钱二分，米一斗二升，草料银一钱三分四厘六毫九丝四忽。达喇嘛、副达喇嘛，随格隆二人，班第同，从役一人，坐马一匹，每日廪给银四钱七分，米九升，草料银六分七厘三毫四丝七忽。闲散喇嘛，随格隆一人，班第一人，坐马同，每日廪给银三钱七分，米六升，草料银同。德木齐、格思规、格隆，随班第二人，从役二人，坐马同，每日廪给银三钱，米同，草料银同。格素勒班第坐马同，每日廪给银七分，米一升，草料银同。

遇紫光阁、中正殿、山高水长各处筵燕，呼图克图大喇嘛咸与。岷州各寺喇嘛及九白贡使来京，由光禄寺供给。九白贡使燕于礼部，岷州各寺喇嘛燕于柔远司署。九白贡使赏三十两重银茶筒一，茶盆一，缎三十，布七十；来使缎各三，布各二十四，从人布各六。岷州四班喇嘛来京，赏班首达喇嘛表缎三，里一，袈裟一，裙一，红缎夹衣一袭，靴袜各一双，漆鞍一。

随班各寺达喇嘛，减表缎一。小喇嘛，表缎一，里一，红布夹衣一袭，靴袜各一双。从人布四。贡马每匹，给赏表缎一，里一，绢一。红山堡喇嘛来京，赏达喇嘛金黄绸衣一袭，袈裟一。小喇嘛红布夹衣一袭，所贡马共给赏表缎四，里四。

徕远清吏司郎中，蒙古一人；员外郎，满洲二人，蒙古三人；主事，蒙古一人。掌回部札萨克伯克之政令，凡回番之年班皆掌之，掌外裔之朝贡。

凡回众惟哈密、吐鲁番治以札萨克。哈密回部，自康熙年间内附。吐鲁番于雍正年间内附，后移部众于瓜州，至乾隆年间高宗纯皇帝平定西域，复还吐鲁番。两札萨克皆世有劳绩，至今列为藩封。内属者回城八。准噶尔强时，各回城皆受凌制，拘系其酋长而岁输贡赋。乾隆十九年，平定伊犁后始释之。既而两和卓木叛，遂讨除之，收其各城回民隶于版图，并移回户于伊犁屯田。三十年，乌什回子叛，殄灭无遗，于喀什噶尔、英吉沙尔、阿克苏等处迁回户实之。现有南路回城七：曰喀什噶尔，曰叶尔羌，曰阿克苏，曰乌什，曰和阗，曰库车，曰喀喇沙尔。北路伊犁屯田回城一：曰宁远城。吐鲁番自哈喇和卓以西，其回民为吐鲁番领队大臣所属，兼辖于乌鲁木齐都统，不列南路七城之内。各统其治于将军，若大臣，而以达于院。伊犁宁远城，辖于伊犁将军。喀什噶尔城，设参赞大臣一人，帮办大臣一人。喀什噶尔所属之英吉沙尔城，设领队大臣一人。叶尔羌城，设办事大臣一人，帮办大臣一人。阿克苏城，设办事大臣一人。乌什城，设办事大臣一人。和阗，设办事大臣一人，帮办大臣一人。

库车城，设办事大臣一人。喀喇沙尔城，设办事大臣一人。各辖本城事务。其喀什噶尔参赞大臣，复兼辖南路七城，皆统以伊犁将军。

凡回爵有王、贝勒、贝子、公、台吉，回部之爵，有吐鲁番札萨克多罗郡王一人，哈密札萨克郡王衔多罗贝勒一人，回城闲散固山贝子二人，闲散公衔一人，吐鲁番闲散公衔一等台吉一人。其住京之回爵，有郡王衔贝勒镇国公、辅国公各一人，二等三等台吉三人，已入正白旗蒙古，不隶于院。皆延以世。吐鲁番札萨克多罗郡王，先于雍正十年封札萨克辅国公，乾隆二十年晋封镇国公，二十一年晋封固山贝子，二十二年加贝勒衔，二十三年晋封多罗贝勒，是年加郡王衔，二十四年晋封多罗郡王，四十八年诏世袭罔替，始封曰额敏和卓。哈密札萨克郡王衔多罗贝勒，先于康熙三十五年授札萨克一等达尔汉，雍正五年封辅国公，七年晋封固山贝子，乾隆五年降镇国公，十年晋封固山贝子，二十三年加贝勒衔，二十四年晋封今爵，五十三年诏世袭罔替，始封曰额贝都拉。回城闲散公衔，先于乾隆二十四年封今爵，四十年诏世袭罔替，始封曰噶岱默特。回城闲散固山贝子，先于乾隆二十八年封公衔，二十九年加辅国公，四十三年晋封今爵，五十三年诏世袭罔替，始封曰色提卜阿勒氏。回城闲散固山贝子，先于乾隆二十三年封公衔，二十四年加辅国公，是年晋封固山贝子，加贝勒衔，四十年诏世袭罔替，四十三年削，四十九年复今爵，始封曰鄂对。吐鲁番闲散公衔一等台吉，于乾隆三十一年封一等台吉，五十三年诏世袭罔替，五十五年加公衔，始封曰鄂罗木咱卜。

札萨克令治其部众。吐鲁番部佐领十五，哈密部佐领十三，各设协理台吉、管旗章京副章京、参领、佐领、骁骑校、领催、什长、马甲，三岁一比丁。札萨克各设护卫官、随丁，如蒙古内外札萨克。闲散则备任使焉。闲散回爵，由新疆大臣察其才能奏请简放伯克，其札萨克亦有特简伯克者。俸各以其等。王以下俸银俸缎，如蒙古内外札萨克。

