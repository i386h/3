<!-- { "loadSidebar": true } -->
又复准：晓谕四十九旗，照本院给发印文应供差马、饩羊，不许规避。如有不给应供差马者，罚牲畜三九，不给应供饩羊者，罚牛一头。其归诚之喀尔喀有杂处四十九旗地方者，相其居处与何旗相近，即照该旗定例，给付差马、饩羊，违者俱照罚例。如奉差官员人等勒索扰害，亦令喀尔喀举报到院治罪，永远遵行。

三十一年谕：外藩蒙古按各旗形势地方，动用部帑设立驿站，中间相去百里，查贫人给与役食应差，俟年例朝觐王等来时议奏。遵旨议准：众蒙古安设驿站，除二土默特、奈曼、喀尔喀、科尔沁二郡王等六旗出山海关边外行走，二郭罗斯、杜尔伯特等三旗在黑龙江大路，此九旗不另立驿站外，自喜峰口至札赖特为一路，一千六百余里，见有管城二驿，除地二百里，安驿十四，即于此路十九旗内，查派穷民，共置驿丁六百名。自古北口至乌朱穆秦为一路，九百余里，有鞍子村、江乡、十八里台诸驿，除地三百里，安驿六，即于此路七旗内，查派穷民，共置驿丁三百名。自独石口至蒿齐忒为一路，九百余里，安驿九，即于此路七旗内，查派穷民，共置驿丁四百五十名。自张家口至四子部落为一路，五百余里，安驿五，即于此路五旗内，查派穷民，共置驿丁二百五十名。又自张家口至归化城六百余里，安驿六，共置驿丁三百名，亦从此地六旗内派出，仍为张家口一路。自杀虎口至吴喇特为一路，九百余里，见有二驿，除地二百里，安驿七，即于此路七旗内，查派穷民，共置驿丁三百五十名。

又自归化城至鄂尔多斯八百余里，安驿八，共置驿丁四百名，亦于鄂尔多斯六旗内派出，仍为杀虎口一路。此路派大臣一员，率该札萨克周视各地方，有水泉形势之处安设。每路设管驿官、蒙古员外郎各一员，令掌关防，与在京员外郎一体较俸升转。笔帖式各二名，八年满日更替，照常给与俸禄。若侵欺怠玩，以及驿站马匹损伤者，题参治罪。凡差官由驿路行走，其各旗札萨克王等除有公务外，伊等私事勿得驰驿，永著为例。每驿设骁骑校一员，驿丁五十户，驿马五十匹。每丁给乳牛各五头，羊各三十只，俾得养育营生。每马给价各五两，共二百五十两。蒙古地方水草既好，其草料价停给。惟给与一年倒毙马价，以一半为度，给银一百二十五两，仍将补买数目造册报部。再，此五路差遣，较黑龙江尤繁，并给各驿买备供应羊只价银五十两。

三十二年复准：蒙古驿站未设车辆，用时觅车恐致迟误。将喜峰口一路驿站设车五辆，余四路驿站各设车二辆，其驾车马于见今设立马群内拣选，车价照兵部买车例给发。惟进贡并要紧事使用，小事毋得滥给。

又复准：喜峰口、独石口、张家口、杀虎口驿站，前因未设管驿官员，暂令关口守备把总等管理。今已各设管驿员外郎，凡蒙古往来事件，专委料理，以归画一。惟古北口一路紧要，已特设管驿同知一员。嗣后驿务，著该管员外郎与同知会同料理。

三十六年复准：驿站苦累外藩，嗣后除特旨紧差仍准驰驿外，各项事务，停其驰驿。将佐领下喂养马匹，准照兵部所给驿马之数给与，并量地远近给与月粮，令照蒙古定价，买羊食用。所差蒙古地方，多无房屋，止宿帐房，恐其游牧迁移，奉差人不知所在，每宿处蒙古人等即与指示站道相连之处。若所乘马匹倒毙遗失，俱著照数赔偿。其差官回日，仍照兵部给马之数交还。

三十八年复准：蒙古驿地差事既少，将历年所给倒毙马二十五匹，价银一百二十五两内减裁六匹，以十九匹为度，每马价五两，增加一两五钱，以六两五钱计算，每驿倒毙马十九匹，各给银一百二十三两五钱，所给公用羊一百只，价银五十两内减裁四十只，以六十只为度，每羊价五钱，增加二钱，以七钱计算，每驿公用羊六十只，各给银四十二两。该管官将差官人等用过羊只数目注册报部，有余银两令其次年使用。

四十四年复准：蒙古等一有公务，俱于每佐领下醵敛供给，原非启奏所定之例。属下人甚为苦累，现合禁止。各札萨克等将各旗内所有罪罚牲畜，贮存于该札萨克处，勿令倒毙，预备公务支用。

五十九年题准：喀尔喀地方驿站，数年军务，往来甚多扰累。嗣后差遣大人官员及坐台官员，并部院官员、笔帖式、领催等，行文该将军，俱用营中军需，照品级给与行粮。其取索喀尔喀食用之例著停止。

六十年题准：蒙古驿站自屯兵以来，传报公务，解送军饷、火药、钱粮、器械及耕地器皿等项，又押解发遣犯人，护送投顺人等，接连驰驿，甚属劳顿。若蒙古力不能支，恐误军机。特派大臣一员，总统驿站，带领各驿官员巡查。缺少马匹损伤牲畜，将驿官所领每年添补一半银两交与众札萨克，速将肥壮牲畜买足充用外，支库银一万两，付派去大臣带领，如额数仍缺，即动此项钱粮采买补垫，务令驿站整理，勿致疲敝。又查前种地器皿送至屯兵地方时，俱交山西巡抚由归化城雇赁骆驼车辆。嗣后凡解送各项，自京城驰运至口外，仍交山西巡抚支用大同府银两，雇赁驼马，运至屯兵之处。

雍正元年谕：塞外居住之八旗察哈尔蒙古护军骁骑之器械，三年查看一次。而前往之护军参领、骁骑参领等，骚扰蒙古，勒索马羊等物，其三年一往比丁之官员，亦有勒索之处，朕所洞悉。再，察哈尔蒙古内，未曾出痘者甚多，若来年挑选护军，倘遇出痘，恐有伤损。

嗣后察哈尔八旗护军缺出，即著察哈尔总管、副总管、参领等公同阅看，人材可用者挑补。

其挑补之护军，俟三年查看军器时，从京中奏派大臣一员前往，查看军器时，将所挑之护军一并验看。其三年比丁，亦照外省例，交与该总管等详查明白，将比过丁数，造册送各旗都统。则众蒙古无骚扰之患，亦无往返京师之事，于伊等大有裨益。

又谕理藩院：尔衙门人员，来往蒙古地方者，闻有不肖之徒，肆行无礼，勒索陵虐。夫外藩之与天朝，不但伊札萨克王，即台吉亦系宾客，岂可令领催等卑贱之人肆其欺凌乎？著尔衙门严行中禁，详定条例，俾嗣后来之人永远遵行。

防汛

顺治七年题准：外藩人出境，必向本旗都统陈明，违者，将失于觉察之都统、副都统、参领、佐领、十家长一并议处。如偷卖马匹，被人执送者，以其半给执送之人。

十一年题准：外藩王、贝勒、贝子、公等，欲向归化城买马驼者，报院奏请得旨，给本院印文令往，不得擅行。

十二年题准：公主、郡主、王、贝勒、额驸等，向归化城买马驼者，遣往人数报院题明，不得多遣。

康熙元年题准：外藩蒙古，不得越旗畋猎。

二年题准：外藩蒙古买兵器带往者，令札萨克王、贝勒、贝子、公等，详开某佐领下某人，买何器械，数目若干，具文遣官报院。不遣官不详开者，不准给出口票。

十三年题准：外藩蒙古兵器缺少弊坏者，本旗札萨克王罚三九，贝勒、贝子、公罚二九，台吉等罚一九，其兵丁亦罚五头。若盔甲袍褂无名，及军器马绊上无字者，罚三头。马匹不用印记不系牌者，罚犙牛一头，俱给拿获之人。

又题准：失误斥堠者，佐领革职，罚三九；骁骑校革职，罚二九；兵丁鞭一百。若离汛地者，佐领、骁骑校俱革职，兵丁鞭八十。佐领、骁骑校本身器械少者，各罚二九，系兵丁鞭八十。佐领、骁骑校本斥堠人器械缺少，失于觉察，各罚一九。

十五年题准：贼入斥堠窃盗牲畜，追贼被杀，同往兵丁退缩不战者，各鞭一百，罚三九牲畜，给被杀人妻子。

十九年题准：外藩蒙古札萨克王、贝勒、贝子、公、台吉等，有以本旗地方无草，欲移住相近旗分及斥堠内者，于七月内来请，本院遣官查视。所居地如果无草，请移处草果茂者，如其所请。如所居地生草甚盛，而请移他处者，将所请札萨克议处。他月来请者概不准。

二十年题准：在斥堠参领不发遣兵丁各防汛地，及佐领、骁骑校不在各汛地而往参领处同住，或在汛地而马匹被盗者，参领、佐领俱革职，罚三九。骁骑校革职，罚二九。领催、兵丁鞭八十。巡逻兵丁鞭一百。

二十六复准：兴安后济达齐牢地方，禁止巴尔胡私进哨地游牧。

又复准：嗣后著喀尔喀车臣汗严禁所属，毋得擅入哨地游牧。

二十八年议准：黑龙江后绰罗那乌母河相近，以格勒必齐河为界，自大兴安岭以至于海，山阳为内地，山阴为鄂罗斯地。

二十九年复准：哨地接连边外，方得整齐。除索伦、达虎尔五哨相连，不必挪移外，杜尔伯特、郭尔罗斯二旗哨地，原设哈达雅地方，与默尔根村庄相近，著移在席令吉齐河山顶安设。其札赖特之哨，亦近索伦游牧之处，著将东头哨地移在柴河北山顶安设，中哨地移在伊罕克勒河山顶安设，西哨地移在库勒勒齐山顶安设。至科尔沁三哨坐落内地，与各哨窎远，著将东哨地移在哈布齐河山头安设，中哨地移在纳哈拜齐札尔汉山顶安设，西哨地移在哈嘛尔口北山顶安设。

三十二年复准：鄂罗斯有私越边界者，拿送各管属官员，照所犯轻重治罪。今鄂罗斯复有潜至景齐礼乌嘛等处打貂行走，恐伊等头目不知。著理藩院行文尼卜朝城守尉查拿治罪，并申饬国人，嗣后不许超过界地。如城守尉不速严查，即行文察汗汉，将城守尉一并治罪。

四十年题准：自归化城至杀虎口方二百里，前经安设六处哨地。今查杀虎口归化城之间有东西两路，东路岭隘河多，雨雪时行走甚难，应将所设六哨撤去；西路平稳，应于束尔昆东口安设二十户为驿。再，额伦布塔处，将土默特人安设二十户。喀拉巴拉郎孙处，将镶蓝旗察哈尔人安设二十户。共六十户，派官三员，令其管辖，往回巡查，以便公使。

四十七年复准：王宋拉布所属蒙古人等游牧地少，嗣后于黄河、西河之间，柳延河之西，所有柳墩、刚柳墩、西墩，俱以西台为界。自西台之外，察汉托合处暂许蒙古游牧。至宁夏平罗营一带地方人民，原于察汉托合地方采取柴薪。今限一月内采取五次。其采取时给与号牌，著人监管，来往之人并令该地方严查。

五十一年议准：察汉托合地方，前四十七年暂给蒙古游牧，今居民不便耕耨，若久杂处，必致争讼，嗣后以黄河为界，永禁游牧。

又复准：喀喇沁杨树沟、雅图沟、大博罗树等处铅多，查明地方许开铅矿，属汉地者准汉人开矿，属蒙古地者准蒙古开矿，户部理藩院各派贤能官一员监视。其所定课，即令每年纳铅交入钱局，但不许造房种地，致生事端。

