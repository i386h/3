<!-- { "loadSidebar": true } -->
康熙三十年，遣官五路分察蒙古各旗佐领内贫人。奉旨：前蒙古等处盗贼稀少，今乃日见奏报，良由穷困所致。彼携妻挟子前来，若尽行收留，彼无遗类矣。今尔等往会彼属之贝勒，及耆老辈计议，作何长久营生，使贫人得所，不致边土流亡，确议具奏。钦此。遵旨复准：众蒙古王、贝勒以下，耆老什长以上，谨遵恩旨，严行晓谕各旗，嗣后均择水草佳处游牧，轻役减税，务求永远营生之道。今先察明贫乏之户，著本旗札萨克及富户喇嘛等抚养，不足，则各旗公助牛羊。每贫台吉，给牛三头，羊十五只。每贫人，给牛二头，羊十只。令其孳育，永作生理，勿为盗贼，亦不致流亡。取具众旗承领养赡贫人数目印结一并送院，注籍存案。倘日后有以贫穷告者，照籍将该管札萨克议处，有告赈不实者，仍治以罪。

雍正元年谕：郭尔罗斯乏食，白都纳仓粮颇多，即将此米散赈。但止给与米粮糊口，并无产业，何以为生。向者给产业买牲饩之事，皆委富户。富户苟且塞责，所给蒙古之物，浮报数倍，蒙古并不得实惠。科尔沁一旗，与他蒙古不同，世为国戚，恪恭巽顺，历今百有余年。今闻伊属下之人乏食，朕心轸恻。著赍帑银三万两往赈。再差大臣一人、司官一人，往郭尔罗斯旗下，将实在穷苦、并无牲饩之人察明数目，按伊户口足用之数，给与乳牛羊只。

钦此。

又谕：今年口外蒙古地方虽获丰收，但科尔沁、敖汉等十有六处札萨克地方，收获未丰，宜加特恩。科尔沁五旗，著赏银三千两，此项银交与见今在京科尔沁王等带去，将科尔沁土谢图亲王等五旗未能丰收者察明赏给。敖汉等十有一旗，著赏银六千两，可简司官二人，分两路送往，会同各该札萨克，将未能丰收者察明赏给。钦此。

五年谕：索伦达虎里等处，两年马匹牲畜多有倒毙，丰欠不一，兵丁生计稍艰。著动户部帑银五千两，交总管、副都统，与将军公同商酌，养育索伦穷苦之人及赏给效力兵丁。钦此。

乾隆十二年谕：据差往察核拯救苏尼特等六旗被灾贫人之尚书奏称，乌朱穆秦四旗被灾较轻，其下二万余口贫穷蒙古，均并于该旗赡养，无庸拯救等语。该札萨克等如此办理，虽系其分内之事，朕甚嘉之。著特加恩，此四旗内养赡贫人之王、贝勒、贝子、公等，著赐俸半年。其无俸之副台吉量赐银四十两。小台吉二十两。官员白丁喇嘛，入于赏给罪罚牲畜之内，均照去年乌兰察布之盟，施恩办理。钦此。乾隆朝 柔远清吏左前司上柔远清吏左前司上一疆理

喀尔喀凡四部，七十八旗，东至黑龙江界，西至阿尔泰山，与准噶尔接界，南至内札萨克界，北至鄂罗斯界。东西袤延五千里，南北三千里。后路土谢图汗一旗，及所辖十有八旗，驻扎土喇河，东至肯特山车臣汗部界，西至翁金河赛因诺颜部界，南至瀚海苏尼特界，北至鄂罗斯界，至京二千八百余里。东路车臣汗一旗，及所辖二十一旗，驻扎克鲁伦翁都尔多博，东至厄尔得尼拖罗海，西至插汉齐老台，南至他尔衮柴达木，北至翁都尔罕，至京二千五百余里。西路札萨克图汗一旗，及所辖十有五旗，驻扎抗爱山阳，东至翁克西尔哈儿朱忒，西至喀喇乌苏俄落克诺儿，南至阿尔察喀喇托辉，北至推河，至京四千余里。赛颜诺颜部一旗，及所辖二十旗，驻扎牧地，东至博罗布尔哈苏鄂伦，西至库尔萨牙索郭图厄格岭，南至车车尔齐克，北至齐老图河，至京三千余里。

青海四部落，厄鲁特、土尔古特、喀尔喀、回特土尔古特，即土尔扈特；回特，即辉特。

均为同音异译。凡二十九旗，各旗驻牧地，在陕西、甘、凉、西宁、河、洮、岷，及西川松潘等处边外，东接陕西，西连西藏，南至四川，北至肃州、安西镇，袤延二千余里，至京五千七十里，分左右二境。左境，东自西宁边外董科尔庙，西至肃州嘉峪关边外滔赖河，南自西宁边外波洛冲克克河北岸，北至凉州边外西拉搭拉，东南自西宁边外拉拉山，西北至甘州边外额济绥界，东北自永昌边外，西南至嘉峪关外布隆吉尔河岸。右境，东自西宁关外董科尔庙，西至噶斯池，南自四川松潘卫边外漳腊岭，北至波洛冲克克河南岸，东南自洮州边外达尔吉岭，西北至嘉峪关边外塞尔腾西尔拉津，东北自西宁边外克腾库特儿，西南至本鲁尔苏河。诸部落散处其间。

贺兰山厄鲁特一旗，东至宁夏府边外界，西至甘州府边外界，南至凉州府边外界，北至瀚海，接喀尔喀界，地方七百里，至京五千里。

喀尔喀河厄鲁特二旗。一旗，东至喀尔喀河西岸，东南至纳本尔库河沟，南至哈毕尔哈布喇克，西南至纳林布喇克，西至额本根图沙岗，西北至布英克沙冈，北至衣克塔什境，东北至乌塔噶礼图，袤延二百里。一旗，东至额布尔布喇克，东北至滚诺尔北岸，东南至巴尔图布喇克，均与正蓝旗巴尔虎接壤，南至巴尔图温都尔兴安山，西南至图勒尔河沟，西至喀尔喀河东岸，西北至胡鲁苏台伯尔齐尔，北至乌和尔绰克沙冈，袤延二百里，至京二千八百余里。

达拉尔河厄鲁特一旗，上至达拉尔河之源，下至达拉尔河之哈拉济，西至阿禄科尔沁之东北界察汉舒龙，东至札鲁特之西北界札龙块岭，地方百里，至京千四百余里。

土尔古特一旗，驻扎额济乃，东至古尔鼐，南至三岔河，西至肃州池，北至坤都伦河，地方八百里，至京五千里。

哈密一旗，在嘉峪关西北，东至瀚海，西至准噶尔界，东南逾沙碛，至瓜州，连青海界，北逾天山，至巴儿坤，又北逾瀚海，接喀尔喀界，东西五百四十里，南北百九十里，至京七千八百里。

土鲁番一旗，驻扎瓜州，在嘉峪关西南，西北至沙州，越大碛，接哈密界，东南至雪山，接青海界，袤延三十里，至京六千二百里。

西藏，其地在四川、云南徼外，东西距六千四百余里，南北距六千五百余里，东至四川界，东南至云南界，南至功布部落，西至大沙海，北至青海界。其地有四，曰卫，曰藏，曰喀木，曰阿里，共辖城六十余互市在四川西徼打箭炉之地。卫在四川打箭炉西北，即乌斯藏，居诸藏之中，又名中藏，东自木鲁乌苏西岸，西海部落界，西至噶木巴岭，南自鄂木拉刚冲岭，北至牙尔佳藏布河，至京万有二千余里。藏在卫西南，东自噶木巴岭卫界，西至麻尔岳木岭阿里界，南自巴里城之巴木岭，北至赭巴部落之北达鲁克雨木撮池，至京万有三千余里。

喀木，在卫东南，近云南丽江府之北，东自雅龙江西岸，西至努卜公岭，南自噶克拉雪山，北至木鲁乌苏南岸，东南自云南塔城关，西北至索克城青海部落界，东北自青海部落界阿克达穆岭，西南至塞勒木雪山，至京九千余里。阿里，东自藏界麻尔岳木岭，西至巴第和木布岭，南自匝木萨喇岭，北至乌巴岭，为西藏极西边鄙，至京万有四千余里。

一旗制

喀尔喀凡四部落。后部，原辖旗十有七，康熙三十二年增设二旗，三十三年增设一旗，三十五年增设二旗，三十六年增设三旗，三十八年增设一旗，三十九年增设一旗，四十八年增设一旗，五十年增设三旗，五十一年增设一旗，五十八年增设二旗，六十年增设二旗；雍正八年增设一旗，九年增设一旗；乾隆元年增设一旗，四年增设一旗，十七年增设一旗今为四十旗。东部，原辖旗十有二，康熙三十五年增设一旗，三十六年增设一旗，三十八年增设一旗，四十年增设三旗，四十八年增设一旗，五十年增设一旗，五十二年增设一旗；乾隆十四年增设一旗今为二十二旗。西部，原辖旗八，康熙三十三年增设一旗，四十一年增设一旗，四十三年增设一旗，五十一年增设一旗；雍正二年增设一旗，四年增设一旗，六年增设一旗；乾隆十三年增设一旗今为十有六旗。凡七十有八旗。雍正二年，额驸策凌授为喀尔喀副将军；三年，在土谢图汗部内，分辖二十一旗，别为一部，曰赛音诺颜部。

青海，凡四部落。厄鲁特二十旗，乾隆十年增设一旗；回特三旗；土尔古特四旗；喀尔喀一旗。凡二十九旗。又有大喇嘛察汗诺门汗所属蒙古，分为佐领，不统于各旗，别给印信，令大喇嘛管辖，均受总理青海蒙古事务大臣节制。

贺兰山厄鲁特一旗，喀尔喀河厄鲁特二旗，达拉尔河厄鲁特一旗，额济乃额济乃，即额济纳，为同音异译。土尔古特一旗，绰罗斯旗准噶尔旗制俟议定增入，杜尔伯特十有三旗，辉特旗，和硕特旗，哈密一旗，土鲁番一旗。

西藏，分藏、卫、喀木、阿里四部落，不设旗。

一肇封

喀尔喀汉时匈奴故地，唐初为突厥，后为回纥，宋属辽，元为和林路，后改和宁，明时元裔小王子之后，东徙为察哈尔，其留漠北诸部，曰喀尔喀有三汗，西曰札萨克图汗，中曰土谢图汗，东曰车臣汗。天聪八年，车臣汗遣使来聘。崇德三年，三汗并遣使来朝。康熙二十八年，被噶尔丹所侵，款塞内附。三十年，平定噶尔丹，大会于多伦诺尔，编审旗分，安辑其众。封策旺札卜为札萨克图汗，封察浑多尔济为土谢图汗，封乌墨克为车臣汗。封善巴、滚布、朋苏克拉布滩、色楞阿海、纳穆札尔、噶尔单多尔济为多罗郡王。封卓忒巴、车卜登为多罗贝勒。封宝贝、朋苏克、阿南达车卜登、达里、布达札卜为固山贝子。封拖多厄尔德尼、苏泰伊尔登为镇国公。封旺书克、锡卜推哈滩巴图鲁为辅国公。封图巴、厄尔克阿海、卫征诺颜阿玉锡、丹普厄尔德尼、索诺穆伊锡札卜、滚占、车臣尔尔占、滚布、古鲁札卜、车凌达锡、厄尔克色楞达锡、巴浪、班珠尔多尔济为一等台吉。三十一年，封古鲁锡喜为多罗郡王，封锡达锡里为多罗贝勒，封阿里雅、萨穆济忒、车穆楚克纳穆札尔、里他尔车凌为一等台吉。三十三年，封根敦额尔克代青为多罗贝勒，封车凌札卜为一等台吉。三十五年，封郡王善巴为和硕亲王，封贝子朋楚克为多罗郡王，封车卜登为镇国公，封一等台吉车凌达锡、卫征诺颜阿玉锡、车穆楚克纳穆札尔为辅国公，封伊达穆、纳穆札尔、老占为一等台吉。

三十六年，封苏达尼、滚楚克、青多尔济、开穆楚克为一等台吉。三十七年，封一等台吉索诺穆伊锡札卜为辅国公。三十八年，封车凌旺布为一等台吉。三十九年，封公锡卜推哈滩巴图鲁为固山贝子。四十年，封根敦、垂札穆苏、额尔德尼为一等台吉。四十一年，封罗卜桑为镇国公。四十三年，封玛他卓里克图为一等台吉。四十八年，封多尔济达锡、济纳米达为一等台吉。五十年，封贝子布达札卜为多罗贝勒，封车凌巴尔为一等台吉，滚占为辅国公，封车凌达锡、沙鲁伊尔都齐、套赖为一等台吉。五十一年，封多尔济哈玛尔代青为一等台吉。

