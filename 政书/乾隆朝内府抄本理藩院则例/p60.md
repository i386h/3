<!-- { "loadSidebar": true } -->
凡回部札萨克之贡以岁进，吐鲁番，岁贡玛什鲁绸二，趋达尔布二，佩刀四，手巾十，大葡萄二囊，小葡萄二囊，绿葡萄二囊，干瓜二筐。哈密，岁贡趋达尔布四，佩刀二，鹰五，盤羊角十，砺石千方，瓜干二十盘。由二札萨克遣使恭进。又，吐鲁番，岁贡粮四千石，除例赏布匹、茶叶抵给免粮一千石外，应纳粮三千石，解吐鲁番厅仓收贮。乾隆四十四年议准：吐鲁番回众自哈喇和卓迤东一千六百余户为罗布沁回户，归吐鲁番札萨克管束，编十五佐领，分纳贡粮二千二百五十石。哈喇和卓迤西七百五十九户为吐鲁番回户，归吐鲁番领队大臣专管，编四佐领，分纳贡粮七百五十石。又，罗布诺尔回子一百八十户，设五品伯克三人、六品伯克六人管束，亦令吐鲁番札萨克兼管，岁贡水獭皮九张，由吐鲁番征收代进。各赉其使而遣之。哈密、吐鲁番贡使来京，给赏管旗章京副章京各缎二，布十二；参领、佐领各缎二，布七；骁骑校各缎一，布六。各与廪给四十日。伯克则列于年班，六岁而遍，伯克六班，每班择三品四品伯克一人为班首，其余伯克随同班首来京者无定额，由各城驻扎大臣派定具奏。

其朝会坐次，王、贝勒、贝子、公各以其等列于蒙古王、贝勒、贝子、公之次，伯克列于管旗章京副章京之次。来往皆给驿。年班伯克，从役行李皆有定额，其伯克原有爵者视其爵之等，无爵者视其伯克之等，如伯克所得多于爵者，仍准从伯克例。从役，王十五人，贝勒、贝子、公六人，台吉五人，三品伯克四人，四品伯克三人，五品伯克二人，六品伯克及伯克子弟一人。行李，王六千斤，贝勒四千斤，贝子、三品伯克三千五百斤，公三千斤，四品伯克二千五百斤，五品伯克一千五百斤，六品伯克一千二百斤，台吉、伯克子弟六百斤。本身从役给马，行李给车。其王公伯克携子弟者，无论品级，止准携二三人。番子土司亦如之。

乾隆四十一年，高宗纯皇帝平定两金川后，定例西、南两路附近金川之土司，照回子伯克例，分年入觐，先期由四川总督酌派具奏，来往皆给驿。其土司承袭各事，宜仍录兵部。

附牧于回城卡伦之外曰布鲁特，布鲁特散处边外，自乌什所属雅满索沙、土毕底尔、巴什雅哈玛，喀什噶尔所属巴尔昌、伊兰乌瓦斯、伊斯里克、图舒克他什、喀浪圭、乌帕喇特、玉都巴什、伊尔古楚，英吉沙尔所属图木舒克、特尔格奇克、特比斯乌鲁克、铁列克各卡伦外，凡二十余部落，不相统属。每部有长，曰比。理其部之事者曰阿哈拉克齐。内附者各给以衔，布鲁特之内附者，无论其长与其属，视其忳诚效力，量给衔顶。喀什噶尔所属：布鲁特冲巴噶什部，二品四品五品衔各一，六品衔二，七品衔一，无品金顶二。胡什齐部，六品衔一。奇里克部，六品衔三，无品金顶一。萨尔巴噶什部，三品衔一，五品衔三。萨雅克部，四品衔一，五品衔一。察哈尔萨雅克部，三品衔一。岳瓦什部，无品金顶一。提依特部，六品衔二。喀尔提金部，四品衔四，六品衔一。柰曼部，六品衔三。希布察克部，二品衔一，五品衔三，六品衔九，无品金顶五。萨尔特额托克部，无品金顶二。图尔爱格部，六品衔一，无品金顶一。巴斯奇斯部，无品金顶一。额德格讷部，无品金顶一。素勒团部，三品衔一。

色呼库勒部，五品衔二。乌什所属：胡什齐部，五品衔四，六品衔四，无品金顶一；奇里克部，四品衔一，五品衔一，六品衔一，无品金顶一。而输马焉。内附之布鲁特，每岁或一次或二次遣使来，喀什噶尔、乌什进马，曰伯勒克。若哈萨克，哈萨克有左右二部，左部在塔尔巴哈台及科布多所属阿尔泰乌梁海卡伦外，右部在伊犁卡伦外。若霍罕，霍罕部在喀什噶尔所属喀浪圭卡伦外，其所统有安集延、那木干、玛尔噶朗三部。安集延在喀什噶尔所属乌帕喇特卡伦外，那木干、玛尔噶朗在其西。若博罗尔，博罗尔部在叶尔羌所属和什拉普卡伦外。若巴达克山，巴达克山部，在叶尔羌所属亮噶尔卡伦外，当博罗尔之西。又西为布哈尔。

巴达克山之南为痕都斯坦，痕都斯坦之东为巴勒第，巴勒第之东南为图伯特，即与西藏接境。

若塔什罕，塔什罕部，在哈萨克之西南，那木干之西北，其西为赛玛尔堪，又西为哈拉克则，又西为乌尔根齐，又西至达里冈阿海，西境尽矣。若爱乌罕，爱乌罕部，在痕都斯坦西北，布哈尔西南，为西南极远之部。则各效其职贡。各部来朝无定期，其贡亦无定物。自高宗纯皇帝平定西域，陆续通贡后，至今咸输诚效顺。

理刑清吏司

郎中，蒙古一人；员外郎，满州二人，蒙古四人；主事，蒙古一人。掌外藩各部刑罚之事。

凡蒙古犯罪皆论罚罚牲有一，或罚三岁牛一，或罚二岁牛一。有五，罚五者，罚犍牛一，乳牛一，三岁牛二，二岁牛一。有七，罚七者，罚犍牛二，乳牛二，三岁牛一，二岁牛二。

有九，罚九者，于罚七牲数加马二。九以上则絫之，至九九而止焉。九以上，自二九至九九，每等加一九。罚马有五，有七，有十，十以上则絫之，至百而止焉。凡当罚而牲不足者鞭之，鞭止于百。应罚牲数不足者，缺牲一鞭二十五，至四牲以上，止于鞭一百。无牲则令誓。犯罪应罚无牲者，除鞭一百外，令佐领或于佐领内择一人设誓，三九以上令管旗章京设誓，有隐匿后经发觉者，仍以其所隐之牲罚取外，设誓主人罚一九。疑狱亦如之。犯罪应死，不承无证据者，令设誓完结。遗失马匹牲畜踪迹至旧游牧处，值已迁移游牧者令设誓。其踪迹去人居处在一箭以内者，亦令设誓，过一箭者不设誓。管旗王、贝勒、贝子、公、台吉讳盗，及台吉为盗事发不认者，令其伯叔设誓，无伯叔令伯叔主子设誓。出首事件，不令首告者誓，令犯者誓。

凡蒙古之狱，各以札萨克听之蒙古为匪者，各责成本旗札萨克拿治，有讼亦令于札萨克呈诉。纳罚牲九之一，札萨克于罚牲内按九数取一，不足九数者不取。越旗则纳罚牲十之一，别旗之蒙古应罚牲归本旗者，札萨克于十中取一，二十中取二，三十中取三，过此不准多取。

其旗之札萨克取犙牛焉。输罚牲之旗札萨克勒追罚牲交纳后，遣人取三岁牛一。不决，则盟长听之。蒙古之讼，札萨克不能决者，令报盟长公同审讯，或札萨克判断不公，亦推两造赴盟长呈诉。不决，则报于院。札萨克、盟长俱不能决者，即将今案遣送赴院，其或札萨克、盟长均判断不公，亦准两造赴院呈诉。驻司官者，司官会札萨克而听之。八沟、塔子沟、三座塔、乌兰哈达、神木、宁夏皆驻扎司官。喀喇沁、敖汉、柰曼、喀尔喀左翼、土默特、翁牛特、巴林、克什克腾之案，八沟、塔子沟、三座塔、乌兰哈达四司官分境管理；鄂尔多斯七旗之案，神木、宁夏二司官会同管理。又，管理驿站司官，遇有驿站蒙古之案，亦就近管理，皆会同札萨克审办，其命案则先会地方官检验。应报院者，八沟、塔子沟、三座塔、乌兰哈达由热河都统复核报院，驿站司官由阿尔泰军台都统复核报院，惟神木、宁夏司官径行报院。蒙古内属者，将军、都统、大臣各率其属而听之。归化城土默特之案，归化城副都统、土默特旗员审拟，绥远城将军复核；察哈尔之案，察哈尔各旗司官审拟，都统复核。伊犁、塔尔巴哈台所属额鲁特、察哈尔之案，伊犁司官审拟，将军复核。科布多所属乌梁海、扎哈沁、明阿特、额鲁特之案，科布多大臣率司官审拟；唐努乌梁海之案，乌里雅苏台司官审拟，皆定边左副将军复核，应报院者，由将军、都统报院。与民讼，地方官会听之。直隶边民与卓索图、昭乌达二盟各旗蒙古交涉者，平泉州会八沟司官、建昌县会塔子沟司官、朝阳县会三座塔司官、赤峰县会乌兰哈达司官审拟，热河都统、直隶总督复核；盛京边民与科尔沁旗蒙古交涉者，由昌图厅铁岭县会札萨克审拟，盛京将军会盛京刑部复核。吉林旗民与哲里木盟各旗蒙古交涉者，长春厅、伯都讷厅及旗员各会札萨克审拟，吉林将军复核。直隶、山西边民与察哈尔交涉者，多伦诺尔厅会正蓝、镶白二旗司官、独石口厅会正白旗司官、张家口厅会镶黄旗司官、丰镇厅会正黄、正红二旗司官、宁远厅会镶红、镶蓝二旗司官审拟。其与察哈尔游牧之外各札萨克旗蒙古交涉者，亦按各厅所管地方会察哈尔司官审拟：张家口厅、独石口厅、多伦诺尔厅由察哈尔都统、直隶总督复核，丰镇厅、宁远厅由察哈尔都统、山西巡抚复核。山西边民与土默特交涉者，归化城厅、和林格尔厅、萨拉齐厅、清水河厅、托克托城厅各会土默特旗员审拟；其与土默特游牧之外各札萨克旗蒙古交涉者，亦按各厅所管地方会土默特旗员审拟，皆由绥远城将军、山西巡抚复核。如察哈尔、土默特与各札萨克旗蒙古交涉者，各由察哈尔、土默特旗内派员审拟，察哈尔都统、绥远城将军复核。山西边民与鄂尔多斯旗蒙古交涉者，雁平道会神木司员审拟，由雁平道报山西巡抚复核。陕西边民与鄂尔多斯旗蒙古交涉、甘肃边民与鄂尔多斯旗、阿拉善旗蒙古交涉者，各州县就近会神木、安边、宁夏三理事厅及札萨克审拟。陕西则延榆绥道神木司员会核，再由延榆绥道报陕西巡抚复核；甘肃则宁夏道宁夏司员会核，再由宁夏道报陕甘总督复核。甘肃边民与青海蒙古交涉者，各州县报西宁大臣派员会审，由西宁大臣、陕甘总督复核。镇西府迪化州境内之民与蒙古交涉者，各州县会理事厅审拟，乌鲁木齐都统、陕甘总督复核。其各交涉案内如遇人命，皆先由地方官检验通报，再行会审，应报院者由将军、都统、司官报院。伊犁境内之民与蒙古交涉者，由抚民理事同知会审，伊犁将军复核。库伦、恰克图及喀尔喀土谢图汗、车臣汗部内商民、伊绷地方种地之民与蒙古交涉者，由库伦司官审拟，大臣复核报院。乌里雅苏台及喀尔喀三音诺颜、札萨克图汗部商民与蒙古交涉者，由乌里雅苏台司官审拟；科布多商民与蒙古交涉者，由科布多大臣审拟。皆定边左副将军复核报院。凡罪至遣者，遣罪以发河南、山东为一等，发湖广、福建、江西、浙江、江南为一等，发云南、贵州、广东、广西极边烟瘴为一等。令报于院，以会于刑部而决焉；死者，死罪有斩，有绞，有斩枭，有凌迟处死。

