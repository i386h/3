<!-- { "loadSidebar": true } -->
克什克腾札萨克一等台吉，于顺治九年封今爵，诏世袭罔替。浩齐特右翼旗札萨克多罗郡王，又喀尔喀右翼旗闲散固山贝子，皆于顺治十年封今爵，诏世袭罔替。科尔沁左翼中旗闲散多罗贝勒，先于顺治九年封镇国公，十八年晋封今爵，诏世袭罔替；又闲散辅国公，于顺治十八年封今爵，诏世袭罔替。土默特右翼旗札萨克固山贝子，先于顺治五年封札萨克镇国公，康熙二年封今爵，诏世袭罔替。喀尔喀左翼旗札萨克多罗贝勒，于康熙三年封今爵，诏世袭罔替。阿巴哈纳尔左翼旗札萨克固山贝子，于康熙四年封今爵，诏世袭罔替。阿巴哈纳尔右翼旗札萨克多罗贝勒，于康熙六年封今爵，诏世袭罔替。科尔沁右翼中旗闲散多罗贝勒，喀尔喀右翼旗闲散镇国公，皆于康熙十四年封今爵，诏世袭罔替。喀喇沁中旗闲散辅国公，于雍正九年封今爵，诏世袭罔替。札赉特札萨克多罗贝勒，先于天命九年封达尔汉和硕齐，顺治五年封札萨克固山贝子，雍正十年晋封今爵；又奈曼札萨克多罗达尔汉郡王，先于崇德元年封今爵；又苏尼特右翼旗闲散辅国公，先于顺治六年封多罗贝勒，康熙四十三年降今爵；又鄂尔多斯右翼后旗札萨克固山贝子，先于顺治六年封札萨克镇国公，康熙三十七年晋封今爵，乾隆十九年晋封多罗贝勒，三十七年仍降今爵；又茂明安札萨克一等台吉，先于康熙三年封今爵；又阿巴噶左翼旗闲散达尔汉辅国公，先于康熙五十四年封今爵，六十一年晋封镇国公，雍正四年仍降今爵；又乌珠穆沁右翼旗闲散辅国公，先于雍正元年封今爵；又敖汉闲散固山贝子，先于雍正七年封辅国公，十年晋封今爵，乾隆八年晋封多罗贝勒，十八年仍降今爵；又喀喇沁右翼旗闲散辅国公，先于雍正九年封今爵；又鄂尔多斯右翼前末旗札萨克一等台吉，先于雍正九年封一等台吉，乾隆元年加札萨克；又乌珠穆沁右翼旗闲散辅国公，于乾隆二年封今爵；又归化城土默特辅国公，于乾隆二十一年封札萨克辅国公，三十一年除札萨克，仍封辅国公。皆于乾隆四十九年诏世袭罔替。喀喇沁中旗札萨克辅国公，先于康熙四十四年封札萨克一等塔布囊，乾隆四十九年诏世袭罔替，五十三年晋封今爵；科尔沁左翼中旗闲散固山贝子，先于雍正二年封辅国公，四年晋封固山贝子，乾隆四十九年诏以镇国公世袭罔替，五十一年仍袭固山贝子；喀喇沁左翼旗札萨克一等塔布囊，先于天聪九年封札萨克，顺治五年加辅国公，诏世袭罔替，康熙五十五年晋封固山贝子，雍正九年晋封多罗贝勒，乾隆七年降固山贝子，十四年降镇国公，二十年复固山贝子，四十四年降镇国公，四十八年晋封多罗郡王，是年降固山贝子，五十六年削，改袭今爵；阿巴噶右翼旗札萨克一等台吉，先于崇德六年封札萨克多罗卓哩克图郡王，诏世袭罔替，乾隆五十三年削，改袭今爵；喀尔喀右翼旗札萨克多罗贝勒，先于顺治十年封札萨克和硕达尔汉亲王，诏世袭罔替，康熙四十七年降今爵；喀尔喀右翼闲散固山贝子，先于顺治十年封多罗卓哩克图郡王，康熙四十三年降今爵，乾隆四十九年诏世袭罔替，五十一年削，改袭；翁牛特右翼旗闲散固山贝子，先于康熙六十一年封今爵，乾隆四十九年诏世袭罔替，五十一年削，改袭；科尔沁左翼中旗闲散固山贝子，先于乾隆二十一年由已削札萨克亲王复公衔，二十三年晋封和硕亲王，三十七年削，四十年复爵，是年降多罗郡王，四十九年诏世袭罔替，五十六年削，寻复公衔，嘉庆四年封辅国公，五年晋封今爵；土默特左翼旗附牧闲散喀尔喀多罗贝勒，于康熙四年封今爵；科尔沁左翼中旗闲散辅国公，于雍正二年封今爵；鄂尔多斯左翼中旗闲散辅国公，于雍正六年封今爵；科尔沁左翼后旗闲散辅国公，先于乾隆三年封固山贝子，三十六年降今爵；喀喇沁右翼旗闲散辅国公，先于乾隆八年封今爵，二十四年晋封固山贝子，二十五年降镇国公，五十八年仍降今爵；科尔沁左翼中旗闲散辅国公，于乾隆十五年封今爵；敖汉闲散镇国公，先于乾隆十九年授公衔，二十四年封辅国公，三十三年晋封镇国公，四十年晋封固山贝子，四十六年降今爵；敖汉闲散公衔一等台吉，先于乾隆十八年封辅国公，四十八年晋封固山贝子，五十九年降今爵；敖汉札萨克一等台吉，先于崇德元年封札萨克多罗郡王，诏世袭罔替，嘉庆五年削，别封今爵；又闲散多罗郡王即札萨克多罗郡王，于嘉庆五年削札萨克后存今爵；喀喇沁左翼旗闲散贝勒，先于乾隆五十六年由已削札萨克固山贝子授公衔，嘉庆四年封镇国公，五年降一等塔布囊，七年加公衔，八年晋封贝勒；喀喇沁公衔二等塔布囊，于嘉庆十四年封今爵。皆非世袭罔替。

凡袭爵，有降有不降，皆疏闻以候旨。袭爵一次，视原爵或降一等，或降二等，亦或仍袭原爵，出缺时由院将曾著劳绩与否声明请旨。惟札萨克降至一等台吉、塔市囊，闲散降至四等台吉、塔布囊，不再降。惟世袭罔替者不降。凡有爵者之子若弟，皆子以衔。亲王之子弟封一等台吉、塔布囊，郡王、贝勒之子弟封二等台吉、塔布囊，贝子、公之子弟封三等台吉、塔布囊，台吉、塔布囊之子弟封四等台吉、塔布囊，王、贝勒之族兄亦封四等台吉、塔布囊。公主格格之子亦如之。公主之子封一等台吉、塔布囊，和硕格格之子封二等台吉、塔布囊，多罗格格、固山格格之子封三等台吉、塔布囊，其额驸侧室所生之子，仍视其父爵分别予封。皆俟其及岁。王、贝勒、贝子、公、台吉、塔布囊之子弟，公主格格之子，以年十八为及岁，方给予应得之衔。惟曾经随赏戴花翎者，及公主格格之子父故承家者，不在此限。

当袭者，各令其预举以别于余子而对之。预报应袭之子一人，或长子，或众子中之优者，报院年终汇奏。亲王应袭之子封公衔，郡王、贝勒应袭之子封一等台吉、塔布囊。贝勒、公应袭之子封二等台吉、塔布囊。其一二三等台吉、塔布囊，亦令预保一子以备承袭。皆不计岁给予应得之衔。

凡封爵皆赐以册、诰。亲王、郡王、贝勒受封赐册，贝子、公、札萨克台吉、塔布囊受封赐诰，皆令亲领。有故则由院遣官赍送。辨以章服，蒙古王以下冠服，准视在内王等之制，惟马缰非由特旨赏用者，不得用金黄紫色。优以仪式，王以下准视在内王等，设长史、司仪长、护卫外，亲王设从四品典仪一人，从五品典仪一人，郡王设从五品典仪一人，从六品典仪一人，贝勒设从五品典仪一人，贝子设从六品典仪一人，公等设从七品典仪一人。其仪仗，亲王用销金红伞二、纛二、旗十。郡王用销金红伞一、纛一、旗八。贝勒用红伞一、纛一、旗六。贝子、公等用红伞一、旗六。亲王之女媵送，除乳父母外，侍女八人，闲散五户。郡王之女，侍女七人，闲散四户。贝勒之女，侍女六人，闲散三户。贝子之女，侍女五人，闲散三户。镇国公之女，侍女四人，闲散二户。辅国公之女，侍女三人，闲散二户。台吉、塔布囊之女，属下人不过一对，家人不过三对，额外许随侍女二人。亲王守墓十户，固伦公主、郡王八户。和硕公主、郡主、县主、贝勒、贝子六户，郡君、镇国公、辅国公四户，县君、乡君视其夫人之爵。亲王、郡王身故，遣散秩大臣一人、御前侍卫一人、部院章京一人致祭，亲王牛一、羊八、酒九瓶，郡王牛一、羊六、酒七瓶。贝勒、贝子遣御前侍卫一人、部院章京一人致祭，贝勒牛一、羊四、酒五瓶，贝子羊五、酒五瓶。镇国公、辅国公遣部院章京一人致祭，羊四、酒四瓶。固伦公主遣内大臣一人、御前侍卫一人、部院章京一人致祭，祭品视亲王。和硕公主视亲王例遣官，郡主、亲王之福晋视贝勒例遣官，祭品皆视郡王。县主、郡君、县君、乡君视镇国公例遣官。郡王、贝勒、贝子之福晋，公之妻应否遣官致祭，以其夫若子曾否效力受恩事迹具奏请旨。其祭品，县主、郡王之福晋视贝子，郡君、贝勒之福晋，羊三、酒三瓶。县君、乡君、贝子之福晋，公之妻，羊二、酒二瓶。

凡袭爵，各分其生身、熟身而引见。蒙古以曾出痘者为熟身，未曾出痘者为生身。袭爵者，熟身令来京引见，生身令在热河引见。如年幼，各俟及岁时分别生身、熟身补行引见。

惟闲散台吉、塔布囊具题承袭。

凡册诰，失毁有故则复给。岁久，给其新者，仍畀其故者而藏之。乾隆四十九年，高宗纯皇帝谕：内札萨克蒙古王公等册诰年久，该院奏请更换。此册诰系太祖、太宗、世祖时随同创业，嘉其勋伐赐予者也，若撤回存部，则从前赏给传代之宝，转不获世守。著该院复办一分给予外，旧册诰仍令尊藏，为万万年子孙之宝。

凡谱系各考其得姓受封之始，皆纪以世次。内札萨克四十九旗内，四十五旗为元裔，姓博尔济吉特。科尔沁、札赉特、杜尔伯特、郭尔罗斯、阿噜科尔沁、四子部落、茂明安、乌喇特八部十六旗，系出元太祖弟哈巴图哈萨尔。科尔沁右翼中旗札萨克始封曰奥巴，为哈巴图哈萨尔十八世孙。左翼中旗札萨克始封曰满珠习礼，为奥巴从子。右翼前旗札萨克始封曰布达齐，为奥巴弟。左翼前旗札萨克始封曰洪果尔，为满珠习礼叔父。左翼后旗札萨克始封曰栋果尔，为洪果尔从子。右翼后旗札萨克始封曰喇嘛什希，为奥巴从弟。札赉特旗札萨克始封曰蒙衮，为哈巴图哈萨尔十七世孙。杜尔伯特旗札萨克始封曰色稜，为哈巴图哈萨尔十八世孙。郭尔罗斯前旗札萨克始封曰布木巴，为哈巴图哈萨尔十八世孙。后旗札萨克始封曰毕里衮鄂齐尔，为布木巴从孙。阿噜科尔沁旗札萨克始封曰穆彰，为哈巴图哈萨尔十七世孙。

四子部落旗札萨克始封曰鄂木布，为哈巴图哈萨尔十六世孙。茂明安旗札萨克始封曰僧格，为哈巴图哈萨尔十六世孙。乌喇特后翼旗札萨克始封曰图巴，为哈巴图哈萨尔十八世孙。前翼旗札萨克始封曰谔班，为图巴从子。中旗札萨克始封曰巴克巴海，为图巴从孙，土默特部右翼一旗，系出元太祖十六世孙阿尔坦，札萨克始封曰固穆，为阿尔坦元孙。敖汉、柰曼、乌珠穆沁、浩齐特、苏尼特五部八旗，系出元太祖十六世孙图噜博罗特。敖汉旗札萨克始封曰班第，为图噜博罗特五世孙。柰曼旗札萨克始封曰衮楚克，为图噜博罗特元孙。乌珠穆沁右翼旗札萨克始封曰多尔济，为图噜博罗特孙。左翼旗札萨克始封曰色稜，为多尔济从子。

