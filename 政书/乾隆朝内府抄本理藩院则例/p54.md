<!-- { "loadSidebar": true } -->
由直隶出口者，在察哈尔都统或多伦诺尔同知衙门领票；由山西出口者，在绥远城将军衙门领票。以该商姓名、货物及所往之地、起程之期书单黏合院票给与。其已至所往之处，又欲他往者，许呈明该处将军、大臣、札萨克，改给执照。所至则令将军若大臣若札萨克而稽察之，各商至乌里雅苏台者，由定边左副将军、兵部司官稽察；至库伦者，由库伦办事大臣、本院司官稽察；至喀尔喀四部落者，由各旗札萨克稽察；至恰克图者，出卡伦时，由卡伦上会哨之札萨克稽察；至商集，由恰克图本院司官稽察。颁其商禁，票商令以现银现货交易，定限一年催回，不准藉索欠为名，潜留各部落娶妻立产，不准取蒙古名字；无票者即属私商，查出照例治罪逐回，货物一半入官。乌里雅苏台北边九站，不准商民通市，其乌梁海等准于进貂之便，在乌里雅苏台城交易。

置库伦办事大臣以司俄罗斯边务，东西会两将军而理之，库伦办事大臣二人，一由在京满洲蒙古大臣内简放，一由喀尔喀札萨克内特派。所属库伦本院司官二人，笔帖式二人，恰克图本院司官一人，辖卡伦会哨之各札萨克，以理边务。凡行文俄罗斯萨那特衙门，皆用库伦办事大臣印文。其东黑龙江境内，则由黑龙江将军、呼伦贝尔副都统经理；其西至近吉里克以西，则由定边左副将军、科布多参赞大臣经理。皆与库伦办事大臣会同酌办。）定其内外之界。康熙二十八年平定罗刹罗刹，即俄罗斯。圣祖仁皇帝命内大臣索额图与俄罗斯国使臣费要多罗等定议：一以流入黑龙江之绰罗那阿伦穆河相近格尔毕齐河为界，循河而上，自兴安岭以至于海，岭以南为内地，岭以北为俄罗斯地。一以流入黑龙江之额尔古纳河为界，河以南为内地，河以北为俄罗斯地。雍正五年，世宗宪皇帝命郡王额驸策凌与俄罗斯使臣萨瓦等定议：自额尔古纳河岸至阿鲁哈当苏、阿鲁奇都勒、齐克泰奇兰等处，以相对之楚库河为界，自此以西沿布尔古特山，以博木沙毕鼐岭为界，各定立界石。设俄罗斯市于恰克图。

恰克图商集，以本院司官一人主之，隶库伦办事大臣管理，设书吏毕协齐、该班蒙古章京昆都玛那奇等，每岁支给口粮赏需银二百十二两有奇。又该司员给赏俄罗斯玛玉尔普尔、鲁克喀密萨尔等绸缎价值，皆于口北道衙门支领报销。商集分设入行，选商之良善殷实者为行首，与众商会同估定货价。该司官按各商到集日期先后，令以次交易。蒙古札萨克及哲布尊丹巴呼图克图等差人来市者，价值百两以下听其交易，百两以上由札萨克及商卓特巴以印文咨恰克图司官，交各行首交易后复文遣回。其有不肖商人希图射利顶冒者，察出将该商与喇嘛蒙古等一并治罪，货物入官，札萨克、商卓特巴参处。先示以禁约，乃与通市焉。康熙三十二年定例，俄罗斯国人，准其三年来京贸易一次，不得过二百人，令自备马驼，到京时安置俄罗斯馆，不支廪给，定限八十日起程，禁物不准买卖外，一应货物免其纳税。五十九年始准于库伦互市，雍正五年始准于恰克图互市。乾隆年间屡经禁绝通市，于三十三年、四十五年、五十七年三次，皆因俄罗斯国遵守法制，吁请开市，始降旨允准。五十七年与该国定约五条：一恰克图互市，于中国初无利益，大皇帝普爱众生，不忍尔国小民困窘，又因尔萨那特衙门吁请，是以允行，若复失和，罔再希冀开市。一中国与尔国货物，原系两边商人自相定价，尔国商人应由尔国严加管束，彼此货物交易后，各令不爽约期，即时归结，勿令负欠，致启争端。一今尔国守边官皆恭顺知礼，我游牧官群相称好，尔从前守边官皆能视此，又何至两次妄行失和以致绝市乎。嗣后尔守边官当慎选贤能，与我游牧官逊顺相接。一恰克图以西十数卡伦，尔之布里雅特、哈里雅特不法，故致有乌哷勒咱之事。今尔国宜严加禁束，杜其盗窃。一此次通市，一切仍照旧章，已颁行尔萨那特衙门矣。两边民人交涉事件，如盗贼人命，各就近查验缉获罪犯，会同边界官员审讯明确后，本处属下人由本处治罪，尔处属下人由尔处治罪，各行文知照示众，其盗窃之物，或一倍或几倍罚赔，一切皆照旧例办理。据俄罗斯使臣一一悦服遵依，出具甘结存案。

凡哈萨克之牲畜设官市伊犁、塔尔巴哈台与哈萨克互市牲畜，每马十，给回布三十至五十匹；牛十，给回布二十至四十匹；羊百，给回布七十五至八十匹。每回布十匹，合银四两。

如哈萨克愿得绸缎者，计值给与，皆官为经理。

以黄教黄教：指藏传佛教中的格鲁派。行于蒙古、唐古特者曰喇嘛唐古特僧宗喀巴，始以黄教授其弟子达赖、班禅后其教遂盛，蒙古番族无不崇奉。凡喇嘛，有驻京喇嘛，驻京喇嘛，大者曰掌印札萨克大喇嘛，曰副掌印札萨克大喇嘛，其次曰札萨克喇嘛，其次曰达喇嘛，曰副达喇嘛，其次曰闲散喇嘛，其次曰德木齐，曰格思规，其徒众曰格隆，曰班第。热河、盛京、多伦诺尔、五台山各庙，皆分驻喇嘛，定有额缺，按等升转，与驻京喇嘛一例。又伊犁之掌教堪布一人，四川懋功之广法寺堪布一人，系由驻京喇嘛内派往，三年一更代。驻京喇嘛中，历辈阐扬黄教如章嘉呼图克图、噶勒丹锡哷图呼图克图、敏珠尔呼图克图、济隆呼图克图，或在京掌教，或赴藏办事，俱曾加国师、禅师等名号。乾隆五十一年，高宗纯皇帝钦定喇嘛班次，左翼头班章嘉呼图克图，二班敏珠尔呼图克图，右翼头班噶勒丹锡哷图呼图克图，二班济隆呼图克图，皆列于雍和宫总堪布、避暑山庄普宁寺总堪布之上。其余驻京之呼图克图，有东科尔呼图克图、果蟒呼图克图、那木喀呼图克图、鄂萨尔呼图克图、阿嘉呼图克图、喇果呼图克图、贡唐呼图克图、土观呼图克图，多伦诺尔有锡库尔锡哷图诺颜绰尔济呼图克图，皆出呼毕勒罕，入于院册。有藏喇嘛，西藏喇嘛，自达赖喇嘛、班禅额尔德尼外，尚有第穆呼图克图、噶喇木巴呼图克图、色木巴呼图克图、布鲁克巴呼图克图、嘉拉萨赖呼图克图、鄂朗济永呼图克图、朋多江达笼庙之呼图克图、摩珠巩之志巩呼图克图、贡噶尔之嘉克桑呼图克图、奈囊保呼图克图、朗哷仔之萨木党多尔济柰觉尔女呼图克图、觉尔隆阿里呼图克图、楚尔普嘉尔察普呼图克图、多尔吉推灵沁呼图克图、伦色之觉尔泽呼图克图、协布隆呼图克图、摩珠巩之志巩小呼图克图、达拉罔布呼图克图，凡十八人，及沙布隆十二人，皆出呼毕勒罕，入于院册。勒正呼图克图，原系沙布隆，今为呼图克图。有番喇嘛，甘肃之庄浪、河州、循化、西宁、岷州，四川之木里，及将入藏境之乍雅、察木多、类乌齐各番寺，皆喇嘛居之。其出呼毕勒罕入院册者，庄浪二人，西宁三十三人，木里一人，乍雅、察木多、类乌齐四人。有游牧喇嘛。归化城土默特，察哈尔，锡哷图库伦，内札萨克四十九旗，喀尔喀、阿拉善各游牧，皆有喇嘛居之。其出呼毕勒罕入院册者，归化城十二人，察哈尔九人，锡哷图库伦二人，科尔沁三人，郭尔罗斯一人，土默特六人，乌珠穆沁六人，浩齐特一人，阿巴噶一人，阿巴哈纳尔五人，苏尼特二人，四子部落一人，乌喇特五人，鄂尔多斯一人，喀尔喀十九人，阿拉善二人。凡喇嘛有行者，能以神识转生于世曰呼毕勒罕，皆入名于奔巴金瓶而掣定焉。呼图克图转生，向由达赖喇嘛所属之拉穆吹忠作法，降神其体，指出呼毕勒罕所在，访求迎归供养。乾隆五十七年，高宗纯皇帝平定廓尔喀后，整饬藏务，斥拉穆吹忠之妄，特颁奔巴金瓶一于布达拉大昭，凡达赖喇嘛、班禅额尔德尼、哲布尊丹巴呼图克图，及西藏、蒙古各处已出数辈之呼图克图大喇嘛圆寂后，将报出之呼毕勒罕数人名字生辰，缮签入奔巴金瓶内，令喇嘛等唪经，驻藏大臣监看，掣出一人以为呼毕勒罕。复设奔巴金瓶一于雍和宫，其内外札萨克等所奉之呼图克图，如力不能赴藏识认者，即令盟长拟定报院缮签入雍和宫奔巴金瓶内，令掌印札萨克大喇嘛等唪经，理藩院大臣监掣。其王公札萨克等子弟指为呼毕勒罕，及呼毕勒罕复出于达赖喇嘛、班禅额尔德尼本族者，概行禁止。惟青海察汉诺们罕拟呼毕勒罕时，无论系察汉诺们罕亲族，有为沙毕那尔等帖服者，准其一体入签掣定。其寻常喇嘛，不准寻呼毕勒罕。有证，则疏闻以候钦定。嘉庆十三年，达赖喇嘛呼毕勒罕寻得时灵征众著，由驻藏大臣具奏，不复入奔巴金瓶掣定。颁喇嘛之禁令。喇嘛等服黄红色，班第等服红色，并用黄帽，余色不得服用，乌巴什乌巴三察停其服黄红色，违者喇嘛论罚，班第以下鞭责。喇嘛班第不告知大喇嘛私出为人看病念经，及擅宿人家，或留妇女于寺庙，若齐巴察汗犯奸者，并治罪，该管大喇嘛论罚。喇嘛徒众，除院册有名外，不准增设。禁以民田展修庙宇。唐古特喇嘛徒众，非奉旨不准私来。在京喇嘛奉使赴藏，不准擅带彼处班第回来。非达赖喇嘛、班禅额尔德尼，凡告白于人，不准用噶舒克字样。喇嘛因事涉讼，先革退喇嘛，如讯系无罪，再复喇嘛。喇嘛犯罪抄出财物，送院存贮，作赏给各寺庙喇嘛之用。

置驻藏大臣，以统前藏后藏，而理喇嘛之事驻藏大臣二人，所属本院司官一人，笔帖式一人，又于四川省同知、通判、知县、县丞内派粮员三人，成都驻防内派书清字马甲八人，又于唐古特内派识廓尔喀字帖写一人，晓廓尔喀话通事一人，以办理藏务。又于四川省绿营内，派游击一人，都司一人，守备三人，千总二人，把总四人，外委八人，兵六百四十六人，以分驻前藏、后藏、定日、江孜。又游击一人，都司一人，守备三人，千总二人，把总七人，外委九人，兵七百八十二人，以分驻由打箭炉至前藏一带粮台。乃正其官族，前后藏唐古特官、喇嘛官，初由达赖喇嘛、班禅额尔德尼自署。其大者如噶布伦，亦由达赖喇嘛选定后，始移交驻藏大臣具奏。乾隆五十九年乃定官制，自三品至七品给与顶戴。前藏官缺出，驻藏大臣会同达赖喇嘛选补；后藏官缺出，会同班禅额尔德尼选补。前藏唐古特官：三品噶布伦四人，四品仔琫三人，商卓特巴二人，五品业尔仓巴二人，朗仔辖二人，协尔帮二人，硕第巴二人，六品达琫一人，大中译二人，卓尼尔三人，七品小中译三人，司门第巴三人，司糌粑第巴二人，司草第巴一人，司薪第巴二人，司帐第巴二人，司牛羊第巴三人。噶布伦为总办藏务之官，仔琫、商卓特巴为商上办事之官，凡喇嘛谓库藏出纳之所曰商上。业尔仓巴为管粮之官。朗仔辖为管街道之官。协尔帮为管刑名之官。硕第巴为管理布达拉一带番民之官。

