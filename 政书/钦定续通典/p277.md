<!-- { "loadSidebar": true } -->
　　明太祖初平武昌即议定律吴元年十月令左丞相李善长为律令总裁官参知政事杨宪傅瓛御史中丞刘基翰林学士陶安等二十人为议律官谕之曰法贵简当使人易晓若条绪繁多或一事两端可轻可重吏得因缘为奸非良法也十二月书成凡为令一百四十五条吏令二十户令二十四礼令十七兵令十一刑令七十一工令二律二百八十五条吏律十八户律六十三礼律十四兵律三十二刑律一百五十工律八命有司刋布中外又恐民不能尽知法意命大理卿周桢等取所定律令自礼乐制度钱粮选法外凡民间所行事宜类聚成编训释其义颁之郡县名曰律令直解洪武元年八月诏凡决重刑须待秋后毋非时以伤生意十二月置登闻鼓于午门外令监察御史监之凡民间词讼有司不为申理及寃抑重事不能自达者许击之御史随引奏敢阻告者死三年六月诏武臣有犯非奏请不得逮问五年六月定宦官禁令凡内使于宫城内相骂詈者先发理屈笞五十后骂理直者不坐不服本管钤束而扺骂者杖六十内使骂奉御者杖六十骂门官监官者杖七十内使于宫城内相鬭殴者先鬭理屈杖七十殴伤者加一等后应理直而无伤者笞五十不服本管钤束而殴之者杖八十殴伤者加一等殴奉御者杖八十殴门官者杖一百伤者各加一等内使人使等有心怀恶逆口出不道之言者凌迟处死知情而蔽之者同罪知其事而不首者斩首者赏银三百两作鐡榜诫公侯申明律令凡九条一凡内外指挥千户百户镇抚等不得私受公侯财物受者杖一百发海南充军再犯处死公侯与者初再犯免罪附过三犯准免死一次二公侯不得私役官军违者初再犯免罪附过三犯准免死一次官军敢辄听从者杖一百发海南充军三公侯强占官民山塲湖泊茶园芦荡及金银铜鐡锡冶者初再犯免罪附过三犯准免死一次四各衞官军非出征之时不得辄于公侯门首侍立听候违者杖一百发烟瘴地充军五功臣家管庄人等不得倚势在乡欺殴人民违者刺面劓鼻家产籍没入官妻子徙置南宁其余听使之人各杖一百及妻子皆发南宁充军六凡功臣家屯田佃户管庄干办奴仆及亲属人等倚势凌民侵夺财产者并依倚势欺殴人民律处断七公侯除赐定仪仗户及佃田人户已有名额报籍在官敢有私托门下隠蔽差徭者斩八凡公侯之家欺压良善虚钱实契侵夺人田地房屋孳畜者初犯免罪附过再犯住支俸给一半三犯停其禄四犯与庶人同罪九功臣家不得受诸人土田及朦胧投献物业违者与侵夺田产同科断六年四月刋律令宪纲颁诸有司八月定亲属相容隠律凡同居大功以上亲及外祖父母外孙若孙之妇夫之兄弟及兄弟妻若妾之父母女婿许相容隠或奴婢为主隠者皆勿论其小功以下相容隠减凡人三等若无服之亲姑姊妹夫妻之兄弟姑夫妻侄相容隠者减二等谋反恶逆不在此律九月命府州县轻重囚狱即依律断决不须转发果有违枉御史按察司究劾之先是有司决狱笞五十者县决杖八十者州决一百者府决徒罪以上具狱送行省至是命中书省御史台定议行之十一月定大明律篇目一准于唐曰衞禁曰职制曰户婚曰廐库曰擅兴曰贼盗曰鬭讼曰诈伪曰杂律曰捕亡曰断犯曰名例采用旧律二百八十八条续律一百二十八条旧令改律三十六条因事制律三十一条掇唐律以补遗一百二十三条合六百有六条分三十卷明年二月书成八年二月勅刑官自今凡杂犯死罪者免死输作终身律流罪限年输作官吏受赃及杂犯死罪当罢职役者发凤阳屯种民犯流罪者凤阳输作一年然后屯种十四年二月诏凡武臣三品以上犯罪奏请得防乃鞫之四品以下所司就逮问请防裁决若文职有犯干渉武臣三品者亦须奏请毋擅问命刑部更定徒罪煎盐炒鐡例各照年限并以到配所之日为始发盐塲者每日煎盐三觔鐡冶者每日炒鐡三觔另项结课三月勅官吏受赇必求通贿之人并罪之徙其家于边四月勅刑部自今官吏有犯宥罪复职榜示其过于门能改过则除之不悛者论如律十月勅凡户婚田土作奸犯科诸事悉由本属官司陈告毋得辄赴京师越诉亦不许家居上封事违者罪之又诏有以繁文出入人罪者罪之仍命刑科防诸司官定议成式榜示中外十六年正月令徒流笞杖罪囚代农民力役赎罪役十日准笞二十杖一十徒流各计年准之杂犯死罪者罚戍边三月定诈伪律十七年十月定土官犯罪律选用者依流官律定罪世袭者所司不许擅问先以干证之人推得其实定议奏闻杖以下纪录在职徒流则徙之北平十二月以民间乞养义女自幼抚养有尊卑之分帷薄不脩实伤风化比同宗无服之亲律加一等杖六十徒一年其女归宗十八年命刑部录内外职官犯法罪状明白者揭于申明亭以示惩戒初太祖患民狃元习狥私灭公罪戾日滋乃采辑官民过犯条为大诰是歳书成其目有十曰揽纳户曰安保过付曰诡寄田粮曰民人经该不解物曰洒派抛荒田土曰倚法为奸曰空引偷军曰黥刺在逃曰官吏长解卖囚曰寰中士大夫不为君用其罪至抄劄次年复为续编三编皆颁学宫以课士里置塾师教之囚有大诰者罪减等于时天下有讲读大诰师生来朝者十九万余人皆赐钞遣还其后罪人率援大诰以减等不复论其有无矣二十年正月焚锦卫刑具以系囚付刑部【具寛恕篇】二十一年二月勅有司官入流品以上犯罪者皆须奏闻方许逮问五月定云南官吏军民犯罪律是歳诏谋逆奸党及造伪钞者没赀产丁口其余止收赀产仍以农器耕牛给还之凡应合抄劄者曰奸党曰谋反大逆曰奸党恶曰造伪钞曰杀一家三人曰采生拆割人为首其大诰所定十条后未尝用也二十二年八月更定大明律先是刑部奏言比年条例增损不一以致断狱失当请编类颁行俾中外知所遵守遂命翰林院同刑部官取比年所增以类附入改名例律冠于篇首为卷三十为条四百六十名例一卷四十七条吏律二卷曰职制十五条曰公式十八条户律七卷曰户役十五条曰田宅十一条曰婚姻十八条曰仓库二十四条曰课程十九条曰钱债三条曰市防五条礼律二卷曰祭祀六条曰仪制二十条兵律五卷曰官衞十九条曰军政二十条曰关津七条曰廐牧十一条曰邮驿十八条刑律十一卷曰盗贼二十八条曰人命二十条曰鬭殴二十二条曰骂詈八条曰诉讼十二条曰受赃十一条曰诈伪十二条曰犯奸十条曰杂犯十一条曰捕亡八条曰断狱二十九条工律二卷曰营造九条曰河防四条为五刑之图凡二首图五曰笞曰杖曰徒曰流曰死笞刑五自一十至五十每十为一等加减杖刑五自六十至一百每十为一等加减徒刑五徒一年杖六十一年半杖七十二年杖八十二年半杖九十三年杖一百毎杖十及徒半年为一等加减流刑三二千里二千五百里三千里皆杖一百每五百里为一等加减死刑二绞斩五刑之外徒有总徒四年【遇例减一年者】有准徒五年【斩绞杂犯减等者】流有安置有迁徙【去乡一千里杖一百准徒二年】有口外为民其重者曰充军初惟边方屯种后分极边烟瘴边逺边衞沿海附近军有终身有永逺绞斩之外有凌迟以处大逆不道诸罪者充军凌迟非五刑之正故图不列凡徒流再犯者流者于原配处所依工乐户留住法三流并决杖一百拘役三年拘役者流人初止安置今加以居作即唐宋所谓加役流也徒者于原役之所依所犯杖数年限决讫应役毋得过四年次图七曰笞曰杖曰讯杖曰枷曰杻曰索曰镣笞大头径二分七厘小头减一分大大头径三分二厘小头减如笞之数笞杖皆以荆条为之皆臀受讯杖大头径四分五厘小头减如笞杖之数亦荆条为之臀腿受笞杖讯皆长三尺五寸枷自十五觔至二十五觔止刻其上为长短轻重之数长五尺五寸头广尺五寸杻长尺六寸厚一寸男子死罪者用之索鐡为之以系轻罪者长一丈镣鐡连环之以系足徒者带以输作重三斤又为丧服之图凡八族亲有犯视服等差定刑之轻重其因礼起义者养母继母慈母皆服三年殴杀之与殴杀嫡母同罪兄弟妻皆服小功互容隠者罪得递减舅姑之服皆斩衰三年殴杀骂詈之者与夫殴杀骂詈之律同姨之子舅之子姑之子皆缌麻是曰表兄弟不得相为婚姻大恶有十曰谋反曰谋大逆曰谋叛曰恶逆曰不道曰大不敬曰不孝曰不睦曰不义曰内乱虽常赦不原贪墨之赃有六曰监守盗曰常人盗曰窃盗曰枉法曰不枉法曰坐赃当议者有八曰议亲曰议故曰议功曰议贤曰议能曰议勤曰议贵曰议宾时太孙请更定五条以上太祖览而善之太孙又请凡与五伦相渉者宜皆屈法以伸情乃命改定七十三条【具寛恕篇】二十四年七月命刑部凡犯法者不许诬引良善违者所诬虽轻亦坐以重罪二十六年定应充军者大理寺审讫开付陜西司本部置文簿注姓名年籍乡贯依南北籍编排甲为二册一进内府一付该管百户充军如浙江河南山东陜西山西北平福建直应天庐州凤阳淮安州苏州松江常州和州滁州徐州人发云南四川属衞江西湖广四川广东广西直太平宁国池州徽州广徳安庆人发北平大宁辽东属衞有逃故按籍勾补【明史刑法制曰初制流罪三等视地逺近边衞充军有定所盖降死一等惟流与充军为重然名例律称二死三流各同为一减如二死遇恩赦减一等即流三千里流三等以大诰减一等皆徒五年犯流罪者无不减至徒罪矣故三流常设而不用而充军之例为独重律充军凡四十六条诸司职掌内二十二条则洪武间例皆律所不载者其嘉靖二十九年条例充军凡二百十三条与万厯十三年所定大畧相似】二十八年九月颁皇明祖训禁用黥刺剕劓阉割之刑臣下敢以请者置重典又皇亲惟谋反不赦余罪宗亲防议取上裁法司祗许举奏毋得擅逮三十年五月作大明律诰成命刑官取大诰条目撮其要畧附载于律凡榜文禁例悉除之除谋逆及律诰该载外其杂犯大小罪悉依赎罪律论断编次成书刋布中外自律诰出而大诰所载诸峻令未尝轻用焉惠帝建文四年【时成祖已即位】令徒罪囚人充拨国子监膳夫八月定罪人输作之例笞罪五等每等五日杖罪五等毎等十日徒罪准所徒年月加以应杖之数输役流罪三等俱役四年一百日杂犯死罪工役终身九月定功臣死罪减禄例免三死者初犯减二十之七再犯减十之七三犯尽夺免二死者初犯减十之五再犯尽夺免一死者一犯尽夺又令杂犯死罪及流罪挈家赴北平种田流罪三年死罪五年后录为良民其徒罪令煎盐杖罪输役如故仍选徒罪以下罢职官假以职名俾督民耕种三年有成绩实授无成仍坐原罪永乐元年二月定诬告法凡诬三四人者杖一百徒三年五六人者杖一百流三千里所诬重者从重论诬十人以上者凌迟枭首家属迁口外又定凡监生犯公罪依律记过私罪当笞者罚厯刑一年当杖者断发充吏准吏员资格出身三年三月定文职官及中外旗校军民人等凡犯重条依律科断他如私度关津临事避难私和公事失火犯夜私造斗斛秤尺失囚嘱托公事求索取受财物收养畜产不如法居丧嫁娶匿税诸不应为而为一应诖误连累则免决记罪其有不应侵损于人等项及情犯重者临时奏请六月命官犯杖罪者再犯仍记罪还职停俸三月三犯论如律十二月定制凡徒流发充军者于长安左右门造守衞官军饭食汉赵二府牧马不充军者充国子监膳夫将军军伴土功或于北京为民种田遵化炒鐡或自买船递运或摆站运盐笞杖罪止铸钱准工四年七月申诽谤之禁十月申匿名文书之禁五年五月严禁回囘多买中国妻妾子女出境者按律处死十年正月令诬告犯徒流等罪者免罪挈妻子徙卢龙山海永平小兴州为民种田十六年十二月谕法司凡官吏犯赃者必论如法十八年二月谕甘肃总兵官陜西行都司所属军士有犯笞杖徒流迁徙罪者就发本地极边处了守烟墩其为事官以下犯死罪者送京师十九年七月严自宫之禁二十二年十一月【仁宗已即位】命内府守衞官军悬带铜牌无牌者依律论罪借者及借与者罪同仁宗洪熈元年十月令凡例犯徒罪以上准工满日安置别郡死罪如律公罪附过杖罪除坐累诖误依律的决还役其受赃及诬取人财考满丁忧不赴部避役逃亡诈称疾病者仍依永乐中事例免杖发北京为民十一月诏法司凡军匠犯窃盗者杖一百常带锁钳赴工宣宗宣徳元年五月令贵州土人犯杂死罪役作终身徒流徙杖者依年限役之应笞者役五月应杖者役十月毕日释放四年令匠役杂犯死罪锁镣终身工役徒流笞杖罪论年限工役二月勅自今犯不孝及烝父妾收兄弟之妻败伦伤化者在外有司毋擅断决悉送京师如律鞫治若武官及其子弟犯此者不许复职承袭四月严越诉之禁有机密重事许实封进呈若私事论诉必自下而上擅动实封者法司治之并究教诱之人皆坐罪家属戌边五月申明原告在逃被告放遣俟获对理之制六月罢文职官犯赃赎罪例先是官吏犯赃律应死者运砖毕罢为民徒流者官降用吏改拨重厯非犯赃及笞杖者还职役至是俱依律科断不复引例英宗正统元年正月令自今以妇女残疾老防出名告状坐诬者不准收赎追究壮丁坐罪三年三月诏民讼毋许摭拾妻女妇女非犯奸恶杀人及毁骂舅姑不孝等罪毋得提问四年八月勅法司论狱妄援重律者以变乱成法罪之五年三月令囚充富户逃者捕获充军六月令凡内外军官尅减粮五十石布五十疋棉花一百斤以上者论死罪官充军立功总小旗充军守哨五年满日还役其计赃四十贯以下者论徒流罪官称为事官立功总小旗充军守哨流罪四年徒罪照年限满日各复职役调边衞差操九月命盗采银矿为首者处斩从者发戍云南十月令军丁力士犯盗者依例戍边十一月更定受枉法赃充军例【具杂议篇】六年七月令免立窃盗牌额先是以窃盗黥刺之刑不足示惩扁其门曰窃盗之家至是罢之八年七月命窃盗已刺遇赦再犯者依常例拟不论赦仍通具前后所犯以闻九年六月命受财教唆揑告平人者充军十年二月申严诬告之禁诬十人以上者军发边衞民迁口外十二年令凡以后妻所携前夫之女为子妇及以所携前夫之子为婿者并依娶同父异母姊妹律减等科断十三年六月令凡奸义男妇比奸前夫之女应徒男与妇仍归本宗强奸者处斩十四年六月令凡生员犯轻罪者充吏其受赃奸盗冒籍科举挟妓饮酒居丧娶妻妾等罪南北直发充国子监膳夫各布政司发充邻近儒学斋夫膳夫满日原籍为民廪膳仍追廪米景帝景泰元年八月诏为事充军者悉照宣徳十年诏书事例止终本身五年三月令各省遇蛮夷人有犯若系真犯死罪依律处决笞杖罪的决发还本部族流并杂犯死罪照工匠乐户及妇人犯罪例各决杖一百余罪收赎亦发还本部族收管英宗复辟天顺元年四月增修锦衣衞狱宪宗成化元年诏武臣有罪者论如正律后仍舍律用例如旧制四年二月命凡犯赌博者分别轻重为三等治罪六年二月令凡盗在京城关厢行刼者于京城百里外冲要处枭示三月禁放官债凡假姓名诓财物者事发枷号部门三月发烟瘴充军七年十二月令凡官司于军民词讼悉依律问拟擅自科罚者治罪十三年正月始置西厰命太监汪直督锦衣官校百余人广刺外事【伏读】
