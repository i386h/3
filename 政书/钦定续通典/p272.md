<!-- { "loadSidebar": true } -->
　　后唐庄宗同光二年废梁新格行开成格三年大理寺奏凖断狱律诸立春后秋分以前不得奏决死刑违者徒一年今寺司案牍相次若凖律文俟秋分后申奏恐刑狱迟滞诏以诸司囚徒并宜据罪详断轻者即时疏理重者过立春至秋分后然后行法如事系军机或谋为恶逆或蕴蓄奸邪或行劫杀人难于留滞不在此限明宗长兴四年大理正张仁瑑奏伏见诸道州府刑杀罪人虽有骨肉寻时不容収瘗或残害尸髪多致邀求凖狱官令诸大辟罪并官给酒食聴亲故辞诀宣告犯状日未后行刑决之经宿所司即为埋瘗若有亲故亦任収又诸囚死无亲戚者官给棺于官地埋瘗置铭圹内立碑塜上书姓名请依令指挥从之
　　晋天福七年诏应大辟罪者遇大祠冬正受朝立春立夏及大雨雪并不论决
　　汉髙祖时敕凡强盗捉获不计物多少按騐不虚并宜处死又诏下州县凡盗所居本家及隣保皆诛【具峻酷篇】周太祖广顺二年敕民有诉讼必先歴县州及观察使处决不真乃聴诣台省或倩人书牒者必书所倩姓名居处若无可倩聴执素纸所诉必须已事无得挟私妄诉世宗显徳四年以法书文义古质条目繁细前后敕格差缪重叠难于详究令侍御史知杂事张湜等编集新格律令有难解者就文训释格敕有繁杂者随事删除有轻重未当便于古而不便于今矛盾相攻可于此而不可于彼尽宜改正编集竣日委御史台尚书省四品以上官及两省五品以上官参详可否送中书门下定议五年七月书成凡二十一卷为大周刑统与律疏令式通行其刑法统类开成编敕等采掇既尽不在法司行使之限至旧有宣命指挥公事及三司临时条法州县见今施行不在编集之数者令本司删集送中书门下详议奏闻是年敕州县自长官以下因公事行责情杖不得过臀杖十五因责情杖致死者具事由奏闻又敕诸盗经断后仍更行盗前后三犯并曾经官司推问伏罪者不问赦前后赃多少并决杀
