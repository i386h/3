<!-- { "loadSidebar": true } -->
　　宋曾公亮武经总要曰守城之道无恃其不来恃吾有以待之无恃其不攻恃吾有所不可攻故善守者敌不知所攻非独为城髙池深卒强粮足而已必在乎虑智周宻计谋百变或彼不来攻而我守或彼不挑战而我击或多方以谋彼师或屡出以疲彼师或彼求鬭而我不出或彼欲去而惧我袭若此者皆古人所以坐而役敌国之道也此虽得御攻之计然又要先审可守之利害凡守城之道有五败一曰壮夫寡小弱众二曰城大而人少三曰粮寡而人众四曰蓄货积于外五曰豪强不用命加之外水髙而城内低土脉踈而池隍浅守具未足薪水不供虽有髙城宜弃勿守守有五全一曰城隍修二曰器械具三曰人少粟多四曰上下相亲五曰刑严赏重加之得大山之下广川之上髙不近旱而水用足下不近水而沟防省因天时就地利土坚水流险阻可恃兼此形势守则有余故兵法曰城有不可攻又曰善守者藏于九地之下皆谓此也凡敌已向城乘城将士皆援立牌以自障城及弩台上并度视逺近施放矢石火毬火鹞鞭箭敌在城下则抛飞钩敌若填壕则为火药鞭箭以射焚其刍藁桥械敌傅城欲上则随其处下擂木擂石以击之投飞炬以烧其攻器下火牀及以行罏镕铁洒灼敌人飏石灰穅麸眯害其目楼棚踏空版内杂短兵下刺登城者若登者渐多则御以狼牙铁拍手渐攀城则以连枷棒击之剉手斧断之敌以冲车等进则穿以铁镮木镮放猛火油敌云梯倚城则引义竿推撞车敌木驴空【音孔】城则用绞车铁撞燕尾炬坏之敌飞炮石则张布幔绳遏之敌为地道来攻则为地听候其来方穿井邀之霹雳火毬烟毬等害之敌附髙穴城则缒游火箱灼之敌筑土堙傍城欲上则穿地道至堙下引取其土敌堙自坏或城内薄城起堙相对盛兵抵御敌以火攻城则城上应救火之具有托义火钩火防栁洒子栁罐铁手猫唧筒寻常之所预备者若攻具猛至则为水袋水囊以投沃之一应棚楼器械虽已涂覆亦频举麻搭润防若敌为火车烧城门则下湿沙灭之切勿以水水加则油焰愈炽敌若纵烟向城则列瓮缶以醋浆水各实五分人覆面于上其烟不能犯鼻目敌夜围城则每五十人以一人系城下置食其前城上闻犬吠则缒火下照举表加备又于城半腹每十步系一灯笼又束芦苇挿以松明桦皮可用照敌或攻摧女墙则以木女墙代之或攻坏城门则以刀车塞之又陈规守城録曰凡攻城者有生有死而善守者有生无死今夫百里之城有数敌登之守城之人便自甘心乞命于敌者非攻之善乃守之不善也敌先采湿木编洞屋以生牛皮葢其上戴之令人运土木填壕以进攻械守城人得计则城内先施炮碎之若要摧毁攻械则须用大炮及石敌人攻城用大炮葢欲摧毁城楼守城欲用摧毁敌人攻械大炮与小炮逺炮齐用纵敌在城外伐木为对楼云梯火车等攻械可以炮尽又须先用稍大木造髙一丈长一丈濶一丈一丈上下外直里斜外宻里疎洞子外宻处以大麻绳横编如竹笆相似以备炮石众多攻坏女头即于两邉连进洞子向前以代女头则炮石纵大且多亦无损坏间有损者即前抽换如此捍御炮石亦何能害人已可必得无虞也又筑城之制城面上必作女头墙中间立狗脚木一条每女头中挂搭箆篱惟可以隔遮弓箭弩于炮石则难以遮隔若改作平头墙不用箆篱只于近下留品字方眼与女头相似亦甚济用又敌人初到城下观其攻械势恐难遏宜便于城里脚下取土深濶里壕壕外去壕数丈再筑重城对旧城门更不作门却于新筑城下縁里壕二三里地新城上开门使人入得大城直行不得须于里壕垠上新城脚下绕缭二三里地方始入门若此则假使敌善填壕止不过填外壕必不能填里壕若由门入城须行新城脚下里壕垠上新城上人直下临敌何物不可设用敌必不敢入既由正门入城尚不敢岂肯用命打城乎古人云上策莫如自治又事贵制人不贵制于人皆此之谓也
　　明吕坤实政録曰凡城不宜大大则难守城不宜卑卑则易登大者根厚五丈顶濶二丈五尺小者根厚三丈顶濶丈五髙须三丈五尺卑亦不下三丈外峻中陂垜头髙六尺濶七尺四平方角垜不用眼【此眼不能发矢石且窥敌亦无赖此】三尺为垜口厚二尺五寸髙与心齐【口隘小虽敌上为难而我不能出头口髙厚虽坚乆可恃而我不能下视】垜口墙根之下留天井一个圆径一尺【太大则敌得力太小则我不便】直通城下一眼直看城根可落升口圆石可容仰月铲断钩杆推云梯可使三刺枪可打快枪发箭用喷火喷粪天井之制下圆上方方口横二丈长二丈有半敌即上城先投井中足不及定手安得施我即杀之矣此眼平日以石推压但可流水用则开之凿石更妙守城时以门二扇盖之防我失脚垜口用鼓腔瑠璃砖厚一尺钩杆滑不可着敌台方三丈每面六垜口七十步立一台【逺则矢石无力】弓箭火枪髙手俱置台上以便矢石交及铅箭火药须备百倍两敌台交相射打则两台之间虽守垜无人而敌亦不敢登矣城根土坚上留一丈下面即挑池池深三丈口濶十丈底濶三丈城根窄则敌无处容足又池深以助城髙池底每十步凿一圆井口濶一丈深一丈谓之重渊及泉更好不则外引河水或内引城中雨潦之水常令丈深【若土脉不坚城根之外须留三五丈】池两崖多栽盘根宿草以耐崩坍池外不用髙阜之土以防填壕但为品窖以陷敌马池外一里之内不可栽树【一蔽望敌之眼使敌得以潜伏而我不见一小树砍倒数株倒倚城上可以縁登又横軃池中可以涉水】城门须有吊桥濶三丈【竹吊桥不如作机桥可陷敌马】城门不可安在洞中常宜近外使敌无所容身若原在洞中安门者城门之上以砖砌五星池状通两扇门面深二尺濶一尺留五孔大如升髙地一尺敌以火焚门可以下水可以放快枪可以射箭可以擂石城内附墙多留墱道半里一座以便急时往来每墱道须留一门以防敌人登城城上用内拦墙髙与心齐以防进城之敌便于对打



　　钦定续通典卷九十六
　　钦定四库全书
　　钦定续通典卷九十七
　　兵
　　示弱
　　唐太宗曰守示以不足敌必来攻是敌不知其所攻也攻示以有余敌必自守是敌不知其所守也又魏博田悦兵围邢州身攻临洺筑重城絶内外缓邢将李洪临洺将张伾固守诏马燧与李抱真李晟合军救之燧出口未过险移书抵悦示好悦以燧畏已大喜既次邯郸悦使至燧皆斩之遣兵破其支军又袁滋讨吴元济至唐州元济围其新兴栅滋卑辞以请之元济由是不复以滋为意朝廷知之贬滋抚州刺史以李愬代之愬至唐州知士卒惮战谓之曰天子知愬柔弱故使拊循尔曹至于战攻进取非吾事也众信而安之愬亲行视士卒不事威严或以军政不肃为言愬曰吾非不知也袁尚书専以恩惠怀贼贼易之闻吾至必増备吾故示之以不肃彼必以吾为弱而懈惰然后可图也淮西人轻愬不为备愬遂谋袭蔡州
　　五代梁朱友谦以河中同州降晋梁遣刘鄩攻同州友谦求救乃遣符存审与李嗣昭救之河中兵少而弱梁人素易之且不虞晋军之速至也存审选精骑二百杂河中兵出击鄩垒阳败而走鄩兵追之晋骑反击获其骑兵五十梁人知其晋军也皆大惊然河中粮少而新降人心颇持两端晋军屯朝邑诸将皆欲速战存审曰使梁军知吾利于速战则将夹渭而营断我饷道以持乆困我则我进退不可败之道也不若按兵示弱伺隙出竒可以取胜嗣昭从之居旬日望气者言有黒气状如鬭鸡存审曰可以一战矣乃进军击鄩大败之宋苖傅刘正彦反韩世忠率兵讨之至秀州称病不行治器械傅等始惧初傅正彦闻世忠来檄其兵屯江隂世忠以好语报之且言所部零残欲赴行在傅等大喜许之时世忠妻梁氏及子亮为傅所质防守严宻于是朱胜非绐傅遣之梁氏疾驱出城防世忠于秀州世忠知其谋进兵益急擒贼伏诛
　　明李文忠应昌令士卒各持二十日粮兼程进与敌遇力战走之追至瀚海敌至益众乃据险为营示以单弱敌疑有伏遁去
　　示怯
　　五代梁太祖遣子友宁攻青州王师范乞兵于杨行宻行宻遣其将王茂章以步骑七千救之茂章与友宁战大败之遂斩友宁以其首报行宻是时梁太祖方攻郓州闻友宁死以兵二十万倍道而至茂章闭垒示怯伺梁兵怠毁栅而出驱驰疾战战酣退坐召诸将饮酒已而复战太祖登髙望见之得青州降人问饮酒者为谁曰王茂章也太祖叹曰使吾得此人为将天下不足平也
　　宋狄青在泾原常以寡当众预戒军中尽舍弓弩皆执短兵密令军中闻钲一声则止再声钲则严阵而阳却钲声止则大呼而突之士卒皆如其教才遇敌未接战遽声钲士卒皆止再声皆却敌大笑相谓曰孰谓狄天使勇钲声止忽前突之敌兵大乱相蹂践死者不可胜计又张俊讨李成时成围江州未解成党马进在筠州俊急趋豫章既入城喜曰我已得洪州破贼决矣及进犯洪州连营西山俊敛兵若无人者金鼓不动令将士登城者斩居月余进以大书牒索战俊以细书状报之贼以俊为怯故懈俊宻遣岳飞杨沂中由上流絶生米渡出贼不意追奔七十里又与贼战令陈思恭从山后驰击夹攻破之
　　元巴延乆居北边时有谮其与海都通好者诏以御史大夫伊实特穆尔代之未至防海都兵复至巴延遣人请伊实特穆尔曰公姑止待吾翦此防而来未晚也巴延与海都兵交且战且却凡七日诸将以为怯愤曰果惧战何不授军于大夫巴延曰海都悬军渉吾地邀之则遁诱其深入一战可擒也诸军必欲速战若失海都谁任其咎诸将曰请任之即还军击败之海都果脱去
　　示缓
　　唐贼史思明既袭降许叔冀乘胜西向李光弼敦阵徐行趋河阳身以五百骑殿贼游骑至石桥诸将曰并城而北乎当石桥而进乎弼曰当石桥而进令甲士夜持炬徐引部曲重坚贼不敢逼已而贼来攻光弼与战中潬西斩千级执五千人又郭子仪屯奉天仆固怀恩诱吐蕃回纥入冦众请击之子仪曰客深入利速战彼下素徳我缓之当自携贰因下令敢言战者斩坚壁待之敌果遁去
　　五代唐王晏球攻定州王都乆不克明宗数遣人促其破贼晏球以为未可急攻其偏将朱宏昭张防钊等宣言曰晏球怯耳乃驱兵以进兵果败杀伤三千余人由是诸将不敢复言攻晏球乃休飬士卒食其三州之赋悉以俸禄所入具牛酒日与诸将髙防乆之都城中食尽先出其民万余人数谋决围以走不果都将马让能以城降都自焚死
　　辽埒克党善苏库劫西楼【按辽有四楼在上京者曰西楼木叶山曰南楼龙化州曰东楼唐州曰北楼嵗时游猎常在四楼间】太祖至土河秣马休兵若不为意诸将请急追之帝曰俟其逺遁人各怀土怀土既切其心必离我军乘之破之必矣
　　金宗弼再取河南宋李兴据河南府李成引军入孟津兴率众薄城鼔噪请战成不应日下昃兴士卒倦且饥成开门急击大破之兴走汉南成遂取洛阳嵩汝等河南平
　　元世祖中统初国寳讨阿勒达尔叛将和托时和托据吐蕃之达实岭众欲速战国寳曰此穷冦也宜少缓以计破之遂以精兵袭其后和托欲西走国寳据险要之挑战则敛兵自固相持两月潜兵出其不意擒杀之明威宁伯王越与保国公朱永巡边猝遇敌主客不当永欲走越止之列阵以自固敌疑未敢前薄暮令骑皆下马衔枚鱼贯而行毋反顾自率骑殿从山后走五十里抵城敌不觉明日谓永曰我一动敌蹑击无噍类矣结阵示暇形惑之也
　　声言击东其实击西
