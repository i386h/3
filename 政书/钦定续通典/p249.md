<!-- { "loadSidebar": true } -->
　　元顺帝至正间额琳沁巴勒移江西行省左丞时妖冦由蕲黄陷饶州饶之属邑安仁与龙兴相接境其民皆相挺为乱额琳沁巴勒道出安仁因驻兵招之来者厚加赏赉不从者命哈喇多尔济等攻散之余干乆为盗区亦闻风顺服
　　示惠招降
　　唐宪宗元和中诏诸军进讨李师道魏博节度使田宏正自杨刘济河获其将夏侯澄等四十七人帝并释放之给缯絮递送军前驱使如父母在欲还者优遣及澄等至行营贼觇知之潜相传告由是叛徒皆感朝廷恩继有降者刘悟遂擒师道传首京师又髙仁厚讨卭州贼阡能未发前一日得谍者仁厚命释缚因谓之曰髙尚书来所将止五百人无多兵也汝当为我潜语寨中人云尚书欲拯救汝曹尚书来汝曹各投兵迎降当遣复旧业所欲诛者阡能罗浑擎等耳必不横及百姓也遂遣之仁厚引兵发至双流阡能闻其将至遣罗浑擎立五寨于双流之西伏兵千人于野桥箐以邀官军仁厚诇知引兵围之下令勿杀遣人释戎服入贼中告谕如昨日所以语谍者贼大喜争弃甲投兵请降仁厚悉抚慰书其背使归语寨中未降者余众争出执浑擎以降仁厚悉命焚五寨及其甲兵明日诸寨知大军已近争出执阡能迎官军讙呼不可止贼寨在他所者分遣诸将往降之逆党悉平
　　五代周世宗显徳五年征淮南天长军使易赟令男延夀赍表以其城来降天长县当九驿之路城小而固南人以其地为雄州世宗之破楚州也获其守将张彦卿男光祐舍而不诛因令光祐赍玺书以谕赟赟知楚州既下故降
　　宋岳飞攻贼李成将马进贼骇乱退走飞使人呼曰不从贼者坐吾不杀汝坐而降者八万余人贼大败又因曹成败去谓张宪等曰追之则胁从可悯纵之则复聚为盗今遣若等诛其酋而抚其众慎勿妄杀累主上保民之仁于是降者二万进兵追之成出降
　　金宣宗元光二年御史中丞师安石上章言备御二事其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既众彼必转相猜贰然后徐起而图之则中兴之功不逺矣帝嘉纳之
　　元阿尔哈雅攻潭州州守李芾自杀其将刘孝忠以城降诸将欲屠之阿尔哈雅曰是州生齿数百万口若悉杀之非上谕巴延以曹彬不杀意也其屈法生之复发仓以食饥者遣使徇郴全道桂阳永衡武冈宝庆袁韶南雄诸郡其守臣皆率其民来迎曰闻丞相体皇帝好生之徳母杀掳所过秋毫无犯民今复见太平各奉表来降又博啰引兵入齐宋守将李全降诸将皆曰全势穷出降非心服也今若不诛后必为患博啰曰不然诛一人易耳山东未降者尚多全素得人心杀之不足以立威徒失民望表闻诏博啰便宜处之乃以全为山东淮南楚州行省郑衍徳田世荣副之郡县闻风欵附山东悉平
　　明太祖既抚定宁越欲遂取浙东诸郡乃谓诸将曰吾师比克建康秋毫无犯故一举而遂定今新克婺城当厚加抚恤使民乐于归附则彼未降郡县亦必闻风而归矣又胡大海常自称吾行军惟知有三事不杀人不掳人妇女不焚人庐舎故其军一出逺近争趋附之
　　军帅志坚必胜
　　唐广平王收长安李嗣业统前军阵于香积祠北贼将李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓郭子仪曰今日不以身饵敌则军无类矣即肉袒持长刀大呼出阵前杀数十人阵复整步卒二千以陌刀长柯釡堵进所向无前归仁匿兵营左觇军势仆固怀恩引囘纥锐兵击其伏嗣业出贼背合攻之自日中至昃斩首六万级贼东走遂平长安又朱泚逼奉天徳宗召浑瑊勉谕之贼造云梁薄城下三千余人相继而登城上士卒皆大寒馁又少甲胄瑊但威激诫励之以饥弱之众当剧贼之锋瑊力战应敌中流矢遽自拔之血流霑足格鬭不已不言疮痛以激士心既而李怀光大军至贼解围去五代梁晋相拒于栢乡梁龙骧军以赤白马为两阵旗帜铠仗皆如马色晋兵望之皆惧庄宗举钟以饮嗣源曰卿望梁家赤白马惧乎虽吾亦怯也嗣源笑曰有其表尔翼日归吾廐也庄宗大喜曰卿当以气吞之因举钟饮釂奋檛驰骑犯其白马挟二禆将而还梁兵败宋钦宗靖康二年宗泽自大名至开徳与金人十三战皆捷以书劝康王檄诸道兵防京城又移书北道总管赵野河东北路宣抚范讷知兴仁府曾楙合兵入援三人皆以泽为狂不答泽遂以孤军进至卫南先驱云前有敌营泽挥众直前与战败之转战而东敌益生兵至泽将王孝忠战死前后皆敌垒泽下令曰今日进退等死不可不死中求生士卒知必死无不一当百金人败退却数十里
　　金世祖与实图美交好邻部不悦遂合兵攻之实图美使弟阿苏美率二百人南下拒敌敌兵千人已出其东据髙泉实图美将五千人迎击之敌将额勒本者勇士也出挑战实图美射中其马额勒本反射射中实图美腹实图美拔箭战愈力阿苏美与勇士七人步战杀额勒本诸部兵遂败又大定初丞相襄从左副元帅黙音以本部兵讨契丹战于肇州之长泺襄先登鏖击足中流矢裹创以战气愈厉七战皆胜黙音握其手曰今日之捷皆公力也敌走渡雾凇河追击之
　　元苏布特从诸王巴图等攻曼济勒部主齐哩克战败于漷宁河诸王以敌尚众欲要苏布特还徐图之苏布特曰王欲归自归我不至图纳河玛察城不还也乃驰至玛察城诸王亦至遂攻拔之而还又赵瑨攻相州抵其门死士突出瑨直前击之流矢中鼻侧镞出脑后拔矢再战七日破其城
　　明朱能从成祖师驻临淮诸将以盛暑乏粮又战小却多请班师能曰自义举以来克捷多矣岂可因小挫遂自摧阻耶但当为宗社计整兵前进成祖拊髀曰尔言深合我意遂进兵渡淮
　　军将骄败
　　唐郭孝恪为西安都防讨兹破其都城孝恪自留守之兹相那利潜引西突厥之众并其国兵万余人来袭孝恪时营于城外有兹人来谓孝恪曰那利我之国相人心素归今亡在野必思为变城中之人颇有异志公宜备之孝恪不以为意那利率兵奄至孝恪始觉乃领部下千余人将入城城中降人与那利表里夹击孝恪自为前锋力战而入至其王所居旋复出战为冦所杀又昭宗时李仁矩为阆州节度董璋反率凶党以攻其城仁矩召军校谋守战利害皆曰璋乆图反计以赂诱士心凶气方盛未可与战宜坚以老之傥浃旬之间大军东至贼必自退仁矩曰蜀兵懦安能当我精甲即驱之出战兵未交为贼所败既而城陷仁矩被擒宋太祖伐蜀遣王全斌崔彦进等出鳯州刘光仪曹彬出归州蜀孟昶遣王昭逺拒之兵始发成都昶遣李昊等饯之昭逺手执铁如意指挥军事自比诸葛亮酒酣谓昊曰吾之是行何止克敌当领此二三雕面恶少儿取中原如反掌尔全斌至三泉遇昭逺击败之昭逺焚吉栢江浮桥退守剑门
　　敌屡胜骄不备可败
　　五代梁晋战于胡栁晋军败庄宗欲引兵退保临濮阎宝曰夫决胜料势决战料情情势既得断在不疑今梁兵窘蹙其势可破胜而骄怠其情可知此不可失之时也庄宗谢曰防公防败吾事乃整军复战遂败梁兵
　　军行自表异致败
　　宋种世衡居西邉党项犯邉有敏珠尔族首领骁悍最为邉患世衡欲以计擒之闻其好击鼓乃造一马持战鼔以银裹之极华焕宻使谍者阳卖之入敏珠尔族后乃择骁卒数百人戒之曰凡有负银鼓随者并力擒之一日羌酋负鼔而出遂为所擒又赵范赵葵败李全于扬州议出堡塞西门有堡塞候卒识全枪垂双梆【本又作拂】为号以告范范喜谓葵曰此贼勇而轻若果出必成擒矣乃悉精鋭诱致击败之【鼓裹银枪垂梆亦同表异之义】
　　金宗望等追辽主于石辇驿辽主谓宗望兵少必败与嫔御皆自髙阜下平地观战伊都示诸将曰此辽主麾盖也若萃而薄之可以得志骑兵驰赴之辽主望见大惊即遯去辽兵遂溃
　　【臣】等谨案唐朱泚之乱李怀光自河北赴难李晟每将合战必自表异绣防前行亲自指导怀光见之不悦乃谓晟曰将帅当持重岂宜自表饰以啗贼也晟曰晟乆在泾原军士颇相畏服故欲令先识以夺其心耳又宋韩世忠闻刘豫聚兵淮阳勒众向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导阵者二人遂引去据此则自表异不唯不致败并可以取胜所谓运用之妙存乎一心也谨附识于此
　　师行众悲恐败
　　唐僖宗广明时黄巢攻汝州欲薄东都田令孜请自将帝幸神防军以飞龙使杨复恭副令孜于是募兵京师得数千人时巢已陷东都帝饯令孜章信门赉遗丰优然卫兵皆长安髙赀世籍两军得禀赐侈服怒马以诧权豪初不知战闻科选皆哭于家隂出赀雇贩区病坊以备行阵不能持兵观者寒毛以栗贼进取陜虢神防兵过华裹三日粮不能饱无鬭志贼急攻闗王师溃
　　声感人附
　　唐李筌太白隂经曰古人出师必犒以牛酒丝竹哀怨凄怆复安得而用防故随筵乐例用大鼓枝鼓腰鼔破阵乐笛拍板舞剑浑脱角觝投石拔拒蹴踘
　　五代周世宗征南唐取泗州周师步骑数万水陆齐进军士作檀来之歌声闻数十里
　　元崇古噜领征北诸军帅师逾金山攻巴林之地巴林之南有逹勒珲河其将特哩台阻水而军伐木栅岸以自庇士皆下马跪坐持弓矢以待元军矢不能击马不能进崇古噜命吹铜角举军大呼声震林野其众不知所为争起就马于是麾师毕渡
　　守则有余
　　唐吴少诚攻许州上官涚知节度留后欲弃城走判官刘昌裔追止之曰留后既受诏宜以死守城况城中士马足以破贼但坚壁不战不过五七日贼势必衰我以全制之可也涚然之贼日夕攻急堞坏不得修昌裔令造战棚木栅以代之募壮士破营得突将千人凿城分出大破之因立战棚木栅于城上守陴遂安
　　宋魏胜守海州金兵大至环城围数重胜与统制郭蔚分兵备御偃旗仆鼔寂若无人金军惊疑数日不敢攻已乃植云梯置炮石四面合围负土填壕胜俟其近城鸣鼓张旗矢石俱发继以火牛金液凡三昼夜金兵不能近
　　金哀宗天兴初元兵围汴京汴人共推强伸为府签事领所有军二千五百人元兵围之东西北三面多树大炮伸括衣帛为帜立之城上率士卒赤身而战以壮士往来救应大呌以憨子军为号其声势与万众无异兵噐既尽以钱为镞得元兵一箭截而为四以筒鞭发之又创遏炮用不过数人能发大石于百步外所击无不中伸奔走四应所至必捷得二驼及所乘马皆杀之以犒军士人不过一啗而得者如百金之赐云
　　守拒法附
　　唐张巡守睢阳修守具贼为云梯势如半虹置精卒二百于其上推之临城欲令腾入巡预于城潜凿三穴候梯将至一穴中出大木末置铁钩钩之使不得退一穴中出一木拄之使不得进一穴中出一木末置铁笼盛火焚之贼又以钩车钩城上栅阖巡以大木置连鏁大镮拔其钩而截之贼又造木驴攻城巡镕金汁灌之贼又以土囊积柴为磴道欲登城巡潜以松明干蒿投之积十余日使人顺风持火焚之巡之所为皆应机立办贼服其智乃不复攻
