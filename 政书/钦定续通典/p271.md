<!-- { "loadSidebar": true } -->
　　元襄阳民受达实巴图尔围日久惧甚夜半缒城叩营门具告虚实愿为内应约以期授之宻号而去贼船百余艘在城北隂募善水者凿其底至期民垂绳以引官军先登者近千人城破贼巷战不胜走就船船壊皆溺死伪将王权领兵千人西走遇伏兵被擒襄阳平明花云为先锋从攻滁州单骑前行遇贼数千人欲退不可乃提剑跃马卫太祖冲其阵而过贼大惊曰此黒将军勇不可与争锋纵之去既而后军至云帅以攻滁遂克其城又沐英既平云南土官杨苴复叛纠集二十万众围城英时在乌撒闻之即遣兵赴援至曲靖先遣一健卒入报城中为贼所得绐之曰总兵官领三十万大军至矣贼众骇愕宵遁英追讨于诸寨悉歼之
　　推人事破灾异
　　唐崔义元为婺州刺史属睦州女子陈硕真反遣其党童文宝领徒四千袭婺州义元督兵拒战时百姓讹言硕真当升天犯其兵马者无不灭门众皆恟惧司功参军崔元借曰此乃妖诳岂能得久义元以为然因命元借为先锋义元率兵继进斩首数百级又李晟以朱泚之叛屯于渭桥时荧惑守嵗久之方退参佐或劝曰今荧惑已退皇家之利也可速用兵晟曰天子外次人臣但当死节垂象髙逺吾安知天道耶及平贼后晟谓参佐曰前者士大夫劝晟出军非敢拒也军可用之不可使知之尝闻五星盈缩无凖惧后来守嵗则我军不战而自溃参佐皆叹服又李愬将攻吴房吏曰徃亡日法当避曰彼谓吾不来此可击也遂攻之毁其外垣而还贼以精骑尾击愬下马据胡牀令曰退者斩众决死战射杀其将贼乃走
　　五代唐郭崇韬因梁康延孝来奔延之卧内尽得梁虚实遂请分兵守魏而自郓长驱捣汴庄宗问司天言嵗不利用兵崇韬曰古者命将凿凶门而出况成筭已决区区常谈岂足信也即日下令袭汴八日而灭梁宋曹翰从征幽州率所部攻城东南隅卒掘土得蟹以献翰谓诸将曰蟹水物而陆居失所也且多足彼援将至不可进拔之象况蟹者解也其班师乎已而果验又李宝因金人将由海道南袭请舟师三千徃御之众以西北风劲为疑下令敢阻大计者斩由江隂发大洋风甚舟散不可收宝神色不动曰天以是试宝耶宝心如铁石不变矣酹酒自誓风即止得抵东海遂仗剑奋击解海州围
　　元陜州危急多尔济巴尔为陜西行台御史大夫至中途闻商州陷武关不守即轻骑昼夜兼程至奉元而贼已至鸿门吏白涓日署事不许曰贼势若此尚何顾隂阳拘忌哉即就署又穆呼哩师薄青龙堡是年八月有星昼见隐士乔静真曰今观天象未可征进穆呼哩曰主上命我平定中原今河北虽平而河南秦巩未下若因天象而不进兵天下何时而定耶且违君命得为忠乎
　　明太祖在滁州值元托克托以兵围六合六合求救时诸将以元兵盛不敢徃俱以祷神弗吉为辞主帅滁阳王乃召太祖将兵亦令祷神太祖曰事之可否当断于心何以祷为乃帅兵东趋六合又成祖以吴杰等固守真定乃诱之出战散军四出声言取粮敌闻出军滹沱河北兵趋进众以卜恶兵忌不宜曰稍缓则彼退守城坚粮足难为力矣何拘小忌遂进遇藁城敌列方阵成祖曰四面受敌我攻一隅乃悉精鋭攻其东北绕出阵后大呼奋击俘斩六万余级又项忠讨土达满四于固原贼退保石城以自固时逺近闻毛忠败恐其与北边连兵且慧出西方占应秦州不祥军心揺动忠曰昔李晟讨朱泚荧惑守嵗卒以成功师直而壮行当就擒矣乃不候援师至即以兵据贼水草道掩捕刍汲者多被擒满四窘迫遂请降
　　风云气候杂占
　　唐薛万均围梁师都诸将以城险未可下万均曰城中气死鼓不能声破亡兆也既而贼果斩师都降又薛万均追吐谷浑众至积石山大风折旗万均曰敌且来乃勒兵俄而贼至万均直前斩其将众遂溃
　　五代梁以王景仁为北面招讨使将韩勍李世安等兵伐赵行至魏州司天监言太隂亏不利行师太祖急召景仁等还已而复遣之景仁已去太祖思术者言驰使者止景仁于魏以待景仁不奉诏进营于柏乡及晋人战果败梁太祖攻朱瑾于兖州朱宣遣贺瓌与何懐寳柳存等以兵万人救兖州瓌趋待宾馆欲絶梁饷道梁太祖畧地至中都得降卒言瓌等兵趋待宾矣以六壬占之得斩关卦名以为吉乃选精兵夜疾驰百里期先至待宾以逆瓌而夜黒兵失道旦至钜野东遇瓌兵击之瓌等败走
　　唐将符存审李嗣昭救河中朱友谦按兵示弱旬日望气者言夜见西向黒气如鬬鸡之状必有战阵存审曰吾方欲决战而形于气象得非天賛我欤召嗣昭友谦聚谋下令军中诫示所向翌日合战遂败梁兵又魏王继岌郭崇韬伐蜀是嵗王衍幸彭州平阳山汉州三学山又幸秦州羣臣切谏不聴行至梓潼大风发屋拔木太史曰此贪狼风也当有败军杀将者衍不省行至緜谷而唐师入其境衍惧遽还
　　宋许洞虎钤经曰望气者以气胜败告于大将观敌之气衰则进攻气王则止兵勿与战此之谓顺天时彼之气王他人皆惧不敢进兵我独勇而进焉反能必胜者何也在乎以智逆气而已顺任乎时者也夫五行之王以日时为用静为主动为客敌之胜气有如门上楼如扞拔柯曰木候金时自西击之可克矣水日水时不可也水能生木故也敌之胜气或赤如火光火烟之状晕晕而起者木日木时不可也为木能生火也候水日水时自北击之可克矣敌之胜气如白粉者为金水日水时不可也火日火时利自南方攻之敌之胜气黄如土台者土日金时不可也金日土时不可也土日木时利自东方击之黄土也台亦土也大凡云气如水状及色墨者緑黒色多为败气此不复用或敌人先据吉地我之顿军税驾逼于凶神死气之上不得利门而出者但观我军上云气及敌上云气形色以五行生尅用之敌气能生我我则出军进战我军上气能尅敌亦利出师进战不然则勒兵抚士戒严警备俟时而动焉不可妄也夫天不専胜败之气由人用之而已兵家万变此其一也又刘锜充东京副留守自临安絶淮至涡口方食暴风拔坐帐锜曰此贼兆也主暴兵即下令兼程而进未至顺昌三百里金人果败盟来侵
　　辽杨覃赴干宁军为沧州节度使田武名所围髙模翰与赵延寿聚议徃救俄有光自模翰幕中出萦绕旗矛焰焰如流星久之模翰喜曰此天賛之祥遂进兵杀获甚众
　　金穆宗攻阿苏城是日辰巳间忽暴雨晦曀雷电下阿苏所居既又有大光声如雷坠阿苏城中识者以为破亡之征又太祖攻辽方进师有火光正圆自空而坠上曰此祥徴殆天助也酹白水而拜将士莫不喜跃又太祖师次唐古特旺节之地诸军禳射介而立有光如烈火起于人足及戈矛之上明日次哲尔吉光见如初人以为兵祥又布色忠义追鄂斡于袅岭西陷泉与贼遇时昏雾四塞跬步莫覩物色忠义祷曰狂冦肆暴杀戮无辜天不助恶当为开霁奠已昏雾廓然及战忠义左据南冈为偃月阵右迤而北大败之
　　元巴延挥诸将攻阳罗堡三日不克有术者来言天道南行金木相犯若二星交过则江可渡巴延却之使勿言乃宻谋于阿珠以铁骑三千趋上流为捣虚之计又睿宗军由洛阳次三峰山金人沟地立军围之睿宗令军中祈雪又烧羊脾骨卜得吉兆夜大雪深三尺沟中军僵立刀槊冻不能举冲破之
　　明刘基从太祖鄱阳湖大战胜负未决乃宻言移军湖口期以金木相犯日决胜又一日在舟中忽跃起大呼曰难星过矣太祖悟遂命更舟未半晌而舟已为敌炮击碎矣既而友谅平皆如其防又刘基以冯胜将兵请授方畧乃书片纸授之使夜半出兵云至某所见某方青云起即伏兵顷黒云起者是贼伏也慎勿妄动日中后黑云渐薄回与青云接者是贼归也即击之可尽擒也众初莫信已而皆验遂擒贼而还又太祖议北伐赐徐达书曰金火二星防于丑分后火逐金逾齐鲁以时进取毋失达遂率兵攻围益都又马轼从都督董兴行师至中道夜半鸡鸣轼曰鸡不时鸣由赏罚不明愿将军申严军令经清逺峡有白鱼入舟轼曰此逆贼授首之征有大星坠于河南岸轼曰四旬内必破贼矣时贼黄萧养聚战艘十余势甚张众请益兵轼曰兵贵神速若复请兵则缓不及事以所征两广江西狼兵取胜犹拉朽耳兴从之率官军与贼遇果大破之萧养中流矢被擒伏诛余党悉平














　　钦定续通典卷一百六
<史部,政书类,通制之属,钦定续通典>
　　钦定四库全书
　　钦定续通典卷一百七
　　刑
　　【臣】等谨按杜佑作刑典凡十有一门曰刑制曰杂议曰肉刑议曰详谳曰决断【考讯附】曰守正曰赦宥【禁屠杀赎生附】曰寛恕曰囚系曰舞紊曰峻酷窃惟刑法者帝王宰世之大权舜命臯陶曰惟明克允明以言其权衡之至当允以言其施措之不挠是以罪惟天讨刑归众弃胥视其人之自取无或畸轻畸重于其间而协巾之治成焉唐自开元已前旧典畧备徳宗而后刑制畧准开元而宪宗以流代杀爰有废法之弊五代政刑紊乱初无典要可述宋承其敝厘正刑章防归平恕而得失并存诏狱之兴奸权借手三尺下移致乖公论而伤国脉辽初法尚严峻厥后互有重轻金则兼修隋唐宋辽之制明昌泰和间律义颇称详善元代用轻典而南北异制吏得舞法行私论者以为失在纵弛信已明法简覈过于唐寛厚不如宋若其东西厰之设廷杖之制一朝秕政流毒无穷亦前代所未有也兹续纂是书一如旧目惟考肉刑后世乆废宜不立专门改附杂议并参马端临通考之例増赎刑门以昭详备焉
　　第一刑制上
　　第二刑制下
　　第三杂议一
　　第四杂议二
　　第五杂议三
　　第六杂议四
　　第七详谳
　　第八决断【考讯附】
　　第九守正
　　第十赎刑
　　第十一赦宥【禁屠杀赎生附】
　　第十二寛恕　囚系
　　第十三舞紊
　　第十四峻酷
　　刑制上【唐　五代　宋　辽　金】
　　唐徳宗贞元八年诏凡罪至死者先决杖宜停【具寛恕篇】宪宗时删天寳以后敇为开元格后敕元和八年诏两京闗内河东河北淮南山南东西道死罪十恶杀人铸钱造印若强盗持杖劫京兆界中及他盗赃逾三疋者论如故其余死罪皆流天徳五城父祖子孙愿随者勿禁诏天徳军五城及诸邉城配流人准格例满日六年后并许放还文宗时命尚书省郎官各删本司敇丞与侍郎覆视中书门下察其可否而奏之为太和格后敇开成三年采开元二十六年以后至于开成制敕删其繁者为开元详定格武宗时诏窃盗赃满千钱者死防昌五年制据律已去任者公罪流以下勿论公罪之条情有轻重茍渉欺诈岂得勿论自后公罪有情状难恕并不在勿论之限宣宗时左卫率府仓曹参军张戣以刑律分类为门附以格敇为大中刑律统类诏颁行之又诏窃盗满三疋者死如建中时制大中五年敕今后有官典犯赃及诸色取受能于未发觉以前陈首即准律文减等如知事发已有萌肇虽未被追捕勘问亦不在陈首之限七年敇法司断罪每脊杖一下折法杖十下臀杖一下折笞杖五下八年敕估绢结赃天下均依上都例以一千一百九十文为陌计赃绢一疋僖宗干符四年敕自后州县官所犯诸罪五年之后去任勿论五年内同现任官例追收据事定例
　　梁太祖开平四年删定令三十巻式二十卷格一十卷律并目録十三卷律疏三十卷共一百三巻为大梁新定律令格式颁行之
