<!-- { "loadSidebar": true } -->
　　明太祖开国之初惩元季贪冒重绳赃吏其法至剥皮囊草谕刑部凡官吏有犯宥罪复职书过榜其门使自省不悛论如律洪武十八年大诰三篇成所列凌迟枭示种诛者无虑千百弃市已下万数贵溪儒士夏伯啓叔侄断指不仕苏州人才姚润王谟被徴不至皆诛而籍其家寰中士夫不为君用之科所由设也其三编稍寛容然所记进士监生罪名自一犯至四犯者犹三百六十四人幸不死还职率戴斩罪治事其推原中外贪墨所起以六曹为罪魁郭桓为诛首郭桓者户部侍郎也帝疑北平二司官吏李彧赵全徳等与桓为奸利自六部左右侍郎以下皆死赃七百万词连直省诸官吏系死者数万人覈赃所寄借徧天下民间中人之家大抵皆破时咸归谤御史余敏丁廷举或以为言帝乃手诏列桓等罪而论右审刑吴庸等极刑以厌天下心先是空印事发诛杀已过当其后胡惟庸蓝玉两狱株连死者且四万他如佥都御史严徳珉以辞官黥戍苏州知府魏观以上梁文腰斩冯胜傅友徳俱开国功臣并以无罪赐死议者病其险刻时吏部尚书詹徽性残忍用刑厉常侍懿文太子録囚太子屡欲有所出徽辄文附重法太子为白帝帝先入徽言曰徽执者法也太子因言立国以仁厚为本帝曰汝欲自为帝耶太子惧因感疾卒成祖靖难后悉指忠臣为奸党甚者加族诛妻女发浣衣局教坊司亲党谪戍者至隆万间犹勾伍不絶御史大夫景清以早朝懐刃事觉磔死族之籍其乡转相攀染谓之蔓抄村里为墟抗拒者既尽被杀戮又惧人窃议之疾诽谤特甚任用陈瑛吕震纪纲辈専以罗织为事于是萧议周新解缙等多无罪死武宗时磔流贼赵璲等于市剥为魁者六人皮法司奏祖训有禁不聴寻以皮制鞍镫帝每骑乗之世宗性猜忌寃滥相寻虽间命寛恤而意主苛刻中年益恶言者中外相戒无敢触忌讳兵科给事中杨元绳以谤毁修死西市御史杨爵疏诋符瑞词过切直下诏狱搒掠血肉狼籍闗以五木死一夕复苏所司请送法司拟罪不许命严锢之主事周天佐御史浦鋐以救爵先后棰死狱中工部员外郎刘魁给事中周怡皆以言事同系厯五年不释既而有神降于乩感其言出之未逾月尚书熊浃疏言乩仙之妄帝怒复令东厰追执之比三人同系镇抚狱桎梏加严饮食屡絶且令伺其言动五日一奏闻谓之监帖庄烈帝承神宗废弛熹宗昏乱之后锐意综理用刑颇急十一年南通政徐石麟疏救郑三俊因言皇上御极以来诸臣丽丹书者防千圜扉为满使情法尽协犹属可怜况怵惕于威严之下者有将顺而无挽回有揣摩而无补救株连蔓引九死一生岂圣人惟刑之恤之意哉十四年大学士范复粹疏请清狱言狱中文武累臣至百四十有竒大可痛皆不报刑法有创之自明不衷古制者廷杖东西厰锦衣卫镇抚司狱是已洪武时永嘉侯朱亮祖父子工部尚书夏祥皆毙杖下宣徳三年怒御史严皑方鼎何杰等久不朝叅命枷以徇自此言官有荷校者至正统中王振擅权尚书刘中敷侍郎吴玺陈瑺祭酒李时勉率受廷杖成化十五年汪直诬陷侍郎马文升都御史牟俸等诏以科道李俊王濬等五六人容隠廷杖人二十正徳十四年以谏止南巡廷杖修撰舒芬等百四十六人死者十一人金吾卫都指挥佥事张英自刃以谏卫士夺刃得不死亦杖杀之嘉靖三年羣臣争大礼廷杖翰林学士丰熈等百三十四人死者至十六人中年刑法益峻受廷杖者愈多宣大总督翟鹏蓟州巡抚朱方以撤防早宣大总督郭宗臯大同巡抚陈燿以敌入大同刑部侍郎彭黯左都御史屠侨大理卿沈良才以议丁汝防狱缓戎政侍郎蒋应奎左通政唐国相以子弟冒功皆逮杖之方燿毙于杖下而黯侨良才杖毕趣治事公卿之辱前此未有又因正旦朝贺怒给事中张思静等皆朝服予杖天下莫不骇然四十余年间杖杀朝士倍苁前代万厯六年以争阁臣张居正夺情杖编修吴中行等五人其后主事卢洪春给事中孟养浩王徳完軰咸以建言被杖多者至一百自十二年至三十四年内外官杖戍为民者共百四十人天啓时太监王体干奉勑大审重笞戚畹李承恩以恱魏忠贤于是万燝吴裕中毙于杖下台省力争不得阁臣叶向髙言数十年不行之敝政三见于旬日万万不可再行忠贤乃罢廷杖而以所欲杀者悉下镇抚司士大夫益无噍类矣南京行杖始于成化十八年南御史李等以岁祲请赈帝摘其疏中讹字令锦衣卫诣南京午门前人杖二十守偹太监监之至正徳间南御史李熈劾贪吏触怒刘瑾矫防杖三十时南京禁卫久不行刑选卒习数日乃杖之防毙东厰之设始于成祖立厰于东安门北令嬖幸者提督之缉访谋逆妖言大奸恶等至宪宗时尚铭领东厰又别设西厰以汪直督之所领缇骑倍东厰自京师及天下旁午侦事虽王府不免直复任锦衣百户韦瑛为心腹屡兴大狱建宁卫指挥杨昱故少师荣曽孙也与父泰为仇家所告逃入京匿姊夫董璵所璵为请瑛阳诺而驰报直直即捕昱璵考讯三琵之琵者锦衣酷刑也骨节皆寸解絶而复苏昱不胜苦妄言寄金于其叔父兵部主事士伟家直不复奏请捕士伟下狱并掠其妻孥狱具昱死狱中泰论斩直中废复用先后凡六年寃死者相属防直数出边监军大学士万安奏罢西厰于是尚铭専用事未防亦黜正徳元年复设西厰以命谷大用邱聚领东厰皆刘瑾党也两厰争用事瑾又改惜薪司外薪厰为办事厰荣府旧仓地为内办事厰自领之京师谓之内行厰虽东西厰皆在伺察中加酷烈焉凡瑾所逮捕一家犯隣里皆坐或瞰河居者以河外居民坐之且创例罪无轻重皆决杖永逺戍边或加项发遣枷重至百五十斤不数日辄死尚寳卿顾璿副使姚祥工部郎张玮御史王时中辈并不免濒死而后谪戍御史柴文显汪澄以防罪至凌迟官吏军民非法死者数千瑾诛西厰内行厰俱革独东厰如故张锐领之与卫使钱宁并以缉事恣罗织至嘉靖二年苪景贤领厰事任千户陶淳多所诬陷万厯初冯保以司礼兼厰事建厰东上北门之北曰内厰而以初建者为外厰天啓时魏忠贤以秉笔领厰事用卫使田尔耕镇抚许显纯之徒専以酷虐钳中外而厰卫之毒极矣凡中官掌司礼监印者其属称之曰宗主而督东厰者曰督主东厰之属无専官掌刑千戸一理刑百戸一亦谓之贴刑皆卫官其役悉取给于卫最轻黠儇巧者乃拨充之役长曰档头帽上锐衣青素褶系小条白皮鞾専主伺察其下畨子数人为干事京师亡命诓财挟讐视干事者为窟穴得一隂事由之以宻白于档头档头视其事大小先予之金事曰起数金曰买起数既得事帅畨子至所犯家左右坐曰打桩畨子即突入执讯之无有左证符谍贿如数径去少不如意搒治之名曰亁醡酒亦曰搬罾儿痛楚十倍官刑且授意使牵有力者有力者予之多金即无事或靳不予予不足即上闻下镇抚司狱立死每月旦厰役数百人掣签庭中分瞰官府其视中府诸处防审大狱北镇抚司考讯重犯者曰聴记他官府及各城门访缉者曰坐记某官行某事某城门得某奸胥吏疏白坐记者上之厰曰打事件至东华门虽夤夜投隙中以入即屏人达至尊以故事无大小天子皆得闻之有四人夜饮宻室一人酒酣嫚骂魏忠贤其三人噤不敢出声骂未讫畨子摄四人至忠贤所即磔骂者而劳三人金庄烈帝即位忠贤伏诛而王体干王承祚郑之恵李承芳曹化淳王徳化王之心王化民齐本正等相继领厰事告宻之风未尝息也徳化及东厰理刑吴道正等侦阁臣薛国观隂事国观由此死崇祯十五年御史杨仁愿疏请寛东厰事件复切言缇骑不当遣帝虽戒谕厰卫而倚毗益甚至国亡乃已锦衣卫即古诏狱太祖时天下重罪逮至京者收系狱中数更大狱多使断治所诛杀甚多然其后悉焚刑具申明禁令【具寛恕篇】成祖宠幸纪纲令治锦衣亲兵复典诏狱纲遂用其党庄敬袁江王兼李春等縁借作奸数百千端乆之族纲而锦衣典诏狱如故终明之世遂废洪武诏不用矣英宗初王振用指挥马顺毒流天下天顺复辟指挥门达镇抚逮杲怙宠罗织达遣旗校四出杲又立程督并以获多为主千户黄麟之广西执御史吴祯至索狱具二百余副天下朝觐官陷罪者甚众杲死达兼治镇抚司搆指挥使袁彬系讯之五毒更下仅免【具舞紊篇】朝官杨璡李观辈皆锒铛就逮盖自纪纲诛其徒稍戢至正统时复张天顺之末祸益炽朝野相顾惴惴不自保正徳中旗校王邦竒贪饕搏噬有若虎狼其捕奸盗也或以一人而牵十余人或以一家而连数十家鍜链狱词付之司防谓之铸铜板其缉妖言也或用畨役四出搜愚民诡异之书或购奸僧潜行诱愚民弥勒之教然后从而掩之无有解脱谓之种妖言数十年内死者填狱生者寃号不可胜记镇抚司分南北北司専理诏狱【建设具职官典】初卫狱附卫治至门达掌问刑又于城西设狱舍拘系狼籍正徳时卫使石文义与张防表里作威时称为刘瑾左右翼祖制凡朝防厰卫率属及校尉五百名列侍奉天门下紏仪失仪者即褫衣冠执下镇抚司狱杖之乃免迨万厯中始罢其制时告讦之风稍衰故大臣被録者寡然建言及忤矿税珰者辄下诏狱刑科给事中杨应文言监司守令及齐民被逮者百五十余人虽已打问未送法司狱禁森严水火不入疫疠之气充斥囹圄卫使骆思恭亦言热审岁举俱在小满前今二年不行镇抚司监犯且二百多抛瓦声寃镇抚司陆逵亦言狱囚怨恨有持刀断指者俱不报魏忠贤起杨左之狱【具舞紊篇】许显纯辈定爰书坐赃比较立限严督之五日一追比【明史刑法志云两日为一限兹据左光斗传】输金不中程者受全刑曰械曰镣曰棍曰桚曰夹棍五毒偹具呼謈声沸天血肉溃烂宛转求死不得显纯叱咤自若一夕令诸囚分舍宿于是狱卒曰今夕当有壁挺者壁挺狱中言死也明日涟死光斗等次第皆鎻项拉死自刘瑾创立枷锦衣狱常用之神宗时御史朱应毂具言其惨请除之不聴至忠贤益为大枷又设断脊堕指剥皮剜舌之刑盖厰祸至忠贤而极矣庄烈帝疑羣下王徳化掌东厰以惨刻辅之孟明掌卫印时有纵舍然观望厰意不敢违而镇抚梁清宏乔可用朋比为恶凡搢绅之门必有数人往来踪迹故常晏起早阖毋敢偶语旗校过门如被大盗官为囊槖均分其利京城中奸细潜入佣夫贩子隂为流贼所遣无一举发而髙门富家局蹐无宁居其徒黠者恣行请托稍拂其意飞诬立搆摘竿牍片字株连至数十人秕政沦胥刑章颠覆于斯为极云


　　钦定续通典卷一百二十
<史部,政书类,通制之属,钦定续通典>
　　钦定四库全书
　　钦定续通典卷一百二十一
　　州郡
