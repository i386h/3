<!-- { "loadSidebar": true } -->
　　弩坊署唐置令一人丞一人掌出纳矛矟弓矢排弩刄镞杂作及工匠宋置作坊物料库掌收铁锡羽箭油漆之属皮角掌收皮革筋角以供作坊之用辽北面官有弩手军详衮司掌强弩之事金利器署【本都作院宣宗兴定二年改为利器署】有令丞直长等官掌收弓弩刀槊之属元置辨验弓官二人辨验筋角翎毛等官二人丰州弓局使一人赛富鼎弓局头目一人陵州箭局头目一人懐孟路弓局院长一人汴梁路军器局常课弓局院长一人益都济南箭局局使一人辽葢弓局大使一人副使一人大都箭局大使一人副使一人大都弓匠提举司达噜噶齐提举同提举副提举各一人双撘弓局大使一人副使一人成格勒弓局大使一人副使一人通州弓局院长一人大都局大使一人副使一人
　　都水使者【丞　主簿　舟檝署　河渠署】
　　唐制都水监使者二人掌川泽津梁渠堰陂池之政总河渠诸津监署凡渔捕有禁溉田自逺始先稻后稑渠长斗门长节其多少而均焉府县以官督察宋初隶三司河渠案仁宗嘉祐三年始専置监以领之判监事一人以员外郎以上充同判监事一人以朝官以上充置局于澶州号曰外监元丰官制行置使者一人掌中外川泽河渠津梁堤堰疏凿浚治之事凡治水之法以防止水以沟荡水以浍防水以陂池潴水凡江河淮海所经都邑皆颁其禁令视汴洛水势涨涸增损而调节之凡河防谨其法禁嵗计筊揵之数前期储积以时颁用各随其所治地而任其责兴役以后月至十月止民功则随其先后毋过一月若导水溉田及疏治壅积为民利者定其赏罚凡修堤岸植榆栁则视其勤惰多寡以为殿最辽南面都水监有太监少监金都水监街道司隶焉置司监掌川泽津梁舟楫河渠之事兴定五年兼管勾漕运事又有少监兼漕事少监又置分治监専规措黄沁河衞州元都水监置都水监二人少监一人掌治河渠并隄防水利桥梁牐堰之事顺帝至正六年以连年河决为患置河南山东都水监以専疏塞之任八年河水为患诏于济宁郓城立行都水监九年又立山东河南等处行都水监又有都水庸田使司置庸田使二人副使二人佥事一人【至元二年置于平江既而罢之至五年复立十二年因海运不通京师阙食诏河南洼下水泊之地置屯田八处于汴梁添立都水庸田使司】又置都总制庸田使司又都总制庸田使二人副使二人佥司六人【至正十年置于河南江北等处】明水利之事掌于工部都水司
　　丞唐置二人掌判监事凡京畿诸水因灌溉盗费者有禁水入内之余则均王公百官宋置二人参领监事辽南面都水监亦有监丞金置二人又置掾正掌与丞同元亦置二人
　　主簿唐置一人掌运漕渔捕程会而纠举之宋置一人辽亦有之金无主簿置勾当官四人准备分治监差委元置经歴一人知事一人
　　舟檝署唐置令一人丞二人掌天下津济舟梁宋舟檝之政掌于工部水部辽金元明俱不设専官
　　河渠署唐置令一人丞二人掌河渠陂池隄堰鱼醢之事凡沟渠开塞渔捕时禁皆颛之飨宗庙则供鱼鲏祀昊天上帝有司摄事则供腥鱼日供尚食及给中书门下嵗供诸司及东宫之冬藏渭河三百里内渔钓者五坊捕治之供祠祀则自便桥至东渭桥非供祠不采鱼宋不设河渠署水土之产掌于工部虞部金都巡河官掌巡视河道修完堤堰栽植榆栁凡河防之事分治监巡河官同此其卢沟崇福上下埽都巡河兼石桥使通济河节巡官兼建春官地分河道诸都巡河官掌提控诸埽巡河官散巡河官【凡二十六埽】黄汴都巡河官下六处河隂雄武荥泽原武阳武延津各设散巡河官一人黄沁都巡河官下四处懐州孟津孟州城北各设黄沁散巡河官一人衞南都巡河官下四处新乡崇福上崇福下衞南淇上散巡河官各一人滑濬都巡河官下四处武城白马书城教城散巡河官各一人曹甸都巡河官下四处东明西佳孟华陵城散巡河官各一人曹济都巡河下四处定陶济北寒山金山散巡河官各一人诸埽物料官掌受给本物料分治监物料官同此惟崇福上下埽物料官与当界官通管收支南京延津渡河桥官兼讥察事管勾一人同管勾一人掌桥船渡口讥察济渡给受本桥诸物等事元大都河道提举司提举一人同提举一人副提举一人明运河之官以封疆大吏兼之北运河以保定巡抚兼管河道黄河以河南巡抚兼管河道东河以山东巡抚兼管河道并督理营田【互见御史台】运河又以总督漕运总兵官兼理河道














　　钦定续通典卷三十一
<史部,政书类,通制之属,钦定续通典>
　　钦定四库全书
　　钦定续通典卷三十二
　　职官
　　武官上
　　将军总叙
　　唐肃宗至徳以后十六卫及六军【左右龙武左右神武左右神防号为六军】大将军将军员数无所改置【已详杜佑通典】宋左右金吾卫左右卫左右骁卫左右武卫左右屯卫左右卫官军卫左右监门卫左右千牛卫俱有上将军大将军将军为环卫官无定员名虽沿唐制而别无所领其禁军皆三衙【殿前司及侍卫马军步军二司为三衙】其骠骑辅国镇国冠军懐化五大将军云麾归徳忠武壮武宣威明威定逺宁逺游骑游击十将军皆为武散官辽北面官北大王院详衮司有北院将军北院小将军南大王院有南院将军南院小将军近侍详衮司有近侍将军近侍小将军宿直司有宿直将军宿直小将军四帐都详衮司有将军小将军锡里司有锡里将军锡里小将军约尼糺详衮司有约尼糺将军约尼糺小将军国舅伊苏济勒翁帐详衮司有国舅本族将军国舅本族小将军部族详衮司有部族将军部族小将军大详衮司有将军小将军大将军府有大将军小将军将军小将军西南路巡察司有西南路巡察将军其属国有某国将军某国小将军辽制将军本非崇秩位多在详衮都监之下惟大将军府各统所治军之政令故以大将军统之而小将军及将军小将军属焉其南面官各卫亦有大将军上将军将军金制置殿前都防检有左右卫将军副将军宿直将军侍卫将军其左右屯卫将军左右领军卫大将军千牛将军殿前侍御卫大将军専值扈从其龙虎卫金吾卫骠骑卫三上将军奉国辅国镇国三上将军昭武昭毅昭勇安逺定逺懐逺六大将军广威宣威明威信武显武宣武武节武徳武义武略十将军皆为武臣散官章宗泰和六年伐宋权设平南抚军上将军平南冠军大将军平南龙骧将军平南虎威将军平南荡江将军军还即罢元监门大将军将军武卫将军左右卫大将军将军金吾大将军将军羽林将军殿前将军领军将军夹辂将军皆扈从官殿内将军殿外将军宿直将军皆执事官其龙虎卫金吾卫骠骑卫奉国辅国镇国六上将军昭武昭勇昭毅安逺定逺懐逺六大将军广威宣威明威信武显武宣武武节武徳武义武略十将军亦为武臣散官明太祖洪武中命徐逹为大将军有节钺其后总兵挂印称将军者云南曰征南将军大同曰征西前将军湖广曰平蛮将军两广曰征蛮将军辽东曰征东前将军宣府曰镇朔将军甘肃曰平羌将军宁夏曰征西将军交趾曰副将军延绥曰镇西将军又各总兵官下有游击将军京营有佐击将军其骠骑金吾龙虎镇国定国奉国昭勇昭毅昭武懐逺定逺安逺明威宣威广威宣武显武信武武徳武节武略武毅各将军皆武臣散阶之职无所职掌
　　左右卫【并亲卫】
