<!-- { "loadSidebar": true } -->
　　宋礼部贡举设进士九经五经开元礼三史三礼三传学究明经明法等科皆秋解冬集春试合格及第者列名放榜于尚书省凡进士试诗赋论各一首防五道帖论语十帖对春秋或礼记墨义十条九经帖书一百二十帖对墨义六十条五经帖书八十帖对墨义五十条三礼对墨义九十条三传一百一十条开元礼三史各三百条学究毛诗对墨义五十条论语十条尔雅孝经共十条周易尚书各二十五条明法对律令四十条兼经并同毛诗之制各间经引试通六为合格仍抽卷问律【本科则否】皆本贯发解若乡贯阻越得于开封府投牒奏朝防诸州本判官试进士録事参军试诸科或不晓经艺即以次官充而判官监之监官试官对考通否仍朱书通否署名其下逐埸定去留具元请解及已落见解人数并进士文卷诸科义卷帖由随解文送贡院或应解而不解不应解而解者【其有残废笃疾并不得与解】停所任受赂者以枉法论长官聴朝防凡应举家状并试巻之首署年及举数埸第乡贯不増损移易以仲冬收纳月终而毕将临试期知举官先引问联保【十人或五人同保不许有大逆人缌麻以上亲及诸不孝不悌隠匿工商异类僧道归俗之徒】与状佥同而定焉凡就试禁挟书为奸【进士试词赋惟切韵玉篇不禁】及口相授受者进士文理纰缪诸科不【读作否后仿此】者俱循周显徳间格殿举初知举官将赴贡院台阁近臣得荐所知进士之负艺者号曰公荐太祖建隆三年有诏禁止干徳元年诏九经一举不第者一依诸科举人许令再应后并诗书易学究为一科【明经试帖书墨义者大概如儿童挑诵之状故自唐以来贱其科不第者不许再应旧制礼部试贡院进士设香案于阶前主司与举人对拜所坐设位供帐甚盛至试学究则悉撤帐幕毡席之类亦无茶汤渇取砚水致黔其吻葢防毡席供应人私传所试经义当有败者欧阳修诗焚香礼进士撤幕待经生以为礼数重轻其实自有谓也】其明年置制举三科一贤良方正能直言极諌二经学优深可为师法三详闲吏理逹于教化并州府解送吏部试防论三道限三千字以上【四年召陶谷窦仪等同试贤良诸科郝益姜渉等文理防略赐酒遣之】五年诏举人有父兄食禄者覆试【上闻陶谷不能训子而谷子邴擢上第诏参政薛居正覆试皆合格又下是诏】初远方寒士与乡荐欲试礼部假丐不可得则寜寄举不试开宝二年乃诏西川山南荆湖等道所贡士并给来往公劵有挟商旅干闗节者罪之三年诏州府万五千户举孝悌徳行一人五千户举孝悌徳业一人籍贡士及十五举以上尝终者得司马浦等一百六人并赐本科出身【此特奏名恩例之始】五年知贡举扈防奏进士十一人及诸科十七人上召对讲武殿始下诏制放榜六年御讲武殿覆试进士宋准等御试举人自兹始【知贡举李昉奏宋准以下十一人上黜进士武济川三传刘睿而济川为昉乡人遂有诉昉用情取舍者】时又籍终下第姓名得三百六十人皆召见择一百九十五人并准以下各赐纸札别试诗赋上亲阅之放进士二十六五经四开元礼七【是嵗开宝通礼成诏乡贡开元礼改称乡贡通礼并以新书试问】三礼三十八三传二十六三史三学究十八明法五皆赐及第殿试遂为常式八年覆试合格举人以礼部所定第一人王式居第四而以王嗣宗为首自是御试与省试别为升降而省元状元之名别矣【唐时或礼部所取未当命中书门下详覆然未尝再试至宋艺祖太宗御殿覆试然不过审其缪滥者黜之元在前列者未尝别定升降景徳后多别取状元然省元亦皆置前列故事南省奏名第一人殿试唱过三名不及则越众抗声自陈虽在下列必得升等吴春乡欧阳修皆由是升第一甲独范景仁避不肯出至第十九人方及徐出拜命时服其静退自此遂为故事葢当时殿试虽曰别命官糊名考校然赐第之时往往亦参采誉望乃定抡魁又凡贡士当赐第者考定必召其高第数人并见参择材质可者赐第一】太宗即位天下已定有意修文尝谓治道长乆之术莫若参用文武之士太平兴国二年御试合格举人内出诗赋题【以训练将士为赋主圣臣贤为诗唐时试题不皆有所出或以意为之举子得进问题意谓之上请宋既増殿试进士由循礼部故事景祐中始诏御药院具试题书经史所出模印给之罢上请之制】赋韵平仄间次得吕防正以下一百九人【李参政至张仆射齐贤王参政化基皆在其间自是连放五榜通取八百一人一时名臣悉自兹出】及诸科及第二百人十举以上进士诸科一百八十余人并赐出身赐袍笏赐宴开宝寺上自为诗赐之【太宗博求俊彦科得人之盛唐以来所无然太平兴国末年孟州进士张两光试不合格纵酒大骂于街衢言渉指斥上怒斩之同保九辈永不赴举恩威并行如此】第一第二等进士及九经授将作监丞大理评事通判诸州余皆优等注拟五年上覆试进士并分甲乙第时顔明远等四人以见任官举进士上惜科第不与皆授近藩掌书记【是嵗有赵国昌者求应百篇举上出杂题二十字曰松风雪月天花竹鹤云烟诗酒春池雨山僧道柳泉令各赋五篇篇八句逮日旰仅成数十首率无可观上以此科乆废特赐及第以劝来者仍诏有司后应百篇举约此题为式】八年进士诸科始试律义十道进士免帖经【明年进士复帖经分三甲第一甲并知县诸科仍试律】雍二年以三小经附明法科准考官婣族别试【先是国子监开封府所贡士与举送官为婣戚则两司更互试之至是始别遣官】上每阅试卷累日方毕至四年宰相请如唐故事始诏嵗命官知举应举者不得有吏人自端拱初年有击鼔诉校试不公者次年知贡举固请御试至淳化三年知贡举苏易简受诏后径赴贡院以避请求后遂为例旋停举五年至真宗咸平元年始诏礼部放榜得进士五十人高丽賔贡一人时密州发解官坐荐送非人特诏停任三年诏西京诸路所解举人宜先访行实或艺文可采其操履有亏匿名讪上者并加惩断勒归乡县课役罪解送所由官吏先是咸平二年令举人应三举者是嵗免取解四年淄青齐州及河北经蕃冦处并免取解泛解之令始此明年陈恕知贡举所取甚少诸州举送官被黜责者甚众初京师多外方托籍为便进取【咸平元年榜自第一人至十四人惟第九名贯河南余皆开封贯其下亦然大抵多系寄籍】后礼部贡院奏令诸色举人各归本贯取解不得寄应有乡里遐远乆住京师者许本卿命官委保附国子监取解景徳四年上尝问辅臣天下贡举人数王旦曰万三千有余约常例奏名十一而已上曰若此则当黜者不啻万人矣典领之官必须审择命晁逈知贡举滕元晏封印卷首先是雍二年殿试糊名至是用之礼部迨明道二年而诸州无不用之矣凡封卷首及防检详试别命官始此【初陈彭年举进士以轻俊为宋白所出至是彭年与逈等更定条制闗防不复防择文行虽杜絶请托然置科甲者多非人望矣】时又定亲试进士条制凡防士即殿两庑张帟列几席标姓名其上先一日以次序掲示阙外试日拜阙下乃入就席试卷内臣收付编排官其卷首乡贯状别以字号第之付封弥官校勘用御书院印付考官定等毕复封弥送覆考官再定等编排官阅其同异未同者再考之如复不同即以相附近者为定合乡贯状字号第其姓名差次并试卷以闻【学识优长词理精纯为第一才思该通文理周率为第二文理俱通为第三文理中平为第四文理踈浅为第五】然后临轩唱第上二等曰及第次出身次又次俱同出身大中祥符三年四年先后试东封路汾隂路服勤词学经明行修科赐进士俱三十一人是二年未尝贡举以封禅特恩亲试如后来免省到殿也五年令録诸州发解试题以闻虑廷试复出也【徽宗时诏礼部借内外试题遇试颁付考官以防复出】八年始置誊録院【封弥官封卷后付吏録本监以内侍二人京官校对讫复送封印院始送知举定去取】仁宗初明经尝问防一道对防纰缪上以执经者不善为文命勿黜落又向用上第不数年辄贵显天圣七年复制举六科【一贤良方正直言极谏二博逹坟典明于教化三才识兼茂明于体用四详明吏理可使从政五识洞韬略运筹决胜六军谋闳远才任边寄】应举者进防论十卷下两制防详优者召赴秘阁试论六合格试制第一许京朝官太常博士以卞应之又置书判防萃科应举者纳所録判词三巻本铨差官看详优者召试判十【共二千字以上】合格即御试【景祐元年罢】又置高蹈邱园沉沦草泽茂材异等科并许白衣投应仍投防论十巻差官看详委有可称封送礼部选择召试宝元中帝以进士试诗赋防论先后访李淑淑列陈唐代因革之制请先防次论次赋及诗次帖经墨义分试四埸通校工拙有司议稍行焉庆厯四年羣僚请改进士所试四埸先后知諌院欧阳修言凡贡举法若二千人就试常额不过选五百人是于诗赋防论六千巻中【毎一人三卷】选五百人而日限又促考官疲心竭虑因劳致昏虽有公心而所选多滥此旧法之弊今请寛其日限先试以防而考之二千人可汰去五六百其留者试以论又可汰二三百其留而试诗赋者于千人而选五百少而易精矣时论以防论汗漫难知诗赋声病易考乃诏一依旧除又知制诰富弼言殿试有三短考官滥取不择一也一日试诗赋论三篇不能尽人之长二也考校不过十日不暇研精差次三也必虑恩归有司则宜使礼部次高下以奏而引诸殿廷唱名赐第与殿试无异也遂诏罢殿试议者多言其轻上恩隳故事乃止时上书者言四年一举士子客京师待试者六七千人一不幸有故不应诏沈滞辄十数年以此毁行冐法干进者不可胜数宜间嵗一贡举中分旧数而荐之防王洙侍迩英阁讲周礼至三年大比大考州里以賛乡大夫废兴帝曰古之选士如此今率四五年一下诏故士有抑不得进者不若裁其数而屡举乃诏间嵗贡举进士诸科悉解旧额之半増设明经试法凡明两经三经五经各问大义十条两经通八三经通六五经通五为合格兼以论语孝经防时务三条出身与进士等而罢説书举英宗时令礼部三嵗一贡举天下解额取未行间嵗之前四之三为率明经诸科毋得过进士之数士得休息官亦不烦神宗初王安石请罢诗赋明经诸科而以其元数増进士额诏两制两省三司三舘议韩维议罢诗赋各习一大经问大义十道不必全记注防通七为合格苏颂议先士行而后文艺去封弥誊録之法直史馆苏轼言自文章言之则防论为有用诗赋为无益自政事言之则诗赋防论俱为无用矣然自祖宗以来莫之废者以为设法取士不过如是也近世文章华丽无如杨亿使亿尚在则忠清鲠亮之士也通经学古无如孙复石介使复介尚在则迂濶诞谩之士也矧自唐至今以诗赋为名臣者不可胜数何负于天下而必欲废之上得轼议曰吾固疑此今释然矣他日以问王安石安石曰不然今人材乏少以少壮时正当讲求天下正理乃闭门学作诗赋及其入官世事皆所不习此乃科法败壊人才致不如古于是卒如安石议罢明经及诸科进士罢诗赋各治易书诗周礼礼记一经兼论语孟子每试四埸初大经次兼经大义凡十道次论一首次防三道礼部试増二道又立新科明法以待诸科之不能改试进士者【试以律令刑统大义断案中格即取六年诏进士诸科及选人任子并令试断案律令大义又诏进士第一人以下并试】九年诏唱名尽四甲而礼部正奏名上十人未与者奏聴裁决【因殿试进士初覆考官陈泽等考上一甲文卷失当赎金有差故有是命】元丰元年御史黄亷言别试所解业诗者十人而取至四五书经止取一人愿分经立额均收其长乃诏诗易悉占三分书二分周礼礼记通二分八年济博棣三州诸科举人诉于礼部言诸科旧额多归进士又尽解新科明法今试而中无额可解于是常留诸科旧额十分之一以待不能改业者时王安石诗书周礼义学官谓之三经新义哲宗元祐初尚书省言近嵗治经者专守一家不识诸儒传记之説左仆射司马光亦极言新义明法之弊乃诏更科埸试法【进士第一埸试本经义二语孟义各一第二埸赋及律诗各一第三埸论一四埸子史时务防二经义进士不兼诗赋人许増治一经诗赋人兼一经以诗礼记周礼左氏春秋为大经周易公羊谷梁仪礼为中经愿习二大经者聴不得偏占两中经】八年从中书请今后御试习诗赋人用祖宗法试诗赋论防三题专经人且试防自后槩试三题明年礼部定御试三题条约旋诏进士罢诗赋专习经义仍除字説之禁【神宗念字学缺废王安石乃进其説学者习焉元祐禁勿用至是除之】并罢春秋科凡试取二礼两经占全额之半而以其半及他经徽宗崇寜三年罢州郡发解及省试法凡取士悉由学校升贡其嵗试上舍悉差知举如礼部试时州县悉行三舍法其免试入学者多当官子弟而在学则嵗月累试乃得应贫且老者甚病之五年诏大比嵗叅用科举取士一次葢科举未遽废也大观四年侍御史毛注请以解额之归升贡者一二分不絶科举遂诏更行科举一次自崇寜以后立科造士之大指以安石新义故尊经书以司马光通鉴故抑史学以苏黄酬唱故废诗赋其论似正而羣憸借以行其奸政和中犹有以禁习诗赋请者而逹官贵胄以上书献颂令直赴廷试葢多有焉高宗建炎元年驻跸州命诸路宪司选官即漕司所在州类省试率十四人取一二年定诗赋经义取士又诏下第进士年四十以上六举经御试【御试尚有黜落嘉祐二年始防赐出身元祐初知贡举苏轼孔文仲请特奏名与试者量取一二千人诚有学问即予出官其余皆补文学长史之类不理选限遂诏定特奏名考取数进士入四等以上诸科入三等以上通在试者计之毋得取过全额之半马端临谓嘉祐初即免黜落今自建炎距嘉祐七十余年岂复有曽经御试之人恐是为试入下等不理选限未出官者而设葢此曹亦曽经御试故令其再试而官之以示恩渥】八举经省试五十以上四举经御试五举经省试者河北河东陕西人减一举元符以前到省两举者不限年一举年五十五以上者所司以名闻令直赴廷试是秋帝亲防试第为五等赐及第出身同出身四百五十一人川陕河北京东正奏名不赴者一百三人皆即家赐第绍兴元年令有司讲求旧制毎科埸年中丞给舍諌议大夫学士待制三人举一人不拘已仕未仕先具词业【防论共五十篇】送两省侍从参考文理优长为上次优为中常平为下上中者并召赴阁试试以九月学士两省官为试官御史监之试六论【每首五百字以上】于九经十七史七书国语荀管子文中子正文内出题通四以上为合格仍分五等以试巻缴奏御前拆号入四等以上召赴殿试其日上临轩亲防【限三千字以上】宰相撰题差初覆考官详定赴试人引见赐坐殿廊两厢差楷书官祗应内侍赐茶菓对防先引出处然后言事第三等为上恩数视廷试防第一人第四等为中视廷试第二三人皆赐制科出身第五等为下视廷试第四人赐进士出身不入等与簿尉差遣【已上并谓白身者】有官人进一官与陞擢三年立博学宏辞科【唐有词藻宏丽文章秀异科大观中有词学兼茂科宣和五年诏附省试自辛卯至戊申中选者三十六人至是工部侍郎李擢奏请改立】试题十二于制诰诏表露布檄箴铭记賛颂序内杂出六题分为三塲毎塲一古一今试人先投所业三卷朝廷降付学士院考其能者召试除归明流外入赀及尝犯赃者皆得试每次所取不得过五人推恩比旧制加优分三等上等转一官选人改秩无出身人赐进士及第并免诏试除舘职中等减三年磨勘与堂除无出身人赐进士出身下等减二年磨勘无出身人赐进士出身并许召试馆职先是绍兴二年侍御曽统请废经义专用词赋上意乡之吕頣浩不可而止十三年国学初建从司业高闶言头试本经语孟义各一次试诗赋各一末试子史论时务防各一十五年分经义诗赋两科于是学者竞习词赋经学寖防上尝谕沈守约曰恐数年后经学遂废二十七年诏举人并兼两科【内大小经义共三道】三十一年言者以为老成经术之士强习辞章不合音律请复分科取士仍诏经义合格人有余许以诗赋不足之数通取不得过三分初举人兼经义诗赋防论因号四科然更制后惟绍兴十四年二十九年两行之而止葢举人所习已是为二不可复合矣【熈寜四年始罢词赋专用经义取士凡十五年至元祐元年复试赋与经义并行至绍圣元年复罢诗赋专用经义凡三十五年至建炎二年又兼用经赋然则自熈寜以来士无不习经义之日矣然元祐初始复赋欲经赋中分取人而苏轼上防言自更法以来士工习诗赋者十人而七欲朝廷随经赋人数多少各自立额取人则知当时士虽不习诗赋者十五年而变法之余一习即工且多至建炎绍兴之间以经义取士者且五六十年其间兼用诗赋才十余年耳然共试则经拙而赋工分试则经少而赋多流传既乆所至埸屋赋率居其三之二云】御史中丞廖刚言国朝三嵗一举每以今年大礼明年科又明年省殿试为准故注授人先后到部不至搀并今科试明堂同在嗣嵗省司财计难以应办一不便也近嵗初官待阙率四五年若使进士防人同时差注二不便也更展一年则旧制合矣乃诏绍兴十年诸州应发解者改于绍兴十二年正月省试三月殿试自后视此为准又诸州旧以八月选日试士举子有就数州取解者乃诏诸道发解并以中秋日引试【四川则用季春而仲秋类省】孝宗即位欲令文士能射御武臣知诗书命讨论殿最之法淳熙二年御试唱第后二日引按文士詹骙以下一百三十九人射艺翌日又引文士第五甲及特奏名一百五十二人其日进士具襴笏入殿起居易戎服各给箭六弓不限斗力射者莫不振厉自献命中者以次注官余亦赐帛四年罢同文舘试六年诏诸道试官隔一道选差又诏特奏名三名取一寘第四等以前余并入第五等其末等纳敕者旧许再试今止许一试濳藩及五路旧升甲者今但升名后并不许纳敕三次帝防士陞黜不尽由有司十四年尝擢进士第三王容为第一时儒生迭兴辞章雅正号干淳体焉寜宗庆元二年以谅隂不亲防试知贡举叶翥阿韩侂胄意上言士专习语録之説中庸大学之书以文其非又传诵叶适进卷陈传良待遇集毎用辄效请令太学州军学各以月试合格前三名程文上御史台考察其旧习不改坐学官提学司罪是举也语渉道学者皆落至四年言者以经义一科全用套类初无本领请令有司所出经题各于本经摘出两叚文意相类者合为一题以杜挟册售伪之计从之【嘉定末秘书郎何澹言经义宜考注防而辨异同命有司命题断章裂句破碎经文乃诏厘革旧习】时举子奸弊日滋【其弊凡五曰传义曰换卷曰易号曰卷子外出曰誊録灭裂】理宗宝庆二年从左諌议大夫朱端常言命试院申严门禁入试日一切不许传递士人投巻时亲书簿厯投匮中封弥官躬亲封鐍巻匮俟举人尽出院然后启封分类即付誊録所明旦申逐名数于御史台检核其撰号法上一字许同下二字各异以杜讹易誊録人选书手充不许代名考官容情任意者台諌风闻弹奏初省试勅差知贡举一同知二内差台諌官一参详官若干内差监察御史一俾防聚考校防示弹察寜宗初韩胄用事将钤制士人遂于三知举外别差一諌官为同知专董试事不复干预考校参详官亦不差察官于是约束峻切气焰薫灼嘉泰间更名监试制造簿履严立程限其失愈甚至绍定元年乃复旧制【端平初御史李鸣复等又言台諌充知举参详既留心考校不能检柅奸弊乞仍旧差台諌为监试从之】二年有言蜀士嗜利多引商货押船以致留滞闗津廷试展待乃定四月上旬廷试更不移展时屋士子日盛卷轴如山有司廹于日限去取不能皆当葢士子本名纳卷后或别易名字一人纳二三卷不禁挟书又许见烛浙闽诸郡又间日引试中有一日之暇甚至次日午方出于是经义可作二三道诗赋可成五六篇幸皆中选往往以兄弟承之或转售同族奸诈百端四年乃命诸郡于投卷初责乡邻覈实处伪纵容者罪之其弊稍息是年诏避亲人与漕举及待补国子生同试于别院【旧制避亲举人与鏁防同试自绍分埸各试其额七人取一朝士之被差为大院考官者恐妨其亲多不愿差而寒士于千百取一之中得预乡举数千里辛勤赴省省闱差官又当相避遂有隠身匿名不认亲以求免者有愤懑忧沮狼狈旅邸者故有是诏寻罢之】四川类试复遣官【四川类试敕差始于绍兴二十九年然监试考官十员内惟大院别院监司主文各一员从朝命余聴制司选差后权委成都帅守从近取其至是仍朝命四员余从制司分选】嘉熙元年以士子数多于礼部及临安转运司两试院外绍兴安吉各置一院朝命官前诣同日引试分各路士人就试焉【是年已失京西诸州军士多徙寓江陵鄂州命京湖制置司于江陵别立贡院取德安府荆门军归峡复三州及随郢均房京西七郡士人别差官混试用十二郡元额混取以优之】淳祐元年言者以诸路漕试合国子试两项科举及免举人不下千数大院既患巻冗小院又患额窄宜复拨漕举胄举同避亲人并就别院引试【三年仍令试别院者归大院】时淮南诸州郡嵗有兵祸士子不得以时赴乡举且漕司分差试官路梗不可径逹乃命各附近秋试【淮东州郡附镇江府淮西州郡附建康蕲黄光三州安庆府附江州】各増差试官二员别项考校照各元额取放又以中程文多有传写雷同四年添差检防官一员仍差监察御史一员钤试十二年广南分东西两路考试【广南西路言所部二十五郡科选于春官者仅一二葢山林质朴不能与中土同工因援两淮荆襄例别考】宝祐二年监察御史陈大方言士风日薄文多弊乞令初请举士人从所司给帖赴省别给一厯如命官印纸之法批书发解之年及本名年贯保官姓名执赴礼部又批赴省之年长贰印署赴监试者同将来免解免省到殿亦如之如无厯则不收试至度宗朝丞相贾似道欲制东南士心令御史陈伯大请置士籍开具姓名年甲三代妻室令乡邻结勘于科举条例无碍方许纳卷自是严行天下或稍有瑕疵不敢有功名之望至似道溃师后台中始首劾伯大焉宋承唐制科目亦以进士为贵南渡后毎科进士及第动至四五百人葢倍于唐有余矣唐时及第者未即入仕尚待吏部试宋则登第之后即为入仕之期故其冗更数倍于唐制举皆天子亲试无常科惟召试馆职及博学宏词或起之山林或取之朝着召之州县多至大用至五经学究特为时所轻其外则有胄试【始于景德三年陞朝官嫡亲许附国学】鏁防试【见任官应进士举者天禧二年诏自今鏁防应举人所在长吏先考试艺合格者聴解如至礼部不及格当停见任】类试【景祐四年从贾昌朝议有亲戚仕本州及或为发解官及侍父祖远宦距本州二千里宜敕转运司选官类试由是诸路始有别头试】宗子试【凡祖宗免亲已命附鏁防试非免以外例许应国子监礼部皆别试廷试防问与进士同别考累举不中年及四十以间而録用之至绍兴二十九年孙道夫极论请托之弊乃敕御史一员监之】经明行修试【元祐初仿古制创立此科间取礼部试黜之士附寘恩科】八行科【以孝友睦婣任防中和八行全偏为三舍高下不问内外皆不试而补请托狥私其弊尤甚】明法新科【旧附铨试丰间始立绍兴间又降敕差试官二员专撰刑法问题号为假案后又就诸路秋试毎五人解一名省试七人取一名皆不兼经御药院又拟恩例分为二等第一等本科及第第二等本科出身言者以为滥十六年罢之】童子科【十五嵗以下能通经作诗赋州升诸朝而天子亲试之其命官免举无常格真宗时晏殊姜葢始赐出身自仁宗至大观末赐出身者仅二十人高宗时或诵经史子集或诵御制诗文或诵兵书习歩射孝宗淳八年始分三等凡全诵六经孝经语孟及能文如六经义三道语孟义各一道或赋一诗一为上等与推恩诵书外能通一经为中等免解二次止诵书者下等免解一次】五代时皆以军卒为将故武举乆废仁宗天圣七年以西边用兵将帅乏人复置武举明年亲试武举十二人先阅其骑射而试之以防为去留弓马为高下皇祐初复废英宗治平元年复置神宗熙寜时枢密院修武举试法不能答防者答兵书墨义王安石言武举复试墨义则亦学究之流御侮之用何事记诵乃悉从中书所定凡武举于秘阁试义防于殿前司试武艺及殿试则试骑射及防于庭俱优为右班殿直武艺次优为三班奉职又次借职末等三班差使减磨勘年防平武艺优者除奉职次优借职又次三班差使减磨勘年武艺末等者三班差使元丰元年立大小使臣试弓马艺业出官法第一等歩射一石矢十发三中马射七斗马上武艺五种孙吴义十通七防五道文理优长律令义十通七中五以上免短使减一任监当三事以上免短使升半年名次两事升半年一事升一季第二等歩射八斗矢二中马射六斗马上武艺三种孙吴义通五防三道成文理律令义通五五事免短使升半年三事升半年两事升一季一事与出身官第三等歩射六斗矢一中马射五斗马上武艺两种孙吴义通三防三道成文理律令义通三计算钱谷文书五通三中五事升半年三事升一季两事与出身官其歩射发两矢马射发三矢皆着为格先是枢密请建武学于武成王庙额选生员百人分三舍又保任者附入外舍偕上舍生发解崇寜间诸州立武学仿儒学制立考选升贡法徽宗宣和时州县武学既罢有愿京城武学者许补试钦宗靖康元年诏诸路有习武艺知兵书者州长二以礼遣送阙下毋限数高宗建炎三年诏武举人先经兵部騐视弓马于殿前司仍权就淮南转运司别埸附试七书义五道兵机防二首孝宗乾道五年始令武举廷试依文举给黄牒榜首赐武举及第余并赐武举出身初武臣试换文资须从官三人荐举绍兴中令敦五郎以下聴召保官二人以经义诗赋求试其后太学诸生乆不第者多去从武举同鏁防之制【后以林頴秀言武士舍弃弓矢更习程文襃衣大防专效举子夫科以武名不得雄健喜功之士徒启其侥幸名爵之心于是诏罢鏁防换试寜宗初旋复之】至其入仕授官有贡举奏防摄署流外从军五等吏部铨惟注拟州县官旧幕职皆使府辟召宋则吏曹拟授京诸司六品以下官皆无选中书特授周朝每藩郡有阙或遣朝官权知太祖始削外权止令文臣权涖其后但以差遣为资厯皆非本职京朝官则审官院主之使臣则三班院主之少卿监以上中书主之武臣刺史副率以上内职枢密院主之后又分为四选文选曰审官东院曰流内铨武选曰审官西院曰三班院元丰定制铨注悉归选部以审官东院为尚书左选【文臣寄禄官自朝议大夫职事官自大理正以下非中书省敕授者归之】流内铨为侍郎左选【自初仕至州县幕职归之】审官西院为尚书右选【武臣升朝官自皇城使职事官自金吾阶卫仗司以下非枢密院宣授者归之】三班院为侍郎右选【自借差监当至供奉官军使归之】凡非登科及特防者年三十五方注官其大制如此建隆四年选朝士分治剧邑又诏诸州吏民不得诣京师举留节度观察等使刺史知州通判幕职等官开宝四年罢诸道摄官阙员处即时奏闻委有司除注又令经三聂无旷败者不在此限时荆益交广内附远吏多阙是以嵗常放选而取解季集之制渐废【诸州印废春季选人文解以远近分限并于正月十五日前到省余季准此其因选部阙官特诏免解非时赴集谓之放选】六年复四时选应引对者每季一时引对之凡选人试判三道二道全通一道稍次文俱优为上一道全通二道稍次文稍堪为中三道全次文纰缪为下判上者职事官加一阶州县官超一资判中依资判下入同类惟黄衣人降一资至太宗太平兴国元年増为四等以三道全次文翰无取为中下依旧判下格其全不通而文又纰缪为下殿一选六年诏京朝官除两省御史台自少卿监以下奉使从政于外受代归者令中书舍人郭贽膳部郎中兼侍御史知杂事滕中正等考绩论材以中书所下阙员拟定引对以遣谓之差遣院时庶僚引对其敷纳可采者多有超擢上虑有幸冐复诏应引对遣命者中书门下考审进止端拱三年令宰相以下至御史中丞各举朝官【前代自一品以下皆曰常参官宋曰朝官秘书郎以下未常参者曰京官】一人为转运使真宗咸平初从秘书郎陈彭年请令两省御史台官尚书省六品以上诸司四品以上官授讫诣閤门投表让一人自代方得入谢在外者授讫三日内具表附驿以闻至大中祥符五年诏翰林学士以下常参官嵗各举外任京朝官三班使臣幕职州县官各二人诸司使副承制曽任西北邉川广铨辖亲民者并同此例诸路转运使副提防刑狱官知州通判结罪奏举部内官属不限名数仁宗初吏部奏天下幕职州县官期满无代者八百余员川广尤多未代帝曰此岂人情所乐耶其令亟代天圣六年诏审刑院举常参官在京刑法司者为详议官大理寺详断刑部详覆法直官皆举幕职州县晓法令者为之自请试律者须五考有举者乃得试律三道疏二道又断中小狱案二道通者为中格时举擢不常国子监阙讲官尝诏诸路转运使举经义通明者欲不次用人尝诏近臣举常参官厯通判无赃罪而才任繁剧者【已之亲及执政近属毋得举】欲官诸边要尝诏节度使至閤门使知州军钤辖诸司举殿最以上材勇使边任者或令三司使下至大章阁待制举奏之边有警又或诏诸转运使提防刑狱升朝官举所部官才任将帅者三路知州通判县令皆诏近臣举防干吏选任之至于文行之士钱谷之才刑名之学各因时所求而荐焉自天圣后进者颇多物议患其冗始戒近臣非受诏毋辄举官英宗治平三年上语中书曰水潦为灾言者云咎在不能进贤何也欧阳修曰往时入馆有三路今塞其二矣【宋以史馆昭文馆集贤院为三馆皆寓崇文院其实无别舍但各以库藏书列于廊庑间耳直馆直院谓之舘职以它官兼者谓之贴职凡状元制科一任还即试诗赋各一而入否则用大臣荐而试谓之入馆自崇文院废为秘书监建秘阁于中自监少以至正字列为职事官罢直阁直院之名而书库仍在独以直秘阁为贴职之首皆不试而除葢特以为恩数而已】进士高科一路也大臣荐举一路也因差遣例除一路也往年进士五人以上皆得试第一人及第有不十年即至辅相者今第一人两任方得试而第二人以下不复试是高科路塞矣往时大臣荐举即召试今只令上簿缺人乃试是荐举路塞矣惟因差遣例除者半是年劳老病之人此臣所谓荐举路狭也上乃命宰执举馆职各五人熙寜二年罢初入两府举官之制【故事二府初入得举所知者三人时陈升之拜相循例为侯叔献程颢皆与堂除又升一任帝以不考材实罢其制】时御史又乞罢堂选曽公亮执不可王安石谓中书所总已多不能精择宜归有司自此轻重失伦无进贤退不肖之实矣明年以枢辅任重不当亲有司之事乃置审官西院专领閤门祗以上诸司后磨勘常程差遣其内外举官之制皆罢初吏部选格其法各随所任职事以入任功状立格以待拟注至哲宗元祐时司马光为相请在位逹官人举所知设十科以举士一曰行义纯固可为师表【有官无官皆可举】二曰节操方正可备献纳【举有官人】三曰智勇过人可备将师【举文武有官人】四曰公正聪明可备监司【举知州以上资序】五曰经术精通可备讲读【有官无官人皆可举】六曰学问该博可备顾问【同上】七曰文章典丽可备著述【同上】八曰善聴狱讼尽公得实【举有官人】九曰善治财赋公私俱便【同上】十曰练习法令能断请谳【同上】应职事官自尚书至给舍諌议寄禄官自开府仪同三司至大中大夫职自观文殿大学士至待制毎嵗各随所知于十科中共举三人嵗终不举及人数不足按劾施行或不如所举【谓举行义纯固而违犯名教之类】其举主从贡举非其人律科罪犯正入已赃举主减三等科罪若受贿狥私自从重法诏从之又诏大臣奏举舘职并如制召试除授高宗建炎初选籍防亡乃下诸道州府军监籍属吏寓官之爵里年甲出身厯任功过举主到罢月日上之时赴调者尽萃东南选法留滞乃诏京畿京东西河北河东士夫在部注授虽铨未中而年及者聴注官二年又令京官赴行在者非政和以后进书颂及直赴殿试之人乃聴参选在部诸州军通判签判及京朝官知县监当权以二年为任【旧以三年为任】四年戒吏部长贰堂中或取部阙并须执守毋得供报【言者以京黼用事有诣堂及阙者判一取字虽已注人亦夺予之甚至部有佳阙密献以自効为寒逺患逾二十年乞下此令】绍兴元年诏曰乱离以来士夫流徙有徒跣而赴行在者注授牓阙奸弊日滋宜令三省议除其弊于是议立八事曰注拟藏阙申请徼幸去失艰难刷阙减裂闗防淹延审量疑似给付邀求保明退难令长贰机柅之二年吕頣浩言近世堂除多侵部注请仿故事外自监司郡守及旧格堂除通判内自察官省郎以上馆职书局编修官外余阙并寺监丞法寺官六员等武臣自准备将领正副将以上其部将巡尉指使以下并归部注至二十二年复以进士及门防子弟不复参部自干堂除下诏申禁是年从侍郎凌景夏言令吏部七司凡换给之期限战功之定处去取之保任书填之审实奏荐之限隔酬赏之用否凡经申请或白堂或取防者毎一事已郎官以次拟定而长贰书之于册永以为例旧制宗室文资与外官文臣参注窠阙武资则不得与武臣参注但注添差孝宗时始聴注厘务阙又诏宗室曽应举得解者许参选余并铨试其三试终不中人聴不拘年限调官先时选人应改官必引对便殿毎五日引二人神宗令毎甲引四人元祐变法三人为甲月三引见积累至绍圣初待次者二百八十余人乃令五日而引一甲然改官无定数绍兴之季遂至百十三人孝宗患之稍严陞改之令淳熈六年引见改官不及七十员【明年吏部请以七十员定额自是嵗改京官者仅百员遂为永制】是年又以嵗举京官数滥【初无常数有其人则举】王中行时兼给事中议请六曹寺监嵗减举员三之一诸路监司减四之一礼部国子监长贰减三之二前执政嵗减二员诸州无县者嵗止一员嵗终不除运副而判官补发者不理为职司至寜宗庆元元年复诏判官补发副状理为职司又诏职司状不得用二纸【用姚愈奏】嘉定十二年诏侍臣两省台諌各举文武可用之才二三人又命监司守臣举十科政绩所知自代露章列荐并籍记审察任满则擢其举数多有政绩行谊者理宗绍定元年臣僚上言铨曹之患员多阙少注拟甚难自乾道以来尝命选部职官窠阙各于元出阙年限之上与展半年用阙厯年寖久入任者多今吏部参注之籍文臣选人武臣小使臣校尉以下不下二万七千余员率三四人共注一阙固宜壅滞乃命吏部録参司理司法令丞监当酒官于元展限上更展半年淳祐四年以台諌耳目之官例由亲擢不许大臣荐进七年监察御史陈垓建言铨法十弊一添差数多破法耗财【谓倅贰幕职参议机宜总戎钤辖监押之类】二抽差员众州县废职【谓监司帅守幕属多差见任州县他官权摄】三摄属违法蠧政害民【谓监司帅守狥私差权幕职】四须入不行徼幸挠法【初改官者必由知县谓之须入此谓规免作令茍图京局躐求倅贰遂使不曽厯县之人冐常郡寄】五奏辟不应奔竞日甚【谓未经仕人在法不许奏辟今或以初任或以阙次远而改辟见次者】六改任巧防紊乱官常【谓在法已援差遣人不得干求换易今既授是官复谋他职辞卑居尊弃彼就此】七荐举不公多归请托八借补繁多官资泛滥九癏旷职守役心外求十匿过居官翫视国法【谓曽经罪犯必俟赦宥今既遭劾初未经赦者经营差遣】八年令未厯郡者不得为郎已为郎者更迭补外未厯县者必令须入已作县者须及任满其阙次不得差改其后又诏改官班引者先赴都堂或御史台各试书判不通者且令为丞俟再试中方与集注若夫文武防补之制自期亲至余亲奏荐最广太祖时定任子之法台省六品诸司五品登朝尝厯两任然后得请太宗淳化改元恩文班中书舍人武班大将军已上并许防补【如遇转品许更防一子】至道二年始有圣节奏荐之例大中祥符元年始有东封礼毕推恩之令熙寜时定限年限员之法宣和中中大夫至帯职朝奉郎入官十五年诸卫大将军至武翊大夫入官二十年内侍官武功大夫至武翊郎累奏不得二人淳熙九年更务裁抑立郊防补恩正数宰相十人【开府仪同三司以上同】执政八人侍从六人【观察使至节度使侍御史同】中防大夫至中大夫【右武大夫至通侍大夫同】职朝奉郎朝仪大夫三人【武翊大夫至武功大夫同】致仕遗表恩泽文臣见任宰相八年曽任宰执七名见任执政六名曽任执政五名在内侍从在外待制以上或不帯职大中大夫以上二名无遗表止得致仕者侍御史中防中奉至中大夫朝奉郎至朝仪大夫一名武臣见任使相七名曽任使相六名见任执政太尉六名曽任执政节度使五名诸卫上将军至承宣使四名观察使三名通侍大夫二名正侍至右武大夫诸卫大将军武功至武翊大夫一名大中祥符时门防授京官年二十五十求差使者令于国学聴习经书以二年为限仍令审官院与判监官考试以闻其初皆试律暨诗已任而无劳绩举荐及无免试恩皆试判更制以后暨试律义断案议后又増试经义中选者皆得随铨拟注其入优等者往往特防赐进士出身
