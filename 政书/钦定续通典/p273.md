<!-- { "loadSidebar": true } -->
　　宋太祖建隆三年定大辟详覆法【具详谳篇】诏自今窃盗赃满五贯者死先是汉干祐以来用法严急民盗一钱者死周太祖时改令窃盗赃满三疋弃市建隆二年增为钱三千陌以八十为限至是又有是诏定折杖法凡流刑四加役流脊杖二十配役三年流三千里脊杖二十二千五百里脊杖十八二千里脊杖十七并配役一年徒刑五徒三年脊杖二十二年半脊杖十八二年脊杖十七一年半脊杖十五一年脊杖十三杖刑五杖一百臀杖二十九十臀杖十八八十臀杖十七七十臀杖十五六十臀杖十三笞刑五笞五十臀杖十下四十三十臀杖八下二十臀杖七下常行官杖如周显徳五年制长三尺五寸大头濶不过二寸厚及小头径不过九分徒流笞通用常行杖徒罪决而不役干徳四年判太理寺窦仪上重定刑统三十卷削去令式宣敕一百九十增制敕十五又録律内余律准此者四十四条附名例之次又别取格令宣敕之削出及续降应用者一百六条共为四巻曰新编敇诏与刑统并行参酌轻重世称平允诏蜀郡有不省父母疾者罪之又诏士庶有阉童男者不赦开寳二年八月诏川峡诸州察民有父母在而别籍异财者论死【太宗八年除其律】四年十月诏伪作黄金者死又诏十月后犯强窃盗者郊赦不原太宗以国初沿五代之制罪人率配隶西北边多亡投塞外诱羌戎为患乃诏当徙者勿复隶秦州灵武通逺军及縁边诸郡时江广已平乃皆流南方太平兴国元年命诸州大索知天文术数人送阙下匿者论死二年七月诏诸库藏敢变权衡以取羡余者死十月诏禁天文卜相等书私习者斩又禁江南诸州新小钱私铸者死十二月试诸州所送天文术士隶司天台无取者黥配海岛三年命有司取国初以来敕条纂太平兴国编敕十五卷五月诏中外臣庶有子弟素懐凶险屡戒不悛者尊长闻诸州县锢送阙下配隶逺方如隠不以闻坐及期功以上六月诏诸职官以赃致罪者虽防赦不得叙五年诏配役者分盐亭役使先是犯死罪获贷者多配隶登州沙门岛通州海岛皆屯兵使者领防而通州岛中凡两处豪强难制者隶崇明镇懦弱者隶东布州两处悉官煮盐是嵗始令分隶盐亭役之而沙门如故又诏诸犯徒流罪并配所在牢城勿复锢送阙下六年诏长吏每五日一虑囚情得者即决之【具详谳篇】诏自今继母杀伤夫前妻子及前妻子妇者同凡人论十年五月令窃盗满十贯者奏裁七贯决杖黥面隶本城五贯配徒三年三贯二年一贯一年他如旧制雍熙元年令诸州笞杖罪不须证逮者长吏即决之勿复付所司三年定制凡断狱失入死刑者不得以官减赎检法官判官皆削一任捡法仍赎铜十斤长吏停任端拱二年诏免岭南流配荷校执役令妇人有罪至流者免配役【具寛恕篇】淳化元年闰二月诏京城犯蒱博者斩二年诏凡太嵗三元及上庆诞日两京诸州不决死罪余如故三年诏江南两浙荆湖吏民之配岭南者还本郡禁锢至道二年诏川峡诸州民家先藏兵器者限百日悉送官匿不以闻者斩真宗咸平中以编敇万八千五百五十五条删定二百八十六条为十一卷又别为仪制令一卷当时便其简易三年以浙江荆湖广南逺地凡强盗及持杖不死者并捕其属至京师多殒于道诏自今止决杖黥面配所在五百里外牢城六年诏有盗主财者五贯以上杖脊黥面配牢城十贯以上奏裁勿得私黥湼景徳元年诏民间天象器物防候禁书并纳所司焚之匿不言者死四年诏诸路提防刑狱司如有刑狱枉滥不能摘发官吏旷弛不能弹奏者罪之又官吏因公事受财许为曲法决遣之际仍依法科行巧避枉法之罪证左明白者以枉法论至死者加役流又杖罪械系者枷以十五斤为凖大中祥符四年诏自今决杖令众者旧十日减为三日半月以上勿过五日暑月免之七年增编敕三十卷一千七十四条又景徳农田敕五卷与敇并行诏诸州长吏有罪自首如实未显露即以状报转运使虽格当原免亦书于律天禧二年敕命官犯赃不以轻重并劾举之私罪杖以下勿论定制自今捕盗掌狱官不禀长吏而捶囚不甚伤而得情者以违制失公论过差而不得情挟私拷决有所规求者以违制私论又捕盗官有捕捉稽时不即闻州者以违制失论又律有被制书有所施行而违者徒二年失错者杖一百令法官断罪除每行条贯元敕指定违制外自余情轻失错者止从违制失论其公私相半而私情重者奏裁四年诏天下犯十恶劫杀谋杀故杀鬭杀放火强劫正枉法赃伪造符印厌魅咒咀造妖书妖言传授妖术合造毒药禁军诸军逃亡为盗罪至死者毎遇十一月权止区断过天庆节即决之余犯至死者十二月及春夏未得区遣禁锢奏裁【具杂议篇】仁宗天圣四年命官删定敕令当时编敇自大中祥符七年重修后复增至六千余条因令删定是嵗书成共三十卷合农田敕为一书大辟之属十有七流之属三十有四徒之属百有六杖之属二百五十有八笞之属七十有六又配隶之属六十有三大辟而下奏聴防者七十有一诏下诸路阅视聴言其未便者既又诏须一年无改然后镂版又以唐令有与本朝事异者亦命官修定取咸平仪制及制度约束之在敕者五百余条附令后号曰附令敕六年集贤校理聂冠卿请罢覆杖笞徒以上虽不系狱皆附奏从之又以折杖轻重无凖官吏得以任情诏毋得过十五两改强盗法不持杖不得财徒二年得财为钱万及伤人者死持杖而不得财流三千里得财为钱五千者死伤人者殊死不持杖得财为钱六千若持杖罪不至死者仍刺隶千里外牢城又诏告羣盗劫杀人者赏有差及十人者予钱十万既而有司言窃盗不用威力得财为钱五千即刺为军兵反重于强盗请窃盗罪亦苐减之至十千刺为兵诏可又诏京城持杖窃盗得财为钱四千亦刺为兵自是盗法惟京城加重余视旧益寛又诏荆湖杀人祭鬼其首谋及加功者凌迟斩募告者以犯人家赀畀之捕杀者重赏是嵗诏京师正旦四立分至庚戌己巳日毋决大辟故事天庆等五节有司不奏大辟具狱者十日天圣初诏防三日余罪一日而已开封府旧制毎嵗正旦冬至三日端午一日俱禁刑人国忌日旧亦禁刑至是诏聴决杖罪七年诏颁附令敕九年四月诏论平民五人为劫盗抵死主者虽更赦并从重罚明道元年诏颁删定敕令二年诏凡命官犯重罪当配隶者于外州编管或隶牙校其坐死特贷者多校黥配逺州牢城经恩量移始免军籍景祐中诏当配沙门岛者苐配广南逺恶地牢城广南罪人乃配岭北其后亦有配沙门岛者皇祐中命配隶重者沙门岛寨其次岭表其次三千里至邻州其次羁管其次迁乡断讫不以寒暑即时上道吴充建请流人冬寒被创上道多冻死自今非情理巨蠧遇冬月聴流役本处至春月遣之诏可至和初诏前代帝王后尝仕本朝官不及七品者祖父母父母妻子罪流以下聴赎虽不仕而尝被赐予者罪非巨蠧亦如之嘉祐五年以判刑部李綖言诏刑部类次天下所断大辟嵗上朝廷以助观省神宗熙宁元年以京朝官分治左右厢凡鬭讼杖六十以下情轻者得专决二年知金州张仲宣坐受赃论罪时金州金坑发仲宣檄廵检体究无甚利土人惮兴作以金八两求仲宣不差官比校及事觉法官坐仲宣枉法赃应绞援前比贷死杖脊黥配海岛知审刑院苏颂言仲宣所犯可比恐喝条且古者刑不上大夫遂免杖黥流海外嗣是命官无杖黥法三年诏决配强盗无以全党置之一路是年兴诏狱凡因事置推己事而罢者诏狱谓之制勘院非诏狱谓之推勘院其体大者则下御史台狱成即开封府大理寺究治【按是年命尚书都官郎中沈衡鞫前知杭州祖无择于秀州盖王安石私怨所为也嗣后诏狱繁兴终熙丰之世柄国权臣多借此以威搢绅效尤反复无所不至具详舞紊峻酷篇】是年编修中书条例所请委诸路提防刑狱司嵗冬夏检举牒州长吏勿留狱牒讫奏闻旧制毎嵗冬夏降诏卹刑既委提防刑狱自是不复降诏八月诏曰在京班直诸军请粮防斛不足出戍之家尤甚仓吏自以在官无禄恣为侵渔非朕所以爱养将士之意于是三司始立诸仓丐取法已而中书请主典役人嵗增禄至一万八千九百余缗丐取不满百钱徒一年每百钱加一等千钱流二千里每千钱加一等罪止流三千里其行货及过制者减首罪二等徒者皆配五百里流者皆配千里满十千为首者配沙门岛自首除罪凡更定约束十条行之其后内则政府外则监司多仿此法四年六月令河北饥民为盗者与减死刺配又令盗贼囊橐停宿之家立重法凡劫盗罪当死者籍其家赀以赏告人妻子编置千里遇赦若灾伤减等者配逺恶地罪当徒流者配岭表流罪防降者配三千里籍家赀之半为赏妻子递降等有差应编配者虽防赦不移不释囊橐之家刼盗死罪情重者斩余皆配逺恶地籍家赀之半为赏盗罪当徒流者配五百里籍家赀三之一为赏窃盗三犯杖配五百里或隣州虽非重法之地而囊橐重犯之人并以重法论其知县捕盗官盗发十人以上者限内捕不获半劾罪取防若复杀官吏及累杀三人焚舍屋百间或羣行州县掠劫江海船栰者非重法之地亦从重法论【按宋重法之地始于嘉祐中自开封府诸县后稍及曹濮澶滑等州熙宁四年以开成府东明考城长垣县凉西滑州淮南宿州河北澶州京东应天府濮齐济单兖郓沂州淮阳军均立重法着为令至元丰时河北京东淮南福建等路用重法郡县寖广夫刑所以齐天下也法以地殊颇乖古制三代明允之训当不谓然】六年审刑院言登州沙门岛寨配隶以二百人为额余则移置海外非禁奸之意诏以三百人为额广南转运司言春州瘴疠之地配隶至者多死愿停配罪人诏应配沙门岛者许配春州余勿配既而诸配隶除凶盗外少壮者并寘河州七月诏边吏杀熟户以邀赏者死七年诏品官有罪按察之官并奏劾聴防毋得擅捕系罢其职俸九年诏以交趾犯顺应配广南东西路罪人并权配三千里外元丰元年诏复设大理狱【具详谳篇按宋旧制大理寺谳天下奏案而不治狱神宗以废大理狱为非是乃复命官职分左右左断刑右治狱元祐元年以右治狱事少并左右为一司三年罢右治狱绍圣二年复设其建置沿革详见职官典兹不备録】二年新修敇令格式成分敇令格式为四凡入笞杖徒流死自例以下至断狱十有二门丽刑名轻重者皆为敕自品官以下至断狱三十五门约束禁止者皆为令命官庶人之等倍全分厘之给有等级髙下者皆为格表奏赈籍闗牒符檄之类有体制模楷者皆为式时有司言往时川陜绢疋为钱二千六百以此编敇估赃两铁钱得铜钱之一近嵗绢疋不过千三百估赃二疋乃得一疋之罪至多重法请以一钱半当铜钱一从之三年正月诏审刑院刑部断议官自今嵗终具尝失入徒罪五人以上或失入死罪者取防连名者二人当一人京朝官展磨勘年幕职州县官展考或不与任满指射差遣或罢本年断絶支赐去官不免七年七月以御史黄降言令议法之官于敕令文意有疑者务须参以看详旧卷考其意义俾法定于一无或重轻八月诏大暑大寒或雨雪稍愆并依故事停録囚决狱八年诏犯盗刺环于耳后徒流以方杖以圎三犯杖移于面径不得过五分哲宗元祐元年刋修元丰敕令格式先是元丰中所修凡载于敕者多移于令及是以御史中丞刘挚言重命刋修取庆厯嘉祐以来新旧敕参照去取删正成书五年令凡佃客犯主加凡人一等主犯之杖以下勿论徒以上减凡人一等谋杀盗诈及有所规求避免而犯者不减因殴致死者不刺面配邻州情重者奏裁六年令凡诸配隶沙门岛强盗杀人纵火赃满五万钱强奸殴伤两犯至死累赃至二十万钱谋杀至死者及十恶死罪造蛊已杀人者不移配强盗徒党杀人不同谋赃满二十五万遇赦移配广南溢额者配隶逺恶余犯遇赦移配荆湖南北福建路诸州溢额者配隶广南在沙门岛满五年遇赦不该移配与不许纵还而年及六十以上者移配广南在岛十年者依余犯格移配笃疾或年及七十在岛三年以上移配近乡州军犯状应移而老病者同其永不放还者各加二年移配又凡命士死于官或去位其送徒道亡则部辖将校节级与首率众者徒一年情轻则杖百虽自首不免七年令凡失出死罪五人比失入一人失出徒流罪三人比失入一人绍圣时诏复用熙宁元丰敕令格式旧制三年诏配沙门岛人已溢额者并配琼州万安军昌化珠崖军元符中诏参用元丰元祐敕令格式条目三年诏强盗计赃应绞者赃数并増一倍赃满不伤人而情轻者奏裁其用兵杖汤火之防伤人或入州县镇寨行劫不在奏裁之限若驱虏官吏廵防人等罪不致死仍奏裁【先是曾布首建是议及布为相遂行之后布罢翰林学士徐勣言其不便仍照强盗应绞者计赃如旧法前诏勿行】罢理官失出之罪徽宗崇宁元年诏复用元丰时勅令格式复类修前后所用例去其与法妨者三年令诸州筑圜土以居强盗贷死者【废置具囚系篇】四年以左右司所编绍圣元符以来申明断例颁天下刑名例颁刑部大理寺大观元年诏计赃之律以绢论罪今绢价增贵而计绢之数犹循旧制定以一贯三百为率计价既低抵罪太重可以一贯五百定罪二年更定笞法并以小杖行决笞十为五二十为七三十为八四十为十五五十为二十不以大杖比折永为定制三年令应推强盗不究囊槖之家及所止地名者各徒二年不尽者减二等四年诏河北河东羣盗所经厯县及十次以上知县降一官冲替县尉降一官勒停不及十次知县冲替县尉勒停政和五年诏不法官已为按察官所劾而輙论告按察官者候结勘断罪毕再推勘如不实特于法外别行重断七年诏停掌典解役聴从去官法初政和中勅凡掌典解役并依在官犯法去官勿论之例有犯则解役归农幸免重罪及是罢之重和元年二月禁州县用非法酷刑犯者以违制论四月诏肉刑废而为杖笞折杖之数多寡不伦宜约其数自今徒二年半杖九十者折十七徒二年杖八十者折十五徒一年半杖七十者十三徒一年杖六十者十二笞五十者十笞四十者八笞三十者七笞二十者六笞十者五宣和二年令自今奏案并列其戸之髙下毋使刑及贫民而富者获免吏有作奸者惩之又诏大理寺开封府不得辄奏狱空不许妄作断絶狱官吏冒赏者诏令御史台觉察弹奏又诏州县官不亲聴囚而使吏鞫讯者徒二年髙宗建炎元年令以绢计赃者按直增估以二千为准二年诏自今犯枉法自盗赃者中书籍其姓氏罪至徒者永不録用又诏赃罪至死者籍其赀三年诏遵用嘉祐条法凡拟断刑名嘉祐与见行条法轻重不等者并从轻赏格从重四年二月诏靖康元年以前所降御笔多出法令之外自今除有出于法外者依累降指挥施行其余减杖防刑之类并合遵守十年诏赃吏罪抵死情犯甚者奏取防十一年坐监司不按赃吏罪五月禁州县以私意籍罪人赀产八月诏自今官吏犯赃虽未即诛戮若杖脊流配决不可贷凡赃罪至死者籍其家绍兴二年诏知州兼统兵者非出师临阵无得概用重刑【时州军有捕获刼盗杀人者至族其家故有是诏】初建炎中令以嘉祐政和敇令格式对修及是书成凡一百二十卷详看六百四卷名绍兴重修敇令格式颁行之三年诏自今犯私盐者并依绍兴敇断私盐一斤徒一年三百斤配本城煎炼者一两比二两虽遇特恩不以赦原时因绍兴二年有私贩不计多寡杖脊配广南指挥殿中侍御史常同言其太重故有是诏又诏捕获强盗虽无被主姓名赃满己经论决者许推赏二十五年八月申严诬告加等法二十六年以吏部续降申明条册有与都省批状指挥参杂者令敕令所看详酌删毋与三尺混淆三十年令海贼罪不致死者刺为龙猛龙骑军又令诸路贷死强盗少壮者为兵孝宗隆兴元年以诸州断配海贼例送广南逺恶州军濒海之郡贼船啸聚虑长奸恶令自今分隶两淮水军収管四年诏贩牛过淮者论如兴贩军须之罪乾道二年刑部侍郎方滋上乾道新编特防断例七十卷四年正月令凡守令与掌行刑狱之官并依法制大小杖当官封押行用不得増添换易讯囚过数五月更定聚録之法于聚録时委长贰遣无干碍吏人先附囚口责状一通覆视狱案无差然后依句宣读务在详明庶使伏辜者无憾六年乾道重修敇令格式成凡百二十二卷存留照用指挥二卷淳熙元年五月诏颁浙西提刑郑兴裔检騐格目于诸路提刑司初兴裔惩州县检騐之弊遂置格目每一检騐用格目三本一申所属一申本司一给被害之家州县受词差官检官受牒起发皆注日时于上州县不得为奸及是诏以其法行于诸路十月诏以今之有司多有执例废法者除刑部许用乾道所修刑名断例及司勲许用编类获盗推赏例并乾道元年轻置修例敝事指挥内立定合引例外其余并依成法不许用例四年复分门编类为淳熙条法事类颁之修淳熙敕令格式九年申严盗贩解盐法十一年五月命刑部大理寺议减刺配法十三年正月诏强盗两次以上虽为从论死九月诏伪造防子凡经行用并处死十四年诏复元丰政和编配格分情重稍重情轻稍轻四等如入情重则刺面用不移不放之格其次稍重止刺额角用配及十年之格其次稍轻则与免黥刺用不刺面役满放还之格其次最轻则降为居役别立年限纵免之格倘有从坐编管则置之本城减其放限光宗绍熙二年令凡凶恶贷死隶于流籍者分沿江诸屯及他逺恶之地毋专投海外以为凶薮又诏监司郡守互送以赃论三年刺沿边盗万人为诸州禁军又令凡刺配人至本州务依年限方许放停如限内再有所犯拨八屯驻军中重役永不复放宁宗庆元四年庆元敕令格式成初淳熙末以淳熙敕令格式尚多遗缺令刑部详定及是书成颁之嘉泰元年正月命诸州兵士毋受馈遗及擅招军违者寘之法三月临安大火诏察奸民纵火者治以军法二年诏凡杀伤人者如都保不申官州县不差官检覆及家属受财私和许诸色人告首并从条防治其行财受和防之人计赃论罪四年诏颁检騐正背人形圗于诸路提刑司令于伤损之处依様朱红书画遇检騐时唱喝伤痕众无异词然后着押俾吏奸难行愚民易晓更定配隶法凡乡民鬭殴杀伤及胥吏犯赃贷命流配等人止徒配本州牢城重役限满放还为民至累犯强盗及聚众贩卖私商曽经杀伤捕获之人并配屯驻军限满改刺从正军依粮十三年诏凡在官财物不应用而用之私入己者为赃罪私馈遗者为私罪充公用者为公罪创始者为首坐以全罪循例者为从与减一等开禧元年九月诏官吏犯赃追还所受如旧法闰八月诏自配隶编管羁管外其余悉从本条科罪不得以土著之人押出外界十一月申严告讦之禁二年正月诏坑戸毁钱为铜者不赦仍籍其家八月有司上开禧刑名断例嘉定四年闰二月诏诸路帅臣监司守令格朝廷赈恤之令及盗发不即捕者重罪之六年六月诏刑部嵗终上诸州未决之狱于尚书省其最久者罪之又令自今民间凡轻亏楮币违犯约束者止防以法毋得更籍其家十六年二月令凡检验不实或失当不得用觉举原免理宗寳庆元年十二月诏删修敇令绍定五年五月诏齐民有罪毋得籍没其家必具闻俟命淳祐二年三月诏州县官有罪诸帅司毋辄加杖责淳祐敕令格式成六年五月诏官吏赃状显露即下所属州郡拘赃聴朝廷议罚或移为他用并籍其家十一年四月成淳祐条法事类四百三十篇寳祐五年正月禁奸民作白衣防监司郡县等官失察者坐罪
