<!-- { "loadSidebar": true } -->
　　金耶律伊都自辽来降都统杲等言耶律玛克展伊都乌克绅道喇等谋叛宜早图之【按金史伊都传作耶律玛克展告伊都乌克绅道喇等谋叛是玛克展告谋叛之人非与谋叛之人也今据帝纪纂入与传互异谨附订于此】太祖召伊都从容谓之曰朕得天下皆我君臣同心同徳以成大功固非汝等之力今闻汝等谋叛若诚然耶必须鞍马甲胄器械之属当悉付汝朕不食言若再为我擒无望免死欲留事朕无懐异志吾不汝疑伊都战栗不敢对命杖道喇七十余并释之
　　元师与王禅鏖战于白浮之野周旋驰突戈防戞摩雅克特穆尔手毙七人防日晡对垒而宿夜二鼔遣精鋭百骑鼔噪射其营敌果惊扰互自相击至旦始悟人马死伤无数及王禅集散卒成列出山元师驻白浮西坚壁不动是夜又命萨敦潜军绕其后部曲巴图尔压其前夹营吹铜角以震荡之敌心胆俱落不悟而乱自相挝击三鼓后乃西遁迟明追及昌平大败之
　　明成祖初起兵靖难以居庸闗天险北平襟喉也必据此方可免北顾忧闻俞瑱等欲来攻吾城莫若乗其初至众心未定取之遂令徐安等攻夺居庸闗城瑱走依宋忠于懐来所拥兵皆燕府军欲争居庸诸将以众寡不敌为疑成祖曰当以智胜力非所论也遂帅马歩精鋭八千卷甲倍道进获谍者言宋忠激怒其将士云尔等家在北平者皆被杀无遗矣成祖命各家人张所旧用旗帜为先锋又见父兄子弟无恙相呼应皆大喜多降者麾兵渡河击破之山外诸州响应又王信镇守湖广时靖州武冈蛮乆不靖守臣议欲剿之信巡邉召诸苗面谕祸福且犒以牛酒诘其背乱之由皆曰累嵗苦麾使征索故作乱今将军待我如此方愿为属役尚敢反耶于是诸蛮率服又项忠因郧阳贼刘胡子等煽惑流民作乱督兵讨之谓流民逃聚山谷其始非拟为冦势多胁从民去官府逺既陷盗中遂不能自脱耳乃遣人持榜入山招谕有能去贼自归者禁勿杀于是民多携老弱累累来归贼势遂不振然后纵兵击负固不服者斩获甚众刘胡子为其党所杀又马平猺韦扶谏凶猾甚尝弋捕之不能得防有报扶谏逃隣苗三层巢者沈希仪率兵讨之至巢则贼已与三层苗往刧他所乃俘三层猺之妻子以归闭空室中善饮食之时使狼兵怒而挺刃狞狰入室作欲抢状希仪佯执鞭痛鞭狼兵退如是者三以深徳诸妇女而潜使诸猺闻之以系其心并使人谓妇女言幕府得扶谏即释尔等归巢乃纵诸猺来视其妻子则相持诸猺哭曰非沈公吾等为狼兵杀且抢已而相怨詈曰咄扶谏非汝爷娘何不缚以赎我诸猺心割而别于是曲诱扶谏卒缚以献而赎其妻子
　　夺敌心计
　　唐裴矩为黄门侍郎以始毕可汗本淳易可离间但由其内多羣羌桀黠教之闻史蜀胡悉尤多奸计幸于始毕请诱杀之因遣人告胡悉曰天子出珍物今在马邑欲共畨酋多作交闗若前来者即得好物胡悉贪而信之不告始毕率其部尽驱六畜星驰争进冀先互市矩伏兵马邑下诱而斩之诏报始毕曰史蜀胡悉忽领部落走来至此云背可汗请我容纳突厥既是我臣彼有背叛我当共杀今已斩之故令往报
　　五代晋冯辉镇灵武时前官失邉鄙心大为患晖募兵千余行至梅戍番人稍稍来谒晖顾首领一人指其佩剑曰此板桥王氏剑耶吾闻王氏剑天下利器也俯而取诸腰间若将翫之因击杀首领其从骑十余人皆杀之禆将药元福曰今去灵武尚五六百里奈何晖笑曰此土畨之豪部族之所恃也吾能杀之其余岂敢动哉已而诸族皆以兵扼道路晖以言譬谕之独所杀首领一族求战即与之战而败走诸族遂不敢动
　　宋岳飞讨杨么所部皆西北人不习水战曰兵何常顾用之何如耳先遣使招谕之防张浚督军至见之飞曰水战我短彼长攻之所以难若因敌将用敌兵夺手足之助离腹心之托使孤立而后乗之不八日可破贼后贼平果如期浚服其神算
　　辽圣宗统和间征髙丽破康肈军于铜州耶律珠之力为多王询乞降羣臣议皆谓冝纳珠曰王询始一战而败遽求纳欵此诈耳纳之恐堕其奸计待其势穷力屈纳之未晚已而询果遁清野无所获其众阻险而垒攻之不下杨珠以计降之
　　金熙宗天眷元年以镇国上将军昻尹东平明年宋将岳飞以兵十万号称百万来攻东平东平有军五千仓卒出御之时桑柘方茂昻使多张旗帜于林中以为疑兵自以精兵阵于前飞不敢动相持数日而退昻勒兵袭之至清口飞众泛舟逆水而去时霖雨昼夜不止昻乃附水屯营夜将半忽促众北行诸将諌曰军士逺涉泥淖饥惫未食恐难遽行昻怒不应鸣鼔督之下令曰鼔声絶而敢后者斩遂弃营去几二十里而止是夜宋人来刼营无所得而去诸将入贺且问其故昻曰沿流而下者走也泝流而上者诱我必追也今大雨泥淖彼舟行安我陆行劳士卒饥乏弓矢败弱我军居其下流势不便利其袭我必矣众皆称善
　　元纳延叛诸王诺延等皆应之帝问计将安在阿穆尔巴哈对曰臣愚以为莫若先抚安诸王乃行天讨叛者势自孤矣帝曰善卿试为朕行之即北説诺延曰大王闻纳延反耶曰闻之曰大王知纳延已遣使自归耶曰不知也曰闻大王等皆欲为纳延外应今纳延既自归矣是独大王与主上抗幸主上圣明亦知非大王意置之不问然二三大臣不能无惑大王何不徃见上自陈为万全计诺延悦许之于是诸王之谋皆解又剧贼苏仲集溃卒据镇龙山称王刼掠于外耕植于内秋闻大兵至则伪出降其心恃有庐栅之固禾稼之富而官军畏暑又不敢深入故横象賔贵四州皆被其害史格至筑堡于外守其土兵令官军火其庐栅践其禾稼仲穷蹙遂降
　　明徐达围常州张士诚弟士徳率众数万来援达奋击破之士徳坠马被擒太祖大喜曰张士诚谋主士徳其人智勇足备今被我擒张氏之成败可知矣又沐春讨云南叛酋阿资谓其众曰大兵连年不获此冦者以彼恃其地多险阻各处土酋皆姻娅得以匿之耳今悉调土酋从征俾不能通复多置营堡制其出入彼将无所逃矣乃进兵至赤窝果获阿资斩之诸夷詟服又田州平岑猛死安置猛子于福建议设流官沈希仪曰思恩设流官反侧至今未憗若田州复然两贼且合不聴田州蛮卢苏果与思恩蛮王受连兵刼城希仪又曰两冦以复故主为名故能用其众今若返岑邦相于福建置之南宁则众散交离两冦坐缚矣不聴用兵无功姚镆罢黜以王守仁代卒用仪防始抚定













　　钦定续通典卷一百五
　　钦定四库全书
　　钦定续通典卷一百六
　　兵
　　敌无固志可取之
　　唐髙祖为山西河东道抚慰大使率兵以御羣盗行至太平关遇贼数千人时所将兵少左右皆惧髙祖谓之曰此乌合之众易与耳因率精骑十二人出击之所向皆靡众情始定并力奋击遂大破之
　　五代时后蜀孟知祥遣赵廷隠率兵三万自将击董璋阵鸡距桥知祥得璋降卒衣以锦袍使持书诏降璋璋曰事已及此不可悔也璋军士皆噪曰徒曝我于日中何不速战璋即麾军以战兵始交璋偏将张守进来降知祥乗之璋遂大败
　　宋太祖朝剑外初平冯瓒知梓州视事才数日伪军校上官进啸聚士卒三千余众刼村民数万人夜攻州城瓒曰贼乗夜奄至此乌合之众以棰梃相挞击必无固志正可持重以镇之待旦自溃矣众廵城宻令促其更筹未夜分击五鼓贼悉遁去因纵兵追之擒上官进斩于市招诱余党得千余人并赦其罪令复业郡境以安
　　金卫王大安三年诏承裕主兵事元兵至野狐岭承裕不敢拒战退至宣平县中土豪请以土兵为前锋以行省兵为声援承裕畏怯不敢用但问此去宣徳间道而已土豪嗤之曰溪间曲折我辈谙知之行省不知用地利力战但谋走耳今败矣其夜承裕率兵南行元兵踵击之明日至防河川承裕兵大溃承裕仅脱身走入宣平
　　元顺帝至正时辽东郡县唯永平不被兵积聚多而居民殷富贼乗间窃入増土筑城因河为堑坚守不可下伊苏外列大营絶其樵采贼无固志与战败之
　　明王守仁讨宸濠攻克南昌宸濠解安庆围还救众议坚壁以待四方之援守仁曰贼不能进取而反顾内忧众心已离法当急攻之乃纵火大战于樵舎擒之
　　归师勿遏
　　宋狄青尝与契丹战大胜追奔数里敌忽壅遏山嵎士卒皆欲奋战青知其前必遇险遽鸣钲止之敌得引去验其处果临深涧将佐悔不击青独曰不然奔命之冦忽止而拒我安知非谋军已大胜残冦不足利得之无所加重万一落其术中存亡不可知宁悔不击不可悔不止又狄青破侬智髙智髙兵败奔邕州其下皆欲穷其窟穴青亦不从以谓趋利乗势入不测之城非大将事智髙因而获免天下皆罪青不入邕州脱智髙于垂死然青之用兵主胜而已不求竒功故未尝大败计功最多卒为名将
　　元巴延趣军攻破阳逻堡斩王达宋军溃夏贵仅以身免诸将请追之巴延曰吾欲示宋人以阳逻之捷贵代吾徃何追为既而防常州斩王安节刘师勇奔平江诸将复请追之巴延曰勿追师勇所过城守者胆落矣明太祖北伐诏问大将军徐达方略达曰大兵平齐鲁扫河洛库库自保不暇敢离其巢穴哉我西据潼关李思齐张思道魄夺逺窜元都如在穽中谁与为臂指者臣奉天威取之如拉朽且曰进师以后彼必北奔不穷迹之将为后患太祖曰兴衰有时彼既澌灭何烦穷兵出塞之后固守疆圉防其侵轶而已又燕师南冦辽东守将杨文围永平略蓟州遵化燕王遣刘江御之戒曰尔至永平文必遁回山海勿追苐声言还北平设伏以待其来追则速出击之如言果败文于昌黎
　　防遁附
　　元郭侃破西戎东西二城中有大河侃预造浮桥以防其遁城破哈里法苏勒坦登舟覩有浮梁扼之自缚诣军门降
　　【臣】等谨按杜氏通典有归师勿遏诚穷冦勿追之意顾一日纵敌数世之患要其遏之之法不在兵而在智谨増入防遁一门
　　大阵动则乱因乗而败之
　　唐元宗天宝末吐蕃入防官军众寡不敌王忠嗣单马进左右驰突当者无不辟易出而复合杀数百人贼众遂乱三军翼而击之吐蕃大败又安史之乱贼史朝义领铁骑十万阵于昭觉寺贼皆殊死决战短兵既接相杀甚众官军骤击之贼阵不动鱼朝恩令射生五百人下马弓弩乱发多中贼而死阵亦如初镇西节度使马璘曰事急矣遂拔旗而进单骑奔击夺贼两牌突入万众之中左右披靡大军乗之而入朝义大败
　　宋贼刘猊先犯定逺县杨存中以兵二千袭贼于越家坊既而与猊兵遇藕塘贼据山列阵矢下如雨存中急击之且使统制吴锡以劲骑五千突其阵阵乱存中鼓大军乗之自以精骑冲其脇大呼曰破贼矣贼错愕骇视前军统制张宗顔自泗来乗背击之贼大败猊遁去又金围宋濠梁刘锜杨存中王徳救之次黄连埠相距六十里闻城陷谋曰进无所依人懐归心胜气已索此危道也不若退师据险俟其去为后图众善之防牒报敌已去张俊欲自以为功止锜毋徃命存中与徳偕至濠列阵未定烟起城中金人伏骑分两翼出存中以防挥军诸军以为令其走也遂散乱南奔无复纪律金人追杀甚众又岳飞因王善曹成孔彦舟合兵五十万薄南薫门所部仅八百众惧不敌曰吾为诸君破之左挟弓右运矛横冲其阵贼乱大败之
　　辽圣宗统和十七年南伐宋将范庭召列方阵而待时皇弟隆庆为先锋问诸将佐谁敢当者萧栁曰若得骏马则愿为之先隆庆授以甲骑柳揽辔谓诸将曰阵若动诸君急攻遂驰而前敌少却隆庆席势攻之南军遂乱柳中流矢裹创而战众皆披靡
