<!-- { "loadSidebar": true } -->
　　忽鲁谟斯西洋大国也在古里西北明成祖永乐十二年遣陪臣奉金叶表贡马及方物自是凡四贡郑和亦再使至其国宣宗宣徳八年贡使至英宗正统元年附哇舟还国嗣后遂絶其国居西海之极有霜无雪多露少雨土瘠寡谷麦人多白晳丰伟防肆百物具备惟禁酒牛羊马驼皆噉鱼腊不产草木叠石为屋有三四层者
　　溜山
　　溜山明成祖永乐十四年其王遣使来贡自后三贡并与忽鲁谟斯诸国偕宣宗宣徳五年郑和使其国后不复至其国居海中倚山聚居气候常热土薄谷少婚丧诸礼多类忽鲁谟斯又有国曰比刺曰孙刺郑和亦常赍敇往以去中华絶逺贡使不至
　　南巫里
　　南巫里明成祖永乐九年遣使与急兰丹加异勒诸国偕来贡物十四年再贡
　　加异勒
　　加异勒明成祖永乐九年其酋长葛卜者麻遣使奉表贡方物赐宴及币钞郑和再使其国后凡三入贡宣宗宣徳八年又偕阿丹等十一国来贡
　　甘巴里
　　甘巴里明成祖永乐十二年遣使来朝贡方物十九年再贡遣郑和报之宣宗宣徳八年其王兠哇刺札遣使来贡英宗正统元年附哇舟还国
　　急兰丹
　　急兰丹明成祖永乐九年其王遣使朝贡十二年命郑和赍敇奬之
　　沙里湾泥
　　沙里湾泥明成祖永乐十四年遣使来献方物命郑和赍币赐之
　　千里达　失刺比
　　千里达失刺比明成祖永乐十六年并遣使来朝贡方物其使俱赐之冠帯防币其王有加赐
　　古里班卒
　　古里班卒明成祖永乐中尝入贡其土瘠谷少物产亦薄
　　刺泥
　　刺泥明成祖永乐元年其国中回回哈只马哈等来贡方物其外若夏刺比若竒刺泥若窟察泥若舍刺齐若彭加那若八可意若乌沙刺踢若坎巴若呵哇若打回永乐中俱尝遣使朝贡其风土物产无可稽
　　白葛达　黑葛达
　　白葛达明宣宗宣徳元年遣使入贡其使臣言遭风破舟贡物尽失乞恩贷之赐之冠俾归见国主庶几免责许之使附隣国贡舟还国宴赐悉如礼其国土地瘠薄崇释教又有黑葛达亦以宣徳时来贡国小民贫尚佛畏刑二国俱以铁铸钱
　　西洋古里
　　西洋古里地最大与僧迦密迩西洋诸番之防也去中国甚逺西濒大海其人淳厚行者让道路不拾遗喜事浮屠半崇回教富家多植椰子树至数千其他蔬果畜产多类中国明成祖永乐时遣使朝贡赐印诰及文绮是时诸番使臣充斥于庭以古里大国特序其使者于首嗣是屡偕诸国入贡
　　西洋琐里【琐里附】
　　西洋琐里明太祖洪武二年命使臣刘叔勉以即位诏谕其国三年平定沙漠复遣使臣颁诏其王别里提遣使奉金叶表献方物赐文绮纱罗诸物甚厚成祖永乐中复遣使偕古里阿丹等十五国来贡土产胡椒附载与民市又有琐里国近西洋琐里而差小洪武三年命使臣赍诏抚谕其国五年王卜纳的遣使朝贡并献其国土地山川圗
　　意大里亚
　　意大里亚国居大西洋中自古不通中国明神宗万厯时其国人利玛窦至京师为万国全圗言天下有五大洲其説荒渺莫考利玛窦至中官马堂以其方物进献帝嘉其逺来假馆授餐给赐优厚利玛窦遂留不去其人奉天主耶稣教自是充斥中土好异者咸尚之其所言风俗物产亦多夸大不足具述
　　西北
　　伊里巴拉
　　伊里巴拉在肃州西北三千余里地极寒深山穷谷六月亦飞雪或曰即古焉耆或曰即古龟兹元名其地为伯实巴里世祖设宣慰司寻改为帅府其后以诸王镇之明太祖洪武二十四年国王哈达拉和卓遣使贡马赐其王防币十表里其使者皆有赐成祖永乐四年贡璞玉十六年布色弑其从兄王诺果沙扎该自立为王徙其部落西去更号伊里巴拉宣宗宣徳后屡入贡
　　准布
　　准布不详其始辽时嵗来朝贡圣宗常置准布等部节度使天祚时尚来贡
　　突厥
　　突厥唐末为诸部所侵部族散微五代之际常来朝贡辽时朝贡无常有事则助军号属国军
　　回鹘
　　回鹘【即杜典回纥】匈奴之别裔本名回纥唐宪宗元和中讹为回鹘五代时常来朝贡宋太祖建隆二年景琼汗遣使朝献后屡贡方物徽宗宣和中因入贡散而之陜西诸州贸易留久不归朝廷恐其为边害诏禁止之辽太祖天显十二年九月回鹘遣使来贡十月遣使贺永宁节太宗防同四年特赐旌旗弓劎衣马七年回鹘遣使请婚不许
　　黠戛斯
　　黠戛斯【即杜典结骨】古坚昆国亦曰居勿其君曰阿热遂姓阿热氏驻牙青山唐肃宗乾元中为回纥所破其部众渐微至辽尝遣使入贡
　　沙陀
　　沙陀有大碛名沙陀故以为号其众趫悍善鬭唐时号沙陀军辽太祖神册元年讨降之



　　钦定续通典卷一百四十九
　　钦定四库全书
　　钦定续通典卷一百五十
　　边防
　　边防北序畧
　　【臣】等谨按杜氏边防典北方凡四十一部其见于新旧唐书者惟契丹奚室韦铁勒数部而已葢塞北之地多逐水草而居自古称为行国故其疆域之分并于考证较难大约汉之匈奴及乌桓鲜卑至元魏为蠕蠕隋唐为突厥唐末为契丹而其余诸国则皆其所属之小部落也宋史外国传止载东西南三方明史于北边亦但有鞑靼一传葢辽之得国本先于宋迤北之地皆非宋有元则起自沙漠抚定中原逮明有天下而元之后裔仍据有漠北终明之世不相统属今仍明史之名录而载之间亦采辽金时入贡诸部列着于篇
　　正北
　　鞑靼
　　鞑靼即防古故元后也明初元顺帝殂于应昌其子阿裕实哩达喇嗣立徙于和宁传其次子特古斯特穆尔驻捕鱼儿海于太祖洪武二十一年为明将蓝玉所败走至图拉河为其下伊苏岱尔所弑部落多溃其族谔尼实哩収散亡居和宁之西复为明都督刘真等所破自特古斯特穆尔后五传至衮特穆尔皆被杀逺族果勒齐簒位称汗始去国号称鞑靼其下以非顺帝裔不附酋长阿噜台等杀果勒齐而迎元后布尼雅实哩立以为汗成祖永乐六年以书谕之不报命淇国公邱福统五将军出塞撃之师殱焉八年帝亲征布尼雅实哩惧欲与阿噜台俱西阿噜台不从君臣始各自为部布尼雅实哩西奔明师追败之于鄂嫩河还师遇阿噜台复破之十年布尼雅实哩为卫喇特玛哈穆特所杀时阿噜台强盛数与卫喇特相攻元裔益微其后阿噜台为卫喇特所蹙内附封为和宁王仁宗洪熙时阿噜台数败于卫喇时乃率其属东走乌梁海驻牧辽塞宣宗宣徳中阿噜台为元裔托克托布哈所袭孳畜畧尽未防为卫喇特玛哈穆特之子托欢所杀而立托克托布哈为汗以阿噜台之众属之托欢自为丞相托欢之子额森嗣益桀骜自雄托克托布哈不能制后疑其主托克托布哈与中国通攻杀之额森自为汗寻亦为其下所杀部中共立托克托布哈之子号小王子是时鞑靼诸部多互相雄长其后元裔数传至博齐嗣为小王子徙帐东方为察哈尔而诸部之在西北边者甚众若济农谙达之属其众益强时为边患与明相终始云
　　朶顔　泰宁　福余
　　朶顔泰宁福余【即杜典库莫奚】其地为乌梁海唐时号厍莫奚后服属契丹元为大宁路北境明太祖洪武初相率内附遂置大宁都司营州诸卫封皇子权为宁王镇焉数为鞑靼所抄二十二年诏以乌梁海之地置三卫指挥使司各领其众以为声援自大宁前抵喜峯口近宣府曰朶顔自锦义厯广宁至辽河曰泰宁自黄泥洼逾沈阳铁岭接开原曰福余惟朶顔地最险而强成祖从燕起靖难兵患宁王蹑其后因厚赂三卫以説之来师行宁王钱诸郊三卫一呼尽起西拥宁王入闗从战有功成祖既立徙宁王南昌徙都司于保定而尽割大宁地畀三卫以偿前劳英宗正统以后窜处迤北与卫喇特时出扰边朝廷命将击破之其后叛服不常
　　鬼国
　　鬼国元世祖至元十七年三月诏讨之命以防古军及哈喇章军西州约罗万嘉努军阿尔哈雅军数道并进寻复招谕之至九月其国主阿恰降自后叛服不常
　　珠巴克
　　珠巴克辽太宗天显十二年来贡至圣宗开泰时诸部皆叛兴宗重熙时复来贡又有迪里五国辽时皆来贡
　　乌尔古
　　乌尔古为辽太祖所征服太宗天显时来贡穆宗应厯十五年乌尔古叛掠居民财物遣林牙萧斡讨之圣宗统和以后叛服不一后服属于金
　　契丹附近诸国【契丹在隋唐之世已载杜典其后事迹备详辽史兹取胡峤所记录其附近诸国部落】
　　契丹西北至乌库哩其人长大最勇隣国不敢侵又其西嘉噶尔又其北单于突厥又北黒车子又北牛蹄突厥其地尤寒又北狗国手抟猛兽语类犬嘷契丹尝选良马二十匹遣十人赍粮北行穷其所见其人自黒车子厯牛蹄国以北行一年经四十三城居人多以木皮为屋其语言无译者不知其国山川部族名号其地气遇平地则温和山林则寒冽至三十三城得一人能铁甸语其言颇可解云地名頶利乌于邪堰自此以北旷阻不能达其人乃还此北荒之极也
　　铁甸
　　铁甸在契丹东其族野居皮帐而人刚勇地少草木水咸浊色澄乆而后可饮
　　东北
　　渤海
　　渤海本号靺鞨其贵族姓大氏唐武后时髙丽别种大祚荣有众四十万人据挹娄臣于唐至中宗时置呼尔罕州以祚荣为都督封渤海郡王其后世遂号渤海梁太祖开平元年国王大諲譔遣使者来讫周世宗显徳常来朝贡宋太祖太平兴国四年其酋帅大鸾河率小校李勋等十六人部族二百骑来降六年赐渤海王诏助兵攻契丹辽太祖建国攻渤海拔呼尔罕城俘其王大諲譔以为东丹王国立太子托云为人皇王以主之神册四年葺辽阳故城以渤海汉戸建东平郡为防御州天显三年迁东丹国民居之
　　哈斯罕
　　哈斯罕辽圣宗开泰元年其王哈尔吉来朝八年其特哩衮额布根宰相萨喇来贡后屡遣使入贡太平五年乞建旂鼔许之天祚时东面行军副统玛格等攻之败绩哈斯罕始与辽絶后服属于金
　　富珠哩
　　富珠哩辽圣宗统和二十二年偕乌舍等部来贡开泰七年三月命嵗贡貂皮兴宗重熙十七年耶律义先等伐富珠哩酋托多罗十八年二月执托多罗以献始与辽絶
　　乌舍
　　乌舍辽圣宗统和十三年七月以兵侵铁骊遣奚王和硕鼐等讨之十月乌舍归欵诏谕之十四年乌舍乌哲图以地逺乞嵗时免进鹰马貂皮诏生辰正旦贡如旧天祚时不复至金太祖时乌舍楚古尔苏来降
　　铁骊
　　铁骊其人杂处山林无君长辽太祖天显元年铁骊来贡圣宗开泰元年铁骊纳苏等送乌舍百余户至賔州赐丝绢乞赐佛像儒书诏赐防国仁王佛像一易诗书春秋礼记各一部兴宗重熙十六年铁骊实勒们来朝以始入贡加右监门卫大将军自是无嵗不贡天祚帝干统时铁骊贡遂絶金太祖时铁骊王和哩布以所部降
　　博啰满达
　　博啰满达在辽时与铁骊乌舍富珠哩哈斯罕等皆为属国军圣宗太平五年以博啰满达部多乌舍户诏索之七年遣使来贡后入贡不絶兴宗重熙十年诏其部归哈斯罕户之没入者使复业
　　定安
　　定安本马韩之种为契丹所破其酋帅纠合余众保于西鄙自称定安国宋太祖开寳三年遣使朝贡太宗太平兴国中太宗方经营逺畧诏其国令张犄角之势其国亦欲倚王师以抒宿忿表末云必欲报敌不敢违命乃答以诏书令发兵同伐契丹端拱中献方物淳化中上表后不复闻
　　室韦
