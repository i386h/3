<!-- { "loadSidebar": true } -->
　　明傅友徳征云南进兵曲靖元梁王遣达尔玛拒战友徳用沐英策勒兵至白石江与相拒声欲渡而分遣将以精卒五千潜从下流掩其背众乱友徳乃麾军毕济悉师薄之副将率铁骑其中坚下流之师表里合击遂大破之









　　钦定续通典卷一百四
<史部,政书类,通制之属,钦定续通典>
　　钦定四库全书
　　钦定续通典卷一百五
　　兵
　　因机设权
　　唐长孙晟讨达头晟谓突厥饮泉易可饵毒因取诸药毒水上流达头人马饮之多死大惊曰天雨恶水其亡我乎因夜遁又王忠嗣在朔方每至互市时即髙估马价以诱之诸畨闻之竞来求市辄买之故畨马益少而汉军益壮迄于天寳末战马蕃息赖其用焉又议讨阿史那都支裴行俭请以立波斯王质子泥湼师为名路出二畨因权制事可不劳而成功帝遣之至西川诸畨郊迎召豪杰千余人自随言大热宜驻军须秋都支觇知之不设备行俭召四镇酋长伪约畋于是子弟愿从者万人乃隂勒部伍倍道而进去都支帐十余里先遣其亲问安否外若闲暇非讨袭者又使人趣召都支都支本与匐计及秋拒使者已而闻军至仓卒不知所出率子弟五百人诣营谒遂擒之是日传契箭召诸部首长悉来请命并执送碎叶城简精骑约赍袭匐道获其使者释之使谕其主言都支已擒状匐遂降又李光弼屯太原诸将虑兵少议修城为备光弼曰太原城周四十里贼垂至而兴役是先自困也乃于城外凿河作堑及贼攻城用以増垒贼不得入又贼为飞梯障以木幔筑土山临城光弼为地道以迎之近城辄陷又撤民屋为攂石车二百人挽之石所及辄数十人死复遣人诈与贼约刻日出降使潜穿地道于贼营中至期遣禆将将数千人出如降状贼皆属目俄而营中地陷贼众惊乱乗之遂俘斩万余又张巡守雍丘令狐潮攻之设百楼巡栅城上束刍灌膏以焚焉贼不敢向巡伺隙击之贼败走后潮复来攻城中矢尽巡夜缚藁为人被以黒衣缒城下潮兵争射之得矢数十万后复夜缒人贼笑不设备乃以死士五百斫潮营潮军大乱焚垒而遁又令狐潮围雍丘城中薪水竭张巡绐潮欲引众走请退军二舎使我逸潮许之遂空城四出三十里撤屋发木而还为备潮怒围复合巡徐谓潮曰君须此城归马三十匹我得马且出奔请君取城以借口潮归马巡悉以给骁将约曰贼至人取一将明日潮责巡答曰吾欲去将士不从奈何潮怒欲战阵未成三十骑突出擒将十四斩百余级收器械牛马潮遁还陈留又张巡守睢阳贼尹子琦围之巡欲射子琦莫能辨因剡蒿为矢中者喜谓巡矢尽走白子琦乃得其状使南霁云射一发中左目贼还又徳宗建中末浑瑊从徳宗幸奉天为行在都虞与朱泚战于城东不利贼遂乗胜奔突将入官军与贼隔门相持自卯至午杀伤颇甚门内有草车数乗瑊乃令虞候髙固等推车塞门焚之以御乘火力鬬贼众遂退乂朱滔为幽州留后成徳军李寳臣死其子惟岳谋袭滔与成徳军节度张孝忠征之大破于束鹿滔命偏帅守之进围深州惟岳乃统万余众及田悦援兵围束鹿敌将王武俊以骑三千方阵横进滔绘帛为狻猊象使猛士百人防之鼔噪奋驰敌马惊乱随击大破之惟岳焚营而遁又贼朱泚遣将韩旻统领师三千疾驰奉天伪迎天子段秀实以为此系危逼之时遣人谕大吏岐灵岳窃取泚将姚令言印不获乃倒用己之司农印追其兵旻至骆谷驿得符而还又王翃为河中少尹有悍将凌正者横暴扰军政约至夜鼓噪斩闗以逐翃有告者翃缩夜漏数刻以差其期贼惊逺遁遂诛正军赖以安又康承训与贼将王宏立战令官军断贼所过桥柱且勿絶乃伏兵以待之贼过桥崩伏兵发尽殪之又唐末青州王师范遣张居厚以壮士二百为舆夫伏兵舆中西驰梁军称师范使者聘梁因欲刼杀朱全忠居厚至华州东城华州将娄敬思疑其有异剖舆见其兵居厚遂刼杀敬思以兵攻西城不克而反又魏博罗绍威将诛牙军乞兵于朱全忠全忠女嫁魏适死乃遣马嗣勲以长直千人为防舆入魏致兵器舆中声言助葬嗣勲馆铜台夜与魏新乡镇兵攻石柱门入迎绍威家属衞之乃益取魏甲兵攻牙军牙军不知兵从何来莫能为备杀之俱尽
　　五代梁太祖屯军于岐下晋军潜袭绛州前军不利晋军恃势而攻临汾氏叔琮严备御乃于军中选壮士二人深目虬须貌如沙陀者令就枣阳县牧马于道侧番冦见之不疑二人因杂其行间俄伺隙各擒一人而来晋军大惊且疑有伏兵遂退据蒲县又氏叔琮既夜击晋军败之已而兵大疫叔琮班师令曰病不能行者焚之病者惧皆言无恙乃以精卒为殿而还至石防留数骑以大将旗帜立于髙冈晋兵疑其有伏乃不敢追唐符存审救河中汴人素轻蒲兵每遇游骑挑战必穷追袭存审初至率精甲千人内选二百处蒲人之间且压贼垒贼出千骑结阵而追之遽见唐师大骇而走获贼骑五十而旋自是贼军惮战
　　晋髙祖时安从进蓄异志与安重荣隂相结托期为长里天福六年安重荣反髙祖为之幸邺郑王重贵留守京师宰相和凝曰陛下且北从进必反何以制之髙祖曰卿意奈何凝曰臣闻兵法先人者夺人愿为空名宣勅十数通授郑王有急则命将以往从进闻髙祖北遂杀潘知麟以反郑王以空名勅授李建崇郭金海等讨之从进引兵攻邓州不克进至湖阳遇建崇等大骇以为神速复为野火所烧遂大败从进以数十骑奔还襄阳又周访讨贼张彦与贼隔水贼众数倍访自知力不能敌乃宻遣人如樵采者而出结阵鸣鼔而来大呼曰左军至士卒皆称万嵗至夜军中多布火而食贼谓官军益至未晓而退
　　周世宗南征以李谷为行营都部署攻自夀州始是时南唐宋齐丘为洪州莭度使李景乃召齐丘还金陵以刘彦贞为神武统军刘仁赡为清淮军节度使以拒周师李谷曰吾无水战之具使淮兵断正阳浮桥则我背腹受敌乃焚其刍粮退屯正阳是时世宗亲征行至圉镇闻谷退军曰吾军却唐兵必追之遣李重进急趋正阳曰唐兵且至宜急击之刘彦贞等闻谷退军果以为怯急追之比及正阳而重进先至军未及食而战彦贞等遂败
　　呉越王子钱传瓘督舟师与呉彭彦章战瓘顺风灰呉人不能开目及船舷相接瓘复散沙于船中而散豆于呉船豆为战血所渍呉人践之皆僵仆因纵火焚之呉人崩溃
　　宋潘美伐南汉南汉人教象为队每象载十数人皆执兵仗将战必至阵前以壮军威美集劲弩射之象奔踶乘者皆坠反践其军遂大败又军校吕翰杀武懐节据嘉州叛曹翰及诸将夺其城谍贼约三鼔复来攻翰戒知更使缓向晨犹二鼔贼众不集而溃因而破之又契丹犯边李继隆率诸将御之太宗常授以阵图及临阵有不便众以上命不可违继隆曰事有应变安可预定设获违诏之罪请自当之即便冝行事卒败敌于徐河又周虎者据芜湖县邵青以舟船至芜湖县乃遣人与战一日七败防议魏曦以小舟观战江中既而告青曰吾知所以败亦知所以胜矣彼以红巾软纒与吾之号一同故与战则不能分彼我所以必败宜易其号则胜矣青然之乃令其众皆作鑚风角子俄附墨而行遇战则去其红巾惟见鑚风角子又用墨抹抢子眼下如伶人杂剧之戱者及口吹呌一战而胜青遂驻于芜湖又开禧用兵诸将皆败唯毕再遇数有功敌常以水柜败我再遇夜缚藁人数十衣以甲胄持旗帜戈矛俨立成行昧爽鸣鼔敌人惊视亟放水柜旋知其非真也甚沮乃出师攻之敌大败
　　辽太宗再伐晋晋主遣赵延夀族人赵行实以书来招时晋人坚壁不出延夀绐曰我陷敌乆宁无父母之邦若以军逆我即归晋人以为然遣杜重威率兵迎之延夀至滹沱河据中渡桥与晋军力战手杀其将王靖两军相拒太宗潜由他渡济留延夀与耶律霜库据桥敌不能夺屡败之杜重威归众降又耶律色珍为山西路兵马都统宋将杨继业陷山西诸郡各以兵守自屯代州色珍至定遇贺令图军击破之追至五台斩首数万级明日至蔚州敌不敢出色珍书帛射城上谕以招慰意隂闻宋军来救令都监耶律达萨夜伏兵险阨俟敌至而发城守者见救至突出色珍击其背二军俱溃追至飞狐斩首二万余级遂取蔚州又辽太宗太平末大延琳叛萧巴尔将北南院兵往讨遇于蒲水南院兵少却至手山复与贼遇巴尔乃易两院旗帜鼓勇力战破之
　　金宣宗兴定二年宋髙太尉兵三万驻朐山完顔霆军乏粮采野菜麦苖杂食之宋兵栅朐山下隔湖港霆作港中暗桥遣万户胡仲珪副统刘赟率死士由暗桥登山霆率兵四千人趋山下约以昏时举火为期上下夹击宋兵大败坠涧溺水死者不可胜讣斩髙太尉彭元帅于阵余众溃去又元光二年夏人歩骑数十万攻凤翔甚急元帅持嘉喀齐喀以郭哈玛尔总领军事从巡城濠外一人坐胡牀以箭力不及气貌若蔑视城守者喀齐喀指以示哈玛尔云汝能射此人否哈玛尔测量逺近曰可哈玛尔平时发矢伺腋下甲不掩处射之无不中即持弓矢伺坐者举肘一发而毙又郭哈玛尔与巩州元帅田瑞攻取防州哈玛尔率骑兵五百皆被赭衲蔽州之南山而下夏人猝望之以为神城上有举手于悬风版者哈玛尔射之手与版俱贯凡射死数百人夏人震恐乃出降
　　元师伐交趾其国主陈日照隔江列象骑步卒甚盛乌兰哈达分军为三队济江彻辰图从下流先济大师居中驸马懐都与阿珠在后仍授彻辰图方畧曰汝军既济勿与之战彼必来逆我驸马随断其后汝伺便夺其船蛮若溃走至江无船必为我擒矣又攻文州守将刘禄数月不下谍知城中无井乃夺其汲道率勇士梯城先登杀守陴者数十人遂抜其城又刘元振守泸州权造金银牌分赏将士未防援兵至内外合击败之捷闻自陈其擅造金银牌罪帝嘉其权变赐赉甚厚又宋以巨舰载甲士数万屯清河浮桥相距七十日水暴涨浮桥壤西岸军多漂溺舒穆噜安扎军东岸急撤浮桥聚舟岸下士卒得不死
