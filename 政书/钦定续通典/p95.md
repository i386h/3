<!-- { "loadSidebar": true } -->
　　丞唐制京县二人畿县上县中县中下县下县皆一人贰知县事宋初不置仁宗天圣中因蘓耆请开封两县始各置丞一人于有出身幕职令録内选充神宗熙宁四年诸路州军繁剧县令戸二万以上者増置丞一人【徽宗大观中仇愈调髙宻丞俗尚嚚讼愈摄县事剖决如神事无淹夕又刘清之调万安县丞时江右大祲郡檄视旱徒歩阡陌亲与民接凡所蠲除悉得其实请均境内之地为八俾有粟者分赈其乡官为主之规画防闲使大家得钱细民得米两适其便民甚頼之】建炎元年诏县丞系嘉祐以前员缺并万戸处存留一员余并罢宁宗嘉定后小邑不置丞以簿兼辽南面官各县皆有丞金亦各县置一人掌贰县事元惟上县置丞一人中县下县皆不置明亦各县置丞一人【洪武初周再由进士为新化县丞在官以亷谨闻騐民贫富及丁税多寡第为上中下籍记之遇有赋役随轻重使之故民不扰而事易集由是流民归者益众以课最陞考功主事既而县民诣阙乞令再任上命复以为县丞仍令吏部宴赏而遣之又刘亨为武进县丞有治行惠帝建文三年赐玺书又刘干为长洲县丞每出劝农周行塍垅呼老畯问疾苦慈孺之色溢于顔面所至民欢迎曰父母来矣又陶鲁为新防丞方弱冠时广有猺贼流刦尽雷亷髙肇之境鲁率民守城筑寨堡中立以捍东西冦之冲筑辅城以卫城浚外沟以辅卫城布鐡蒺藜植刺以卫沟立寨分兵相援邑之势如腹心相聨络贼至不得犯父老曰吾等保妻子长子孙皆陶丞之功也】分掌粮马廵捕之事
　　主簿唐于京县置二人余俱一人宋真宗咸平四年王钦若言川陜县五千戸以上请并置主簿其余仍以尉兼从之自后川蜀及江南诸县各増置主簿南渡后置簿掌出纳官物销注簿书辽南面官各县皆有主簿世宗天禄五年诏县主簿政事省差注金各县皆有主簿一人掌同县丞元各县皆有簿一人明亦置一人与县丞分掌粮马廵捕之事
　　尉唐制京县六人畿县上县俱二人中县中下县下县皆一人分判众曹收率课调宋建隆三年每县置尉一人后开封祥符増置一人掌阅习弓手戢奸禁暴南渡后沿边诸县间以武臣为尉辽南面官各县皆有尉金赤县置四人各县皆置一人元各县亦有之主捕盗之事别有典史或二人或一人明无尉有典史一人典文移出纳
　　五百本为执楚导引之人各代皆不特置唐以后皆无此职名
　　乡官
　　乡官自宋迄明皆不置止为职役
　　镇戌关市官
　　唐制上镇将一人镇副二人中镇将一人镇副一人下镇将一人镇副一人上戍主一人戍副一人中戍主一人下戍主一人掌捍防守御上关令一人丞二人中关令一人丞一人下关令一人掌禁末游察奸慝宋有镇砦官无定员辽南面边防官有安抚使司招安使廵检使金有诸知镇知城知堡知寨潼关关使兼讥察官掌关禁讥察奸伪及管钥啓闭副讥察掌任使之事其居庸关紫荆关通防关防安及他关皆设使大庆关管勾河桥官兼讥察事一人掌解系浮桥济渡兼管讥察奸伪同管勾一人孟津渡讥察一人副讥察一人掌讥察奸伪又有提举秦蓝两关提举同提举提举三门集津南北岸防淮讥察使其诸边将正将一人副将一人部将一人掌廵守边境元各处置托克托和斯正一人副一人掌辨使臣奸伪明洪武二年以广西地接猺獞始于关隘冲要之处设廵检司以警奸盗后遂増置各处十三年二月特赐敇谕寻改为杂职【按杜佑通典云关令古官戍主宋之显职镇将后周之通班以唐所置卑贱与隋制同故举隋而已今考金之各关使讥察官提举官及诸知镇知城知堡知寨并各边将皆六七八品官元之托克托和斯为从五品明之廵检为从九品均非显职惟辽之安抚招安廵检诸使则莫能知其品秩也】
　　致仕官
　　唐制致仕之官五品以上及解官充侍者各给半禄宋凡文武朝官内职引年辞疾者多増秩从其请或加恩其子孙太祖干德元年太子太师致仕侯益来预郊祀帝优待之因诏曰羣臣列位自有通规旧徳来朝所宜加礼且表优贤之意用敦尚齿之风自今一品致仕官曾带平章政事者每遇朝防宜缀中书门下班二年令藩镇带平章政事求休致者亦如之真宗咸平五年诏文武官年七十一以上求退者许致仕景徳元年三月诏凡升朝官遇庆恩父在者授致仕官仁宗景祐三年诏致仕官如大两省大卿监正刺史閤门使以上岁时赐羊酒米麫令所在长吏常加存问侍御史司马池言文武官年七十以上不自请致仕者许御史台纠劾以闻神宗元丰三年诏自今致仕官遇诞节及大礼许缀旧班徽宗政和中提督广东学事孙璘言诸州致仕官居乡者乞许令赴贡士宴从之明唯宰臣致仕在籍或遣行人赐敕谕存问或赐白金防币然终明之世亦不过数人而已











　　钦定续通典卷三十七
<史部,政书类,通制之属,钦定续通典>
　　钦定四库全书
　　钦定续通典卷三十八
　　职官
　　文散官
　　开府仪同三司
　　唐制开府仪同三司秩从一品为文散官不带职事官者朝防禄俸并同职事仍吏部宋开府仪同三司亦为文散官秩从一品【潘美初为北院使太宗大平兴国中改南院使三年加开府仪同三司又徽宗时以观文殿大学士召范纯仁纯仁乞归养疾帝许之后赠开府仪同三司御书碑额曰世济忠贞又赵雄宇温叔孝宗时拜右丞相改知江陵府光宗将受禅召雄雄上万言书陈修身齐家以正朝廷之道甚刘切诏授宁武军节度使开府仪同三司又韩世忠平湖南授太尉赐带笏仍勅枢宻以功颁示内外诸将帅髙宗建炎三年进开府仪同三司又安丙镇蜀授开府仪同三司遣閤门舍人致锡命锡旌节金印衣带鞍马】辽北面官南面官皆以此为散阶金文阶从一品上曰开府仪同三司中曰仪同三司【韩时为礼部尚书在职七年是时朝廷方议礼制度或因或革故时在礼部兼领太常甚久熙宗皇统间乞致仕仍加开府仪同三司又豫王永成世宗子风姿竒伟博学善属文世宗尤爱重之大定二十五年命留守中都判吏部尚书进开府仪同三司】元文散官开府仪同三司仪同三司皆正一品明无此官
　　特进
　　唐制文散官正二品曰特进宋因唐制【神宗元丰三年王安石复拜左仆射观文殿大学士换特进又张浚以却敌功除特进赵葵辞右丞相以观文殿学士判潭州湖南安抚使加特进】辽无此官金从一品文散阶中次曰特进下曰崇进元亦有特进崇进皆正一品明文散官正一品初授特进荣禄大夫陞授特进光禄大夫【武宗正徳间杨廷和梁储同在内阁皆特进张居正父亦由少保少师加特进刘健亦加特进】
　　光禄大夫以下
　　唐制文散官从二品曰光禄大夫正三品曰金紫光禄大夫从三品曰银青光禄大夫【裴度平淮西策勲进金紫光禄大夫宏文馆大学士晋国公】宋文散官光禄大夫金紫光禄银青光禄品秩皆与唐制同【元丰官制行王珪由礼部侍郎超授银青光禄大夫及哲宗立进金紫光禄大夫又庆元内使王徳谦建节谢深甫三疏力陈不可蹈大观覆辙乃斥徳谦进深甫金紫光禄大夫拜右丞相累乞避位宁宗曰卿能为朕守法度惜名器不可以言去】辽无此官金文散官正二品上曰金紫光禄大夫下曰银青光禄大夫从二品上曰光禄大夫下曰荣禄大夫元文散官正一品曰金紫光禄大夫银青荣禄大夫从一品曰光禄大夫荣禄大夫【巴延进金紫光禄大夫知枢宻院事又仁宗延祐元年李孟进金紫光禄大夫又李好文为翰林学士承防皇太子深敬礼之屡引年乞致仕至再三遂拜光禄大夫河南省平章事仍以一品禄终其身又尚文为尚书右丞武宗仁宗之世屡延致访以国事进阶自光禄大夫转银青光禄大夫】明文散阶从一品初授荣禄大夫陞授光禄大夫【太祖洪武三年大封功臣常茂冯胜李文忠邓愈皆荣禄大夫】
　　唐制正四品上曰正议大夫下曰通议大夫皆文散官宋正四品上曰正奉大夫下曰中奉大夫辽无金正三品上曰资徳大夫中曰资政大夫下曰资善大夫【皆唐宋所无】从三品上曰正奉大夫中曰通奉大夫下曰中奉大夫正四品上曰正议大夫中曰通议大夫下曰嘉议大夫元正二品曰资徳大夫资政大夫资善大夫从二品曰正奉大夫通奉大夫中奉大夫正三品曰正议大夫通议大夫嘉议大夫明正二品初授资善大夫陞授资政大夫加授资徳大夫从二品初授中奉大夫陞授通奉大夫加授正奉大夫正三品初授嘉议大夫陞授通议大夫加授正议大夫
　　唐制从四品上曰太中大夫下曰中大夫宋从四品上曰太中大夫下曰中大夫辽无金从四品上曰大中大夫中曰中大夫下曰少中大夫元从三品曰太中大夫中大夫亚中大夫【旧承金制曰少中延祐时改亚】明从三品初授亚中大夫陞授中大夫加授大中大夫
　　唐制正五品上曰中散大夫下曰朝议大夫从五品上曰朝请大夫下曰朝散大夫宋正五品上曰中散大夫下曰朝奉大夫从五品上曰朝散大夫下曰朝请大夫辽无金正五品上曰中议大夫中曰中宪大夫下曰中顺大夫从五品上曰朝请大夫中曰朝散大夫下曰朝列大夫【旧曰奉徳大夫海陵天徳二年改曰朝列大夫】元正四品曰中议大夫中宪大夫中顺大夫从四品曰朝请大夫朝散大夫朝列大夫正五品曰朝正大夫奉议大夫从五品曰奉直大夫奉训大夫明正四品初授中顺大夫陞授中宪大夫加授中议大夫从四品初授朝列大夫陞授朝议大夫加授朝请大夫正五品初授奉议大夫陞授奉政大夫从五品初授奉训大夫陞授奉直大夫
　　唐制正六品上曰朝议郎下曰承议郎宋正六品曰朝奉郎曰承直郎从六品曰奉直郎曰通直郎辽无金正六品上曰奉政大夫下曰奉议大夫从六品上曰奉直大夫下曰奉训大夫元正六品曰承徳郎曰承直郎从六品曰儒林郎曰承务郎明正六品初授承直郎陞授承徳郎从六品初授承务郎陞授儒林郎吏材干授宣徳郎
　　唐制正七品上曰朝请郎下曰宣徳郎从七品上曰朝散郎下曰宣义郎宋仍唐制改宣义郎曰宣奉郎辽无金正七品上曰承徳郎下曰承直郎从七品上曰承务郎下曰儒林郎元正七品曰文林郎承事郎从七品曰徴事郎从事郎明正七品初授承事郎陞授文林郎吏材干授宣议郎从七品初授从仕郎陞授徴仕郎唐制正八品上曰给事郎下曰徴事郎从八品上曰承奉郎下曰承务郎宋正八品曰给事郎曰承事郎从八品曰承奉郎曰承务郎辽无金正八品上曰文林郎下曰承事郎从八品上曰徴事郎下曰从事郎元正八品曰登仕郎曰将仕郎从八品曰登仕佐郎曰将仕佐郎明正八品初授迪功郎陞授修职郎从八品初授迪功佐郎陞授修职佐郎
　　唐制正九品上曰儒林郎下曰登仕郎从九品上曰文林郎下曰将仕郎宋与唐同辽无金正九品上曰登仕郎下曰将仕郎从九品上曰登仕佐郎下曰将仕佐郎【此二阶世宗大定十四年始创増】元无九品散阶明正九品初授将仕郎陞授登仕郎从九品初授将仕佐郎陞授登仕佐郎
　　武散官
　　骠骑将军
