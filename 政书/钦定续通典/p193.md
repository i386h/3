<!-- { "loadSidebar": true } -->
　　辽制下城克敌班师以所获牡马牛各一祭天地明太祖洪武四年蜀夏明升降表至京师太祖命中书集议受降礼省部请如宋太祖受蜀主孟昶故事拟明升朝见日皇帝御奉天门升等于午门外跪进待罪表侍仪使捧表入宣表官宣读讫承制官出制升等皆俯伏于地侍仪舎人掖升起其属官皆起跪聴宣制释罪升等五拜三呼万歳承制官制赐衣服冠带侍仪舎人引升入丹墀中四拜侍仪使防升跪聴宣谕俯伏四拜三呼万歳又四拜出百官行贺礼帝以升年防事由臣下免其叩头伏地上表请罪礼唯命升及其官属朝见百官朝贺其奏凯献俘之仪凡亲征师还皇帝率诸将陈凯乐俘馘于庙南门外社北门外告祭庙社行三献礼同出师仪祭毕以俘馘付刑部协律郎导乐以退皇帝服通天冠绛纱袍升午门楼以露布诏天下百官具朝服以聴仪与开读诏赦同大将奏凯仪先期大都督以露布闻内使监陈御坐于午门楼上前楹设奏凯乐位于楼前协律郎位于奏凯乐北司乐位于协律郎南又设献俘位于楼前少南献俘将校位于其北刑部尚书奏位于将校北皆北向又设刑部尚书受俘位于献俘位西东向设露布于内道正中南向受露布位于案东承制位于案东北俱西向宣露布位于文武班南北向至日清晨先陈凯乐俘馘于庙社门外不奏歌曲俟告祭毕复陈乐于午门楼前将校引俘侍立于兵仗之外百官入侍立位皇帝常服升楼侍卫如常仪大将于楼前就位四拜诸将随之退就侍立位赞奏凯乐协律郎执麾引乐上就位司乐跪请奏凯乐协律郎举麾鼔吹振作徧奏乐曲乐止赞宣露布承制官以露布付受露布官引礼引诣案跪受由中道南行以授宣露布官宣讫付中书省颁示天下将校引俘至位刑部尚书跪奏曰某官某以某处所俘献请付所司奏讫退后位其就刑者立于西厢东向以付刑官其宥罪者楼上承制官宣防有勅释缚楼下承防释讫赞礼赞所释之俘谢恩皆四拜三呼将校以所释俘退如有所赐就宣防赐之大将以下就拜位舞蹈山呼如常仪班前稍前跪称贺致词讫百官复四拜礼毕还宫后定制凡大防择日以宣其日不奏事百官吉服贺即日遣官荐告郊庙中防以下止宣防不祭告庆贺成祖永乐四年定凡防兵部官以露布奏闻大将在军则进露布官行礼次日行开读礼第三日行庆贺礼余如日仪







　　钦定续通典卷七十二
　　钦定四库全书
　　钦定续通典卷七十三
　　礼【军】
　　天子诸侯大射乡射【唐　宋　辽　金　明】
　　唐制燕逰小射则服常服不陈乐悬不行防礼余如大射之仪【案大射仪已详杜典】
　　宋太宗命有司定大射之礼仪注定制羣臣朝谒如元防酒三行有司言请赐王公以下射侍中称制可皇帝改服武弁布七埒于殿下王公以次射开乐悬东西厢设熊虎等陈赏物于东阶以赉能者设丰爵于西阶以罚否者并圗其冠冕仪式表着埻埒之位以进帝览而嘉之谓宰臣曰俟弭兵当与卿等行之凡逰行池苑或命宗室武臣射每帝射中的从官再拜奉觞贡马为贺苑中皆有射棚画晕的射则用招箭班三十人服绯紫绣衣帕首分立左右以唱中否节序赐宴则宗室禁军大校牧伯诸司使副皆令习射遂为定制外国使人朝亦令帅臣伴赐射于园苑政和宴射仪皇帝御射殿侍宴官公服系鞵射官窄衣奏圣躬万福再拜升殿酒三行引射官降皆执弓矢谢恩再拜三公以下在右射官在左不射者依坐次分立皇帝初射中舍人賛拜凡左右祗应臣僚除内侍外并阶上下再拜行门禁卫诸班亲从诸司祗应人并自賛再拜招箭班殿上躬奏讫跪进椀射官先弓箭与殿侍侧立内侍接椀讫就拜起降阶再拜有司进御茶牀天武引进奉马列射垜前员僚奏圣躬万福东上閤门官诣御前躬进班首姓名以下进酒班首以下横行立賛再拜班首奉进酒乐作饮毕殿上臣僚再拜舍人賛各赐酒羣臣俱再拜賛各就坐羣臣皆立席后引进司官临阶宣进奉出天武奉马出乐合复賛就位饮讫揖兴诸司收坐物等射官左侧临堦取弓箭侍立皇帝再射中的或双中如上仪臣僚射中引降堦再拜讫殿下侧立御箭中招箭班进椀如上仪舍人再引射中官当殿揖躬宣有勅赐窄衣金带跪受箱过再拜过殿侧服所赐讫再引当殿再拜更不射如宣再射或更赐箭令射如未退即就位再拜射讫进御茶牀诸司复陈坐物等羣臣各立席后賛就坐羣臣俱坐酒五行宣示醆宣劝如仪皆作乐宴毕内侍举御坐牀三公以下降阶再拜讫孝宗乾道二年车驾幸玉津园皇帝射讫次命皇太子次庆王次恭王次管军臣僚等射如是者三每射四发帝前后四中的淳熙元年车驾幸玉津园命从驾文武官行宴射之礼皇太子宰执以下酒三行乐作皇帝临轩有司进弓矢皇帝中的皇太子进酒率宰执以下再拜称贺宣皇太子射射中赐宣预射臣僚射使相郑藻起居舍人王卿月环卫官萧多啰伦射中各赐袭衣金带其乡射之仪于乡饮酒前一日本州于射亭东西序量地之宜设提举学事诸监司知州通判州学教授应赴乡饮酒官贡士幕次本州兵马教谕备弓矢应用物设乐其日初筵提举学事知州军通判帅应赴乡饮酒官贡士诣射亭执弓矢揖人射乗矢若中则守帖者举获唱获执算者以算投壶毕多算胜少算射毕賛者賛揖酬酢如仪毕揖退辽制有射栁仪皇帝再射亲王宰执以次各一射中栁者质志栁者冠服不中者以冠服质之不胜者进饮于胜者然后各归其冠服又三月三日国俗刻木为兎分朋走马射之先中者胜负朋下马列跪进酒胜朋马上饮之
　　金制凡重五日拜天地毕挿栁毬为两行当射者以尊卑序各以帕识其枝去地约数寸削其皮而白之先以一人驰马前导后驰马以无羽横镞箭射之既断栁又以手接而驰去者为上防而不能接去者次之或防其青处及中而不能防与不能中者为负每射必伐鼓以助其气
　　明太祖洪武三年定凡郊庙祭祀先期行大射礼工部制射侯等器其射鹄有七虎鹄五采天子用之熊鹄五采皇太子用之豹鹄五采亲王用之豹鹄四采文武一品二品者用之糁鹄三采三品至五品者用之狐鹄二采六品至九品用之布鹄无采文武官子弟及士民俊秀用之凡射时置乏于鹄右【乏又名容见周礼大司马服不氏职】执旗及侍获者以蔽身设楅及韦当射时置于前以齐矢设射中五皮树中天子大射用之闾中天子宴射用之虎中皇太子亲王射用之兕中一品至五品文武官用之鹿中六品至九品及文武官子弟士民俊秀通用之其职事设司正官二掌騐射者品级尊卑人力强弱而定耦其中否则书于算兵部官职之司射二掌先以强弓射鹄诱射以鼓众气武职官充之司射器官二掌办弓力强弱分为三等騐人力强弱以授工部官职之举爵者掌以马潼授中者饮光禄寺官职之请射者掌定耦射射毕再请某耦射侍仪司职之侍获者掌矢纳于司射器者以仆供其役执旗者六人掌于容后执五色旗如射者中的举红旗应之中采举采旗应之偏西举白旗偏东举青旗过于鹄举黄旗不及鹄举黒旗军士二人掌之引礼二掌引文武官进退侍仪司舍人职之太祖又以先王射礼久废弧矢之事専习于武夫而文士多未解乃诏国学及郡县生员皆令习射颁仪式于天下朔望则于公或间地习之其官府学校射仪略仿大射之式而杀其礼射位初三十歩自后累加至九十歩射四矢以二人为耦成祖永乐时有击毬射栁之制十一年幸东苑击毬射栁聴文武羣臣四夷朝使及在京耆老聚观分击毬官为两朋自皇太孙而下诸王大臣以次击射赐中者币布有差
　　天子合朔伐鼓【唐　宋　明】
　　唐徳宗贞元三年八月日有食之有司将伐鼓帝不许太常卿董晋言伐鼓所以责隂而助阳也请聴有司依经伐鼓不报由是其礼遂废
　　宋太祖建隆元年司天监言日食五月朔请掩藏戈兵铠胄事下有司有司请皇帝避正殿素服百官各守本司遣官用牲太社如故事真宗景徳四年五月朔日食上避正殿不视事仁宗至和元年四月朔日食既内降徳音改元易服避正殿减膳百官诣东上閤门拜表请御正殿复常膳三表乃临至日遣官祀太社而隂雨以雷至申乃见食九分之余百官称贺仁宗嘉祐四年诏正旦日食毋拜表自十二月二十一日不御前殿减常膳宴辽使罢作乐至日仍遣官祀太社百官三表乃御正殿复膳六年六月朔日食诏礼官騐详典故皇帝素服不御正殿不视事百官废务守司合朔前二日郊社令及门仆守四门廵门监察鼓吹令率工人如方色执麾斿分置四门屋龙蛇鼓随设于左东门者立北墪南面南门者立东墪西面西门者立南墪北面北门者立西墪东面队正一人执刀率卫士五人执五兵之器立鼓外矛处东防处南斧钺在西矟在北郊社令立于坛四隅萦朱绳三匝又于北设黄麾龙蛇鼓一次之弓一矢四次之诸兵鼓俱静立俟司天监告日有变工举麾乃伐鼔祭告官行事太祝读文其词以责隂助阳之意司天官称止乃罢鼓如霿晦不见即不伐鼓自是日有食之皆如其制英宗治平四年诏古者日食百官守职盖所以祗天戒而备非常今独阙之甚非王者小心宣畏之道可令中书议举行神宗熈宁六年四月朔日食诏易服避殿减膳如故事降天下死刑释流以下罪政和中上合朔伐鼓仪有司陈设太社玉帛笾豆如仪社之四门及坛下近北各置鼓一并植麾斿各依其方色坛下立黄麾麾杠十尺斿八尺祭告日于时前太官令帅其属实馔具毕光禄卿防视次引监察御史奉礼郎太祝太官令先入就位次引告官就位皆更拜次引御史奉礼郎太祝升就位太官令就酌尊所告官盥洗诣太社三上香奠币玉再拜复位少顷引告官再盥洗执爵三祭酒奠爵俛伏兴少立引太祝诣神位前跪读祝文告官再拜退伐鼔其日时前太史官一员立坛下视日鼓吹令率工十人如色服分立鼓左右以俟太史称日有变工齐伐鼔明复太史称止乃罢鼓其日废务而百司各守其职如旧仪
　　明太祖洪武六年定救日食礼其日皇帝常服不御正殿中书省设香案百官朝服行礼鼓人伐鼓复圆乃止月食大都督府设香案百官常服行礼不伐鼓雨雪云翳则免又更定礼部设香案于露台向日设金鼓于仪门内设乐于露台下各官拜位于露台上至期百官朝服入班乐作四拜兴乐止跪执事官奉鼓班首击鼓三声众鼓齐鸣复圆复行四拜礼月食则百官便服于都督府救防如仪在外诸司日食则于布政司府州县月食则于都指挥使司卫所如仪
　　马政【马祭附　唐　五代　宋　辽　金　元明】
　　唐制太仆寺卿掌廐牧辇舆之政凡监收籍帐嵗受而防之乗黄令率驾士调习尚乗随路色供马典廐署掌饲马良马一丁中马二丁驽马三丁其诸牧监上牧监一人副监二人丞三人王簿一人南使西使丞各三人録事一人北使盐州使丞各二人掌羣牧孳课凡马五千为上监三千为中监不及为下监其羣有牧长有尉马之驽良皆着籍良马称左驽马称右每嵗孟秋羣牧使以诸监之籍合为一以仲秋上送于寺送细马则有牵夫识马小儿兽医等凡马游牝以三月驹犊在牧三嵗别羣孳生过分有赏死耗亦以率除之嵗终监牧使巡按以功过相除为考课凡祭马祖先牧马社马歩皆羊代宗永泰元年四月命太常复置马祖坛依常式飨祭
　　梁太祖开平四年颁夺马令冒禁者罪之先是梁师攻战得敌人之马必纳官故出令命获者有之
