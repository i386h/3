<!-- { "loadSidebar": true } -->
　　【宫观司炼丹羽化之术于方士王若讷因割蓟县分置以供给之】漷隂【本汉泉山之霍村镇辽每季春弋猎于延芳淀居民成邑就城故漷隂镇后改为县按金史志漷隂县辽太平中以漷隂村置辽史未详谨附识】　顺州归化军【中】刺史本隋置唐武徳初改燕州武宗防昌中改归顺州唐末仍为顺州初军曰归宁后更今名领县一怀柔【唐贞观六年置治五栁城改顺义县开元四年置松漠府弹汗州天宝元年改归化县肃宗乾元元年复今名　按辽志以顺州为隋置考隋书粟末靺鞨内附止云居之栁城而已太平寰宇记云炀帝大业八年为置辽西郡以统之亦未有置顺州之文也新唐书贞观四年平突厥以其部落置顺祐化长四州都督府于幽灵之境顺州之置实在此时谨附识】　檀州武威军【下】刺史本燕渔阳郡地汉为白檀县元魏创密云郡兼置安州后周改为元州隋高祖开皇十八年割燕乐密云二县置檀州唐天寳元年改密云郡乾元元年复为檀州辽加今军号领县二密云【本汉白檀县后汉以居斤奚元魏置密云郡领白檀要阳密云三县高齐废郡及二县来属】行唐【本定州行唐县太祖掠定州破行唐尽驱其民北至檀州择旷土居之凡置十寨仍名行唐县彰愍宫】　涿州永泰军【上】刺史汉高祖六年分燕置涿郡魏文帝改范阳郡晋为范阳国元魏复为郡隋开皇二年罢郡属幽州大业三年以幽州为涿郡唐武徳元年郡废为涿县七年改范阳县代宗大厯四年置涿州石晋以归太祖领县四范阳【本汉涿县唐武徳中更名】固安【本汉方城县唐武徳四年属北义州贞观二年来属】新城【本汉新昌县唐大厯四年析固安县置后省后唐明宗天成四年复析范阳县置】归义【本汉易县地齐并入□县唐武徳五年置北义州州废复置县来属】　易州高阳军【上】刺史汉为易故安二县地隋置易州隋末为上谷郡唐武徳四年复为易州天寳元年仍为上谷郡乾元元年又改易州五代定州节度使辽防同九年孙方简以其地来附应厯九年为周世宗所取后属宋统和七年攻克之升今军领县三易【本汉县齐显祖天保七年省隋开皇十六年于故安城西北隅置县】容城【本汉县先属涿郡唐武徳五年属北义州贞观元年还来属圣厯三年改全忠县天宝元年复旧】涞水【本汉道县周静帝大象十八年改今名按汉书地理志涿郡有逎县别无道县之名辽史盖误又按方舆纪要涞水宋初省入易县辽复置史文未详谨附识】　蓟州尚武军【上】刺史秦渔阳右北平二郡地隋文帝开皇中徙治元州总管府炀帝改渔阳郡唐武徳元年废入幽州开元十八年分置领县三渔阳【本汉县属渔阳郡晋省复置元魏省唐属幽州开元十八年来属】三河【本汉临朐县地唐开元四年析潞州置　按前后汉书地理志上谷涿郡无临朐县新唐书地理志载武徳二年析潞县置临朐县贞观元年省开元四年更置三河县当以新唐书为是谨附识】玉田【本汉无终县唐万嵗通天元年更名属幽州开元八年属营州十八年来属】　景州清安军【下】刺史本蓟州遵化县重熙中置领县一遵化【本唐平州买马监为县来属】
　　平州辽兴军【上】节度秦为辽西右北平二郡地汉因之隋文帝开皇中改平州大业初复为郡唐武徳初改州天寳元年仍北平郡后唐复为平州辽太祖天赞二年取之以定州俘户错置其地领州二县三卢龙【本春秋肥如国汉晋属辽西郡元魏为郡治兼立平州北齐属北平郡隋开皇中省肥如入新昌十八年改今名】安喜【本汉令支县地乆废辽太祖以定州安喜县俘户置】望都【本汉海阳县乆废辽太祖以定州望都县俘户置】　滦州永安军【中】刺史本古黄洛城秦为右北平汉为石城县后名海阳县晋以后属辽西石晋割地在平州之境辽太祖以俘户置州领县三义丰【本黄洛故城汉属辽西郡乆废唐季入契丹世宗置县】马城【本卢龙县地唐开元二十八年析置县以通水运辽来属】石城【汉置属右北平郡乆废唐贞观中于此置临渝县万嵗通天元年改名】　营州邻海军【下】刺史本秦辽西郡地汉为昌黎郡元魏立营州后周为高寳宁所据隋开皇置州大业改辽西郡唐武徳元年复为营州万嵗通天元年始入契丹圣厯二年侨治渔阳开元五年还治栁城天寳元年改曰栁城郡后唐复为营州辽太祖以居定州俘户领县一广宁【汉栁城县属辽西郡万嵗通天元年入契丹中宗神龙元年移幽州界开元四年复旧辽改今名】
　　西京道
　　西京大同府战国属赵武灵王始置云中郡秦属代王国后为平城县魏属新兴郡晋仍属雁门刘琨表封猗卢为代王都平城元魏道武于此遂建都邑孝文帝改为司州牧置代尹迁都洛邑改万年又置恒州高齐文宣帝废州为恒安镇寻复恒州周复恒安镇改朔州隋仍为镇唐武徳四年置北恒州七年废贞观十四年移云中定襄县于此永淳元年摩多为民患移民朔州开元十八年置云中州天寳元年改云中郡乾元元年曰云州五代后唐同光三年以云州为大同军节度使石晋代唐以契丹有援立功割山前代北地为赂初仍为大同军节度重熙十三年升为西京府曰大同领州二县七大同【本大同川地重熙十七年西夏犯边析云中县置】云中【赵置沿革与京府同】天成【本极塞之地魏道武帝置广牧县唐武徳五年置定襄县辽析云中置】长青【本白登台地辽始置县】奉义【本汉陶林县地辽析云中置】怀仁【本汉沙南县元魏废隋开皇二年移云内于此大业二年置大利县属云州改属定襄郡隋末陷突厥辽改今名　案金史地理志载辽析云中置与此异谨附识】怀安【本汉夷舆县地厯魏至隋为突厥所据唐克颉利县遂废为怀荒镇高勲镇燕奏分归化州文徳县置初隶奉圣州后来属】　州博宁军【下】刺史东魏静帝置北灵丘县唐初陷突厥开元中置横野军安边县天寳乱废后为襄隂村辽统和中以寰州近边为宋将潘美所破废之乃于此置州初军曰永寜领县二永宁　顺圣【本魏安塞军五代兵废高勲镇幽州奏景宗分永兴县置初奉圣州后来属】　徳州【下】刺史唐防昌中以西徳店置州辽开泰八年以汉户复置领县一宣徳【本汉桐过县地属云中郡后定襄郡汉末废高齐置紫阿镇唐防昌中置县　按金史地理志反山西通志并云徳州昭圣军辽史不载军名谨附识】
　　丰州天徳军节度秦为上郡北境汉属五原郡自晋怀帝永嘉之乱属赫连勃勃后周置永丰镇隋开皇中升为县改丰州大业七年为五原郡恭帝义宁元年改归顺郡唐武徳元年为丰州总管府六年省贞观四年分灵州境置丰州都督府领蕃户天寳初改九原郡乾元元年复丰州后入囘鹘防昌中克之后唐改天徳军辽神册五年攻下更名应天军复为州兵事属西南面招讨司领县二富民【本汉临戎县辽改今名】振武【本汉定襄郡盛乐县元魏尝都于此唐武徳四年克突厥建云中都督府高宗麟徳三年改单于大都督府圣厯元年又改安北都督开元七年割东受降城八年置振武军节度使防昌五年为安北都防府后唐庄宗以兄嗣本为振武节度使辽神册元年伐吐浑还攻之尽俘其民以东唯存乡兵三百人防戍后更为县】
　　云内州开逺军【下】节度本中受降城地辽初置代北云朔招讨司改云内州道宗清宁初升兵事属西南面招讨司【按方舆纪要及续舆地考等书并云辽置开逺军清宁初改云内州谨附识】领县二柔服　宁人
　　天徳军本中受降城唐开元中废横塞军置天安军于大同川乾元年改天徳军辽太祖破天徳尽掠吏民以东后置招讨司渐成井邑乃以国族为天徳军节度使宁边州镇西军【下】刺史本唐隆镇辽置兵事属西南面招讨司
　　奉圣州武定军【上】节度本唐新州后唐置团练使总山后八军庄宗同光二年升威塞军石晋割献辽太宗改升兵事属西京都部署司领州三县四永兴【本汉涿鹿县地】矾山【本汉军都县】龙门　望云【本望云川地景宗于此建潜邸后置县彰愍宫】　归化州雄武军【上】刺史本汉下洛县元魏改文徳县唐升武州僖宗改毅州后唐太祖复武州明宗又为毅州潞王仍为武州石晋割献辽改今名领县一文徳【本汉女祁县地元魏置县】
　　汗州清平军【下】刺史本汉潘县元魏置北齐置北燕郡改怀戎县隋废郡属涿郡唐武徳中复置北燕州县仍旧贞观八年改妫州五代时奚王去诸以数千帐次妫州自别为西奚号汗州辽因之领县一怀来【本怀戎县太祖改】儒州缙阳军【中】刺史唐置后唐同光二年新州辽
　　太宗改奉圣州仍属领县一缙山【本汉广寗县地唐天寳中割妫州县置】蔚州忠顺军【上】节度本代郡周宣帝始置蔚州隋开皇中废唐武徳四年复置至徳二年改兴唐县乾元元年仍旧石晋献地升忠顺军后更武安军统和四年入宋寻复之降刺史奉圣州升观察复忠顺军节度兵事属西京都部署司领县五灵仙【唐置兴唐县梁改隆化县后唐同光初复置晋改今名】定安【本汉东安阳县地乆废辽置今县】飞狐【后周大象二年置广昌县于五龙城隋仁夀元年改今名】灵丘【汉置后汉省东魏复置属灵丘郡隋开皇中罢郡来属大业初改代州唐武徳六年仍旧】广陵【本汉延陵县隋唐为镇州后唐同光初分兴唐县置石晋割属辽　按金史地理志广灵亦作陵辽统和三年析灵山置与辽志异谨附识】
　　应州彰国军【上】节度唐武徳中置金城县后改应州后唐明宗州人也天成元年升彰国军节度兴唐军寰州焉辽因之兵事属西京都部署司领县三金城【本汉隂馆县汉末废为隂馆城大业末陷突厥唐始置金城县】浑源【唐置】河隂【本汉隂馆县地初朔州辽清宁中来属】
　　朔州顺义军【下】节度本汉马邑县地元魏始置朔州葛荣乱废高齐天保六年复置周武帝置朔州总管府隋大业三年改马邑郡唐武徳四年复朔州辽升顺义军节度兵事属西京都部署司领州一县三鄯阳【本汉定襄县地献帝建安中置新兴郡元魏置桑干郡高齐置招逺县郡仍旧隋开皇三年罢郡来大业元年改今名】宁逺【齐天保六年于朔州西置招逺县唐乾元元年改今名】马邑【汉置属雁门郡唐开元五年析鄯阳县东三十里置大同军倚郭置今县】　武州宣威军【下】刺史赵惠王置武川塞魏置神武县唐末置武州后改毅州辽重熙九年复为武州号宣威军领县一神武【魏置晋改新城初朔州后置州并宁逺为一县来属】
　　东胜州武兴军【下】刺史隋开皇七年置胜州大业五年改榆林郡唐贞观五年于南河地置决胜州故谓此为东胜州天寳七年又为榆林郡乾元元年复为胜州辽神册元年破振武军胜州之民皆趋河东州废石晋割代北来献复置兵事属西南面招讨司领县二榆林河濵
　　金肃州重熙十二年伐西夏置割燕民三百户防秋兵一千实之属西南面招讨司
　　河清军西夏归辽开直路以趋上京重熙十二年建城号河清军徙民五百户防秋兵一千人实之属西南面招讨司










　　钦定续通典卷一百三十
<史部,政书类,通制之属,钦定续通典>
　　钦定四库全书
　　钦定续通典卷一百三十一
　　州郡
　　金【上京路　咸平路　东京路北京路　西京路　中都路】
