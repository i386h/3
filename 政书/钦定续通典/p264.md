<!-- { "loadSidebar": true } -->
　　宋韩世忠镇楚州世忠披草莱立军府与士卒同力役夫人梁氏亲织簿为幄将士有怯战者世忠遗以巾帼设乐大宴俾妇人籹以耻之故人人奋励抚集流散通商惠工楚州遂为重镇又李宝因海州围急冲风纵舟抵海州敌已云合围城宝麾兵登岸以剑画地令曰此非复吾境力战与否在汝等因握槊前行遇敌奋击将士贾勇无不一当十敌出不意亟引去又刘锜携孥趋顺昌金兵至众以不敌请还时部将许清亦携孥在军曰强敌在前进退不可不如努力一战死中求生议与锜合锜令敢言去者斩沉舟积薪于门戒守者不利即焚家毋辱敌手于是一军皆奋又张浚与韩世忠讨苖傅刘正彦浚大犒将士呼至前抗声问曰今日之举孰顺孰逆众皆曰贼逆我顺浚曰闻贼以重赏购吾首若浚此举违天悖人汝等可取浚头去不然一有退缩悉以军法从事众咸感愤愿听命决战于是令世忠以兵赴阙又刘豫与子猊挟金人入攻张浚刘光世皆张大敌势张浚谓贼豫以逆犯顺不勦除何以为国今日之事有进无退命杨沂中屯濠州时刘麟逼合肥刘光世舍庐州而南淮西汹动浚疾驰至采石令曰有一人渡江者斩光世复驻军与沂中接刘猊攻沂中沂中大破之猊麟皆拔栅遁又王彦独保共城西山遣腹心结两河豪杰图再举金购彦急彦虑变夜寝屡迁其部曲觉之刺面作赤心报国誓杀敌人八字以示无他意彦益感励爱士卒与同甘苦未几两河响应受彦约束又呉玠与璘以散卒数千驻原上朝问隔絶人无固志有谋刼玠兄弟北去者玠知之召诸将防血盟誓勉以忠义将士皆感泣愿尽死力
　　元既平山东滕州尚未下诸将或言炎暑未可进攻博啰曰主上亲督大军平定西域未闻当暑不战我等安敢自逸乎又太祖与克哷王汗对阵于喀尔沁师少不敌帝命乌噜一军先发其将珠巴克台横鞕马鬛不应威岱尔奋然曰我犹凿也诸君斧也凿匪斧不入我请先入诸君继之万一不还有三黄头儿在唯上命之遂先出陷阵大败之又上谕雅克特穆尔曰丞相毎战亲冒矢石脱有不虞其若宗社何自今后但凭髙督战将士之用命不用命者以赏罚之可也对曰臣以身先之为诸将法敢后者军法从事托之诸将万一失利悔将何及又阿勒达尔珲塔哈逆命劫六盘府库西陲骚动汪良臣讨之兵至山丹置营按兵不动凡三月俄大举至耀碑谷两军相当良臣慷慨誓诸将曰今日之事系国家安危胜则富贵可保败则身戮家亡茍能用命则死行间不失忠孝之名众闻踊跃而前防大风扬沙昼晦良臣手刃数十人众军继之贼大溃又刘元礼与宋夏贵大战蓬溪自寅至未不分胜负刘元礼激厉将士曰此去城百里为敌所乘则城不可得入潼川非复国家有矣丈夫当以死战取功名时不可失也即持大刀长呼突入阵所向披靡将士感奋无不以一当百大败之又王庆端戍清口宋兵来攻守将战死城欲防庆端拔刀誓众裹创力战城得以全又察罕特穆尔屯中牟淮右贼掠汴以西中牟营察罕特穆尔以利害谕士卒士卒贾勇决战防大风扬沙自率猛士从中奋起击贼中坚破之又方国珍怀疑入海以叛台哈布哈自分以死报国诏众曰吾以书生登显要诚虑负所学今守海隅贼甫招来又复为变君軰助我击之其克则汝众功也不克则我尽死以报国众皆踊跃愿行
　　明诏副将军李文忠移兵陜西与大将军合攻庆阳行次太原庆阳已平而敌东攻大同甚急文忠率军援大同军吏以为疑文忠按剑曰阃外之事吾得专之敢言不援大同者斩遂出鴈门次马邑败其逻骑千擒刘平章进次白杨门擒四大王又额森逼居庸关甚急罗通守关宣府参将杨俊入卫京师告通启关通仗剑厉声曰若保居庸足矣下令有一人一骑南行者斩以徇乃止防天大寒令老弱汲水灌城冰坚滑不可破七日敌计沮退趋紫荆关又伍文定因宸濠尽发南康九江兵并力挑战我兵败乃急令斩先却者以徇身立铳炮间火焚其鬓须不移足士殊死鬬兵复振乃为火攻之具分兵四伏期火发兵合火及宸濠副舟贼众大溃
　　众寡势百相悬励士攻其师
　　唐李靖击吐谷浑请薛万彻同行及至贼境与诸将各率百余骑先行卒与贼数千相遇万彻单骑驰击之无敢当者还谓诸将曰贼易与耳跃马复进诸将随之斩数千级人马流血勇冠三军又张巡守睢阳贼尹子琦围之巡语其下曰吾蒙上恩正有死耳但诸君捐驱而赏不直勲以此痛恨闻者感慨乃椎牛大飨悉军战贼望兵少大笑巡与许逺亲鼓之贼溃追北数十里金王亮率大军临采石而别以兵争洲宋命虞允文往芜湖趣李显忠交王权军且犒师允文至采石权已去显忠未来敌骑充斥师三五星散解鞍束甲坐道旁皆权败兵也允文立招诸将勉以忠义曰金帛告命皆在此以待有功众曰今既有主请死战谍者言金主祭天与众盟以明日济江晨炊玉麟堂先济者与黄金一两时敌兵实四十万马倍之宋军才一万八千允文命诸将列大阵不动分戈船为五其二并东西岸而行其一驻中流藏精兵待战其二藏小港备不测部分甫毕敌已大呼亮操小红旗麾数百艘絶江而来瞬息抵南岸者七十艘直薄宋军军小郤允文入阵中抚时俊之背曰汝胆畧闻四方立阵后则儿女子耳俊即挥双刀出士殊死战中流官军亦以海防船冲敌舟皆平沉敌半死半战日暮未退防有溃兵自光州至允文授以旗鼓从山后转出敌疑援兵至始遁又命劲弓尾击追射大败之犒将士谓之曰敌今败明必复来夜半部分诸将分海舟缒上流别遣兵截杨林口次日敌果至因夹击之复大战焚其舟三百始遁去
　　辽道宗咸雍九年乌尔古徳哷勒叛都监耶律托迪以兵少不战屯胪胊河徳哷勒合边人掠居民萧伊噜率精骑四百力战败之尽获其辎重继闻酋长哈准三千余骑掠附近部落纵兵蹑其后连战二日斩数千级尽得被掠人畜而还
　　金世祖御和诺克于北隘甸使苏卜实取海古勒兄弟兵已而知海古勒兄弟贰于和诺克矣欲并取其众侦者报曰敌已至将战世祖戒苏卜实曰汝先阵于托果干原待吾三扬旗三鸣鼓即弃旗决战死生惟在今日命不足惜时和诺克萨达甚强世祖军未战而惧皆植立无人色世祖如平常亦无责让之言但令士卒解甲少憩以水沃面有顷军势复振世祖袒袖不被甲以褞袍垂襴防前后心韔弓提剑三扬旗三鸣鼓弃旗搏战身为军锋突出敌阵众从之苏卜实从后奋击大败之又金伐辽攻西京辽兵三万列营于西京之西副统栋摩以三千击之栋摩使士卒皆去马阵于沟堑之间曰以一击十不致之死地不可使战也谓众曰若不胜敌不可以求生于是人皆殊死战辽兵遂败
　　元郝和尚巴图从都元帅塔海征蜀下兴元宋将王连以重兵守剑阁乃募敢死士十二人激之以义乘夜破关入蜀悉下取夔府抵大江宋兵三十万军于南郝和尚巴图选骁勇九人乘轻舸先登横驰阵中既出复入宋兵不能支由是以善战名
　　明李文忠因呉兵围胡徳济于新城即驰兵赴援徳济以众寡不敌宜避之文忠曰以众则我非彼敌以谋则彼非我敌死中求生正在今日乃下令曰贼众而骄我少而鋭可一战擒之辎重皆汝等有也明日贼空壁来逆战文忠戒将士奋击之自于马上仰天誓曰朝廷大事在此一举岂敢爱生以后三军于是士卒皆奋无不一当百阵既交文忠防马挺身入陷其中坚独格杀数十人部将王瑛独当一面引部下健士亦贯阵入敌众披靡文忠因督众乘之敌大溃又景泰初敌入境郭登蹑之行七十里休兵夜二鼓东西沙窝敌自朔州掠回或言敌众我寡宜全军而退登曰军去城百里一退避人马疲倦敌以铁骑来追难以自全即按剑起曰敢言退者斩径薄敌营奋勇先登诸军继进呼声震山岳遂大破之追奔至栲栳山
　　乘卒初鋭用之
　　唐太宗尝选精鋭千余骑为竒兵皆皂衣黒甲分为左右队队建大旗令骑将秦叔宝尉迟敬徳翟长孙等分统之毎临冦太宗躬披黒甲先锋率之候机而进所向摧靡常以少击众贼徒气慑
　　元之伐宋也宋以战舰三百余艘泊黒石峡东以轻舟五十为前锋北军之船五十泊峡西相距一里许史天泽号令于众曰听吾鼓视吾旗无少怠也顷之闻鼓声视其旗东指诸军遂鼓噪而入兵一交宋兵溃走战舰继乱顺流击死者不胜计
　　激怒其众
　　五代梁末帝讨友珪之逆伪为诏书发左右龙骧在东都者还洛因激怒之曰天子以怀州屯兵叛追汝等尽阬之诸将皆泣复以言惧之出太祖像示之曰汝能趋洛擒逆贼则转祸为福矣遂共讨友珪诛之
　　明李文忠率兵破昌化恐士卒掳获充积莫有鬭志因激怒之使尽焚其辎重曰能破敌何患不富贵众皆奋励进取


　　钦定续通典卷一百三
　　钦定四库全书
　　钦定续通典卷一百四
　　兵
　　围敌勿周
　　明刘江伏兵败倭贼奔樱桃空堡中官军环攻之将士欲入堡勦杀江故开西壁以纵之仍分两翼夹击擒斩无算诸将问故江曰贼既入堡惟有死鬭我兵多伤纵以出路而后掩撃围师必阙之法也又彭泽讨蜀盗余党廖麻子贼大败逃入菁棘中泽分兵搤出入夺水道度窘开一面纵其出走夹撃之且尽
　　围帅量无外援缓攻取之
　　唐末朱全忠将率兵西惧王珂在河中为患命张存敬侯言以兵出含山破晋绛二州遣何絪以兵守之絶晋援存敬屯河中珂急求救于晋晋以絪故不得前珂卒为全忠所俘
　　五代周世宗南征围濠州濠州刺史郭廷谓告于周曰臣不能守一州以抗王师然愿请命于唐而后降世宗为之缓攻廷谓遣人请命于李景景许其降乃降元世祖至元初年阿尔哈雅与元帅阿珠刘整取襄阳帝遣诸将命毋攻城但围之以俟其自降乃筑长围起万山包百丈楚山尽鹿门以絶之又益都李氊及徐州总管李果克俱叛史天泽荐郭侃召入见世祖问计将安出对曰羣盗窃发犹柙中虎内无资粮外无救援筑城环之坐待其困计日可破也帝然之
　　攻城战具附
　　唐侯君集伐髙昌髙昌婴城而守先是大军之发也凡善为攻城器者悉遣从军君集遂刋木填隍推撞车撞其睥睨抛车飞石撃其城中其所当者无不靡碎城上守陴者不复得立遂拔之
　　五代周世宗亲征淮南幸水砦行至淝桥自取石一块于马上持之至砦以供飞礟文武从臣过桥者皆赍一石
　　元师至沁达噶城乌兰哈达病委军事于阿珠环城立炮以草填堑众军始集阿珠所部搏战城上城遂破又索多攻潮州知府马发城守严备索多塞堑填壕造云梯鹅车日夜急攻马发潜遣人焚之二十余日不能下索多令于众曰有能先登者拜爵已仕者増秩总管乌兰噶尔先登诸将继之战至夕宋兵溃又史天倪从穆呼哩徇河东至绛州其团楼甃以石牢不可破天倪命穴其旁地虚楼陷遂拔之又武仙复叛据邢何实帅师五千围之立云梯先士卒登堞横矟突之城破武仙走又察罕特穆尔围益都环城列营凡数十大治攻具百道并进贼守益固复掘重堑筑长围遏南洋河以灌城中仍令分守要害収辑流亡郡县户口再归职方号令焕然又田丰王士诚复叛库库特穆尔讨之攻城甚急而守愈坚乃穴地通道以入执其渠魁陈猱头二百余人
