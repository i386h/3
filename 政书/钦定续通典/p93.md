<!-- { "loadSidebar": true } -->
　　唐自天宝以后改州为郡刺史为太守肃宗至徳二载十二月敇近日所改百司额及郡名官名一切依故事罢郡为州改太守为刺史上州中州下州各置一人品秩有差【戸四万以上为上州秩从三品戸二万五千以上为中州秩正四品上戸不满二万者为下州正四品下宪宗元和中陆亘为兖州守对延英具陈节度使分兵屯属州刺史不能制故易乱帝因诏屯士得刺史又白居易迁杭州始筑堤捍钱塘潮冲泄其水溉田千顷复浚李泌六井民頼以汲又崔郾守鄂州治尚抚绥经月不笞一人及镇郢则用法严峻一毫不贷又薛珏入为司农卿时诏举堪任刺史县令者且百人延问民间疾苦属吏得失取尤通达者什二宰相欲校以文辞珏曰求良吏不可责以文学宜以上爱人之本为心也宰相多其计所用皆称职又李吉甫为相建言州刺史不得擅见本道使罢诸道歳终廵勾以絶苛敛吉甫连蹇外迁十余年防知闾里疾苦常病方镇强恣至是为帝从容言使属郡刺史自为政则风化可成帝然之出郎吏十余人为刺史又元和三年诏刺史于宣政门谢讫遣之任旧制凡命都督刺史皆临轩册命后虽无册命而牧守覆命便殿召对赐衣服时河南尹裴复求速之任李吉甫为奏请遂有是命非旧制也】宋初革五季之患召诸镇节度防于京师赐第以留之分命朝臣出守列郡号权知军州事【军谓兵州谓民政】其后文武官参为知州军事其二品以上及带中书枢宻院宣徽使职事称判某府州军监诸府置知府事一人州军监亦如之掌总理郡政宣布条教导民以善而紏其奸慝岁时劝课农桑旌别孝弟其赋役钱谷狱讼之事兵民之政皆总焉【其河南应天大名府则兼留守司公事太原延安府庆渭熈秦各州则兼经略安抚使马歩军都总管定州真定府瀛州大名府京兆府则兼安抚使马歩军都总管泸潭广桂雄各州则兼安抚使兵马钤辖颍昌府青郓许邓各州则兼安抚使兵马廵检其余大藩府或沿边州郡或当一道冲要者并带兵马钤辖廵检或带沿边安抚提辖兵甲沿边溪洞都廵检余州军则别其地望之髙下与职务之繁简而置之分曹以理之而总其纲要凡属县之事皆统焉】高宗建炎初诏河北京东西路除帅司外旧差文臣知州去处许通差武臣一次又要郡文臣一员带本路兵马都监武臣一员充副钤辖次要郡文臣一员带本路兵马都监武臣一员充副都监绍兴三年诏守臣罢带路分钤辖都监后帝又以守令皆带劝农公事多不奉职自今有治效显著者可令中书省籍记姓名特加擢用初除授见阙及自外罢任赴阙并令引见上殿孝宗乾道二年令非曽任守臣不得为郎定诸郡合文武臣通差去处并依旧制【张咏知益州时李顺搆乱王继恩上官正总兵攻讨援师不进咏以言激正勉其亲行仍盛为供帐饯之酒酣举爵属军校曰汝曹防国厚恩无以塞责此行当直抵冦垒平荡丑类若老师旷日即此地为尔死所矣正由是决行深入克捷又刘敞徙知郓州郓比易守政不治市邑攘夺公行敞决狱讼明赏罚境内肃然有客行夀张道中遗一囊钱人莫敢取以告里长里长为守视客还取得之又有暮遗物市中者旦往访之犹在又蔡襄以枢宻直学士知福州郡士周希孟陈列陈襄郑穆以行义着襄备礼招延训诸生经学知泉州距州二十里万安渡絶海而济往来畏其险襄立石为梁其长三百六十丈民至今頼之又王大寳知连州代还言连英循惠新恩六州居民才数百非懋迁之地月输免行钱宜蠲减高宗诏大臣曰守臣上殿令陈民事遂得知田里疾苦所陈五六得一可行其利亦不细矣又马亮以工部侍郎徙知杭州先是江涛大溢调兵筑堤而工未就诏问所以捍江之防亮裒诏祷伍员祠下明日潮为之却出横沙数里堤遂成又赵抃加龙图阁直学士出为外守为政善因俗施设猛寛不同于成都尤为世所称道神宗每诏郡守必以抃为言又种世衡知环州畨部有牛家族努额者素倔彊未尝出谒郡守闻世衡至遽郊迎世衡与约明日当至其帐往劳部落是夕大雪深三尺左右曰地险不可往世衡曰吾方结诸以信不可失期遂縁险而进努额方卧帐中谓世衡必不能进世衡蹵而起之努额大惊曰前此未有官至吾部者公乃不疑我耶率其族罗拜聴命其后百余帐皆自归莫敢贰又真徳秀进徽猷阁待制复知泉州迎者塞路深邨百岁老人亦扶杖而出城中欢声动地徳秀涖任以后凡决讼自卯至申未巳或劝其啬养精神徳秀曰无力惠民唯有政平讼理自当勉耳又蒋元振知亷州清苦励节家属悉寄住潭州在任啜粥饮水自奉甚薄为政简易民甚爱之又王十朋守泉初至任防七邑宰劝酒厯告以爱民之意出诗示之曰九重天子爱民深令尹宜懐恻隐心今日黄堂一杯酒使君端为庶民斟又陆九渊知荆门军其境内官吏之贪亷民俗之习尚善恶皆素知之郡以为神逾年政行令脩民俗为变诸司交荐丞相周必大尝称荆门之政以为躬行之效焉又陈希亮代还执政以为大理少卿希亮愿得一郡以自效乃以知宿州州跨汴为桥水与桥争常壊舟希亮始作飞桥无柱以便往来诏赐缣以褒之仍下其法自畿甸以至泗州皆为飞桥又神宗召赵抃知谏院帝曰闻卿匹马入蜀以一琴一鹤自随为政简易亦如是乎又欧阳修在滁州自号醉翁晚更号六一居士凡歴数郡不见治迹不求声誉寛简而不扰故所至民便之或问为政寛简而不弛废何也曰以纵为寛以略为简则政事弛废而民受其吾所谓寛者不为苛急简者不为烦碎耳又曾巩为知州务去民疾苦急奸盗而寛贫弱曰为害者不去则吾民不宁齐俗悍强喜攻刼至是豪宗大姓敛手不敢动冦攘屏迹州即肃清又孙甫知邓州有惠政庆歴中范仲淹洎甫相继守郡皆号良吏】辽南面官黄龙府有知黄龙府事【兴宗重熈十三年见知黄龙府事耶律乌鲁斯】兴中府有知兴中府事【道宗咸雍元年有知兴中府事杨绩】其某州亦有州刺史【萧文知易州兼西南安抚使高阳土沃民富吏其邑者每黩于货民甚苦之文至悉去旧弊务农桑崇礼教民皆化之时大旱百姓忧甚文祷之輙雨属县又蝗反躬自责蝗尽飞去遗者亦不食苖散在草莽为乌鹊所食霪雨不止复祷而霁是嵗大熟】金诸总管府则府尹兼领都总管其诸府【非总管府】则置尹一人诸防御州则置防御使一人诸州则置州刺史一人其掌皆同府尹【翟永固以尚书左丞罢为真定尹尚书省奏固自执政出为尹其繖盖当用何制度上曰用执政制度遂着为令】元至元初置诸路总管府二十年定十万戸之上者为上路十万戸之下者为下路当冲要者虽不及十万戸亦为上路置达噜噶齐一人总管一人兼管劝农事江北则兼诸军鄂啰秩各有差【上路逹噜噶齐总管皆正三品下路皆从三品】其散府【秩正四品】则置逹噜噶齐一人知府或府尹一人领劝农鄂啰其诸州亦有达噜噶齐州尹【顺帝至正时朝廷慎选守令参知政事魏中立言于帝当今欲得贤守无如韩镛者乃特署镛名授饶州路总管饶俗尚鬼有觉山庙者自昔为妖以祸福人为盗贼者事之尤至将为必卜之镛至即撒其祠宇沈土偶人于江人初大骇已而叹服又董文用出为卫辉路总管十六年受代归里茅茨数椽仅蔽风雨读书赋诗怡然燕居人皆服其亷洁】明改诸路为府每府置知府一人【自宣宗宣徳以后统计天下府凡一百五十有九】掌一府之政宣风化平狱讼均赋役以教养百姓每三岁察属吏之贤否上下其考以达于省上吏部凡朝贺吊祭视布政司直府则专达【宣德初以雄剧十郡慎选良牧尚书胡濙举况钟典苏郡请赐敇以行钟始以吏起家洞灼郡弊涖任后吏胥抱牍请署欲以尝钟钟黙然若无能为者既三日复请署钟乃歴举前牒中之故为出入隐窜颠倒者立扑杀之僚属震栗因并举僚属之贪虐庸懦者立黜之置善恶二簿察民善恶籍其名以示劝惩民咸感化凡奏减正赋田粮及停徴渰没旧欠粮草共数百万辨明诬入军籍者千八百余家苏人语减三分粮当一代军民到于今受其赐述职日上锡宴赐诗英宗正统五年九载满去郡民赴阙乞留者百万余人遂再遣还任终于官又何文渊为温州守入为少司冦特荐侍御刘谦代已治郡九年善政甚多尝语人曰守与令虽官阶不同皆职民牧赫赫为威民不近也察察为明民罔容也平易近民守令之道也人以为名言又郁山为温州守时元辅张孚敬虽归上眷犹厚部使以下望风争趋山独处之以礼孚敬建宝纶楼大治第宅又广求基地强买不休山自往止之曰夫居第当遗之子孙公今移易几何家匝垣已里余矣而意犹未足殆非所以善后计也且公居朝尝喜称伊传周召之为相奈何所以处家者顾出萧何李沆下哉张怒作色山不顾而出自后地不再广】其直州各州置知州一人【明制有直州有属县视府其品秩虽与散州同而职实知府也计天下州凡二百三十有四】
　　总论郡佐【郡丞　别驾　长史　司马　録事防军　司功　司仓　司戸　司兵　司法　司士　防军事　经学博士　医博士　中正　通守　五官掾　督邮
　　郡尉】
　　唐制诸州郡有别驾长史录事参军事司功司仓司戸司田司兵司法司士各参军事市令丞文学医学博士等官其上州中州下州皆同宋诸州郡有通判及幕职官诸曹官教授等官太祖建隆四年诏知府公事并须长史通判签议连书方许行下其诸曹官与唐制略同辽南面官黄龙府兴中府皆有同知判官博士助教等官金诸总管府诸府诸州皆有同知判官推官等官元诸路诸府诸州皆有同知治中判官推官等官明各府皆有同知通判推官各直州皆有同知判官皆无定员视其事之烦简以为差
