<!-- { "loadSidebar": true } -->
　　金国旧俗轻罪笞以柳葼杀人及盗刼者击其脑杀之没其家赀以十之四入官其六偿主并以家人为奴婢其亲属欲以马牛杂物赎者从之【具赎刑篇】其狱则掘地深广数丈为之太祖天辅三年正月东京人为质者永吉等五人结众叛诛其首恶余皆杖百没入在行家属赀产之半诏知东京事沃棱继有犯者并如之五月诏自収宁江州以后同姓为婚者杖而离之太宗天防二年二月诏有盗发辽诸陵者罪死三年七月诏权势之家毋买贫民为奴胁买者一人偿十五人诈买者一人偿二人并杖一百七年诏凡窃盗但得物徒三年十贯以上徒五年刺字充下军三十贯以上徒终身仍以赃满尽刺字于面五十贯以上处死徴偿如旧制熙宗皇统间诏诸臣以本朝旧制参隋唐宋辽之法类以成书名曰皇统制颁行中外海陵正隆二年六月置登闻院四年正月更定私相越境法并论死五年二月遣引进使髙植刑部郎中海狗分道监视所获盗贼并凌迟处死或锯灼去皮截手足仍戒千户穆昆等后有获者并处死总管府官亦决罚十二月禁朝官饮酒犯者死世宗即位制防多从时宜集为军前权宜条理大定五年命有司删定条理与前制书兼用六年诏有司每月朔望及上七日毋奏刑名先是海陵时始定上七日不奏刑名至是诏朔望亦如之七年七月禁服用金线其织买者皆抵罪八年二月制品官犯赌博法赃不满五十贯者其法杖聴赎再犯者杖之九年以法官各执所见或观望宰执之意诏自今制无正条者皆以律文为凖先是杖罪至百则臀背分决海陵时以脊近心腹禁之至是命复如旧法嗣谓宰臣曰罪人杖不分受恐至深重今闻民间有不欲者其令罢之制妄言边闗兵马者徒二年又制职官犯公罪在官已承伏者虽去官犹论十二年二月诏官长不法其僚佐不能纠正又不上言者并坐之十三年诏立春后立秋前及大祭祀月朔望上下二十四气雨未晴夜未明休暇并禁屠宰日皆不聴决死刑惟强盗即决十四年三月诏明安穆昆之民自二月至八月禁絶饮燕恐妨农功虽闲月亦不许痛饮犯者抵罪十五年诏有司収窃盗赃满八十贯者死先是窃盗赃五十贯以上死至是乃有是诏十七年以渤海旧俗男女婚娶多不以礼必先攘窃以奔诏禁絶之犯者以奸论十八年正月定杀异居周亲奴婢同居卑防杀奴婢及妻无罪而辄殴杀者罪十九年三月制纠弹之官知有犯法而不举者减犯人一等科之闗亲者许回避六月置局更定制条命大理卿伊喇慥总中外明法者共校正以皇统正隆之制及大定军前权宜条理后续行条理审其轻重删烦正失制有缺者以律文足之制律俱缺及疑不能决者取防画定军前权宜条理内有可以常行者亦为定法余未合者别为一部存之参以近所定徒杖减半之法凡杖定千一百九十条分十二卷名大定重修制条诏颁行焉十月制知情服内成亲者虽自首仍依律坐之二十年诏定践蹂禾稼罪初帝如春水见民桑多为牧畜所践诏亲王公主及势要家牧畜犯民桑者许所属县官立加惩断至是见有践蹂田禾者复诏自后践民田杖六十盗人谷杖八十并偿其值二十二年以附都明安户不自种悉租与民有一家百口陇无一苖者令治其罪不种者杖六十穆昆四十受租百姓无罪二十五年以妇人在囚输作不便而杖不分决与杀无异遂命免死输作者决杖二百臀背分受而免输作二十八年以制条拘于旧律间有难解之词命删修明白使民皆晓二十九年九月【时章宗已即位】制盗贼聚集至十人或骑五人以上所属移捕盗官捕之仍递言省部三十人以上闻奏违者杖百章宗明昌元年命置详定律令所审定律令二年四月制诸部内灾伤主司应言而不言及妄言者杖七十检视不以实者罪如之因而有伤人命者以违制论致枉有徴免者坐赃论妄告者户长坐诈不以实罪计赃重从诈匿不输法六月禁称本朝人及本朝言语为番违者杖之十月敕司狱与府州司县官筵宴往还者罪之十一月禁伶人不得以歴代帝王为戏及称万嵗犯者以不应为事重法科十二月制投匿名文书者徒四年五年定徒二年以下者杖六十二年以上杖七十妇人犯者并决五十着于敇条承安二年制军前受财法一贯以下徒二年以上徒三年十贯处死三年定明安穆昆身犯私盐私酒麴及杀牛者徒一年杖数不以赎论不及徒者杖五十是嵗帝以法不适平常行杖様多不能用遂定分寸铸铜为杖式颁之天下且曰若以笞杖太轻恐情理有难恕者讯杖可再议之五年定居祖父母丧婚娶聴离法并妻亡服内婚娶者亦聴离又定皇族収养异姓为子者徒三年姓同者减二等立嫡违法者徒一年泰和元年正月尚书省奏见行铜杖式轻细奸宄不畏遂命有司量所犯用大杖仍禁不得过五分十二月司空襄等进新定律令敕条格式五十三卷律凡十有二篇曰名例曰卫禁曰职制曰户婚曰廏库曰擅兴曰贼盗曰鬭讼曰诈伪曰杂律曰捕亡曰断狱实唐律也惟赎铜倍之增徒四年五年为七削不宜于时者四十七条増时用之制百四十九条略有损益者二百八十有二条余百二十六条皆从其旧又分一为二分一为四者六条凡五百六十三条为三十卷附注以明其事疏义以释其疑名曰泰和律义自官品令职员令之下曰祠令四十八条户令六十八条学令十一条选举令八十三条封爵令九条封赠令十条军防令二十五条仪制令二十三条衣服令十条公式令五十八条禄令十七条仓库令十条廏牧令十二条田令十七条赋役令二十三条闗市令十三条捕亡令二十条赏令二十五条医疾令五条假宁令十四条狱官令百有六条杂令四十九条释道令十条营缮令十三条河防令十一条服制令十一条附以年月之制曰律令二十卷又定制敇九十五条货八十五条畨部三十九条曰新定敇条三卷六部格式三十卷诏以明年五月颁行之二年诏凡条格入制文内者分为别卷复诏制与律文轻重不同及律所无者各校定以闻三年三月诏随处盗贼啸聚三十人以上奏闻违者杖百八月诏诸按察司体访不实辄加纠劾者从故出入人罪论仍勒停若事渉私曲各从本法五年正月复命钩校制律付详定所时详定官言若依重修制文为式则条目増减罪名轻重当异于律既定复与旧同颁则使人惑而易为奸矣臣等谓用今制条参酌时宜凖律文修定歴采前代刑书宜于今者以补遗阙取刑统疏文以释之着为常法名曰明昌律义别编货边部权宜等事集为敇条宰臣谓先所定令文尚有未完俟皆通定然后颁行若律科举人则止习旧律遂以知大兴府事尼厐古鉴御史中丞董师中翰林待制温屯忠孝提防司天台张嗣翰林修撰完顔萨喇刑部员外郎李廷义大理丞麻安止为校定官大理卿阎公贞户部侍郎李敬义工部郎中贾为覆定官重修新律焉六年六月定军前差发受赃罪除飞蝗入境虽不损苖稼亦坐罪法七月诏禁卖马入外境但至界欲卖而为所捕即论死七年三月定蝗蝻生发地主及隣主首而不申之罪九月更定受制忘误及误写制书事重加等罪八年诏更定蝗虫生发坐罪法宣宗贞祐三年三月禁州县置刃杖端以决罪人七月诏宰臣自今监察官犯罪其事闗军国利害者并笞决之八月令职官犯罪大者即施行之小者籍之事定始论其罪四年诏凡监察失纠劾者从本法论外使入国私通本国事情宿卫近侍官承应人出入亲王公主宰执家灾伤乏食有司检覈不实致伤人命转运军储而有私载考试举人而防闲不严其罚并决在京犯至两次者台官减监察一等治罪论赎余止坐专差任满日议定升降若任内曾以漏察被决依格虽为称职止从平常平常者从降罚六月诏凡进奉帖及申尚书省枢宻院闗应宻大事私发视者绞误者减二等制书应宻者如之兴定三年定赃吏计罪以银为则其犯公错过误者止徴通寳见钱赃汚故犯者输银【具杂议篇】又制沿河戍兵逃亡罪并同征行军人例五年尚书省言司县官贪暴不法部民逃亡既有决罚他县停匿亦宜定罪从之元光元年增定藏匿逃亡亲军罪及告捕赏格





　　钦定续通典卷一百七
<史部,政书类,通制之属,钦定续通典>
　　钦定四库全书
　　钦定续通典卷一百八
　　刑
　　刑制下【元　明】
