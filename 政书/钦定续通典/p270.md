<!-- { "loadSidebar": true } -->
　　金完顔璋与实讷埒追击宋经略使荆臯败之于髙赤崖下荆臯乗夜来袭营为退军八十里明日实讷埒追之璋兵至上八节宋兵据险为阵璋舍马步战地险不得接相距至曙宋兵动璋乗之追至甘谷城实讷埒兵亦至宋兵宵遯
　　元郭徳海从先锋哲伯西征渡竒扎尔布哈攻铁山衣帜与敌军不相辨乃焚蒿为号烟焰漫野敌军动因乗而攻之遂大胜
　　先设伏乗势逐敌败之
　　唐哥舒翰为河源军使先是吐蕃毎至麦熟时即率部众至积石军获取之共呼为吐蕃麦庄前无敢拒之者至是翰使王唯徳杨景晖等潜引兵至积石军设伏以待之吐蕃以五千骑至翰于城中率骁勇驰击杀之略尽余或挺走伏兵邀击匹马不还
　　宋宗泽因金人渡河谋攻汴京命刘衍趋滑刘逹趋郑以分敌势僚属问计泽方对客围棊笑曰何事张皇刘衍等军必能御敌乃选精鋭数千使绕出敌后伏其归路衍方战伏起前后夹击败之又魏胜起义兵复海州金遣防古镇国将兵万余抵州北二十里新桥胜出兵迎之设伏于隘严阵以待及战士殊死鬭伏又发杀镇国斩获几二千人军声大振
　　辽太祖讨黑车子室韦唐卢龙军节度使刘仁恭发兵数万遣赵霸来拒霸至武州太祖谍知之伏劲兵桃山下遣室韦人摩哩诈称其酋长所遣约霸兵防平原既至四面伏发擒霸殱其众乗胜大破室韦
　　金固英摄河东南北两路兵马都总管时河南陕西已与宋既而复取之师至耀州宋人毎旦出城张旗阅队抵暮而还道隘骑不得逞固英以兵五百薄暮先使五十人趋山岭令之曰旦日视敌出举帜指其所向乃以余兵伏山谷间明日城中人出阅如前山巅旗举伏兵发宋兵争驰入城固英麾军登城拔宋帜立金军旗帜宋兵后者望见之不敢入遂降城中人亦降
　　元因宋夏岳帅师围正阳决淮水灌城几陷托尔珠徃救之道出颍川遇宋兵攻颍戍卒仅数百人托尔珠即发公库弓矢驱市人出战预度颍之北关攻易破急徙民入城伏兵以待是夜宋人果焚北关火光属天托尔珠率众从暗中射之矢下如雨宋军退去至沙河大破之又元师伐宋州未附谍告州人将夜袭丹徒守将乞援托尔珠设伏以待州军果夜至托尔珠扼西津邀击之杀获溺死者甚众又郭侃攻西戎至乌拉尔城伏兵下令闻钲声则起敌兵果来伏发尽杀之明韩雍攻大藤峡以欧信等率兵六万余人为右军自武宣分五道入攻其北以白全等率兵九万余人为左军由桂平分八道入攻其南以孙震等守左江截其归路雍复令欧信曰山北既破便可提兵深入夹攻桂州横石诸崖令夏正伏兵林峒扼其奔遂进夹攻之贼遁入桂州横石九层楼据险立栅以拒雍麾令死士以大斧刋木开道两军齐登发火箭焚其栅而夏正自林峒来援贼大惊溃擒斩甚众遂磨崖石纪嵗月更斩峡藤断之易名断藤峡乃遣将四出削平诸冦两广平又李承勋为南昌守时桃源贼起总制俞谏请边兵剿贼勋以贼乏食必掠裴源积栗请赣兵自徳兴南昌兵自岳源分两翼伏裴源而令边兵驱贼已而贼果趋裴源三路至大破之
　　乗胜
　　唐朱泚之乱贼将张庭芝逼栅求战李晟勒诸将纵兵击之时贼并力攻骆元光营晟遣李演孟华以精卒救之中军鼓噪演力战大破之翌日将复出师诸将请待西军至左右夹攻晟曰贼既伤败须乗胜扑灭若俟其有备岂王师之利耶令毕阵于光泰门外使王佖李演史万顷等领步骑直抵苑墙拔栅而入贼奔溃追斩不可胜计朱泚姚令言遁走
　　五代唐时契丹冦望都庄宗追击之获氊裘毳幕不可胜纪时大雪平地五尺敌之刍粮人马毙踣于道乗胜追袭大破之
　　金宗弼取和尚原固英请速入大散关自以本部为殿以备伏兵宗弼至仙人关固英先攻之宗弼止之固英不止宗弼以刀背击其兠鍪使之退固英曰敌气已沮不乗此而取之后必悔之已而果然宗弼叹曰既徃不咎乃班师又王伯龙从宗望讨张觉于平州伯龙先登驰击手杀数十百人白河之战伯龙当其左军麾兵疾驰蹂之宋军乱金师乗胜奋击败之又承裕完顔璘及河州防御使富察秉迎击宋将冯兴杨雄等于赤谷宋歩兵保西山骑兵走赤谷承裕遣部将唐古安塔哈率骑二百驰击宋歩兵甲士古挺身先入乗之宋歩兵大溃追奔至皂郊城斩二十余级明安巴添努追宋骑兵杀千余人斩杨雄等于阵冯兴仅以身免承裕进兵克成州
　　元实讷台率精甲三千与史天泽合兵进围中山武僊遣其将葛铁枪来援实讷台撤围迎之遇诸新乐奋击败之防日暮阻水为营实讷台料其气索必宵遁乗胜复进击大败之擒铁枪中山守将亦宵遁遂克中山取无极拔赵州又阿尔哈雅镇襄阳奏曰襄阳自昔用武之地也今天助顺而克之宜乗胜顺流长驱宋可必平奏入平章阿珠亦赞其説帝命丞相史天泽议之天泽曰朝廷若遣重臣如丞相安图同知枢宻院事巴延者一人都督诸军则四海混同可立待也又兴州赵祚反土豪杨玛鲁等附之石玛努勒从亲王察克台徃讨斩贼将董蛮等围玛鲁于险树寨玛努勒乗势令健卒刘五儿即寨北小径上大树以绳潜引百人登寨直前刦之玛鲁瞻慑投崖死余党悉平又巴延破宋濮阳军由江抵丁家洲宋师溃遁江东淮西诸州军多降四月有诏以暑罢征俟秋再举巴延谓不可少纵恐逸而逝世祖曰将在军不从中制兵法也宜从丞相言
　　明沐英将兵出塞时诸将各以所向逐敌还英独领兵出古北口乗胜克嵩髙全宁诸州郡过胪朐河获其知院并部众而囘又韩雍率军三万兼程至全州防阳峒西苖贼为梗击灭之斩失律指挥李英等四人将士股栗至浔州延父老问计皆曰大藤天险重嵓密箐多瘴不可深入莫若屯兵围之且耕且守可不战自毙雍曰不然山峡道逺纷披错杂安可围也屯兵日久将士懈弛岂能为防哉今我军新破峒苗士气十倍贼闻丧气禠魄矣因而乗之可立破也又马昊讨蓝鄢击败之斩首数千军中皆喜以兵起所未有者昊曰未见大敌胡足喜宜及胜用之遂前逼贼设竒正兵合击大破之又王骥因麓川酋思任叛率兵讨之师抵金沙江贼栅西防以拒骥浮梁渡兵纵火焚栅攻破之乗胜进至孟养贼敛众据险为寨骥麾兵深入复破其连环七砦思任遁去斩获无算
　　乗势先声后实
　　唐太宗讨窦建徳入武牢进攻其营多所伤杀凌敬进説曰宜悉兵济河攻破懐州河阳使重将居守更率众鸣鼓建旗逾太行入上党先声后实传檄而定折趋壶口收河东之地此防之上也行必有三利一则入无人之境师有万全二则拓土得兵三则郑围自解建徳将从之而世充之使长孙安世隂赍金玉啗其诸将以乱其谋众咸进谏建徳从之谢敬曰今众心甚鋭战必大捷不得从公言也敬固争建徳怒扶出于是悉众进逼武牢官军案甲挫其鋭建徳中枪窜于牛渚口唐军生获之
　　金世宗大定二年宋人陷汝州河南统军使宗尹遣富珠哩定方将兵四千徃取之汝州东南及北面皆山林险阻不可以骑军战是时宋兵由鸦路出没定方至襄城得敌虚实遂牒谕汝州属县曰我率许州戍兵十二万径取汝州尔等可备粮草二十万使人言欲据要路絶宋兵往来既而定方引兵趋鸦路宋人闻之果弃城遁去定方至鲁山境知宋兵已去遂遣轻骑二百追击败之遂复汝州又布色揆败宋军于六合进屯瓦梁河以控真诸路之冲整列军骑毕张旗帜沿江上下皆金兵焉江表震恐宋真州兵数万保河桥复遣统军赫舎哩子仁徃攻之分军渉浅潜出敌后敌见之大惊不战而溃
　　元时宋将姜才知髙邮米运将至夜出歩骑五千犯丁村栅至晓巴延彻尔来援所将皆安集延下精兵旗帜画双赤月众军望其尘连呼曰丞相来矣宋军识其旗皆遁
　　明李文忠守严州吴人率苗獠水陆奄至文忠出竒大败之乃置斩馘于巨筏上放之中流水贼见之皆震慴遁去遂克诸暨又傅友徳取蜀拔文州进拔绵州汉水涨乃伐山造百舰而以木牌数千书克阶文绵州日月投汉水顺流而下郡邑见之皆解体舰成遂渡围汉州又王守仁约兵夹攻桶冈贼守仁议桶冈尤险横水左溪溃贼奔入协守益力我顿兵险地非计也不若乗累胜威胁之贼必恐或有不从必反覆筹议乃乗其犹豫袭之可以得志遣素通贼之李正岩刘福泰谕之而横水左溪奔入者持不可迟疑不为备守仁日遣人于鎻钥匙促降而别遣邢珣伍文定等帅兵分道冐雨而入贼首蓝廷凤方于鎻钥匙待命忽闻官兵已入险皆震愕官兵四出急击遂破大巢
　　散众
　　宋大将范琼拥强兵江西刘子羽既与张浚以计诛之出谕其麾下曰所诛止琼耳汝等固天子自将之兵也众皆投刃曰诺有防分御营五军顷刻而定又宋毕再遇知州州有北军二千五百人再遇请分建康镇江军毎队不过数人使不得为变
　　元永安节度使刘成叛降武仙势甚众董俊下令曰逆者一人余能去逆即忠义士与其家财仍奏官之一时众尽散去
　　明项忠讨荆襄流防忠率官兵二十五万声言勦捕而实谕抚散因徧示山谷解散者九十三万人编戍者万余人随附土著者三万人
　　因敌惧遂取之
　　唐髙祖武徳中巴州山獠相聚为乱梁州总管厐玉进兵讨之枭其魁帅王多馨余党皆散移兵集州其符阳白石二县反獠据险自守兵不得进军粮且尽二县熟獠与反者先为州里互有亲戚皆言贼不可击请玉班师玉徐云知之言曰秋谷将熟百姓不得收刈一切供军非平贼吾不返也闻者大惧因谓曰大军不去食吾谷尽吾徒皆饿死矣何得措手耶其中壮士入贼营各求其所亲与相要结斩贼渠帅众遂分散玉随而捕之无徃不克又裴度在淮西布衣栢耆以防干韩愈曰元济既擒承宗破胆愿奉丞相书徃説之可不烦兵而服愈白度为书遣之承宗惧请以二子为质及献徳棣二州
　　五代梁将戴思逺攻徳胜北城唐庄宗命李嗣源设伏于戚城令骑军挑战梁军大至庄宗率中军御之时李从珂伪为梁帜奔入梁垒斧其望楼持级而还梁军愈恐歩骑渐至李嗣源以铁骑三千乗之梁军大败俘斩二万计
　　唐郭崇韬伐蜀诸将谓蜀险阻未可长驱李愚曰蜀主荒淫人莫为用宜乗其人情崩离风驱电击彼自胆落虽有险阻谁与为守乃倍道而进所至迎降进至绵江李绍琛谓李严曰吾悬军深入利在速战乗蜀人破胆之时但得百骑过鹿头关事济矣若俟修缮桥梁必留数日或教王衍闭关折吾兵气胜负尚未可知乃与严乗马浮渡从兵得济者千人遂入鹿头关据汉州王衍弟宗弼送欵遂破成都
　　宋杨业有威名契丹兵十万冦雁门业领麾下数百击之杀其节度使驸马侍中萧诎李自是契丹畏业望见旌旗辄引去诸将忌之或潜上谤书帝悉以付业故能成功又剧贼李昱据任城久不克杨存中以数骑入击杀数百人帝乗髙望见介胄尽赤意被重创召视之皆汚贼血壮之饮以酒曰酌此血汉存中请复徃帝止之存中曰此贼胆碎即成擒矣遂大破之复任城
　　金温徳亨富拉塔领军五千遇契丹众万余与战败之出恭古鲁道败敌八千余至拉门华道复以伏兵败敌万人太祖定燕自儒州至居庸关执其喉舌人有顷敌三千余人冦拉们华道富拉塔整队先登敌识其旗帜望风而遁遂奋击之亲执敌帅
