<!-- { "loadSidebar": true } -->
　　五代梁康延孝奔唐庄宗屏人问以梁事延孝具言末帝懦弱任用张汉杰段凝等而遣汉杰监王彦章军有必亡之势又言梁将大举分兵伐唐庄宗问何以御之延孝曰梁兵虽众分则无余臣请待其既分以铁骑五千自郓趋汴出其不意其空虚不旬日天下定矣宋仁宗朝契丹来侵诏赵延进与崔翰李继隆将兵八万御之诏赐阵图分为八队师至满城敌骑至延进乘髙望之东西亘野翰等方按图布阵阵相去百歩延进曰主上委吾等以边事期于克敌今敌众若此不如合而击之可以决胜违令而获利不犹愈于辱国乎傥有丧败则延进独当其责于是改为三阵前后相副士众皆喜三战咸捷又宋以金主亮索淮南地议举兵御之遣大将成闵为荆湖制置使将禁卫五万御襄汉上流虞允文曰兵来不除道敌为虚声以分我兵成其出淮奸谋耳不聼卒遣闵后闻金主亮徙汴允文语陈康伯闵军约程在江池宜令到池者驻池到江者驻江若敌兵出上流则荆湖之军捍于前江池之军援于后若出淮西则池之军出巢县江州军出无为可为淮西援是一军而两用也康伯然其説而闵军竟屯武昌金主果出淮西造浮梁于淮上自涡口渡淮又杨存中从张俊讨李成诸将议欲分道进存中曰贼势盛我兵分则力弱又诸将位均势敌非招讨督之必不为用俊然之整军至豫章破贼于玉隆观贼将率众十万来援夹河而营存中谓俊曰彼众我寡击之宜用奇愿以竒兵见属公以步兵居前后存中夜衔枚渡筠河出西山驰下击贼俊夹攻之俘八千人成遁又知安丰军赵善湘与赵范赵葵出师诏问守御防杜杲上封事曰沿淮旱蝗不任征役中原赤土无粮可因若虚内事外移南就北腹心之地必有可忧及兵败洛阳人始服其先见




　　钦定续通典卷一百二
<史部,政书类,通制之属,钦定续通典>
　　钦定四库全书
　　钦定续通典卷一百三
　　兵
　　按地形知胜负
　　五代梁王景仁将兵击赵至柏乡晋王李存朂救之欲速战周徳威曰镇定之兵长于守城短于野战且吾所恃者骑兵利于平原广野可以驰突今压垒门骑无所展其足又谓张承业曰今去贼咫尺所限者一水耳彼若造桥以薄我我众立尽矣请退军鄗邑以计困之后得梁降人诘之曰方多造浮桥存朂乃从徳威防退军卒败梁兵
　　宋曹玮知镇戎军玮以镇戎据平地便于骑战非中国之利请自陇山以东循古长城堑以为限又曹玮尝上泾原环庆两道图尽攻守出入之要帝以示左右曰山川城郭险固举在是矣因别绘图赐诸将令按图计事由是师出有功又岳飞趋襄阳李成盛兵迎战左临襄江飞曰步兵利险阻骑兵利平旷成左列骑江岸右列步平地虽众十万何能为举鞭指王贵曰尔以长枪步卒击其骑兵指牛臯曰尔以骑兵击其步卒合战马应枪而毙后骑皆拥入江步卒死者无数成夜遁遂复襄阳又余玠在四川招纳豪杰辟冉璡冉璞营宾馆以处之且使人密窥其所为兄弟终日对踞以垩画地为山川城池之形起则漫去既而见玠屛人曰计安西蜀惟徙合州城为上防耳玠问其地曰蜀口形势之地莫若钓鱼山倘徙诸此积粟以守之贤于十万师逺矣玠以闻诸朝授其兄弟官委以筑城之事钓鱼城成蜀始可守又孟珙在江陵府属兵八千珙曰金人若向吕堰则八千不为少然须木查腾云吕堰等砦受节制乃可济已而刘全雷去危与金人战于夏家桥小捷有顷金人犯吕堰珙喜曰吾计得矣亟命诸军追击吕堰进逼大河退逼山险砦军四合金人弃辎重走
　　元石天应从穆呼哩征陜右假道西夏自东胜济河南攻葭州拔之因説穆呼哩曰西戎虽降实未可信此州当金夏之冲居人勇健仓库丰实加以长河为限脱为敌军所梗缓急非便宜命将守之多造舟楫以备不虞穆呼哩然之又石天应谒穆呼哩于汾水谕以进取之防天应还镇召诸将谓曰吾累卿等留屯于此今闻河东西皆平川广野可以驻军防取关陜诸君以为何如或諌曰河中虽用武之地南有潼关西有京兆皆金军所屯且新附其心未一守之恐贻噬脐之悔天应曰葭州正通鄜延今鄜已平延不孤立若发国书令夏人取之犹掌中物耳且国家之急本在河南此州路险地僻转饷甚艰河中虽迫于二镇实用武立功之地北接汾晋西连华同地五千余里户数十万若起漕运以通餽饷则闗内可尅期而定关内既定长河以南在吾目中矣遂移军河中既而金人果潜入中条袭河中天应知之遣骁将呉泽伏兵要路以待又安扎尔言于宗王曰陇州县方平人心犹贰西汉阳当陇蜀之冲吐蕃利于入寇宜得良将以镇之宗王曰安反侧制寇贼此上防也遂分古千户五人麾下以往又巴延侵宋已破阳罗堡诸将多请先向蕲黄阿珠曰若赴下流退无所据先取鄂汉虽迟旬日万全计也又元师破樊城外郛其将复闭内城守阿尔哈雅以为襄阳之有樊城犹齿之有唇也宜先攻樊城樊城下则襄阳可不攻而得明常遇春攻张士诚于苏州久不下遇春架飞楼以觇城中动静士诚以物尽覆街市了无所覩有善地形者曰此城龟形盘门是首阊门是尾击其尾首必出矣乃如其言攻之盘门果先开又傅友徳讨云南太祖饯之龙江曰朕览舆图询彼地豪杰而得其扼塞取之计当自永宁先遣骁将将兵向乌撒大军继自辰沅入普定分据要害乃进兵曲靖彼所必守地也曲靖下以一军向乌撒应永宁之师大军直云南彼此牵制破之必矣下云南必次下大理余郡邑部落可抚而有也
　　自战其地则败
　　金完顔璋攻宋将呉璘于东山堡璘以军三万据险作三阵金诸将皆曰呉璘恃险不善野战我退军平凉彼必弃险就平地然后可图也璋曰不然彼恃其众非特恃险也昔人有言宁弃千军不弃寸地故退兵不如济师我退军平凉彼军深入吾地固垒以拒我我则如之何于是亲率四万人急击之璘军败走
　　元刘斌攻睢阳军杏堆距陈州七十里闻陈军阵于近郊斌帅众夜击之陈军无鬭志遂大败
　　据险隘
　　唐哥舒翰御安禄山引兵出潼关遇贼将崔干祐于灵宝西原干祐先据险南薄山北阻河狭道七十里翰使王思礼等将精兵十五万分前后冲之贼佯欲遁官军不备为所击败道隘士卒如束枪槊不得用翰退入关又范希朝为振武节度使有党项室韦交居川阜凌犯为盗日入慝作谓之刮城门居人惧骇鲜有宁日希朝于要害处置堡栅斥堠严宻人遂获安
　　五代唐庄宗与梁军战于汴州胡柳坡梁将王彦章等走濮阳余兵登陂中土山庄宗率骑追至山下梁军戒严不动庄宗谓诸将曰今日之战得山者胜贼已据山乘髙四望众人皆有惧心乃率骑先登银枪步卒继进敌纷纷而下在土山西结阵数里时已日暮诸军未齐或请诘朝合战阎宝曰贼帅奔亡众心方恐据山而犹委弃结阵更复何为今登高击下势如破竹耳遂与王建及急击大破其军
　　晋杜重威李守贞攻瀛州不克退及武彊闻契丹来侵惶惑不知所之张彦泽适至言敌可破之状乃与重威等西趋镇州彦泽为前锋至中渡桥已为敌所据彦泽力战争桥烧其半敌少却遂夹河而寨
　　宋狄青战于归仁张玉先锋贾逵将左孙节将右既阵青誓曰不待令而举者斩及节搏贼死山下逵私念兵法先据高者胜乃引军疾趋山甫登贼至逵拥众而下挥剑大呼断贼阵为二玉以先锋突出阵前而青麾番落骑兵出贼后贼遂大溃逵乃诣青帐前请罪青抚逵背曰违令而胜权也何罪之有又刘光世镇京口金兵复南光世将退保丹阳王徳请以死捍江诸将恃以自强分军扼险渡江袭金人收真扬数郡又金人自合肥入游骑及江张俊议分守南岸王徳曰淮者江之蔽弃淮不守唇亡齿寒敌数千里逺来饷道决不能继及其未济急击之可以夺气若迟之稍安则淮非吾有矣又魏胜守海州金兵已逼关胜登关门张乐饮酒犒士卒令固守勿出战金兵攻之逾时乃少遣士出凭险隘击之金人知不可攻径趋城东欲过砂堰圜城为营胜先已据堰备之金兵不得过拒战竟日终不能近又魏胜以海州城西南枕孤山敌至登山瞰城虚实立见故西南受敌最剧遂筑重城围山在内敌至则先据之不能害又张浚破李成贼党乘胜剿除追至楼子庄贼党商元据草山挟险设伏浚遣步兵从间道直趋椒山杀伏夺险乘胜追至江州成絶江而遁浚引兵渡江至黄梅与成战成惩奉新失险之败据石幢坡凭山以木石投人浚先遣游卒进退若争险状以诳贼而亲冒矢石率众攻险贼众惧溃又曹友闻因北兵破沔州乃分遣诸将趋鸡冠隘据阳平关复亲登岭指麾诸军敌兵突至诸将进战敌退友闻谓总管陈庚及当可曰敌必旋兵攻鸡冠隘急援之既而敌步骑果至庚与当可力战蹀血十余里兵乃解去又曹友闻招集忠义得健士五千人制置使李埴命领所部守仙人关且行且战至峡口据险防金人来侵友闻令诸军乘高拟满乃身冒矢石为士卒先敌不能进
　　金李英上右副元帅珠赫哷果勒齐书曰中都之有居庸犹秦之崤函蜀之剑门也迩者撤居庸兵我势遂去今土豪守之朝廷当遣官节制失此不图忠义之士将转为他用矣又曰可镇抚宣徳徳兴余民使之从戎所在自有宿藏足以取给是国家不费斗粮尺帛坐收所失之关隘也居庸咫尺都之北门而不能卫防英实耻之果勒齐奏其书即除尚书工部员外郎充宣差都提控居庸等关隘悉焉
　　元察罕特穆尔分兵屯泽州塞碗子城屯上党塞吾儿谷屯并州塞井陉口以杜太行诸道贼屡至俱击却之又刘元礼为潼川汉军都元帅奏嘉定去都三百六十里其间旧有眉州城请修复以扼嘉定往来之路世祖从之又张范围襄阳以其境南接江陵归峡商贩行旅士卒络绎不絶遂城万山以断其西栅灌子滩以絶其东又筑一字城通襄阳破樊城外郭截江道断其援兵遂防之
　　塞险则胜否则败
