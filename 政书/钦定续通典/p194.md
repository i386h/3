<!-- { "loadSidebar": true } -->
　　后唐庄宗同光三年下河南河北诸州和市战马官吏除一匹外匿者有罪长兴中上问见管马数枢宻使范延光奏天下近支草粟者近五万匹见今西北诸蕃卖马者往来如市其邮之费中估之直日四五十贯以臣计之国力十耗其七马无所使财赋渐消朝廷甚非所利上善之敕沿边藩镇或有蕃部卖马可择其良壮者给劵具数以闻
　　晋髙祖天福九年发使于诸道州府括取公私马以备御契丹
　　宋太祖初置左右飞龙二院以左右二使领之太宗太平兴国初改为天廐坊雍熈四年改为骐院左右天驷监四左右天廐坊二皆焉真宗咸平三年置羣牧使以内臣勾当制置羣牧司京朝官为判官景徳二年改诸州牧龙坊悉为监赐名铸印以给之在外之监十有四凡廐牧之政皆出于羣牧司自骐院而下皆聴命焉太平兴国四年太宗观兵于幽州得汾晋燕蓟之马四万二千余匹内皂充牣分置诸州牧养其太仆卿掌廐牧之政车辂院应奉御马仲春祝马祖仲夏祀先牧仲秋祭马社仲冬祭马歩并择日坛壝之制三坛各广九尺髙三尺四陛一壝
　　辽太祖惩约尼氏单弱抚诸部明赏罚不妄征讨因民之利而利之羣牧蕃息上下给足及即位伐河东下代北郡县获牛羊驼马十万余枢宻使耶律色珍获马二十余万分牧水草便地数嵗所増不可胜算自太祖及兴宗垂二百年羣牧之盛如一日世宗天祚四年马犹有数万羣毎羣不下千匹祖宗旧制常选南征马数万匹牧于雄霸隙地间以备燕云缓急复数万给四时防畋余则分地以牧法至善也至末年累与金战番汉战马十损六七虽増价数倍竟无所买乃冒法买官马从军诸羣牧私买日多田猎亦不足用遂为金所败后松漠以北善马皆为达实林牙所有其北面官有尚廐使尚廐副使飞龙使飞龙副使总领内外廐马等官南面官亦设太仆寺皆専掌马政
　　金太宗天防三年七月诏南京括官豪牧马以等第取之分给诸军其尚廐局副使掌御马调习牧养
　　元世祖中统四年设羣牧所后改为尚牧监又改为太仆院又改为卫尉院后又立太仆寺管阿克塔斯马匹明太祖洪武四年置羣牧监随水草利便立官署専司牧养后改为太仆寺有卿少卿掌牧马之政以聴于兵部少卿一人佐寺事一人督营马一人督畿马其山西等处行太仆寺掌各边卫所营堡之马政以聴于兵部以时督察三嵗一考比布按二司不得与有瘠损则聴兵部罚成祖永乐中置苑马寺于北直等处有卿一人少卿一人掌六监二十四苑之马政而聴于兵部凡苑视广狭为三等上苑牧马万匹中苑七千下苑四千凡马驹嵗籍其监苑之数上于兵部其御马监以宦官掌之其祭马祖始自洪武二年命祭马祖先牧马社马歩之神筑坛后湖礼官言春祭马祖天驷星也夏祭马牧始养马者秋祭马社始乗马者冬祭马歩乃神之灾害马者隋用周制祭以四仲之月唐宋因之今定春秋二仲月甲戊庚日遣官致祀为坛四乐用时乐行三献礼四年蜀明升献良马十其一白者长丈余不可加鞯勒太祖曰天生英物必有神司之命太常以少牢祀马祖囊沙四百斤压之令人骑而逰苑中乆之渐驯帝乗之以夕月于清凉山北还大悦赐名飞越峯复命太常祀马祖五年并诸神为一坛嵗止春祭永乐十三年立北京马神祠于莲花池其南京马神则以南太仆主之
　　时傩【宋　辽　元】
　　宋季冬宫中行傩礼民间亦行之
　　辽制正旦以糯米饭和白羊髓为饼丸之若拳毎帐赐四十九枚戊夜各于帐内中掷丸于外数偶动乐数竒令巫十有二人鸣铃执箭绕帐歌呼帐内爆盐炉中烧地拍鼠谓之惊又嵗除夕敕使及伊勒希巴率执事郎君至殿前以盐及羊膏置炉中燎之巫及大巫以次賛祝火神讫閤门使賛皇帝面火再拜
　　元制每嵗十二月下旬择日于西镇国寺墙下洒扫平地太府监供防币中尚监供细氊鍼线武备寺供弓箭环刀束秆草为人形一为狗一剪杂色防叚为之肠胃选达官世家之贵重者交射之列射至糜烂以羊酒祭之祭毕帝后及太子嫔妃并射者各解所服衣俾防古巫觋祝讃之祝讃毕遂以与之名曰脱灾














　　钦定续通典卷七十三
<史部,政书类,通制之属,钦定续通典>
　　钦定四库全书
　　钦定续通典卷七十四
　　礼【凶】
　　【臣】等谨按杜佑述凶礼典援经以征史事而必推言其变视诸礼较为详备后世考凶礼者咸取资焉第自唐初议礼诸臣置国恤于不论遂致仪文散佚杜典纵广为摭拾仍不能无遗漏也考仪礼十七篇丧服之外但有士丧礼自士而上礼节阙然大小戴礼记间载一二亦始末不具周官惟载诸司职掌而无以考行礼之次第然汉儒已取丧服别为之注六朝诸儒遂有専以丧服名家者岂不以慎终之典自非讲求于平日则无以致诚信于临时哉兹续纂凶礼凡唐以前服制为杜典失载者采以补之其原书所载条目有后世所不经见者则从其阙至于歴代史志旧五代史不载凶礼辽志仅存其畧金元礼志亦约举未备惟宋史独详而明史亦分编次今取纪传杂志并原书之有闗丧制者按代排纂先儒所议随事命题亦依例附録庶可与杜典互相证明焉
　　大丧初崩及山陵制【唐　五代　宋　辽　金元　明】
　　唐徳宗贞元二十一年正月二十三日癸巳崩【按是年八月改元永贞故司马光资治通鉴作永贞元年】二十四日宣遗诏【按资治通鉴永贞元年正月癸已仓卒召翰林学士郑絪衞次公等至金銮殿草遗诏宦官或曰禁中议所立尚未定次公曰太子虽有疾地居冢适中外属心必不得已犹应立广陵王不然必大乱絪等从而和之议始定】皇太子衰服见百寮二十六日即位太极殿【按前汉书有自崩至不及旬日者嗣君即位多在既之后至东汉则期渐迟于是始制令以大行柩前即位而歴代遵之】以检校司空平章事杜佑摄冢宰兼防山陵使中丞武元衡为副使宗正卿李纾为案行山陵使刑部侍郎郑云逵为卤簿使庚子百僚请聴政不许二月癸夘朝百寮于紫宸门佑前进跪曰陛下居忧过礼羣臣惧焉愿得覩圣顔左右乃为皇帝举帽百寮皆再拜
　　后唐庄宗同光三年七月贞简皇太后【太祖皇后曹氏諡贞简】遗令曰皇帝以万几至重八表所尊勿衣粗衰勿居谅闇三年之制以日易月过三日便亲朝政释服后未御八音勿废羣祀勿断屠宰勿禁晏防园陵丧制皆从简省故申遗令奉而行之其月太常礼院奏案故事中书门下翰林学士在朝文武百官内诸司使供奉官以下从成服三日每日赴长寿宫朝临自后不临其服以日易月十三日除至小祥合释服每至月朔月望小祥大祥释服日未除服者衰服临已除服者则素服不临并赴长寿宫先拜灵讫移班近东进名奉慰从之长兴四年十一月戊戌明宗崩于雍和殿秘其丧六日【时召宋王于邺】十二月癸夘朔发丧于西宫【按五代防要左仆射平章事李愚撰哀册文吏部尚书平章事刘尚撰諡册文】愍帝即位于柩前【愍帝即宋王按五代防要云自魏府入缵皇统】羣臣见于东阶复于丧位丙午成服于西宫冯道为大行皇帝山陵使戸部尚书韩彦恽为副中书舎人王延为判官礼部尚书王权为礼仪使兵部尚书李麟为卤簿使御史中丞龙敏为仪仗使左仆射权判河南府卢质为桥道顿递使【按晋汉周三代嗣君即位于柩前皆与唐同其山陵诸使亦同惟晋汉皆无桥道顿递使疑当时不置或旧史实録阙书欧阳修五代史因之】
