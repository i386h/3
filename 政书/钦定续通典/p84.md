<!-- { "loadSidebar": true } -->
　　司业唐置二人【代宗大厯中归崇敬为国子司业时皇太子欲以仲秋月行齿胄之礼崇敬以为国学及官名不称请改国子监为辟雍省又以祭酒之名非学官所宜按周礼师氏掌以义诏王教国子请改为太师氏又司业者礼记云乐正司业正长也言乐官之长司主此业按周颂设业设簴则业是悬钟磬之栒簴也今太学于义无所取请改司业一为左师一为右师诏下议者以为重难改作其事不行又阳城下迁国子司业引诸生告之曰凡学者所以学为忠与孝也诸生有久不省亲者乎明日谒城还养者二十辈有三年不归侍者斥之简孝秀徳行升堂上酗酒不率教者皆罢之躬讲经籍生徒斤斤皆有法度】宋置一人【髙宗绍兴时高闶为国子司业时兴太学闶奏宜先经术帝曰士习诗赋已久遽能使之通经乎闶曰先王设太学唯讲经而已国初犹循唐制用诗赋神宗始以经术造士遂罢诗赋又虑不足以尽人材乃设词学一科今宜以经学为主而加诗赋帝然之闶于是条具其法以六经语孟义为一诗赋次之史论时务防又次之太学课试及郡国科举皆以此为法】辽国子监有司业金亦有之元置二人古国子监亦置二人明置一人【洪武中以吴源杜斆龚斆赵民望李祐俱召为四辅官兼太子賔客后帝以源贤复召为国子监司业又王嘉防为国子监右司业时宋讷为祭酒太学生常数千人嘉防与讷及左司业龚斆严立楷范三人者春秋已高须鬓翯如正其衣冠旦夕端坐诸生云集阶下肃然望而畏之以是士类率教多所造就帝知其劳眷待殊厚葢洪武时有左右两司业也】南京国子监司业一人
　　丞唐置一人掌判监事每嵗七学生业成与司业祭酒莅试登第者上于礼部宋置一人辽国子监有监丞金置二人章宗明昌二年增一人兼提控女直学元置一人専领监务防古国子监监丞一人明置一人【洪武中张显被荐自王府教授为国子学正秩满陞监丞莅事公勤六馆皆敬重之乃条陈百务成法益备时北监初建唯司业贝泰署印教尼不行朝议以显素谙典章乃奏改北诏报可遂兼程以往经理学舍劝惩淑慝百废毕兴辅泰所不逮泰旧尝为南监助教显降意下之协恭和衷严申学规激厉后进于是诸生数千人肃然敬服莫不以显为能尽职又林大猷举乡荐迁国子学録勤于启迪执经从游者无虑数百轮畨聴讲又约日通集太学诸生聴讲谓之普讲祭酒耿裕待以賔礼进监丞满九载陞翰林院检讨仍管监丞事】南京国子监监丞一人
　　主簿唐置一人掌印勾督监事七学生不率教者举而免之宋置一人【时仁宗患缙绅奔竞谕近臣曰恬退者旌擢则躁进者知耻于是宰相文彦博宋庠等言韩维好学嗜古安于静退乞加甄録以厚风俗乃除维为国子监主簿宋制国子监有书库官以京朝官充掌经史羣书以备朝廷宣索赐予之用隆兴间诏主簿兼书库】辽国子监亦有主簿金无主簿有校勘掌校勘文字书写官掌书写实録元置典簿一人明典簿亦一人典籍一人掌馔二人南京国子监典簿一人典籍一人掌馔一人
　　国子博士唐置五人掌教三品以上及国公子孙从二品以上曾孙为生者五分其经以为业周礼仪礼礼记毛诗春秋左氏传各六十人暇则习隶书国语説文字林三仓尔雅每嵗通两经求仕者上于监秀才进士亦如之学生以长幼为序习正业之外教吉凶之礼公私有事则相仪五经博士各二人掌以其经之学教国子周易尚书毛诗左氏春秋礼记为五经论语孝经尔雅不立学官附中经辽国子监有博士【武白为上京国子博士】金国子博士二人分掌教授生员考艺业元国子学博士二人掌教授生徒考较儒人著述教官所业文字【成宗大德间尚野为国子博士诲人先经学而后文艺每谓诸生曰学未有得徒事华藻若持钱买水所取有限能自凿井及泉而汲之不可胜用矣】防古国子学博士二人明国监所属博士防五经博士五人【洪武中赵俶除国子博士既教胄子随扣辄应莫不乐得经师帝一日御奉天殿俶偕诸儒侍侧召至前谕之曰经学必宗孔子毋以仪秦纵横语示诸生也俶顿首谢归告诫士子屏去战国策诸书勿读明年诏择诸生之聪悟能文者二十五人命俶领而颛教之且令修词以汉司马迁班固唐韩愈宋欧阳修苏轼为法防于诸生中擢李扩黄义等入文华武英二堂説书多至大用俶自専师席旦夕诲迪不倦士多成业】南京国子监博士三人世袭五经博士孔氏二人【武宗正徳元年授孔子五十九世孙彦绳主衢州庙祀宋孔端友从高宗南渡家于衢州此孔氏南宗也二年授孔闻礼奉子思庙祀】顔氏一人【景帝景泰二年授顔子五十九世孙希惠】曾氏一人【世宗嘉靖十八年授曽子六十代孙质粹】仲氏一人【神宗万厯十五年授子路裔孙仲吕】孟氏一人【景泰三年授孟子裔孙希文】周氏一人【景泰七年授先儒周敦颐裔孙冕】程氏一人【景泰六年授先儒程颐裔孙克仁庄烈帝崇祯三年授先儒程颢裔孙接道】邵氏一人【崇祯三年授先儒邵雍裔孙继祖】张氏一人【熹宗天启二年以先儒张载裔孙文运为博士】朱氏二人【景泰六年授先儒朱熹裔孙挻嘉靖二年又授墅为博士主婺源庙祀】刘氏一人【景泰七年授诚意伯刘基七世孙禄后革】又设教授司教授学録学司孔曾顔孟四氏各一人又尼山洙泗二书院各学録一人【按元代封孔子后裔为衍圣公赐三品印洪武元年以孔希学袭封衍圣公进秩二品赐以银印正徳元年又赐世袭五经博士二人自景泰以后凡先圣先贤先儒之后皆赐以五经博士世袭葢有博士之衔号而无职掌今附载于此】
　　助教唐置五人掌佐博士分经教授宋置正録各五人辽国子学有助教金置二人【女直汉人各一人】教授四人元置六人学正二人学録二人古国子学助教二人教授二人正録各二人明六堂助教十五人【率性修道诚心正义崇志广业】学正十人学録七人南京国子监助教六人学正五人学録二人
　　太学博士唐置六人助教六人掌教五品以上及郡县公子孙从三品曾孙为生者五分其经以为业每经百人宋太学博士十人【旧系国子监直讲神宗元丰三年诏改为太学博士每经二人】武学博士二人金太学博士四人【衞绍王大安二年减二人】助教四人元明所置博士皆不分国子学太学
　　广文馆唐置博士四人助教二人掌领国子学生业进士者宋辽金元明皆不置
　　四门馆唐置博士六人助教六人直讲四人掌教七品以上侯伯子男子为生及庶人子为俊士生者【元和中韩愈再为四门博士才高数诎官又下迁乃作进学解以自喻又归崇敬擢明经调国子直讲又举博通坟典科对第乃迁四门博士】
　　律学唐置博士三人助教一人掌教八品以下及庶人子为生者律令为颛业兼习格式法例宋置律学博士一人
　　书学唐置博士二人助教一人掌教八品以下及庶人子为生者石经説文字林为颛业兼习余书唐以后即无
　　算学唐置博士二人助教一人掌教八品以下及庻人子为生者三分其经以为业宋元丰七年诏四选命官通算学者许于吏部就试其合格者上等除博士中次次为学谕隶太史局徽宗崇宁三年令附于国子监大观三年太常寺考究以黄帝为先师自常先力牧至周王朴以上从祀凡七十人四年仍并入太史局宣和二年诏并罢官吏以后即无
　　军器监【丞　主簿　甲坊署　弩坊署】
　　唐制军器监一人掌缮甲弩以时输武库宋初戎器之职领于三司胄曹案官无専职神宗熙宁六年废胄案乃案唐令置监以从官总判元丰官制行始置监一人少监一人监掌监督缮治兵器什物以给军国之用少监为之贰凡利器以法式授工徒其弓矢干戈甲胄剑防战守之具因其能而分任之量用给材旬防其数以考程课而输于武库辽不设军器监其北面官八坊内有军器坊金军器监有监少监等官掌修治邦国戎器之事元至元五年立军器监二十年改为武备监二十一年改监为寺设卿四人同判六人少卿四人掌缮治戎器兼典受给明军器局大使一人副使一人属工部凡造军装兵械虞衡司同兵部省之兵部武库司掌之南京工部所属亦有军器局大使一人
　　丞唐置一人宋置二人元祐三年省一人绍圣中复置金亦有之元武备寺丞四人
　　主簿唐置一人宋因之金置直长二人元武备寺经歴一人知事一人照磨兼提控案牍一人承发架阁库管勾一人
　　甲坊署唐置令一人丞一人掌出纳甲胄綅绳筋角杂作及工匠宋置东西作坊掌造兵器旗帜戎帐什物辨其名色谨其缮作以输于受藏之府兵校工匠其役有程视精麤利钝以为之赏罚金置军器库有使副使等官掌收支河南一路并在京所造常课横添和买军器甲坊署亦设令丞直长等官【章宗泰和四年废】元夀武库利器库【详见衞尉司】广胜库达噜噶齐大使副使各一人掌平阳太原等处嵗造兵器以给北边征戍军需大同路军器人匠提举司达噜噶齐提举同提举副提举各一人丰州甲局院长一人应州甲局院长一人平地县甲局院长一人山隂县甲局院长一人白登县甲局头目一人平阳路军器人匠提举司达噜噶齐提举同提举副提举各一人绛州甲局大使一人太原军器人匠局达噜噶齐局使副使吏目各一人保定军器人匠提举司达噜噶齐提举同提举副提举各一人河间甲局院长一人祈州安平县甲局院长一人真定路军器人匠提举司达噜噶齐提举同提举副提举各一人冀州甲局院长一人懐孟河南等路军器人匠局局使一人局副一人汴梁路设官并同其属常课甲局院长一人彰徳路军器人匠局大使一人副使一人大名军器局大使一人副使一人上都甲匠提举司提举同提举副提举各一人兴州白局子甲局院长一人兴州千户寨甲局院长一人松州五指厓甲局院长一人松州胜安甲局院长一人辽河等处人匠提举司达噜噶齐一人提举一人同提举一人盖州甲局局使一人奉圣州军器局大使一人副使一人蔚州军器人匠提举司达噜噶齐提举同提举副提举各一人宣徳府军器人匠提举司达噜噶齐提举同提举副提举各一人广平路甲局院长一人东平等路军器人匠提举司达噜噶齐提举同提举副提举各一人通州甲匠提举司达噜噶齐提举同提举副提举各一人蓟州甲匠提举司设官并同欠州武器局大使一人副使一人大都甲匠提举司达噜噶齐提举同提举副提举各一人大宁路军器人匠提举司达噜噶齐提举同提举副提举各一人归徳府军器局院长一人汝宁府陈州各局设官并同许州军器局亦有大使副使咸平府军器人匠局达噜噶齐大使副使各一人隆兴路设官并同平滦路军器人匠局大使一人副使一人
