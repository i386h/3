<!-- { "loadSidebar": true } -->
　　唐侯君集伐髙昌率兵至栁谷候骑言其国王文泰尅日将葬诸将请袭之君集曰不可天子以高昌骄慢无礼使吾恭行天罚今袭人于墟墓之间非问罪之师也于是鼔行而前又李晟既克京师勒兵屯于含元殿号令诸军曰长安士庶多防贼庭若小有震惊则非伐罪吊民之义也晟与公等各有家室离别数年今已成功相见非晚五日内不得輙通家信违命者斩乃遣京兆尹李齐运告谕百姓居人安堵秋毫无所犯尚可孤军人有擅取贼马者晟立斩之莫敢仰视士庶无不感悦又裴度为节度招抚使平淮西蔡人大悦初吴元济禁偶语于道夜不然烛人或以酒食相过从者以军法论度乃约法惟盗鬬杀外余尽除其往来者不复以昼夜为限度以蔡卒为牙兵或以为反侧之徒其心未安不可自去其备度笑而答曰吾受命为帅元恶就擒蔡人即吾人也父老无不感泣
　　宋曹彬围江南城将下忽称疾不视事诸将来问疾彬曰余之疾非药石所能愈唯诸君诚心自誓克城之日不妄杀一人则自愈矣诸将许之明日城陷一无所杀李煜诣军门降待以賔礼封府库籍图书金帛以归于朝秋毫无犯江南遂安又至道中交阯酋长黎桓不顺海贼频年剽刼朝廷加恩于桓以转运使陈尧叟为国信使初将命交阯者必获赠遗数千缗桓所赋敛往往断民手足尧叟知之遂召桓子授以朝命却其私觌又桓界先有亡命来奔者镇将多匿不遣尧叟悉捕亡命归之且戒勿加酷法交阯感恩并捕海贼为谢
　　金熙宗皇统元年毛硕知拱州宋将张俊据亳州而柘城酒监房人杰叛以应俊硕发兵讨之至柘城躬叩城门呼耆老以谕意县人人杰以降硕迳入县署召百姓慰安之众皆感悦
　　元世祖以宋张世杰据台州而闽中亦为宋守勅董文炳进兵文炳所过禁士马无敢履践田麦曰在仓者吾既食之在野者汝又践之新邑之民何以续命是以南人感之不忍以兵相向次台州世杰遁诸将先俘州民文炳下令曰台人首效顺于我我不暇有故世杰据之其民何罪敢有不纵所俘者以军法论得免者数万口至温州未下令曰毋取子女毋掠民有众曰诺其守将火城中逃文炳亟命灭火追擒其将数其残民之罪斩以徇逾岭闽人扶老来迎漳泉建寜邵武诸郡皆降又萝槃甸叛赛音鄂徳齐往征之有忧色从者问故赛音谔徳齐曰吾非忧出征也忧汝曹冒锋镝不幸以无辜而死又忧汝曹刼掠平民使不聊生及民叛则又从而征之耳师次萝槃城三日不降诸将请攻之赛音谔徳齐不可遣使以理谕之萝槃主曰谨奉命越三日又不降诸将奋勇请进兵赛音谔徳齐又不可俄而将卒有乗城进攻者赛音谔徳齐怒遽鸣金止之召万戸叱责之曰天子命我安抚云南未尝命以杀戮也无主将命而擅攻于军法当诛命左右之诸将叩首请俟城下之日从事萝槃主闻之曰平章仁义如此吾拒命不祥乃举国出降将卒亦释不诛由是西南诸夷翕然欵附明太祖以诸将破和阳多暴横杀人城中民夫妇不相保乃谕之曰诸军自滁来多掳人妻女使人夫妇离散军无纪律何以安众凡军中所得妇女悉还之于是民家室得完逺近悦服又太祖欲取镇江虑诸将滥杀乃命徐逹为大将谕之曰尔等当体吾心戒辑士卒城下之日毋焚掠毋杀戮有犯令者处以军法纵之者罚无赦逹顿首奉命师至镇江元平章鼎鼎遁去即克其城兵不血刃号令严肃秋毫无犯又陈友谅引兵袭金陵败溃奔还寻遣其将张定边防安庆府太祖乃下令诸将曰陈友谅贼杀其主僭称大号侵我太平犯我建康今又以兵防我安庆观其所为不灭不已尔等其厉士卒以从徐达曰师直为壮今我直而彼曲焉有不克刘基曰取威制敌以成王业在此时也遂督诸帅率舟师乘风遡流而上克安庆长驱向江州又大破之友谅奔武昌其伪相胡廷瑞等皆来降









　　钦定续通典卷九十五
<史部,政书类,通制之属,钦定续通典>
　　钦定四库全书
　　钦定续通典卷九十六
　　兵
　　抚士
　　唐李晟能与下同甘苦以忠义感发士心终无携怨且临下明每治军必曰某有劳某长于是虽厮养小善必记姓名又马燧移剌怀州时师旅后嵗大旱田茀不及耕燧务勤教化止横调将吏有亲者必造之厚为礼瘗暴胔止烦苛是秋稆生于境人赖以济
　　五代周太祖居军中延见宾客褒衣博带及临阵行营幅巾短后与士卒无异所得赐子与诸将防射恣其所取其余悉以分赐士卒将士皆懽乐又王环每战身先士卒与众同甘苦尝置鍼药于座右战罢索伤者于帐前自傅治之士卒环者相贺曰吾属得死所矣故所向有功
　　宋种世衡为将善抚养士卒病者遣一子专视其食饮汤剂人以是乐为用又岳飞御军严整卒有取民麻一缕以束刍者立斩以徇然遇士卒有疾躬为调药诸将逺戍遣妻问劳其家死事者哭之而育其孤或以子婚其女李宝自楚来归韩世忠留之宝痛哭愿归飞世忠叹服又吴玠素不为威仪除宣抚副使简易如故常负手步出与军士立语幕客请曰今大敌不逺安知无刺客万一或有意外岂不上负朝廷下孤军民之望防玠谢曰诚如君言然玠意不在此国家不知玠之不肖使为宣抚玠欲不出恐军民之寃抑而无告者为门吏所隔无由自达某所以屡出者为此也幕客乃服
　　金延嘉们都从监军杲招复陜西进至鳯翔齐国初废诸路多反覆不一杲授们都牌劄令徃抚定们都所至多张甲兵从者安之违者讨之帖然无复叛者杲甚嘉之又元光时以赫舎哩约赫徳为京东便宜总帅兼行戸工部事帝因谓宰臣曰约赫徳性刚人皆畏之委之行部无不办者至于御下亦颇有术提控有呼喇珠者渠厚待之常同器而食其人感奋遂以战死英王守纯曰凡为将帅驾驭人材皆当如此帝曰然
　　元显宗尝出征驻金山防大雪拥火坐帐内欢甚顾谓左右曰今日风雪如是吾与卿处犹有寒色彼从士亦人耳腰弓矢荷刃周庐之外其苦可知遂命饔人大为肉糜亲尝而徧赐之又王荣祖攻石城遣健卒贾实穴其城城崩被压众谓已死弗顾也荣祖曰士亡身死国安忍弃去发石取之犹生一军感激乐为効死
　　明郭登为都督守大同时大同兵士战没后城门昼闭人心惶惧有劝登弃城去者登不可登虽处危疑而气益壮吊死问疾亲为存恤昼夜筹画修城缮兵以图后举卒完其城
　　明赏罚
　　唐史思明遣贼将周挚攻河阳北城李光弼登城望贼曰彼虽众乱而嚣不足惧也因谓郝廷玉论惟贞曰尔等望吾旗而战若麾旗缓任尔观便宜而进退吾旗连麾三至地则万众齐入生死以之少退者斩廷玉等防马赴贼有一将援枪刺贼洞马腹连及数人一将逢贼不战而退光弼召不战者斩之赏援枪者绢五百匹令赴战须臾廷玉奔归光弼望之惊曰廷玉退吾事危矣命使者取廷玉头来廷玉见使者曰马中箭非退也使者驰报光弼令换马而复廷玉等决死往战光弼连麾三军望旗俱进声动天地一鼔而破之
　　宋仁宗皇祐中侬智髙叛命狄青讨之青临行上言谓古之师还以讯馘告割耳鼻则有之不闻以获首者秦汉以来方有是事故获一首赐爵一级因谓之首级然开争启幸莫此之甚故军士争首级以致相杀又其间多以首级为货售于无功不战之人非所以劝愿一切寝罢如师有功则差次其劳全军加赏无功则斟酌其罪全军加罚庶合上下一心不专自为私计则决胜之道也诏从之又宗泽在磁州以赵世隆为中军将泽去磁以州事付李侃世隆杀之后与其弟世兴将兵二万归泽世隆入拜泽诘之曰河北陷没吾宋法令与上下之分亦陷没耶令斩之时众兵露刃于庭世兴佩刀侍侧左右皆惧泽徐语世兴曰汝兄犯法当诛汝能奋志立功足以雪耻矣世兴感泣防滑州报至泽谓世兴曰试为我取滑州世兴欣然受命遂得州以归
　　金布萨忠义拜平章政事兼右副元帅世宗赐以御府貂裘宾铁吐鹘弓矢大刀具装对马及安山铁甲金牌诏曰军中将士有犯连职之外并以军法从事有功者依格迁赏
　　明王骥受命巡边至甘肃见庄浪等处守兵俱少堠不饬翼日大集兵众于辕门问先年遇敌先退者谁皆曰都指挥安敬命引出斩之徇于众曰自今遇敌畏缩者视此三军股栗因简戍兵勤训练军容肃然
　　【臣】等谨案杜典此下有赏宴不均致败一条夫赏宴之均所以示犒考唐太宗追宋金刚于雀鼠谷一日八战皆捷军中止有一羊与将士分食之又宋太祖于诸镇臣来朝必赐以饮食锡赉殊异观赏宴均者之制胜即可知不均之所由败也故不别为类谨附识于此
　　行赏安众
　　唐刘仁轨镇守百济时百济再被乱仁轨始命葺复戸版营屯田以经畧髙丽先是贞观永徽中士战殁者或赠官推授子弟显庆后讨伐恩赏殆絶及破百济有功者皆不甄叙州县购募不愿行身壮家富者率以贿免所募皆狞劣寒惫无鬭志仁轨具论其弊请加慰赉以鼓士心又表用扶余隆使绥定余众诏可后讨髙丽平之
　　分赏取敌
　　宋师征蜀诸将入辞太祖谓曰所破郡县当倾帑藏为朕赏战士国家所取惟土疆尔故人皆效命所至成功金太祖袭辽主于鸳鸯泺时奉圣州守委城遁去众无所属相与叩门请李师夔主郡事师夔许之乃搜卒治兵都古尔纳兵至师夔与其故人沈璋宻谋出降曰一城之命悬于此举即率亲信十数辈诘旦出城见伊都与之约曰今已服从愿无以兵入城及俘掠境内伊都许诺诏以师夔领节度以璋佐之赐师夔骏马二俾招未附者许以便宜从事又兴定时完顔萨布奉诏出兵河北时河北所在义军官民坚守堡寨力战破敌者众萨布上章言此类忠赤可嘉若不旌酬无以激人心乞朝廷量加官赏万一敌兵复来将争先効用矣帝览奏召枢宻官曰朕与卿等亦尝有此议以不见彼中事势故一听帅臣规画今观此奏甚称朕意其令有司徧赏之
　　元初宋人围诸路军于成都汪徳臣遣将赴之约曰先破敌者奏领此城诸将奋勇围遂解诏候江南事定如约以城与之
　　行赏招降
　　唐李愬讨吴元济擒骁将丁士良不杀署为捉生将士良请尽死以报徳因説愬讨吴秀琳秀琳降以为衙将有李宪者亦贼将愬更其名曰忠义而用之于是贼中降者相继愬闻其有父母者给粟帛而遣之众皆感泣愬每得降卒必亲引问委曲由是贼中险易逺近虚实尽知之因袭蔡
　　宋岳飞受命招捕杨么飞所部皆西北人不习水战飞曰兵何常顾用之何如耳先遣使招谕之贼党黄佐曰岳节使号令如山若与之敌万无生理不如往降节使诚信必善遇我遂降飞表授佐武义大夫单骑按其部拊佐背曰子知顺逆者果能立功封侯岂足道欲复遣子至湖中视其可乘者擒之可劝者招之如何佐感泣誓以死报佐袭周伦砦杀伦擒其统制陈贵等飞上其功迁武功大夫佐又招杨钦来降飞喜曰杨钦骁悍既降贼腹心溃矣表授钦武义大夫礼遇甚厚乃复遣归湖中两日钦説余端刘铣等降飞诡骂钦曰贼不尽降何来也杖之复令入湖是夜掩贼营降其众数万金宣宗兴定四年权参知政事内族巴萨上言宋境山州宕昌东上拶一带番族昔尝归附分处徳顺镇戎之间其后有司不能存恤相继亡去近闻复有归心然不招之亦无由自至诚得其众可以助兵宁谧一方臣以同知通逺军节度使事乌库哩长夀及通逺军节度使温屯永昌皆本番属且乆镇边鄙深得彼心已命遣人招之其所遣及诸来归者皆当甄奬请预定赏格以待之帝是其言
