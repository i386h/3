<!-- { "loadSidebar": true } -->
　　宋太祖建隆四年翰林学士承防陶谷为礼仪使创意造为大辇赤质正方油画金涂银叶龙凤装其上四面行龙云气火珠方鉴银丝囊朱翠结条云龙钿窠霞子四角龙头衔香囊顶轮施耀叶中有银莲花坐龙红绫里碧牙厌帖内设圆鉴银丝香囊银饰勾阑台坐红丝绦帉錔中施黄褥上置御坐扶几香炉锦结绶几衣轮衣络带并绯绣压金银线长竿四银裹铁锔龙头鱼钩锦膊褥银装画梯拓义黄罗縁席褥帊梯杖褥朱索绯缯油帊主辇六十四人亲祀南郊谒太庙还及具鸾驾黄麾仗省方还都则乗之真宗东封以旧辇太重遂命别造凡减七百余斤后常用焉神宗已后稍更其制祀毕车驾还内若不进辂则进大辇徽宗政和之制黄质冒以黄衣纮以黄带车箱四围于桯之外髙二尺二寸设轼于前楹髙三尺二寸建大旂于后楹旂十二斿其长曳地其色黄绘以交龙日月中兴后更制名大安辇【宋辇有七中兴后惟存大辇平头逍遥而已】赤质正方髙十五尺三寸方十一尺六寸四柱平槃上覆青緑锦上有天轮二层外施金涂银博山八十一内有圆镜金涂银顶龙一四面行龙十六火珠四轮衣以青坠以金铃顶有青罗十字分垂四角曰络带四角出龙首衔犛牛五色尾曰旒绥四面拱斗外施方镜九柱围以朱阑中设御坐曲几屏风锦褥下举以长竿四攅竹筋胶丹漆之竿为龙首平槃下四围结红丝辇官服色武弁黄缬对凤龙袍黄绢勒帛紫生色袒带紫绢行縢芳亭辇黑质顶如幕屋绯罗衣裙襴络带皆绣云凤两面朱緑牕花版外施红丝网金铜帉錔前后垂下设牙牀勾阑长竿四银龙头银饰梯行马主辇一百二十人政和之制帘以红罗绣鹅为额内设御坐长竿饰以金涂铜螭首横竿二凤辇赤质顶轮下有二柱绯罗轮衣络带门帘皆绣云凤顶有金凤一两壁刻画龟文金凤翅前有轼匮香炉香寳结带下有勾阑二重内设红锦褥长竿三银饰梯行马主辇八十人法驾卤簿不设逍遥辇以椶榈为屋赤质金涂银装朱漆扶版二云版一长竿二饰以金涂银龙头常行幸所御鱼钩帉錔梅红绦辇官十二人春夏服绯罗衫秋冬服白师子锦袄真宗东封别造辟尘逍遥辇加牕槅黄缯为里赐名省方逍遥辇中兴之制赤质金涂四柱椶屋上有走脊金龙四中起火珠凸顶四面不设衬板中有脚踏子制甚简素只应人员服防子宜男方胜缬衫平辇又名平头辇亦曰太平辇制如逍遥辇而无屋辇官十二人服同逍遥辇东封别造升山天平辇施机闗赐名登封辇中兴之制赤质正方形如一朱龙椅而加长竿二饰如逍遥辇而不施椶屋制尤简素惟施画云板而已又有七寳辇孝宗隆兴二年为徳夀宫制髙五十一寸阔二十七寸深三十六寸比附大辇平辇制度为之上施顶轮耀叶角龙顶龙滴子铎子结穂毬下施梅红丝裙网加缀七寳中设香木御座引手为转身龙靠背为龙首靠枰子线以红黄藤舁以长竿二竿首为螭首金涂银饰焉小舆赤质顶轮下施曲柄加盖绯绣轮衣络带制如凤辇而小下有勾阑牙牀绣沥水中设方牀绯绣罗衣锦褥上有小案坐牀皆绣衣踏牀绯衣前后长竿二银饰梯行马奉舆二十四人中兴后去其轮盖方四十九寸髙三十一寸舆上周以勾阑施翟羽玉照子中为方牀三级上设御座曲几踏子曲柄绯罗绣盖舆下红丝结五色花裙举以长竿二竿为螭首宫殿从容所乗设卤簿则陈之腰舆前后长竿各二金铜螭头绯绣凤裙襴上施锦褥别设小牀绯绣花龙衣奉舆十六人中兴制赤质方形四面曲阑下结绣裙制如小舆惟无翟尾玉照子三级牀曲柄盖而上设方御牀曲几竿无螭首用亦同小舆相风乌舆上载长竿竿杪刻木为乌垂鹅毛筩红绶带下承以小盘周以绯裙绣乌形舆士四人行漏舆制同钟鼓楼舆而大设刻漏如称衡首垂铜鉢末有铜象漆匮贮水渇乌注水入鉢中长竿四舆士六十人十二神舆赤质四门旁刻十二辰神绯绣轮衣络带舆士十二人交龙钲鼓舆各一皆刻木为二青龙相交下有木台长竿一挂画鼓一挂金钲上皆有绯盖亦绣交龙舆士各二人钟鼓楼舆各一皆刻木为屋中置钟鼓下施木台长竿如钲鼓舆舆士各二十四人其自行漏舆以下旧礼无文皆开寳定礼所増中兴后相风行漏十二神钲鼓四舆皆不设其皇太后皇后所乗则有龙舆龙肩舆东都皇太后垂帘皆抑损逺嫌不肯乗辇止用舆而已【真宗咸平中为万安太后制舆上设行龙六干兴元年诏皇太后御坐檐子名大安辇神宗嗣位尊皇太后为太皇太后其行幸依治平元年之制而皇太后皇后常出止用副金涂铜装白藤舆覆以椶榈屋饰以凤辇官服同乗舆平头辇之制于是诏太皇太后岀入所乗如万安太后舆上设行龙六哲宗绍圣元年议造皇太后大安辇而皇太后避嫌竟不制造又哲宗嗣位尊朱贵妃为皇太妃出入乗檐子有司请用牙鱼凤为饰繖用青元祐三年太皇太后诏有司寻绎典故于是檐子饰以龙鳯繖用红九年羣臣议改檐子为舆上设行龙五哲宗以皇太后谕防令太妃坐六龙舆出入进黄于是三省议皇太妃坐龙凤舆繖红黄兼用从皇太后出入止用红】绍兴奉迎皇太后诏造龙舆其制朱质正方金涂银饰四竿竿头螭首赭窻红上覆以椶加走龙六内设黄花罗帐裀褥朱椅踏子红罗黄罗绣巾二龙肩舆一名椶檐子一名龙檐子舁以二竿故名檐子南渡后所制也东都皇后备厌翟车常乗则白藤舆中兴以太后用龙舆后惟用檐子其制方质椶顶施走脊龙四走脊云子六朱漆红黄藤织白花龙为障绯门帘防窻帘朱漆藤坐椅踏子红罗裀褥软屏夹幔
　　辽国舆有大舆柴册再生仪载神主腊仪见皇帝皇后升舆降舆祭山仪皇帝降舆祭东而其制不详其汉舆有大凤辇赤质顶有金凤壁画云气金翅前有轼下有勾阑络带皆绣云龙银梯主辇八十人芳亭辇黑质幕屋绯栏皆绣云凤朱绿夹牕花板红两帘四竿银饰梯主辇百二十人逍遥辇常用之椶屋赤质金涂银装红绦辇官十二人春夏绯衫秋冬素锦服平头辇常行用之制如逍遥【册承天太后仪太后乗平头辇】无屋又有大芳辇仙逰辇小辇【永夀节仪皇太后乗小辇】大玉辇小玉辇腰舆前后长竿各二金银螭头绯绣凤襴上施锦褥别设小牀奉舆十六人小舆赤质青顶曲柄绯绣络带制如凤辇而小上有御座奉舆二十四人
　　金大辇赤质正方油画金涂银叶龙凤装其上四面施行龙云朶火珠方鉴银丝囊珠翠结云龙钿窠霞子四角龙头衔香囊顶轮施耀叶中有银莲花坐龙红绫里碧牙压帖内设圆鉴香囊银轮勾栏防坐紫丝绦帉錔中施黄褥上置御座曲几香炉锦结绶几衣轮衣络带并绯绣云龙寳相花金线压长竿四饰以金涂银龙头画梯托义行马七寳辇制如大辇饰以玉裙七寳滴子用真珠皇后有平头辇五华辇亭头辇各髙一丈九尺广丈五寸长三丈舁士各九十六人并生色绯寳相花衫银褐抹带大口袴
　　元腰舆制以香木后背作山字牙嵌七寳装云龙屏风上施金圈熖明珠两旁引手屏风下施雕镂云龙牀坐前有踏牀噶达尔锦褥一【噶达尔防古语表也】坐上貂防縁金锦条褥绿噶达尔方坐象轿驾以象凡巡幸则御之明大马辇髙一丈二尺五寸九分广八尺九寸五分辕长二丈五寸有竒辇坐髙三尺四寸有竒余同大辂辇亭髙六尺四寸有竒红髹四柱长五尺四寸有竒槛座髙与辂同四周红髹绦环板前左右有门髙五尺有竒广二尺四寸有竒门旁槅各二后槅三及明栨皆红髹抹金铜钑花叶片装钉槅心编以黄线绦亭内制与大辂同第软坐上不用花毯而用红毯亭外用红帘十二扇辇顶并圆盘髙二尺六寸有竒上下俱红髹以青饰辇盖其铜龙莲座寳盖黄屋及天轮辇亭悉与大辂同大常旂踏梯行马之属亦同大辂驾以八马备鞍鞯秋辔铃缨之饰小马辇视大马辇髙广皆减一尺辕长一丈九尺有竒余同大马辇辇亭髙五尺五寸有竒红髹四柱长五尺四寸有竒槛座红髹四周绦环板前左右有门髙五尺广二尺二寸有竒门旁槅各二及明栨后屏风壁板俱红髹用抹金铜钑花叶片装钉亭底红髹上施红花毯红锦褥席外用红四扇驾以四马余同大马辇步辇髙一丈二尺二寸有竒广八尺二寸有竒辇坐髙三尺二寸有竒四周雕木五彩云浑贴花龙板十二片间以浑贴金仰覆莲座下雕木线金五彩云板十二片辕四红髹中二辕长三丈五尺九寸左右二辕长二丈九尺五寸有竒俱以镀金铜龙头龙尾装钉辇亭髙六尺三寸有竒四柱长六尺二寸有竒槛座红髹四周雕木沉香色描金香草板十二片抹金铜钑花叶片装钉前左右有门髙五尺七寸有竒广二尺四寸有竒门旁红髹十字槅各二雕饰沉香色描金云龙板八片下云板如其数后红髹屏风上雕沉香色描金云龙五屏后雕沉香色描金云龙板三片又云板如其数俱用抹金铜钑花叶片装钉余同马辇唯红用十扇辇顶并圆盘髙二尺六寸有竒其莲座辇盖天轮幰衣之属俱同马辇大凉步辇髙一丈二尺五寸有竒广一丈二尺五寸有竒四面红髹匡装雕木五彩云板二十片间以贴金仰覆莲座下红髹如意绦环板如其数红髹辕六中二辕长四丈三尺五寸有竒左右二辕长四丈有竒外二辕长三丈六尺五寸有竒前后俱饰以雕木贴金龙头龙尾辇亭髙六尺五寸有竒广八尺五寸有竒四柱红髹前左右有门髙五尺八寸有竒广二尺五寸有竒四周描金香草板十二片门旁槅各二后槅三及明栨皆红髹编以黄线绦亭底上施垫氊加红锦褥并席红髹坐椅一四周雕木沉香色描金寳相花靠背褥裙帷幔与马辇同内设红髹卓二红髹阑干香卓一阑干四柱首俱雕木贴金蹲龙镀金铜龙盖香炉一并香匙箸瓶红锦墩二外红三辇顶髙二尺七寸有竒镀金铜寳珠顶带仰覆莲座髙一尺三寸有竒垂攀顶黄线圆绦四顶用丹漆上冒红氊四垂以黄氊为如意云黄氊縁条四周施黄绮沥水三层每层百三十二折间绣五彩云龙文或用大红罗冒顶以黄罗为如意云縁条沥水亦用黄罗顶下四周以红氊为帷黄氊縁条四角镀金铜云四亭内寳盖绣五龙顶以红髹木匡冒以黄绮为黄屋顶心四周绣云龙各一辇亭四角至辇座用攀顶黄线圆绦四并贴金木鱼辇亭前左右转角阑干二扇后一字带转角阑干一扇皆红髹雕木浑贴金龙间以五彩云板阑干内四周布席其阑干十二柱之饰及踏梯之属俱与马辇同其红板轿即古肩舆遗制髙六尺九寸有竒顶红髹近顶装圆匡蜊房窻镀金铜火寳带仰覆莲座四角镀金铜云朶轿扛二前后以镀金铜龙头龙尾装钉有黄绒坠角索四周红髹板左右门二用镀金铜钉铰轿内红髹匡坐椅一福夀板一并褥椅内黄织金绮靠坐褥四周椅裙下铺席并踏褥有黄绢轿衣油绢雨衣各一青氊衣红氊縁条云子【宋中兴以后皇后常乗龙肩舆又以征伐道路险阻诏百官乗轿名曰竹轿子亦曰竹舆元皇帝用象轿至用红板轿则自明始也世宗嘉靖十三年谒庙帝及后妃俱乗肩舆出宫至奉天门降舆升辂穆宗隆庆四年设郊祀庆成宴帝乗板舆由归极门出入皇极门至殿上降舆】














　　钦定续通典卷六十四
<史部,政书类,通制之属,钦定续通典>
　　钦定四库全书
　　钦定续通典卷六十五
　　礼【嘉】
　　卤簿【旌旗附　五代　宋　辽　金】
