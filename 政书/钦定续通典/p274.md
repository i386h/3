<!-- { "loadSidebar": true } -->
　　辽自苏尔威汗命宗室雅里为额尔竒木以掌刑辟太祖初年庶事草创犯罪者量轻重决之其后治诸弟逆党权宜立法亲王从逆不罄诸甸人或投髙崖杀之滛乱不轨及逆父母者五车轘杀之讪詈犯上者以熟锥桩其口杀之从坐者量罪轻重杖决杖有二大者重钱五百小者三百又为枭磔生瘗射鬼箭炮掷支解之刑【具峻酷篇】其后制刑有四曰死曰流曰徒曰杖死刑有斩绞凌迟之属又有籍没之法流刑量罪轻重寘边城部族之地逺则投诸境外又逺则罚死絶域徒刑一曰终身二曰五年三曰一年半终身者决五百其次递减百又有黥刺之法杖刑自五十至三百亦有八议八纵之法籍没始自太祖至世宗诏免之其后内外戚属及世官之家犯反逆等罪复没入焉又有沙袋木剑大棒銕骨朶之法沙袋用熟皮合缝之长二寸广二寸柄一尺许凡杖五十以上者以沙袋决之木剑面平背隆大臣犯罪重欲寛宥则击之銕骨朶者有重罪将决以沙袋先于脽骨之上及四周击之其余非常用而无定式者不可殚纪太祖神册六年诏大臣定治契丹及诸夷之法汉人则断以律令仍置钟院以达民寃太宗时治渤海人一依汉法穆宗应厯十二年国舅帐郎君萧延之奴哈里强陵苏拉圗哩年未及之女以法无文加之宫刑仍付图哩为奴因着为令十六年谕有司凡行幸顿次必髙立标识以禁行者比闻楚古辈故低置其标深草中利人误入因之取财自今有复然者以死论圣宗统和元年二月诏所在官吏军民不得无故聚众私语及冒禁夜行违者坐之十二月诏民间有父母别籍异居者聴隣里觉察罪之十二年七月诏契丹人犯十恶断以汉律先是契丹及汉人相殴致死其法轻重不均至是俱一等科之二十四年诏主非犯谋反大逆及流死罪者其奴婢无得首告若奴婢犯罪至死聴送有司其主无得擅杀二十九年以旧法宰相节度使世选之家子孙犯罪徒杖如齐民惟免黥面诏自今但犯罪当黥即准法同科开泰八年定窃盗赃满二十五贯为首者处死从者决流先是赃满十贯为首者死其法太重故有此令又诏三犯窃盗黥额徒三年四则黥面徒五年五则处死太平六年诏贵戚以事被告并令所在官司案问具申南北院覆问得实以闻【南北二院分治契丹汉人】其不按辄申及受请托为奏言者以本犯人罪罪之七年七月诏中外大臣制条中有遗阙及轻重失中者其条上之议增改焉兴宗重熙元年诏职事官子弟及家人受赇不知情者止坐犯人先是南京三司销钱作器皿三斤持钱出南京十贯及盗遗火家物五贯者死至是铜逾三斤持钱及盗物二十贯以上处死二年诏犯终身徒者止刺颈奴婢犯逃若盗其主物主毋得擅黥其面刺臂及颈者聴犯窃盗者初刺右臂再刺左三刺颈之右四刺左至于五则处死五年四月颁行新定条制先是诏枢宻直学士耶律庶成枢宻副使耶律徳修纂修太祖以来法令防以古制凡五百四十七条至是书成上之诏有司凡朝日执之仍颁行诸道十年七月诏诸职官私取官物者以正盗论诸敢以先朝已断事相告言者罪之诸帐郎君于禁地射鹿决杖三百不徴偿小将军决二百以下及百姓犯者罪同郎君论十一年七月诏盗易官马者减死论道宗清宁元年十二月诏诸宫都部署凡有机宻事即可面奏余所诉事以法施行有投诽谤之书其受及读者弃市咸雍六年以契丹汉人风俗不同国法不可异施乃命惕隠苏枢宻使乙辛等更定条制合于律令者具载之不合者别存之时校定官即重熙旧制更窃盗赃二十五贯处死一条增至五十贯又删其重复者二条为五百四十五条取律一百七十三条又创増七十一条凡七百八十九条増重编者至千余条复以律及条例参校续增三十六条其后因事续校至大安三年止又增六十七条大安五年诏复用旧法余有司新纂条目悉除之
