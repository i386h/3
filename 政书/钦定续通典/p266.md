<!-- { "loadSidebar": true } -->
　　周李重进伐吴破濠州南闗城世宗自攻濠州王审琦拔其水寨吴人屯战船数百于城北植巨木于淮水以限周兵帝命水军攻之拔其水寨焚船七十余艘斩首二千余级又收其羊马城中震恐又周师攻吴夀州吴人大发楼船蔽州而下泊于濠泗周师颇不利吴将林仁肇以水陆军齐进又以船载薪乗风纵火欲焚周所为浮梁周将张永徳使习水者没其船下击以铁鏁急引轻舠击之吴人船不得进退溺者甚众夺巨舰数十永徳解金带赏习水者
　　宋太祖北征王师傅太原命筑长堤壅汾水灌其城决晋祠水注城下置寨于城四面逼之太祖幸城北引汾水入隄灌城内又幸城东南命水军乗小舟载强弩进攻水自城门入而有积草自城中飘出塞之防嵗暑雨军士多疾乃班师其后北汉主决城下水注之台骀泽水落而城多摧圯契丹使者韩知璠犹在太原叹曰王师之引水浸城也知其一不知其二若知先浸而后涸则并人无类矣
　　金萨满阿里与髙彪监防水运宋以舟师阻亳州河路击败之追杀六十余里获其将萧通破涟水水寨贼尽得其大船遂取涟水军招徕安辑之石州平宋弼再伐宋萨满阿里已老督造战船诏赐萨满阿里钱千万自结发从军大小数十战尤习舟楫江淮用兵无役不从时人以水星目之
　　元张宏范师次崖山宋军余千艘碇于海中建楼橹其上隠然坚壁也宏范引舟师赴之崖山东西对峙其北水浅舟胶非潮来不可进乃由山之东转南入大洋始得逼其舟又出竒兵断其后路烧其宫室
　　明俞通海从征陈友谅战鄱阳湖建议曰湖水有浅深舟难回旋不利战莫若纵之入江先据敌上流迎战友谅成擒矣后果然又俞大猷言防江必先防海水兵急于陆兵盖倭寇长陆战今楼船髙大倭船遇之辄摧压鱼烂固我兵所长也善战者毋以短击长而以长制短且海战无他法在知风候齐号令以大胜小以多胜寡耳于是用舟师战而舟山积嵗不除之贼皆勦
　　水平及水战具附
　　五代周师征南唐李景初无水战之具已而屡败景兵获水战卒乃造战舰数百艘使降卒教之水战又造齐云船数百艘世宗至楚州北神堰齐云船大不能过乃开老鹳河以通之遂至大江景初自恃水战以周兵非敌且未能至江及见周师列于江次甚盛以为自天而下乃请降
　　金海陵王正隆时营汴京新宫张中彦采运闗中材木青峯山巨木最多而髙深阻絶唐宋以来不能致中彦使构崖驾壑起长桥十数里以车运木若行平地开六盘山水洛之路遂通汴梁明年作河上浮梁复领其役舟之始制匠者未得其法中彦手制小舟才数寸许不假胶漆而首尾自相钩带谓之鼔子卯诸匠无不骇服其智巧如此浮梁巨舰毕功将发旁郡民曳之就水中彦召役夫数十人治地势顺下倾泻于河取新秫稭宻布于地复以大木限其旁临晨督众乗霜滑曳之殊不劳力而致诸水
　　元师逼万州宋人将舟师数百艘遡流迎战安扎尔顺流率劲兵乘巨筏浮草舟于其间弓弩雨射宋人不能敌败诸夔门又贾似道都督诸路军马十三万号百万步军指挥使孙虎臣为前锋淮西制置使夏贵以战舰二千五百艘横亘江中似道将后军巴延命左右翼万户率骑兵夹江而进礟声震百里宋军阵动贵先遁以扁舟掠似道船呼曰彼众我寡势不支矣似道闻之仓皇失措遽鸣金收军军溃众军大呼曰宋军败矣诸军战舰居后者阿珠促骑召之挺身登舟手柁冲敌船舳舻相荡乍分乍合阿珠以小旗麾何玮李庭等并舟深入巴延命步骑左右犄之追杀百五十余里溺死无算得船二千余艘及其军资器仗图籍符印又张世杰集海舰千余艘贯以巨索为栅以自固李恒断其汲路其势日廹谕降不可乃阵于船尾由北面逆行其栅索絶世杰战死
　　明戚继光编水兵法每一寨系一将领者不拘船之大小多寡均匀分派但系一寨之尊不拘参逰都司把总一例曰主将各量分亲船为中中司中军领之缘将领所职应在冲要故多其数以便督进若主将往中左石各司巡逻监督只将中中随从便于往来一到彼哨又有该哨相帮即称重矣永不许抽零司哨之船若主将仍抽取司哨寸板以致司哨寡弱悮事只重罪主将主将中军船不及各司数者以其常与一司合为一处势已倍于他哨而船中必择其第一坚大者为中军司将势已厚余分为中司左司右司每司分二哨共六哨船多则加前司后司又加分二哨共十哨毎哨船只大小相兼大约十船以下五船以上为一防哨官领之两哨为一司分总领之三司二司则为一部主将领之凡每船上大旗俱用黒布一则便于逺了一则合于水性也仍用白布取寨名一字大书加于旗心各照方色制以号带毎队长小旗一面各照本船号带方色凡捕盗专管一船之务无所不理凡入船客兵俱聴管束第一当重其事权俾有专力无掣肘可也舵工专管舵兼防舵门下攻守椗手专管椗正头前攻守了手专管帆樯绳索主将调□斗手遇贼则上斗用犂头镖下射贼舟神器手专管定发无敌神飞炮掌号手专管接应司哨号令及独船对敌进止号令守舱门者临敌牢守舱门平时管一应家伙杠具支销昼夜出入闗防队长司一队内攻守督兵用命贼近专发火桶平时督兵习艺修治军火器械一号某字船一只捕盗一名家丁一名舵工二名斗手二名了手二名椗手二名守舱门二名掌号一名神器四名此一定不可増减兵八队毎队队长一名兵十名共八十八名或七队六队五队相船相地损益之后各号船皆仿此旗帜方色俱随本哨
　　敌半涉水击必胜
　　五代晋髙祖天福二年范延光反遣其牙将孙鋭澶州刺史冯晖以兵二万距黎阳掠滑卫髙祖以杨光逺为招讨使引兵自滑州渡胡梁攻之鋭轻脱无谋时军士苦大热皆不为用光逺得其谍者知其谋诱鋭等渡河半济而击之兵多溺死鋭晖退走入魏闭壁不复出明胡宗宪勦海贼徐海等防贼入绍兴大兵遇于江桥仅隔一河乃令土目田九霄邀其前同知曲入绳袭其后贼见两兵渡河大怖而走宗宪笑曰贼若乗我兵半渡追击胜负未可量今已投死地无能为也聚众围之死者强半又荔浦贼八千余人渡江东冦沈希仪以五百人待之贼将窥江希仪谋之诸将曰蛟龙滩濶滑石滩狭须夺其濶而致之狭乃可击于是伐岸竹编篾为縿掲竿为旗使羸卒树帜燃柴向蛟龙滩以惑之贼疑有备果趋滑石滩希仪预分兵两岸潜以小艇载劲卒伏葭苇中俟其半渡希仪乗艇顺泷急冲之两岸伏军噪而前水陆夹攻贼俱挤坠入渊尽俘之
　　军行渡水附
　　唐马燧讨田悦悦裒散兵二万守漳之长桥筑月垒扼军路燧于下流以铁鏁维车数百絶河载土囊遏水而后渡
　　五代唐李存进为振武军节度使时晋军徳胜为南北寨每以舟兵来往颇以为劳而河北无竹石存进欲造浮桥军使曰河桥须竹笮大艑两岸石仓铁牛以为固今无竹木窃虑难成存进曰成算在心必有所立乃课军造苇笮维大舰数千艘作土山巨木于岸以击之初军中以为戏月余桥成人皆伏其智
　　晋攻梁杨刘晋王李存朂自负蒭以堙堑遂破之后与梁相拒于杨刘梁将谢彦章决河水以隔晋军晋遂渡水击彦章破其四寨
　　周世宗幸淮上亲领兵破贼砦砦在濠水东北十八里滩上其滩广袤数里淮水浸而圜之乃濠上之咽喉也先是贼居其地泊舟檝以自固恃其四面水深谓王师必不能济帝之将行也悉索行在槖驼以往臣寮咸不谕其防及至命甲士数百人跨槖驼以济帝又续领骑军相继而渡一鼓而尽殪之获其战舰而回
　　宋时南唐樊若水谋归宋乃于采石江上乗小舟载丝绳其中维南岸疾抵北岸量江广狭因诣阙上书言江南可取状请造浮梁以济师及宋用兵造舟数十艘乃先试于石牌口移置采石不差尺寸大兵渡江若履平地卒以克防
　　金和硕从罗索围太原宋将种师中以兵十万来援和硕击败之大军至河无船不得渡罗索遣和硕循水上下和硕率军三百自孟津而下度其可渡遂引军以济大军于是皆继之宋将郭京出兵数万趋罗索营和硕从旁奋击敌乱遂破之师还破敌于平陆渡得其船以济又宗望伐宋宗弼从军取汤隂县降其卒三千人至御河宋人已焚桥不得渡赫哷苏以七十骑渉之杀宋焚桥军五百人宗望遣吴孝民先入汴谕宋人宗弼以三千骑薄汴城宋主出奔选百骑追之弗及获马三千而还又宗弼军自杭州遂取秀州特嘉晖败宋军于平江遂取平江阿里率兵先趋镇江宋韩世忠以舟师扼江口宗弼舟小契丹汉军没者二百余人遂自镇江泝流西上世忠袭之夺世忠大舟十艘于是宗弼循南岸世忠循北岸且战且行世忠艨艟大舰数倍宗弼军出宗弼军前后数里击柝之声自夜达旦世忠以轻舟来挑战一日数接将至黄天荡宗弼乃因老鹳河故道开三十里通秦淮一日一夜而成宗弼乃得至江宁达赉使伊拉固自天长趋江宁援宗弼乌凌阿托云亦以兵来防连败宋兵宗弼发江宁将渡江而北宗弼军渡自东伊拉固渡自西与世忠战于江渡世忠分舟师絶江流上下将左右掩击之世忠舟皆张五緉宗弼选善射者乗轻舟以火箭射世忠舟上五緉着火箭皆自焚烟焰满江世忠不能军追北七十里舟军殱焉世忠仅能自免宗弼渡江北还又赫舍哩志宁以临海节度使都统右翼军攻鄂斡鄂斡败于长泺西走志宁追及于雾河贼已先渡依岸为阵毁桥岸以为阻志宁与贼夹河为疑兵与万户尔佳清臣图克坦哈鲁于下流设渡已渡前有支港岸斗絶其中泥泞乃束柳填借士卒毕济行数里得平地将士方食贼奄至据南冈三驰下志宁阵阵坚力战却之
　　元张荣从太祖征西域至莫兰河不能涉召问济河之防荣请造舟太祖曰舟卒难成济师在何时荣请以一月为限乃督工匠造舟百艘遂济又杨竒札噶师至徐州河不得济探知贼兵有操舟楫伏泽中帅劲卒数人慿河击之悉夺舟楫众遂得渡又杨竒札噶从安扎尔攻归徳竒扎噶麾诸将缚草作筏渡濠抵城下梯城先登拔之又世祖南伐驻跸江渚令诸将南渡先达彼岸者举锋火为应郑鼎首达南岸众军悉渡又世祖师至嘉陵白水交防势汹急帝问船几何可济汪徳臣曰大军百万非可延淹当别为方畧即命系舟为梁一夕而成如履坦途又巴延阿珠伐宋趋郢州遇水泺霖雨水溢无舟不能涉巴延曰吾且飞渡大江而惮此潢潦耶乃召一壮士负甲仗骑而前导麾诸军毕济次盐山又先是襄樊两城汉水出其间宋植木江中聨以铁锁中立浮梁以通援兵樊恃此为固至是巴延师至汉口阿珠以机锯断木以斧断锁焚其桥襄兵不能援遂拔樊城守将吕文焕惧而出降又舒穆噜安扎攻蜀叙州守将横截江津不得渡安扎聚军中牛皮作浑脱及皮船乗之与战破其军夺渡口为浮桥以济
　　明常遇春初从太祖渡江抵采石元兵阵矶上下聨大舟距三丈许莫敢先登遇春至太祖麾之前即舍舟挺戈一跃而上众披靡遂拔采石
　　御敌水军絶下流败之
　　元武仙遣将卢秀李伯祥帅兵谋袭赵州并取沥城率战舰数百艘沿江而下王义具舟楫于纪家庄截下流邀击之义士卒皆水乡人善水战回旋开阖往来如风两船接则跃登彼舟奋戈疾击敌莫能当大破之又巴延攻郢州郢在汉水北以石为城宋人又于水南筑新郢横铁绳锁战舰宻树桩木水中下流黄家湾堡亦设守备之具堡之西沟南通藤湖至江仅数里巴延乃遣将攻黄家湾堡拔之诸军破竹席地荡舟由藤湖入汉江
