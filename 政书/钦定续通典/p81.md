<!-- { "loadSidebar": true } -->
　　唐置殿中省监一人少监二人掌天子服御之事凡聴朝率属执繖扇列于左右大朝会祭祀则进爵行幸则侍宋殿中省监一人少监一人掌供奉天子玉食医药服御幄帟舆辇舍次之政令辽南面官殿中司隶御史台有殿中之官【开泰元年见殿中高可恒】金殿中省之职多领于殿前都防检司及宣徽院元亦不设殿中省置侍正府侍正十四人同知二人参府二人侍判二人掌内廷近侍之事其属经歴一人都事一人照磨一人明内廷近侍之事俱属内侍不専设官不具载
　　丞唐置二人宋置一人辽亦有殿中丞
　　尚食局唐置奉御二人直长五人奉御掌储供直长为之贰进御必辨时禁先尝之飨百官賔客则与光禄视品秩而供凡诸陵月飨视膳乃献宋尚食局有典御奉御等官掌膳羞之事辽南面官殿中司所属亦有尚食局奉御金尚食局属宣徽院元尚食局亦属宣徽院【俱详见光禄寺】明尚膳监掌于内府
　　尚药局唐置奉御二人直长二人掌和御药诊视凡药供御中书门下长官及诸卫上将军各一人与监奉御涖之药成医佐以上先尝疏本方具嵗月日涖者署奏饵日奉御先尝殿中监次之宋尚药有典御奉御等官掌和剂诊之事辽北面官着帐戸司承应实达尔局有汤药实达尔金尚药局御药院属宣徽院元明御用药物皆掌于太医院【俱详见太常寺太医署】
　　尚衣局唐置奉御二人直长四人掌供冕服几案祭祀则奉镇圭于监而进于天子大朝防设案宋尚衣有典御奉御等官掌衣服冠冕之事辽南面官殿中司有尚衣局奉御金尚衣局有提防使副使都监直长同监等官掌御用衣服冠带等事属宣徽院元侍正府有尚衣奉御二人副奉御二人尚冠奉御二人副奉御二人尚鞶奉御二人副奉御二人尚沐奉御二人副奉御二人明尚衣监掌于内侍
　　尚舍局唐置奉御二人直长六人掌殿庭祭祀张设汤沐灯烛汛扫行幸则设三部帐幕有古帐大帐次帐小次帐小帐凡五等各三部其外则蔽以排城大朝防设黼扆施蹑席薰炉朔望设幄而已宋尚舍局有典御奉御等官掌次舍幄帟之事辽南面官殿中司有尚舍局奉御金仪鸾局提防等官或以少府监官兼或兼少府监【职掌详卫尉司守宫署】元中尚监掌供内府陈设帐房帟幕车舆雨衣之用【员额详卫尉司守宫署】明司设监掌于内侍
　　尚乘局唐置奉御二人直长十人掌内外闲廏之马左右六闲【一曰飞黄二曰吉良三曰龙媒四曰騊駼五曰駃騠六曰天苑】凡外牧嵗进良马印以三花飞凤之字飞龙廏日以八马列宫门之外号南衙立仗马仗下乃退宋殿中省无尚乘寺凡御马皆掌于太仆寺辽南面官殿中司有尚乘局奉御金尚廏局有提防使副使等官掌御马调习牧养隶殿前都防检司元尚乘局专掌御马【详见太仆寺】明御马监掌于内侍
　　尚辇局唐置奉御二人直长三人尚辇二人掌舆辇繖扇大朝防则陈于庭大祭祀则陈于庙皆繖二翰一扇一百五十有六既事而藏之宋尚辇局有典御奉御等官掌舆辇之事辽南面官殿中司有尚辇局奉御金尚辇局有使副使等官掌承奉舆辇等事有直长职专典舆属殿前都防检司元侍正府有尚饰兼尚辇奉御二人副奉御二人明舆辇之事掌于锦衣卫















　　钦定续通典卷三十
<史部,政书类,通制之属,钦定续通典>
　　钦定四库全书
　　钦定续通典卷三十一
　　职官
　　诸卿下
　　内侍省【内侍　内常侍　内给事　内谒者监内寺伯　掖庭局　宫闱局　奚官局
　　内仆局　内府局】
　　【臣】等谨按唐六典尚书门下中书三省之后接载秘书殿中内侍三省称为六省杜佑作通典改秘书殿中两省为监次以内侍省并列于诸卿窃惟周官有宫正宫伯内宰宫人内小臣阍人寺人之职悉统于冡宰宫正乃总领宿衞之官宫伯副之秦之郎中令汉之光禄勲即其遗制其六寝六宫之奄寺内竖不过十九人而内小臣之得称为上士者止四人而已汉内官犹参选明经之士如雄位执防孔安国掌御唾壶是也东京而后乃悉用奄人唐代因之预社稷之谋操军国之柄覆踵相寻如同一辙沿至有明宠任中涓员数日增权任尤重滥觞于永乐之时燎原于神熹之代窃弄魁柄国祚遂亡伏考宦官备洒扫之职只以给宫闱使令而累朝粃政相沿已大失成周命官之本意今是书秩品仰承
　　圣训厘定削去宦官而内侍省一门仍按歴代史志胪
　　载俾览者知所鉴戒焉
　　唐制内侍省监二人少监二人掌内侍奉宣制令皇后亲蚕则升坛执仪大驾出入为夹引宋制入内内侍省内侍省太祖建隆时有内班院太宗淳化五年改为黄门又改为内侍省入内内侍省与内侍省号为前后省而入内省尤为亲近通侍禁中役服防近者隶入内内侍省拱侍殿中备洒扫之职役使杂品者隶内侍省入内内侍省有都都知都知副都知押班内东头供奉官内西头供奉官内侍殿头内侍高品内侍高班内侍黄门内侍省有左班都知副都知右班都知副都知押班内东头供奉官内西头供奉官内侍殿头内侍高品内侍高班内侍黄门其官称又有内客省使延福宫使宣政使宣庆使昭宣使徽宗政和二年以通侍大夫易内客省使正侍大夫易延福宫使中侍大夫易景福殿使中亮大夫易宣庆使中衞大夫易宣政使拱衞大夫易昭宣使供奉官易内东头供奉官左侍禁易内西头供奉官右侍禁易内侍殿头左班殿直易内侍高品右班殿直易内侍高班而黄门之名如故辽内省有内省使内省副使内藏库提防内侍省有黄门令内谒者内侍省押班内侍左厢押班内侍右厢押班契丹汉儿渤海内侍都知左承宣使右承宣使金内侍省俱属宣徽院元内廷近侍之事俱掌于侍正府【详见殿中监】明置十二监【司礼监内官监御用监司设监御马监神宫监尚膳监尚寳监印绶监直殿监尚衣监都知监】四司【惜薪司钟鼓司寳钞司混堂司】八局【兵仗局浣衣局银作局巾帽局鍼工局内织染局酒醋麫局司苑局】其余又有内府供用库司钥库内承运库甲字乙字丙字丁字戊字承运广盈广惠赃罚御酒房御药房御茶房牲口房刻漏房更鼓房甜食房弹子房灵台绦作盔甲厰安民厰皇城京城及内外各宫门提督东厰提督西厰提督京营文书房礼仪房中书房御前近侍等职皆设长贰其外则守备织造镇守市舶监督仓诸陵神宫监监军采办粮税矿闗等使纷不可纪诸宦官内惟司礼监位最尊而权重其宠任専者率由别监陞司礼监职批红者权同元辅焉【太祖洪武时帝尝谓侍臣曰朕观周礼奄寺不及百人后世至逾数千因用阶乱此曹止可供洒扫给使令非别有委任毋令过多又言此曹善者千百中不一二恶者常千百若用为耳目则耳目蔽用为心腹则心腹病驭之之道在使之畏法不可使有功畏法则检束有功则骄恣时有内侍事帝最久徴言及政事立斥之终其身不召因定制内侍毋许识字洪武十七年铸鐡牌文曰内臣不得干预政事犯者斩置宫门中又勅诸司毋得与内官监文移往来然二十五年命聂庆童往河州勅谕茶马中官奉使行事已自此始成祖亦尝云朕一遵太祖训无御寳文书即一军一民中官不得擅调发有私役应天工匠者立命锦衣逮治顾中官四出实始永乐时元年李兴等赍勅劳暹罗国王此奉使外国之始也三年命郑和等率兵二万行赏西洋古里满剌诸国此将兵之始也八年勅王安等监都督谭青等军马靖巡视甘肃此监军巡视之始也及仁宗洪熙元年以郑和领下畨官军守备南京遂相沿不改勅王安镇守甘肃而各省镇皆设镇守矣宣宗宣徳四年特设文书房命大学士陈山専授小内使书而太祖不许识字读书之制由此而废赐王瑾金英印记则与诸宻勿大臣同赐金英范宏等免死诏则又无异勲臣之鐡劵也英之王振宪之汪直武之刘瑾熹之魏忠贤太阿倒握威福下移神宗矿税之使无一方不罹厥害其他怙势薫灼不可胜纪而防弟防侄封伯封公则挠官制之大者庄烈帝初翦大憝中外颂圣既而镇守出征督饷坐营等事无一不命中官为之而明亦遂亡矣】
　　内侍唐置四人掌奉宣制令辽内侍省有黄门令明司礼监提督太监一人掌印太监一人又有秉笔太监随堂太监书籍名画等库掌司内书堂掌司六科廊掌司典簿无定员提督掌督理皇城内一应仪礼刑名及钤束长随当差聴事各役闗防门禁催督光禄供应等事掌印掌理内外章奏及御前勘合秉笔随堂掌章奏文书照阁票批硃掌司各掌所司典簿典记奏章及诸出纳号簿宦官之有权而职重者也
　　内常侍唐置六人通判省事金有中常侍
　　内给事唐置十人掌承防劳问分判省事辽有内侍省左承宣使右承宣使金有给事中
　　内谒者监唐置十人掌仪法宣奏承令及外命妇名帐凡诸亲命妇朝防者籍其数上内侍省辽内侍省有内谒者金亦有内谒者
　　内寺伯唐置六人掌纠察宫内不法宋置内东门司勾当官四人掌宫禁人物出入周知其名数而讥察之掖庭局唐置令二人丞三人掌宫人簿帐女工凡宫人名籍司其除附公桑养蚕防其课业供奉物皆取焉宫闱局掌侍宫闱出入管钥金置宫闱局设提防使副使掌宫中閤门之禁明设午门东华门西华门奉天门元武门左右顺门左右红门皇宫门坤宁门宫左右门东宫春和门后门左右门皇城京城内外诸门各设门正一员管事无定员司晨昏启闭闗防出入
　　奚官局唐置令二人丞二人掌奚隶工役宫官之品宫人病则给医药死给衣服明浣衣局掌印太监一人佥书监工无定员掌凡宫人年老及罢退废者发此局居住
　　内仆局唐置令二人丞二人掌中宫车乘辽有内侍省押班内侍左厢押班内侍右厢押班明司设监掌印太监一人总理管理佥书典簿掌司写字监工无定员掌卤簿仪仗帷幙诸事御马监掌印太监一人驣骧四衞营各设监官掌司典簿写字拏马等员象房有掌司等员
