<!-- { "loadSidebar": true } -->
　　金熙宗天眷二年宋将岳飞以兵十万围邳州甚急城中兵才千余守将惧遣人求救于镇国上将军璸都璸都曰为我语守将我尝至下邳城中西南隅有堑深丈余可速实之守将如其教填之岳飞果自此穴地以入知有备遂止璸都举兵以为声援飞乃退又明昌时珠卜复叛丞相襄出屯北京防羣牧契丹徳夀托蘓等据信州叛众号数十万逺近震骇襄闲暇如平日人心乃安初襄之出镇也至石门镇密谓僚属曰北部犯塞奚足虑第恐奸人乘隙而动北京近地军少当预为之备即遣官发上京等军六千至是果得其用又宣宗兴定四年夏人攻巩州持嘉喀齐喀遣兵击走之生擒夏将刘逹尔嘉允等讯知夏大尼舒鼎鄂特明二人谋以为巩帅府所在巩既下则临洮积石河洮诸城不攻自破故先及巩且构宋统制程信等将兵四万来攻喀齐喀闻之饬兵严备俄而兵果至喀齐喀督兵搏战却之杀数千人攻益急将士殊死战杀伤者以万计夏人焚其攻具拔栅而去喀齐喀已先伏甲要地邀之复率众蹑其后斩首甚众
　　元世祖中统三年李璮叛据济南史枢从史天泽往讨之城西南有大涧亘歴山枢一军独当其险夹涧而城防木栅于涧中滛雨暴涨木栅尽坏枢曰贼乘吾隙俟夜必出命作苇炬数百置城上逮三鼔贼果至飞炬掷之风怒火烈弓弩齐发贼众大溃又张柔伐宋壁于黄州西北隅有乘舟出者柔曰此侦伺我者也夜必袭吾不备乃分军为三以待之二鼓时宋师果至柔击之俘数百人溺死者不可胜计又成宗大徳二年秋诸王将帅共议防边咸曰敌往嵗不冬出且可休兵于境库尔济蘓曰不然今秋候骑来者甚少所谓鸷鸟将击必匿其形备不可缓也众不以为然库尔济蘓独严兵以待之是冬敌兵果大至三战三克又刘福通防汴梁号召羣盗察罕特穆尔北塞太行南守巩洛自将中军军沔池防叛将周全弃覃怀入汴梁合兵攻洛阳察罕特穆尔下令严守备别以竒兵出宜阳而自将精骑发新安来援贼至城下见坚壁不可动退去因追至虎牢塞成臯诸险而还
　　明汤和守常州凡十年防御周密防来辄破走之与吴良守江隂耿炳文守长兴势聨络屹为东藩保障又杨鋭守备安庆先是林俊防宸濠必反密谋于同知林有禄修濬城池鋭防其必攻皖预设钩距于江侧禁勿泄至是宸濠起兵果至船皆为钩距所破鋭与郡官张文锦林有禄婴城固守濠至城下鋭令军士大骂之宸濠怒悉力攻城不克乃令潘佥事家人持书谕降鋭手斩以狥贼气遂衰又安南叛人入宼剽掠钦亷等州诸司议募陆兵俞大猷曰贼由海来当以海舟破之若専备于陛贼舍此击彼我不胜其备贼不胜其击彼逸我劳非计也乃多集海舟遂破之于永安万寜安南函贼首以降






　　钦定续通典卷九十九
　　钦定四库全书
　　钦定续通典巻一百
　　兵
　　以逸待劳
　　五代唐庄宗侵梁趋汴州宿胡栁坡遇梁军问战于周徳威徳威曰此去汴州信宿而近梁军父母妻子皆在其中军必力争吾以深入之兵当必死之战可以计胜难以力图且吾先至此粮防具营栅完以逸待劳王宜按军无动臣请以骑军扰之使其营栅不成樵防不暇给因其劳而乘之可以胜也不聴卒败
　　金元帅完顔黙音征鄂斡以兵甲士万三千人分为左右翼至木虎崖尽委辎重赍数日粮轻骑袭之时鄂斡自防州走齐州有吏乣者来降谓黙音曰贼中马肥健官军马疲弱此去贼八十里比遇贼马已惫贼辎重去此不逺我攻之贼必救其巢穴贼至马必疲我马少得息所谓以逸待劳者也黙音从之鄂斡果败
　　明傅友徳既败韩乙度敌尚强且复至乃开城门阵于野使皆卧枪以待闻鼓即起贼李二果盛兵至轻我寡竞而嚣友徳鼓之士腾跃搏贼遂李二以献又都督刘江镇辽了岛东南有火光度倭且至犒师秼马略不为意设伏烧贼船截其归路约曰旗举炮鸣伏尽起奋击倭果翌日登岸江举旗鸣鼓伏兵两翼进搏贼大败诸将问临敌意思安闲惟饱士马何也江曰穷冦逺来必饥且劳我以逸待劳以饱待饥兵法也又倭防陷泉州朝廷责战益急俞大猷疏曰贼尚万人入死地能战若廹城而攻彼实我虚彼逸我劳彼饱我饥一挫而东南事壊矣不若列营以困之彼欲攻栅以遁我实彼虚我逸彼劳我饱彼饥而我得犄角以取之敌以战为守我以守为攻于是星布兵营画地凿沟令东西通而列栅其上贼挑战不动已竟殱贼
　　师不袭逺
　　五代汉隐帝时李守贞赵思绾王景崇反遣枢宻使郭威率禁兵将白文珂等督攻之诸将皆请先击思绾景崇威计未知所向行至华州节度使扈彦珂谓威曰三叛连衡以守贞为主守贞先败则思绾景崇可传声而破矣若舍近图逺使守贞出兵于后思绾景崇拒战于前则汉兵屈矣威以为然遂先击守贞
　　明郭英从傅友徳征云南兵由永宁路多险阻诸将欲深入郭英曰破敌贵先声攻取必自近始舍近趋逺非防之上也遂以兵攻赤水河路时久雨水暴涨英斩木造筏乘夜济河比晓敌大惊溃生擒乌撤并阿容等攻克曲靖陆凉越州闗索岭椅子寨
　　饵敌取胜
　　唐髙开道为蔚州总管幽州饥罗艺求赈开道许之艺遣老弱就食皆厚遇之艺悦不为虞更发兵三千车数百马数千往请粟开道悉留不遣又曲环镇陈许军刘昌裔为营田副使环卒上官涚知留后防呉少诚引兵薄城有兵马使安国宁谋以城应贼事泄昌裔宻计斩之即召其麾下千余人人赏缣二疋伏兵要诸巷令持缣者悉斩之无一人得脱贼闻解去又杨行宻为将值毕师铎郑汉章将兵万余人猝至众惊惧行宻安卧帐中曰贼近告我遂积金帛粮米于一寨使老弱守之伏精兵于傍师铎等至宻自将千人冲其阵阳败走师铎兵追之入寨大掠伏发尽殱之
　　辽景宗干亨初宋下河东乘胜袭燕北院大王耶律希达与萧托郭逆战败绩退屯清河北耶律色珍取希达等青帜军于得胜口以诱敌敌果争赴色珍出其后奋击败之【以败军诱敌亦同饵敌之义】
　　元察罕特穆尔谋复汴梁令弱卒立栅外城以饵贼贼出争之弱卒佯走至城西因突铁骑纵击悉擒其众贼不敢出
　　明时海贼徐海麻叶犯杭胡宗宪驰至嘉兴贼来薄城外宗宪取酒百余罂投以毒载之两舟选卒慧而猛者假冠服坐舟中佯作饷军状载向贼所从道见贼即委舟走贼信不疑争取酒饮之多死
　　受敌饵取败附
　　唐王佖为灵盐节度使先是吐蕃欲成乌兰桥毎于河壖先贮材木朔方府毎遣人潜载之委于急流终莫能成蕃人知佖贪而无谋先厚遗之然后并役成桥仍筑月城围守之自是朔方御冦不暇由佖黩货边上以贻患焉
　　【臣】等谨案饵敌可以取胜受敌饵即可以取败兵家炯鉴事实相因杜典无此目谨附于此
　　军胜掳掠被追袭多败
　　唐李晟与李懐光同讨朱泚懐光军辄掳掠驱牛马百姓苦之晟军无所侵犯收复京城告谕于众百姓安堵如故
　　明傅友徳守彭城王保保遣将李二来攻势甚张友徳度多寡不敌诇其众方肆掠率步骑自吕梁渡直趋撃之单骑奋槊刺其骁将韩乙师乘而进敌大败
　　抽军
　　五代梁将刘鄩拒晋以晋兵尽在魏州晋阳必虚欲以竒计取之乃潜引兵自黄泽闗西去晋人怪鄩军数日不出寂无声迹遣骑觇之无斥候者城中亦无烟火但乌止于垒上时见旗帜循堞往来晋王曰我闻刘鄩用兵一歩百计必诈也更使觇之乃缚旗于刍偶之上使驴负之循堞而行得城中嬴老者语之云军已去二日矣既而有人自邺至者言鄩兵已趋黄泽晋王始发骑追之又黄文靖佐葛从周入潞防晋军十余万俯外垣砦文靖虑孤军难守乃与从周啓闉出师文靖为殿后命矢刃皆外向持重而还晋人不敢逼
　　宋攻金宿州失利将班师诸军发灵壁毕再遇独留未动度军行三十余里乃火灵壁诸将问夜不火火今日何也再遇曰夜则照见虚实昼则烟埃莫覩彼已败不敢廹诸军乃可安行无虞汝等安知兵易进而难退耶遂还泗州
　　乘敌抽军袭破之附
　　唐武宗时镇州奏事官高迪宻陈事宜其一以为贼中好为偷兵术潜抽诸处兵聚于一处官军多就迫逐以致失利官军须知此情自非来攻慎勿与战彼淹留不过三日须防归旧屯如此数四空归自然防气官军宻遣谍者诇知其抽兵之处乘虚袭之无不防矣
　　【臣】等谨案抽军之法所以防追袭也若预知敌情则乘虚更足以取胜谨増附此目益以见抽军之宜慎云
　　卑辞怠敌取之
　　五代初青州王师范遣将卢洪攻棣州张蟾洪以兵返袭青州师范阳为好辞遣人迎语洪曰吾防未能任事赖诸将共持之耳不然聴公所为也洪以师范无能为遽还不为备师范伏兵于道语其仆刘鄩曰洪来为我斩之明日洪至师范出迎鄩于坐上斩之伏兵发尽杀其余兵又晋王李克用因刘守光使人讽镇定尊已为尚父怒欲伐之诸将皆曰是为恶极矣不若阳为推尊以稔之乃与六节度共奉册往守光益骄卒为晋所灭
　　称降及和因懈败之
　　唐初王君廓聚众掠夏长平河东丞丁荣拒之且遣使慰召君廓见使谬欲归首者荣轻之因陈兵登山君廓悉伏兵山谷中荣军还掩击破之又李光弼守太原史思明引兵十万攻之光弼遣人诈为约降而穿地道周贼营中至期遣禆将将数千人出如降状贼皆属目俄而营中地陷死者千余人贼众惊乱官军鼓噪乘之俘斩万计又思明至偃师光弼悉军趋河阳身以五百骑殿已入城众二万军才十日粮贼顿白马祠治堑沟筑月城以守光弼谓李抱玉曰将军能为我守南城二日乎抱玉曰过期若何曰弃之抱玉许诺即绐贼曰吾粮尽明日当降贼喜敛兵待期抱玉已缮完即请战贼忿欺急攻之抱玉出竒兵夹击贼帅周挚引却
　　五代梁将朱珍攻朱裕于郓州珍去郓二十里遣精兵挑之郓人不出裕诈为降书隂使人召珍约开门为内应珍信之夜率兵叩城裕登陴开门纳珍军已入瓮城而垂门发郓人从城上磔石以投之珍兵皆死珍仅以身免
　　金李师夔遇贼张胜以万人攻奉圣州城师夔度众寡不敌乃伪与之和日致馈给胜信之师夔乘其不备使人刺胜杀之以其首徇曰汝辈皆良民胁从至此今元恶已诛可弃兵归复其所贼众大惊皆防去
　　两军相对取背破之
　　唐初吐谷浑冦邉诏李靖及江夏王道宗讨之贼闻兵至走嶂山数千里诸将议息兵道宗固请讨李靖然之乃遂帅偏师兼行倍道去大军十日追及之贼据险苦战道宗潜遣千余骑逾山袭其后贼表里受敌遂奔溃又至徳中贼安庆绪遣严庄助张通儒拒官军于陜李嗣业从郭子仪讨贼遇于新店先是回纥傍南山设伏按军北崦以待官军与贼力战数合我师初胜而后败嗣业逐急应接回纥从南山望见官军败曵白旗而下径抵贼背穿贼阵过贼阵西北角先陷嗣业又率精骑前击表里齐进贼众大败走河北又仆固懐恩领朔方行营节度防回纥请和助讨史朝义即引兵屯陜州时诸节度兵齐进次黄水贼坚壁自固懐恩阵西原多张旗旝使突骑与回纥稍南出缭贼后举旗为应破贼壁死者数万
　　宋曹玮知秦州嘉勒斯赉入冦玮迎战二都谷贼虽众然器甲殊少在后者皆持白棓毛连玮知不足畏欲以气凌之引百骑穿贼阵出其后升高指挥军中鼓噪夹击斩首三千明日视林薄间中伤及投崖死者万计又张俊讨李成贼骁将以众十万来援夹河而营杨存中谓俊曰彼众我寡击当用竒愿以骑见属公以步卒居前俊从之存中夜衔枚渡河出西山驰下击贼背俊以歩兵夹攻俘八千人
