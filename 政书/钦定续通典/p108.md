<!-- { "loadSidebar": true } -->
　　堂社稷山川宗庙祫禘之制与夫太学释奠巡狩告礼以及享禜诸杂祀其仪文可谓备矣夫祭必躬亲致慤致防交于神明以通昭假前代毎遇大祀人君多迟疑畏葸惮于对越屇期或遣官摄行纵使辨章旧闻核定仪度岂有当于诚敬之本哉况夫所议之礼又未协于中也如南北郊之分祀开元礼颇为合宜至天寳而即自紊其制改为合祀至宋而举行益稀议论徒为繁芜明堂之制辽金元俱未举行明嘉靖中始议举祀然大享卒未亲举内殿殷荐亦只有司摄事则当时所为更正祀典及于羣庙百神者亦仅事虚文耳今自天寳以后每门存其仪注证以议论以备考覈惟杜典载禋于六宗及移庙主师行奉主诸仪与夫兄弟俱封各得立祢庙诸议悉后世所不行兹不复续纂老君祠附见先贤颇乖名制亦为厘正焉郊天【唐　五代　宋】
　　唐宗天宝元年二月丙戌诏曰凡所祭享必在躬亲朕不亲祭礼将有阙其皇地只宜就南郊合祭辛邜亲享元皇帝于新庙【二年三月改西京元庙为太清宫】甲午亲享太庙【按唐自天宝以后凡将郊祀必先亲享太清宫次日亲享太庙次日合祭天地谓之三大礼宋人因之先郊三日奉谥册寳于太庙次日亲享玉清昭应等宫非礼之礼吕升卿议之是矣语见后】三月丙申合祭天地于南郊【按唐书礼乐志宗既定开元礼至是合祭天地于南郊其后遂以为故事终唐之世莫能改也】自后有事圜丘皆天地合祭若册命大事告圜丘有司行事亦如之五载十二月诏曰祈谷上帝春祀先王永惟因心敢忘如在顷以详诸旧典创以新仪清庙陈牲加特于尝饩昊天冬祭重增以时享况履兹霜露载感惟深瞻彼郊坛有怀昭事宜以来嵗正月朕亲谒太庙便于南郊合祭仍令中书门下即与礼官详定仪注九载十一月制自今告献太清宫及太庙改为朝献以告者临下之义故也十载正月壬辰朝献太清宫次日朝飨太庙又次日有事于南郊合祭天地【是载五月已前郊祭天地以髙祖神尧皇帝配座先日庙告神尧皇帝室】徳宗贞元六年十一月有事于南郊诏以皇太子为亚献亲王为终献吏部郎中桞冕曰准开元礼献官受誓戒词云各其职不供其事国有常刑今以皇太子为亚献请改旧词云各其职肃奉常仪从之穆宗长庆三年太常礼院奏郊坛祠祀遇大雨雪废祭其礼物条件如后御署祝版既未行祭礼无焚毁之文请于太常告敇库收贮而其小祀虽非御署准此玉币燎柴神酒燎币醴齐并榛栗脯醢及应行事烛等请令郊社署各牒充次祭支用牲牛参牲既未行祭礼无进胙赐胙之文请比附礼记及祠令牲死则埋之例委监察使及礼官于祠所瘗埋其小祀不全用牢牲旧例用猪羊肉亦准此粢盛葅笋葅应已造成馔物请随牲瘗埋行事官明衣绢布等准式既祭前给讫合充洁服既已经用请便收破公卿已下明房油暖幕炭应斋宿日所破用物请收破防依永为定式文宗太和元年王起判太常卿充礼仪详定使创造礼神九玉奏议曰邦国之礼祀为大事珪璧之仪经有前规谨按周礼以苍璧礼天黄琮礼地青珪礼东方赤璋礼南方白琥礼西方黑璜礼北方又云四圭有邸以祀天两圭有邸以祀地圭璧以祀日月星辰凡此九器皆祀神之玉也又云禋祀祀昊天上帝郑元云禋烟也为玉币祭讫燔之而升烟以报阳也今与开元礼义同此则焚玉之騐也又周礼掌国之玉镇大寳器若大祭既事而藏之此则收玉之证也梁代崔灵恩撰三礼义宗云凡祭天神各有二玉一以礼神一则燔之礼神者讫事却收祀神者与牲俱燎则灵恩之义合于礼经今国家郊天祀地祀神之玉常用礼神之玉则无请下有司精求良玉创造九器祭讫蔵之其燎玉即依常制从之昭宗龙纪元年将有事于圜丘上宿斋武徳殿宰相百僚朝服于位时两军中尉杨复恭及两枢密皆朝服侍上太常博士钱珝李绰等奏论之曰皇帝赴斋宫内臣皆服朝服臣检故事及近代礼令并无内官朝服助祭之文伏惟陛下圣祚中兴祗见宗祧克承大礼皆禀髙祖太宗之成制必循虞夏商周之旧经轩冕服章式遵彛宪礼院先准大礼使牒称得内侍省牒要知内臣朝服品秩礼院先准礼令报讫今参详近朝事例若内官及诸衞将军必须制冠服即各依所兼正官随资品依令式服本官之服事存聴且可俯从然亦不分明着在礼令乞圣慈允臣所奏状入至晚不报钱珝又进状曰臣今日巳时进状论内官冠服制度未奉圣防伏以陛下防祀郊禋式遵彛范凡闗典礼必守宪章今陛下行先王之大礼而内臣遂服先王之法服来日朝献大圣祖臣赞导皇帝行事若侍臣服章有违制度是为非礼上凟祖宗臣期不奉敇状入降朱书御扎曰卿等所论至当事可从权勿以小瑕遂妨大礼于是内四臣遂以法服侍祠
　　梁太祖开平二年正月卜郊于西都时宰臣上表请郊天谒庙命有司择日备仪因先布告岳牧方伯仪仗车辂卤簿法物祭器乐悬各令所司修饬以河南尹充都防集诸司法物使后礼院改卜来年正月亲祭南郊可之其郊使有详定礼仪使南郊仪仗使车辂法物使南郊大礼使【故事大礼使以宰相为之时用河南尹张宗奭充非常例也】三年诏曰初宅雒都将行郊祀应岳渎名山大川及诸州有灵迹封崇圣祠各宜差官吏精防祭告
　　后唐庄宗同光二年二月有事于南郊先期礼仪使奏南郊朝飨太庙合祭天地于圜丘旧制以亲王充亚献行事诏以皇子继岌为亚献皇弟存纪为终献明宗长兴元年二月有事于南郊【按五代郊天之礼史书未详晋汉二代竟无所书惟辽史太宗本纪载防同三年晋遣使请南郊许之则晋代郊天之明文也】
　　周太祖广顺三年十月内出御札曰王者承天事地尊祖敬宗燔柴于泰坛用昭干徳瘗玉于方泽以答坤灵朕受命上元宅心下土时已厯于三载渐至小康礼未展于二仪深亏大典宜叶蓍龟式陈笾豆庶展吉蠲之礼用倾昭事之忱以来年正月一日于东京有事南郊宜令所司各备仪注务从省约无致烦劳凡有供需并用官物府县不得因便差配是年九月太常礼院奏准敕定郊庙制度洛阳郊坛在城南七里丙己之地圜丘四成各髙八尺一寸下广二十丈再成广十五丈三成广十丈四成广五丈十有二陛毎节十二等燎坛在泰坛之丙地方一丈髙一丈二尺开上南出户方六尺请下所司修奉从之
