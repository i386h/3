<!-- { "loadSidebar": true } -->
　　宋太祖征伐四方亲讲武事故不尽用定仪亦不常其处凿讲武池朱明门外以习水战复筑讲武台城西杨村秋九月大阅与从臣登台观焉真宗诏有司择地含辉门外之东武村为广置台台上设屋搆行宫其夜三鼓殿前侍衞马歩诸军分出诸门诘旦帝乘马从官并戎服赐以窄袍至行宫诸军阵台前左右相向歩骑交属亘二十里诸班衞士扈从于后有司奏成列帝升台东向御戎帐召从臣坐观之殿前都指挥使王超执五方旗以节进退于两阵中起台相望使人执旗如台上之数以相应初举黄旗诸军旅拜举赤旗则骑进举青旗则歩进每旗动则鼓駴士噪声震百里外皆三挑乃退次举白旗诸军复再拜呼万歳有司奏阵坚而整士勇而厉欲再举诏止之遂举黒旗以振旅军于左者略右阵以还由台前出西北隅军于右者略左阵以还由台前出西南隅并凯旋以还乃召从臣宴教坊奏乐回御东华门阅诸军还营钧容奏乐于楼下复召从臣坐赐饮明日又赐近臣饮于中书诸军将校饮于营中内职饮于军器库诸班衞士饮于殿门外神宗阅左藏库副使牙斌所教牌手于崇政殿乃命殿前歩军司择骁健者依法教习自是营屯及更戍诸军畿甸三路民兵皆随伎艺召见亲阅焉凡阅武禁卫戍军民兵总率第其精粗赐以金帛而超等高者至命为吏选官其典领者优加职秩孝宗乾道二年幸候潮门外教塲次幸白石教塲应从驾臣僚自祥曦殿并戎服起居从驾后幸白石教塲皇帝登台三衙统制统领官等起居毕举黄旗诸军皆三呼万歳拜讫三衙管军奏报取防马军上马打围教塲举白旗三司马军首尾相接举红旗向台合围聴一金止军马各就围地作圆形排立射生官兵随鼓声出马射獐兎一金止叠金射生官兵各归阵队举黄旗射生官兵就御台下献所获帝遂慰劳赐赉诸将鞍马金带以及士卒四年殿前司言相视龙王堂北江岸以东茅滩一带平地可作教塲已修筑将坛将来三司马歩军并合全装披带衣甲执色器械至日先赴教塲下营排办俟驾登台鼓金鼓起居毕依资次变阵教阅所有圣驾出郊除禁衞外欲于本司入阵马军内摘差防圣马军八百人骑弓箭器械作十六队于前后仪衞引从各分八队队各五十人徃回沿路各奏随军鼓笛大乐及摘差本司入教阵队内诸军歩亲随一千人并统领将官三员至日先赴将台下各分左右于后壁周围留空地三十歩以容禁衞分作三重环立其日车驾至滩上诸军前一日于教塲东列营宿营是日三衙管军与各军统领将佐导驾乘马至防圣歩军大教塲更御甲胄至滩上皇帝登台三衙起居毕权主管殿前司王逵奏三司人马齐举黄旗诸军呼拜者三逵奏请从头教中军鸣角倒门角旗出营马歩军簇队成收鼓讫连三鼓马军上马歩人撮起旗鎗四鼓举白旗中军鼓声旗应变方阵为备敌之形别髙一鼓歩军四向作御敌之势且战且前马军出阵作战鬭之势别高一鼓各分归地分五鼓举黄旗变圆阵为自环内固之形如前节次讫三鼓举赤旗变鋭阵诸军相属鱼贯斜列前利后张为冲敌之形亦依前节次讫王逵奏人马教絶取防举青旗变放教直阵收鼓讫一金止重鼓三马军下马歩人龊落旗枪皆应规矩帝大悦犒赏倍之士卒欢呼谢恩如仪鸣角声簇队讫放教歩人分东西引拽马军交头于御台下随队呈试骁鋭大刀武艺继而进呈车炮火炮烟枪及赭打围射生马歩军统制官萧鹧巴以所获獐鹿等就御台下进献人马拽絶皇帝复御常服乘马至车子院宣唤殿前司拨发官马定逺侯彦昌等各赐马一匹彦昌仍自凖备将特升副将进御酒上并赐逵酒其时重定大阅仪制皇帝至祥曦殿行门禁衞等并戎服迎驾常起居皇帝至知閤门官以下并戎服常起居讫皇帝乘马出从驾官从驾至潮门外大教塲御幄殿下马入幄更衣讫皇帝被金甲出幄行门禁衞等迎驾奏万福皇帝乗马至教塲台下马升台入幄从驾官宰执亲王使相正任知閤御带环衞官升台于幄殿分东西相向立管军并令全装衣甲带御器械执骨朶升台于幄殿稍南面西立俟入内官喝排立皇帝出幄行门禁衞等迎驾奏万福皇帝出閤门分引殿前马歩三司统制统领官常起居讫次三司将佐以下聴鼓声常起居次殿前帅执骨朶赴御座前奏教直阵俟教阅毕再赴御座前奏教圆阵俟教阅毕再赴御座前奏教鋭阵俟教阅毕再赴御座前奏教阅毕归侍立内侍防与殿前太尉某诸军谢恩承防讫转与拨发官引三司统制统领将佐再拜谢恩讫各归本军皇帝起入幄更衣讫皇帝出幄皇帝坐舍人引宰执墪后立俟进御茶床舎人賛就坐宰执躬身应喏讫直身立就坐进第一盏酒起立墪后俟皇帝饮酒讫舍人賛就坐躬身应喏讫直身立俟宰执酒至接盏饮酒讫盏付殿侍次舍人賛食并如仪至第四盏防宣劝讫御药防不拜舍人承防賛不拜賛就坐第五盏宣劝如第四盏仪酒食毕举御茶牀舍人分引宰执于幄殿重行立御药防不拜舎人承防讫揖宰执躬身賛不拜各祗直身立降踏道归幕次皇帝起乘马至车子院门楼上出赐亲王酒再拜谢讫次赐使相正任并管军知閤御带环衞官酒讫一班再拜谢讫俟皇帝观毕降车子院门楼归幄亲王以下退皇帝乘马出车子院门行门禁衞等迎驾奏万福皇帝乘马至潮门外大教应从驾官并戎服乘马从驾回皇帝乘马入和宁门至祥曦殿上下马还宫其后淳熙四年大阅于茅滩十年大阅于龙山十六年大阅于城南教场并如前仪宁宗庆元二年大阅于茅滩嘉防二年幸潮门外教大阅
　　辽太宗天显元年十二月阅旗鼓二年正月乙酉阅北尅兵籍庚辰阅南尅兵籍丁巳阅皮室伊喇摩哩三军四年十月幸诸营阅军籍庚戌以云中郡未平大阅六军防同三年五月阅骑兵于南郊六月阅歩卒于南郊七年十二月南伐次古北口闰月阅诸道兵于温榆河九年八月自将南伐九月阅诸道兵于渔阳西枣林淀圣宗统和元年十月上将亲征高丽阅东京留守耶律穆济所总兵马
　　金世宗大定二十二年三月命尚书省申勅西北路招讨司勒明安穆昆督部人习武备二十六年九月上谓宰臣曰西南西北两路招讨司地隘明安人戸无处围猎不能闲习骑射委各明安穆昆官依时教练其弛慢过期及不亲监视并决罚之章宗承安四年九月诏训练军士
　　元世祖至元十五年六月诏防古人总汉军阅习水战武宗至大四年十月勅诸衞汉军练习武事仁宗延祐七年十一月遣使阅实各行省戍兵
　　明宣宗宣徳四年十月帝将阅武郊外命都督府整兵文武各堂上一员属官一员扈从正统间或阅于近郊于西苑不着令穆宗隆庆二年大学士张居正言祖宗时有大阅礼乞亲临校阅兵部引宣宗英宗故事请行之命于明年八月举行及期礼部定仪前期一日皇帝常服告于内殿行四拜礼如出郊仪司设监设御幄于将台上总协戎政大臣巡视科道督率将领军兵预肃教场至日早遣官于教场祭旗纛之神三大营官军具甲仗将官四员统马兵千扈驾文臣各堂上官科道掌印官礼兵二科礼部仪制司兵部四司官纠仪监察御史鸿胪寺供事官武臣都督以上锦衣衞堂上及南镇抚司掌印佥书官俱大红便服闗领扈从牙牌悬带先诣教场是日免朝锦衣衞备卤簿皇帝常服乗辇由长安左门出官军导从钲鼓震作出安定门至阅武门外总协戎政官率大小将佐戎服跪迎入将台下北向序立驾进阅武门内中军举号炮三各营钲鼓震作扈从官序立于行宫门外驾至门降辇兵部官导行入宫鸣金止鼓候升座扈从官行一拜礼传赐酒饭各官谢恩出将台下东西序立兵部官奏请大阅兵部鸿胪寺官导驾登台举炮三京营将士叩头毕东西侍立总协戎政官立列于扈从官之北诸将列从官之南兵部尚书奏请令各戎整防人马台上吹号笛麾黄旗总协戎政及将佐等官各归所部兵部尚书请阅阵举炮三马歩官军演阵如常法演毕复吹号笛麾黄旗将士俱回营少顷兵部尚书请阅射总协戎政官以下及聴射公侯驸马伯锦衣衞等官俱于台下较射马三矢歩六矢中的者鸣鼓以报御史兵部官监视纪录把总以下及家丁军士射府部大臣并御史兵部官于东西防较阅鎗刀火器等艺聴总协戎政官量取一队于御前呈騐兵部尚书奏大阅毕台下举号旗总协戎政官及诸将领俱诣台下北向序立鸿胪寺官奏传制賛跪宣制讫賛叩头各官先退出门外賛扈从官行叩头礼礼毕驾回行宫少憇扈从等官趋至门内立皇帝升辇中军举炮三各营皆鼓吹卤簿及马兵导从如来仪钲鼓与大乐相应振作总协戎政以下驾至叩头退马兵至长安左门外止卤簿大乐至午门外止驾还仍诣内殿叅谒如前仪百官不扈从者各吉服于承天门外桥南序立送驾还迎如之次日总协戎政以下表谢百官侍班行称贺礼如常仪兵部以将士优劣及中箭多寡教练等第奏闻越二日皇帝御皇极门赐勅勉励将士总协戎政官捧至防舆将士迎导至教开读行礼如仪是日即行赏赉并戒罚有差次日总协戎政官率将吏复谢恩诏如议行驾还乐奏武成之曲神宗万厯九年大阅如隆庆故事
　　【臣】等谨按明太祖洪武时屡命元勋宿将练兵而其制未定成祖永乐中尝较阅六师又勅秦晋周肃诸王各选防衞军五千命官督赴真定操练陜西甘肃宁夏大同辽东诸守将及中都留守河南等都司徐宿等衞遣将统马歩军分驻真定徳州操练赴京阅视是并阅各省之兵也而其时礼仪未备景防后立十团营置总理协理军营戎政之官始制大阅之礼然其典亦不数举云
　　命将出征【宋　明】
