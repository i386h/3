<!-- { "loadSidebar": true } -->
　　周太祖广顺元年李筠乞除放黄泽关商税课利从之宋制调绢防布丝绵以供军须又就所产折科和市东京置榷货务所收平罗小绫以供服用真宗大中祥符三年河北转运使李士衡言本路所给军士之帛请令官司预给帛钱俾民及时输送则民亦获利而官亦足用从之仍令优予其直自是诸路亦如之或蚕事不登则许以大小麦折纳【按吴曽能改齐漫録宋代预买防绢谓之和买又按僧文莹玉壶清话及王辟渑水燕谈皆载祥符初王旭知颍州时大饥出府钱十万缗与民约曰来年蚕熟每贯输一缣谓之和买自尔为例后李士衡行之陜西民以为便遂行于天下即前代平准之遗制也】又制官所须物多有司下诸州从风土所宜及民产厚薄而率买谓之科率神宗熙宁二年立均输市易之制其时制置三司条例言今天下财用无余典领之官拘于弊法内外不相知盈虚不相补诸路上供本有常数丰年便道可以多致而不能赢俭年物贵难以供亿而不敢不足逺方有倍蓰之输中都有半价之鬻徒使富商大贾乗公私之急以擅轻重敛散之权今发运使实总六路之赋而其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆徙贵就贱用近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输庶几国用可足民财不匮诏令本司具条例以闻以发运使薛向领均输平准事时议虑其为扰多以为非向既董其事乃请置官设属帝依其奏乃辟置刘忱卫琪孙珪张穆之陈倩为属又请有司具六路所当上供之数中都所用及所储度支之数凡当计置几何皆预降付司从之权开封府推官苏轼言均输立法之初其说尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩买然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄所用必多非良不售非贿不行是以官买之价比民必贵及其卖也弊复如前商贾之利何縁而得纵使其间薄有所获而征商之额所损必多谏官李常亦极论之后有魏继宗者自称草泽上言京师百货所居市无常价贵贱相倾富能夺贫能与始可以通天下之利乃下诏曰天下商旅物货至京多为兼并之家所困宜出内藏库钱帛选官于京师置市易务中书奏市易务监官二提举官一勾当公事官一许召在京诸行铺牙人充然至后均输之制究不能行市易虽行之而究无利也其时置市易司者秦鳯市易司则制于古渭城两浙市易司则置于杭州防路市易司则置于黔州其他则成都广州郓州皆置司设官焉
　　辽太祖神册三年置羊城于炭山之北以通市易太宗置南京城北有市东平郡城中置看楼分南北市圣宗统和三年诏禁行在市易布帛不中尺度者七年诏以南北府市人少通易州市耶律隆运又请平诸郡商贾价从之
　　金宣宗兴定三年议行均输又勅和市边城军输毋至抑配贫民
　　元世祖中统四年诏立燕京平准库以均平物价至元二年立诸路平准库十三年立市易库于诸路凡十有一掌市易币帛诸物又勅上都和顾和买并依大都明太祖洪武二年令凡内外军民官司并不得指以和顾和买扰害于民如果官司缺用之物照依时值对物两平收买英宗正统二年令买办物料该部委官一员防同府县委官拘集该行铺户估计时价关出官钱仍委御史一员防同给与铺户收买送纳穆宗隆庆四年户部条议恤商事宜言物价与时低昂而钱粮因时办纳若先期估计则贵贱无凭或仓逺近所用多寡遥度悬防岂尽合宜此后九门盐法委官与十三司掌印官及巡青科道估价务在随时定其价值其内库盐局召买物料亦仿此
　　互市
　　【臣】等谨按互市之制其来尚矣自汉初与南越通关市后汉通交易于乌桓北单于鲜卑北魏立互市于南陲随唐通贸易于西北然第用以通有无广懋迁而已立制未备史志不详故杜典未之载也宋辽金疆宇分错敌国所产各居其有物滞而不流人艰于所匮于是特重互市之法和则许之战则絶之既以通货兼用善邻所立皆设官严厉禁广屋宇以易二国之所无而权其税入亦有资于国用焉今别立一门叙于平准均输之后而明代互市之制亦畧见于篇
　　宋初与南唐通市太祖干徳二年不许商旅涉江于建安汉阳蕲口置三榷署开宝三年徙建安榷署于州及江南平署仍旧置专掌茶货四年置市舶司于广州以知州兼使通判兼判官太宗太平兴国二年令镇易雄霸沧州各置榷务命常防官与内侍同掌辇香药犀象及茶与辽交市后有范阳之师乃罢端拱元年复诏许互市淳化二年令雄霸州静戎军代州鴈门砦置榷署如旧制寻复罢真宗咸平五年契丹求复置署朝议以其翻覆不许知雄州何承矩继请乃聴置于雄州六年罢景徳初复通好请商贾即新城贸易诏北商赍物货至境上则许之二年令雄霸州安肃军置三北商趋他路者勿与为市遣都官员外郎孔揆等乗传诣三与转运使刘综并所在长吏平互市物价稍优其直予之又于广信军置皆廷臣专掌通判兼领焉三年诏民以书籍赴沿边榷博易者非九经书疏悉禁之凡官鬻物如旧髙宗绍兴十二年盱眙军置榷官监与北商博易淮西京西陜西榷亦如之辽圣宗统和二十三年置于振武军兴宗重熙八年禁朔州易羊于宋道宗咸雍五年禁朔州路羊马入宋
　　金太祖时于西北招讨司之燕子城北羊城置榷以易畜牧熙宗皇统元年夏国请置榷许之后许宋人之请各置榷于内界以通互市兴兵则罢通好则复置焉
　　元世祖中统元年置互市于涟水军至元十三年定江南凡邻海诸郡舶货其货嘉者以十分取一粗者以十五分取一
　　明成祖永乐间设马市三一在开原南关以待海西一在开原城东五里一在广宁皆以待朶顔三卫定直四等既而城东广宁市皆废惟开原南关马市独存大同马市始英宗正统三年巡抚卢睿请令军民平价市驼马遣官指挥李原等通译语禁市兵器铜铁帝从之宪宗成化十四年陈钺抚辽东复开三卫马市继令入市开原广宁等处世宗嘉靖三十年以总兵仇鸾言诏于宣府大同开马市命侍郎史道总理之后召道还然诸部嗜马市利未敢公言大举而边臣亦多畏慑以互市防之穆宗隆庆四年宣大互市复开神宗万厯二十二年又开辽东义州木市二十六年从巡抚张思忠奏罢之遂并罢马市其后总兵李成梁力请复而蓟辽总督万世徳亦疏于朝三十九年复开马木二市后以为常
　　平粜常平义仓【社仓附】
　　【臣】等谨案杜典食货门终之以轻重盖取管子轻重敛散之义而具列平粜常平义仓诸细目因叙述自管子始故以轻重为名今续纂所载即以平粜常平义仓为目而不复以轻重标名循其实也至宋始有社仓之名亦附见焉
　　唐徳宗贞元四年诏京兆府于时价外加估和籴差清强官先给价直然后贮纳宪宗即位之初有司以丰年请畿内和籴当时府县督限甚紧白居易时为畿尉上疏曰和籴之事以臣所观有害无利何者凡曰和籴则官出钱民出谷两和商量然后交易今则督限蹙迫甚于赋税何名和籴今若令有司出钱开自籴比时价稍有优饶利之诱人人必情愿必不得已则不如折籴折籴者折青苗税钱使纳斗斛免令贱粜别纳见钱在于农人亦真为利矣宪宗元和元年正月制嵗时有丰歉谷价有重轻将备水旱之虞在权聚敛之术应天下州府每年所税地丁数内宜十分取二分均充常平仓仍各逐穏便收贮以时粜籴至元和六年制京畿旧谷已尽粟麦未登宜以常平义仓粟贷借百姓十三年户部侍郎孟简奏天下州府常平义仓等斗斛请准旧例减估出粜但以石数奏申有司更不收管州县得专以利百姓从之敬宗宝厯元年以两京河西大稔委度支和籴以备灾沴文宗开成元年户部奏诸州府所置常平义仓复请今后通公私田亩别纳粟一升添贮义仓敛之至轻事必通济行之既久自至盈充从之
　　后唐庄宗同光三年勅自春以来水涝为患物价腾踊宜令京西诸道州府凡闭粜斛斗不得輙有税率及经过水陆关坊镇县妄有邀难明宗天成二年中书舍人张文宝上言今嵗时雨不秋苗倍熟应大熟处望下收籴以备歉嵗长兴元年右司郎中卢导奏请置常平义仓以备凶嵗
