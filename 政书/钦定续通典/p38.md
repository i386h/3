<!-- { "loadSidebar": true } -->
　　周太祖广顺元年勅天灾流行分野代有茍或闭籴岂是爱人宜令江淮渡口镇铺不得止淮南人籴易宋太祖干徳元年诏曰多事之后义仓废寝偶或小歉失于预备宜令诸州于所属县各置义仓自今官所收二税石别税一斗贮之遇歉则给与民太宗端拱二年置折中仓许商人输粟令执劵抵江淮给其茶盐此其通轻重之时宜也【详载盐铁门】淳化五年令诸州置民仓如谷稍贵即减价粜与贫民【按此即常平仓之制特异其名耳】真宗景徳三年诏于京东京西河北河东陜西淮南江南两浙各置常平仓逐州量留上供钱付司农司系帐三司不问出入令转运使并本州委幕职一人专其事每夏秋加钱收籴遇贵减价出粜凡收籴比市价量増出粜稍为减价神宗熙宁二年制置三司条例司请以常平仓斗斛可通融转运司依陜西青苗钱例愿预给者听之令随税纳半为夏料半为秋料内有愿请本色或依时价纳钱者皆许从便如遇灾歉许展至次料丰熟日纳非惟足以待荒歉之患民既受贷则兼并之家不得乗新陈不接以邀倍息又常平广之物收藏积滞必待荒歉物贵然后出粜所及不过城市游手之人今通一路有无贵发贱敛以广蓄积使农人得以趋时赴事而兼并不得乗其急凡以利民而公家无所利亦先王散恵兴利以为耕敛补助之意也欲量诸路钱谷多少分遣官提举仍先自河北京东淮南三路施行有绪乃推之诸路从之诸路各置提举一人以朝官为之管勾一人以京官为之右諌议大夫司马光言常平仓者乃三代圣王之遗法谷贱不伤农谷贵不伤民民赖其食而官收其利法之善者无过于此比来所以隳废者由官吏不得其人非法之失也今闻条例司尽以常平仓钱为青苗钱又以其谷换转运司钱是欲尽壊常平专行青苗也国家每遇凶歉供军仓自不能足用固无羡余以济饥民所赖者只有常平仓钱谷耳今一旦尽散之若有丰年将以何钱平籴若有荒歉将以何谷赒赡乎后帝以诸路旱灾常平司未能振济谕辅臣曰天下常平仓若以一半散钱取息一半减价粜卖使二者如权衡之相依不得偏重民必受赐自是诏诸路州县据已支钱谷通数常留一半外方得给散高宗建炎二年臣僚言常平和籴州县视为具文以新易旧法也间有损失而未尝问不许借贷法也间有悉充他用而实无所储乃诏委官徧行按视绍兴二十八年赵令詪言州县义仓米积欠陈腐乞出粜及水旱灾荒不拘检放及七分便许赈济沈该奏在法义仓止许赈济若出粜恐失初意乃令量粜三之一桩收价钱次年收籴拨还孝宗淳熈八年浙东提举朱熹言乾道四年间建民艰食熹请于府得常平米六百石请本乡土居朝奉郎刘如愚共任赈贷夏受粟于仓冬则加息以偿自后逐年敛散或遇少歉即蠲其息之半大饥则尽蠲之行之既久得息米造成仓厫以为社仓不复收息虽遇荒歉人不阙食其后真徳秀帅长沙仿其制行之于是各州县亦间有行之者皆以熹之已行者为式然南渡以后行和籴科籴之法宁宗嘉定时为尤甚陈耆卿奏曰臣闻丰歉在天而制其丰歉者在人制丰歉之法莫如和籴和籴将以利民也而民或为害其故何哉夫有粟者之欲钱犹有钱者之欲粟也彼既欲之则唯恐和籴之不行耳而乃以为害者非其不识事情盖由民与民为市此其所乐也民与官为市此其所畏也畏官而复虐于官故宁闭户以失利毋倾囷以贾害何则市之价増官之价减一害也市无斛面而官有斛面二害也市以一人操槩量无他用焉而官之监临者多诛求无厌三害也市先得钱而官先槩粟有趋候之苦有钱陌不足之弊四害也四害不去则荒歉未得其利而丰年已受其扰故朝廷降度牒以收籴此意甚溥苐恐所在州县未能戢其吏奸万一如前之害则其关系邦本不轻度宗咸淳元年诏丰储仓拨公田米付平籴仓遇米贵平价出粜监察御史赵頫孙上言今日急务莫过于平籴方粒食翔踊未知所留市井之间见楮而无米推原其由实富家大姓所至闭廪所以籴价愈高而楮价隂减陛下念小民艰食为之发常平义仓然为数有限安得人人而济陛下宜严课官吏使楮价不因之而轻物价不因之而重后臣僚又言州县交量科籴之弊乞行令下江西湖南运司各仰遵守已降指挥遴选诸郡清强正佐幕职等官往邻郡和籴勿令右选及权豪贪谬人充仍牒本路州军守倅毋使淹滞过者从御史台觉察闻奏【粜籴散敛之法宋制特详和籴昉于唐而宋元丰初于河东路十三州行之结籴行于熙宁八年所籴多散官寄籴行于元丰二年于内郡权轻重俵籴行于熙宁八年其法省嵗漕费权河北入中之价均籴行于政和元年其法以人户田土分上下等均敷数多数少博籴行于熈宁七年其法以常平及省仓余粮聴民秋成博籴兑籴行于熈宁九年其法于麦熟州郡及时兑粜括籴行于元符元年其法谕民毋得与公争籴括索蓄家量存所用尽籴入官盖宋代籴法为军饷边储一大事熈丰而后立法既繁其名目亦不一云】
　　辽圣宗统和十三年令郡县置义仓秋熟社民随所获出粟储仓社司籍其数遇荒歉发以赈民后东京咸信苏复辰海同银乌遂春泰等五十余城内沿边诸州各有和籴仓依旧法出旧易新许民自愿假贷收息所储甚多虽累兵兴未尝乏用道宗泰康时耶律孟简以中京饥减价粜粟以赈民
　　金世宗大定十四年定常平仓之制诏中外行之其法寻废至章宗明昌元年御史请复设勅省臣详议大定旧制丰年则增市价十之二以籴荒歉则减市价十之一以出令诸处官兵三年食外可充三月免籴其不及者俟丰年籴之并令提刑司各路计司兼领之郡县吏沮格者纠之能推行者加擢用三年勅常平仓往往有名无实况逺县人民岂肯跋涉以就州府粜籴可各县置仓命州府县官兼提控管勾遂定制县距州六十里内就州仓六十里外特置郡县吏受代所籴粟无壊一月内同管勾交割给由丰稔而收籴不及一分者本等内降提刑司体察直申尚书省至日斟酌黜陟又勅置常平仓之地令州府官提举之县官兼督其事以所籴多寡约量升降为制又勅华州下邽县置武定殖仓京兆栎阳县置粟邑镇仓许州武阳县置北舞渡仓各设仓场都监一人领之其和籴和粜之法则皇统二年燕西东京河东河北山东汴京等秋熟诏有司増价和籴其后屡诏行之宣宗贞祐三年帝闻近京郡县多籴于京师谷价翔踊令尚书省集户部讲议所开封府转运使议所以制之者户部及讲议所言以五斗出城者可阑籴其半转运使谓宜悉禁其出上从开封府议谓宝劵初行民甚重之但以河北陜西诸路所支既多人遂轻之商贾争收至京以市金银金银昻谷亦随之若令宝劵路各殊制则不可复至河南河南金银贱而谷自轻若闭京城粟不出则外亦自守不复至京糓当益贵宣谕郡县小民无妄増价官为定制务従其便后上封事者有言近来艰食虽由调度征敛之烦亦兼并之家有以夺之也熟收则乗贱多籴困急则贷人私立质劵名为无利而实数倍饥民唯恐不得莫敢较者故农工甫毕官赋未偿而积已空矣此富者益富而贫者益贫也国朝立法举财物者月利不过三分积久至倍则止今或不期月而息三倍愿明勅有司举行旧法丰熟之日増价和籴则在公有益而私无损矣乃诏宰臣行之哀宗天兴二年蔡州加设四隅和籴官
　　元初设义仓于乡社又置常平于路府世祖至元六年乃立増籴减粜之制以和籴粮及诸河仓所拨粮贮焉二十三年又以铁课籴粮充焉义仓亦于至元六年更立其法其制社置一仓以社长主之丰稔则纳粟荒歉则就给遇水灾饥歉皆发义仓赈之其和籴和粜之法则中统二年置和籴于开平以户部郎中宋绍祖为提举和籴官以后屡行其法于各路府【按和籴之名有二曰市籴粮盐折草率皆増其直而市于民于是兵不乏食马不乏刍而民亦不困其为法盖亦善矣苐行之既久官吏之需求百出价值之髙下悬殊名虽和而实强也市籴粮之法每年酌量行之其盐折草之法成宗大徳八年定其则例每年以河间盐令有司于五月预给京师郡县之民至秋成各騐盐数输草以给京师秣马之用每盐二斤折草一束重一十斤嵗用草八百万束折盐四万引云】
　　明太祖时州县东西南北设预备仓四以赈荒歉即前代常平之制成祖永乐中置天津及通州左卫仓且设北京三十七卫仓益令天下府县多设仓储预备仓之在四乡者移置城内迨防通河成始设仓于徐州淮安徳州临清并天津凡五仓以资转运英宗正统四年大学士杨士竒上言尧汤之世不免水旱尧汤之民不闻困瘠者有备故也太祖笃意养民备荒有制天下郡县悉出官钞籴谷贮仓以时散敛厯久滋豪猾侵渔谷尽仓毁风宪官不行举正守令漫不究心事虽若缓所系甚切请择遣京官亷干者往督有司凡丰稔州县各出库银平籴储以备荒具实奏闻郡县官以此举废为殿最风宪巡厯各务稽考有欺蔽怠废者具奏罚之庶几官有备荒之积民无旱涝之虞仁政所施无切于此诏户部急行之乃制侵盗之罚纳谷一千五百石者敕奬为义民免其徭役孝宗治三年限州县十里以下积万五千石二十里积二万石卫千户所万五千石百户所三百石考满之日稽其多寡以为殿最不及三分者夺俸六分以上降调初预备仓皆设仓官至是革之令州县官及管粮仓官领其事嘉靖初谕徳顾鼎臣言成时每年以存留余米入预备仓缓急有偹今秋粮仅足兑运预备无粒米一遇灾伤辄奏留他粮及劝富民借谷以应故事乞急复预备仓粮以裕民帝乃令有司设法多积米谷仍仿古常平法春赈贫民秋成还官不取其息府积万石州四五千石县二三千石为率既又定十里以下万五千石累而上之八百里以下至十九万石其后积粟尽平粜以济贫民储积渐减穆宗隆庆时剧郡无过六千石小邑止千石久之数益减科罚亦益轻神宗万厯中上州郡至三千石止而小邑或仅百石有司沿为具文屡下诏申饬率以虗数欺罔而已治中江西巡抚林俊尝请建常平及社仓世宗嘉靖八年乃令各抚按设社仓令民二三十家为一社择家殷实而有行义者一人为社首处事公平者为社正能书筭者一人为社副每朔望防集别户上中下出米四斗至一斗有差斗加耗五合上户主其事年饥上户不足者量贷稔嵗还仓中下户酌量赈给不还仓有司造册送抚按嵗一察覈仓虚罚社首出一嵗之米其法颇善其和籴和粜之制惟成化十八年南京荒歉米贵南京户部议减粜仓米以济民候秋成平籴还仓





　　钦定续通典卷十六
<史部,政书类,通制之属,钦定续通典>
　　钦定四库全书
　　钦定续通典卷十七
　　选举
