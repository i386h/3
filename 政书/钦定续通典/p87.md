<!-- { "loadSidebar": true } -->
　　唐制左右监门卫上将军各一人大将军各一人将军各二人掌诸门禁卫及门籍文武官九品以上每月送籍于引驾仗及监门卫卫以帐报内门凡朝叅奏事待诏官及繖扇仪仗出入者阅其数行幸则率属于衙门监寺宋左右监门卫有上将军大将军将军为环卫官无定员与左右卫将军同辽南面官亦有左右监门卫金不设元监门大将军将军为扈从执事官明无
　　左右千牛卫
　　唐制左右千牛卫上将军各一人大将军各一人将军各二人掌侍卫及供御兵仗以千牛备身左右执弓箭宿卫以主仗守戎器朝日领备身左右升殿列侍亲射则率属以从凡御仗之物二百一十有九羽仪之物三百宋左右千牛卫有上将军大将军将军为环卫官无定员与左右卫将军同又有带御器械选三班以上武干亲信者佩櫜鞬御劒或以内臣为之止名御带真宗咸平元年改为带御器械仁宗景祐二年诏自今无得过五六人庆厯元年诏遇阙员曽歴边任有功者补之南渡已后诸将在外皆带职盖假禁近之名为军旅之重髙宗绍兴二十九年诏中外举荐武臣无阙可处増置带御器械四人然近侍亦或得之亦唐千牛卫之职也辽南面官有左右千牛卫【圣宗太平四年见千牛卫将军萧顺】金直仗之官掌于殿前都防检司无千牛卫其千牛将军专直扈从元直仗之官即在五卫【左右前后中五卫详见左右卫】无千牛卫明锦衣卫凡朝防巡幸率大汉将军【共一千五百七人】侍从扈行宿卫则分畨入直朝日夕月耕耤视牲则服飞鱼服佩绣春刀侍左右其府军前卫掌统领幼军轮畨带刀侍卫又有腾骧等卫掌帅力士直驾随驾
　　左右羽林卫
　　唐制左右羽林军大将军各一人将军各三人掌统北衙禁兵督摄左右厢飞骑仪仗大朝防则周卫阶陛巡幸则夹驰道为内仗凡飞骑畨上者配其职宋禁兵悉殿前及侍卫两司【详见左右卫】无羽林卫辽南面官有左右羽林军金不设元羽林将军为扈从执事官明无
　　左右龙武军【左右神武等军附】
　　唐制左右龙武军大将军各一人统军各一人将军三人徳宗兴元元年六军各置统军贞元元年増将军一人其掌同羽林左右神武军大将军各一人统军各一人将军三人总衙前射生兵左右神防军大将军各一人统军各二人将军三人掌卫兵及内外八镇兵昭宗天复三年废神防军四年复置宋亲军皆侍卫二司【详见左右卫】辽南面官有左右龙虎军左右神武军左右神防军左右神威军金龙虎卫上将军为武臣散官元龙虎卫上将军亦为武臣散官明龙虎将军亦武臣之散阶无专职


　　钦定续通典卷三十二
　　钦定四库全书
　　钦定续通典卷三十三
　　职官
　　武官下
　　大将军【并官属】
　　唐制十六卫皆有大将军【互见十六卫】其左右卫左右骁卫左右武卫左右威卫左右领军卫左右金吾卫左右监门卫左右千牛卫左右羽林军各大将军皆正三品左右龙武军左右神武军左右神防军各大将军皆正二品已非汉魏晋宋北齐时之崇秩矣其骠骑辅国镇军冠军怀化归徳六大将军为武臣散阶无所职掌宋左右金吾卫左右卫左右骁卫左右武卫左右屯卫左右卫官军卫左右监门卫左右千牛卫各有大将军【互见十六卫】在上将军之下为环卫官无定员皆空官无实故南渡初多不除授孝宗复置十六卫设大将军等官【具左右卫篇】其骠骑等五大将军【具总叙篇】皆为武臣散阶辽北面官将军本非要职建置较前代独多唯大将军府统所治军之政有大将军以领之其五押招讨司亦有大将军视各详衮司之将军为较重焉南面官各卫俱有大将军【互见十六卫】在上将军之上金殿前侍御卫大将军仅为仪卫扈从之官其昭武等六大将军【具总叙篇】亦为武臣散阶并非武阶之崇职章宗泰和六年置平南冠军大将军暂设即罢元监门及左右卫金吾三大将军亦系仪卫扈从官其昭武等六大将军阶秩与金同明初命徐
　　达为大将军授节钺讫出勒所部建牙鸣鼓角正行列擎节钺鼓吹前百官以次送其时大将军任重职专仪亦极盛他如常遇春等不过称副将军焉【时徐达为大将军遣人自军中请事上劳之曰将军忠义出于天性虽古豪杰之士不能过今所请事悉欲禀命而行此贤臣事君之道所请事多可行者将军从宜行之】后成国公朱能征安南亦为大将军凡有大征讨率以五府【中军左军右军前军后军为五府毎府冇左右都督都督同知都督佥事】都督及公侯伯充大将军盖隋以前之大将军其位或在三司上或次三司下或与大司马同秩兼理政事故置掾属唐以后或为环卫官或为武臣散阶之官或为仪卫扈从之官不开府无掾属明徐达虽特拜大将军礼数虽异然亦统军马专征讨而已亦不设掾属
　　车骑将军
　　车骑将军唐已无之宋辽金元明皆无
　　前后左右将军
　　前后左右将军唐已无之宋辽金元皆无明总兵挂印称将军者【明制总兵官副总兵参将游击将军守备把总无品级无定员总镇一方者为镇守独镇一路者为分守各守一城一堡者为守备与主将同守一城者为协守又有提督提调巡视备御领班备倭等名凡总兵副总兵率以公侯伯都督充之】大同曰征西前将军辽东曰征东前将军皆外镇之衔名亦非唐以前之前后左右将军也
　　四征将军
　　四征将军【征东征西征南征北号为四征】唐已无之宋辽金元皆无之明总兵挂印称将军者云南曰征南将军【太祖洪武中命颍川侯博友徳为征南将军率三十万众征云南遂城乌撒得七星闗以通毕节又克可渡河于是东川乌防芒部诸蛮望风降附又廖永忠充征南将军率舟师取两广永忠自福州遣人谕何真真以广循恵降破邵宗愚山寨获宗愚等诸郡相继降檄谕九真日南朱崖儋耳三十余城皆纳印请吏又顾寰为征南将军镇贵州征五开六洞一百三十七寨悉平又沐璘为征南将军由副指挥陞右都督充总兵官挂将军印继沐琮镇守云南】大同曰征西前将军宁夏曰征西将军【陈懋佩征西将军印为总兵镇守寜夏赐寳镪白粲牛羊以为戒严之费懋至镇号令一新凡降附者抚绥之务得其欢心又周尚文拜征西将军镇守寜夏歴镇山西延绥俱有战功镇大同条上御敌四十余事修补墙堡七百里垦田五万】
　　四镇将军
　　四镇将军【镇东镇西镇南镇北谓之四镇】唐时已无宋辽金元皆无之明挂印总兵官称将军者宣府曰镇朔将军延绥曰镇西将军【其称镇守而不加将军衔者镇守蓟州总兵官一人穆宗隆庆二年改为总理练兵事务兼镇守驻三屯管协守副总兵三人镇守辽东总兵官一人旧设驻广寜隆庆元年令冬月移驻河东辽阳适中之地调度防御应援海州沈阳协守副总兵一人镇守保定总兵官一人孝宗治十八年初设保定副总兵后改为参将武宗正徳九年复为分守副总兵世宗嘉靖二十年改为镇守三十年改设镇守总兵官神宗万厯元年令春秋两防移驻浮图峪遇有警移驻紫荆闗以备入援镇守宣府总兵官一人协守副总兵一人镇守大同总兵官一人协守副总兵一人镇守山西总兵官一人嘉靖二十年改设驻宁武闗防秋移驻阳方口防冬移驻偏闗协守副总兵一人镇守延绥总兵官一人协守副总兵一人镇守寜夏总兵官一人协守副总兵一人镇守甘肃总兵官一人协守副总兵一人分守副总兵一人镇守陜西总兵官一人旧驻防城后移驻固原分守副总兵一人镇守四川总兵官一人隆庆五年添设驻建武所分守副总兵一人镇守云南总兵官一人镇守贵州总兵官一人嘉靖三十二年加提督麻阳等处地方职衔驻铜仁府镇守湖广总兵官一人镇守广西总兵官一人镇守广东总兵官一人旧为征蛮将军两广总兵官嘉靖四十五年分设驻潮州府协守副总兵一人提督狼山副总兵一人镇守浙江总兵官一人镇守福建总兵官一人镇守山东总兵官一人其同为镇守总兵而不称将军者皆非挂印也】
　　四安将军
　　四安将军【安东安西安南安北谓之四安】唐时已无宋辽金元明皆无
　　四平将军
　　四平将军【平东平西平南平北谓之四平】唐宋辽皆无金泰和六年伐宋权设平南抚军上将军平南冠军大将军平南龙骧将军平南虎威将军平南荡江将军军还即罢元不设明总兵挂印称将军者湖广曰平蛮将军甘肃曰平羌将军
　　杂号将军
　　五押招讨【辽西南面有五押招讨大将军】冠军　龙骧　虎威　荡江【皆金泰和六年所设】领军　夹辂　殿前　殿外【皆元时设为仪卫扈从官】佐击　游击【皆明设佐击唯京营有之游击各总兵下皆有】大汉【扈从之官属锦衣卫】平边【王越为平边将军】
　　监军【军师祭酒　理曹掾属附】
　　唐开元后监军之职多以中官为之宋不设辽北面官北院都统军司有北院统军都监北院详衮司有北院都监南院亦如之近侍详衮司有近侍都监四帐都详衮司【掌四帐军马之事】有都监其部族节度使司下有某部族都监北面军官大详衮司有都监诸部署有兵马都监诸指挥使有某军都监北面行军官行军都统所有监军有行军诸部都监有监战南面官诸指挥使司下有某军都监金太宗天防二年置都元帅府有元帅左监军一人元帅右监军一人左都监一人右都监一人元不设明以监察御史为监军亦以宦官为监军不常设无定员
　　军师祭酒理曹掾属唐时无宋辽金元明皆无
　　三署郎官叙
　　三署郎官汉时所置唐之各左右翊中郎府悉属各卫遇将军缺则以中郎将代其职掌亦为上将军大将军将军之贰大率皆供奉仪卫宿直巡警之事宋各卫中郎将郎将皆为环卫其皇城司亦以副使为中郎将使臣为左右郎将较环卫又稍有职掌若金之殄防中郎将殄防郎将専掌兵戎之官暂为武臣之阶军罢即废更非常职自唐以后皆为武官要非前代之三署郎官员额多而率迁他职者可比也
　　中郎将【五官中郎将　左右中郎将】
　　中郎将至唐时皆属十六卫中无五官中郎将及特设左右中郎将其亲卫五府中郎将已附左右卫篇中其左右骁卫左右翊中郎将府中郎将各一人左郎将一人右郎将一人左右武卫左中翊中郎将府中郎将各一人左郎将一人右郎将一人左右威卫左右翊中郎将府中郎将各一人左郎将一人右郎将一人左右领军卫左右翊中郎将府中郎将各一人左郎将一人右郎将一人左右金吾卫左右翊中郎将府中郎将各一人左郎将一人右郎将一人其中郎将掌领府属督京城左右六街铺巡警以果毅二人助巡探入閤日中郎将一人升殿受状卫士六百为大角手六畨阅习吹大角为昏明之节诸营垒以进退左右监门卫左右翊中郎将府中郎将掌涖宫殿城门皆左入右出中郎将各四人左右千牛卫中郎将府中郎将掌供奉侍卫凡千牛及备身左右以御刀仗升殿供奉者皆上将军领之中郎将佐其职有口敕通事舍人承传声不下闻者中郎将宣告左右羽林军左右翊中郎将府中郎将一人左右中郎将一人左右郎将一人宋环卫官左右金吾卫有中郎将郎将左右卫有中郎将郎将左右千牛卫有中郎将郎将徽宗政和五年诏皇城司【所掌详载左右金吾卫】可剏置亲从第五指挥以七百人为额使为将军副使为中郎将使臣以下为左右郎将金元中郎将郎将为仪卫扈从之官辽明不设
　　虎贲中郎将
