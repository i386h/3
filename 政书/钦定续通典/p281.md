<!-- { "loadSidebar": true } -->








　　钦定续通典卷一百九
<史部,政书类,通制之属,钦定续通典>
　　钦定四库全书
　　钦定续通典卷一百十
　　刑
　　杂议二【辽　金　元】
　　辽兴完重熈二年有司奏言元年诏曰犯重罪徒终身者加以捶楚而又黥靣是犯一罪而具三刑宜免黥其职事官及宰相节度使世选之家子孙犯奸罪至徒者未审黥否帝谕曰犯罪而悔过自新者亦有可用之人一黥其靣终身为辱朕甚悯焉遂定刺臂刺颈之制分别施之【具刑制篇按辽世于刑罚未甞专设科条其时执政大臣与司刑官属亦鲜有建议执奏者故终辽之世别无杂议可述云】
　　金世宗大定间济南尹梁肃上疏曰刑罚世轻世重自汉文除肉刑罪至徒者带镣居役嵗满释之家无兼丁者加杖准徒今取辽季之法徒一年者杖一百是一罪二刑也刑罚之重于斯为甚臣实痛之自今徒罪之人止宜居作更不决杖时朝廷以为今法已轻于古恐滋奸恶不从金初定法禁民不得収制书恐滋告讦之至是言事者乞许民藏之平章政事张汝霖言昔子产铸刑书叔向讥之者葢不欲使民预测其轻重也今着不刋之典使民晓然知之犹江河之易避而难犯足以辅治不禁为便帝以众议多不欲姑令仍旧禁之【按此条止据金史刑志原文录入葢是时民间原未甞藏制书亦未因汝霖言而弛禁而汝霖本传则云时有司言民间収藏制文恐因而滋讼乞禁之汝霖因言不禁为便诏从之志传所载葢互异云】章宗明昌元年命置详定所审定律令时章宗问宰臣谓令何不专用律文张汝霖奏言前代律与令各有分其有犯令以律决之今国家制律混淆固当分也遂有是命已而详定官言若依重修制文为式则条目增减罪名轻重当异于律新律既定复与旧同颁则使人惑而易为奸矣臣等谓用今制条参酌时宜凖律文修定歴采前代刑书宜于今者以补遗阙取刑统疏文以释之着为常法名曰明昌律义别编货边部权宜等事集为勅条宰臣谓先所定令文尚有未完俟皆通定然后颁行若律科举人则止习旧律五年尚书省奏在制名例内徒年之律无决杖之文便不用杖縁先为流刑非今所宜且代流役四年以上俱决杖而徒三年以下复不用妇人比之男子虽差轻亦当例减【按金史刑志因省臣此奏遂定制徒二年以下者杖六十二年以上者杖七十妇人犯者并决五十而大定间梁肃疏请徒刑免决史又称恐滋奸恶不从其请意大定之后中间别有变更徒不决杖至是复用旧法而杖数则视大定以前稍从轻减特史文未详耳】承安五年翰林修撰杨庭秀言州县官往往以权势自居喜怒自任听讼之际鲜克加审但使译人往来传词罪之轻重成于其口货赂公行寃枉有至三二十年不能正者帝遂命立州县官听讼条约违者按察司紏之又命编先后条制书之于册以备将来考验泰和二年监察御史史肃言大定条理自二十年十一月四日以前奴娶良人女为妻者并凖已娶为定若夫亡拘放从其主离夫摘买者令本主收赎依旧与夫同聚放良从良者即听赎换如未赎换间与夫所生男女并听为良而泰和新格复以夫亡服除凖良人例离夫摘卖及放夫为良者并听为良若未出离再配与奴或杂奸所生男女并许为良奴此不同皆编格官妄为增减以致随处诉讼纷扰是渉违枉勅付所司正之三年毫州医者孙士明擅用黄纸大书勅赐神针先生等十二字纸尾年月摹作寳様朱篆青龙二字以诳市人有司捕治欵伏值赦大理寺议宜准伪造御寳虽会赦不应原参知政事贾奏天子八寳其文各异若伪造不限用泥及黄蜡今用笔描成青龙二字既非八寳文论以伪造御寳非本法意遂以赦原宣宗贞祐三年三月禁州县置刃于杖以决罪人初左谏议大夫贾上书言亲民之官任情立威所用决杖分径长短不如法式甚者以鐡刃置于杖端因而致死间者隂阳愆戾和气不通未必不由此也愿下州郡申明旧章检量封记按察官其检察不如法者具以名闻内廷勅断亦依已定程式制可至是复诏禁之七月诏宰臣自今监察官犯罪其事闗军国利害者并笞决之左司谏穆延和啰罗上言曰礼义亷耻以治君子刑罚威狱以治小人此万世不易论也近者朝廷急于求治有司奏请从权立法应赎者亦多的决夫爵禄所以驭贵也贵不免辱则卑贱者又何加焉车驾所驻非同征行而凡科徴小过皆以军期罪之不已甚乎且百官皆朝廷遴选多由文行武功阀阅而进乃与凡庶等则享爵禄者亦不足为荣矣抑又有大可虑者为上者将曰官犹不免民复何辞则苛之政日行为下者将曰彼既亦然吾复何耻则陵犯之心益肆其可胜言哉伏愿依元年赦恩刑不上大夫之文削去此法幸甚【按是时宣宗欲从其言而髙琪用事固执不可因定职官犯罪决断百余条沿至哀宗正大元年始从右丞张行信言一切改除复行旧制乃废琪所定之法】兴定三年省臣奏言向以物重钱轻犯赃者计钱论罪则太重于是以银为则每两为钱二贯有犯通寳之赃者直以通寳论如因军兴调发通寳及三十贯者已得死刑凖以金银价才为钱四百有竒罪止当杖轻重悬絶如此遂命准犯时银价论罪后参政李复享言近制犯通寳赃者并以物价折银定罪每两为钱二贯而法当赎铜者止纳通宝见钱乞亦令输银既足惩恶又有补于官诏省臣议遂命犯公错过误者止徴通寳见钱赃污故犯者输银
