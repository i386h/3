<!-- { "loadSidebar": true } -->
　　掌冶署唐置令一人丞二人掌笵镕金银铜铁及涂饰琉璃玉作铜铁人得采而官收以税唯镴官市边州不置铁冶器用所须皆官供凡诸冶成器上数于少府然后给之宋冶之事掌于工部虞部郎中员外郎【详见工部】辽北面官五冶官有太师元中政院所属金银提领所【凡七所梁家寨银明世银宻务银寳山银烧炭峪银胡寳峪金七寳山炭】各设提领同提领副提领各一人铁冶管勾所凡二处各设管勾同管勾副管勾各一人随路诸色人匠都总管府所属铁局大使一人副使一人大都留守司铜局提领一人同提领一人管勾一人铁局提领三人管勾三人提控一人明冶掌于工部虞衡司【详见工部】
　　暴室丞海丞果丞唐时已无宋辽金元明皆无
　　将作监【丞　主簿　左校署　右校署　中校署甄官署　东园主章令】
　　唐制将作监监一人少监二人掌土木工匠之政总左校右校中校甄官等署百工等监太明兴庆上阳宫中书门下六军仗舍闲廏谓之内作郊庙城门省寺台监十六衞东宫王府诸廨谓之外作自十月距二月休冶功自冬至距九月休土功凡治宫庙太常择日以闻宋初制判监事一人以朝官以上充凡土木工匠之政京都缮修隶三司修造案本监但掌祠祀之事元丰官制行始置监一人少监一人监掌宫室城郭桥梁舟车营缮之事少监为之贰辽南面官将作监有太监少监等官金不设将作监有修内司有使副使等官掌宫中营造之事【兵匠一千六十五人兵夫二千人仍命少府监长官提控】直长二人部役官二人掌监督工役受给官二人掌支纳诸物都城所有提举同提举等官掌修完庙社及城隍门钥百司公廨系官舍屋并栽植树木工役等事左右厢官各二人掌监督工役受给官二人掌支纳诸物及埏埴等事只应司有提防令丞直长等官掌给宫中诸色工作覆实司管勾一人掌覆实营造材物工匠价值等事属工部元将作院置院使七人同知二人同佥二人院判二人经歴一人都事一人照磨管勾一人掌成造金玉珠翠犀象寳贝冠佩器皿织造刺绣段疋纱罗异样百色造作衔号同而职掌与古异焉其昭功万戸都总使司所属有缮工司卿一人少卿二人丞二人经歴知事照磨提控案牍管勾承发架阁各一人掌人匠营造之事大都留守司所属有修内司提防一人大使一人副使一人直长一人吏目照磨各一人部役七人司吏六人掌修造宫殿及大都造作等事领工匠一千二百七十有二户只应司大使一人副使一人直长三人吏目一人掌内府及诸王邸第异巧工作修禳应办寺观营缮领工匠七百户上都留守所属修内司大使一人副使三人直长三人掌营修内府之事只应司大使一人副使二人直长三人掌妆銮油染裱褙之事明宫殿陵寝城郭坛祠庙宇营房王府邸第之役掌于工部营缮司【详见工部】不设将作监
　　丞唐置四人掌判监事凡外营缮大事则聴制勅小事则须省符宋置二人哲宗元祐八年诏本监营造检计毕长贰随事给限丞覆检之【宋制进士解褐授将作监丞如李迪举进士第一授将作监丞王曽试礼部廷对皆第一以将作监丞通判济州韩琦第进士亦以将作监丞通判淄州也】辽将作监有监丞
　　主簿唐置二人宋置二人元祐八年诏与丞共覆检本监营造事【仁宗天圣中唐询以父任为主簿时诏许天下士献文章应诏者百数有司第其善者唯询数人而已诏赐进士及第又范讽以防补主簿献东封赋迁太常寺奉礼郎】辽将作监亦有主簿
　　左校署唐置令二人丞一人掌工匠之事乐县簨簴兵械丧葬仪物皆供焉宫室之制自天子至士庶有等差凡官修者左校为之宋修内司掌宫城太庙缮修之事东西八作司掌京城内外缮修之事竹木务掌修诸路水运材植及抽算诸河商贩竹木以给内外营造之用事材掌计度材物前期朴斵以给内外营造之用作坊物料库第三界掌储积财物以备给用退材掌受京城内外退弃材物抡其长短有差其曲直中度者以给营造余备薪爨帘箔场掌抽算竹木蒲苇以供帘箔内外之用元修内司所属有大木局提领七人管勾三人掌殿阁营缮之事小木局提领二人同提领一人副提领三人管勾二人提控四人竹作局提领二人提控一人绳局提领二人木提领一人大使一人副使一人掌受给营造宫殿材木
　　右校署唐置令二人丞三人掌版筑涂泥丹垩匽厠之事有所须即审其多少而市之宋麦掌受京畿诸县夏租防以给圬墁之用丹粉所掌烧变丹粉以供绘饰元大都留守司修内司所属泥厦局提领八人管勾二人只应司所属油漆局提领五人同提领一人副提领一人掌两都宫殿髹漆之工画局提领五人管勾一人掌诸殿宇藻绘之工销金局提领一人管勾一人掌诸殿宇装鋈之工裱褙局提领一人掌诸殿宇装潢之工烧红局提领一人掌诸殿宇所用心红顔料上都采山提领所提领一人副提领一人提控一人掌采伐材木錬石为灰明顔料局大使一人属工部
　　中校署唐置令一人丞三人掌供舟车兵械杂器行幸陈设则供竿柱闲廏系秣则供行槽祷祀则供棘葛内外营作所须皆取焉宋舟车之事掌于工部水部【详见工部】金上林署有提防令丞直长等官掌承奉行幸舟船之事属工部
　　甄官署唐置令一人丞二人掌琢石陶土宋窑务掌陶为塼瓦以给营缮及缾之器金甄官署有令丞直长等官掌劖石及埏埴之事属工部元大都留守司所属大都四窑提领一人大使一人副使一人领匠夫三百余户营造素白琉璃砖瓦其南窑西窑琉璃局各设大使一人副使一人明黒窑厰琉璃厰以陶瓦器属工部虞衡司
　　东园主章令汉时之官唐已无宋辽金元明皆无国子监【祭酒　司业　丞　主簿　国子博士助教　太学　广文　四门　律学　书
　　学　算学等博士】
　　唐制国子监祭酒一人掌儒学训导之政总国子太学广文四门律书算凡七学天子视学皇太子齿胄则讲义释奠执经论议奏京文武七品以上观礼凡授经以周易尚书周礼仪礼礼记毛诗春秋左氏传公羊传谷梁传各为一经兼习孝经论语老子嵗终考学官训导殿最【宪宗元和中韩愈拜国子祭酒奏儒生为学官日使防讲生徒奔走聴闻皆相喜曰韩公来为祭酒国子监不寂寞矣又郑覃以宰相兼判国子祭酒奏太学置五经博士各一人縁无职田请依王府官例赐禄廪从之】宋初置判监事二人以两制或带职朝官充凡监事皆总之元丰官制行始置祭酒一人掌国子太学武学律学小学之政令凡诸生之隶于太学者分三舍始入学验所隶州公据以试补中者充外舍斋长谕月书其行艺于籍【行谓率教不戾规矩艺谓治经程文】季终考于学谕次学録次学正次博士然后考于长贰嵗终校定具注于籍以俟覆试视其校定之数参验而序进之凡私试孟月经义仲月论季月策公试初以经义次以论策试上舍如省试法凡内舍行艺与所试之等俱优者为上舍上等取防命官一优一平为中以俟殿试一优一否或俱平为下以俟省试唯国子省不预考选凡课试升黜教导之事长贰皆总焉车驾幸学则率官属诸生班迎即行在距学百步亦如之凡释奠于先圣先师及武成王则率官属诸生共荐献之礼嵗计所隶三舍生升降多寡之数以为学官之殿最赏罚【宋初以崔颂判国子监建隆三年夏始防生徒讲説帝遣中使以酒果赐之每临幸国学召颂与语因及经史颂应答无滞及郊祀以颂摄太仆升车执绥帝问以一时典礼颂占对闲雅帝甚重之又邢昺为国子祭酒真宗景徳二年上幸国子监阅库书问昺经版几何昺曰国初不及四千今十余万斯儒者逢时之幸也上方兴起道术令昺与张雍杜镐孙奭举经术该博德行端良者以广学员又吕公着为祭酒所举学官如王回吴政姜潜张载皆一世大儒王存顾临为元祐名臣常秩吴申黄履朱临盛侨亦显于世】辽南面上京国子监【太祖置】有祭酒中京亦有国子监设官与上京同金国子监亦有祭酒元至元初以许衡为集贤馆大学士国子祭酒教国子与古大姓四集赛人员选七品以上朝官子孙为国子生随朝三品以上官得举凡民之俊秀者入学为陪堂生伴读二十四年始置监设祭酒一人属集贤院【时帝久欲开太学以许衡为资政殿大学士兼国子祭酒衡闻命喜曰此吾事也国人子太朴未散视聴専一若置之善类中涵养数年将必为国用乃请徴其弟子王梓刘季伟韩思永耶律有尚吕端善姚燧高凝白栋苏郁姚炖孙安刘安中十二人诏驿召之来京师分处各斋以为斋长时所选弟子皆幼穉衡待之如成人爱之如子出入进退其严若君臣其为教因觉以明善因明以开蔽相其动息以为张弛课诵少暇即习礼或习书算少者则令习拜跪揖让进退应对或射或投壶负者罚读书若干遍久之诸生人人自得下至童子亦知三纲五常之道又富珠哩翀为国子祭酒帝师至京师有防朝臣一品以下皆乘白马郊迎大臣俯伏进觞帝师不为动唯翀举觞立进曰帝师释迦之徒天下僧人师也余孔子之徒天下儒人师也请各不为礼帝师笑而起举觞卒饮众为之栗然】又防古国子监祭酒一人属防古翰林院仁宗延祐元年又别置回回国子监学属翰林国史院明国子监祭酒一人掌国学诸生训导之政令凡举人贡生官生恩生功生例生土官外国生幼勲臣及勲戚大臣子弟之入监者奉监规而训课之有不率者扑以夏楚不悛徙谪之其率教者有升堂积分超格叙用之法课业仿书季呈翰林院考校文册嵗终奏上毎嵗仲春秋上丁遣大臣祀先师则总其礼仪车驾幸学则执经坐讲新进士释褐则坐而受拜【太祖洪武时太学初成中外嵗贡生徒日伙适选愞者掌之师生相讦教尼不行十六年以文渊阁大学士宋讷为国子监祭酒请于上严立学规诸生皆知敬畏帝虑功臣子弟有不服扑罚者命曹国公李文忠兼领监事由是贵胄肃然受教年八十卒于官帝自制文遣官致祭其后嵗辛未太学生有连举大魁者帝思讷曰此宋祭酒训迪之功也凡诸生守官称职者多出讷门帝每举讷为教国子者楷法又英宗正统中李时勉为祭酒严毅正大极意造就人材初至令坐堂一月后乃散处于厢房列格致诚正四号号房有家室者居外晨入馔堂读书俱朔朢升堂其于四号督励尤切夜读务尽二更将五鼓复令膳夫提铃循号房唤起读书或自潜行以察勤惰无灯者令人暗记明示责罚自是灯光达旦书声不歇学者感激竞相劝勉诸生贫病者节缩餐钱力为赡给】南京国子监祭酒一人【时陈敬宗为南京祭酒以师道自任与北监祭酒李时勉称南陈北李】洪武八年又置中都国子学命国子学分官领之十五年改为国子监设祭酒司业监丞典簿博士助教学正学録掌馔等官二十六年罢之明初祭酒司业择有学行者任之后皆由翰林院官迁转
