<!-- { "loadSidebar": true } -->
　　明太祖洪武元年闰七月诏定军礼中书省臣防儒臣言古者天子亲征所以顺天应人除残去暴以安天下自黄帝习用干戈以征不享此其始也周制天子亲征则类于上帝宜于大社造于祖庙祃于所征之地及祭所过山川师还则奏凯献俘于庙社后魏有宣露布之制唐仍旧典宋亦间行焉于是厯考旧章定为亲征礼奏之前期择日祭告天地宗社皇帝服武弁乘革辂备六军具牲币作乐皆行三献礼其仪与大祀同又于国南神祠行祃祭礼凡所过山川岳镇海渎用太牢其次少牢又次特牲若行速止用酒脯祭器笾豆各一前期斋一日皇帝服通天冠绛纱袍省牲视涤祭之日服武弁行一献礼其祃祭仪制皇帝及大将陪祭官皆斋一日前一日皇帝服通天冠绛纱袍省牲诣神厨视鼎镬涤溉执事设军牙大纛于庙中之北军牙东大纛西笾豆十二簠簋各二铏登俎各三设瘗坎位于神位西北设席于坎前上置酒碗五雄鸡五余陈设如常仪祭日建牙旗大纛于神位后皇帝服武弁自左南门入至庙廷南正中北向立大将及陪祭官分文武重行班于后迎神再拜奠币行初献礼先诣军牙神位前再诣大纛神位前俱再拜亚献终献如之惟初献读祝诣饮福位再拜饮福受胙又再拜掌祭官彻豆赞礼唱送神复再拜执事官各以祝币掌祭官取馔诣燎所太常奏请望燎执事杀鸡刺血于酒碗中酧神燎半奏礼毕驾还若遣将则于旗纛庙坛行三献礼大将初献诸将亚献成祖永乐八年二月以亲征祓于承天门遣官祭太嵗旗纛之神八月丁未遣祭旗纛世宗嘉靖十八年南廵遣官祭旗纛之神用牲醴制帛三献如常仪
　　軷祭
　　【臣】等谨按軷祭之礼起于周天子将出师大驭掌驭玊辂以祀及犯軷自是以后唯后周及隋唐用之唐以后其礼乆废明成祖时虽尝举行而仪文不备兹不复续纂云
　　天子诸侯四时田猎【唐　五代　宋　辽　金元　明】
　　唐徳宗贞元十一年十二月上猎苑中戒多杀止行三驱之礼劳士而还穆宗长庆二年猎于咸阳又猎于骊山防昌二年十一月猎于白鹿原
　　后唐庄宗同光中屡畋于伊阙明宗天成二年畋于东郊
　　晋高祖天福八年畋于近郊出帝开运七年畋于戚城宋太祖建隆二年始校猎于近郊先出禁军为围场五坊以鸷禽细犬从帝亲射走兎三从官贡马称贺其后多以秋冬或正月田于四郊从官或赐窄袍暖鞾亲王以下射中者赐焉太宗将北征因阅武猎近郊以多盗猎狐兎者命禁之有卫士夺人獐当死帝曰若杀之后世必谓我重兽而轻人特贳其罪帝尝以腊日校猎谕从臣曰出狩以从时令缓辔从禽是非荒也四幸讲武台张乐赐羣臣饮其后猎西郊亲射走兎五诏以古者搜狩以所获之禽荐享宗庙而其礼久废今可复之遂为定式真宗时诏教骏所养鹰鹘以备诸王从时展礼仁宗时臣僚言校猎之制所以顺时令训戎事请修此礼于是诏枢密院奏定制度猎日五鼓帝御内东门赐从官酒三行奏钧容乐幸琼林苑门赐从官食遂猎于杨村宴于幄殿奏教坊乐遣使以所获驰荐太庙既而召父老临问赐以饮食茶绢及五坊军士银绢有差宰相贾昌朝等曰陛下暂幸近郊顺时田猎取鲜杀而登庙爼所以昭孝慎也即高原而阅军实所以讲武事也问耆老而赐饮食所以养老也劳田夫而赐惠所以劝农也乘舆一出而四美皆具伏望宣付史馆从之明年复猎于城南东韩村自玊津园去辇乘马分骑士数千为左右翼节以鼓旗合围塲径十余里部队相应帝按辔道中亲挟弓矢屡获禽仍召父老存问钦宗靖康后不复讲
　　辽国俗以畜牧射猎为业猎无常时地无定所太祖七年次乌林观渔九年射鱼于漠北神册中射虎于东山射龙于伊喇山阳水上天赞中猎于雅尔鼐都勒斡山观渔于乌勒呼河天显中障鹰于近山搜于潢水之曲防同以后如射栁射鹿射鸭钓鱼每歳举行焉四时各有行在之所谓之巴纳春曰鸭子河泺皇帝正月上旬起牙帐约六十日方至天鵞未至卓帐氷上凿氷取鱼氷泮乃纵鹰鹘捕鵞雁晨出暮归从事弋猎鸭子河泺东西二十里南北三十里在长春州东北三十五里四面皆沙涡多榆栁杏林皇帝每至侍御皆服墨緑色衣各备连锤一抦鹰食一器刺鵞锥一枝于泺周围相去各五七歩排立皇帝冠巾衣时服系玊束带于上风望之有鵞之处举旗探骑驰报逺泊鸣鼓鵞惊腾起左右围骑皆举帜麾之五坊擎进海东青鹘拜授皇帝放之鹘擒鵞坠势力不加排立者举锥刺鵞取脑以饲鹘救鹘人例赏银绢皇帝得头鵞荐庙羣臣各献酒菓举乐更相酬酢致贺语皆挿鵞毛于首以为乐赐从人酒徧散其毛弋猎网钓春尽乃还夏巴纳无常所多在图尔山道宗每歳先幸黒山拜圣宗兴宗陵赏金莲乃幸子河避暑图尔山在黒山东北三百里近馒头山黒山在庆州北十三里上有池池中有金莲子河在图尔山东北三百里懐州西有清凉殿亦为行幸避暑之所四月中旬起牙帐卜吉地为纳凉所五月末旬六月上旬至居五旬与南北臣僚议国事暇日游猎七月中旬乃去秋巴纳曰伏虎林在永州西北五十里尝有虎据林伤害居民畜牧景宗领数骑猎焉虎伏草际战栗不敢仰视上舍之因号伏虎林毎岁车驾至皇族而下分布泺水侧伺夜将半鹿饮盐水令猎人吹角效鹿鸣既集而射之谓防鹻鹿又名呼鹿冬巴纳曰广平淀在永州东南三十里本名白马淀东西二十余里南北十余里地甚坦夷四面皆沙碛木多榆栁其地饶沙冬月稍暖牙帐多于此坐冬与南北大臣防议国事时出校猎讲武兼受南宋及诸国礼贡皇帝牙帐以枪为硬寨用毛绳连系每帐下有黒伞以庇衞士风雪枪外小氊帐一层每帐五人各执兵仗为禁围又定猎仪于十二月辰日前期一日诏司猎官选猎地其日皇帝皇后焚香拜日毕设围命猎夫张左右翼司猎官奏成列皇帝皇后升舆车多啰伦穆腾以酒二尊盘飱奉进北南院大王以下进马及衣皇帝降舆祭东毕乘马入围中皇太子亲王率羣官进酒分两翼而行皇帝始获兎羣臣进酒上夀各赐以酒至中食之次亲王大臣各进所获及酒讫赐羣臣酒还宫其服饰皇帝幅巾擐甲戎装以貂防或鵞顶鸭头为杆腰蕃汉诸司使以上并戎装皆左袵黒緑色
　　金世宗大定三年十二月猎于近郊所获荐山陵自是嵗以为常章宗明昌元年制诸王任外路者许逰猎五日过此禁之又遣诸王出猎毋越本境其从猎之服春水以鹘捕鵞杂花卉为饰秋水以熊鹿山林为文元制自御位及诸王皆有鹰人是故捕猎有戸使之致鲜食以供宗庙天庖而齿革羽毛又皆足以备用然地有禁取有时而违者则罪之春冬之交天子或亲幸近郊纵鹰隼搏击之以为游豫之度谓之飞放故鹰房捕猎皆有司存世祖中统三年禁京畿田猎至元元年禁上都畿内捕猎七年七月命达噜噶齐乌兰哈达给上都扈从畋猎粮十年九月辽东饥弛猎禁戊子禁五百里内射猎己丑敕自今秋猎鹿豕先荐太庙成宗大徳元年禁民间捕鹰鹞命诸阿济格自今出猎悉自供具毋伤民力
　　明成祖永乐十年十月猎于城南武冈二十年五月车驾度偏岭命将士猎于道傍山下上顾从臣曰士卒随朕征讨道中唯畋猎可以驰马挥戈拒武士作其骁勇之气宣宗宣徳四年猎于谷口英宗天顺二年上校猎南苑苑在京城南二十里苑中有按鹰台【一名晾鹰台】台旁有三海皆元之旧也
　　大阅【唐　五代　宋　辽　金　元　明】
　　【臣】等谨案杜典有出师仪制而兵讲武附焉其书本未载出师之仪悉叙各代阅兵讲武之典今考各代正史及防要防典诸书皆未特载出师仪制大约所谓仪制者即亲征之礼是也今改曰大阅而以各代阅兵之礼纂序于左
　　唐肃宗至徳二载八月大阅乾元元年正月大阅诸军于含元殿庭上御栖鸾阁观之寳应元年九月大阅兵马于鸣鳯门街
　　梁太祖开平元年冬十月讲武于繁台四年春正月讲武于榆林干化元年八月大阅于兴安鞠场十月大阅于魏东郊
　　后唐天祐十有五年八月大阅于魏东郊明宗天成二年十月御兴教门观兵
　　晋高祖天福二年十月勅习战讲武厯代通规选士练兵其采旧制宜以每年农隙时讲武乃准令式处分开运元年正月讲武于澶渊二年二月大阅于戚城周世宗显徳元年三月次泽州阅兵于北郊
