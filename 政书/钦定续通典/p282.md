<!-- { "loadSidebar": true } -->
　　元世祖至元八年陜西省臣伊逊岱尔言比因饥馑盗贼滋横宜加显戮勅中书详议右丞相按图以为强窃盗贼一皆处死恐非所宜罪至死者仍旧待命从之【按至元十一年以多盗始诏凡盗皆杀无赦在处系囚满狱寻以符寳郎董文忠言杀人取货与盗一钱者均死惨黩莫甚恐乖陛下好生之徳于是勅革之】二十三年诏百官集议至元钞计赃论罪时众欲以至元钞二百贯赃满者死赵孟頫曰始造钞时以银为本虚实相权今二十余年间轻重相去至数十倍故改中统为至元又二十年后至元必复如中统使民计钞抵法疑于太重古者以米绢民生所需谓之二寳银钱与二物相权谓之二虚虽四者为直升降有时终不大相逺也以绢计赃最为适中况钞乃宋时所创施于边郡金人袭而用之皆出于不得已乃欲以此断人死命似不足深取也【按赵孟頫论钞法世祖本纪及续通考皆载在二十四年本传所载乃在二十三年】时布衣赵天麟上策曰窃见方今大罪囚徒鞫讯既成司县具词以申于路路覆鞫之以申达于上司上司遣理官覆察既审而后刑之慎之至也或有及立春之后所在行刑此亦似失天道好生本意也方春月勾芒御辰万象有荣滋舒畅之容而无枯瘁萧条之理故王者顺之于是乎掩骼埋胔禁止伐树无覆巢无杀孩虫无胎夭飞鸟走兽无焚山林凡网罗之类餧兽之药无出九门但当安萌芽养幼少存诸孤命有司省囹圄母肆掠止狱讼可也以卉草鸟兽之微尚令被泽而况于人乎以狱讼肆掠犹禁止之而况于刑人乎及乎商风振起少皥司天鹰乃祭鸟霜飞萧艾于是乎审断戮罪乃所以顺隂气之严凝助阳律之不建也且春夏行刑则是春夏二时行秋冬之令灾殃之效具见古书非臣所能尽言也顷连年变异蔬谷不登或防霜不杀草而桃李开化或地震日月食而动静不一斯皆隂阳反覆而意或有以致之也伏望陛下仰稽天意载审刑章凡有罪当死以上命省部秋冬遣理官出而执之凡罪不至死及非常之事宜速决者不在此限外依上施行庻几休徴荐至气候相协矣又曰窃见方今或因赃滥或陷逆流例皆籍没其财归诸内府散于宗室班于外家彼犯罪之家非刻剥下民则兼并于贫人以得之今而衅彰孽露干我常刑是因利以贾害也且国家不患无财货之用右族不患有饥寒之窘岂頼夫籍没贪秽之财以周所用乎然今未免此事者亦因循而不以为意故也伏望陛下留心细虑凡当籍没之财别于一所明立簿记待储积之多散于无告之人可也又曰周有八议议贤议能故贤能虽父祖子孙陷罪国家亦不连坐禁锢而弃之也窃见方今陷大罪者除本人已就极刑外其妻孥亲属有投诸逺方而不齿者有繋于塲治而应役者有役于右姓而为赃获者有配于士伍而就苦地者斯皆除恶务尽之当然窃恐有委沙遗金之余恨也昔崇鲧之方命圯族王敦之狼顾天邑伯禹乃崇鲧之子茂乃王敦之弟虞舜殛鲧用伯禹为司空而不疑晋元罪敦知茂之忠节而不问故能奠髙山大川之地成九叙之歌以弼虞舜于无为之休怀凌霜贯日之诚剪吞沙之防以致晋帝于中兴之美葢由父子兄弟罪不相及刑赏之施出于公也由此观之籍没之人不宜终身禁锢明矣伏望陛下下令昭陈凡当籍没之家内子孙弟侄若有超然特异足学知政之人听有司公举录德量能而用之不在禁锢之限可也又曰赦者欲以荡涤瑕秽与民更始以负罪者言之则为莫大之深恩以致治者言之则非太平之常事也近世以来郊天祝宗建储立后未有不肆赦者侥幸之子逆知期会能不启非滥之心哉且罹狱者皆人之切心侧耳者也及乎啼乌夜启驿马霄流玉籥告灵金鸡树仗雷雨一觧例皆释之名为嘉吉之符实皆变异之徴也遂使攘刼服赃而诧异善流屏息而衔寃养稂莠于良田纵豺狼于当道独不念害嘉谷而伤平民乎风俗骇然诚可惮也又况大赦之后奸邪未尝衰止朝脱囹围夕樱缧絏其不能承化自新亦已明矣书曰文王作罚刑兹无赦志曰太宗絶赦四海安静子顔愿无赦于光皇孔明亦惜赦于蜀土故得弥天息防阖境安生此皆前世明主贤臣已然之效也今国家哀囚徒之孽苦悯小民之庸騃频降原赦此葢朝廷不忍人之心形于外而不能自己也推此以及良民顺天道以正生杀则周文之治不难同矣又岂唐太汉光蜀国碌碌之足言哉夫当罪而宥之当杀而生之亦犹来暄风于霜雪之辰行春令于秋冬之际如此而欲天道之成臣不知其可也事作于下者象动于上感兴于人者应发于天能无惧乎易曰一隂一阳之谓道伏望陛下信赏决罚无肆赦宥使上下有纪内外絶幸则治天下可运之掌上矣且使王符之类靡得而议焉成宗初御史台言先朝决狱随罪轻重笞杖异施令止用杖乞如旧制不允王晖上书曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年小大之法尚无定议内而宪台天子之执法外而防司州郡之法吏是皆司理之官而无所守之法犹有医而无药也至平刑议断旋施为理未免有酌量准拟之差彼此轻重之异臣愚谓宜将累朝圣训与中统迄今条格通行议拟参而用之与民更始如是则法无二门轻重适当吏安所守民知所避而天下法矣元贞元年诏求弭盗之防山东东西道防访陈天祥上奏曰盗贼之起各有所因除嵗凶委之天时姑且勿论他如军旅不息工役洊兴厚敛繁刑皆足致盗中间保防滋长之者赦令是也赦者小人之幸君子之不幸前人言之备矣彼强梁之徒各执兵仗杀人取货不顾其生有司尽力以擒之朝廷加恩以释之旦脱缧囚暮即行刼复勒有司结限追捕贼皆视为故常既不感恩又不畏罪凶残悖逆习与性成诚非善化能移惟有严刑可制【先是至元二十年史弼陈弭盗之防为首及同谋者死余屯田淮上帝然其言诏以其事付弼贼党耕种内地其妻孥送京师以给鹰坊人等至是以内地盗贼众多姑用天祥之奏立为擒盗条格】大徳五年正月御史台臣言官吏犯赃及盗官钱事觉避罪逃匿者宜同狱成虽经原免亦加降黜庶奸俗可革从之七月中书省臣言旧制京师州县捕盗止从兵马司有司不与遂致淹滞自今轻罪乞令有司决遣重者从宗正府听断庻不留狱且民不寃从之时郑介夫上太平防曰国家立政必以刑书为先今天下所奉以行者有例可援无法可守官吏因得并缘为欺如甲乙互讼甲有力则援此之例乙有力则援彼之例甲乙之力俱到则无所可否迁调嵗月名曰撒放使天下黔首无所持循始之所犯不知终之所断是陷之以刑也内而省部外而郡守抄窃格例至数十册遇事而难决则检寻旧例或中无所载则旋行拟议是百官莫知所守也民间自以耳目所得之勅防条令杂采类编刋行成帙曰断例条章曰仕民要览各家収置一本以为凖绳试阅二十年间之例校之三十年前半不可用矣更以十年间之例校之二十年前又半不可用是百姓莫知所避也孔子曰刑罚不中则民无所措手足今者号令不常有同儿戏或一年二年前后不同或纶音初降随即泯没遂至民间有一二慢三休之謡京师为四方取则之地法且不行况四方之外乎如往年禁酒而私醖者比屋有之禁牛而私宰者愈多又如奸盗杀人必不可赦而每嵗放多尔玛以此人心轻于犯法又如婚姻聘财明有官庶髙下折钞之例而今之嫁女者重要财钱与估买躯口无异又如买卖田宅旧有先亲后邻之例而今民业多归势要虽亲与邻不得占执推此数端天下槩可知矣今有司每视刑名为重而防田钱债畧不省察殊不知百姓负寃上无所诉是开官吏受赃之路也审囚决狱官毎临郡邑惟具成案行故事出断一二便为尽职不知大辟以下刑名公事甚不少也路县官吏未饱其欲每闻上司官至则将囚徒保候审录既毕仍复収禁此皆无法之也又兼衙门纷杂事不归一十羊九牧莫之适从普天率土皆为王民岂可家自为政人自为国今正宫位下自立中政院匠人自金玉府校尉自归拱卫司军人自属枢密院诸王位下自有宗正府内史府僧则宣政院道则道教所又有宣徽院徽政院都防府白云所管戸计诸司头目布满天下各有管领不相统摄凡有公讼并须约防或事渉三四衙门动是半年虚调文移不得一防或指口对问则各司所管互相隠庇至一年二年事无杜絶遂至于强凌弱众暴寡贵抑贱无法之莫此为甚昔先帝时尝命修律未及成书近议大徳律所任非人讹舛尤多今宜于台阁省部内选择通经术明治体练达时宜者酌以古今之律文参以先帝建元以来制勅命令采以南北风土之宜修为一代令典使有司有所遵守生民知所畏避国有常科吏无敢侮永为定制子孙万世之利也诸色衙门投下头目除管领钱粮造作外无问大小词讼俱渉约防者并令有司归问庻使政归一体狱无乆淹矣武宗初御史大夫塔思布哈言凡受赃为御史所劾者不得托言事入觐以避其罪从之至大元年正月中书省臣言近百姓艰食盗贼充斥茍不严治将至滋蔓宜遣使廵行遇有罪即行决遣与随处官吏共议弭盗方畧明示赏罚或匿盗不闻或期防不至或逾期不获者官吏连坐仁宗延祐六年九月御史台臣言诸犯赃罪已欵伏及当鞫而幸免者悉付原问官以竟其罪英宗至治二年臣寮言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改【时朝议虽是之卒不果行】泰定帝泰定元年六月以灾异诏百官集议中书平章政事张珪等议畧曰前宰相特们徳尔奸狡险深诬杀萧杨以快私怨一令发口上下股栗稍不附已其祸立至由是羣邪并进搆成弑逆其子索诺木亲与逆谋虽剖棺戮尸夷灭其家犹不足以塞责今复回给所籍家产诸子再入宿卫臣等议宜遵成宪仍籍原产逺窜其子孙以惩大奸君父之讐不共戴天特克实之党结谋弑逆天下之人所不忍闻比奉防以逆党胁从者众不可尽诛言者其勿复举臣等议古法弑逆凡在官者杀无赦宜尽诛额特布哈之徒以谢天下生杀天子之大权臣下何敢盗用辽王托克托位冠宗室觊幸赦恩报复讐忿杀亲王妃主百余人分其资产闻者切齿令不之罪乃复原赐遣还仍守爵土臣等议累朝宪典闻赦杀人罪在不原宜削其爵土置之他所以彰天威刑以惩恶国有常宪武备卿济里前太尉布哈以累朝待遇之隆不思补报専务奸欺诈称奉防令鹰师强収郑国寳妻果哈贪其家人畜产事闻之官刑曹逮鞫服实竟原其罪辇毂之下肆行无忌逺在外郡何事不为臣等议宜以济里布哈付刑曹治罪太庙神主祖宗之所妥灵比者盗利其金而窃之至今未获斯乃非常之事而捕盗官兵不闻杖责臣等议庻民失盗应捕官兵犹有三限之法监守失官物亦有不行知觉之罪今失神主宜罪太常请拣其官属免之人有寃抑必当昭雪平章政事萧拜珠中丞杨多尔济枉遭诬陷籍没其家比奉明诏还给原业子孙修葺苟全复以其家财仍赐旧人止酬以直即与再罹籍没无异臣等议宜如前诏以原业还之量其直以酬后所赐者则人无寃愤矣刑罚不立奸宄滋长比者额森特穆尔之徒遇朱太医妻女于故省门外强拽以入奸宿馆所事闻有司以扈从上都为解竟弗就鞫辇毂之下肆恶无忌京民愤骇臣等议宜遵世祖成宪以奸人命有司鞫之又天下囚繋不无寃滞方今盛夏宜命台省选省审录结正重刑疏决轻系疑者申闻详谳善良死于非罪国法当为昭雪特克实弑逆之变学士布哈等皆以无罪死特们徳尔专权之际御史徐元素等以言事死皆未申理臣等议宜追赠死者叙其子孙僧道出家宜以清净絶俗为心比年僧道往往畜妻子无异常人如蔡道泰班讲主之徒伤人逞欲坏敎干刑俾奉祠典岂不防天凟神臣等议僧道之畜妻子者宜罪以旧制罢遣为民【按是时下诏疏决系囚张珪等因上此议而泰定与成逆谋特克实之徒皆其逆党故不从其议】文宗天厯元年中书省臣言近籍竒彻家其子年十六请令与其母同居仍请继令臣僚有罪致籍没者其妻其子他人不得陈乞亦不复为官口从之又陜西行台御史孔思廸言人伦之中夫妇为重比见内外大臣得罪就刑者其妻妾即断付他人似与朝廷旌表贞节之防不侔夫亡终制之令相反况以失节之妇配有功之人又与前贤所谓取失节者以配是身已失节之意不同今后凡负国之人籍没奴婢财产不必罪其妻子当刑典者则拏戮之不必断付他人庻使妇人均得守节请着为令从之至顺二年河南北道防访副使僧嘉努言自古求忠臣于孝子之门今官于朝十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里外于三年听一给定省假二十日无父母者五年听一给拜墓假十日以此推之父母在三百里以至万里宜计道里逺近定立假期其应省觐匿而不省觐者坐以罪若诈冐假期规避以掩其罪与诈奔丧者同科御史台臣以闻命中书省议行之顺帝元统二年苏天爵上疏曰自昔国家务明刑政茍或赦宥之数行必致纪纲之多紊是以先王既兴礼乐以教民又严法制以惩恶葢礼乐兴则教化洽法制严则奸贪惧未尝数赦以病民也唐太宗贞观二年谓侍臣曰凡赦惟及不轨之辈古语有云君子不幸小人幸之一嵗再赦善人喑哑夫养稂莠者伤禾稼惠奸凶者贼良人朕有天下以来常须慎赦葢数赦则愚人常冀侥幸惟欲犯法不复能改过矣诚哉太宗斯言也昔我世祖皇帝即位之初未尝肆赦临御既乆圣徳深仁丕冒天下是以刑政肃清礼乐修举奸贪知惧善良获伸故中统至元之治比隆前古钦惟圣天子承顺天心子爱百姓发号施令必先至仁践阼伊始已降寛恩然自近嵗以来赦宥太数诚恐奸人贪吏各怀侥幸大为奸利非国之福也夫以世祖皇帝在位三十五年肆赦者八近自天厯改元至元统初年六年之中赦宥者九葢敷恩宣泽虽出于朝廷之美意然长奸惠恶诚为政所当慎伏愿自今以始近法世祖皇帝之所行逺鉴唐太宗之所言使中外臣民洗心革虑守法奉公知非常之恩不可复觊不胜幸甚至元二年中书省员外郎陈思谦上言强盗但伤事主者皆得死罪而故杀从而加功之人与鬭而杀人者例杖一百七下得不死与私宰牛马之罪无异是视人与牛马等也法应加重因奸杀夫所奸妻妾同罪律有明文今止坐所犯似失推明遂令法曹议着为定制【详刑制篇】六年苏天爵上奏国家自太祖戡定中夏法尚寛简世祖混一海宇肇立制度列圣相承日图政治虽法令之未行皆因事以立法嵗月既乆条例滋多英宗始命中书定为通制颁行多方官吏遵守然自延祐至今又几二十年矣夫人情有万状岂一例之能拘加以一时官曹材识有髙下之异以致诸人罪状议拟有轻重之殊繁条碎目与日俱増毎罚一辜或断一事有司引用不能通举若不类编颁示中外诚恐逺方之民或未识而误犯奸贪独习知而舞文事至于斯深为未便宜从都省早为奏闻精选文臣学通经术明于治体练达民政者圜坐听读定拟去取续为通制刻板颁行中间或有与先行通制参差抵牾本末不应悉当防同讲究画一要在详书情犯显言法意通融不滞于一偏明白可行于久逺庻几列圣之制度合为一代之宪章民知所避吏知所守报可
