<!-- { "loadSidebar": true } -->
　　其日质明，本司承诏宣告内外，随职供办。守宫设文武群官次于朝堂如常仪。群官依时刻皆集朝堂，俱就次各服其服。奉礼设文武群官次版位于顺天门外，东西当朝堂之南，文东武西，重行北面，相对为首。设中书令位于群官西北，东向。刑部侍郎帅其属先陈金鸡于西朝堂之东，南向。置鼓杖于金鸡之南。遂击鼓，每一鼓投一杖。刑部侍郎录京师见囚，集于群官之南，北面西上。囚集讫，鼓止。通事舍人引群官各就位。中书令受诏讫，遂以诏书置于案，令史二人对举案。通事舍人引中书令，持幡节者前导，持案者次之，诣门外位立。持节者立于中书令之南，少西，令史举案者立于中书令西北，俱东面。立定，持节者脱节衣，持案者进诣中书令前，中书令取诏书，持案者以案退复位。中书令称「有诏」，群官皆再拜。宣诏讫，群官又再拜，舞蹈，又再拜。刑部释囚。刑部尚书前，受诏书，退复位。持节者加节衣。通事舍人引中书令，幡节前导而入。通事舍人引群官还次。
　　　　群臣诣阙上表
　　前一日，守宫设文武群官次于朝堂如常仪。
　　其日，量时刻文武群官集，俱就位各服朝服。奉礼设群官位于东朝堂之前，近南，文东武西，重行北面，相对为首。设中书令位于群官之北，南向。设奉礼位于群官东北，赞者二人在南，少退，俱西向。奉礼帅赞者先就位。谒者引群官各就位。礼部令史二人，绛公服，对举表案立于奉礼之北，西面。立定，典谒引中书令出就南面位。礼部郎中引表案诣中书令前，郎中取表以授，中书令受表，郎中、举案退复位。奉礼曰：「再拜。」赞者承传，群官在位者皆再拜。通事舍人引中书令以表入奏，出复位，南面称「有诏」，群官再拜。宣诏讫，又再拜。谒者引为首一人进，北面受表，退复位。舍人引中书令入，谒者引群官还次。
　　　　群臣奉参起居
　　前一日，守宫设文武群官次于朝堂如常仪。
　　其日，依时刻文武群官九品以上俱集朝堂次。奉礼设文武群官位于东朝堂之前，文左武右，重行北面，相对为首。又设奉礼位于文武官东北，赞者二人在南，少退，俱西向。又设通事舍人位于文官为首者之北，少东，西向并如常。奉礼帅赞者先就位。舍人各引文武群官俱就位。立定，舍人引为首者少进，通起居讫，退复位。奉礼唱：「再拜。」赞者承传，群官在位者皆再拜。舍人入奏讫，舍人承旨出，复位，西面称：「敕旨。」群官在位者皆再拜。宣敕讫，又再拜。舍人及群官俱退。
　　　　皇帝遣使诣蕃宣劳
　　前一日，执事者设使者次于大门外道东，南向。
　　其日，使者至，执事者引就次，使者以下俱公服。蕃主朝服立于东阶东南，西面。使者出次，执事者引使者立于大门外之西，东面。使副立于使者西南，持节者立于使者之北，少退，令史二人对举诏书案立于使副西南，俱东向。执事者引蕃主迎使者于门外之南，北面再拜。使者不答拜。执事者引使者入，持节者前导，持案者次之，入门而左。使者诣阶闲，南面立。持节者立于使者之东，少南，西面。使副立于使者西南，持案者立使副西南，俱东面。执事者引蕃主入立于使者之南，北面。持节者脱节衣。持案者进使副前，使副取诏书，持案者退复位；使副进授使者，退复位。使者称：「有诏。」蕃主再拜。使者宣诏讫，蕃主又再拜。执事者引蕃主进使者前，北面受诏书，退立于东阶东南，西面。持节者加节衣，执事者引使者，持节者前导，持案者次之，出，复门外位。执事者引蕃主拜送于大门外。使者还于次，执事者引蕃主入。
　　　　皇帝遣使诣诸州宣抚
　　前一日，本司设使者次于州大门外道右，南向。又设应集之官次于大门外，文官在道东，武官于使者次西南，俱南向，相对为首。
　　其日，使者将至，刺史出城，迎于一里外。相去九十步许，刺史于路左下马，使者下马，皆少进，使者命刺史乘马，使者与刺史俱乘马而行。使者至镇及县，其镇将与县令迎，与刺史同。若使者五品以上，镇将、县令六品以下，则使者不下马，命镇将、县令乘马而已。若临边者，不出迎。应集者至州门外，各就次服朝服，非朝服者公服。应受制者及应版授官路远不及期者，则使至别定集日。本司设使者位于厅事阶闲，南向。设刺史位于使者位之南，北向。设应集之官位于刺史后，每等异位。若有诸老，则位于诸官之后，俱重行北面，以西为上。又设刺史以下位于大门外之东，每等异位，重行西面，以北为上。
　　使者至，掌次者引就次。若别日宣劳，则使者停于馆，应集者至日乃集。刺史入。使者以下皆公服，制书及版各置于案。赞礼者引应集之官就门外位。诸老应受版者齿位。八十以上者杖于位。刺史朝服以出，行参军引立于东阶东南，西面。使者出次，赞礼者引使者，持幡节者前导，立于门西，东面。持幡节者立于使者之北，少退，使副立使者西南，史二人对举制书及版案立于使副西南，俱东面北上。若版多，则量加于案。立定，行参军引刺史迎于大门外之南，北面再拜。引刺史先入立于内门外之东，西面，州官立于其后。
　　赞礼者引使者，持幡节者前导，入门而左，使副以下从之。使者诣阶闲就位，南面立。持幡节者立于使者之东，少南，西面，幡在南。使副立于使者西南，持案者立于使副之南，少退，俱东面。行参军引刺史，赞礼者引应集之官，以次入就位。立定，持节者脱节衣。持案者进使副前，使副取制书，持案者退复位；使副以制书进授使者，退复位。使者称：「有制。」刺史等再拜。宣制讫，刺史等又再拜。行参军引刺史进诣使者前，北面受制书讫，退立于东阶东南，西面。赞礼者以次引应受制者别受制如上仪。凡同制书者皆同拜。讫，引立于刺史东南，西面北上。若有版授，史以案诣使副前，使副取版进授使者，皆如初。赞者引为首者一人少前，使者称：「有制。」为首者再拜。宣制讫，为首者又再拜。赞礼者引为首者进诣使者前，北面受版。若有束帛赈恤，依式宣付。凡老者拜，八十以上一坐再拜，九十以上子弟拜受。讫，引立刺史之后。又引次受者亦如之。讫，持节者加节衣。赞礼者引使者出，使者幡节导之以出，使副以下从之，俱复门外位。诸老以版授子弟。行参军引刺史，赞礼者引州府之官及诸老出，复门外位。立定，刺史拜送，赞礼者引使者还于次，行参军引刺史入，赞礼者引州官及诸老还次。
　　若在诸县宣劳、版授，如在州之仪。使者若于随便宣制受赐物者，县令先集乡望立于馆门外之南，重行，北面西上。使者至，立于门西，东面。乡望俱再拜。使者入，诣厅事前，南面立。乡望随入。宣劳授受及拜送皆如上仪。凡使至，先问百年者，有则宣制致饩，酒米牲物。皆子弟代受之。
　　　　皇帝遣使诣诸州宣制劳会
　　前一日，本司设使者次于大门外道右，南向。又设应集之官次于大门外，文官道东，武官于使次西南，俱南向，相对为首。
　　其日质明，应集之官到州门外，各就次服朝服，非朝服者以公服。本司设使者位于厅事阶闲，南向。设刺史位于使之南，北向。设应集之官位于刺史之后，每等异位，重行北面，以西为上。又设刺史以下位于大门外之东，每等异位，俱重行西面，以北为上。
　　使者至，掌次者引就次，以制书置于案，使者以下皆公服。赞礼者引应集之官俱就门外位。刺史朝服以出，行参军引立于东阶东南，西面。使者出次，赞礼者引使者立于门西，东面，史二人对举制书案立于使者西南，俱东面。立定，行参军引刺史迎于大门外之南，北面再拜。行参军引刺史先入立于内门外之东，西面，州官立于其后。
　　赞礼者引使者入门而左，持案者从之。使者诣阶闲就位，南向立，持案者立于使者西南，东面。行参军引刺史，赞礼者引应集之官以次入就位。立定，持案者进使者前，使者取制书，持案者退复位。使者称：「有制。」刺史等再拜。宣制讫，又再拜。行参军引刺史进诣使者前，北面受制书，退立于东阶东南，西面。赞礼者次引应受制者别受制，如上仪。凡同制书者皆同拜。讫，引立于刺史东南，西面北上。赞礼者引使者出，持案者从之，俱复门外位。行参军引刺史，赞礼者引州官以次出，俱就门外位。刺史拜送。赞礼者引使者还于次，行参军引刺史入，赞礼者引州官各还次。
　　将会，本司改设刺史以下位于厅事之庭如常礼。又铺使者席于厅上楹闲，东向；刺史席于使者之东，西向；州官之席于刺史之后，各依资品俱南上。席于庭者，文官在东，武官在西，皆北上。设讫，刺史以下各服公服若常服。赞礼者引使者，行参军引刺史，又赞礼者引应会之官，俱就门外位。立定，赞唱者先入就位。赞礼者引使者先入，行参军引刺史，赞礼者引应会之官，以次入就位。立定，赞唱者曰：「再拜。」在位者皆再拜。赞礼者引使者，行参军引刺史，又赞礼者引应升阶者，诣东西阶以次升，各立于席后。其位于阶下者，又引就席后。上下立定，俱就席，俛伏，坐，遂行酒。酒至，上下皆俛伏，兴，立于席后，俱再拜，搢笏，立受酒，升席，俛伏，坐饮。酒行三周，进食。食至，上下皆俛伏，兴，立于席后。设食讫，俱升席，俛伏，坐食。讫，仍行酒。会毕，俱兴，各以次引降复位。立定，赞唱者曰：「再拜。」在位者皆再拜，以次引出。若无台使，会位赞拜亦准此。
　　　　皇帝遣使诣诸州宣赦书镇与州同。
　　其日，本司设使者次于州之大门外道右，南向。使者至，掌次者引就次，以赦书置于案。应集之官至州门外服朝服，非朝服者公服。本司设使者位于厅事阶闲，南向。设刺史位于使者位之南，北面。设应集之官位于刺史之后，文官在东，武官在西，每等异位，重行北面，相对为首。又设门外位：文官于门东，西向，武官于门西，东向，俱每等异位，重行，以北为上。本司录州见囚，集于州门之外，北面西上。赞礼者引应集之官俱就门外位。刺史朝服以出，行参军引立于东南，西向。使者出次，赞礼者引立于门西武官之前，少北，东向。史二人对举案，立于使者西南，俱东面。立定，行参军引刺史迎于大门外之南，北面再拜。行参军引刺史先入，立于内门外之东，西面，州官立于其后。
