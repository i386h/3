<!-- { "loadSidebar": true } -->
　　前祭一日，皇帝清斋于行宫。凡应祭之官清斋于祭所。近侍之官与从祭群官及诸军将皆于军幕清斋一宿。诸卫令其属各以其方器服守卫壝门，亦清斋一宿。尚舍直长施大次及群官军将等次，如类上帝仪。右校修除祭所，又为瘗埳于神座西北内壝之外，方深取足容物。
　　前一日，奉礼设御位于神座东南，西向。设望瘗位于神座西南，当瘗埳，北上。设诸祭官位于御位东南，执事者位于其后，俱重行，西向北上。设御史位，一位于神座西南，东向；一位于神座东南，西向。设奉礼位于祭官西南，赞者二人在南，差退，俱西向北上。又设奉礼赞者位于瘗埳西，南上。设从祭群官位于祭官之南，俱重行，西向北上。设军将位于南厢，重行，北向西上。设门外位：祭官以下皆于东壝之外道南，从祭群官位于祭官之南，俱重行，北向西上。军将位于南壝外道东，重行，西向北上。兵部侍郎建二旗于南门外。去门三十步。郊社令帥府史及齋郎以樽坫罍洗篚入設於位，犧樽二、象樽二、山罍二皆於神座東南，俱北向，西上。樽皆加勺，有坫以置爵。設御洗又於酒樽東南，諸將罍洗又於東南，北向，及設篚如常，篚實以巾爵。執樽罍篚者如常。设币篚于酒樽之所。
　　祭日未明十五刻，太官令先备特牲之馔。牲以犊。未明四刻，郊社令奉熊席，入设黄帝轩辕氏神座于壝内近北，南向。兵部侍郎置甲冑弓矢于座侧，建于座后。未明二刻，郊社令、良酝令各帅其属入实樽罍及币，牺樽实以醴齐，象樽实以盎齐，山罍实以清酒。齐皆加明水，酒加玄酒，各实于上樽。太官令帅进馔者实诸笾豆簋簠。
　　未明一刻，奉礼帅赞者先入就位。赞引引御史、太祝与执樽罍篚者入当御座前，重行，北向西上。立定，奉礼曰：「再拜。」赞者承传，御史以下皆再拜。执樽罍者各就位。赞引引御史、太祝行扫讫，引就位。
　　皇帝服武弁之服诣祭所，诸将与从祭之官皆戎服陪从如常。驾将至，谒者引行事之官皆就东门外位。驾至大次门外，下马，之大次。郊社令以祝版进御署如常。谒者、赞引各引从驾群官及诸将俱就门外位。谒者、赞引各引祭官及从祭群官、诸军将等次入就位。皇帝停大次半刻顷，太常博士引太常卿立于大次门外，当门北向。
　　侍中版奏：「外办。」皇帝出次，博士引太常卿，太常卿引皇帝入门，仗卫停于门外，近侍者从入如常。皇帝至版位西向立。每立定，太常卿与博士退立于左。太常卿前奏：「再拜。」退复位。皇帝再拜。奉礼曰：「众官再拜。」众官在位者皆再拜。太常卿前奏：「有司谨具，请行事。」退复位。太祝跪取币于篚，兴，立于樽所。凡取物者，皆跪俛伏而取以兴，奠物则跪奠讫，俛伏而后兴。太常卿引皇帝进神座前，北向立。太祝以币授侍中，侍中奉币东向进，皇帝受币。太常卿引皇帝进，北向跪奠于神座，俛伏，兴。太常卿引皇帝少退，北向再拜讫，太常卿引皇帝还版位，西向立。于众官拜讫，太官令出，帅进馔者奉馔陈于东门之外；谒者引司徒出诣馔所，司徒奉俎。皇帝既复位，太官令引馔入，太祝迎引设于神座前，讫，谒者引司徒以下还本位，太祝还樽所。
　　太常卿引皇帝诣罍洗，侍中、黄门侍郎赞洗、授巾爵并如常仪。谒者引司徒进立于樽所，斋郎奉俎立于司徒之后。皇帝洗爵訖，太常卿引皇帝詣樽所，執樽罍者舉，侍中贊酌醴齊訖，太常卿引皇帝進軒轅氏神座前，北向跪奠爵，俛伏，興，太常卿引皇帝少退，北向立。太祝持版进于神座之右，东面跪读祝文。文临时撰。讫，兴，皇帝再拜，太祝进奠版于神座，还樽所。太祝以爵酌上樽福酒以授侍中，侍中受爵西向进皇帝，皇帝再拜受爵，跪祭、啐、奠爵、受胙，至还本位，如常仪。谒者引亚献上将诣罍洗，盥手洗爵酌盎齐，奠、啐、受福如上讫，还本位。谒者又引次将终献，如亚献仪。太祝进彻豆如式，奉礼曰「赐胙」，以下至望瘗位、礼毕还大次，并如常。其窴土，埳东西各四人。若备六军及严鼓，作止如类告之礼。
　　　　皇帝亲征及巡狩郊祭有司軷于国门
　　车驾出日，右校先于国门外委土为軷；軷，为山象也。又为瘗埳于神座西北，方深取足容物。太祝布神座于軷前，南向。太官令帅宰人刳羊。郊社令之屬設樽罍篚於神座之左，俱右向。置币于樽所。
　　驾将至，太祝立于樽洗东南，西向；祝史与执樽罍篚者俱就樽罍所立。太祝再拜，诣樽所取币，进，跪奠于神座，兴，还本位。进馔者荐脯醢于神座前，加羊于軷，西首。太祝诣罍洗盥手洗爵，诣樽所酌酒，进，跪奠于神座前，兴，少退，北向立读祝文讫，祝文临时撰。太祝再拜，还本位。少顷，太祝帅斋郎奉币爵酒馔物，宰人举羊肆解之，太祝并载埋于埳，窴之。执樽者彻罍篚席。驾至，权停。太祝以爵酌酒授太仆卿，太仆卿左执辔，右受酒，祭两轵及軓前，轵，毂末。軓，轼前。乃饮，授爵而退，遂驱驾轹軷上而行。
　　　　皇帝亲征及巡狩告所过山川
　　前一日，诸告官俱清斋于告所，执事者先修除告所。又为瘗埳，当神座之南如常。太官令备牢馔。岳镇海渎用太牢，中山川用少牢，小山川用特牲。若行速即用酒脯。
　　告日，郊社丞布神座席于告所，近北南向。设酒樽于神座之左，而右向。设洗于酒樽东南，北向，其执樽者位如常。奉礼设告官位于罍洗东南，西向；执事者位于其后，北上。设奉礼位于告官西南，东向；赞者二人在南，少退。所司实樽罍俎豆，太祝实币篚，斋郎取豆血。币长一丈八尺，各随方色。奉禮帥贊者先入就位，執樽罍篚者次入就位，謁者引告官以下次入就位。立定，奉礼曰：「再拜。」赞者承传，告官以下皆再拜。
　　谒者进告官之左，白：「有司谨具，请行事。」退复位。奉礼曰：「再拜。」告官以下皆再拜。太祝以币授告官，告官受币，谒者引告官诣神座前，北面跪奠币，俛伏，兴，少退，再拜，告官复位。太官丞引馔入，太祝迎引设于神座前，太官丞以下还本位。謁者引告官詣罍洗，盥手洗爵訖，引告官詣酒樽所，執樽者舉，告官酌酒，進，跪奠於神座，俛伏，興，少退，北向立。太祝持版进于神座之右，东面跪读祝文祝文临时撰。讫，兴，告官再拜，太祝进，跪奠版于神座，俛伏，兴，还樽所。太祝以爵酌福酒，进告官之右，西向立。告官再拜，受爵，跪祭、啐、奠爵及受胙，以下望瘗等至燔版位，并如常仪。其窴土则埳东西各二人。
　　　　平荡寇贼宣露布
　　其日，守宫量设群官次。露布至，兵部侍郎奉以奏闻，仍承制集文武群官、客使于东朝堂。群官客使至，俱就次各服其服。奉礼设群官版位于东朝堂之前，近南，文东武西，重行北向，相对为首。又设客使位如常仪。设中书令位于群官之北，南面。
　　量时刻，吏部、兵部赞群官客使出次，谒者、赞引各引就位。立定，中书令受露布置于案，令史二人绛公服对举之。典谒者引中书令，举案者从之，出就南面位，持案者立于中书令西南，东面。立定，持案者进，中书令取露布，持案者退复位。中书令称：「有制。」群官客使皆再拜。中书令宣露布讫，群官、客使又再拜，皆舞蹈讫又再拜。谒者引兵部尚书进中书令前，受露布，退复位，兵部侍郎前受之。典谒引中书令入，谒者引群官客使各还次。
　　　　遣使劳军将
　　前一日，执事者先设使者次于营南门之外道右，南向。
　　使者至，谒者引之次。使者将到，兵部先集大将以下于南门之外，列左右厢，俱重行北向，相对为首。使者出次，谒者引立于门西，东面；持节者立于使者之北，吏二人持制书案，立于使者西南，俱东面。立定，大将北面再拜。
　　谒者引使者，持节者前导，入门而左，持案者从之。使者立于幕前，南面；持节者立于使者之东，少南，西面；持案者立于使者西南，东面。又谒者引大将以下入立于使者之南，依左右厢俱重行北面，相对为首。立定，持节者脱节衣，持案者进使者前，使者取制书，持案者退复位。使者称：「有制。」大将以下俱再拜。宣诏讫，大将以下又再拜。谒者引大将进使者前，北面受制书，退复位。持节者加节衣，谒者引使者，持节者前导以出，持案者从之，俱复门外位。大将以制书授左右，拜送使者于门外。使者还，大将入。
　　初使者出，诸将以下以次出。若赐衣物，使者出次立于门外。立定，执事者以衣物立于案南，俱东面北上。使者入，衣物随入。初大将受制书复位，执事者以衣物遍授之。大将以下受讫，又再拜。
　　　　皇帝讲武
　　仲冬之月，讲武于都外。
　　前期十有一日，所司奏请讲武，兵部承诏遂命将帅简军士。有司先芟莱除地为场，方一千二百步，四出为和门。又于其内墠地为步骑六军营域处所：左右厢各为三军，皆上军在北，中军次之，下军在南，东西相向。中闲相去三百步，五十步立表一行，凡立五行，表闲前后各相去五十步，为三军进止之节。又别墠地于北厢，南向，为车驾停观之处。
　　前三日，尚舍奉御设大次及御座于其中如常仪。
　　前一日，讲武将帅及士卒集于墠所，禁止諠哗。依方色建旗为和门，于都墠之中及四角皆建以五彩牙旗，旗鼓甲仗威仪悉备于墠所。大将以下各有统帅如例程。步军大将被甲冑乘马，教骑大将亦乘马，教习士众为战队之法。凡教为阵，少者在前，长者在后；其还则长者在前，少者在后。长者持弓矢，短者持戈矛，力者持旌旗，勇者持钲鼓。刀楯为前行，持者次之，弓箭为后行。将帅先教士众习见旌旗指麾之踪，旗卧即跪，旗举即起；金鼓动止之节，声鼓即进，鸣金即止；知刑罚之苦，赏赐之利，持五兵之便，战斗之备，习串跪起及行列险隘之路。
　　讲武日，未明十刻，军士皆严备。五刻，将士皆贯甲，步军各为直阵以相俟，将军依仪各依格备物，大将军各依格处分军中，立于旗鼓之下。凡六军各鼓一十二、钲一、角四，并于其军后表之下。銮驾出宫如例程。
　　讲武日未明七刻，搥一鼓为一严，三严时节，前一日侍中奏裁。出宫以刚日。侍中奏开宫殿门及城门。未明五刻，搥二鼓为再严，侍中版奏「请中严」。文武官应从者俱先置，文武官皆公服。所司为小驾，依图陈设。未明二刻，搥三鼓为三严，诸卫各督其队与钑戟以次入陈于殿庭。诸侍卫之官各服其器服，诸侍臣俱诣西阶下奉迎。侍中负玺如式。乘黄令进革辂于太极殿前，皇帝服武弁之服，余并如圆丘仪。
