<!-- { "loadSidebar": true } -->
　　至后汉永平中，匈奴胁服诸国，共寇河西郡县，今武威、张掖等郡之地。城门昼闭。明帝乃命将北征匈奴，取伊吾卢地，今伊吾县。置宜禾都尉以屯田，遂通西域于阗诸国。西域自绝六十五载，乃复通焉。明年，始复置都护、戊己校尉。及明帝崩，焉耆、龟兹攻没都护陈睦，匈奴、车师围戊己校尉。
　　章帝不欲疲弊中国以事夷狄，乃迎还戊己校尉，不复遣都护，复罢屯田，匈奴因遣兵守伊吾地。时军司马班超留于阗，绥集诸国。
　　和帝永元初，窦宪大破匈奴，因遣副校尉阎盘掩击伊吾，破之。三年，班超遂定西域，因以超为都护，居龟兹。复置戊己校尉。于是五十余国悉纳质内属。其条支、安息诸国至于海滨四万里外，皆重译贡献。九年，班超遣掾甘英穷临西海而还，皆前代所不至，莫不备其风土，传其珍怪焉。及超被征，以任尚为都护，尚谓超曰：「猥承君后，宜以诲之。」超曰：「塞外吏士，本非孝子顺孙，皆罪过徙补边屯。而蛮夷怀鸟兽之心，难养易败。今君性严急，水清无大鱼，察政不得下和，宜荡佚简易，宽小过，总大纲而已。」超去后，尚私谓所亲曰：「我以班君当有奇策，今所言平平耳。」尚至数年，安帝初，西域背叛，如超所诫。频攻围都护任尚、段禧等，朝廷以其险远，难相应赴，诏罢都护，由此遂弃西域。北匈奴即复收属诸国，共为边寇十余岁。炖煌太守曹宗请出兵击匈奴，复欲进取西域。邓太后不许，但令置护西域副校尉，居炖煌，羁縻而已。
　　其后匈奴连与车师入寇河西，汉不能禁，议者因欲闭玉门、阳关，以绝其患。尚书陈忠上疏曰：「臣闻八蛮之寇，莫甚北虏。高祖窘平城之围，文帝屈供奉之耻。故孝武愤怒，深惟久长之计，命遣武臣，浮河绝漠，穷破虏庭。遂开河西四郡，以隔绝南羌，收三十六国，断匈奴右臂。是以单于孤特，窜迹远藏。由此观之，戎狄可以威服，难以化狎。西域内附日久，区区东向扣关者数矣，此其不乐匈奴、慕汉之效也。今北虏已破车师，势必南攻鄯善，弃而不救，则诸国从矣。若然，则虏财贿益增，胆势益殖，威临南羌，与之交连。如此，河西四郡危矣。河西既危，不得不救，则百倍之役兴，不訾之费发矣。议者但念西国绝远，恤之烦费，不见先代苦心勤劳之意也。臣以为炖煌宜置校尉，按旧增四郡屯兵，以西抚诸国。庶足折冲万里，震怖匈奴。」太后又召班超之子勇问之。勇议曰：「昔者孝武皇帝患匈奴强盛，开通西域，诸论者以为夺匈奴府藏，断其右臂。遭王莽篡盗，征求无厌，胡夷忿毒，遂以背叛。光武中兴，未遑外事，故匈奴负强，驱率诸国。及至永平，再攻炖煌、河西郡，城门昼闭。明帝命武臣出征西域，故匈奴远遁，边境得安。及至永元，莫不内属。会闲者羌乱，西域复绝，北虏遂遣责诸国，备其逋租，高其价直，严以期会。鄯善、车师皆怀忿怒，思乐事汉，其路无从。前所以时有叛者，皆由牧养失宜，还为其害。旧炖煌郡有营兵三百人，宜复之，复置护西域副校尉，居于炖煌，如永元故事。又宜遣西域长史将五百人屯楼兰，西当焉耆、龟兹径路，南强鄯善、于阗心胆，北扞匈奴，东近炖煌。如此诚便。」长乐卫尉谭显等难曰：「朝廷前所以弃西域者，以其无益于中国而费难供也。今车师已属匈奴，鄯善不可保信，一朝反复，班将军能保北虏不为边害乎？」勇对曰：「今中国置州牧者，以禁郡县奸猾盗贼也。若州牧能保盗贼不起者，臣亦愿以腰斩保匈奴之不为边害也。今通西域则虏势必弱，虏势弱则为患微矣。孰与归其府藏，续其右臂哉！为置校尉以扞北抚西，设长史以招怀诸国，若弃而不立，则西域屈就北虏，缘边之郡将受困苦，恐河西城门复有昼闭之儆矣。今不廓开朝廷之德，而拘屯戍之费，若北虏遂炽，岂安边久长之策哉！」大尉属毛轸难曰：「今若置校尉，则西域络绎遣使，求索无厌，与之则费难供，不与则失其心。一朝为匈奴所迫，当复求救，则为役大矣。」勇对曰：「今设以西域归匈奴，而使其因西域租入之饶，兵马之众，以扰动缘边，是为富仇雠之财，增暴夷之势也。置校尉者，宣威布德，以系诸国内向之心，以疑匈奴觊觎之情，而无费财耗国之虑也。且西域之人无他求索，其来入者，不过廪食而已。今若拒绝，势必北属，夷虏并力以寇并、凉，则中国之费不止十亿。」于是从忠、勇议。乃以勇为西域长史，将五百人西屯柳中。今交河郡县。勇遂破平车师。自建武至于延光，西域三绝复通。
　　顺帝永建二年，勇复击降焉耆。于是龟兹、疏勒、于阗、莎车等十七国皆来服从，而乌孙、葱岭以西遂绝。六年，帝以伊吾旧膏腴之地，傍近西域，匈奴资之以为抄暴，复令开设屯田如永元时事，置伊吾司马一人。自阳嘉以后，朝威稍损，诸国骄放，转相陵伐矣。
　　自魏及晋，中原多故，西域朝贡不过三数国焉。
　　至后魏太武帝，使董琬使西域，还，具言其地为三域：自葱岭以东，流沙以西为一域；姑墨以南，月氏以北为一域；两海之闲，水泽以南为一域。三域之内，诸小渠长盖以百数。其出西域，更为四道：自玉门度流沙，西行二千里至鄯善，为一道；自玉门度流沙，北行二千二百里至车师，为一道；从莎车西行一百里至葱岭，西千三百里至伽部，为一道；自莎车西南五百里至葱岭，西南千三百里至波路，为一道焉。于是贡献者十有六国。
　　孝文延兴中，尚书奏以炖煌一镇，介远西北，寇贼路冲，虑或不固，欲移就凉州。群官会议。给事中韩秀曰：「此蹙国之事，非辟土之宜。愚谓炖煌之立，其来久矣。虽土邻强寇，而兵人素习，纵有奸窃，不能为害，循常置戍，足以自全，进断北狄之觇途，退塞西夷之窥路。若徙就姑臧，虑人怀异意，或贪留重迁，情不愿徙，脱引寇内侵，深为国患。且炖煌去凉卅及千余里，拾远就近，防制有阙。一朝废置，是启戎心，则夷狄交构，互相来往。恐丑徒协契，侵窃凉土，边役繁兴，艰难方甚。」乃从秀议。
　　隋炀帝时，遣侍御史韦节、司隶从事杜行满使于西蕃诸国。至罽宾，得玛瑙杯；王舍城，得佛经；史国，得十舞女、师子皮、火鼠毛而还。帝复令裴矩于武威、张掖闲往来以引致之，皆啖以厚利，令转相讽谕。大业中，相率而来朝者四十余国，帝因置西戎校尉以应接之。自炖煌西出玉门、阳关，涉鄯善，北通伊吾千里。自伊吾北通车师前部高昌壁千二百里。自高昌壁北通车师后部金蒲城今北庭府县。五百里。此其西域之门户内地，故汉戊己校尉更互屯焉。伊吾地宜五谷、桑、麻、蒲萄，其北及柳中皆膏腴之地。故汉帝与匈奴争车师、伊吾，以制西域。至隋，有商胡杂居，胜兵千余人，附于铁勒，人甚骄悍，厥田良沃。隋末内属，置伊吾郡。属天下乱，又臣突厥。
　　大唐贞观四年，以颉利破灭，遂举其属七城来降，因列其地为西伊州，同于编户。至武太后如意初，武威军总管王孝杰大破吐番，复龟兹、于阗、疏勒、碎叶四镇，自是诸国朝贡，侔于前代矣。神龙以后，黑衣大食强盛，渐并诸国，至于西海，分兵镇守焉。族子环随镇西节度使高仙芝西征，天宝十载至西海，宝应初，因贾商船舶自广州而回，着经行记。今之所纂，其小国无异闻者，则不暇录焉。诸家纂西域事，皆多引诸僧游历传记，如法明游天竺记、支僧载外国事、法盛历诸国传、道安西域志。惟佛国记、昙勇外国传、智猛外国传、支昙谛乌山铭、翻经法师外国传之类，皆盛论释氏诡异奇迹，参以他书，则皆纰谬，故多略焉。
　　　　　楼兰
　　楼兰，在婼羌西北，汉时通焉。王理扜泥城，去阳关千六百里，东去长安六千一百里。户千五百。西北去都护理所千八百里，至山国千三百余里，此国山居，故名山国。西北至车师千九百里。地沙卤，寄田仰谷旁国。国多出葭苇、柽柳、胡桐、白草。白草，牛马所嗜也。胡桐似桐，虫食其树而沫下流出者，俗名为胡桐泪，言似眼泪也。可以汗金银。人随畜牧逐水草，有驴马，多橐驼。能作兵器，与婼羌同。
　　初，汉武帝因张骞之言，甘心欲通大宛诸国，使者一岁中多至十余辈。楼兰、姑师当道，苦之，每供给使者，受其劳费，故厌苦也。攻劫汉使王恢等。汉将赵破奴率属国骑谓诸外国属汉者。及郡兵击之，虏楼兰王，遂破姑师，于是列亭障至玉门矣。楼兰既降服贡献，匈奴闻，发兵击之。于是楼兰遣一子质匈奴，一子质汉。后贰师将军击大宛，便道引兵捕楼兰王。将诣阙，簿责王，对曰：「小国在大国闲，不两属无以自安，愿徙国入于汉地。」上直其言，遣归国。楼兰王死，后王立。楼兰国最在东垂，近汉，当白龙堆，乏水草，常主发道，负水担粮，送迎汉使，又数为吏卒所寇，惩艾不便与汉通。艾读曰乂。后复为匈奴反闲，数遮汉使。昭帝遣平乐监傅介子往刺其王，悬首北阙下。乃立其弟尉屠耆为王，更名其国为鄯善。王自请天子曰：「身在汉久，今归，单弱，而前王有子在，恐为所拒。国中有伊循城，其地肥美，愿汉遣一将屯田积谷，令臣得依其威重。」于是汉遣司马一人，吏士四十人，田伊循以镇抚之。其后置都尉，伊循官置始此矣。鄯善当汉道冲，西通且末且，此余反。七百二十里。自且末以往皆种五谷，土地、草木、产畜、作兵，略与汉同。自后无闻。
　　至后魏太武时，其国为沮渠安周所攻，其王西奔且末，而且末役属之。西魏大统八年，其王兄鄯来率众内附。
　　　　　且末
　　且末国，汉时通焉。王治且末城，去长安六千八百里。户二百三十。西北至都护理所二千二百里，北接尉犁、丁零，东接白提，西接波斯、精绝，南至小宛可三日行。地有蒲萄诸果。人皆翦发，着帽，小袖衣，为衫则开颈而缝前。多牛羊骡驴。其王安末深盘，梁武帝普通五年，遣使贡献，谓之末国。梁史云即且末。其国西北有流沙数百里，夏月有热风，为行旅之患。风之欲至，老驼先知，即鸣而聚立，埋口鼻于沙中，人每以为候，即将拥蔽鼻口。其风迅驶，斯须过尽，若不防者，必至危毙。
　　　　　杅弥
　　杅弥，汉时通焉。王理杅弥城，去长安九千三百里。户三千三百。东北至都护理所三千五百里，南与渠勒、东北与龟兹、西北与姑墨接，西通于阗四百里。后汉改其国曰拘弥，居宁弥城，亦曰宁弥城国。顺帝永建中，为于阗王放前破杀其王兴。阳嘉初，炖煌太守徐由遣疏勒发兵击破于阗，遂更立拘弥王。灵帝熹平中，又为于阗所破，杀掠殆尽，众纔千口。
　　　　　车师高昌附
