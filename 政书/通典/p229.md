<!-- { "loadSidebar": true } -->
　　魏明帝吊陈群诏曰：「司空今遭母忧，当遣使者吊祭如故事。」尚书司马孚奏：「寻故事，自魏兴，无三公丧母吊祭。」辄访韦诞、王肃、高堂隆、秦静等，云：「汉太傅胡广丧母，天子使谒者以中牢吊祭、送葬。」王肃议：「礼，臣有父母之丧讣，君吊之。吊诸臣之母，当从夫爵。」
　　蒋济奏：「会丧不宜去冠。奏事者上言，前会故领军朱铄丧，自卿以下皆去冠，以布帕额。使者、侍中、散骑则不。皆非旧法。夫冠成德之表，于服为尊。唯君亲之丧小敛之前，与服罪之人去冠。其余礼仪，虽齐缞之痛，有变无废。今为吊去冠，甚违礼意。」下博士评议。
　　博士杜希议，以为：「论语曰『羔裘玄冠不以吊』，故周人去玄冠，代以素弁。汉去玄冠，代以布巾。亦王者相变之仪，未必独非也。古礼野夫着巾，古者军礼韦弁冠，今者赤帻，此明转相变易，不可悉还反古。今宜因汉氏故事。又汉仪注，诸侯王薨，天子遣使者往，皆言使者素服。又礼自天子达于士，临殡敛之事，去玄冠，以素弁。君子临丧，必有哀素之心，是以去玄冠，代之以素。汉中兴，临丧与礼合仪。自后或言临，使者常吉服布巾。以为使者亦宜去玄冠，代以布巾，示不纯吉。侍中、散骑诸会丧，亦宜去玄冠，代以布巾。」诏从希议。
　　王肃云：「礼有亲丧而君来吊，则免绖，贯左臂，去杖，迎拜于大门之外，见马首，不哭，先入门右，庭中北面。君升自东阶，南面哭，主人乃哭。君出，又拜送大门外。又按礼，三年之丧，终服不吊。期之丧，既练而吊。大功之丧，既葬而吊。」蜀谯周云：「国君为卿大夫，皮弁锡缞以居，他事出，亦如之。其吊，则皆锡缞，布弁而绖，三月复吉。其吊士，则服弁绖疑缞，亦往则服，出则不。公及大夫吊众妾，如君吊他国卿大夫，皮弁锡缞，不绖。君使人吊襚，主人迎于寝门外，见使者不哭也，先入门右，北面。吊者入，升自西阶，东面。主人前至中庭，吊者致君命，主人哭拜稽颡成踊。吊者出去，主人拜送于门外。君使襚者左执领，右执要，致命讫，入室，衣尸乃出。他皆如吊。既敛之后不衣尸，委于尸东席上。凡主人出送，因拜宾；所来者拜讫，皆即位西阶下，东面哭踊；哭讫反室。大夫吊，服以锡缞，用缌麻布而灰理之曰锡。士吊服以疑缞，用锡布为衣而素裳，拟于吉也。其冠各以其缞。归其家，犹吊服着绖以居。其以他事出，则脱绖。三月既葬，服吉。五代兄弟相为亦然。凡大夫吊其臣，异者，主人不迎于门外，主君入，即位堂下，西面，主人北面，众主人南面。」
　　晋挚虞决疑云：「凡使吊祭同姓者，素冠帻，白练深衣，器用皆素。异姓者，服色器用皆不变。」
　　陈舒议至尊临温公夫人丧：「按礼，天子哭诸侯则弁绖锡缞，哭大夫士则弁绖疑缞。此皆当时殡葬之闲服耳。今温公丧已久远，主人本应改葬之服，今之所服，大夫丧耳。天子于诸侯之妻，礼变。今以白帢深衣，当古吊服。今至尊临丧，谓应深衣而已。着深衣者，不复变服。其余侍官，谓当公服直卫，不应从哭。」
　　宋崔凯云：「礼，君自吊其臣，主人出迎于外，见君马首，不哭，先入门右，北面。众主人袒即位。升自阼阶，西面。主人前，至中庭。君哭。主人哭，拜，稽颡成踊，先出。君去，主人哭，拜送于外门外。明日，主人缞绖拜谢于朝。今代人君吊，主人出迎，见马首拜。君遣吏吊。主人布席于丧庭，孝子左贯首绖，待于席南，北面，不哭也。吏持版吊于席北，面向孝子。再拜讫，伏，吏跪读版，孝子再拜。有吊宾，主人迎即位中门外，西面北上。众宾东面者北上，门西北面者东上。主人拜宾，旁三拜，众宾不答拜。主人入，即堂下朝夕哭位。众随入，如外位也。知生者吊，知死者伤。主人哭，吊者皆哭。退出，主人拜中门外如初。吊辞，至主人前曰：『闻君有某之丧，如何不淑。』伤辞，诣丧前曰：『子遭离之，如何不淑。』此各主于其所知也。若有知生又知死者，伤而且吊也。」又曰：「同僚宾客相吊也，因主人朝夕哭而往吊也。」又曰：「凡宾客来吊，孝凡言孝者，即丧主也。皆当位东阶下，西面，不得庐中。长吏自吊，其人左贯首绖出迎，还入门。君至门，谢孝还位，乃从命还位。若不谢遣者，君向柩哭，则孝当伏。孝当后哭先止，所以不使君甚哀也，哭讫，君遣还位，乃从命还位则哭，不得入庐也。哭位在东阶下。辞去，孝子哭也。君先出，孝后出，于门外见马而拜，讫，哭而还也。若有命止令勿出，亦便随从命也。羸可使人自扶，若病不能者，君至，自杖而已。」
　　乐亮问徐广曰：「君吊之仪，虽在于礼，未审皇子之吊，受吊为当迎送及拜以不？当于庐室坐，当别施位耶？若别施位者，应在何处？即位为应立？应坐？『君吊，虽已葬，主人必絻』，此礼已废，并未详。既小祥，重服已除，正当即以练冠功缞受吊耶？」徐广答曰：「皇子之仪，揖而不拜，然犹应以练冠功缞迎立于户侧。皇子向户揖，揖讫，伏庐室而哭。及皇子前执手时，乃可长跪受之。去出室，还至户，更哭。」
　　大唐之制，如开元礼。
　　　　三不吊议周　魏　宋
　　周制，檀弓曰：「死而不吊者三，畏、厌、溺。」郑玄曰：「畏者，为人以非罪加己，己无以说之死者也。厌者，行止危险之下。溺者，不乘桥船者也。」庐植曰：「畏者，兵刃所杀也。」王肃曰：「犯法狱死谓之畏。尔雅曰畏，刑者也。」
　　魏王肃圣证论难郑玄曰：「孔子畏匡，德能自全也。设使圣人卒离不幸，可得不痛悼而罪之乎！非徒贤者，设有罪愚人，亦不得不哀伤之也。」
　　宋崔凯服节云：「有不吊者三：谓畏、厌、溺死也。欲吊者，不变服哭之已。」
通典卷第八十四　礼四十四　沿革四十四　凶礼六
　　丧制之二
　　　沐浴　含　袭　设冰　设铭　悬重　
　　　始死服变　始死襚大敛襚附　小敛
　　　　沐浴周　大唐
　　周制，大丧，肆师大渳音尾以鬯筑。音煮。筑香草，煮以为鬯以浴尸。香草，郁金也。渳谓浴尸。小宗伯掌大肆以秬鬯渳尸。大肆，始陈尸也。杜子春云以秬鬯浴尸。君沐粱，大夫沐稷，士沐粱。
　　士丧，始卒，甸人掘坎于阶闲，少西；为垼于西墙下，东向。掘坎南顺，广尺，轮二尺，深三尺，南其壤。甸人，有司主田野之官。垼，块灶，在西墙下，中庭之西。南顺，统于堂也。垼音役。新盆、盘、瓶、废敦、音对重鬲音历皆濯，造于西阶下。新此瓦器五种者，重死事。盆以盛水，盘承渜濯，瓶以汲水。废敦，敦无足者，所以盛米也。重鬲，鬲将悬于重。濯，涤溉也。造，至也。犹馔也，以造言之，丧事遽。沐巾一，浴巾二，皆用绤，实于笲，巾所以拭污垢。浴巾二者，上体下体异也。绤，麤葛也。笲音烦，下同。栉于箪，箪，苇笥也。浴衣于箧，浴衣，以布为之，制如今通裁也。皆馔于西序下，南上。东西墙谓之序。中以南谓之堂。管人汲，不说繘，均必反。屈之，管人，有司主馆舍者。不说繘，将以就祝濯米。屈，萦也。尽阶不升堂，授外御者。外御者入浴。主人皆出户外，北面。小臣四人抗衾，御者二人浴，襢笫。庄俟反。抗衾，为其裸裎，蔽之。襢笫，去席，盝水便也。裎，他顶反。浴水用盆，沃水用枓，音主。浴用絺巾，挋音振用浴衣，如他日。小臣爪足。浴余水弃于坎。妇人丧，则内御者抗衾而浴。抗衾者，蔽上，重形也。挋，拭也。爪足，断足爪也。管人汲，授御者，御者差七何反沐于堂上。士则祝淅米于堂，南面，用盆。管人尽阶不升堂受潘，煮于垼，陶人出重鬲，甸人取所彻庙之西北厞薪用爨之。尽阶，三等之上也，差亦淅也。淅饭米取其潘，以为沐也。丧礼士沐以稻，此云以粱，盖天子之士也。率而上之，天子则沐黍与。祝，夏祝也。祝盛米于敦，奠于具北。管人授御者沐，乃沐用瓦盘，挋用巾，如他日。小臣爪手翦须。濡濯弃于坎。濡濯，沐浴余潘水。巾栉浴衣亦弃之。既夕记云：「甸人筑坅坎。」注：「筑，实土其中，坚之，穿坎之名，一曰坅。」音五锦反。君大夫鬊爪及敛实于角中，士埋之。鬊音舜，乱发也。角中谓棺内四隅也。将实爪发于棺中，必为小囊盛之。鬠用组，乃笄，设明衣裳。用组束发。鬠，敛也。鬠音脍，又音会也。主人入即位。已设明衣，可以入也。
　　大唐元陵仪注：「将沐浴，内有司为垼于殿西廊下，累块为灶，东面，以俟煮。沐浴新盆盘瓶鬲皆濯之，陈于西阶下。掘埳于西阶之西。陈明衣裳于其侧。帛巾一，方尺八寸，沐巾二，浴巾四，皆用帛练。栉及浴衣各实于箧。将沐浴，内掌事者奉米潘及汤，各盛以瓮，并沐盘，升自西阶，授沐者以入。嗣皇帝、妃、公主等悉出帷外。嗣皇帝以下在殿东楹闲，北面西上。内命妇以下在殿西闲，北面东上。俱立哭。既沐而栉。将浴，内执事者六人抗衾，御者四人浴，拭以巾，挋用浴衣。设床于大行东，衽下莞，席上簟。浴者举大行，易床设枕，理其须发，断爪，盛于小囊，大敛即内于棺中也。着明衣裳，以方巾覆面，以大敛之衾覆之。内外入，就位哭。其五品以上沐用稷，四人浴。六品以下沐用粱，二人浴。」余具开元礼。
　　　　含周　魏　大唐
　　周制，典瑞大丧供饭玉、含玉。饭玉，碎玉以杂米也。含玉，以柱左右齻及口中者也。齻音颠。舍人供饭米。饭所以实口，不忍虚也。诸侯以璧，大夫以珠，士以贝，实于笲。贝，水物，古者以为货，江水出焉。笲，竹器名也。米，君以粱，大夫稷，士粱，一豆实于筐。一豆，四升。
　　士丧将含，商祝袭祭服褖衣次。商祝，祝习商礼者也。商人教之以敬，于接神宜。袭，布衣床上也。祭服，爵弁服、皮弁服，皆从君助祭之服也。大蜡有皮弁素服送终之礼。袭衣于床，床次含床之东也。主人出，南面，左袒，扱诸面之右，盥于盆上，洗贝，执以入。宰洗柶建于米，执以从。俱入户西向也。柶音四。商祝执巾从入，当牖北面，彻枕，设巾，彻楔，受贝，奠于尸西。当牖北面，直尸南也。设巾覆面，为饭之遗落米也。主人由足西床上坐，东面。不敢从首前也。主人左扱米实于右，三实一贝。左、中亦如之。又实米唯盈。于右，尸口之右也。唯盈，取满而已。主人袭，反位。袭，服衣也。位在尸东。商祝掩，瑱，设幎目。掩者，先结颐下，既瑱，设幎目。既夕记云：「卒洗贝，反于笲，实贝，柱右齻左齻。」注云：「象齿坚也。」幎音萦，下同。夏祝彻余，乃袭。夏祝，祝习夏礼者。夏人教以忠，其于养宜也。
