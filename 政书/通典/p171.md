<!-- { "loadSidebar": true } -->
　　升平元年，将纳皇后何氏，彪之正礼始更大引经传及诸故事，深非公羊「婚礼不称主人」之义。曰：「王者之于四海，无不臣妾，虽复父兄之亲，师友之贤，皆纯臣也。夫崇三纲之始，定乾坤之仪，安有天父之尊，而称臣下之命以纳伉俪；安有臣下之卑，而称天父之名以行大礼。远寻古礼，于义不通。按咸宁二年，纳悼皇后时，弘训太后母临天下，而无命戚属之臣为武皇父兄主婚之文。考咸宁故事不称父兄师友，则咸康华恒所上合于旧也。谓今纳后仪制，宜一依咸康故事。」从之。华恒定六礼，云宜依旧及大晋已行之制，此恒犹识前事，故王彪之言从咸康，由此也。唯以「娶妇之家三日不举乐」，而咸康群臣贺为失礼，故但依咸宁上礼，不复贺也。其告庙六礼版文等，皆彪之所定。博士荀纳云：「凡六礼版，长尺二寸，以应十二月；博四寸，以象四时；厚八分，以象八节。皆真书。后家答则以鲛脚书之。」纳采，用鴈一头，白羊一口，酒十二斛，米十二斛。文曰：「皇帝咨前太尉参军、都乡侯何：浑元资始，肇经人伦，爰及夫妇，以奉宗庙天地社稷。谋于公卿，咸以为宜。率由旧典，今使使持节、崇德卫尉、领太常彪之，兼宗正、散骑侍郎综，以礼纳采。」后家答曰：「皇帝嘉命，访婚陋族，备数采择。臣之先臣散骑侍郎准之遗女，未娴教训，衣履若而人。钦承旧章，肃奉典制。前太尉参军、都乡侯粪土臣何琦稽首顿首，再拜承制诏。」问名，用鴈羊酒米如前。文曰：「皇帝曰：咨前某官某侯何：两仪配合，承天统物，正位乎内，必俟令族。重申旧典，今使使持节、某官彪之，某官综，以礼问名。」后家答：「皇帝嘉命，使者彪之重宣中诏，问臣名族。臣族女父母所生，先臣故光禄大夫、雩娄侯桢之遗玄孙，先臣故蔡州刺史、关内侯恽之曾孙，先臣故安丰太守、关内侯叡之孙，先臣故散骑侍郎准之遗女。外出自于先臣故尚书左丞孔冑之外曾孙，先臣故侍中、关内侯夷之外孙女，年十七。钦承旧章，肃奉典制。前某官某侯粪土臣何琦稽首顿首，再拜钦承制诏。」纳吉，用鴈羊酒米如前。文曰：「皇帝曰：咨前某官某侯何：人谋龟从，佥曰贞吉。敬顺典礼，今使使持节、某官彪之，某官综，以礼纳吉。」后家答：「皇帝嘉命，使者彪之重宣中诏，大卜元吉。臣陋族卑鄙，忧惧不堪，钦承旧章，肃奉典制。前某官某侯粪土臣何琦稽首顿首，再拜承制诏。」纳征，用白羊一口，玄纁帛三疋，绛二疋，绢二百疋，兽皮二枚，钱二百万，玉璧一枚，酒十二斛，白米十二斛，马六匹。文曰：「皇帝曰：咨某官某侯何之族女，有母仪之德，窈窕之姿，如山如河，宜奉宗庙，永承天祚。以玄纁皮帛，马羊钱璧，以彰典礼。今使使持节、兼司徒、光禄勋、关内侯恪，崇德卫尉、领太常彪之，以礼纳征。」后家答：「皇帝嘉命，使者恪重宣中诏，降婚卑陋，命以上公，宠以丰礼，备物典册。钦承旧章，肃奉典制。前某官某侯某云云，再拜承制诏。」请期，用鴈羊酒米如初。文曰：「皇帝曰：咨前某官某侯何：谋于公卿，大筮元龟，罔有不臧。率遵典礼，今使使持节某官彪之，某官综，以礼请期。」后家答：「皇帝嘉命，使者彪之重宣中诏，吉日惟八月壬子可迎。臣钦承旧章，肃奉典制。前某官某侯某，再拜承制诏。」迎用鴈羊酒米如初。文曰：「皇帝曰：咨前某官某侯何：岁吉月令，吉日惟某，率礼以迎。今遣使持节、兼太保、侍中、太宰、武陵王晞迎。」后家答：「皇帝嘉命，使者晞重宣中诏，令月吉辰，备礼以迎。上公宗卿兼至，副介近臣百两。臣蝼蚁之族。猥承大礼，忧惧战悸。钦承旧章，肃奉典制。前某官某侯粪土臣某，谨因使者兼某官某王晞上谨答。」册皇后文曰：「惟升平元年八月，皇帝使使持节、兼太保、侍中、太宰、武陵王晞册命故散骑侍郎女何氏为皇后。咨尔易本乾坤，诗首关雎，王化之本，实由内辅。是故皇英嫔虞，帝道以光；任姒母周，胤嗣克崇。皇后其祗勖厥德，以肃承宗庙，虔恭中馈，尽敬妇道，帅导六宫，作轨仪于四海。皇天无亲，惟德是依，可不慎欤！」
　　北齐皇帝纳后之礼，纳采、问名、纳征讫，告圆丘方泽及庙。是日，皇帝临轩，命太尉为使，司徒副之。持节诣后行宫，东向，奉玺绶册以授中常侍。皇后受册于行殿。使者出，与公卿以下皆拜。有司备迎礼。太保、太尉受诏而行。主人公服，迎拜于门。使者入，升自宾阶，东面。主人升自阼阶，西面。礼物陈于庭。设席于两楹间，童子以玺书版升，主人跪受。送使者，拜于大门外。有司先于昭阳殿两楹间供帐，为同牢之具。皇后服大严绣衣，带绶佩，加幜。幜音景。女长御引出，升画轮四望车。女侍中负玺陪乘。卤簿如大驾。皇帝服衮冕出，升御座。皇后入门，大卤簿住门外，小卤簿入。到东上合，施步障，降车，席道以入昭阳殿。前至席位，姆去幜，皇后先拜后起，皇帝后拜先起。升自西阶，诣同牢座，与皇后俱坐。各三饭讫，又各酳二爵一。奏礼毕，后兴，南面立。皇帝御太极殿，王公以下拜，皇帝兴，入。明日，后展衣，于昭阳殿拜表谢。又明日，以榛栗枣修，见皇太后于昭阳殿。择日，群官上礼。又择日，谒庙。皇帝使太尉，先以太牢告，而后遍见群庙。
　　大唐皇帝纳后，卜日，告天地，临轩命太尉为使，宗正卿为副，并如开元礼。
　　　　天子册妃嫔夫人周　后汉　晋
　　周制，天子后立六宫，三夫人、九嫔、二十七世妇、八十一御女，以听天下之内治。天子六寝，而六宫在后，六官在前，所以承副，施外内之政也。三夫人以下百二十人，周制也。三公以下百二十人，似夏时也，以治外。而六宫内政，取其相应焉。又三小者为次妃，帝尧因焉。至舜不告娶，不立正妃也。但立三妃而已，谓之三夫人，离骚所歌三夫人，舜妃也。夏后氏增以三三而九，合十二人，春秋说云，天子娶十二，即夏制也。以虞夏及周等差之，则殷人又增以三九二十七，合三十九人。周人上法帝喾立正妃，又三九二十七人为八十一以增之，合百二十人。其位：后也，夫人也，嫔也，世妇也，御女也。五者相参，定尊卑也。公羊云：「诸侯娶一国，则二国往媵之，以侄娣从。」公羊说曰：「天子诸侯娶三国，凡九女，法地有九州岛，是以承天之施。娶三国者，广异类也。恐一国有血相似，俱无子也。侄娣媵者，不相妒嫉也。年虽幼，待年于父母之国。古者女嫁则侄娣从，谓之媵。」
　　后汉献帝建安十八年，曹操进三女宪、节、华为夫人。聘以束帛玄纁，绢五万疋。小者待年于国。留住于国，待年长。二十年，并拜贵人。
　　晋武帝泰始十年，将聘三夫人、九嫔，有司奏：「礼，皇后聘以谷珪，无妾媵礼贽之制。」诏曰：「拜授可依魏氏故事。」于是临轩，使使持节兼太常拜三夫人，兼御史中丞拜九嫔。
　　　　皇太子纳妃皇子诸王附○
汉　晋　东晋　宋　齐　北齐　隋　大唐
　　汉制，皇太子纳妃，奉常迎。时叔孙通定礼，以天子无亲迎之义，皇太子以奉常迎也。
　　晋太康中，有司奏：太子婚，纳征用玄纁束帛，加羊马二驷。
　　东晋太子婚，纳征礼用玉璧一，虎皮二。王彪之上书曰：「或者兽取威猛有斑彩，玉象德而有温润。寻珪璋亦玉之美者，豹皮彩蔚，以譬君子。」王肃纳征辞云：「玄纁束帛，俪皮鴈羊。」前汉亦无用羊之礼。郑氏婚物赞曰「羊者祥也」，婚之有羊，自汉末始。
　　宋文帝元嘉十五年四月，皇太子纳妃，六礼文与纳后不异。百官上礼。其月壬戌，于太极殿西堂叙宴二宫队主副、司徒征北镇南三府佐、扬兖江三州纲、彭城江夏南谯始兴武陵庐陵南丰七国侍郎以上，诸二千石在都邑者，并在会。又诏今小会可停伎乐。时有临川曹太妃丧。
　　明帝泰始五年，有司奏：「按晋江左以来，太子婚，纳征礼，用璧一，兽皮二，未详所准。今法章徽仪，方将大备，宜宪范经籍。今皇太子婚，纳征，礼合用珪璋豹皮熊罴皮与不？下礼官详议，依经记更正。若应用者，为各用一？为用两？」博士裴昭明议：「按周礼，纳征，玄纁束帛俪皮。郑玄曰：「束帛以致命。两皮，庭实。皮，鹿皮。」晋纳妃以兽豹皮二。兽豹虽文，礼所不用。熊罴吉祥，婚典不及。珪璋虽美，为用各异。今储皇聘纳，宜准经诰。」兼太常丞孙诜议以为：「聘币之典，损益惟义。今储后崇聘，礼先训远，皮玉之美，宜尽辉备。礼称束帛俪皮，则珪璋数合同璧，熊罴文豹，各应用二。」博士虞龢音和议：「按仪礼直云『玄纁束帛俪皮』。礼记郊特牲云虎豹皮与玉璧，非虚作也。虎豹皮居然用两，珪璋宜仍旧各一。」参议诜、龢二议不异，今加珪璋各一，豹熊罴皮各二，龢议为允。诏可。
　　齐武帝永明年中，以婚礼奢费，敕诸王纳妃，上御及六宫，依礼上枣栗腶修，加以香泽花粉，其余衣物皆停。唯公主降嫁，则上遗舅姑。
　　北齐皇太子纳妃礼，皇帝遣使纳采，有司备礼物。会毕，使者受诏而行。主人迎于大门外。礼毕，会于厅事。其次问名、纳吉，并如纳采。纳征，则使司徒及尚书令为使，备礼物而行。请期，则以太常宗正卿为使，如纳采。亲迎，则太尉为使。三日，妃朝皇帝于昭阳殿，又朝皇后于宣光殿。择日，群臣上礼。他日，妃还。又他日，皇太子拜合。皇太子及王聘礼，纳采、问名、纳吉、请期、亲迎皆用羔羊一口，鴈一只，酒黍稷稻米各一斛。纳征，用玄三疋，纁二疋，束帛十疋，大璋一，虎皮二，锦采六十疋，绢二百疋，羔羊一口，羊四口，犊二头，酒黍稷稻米各十斛，从车百乘。
