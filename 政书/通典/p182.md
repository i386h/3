<!-- { "loadSidebar": true } -->
　　乘舆黄赤绶，四采，黄赤缥绀，淳黄圭，长二丈九尺九寸，五百首。凡绶，先合单纺为一系，四系为一扶，五扶为一首，五首成一文，文采纯为一圭。首多者系细，首少者系麤。汉官仪曰：「玺皆白玉螭虎钮，文曰『皇帝行玺』、『皇帝之玺』、『皇帝信玺』、『天子行玺』、『天子之玺』、『天子信玺』，凡六玺。皇帝行玺，凡封之玺，赐诸侯王书。信玺，发兵征大臣。天子行玺，策拜外国及事天地鬼神。玺皆以武都紫泥封，青囊白素里，两端无缝，尺一板中约署。皇帝带绶，黄地六采，不佩玺。玺以金银縢组，侍中组负以从。秦以前民皆佩绶，金、玉、银、铜、犀、象为方寸玺，各从所好。奉玺书使者乘驰传。其驿骑也，三骑行，昼夜千里为程。」诸侯王赤绶，徐广曰：「太子及诸王金印，龟钮，纁朱绶。」四采，赤黄缥绀，淳赤圭，长二丈一尺，三百首。太皇太后、皇太后、皇后，其绶皆与乘舆同。长公主、天子贵人与诸侯王同绶者，加特也。诸国贵人、相国皆绿绶，三采，绿紫绀，淳绿圭，长二丈一尺，二百四十首。前汉书曰：「相国、丞相皆秦官，金印紫绶。高帝相国绿绶。」徐广曰：「金印绿綟绶。」綟音戾，草名也。以染似绿，又曰似紫。紫绶名緺绶，緺音瓜，其色青紫。公加殊礼，皆服之。公、侯、将军紫绶，二采，紫白，淳紫圭，长丈七尺，百八十首。前汉书曰：「太尉，金印紫绶。御史大夫位上卿，银印青绶，成帝更名大司空，金印紫绶。将军亦金印。」汉官仪曰：「马防为车骑将军，银印青绶，在卿上，绝席。和帝以窦宪为车骑将军，始加金紫，次司空。」九卿、中二千石、二千石青绶，三采，青白红，淳青圭，长丈七尺，百二十首。一号青緺绶。自青绶以上，縌音逆皆长三尺二寸，与绶同采而首半之。縌者，古佩璲也。佩绶相迎受，故曰縌。紫绶以上，縌绶之间得施玉环鐍云。通俗文曰：「缺环曰鐍。」汉旧仪曰「其断狱者印为章」也。千石、六百石黑绶，三采，青赤绀，淳青圭，长丈六尺，八十首。四百石、三百石长同。汉官曰：「尚书仆射，铜印青绶。」四百石、三百石、二百石黄绶，一采，淳黄圭，长丈五尺，六十首。自黑绶以下，縌绶皆长三尺，与绶同采而首半之。百石青绀绶，一采，宛转缪织圭，长丈二尺。丁孚汉仪：「乘舆绶，黄地冒白羽，青绛绿五采，四百首，长二丈三尺。诸王绶四采，绛地冒白羽，青黄去绿，二百六十首，长二丈一尺。公主绶如王。侯，绛地，绀缥三采，百二十首，长丈八尺。二千石绶，羽青地，桃华缥三采，百二十首，长丈八尺。黑绶，羽青地，绛二采，八十首，长丈七尺。黄绶，一采，八十首，长丈七尺。以为例程。民织绶不如式，没入官，犯者为不敬。二千石绶以上，禁民无得织以粉组。」吴孙权以无工刻玉玺，用金为玺，孙皓造金玺六枚是也。又有麟凤龟龙玺，驼马鸭头杂印。
　　晋制，盛服则杂宝为佩，金银校饰绶，黄赤缥绀四采。太子、诸王纁朱绶，赤黄缥绀。相国绿綟绶，綟与盭同。三采，绿紫绀。郡公玄朱，侯伯青朱，子男素朱，皆三采。公嗣子紫，侯嗣子青，乡、亭、关内侯紫绶，皆二采。郡国太守、内史青；尚书令仆射、中书监令、秘书监皆黑；丞皆黄，诸府丞亦然。其佩刀者，以木代真刀也。
　　宋皇太子，金玺龟钮，朱绶，四采，赤黄缥绀，佩瑜玉。诸王，金玺龟钮，纁朱绶，四采，赤黄缥绀，佩山玄玉。郡公，金章，玄朱绶，佩山玄玉。太宰、太傅、太保、丞相、司徒、司空，金章，紫绶，佩山玄玉。相国则绿綟绶，三采，绿紫绀。大司马、大将军、太尉、凡将军位从公者，金章，紫绶，佩山玄玉。郡侯，金章，青朱绶，佩水苍玉。骠骑、车骑、卫将军、凡诸将军加大者，征、镇、安、平、中军、镇军、抚军、前、左、右、后、征虏、冠军、辅国、龙骧将军，并金章，紫绶，佩水苍玉。诸王嗣子，金印，紫绶，佩山玄玉。郡公侯嗣子，银印，青绶，佩水苍玉。侍中、散骑常侍及中常侍，给五时朝服，武冠；貂蝉，侍中左，常侍右，皆佩水苍玉。尚书令、仆射，铜印，墨绶，佩水苍玉。中书监令、秘书监，铜印，墨绶，佩水苍玉。光禄大夫、卿、尹、太子保傅、大长秋、太子詹事、司隶校尉、武尉、左右卫、中坚、中垒、骁骑、游击、前军、左军、右军、后军、宁朔、建威、振威、奋威、扬威、广威、建武、振武、奋武、扬武、广武、左积弩、右积弩、强弩诸将军、监军，银章，青绶，佩水苍玉。领军、护军、城门五营校尉、东南西北中郎将，银印，青绶，佩水苍玉。县、乡、亭侯，金印，紫绶。鹰扬、折冲、轻车、扬烈、威远、宁远、武威、材官、伏波、凌江诸将军，银章，青绶。奋武护军，安夷抚军、护军，军州郡国都尉，奉车、驸马、骑都尉，诸护军将兵助郡都尉，水衡、典虞、牧官、典牧都尉，度支中郎将、校尉、都尉、司盐都尉、材官校尉、王国中尉、宜禾伊吾都尉、监淮南津都尉，银印，青绶。州刺史，铜印，墨绶。御史中丞、都水使者，铜印，墨绶，佩水苍玉。谒者仆射，铜印，墨绶，佩水苍玉。诸军司马，银章，青绶。冗从仆射、太子卫率、武贲中郎将、羽林监，铜印，墨绶；其在陛列具备卤簿，毼尾，绛纱縠单衣。北军中候、殿中监，铜印，墨绶。护匈奴中郎将、护羌戎夷蛮越乌丸西域戊己校尉，铜印，青绶。郡国太守、相、内史，银章，青绶；江左止单衣帻，其加中二千石者，依卿、尹。牙门将，银章，青绶。骑都督、守，银印，青绶。尚书左右丞、秘书丞，铜印，黄绶。尚书郎、秘书郎、太子中舍人、洗马、舍人，侍御史。关内、关中、名号侯，金印，紫绶，朝服，进贤两梁冠。诸博士，水苍玉。公府长史，诸卿尹丞，诸县署令秩千石者，诸军长史，诸卿尹丞，狱丞，太子保傅詹事丞，郡国太守相内史丞、长史，诸县署令长相，关谷长，王公侯诸署令、长、司理、持书，公主家仆，公交车司马，太史、太医、太官、御府、内省令，太子诸署令、仆、门大夫、陵令，太子率更、家令、仆，黄门诸署令、仆、长，黄门冗从仆射监，太子寺人监，公府司马，诸军城门五营校尉司马，护匈奴中郎将护羌戎夷蛮越乌丸戊已校尉长史、司马，廷尉正、监、平，并铜印墨绶。王郡公侯郎中令、大农，铜印青绶。北军中候丞，铜印黄绶。太子常从武贲督、千人督、校督、司马武贲督，铜印墨绶。殿中将军，银章青绶。宋末不复给章绶。水衡、典虞、牧官、典牧、材官、州郡国都尉司马，铜印墨绶。殿中中郎将校尉、都尉，黄门中郎将校尉、都尉，殿中太医校尉、都尉，关外侯，并银印青绶。左右都候、阊阖司马、城门候、王郡公侯中尉，铜印墨绶。部曲督护、司马史、部曲将，铜印；司马史，假墨绶。太医校尉、都尉，总章协律中郎将校尉、都尉，银印青绶。殿中司马及守陵者、殿中太医司马、总章监鼓吹监司律司马，铜印墨绶。诸县署丞、太子诸署丞、王公侯诸署及公主家丞，铜印黄绶。太医丞，铜印。黄门诸署丞、黄门称长、园监、诸县尉、关谷塞护道尉，铜印黄绶。洛阳乡有秩，铜印青绶。宣威将军以下至裨将军，铜印；其以此官为刺史、郡守、千人司马武贲督以上及司马长史者，皆假青绶。平虏武猛中郎将、校尉、都尉，银印；武贲督以上及司马长史者，皆假青绶。别部司马、军假司马，银印。图像都匠、行水中郎将、校尉、都尉，银印青绶；若非以工巧技能特加此官者，不假绶。羽林郎、羽林长郎，佩武猛都尉以上印者，假青绶。别部司马以下，假墨绶。武贲在陛列及备卤簿，服锦文衣；陛长，假铜印墨绶。旄头。羽林在陛列及备卤簿，服绛科单衣，假旄头。举辇、迹禽、前驱、填街、强弩司马，守陵武贲，佩武猛都尉以上印者，假青绶。别部司马以下，假墨绶。守陵武贲、殿中武贲及守陵者持钑所立反戟冗从武贲，佩武猛都尉以上印者，假青绶。别部司马以下，假墨绶。持椎斧武骑武贲、五骑传诏武贲、殿中羽林及守陵者太官尚食武贲、称饭宰人、诸宫尚食武贲，佩武猛都尉以上印者，假青绶。别部司马以下，假墨绶。凡此前众职，江左多不备，又多阙朝服。诸应给朝服佩玉，而不在京都者给朝服，非护乌丸羌夷戎蛮诸校尉以上，及刺史、西域戊己校尉，皆不给佩玉。其来朝会，权时假给，会罢输还。凡应朝服者而官不给，听自具之。诸假印绶而官不给鞶囊者，得自具作。其但假印不假绶者，不得佩绶。鞶，古制也。按汉代着鞶囊者，侧在腰间。或云傍囊，或云绶囊，然则以此囊盛绶也。或盛或散，各有其时。
　　齐乘舆制六玺，以金为之，并依秦汉之制。皇太子诸王金玺，皆龟钮。公侯五等金章，其公、将军，金章。光禄大夫、卿、尹、太子傅、诸领护将军、中郎将、校尉、郡国太守内史、四品五品将军，皆银章。尚书令、仆射、中书监令、秘书监丞、太子二率、诸府长史、卿、尹、丞、尉、中丞、都水使者、诸州刺史，皆铜印。
　　其绶，乘舆黄赤绶，黄赤缥绿绀五采。太子朱绶，诸王纁朱绶，赤黄缥绀色亦同。相国绿綟绶，三采，绿紫绀。郡公玄朱，侯伯青朱，子男素朱，皆三采。公嗣子紫，侯嗣子青，乡亭侯、关中关内侯墨绶，皆二采。郡国太守、内史青，尚书令、仆射、中书监令、秘书监皆黑，丞皆黄，诸府丞亦然。
