<!-- { "loadSidebar": true } -->
　　后汉献帝皇后父、屯骑校尉不其亭侯伏完朝贺公庭，完拜如众臣；及皇后在离宫，后拜如子礼。三公八座议：「或以为，皇后天下之母也，完虽后父，不可令后独拜于朝。或以为，当交拜，令后存人子之道，完不废人臣之义。又子尊不加于父母，『虽为天王后，犹曰吾季姜』，欲令完犹行父法，后专奉子礼，公私之朝，后当独拜。或以为，皇后至尊，父亦至亲，交拜则父子无别，完拜则伤子道，后拜则损至尊，欲令公朝者完拜如众臣，于公宫后拜如子。不知四者，何是正礼？」郑玄议曰：「四者不同，抑有由焉。天子所不臣者三，其一，后之父母也。天子尚不臣，况于后乎！春秋鲁隐公二年，纪裂繻来逆女。冬，伯姬归于纪。又桓八年，祭公来，遂逆王后于纪。九年，纪季姜归于京师。或言逆女，或言逆王后，盖义有所见也。女虽嫁为邻国夫人，其尊无以加于父母；嫁于天子者，此虽己女，成言曰王后，明当时之尊，得加父母也。纪季姜归于京师，更称其字者，得行礼而戒之，其尊安可加父母耳。今不其亭侯在京师，礼事出入，宜从臣礼。若后息离宫，及归宁父母，从子礼。」丞相征事邴原驳曰：「孝经云：『父子之道，天性也。』明王之章，先陈事父之孝。女子子出，降其父母，妇人外成，不能二统耳。春秋左氏传曰：『纪裂繻来逆女。』列国尊同，逆者谦不敢自成，故以在父母之辞言之，礼敌必三让之义也。祭公逆王后于纪者，至尊以无外，辞无所屈，成言曰王后。纪季姜归于京师，尊已成，称季姜，从纪，子尊不加于父母之明文也。如皇后于公庭官僚之中，令父独拜，违古之道，斯义何施。汉高五日一朝太上皇，家令讥子道不尽，欲微感之，令太上皇拥篲却行称臣。虽去圣久远，礼文阙然，父子之义，五品之常，不易之道，宁为公私易节？公庭则为臣，在家则为父，是违礼而无常也。言子事父无贵贱，又云子不爵父。」
　　晋武帝太康元年，杨皇后亲蚕。仪注曰：「皇后乘辇，群臣皆拜，安昌君平立。安昌君，杨皇后父也。至坛，下辇，后乃拜安昌君。及升坛，后乃为安昌君设榻于其位。至还，后复拜。」
　　东晋穆帝永和九年，褚太后见父，博士胡讷议从汉邴原议。又按武帝杨后公庭之内，皇后拜安昌君也，则公羊传子尊不加于父母焉。博士徐禅依郑玄议曰：「臣闻成均之法，导以忠孝，历代同之。故郑玄意，王庭正君臣之礼，私觌全父子之亲，是大顺之道也。按先朝羊玄之，羊后之父也。公朝之敬，躬秉臣节；后之归宁，亦执子礼。虽无记注，今朝士备识。而先蚕仪，乃太康中事，至惠帝之代，玄之便自不可同汉代。四说之异，历代垂疑，此论不成，由来尚矣。」中书监何充曰：「如禅所正，可饬御史，左将军入在公庭，则修臣敬；皇太后归宁之日，则全子礼。申摄内外奉行。」太后诏：「典礼未详，情所不安。」司徒蔡谟议：「父子者，天伦之极尊也；君臣者，人爵之至敬也。先王之制，不以人爵之贵，加于天伦之尊。经曰『虽天子，必有尊也』。言有父也。是以虞舜、汉祖虽身为帝，父为匹夫，敬事之礼，不异畎亩之中，此先圣之遗范也。郑玄注礼，言『子事父，无贵贱』。又云『子不爵父，嫌卑之也』。加其爵位，犹所不敢，况乃南面而受拜乎！今皇太后虽临朝，王者之父，本无拜礼。」何充又奏：「依郑玄议，君臣，父子之道存焉。燕王称臣于魏，窦武录尚书于汉，已行之旧典也。」燕王，魏废帝父。窦武，汉窦后父。太后诏：「具所启旧典，诚无以相易，然此实所悚惧不宁者也。」何充与庾翼书：「褚将军还朝，值太后临朝，时议褚侯虽后父，乃晋臣也，宜用郑议。或谓褚生宜不拜耳，不称臣，燕王非比也。又谓窦武虽受爵太后，录尚书事，而汉无拜文为疑，故恐大义乖错。褚侯既不拜，便是异姓太上皇也。此巍巍，亦庶姓不敢安。」翼答曰：「中古以上，未有母后临朝，女主当阳者也，乃起汉耳，虽或权宜，仆所不然处也。代主虽有幼蒙，万机寄于冢宰，无以坤德陵干矣。当今后德贤明，褚侯谠正，得令参贰阿衡，遐迩之幸。议者谓燕王不足为准，窦武无拜文，此制不出贤圣也。武既受其爵位，亦无不拜理也。郑君之言，适合情礼。今太后既临天位，褚侯便是人臣，人臣而不拜君位，受官而不循天则，窃所未安。若欲远准古义，『虽为天王后，犹曰吾季姜』，秦汉以前事不与今同。汉加太上皇，太上未见崇戴，即是子为天子父为上者耳，乃见崇号位、冠帝王为非喻也。今褚侯由来晋臣，不可得准。」
　　　　养老虞　夏　商　周　后汉　魏　后魏　北齐　后周　大唐
　　虞氏深衣而养老，凡养老之服，皆其时王所与群臣燕之服也。有虞氏质，深衣而已。孔颖达云：「人君养老有四种：一是养三老五更；二是子孙为国死难，而王养死者父祖；三是养致仕之老；四是引户校年养庶人之老。四代皆然。」养国老于上庠，养庶老于下庠，而用燕礼。庠，养也。上庠，右学大学也，在西郊。下庠，左学小学也，在国中王宫之东。其礼尚矣。宪养气体而不乞言，宪，法也。养之为法其德行，自五帝则有斯也。有善则记之，为惇史。惇史，史惇厚者也。
　　夏氏燕衣而养老，改虞制而尚黑衣裳。养国老于东序，养庶老于西序，而用飨礼。东序，东胶也，亦太学，在国中王宫之东。西序在西郊。
　　殷人缟衣而养老，殷尚白而缟衣裳。养国老于右学，养庶老于左学，而用食礼。食音嗣。下同。
　　周制，玄衣而养老，玄衣素裳。养国老于东胶，胶之言纠也。养庶老于虞庠，虞庠在国之西郊，皆学名也。异者，四代相变耳。或上西，或上东，或贵在国，或贵在郊。周之小学，为有虞氏之庠制，是以名虞庠云。其立乡学亦如之。兼用虞燕夏飨殷食之礼。兼用之，备阴阳也。凡饮养阳气，凡食养阴气；阳用春夏，阴用秋冬。夏官罗氏仲春罗春鸟，献鸠以养国老。春鸟，蛰而始出者。是时鹰化为鸠。鸠与春鸟变旧为新，宜以养老助生气也。月令：仲秋，天子「养衰老，授几杖，行糜粥饮食」。行犹赐也。五十养于乡，六十养于国，七十养于学，达于诸侯。天子诸侯养老同也。八十拜君命，一坐再至，九十使人受。命谓君不亲飨食，必以其礼致之。凡三王养老，皆引年。已而引户校年，当行复除也。老人众多，非贤者不可皆养。乞言合语之礼，皆小乐正诏之于东序。乞言，养老人之贤者，因从乞善言可行者也。合语，谓乡射、乡饮酒、大射、燕射之属也。乡射记曰：「古者于旅也语。」凡大合乐，必遂养老。大合乐谓春入学释菜合舞，秋颁学合声。于是时也，天子则视学焉。遂养老者，谓用其明日也。天子视学，大昕鼓征，所以警众也。早昧爽击鼓，以召众。警犹起也。周礼：「凡用乐，大胥以鼓征学士。」众至，然后天子至，乃命有司行事，兴秩节，祭先师先圣焉。兴犹举也。秩，常也。节犹礼也。使有司摄其事，举常礼祭先师先圣。不亲祭之者，视学观礼耳，非为彼报也。有司卒事反命。告祭毕也。祭毕，天子乃入。始之养也，又之养老之处。凡大合乐，必遂养老，是以往焉。言始，始立学也。适东序，释奠于先老，亲奠之者，己所有事也。养老东序，则是视学于上庠。遂设三老五更群老之席位焉。三老五更各一人也。皆年老更事致仕者也，能更知三德五事也。天子以父兄养之，示天下之孝悌也。名以三五者，取象三辰五星，天所因以照明天下者。三老如宾，五更如介，群老如众宾也。适馔省醴，养老之珍具，亲视其所有。遂发咏焉，退修之，以孝养也。发咏谓以乐纳之。退修之谓既迎而入，献之以醴，献毕而乐阕。反，登歌清庙。反谓献群老毕，皆升就席也。反就席，乃席工于西阶上，歌清庙以乐之。既歌而语，以成之也。言父子君臣长幼之道。语，谈说也。歌备而旅，旅而说父子君臣长幼之道。下管象，舞大武。象周武王伐纣之乐也。有司告以乐阕，阕，终也。王乃命公侯伯子男及群吏曰：「反养老于东序。」终之以仁也。群吏，乡遂之官。王于燕之末，而命诸侯时朝会在此者，各反养老如此礼，是终其仁心。食三老五更，天子袒而割牲，执酱而馈，执爵而酳，冕而总干，所以教诸侯之悌也。冕而总干，亲在舞位也。三者，道成于三，谓天地人也。老者，旧也，寿也。诗云「方叔元老」，书称无遗耇老之言，则罔所愆。五者，训于五品。更者，更也，五代长子更相代，言其能以善道改更己也。故三老五更皆取有道，妻、男女完具者为之。郑玄曰：「老、更，互言之耳，皆老人更知三德五事者也。」蔡邕曰：「更当为叟。」
　　后汉明帝永平二年三月，以李躬为三老，桓荣为五更，帅群臣养于辟雍。月令章句曰：「三老，国老也。五更，庶老也。」应劭汉官仪曰：「三老、五更，三代所尊。安车软轮，送迎至家，天子独拜于屏。」邓辰曰：「汉直以一公为三老，五更无常。」先吉日，司徒上太傅若讲师故三公人名，用其德行年耆高者一人为三老，次一人为五更也。卢植曰：「选三公老者为三老，卿大夫中老者为五更也。」皆服都纻大袍单衣，皁缘领袖中衣，冠进贤，扶玉杖。五更亦如之，不杖。皆斋于太学讲堂。其日，乘舆先到辟雍礼殿，御坐东厢，遣使者安车软轮迎三老、五更。天子迎于门屏，交礼，道自阼阶，三老升自宾阶。至阶，天子揖如礼。三老升，东面，三公设几，九卿正履，天子亲袒割牲，执酱而馈，执爵而酳，祝鲠在前，祝饐在后。五更南面，三公进供礼，亦如之。谯周五经然否曰：「汉初或云三老答天子拜，遭王莽乱，法度残缺。汉中兴，定礼仪，群臣欲令三老答拜。城门校尉董钧驳云：『所以养三老，以教事父母之道也。若答拜，是使天下答子拜也。』」谯周论曰：「礼，尸服上服，犹以非亲之故答子拜，士见异国君，亦答士拜，是皆不得视犹子也。」虞喜曰：「汉仪，于门屏交礼，交礼即答拜矣。中兴谬从钧仪，后已革之，甚得礼意。」明日皆诣阙谢恩，以见礼遇太尊着故也。和帝以鲁丕为三老，安帝亦以鲁丕为三老，又以李充为三老。元初四年，诏曰：「月令仲秋，『养衰老，授几杖，行糜粥』。方今八月，按比之时，郡县多不奉行，虽有糜粥，糠泥土相半，不可饮食。」按此诏，汉代犹依月令施政事。灵帝以袁逢为三老，赐以玉杖。玉杖长九尺，端以鸠为饰，鸠者不咽之鸟，欲老人之不咽也。
