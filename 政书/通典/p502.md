<!-- { "loadSidebar": true } -->
　　其后王姓娇陈如，本天竺婆罗门也。有神语曰：「应王扶南。」娇陈如南至盘盘，扶南人闻之迎而立焉。复改制度，用天竺法。今其国人居不穿井，数十家共一池引汲之。俗事天神，以铜为像，二面者四手，四面者八手，手各有所持，或小儿，或鸟兽，或日月。王坐则偏踞翘膝，垂左膝至地，以白迭敷前，设金盆香炉于其上。居丧则剃除鬓发。人无礼义，男女恣其奔随。
　　宋、齐、梁并献方物。隋时其国王姓古龙。诸国多姓古龙，讯耆老，言「昆仑无姓氏，乃『昆仑』之讹。」隋代遣使贡献。大唐武德后，亦频来贡。贞观中，又献白头国二人于洛阳。其国在扶南之西，在参半之西南，男女生皆素首，身又凝白，居山洞之中，四面岩崄，故人莫至，与参半国相接。
　　　　　顿逊
　　顿逊国，梁时闻焉，一曰典逊。在海崎上，地方千里。有五王，并羁属扶南，北去扶南可三千余里。其国之东界通交州，其西界接天竺、安息徼外诸国，贾人多至其国市焉。所以然者，顿逊回入海中千余里，涨海无涯岸，船舶未曾得径过也。其市东西交会，日有万余人，珍物宝货无种不有。又有酒树，似安石榴，采其花汁，停酒瓮中，数日成酒。出藿香，插枝便生，叶如都梁，以裛衣。国有区拨等花十余种，冬夏不衰，日载数十车货之。其花，燥更芬馥，亦末为粉，以傅身焉。
　　其俗又多鸟葬。将死，亲宾歌舞于郭外，有鸟如鹅，口似鹦鹉而红色，飞来万计，家人避之，鸟食肉尽乃去，烧其骨沈海中，以为上行人也，必生天。鸟若回翔不食，其人乃自悲，复以为己有秽，更就火葬，以为次行也。若不能生入火，又不被鸟食，以为下行也。
　　　　　毗骞
　　毗骞国，梁时闻焉，在顿逊之外大海洲中，去扶南八千里。传其王身长丈二尺，头长三尺，自古来不死，莫知其年。其王神圣，知将来事，南方号曰长头王。国俗，有室屋衣服，噉粳米。其人言语小异扶南国。不受估客，有往者亦杀而噉之，是以商旅不敢至。王常楼居，不血食，不事神鬼。其子孙死如常人。
　　又传扶南东界即涨海，海中有大洲，洲上有诸薄国，国东有马五洲。复东行涨海千余里，有燃火洲。其上有树生火中，洲左近人剥取其皮，纺绩作布，极得数尺，以为手巾，与蕉麻无异而色微青黑。若小有垢污，则投火，复更精洁。
　　　　　干陀利
　　干陀利国，梁时通焉，在南海洲上。其俗与林邑、扶南略同。出斑布、古贝、槟榔。槟榔特精好，为诸国之极。武帝天监中，遣使贡方物。
　　　　　狼牙修
　　狼牙修国，梁时通焉，在南海中。其界东西三十日行，南北二十日行，北去广州二万四千里。其土气、物产与扶南略同，偏多栈、沈、婆律香等。其俗，男女皆袒而披发，以古贝布为干漫。其王及贵臣乃加云霞布覆髀，薄计反。以金绳为络带，金镮贯耳。女子则披布，以璎珞绕身。其国累砖为城，重门楼阁。王出乘象，有旛毦旗鼓，罩白盖，兵卫甚设。武帝天监中，遣使献方物。其使云，立国以来四百余年。
　　　　　婆利
　　婆利国，梁时通焉，在广州东南海中洲上。自交趾浮海，南过赤土、丹丹国，乃至其国，去广州二月日行。国界东西五十日行，南北二十日行，有百三十六聚。土气暑热，如中国之盛夏，谷一岁再熟，草木常荣。海出文螺、紫贝。有石名蚶火谈反贝罗，初采之柔软，刻削为物，暴干之，遂坚硬。有鸟名舍利，解人语。其国人皆黑色，穿耳附珰，披古贝如帊，及为都漫。王乃用斑丝者，以璎珞绕身，头着金长冠，高尺余，形如弁，缀以七宝之饰，带金装剑，偏坐金高座，以银蹬支足。侍女皆为金花杂宝之饰，或持白毦拂及孔雀扇。王出，以象驾舆，施羽盖珠帘，其导从吹螺击鼓。国人善投轮刃，其大如镜，中有窍，外锋如锯，远以投人，无不中。其余兵器与中国略同。
　　俗类真腊，物产同于林邑。王姓娇陈如，自古未通中国。武帝天监中来贡。隋大业中，又遣使贡献。其王姓剎利耶伽。大唐贞观中，又遣使朝贡。
　　　　　盘盘
　　盘盘国，梁时通焉，在南海大洲中。北与林邑隔小海。自交州船行四十日，至其国。其王曰杨栗翨。音翅。栗翨父曰杨德武连，以上无得而纪。百姓多缘水而居。国无城，皆竖木为栅。王坐金龙床，每坐，诸大人皆两手交抱肩而跽。暨几反。又其国多有婆罗门，自天竺来，就王乞财物。王甚重之。其大臣曰郎索滥，次曰昆仑帝也，次曰昆仑和，胡卧反。次曰昆仑帝索甘且。其言昆仑、古龙，声相近，故或有谓为古龙者。其在外城者曰那延，犹中夏刺史、县令。其矢多以石为镞，则以铁为刃。有僧尼寺十所，僧尼读佛经，皆肉食而不饮酒。亦有道士寺一所，道士不饮食酒肉，读阿修罗王经，其国不甚重之。俗皆呼僧为比丘，呼道士为贪。隋大业中，亦遣使朝贡。
　　　　　赤土
　　赤土国，隋时通焉，扶南之别种也。直崖州之南，渡海水行，便风十余日，经鸡笼岛至其国。所都土色多赤，因以为号。东波罗剎国，西罗婆国，南诃罗且国，北拒大海，地方数千里。王姓瞿昙氏，名利富多塞，不知有国近远。居僧祇城，亦曰师子城，有门三重，相去各百许步。王宫诸屋悉是重阁，北面而坐，座三重榻，衣朝霞布，冠金花冠，垂杂宝璎珞。王榻后作一木龛，以金银五香木杂钿之。龛后悬一金光焰，远视如项后。其官，萨陀伽罗一人，陀拏拏，女除反。达叉三人，伽利蜜迦三人，共掌政事。俱罗末帝一人，掌刑法。每城置那耶迦一人，钵帝一人。其俗皆穿耳翦发，无跪拜之礼。以香油涂身。俗敬佛，尤重婆罗门。妇人作髻于项后。男女通以朝霞朝云杂色布为衣。豪富之室，恣意华靡，唯金锁非王赐不得服用。冬夏常温，雨多霁少。种植无时，特宜稻、穄、音祭。白豆、黑麻，自余物产多同于交趾。以甘蔗作酒，杂以紫瓜根。戏有双六、鸡卜。冬至之日，影直在下；夏至日，影在南。户皆北向。
　　炀帝时，募能通绝域。大业三年，屯田主事常骏、虞部主事王君政等应召。骏等自南海郡乘舟，昼夜二旬，每值便风，至焦石山而过。东南泊陵伽钵拔多洲，西与林邑相对，上有神祠焉。又南行，至师子石，自是岛屿连接。又行二三日，西见狼牙修国之山，于是南达鸡笼岛，至于赤土之界，月余至其国都。骏等奉诏书上阁，王以下至皆坐，宣诏讫，引骏等入宴。王前设两床，上并设草叶盘，方丈五尺，上有黄白紫赤四色之，牛、羊、鱼、鳖、猪、玳瑁之肉百余品。延骏升床。从者坐于地席。及还，遣那耶迦随骏贡方物。既入海，见绿鱼群飞水上。浮海十余日，至林邑，东南并山而行。并音蒲浪反。其海水阔千余步，色黄气腥，舟行十日不绝，云是大鱼粪也。循海北岸，达于交趾。六年，还却到中国焉。
　　　　　真腊
　　真腊国，隋时通焉，在林邑西南，本扶南之属国也。去日南郡舟行六十日而至，南接车渠国，西有朱江国。王姓剎利，自其祖渐以强盛，至其王质多斯那，遂兼扶南而有之。死，子伊奢那先代立。大业中，遣使朝贡。居于伊奢那城，郭下二万余家。城中有大堂，是其王听政之所。大城三十所，城有数千家，各有部帅，官名与林邑同。其王坐五香七宝床，施宝帐，以文木为竿，象牙金钿为壁，状如小屋，悬金光焰，有同于赤土。有五大臣及诸小臣。朝于王者，辄于阶下三稽首。王唤上阶则跪，以两手抱膊，遶王环坐，议政事讫，跪伏而去。
　　其国与参半、朱江二国和亲，数与林邑、陀洹二国战争。王初立之日，所有兄弟并刑残之，或去一指，或劓其鼻，别处供给，不得仕进。人形小而色黑，妇人亦有白者，悉拳发垂耳，性气捷劲。居处器物颇类赤土。以右手为净，左手为秽。饮食多酥酪、沙糖、粟、米饼。欲食之时，先取杂肉羹与饭相和，手揣而食之。
　　其国北多山阜，南有水泽，地气尤热。有婆那娑树，无花，叶似柿，实似冬瓜。庵罗树，花叶似枣，实似李。毗野树，花似木瓜，叶似杏，实似楮。婆田罗树，花叶实并似枣而小异。歌毕佗树，花似林檎，叶似榆而厚大，实似李，其大如升。自余多同九真。海中有鱼名建同，四足，无鳞，其鼻如象，吸水上喷，高五六十尺。有浮湖鱼，其形似，觜如鹦鹉，有八足。多大鱼，半身出水，睹之如山。每五六月中，毒气流行，即以白猪、白牛、白羊于城西门外祠之；不然者，五谷不登，六畜多死，人众疾疫。东有神名婆多利，祭用人肉。其王年别杀人，以夜祠祷，有守卫者千人。其敬鬼如此。多奉佛法，尤信道士，佛及道士立像于馆。大唐武德六年，遣使献方物。
　　　　　罗剎
　　罗剎国在婆利之东。其人极陋，朱发黑身，兽牙鹰爪。时与林邑人作市，辄以夜，昼日则掩其面。隋炀帝大业三年，遣使常骏等使赤土国，至罗剎。
　　　　　投和
　　投和国，隋时闻焉，在海南大洲中，真腊之南。自广州西南水行百日，至其国。王姓投和罗，名脯邪乞遥，理数城。覆屋以瓦，并为阁而居。屋壁皆以彩画之。城内皆王宫室，城外人居可万余家。王宿卫之士百余人。每临朝，则衣朝霞，冠金冠，耳挂金环，颈挂金涎衣，涎，叙连反足履宝装皮履。官属有朝请将军，总知国政。又有参军、功曹、主簿、城局、金威将军、赞理、赞府等官，分理文武。又有州及郡、县。州有参军，郡有金威将军，县有城局，为其长官，初至，各选官僚助理政事。刑法：盗贼多者死，轻者穿耳及鼻并钻鬓，私铸银钱者截腕。国无赋税，俱随意贡奉，无多少之限。多以农商为业。国人乘象及马。一国之中，马不过千匹，又无鞍辔，唯以绳穿颊为之节制。音乐则吹蠡、击鼓。死丧则祠祀哭泣，又焚尸以罂盛之，沈于水中。若父母之丧，则截发为孝。其国市六所，贸易皆用银钱，小如榆荚。有佛道，有学校，文字与中夏不同。讯其耆老，云：王无姓，名齐杖摩。其屋以草覆之。王所坐塔，圆似佛塔，以金饰之，门皆东开，坐亦东向。
　　大唐贞观中，遣使奉表，以金函盛之。又献金榼、苦盍反。金锁、宝带、犀、象、海物等数十品。
　　　　丹丹
