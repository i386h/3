<!-- { "loadSidebar": true } -->
　　祭日未明，烹牲于厨。其牲各随方色。斋郎以豆先取血毛，置于馔所。夙兴，掌馔者实祭器。牲体，牛羊豕皆用右胖。前脚三节，节一段，肩、臂、臑皆载之。后脚三节，节一段，去下节，载上肫胳二节。又取正脊、脡脊、横脊、短胁、正胁、代胁，各二骨以并，余皆不设。簋实稷黍，簠实稻粱。笾十，实石盐、干鱼、枣、栗、榛、菱、芡、鹿脯、白饼、黑饼。豆十，实韭葅、醓醢、菁葅、鹿醢、芹葅、兔醢、葅、鱼醢、脾析葅、豚胉。若土无者，各以其类充之。凡祭官各服其服。三品毳冕，四品绣冕，五品玄冕，六品以下爵弁。若有二品以上，各依令。岳令、渎令帅其属入诣坛东陛，升，设岳神、渎神座于坛上近北，南向，席以莞。又实樽罍及玉。凡樽，一实醴齐，一实盎齐，一实清酒，其玄酒各实于上樽。祭神之玉，两珪有邸。祝版置于坫。岳令、渎令又以币置于篚，斋郎以豆血皆设于馔所。其币长丈八尺，各随方色。赞唱者先入就位。祝与执樽罍篚者入，当坛南，重行北面，以西为上。立定，赞唱者曰：「再拜。」祝以下俱再拜。执樽者升自东陛，立于樽所，执罍篚者各就位。祝诣坛东陛，升，行扫除于上，降，行扫除于下讫，渎则扫除埳外讫。各就位。
　　质明，赞礼者引祭官以下俱就门外位。立定一刻顷，赞唱者曰：「再拜。」在位者皆再拜。赞礼者进初献之左白：「有司谨具，请行事。」退复位。赞唱者曰：「再拜。」在位者皆再拜。祝跪取玉币于篚，兴，立于樽所。凡取物者皆跪俛伏而取以兴。奠物则跪奠讫，俛伏而后兴。掌馔者帅斋郎奉馔陈于东门之外。
　　赞礼者引初献诣坛，升自南陛，进神座前，北向立。祝以玉币东向进，初献受玉币，祝还樽所。赞礼者引初献进，北向跪奠于神座，兴，少退，北向再拜，赞礼者引初献降还本位。
　　掌馔者引馔入，升自南陛，祝迎引于坛上，设于神座前。当馔者帅斋郎降自东陛，复位，祝还樽所。
　　贊禮者引初獻詣罍洗，盥手洗爵，升自南陛，詣酒樽所，執樽者舉，初獻酌醴齊，贊禮者引初獻進詣神座前，北向跪奠爵，興，少退，北向立。祝持版进于神座之右，东面跪读祝文曰：「维某年岁次月朔日，子嗣天子某，谨遣某官某，敢昭告于东岳岱宗：维神赞养万品，作镇一方，式因春始，南岳云夏始，中岳云季夏，西岳云秋始，北岳云冬始。谨以玉帛牺齐，粢盛庶品，朝荐于东岳岱宗，尚飨。」东渎大淮云：「惟神源流深泌，潜润溥洽，阜成百谷，疏涤三川，青春伊始，用遵典秩。」南渎大江云：「惟神总合大川，朝宗巨海，功昭润化，德表灵长，敬用夏首，修其常典。」西渎大河云：「惟神上通云汉，光启图书，分导九枝，旁润千里，素秋戒序，用率典常。」北渎大济云：「惟神泉源清洁，浸被遐远，播通四气，作纪一方，玄冬肇节，聿修典制。」讫，兴。初献再拜。祝进奠版于神座，还樽所。
　　祝以爵酌清酒，进初献之右，西向立。初献再拜，受爵，跪祭酒，啐酒，奠爵。祝率斋郎以俎进，减神座前三牲胙肉，各取前脚第二节共置一俎上，以授初献，初献受以授斋郎。初献跪取爵，遂饮卒爵，祝进受爵，复于坫，初献兴，再拜，赞礼者引初献降复位。
　　於初獻飲福酒，贊禮者引亞獻詣罍洗，盥手洗爵，升自東陛，詣樽所，執樽者舉，亞獻酌盎齊，贊禮者引亞獻詣神座前，北面跪奠爵，興，少退，北向再拜。祝以爵酌清酒，进于亚献之右，西向立。亚献再拜，受爵，跪祭酒，遂饮卒爵。祝受虚爵，复于坫，亚献兴，再拜，赞者引亚献降复位。
　　初亚献将毕，赞礼者引终献，盥洗、升献、饮福如亚献之仪。讫，赞礼者引终献降复位。
　　祝进神座前，彻豆，还樽所。赞唱者曰：「再拜。」非饮福受胙者皆再拜，献官以下皆再拜。
　　赞礼者进初献之左，白：「请就望瘗位。」赞唱者引初献就望瘗位，西向立。于献官将拜，岳令进神座前，跪取币，斋郎以俎载牲体、黍稷饭诣瘗埳，以馔物置于埳。祭海渎，献官拜讫，渎令及斋郎以币血沈于渎，渎令退就位。东西厢各二人窴土。半埳，赞者进初献之左，白：「礼毕。」遂引初献以下出。祝與執樽罍篚者俱復執事位。立定，赞唱者曰：「再拜。」再拜讫，遂出。祝版燔于斋所。
通典卷第一百十三　礼七十三　开元礼纂类八　吉礼五
　　皇帝仲春仲秋上戊祭太社摄事附
　　　斋戒　陈设　銮驾出宫　奠玉帛　进熟　銮驾还宫
　　季冬太社
　　　　皇帝仲春仲秋上戊祭大社摄事附
　　　　　斋戒如前祭方丘仪。
　　　　　陈设
　　前祭三日，尚舍直长施大次于社宫西门之外道北，南向，尚舍奉御铺御座。卫尉设文武侍臣次于大次之后，文官在左，武官在右，俱南向。设诸祭官次于斋坊之内。摄事无设大次仪，但守宫设祭官次。三师于北门之外，道西，诸王于三师之北，俱东向南上。文官从一品以下九品以上于斋坊南门之外，重行，东向北上；介公、酅公于北门之外道东，西向，以南为上。诸州使人，东方南方于诸王西北，东面；西方北方于介公、酅公东北，西面：俱重行南上。武官三品以下九品以上于东门之外道北，南向，以西为上。诸国之客于东门之外，东方南方于武官东北，南向；西方北方于道南，北向：俱以西为上。摄事无三师以下至此仪。
　　前祭二日，太乐令设宫悬之乐于坛北，东方西方磬起南，钟次之；南方北方磬起东，钟次之。设十二镈钟于编悬之间，各依辰位。树灵鼓于南悬之内，道之左右。植建鼓于四隅。置柷敔于悬内。柷在左，敔在右。设歌钟歌磬各于坛上近北，南向，皆磬在东，钟在西。其匏竹者各立于坛下，重行南向，相对为首。凡悬皆展而编之。诸工人各位于悬后，东方西方以南为上，南方北方以东为上。右校清扫内外。又为瘗埳二于南门之内，于稷坛西南，摄事为埋坎二于乐悬之北。方深取足容物，北出陛。
　　前祭一日，奉礼设御位北门之内，当社坛之北，南向。将祭，奉礼郎一人守之，在版位东北立五步所，南向。又设望瘗位西门之内，当瘗埳，南向。摄事无御位以下至此仪。设祭官、公卿位于西门之内道北，执事位于其后少北，每等异位，俱重行东面，以南为上。设御史位于坛上，正位于太社坛东北隅，西向；副位于太稷坛西北隅，东向。摄事令史陪后。设奉礼位于乐悬西北，赞者二人在北，差退，俱东面南上。又设奉礼、赞者位于瘗埳西北，东向北上。摄事无奉礼位。设协律郎位各于坛之上东北隅，俱西向。设太乐令位于南悬之间，南向。设从祭官位、三师位于北门之内道西，诸王位于三师之西，俱南面东上。设介公、酅公位于道东，南面西上。文官从一品以下九品以上位于执事北，每等异位，俱重行东向；武官三品以下九品以上位于东方，值文官，每等异位，重行西向：皆以南为上。诸州使人位，东方南方于北门之内道西，于诸王西北，重行南向，以东为上；西方北方于道东，于介公、酅公东北，重行南向，以西为上。诸蕃客位于北门之内，东方南方于诸州使人之西，每国异位，俱重行南面，以东为上；西方北方于诸州使人之东，每国异位，俱重行南面，以西为上。
　　设门外位。祭官、公卿以下皆于西门之外道南，每等异位，重行北向，以东为上。三师位于北门之外道西，诸王于三师之北，俱东向；介公、酅公位于道东，西向：皆以南为上。文官从一品以下九品以上位西门之外，祭官之南，每等异位，重行北面，以东为上；武官三品以下九品以上位于东门之外道北，每等异位，重行南面，以西为上。诸州使人位，东方南方于诸王西北，重行东面；西方北方于介公、酅公东北，西面：俱南上。设诸国客位，东方南方于武官东北，每国异位，俱重行南向；西方北方于道南，每国异位，重行北向：皆以西为上。摄事无三师北门内位至此仪，但设祭官门外之位。
　　设酒樽之位。太社太樽二、着樽二、罍二在坛上西北隅，南向；设后土氏象樽二、着樽二、罍二于太社酒樽之西。俱南向東上，各置於坫，皆加勺。爵皆置于樽下。设太稷后稷酒樽于其坛上，如太社后土之仪。设御洗各于太社太稷坛之西北，南向，亚献之洗又各于西北，南向，俱罍水在洗西，篚在洗东，北肆，篚实以巾爵。執樽罍篚者位於樽罍篚之後。各设玉币之篚于坛上樽坫之所。
　　晡后，谒者引光禄卿诣厨省馔具讫，还斋所。
　　祭日未明十刻，太官令帅宰人以鸾刀割牲，祝史以豆取毛血，摄事斋郎取毛血。置于馔所，遂烹牲。牲皆用黝。
　　未明五刻，太史令、郊社令各服其服，升设太社太稷神座，各于坛上近南，北向。设后土氏神座于太社神座之右，后稷氏神座于太稷神座之左，俱东向，席皆以莞。设神位各于座首。
　　　　　銮驾出宫如方丘之仪。
　　　　　奠玉帛
　　祭日未明三刻，诸祭官各服其服。郊社令、良酝令各帅其属入实樽罍玉币。太樽为上，实以醴齐；着樽次之，实以盎齐；山罍为下，实以清酒。配座之樽亦如之。齐加明水，酒加玄酒，各实于上樽。礼神之玉，太社太稷俱以两珪有邸。币皆以玄。太官令帅进馔者实诸笾豆簠簋，皆设于神厨。
　　未明二刻，奉礼帅赞者先入就位。贊引引御史、諸太祝及令史、祝史與執樽罍篚者入自西門，當太社壇北，重行南面，以東為上。凡引导者每曲一逡巡。立定，奉礼曰：「再拜。」赞者承传，凡奉礼有词，赞者皆承传。御史以下皆再拜。訖，執樽者各升自西陛，立於樽所，執罍洗篚者各就位。赞引引御史、诸太祝诣太社坛西陛，升，行扫除于上，令史、祝史行扫除于下。降，又诣太稷坛行扫除，如太社之仪。讫，各引就位。驾将至，谒者、赞引各引祭官，通事舍人分引从祭群官、客使先置者，俱就门外位。
　　驾至大次门外，回辂南向，将军降，立于辂右。侍中进，当銮驾前跪奏称：「侍中臣某言，请降辂。」俛伏，兴，还侍位。皇帝降辂，之大次。谒者引文武五品以上从祭群官皆就门外位。摄事，谒者、赞引引祭官各就位，无驾将至至此仪。太乐令帅工人、二舞次入就位，文舞入陈于悬内，武舞立于悬北道东。谒者引司空入就位，立定，奉礼曰：「再拜。」司空再拜讫，谒者引司空诣坛西陛，升，行扫除于上，升稷坛亦如之。讫，降，行乐悬于下。讫，引就门外位。
　　皇帝停大次半刻顷，谒者、赞引各引祭官，通事舍人分引从祭文武群官、介公、酅公、诸国客使先入就位。太常博士引太常卿立于大次门外，当门北向。
