<!-- { "loadSidebar": true } -->
　　前一日，典设郎设皇太子幄座于正殿东序，西向。守宫设群官等次东宫朝堂。伶官帅展轩悬之乐于殿庭，以姑洗之均；又设三镈钟，姑洗、夷则、大吕各依辰位；设登歌以南吕之均及设麾于殿上：并如常仪。典设郎铺群官床座于殿上：文官三品以上于皇太子西南，重行北向；武官三品以上于皇太子西北，重行南向：俱以东为上。朝集使三品以上及都督刺史各依方于文武官之下。设不升殿者座席于殿庭东西厢：文官四品、五品于悬东，六品以下于横街之南，每等异位，重行，西向北上；武官四品、五品于悬西，六品以下于横街之南，当文官，每等异位，俱重行，东向北上；朝集使非升殿者，分方各于文武官当品之下；诸卅使人分方各于朝集使之下，亦如之；诸亲于四品五品之下。宗亲在东，异姓亲在西，掌仪仍各设版位。奉礼设门外位于东宫朝堂之前：文官在东，武官在西，俱每等异位，重行相向，北上；诸亲位于文武四品、五品之下。宗亲在东，异姓亲在西。设诸卅朝集使位，东方南方于宗亲之南，每等异位，重行西面；西方北方于异姓亲之南，每等异位，重行东面：俱以北为上。典膳郎設樽於西廊下近北，設不升殿者酒樽各於其座之南，皆有坫，俱障以帷。
　　其日质明，诸卫率各勒所部屯门列仗，文武群官依时刻集朝堂次，各服公服。左庶子量时刻版奏：「请中严。」近仗就陈于合外。诸侍卫之官各服其器服，俱诣合奉迎。伶官帅帅工人二舞入就位，又伶官帅一人升就举麾位。掌仪帅赞者入就位。吏部、兵部、户部赞群官俱出次，通事舍人各引就门外位。又舍人引群官等非升殿者先入就位。
　　左庶子版奏：「外办。」皇太子着从省服未冠则双童髻。以出，侍卫如常，伶官帅举麾，奏承和之乐；皇太子即座西向坐，偃麾，乐止。凡乐，皆伶官帅举麾，工鼓柷而后作，偃麾戛敔而后止。掌仪一人升就西阶上，东面立；赞者二人立于阶下。通事舍人引群官以次入就位，公初入门，舒和之乐作。左庶子前跪奏称：「左庶子臣某言，请殿下为公至兴。」俛伏，兴，还侍位。皇太子降立于座后。若有三公、诸伯叔，则降立于东阶下，西面。公至阶，则升，立于座后。皇太子升降，伶官帅举麾乐作止如式。公至阶，乐止。公以下升座者俱脱履于阶下，所司先设脱履席。通事舍人接引群官升就位。立定，掌仪唱：「再拜。」赞者承传，群官上下皆再拜讫，通事舍人引群官为首者一人，进皇太子前，东面立，贺称：「元正首祚，景福惟新，伏惟皇太子殿下与时同休。」冬至贺云「天正长至，伏惟殿下与时同休」。贺讫，退复位。皇太子答再拜。左庶子前承令，进宣令，讫，群官上下又再拜。
　　左庶子前，跪奏称：「左庶子臣某言，请坐。」俛伏，兴，还侍位。皇太子坐。掌仪唱：「就座。」赞者承传，群官上下皆就座，俛伏，坐。伶官帅引歌者及琴瑟至阶，脱履于下，升，就位坐。其笙管者诣阶闲，北面立。典膳郎进酒，至阶，掌仪唱：「酒至，兴。」赞者承传，群官上下皆俛伏，兴，立席后。左庶子到阶省酒，典膳郎奉酒进，皇太子举酒。食官令又行群官酒，酒至，掌仪唱：「再拜。」赞者承传，群官上下皆再拜。若皇太子遣停拜，即止。群官皆搢笏，受觯。掌仪唱：「就座。」赞者承传，群官上下皆就座，俛伏，坐饮。皇太子初举酒，登歌作昭和之乐，典膳郎进受虚觯，复于坫。登歌讫，降复位。
　　觞行三周，典膳郎进食，食升阶，左庶子到阶省案。掌仪唱：「食至，兴。」赞者承传，群官上下俛伏，兴，立座后。典膳郎品尝食讫，以次进置皇太子前。食官令又行群官案。皇太子若不食，及群官案先下讫，不须兴。设食讫，掌仪唱：「就座。」赞者承传，群官上下皆就座，俛伏，坐。皇太子乃饭，奏休和之乐，群官上下俱饭，皇太子食毕，乐止。仍行酒，遂设庶羞。伶官帅引二舞以次入作。
　　酒行九遍，会毕。掌仪唱：「可起。」赞者承传，群官上下皆俛伏，起，立席后。左庶子前，跪奏称：「左庶子臣某言，请殿下降座。」俛伏，兴，还侍位。皇太子降立于座后。掌仪唱：「再拜。」赞者承传，群官上下皆再拜，皇太子答再拜。通事舍人引群官降，纳履以出。公初出，乐作；若有三公、诸伯叔，皇太子升降，伶官帅举麾，乐作止如式。公出门，乐止。左庶子前，跪奏称：「左庶子臣某言，请殿下升座。」俛伏，兴，还侍位。乐作，皇太子升座，坐，乐止。群官出毕，非升座者仍立于殿庭。左庶子前，跪奏称：「左庶子臣某言，礼毕。」俛伏，兴，还侍位。皇太子兴，乐作，皇太子降座以入，侍卫如来仪，侍臣从至合，乐止。又通事舍人引位殿庭者以次出。
　　皇太子若服葱褶，群官及宫臣皆葱褶，朝集使公服。升座者脱履如式。若设四部乐，则去乐悬，无警跸，伶官帅帅四部伎立于左右嘉善门外。群官初坐，伶官帅引四部伎声作而入，各就座，以次作如式。
　　　　皇太子元正冬至受宫臣朝贺
　　前二日，本司宣摄内外，各供其职。
　　前一日，典设郎设皇太子幄座于正殿东序，西向。卫尉设宫臣次于重明门外。伶官帅展轩悬之乐于殿庭，以姑洗之均，设麾于殿上西阶之西；又设为首者解剑席于悬西横街之南，并如常仪。设宫臣版位于悬南，文东武西，俱重行北面，相对为首。设典仪位于东阶东南，赞者二人在南，差退，俱西向北上。设宫臣门外位，文官道东，武官道西，重行相向，以北为上。
　　　　　受朝
　　其日，未明三刻，开诸宫殿门，诸卫率各勒所部屯门列仗如常。宫臣依时刻集重明门外，皆就次各服其器服。左庶子版奏：「请中严。」近仗就陈于合外。伶官帅帅工人入就位，又伶官帅一人升就位。诸侍卫之官各服其器服，俱诣合奉迎。典仪帅赞者先入就位。通事舍人引宫臣俱就门外位。又舍人引六品以下先入就位。
　　左庶子版奏：「外办。」皇太子服远游冠、绛纱袍以出，左右侍卫如常仪。皇太子将出，仗动，伶官帅跪，俛伏，兴，举麾，鼓柷，奏永和之乐，皇太子升自阼阶，即座西向坐，偃麾，戛敔，乐止。通事舍人引宫臣五品以上以次入就位。宫臣初入门，奏舒和之乐，至位，乐止。宫臣立定，典仪曰：「再拜。」赞者承传，宫臣在位者皆再拜讫，通事舍人引为首者一人诣西阶。为首者初行，乐作，至解剑席后，乐止。为首者就席，跪解剑置于席，俛伏，兴。通事舍人引升阶，进当皇太子座前，东面跪贺，其贺词与群官同。俛伏，兴。通事舍人引降诣席后，为首者跪着剑，俛伏，兴，乐作，复悬南位，乐止。宫臣俱再拜。
　　左庶子前承令，降诣宫臣西北，东面称：「令旨。」宫臣俱再拜。宣令讫，宫臣又再拜。左庶子还侍位。典仪曰：「再拜。」赞者承传，宫臣在位者皆再拜。通事舍人以次引出还次，为首者初行乐作，出门乐止。左庶子前，跪奏称：「左庶子臣某言，礼毕。」俛伏，兴，还侍位。皇太子兴，乐作，降座以入，侍卫如来仪，侍臣从至合，乐止。
　　　　　会
　　伶官设登歌于殿上，以南吕之均。典设郎铺宫臣床座于殿上，文官于皇太子幄座西南，重行北向，武官于皇太子西北，重行南向，俱以东为上。设不升殿者座席于东西廊下，设解剑席于悬西横街之南，俱以北为上。典膳郎设寿樽于殿上西序之端，东向，有坫、加爵一于樽下。又設升殿者酒樽於西廊下，近北，設廊下者酒樽各於其座之南，皆有坫，俱障以帷。施设讫，通事舍人引宫臣出次，俱就门外位。
　　左庶子奏：「外办。」皇太子服远游冠、绛纱袍以出，侍卫如常。皇太子将出，仗动，乐作，皇太子升自阼阶，即座西向坐，乐止。典仪一人升就东阶上，西面立。通事舍人引文武宫臣以次入就位，宫臣初入门，乐作，为首者至位，乐止。宫臣立定。若朝会别日设会，赞拜如朝礼。左庶子前承令，降，命宫臣升座，在位者皆再拜。通事舍人引应升殿者诣西阶，为首者初行，乐作，至解剑席，乐止。宫臣各脱舄履，跪解剑，置于席上，俛伏，兴。通事舍人引升阶，宫臣为首者一人升立于阶西，东向；以下各就座后立于其位。又通事舍人引廊下位者就座后。
　　上下立定，典膳郎前，跪称：「典膳郎臣某言，请赐宫臣上寿。」俛伏，兴。左庶子称：「令曰诺。」典膳郎退，升诣酒樽所，东面立。通事舍人引为首者诣酒樽所，北面立。典膳郎酌酒一爵授，为首者搢笏，受爵。通事舍人引为首者诣皇太子座前，东面授左庶子，左庶子受爵，进置皇太子前。为首者执笏，通事舍人引为首者退，东面跪称：「某官臣某等稽首言，元正首祚，冬至云「天正长至」。臣等不胜大庆，谨上千万岁寿。」俛伏，兴，再拜。宫臣等上下皆再拜，立于席后。左庶子前承令，少退，宣令讫，宫臣上下又再拜。左庶子取爵奉进，皇太子举酒，奏休和之乐，宫臣上下皆舞蹈，三称万岁。皇太子举酒讫，左庶子进受虚爵以授典膳郎，典膳郎受爵复于坫，乐止。初左庶子受虚爵，殿上典仪唱：「再拜。」阶下赞者承传，宫臣上下皆再拜。
　　通事舍人引为首者就座后立。殿上典仪唱：「就座。」阶下赞者承传，宫臣上下俱就座，俛伏，坐。伶官帅引歌者及琴瑟至阶，脱屣于下，升，就位坐；又引笙管进诣阶闲，北面立。典膳郎进酒，至阶，殿上典仪唱：「酒至，兴。」阶下赞者承传，宫臣上下皆俛伏，起，立席后。左庶子到阶省酒，典膳郎奉酒进，皇太子举酒。食官令又行宫臣酒，酒至，殿上典仪唱：「再拜。」阶下赞者承传，宫臣上下皆再拜，搢笏受觯。殿上典仪唱：「就座。」阶下赞者承传，宫臣上下皆就座，俛伏，坐饮。皇太子初举酒，登歌作昭和之乐三终，行觞三周，典膳郎进食，皇太子食奏休和之乐，食毕乐止，仍行酒，设庶羞之奠，如会群官仪。伶官帅引诸伎以次入作。若赐酒，左庶子前承令，诣东阶上，西向称：「赐酒。」殿上典仪承传，阶下赞者又承传，宫臣上下皆执笏，俛伏，起，再拜，搢笏，立受觯，就座，俛伏，坐；饮讫，俛伏，起，授虚觯，再拜，执笏，又再拜，就座，俛伏，坐。
