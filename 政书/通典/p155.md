<!-- { "loadSidebar": true } -->
　　周制，凡始立学，必释奠于先圣先师。及行事，必以币。谓天子命之教始立学官者也。先圣，若周公、孔子也。凡释奠者，必有合也，国无先圣先师，则所释奠者，当与邻国合也。有国故则不。故谓国有可为先圣先师者。若唐虞有夔、伯夷，周有周公，鲁有孔子。各自奠之，不合之也。凡学，春官释奠于先师，秋冬亦如之。官谓礼乐诗书之官也。周礼「凡有道者有德者使教焉，死则以为乐祖，祭于瞽宗」，此之谓先师之类。不言夏，从春可知。释奠者，设荐馔酌奠而已，无迎尸以下之事。始立学者，既衅器用币，礼乐之器，成则衅之。又用币告先圣先师以器成也。然后释菜。告先圣先师以器成，有时将用也。学记曰：「太学始教皮弁祭菜，示敬道也。」郑玄曰：「礼先圣先师也。菜，芹藻之属也。」不舞，不授器。释菜礼轻也。释奠则舞，舞则授器。司马之属，司兵、司戈、司盾，祭祀授舞者兵也。乃退，傧于东序，一献，无介语，可也。言乃退者，谓得立三代之学者，释菜于虞庠，则傧宾于东序也。鲁之学，有米廪、东序、瞽宗也。天子视学，大昕鼓征，所以警众也。早昧爽击鼓，以召众也。警犹起也。凡用乐，大胥以鼓征学士。众至，然后天子至。乃命有司行事，兴秩节，祭先师先圣焉。兴，犹举也。秩，常也。节，犹礼也。使有司摄其事，举常礼焉，祭先师先圣。不亲祭之者，视学观礼耳，非为彼报也。有司卒事，反命。告祭毕也。祭毕，天子乃入。将出征，受命于祖，告祖也。受成于学。定兵谋也。出征，执有罪，反，释奠于学，以讯馘告。释菜奠币，礼先师也。讯馘，所生获断耳者。诗云：「执讯获丑」，又曰「在頖献馘」。馘或为国。
　　魏齐王正始中，每讲经遍，辄使太常释奠于辟雍，以太牢祠孔子，以颜回配。
　　晋武帝泰始七年、惠帝元康三年，二释奠，皆于大学。泰始六年、元康五年，二行乡事，皆于辟雍。乡事，乡饮酒礼也。惠帝之为太子，及愍怀太子讲经竟，并亲释奠于大学。
　　东晋明帝之为太子，亦行释奠礼。成、穆、孝武三帝，皆亲释奠，惟成帝在辟雍，自是一时制也。孝武以大学在水南悬远，有司议依穆帝升平元年，于中堂权立行大学。释奠礼毕，会百官六品以上。时无国子生，有司奏：应须二学生百二十人。大学生取见人六十，国子生权铨大臣子孙六十人，事讫罢也。
　　宋文帝元嘉二十二年，太子释奠，采晋故事。裴松之议：应舞六佾，宜设轩悬之乐，牲牢器用，悉依上公。祭毕，亲临学宴会，太子以上悉在。
　　齐武帝永明三年，有司奏：「宋元嘉旧事，学生到，先释奠先圣先师，礼又有释菜，未详今当行何礼？用何乐及礼器？」时从喻希议，用元嘉故事，设轩悬之乐，六佾之舞，牲牢器用悉依上公。尚书令王俭议：「周礼『春入学，释菜合舞』。记云『始教，皮弁祭菜，示敬道也』。又云『始入学，必释奠先圣先师』。中朝以来，释菜礼废，金石俎豆，皆无明文。方之七庙则轻，比之五祀则重。陆纳、车胤谓宣尼庙宜依亭侯之爵；范宁欲依周公之庙，用王者仪，范宣谓当其为师则不臣之，释奠日，宜备帝王礼乐。此则车、陆失于过轻，二范伤于太重。喻希云『若王者自设礼乐，则肆赏于致敬之所；若欲嘉美先师，则须所况非备』。细寻此说，守附情理。皇朝屈尊弘教，待以师资，引同上公，即事惟允。元嘉裴松之议故事可依也。」
　　梁武帝天监八年，皇太子释奠。周舍议：「既惟大礼，请依东宫元会，太子着绛纱襮，音博，衣领也。乐用轩悬。合升殿坐者，皆服朱衣。」帝从之。又有司以为，礼云「凡为人子者，升降不由阼阶」。吏部郎徐勉议：「郑玄云：『由命士以上，父子异宫。』宫室既异，无不由阼阶之礼。请释奠及宴会，太子升堂，并宜由东阶。若轝驾幸学，自然中阶。其会宾客，依旧西阶。」大同七年，皇太子表其子宁国、临城公入学，时议者以与太子有齿冑之议，疑之。仆射臣缵等以为：「参、点、回、路，并事宣父，邹鲁称盛，洙汶无讥。师道既光，得一资敬，无亏亚二。」制可。
　　北齐将讲于天子，讲毕，以一太牢释奠孔宣父，配以颜回，列轩悬乐，六佾舞。皇太子每通一经，及新立学，必释奠礼先圣先师，每岁春秋二仲，常行其礼。每月朔制，祭酒领博士以下及国子诸学生以上，大学、四门博士升堂，助教以下、大学诸生阶下，拜孔圣，揖颜回。日出行事。其郡学则于坊内立孔、颜庙，博士以下，亦每月朝。张凭议曰：「不拜颜子者，按学堂旧有圣贤之像，既备礼尽敬，奉尼父以为师，而未详颜子拜揖之仪。臣以圣者，君道也。师者，贤臣道也。若乃推舜禹于君位，则稷契与我并为臣矣。师玄风于洙泗，则颜子吾同门也。夫大贤恭己，既揖让于君德；回也如愚，岂越分于人师哉！是以王圣佐贤，而君臣之义者；拜孔揖颜，而师资之分同矣。」
　　隋制，国子寺，每岁四仲月上丁，释奠于先圣先师。年别一行乡饮酒礼。州县学则以春秋仲月释奠，亦每年于学一行乡饮酒礼。
　　大唐武德二年，于国子学立周公、孔子庙各一所，四时致祭。贞观二十一年制，左丘明以下二十二人同享。初以儒官自为祭主，直云博士姓名，昭告于先圣。又州县释奠，亦博士为主。许敬宗奏曰：「秦汉释奠无文，魏氏则太常行事。自晋宋以降，时有亲行，而学官为主，全无典实，在于臣下，理不合专。今请国学释奠，令国子祭酒为初献，词称『皇帝谨遣』，仍令司业为亚献，博士为终献。其州学，刺史为初献，上佐为亚献，博士为终献。县学，令为初献，丞为亚献，主簿及尉通为终献。修附礼令，以为永制。」七年二月，高祖幸国子学，亲临释奠。引道士、沙门，与博士杂相驳难久之。贞观十四年二月，太宗幸国子学，观释奠。永隆二年二月，皇太子亲行释奠之礼。开耀元年二月，皇太子释奠于国学。景云二年七月，皇太子将亲释奠于国学，有司草仪注，令从臣皆乘马，着衣冠。太子左庶子刘子玄进议曰：「古者，自大夫以上皆乘车，而以马为騑服。魏晋以降，迄于隋氏，朝士又驾牛车。至如李广北征，解鞍憩息，马援南伐，据鞍顾眄，斯则鞍马之设，行于军旅，戎服所乘，贵于便习者也。按江左官至尚书郎，而辄轻乘马，则为御史所弹。又颜延年罢官后，好骑马出入闾里，当时称其放诞。此则专车凭轼，可擐朝衣，单马御鞍，宜从亵服，求之近古，灼然之明验也。褒衣博带，方履高冠，本非马上所施，自是车中衣服。且长裙广袖，襜如翼如，鸣佩纡组，锵锵奕奕，驰骤于风尘之内，出入于旌棨之闲，傥马有惊逸，人从颠坠，遂使属车之右，遗屦不收，清道之傍，絓骖相续，因以受嗤行路，有损威仪。其乘马衣冠，窃谓宜从废改。」皇太子令付外宣行，仍编入令，以为例程。开元十一年，诏春秋释奠用牲牢，其属县用酒脯而已。二十七年八月，因释奠文宣王，始用宫悬之乐。二十八年二月，敕：「文宣王庙，春秋释奠，宜令摄三公行礼，着之例程。」国子祭酒刘瑗奏：「准故事，释奠之日，群官道俗等，皆合赴监观礼。请依故事，着之例程。」制可之。其仪具开元礼。
　　　　祀先代帝王名臣附○汉　后汉　魏　东晋　后魏　隋　大唐
　　汉武帝时，有人言，古者天子以春解祠，祠黄帝，用一枭破镜。张晏曰：「黄帝，五帝之首也。春，岁之始也。枭，恶逆之鸟。方士虚诞，云以岁始祓除凶灾，令神仙之帝食恶逆之物，使天下为逆者破灭。」枭，鸟名，食母。破镜，兽名，食父，如貙首而武眼。黄帝欲绝其类，使百吏祠皆用之。汉使东郡送枭，五月五日作羹以赐百官。解祠者，解罪求福也。
　　后汉章帝元和春，东巡狩，使使者奉一太牢，祠帝尧于济阴。
　　魏武帝少时，汉太尉桥玄独先礼异焉，故建安中，遣使祠以太牢。蜀主刘禅景耀六年，诏为丞相诸葛亮立庙于沔阳。先是，所在各请立庙，不许，百姓遂私祭之，或以为可立于京师，禅皆不纳。步兵校尉习崇、中书侍郎向充等言于禅曰：「自汉以来，小德而图形立庙者多矣。况亮德范遐迩，勋盖季世，而烝尝止于私门，庙貌阙而莫立，非所以存德念功，远追在昔也。今若尽从人心，则黩而无典；建之京师，又逼宗庙。宜因近其墓，立之于沔阳，使所属以时赐祭，凡其臣故吏欲奉祠者，皆限至庙，断其私祀。」于是从之。何承天驳之曰：「周礼，凡有功者祭于大烝，故后代遵之，元勋配飨。充等曾不是式，禅又从之，盖非礼也。」
　　东晋孝武帝宁康三年七月，故事，礼皋陶于廷尉寺，新礼移祀于律署，以同祭先圣于大学。旧祀以社日，新改用孟秋，以应秋政。挚虞按：「虞书皋陶作士，惟明克允，国重其功，人思其当，是以狱官礼其神，系者致其祭，功在断狱之成，不在律令之始也。大学之设，义重太常，故祭于大学。律之署，卑于廷尉，移祀于署，是去重而就轻。律非正署，废兴无常，宜如旧祀于廷尉。祭用仲春，义取重生，改用孟秋，以应刑杀，理未足以相易。宜定新礼，皆如旧制。」
　　后魏文成帝东巡，历桥山，祀黄帝。孝文太和十六年，诏曰：「法施于人，祀有明典，立功垂惠，祭有例程。其孟春应祀者，顷以事殷，遂及今日。可令以仲月而飨祀焉。凡在祀令者有五。帝尧树则天之功，兴巍巍之治，可祀于平阳。虞舜播太平之风，致无为之化，可祀于广宁。夏禹御洪水之灾，建天下之利，可祀于安邑。周文公制礼作乐，垂范万叶，可祀于洛阳。其宣尼庙已于中省，别敕有司行事。自文公以上，可令当界牧守，各随所近，摄行祀事，皆用清酌尹祭也。」曲礼曰：「脯曰尹祭。」
　　隋制，使祀先代王公：帝尧于平阳，以契配；帝舜于河东，咎繇配；夏禹于安邑，伯益配；商汤于汾阴，伊尹配；文王、武王于沣渭之郊，周公、召公配；汉帝于长陵，萧何配。各以一太牢而无乐。配者飨于庙庭。
