<!-- { "loadSidebar": true } -->
　　丧服斩缞裳、苴绖、杖、绞带、冠绳缨、菅屦者，谓既殡成服。斩缞裳三升。苴绖大搹音厄九寸，左本在下。去五分一以为腰绖，大七寸二分，绞垂两结闲，相去四寸。竹杖大如腰绖，长齐心，本在下。绞带大五寸七分半，偶结于前。皆三重。三重，四股绞之。冠六升，外縪，条属右缝。菅屦外纳。纳其余外也。縪音必。居倚庐，中门外东壁下，倚木为庐，北向开户。寝苫枕块。哭昼夜无时。歠粥，朝一溢米，夕一溢米，不食菜果。寝不说绖带。义服所异者，缞裳三升半，绳屦，余与正同。斩者，不缉也。苴者，麻之有蕡也。服上曰缞，下曰裳。在首在腰皆曰绖。绖之言实也，明孝子有忠实之心，故为制此服焉。首绖象缁布冠之頍项，腰绖象大带。又有绞带，象革带。齐缞以下用布。盈手曰搹，搹，扼也。中人之扼，围九寸。以五分一以为杀者，象五服之数也。属犹着也。通屈一条绳为武，垂下为缨，着之冠也。布八十缕为一升。升，登也。杂记曰：「丧冠条属，以别吉凶。三年之练冠，亦条属右缝，小功以下左缝。」外縪者，冠前后屈而出缝于武也。二十两为溢。一溢为米一升二十四分升之一也。公士大夫之众臣为其君，布带绳屦。士，卿士也。公卿大夫厌于天子诸侯，故降其众臣布带绳屦。贵臣得申，不夺其正也。公卿大夫室老，贵臣也；其余皆众臣也。君谓有采地者，皆曰君。众臣杖，不以即位。女子子在室为父，布总六升，长六寸，箭笄长一尺，髽缞三年。女子子者，女子也，加一子别于男子也。在室，关已许嫁。此女子之丧服之异于男子也。总，束发也。六升，象冠数也。长六寸者，出紒后垂为饰。谓之总者，既束其本，又总其末也。箭，筱也。髽，露紒也，犹男子之敛发也。斩缞敛发以麻，则髽亦用麻矣。以麻者，自项而前交于额上，却绕紒后，如着幓头焉。凡服上曰缞，下曰裳。此言缞不言裳，妇人不殊裳也。缞如男子缞，下如深衣。深衣则缞无带，下又无衽矣。陈铨曰：「总，束发。笄，支紒也。不曰缞裳，妇人缞而不裳。」雷次宗曰：「缞者，当心六寸布也。在衣则衣为缞，在裳则裳为缞。男子离其缞裳，故缞独在衣上。妇人同为一服，故上下共其称也。」缲音七焦反。三月而卒哭，男子受以六升布为缞裳；七升布为冠，缨带亦如之；一辟博三寸，偶结于前；藨屦内纳；葛绖：首绖大七寸五分寸之一，右本在上；五分首绖去一以为腰绖，大五寸二十五分寸之十九，参摎之。食麤食，水饮。翦屏，柱楣，寝蒲席，翦而不纳。朝夕即位哭。妇人亦以六升布为连裳，七升布为总。葛洪云：「子为父，三月既葬，草屦内纳，庐则柱楣翦屏。屏者，庐前屏也，其庐所为之屏也，而更作外障以为之。作庐：先横一木长梁着地，因立细木于上，以曲就东墉，以草被之。既葬，则翦去此草之拍地。以短柱柱起此横梁之着地，谓之柱楣。楣一名梁。既举此梁，乃得于庐外作障，但不用泥之。诸侯始作庐者，便有屏而未泥之，既葬乃泥之。既柱起梁，又立小障以辟风，凶事转轻。」十三月小祥而练，除首绖，受以七升布为缞裳，练冠素缨，中衣黄里，縓为领袖，缘以练带，绳屦无絇，其腰绖缩一股去之。饭素食，自葬蔬食，至练得却素食也。有菜茹盐酪之和，未有酰酱。居垩室，在中门外屋下，西向开户。嫡子在前，庶子在后。哭无时，思哀杀，十日五日可也。葛洪云：「小祥，中衣，黄为里，縓为领袖缘。縓者，红之多黄者也。」宋凯云：「小祥，祥者，吉也。故缞裳无负版及心前缞，辟领，去首绖。小祥祭则栉，稍自饰。」二十五月大祥，朝服缟冠。既祥，改服十五升布深衣，领袖缘皆然；缟冠素纰，素中衣，领袖缘带皆然。去腰绖，弃杖，白麻屦无絇。食酰酱干肉。出垩室，始居内寝。杜元凯云：「二十五月大祥祭，主人夕为期。朝服缟冠讫祭，而受以布深衣十五升。外无哭者，谓哀至入即位而哭也。」崔凯云：「大祥居外寝，平常所听外寝事也。缟冠素纰，纰者，以素缘冠两边，各二寸。」二十七月而禫，玄衣黄裳而祭。祭毕，更服朝服，以黑经白纬为冠而彩缨，缟带，缘中衣，吉屦无絇，革带得佩纷帨之属，如其平常。寝有床，犹别内。始饮醴酒。踰月复吉，三年之礼成矣。
　　疏缞裳齐、牡麻绖、冠布缨、削杖、布带、疏屦三年者，谓齐缞三年，既殡成服。以麤缞四升为缞裳，六升为冠缨，布带代绞带。牡麻绖大七寸二分，右本在上；五分去一，大五寸六分，以为腰绖。削桐木为杖，杜元凯云：「圆削之，象竹，取其便也。」王肃云：「削为四分。」长与心齐，下本大如腰绖。藨蒯为屦。食粥居庐，与为父同，五不食。齐者，缉也。牡麻者，麻之无子者。马融曰：「在上指右，故曰右本。」郑玄云：「齐缞不书受月者，亦天子诸侯及卿大夫士虞卒哭异数也。」王肃曰：「疏以名哀，轻乎斩也。斩不同数，麤可知也。承裳以齐，制而后齐也。因缞以斩，斩而后缞也。」陈铨曰：「右本在上者，麻本从左来，加右之上也。藨蒯，草名也。」孔伦曰：「右本在上者，为母本于阴而统外也。」女子子在室，白布总七升，长八寸，一辟博一寸，恶笄用榛木，长尺，用白布絇之，博五分；白布七升为带，无腰绖。深衣不裳。居房中，张帷为次。至虞不变者，三笄总带也。既卒哭，受以八升布为缞裳，冠九升布，缨带、中衣领袖缘亦然。服葛绖，首绖大五寸七分半，腰绖四寸六分。十三月小祥，除首绖，练九升布为冠，缨武亦如之。其它祥禫变除与斩缞同。踰月复平常。
　　疏缞裳齐、牡麻绖、冠布缨、削杖、布带、疏屦周者，谓齐缞杖周。降服四升为缞裳，冠缨皆七升；正服五升为缞裳，冠缨皆八升；义服六升为缞裳，冠缨皆九升。冠皆右缝内縪。绖带与三年同。
　　不杖麻屦者，谓不杖周成服。五升布为缞裳，八升布为冠缨，绖带大小与杖周同。居垩室，食素食，水饮。寝有席荐，不纳；断木为枕，不脱绖带。朝夕即位哭。
　　殇大功布缞裳、牡麻绖、无受者，谓殇降大功成服。七升布为缞裳，十升布为冠缨、带、中衣领袖缘。牡麻为首绖，大五寸七分半，腰绖四寸六分，不绞其垂。唯中殇七月者不缨绖。绳屦。张帷为次于内门外屋下，哀至而哭。素食，有酰盐。既葬，除绖带，食菜果，寝居内。凡殇大功以上，中从上；小功以下，中从下。
　　大功布缞裳、牡麻绖、缨布带、三月受以小功缞即葛九月者，谓成人大功成服。八升布为缞裳，冠十升；义服九升布为缞裳，其冠十一升。绖带与殇同。既葬，皆受以十升布为缞裳，冠十一升，变麻绖服葛绖，绞之。九月除，朝服素冠，吉屦无絇。踰月复吉。
　　殇小功布缞裳、澡麻带绖五月者，谓殇降小功。十升布为缞裳，冠十二升。澡麻去莩垢也。绝本去本边恶处也。为绖，大四寸六分；腰绖大三寸七分，散垂。唯周之下殇降在此者，其带不绝本，屈而反至腰而绞之。张帷为次，哀至而哭。食有酰酱菜茹。葬而除绖，食干肉，饮醴酒，寝有床。五月除。
　　小功布缞裳即葛五月者，谓成人小功成服。十一升布为缞裳，义服十二升布为缞裳，冠同十二升，亦澡麻绝本为绖带，寝有床，哀至而哭。既葬，除麻受葛绖，大三寸六分，腰绖大二寸九分，缞裳如故，寝居内。至除，受以朝服素冠。踰月复吉。
　　缌麻三月者，谓缌麻之丧成服，降正义同。以七升半布，缌而疏之，为缞裳及冠缨带，首绖亦澡麻绝本，大三寸七分，腰绖大二寸九分，吉屦无絇。寝有床。饮酒食肉，不至变色。既葬，受以朝服素冠。踰月复吉。
　　大唐之制，杖绖升缕，皆约周礼，直书其仪。历代通儒，皆有著述，开元之制，最为详备。
　　　　五服缞裳制度周　大唐
　　周制，凡五服，在上曰缞，在下曰裳。缞缝外杀，裳缝内杀。经云：「凡缞外削幅，裳内削幅。」郑玄云：「削犹杀也。太古衣，先知为上，外杀其幅，以便体也；后知为下，内杀其幅，稍有饰也。后代圣人易之，而以此为丧服。」是也。其制，身长二尺二寸，合前后为四尺四寸，两边凡八尺八寸。经云「衣二尺有二寸」，郑玄云「衣自领至腰二尺二寸」是也。郑亦以此为袂中之数，则袂亦正方二尺二寸也。以古布幅广二尺二寸，礼记所云「端缞」，谓此也。继袂之末，又缀以广尺二寸布，谓之袪。经云：「袪尺二寸。」马融云：「袂末也，尺二寸，足以容拱手也。丧拱上右手下。」又衣下施腰，取半幅横缀身下，长短随衣。经云：「衣带下尺。」郑云：「谓腰也。广尺，足以掩裳上际。」又于腰两傍，当缝各缀一衽。经云：「衽二尺有五寸。」郑云：「衽所以掩裳际。」其制，上正方一尺，于方一尺之下，角斜向下，长尺五寸，末头阔六寸。今但取三尺五寸布，交解相沓裁之，即可亦谓之燕尾。令阔头向上，取象与吉服之衽相反。又取布方尺八寸，置背上，上缝着领，下垂之，谓之负。经云：「负广出于适寸。」郑云：「负，在背上者也。适，辟领也。负出于辟领外旁一寸也。」今据辟领广尺六寸，负各出一寸，故知尺八寸。其开领处，左右各开四寸，向外辟厌之，谓之适。经云：「适博四寸，出于缞。」郑云：「适，辟领。广四寸，则与阔中八寸也。两之为尺六寸。」又取布长六寸，博四寸，缀于衣外衿上，谓之缞。经云：「缞长六寸，博四寸。」郑云：「广袤当心也。前有缞，后有负板，左右有辟领，孝子哀戚，无所不在。」其裳之制，前三幅，后四幅，开两边，故以衽蔽之于腰上。每一幅为三辟积，其辟积相向为之，谓之袧，苦侯反。其袧大小随人腰麤细为之。经云：「裳内削幅，幅三袧。」郑云：「袧谓辟两侧空中央也。凡裳前三幅后四幅。」按称幅不必全幅，盖中破为之。故礼记深衣篇云「制十有二幅，以应十二月」，是六幅交解之也。若斩缞，即缞与裳不缏缉；若齐缞以下，缞则外缏之，裳则内缏之，谓之齐。经云：「若齐，裳内缞外。」郑云：「齐，缉也。凡五服之缞，一斩四缉。缉裳者内展之，缉缞者外展之。」展则缏缉也。按丧服本文，甚难晓悟。历代著述，悉皆平写本经。今先言其制，次引经文，所冀后学，易为详览。
　　大唐之制，一据丧服之文，具开元礼。
　　　　斩缞丧既葬缉缞议晋　宋
