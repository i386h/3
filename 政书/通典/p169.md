<!-- { "loadSidebar": true } -->
　　梁北郊图，执事者缩缨緌。
　　隋依之，门者禁防伺非服也。
　　大唐因之，亭长门仆服之。
　　　　　樊哙冠汉　晋　宋　齐　陈
　　汉将樊哙造次所冠，以入项羽军。其制似平冕，广九寸，高七寸，前后出各四寸，司马殿门卫士服之。或曰：「樊哙常持铁楯，闻项羽有意杀汉王，哙裂裳以裹盾，冠之入军门，立汉王傍，视项羽。」
　　晋宋齐陈，不易其制，余并无闻。
　　　　　术氏冠汉　晋
　　汉制，前圆，差池四重。赵武灵王好服之。今不施用。或曰「楚庄王解冠」是也。
　　晋因之。宋以后无闻。
　　　　　却敌冠晋　陈
　　晋制之，前高四寸，通长四寸，后高三寸，似进贤冠。凡当殿门卫士服之。
　　陈依之，余并废。
　　　　　进德冠大唐
　　大唐制，九琪，加金饰。皇太子侍从皇帝祭祀及谒见、加元服、纳妃则服之。
　　　　　翼善冠大唐
　　大唐贞观中，制，月一日、十五日视朝，常服之。又与平巾帻通用。太宗初服翼善冠，赐贵臣进德冠，因谓侍臣曰：「头起于周武帝，盖取便于军容耳。今四海无虞，此冠颇采古法，兼类头，乃宜常服。」开元十七年，废不行用。干元元年十月，知司天台事韩颖奏：「五官正，奉敕创置，其官职配五方，上稽五纬。臣请冠上加一星珠，衣从本方正色。每至正冬朔望朝会及诸大礼，即服以朝见，仍望永为恒式。」奉敕旨宜依。
　　　　　皇收　冔　爵弁　广冕○
虞　夏　殷　周　汉　晋　隋　大唐
　　有虞氏皇而祭，其制无文，盖爵弁之类。
　　夏后氏因之，曰收，收之言所以收敛发。纯黑，前小后大。
　　殷因之，曰冔，冔名出于幠。幠，覆也。所以自饰覆。黑而微白，前大后小。
　　周因制爵弁，爵弁，冕之次。赤而微黑，如爵头然，前小后大。三代以来，皆广八寸，长尺二寸，如冕无旒，皆三十升布为之。士冠礼三加，成人服之。
　　汉依周制。或云「中古以下，其制用丝」。祠天地五郊明堂，云翘舞乐人服之。
　　晋依汉制，更名广冕，有收持笄，服用如旧。
　　隋依，以角为簪导，士助君祭服之。
　　大唐因之，以紬代布，用玄缨、簪导。九品以上冠、亲迎、助祭、家私祭祀服之。
　　　　　皮弁周　晋　后周　隋　大唐
　　周礼弁师云：「王之皮弁会五采玉，象邸玉笄。」会，缝中也。，结也。皮弁之缝中，每贯结五采玉十二以为饰，谓之。邸，下柢也，以象骨为之。司服云：「视朝则皮弁服。」士冠礼曰：「三王共皮弁。」按皮弁，韦弁，侯伯饰七玉，子男饰五玉，三采。孤饰四，三命之卿饰三，再命之大夫饰二玉，二采。皮弁以鹿皮为之。音其。
　　晋依旧制，以鹿浅毛黄白色者为之，其服用等级并准周官。
　　后周田猎则服之，以鹿子皮为之。
　　隋因之。大业中所造，通用乌漆纱，前后二傍如莲叶，四闲空处又安拳花，顶上当缝安金梁。梁上加，天子十二真珠为之。皇太子及一品九，二品八，下六品各杀其一，以玉为之，皆犀簪导。六品以下无，皆象簪导。唯天子用含棱。后制鹿皮弁，以赐近臣。
　　大唐因之，以鹿皮为之，玉簪导，十二，朔日受朝则服之。
　　　　　韦弁周　晋　宋　后周
　　周官司服云：「凡兵事韦弁服。」以韎韦为弁。齐人名蒨为韎韐，以染韦为绛色，曰「韎韦」。
　　晋以韦为之，顶上少尖。
　　宋因之，或为车驾亲戎、中外戒严之服。
　　后周巡兵即戎则服之。自此以来，无复其制。
　　　　　帻童子帻　空顶帻　纳言帻　赤帻　缃帻　素帻　黑帻　绀帻　绿帻　青帻○秦　汉晋　东晋　宋　齐　梁　陈　隋　大唐
　　古者有冠无帻，其戴也加首有頍，所以安物，故诗曰「有頍者弁」，此之谓也。帻者，赜也。头首严赜。
　　秦雄诸侯，乃加其武将首为绛袙，以表贵贱，其后稍稍作颜题。袙音盲百切。
　　汉因，续其颜，却摞之，施巾连题，却覆之。至孝文乃高其颜题，续之为耳，崇其巾为屋，上下群臣贵贱皆服之。文者长耳，武者短耳，称其冠也。尚书帻收，方三寸，名曰纳言，示以忠正，明近职也。迎气五郊，各如其色，从章服也。武吏常赤帻，成其威也。未冠童子帻无屋者，示未成人也。入学小童帻句卷屋者，示尚幼小，未远冒也。丧帻却摞，反本礼也。蔡邕独断曰：「帻，古者之卑贱执事不冠者所服也。汉元帝额有壮发，不欲使人见，始进帻服之，群臣皆随焉。然尚无巾，王莽顶秃，帻上施屋。」壮发谓当额前，侵下而生，今俗呼为「主头」者是。制，绀帻以斋，青帻以耕，缃帻以猎。绿帻，汉董偃召见服之。
　　晋因之。
　　东晋哀帝从博士曹弘之等议，立秋御读月令，改用素帻。
　　宋因之，以黑帻，骑吏、鼓吹、武官服之；其救日蚀，文武官皆免冠着赤帻。
　　齐因之，以黑帻拜陵所服。
　　梁因之，以黑介帻为朝服，元正朝贺毕，还储更出所服。未加元服，则空顶介帻。
　　陈因之，诸军司马服平巾帻，长吏介帻，御节郎、黄钺郎朝服，赤介帻，簪笔。
　　隋依之，天子畋猎、御戎，文官出游，武官一品以下，并流外吏等，上下通服黑介帻、平巾黑帻。又制绿帻，庖人服之。其平巾黑帻之制，玉枝金花饰，犀簪导，紫罗褶。其御五辂人，逐其车色。
　　大唐因制，乘舆空顶黑介帻，双玉导，加宝饰，祭还及冬至朔日受朝会、临轩拜王公则服之。黑介帻，拜陵则服之。平巾帻，金宝饰。导簪冠支皆以玉，乘马则服之。皇太子平巾帻，乘马则服之。空顶介帻，双玉导，加宝饰，谒庙还宫、元日冬至朔日入朝、释奠则服之。冠帻，五品以上陪祭服之。
　　　　　白　烏紗○魏　晉　齊　梁　陳　隋　大唐
　　魏武以天下凶荒，資財乏匱，擬古皮弁，裁縑帛以為，苦洽切。合乎简易随时之义，以色别其贵贱，本施军饰，非为国容。或云：「本未有岐，荀文若巾之行，触树枝成岐，因之为善，遂不改。」因通以庆吊。與帢同。
　　晉因之，咸和中，制聽尚書八座丞郎、門下三省侍官乘車白。
　　齐依，以素为之，举哀临丧服之。
　　梁因之，以代古疑缞为吊服，为群臣举哀临丧则服之。
　　陈因之，而初婚冠送饯亦服之。
　　隋依梁不易。
　　大唐因之。
　　　　　帽皮帽　皁帽　翠帽　黑帽　高屋白纱帽　高顶帽　岑帽　突骑帽○周　魏　晋　宋齐　梁　陈　后魏　隋　大唐
　　上古穴居野处，衣毛帽皮，以此而言，不施衣冠明矣。玄中记云「旬始作帽」。
　　周成王问周公曰：「舜之冠何如焉？」曰：「古之人上有帽而句领。」或云：「帽名犹冠也，义取于加覆其首，本纚也。古者冠下有纚，以缯为之。后世施帻于冠，因裁纚为帽。自乘舆宴居，下至庶人无爵者，皆得服之。」
　　魏管宁在家，尝着皁帽。吴书云：「陆逊破曹休于石亭，还，当反西陵，朝廷燕赐终日，上脱翠帽以赐逊。时同群臣朝谒而服之。」
　　晋因之。
　　宋制，黑帽，缀紫标，标以缯为之，长四寸，广一寸，后制高屋，白纱帽。
　　齐因之。
　　梁因制，颇同，至于高下翅之卷小异耳。皆以白纱为之。
　　陈因之，天子及士人通冠之。白纱者，名高顶帽。皇太子在宫则乌纱，在永福省则白纱。又有缯皁杂纱为之，高屋下裙，盖无定准。又制岑帽，角五音帅长服之。
　　后魏咸着突骑帽，如今胡帽，垂裙覆带，盖索发之遗象也。又文帝项上瘤疾，不欲人见，每常着焉。时为雅服，小朝公宴，咸许戴之。
　　隋文帝开皇初，尝着乌纱帽，自朝贵已下，至于冗吏，通着入朝。后复制白纱高屋帽，接宾客则服之。大业中，令五品以上通服朱紫，是以乌纱帽渐废，贵贱通服折上巾。按后汉郭林宗行遇雨，沾巾角折。后周武帝建德中，因制折上巾。
　　大唐因之，制白纱帽，又制乌纱帽，视朝、听讼、宴见宾客则服之。
　　　　　葛巾角巾○东晋　齐　陈　北齐
东晋制，以葛为之，形如帢，而横着之，尊卑共服。太元中，国子生见祭酒博士，冠角巾。
　　齐依之。其角巾，宋不存，至齐立学，王俭议更存焉。
　　陈依之。
　　北齐依之。自后无闻。
　　　　　幅巾缣巾　黄巾○后汉　后周　大唐
　　后汉末，王公名士以幅巾为雅，是以袁绍、崔钧之徒虽为将帅，皆着缣巾。时有妖贼，以黄为巾，时谓之黄巾贼。按巾，六国时，赵魏之间，通谓之承露。袁绍战败，幅巾渡河。按此则庶人及军旅皆服之。用全幅皁而向后发，谓之头巾，俗人谓之头。
　　后周武帝因裁幅巾为四脚。
　　大唐因之。
　　　　　巾子大唐
　　大唐武德初，始用之初，尚平头小样者。天授二年，武太后内宴，赐群臣高头巾子，呼为「武家诸王样」。景龙四年三月，中宗内宴，赐宰臣已下内样巾子。其样高而踣，皇帝在藩时所服，人号为「英王踣样」。
通典卷第五十八　礼十八　沿革十八　嘉礼三
　　天子纳后册后附　天子册妃嫔夫人　
　　皇太子纳妃皇子诸王附　公侯大夫士婚礼
　　　天子纳后册后附○遂皇　伏牺　五帝　夏　殷　周　
汉　后汉　魏　晋　东晋　北齐　大唐
　　遂皇氏始有夫妇之道。人皇是。
　　伏牺氏制嫁娶以俪皮为礼。
　　五帝驭时，娶妻必告父母。
　　夏氏亲迎于庭。
　　殷迎于堂。
　　周制，限男女之岁，定婚姻之时。媒氏云：「令男三十而娶，女二十而嫁。」婚姻之时，即仲春之月。亲迎于户。何休曰：「后代渐文，而迎于户，示其亲。」六礼之仪始备。一曰纳采，用鴈，谓始语言采择可不。二曰问名，用鴈，谓问女名目，将卜之也。三曰纳吉，用鴈，谓卜得吉，往告之也。四曰纳征，用束帛。征，成也，谓婚姻礼成也。五曰请期，用鴈，娶妇日也。六曰亲迎，用鴈。天子聘女，纳征加谷珪。郑玄云：「纳征加于束帛。」贾公彦曰：「士以上皆用玄纁束帛，天子加以谷珪也。」灵王求婚于齐，遣使称制拜后。灵王求婚于齐，大夫晏桓子对曰，「夫妇所生若而人」，姑姊妹则称，「先守某公之遗女若而人」。此则天子之命，自得下达，臣下之答，径自上通，故遣使称制拜后。鲁桓公八年，祭音债公来，遂逆王后于纪。祭公，诸侯为天子三公者也。王使鲁主婚，故祭公来受命而迎也。天子无外，故称王后矣。春秋左氏说：「王者至尊无敌，无亲迎之礼。诸侯礼合亲迎，有故则使上卿迎之也。祭公逆之，王后未至京师称后，知天子不行而礼成也。公子翚如齐逆女，春秋不讥，知诸侯有故得使卿逆。」
