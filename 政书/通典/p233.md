<!-- { "loadSidebar": true } -->
　　周制，天子之棺四重，水兕革棺被之，其厚三寸，杝棺一，梓棺二。四者皆周。国君大棺八寸，属六寸，椑四寸；上大夫大棺八寸，属六寸；下大夫大棺六寸，属四寸；士棺六寸。大棺，棺之在表者也。四者皆周，此以内说而出。然则大棺及属用梓，椑用杝也。以是差之，上公革棺不被，三重也；诸侯无革棺，再重也；大夫无椑，一重也；士无属，不重；庶人之棺四寸。夫子之宰于中都，制四寸之棺，五寸之椁。上大夫，谓列国之卿也。属音烛。椑音步历反。杝棺之杝，音移。君里棺用朱绿，用杂金鐕；大夫里棺用玄绿，用牛骨鐕；士不绿。鐕，所以椓着里也。鐕音子南反。君盖用漆，三衽三束；大夫盖用漆，二衽二束；士盖不用漆，二衽二束。用漆者，涂合牝牡之中也。衽，小要也。天子柏椁，以端，长六尺，诸侯松椁，大夫柏椁，士杂木椁。椁，周棺者也。尊者用大材，卑者用小材。天子、诸侯、卿、大夫、士、庶人六等，其椁长自六尺而下，其方自五寸而上，未闻其差所定也。抗木之厚，盖与椁方齐。天子五重，上公四重，诸侯三重，大夫再重，士一重。虞人致百祀之木，可以为棺椁者，斩之。虞人，掌山泽之官也。百祀，畿内百县之祀也。
　　大唐制，诸葬不得以石为棺椁及石室。其棺椁皆不得雕镂彩画、施户牖栏槛，棺内又不得有金宝珠玉。
　　　　大敛周　大唐
　　周制，诸侯、大夫、士丧将大敛，厥明，国君陈衣于庭百称，北领西上。大敛于阼，以簟席，布绞，缩者三，横者五，布紟二衾。绞紟如朝服，绞一幅为三，不辟；紟五幅，无紞。二衾者，或覆或荐之也。如朝服者，谓布精麤如朝服十五升。子一人弁绖即位于序端。卿大夫即位于堂廉楹西，北面东上。父兄堂下北面。夫人、命妇尸西，东面。外宗房中南面。小臣铺席，商祝铺绞紟衾衣。士盥于盘上，士举迁尸于敛上。卒敛，宰告，子冯之踊。夫人东面亦如之。子弁绖者，未成服也。弁如爵弁而素。大夫之丧，子亦如之。大夫陈衣于序东五十称，西领南上。君无襚。大夫士毕主人之祭服。亲戚之衣受之，不以即陈。无襚者，不陈，不以敛。敛用蒲席。士陈衣于房，南领西上，綪，绞紟衾二。君襚、祭服、散衣、庶襚，凡三十称。紟不在算，不必尽用。紟，单被也。衾二者，始死敛衾，今又复制也。小敛衣数自天子达，大敛则异。棺入，主人不哭。升棺用轴，盖在下。轴，輁轴也。輁状如床，轴其轮，挽而行也。輁音拱。帷堂。妇人尸西，东面。主人及亲者升自西阶，出于足，西面袒。袒，大敛变也。不言髽絻敛发，小敛以来自若也。士盥位如初。亦既盥并立于西阶下。布席如初。亦下莞上簟，铺于阼阶上，于楹闲为少南。商祝布绞紟衾衣，美者在外，君襚不倒。至此乃用君襚，主人先自尽也。士举迁尸于服上，复位。主人踊无算。卒敛，彻帷，主人冯如初，主妇亦如之。主人奉尸敛于棺，踊如初，乃盖。棺在肂中敛尸焉，所谓殡也。檀弓曰：「殡于客位。」主人降拜。
　　大唐元陵仪注：「其日大敛前三刻，侍中版奏『请中严』，内外皆哭。御府先设大敛床于大行皇帝西，南首，枕席帏帐如初。所司先陈大敛之衣百二十称，及绞紟衾，并六玉于殿两楹之东席上，南领西上。衣必朝祭及五时正服。前二刻，开宫殿诸门，诸卫各勒所部，陈设如常仪。设皇帝位于殿东闲，西向。前一刻，引诸王以下就位：皇弟于皇帝位东稍北，西向南上；皇子于皇弟之东，亦南上；皇叔在皇帝位北稍西，南向西上；皇叔祖次皇叔之东；皇从父兄弟在皇子北稍东，南上；诸公主、长公主、大长公主以下，并于西闲北牖下，西上。通事舍人引百僚并入，依班序立。侍中版奏『外办』，内高品扶皇帝就位，立定。典仪曰『再拜』，礼仪使奏请再拜，皇帝哭踊再拜，在位者皆哭踊再拜，十五举声。礼仪使奏请止哭，内外皆止哭。内高品扶皇帝就次，诸王公主以下百僚各就次。中官内官掌事者皆盥讫，升敛，如小敛次加衣毕，乃以组连珪、璋、璧、琮、琥、璜六玉而加焉。所司以梓宫龙輴绋等入陈于殿西阶下。至时司空引梓宫升自西阶，置于大行皇帝西，南首。加七星版于梓宫内，其合施于版下者，并先置之，乃加席褥于版上。以黄帛裹施仰甍，画日月星辰龙龟之属，施于盖。陈衣及六玉敛讫，中官掌事者奉大行皇帝即梓宫内。所由先以白素版书应入梓宫内，一物以上称名进入梓宫，然后加盖。事毕，覆以夷衾。」百官仪制具开元礼。
　　　　国君视大夫士丧之大敛周
　　周制，王吊，丧祝则与巫前。巫祝前王。大夫之丧，将大敛，既铺绞紟衾衣，君至，主人迎，先入门右。巫止于门外，君释菜，祝先入，升堂，君即位于序端。卿大夫即位于堂廉楹西，北面东上。主人房外南面，主妇尸西东面。迁尸，卒敛，宰告，主人降，北面于堂下。君抚之，主人拜，稽颡。君降，升主人冯之，命主妇冯之。先入门右者，入门而右也。巫止者，君行必与巫俱，巫主辟凶邪也。释菜，礼门神也。必礼门神者，礼，君非问疾吊丧，不入诸臣之家也。主人房外南面，大夫之子尊，得升视敛也。
　　士丧，将大敛，君若有赐焉则视敛。既布衣，君至矣，赐，恩惠也。君视大敛，皮弁服袭裘。主人成服之后往，则锡缞也。主人出迎于门外，见马首不哭，还入门右，北面及众主人袒。不哭，厌于君不敢伸其私恩也。巫止于庙门外，祝代之，小臣二人执戈先，二人后，巫，掌招弭以除疾病。周礼，小臣掌正君之法仪者也。春官：男巫，王吊则与祝前。檀弓曰：君临臣丧，以巫祝桃茢执戈，恶之，所以异生。皆天子之礼。诸侯临臣之丧，则使祝代巫，执茢居前，下天子也。小臣，君行则先后，君升则夹阼阶北面。凡宫有鬼神曰庙。君释菜，入门，主人避。君升自阼阶，西向祝负墉南面，主人中庭。祝南面，房户东，向君也。墙谓之墉。主人中庭，进益北。君哭；主人哭，拜稽颡，成踊，出。出者，不敢必君之卒敛事也。君命反行事，主人复位。大敛事也。君升主人，主人西楹东，北面。命主人使之升。升公卿大夫，继主人，东上。乃敛。公，大国之孤四命也。卒，公卿大夫逆降，复位。主人降，出。逆降者，后升者先降也。位如朝夕哭吊位。君反主人，主人中庭。君坐抚，当心。主人拜稽颡，成踊，出。抚，按也。凡冯尸，兴必踊也。君反之，复初位。众主人避于东壁，南面。以君将降也。南面，则当坫之东。君降，西向，命主人冯尸。主人升自西阶，由足西面冯尸，不当君所，踊。主妇东面冯亦如之。君必降者，欲孝子尽其情也。奉尸敛于棺，乃盖。主人降，出。君反之。入门左，视涂，肂在西阶上，入门左，由便趋疾，不敢久留君也。肂音以二反，埋棺之坎也。君升即位，众主人复位。卒涂，主人出，君命之反奠，入门右，亦复中庭位也。乃奠，升自西阶，以君在阼。卒奠，主人出，哭者止。以君将出，不敢讙嚣。君出门，庙中哭，主人不哭，贰车毕乘，主人哭拜送。贰车，副车也。其数各视其命之等。君出，使异姓之士乘之在后。君吊盖乘象辂。袭，入即位。众主人袭，拜大夫之后至者，成踊。后至，布衣而后来也。宾出，拜送。自宾出以下，如君不在之仪。
　　　　大敛奠周　大唐
　　周制，大丧，豆人供其荐羞。士丧，将大敛，陈奠事，设棜于东堂下，南顺，齐于坫，馔于其上：两瓦甒，其实醴酒，酒在南；篚在东，南顺，实用觯四，木柶二，素杓二。毼豆两，其实葵葅芋蠃醢。两笾，无縢布巾，其实栗，不择，脯四脡。棜，今之轝也。毼，白也。縢，缘也。诗曰「竹閟绲縢」。布巾，笾巾也。笾豆具而有巾，盛之也。棜音于据反。毼音苦八反。奠席在馔北，敛席在其东。大敛奠而有席，弥神之也。小敛奠无巾，中大敛奠有巾，已是神之，又有席，是弥神也。陈三鼎于门外，北上。豚合升，鱼鱄鲋九，腊左胖，髀不升。其它皆如初。合升，合左右胖升于鼎也。其它皆如初，谓豚体及朼俎之陈，如小敛时。烛俟于馔东。祝、彻盥于门外，入，升自阼阶，丈夫踊。祝彻，祝与有司当彻小敛奠也。小敛设盥于馔东，有巾。大敛设盥于门外，弥有威仪。祝彻巾，授执事者以待。授执巾者于尸东，使先待于阼阶下也，为大敛奠又将巾之。祝还彻醴。彻馔降自西阶，妇人踊。设于序西南，当西荣，如设于堂。为求神于庭，孝子不忍使其亲须臾无所凭依。堂谓尸东。凡奠设序西南者，毕事而去之。既殡，乃奠，烛升自阼阶，祝执巾，席从，设于奥，东面。执烛者先升堂照室也。自是不复奠于尸。祝执巾与执席者从入，为安神位也。凡室中西南隅谓之奥。执烛南面，巾委于席右。祝反降，及执事执馔。东方之馔。士盥，举鼎入，西面北上，如初。载鱼，左首，进鬐，三列。腊进柢。如初，如小敛举鼎、执朼俎、扃鼏、朼载之仪。鱼左首，设而首在南。鬐，脊也。左首进鬐，亦未异于生也。凡未异于生者，不致死也。祝执醴如初，酒豆笾俎从，升自阼阶，丈夫踊，甸人彻鼎。如初，祝先升。奠由楹内入于室。既错者出立于户西，西上。巾奠。执烛者灭烛，出，降自阼阶。巾奠而室事已。祝阖户，降自西阶，妇人踊。奠者由重南东，丈夫踊。为神凭依之也。宾出，妇人踊，主人拜送于门外。入，及兄弟北面哭殡。兄弟出，主人拜送于门外。小功以下，至此可以归。异门大功亦存焉。异门，别居。众主人出门，哭止，皆西面于东方，阖门，主人揖就次。次谓斩缞倚庐，齐缞垩室，大功有帷帐，小功缌麻有床笫可也。既殡，主人说髦。儿生三月，翦发为鬌，男角女羁，不则男左女右，长大犹为饰存之，谓之髦，所以顺父母，幼小之心也。至此尸柩不见，丧无饰，可去鬌，音丁果反。
