<!-- { "loadSidebar": true } -->
　　前享三日，尚舍直长施大次于庙东门之外道北，南向，尚舍奉御铺御座。守宫设文武侍臣次于大次之后，文官在左，武官在右，俱南向。设诸享官次于斋坊之内。摄事，右校清扫内外，守宫设享官、公卿以下次于斋坊。九庙子孙于斋坊内近南，西向北上。文官九品以上于斋坊之南，东方南方朝集使又于其南，东方南方蕃客又于其南，俱每等异位，重行，西向北上。介公、酅公于庙西门之外近南，武官九品以上于介公、酅公之南，西方北方朝集使于武官之南，西方北方蕃客又于其南，俱每等异位，重行，东向北上。其褒圣侯位于文官三品之下，诸州使人分方各位于朝集使之后。摄事无大次及九庙子孙以下至此仪。
　　前享二日，太乐令设宫悬之乐于庙庭，如圆丘仪。所异者，树路鼓及设歌钟歌磬于庙堂上前楹间耳。右校清扫内外。
　　前享一日，奉礼设御位于庙东陛东南，西向。摄事无御位。下仿此。设享官、公卿位于东门之内道南，执事者位于其后，每等异位，俱重行西面，以北为上。摄则公卿位于道北，执事位于道南。设御史位于庙堂之下，一位于东南，西向，一位于西南，东向，令史各陪其后。设奉礼位于乐悬东北，赞者二人在南，差退，俱西面。设协律郎位于庙堂之上前楹之间，近西，东向。设太乐令位于北悬之间，北向。
　　设从享之官位：九庙子孙于享官、公卿之南，昭穆异位；虽有贵者以齿。文官九品以上位于子孙之南；东方南方朝集使于文官之南；东方南方蕃客又于其南。俱每等异位，重行，西面北上。介公、酅公位于西门之内道南；武官九品以上于介公、酅公之南，少西，当文官；西方北方朝集使于武官之南；西方北方蕃客又于其南。俱每等异位，重行，东面北上。其褒圣侯位于文官三品之下，诸州使人分方各位于朝集使之后。
　　设门外位：享官、公卿以下皆于东门之外道南，每等异位，重行，北面西上。子孙之位于享官、公卿之东，少南，文官九品以上于子孙之东，东方南方朝集使于文官之东，东方南方蕃客又于其东，俱每等异位，重行，北面西上。设介公、酅公位于西门之外道南，武官九品以上于介公、酅公之西，少南，西方北方朝集使于武官之西，西方北方蕃客又于其西，俱每等异位，重行，北面东上。其褒圣侯位于文官三品之下，诸州使人分方各位于朝集使之后。摄事无九庙子孙以下至此仪。
　　设牲牓于东门之外，当门西向，以南为上。设廪牺令位于牲西南，史陪其后，俱北向。设诸太祝位于牲东，各当牲后，祝史各陪其后，俱西向。设太常卿省牲位于牲前，近北，又设御史位于太常卿之西，俱南向。
　　设樽彝之位于庙堂上前楹间，各于室户之左，北向。春夏每室鸡彝一，鸟彝一，牺樽二，象樽二，山罍二。秋冬每室斝彝一，黄彝一，着樽二，壶樽二，山罍二。皆加勺，凡宗廟皆以黼。皆西上，各有坫焉。祫享设樽彝于庙堂上下。每座斝彝一，黄彝一，牺樽二，象樽二，着樽二，山罍二，在堂上，皆于神座之左。献祖、太祖、高祖、高宗樽彝在前楹间，北向；懿祖、代祖、太宗、中宗、睿宗樽彝在户外，南向。其壶樽二、太樽二、山罍四，在堂下阶间，北向西上。禘享则鸡彝、鸟彝，余同祫享。
　　设簋铏笾豆之位于庙堂之上，俱东侧阶之北。每座四簋居前，四簠次之，次以六，次以六铏，笾豆为后，每座异之，祫禘摄事，簋簠铏与正数半之。皆以南为上，屈陈而下。
　　设御洗于东陛东南，亚献之洗又于东南，俱北向；罍水在洗东，篚在洗西，南肆；篚实以珪瓒巾爵。執樽罍篚者各位於樽罍篚之後。祫禘仪，享日未明五刻，太庙令服其服，布昭穆之座于户外。自西序以东，皇八代祖献祖宣皇帝，皇六代祖太祖景皇帝，皇高祖高祖神尧皇帝，皇祖高宗天皇大帝，座皆北厢，南向。皇七代祖懿祖光皇帝，皇五代祖代祖元皇帝，皇曾祖太宗文武圣皇帝，皇伯考中宗孝和皇帝，皇考睿宗大圣真皇帝，座于南厢，北向。每座皆设黼扆，莞席纷纯，藻席画纯，次席黼纯，左右几。
　　　　　省牲器
　　省牲之日午后十刻，庙所禁断行人，太庙令整拂神幄。祝史各取毛血，每座共实一豆，祝史又洗肝于郁鬯，又取膟膋共实一豆，俱置馔所。余并如圆丘仪。膟膋，肠间脂。祫禘祝史洗肝于郁鬯，余并同圆丘仪。
　　　　　銮驾出宫
　　前出宫三日，本司宣摄内外各供其职，守宫设从享官五品以上次于承天门东西朝堂，如常仪。
　　前二日，太乐令设宫悬之乐于殿庭，如常仪。驾出，悬而不作。
　　享日未明七刻，搥一鼓为一严，三严时节，前一日侍中奏裁。侍中奏开宫殿门及城门，余并与圆丘仪同，唯祭官称享为异耳。
　　　　　晨祼
　　享日未明四刻，诸享官各服其服，太庙令、良酝令各帅其属入实樽罍，鸡彝、斝彝及牺樽、象樽、着樽、壶樽之上樽皆实以明水，山罍之上樽实以玄酒，鸟彝、黄彝实以郁鬯；牺樽、着樽实以醴齐，象樽、壶樽实以盎齐，山罍实以清酒。祫禘之樽，斝彝及五齐上樽皆实明水，山罍上樽实以玄酒，黄彝实以郁鬯，牺樽实以泛齐，象樽实以醴齐，着樽实以盎齐，壶樽实以醍齐，太樽实以沈齐，山罍实以清酒。太官令帅进馔者实诸笾豆簋簠。
　　未明三刻，奉禮帥贊者先入位，贊引引御史、博士、太廟令、太祝、宮闈令及令史、祝史與執樽罍篚者入自東門，當階間重行，北面西上。立定，奉礼曰：「再拜。」赞者承传，凡奉礼有词，赞者皆承传。御史以下皆再拜訖，執樽罍篚者各就位。赞引引御史、诸太祝诣东陛升堂，行扫除于上，令史祝史行扫除于下，讫，引就位。祫禘又太庙令帅其属陈瑞物于庙庭太阶之西，上瑞为前，中下相次，及伐国所得宝器，上次先后亦然，俱藉以席。摄事不陈瑞物宝器。
　　未明二刻，赞引引太庙令、太祝、宫闱令诣东陛升堂，诣献祖室，入开埳室，太祝、宫闱令奉出神主置于座。祫禘则未明二刻，陈腰舆于东陛之东，每室各二，皆西向北上。立定，赞引引太庙令、太祝、宫闱令帅内外执事者，以腰舆自东陛升，诣献祖室，入开埳室，太祝、宫闱令奉出神主，各置于舆，出诣座前，奉神主置于座讫，以次奉出懿祖以下如献祖仪。讫，引太庙令以下次奉出懿祖，次奉出太祖，次奉出代祖，次奉出高祖，次奉出太宗，次奉出高宗，次奉出中宗，次奉出睿宗，神主置于座，如献祖之仪。皇祖妣以下神主皆宫闱令奉出，俱并而处右。讫，引太庙令以下降还本位。摄事赞引各引享官俱就门外位，无驾将至下至从享官位仪。
　　驾将至，谒者、赞引引享官，通事舍人分引九庙子孙、从享群官、诸方客使先置者俱就门外位。
　　驾至大次门外，回辂南向，将军降，立于辂右。侍中进，当銮驾前跪奏称：「侍中臣某言，请降辂。」俛伏，兴，还侍位。皇帝降辂，乘舆之大次，伞扇华盖侍卫如常仪。太庙令以祝版奉御署讫，近臣奉出，太庙令受，各奠于坫。通事舍人引文武五品以上从享之官，皆就门外位。太乐令帅工人、二舞入就位，文舞入陈于悬内，武舞立于悬南道西。其升堂座者，皆脱屦于下，降纳如常。谒者引司空入就位，立定，奉礼曰：「再拜。」司空再拜讫，谒者引司空诣东陛升堂，行扫除于上，降，行乐悬于下讫，引复位。初司空行乐悬，通事舍人、谒者、赞引各引享官及九庙子孙、从享群官、诸方客使次入就位。摄事无九庙子孙以下至皇帝再拜仪，但享官再拜耳。
　　皇帝停大次半刻顷，太常博士引太常卿立于大次门外，当门北向。侍中版奏：「外办。」皇帝出次，华盖侍卫如常仪。侍中负宝陪从如式。博士引太常卿，太常卿引皇帝，凡太常卿前导，皆博士先引。至庙门外，殿中监进镇珪，皇帝执镇珪，华盖仗卫停于门外，近侍者从入如常。皇帝至版位，西向立。每立定，太常卿与博士退立于左。太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。其先拜者不拜。
　　太常卿前奏：摄事谒者进太尉之左白「请行事」。凡摄事皆太尉初献。「有司谨具，请行事」。退复位。协律郎跪，俛伏，举麾，凡取物者皆跪俛伏而取以兴，奠物则跪奠讫，俛伏而后兴。鼓柷，奏永和之乐，乃以黄锺为宫，大吕为角，太蔟为征，应锺为羽，作文舞之舞乐，舞九成，黄锺三奏，大吕、太蔟、应锺各再奏。偃麾，戛敔，乐止。凡乐皆协律郎举麾、工鼓柷而后作，偃麾戛敔而后止。太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。
　　太常卿引皇帝诣罍洗，太和之乐作，皇帝每行，皆如常乐。皇帝至罍洗，乐止。侍中跪取匜，兴，沃水；又侍中跪取盘，兴，承水；皇帝搢镇珪，凡受物则搢珪，奠讫，执珪，俛伏，兴。皇帝盥手。黄门侍郎跪取巾于篚，兴，进，皇帝帨手讫，黄门侍郎受巾，跪奠于篚。黄门侍郎又取瓒于篚，兴，进，皇帝受瓒，侍中酌罍水，又侍中奉盘，皇帝拭瓒讫，侍中奠盘匜，黄门侍郎受巾奠于篚，皆如常。
　　太常卿引皇帝，乐作，皇帝升自阼阶，乐止。侍中、中书令以下及左右侍卫量人从升。以下皆如之。摄事皆太尉升陛，盥洗酌献。太常卿引皇帝詣獻祖樽彝所，執樽者舉，侍中贊酌鬱鬯訖，登歌，作肅和之樂，以圜鍾之均。自后登歌，皆用圜钟。太常卿引皇帝入诣献祖神座前，北向跪，以鬯祼地，奠之，俛伏，兴，太常卿引皇帝出户，祫禘少退。摄事同。北向再拜。讫，太常卿引皇帝次祼懿祖，次祼太祖，次祼代祖，次祼高祖，次祼太宗，次祼高宗，次祼中宗，次祼睿宗，并如上仪。讫，登歌止。太常卿引皇帝，乐作，皇帝降自阼阶，还版位，西向立，乐止。
　　初群官拜讫，祝史各奉毛血及肝膋之豆于东门外，斋郎奉炉炭、萧、稷黍各立于肝膋之后。于登歌止，祝史奉毛血肝膋与奉炉炭萧稷黍者以次入自正门，升自太阶，诸太祝各迎取毛血肝膋于阶上，俱入奠于神座前。祝史退立于樽所。斋郎奉炉炭皆置于室户外之左，其萧、稷黍各置于炉炭下，降自阼阶以出。诸太祝俱取肝，出户，燔于炉炭，还樽所。
　　　　　馈食
