<!-- { "loadSidebar": true } -->
　　云州今理云中县。战国属赵。秦置云中郡，二汉因之。晋属新兴郡。后魏道武帝自云中徙都平城，即此，云中，今马邑郡北。平城即今郡，隋云内县常安镇也。置代尹。自天兴元年都平城，至孝文帝太和十九年迁洛阳后，改代尹为万年尹。隋初属马邑郡。大唐置云州，或为云中郡。领县一：
　　　　云中汉旧县。隋曰云内县。白登山，白登台，汉高帝初，被匈奴围于此。有故高柳城、参合陂。后魏盛乐县亦在今郡界。单于台，在今县西北百余里。汉孝武元封元年，勒兵十八万骑，出长城，北登单于台。
　　单于府东至……南至榆林郡一百二十里。西至……北至……东南到马邑郡三百五十里。西南到……西北到……东北到……去西京二千二百五十里，去东京二千里。户二千一百，口一万三千。
　　单于大都护府，战国属赵，秦汉云中郡地也。大唐龙朔三年，置云中都护府，又移瀚海都护府于碛北，瀚海都护旧曰燕然都护府。二府以碛为界。麟德元年，改云中都护府为单于大都护府。领县一：
　　　　金河有长城。有金河，上承紫河及象水。又南流入河。李陵台、王昭君墓。
　　　　　风俗
　　冀州，尧都所在，疆域尤广。梁州境宇虽遐远，而杂以夷獠。中夏唯冀州最大。山东之人，性缓尚儒，仗气任侠，太行、恒山之东。而邺郡，高齐国都，浮巧成俗。自北齐之灭衣冠，士人多迁关内，惟伎巧商贩及乐户移实郡郭，由是人情险诐，至今好为诉讼。山西土瘠，其人勤俭，而河东，魏晋以降，文学盛兴，魏丰乐侯杜君畿为河东守，开置学官，亲执经教授，郡中化之，自后河东特多儒者。闾井之间，习于程法。并州近狄，俗尚武艺，左右山河，古称重镇，韩信谓陈豨曰：「代，天下精兵处也。」后汉末，天下扰乱，高干为并州刺史，牵招说干曰：「并州左有恒山之险，右有大河之固，北有强胡，可以守也。」寄任之者，必文武兼资焉。
通典卷第一百八十　州郡十
　　古兖州今置郡府十　县七十一
　　　灵昌滑七县白马　酸枣　胙城　灵昌　韦城　卫南　匡城　　　濮阳濮五县鄄城　雷泽　临濮　范　濮阳　　　济阳济五县卢　平阴　阳谷　东阿　长清　　　魏郡魏十县贵乡　元城　馆陶　临黄　莘　魏　顿丘　昌乐　朝城　冠氏　　　博平博六县聊城　博平　高唐　清平　堂邑　武水　　　东平郓五县须昌　巨野　寿张　郓城　宿城　　　平原德七县安德　安陵　平原　蓨　平昌　将陵　长河　　　乐安棣五县厌次　河　阳信　渤海　蒲台　　　景城沧十二县清池　长芦　乐陵　盐山　景城　弓高　饶安　南皮　东光　临津　鲁城　无棣　　　清河贝九县清河　清阳　武城　漳南　临清　经城　夏津　宗城　历亭
　　古青州今置郡府七　县三十二　　　北海青七县益都　北海　临淄　寿光　千乘　博昌　临朐　　　济南齐八县历城　临济　章丘　丰齐　禹城　临邑　全节　亭山　　　淄川淄五县淄川　长山　邹平　高苑　济阳　　　高密密四县诸城　莒　高密　安丘　　　东莱莱四县掖　胶水　即墨　昌阳　　　东牟登四县蓬莱　文登　黄　牟平　　　安东府
　　古徐州今置郡府五　县三十三　　　彭城徐七县彭城　沛　蕲　滕　萧　丰　符离　　　临淮泗六县临淮　宿迁　下邳　涟水　虹　徐城　　　鲁郡兖十一县瑕丘　金乡　任城　邹　曲阜　泗水　干封　方与　中都　龚丘　莱芜　　　东海海四县朐山　东海　沭阳　怀仁　　　琅琊沂五县临沂　沂水　承　费　新太
　　　　古兖州
　　禹贡曰：「济河惟兖州，东南据济水，西北距河也。济水及河，并具注序目篇。九河既道，河水分为九，各从其道也。九河已具注序目。雷夏既泽，雍沮会同。雷夏，泽名，在今濮阳郡雷泽县。言此泽还复其故，而雍沮二水同会其中也。沮音千余反。厥土黑坟，色黑而坟起也。其草繇，其木条。繇，悦茂也。条，条畅也。繇音遥。浮于济漯，达于河。」浮，以舟渡也。济水已具注序目篇。漯水在汉水之东郡东武阳县，今魏郡莘县有东武阳城，无此水矣。因水入水曰达。漯音他合反。舜置十二牧，兖其一也。周礼职方曰：「河东曰兖州。其山岱，泰山，今鲁郡界。薮曰大野，一名巨野泽，在今东平郡巨野县。川曰河、泲，曰卢、潍。卢水在济阳郡卢县。潍水在今高密郡莒县。与禹贡不同。潍音维。其利蒲、鱼。人二男三女。畜宜六扰，六扰，六畜。谷宜四种。」黍、稷、稻、麦。盖以兖水为名。又兖之为言端也，信也。端言阳精端端，故其气纤杀也。其在天文，营室、东壁则卫之分野，汉之东郡及魏郡之黎阳，皆其分野。今灵昌、濮阳之西北境，济阳之西北境，博平之西南境，皆是。兼得魏、宋、齐、赵之交。汉之酸枣县，今灵昌之西境，宜属魏。汉之东平及东郡之须昌、寿张，今东平及濮阳之东南境，皆宜属宋。汉之泰山，渤海之高乐、高城、重合、阳信，平原，今济阳之东南境，平原、乐安、景城之南境，博平之东境，皆宜属齐。汉之信都、清河、渤海郡，南至浮水，今清河，博平之北境，景城之北境，皆宜属赵。秦平天下，置郡，此为东郡，今灵昌、濮阳、济阳、魏郡、博平皆是。砀郡之东北境，今东平郡。齐郡之北境，今平原、乐安郡。巨鹿、上谷二郡之东境。今清河、景城郡是。汉武置十三州，此为兖州。领郡国八。后汉并因前代。理昌邑，今鲁郡金乡县也。魏晋亦置兖州，领郡国八，理廪丘，今濮阳郡雷泽县。永嘉之后，陷于石勒。宋武平河南，又得其地，置兖州。领郡六，初理滑台，后理瑕丘。滑台，今灵昌郡。瑕丘，今鲁郡县。自二汉以后立兖州，非悉是古州疆域，所领郡国，东境兼入青州之地，西境则入荆河州之地。宋末，其地入后魏，自后分割不可详焉。大唐分置十五部，此为河南道。灵昌、濮阳、济阳、东平等郡皆是也。河北道，清河、魏郡、博平、平原、乐安、景城等郡是也。
　　灵昌郡东至濮阳郡二百二十里。南至陈留郡二百二十里。西至汲郡一百一十里。北至汲郡一百六十里。东南到济阴郡二百五十里。西南到荥阳郡二百八十里。西北到汲郡一百三十里。东北到邺郡二百十里。去西京一千三百六十里，去东京五百二十六里。户六万八千三百八十，口三十九万七千六百七十。
　　滑州今理白马县。其地得豕韦氏之国。豕韦氏，彭姓之国，祝融之后陆终第三子。白翦封于彭。春秋时属卫，战国亦属卫，其西境属魏。秦、二汉置东郡。晋为陈留、濮阳二国。宋武平河南，置兖州，以为边镇。领郡六，理于此。自晋末武帝作相，平慕容超之后，尽得河南之北境，镇守在此。后属后魏，亦为东郡。其城古滑台城，甚固。宋文帝遣将王玄谟攻围之二百余日，不拔。隋初置杞州，后为滑州，又改为兖州，寻废兖州，置东郡。大唐复为滑州，或为灵昌郡。领县七：
　　　　白马汉旧县也。春秋时，卫国曹邑。左传云：「狄灭卫，立戴公，以庐于曹。」即此。至文公，迁于楚丘，又迁于帝丘。有瓠子堤。黎阳津，一名白马津，郦生云「守白马之津」是也。
　　　　酸枣秦拔魏，置县。汉因之，以其地多酸枣，因以为名。县东北有延津，袁绍渡处，津南立壁以拒曹公。绍将淳于琼宿乌巢，在县东，为曹公所袭破之于此。
　　　　胙城汉南燕县，古南燕国，姞姓，后曰东燕。左传曰「蒋、胙、邢、茅」，注云：「东燕西南有胙亭。」姞，其讫反。胙音祚。
　　　　灵昌汉南燕县。
　　　　韦城古豕韦国。
　　　　卫南卫文公自曹邑迁楚丘，即此城。
　　　　匡城汉长垣县，古匡邑，故城在今县南。匡人围孔子，即此。春秋「会于匡」，即此是也。又有汉长罗县故城，在今县东北。古蒲邑在北界，子路为之宰。
　濮阳郡东至东平郡一百八十里。南至济阴郡一百七十里。西至灵昌郡二百二十里。北至魏郡一百六十里。东南到鲁郡三百六十里。西南到陈留郡三百十里。西北到邺郡三百三十里。东北到济阳郡二百四十里。去西京一千五百八十里，去东京七百三十五里。户五万七千五百，口三十九万二千六百二十。
　　濮州今理鄄城县。鄄音绢。颛顼及昆吾氏之墟也，故谓之帝丘。今濮阳县也。昆吾氏当夏后氏之代。春秋及战国初为卫国之都。春秋经曰：「卫迁于帝丘。」后为宋所侵，尽亡其邑，独有濮阳。秦灭濮阳，置东郡。二汉属东郡、济阴二郡地。晋分置济阴郡、濮阳国，兼置兖州。领郡国八，理于此。后魏为濮阳郡，后周因之。隋文帝初郡废，后置濮州；炀帝初州废，以其地分入东郡、东平、济北三郡。大唐复置濮州，或为濮阳郡。领县五：
　　　　鄄城汉旧县也。魏陈王植初封鄄城侯于此地。
　　　　雷泽汉成阳县。郭缘生述征记曰：「尧冢在县东南。」有雷夏泽。又汉廪丘县故城在今县北。亦古郕伯国也。
　　　　临濮有清丘，左传「宋人、晋人盟于清丘」是也。
　　　　范汉旧县。春秋时，晋大夫士会之邑。
　　　　濮阳汉旧县。即昆吾之墟，亦曰帝丘。卫自楚丘迁于此城。诗云：「爰有寒泉，在浚之下。」寒泉在县东南，浚城在。汉武帝塞河瓠子口，沈白马玉璧，将军以下皆负薪，在今县西。
　　济阳郡东至鲁郡三百八十里。南至东平郡一百二十里。西至博平郡五十里。北至博平郡七十里。东南到鲁郡三百里。西南到濮阳郡二百四十里。西北到博平郡五十四里。东北到济南郡二百六十里。去西京一千八百二十里，去东京九百八十里。户三万八千五百十，口二十一万六千九百七十。
　　济州今理卢县。战国初，齐、卫之境。秦属东郡。汉末，属东郡、泰山二郡地。后汉属东郡及济北国。晋为济北国。宋为济北郡。后魏因之。隋初置济州，炀帝初复为济北郡。大唐武德四年，平王充，改为济州，或为济阳郡。今郡理即古碻磝城。沈约宋书作「敲嚣」字。碻磝津有城，故以为名。郭缘生述征记云即汉茌平县也。水经注云：「宋元嘉七年，到彦之北征，拔之，后失。至二十七年，以王玄谟为宁朔将军，前先锋入河，平碻磝，守之。」后魏书，泰常八年，于此立济州中城。其外城，后魏正光中刺史刁宣所筑。后周武帝筑第二城，即碻磝故城也。碻，苦高反。磝，古老反，又磝音敖。茌音助淄反。领县五：
　　　　卢汉旧县。有长城，东至海。史记苏代说燕王曰：「齐有长城、巨防。」巨防即防门也。汉临邑县故城在今县东，即马防城也。有卢水。
