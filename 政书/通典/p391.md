<!-- { "loadSidebar": true } -->
　　大唐贞观中，太宗亲征高丽，驾次定州，兵士到者，幸定州城北门亲慰抚之。有从卒一人，病不能起，太宗招至床前，问其所苦，仍敕州县厚加供给。凡在征人欣然，纵有病者，悦以忘疲。师次白岩城，将军李思摩中弩矢，太宗亲为之吮血，由是从行文武竞思奋励。及军回，行次柳城，招集战亡人骸骨，设太牢以祭之，太宗恸哭尽哀，军人无不洒泣。兵士观者，归家以言，其父母曰：「吾儿之死，天子哭之，死无所恨。」
　　司空李绩每将兵在军，识其臧否，闻人片善，扼腕而从。事捷之日，多推功于下。前后在军所得金帛，皆散之将士。以是人皆为用，所向多克捷。及薨，哭之或有呕血者。
　　　　明赏罚
　　后汉大将曹公每攻城破邑，得靡丽之物，则悉以赐有功者。若勋劳宜赏，则不万金；无功冀施，分毫不与。
　　　　赏宴不均致败
　　春秋时，郑师伐宋。将战，华元杀羊食士，食音嗣。其御羊斟不与。及战，斟曰：「畴昔之羊，子为政；今日之事，我为政。」与入郑师，故败。
　　　　行赏安众
　　汉高帝已封大功臣三十余人，其余争功，未得行封。帝居南宫，从复道上见诸将往往耦语，以问张良。良曰：「陛下起布衣，以此属共取天下，今已为天子，而所封皆萧、曹故人及所亲爱，所诛皆平生雠怨。今军吏计功，以天下为不足用遍封，言有功者多，而土地少。而恐以过失及诛，故相聚谋反耳。」帝曰：「为之奈何？」良曰：「取上素所不快，言有旧嫌者。计群臣所共知最甚者一人，先封，以示群臣。群臣见雍齿封，则人人自坚矣。」于是，三月，上置酒，封齿为什邡侯，因趣丞相急定功行封。群臣皆喜曰：「雍齿且侯，我属无患矣。」趣，读曰促。
　　　　分赏取敌
　　汉王与韩信、彭越期会击楚，至固陵，不会，楚击汉军，大破之。汉王谓张良曰：「诸侯不从，奈何？」对曰：「楚兵且破，未有分地，其不至固宜。君王能与共天下，可立致也。今能取睢阳以北至谷城与彭越，自陈以东傅海与齐王信，信家在楚，其意欲复得故邑。能出捐此地，以许两人，使各自为战，则楚易败也。」于是发使，韩信、彭越皆引兵来，围羽垓下。
　　　　行赏招降
　　汉高帝时，陈豨反于代，帝自往击之。至邯郸，喜曰：「豨不南据邯郸，北阻漳水，吾知其无能为也。」上令周昌选赵壮士可令将者，白见四人。帝嫚骂曰：「竖子，能为将乎！」四人惭，皆伏地上。封各千户，以为将。左右谏曰：「从入蜀汉伐楚，赏未遍行。今封此，何功？」帝曰：「非汝所知。陈豨反，赵代地皆豨有。吾以羽檄征天下兵，未有至者，今计唯独邯郸中兵耳。吾何爱四千户，不以慰赵子弟。」皆曰：「善。」及闻豨将皆故贾人，乃多以金购之，豨将多降。贾音估。
　　　　示惠招降
　　春秋鲁叔弓帅师围费，弗克，败焉。平子怒，令见费人执之，以为囚俘。冶区夫曰：「非也。区夫，鲁大夫。若见费人，寒者衣之，饥者食之，为之令主，而供其乏困，费来如归，南氏亡矣。人将叛之，谁与居邑？若惮之以威，惧之以怒，人疾而叛，为之聚也。若诸侯皆然，费人无归，不亲南氏，将焉入矣。」平子从之，费人叛南氏。
　　蜀大将关羽围魏氏之樊，留兵将备公安及南郡。吴将吕蒙袭之，兵到南郡，羽下守将麋芳降。蒙入据城，尽得羽及将士家属，蒙皆抚慰，约令军中不得干历人家有求取。蒙麾下士，是汝南人，取民家一笠以覆官铠，官铠虽是公事，蒙犹以为犯军令，不可以乡里故而废法，遂垂涕斩之。于是军中震栗，道不拾遗。蒙朝暮使亲近存恤耆老，问所不足，疾病者给医药，饥寒者赐衣粮。羽府藏财宝，皆封闭以待吴主孙权至。羽还，路数使人与蒙相闻，蒙辄厚遇其使，周游城中，家家致问，或手书示信。羽人还，私相参讯，咸知家门无恙，见待过于平时，故羽吏士无斗心。会权至，羽自知孤穷，乃走麦城，西至漳乡，众皆委羽而降。
　　　　军师志坚必胜
　　春秋时，晋师伐齐，陈于。晋解张御郄克，郑丘缓为右。及战，郄克伤于矢，流血及屦，未绝鼓音，中军将自执旗鼓，故虽伤而击鼓不息。曰：「余病矣！」张曰：「自始合，而矢贯余手及肘，余折以御，左轮朱殷，乌闲反。岂敢言病？吾子忍之。」丘缓曰：「自始合，苟有险，余必下推车，子岂识之？然子病矣！」以其不识推车。张曰：「师之耳目，在吾旗鼓，进退从之。此车一人殿之，可以集事。殿，镇也。集，成也。若之何其以病败君之大事？擐甲执兵，固即死也，即，就也。擐音患。病未及死，吾子勉之！」左并毕正反辔，右援枹音桴而鼓。马逸不能止，师从之。晋师从郄克车。齐师败绩。
　　东晋将周访讨江、沔闲贼杜曾，访有众八千，进至沌阳。曾锐气甚盛，访曰：「先人有夺人之心，善谋也。」使将军李恒督左甄，许朝督右甄，自领中军，高张旗帜。曾果先攻左右甄。曾勇冠三军，访甚恶之，自于阵后射雉以安众心。令小将赵胤领其父余兵属左甄，力战，败而复合。胤驰马告急，访怒，叱令更进。胤号哭还战，自辰至申，两甄皆败。访选精锐八百人，自行酒饮之，敕不得辄动，闻鼓音乃进。贼未至三十步，访亲鸣鼓，将士皆腾跃奔赴，曾遂大溃，杀千余人，遂定汉、沔。
　　东晋将朱伺善战，人或问之，伺答曰：「诸人以舌击贼，伺唯以刃耳。」又问曰：「将军前后击贼，何以每得胜耶？」伺曰：「两敌共对，唯当忍之。彼不能忍，我能忍，是以胜耳。」
　　　　军将骄败
　　春秋末，吴子问孙武曰：「敌勇不惧，骄而无虑，兵众而强，图之奈何？」武曰：「诎而待之，以顺其意；无令省觉，以益其懈怠；因敌迁移，潜伏候待，前行不瞻，后往不顾；中而击之，虽众可取。攻骄之道，不可争锋。」
　　秦末，项梁起兵吴中，比至定陶，再破秦军，项羽等又斩秦三川守李由，益轻秦，有骄色。宋义谏曰：「战胜而将骄卒惰者，必败。今少惰矣，秦兵日益，臣为君畏之。」梁不听。乃使宋义于齐，说高陵君显封于高陵。曰：「公将见项梁乎？」曰：「然。」义曰：「臣论武信君军必败。公徐行则免，疾行则及祸。」秦果悉起兵益其将章邯，夜衔枚击梁，大破定陶，梁败而死。梁自号武信君。
　　后周末，隋文帝辅政，周大将尉迟迥在河北举兵拒命，遣将略地，河南州县多下之。隋文帝遣将于仲文率兵讨之。仲文军至汴州之东倪坞，与迥将刘子昂、刘浴德等相遇，进击破之。军次蓼音了堤，迥将檀让拥众数万，仲文以羸师战。让悉众来拒，仲文伪北，让军颇骄。于是遣精兵左右翼击之，大败让军，生获五千余人。
　　隋末，翟让、李密起兵于河南，荥阳郡通守张须陀以兵攻让。让数为须陀所败，闻其来，大惧，将远避之。密曰：「须陀勇而无谋，兵又骤胜骄很，可一战而擒之，公但列阵以待，保为公败之。」让不得已，勒兵将战，密分兵千余人于林木闲，诈与战不利，军稍却，密发伏自后掩之，让合击，须陀众大败之，遂斩须陀于阵。
　　　　敌屡胜骄不备可败
　　春秋楚大饥，庸人率群蛮以叛楚，庸，楚之小国。楚使庐戢梨侵庸。庸逐之，囚子杨窗。窗，戢梨官属。三宿而逸，曰：「庸师众，群蛮聚焉，不如且起王卒，合而后进。」楚将潘曰：「不可。姑又与之遇以骄之。彼骄我怒，而后可克。」又与之遇，七遇皆北，军败曰北。唯裨、儵、鱼人实逐之。裨、儵、鱼，庸三邑也。轻楚，故但三邑人逐之。庸人曰：「楚不足与战矣。」遂不设备。楚子乘驲，会师于临品，驲，传车也。临品，地名。分为二队，队，部也。两道攻矣。楚将子越自石溪，子员音筠自仞以伐庸，遂灭之。
　　　　军行自表异致败
　　春秋时，狄人伐卫，战于荥泽，卫师败绩。卫侯不去其旗，是以败。遂灭卫。
　　东晋末，桓玄篡晋，宋武帝起义讨之。玄败，泝流奔荆州，留其将何澹之、郭诠、郭昶之守湓口。宋武将何无忌等次桑落洲，澹之等率军来战。澹之常所乘舫旍旗甚盛，无忌谓将曰：「贼帅必不居此，欲诈我耳，宜亟纪力反攻之。」众咸曰：「澹之不在其中，纵得无益。」无忌曰：「今众寡不敌，战无全胜。澹之虽不居此舫，取则易获，因纵兵腾之，可一鼓而败也。」遂进攻，获舫，因传呼曰：「得何澹之矣！」贼中惊扰，无忌之众亦谓然，因乘胜径进，无忌鼓噪赴之，澹之遂溃。何澹之表而不处，何无忌悟而取之。
　　宋晋安王子勋音勋举兵浔阳，宋将殷孝祖讨之。时贼据赭圻，孝祖将进攻之，与贼合战，常以鼓盖自随，军中人相谓曰：「殷统军可谓死将矣。今与贼交锋，而以羽仪自标异，若善射者十手相射，欲不毙，得乎？」是日，于阵为矢中而死。
　　东魏大将齐神武与西魏大将周文战邙山。时周文见齐神武出旗鼓，识之，乃募敢勇三千人，令贺拔胜总之，以犯其军。适与齐神武相遇，时募士皆用短兵接战，胜逐齐神武数里，刃垂及之。会胜马为流矢所中，死，比副骑至，齐神武已逸去。
　　东魏将高敖曹与侯景等攻魏将独孤如愿于金墉城，大将周文帝率众救之，战于邙山。敖曹心轻敌，建旗盖以陵阵，周人尽锐击之，一军皆没，敖曹轻骑走河阳城，仰呼索县绳，又不得，拔刀剜门，追兵至，敖曹奋头诟曰：「来！吾与尔开国公。」追者斩之。
　　　　师行众悲恐则败
　　后燕慕容垂遣其子宝步骑七万伐后魏，战于参合陂，大败。宝以数千骑奔免，士众还者十一二。宝恨参合之败，屡言魏有可乘之机。垂由是自率大众伐魏。至参合陂，见往年战处积骸如山，设吊祭之礼，死者父兄一时号哭，军中皆恸。垂惭愤欧血，因而寝疾，却还，道卒。
　　　　声感人附
　　夫声感人。享宴将士，以激励于众，酒酣，使拔剑起舞，作朋角抵，伐鼓叫呼，以增其气。丝竹哀怨之声不可奏，使人凄怆，损锐气，挫壮心，则难胜敌。汉王围项羽垓下，令师人四面楚歌，羽众久苦征战，思归，遂溃。晋将刘琨守太原，群胡围之，琨计窘，吹笳，声寥亮。胡人久倦征戍，夜闻遂溃。并具先攻其心篇中。斯以声感人也。
