<!-- { "loadSidebar": true } -->
　　宋庾蔚之谓：「公羊明母以子贵者，明妾贵贱，若无嫡子，则妾之子为先立。又子既得立，则母随贵，岂谓可得与嫡同耶？成风称夫人，非礼之正，谷梁已自为通。小记云『大夫降其庶子，其孙不降其父』，此谓凡庶子，故郑玄云『祖不厌孙』耳，非谓承祖之重而可得申其私服也。庶子为后，不得服其母，以废祭故也。则己卒，己子亦不得服庶祖母可知矣。小记言『妾子不代祭』，谷梁传言『于子祭于孙止』，此所明凡妾，非谓有加崇之礼者也。古今异礼，三代殊制。汉魏以来，既加庶以尊号徽旗章服，为天下小君，与嫡不异，故可得服重而庙祭，传祀六代耳，非古有其议也。」
　　　　天子立庶子为太子薨服议晋　宋
　　晋惠帝愍怀太子以庶子立为太子，及薨，议疑上当服三年。司隶王堪议：「圣上统绪，无所他择，践祚之初，拜于南郊，告于天地，谒于祖庙，明皇储也。正体承重，岂复是过。」司隶从事王接议：「愍怀太子虽已建立，所谓传重而非正体者也。依丧服及郑氏说，制服不得与嫡同，应从庶例。天子诸侯不为庶子服，圣上于愍怀无服之丧。难者曰：『君父立之，与后所生同矣。焉有既为太子而复非嫡乎？』答曰：『嫡庶定名，非建立所易。丧服，庶子为其母缌，不言嫡子为其妾母，而曰庶子为其母，许其为后，庶名犹存矣。』」
　　宋庾蔚之谓：「王堪以为拜为太子，则全同嫡正。王接据庶子为后，为其母缌，庶名不去，故虽为太子，犹应与众子同，天子不为服。可谓两失其衷，尝试言之。按丧服传通经，长子三年，言以正体乎上，又将所传重。明二义兼足，乃得加至三年。今拜为太子，虽将所传重，而非正体，安得便同嫡正为之斩缞乎？既拜为太子，则是将所传重，宁得犹与众庶子同其无服乎？天子诸侯绝傍周。今拜庶子为太子，不容得以尊降之。既非正嫡，但无加崇耳。自宜伸其本服一周。庶子为后，不得全与嫡同，庶名何由得去？己服祖曾，与嫡不异，是与嫡同者也。祖曾为己服无加崇，是与嫡异者也。天子诸侯大夫不以尊降，又与众子不同矣。」
　　　　天子为母党服议后汉　魏　宋
　　后汉光武舅光禄大夫樊宏薨，帝亲临丧送葬。和熹邓太后新野君薨，时安帝服缌，百官素服。
　　魏太和六年四月，明帝有外祖母安成乡敬侯夫人之丧。即甄后母也。太常韩暨奏：「天子降周，为外祖母无服。」尚书奏：「汉旧事亡阙，无外祖制仪。三代异礼，可临毕，御还寝，明日反吉便膳。」尚书赵咨等奏：「哭敬侯夫人，张帷幕端门外之左。群臣位如朝。皇帝黑介帻，进贤冠，皂服。十五举声则罢。」诏问汉旧云何？散骑常侍缪袭奏：「后汉邓太后新野君薨时，安帝服缌，百官素服。安帝继和帝后，邓太后母即为外祖母也。但太后临朝，安帝自藩见援立故也。又按，后汉寿张恭侯樊宏以光禄大夫薨，宏即光武之舅也，亲临丧葬。准前代，宜尚书、侍中以下吊祭送葬。」博士乐详议：「周礼，王吊，弁绖，锡缞。礼有损益，今进贤冠，练单衣。」又诏：「当依周礼，无事更造。」蜀谯周云：「天子、诸侯为外祖父小功，诸侯嫡子为母、妻及外祖父母、妻父母，皆如国人。旧说外祖父母，母族之正统；妻之父母，亦妻族之正统也。母、妻与己尊同，母、妻所不敢降，亦不降。」
　　宋庾蔚之谓：「礼，父所不服，子不敢服。嫡子为妻之父母服，则天子、诸侯亦服妻之父母可知也。妻之父母犹服，况母之父母乎！」
　　　　天子吊大臣服议周　魏　晋　大唐
　　周制，司服职：「掌王之吉凶衣服，王为三公六卿锡缞，为诸侯缌缞，为大夫士疑缞。其首服皆弁绖。」君为臣服吊服。郑司农云：「锡，麻之滑易者，十五升去其半，有事其布，无事其缕也。缌亦十五升去其半，有事其缕，无事其布也。疑缞，十四升缞也。」郑玄谓：「无事其缕，哀在内也。无事其布，哀在外也。疑之言拟也，拟于吉。」
　　魏蒋济奏：「会丧不宜去冠。奏事者上言，前会故镇军朱铄丧，自卿以下皆去冠，以布巾帕额，使者、侍中、散骑则不。皆非旧法。夫冠成德之表，于服为尊。唯君亲之丧，小敛之前，与服罪之人去冠。其余礼仪，虽齐缞之痛，有变无废。今为吊去冠，甚违礼意。」下博士评议。博士杜布议，以为：「论语曰：『羔裘玄冠不以吊。』故周人去玄冠代以素弁。汉去玄冠代以布巾，亦王者相变之仪，未必独非也。古礼野夫着巾，古者军礼韦弁冠，今者赤帻，此明转相变易，不可悉还反古。今宜因汉氏故事。又按汉仪注，诸侯王薨，天子遣使者往，皆言使者素服。又礼自天子下达于士，临殡敛之事，去玄冠，以素弁。君子临丧，必有哀素之心，是以去玄冠，代之以素。是以汉中兴，临丧之事与礼合。自是之后，或言临丧，使者常吉服布巾。以为使者亦宜去玄冠，代以布巾，示不纯吉。侍中、散骑诸会丧，亦宜去玄冠，代以布巾。」诏从布议。吴射慈丧服图：「天子吊三公，弁绖锡缞。吊大夫士，皆弁绖疑缞。吊畿内诸侯，弁绖缌缞服。」
　　晋挚虞云：「凡使吊祭，同姓者，素冠帻，白练深衣，器用皆素。异姓者，服色器用皆不变。」
　　大唐之制，如开元礼。
　　　　天子为大臣及诸亲举哀议后汉　魏　晋　东晋　大唐
　　后汉明帝时，东海恭王薨，帝出幸津门亭发哀。
　　魏大司马曹真薨，王肃为举哀表云：「在礼，大臣之丧，天子临吊。诸侯之薨，又庭哭焉。同姓之臣，崇于异姓。自秦逮汉，多阙不修。暨光武颇遵其礼，于时群臣莫不竞劝。博士范升上疏称扬以为美。可依旧礼，为位而哭之，敦睦宗族。」于是帝幸城东，张帐而哭之。及锺太傅薨，又临吊焉。
　　晋武帝咸宁二年诏：「诸王公大臣薨，应三朝发哀者，踰月举乐；其一朝发哀者，三日不举乐。」按挚虞决疑注云：「国家为同姓王、公、妃、主发哀于东堂，为异姓公、侯、都督发哀于朝堂。」
　　东晋元帝姨广昌君丧，未葬，中丞熊远表云：「按礼『君于卿大夫，比葬不食肉，比卒哭不举乐』，恻隐之心未忍行吉事故也。被尚书符，冬至后二日小会。臣以为广昌君丧殡日，圣恩垂悼。礼，大夫死，废一时之祭。祭犹可废，而况余事。冬至唯可奉贺而已，未便小会。」诏以远表示贺循。循答云：「按古者君臣义重，虽以至尊之义，降而无服，三月之内犹锡缞以居，不接吉事。故春秋晋大夫智悼子未葬，平公作乐，杜蒉讥之。咸宁诏书，宜为定制。」
　　大唐之制，如开元仪。
　　　　国有大丧使者章服及不爵命议魏　晋
　　魏晋故事：「问：『今以宗室为监公主丧使者，应着何服？』卞搉答：『国有大丧，使者所服，礼无正文。事义相准，以为奉命监丧，宜服练素。』又问博士：『济北嗣子应袭封，今有大丧，为故应遣使者拜？』卞搉答：『按春秋之义，国有丧，未葬，不爵大夫。自非有故不得已，皆须葬毕。』」
　　　　天子诸侯之庶昆弟及妾子为母服议汉　晋
　　汉戴德丧服变除曰：「天子诸侯之庶昆弟与大夫之庶子，为其母大功九月，哭泣饮食思慕犹三年。」
　　晋贺循丧服要记曰：「公之庶兄弟父卒为其母，大夫之庶子父在为母，皆大功九月。凡降服，既降，心丧如常月。又天子诸侯贱妾子为其母，厌于父，不得制缞麤之服，三月而葬，葬已而除，居处饮食言语，心丧三年。」刘智释疑曰：「凡屈不得服者，皆有心丧之礼。小功以下不税服，乃无心丧耳。」
　　　　公主服所生议宋
　　宋庾蔚之云：「公主为其母，应周。何以言之？在室有余尊之厌，服不得过大功，故服母及兄弟，不得有异。既出则无厌，故为母得周。所以知既出则无厌者，礼，尊降、出降，亲疏不异，尊降唯不及其嫡耳。至于厌降，唯子而已。在室，父在为母周；既出，服母与父同。是故知既出则无厌也。又，正尊不报，礼之大例。而女子适人，父报以周，使其移重于夫族，推旁亲也。以此推之，出则无厌，理据益明。」
　　　　诸王子所生母嫁为慈母服议晋　宋
　　晋谯王司马恬问范宁曰：「妾有二子而出嫁，君命他妾兼子为其母，所命妾今亡，子当有服不？」答曰：「昔男子外有傅，内慈母。君命教子，何服之有。」恬自断云：「礼疑从重，笃至敬也。存同所生，没成路人，于情未可。今勒小功，长奉烝尝，以同子道。再周，乃参吉事。言制则不亏礼文，言情即不乖师资也。」徐邈云：「此庶子所生出嫁，受命为他妾子，便当始终如所生，其亲母则同出母耳。若用古礼，当练冠麻衣，既葬除之。」车胤云：「大夫为庶母慈己者，小功也。」
　　宋庾蔚之云：「母出，无相鞠养，便为无母，不必限其母亡。谯王所命，不为乖礼。此子自宜依慈母如母之服。按晋朝诸王用士礼，则应附父在为母之条。凡慈母以功勤致服，本无天属之爱，宁有心丧之文乎！」
　　　　诸侯及公卿大夫为天子服议周　汉　晋　大唐
　　周制，丧服斩缞章：「诸侯为天子，天子至尊也。」马融曰：「天下所尊，故曰至尊也。」
　　汉戴德丧服变除云：「臣为君，笄纚，不徒跣，始死，深衣素冠，其余与子为父同。」郑玄变除云：「臣为君，不笄纚，不徒跣。」
　　张祖高问：「士服天王云何？要记唯道大夫服君及家臣服大夫耳，不说士，恐有脱误。郑云『士服君亦斩缞』，无明文，而杂记云：『士居垩室』，此则士制周耶？士下吏服士，恐亦应同。」谢沈答曰：「朝廷之士服天王斩缞，礼之明文也。邑宰外任之士居垩室，制周。要记非脱误，是简略耳。」
　　晋尚书问：「天子崩，于今台书令史以上，为皆服斩缞之服不？」博士卞搉、应琳议：「礼，命士以上皆服斩。台书令史，列职天朝，皆应服斩。」又问：「天子崩，令司州及河南郡吏出入导从，应易服制不？」卞搉答：「礼，庶人在官者服齐缞三月。又，近臣服斩。导从出入，皆应从服。」又问：「服随君轻重，今司隶服斩，下吏服齐，为合礼意不？」卞搉答：「凡臣从君，皆降一等。今之牧守，皆古诸侯，以礼相况，轻重宜矣。」又问：「礼，义服不从。今司隶为君斩缞，义服也，下吏为从不？每降一等，当谓君丧其亲者耳。古今行事复云何？」搉答：「礼，庶人为国君齐。今则不服。然吏若都官从事，有职司于丧庭者，故宜依庶人在官义耳。义服不从，谓近臣服君斩服之缞，依降一等者之差耳。前称导从，指谓近臣。」
