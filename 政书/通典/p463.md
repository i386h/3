<!-- { "loadSidebar": true } -->
　　　　永宁有三崤山，蹇叔哭其子曰「崤有二陵焉」，即其所也，在今县西北。又有回溪，即冯异败处，在今县东北，俗名回坑，长四里，阔二丈，深二丈五尺。自汉以前，春秋时，道皆由此县。郦道元注水经云：「汉建安闲，曹公西讨巴汉，恶南路之险，更开北道，自后行旅率多从之。附侧路有石铭云：晋太康三年，弘农太守梁柳修复旧路。」括地志云：「按文王所避风雨，即东垣山也，俗亦号为文王山，有夏后皋墓，北可十里许。其山南临河阴。汉末以来，移道更于岭岑山南，其山在夏后墓正南可五里。」公更开北道，即复春秋时路。后周之初，更复南移。隋炀帝大业三年废。武德初，又通此道，贞观十四年又废。其道西入县界，又东分为二道，东南入福昌县界，北道东入渑池县界。又有熊耳山，刘盆子积甲之所，又谷水所出。后周置黄栌、同轨、永昌三城以备齐也。栌音卢。
　　　　渑池有古东西俱利二城，即秦昭王与赵惠文王会处，盖云秦赵俱利也。又有千秋亭，晋潘岳于此丧子，有涧水也。
　　　　王屋古召公之邑。北齐置怀州。今县东二十里齐子岭，周齐分境处。后周置王屋郡。有王屋山，沇水所出。
　　　　河阳古孟津，后亦曰富平津。在其南谓之陶河潴，魏尚书仆射杜君畿试船沉没之所。其地亦周苏忿生之邑。浮桥即晋当阳侯杜元凯所立。后魏庄帝时，梁将陈庆之来伐，克洛阳，渡河守北中府城，即此。孝文太和中筑之，齐神武使潘乐镇于此，又使高永乐守南城以备西魏，并今城也。其中潬城本东魏所筑，仍置河阳关。今县西南十三里古遮马堤，即后魏尔朱荣杀朝士千三百余人于此。潬，徒旱反。
　　　　新安县东北一里有汉故函谷关。其秦关在今灵宝县。汉武帝元鼎三年，楼船将军杨仆数有大功，耻为关外人，上书乞东关，以家财给其用度，乃徙于新安。后周改故函谷关城为通洛防以备齐。郭缘生述征记云：新安县，汉之函谷关也。今犹谓之新关。项羽坑秦卒于新安城南，即斯地也。魏明帝景初元年，河南尹卢延上言，成皋函谷二里六十步，宜却函谷关于崤下。弘农太守杜恕议，以东徙潼关着郡下，省函谷关，徙蒯关卢氏县下。正始元年，弘农太守孟康上言，移函谷关，更号大崤关，又为金关。地理志云，今按此关，正始元年废也。
　　　　巩春秋时，巩国。战国时有东、西周，此即东周所居，汉为县也。故小平县城在县西北。有津曰小平。县北又有五社渡，一名五渡津。
　　　　偃师帝喾所都，亦古亳邑也。商有三亳，成汤居西亳，此即一也。至盘庚，又自河北徙理于此亳，商家从此而改国号曰殷。有首阳山，有尸乡。周武王伐纣，回师息戎，遂名偃师焉。汉为县。晋当阳侯杜元凯墓在西北。天宝七载四月，河南尹韦济奏于偃师县东山下开驿路，通孝义桥，废北坡义堂路也。
　　　　陆浑故蛮国。楚庄王伐陆浑之戎于此，即蛮戎为一名耳。有三涂山在县西，即左传云三涂之险也。北齐立北荆州，在东北故城是也。
　　　　阳翟禹所都也。有禹山，有钧台。左传云「夏启有钧台之飨」是也。亦春秋郑之栎邑。有荆山，亦汉颍川郡地。有阳关聚。
　　　　济源周大夫苏忿生原邑，故城在今县西北。汉轵县地，故城在今县东南。高齐拒周，使斛律光筑关于此。沇水自王屋山顶崖下，澄停不流，至县西二里平地，潜源重发，名济水，东流经温县入河。尚书云「济水入于河，溢为荥，东出于陶丘北」至此。按：后汉郡国志曰「因王莽末旱，此渠枯涸，济水但入河而已，不复截流而南」。而水经是和帝以后所撰，乃云南过荥阳、阳武、封丘、冤句、乘氏等县，并今县地，一依尚书禹贡旧道，斯不详之甚。郦道元又从而注之，其所纂序注解，并大纰谬。已具雍州之域西平郡篇。
　　　　颍阳汉轮氏县地。后魏改曰临武，大唐复改之。
　　　　河阴三皇山，亦曰鄗山，上有三城，即是刘项相持处也。开元二十三年，分汜水、荥泽、武陟三县地，于轮场东置，以便运漕，即裴侍中耀卿立。其汴渠在县南二百五十步。坤元录云：「亦名莨荡渠，今名通济渠，首受黄河。」汉书有荥阳漕渠，如淳曰「今砾溪口」是也。水经云：「河水又东过荥阳北，莨荡渠出焉。」郦道元注云：「大禹塞荧泽，开渠以通淮泗。」后汉书云：「初，平帝时，河汴决坏，明帝永平中，乃令王景理渠堤。」坤元录又云：「自宋武北征之后，复皆湮塞。隋炀帝大业元年，更令开导，名通济渠。西通河洛，南达江淮。炀帝巡幸，每泛舟而往江都焉。其交、广、荆、益、扬、越等州，运漕商旅，往来不绝。」其汴口堰在县西二十里，又名梁公堰。隋文帝开皇七年，使梁睿增筑汉古堰，遏河入汴也。音敖。鄗，口交反。莨音良。
　　　　河清南临黄河。左传云晋阴，即此。汉为县。柏崖故城在县西，即东魏将侯景筑。其仓咸亨中考功郎中王本立置也。
　　　　长水汉卢氏县也。后魏置南陕县。隋曰长浑，国家改焉。土灭在县西北二十五里，盖古关之塞垣，后周以为镇防。灭，楚板反。
　　陕郡东至河南府三百三十里。南至河南府长水县界五十里。西至弘农郡湖城县界八十里。北至绛郡二百二十里。东南到河南府永宁县界九十里。西南到弘农郡百里。西北到河东郡二百里。东北到绛郡二百二十里。去西京五百五十里，去东京三百三十里。户三万六百八十，口十六万八千一百八十。
　　陕州凡河北诸州县，并冀州之域，余则荆河州之域。今理陕县。周公、召公分陕之所。公羊云：「自陕以东，周公主之；自陕以西，召公主之。」春秋虢国之地，所谓北虢也。虢仲国，今平陆县。战国时属韩。秦属三川郡。汉属弘农郡，后汉因之。后魏置陕州恒农郡。后周又置陕州崤郡。置兵于此，备齐。隋文帝时郡废，炀帝初州废，以其地属河南郡，后置弘农宫。大唐复为陕州，武德元年，陕东道行台金部郎中长孙操自陕州东引水入城，以代井给，百姓赖之。或为陕郡。领县五：
　　　　陕又故虢国城在今县东。今郡西四十五里有曹阳涧，曹公改为好阳。郡北大阳桥，贞观中丘行恭造。
　　　　硖石县西有莘原，左传云「神降于莘」，即此。有底柱山，大唐贞观中，太宗巡幸，命魏征勒铭，见存。
　　　　平陆汉大阳县。有傅岩穴。有闲原，即虞、芮之人让畔处。吴山，即骐骥垂耳驾盐车之所。颠軨阪。軨音令。
　　　　芮城古芮国城在其西。芮国本在今冯翊郡冯翊县界。鲁桓三年，芮伯万为母姜氏所逐，居于魏，即此。具左传注。亦古魏国，为晋所灭。
　　　　灵宝秦桃林县。汉弘农县地。故秦函谷关在县西南十二里。汉武迁于新安。大唐又置桃林县。开元末，其地得天宝灵符，因改元兼改县。东北有桑田亭，左传虢公败戎于桑田，即此也。
　　弘农郡东至河南府四百六十里。南至南阳郡七百里。西至华阴郡二百三十里。北至绛郡三百四十里。东南到临汝郡五百十里。西南到上洛郡四百里。西北到河东郡一百七十里。东北到陕郡一百里。去西京四百十里，去东京四百六十五里。户万七千七百四十五，口八万二千九百十五。
　　虢州今理弘农县。春秋时虢国地。此虢，今陕郡平陆县。东虢，在今荥阳县。西虢，在今扶风郡县也。晋灭虢，其地属晋。战国时属秦魏二国之境，后属三川郡。汉武置弘农郡，后汉因之。魏改为恒农。避献帝讳。晋复为弘农郡。后魏置西恒农郡。后周废之。隋炀帝又置弘农郡，恭帝时改为凤林郡。大唐武德元年，改为鼎州。八年，废鼎州，置虢州，其后或为弘农郡。领县六：
　　　　弘农秦桃林县地。汉弘农县黄卷陌在县西北二十余里。潘岳西征赋云：「愬黄卷以济潼。」曹公故垒，与韩遂相拒，亦在此。
　　　　湖城故曰胡，汉武更为湖县。有荆山，出美玉。黄帝铸鼎于荆山，其下曰鼎湖，即此也。
　　　　卢氏汉旧县。有熊耳山，尚书云「导洛自熊耳」，即此山。
　　　　玉城
　　　　朱阳有湖。
　　　　阌乡汉以湖阌乡为戾园。
　　临汝郡东至颍川郡百八十里。南至南阳郡四百九十里。西至河南府伊阙县，又北至府一百八十里。北至河南府登封县百十里。东南到淮安郡四百二十里。西南到弘农郡七百里。西北到河南府伊阙县界八十里。东北到河南府阳翟县百七十里。去西京九百八十里，去东京一百五十里。户六万四千八百九十，口二十七万六千八百七十九。
　　汝州今理梁县。在周为王畿。春秋时，戎蛮子之邑，亦楚郑二国之境。七国时属韩。秦属三川郡。汉属河南、颍川二郡地，后汉因之。魏晋属河南、舞阳二郡地。后魏属汝北郡。后周属南襄城郡。隋初置伊州，炀帝初改为汝州，后废州，以其地分属襄城、颍川二郡。大唐为汝州，或为临汝郡。汉广成苑在今县西。领县七：
　　　　梁汉旧县。战国时谓之南梁，以别大梁、少梁也。又有霍阳山，即左传哀公四年，楚为一昔之期而袭梁霍也。有蛮中聚，即戎蛮子国，在今县西南，俗谓之麻城。又汉光武封姬常为周承休公，故城在今县东。又有阳人聚，故城在今县西，秦灭东周，徙其君于阳人聚，即此地也，又孙坚大破董卓军之所。又有汉霍阳县，因山为名，俗谓之张侯城，亦在今郡西南，亦名王坞城，亦名高齐汝北郡，以备周寇也。
　　　　叶古应国也。汉父城县也。又本楚地，楚叶公邑也。有方城山，即屈完曰「楚国方城以为城」也。又有昆阳城，在今县北二十五里，即光武破王寻之所。有古墓在东，俗云王乔墓也。
　　　　鲁山汉鲁阳县。今有鲁阳关，古遶角城，在县东南。有汉犨县故城。在今县东南。后周置三镇，在县西南十九里，亦名平高城，以御齐。高齐则于县东北十七里置鲁城，以御周。
　　　　龙兴
　　　　临汝
　　　　襄城汉旧县。楚灵王所筑。又有古不羹城，在县西南。羹音郎。
　　　　郏城汉郏县。旧曰龙山。
　　荥阳郡东至陈留郡百四十四里。南至颍川郡二百八十里。西至河南府二百七十里。北至河内郡获嘉县界、黄河中流九十六里。东南到陈留郡尉氏县百三十二里。西南到河南府密县百七里。西北到河内郡百五十六里。东北到灵昌郡二百八十四里。去西京一千一百五里，去东京二百六十里。户七万四千八百九，口四十三万四千三百六。
