<!-- { "loadSidebar": true } -->
　　其日未明七刻，搥一鼓为一严。三严时节，前一日侍中奏裁。侍中奏开宫殿门及城门。未明五刻，搥二鼓为再严。侍中版奏：「请中严。」奉礼设从驾群官五品以上位：文官于东朝堂之前，西向，武官于西朝堂之前，东向，俱重行北上。从驾群官五品以上俱集朝堂次，各服其服。其六品以下，并驾发之前先赴朝堂所，俱就次各服其服。所司陈小驾卤簿。未明二刻，搥三鼓为三严。诸卫之属各督其队与钑戟以次入陈于殿庭。谒者引从驾群官各就朝堂前位。诸侍卫之官各服其器服，侍中、中书令以下俱诣西阁奉迎。侍中负宝如式。乘黄令进金辂于西合外，南向。千牛将军一人执长刀立于辂前，北向。黄门侍郎一人在侍臣之前，赞者二人又在黄门之前。
　　侍中版奏：「外办。」太仆卿奋衣而升，正立执辔。皇帝服通天冠，青纱袍，夏绛纱，季夏土王之日黄纱，秋白纱，冬黑纱。佩苍玉，夏佩赤玉，季夏土王之日佩黄玉，秋佩白玉，冬佩玄玉。御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应。协律郎跪，俛伏，举麾，鼓柷，奏太和之乐。千牛将军前执辔，皇帝升辂，太仆卿立授绥，侍中、中书令以下夹侍如常仪。黄门侍郎进，当銮驾前跪，奏称：「黄门侍郎臣某言，请銮驾发引。」俛伏，兴，退复位。凡黄门侍郎奏请，皆进当銮驾前跪，奏称具官某言，俛伏，兴。銮驾动，又称警跸，黄门侍郎与赞者夹引以出，千牛将军夹辂而趋。驾至太极门，偃麾，戛敔，乐止。出太极门，鼓柷，奏采茨之乐；出嘉德门，戛敔，乐止。凡乐，皆协律郎举麾，工鼓柷而后作，偃麾戛敔而后止。
　　至顺天门外于明堂读令则至承天门。侍臣上马所，黄门侍郎奏：「请銮驾权停，敕侍臣上马。」侍中前承诏，退称：「制曰可。」黄门侍郎皆上马。诸侍卫之官，各督其属左右翊驾，在黄麾内。符宝郎奉六宝与殿中监后部从。侍中、中书令以下夹侍于辂前，赞者在供奉官人内。侍臣上马毕，黄门侍郎奏称：「请敕车右升。」侍中前承诏，退称：「制曰可。」黄门侍郎退复位。千牛将军升讫，黄门侍郎奏称：「请銮驾发引。」退复位。銮驾动，称警跸鼓传音如常，鼓吹振作而行。其从驾之官在玄武队如常仪。
　　　　　读令
　　其日，依时刻诸卫勒所部屯门列仗及青阳左之庭如常。仲春青阳太庙之庭，季春青阳右之庭，孟夏明堂左之庭，仲夏明堂太庙之庭，季夏明堂右之庭，孟秋总章左之庭，仲秋总章太庙之庭，季秋总章右之庭，孟冬玄堂左之庭，仲冬玄堂太庙之庭，季冬玄堂右之庭。先置群官俱集次，各服其服。驾将至，典谒各引先置群官俱就门外位。
　　驾至大次门外，回辂南向，千牛将军降立于辂右。侍中进当銮驾前跪，奏称：「侍中臣某言，请降辂。」俛伏，兴，还侍位。皇帝降辂，御舆之大次，伞扇华盖侍卫警跸如常仪。典谒引文武五品以上从驾之官皆就门外位。太乐令帅工人入就位，协律郎入就举麾位。典仪帅赞者先入就位。典谒引群官非升座者入就位。刑部郎中以月令置于案，覆以帊；令史二人俱绛公服，对举案立于武官五品以上东南，郎中立于案后，北面。夏，令史对举案于五品武官西南，郎中立于案后，东面。秋于五品武官西北，郎中立于案后，南面。冬于武官东北，郎中立于案后，西面。
　　侍中版奏：「外办。」皇帝御舆出次，曲直华盖侍卫警跸如常仪。入自青龙门，夏入自朱雀门，秋入自白虎门，冬入自玄武门。皇帝初入门，太乐令令撞蕤宾之钟，左五钟皆应，鼓柷，奏太和之乐，皇帝升自寅陛，夏升自巳陛，秋升自申陛，冬升自亥陛。入，即御座，东向坐，夏南向坐，秋西向坐，冬北向坐。符宝郎奉宝置于御座，侍臣夹侍如常仪，戛敔，乐止。
　　典仪一人升，立于左东北，南向。夏东南，西向。秋西南，北向。冬西北，东向。典谒引公王以下入，就西面位。夏北面位，秋东面位，冬南面位。上公初入门，舒和之乐作，凡公行，皆作舒和之乐。公至位，乐止。群官立定，典仪曰：「再拜。」赞者承传，凡典仪有词，赞者皆承传。在位者皆再拜。侍中前跪，奏称「侍中臣某言，请延公王等升。」俛伏，兴。又侍中称：「制曰可。」侍中诣左东北，南面夏东南，西面。秋西南，北面。冬西北，东面。称：「诏延公王等升。」堂上典仪承传，堂下赞者又承传，在位者皆再拜。典谒以次引西面位者夏典谒引北面位者，秋引东面位者，冬引南面位者。各诣其阶。公初行，乐作；至解剑席，乐止。公王以下俱升席，跪解剑，俛伏，兴，脱舄。通事舍人各引升，立于座后。
　　刑部郎中引案进，立于卯陛下。侍中跪奏：「请读月令。」俛伏，兴。又侍中称：「制曰可。」侍中退复位。刑部郎中再拜，就解剑席，跪解剑，俛伏，兴，脱舄，取令，持案者仍立于下。通事舍人引刑部郎中奉令升自卯陛，夏升自午陛，秋升自酉陛，冬升自子陛。诣席南，北向跪，夏席西，东向。秋席北，南向。冬席东，西向。置令于案，俛伏，兴，立于席后。堂上典仪唱：「就座。」公王以下及刑部郎中并就座，俛伏，坐。刑部郎中读令，每句一绝，使言声可了。
　　读令讫，堂上典仪唱：「可起。」公王以下皆起。通事舍人引公王以下及刑部郎中俱降。刑部郎中以令置于案，与群官俱跪佩剑，俛伏，兴，纳舄。典谒各引还本位。公初行乐作，至位乐止。立定，典仪曰：「再拜。」在位者皆再拜。典谒引西面位者出，夏北面，秋东面，冬南面。公初行乐作，出门乐止。
　　侍中跪奏称：「侍中臣某言，礼毕。」俛伏，兴，还侍位。皇帝兴，太乐令令撞黄锺之钟，右五钟皆应，太和之乐作，皇帝降座，御舆以出之便次，警跸侍卫如来仪，出门乐止。典谒引南北面位者以次出。夏引东西面，秋引南北面，冬引东西面。春令其文具小戴礼篇，故不繁载。
　　　　　銮驾还宫
　　皇帝既还大次，侍中版奏：「请解严。」将士不得辄离部伍。皇帝停大次一刻顷，搥一鼓为一严，转仗卫于还涂如来仪。三刻顷，搥二鼓为再严，将士布队仗，侍中版奏：「请中严。」五刻顷，搥三鼓为三严，谒者、赞引各引群官序立于次前，文武侍臣诣大次奉迎，乘黄令进金辂于大次门外，南向，夏北向，秋西向，冬东向。千牛将军立于辂右。
　　侍中版奏：「外办。」太仆卿升执辔，皇帝御舆出次，伞扇侍卫警跸如常仪，皇帝升辂，太仆卿立授绥。黄门侍郎奏称：「请銮驾发引。」退复位。銮驾动，称警跸如来仪，黄门侍郎、赞者夹引，千牛将军夹辂而趋。至侍臣上马所，黄门侍郎奏称：「请銮驾权停，敕侍臣上马。」侍中前承诏，退称：「制曰可。」黄门侍郎退称：「侍臣上马。」赞者承传，文武侍臣皆上马毕，黄门侍郎奏称：「请敕车右升。」侍中称：「制曰可。」黄门侍郎退复位。千牛将军升讫，黄门侍郎奏称：「请銮驾发引。」退复位。鼓传音，銮驾动，鼓吹振作而还，文武群官皆从如来仪。
　　銮驾至承天门外侍臣下马所，銮驾权停，文武侍臣皆下马，千牛将军降立于辂右讫，銮驾动，千牛将军夹辂而趋。驾入嘉德门，大乐令令撞蕤宾之钟，左五钟皆应，鼓柷，奏采茨之乐，至太极门，戛敔，乐止。入太极门，鼓柷，奏太和之乐。驾至横街北，当东合，回辂南向。侍中进，当銮驾前跪，奏称：「臣某言，请降辂。」俛伏，兴，还侍位。皇帝降辂，御舆以入，伞扇侍卫警跸如常仪，侍臣从至合，戛敔，乐止。初文武群官至朝堂，通事舍人承旨，敕群官并还。皇帝既入，侍中版奏：「请解严。」叩钲，将士各还其所。
　　　　皇帝于太极殿读五时令
　　礼部尚书先读令三日，奏读时令，承以宣告。
　　前一日，尚舍奉御设御幄座于太极殿北厢，南向。尚舍直长设一品以下三品以上及诸司长官座于殿上，文东武西，重行相向，北上。无长官者，次官一人升，判官不合。设刑部郎中读令座于御座西南，东向，有案，去御座二丈。设解剑席于东西阶下如常。太乐令展宫悬于殿庭，设举麾位于殿上西阶之西，东向，一位于乐悬东南，西向，并如朔朝之仪。典仪设文官三品以上及应升殿者位于南横街之南，道东，设武官位于道西，俱每等异位，重行北向，相对为首。设非升殿者位于殿庭，文东武西如常。设典仪位于北横街之南，赞者二人在南，差退，俱西向。奉礼设门外位：文官于东朝堂近南，西面，武官于西朝堂近南，东面，每等异位，重行北上。
　　其日，依时刻诸卫勒所部屯门列仗及陈于殿庭如常。文武官依时刻集朝堂，俱就便次各服其服。侍中量时版奏：「请中严。」钑戟近仗入陈于殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣合奉迎。典仪帅赞者入就位。典谒引群官各就门外位。刑部郎中以时令置于案，覆以帊，令史二人俱公服，对举案立于右延明门内道北，郎中立于案后，东面。典谒者引非升殿者入就位。
　　侍中版奏：「外办。」皇帝服通天冠，绛纱袍，御舆出自西房，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪俛伏，举麾，鼓柷，奏太和之乐。皇帝出自西房，即御座，南向坐，符宝郎奉宝置于御座如常仪，偃麾，戛敔，乐止。
　　典仪一人升就东阶上，西面立。侍臣夹侍如常仪。典谒引公王以下入就北面位，公初入门，舒和之乐作；公至位，乐止。群官立定，典仪曰：「再拜。」赞者承传，在位者皆再拜。侍中前跪，奏称：「侍中臣某言，请延公王以下等升。」俛伏，兴。又侍中称：「制曰可。」侍中诣东阶上，西面称：「诏延公王等升。」殿上典仪承传，阶下赞者又承传，在位者皆再拜。典谒以次引北面位者诣东西阶。公初行乐作，至解剑席乐止。公王以下俱升席，跪解剑，俛伏，兴，脱舄。通事舍人以次引升殿，立于座后。
　　刑部郎中引案进立于西阶下。侍中跪奏：「请读时令。」俛伏，兴。又侍中称：「制曰可。」侍中退复位。刑部郎中再拜，就解剑席跪解剑，俛伏，兴，脱舄，取令，持案者仍立于阶下。通事舍人引刑部郎中奉令升自西阶，诣席西，东向跪，置令于案，俛伏，兴，立于席后。殿上典仪唱：「就座。」公王以下及刑部郎中并就座，俛伏，坐。刑部郎中读令，每句一绝，使言声可了。
