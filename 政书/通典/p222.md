<!-- { "loadSidebar": true } -->
　　康帝建元初，融又议定不应奔赴山陵：「据周鲁有丧，而鲁人不吊。孔子所答曾子，当谓国内卿大夫耳，非如今日见在方外者也。」尚书仆射顾和议：「按礼记曾子问：『父母之丧，既引及涂，闻君薨，如之何？』谷梁传曰：『周人鲁人各有丧，周人吊，鲁人不吊。』周人虽有丧，遣人可也；鲁人当亲行事，故不吊也。」
　　大唐元陵仪注，诏问：「宗子在外州府，合赴京师不？」所司奏曰：「按礼文『五庙之孙，祖庙未毁，虽为庶人，冠、娶妻必告，死必赴，练祥则告，不忘亲之义也』。又曰『四世而缌，服之穷也；五世袒免，杀同姓也；六世亲属竭矣』。又传云『天子七月而葬，同轨毕至』。据此，则宗子五等以上，不限远近，尽同奔赴山陵。」
　　　　未踰年天子崩诸侯薨议后汉
　　后汉安帝崩，立北乡侯，未踰年薨，以王礼葬。于春秋何义也？何休答曰：「春秋，未踰年，鲁君子野卒，降成君称卒，从大夫礼可也。」孝顺皇帝永和中，诏公卿、校尉、尚书曰：「昔者周公摄天子事，成王欲以公礼葬，天为动变，更以天子之礼，天即反风，岁即大熟。北乡王亲为天子，而以王礼葬，故天数灾异，宜加尊谥，列于昭穆。」群臣皆疑，谓当如常。司隶校尉周举议以为：「北乡本非正统，奸臣所授，立未踰载，年号未改。孔子作春秋，王子猛不称崩，鲁子野不书葬。昔周公有请命之功，太平之勋，故薨之日，天动威以彰其德，故成王以王者礼葬之，以应天命。北乡王无他功德，恐非所以应天消灾。北乡本侯也，已加王礼，于礼已崇，不宜追加尊谥。」诏从之。
　　　　天子为继兄弟统制服议东晋
　　东晋穆帝升平五年五月崩，皇太后令立琅琊王丕。哀帝也。仪曹郎王琨议：「今立之，于大行皇帝属则兄弟，凡奠祭之文，皆称哀嗣。斯盖所以仰参昭穆，自同继体，在兹一人，不以私害义，专以所后为正。今皇太后德训弘着，率母仪于内，主上既纂业承统，亦何得不述遵于礼。」尚书谢奉议：「夫帝位自以君道相承。至于昭穆之统，礼『兄弟不相为后』，明义也。今应上继康帝，意谓不疑。此国之大事，将垂之来代。」仆射江虨音斌议：「兄弟不相为后，虽是旧说，而经无明据，此语不得施于王者。王者虽兄弟，既为君臣，则同父子。故鲁跻僖公，春秋所讥。左传曰：『子虽齐圣，不先父食。』闵公，弟也，而同于父；僖公，兄也，而齐于子。既明尊之道，不得复叙亲之本也。公羊传曰：『逆祀奈何？先祢而后祖。』谷梁传曰：『先亲后祖，逆祀也。君子不以亲亲害尊尊。』兄弟也由君臣而相后，三传之明义如此，则承继有叙，而上下洽通，于义为允。应继大行皇帝。」扬州刺史蓝田侯臣述议：「推宗立君，以为人极，上古风淳，必托有道。洎乎后代，争乱渐兴，故继体相传，居正守位，以塞奔竞，非私其亲。或时有艰难，而嗣胤幼劣，故有立长。成皇帝深达帝道，不私亲爱，越授天伦，庙无毁迁，统业恒固。康皇帝既受命于成帝，宗庙社稷之重，已移于所授，主上宜为康皇嗣。」谢奉又议：「五帝之道，以天下为公，唯德与贤，不私其亲。逮殷周，则继代承业，虽百王迭建，而典谟不易，所以镇系人心，闲邪息乱。今大晋宗祀配天，成帝疾痛，皇嗣幼冲，深惟社稷，迁于康皇，轨同唐虞，高义大行。天祚不永，迁嗣本位。考之先典，求之人情，咸谓主上应继成帝。」太常臣夷等五人议曰：「夫大道之行，天下为公。成皇帝舍胤嫡之受，而授重天伦，道崇先代。康皇帝祗承明命，正统既移，至尊应继康帝嗣。」诏从述议。
　　　　天子不降服及降服议
　　魏田琼云：「天子不降其祖父母、曾祖父母、后、太子、嫡妇、姑姊妹嫁于二王后，皆如都人。按白虎通云：『天子绝周者何？示同丧于百姓，明不独亲其亲也。』」吴射慈云：「天子之子封为诸侯，天子皆不服也。」
　　　　天子为皇后父母服议皇后为父服附○东晋　宋　陈　后魏
　　东晋王朔之问范宁云：「至尊为后之父有服不？意谓虽居尊位，亦当不以己尊而便降也。」宁答曰：「王者之于天下，与诸侯之于一国，义无以异。今谓粗可依准。」孝武太元元年正月，王镇军薨，按即后父也。克举哀而不成出，制服三日。仆射已下皆从服。
　　宋孝武孝建三年，有司奏：「义阳王师王偃丧逝，至尊为服缌麻三月，成服，仍即公除。至三月竟，未详当服除服与不？又皇后依朝制服心丧，行丧三十日公除。至祖葬日，临丧当着何服？又旧事，皇后心丧，服终除之日，更还着未公除时服，然后就除。未详今皇后除心制日，当依旧更服？为但释心制中所著布素而已？」勒礼官详正。太学博士王膺之议：「尊卑殊制，轻重有级，五服虽同，降厌则异。礼，天子止降旁亲，外舅缌麻，本在服例，但缞绖不可以临朝飨，故有公除之议。虽释麻袭冕，尚有缌麻之制。愚谓至尊服三月既竟，犹宜除释。」又议：「吉凶异容，情礼相称。皇后一月之限虽过，二红之服已释，哀哀所极，莫深于尸柩，亲见之重，不可以无服。按礼，为兄弟既除丧，及其葬也，反服其服。轻丧虽除，犹畜缞以临葬，举轻明重，则其理可知也。愚谓王右光禄祖葬之日，皇后宜反齐缞。」又议：「丧礼即远，变除渐轻，情与日杀，服随时改。权礼既行，服制已变，岂容终制之日而更重服乎？按晋泰始二年，武帝以周除之月，欲反重服拜陵，朝议不遂。」太常丞朱膺之议：「凡云公除，非全除之称。今朝臣私服，亦有公除，犹自穷其本制。膺之云，晋武拜陵不遂反服，此是权制，既除缞麻，不可以重制耳，与公除不同。愚谓皇后除心制日，宜如旧反服未公除时服，以申创巨之情。」余同膺之议。国子助教苏玮生议：「按三日成服即除，及皇后行丧三十日，礼无其文。若并谓之公除，则可粗相依准。凡诸公除之设，盖以王制夺礼。葬及祥除，皆宜反服。未有服之于前，不除于后。虽有齐斩重制，犹为功缌除丧。夫公除蹔夺，岂可遂以即吉邪？愚谓至尊三月服竟，故应准礼除释。皇后临祖及一周祥除，并宜反服齐缞。」尚书令、建平王宏议谓：「至尊缌制终，止举哀而已，不须释服。」余同朱膺之议。大明二年，有司奏：「故光禄大夫王偃丧，依格皇后服周，心丧三年，应再周来二月晦。检元嘉十九年旧事，武康公主出适，二十五月心制终尽，从礼即吉。昔国哀再周，孝建二年二月，其月末，诸公主心制终，则应从吉。于时犹心禫素衣，二十七月乃除，二事不同。」领仪曹郎朱膺之议：「详寻礼文，心丧不应再禫，皇代考检，已为定制。元嘉季年，祸难深酷，圣心天至，丧纪过哀。是以出适公主，还同在室，即情变礼，非革旧章。今皇后二月晦，宜依元嘉十九年制，释素即吉，以为永准。」诏可。
　　陈文帝天嘉元年，尚书仪曹请今月晦皇太后服安吉君禫除仪注。沈洙谓：「至亲周断，加崇故再周，而再周之丧，断二十五月。但重服不可顿除，故变之以纤缟，创巨不可便愈，故称之以祥禫。禫者，淡也，所以渐祛至情。如父在为母、出嫡后之子，则屈降之以周。周而除服，无复缞麻，缘情有本同之义，许以心制。心制既无杖绖可除，不容复改玄綅。既是心忧，则无所更淡其心也。宜禫杖周者，十五月已有禫制。今申其免怀之感，正断以再周，止二十五月而已。所以宋元嘉立义，心丧以二十五月为限。大明中，王皇后父丧，又申明其制。按齐建元中，太子穆妃丧，亦同用此礼。惟王俭古今集记云，心制终二十七月，又为王逡所难。何佟之仪注用二十五月而除。按古循今，宜以再周二十五月为断。今皇太后于安吉君心丧之周，宜除于再周，无复心禫之礼。」诏可。
　　后魏神龟二年元会，高阳王雍以灵太后临朝，太上秦公丧制未毕，欲罢百戏丝竹之乐。清河王怿以为万国庆集，天子临享，宜应备设。太后访之于侍中崔光，光从雍所执。怿谓光曰：「宜以经典为证。」光据礼记「缟冠玄武，子姓之冠」，父母有重丧，子不纯吉。安定公亲为外祖，又有师恩，太后不许公除，缞麻在体。正月朔日，还家哭临，至尊舆驾奉慰。礼云「朋友之墓，有宿草而不哭焉」，是则朋友有周年之哀。子贡云，夫子丧颜回，若丧子而无服，丧子路亦然。颜回之丧，馈祥肉，夫子出受之，入弹琴而后食之。若子之丧，则容一周不举乐也。孔子曰既祥，五日弹琴，父母之丧也。是弟子丧夫子，若丧父而无服，心丧三年，由此而制。虽古义难追，比来发诏，每言师、祖之尊，是则一周之内，犹有余哀。且礼，母有丧服，声之所闻，子不举乐。今太后更无别宫，嘉福去太极不为太远。鼓钟于宫，声闻于外，况在内密迩也。君之卿佐，是谓股肱，股肱或亏，何痛如之！智悼子之丧未葬，杜蒉所以谏晋平公也。今相国虽已安厝，纔三月矣，陵坟未干。怿以理证为然，乃从雍议。
通典卷第八十一　礼四十一　沿革四十一　凶礼三
　　天子为庶祖母持重服议　天子立庶子为太子薨服议　天子为母党服议　天子吊大臣服议　天子为大臣及诸亲举哀议　国有大丧使者章服及不爵命议　天子诸侯之庶昆弟及妾子为母服议　公主服所生议　诸王子所生母嫁为慈母服议　诸侯及公卿大夫为天子服议　诸侯之大夫为天子服议　皇太后长公主及三夫人以下为天子服杖议诸王女孙女为天子服议　宗室童子为天子服制议　童子丧服议　皇后降服及不降服议　皇后为亲属举哀议　为皇后大祥忌日临哭议　皇后亲为皇后服议　诸侯及公卿妻为皇后服议　蕃国臣为皇后服议天子将吏为皇后附
　　　　天子为庶祖母持重服议汉　东晋　宋
　　汉文帝所生薄太后，以景帝前二年崩，天子朝臣并居重服。
　　东晋安帝崇安四年，太皇太后李氏崩。祠部郎徐广议：「左氏春秋母以子贵，成风称夫人，文公服三年之丧。凡子于父之所生，体尊义重。且礼，祖不厌孙，固宜遂服。若嫌礼文不存，则宜从重，同于为祖母后齐缞三年。百官一周。」广又寻按汉文所生薄太后亡，朝臣亦居重服。太常殷茂曰：「太皇太后名称虽尊，而据非正体，主上纂承宗祖，不宜持重。谓齐服为安。」徐野人云：「若以鲁侯所行失礼者，左传不见讥责，而汉代持服，与正嫡无异。殷太常所上服事，于礼中寻求，俱无明文。然仆之所言，专据春秋也。」车胤答云：「汉代皆服重。且大体已定，此当无复翻革耶！」于是安帝服齐缞三年，百寮并服周。于西堂设菰庐，神武门施凶门柏历。
