<!-- { "loadSidebar": true } -->
　　陈衣于幕东帷内，明衣裳及上服各一称，西领南上。冕六品以下则弁若冠。具导、簪、缨，在北。内丧则花钗。衾一。衾以黄为表，素为里。具馔于幕东，两甒醴酒。柩初至幕下，举尸于床，主人、众主人稍退，仍西向，妻妾、女子子稍退，仍东向。遂敛，丈夫加冕，六品以下则弁若冠。妇人以花钗，又覆以衾。于主人、众主人妻妾、女子子凭哭，敛将讫，掌事者以棺入，设于西厢，藉以席。于棺入，内外皆止哭；置棺定，乃哭。举者四人入举床，男女从奉之举尸敛于棺，乃加盖，覆以衾。设帷于棺东，内外就位哭如初。
　　　　　　奠
　　既敛，祝执巾、几、席入，设于柩东，右几，加以巾。掌事者设罍洗于幕西南隅如初。祝以馔升设于席前，施设讫，执馔者降，出。相者引主人盥洗酌酒，进奠于席前，兴，少退，西面再拜。内外卑者皆再拜讫，主人以下各退就位，俱坐哭。
　　　　　　设灵
　　既敛，设灵于吉帷内幕下西厢，东向，施床帷、屏几、服饰。以时上膳羞及汤沐，皆如平常。
　　　　　　进引
　　前一日之夕，掌事者进车于凶帷外，六品以下进柩车于凶帷外。当门南向。其下帐、明器及苞牲等舆，陈于车前少西，东向。其日进引前，量时刻搥一鼓为一严，六品以下无鼓，但量时而已。陈灵车仪仗如常。在陈车篇。少顷，搥二鼓为再严，侍灵车俱诣灵所，腰舆威仪入陈如常。进灵车于帷门外，南向。少顷，搥三鼓为三严，掌事者入，彻馔以出。内外皆兴，立哭于位。执披绋者入，掌事者彻帷，持翣者入，以翣障柩。执披绋者各进，执铎者各入，夹于柩前，东西相向。执纛者六品以下无纛，下准此。立于铎南，执铭旌者入，立于纛南，北面。诸执披、绋、铎、旌、纛者，皆布深衣，介帻。六品以下则执铭旌者立于柩前近南，北面。余同。
　　　　　　告迁
　　三严讫，祝帅腰舆入诣灵座前，西面告曰：「以今吉辰，用即宅兆。」少顷，舆出，诣灵车后，少顷，退。若内丧，女祝迎之。执绋者引輴，四品以下无执绋、輴车，但将举柩皆振铎而已。旌先，纛次，铎次，车次。引輴初动，执铎者皆振铎，每振铎先摇之，摇讫三振之。其持翣者常以翣障柩。于輴车进，执铎者夹左右，每曲及进止皆振铎。内外俱从柩后。柩出，到车后，执绋者解绋属于车，设帷帐于輴车后，掌事者升柩。
　　　　　　哭柩车位
　　丈夫俱立哭于车东，重行西面，妇人哭于车西，重行东面，俱南上。外姻丈夫哭于车东南，重行北面，以西为上；妇人哭于车西南，重行北面，以东为上。国官哭于外姻之东，北面西上；僚佐哭于国官之西，北面东上，立定。六品以下无国官。
　　　　　　设遣奠
　　设遣奠之馔于车东，置设讫，相者引主人酌酒，进奠于席前，兴，少退，西面哭，再拜，内外皆哭，卑者再拜。若食顷彻之，以蒲苇苞牲体下节七苞，四品五品则五苞，六品以下则二苞。载于舆以之墓。
　　　　　　车发
　　既彻奠，吉凶仪仗依式进引，灵车动，鼓吹振作而行。六品以下则既彻奠，吉凶威仪依式进引。主人、众主人以下皆以次步从，哭于柩车后；妻妾、女子子以下皆步从，哭于丈夫之后，障以行帷。车去停所三百步，亲宾有还者，吊哭如别仪。辞讫，进引尊者乘车马，从柩者更哭不绝声。
　　　　　　宿止
　　掌事者先于宿所张吉凶帷幕，吉帷在左，凶帷在右。将至宿所，尊者俱下车马，步哭。灵车到帷门外，回车南向。祝帅腰舆诣车后，少顷，舆入诣灵座前，少顷，舆出。进常食于灵座，若食顷，彻之。柩车至于凶帷，内外哭于柩车所，其位如初。掌馔者进酒脯之奠于柩车东席上。既设奠，内外各还次，更哭不绝声。及墓，内外俱就位哭，进夕奠如初讫，内外各还次，迭哭终夜。及明，严鼓，内外又就位哭，进朝奠于柩东。进常食于灵座，若食顷，彻之。迎灵发引，尊者乘车马，哭从如上仪。
　　　　　　到墓
　　到墓，尊者俱下车马。灵车到帷门外，回南向。祝帅腰舆诣车后，少顷，舆入诣灵座前，少顷，舆退，设酒脯之奠。柩车至圹前，回南向，内外哭位如遣奠之仪。掌事者布席张帷于柩车后，下柩于輴。四品以下则下柩于席上。主人以下、妻妾、女子子各前抚柩哭尽哀，退复位；周亲以下又前抚哭尽哀，退复位。俱再拜辞。执绋者属绋于輴，掌事者下柩于圹，輴出。既窆，亲宾先还者吊哭如别仪。国官之长奉玄纁束帛六品以下则掌事者奉玄纁束帛。授主人，主人受以授祝，主人稽颡再拜，祝奉以入，奠于柩东。持翣者入，倚翣于圹内两厢；执事者以下帐、明器、苞牲、酒米等物入置于圹内，皆藉以版；施铭旌志石于圹户内。置设讫，掌事者掩圹户，加关钥，复土。既复土，内外俱就灵所哭，墓左祭后土如始葬之仪。
　　　　　　虞祭
　　初下柩于墓，掌事者具虞祭之馔，设罍洗篚于灵幕西南如常。内外既就灵所哭，掌馔者进虞祭之馔于灵座。相者引主人盥洗酌酒，进奠于灵座前，兴，少退，西面立。内外皆止哭。祝持版进立于灵座之右，北面跪读祝文曰：「维年月朔日，子孝子某，敢昭告于考某官封谥：妣，郡县夫人乡君某氏，各随所称。改迁幽宅，礼毕终虞，夙夜匪宁，啼号罔极。四品以下则「攀号永远，无所迨及。」余同。谨以洁牲柔毛、刚鬣、明粢、芗合、芗萁、嘉蔬、嘉荐、醴齐，祗荐虞事于考某官封谥，四品五品则「谨以洁牲柔毛、刚鬣、嘉荐、普淖、明齐、溲酒」。余同。六品以下无柔毛，余同四品五品。尚飨。」主人哭，再拜，内外皆哭，卑者再拜，尽哀。相者引主人以下出就别所，释缞服，着素服而还。掌馔者彻馔，掌事者彻灵座。
　　　　王公以下居丧杂制
　　　　　举哀
　　诸闻丧举哀者，于闻丧所哭尽哀，问故，又哭尽哀，改着素服。子、妻、妾、女子子俱被发。周亲以下，妇人去首饰。子于堂上东壁下，西面，以南为上；周亲以下于北壁下，南面，以西为上。妻、妾、女子子于西壁下，东面，以南为上；周亲以下妇人，于北壁下，南面，以东为上。内外之际，障以帷。若妇人在别堂举哀，则周亲以下妇人在北壁下，南面西上。周亲以下举哀哭位亦然。三日成服及庐、垩室、苫块、荐席变除之节，皆如在家之礼，唯不设奠祭。以其精神不在于此。若除丧而后归，则之墓，诸子以下素服待于墓东，西向，妇人待于墓西，东向，俱北上。奔丧者素服，至于隧南，北面哭，尽哀，再拜，又哭尽哀，再拜。于家不哭。
　　　　　奔丧
　　奔丧之礼：始闻亲丧，以哭答使者，尽哀，问故，又哭尽哀。服布深衣，素冠，遂行。日行百里，不以夜行。唯父母之丧，见星而行，见星而舍。若未得奔，则成服而后行。过州至境则哭，尽哀而止。哭避市朝。望其州境，哭。此父母之丧。
　　至于家，内外哭待于堂上。奔丧者入门而左，升自西阶，殡东西面凭殡哭，尽哀，少退，再拜；退于序东，被发，复殡东，西面坐哭，又尽哀，尊卑抚哭如常。讫，内外各还次，奔丧者乃还次。厥明，坐于殡东如初。未成服者三日成服。若至在小敛前，与主人俱成服。若小敛以后至者，自用日数。
　　凡奔丧，齐缞望乡而哭，大功望门而哭，小功至门而哭，缌麻即位而哭。齐缞以下奔丧者升殡东，西面哭。主人以下哭待于堂上如常。奔丧者哭尽哀，再拜，又哭尽哀，尊卑抚哭亦如之。讫，内外各还次。三日成服。有宾吊者，拜宾如常。奔丧者非主人，则主人为之拜宾。
　　妇人奔丧，入自闱门，侧门曰闱。升自西阶侧，侧阶，旁阶。殡西东面，妻妾、女子子则凭殡哭，尽哀，少退，再拜；退于西房若西室，妻妾、女子子被发，出嫁女髽。复位，坐哭，又尽哀，尊卑抚哭如常，内外俱还次，奔丧者乃还次。周丧以下妇人奔丧者，升哭拜、又哭尽哀、尊卑抚哭及还次皆如之。
　　奔丧者不及殡，先之墓，北面近隧哭。主人以下哭待于墓左，西面，主妇以下哭待于墓右，东面，皆北上。主人以下内外初至墓，先拜而后哭。于相者告礼毕，则再拜辞。奔丧者哭尽哀，再拜，又于隧东被发，复位坐哭，尽哀。相者告礼毕，奔丧者又再拜，遂冠而归。入门而左，升自西阶，灵东西面凭灵哭。主人以下升哭于堂上如常。奔丧者哭尽哀，再拜。若经宿，主人以下哭尽哀，皆再拜哭，降堂，相者告就次，主人以下各就次。三日成服。
　　齐缞周以下不及殡，先之墓，西面哭尽哀，再拜，又哭尽哀，相者告礼毕，奔丧者再拜，遂冠而归，哭就次如上仪。奔丧者若妻妾、女子子，皆被发于隧西，哭尽哀、髽如常，余如男子。齐缞周以下妇人奔丧，哭于隧西，余如丈夫之礼。
　　　　　三殇
　　三殇之丧：始死，浴袭及大小敛与成人同。其长殇有棺及大棺，中殇下殇有棺、灵筵，祭奠、进食、葬送、哭泣之位与成人同。其苞牲及明器，长殇三分减一，中殇三分减二。唯不复魂，无含，事办而葬，不立神主，既虞而除灵座。其虞祝辞云：维年月朔日，父云告子某。若兄，云告弟某。若弟，云弟某昭告某兄。日月易往，奄及反虞，悲念相续，心焉如毁。兄云「悲恸猥至，情何可处」。弟云「悲痛无已，至情如割」。今以弟祭兄则云「谨以」。洁牲、嘉荐、普淖、明齐、溲酒，荐虞事于子某，弟某，兄某，魂其飨之。弟祭兄云「尚飨」。嫡殇者时享，皆祔食于祖，无别祝文，亦不拜。设祔食之座于祖座之左，西向，一献而已。不祝不拜者，以其从食其祖。祝辞末云「孙其祔食」。庶子不祔食。庶子之嫡祔如嫡殇礼。凡无服，四岁以上略与下殇同，又无灵筵，唯大敛小敛奠而已；三岁以下敛以瓦棺，葬于园，又不奠。
　　　　　初丧聚主
　　凡遭丧，庙有主者，则取群庙之主藏于祖庙。卒哭而后，主各归其庙。藏于祖庙，象有凶事聚也。
　　　　　食饮节
　　父母之丧，食粥，朝一溢米，暮一溢米。二十两曰溢。一溢为米一升二十四分升之一也。不能食粥，则以为饭，菜羹。妇人皆以为饭。诸齐缞之丧，蔬食水饮，不食菜果。三月既葬，食肉，不饮酒。九月之丧犹周之丧。
　　　　　哭节
　　凡哭，斩缞若往而不反，齐缞若往而反，大功三曲而偯，小功、缌麻哀容可。
　　　　　居常节
