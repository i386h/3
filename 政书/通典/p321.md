<!-- { "loadSidebar": true } -->
　　皇后停大次半刻顷，司言引尚宫立于大次门外，当门西向。尚仪版奏：「外办。」皇后出次，侍卫如常。尚服负玺陪从如式。司言引尚宫，尚宫引皇后，凡尚宫前导，皆司言先引。至版位，北向立。尚宫与司言退立于左。皇后立定，尚宫前奏：「请再拜。」皇后再拜。少顷，尚宫又奏：「请再拜。」皇后又再拜讫，司言引尚宫，尚宫引皇后还大次。内侍版奏：「请解严。」将士不得辄离部伍。
　　皇后停大次一刻顷，搥一鼓为一严，转仗卫于还途如来仪。三刻顷，搥二鼓为再严，尚仪版奏：「请中严。」皇后改着钿钗礼衣。五刻顷，搥三鼓为三严，六尚以下诣大次奏迎，内仆进重翟于庙北门外。尚仪版奏：「外办。」驭者执辔，皇后乘舆出次，华盖侍卫如常。皇后升车，鼓吹振作而还，六尚等升车陪从如来仪。
　　皇后将出门，内谒者、赞引引外命妇等出次，内典引引就位。驾至位所，内侍奏：「请驾权停。」外命妇再拜讫，内侍承令令外命妇还，外命妇又再拜。车驾过，内典引引外命妇退，各还第。
　　驾至所御殿合外，回车南向。尚仪进当车前跪，奏称：「尚仪妾姓言，请降车。」兴，还侍位。皇后降车，乘舆以入，侍卫如常。于车驾将至，司宾引内命妇俱就位；皇后既入，司宾引内命妇退。内侍版奏：「请解严。」将士各还其所。
通典卷第一百二十三　礼八十三　开元礼纂类十八　嘉礼二
　　皇帝皇后正至受皇太子朝贺　　皇帝皇后正至受皇太子妃朝贺　　皇帝正至受群臣朝贺　会　　皇帝千秋节受群臣朝贺并会　　皇后正至受群官朝贺　　皇后正至受外命妇朝贺并会
　　　　皇帝皇后正至受皇太子朝贺
　　前二日，本司宣摄内外，各供其职。
　　前一日，尚舍奉御设御幄座于太极殿北壁，南向。守宫设皇太子次于承天门外东朝堂北，西向。又于东宫朝堂设宫臣次如式。太乐令展宫悬于殿庭如临轩仪。典仪设皇太子位于横街南道东，北面。设典仪位于悬之东北，赞者二人在南，差退，俱西面。奉礼设宫臣版位于东宫朝堂如常。
　　其日，依时刻宫官俱集于次，各服其服。诸卫率各勒所部陈设如常。左庶子版奏：「请中严。」典谒引宫臣各就位。侍卫之官各服其器服，右庶子负宝如式。俱诣合奉迎。仆进金辂于西合外，南向。内率一人执刀立于辂前，北向。中允一人在侍臣之前，赞者二人在中允前。
　　左庶子版奏：「外办。」仆奋衣而升，正立执辔。皇太子具服远游冠，若未冠则双童髻。绛纱袍，升舆以出，左右侍卫如常仪。内率前执辔，皇太子升辂，仆立授绥，左庶子以下夹侍如常。中允进，当辂前跪，奏称：「中允臣某言，请发引。」俛伏，兴，退复位。凡中允奏请，皆如此仪。辂动，中允与赞者夹引以出，内率夹辂而趋。出重明门，至侍臣上马所，中允奏：「请辂权停，令侍臣上马。」左庶子前承令，退称：「令曰诺。」中允退称：「侍臣上马。」赞者承传，文武侍臣皆上马，左庶子以下夹侍于辂前，赞者在供奉官人内。侍臣上马毕，中允奏称：「请令车右升。」左庶子前承令，退称：「令曰诺。」中允退复位。内率升讫，中允奏：「请发引。」退复位。皇太子辂动，三师乘车训导，三少乘车训从，鸣铙而行，文武宫臣皆乘马以从。至长乐门，铙吹止。至次前，回辂西向，内率降立于辂右。左庶子进，当辂前跪，奏称：「左庶子臣某言，请降辂。」俛伏，兴，还侍位。皇太子降辂，舍人引就次坐，侍卫如常。
　　其日，依时刻将士填街，诸卫勒所部列黄麾大仗屯门及陈于殿庭如常仪。皇太子既就次，侍中版奏：「请中严。」近仗就陈于合外。太乐令帅工人入就位，协律郎入就举麾位。诸卫之官各服其器服，符宝郎奉宝，俱诣合奉迎。典仪帅赞者先入就位。通事舍人引群官四品以下次入就位。皇太子出次，舍人引皇太子，三师三少导从如式，入立于太极门外之东，西面。诸卫率、左右庶子、舍人及近侍者量人从入。
　　侍中版奏：「外办。」皇帝服衮冕之服，乘舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应。协律郎跪，俛伏，举麾，工鼓柷，奏太和之乐，鼓吹振作。皇帝出自西房，即御座，南向坐。符宝郎奉宝置于御座如常。协律郎偃麾，戛敔，乐止。
　　舍人引皇太子入就位。诸卫率、左右庶子以下从入者，立于皇太子东南，西面北上。皇太子初入门，舒和之乐作，至位，乐止。立定，典仪曰：「再拜。」赞者承传，皇太子再拜。舍人引皇太子诣西阶，初行乐作，至阶乐止。舍人引皇太子升，进当御座前，北面跪，贺称：「元正首祚，景福惟新。伏惟陛下与天同休。」冬至云：「天正长至，伏惟陛下如日之升。」以下诸正至，贺词并同。俛伏，兴。舍人引降，乐作，复位，乐止。皇太子再拜。侍中前承制，降诣皇太子东北，西面称：「有制。」皇太子再拜。宣制讫，皇太子又再拜。典仪唱：「再拜。」皇太子又再拜。通事舍人引出，初行乐作，出门乐止。皇太子既出，公王入，朝贺如别仪。
　　皇太子朝贺皇后。前一日，守宫设皇太子次于崇义门内，随地之宜。其日，司赞设皇太子版位于皇后正殿之庭悬南，北面。皇太子朝皇帝讫，舍人引皇太子从纳义门诣崇义门内次权停。外命妇朝贺将讫，舍人引皇太子出立于肃章门。外命妇出讫，内谒者监引皇太子至肃章门，司宾承引皇太子入就位。立定，司赞唱：「再拜。」皇太子再拜讫，司宾又引皇太子诣西阶升，当御座前，北面跪贺，其贺词同贺皇帝，唯改云殿下。俛伏，兴，引降复位，皇太子再拜。尚仪前承令，降诣皇太子西北，东面称：「令旨。」皇太子再拜。宣令讫，又再拜。司赞唱：「再拜。」皇太子又再拜。司宾引皇太子至合，内谒者监承引以出。舍人引皇太子乘车还宫如来仪。
　　　　皇帝皇后正至受皇太子妃朝贺
　　其日，依时刻诸卫率各勒所部陈布妃仪仗如常。内厩尉进车于合外。司则量时刻启：「外办。」妃服首饰褕衣，乘车以出，侍卫如常。入，至下车所，妃降车，侍从如常。内侍所司引诣合外。皇帝即御座，南向坐，侍卫如常。司宾引妃升自西阶，进，当御座前，北面跪贺。词与上同，唯加尊号耳。贺讫，起，司宾引降，复位，妃再拜讫，尚仪前承敕，降诣妃西北，东面称：「有敕。」妃再拜。宣敕讫，又再拜。
　　司宾引妃出，诣皇后所御殿，立于合外。六尚以下各服其服，俱诣皇后内合奉迎如式。皇后出，即御座南向坐，近侍如常。司宾引妃入立于庭，北面，立定，再拜。司宾引妃升自西阶，进，当御座前，北面跪贺。贺词同上。贺讫起，司宾引降复位，妃再拜讫，尚仪前承令，降诣妃西北，东面称：「令旨。」妃再拜。宣令讫，又再拜。司宾引妃出，乘车还宫如来仪。若诸王妃奉敕同朝，则各服其服先至皇太子妃下车所，待随入，位在皇太子妃南，北面西上。唯不升以外，与皇太子妃同。若别朝，亦准皇太子妃式。
　　　　皇帝正至受群臣朝贺并会
　　前一日，尚舍奉御设御幄于太极殿北壁下，南向，铺御座如常。守宫设群官客使等次于东西朝堂。太乐令展宫悬于殿庭，设麾于殿上西阶之西，东向，一位于乐悬东南，西向。鼓吹令分置十二案于建鼓之外。乘黄令陈车辂，尚辇奉御陈舆辇，尚舍奉御设解剑席于悬西北横街之南，并如常仪。
　　典仪设文官三品以上位于横街之南道东，褒圣侯于三品之下。介公、酅公于道西，武官三品以上于介公、酅公之西，少南，每等异位，重行北面，相对为首。设文官四品、五品位于悬东，六品以下于横街南，每等异位，重行，西面北上。设诸州朝集使位：都督、刺史及三品以上，东方南方于文官三品之东，重行，北面西上；西方北方于武官三品之西，重行，北面东上；四品以下皆分方位于文武官当品之下。诸州使人分方位于朝集使之下亦如之。设诸亲位于四品五品之南。皇宗亲在东，异姓亲在西。设诸方客位：三等以上东方南方于东方朝集使之东，每国异位，重行，北面西上；西方北方于西方朝集使之西，每国异位，重行，北面东上；四等以下分方位于朝集使六品之下，重行，每等异位。设典仪位于悬之东北，赞者二人在南，少退，俱西面。
　　奉礼设门外位：文官于东朝堂，每等异位，重行西面。褒圣侯于三品之下。介公、酅公于西朝堂之前。武官于介公、酅公之南，少退，每等异位，重行东面。诸亲位于文武官四品、五品之南。皇宗亲在东，异姓亲在西。设诸州朝集使位：东方南方于宗亲之南，每等异位，重行西面；西方北方于异姓亲之南，每等异位，重行东面。诸州使人分方位于朝集使之下亦如之。诸方客位：东方南方于东方朝集使之南，每国异位，重行，西面北上；西方北方于西方朝集使之南，东面北之。
　　其日，依时刻将士填街，诸卫勒所部列黄麾大仗屯门及陈于殿庭如常仪。群官、诸亲、客使集朝堂，皆就次各服其服。侍中版奏：「请中严。」太乐令帅工人入就位，协律郎入就举麾位，诸侍卫之官各服其器服，符宝郎奉宝，俱诣合奉迎。典仪帅赞者先入就位。吏部、兵部、主客、户部赞群官客使俱出次，通事舍人各引就朝堂前位。又通事舍人引四品以下及诸亲客使等应先置者入就位。
　　侍中版奏：「外办。」皇帝服衮冕，冬至则服通天冠，绛纱袍。御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎俛伏，举麾，鼓柷，奏太和之乐，以姑洗之均，鼓吹振作。皇帝出自西房，即御座南向坐。符宝郎奉宝置于御座如常。协律郎偃麾，戛敔，乐止。
　　通事舍人引公王以下及诸方客使等以次入就位。皇太子若来朝，则皇太子朝出讫，典谒引公王以下入。公初之门，舒和之乐作，公至位，乐止。群官、客使等立定，典仪曰：「再拜。」赞者承传，群官、客使等皆再拜讫，通事舍人引上公一人诣西阶，公初行乐作，至解剑席，乐止。公就席，脱舄，跪解剑，置于席，俛伏，兴。通事舍人引升阶，进当御座前，北面跪贺，称某官臣言。贺词与太子同，唯称尊号为异。贺讫，俛伏，兴。通事舍人引降陛，诣席后，上公跪着剑，俛伏，兴，纳舄，乐作，复横街南位，乐止。群官、客使等俱再拜。侍中前承诏，降诣群官东北，西面称：「有制。」群官、客使等皆再拜。宣制曰：「履新之庆，与公等同之。」冬至云：「履长之庆，与公等同之。」宣讫，群官、客使等皆再拜讫，舞蹈三称万岁，讫，又再拜。侍中还侍位。
