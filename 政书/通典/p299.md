<!-- { "loadSidebar": true } -->
　　皇帝既升祼，太官令出，帅进馈者奉馔陈于东门之外，重行西向，以南为上。谒者引司徒出诣馔所，司徒奉献祖之俎。皇帝既至位，乐止，太官令引馔入自正门，俎初入门，雍和之乐作，以无射之均，自后接神之乐，堂下皆奏无射。馔至太阶，乐止。祝史俱进，彻毛血之豆，降自阼阶以出。馔升，诸太祝迎引于阶上，各设于神座前。籩豆蓋，先徹乃升。簋簠既奠，却其盖于下。设讫，谒者引司徒以下降自阼阶，复位。诸太祝各取萧、稷黍，濡于脂，燔于炉炭，还樽所。
　　太常卿引皇帝诣罍洗，乐作，皇帝至罍洗，乐止。皇帝盥手洗爵，侍中、黄门侍郎赞洗如晨祼之仪。讫，太常卿引皇帝，乐作，皇帝升自阼阶讫，乐止。太常卿引皇帝詣獻祖樽彝所，執樽者舉，侍中贊酌醴齊訖，光大之舞作，太常卿引皇帝入詣獻祖神座前，北面跪奠爵，少東，俛伏，興。太常卿又引皇帝出，取爵于坫，酌醴齐讫，太常卿又引入诣神座前，北面跪奠爵，少西，兴。太常卿引皇帝出户，北面立，乐止。祫享乐终八节止。诸座皆然。太祝持版进于室户外之右，东面跪读祝文曰：「维某年岁次月朔日，子孝曾孙开元神武皇帝讳，敢昭告于献祖宣皇帝、摄事云「谨遣太尉封臣名」。下仿此。祖妣宣庄皇后张氏：气序流迈，时惟孟春，孟夏，孟秋，孟冬。永怀罔极，伏增远感。谨以一元大武、柔毛、刚鬣、明粢、芗合、芗萁、嘉蔬、嘉荐、醴齐，恭修时享，以申追慕，尚飨。」读讫，兴。以下诸室祝文仪并同。祫享祝云：「晷度环周，岁序云及，永怀追慕，伏增远感。谨以一元大武、柔毛、刚鬣、明粢、芗合、芗萁、嘉蔬、嘉荐、泛齐，肃雍明献，恭备祫享。」余字并同。禘享祝云「祗荐禘事」。太祖以下称臣。皇帝再拜讫，又再拜。初读祝文讫乐作，太祝入奠版于神座，出，还樽所，皇帝拜讫，乐止。
　　太常卿引皇帝詣懿祖樽彝所，執樽者舉，攝事太尉詣樽彝所，取爵於坫，執樽者舉，太尉酌醴齊。他仿此。侍中取爵于坫，进，皇帝受爵，侍中赞酌醴齐讫，长发之舞作。太常卿引皇帝入诣懿祖神座前，北向跪奠爵，少东，俛伏，兴。太常卿又引皇帝出取爵于坫，酌醴齐讫，太常卿引皇帝入诣神座前，北面跪奠爵，少西，兴。太常卿引皇帝出户，北向立，乐止。太祝持版进于户之右，东向跪读祝文曰「维某年岁次月朔日，子孝曾孙开元神武皇帝讳，敢昭告于懿祖光皇帝、祖妣光懿皇后贾氏」。读祝文讫，乐作，太祝入奠版于神座，出，还樽所，皇帝拜讫，乐止。
　　太常卿引皇帝诣太祖樽彝所如上仪，大政之舞作，祝文曰「孝曾孙开元神武皇帝臣讳，敢昭告于太祖景皇帝、祖妣景烈皇后梁氏」。余如上仪。次代祖，大成之舞作，祝文曰「孝曾孙开元神武皇帝讳，敢昭告于代祖元皇帝、祖妣元贞皇后独孤氏」。献讫，太常卿引皇帝诣樽彝所，皇帝拜讫，乐止。太常卿引皇帝诣高祖樽彝所如上仪，大明之舞作，祝文曰「孝曾孙开元神武皇帝臣讳，敢昭告于皇高祖神尧皇帝、祖妣太穆皇后窦氏」。讫，次太常卿引皇帝诣太宗樽彝所如上仪，崇德之舞作，祝文曰「孝曾孙开元神武皇帝臣讳，敢昭告于皇曾祖太宗文武圣皇帝、皇曾祖妣文德圣皇后长孙氏」。讫，次太常卿引皇帝诣高宗樽彝所如上仪，钧天之舞作，祝文曰「孝孙开元神武皇帝臣讳，敢昭告于皇祖考高宗天皇大帝，皇祖妣大圣天后武氏」。讫，次太常卿引皇帝诣中宗樽彝所如上仪，酌醴齐，文和之舞作，祝文曰「孝侄开元神武皇帝臣讳，敢昭告于皇伯考中宗孝和皇帝、和思皇后赵氏」。讫，次太常卿引皇帝诣睿宗樽彝所如上仪，景云之舞作，祝文曰「孝子开元神武皇帝臣讳，敢昭告于皇考睿宗大圣真皇帝、皇妣昭成皇后窦氏」。讫，兴。皇帝再拜讫，又再拜。初读祝文讫，乐作，太祝入奠版于神座，出，还樽所，皇帝拜讫，曲终乐止。
　　太常卿引皇帝诣东序西向立，寿和之乐作。皇帝献将讫，谒者引司徒诣东阶，升立于楹间，北面东上。皇帝献讫，诸太祝各以爵酌上樽福酒，合置一爵，一太祝持爵授侍中，侍中受，北向进，皇帝再拜受爵，跪祭酒，啐酒，奠爵，俛伏，兴。诸太祝各帅斋郎持俎进，太祝减神座前三牲胙肉各取前脚第二骨。加于俎，又以笾豆取稷黍饭，还樽所。以胙肉各置一俎上，以饭共置一笾。以饭授司徒，司徒奉进，皇帝受以授左右。太祝又以胙肉授司徒，司徒受俎以次进，皇帝每受以授左右。谒者引司徒降复位。皇帝跪取爵，遂饮卒爵，侍中进受虚爵以授太祝，太祝受爵，复于坫。皇帝俛伏，兴，再拜，乐止。太常卿引皇帝，乐作，皇帝降自阼阶，还版位，西向立，乐止。
　　文舞出，鼓柷，作舒和之乐，出讫，戛敔，乐止；武舞入，鼓柷，作舒和之乐，立定，戛敔，乐止。
　　初皇帝将复位，谒者引太尉诣罍洗，盥手洗爵讫，谒者引太尉升自阼阶，摄事则太尉将复位，谒者引太常卿。下仿此。詣獻祖樽彝所，執樽者舉，太尉酌盎齊。武舞作。谒者引太尉入诣献祖神座前，北向跪奠爵，少东，兴，谒者引太尉出户，北向再拜。谒者又引太尉取爵于坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。謁者引太尉次詣懿祖樽彝所，取爵於坫，執樽者舉，太尉酌盎齊，謁者引太尉入詣懿祖神座前，北向跪奠爵，少東，興，謁者引太尉出戶，北向再拜。谒者又引太尉取爵于坫，酌盎齐讫，谒者引入诣神座前，北向跪奠爵，少西，讫，兴，谒者引太尉出户，北向再拜。讫，谒者引太尉次献太祖，次献代祖，次献高祖，次献太宗，次献高宗，次献中宗，次献睿宗，并如上仪。讫，谒者引太尉诣东序西向立。诸太祝各以爵酌罍福酒，合置一爵，一太祝持爵进太尉之左，北向立，太尉再拜受爵，跪祭酒，遂饮卒爵，太祝进受虚爵，复于坫，太尉兴，再拜，谒者引太尉降复位。
　　初太尉献将毕，谒者引光禄卿摄事同。诣罍洗盥洗，升酌盎齐终献，如亚献之仪。讫，引光禄卿降复位。武舞止。
　　登歌，作雍和之乐，诸太祝各入室彻豆，还樽所，彻者笾豆各一少移于故处。登歌止。奉礼曰：「赐胙。」赞者唱：「众官再拜。」在位者皆再拜。已饮福者不拜。永和之乐作，太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。乐一成止。
　　太常卿前奏：「礼毕。」太常卿引皇帝还大次，乐作，皇帝出门，乐止。殿中监受镇珪，华盖侍卫如常仪。通事舍人、谒者、赞引各引享官及九庙子孙、从享群官、诸方客使以次出。赞引引御史、太祝以下俱复执事位，立定，奉礼曰：「再拜。」御史以下皆再拜，赞引引出。工人、二舞以次出。太庙令与太祝、宫闱令纳神主如常仪。其祝版燔于斋坊。
　　　　　祭七祀各因时享祭之，惟中溜季夏别祭。祫禘之日遍祭之，如腊享。
　　　　　　司命户以春，灶以夏，中溜以季夏土王日，门厉以秋，行以冬。
　　祭日未明一刻，太庙令帅其属入布神席于庙庭西门之内道南，东向，以北为上，席皆以莞。设神位各于座首。设酒樽于神座东南，设洗于酒樽东南，俱北向。罍水在洗东，篚在洗西，南肆。篚实以巾爵。太庙令与良酝令之属入实樽罍如常，其执樽罍篚者，各位于樽罍篚之后。初太祝以下入，祝史与执樽罍篚者次入就位。于堂上设馔讫，太官丞引馔入，祝史迎引于座首，各设于神座前。
　　於光祿卿將升獻，贊引引獻官詣罍洗盥洗，詣酒樽所，執樽者舉，獻官酌酒，贊引引獻官進，西面跪奠於司命神座，少退，西向立。祝史持版进神座之右，北向跪读祝文曰：「维某年岁次月朔日，子开元神武皇帝遣具位姓名，敢昭告于司命：三阳照物，四序惟始，式遵常礼，谨以牺齐，粢盛庶品，明荐于司命，尚飨。」户云「时维岁首，升阳赞滞」。灶云「时维夏始，盛阳作统」。门云「时维孟秋，升阴纪物」。厉云「时属实沈，气序清肃」。行云「时维冬首，盛阴作纪」。读祝文讫，兴，献官再拜，祝史进奠版于神座，还樽所。其七祀祝版，祝史一人读之。献官再拜讫，赞引引献官诣酒樽所，酌献并如上仪。讫，赞引引还本位。于堂上彻豆，祝史进彻豆，还樽所。
　　腊享祝文：「维某年岁次月朔日，子孝曾孙开元神武皇帝某，敢昭告于献祖宣皇帝、祖妣宣庄皇后张氏：肃承灵佑，锡兹介福，时和年登，率遵彝典，谨以一元大武、柔毛、刚鬣、明粢、芗合、芗萁、嘉蔬、嘉荐、醴齐，虔恭斋栗，备兹清祀，尚飨。」余室祝文准此。太祖以下称臣。
　　腊享祭七祀文：「维某年岁次月朔日，子开元神武皇帝遣具位姓名，敢昭告于司命、户、灶、中溜、门、厉、行：今时和年丰，式遵常礼，谨以牺齐粢盛庶品，明荐于司命、户、灶、中溜、门、厉、行，尚飨。」
　　献官唯献司命，余座斋郎助奠，余如上仪。
　　　　　祫禘以功臣配享
　　享日未明一刻，太庙令布功臣神座于太庙之庭：
　　吏部尚书、赠司空、郧国公殷开山，光禄卿、渝国公刘政会，开府仪同三司、淮安靖王神通，礼部尚书、赠司空、河间元王孝恭。
　　　　　　右配享高祖庙庭太阶之东少南，西向，以北为上。下并放此。
　　司空、赠太尉、梁国文昭公房玄龄，特进、赠司空、郑国文贞公魏征，洛州都督、赠尚书左仆射、蒋国忠公屈突通，开府仪同三司、赠司徒、申国文献公高士廉。
　　　　　　右配享太宗庙庭，少南，西向，以北为上。
　　司空、太子太师、赠太尉、英国贞武公李绩，中书令、赠尚书右仆射、高唐县公马周，尚书左仆射兼太子少傅、北平县公张行成。
　　　　　　右配享高宗庙庭，少南，西向，以北为上。
　　侍中、谯国公桓彦范，侍中、平阳郡公敬晖，中书令兼吏部尚书、汉阳郡公张柬之，特进、博陵郡公崔玄暐，中书令、南阳郡公袁恕己。
　　　　　　右配享中宗庙庭，少南，西向，以北为上。
　　尚书左仆射、太子少傅、赠司空、许国文贞公苏瑰，尚书左丞相、太子少保、徐国公刘幽求。
　　　　　　右配享睿宗庙庭，少南，西向，以北为上。
