<!-- { "loadSidebar": true } -->
　　梁陈并依宋仪。其异者，置行殿于幕府山南冈，并设王公百官幕。先猎一日，遣马骑布围。左领军将军督左，右领军将军督右，大司马董正诸军。猎日，侍中三奏，一奏搥一鼓，为一严，三严讫，引仗为小驾卤簿。皇帝乘马戎服，从者悉绛衫帻，黄麾警跸，鼓吹如常仪。猎讫，宴会享劳，比校多少。戮一人以惩乱法。会毕，还宫。
　　北齐春搜礼：有司规大防，建获旗，以表获车。前一日，命布围。领军将军一人，督左甄；护军将军一人，督右甄；大司马一人，居中，节制诸军。天子陈小驾，服通天冠，乘木辂，诣行宫。将亲禽，服戎服，钑戟者皆严。武卫张甄围，旗鼓相见，衔枚而进。甄常开一方，以令三驱。围合，吏奔骑令曰：「鸟兽之肉不登于俎者，不射；皮革齿牙骨角毛羽不登于器者，不射。」甄合，大司马鸣鼓促围，众军鼓噪鸣角，至期处而止。大司马屯北旌门，二甄帅屯左右旌门。天子乘马，从南旌门入，亲射禽。谒者以获车收禽，载还，陈于获旗之北。王公以下以次射禽，皆送旗下。事毕，大司马鸣鼓解围，复屯。殿中郎率其属收禽，以实获车。天子还行宫，命有司每禽择取三十，一曰干豆，二曰宾客，三曰充君之庖。其余即于围下量犒将士。礼毕，改服，钑者韬刃而还。夏苗、秋狝、冬狩，礼皆同。
　　后周仲春教振旅，大司马建大麾于莱田之所。乡稍之官，以旗物鼓铎钲铙，各帅其人而致。诛其后至者。建麾于后表之军中，以集众庶。质明，偃麾，诛其不及者。乃陈徒骑，如战之阵。大司马北面誓之。军中皆听鼓角，以为进止之节。田之日，于莱之北，建旗为和门。诸将帅徒骑序入其门，有司居门，以平其人。既入而分其地，险野则徒前而骑后，易野则骑前而徒后。既阵，皆坐，乃设驱逆骑，有司表禡于前。以太牢祭黄帝轩辕氏，于狩地为墠，建二旗，列五兵于座侧，行三献礼。遂搜田，致禽以祭社。仲夏教茇舍，遂苗田。仲秋练兵狝田。仲冬大阅，遂狩。其致禽享礿教习之仪，并如古周法。
　　隋大业三年，炀帝在榆林，突厥启人及西域、东胡君长并来朝贡。帝欲示以甲兵之盛，乃命有司陈冬狩之礼。诏虞部量拔延山南北周二百里，并立表记。前狩二日，兵部建旗于表所。五里一旗，分为四十军，军万人，骑五千匹。前一日，诸将各帅其军，集于旗下。鸣鼓，后至者斩。诏四十道使，并扬旗建节，分申佃令，即留军所监猎。布围，围阙南面，方行而前。帝服紫葱褶、黑介帻，乘闟猪车，车饰如木辂，重辋缦轮，虬龙绕毂，汉东京卤簿所谓猎车。驾六黑骝。太常陈鼓笳铙箫角于帝左右，各百二十。百官戎服骑从，鼓行入围，诸将并鼓行赴围。乃设驱逆骑千有二百。闟猪停轫，有司敛大緌；王公以下，皆整弓，陈于驾前，有司又敛小緌。乃驱兽出，过于帝前。初驱过，有司整御弓矢以前，待诏。再驱过，备身将军奉进弓矢。三驱过，帝乃从禽，鼓吹皆振，左而射之。每驱必三兽以上。帝发，抗大緌。次王公发，抗小緌。次诸将发射，则无鼓，驱逆之骑乃止。然后三军四夷百姓皆猎。凡射兽，自左膘而射，达于右腢，五口反。为上等。达右耳本，为次等。自左髀达于右，为下等。群兽相从，不得尽杀。已伤之兽，不得重射。又逆向人者，不射其面。出表者不逐之。田将止，虞部建旗于围内。从驾之鼓及诸军鼓俱振，卒徒皆噪。诸获禽者，献于旗所，致其左耳。大兽公之，以供宗庙，使归腊于京师。小兽私之。
　　大唐高祖武德五年十二月，幸泾阳之华池校猎。谓群臣曰：「今日畋乐乎？」谏议大夫苏代长进曰：「陛下游猎，薄废万机，不满十旬，未为大乐。」高祖色变，既而笑曰：「狂发耶？」代长曰：「为臣私计，即狂；为陛下国计，即忠。」
　　贞观十六年十二月，狩于骊山。时阴寒晦冥，围兵断绝。上乘高遥见之，欲舍其罚，恐亏军令，乃回辔入谷以避之。
　　永徽元年冬，出猎，在路遇雨。因问谏议大夫谷那律曰：「油衣若为得不漏？」对曰：「能以瓦为之，必不漏矣。」上大悦。因此不复出猎。
　　先天元年十一月，猎于骊山之下。侍中魏知古上诗谏曰：「尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈苍。此欲诚难纵，兹游不可常。子云陈羽猎，僖伯谏渔棠。得失鉴齐楚，仁恩念禹汤。雍熙谅在宥，亭毒匪多伤。辛甲今为史，虞箴遂孔彰。」手制曰：「所进十韵，三复研精，良增叹美。予时因暇景，为苗而畋，开一面之罗，展三驱之礼。无情校猎，但慕前禽。卿有箴规，辅予不逮。今赐物五十段，以申劝奖。」
　　开元三年十月，大搜于岐州凤泉汤。属夜雪天寒，其围兵并放散，各赐布一端，绵一屯。其搜狩之制，具开元礼。
　　　　出师仪制扬兵讲武附○周　汉　后汉　魏　晋　东晋　宋　后魏　北齐　隋　大唐
　　周制，大司马制军诘禁以纠邦国。若大师，则掌其戒令，太卜，帅执事衅主及军器。大师，王出征伐也。，临也。主谓迁庙之主及社主在军者也。军器，鼓铎之属。凡师既受甲，迎主于庙及社主，祝奉以从。杀牲以血涂主及军器，皆神明之。司马法曰：「上卜下谋，是谓参之。」及致，建大常，比军众，诛后至者。致谓乡师致民于司马也。比，校次之。司兵掌五兵五盾。五兵者，戈、殳、戟、酋矛、夷矛。五盾，干橹之属也。及授兵，从司马之法以颁之。师旅卒两人数，所用多少。司戈盾掌戈盾之物而颁之。分与受用者。授贰车戈盾，建乘车之戈盾，授旅贲及虎士之戈盾。军行，兵车不式。尚威武，不崇敬。武车绥旌。武车亦革辂也。取其建戈，即云兵车；取其威猛，即云武车。旌谓车上旗旛也。绥谓垂舒。凡军旅会同，合其车之卒伍，而比其乘，属其右。合、比、属，谓次第相安习也。车亦有卒伍。戎仆掌驭戎车，掌王倅车之政，正其服。犯軷如玉辂之仪。虎贲氏掌先后王而趋以卒伍。王出，将虎贲士居前后，虽群行，亦有局分。旅贲氏掌执戈盾，夹王车而趋。左八人，右八人。车止则持轮。太仆则自左驭而前驱，及赞王鼓。王通鼓，佐击其余面。
　　前有水则载青旌，前有尘埃则载鸣鸢，前有车骑则载飞鸿，前有士师则载虎皮，前有挚兽则载貔貅。载谓举旌首以警众也。礼，君行师从，卿行旅从。前驱举此，则士众知所有。所举各以其类象之。青，青雀，水鸟也。鸢鸣则天将风，风生埃起。鸿取飞有行列也。士师谓兵众也。虎取其有威勇。貔貅亦挚兽。书曰「如虎如貔」。行，前朱鸟而后玄武，左青龙而右白虎，招摇在上，急缮其怒，以此四兽为军阵，象天也。急犹坚也。缮读曰劲。又画招摇星于旌旗上，以起居坚劲，军之威怒，象天帝也。招摇星在北斗杓端，主指者。进退有度。度谓伐与步数。
　　挈壶氏掌挈壶以令军井，挈辔以令舍，挈畚以令粮。郑众云：「挈壶以令军井，谓为军穿井，井成，挈壶悬其上，令军中士众皆望见，知此下有井。壶所以盛饮，故以壶表井。挈辔以令舍，亦悬辔于所当舍止之处，使军望见，知当舍止于此。辔所以驾舍，故以辔表舍。挈畚以令粮，亦悬畚于其所当廪假之处，令军望见，知当廪假于此下也。畚所以盛粮之器，故以畚表廪。军中人多，车骑杂会讙嚣，号令不能相闻，故各以其物为表，省烦便事也。」凡军事，悬壶以序聚柝。郑众云：「悬壶以为漏，以序聚柝，以次更聚击柝备守。」郑玄谓「击柝，两木相敲，行夜时也。」
　　及战，司马巡阵，视事而赏罚。事谓战功也。若师有功，则左执律，右秉钺，以先恺乐献于社。功，胜也。律所以听军声，钺所以为将威也。先犹导也。兵乐曰恺。献功于社也。故城濮之战，春秋左氏传曰：「振旅恺以入于晋。」若师不功，则厌而奉主车。郑众云：「厌谓厌冠，丧服也。军败则以丧礼，故秦伯之败于殽也，春秋传曰：『秦伯素服郊次，向师而哭』。」郑玄谓：「厌，伏冠也。奉犹送也。送主归于庙与社。」王吊劳士庶子，则相。师败，王亲吊士庶子之死者，劳其伤者。庶子，卿大夫之子从军者。或谓之庶士。
　　汉兴，设南北军之备外，命天下郡国选能引强、蹶张、材力、武猛者，以为轻车、骑士、材官、楼船。常以立秋后郊礼毕，斩牲于东门，以荐陵庙，肄孙吴兵法六十四阵。每十月，都课试金革骑士，各有员数。如有寇警，平地用车骑，山阻用材官，水泉用楼船。孝文纳晁错之策，以为军之胜负定于内，有事则可以应于外，颇祖周司马法、齐寄政之制，管子寓军令。徙人于边，以起军伍。元帝用贡禹议，始罢角抵戏。
　　后汉初，立秋之日，白郊礼毕，始扬威武，斩牲于郊东门，以荐陵庙。其仪：乘舆御戎辂，白马朱鬣，躬执弩射牲。牲用鹿麛。太宰令、谒者各一人，载以获车，驰驷送陵庙。还宫，遣使者赍束帛以赐武官。武官肄兵，习战阵之仪、斩牲之礼，名曰「貙刘」。兵、官皆肄孙、吴兵法六十四阵。既还，公卿以下陈雒阳街，乘舆到，公卿已下拜，天子下车，公卿亲识颜色，然后还宫。古语曰：在车下，则准此时施，汉代以为常。
　　灵帝中平五年，以天下黄巾贼起，大发四方兵，讲武耀兵于平乐观。以小黄门蹇硕为上军校尉，武贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融为助军左校尉，冯芳为助军右校尉，谏议大夫夏牟为左校尉，淳于琼为右校尉。凡八人，皆统于硕。起太坛，上建十二重五采华盖，高十丈。坛东北为小坛，复建九重华盖，高九丈。列步骑兵士数万人，结营为阵。天子亲出临军，驻大华盖下；大将军何进驻小华盖下。礼毕，帝躬擐甲介马，称「无上将军」，行阵三匝，还。
　　献帝建安二十一年，有司奏：「古四时讲武。按汉西京承秦制，三时不讲。唯十月都试金革。今兵戈未偃，士众素习，可无四时讲武，但以立秋择吉日，大朝车骑，号曰阅兵。上合礼名，下承汉制。」是冬阅兵，魏王曹操亲执金鼓以令进退。
　　延康元年，曹丕嗣魏王。其年秋，阅兵于郊，公卿相仪，王御华盖，亲执金鼓之节。
　　魏明帝太和元年十月，阅兵于东郊。
　　晋武帝泰始四年、九年、咸宁元年、太康四年、六年冬，皆自临宣武观，大阅，习众军。然不自令进退。自惠帝以后，其礼遂废。
　　东晋元帝诏左右卫及诸营教习，依大习仪。成帝咸和中，诏内外诸军戏于南郊之场，故其地因名斗场。自后蕃镇桓、庾诸方伯，往往阅习，然朝廷无事焉。
