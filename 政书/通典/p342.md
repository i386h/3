<!-- { "loadSidebar": true } -->
　　舍人承旨降，敕蕃国诸官等坐，蕃国诸官俱再拜。通事舍人引蕃主，又通事舍人引蕃国诸官应升殿者诣西阶。蕃主初行乐作，至阶乐止。通事舍人各引升立于座后。初蕃国诸官诣西阶，其不升殿者通事舍人分引立于廊下席后。立定，殿上典仪唱：「就座。」阶下赞者承传，蕃主以下皆就座，俛伏，坐。太乐令引歌者及琴瑟至阶，脱履于下，升就位坐。笙管者就阶闲北面立。
　　尚食奉御进酒，至阶，殿上典仪唱：「酒至，兴。」阶下赞者承传，蕃主以下皆俛伏，兴，立座后。殿中监到阶省酒，尚食奉御奉酒进，皇帝举酒，良酝令又行酒殿上。典仪唱：「再拜。」阶下赞者承传，蕃主以下皆再拜讫，搢笏，受觯殿上。典仪唱：「就座。」阶下赞者承传，蕃主以下皆就座，俛伏，坐饮。皇帝初举酒，登歌作昭和三终。尚食奉御进受虚觯，奠于坫。登歌讫，降复位。
　　觞行三周，尚食奉御进食。食升阶，殿上典仪唱：「食至，兴。」阶下赞者承传，蕃主以下皆执笏，俛伏，兴，立座后。殿中监到阶省案，尚食奉御品尝食讫，以次进置御前。太官令又行蕃主以下食案。设讫，殿上典仪唱：「就座。」阶下赞者承传，蕃主以下皆就座，俛伏，坐。皇帝乃饭，休和之乐作，蕃主以下皆饭，御食毕，乐止。蕃主以下食讫，尚食太官俱彻案。
　　又行酒，遂设庶羞，二舞以次入作。若赐酒，舍人前承旨，诣受赐者前，蒙赐者执笏，俛伏，起，立座后。舍人称「赐酒」，蒙赐者再拜。酒至，蒙赐者搢笏，受觯，就席，俛伏，坐饮，卒觯，俛伏，起，立授虚觯，又再拜，就席，俛伏，坐。
　　会毕，通事舍人赞蕃主以下兴，蕃主以下皆俛伏，兴，立座后。通事舍人引降，乐作，复悬南位。立定，典仪曰：「再拜。」赞者承传，蕃主以下皆再拜。若有筐篚，舍人前承旨，降宣敕，蕃主以下皆再拜。太府帅其属以衣物以次授之讫，蕃主以下又再拜。通事舍人引出，乐作，至门乐止。
　　侍中前跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟如常仪。
　　　　皇帝宴蕃国使
　　前一日，尚舍奉御设御幄于所御之殿北壁，南向。太官令具馔，守宫设使者次，太乐令展宫悬于殿庭，设举麾位于上下并如常仪。若大蕃中使及中蕃大使以下，则不设乐及黄麾仗。
　　其日，尚舍奉御铺使者床座于御座西南，设不升殿者坐席于西廊下，俱东面北上。典仪设使者位于悬南，重行，北面东上。设典仪赞者位于悬之东北如常仪。诸卫各勒所部列黄麾半仗，皆与上仪同。蕃使以下服其国服出次，通事舍人引立于合外西厢，东面，从者立于使者之后，重行，东面北上。
　　侍中版奏：「外办。」皇帝服通天冠，绛纱袍，与上仪同。典仪一人升立东阶上，赞者二人立于阶下，俱西面。典仪引使者以下入就悬南位，使者初入门，舒和之乐作，至位乐止。立定，典仪曰：「再拜。」赞者承传，使者以下皆再拜。舍人前承旨，降敕使者升座，使者以下皆再拜。通事舍人引应升殿者诣西阶，乐作止如常。通事舍人引升，立于座后；其不升殿者，分引诣廊下席后。上下立定，殿上典仪唱：「就座。」阶下赞者承传，上下诸客皆就座，俛伏，坐。
　　酒至阶，殿上典仪唱：「酒至，兴。」阶下赞者承传，上下诸客皆俛伏，兴，立座后。太官行酒殿上，典仪唱：「再拜。」阶下赞者承传，上下诸客皆再拜，搢笏，受觯。殿上典仪唱：「就座。」阶下赞者承传，蕃使以下诸客皆就座，俛伏，坐饮。觞行三周，食升阶，殿上典仪唱：「食至，兴。」阶下赞者承传，上下诸客皆执笏，俛伏，兴，立座后。太官令行诸客案。设食讫，殿上典仪唱：「就座。」阶下赞者承传，上下诸客皆就座，俛伏，坐。上下诸客皆饭。诸客食讫，太官令俱彻案。又行酒，遂设庶羞，二舞以次入作。若赐酒，舍人前承旨，诣受赐者前，蒙赐者执笏，俛伏，起，立座后。舍人称「赐酒」，蒙赐者再拜。余与宴蕃国主礼同，皆仿上仪。
通典卷第一百三十二　礼九十二　开元礼纂类二十七　军礼一
　　皇帝亲征类于上帝宜社附　　　纂严　斋戒　陈设　銮驾出宫　荐玉帛　进熟　銮驾还宫
　　皇帝亲征告于太庙　　　斋戒　陈设　銮驾出宫　晨祼　馈食　銮驾还宫　解严
　　皇帝亲征禡于所征之地　
　　皇帝亲征及巡狩郊祭有司軷于国门　
　　皇帝亲征及巡狩告所过山川　平荡寇贼宣露布
　　遣使劳军将　皇帝讲武　皇帝田狩
　　　　皇帝亲征类于上帝宜社附
　　　　　纂严
　　纂严前一日，本司承制宣摄内外诸司，各随职备办。尚舍奉御施御幄于太极殿北壁下，南向如常。守宫设群官文武次于东西朝堂如常仪。典仪设群官位于殿庭，文东武西，每等异位，重行北面，相对为首。乘黄令陈革辂及玉辂以下及车旗之属如常。未明一刻，开诸宫门，诸卫勒所部列黄麾仗屯门及陈于殿庭如常仪。
　　其日平明，留从之官悉集朝堂次。侍臣服平巾帻，葱褶；其将帅等及从行之官亦平巾，葱褶。留守之官公服。上水五刻，侍中版奏：「请中严。」钑戟近仗以次列于殿庭。上水三刻，通事舍人引群官以次入就位，诸侍臣俱诣合奉迎。侍中版奏：「外办。」皇帝服武弁服，御舆以出，曲直华盖侍卫警跸如常，即御座，南向坐。典仪唱再拜，群官在位者皆再拜讫，中书令承旨敕百僚讫，通事舍人以次引群官出。侍中跪奏：「礼毕。」俛伏，兴。皇帝降御座，乘舆入自东房，侍中从至合如常。
　　　　　斋戒
　　将告，有司卜日如别仪。前一日，皇帝清斋于太极殿，诸应告之官及群官客使等各于所司及公馆，诸军将各于正寝，俱清斋一宿。若在营者，斋于军幕。余如郊祀仪。
　　　　　陈设
　　前告三日，陈设如巡狩告圆丘仪。社施大次于社宫西门之外道北，南向，设告官等次以下如祭社之仪。又设军将次于外壝南门外道东，西向北上。前二日，设乐悬、燎坛、群官版位等并如告圆丘之仪。又设军将位于悬南，每等异位，重行，北面西上。军将门外位于南壝外道东，西向北上。社，设军将次于社宫北门之外，道西，东向北上。设乐悬等如祭社仪。又为瘗埳二于乐悬之北如常。又前一日，奉礼设御位于北门内，当社坛南向。设太祝等奉血币位于埳北如常。郊社令帥府史一人及齋郎以樽坫罍洗篚入設皆如常。告日未明十五刻，烹牲如常。苍牲二，一正座，一配座。社，烹牲于厨，用黑牛二。斋郎以豆取毛血如常。未明四刻，太史令、郊社令各服其服，升设神座如常仪。
　　　　　銮驾出宫
　　皇帝武弁乘革辂，备大驾及严鼓时刻、奏请进发、内外器服皆如常仪。前后备六军。诸军严鼓一准大驾。
　　　　　荐玉帛礼与巡狩告社同
　　其日未明二刻，下至太常卿引皇帝至内壝门，并如巡狩圆丘亲告仪。天帝太樽二，实以泛齐，明水实于上樽。山罍二，一实玄酒，为上，一实清酒。玉币以苍。唯无礼部尚书、太常卿陪从。皇帝至版位，西向立。每立定，太常卿与博士退立于左。太常卿前奏：「请再拜。」退复位。皇帝再拜。以下至奠玉帛讫，降坛还版位，乐止，并如巡狩亲告仪。
　　　　　进熟
　　皇帝既升奠玉币，太官令出帅进馔者，以下至皇帝降坛还版位，谒者引司徒降复位，并如巡狩圆丘亲告仪。宜社，自引司徒降复位以上，同巡狩告社仪。皇帝既降坛，谒者引诸军将诣坛东阶升，进立于天帝神座前，北面西上。宜社，立于太社神座前，南面西上。初军将升，太祝帅斋郎以爵酌福酒，进立于军将之西，东面北上。宜社，于军将东，西面南上。军将俱再拜受爵，跪祭酒，啐酒，奠爵兴。太祝各帅斋郎进俎，减神前胙肉，以次授，军将受以授斋郎。军将俱跪取爵，遂饮卒爵，太祝帅斋郎受爵复于坫。军将俱兴，再拜，谒者引军将降复位。太祝各进跪彻豆，还樽所。奉礼曰：「赐胙。」赞者唱：「众官再拜。」众官在位者皆再拜。已饮福者不拜。元和之乐作。太常卿前奏：「请再拜。」退复位。皇帝再拜及燎燔以下至燔祝版，并如巡狩亲告仪。宜社，自皇帝再拜以下至燔祝版。并如巡狩告社仪。
　　　　　銮驾还宫如郊社仪。宜社附。
　　　　皇帝亲征告于太庙
　　　　　斋戒
　　将告有司卜日、皇帝清斋及应告官清斋等，并如巡狩告仪。又诸军将各于正寝清斋一宿。若在营，斋于军幕。诸卫令其属守庙门，与太乐工人俱清斋如常仪。
　　　　　陈设
　　前告三日，陈设如巡狩告庙仪。又设军将次于南门外道东，西向北上。前二日，设乐悬。前一日，设御座及从驾官位如巡狩告庙仪。又设军将位门外道东，每等异位，重行，西向北上。设樽罍洗篚。告日未明十五刻，烹牲等并如巡狩告庙仪。
　　　　　銮驾出宫
　　皇帝服武弁服，乘革辂，前后备六军，严鼓，并准大驾，余同圆丘仪。
　　　　　晨祼巡狩告庙同
　　　　　馈食
　　皇帝既升祼，下至酌献九室讫降复位，并如巡狩告庙仪。又皇帝既降，谒者引诸军将升自东阶，进立于睿宗大圣至孝皇帝室户前，北面西上。初军将升，诸太祝各帅斋郎以爵酌罍福酒，进立军将之东，西面北上，以下至啐奠降复位，如类上帝仪。登歌作，诸祝各入室彻豆还樽所，以下至燔版于斋坊，如类上帝仪。
　　　　　銮驾还宫
　　皇帝既还大次，侍中版奏：「请解严。」将士不得辄离部伍。皇帝仍武弁，乘革辂还宫如常仪。
　　凯旋告日，陈俘馘于南门外，北面西上，军实陈于后。其告奠之礼皆与告礼同。
　　　　　解严
　　未解严前一日，本司各随职供办。尚舍奉御设御座于太极殿中楹闲南向如常。守宫设文武百官次于东西朝堂，奉礼于东西朝堂设文武官版位如初。典仪设位于殿庭，文东武西，皆重行北向，相对为首。设典仪位于东阶东南，赞者二人在南差退。乘黄令陈革辂旌旗之属于殿庭。
　　其日平明，诸卫各勒所部屯门列仗，百官服葱褶，督将戎服，皆集朝堂次。昼漏上水五刻，侍中版奏：「请中严。」钑戟以次列于殿庭。上水七刻，典谒引群官以次入就位。上水十刻，应奉迎之官诣合奉迎。侍中版奏：「外办。」皇帝服通天冠，绛纱袍，御舆以出，曲直华盖警跸如常。皇帝出自西房，即御座，侍臣夹侍如常。典仪称再拜，赞者承传，群官皆再拜。通事舍人以次引群官出。侍中跪奏称：「礼毕。」俛伏，兴，还侍位。皇帝降座，御舆入自东房，侍臣从至合如常。
　　　　皇帝亲征禡于所征之地
　　将祭，有司卜日如别仪。
