<!-- { "loadSidebar": true } -->
　　　　且夫用闲以闲人，人亦用闲以闲己，己以密往，人以密来，理须独察于心，参会于事，则不失矣。若敌使人来，欲候我虚实，察我动静，觇知事计而行其闲者，我当佯为不觉，舍其厚利而善啖之，微以我伪言诳事，示以前却期会，即我之所须，为彼之所失者，因其有闲而反闲之，彼若将我虚而以为实，我即乘其弊而得其志矣。
　　　　夫水所以能济舟，亦有因水而覆没者；闲所以能成功，亦有凭闲而倾败者。若束发事主，当朝正色，忠以尽节，信以竭诚，不诡伏以自容，不权宜以为利，虽有善闲，其可用乎？
　　　　行师先在量力不可穷兵
　　春秋时，息侯伐郑，郑伯与战于境，息侯大败而还。君子是以知息之将亡也。不度德，郑庄贤。不量力，息国弱。不亲亲，郑、息同姓之国。不征辞，不察有罪，言语相恨，当明征其辞，以审曲直，不宜轻斗。犯五不韪，而以伐人，其丧师也，不亦宜乎！韪音于鬼反。
　　汉武帝患匈奴屡为边患，雁门马邑豪聂壹因大行王恢言：「匈奴初和亲，亲信边，可诱以利致之，伏兵袭击，必破之道也。」帝召问公卿，曰：「今欲举兵攻之，何如？」韩安国曰：「臣闻高皇帝围于平城，匈奴至者投鞍高如城者数所。平城之饥，七日不食，天下歌之。解围之后，而无忿怒之心。夫圣人以天下为度者也，不以私怒伤天下之政，故乃遣刘敬，奉金千斤，以结和亲，至今为五世利。孝文皇帝又尝一拥天下精兵聚之广武，终无尺寸之功，而天下黔首无不忧者。孝文悟于兵之不可宿，故复合和亲之约。此二圣之迹，足以为效矣。窃以勿击为便。」
　　汉元帝时，朱崖、儋耳二郡夷数反，贾捐之上书请不击。其略曰：「臣闻尧舜禹三圣之德，地方不过数千里，西被流沙，东渐于海，朔南暨声教，欲与声教则治之，不欲与者不强治也。是以颂声并作，视听之类咸乐其生。秦氏兴兵远攻，贪外虚内，务欲广地，而天下溃畔。赖圣汉为百姓请命，平定天下。至孝武皇帝，以国富人逸，攘却匈奴，西连诸国，至于安息，东过碣石，造盐铁酒榷之利以佐用度，犹不能足。当此之时，寇盗并起，征伐不休之故也。今陛下不忍悁悁之忿，欲驱士众，挤之大海之中，悁，居缘反。快心幽冥之地，非所以保全元元也。诗云：『蠢尔蛮荆，大邦为雠。』自古而患之久矣，何况乃复其南方万里之蛮乎！臣窃以往者羌军言之，暴师曾未一年，兵出不踰千里，费四十余万万，大司农钱尽，乃以少府禁钱续之。夫一隅为不善，费尚如此，况于劳师远攻，亡士无功乎！臣愚以为非冠带之国，禹贡所及，皆可且无以为。」于是遂罢其郡。具边防南蛮篇。
　　后汉光武建武中，北匈奴衰弱，臧宫、马武上书：「请临塞，厚悬购赏，喻告高句丽、乌桓、鲜卑攻其左，发河西四郡及天水、陇西羌胡击其右，如此，北虏之灭，不过数年矣。」帝曰：「舍近谋远者，劳而无功；舍远谋近者，逸而有终。故曰务广地者荒，务广德者强。有其有者安，贪人有者残。残灭之政，虽成必败。今国无善政，灾变不息，百姓惊惶，人不自保，而复远事边外乎？孔子曰：『吾恐季孙之忧，不在颛臾。』」自是诸将莫敢复言兵事。具边防匈奴篇。
　　魏将诸葛诞据寿春反，魏将王基讨之。司马文王欲遣诸将轻兵深入，招迎吴将唐咨等子弟，因衅有荡覆吴之势。基谏曰：「昔吴将诸葛恪乘东关之胜，竭江表兵，以围新城，城既不拔，而众死者太半。蜀将姜维因洮上之利，轻军深入，粮饷不继，军覆上邽。夫既胜之后，必轻敌，则虑难不深。今贼新败于外，又内患未弭，是其修备设虑之时也。且兵出踰年，人有归心。今俘馘十万，罪人斯得，自历代征伐，未有全兵独克如今之盛者也。昔武皇帝破袁绍于官渡，自以所获已多，不复追奔，惧挫威也。」从之。
　　宋文帝励精为治，俗阜人康，元嘉数十年闲，比汉之文景。自以财殷力盛，遂经略中原，命王玄谟等大举北伐，遂至后魏太武亲率二十万众至于瓜步，丧师蹙国，斯不量力、黩武之谓也。
　　陈宣帝即位数年，遣吴明彻率师十万渡江，尽克淮南之地。息师不二三载，更攻后周之彭城，大败于吕梁，明彻并将卒并没。江左削弱，自此之由。斯亦不量力而黩武穷兵之谓也。
　　后周武帝伐齐，军次并州。齐将安德王延宗拥兵四万出城拒帝，帝率诸军合战，齐人退，帝乘胜逐北，率千余骑入城东门，令诸军绕城置阵。至夜，延宗率其众排阵而前，城中军却，人相蹂践，大为延宗所败，死伤略尽。齐人欲闭门，以阃下积尸，扉不得阖。帝从数骑，崎岖危崄，仅乃得出。至明，率诸军更战，大破之，擒延宗，并州平。周武穷兵，几于不济。
　　　　临敌易将
　　战国燕昭王使将乐毅下齐七十余城，唯莒、即墨二城未下。惠王嗣立，以骑劫代毅，遂为齐将田单所败，得齐地复归于齐。
　　秦师伐赵，赵王使廉颇御之，颇固壁不战。赵王惑秦之闲，以赵奢之子代颇，赵师大败。
　　晋镇南将军杜元凯都督荆州诸军事，袭吴西陵督张政，西陵，今夷陵郡。大破之。政，吴之名将，据要害之地，耻无备取败，不以实闻于孙皓。元凯欲闲吴边将，乃请还其所获之众于皓。皓果召政，遣武昌监刘宪代之。故晋军将至，使其将帅移易，成倾荡之势，竟殄灭焉。皓不悟致败。
　　后周末，隋文帝作相，尉迟迥据相州举兵，隋文帝遣郧公韦孝宽为东道元帅，师次沁水，水涨，未得渡。沁音七鸩反。长史李询上密启云：「大将梁士彦、宇文欣、崔弘度等并受尉迟迥饟金。」军中慅慅，人情大异。文帝以为忧，欲代此三人。李德林独进计云：「公与诸将并是国家贵臣，未相伏驭，今以挟令之威，使得之耳，安知后所遣者能尽腹心，前遣之人独致乖异？又取金之事，虚实难明，即令换易，彼将惧罪，恐其逃逸，便须禁锢，然则郧公以下，必有惊疑之意。且临敌代将，自古所难，乐毅所以辞燕，赵奢之子所以致败于赵。如愚所见，但遣公一腹心，明于智略，为诸将旧来所信服者，速至军所，观其情伪。纵有异意，必不敢动。」文帝大悟，即令高颎驰驿往军所，为诸将节度，竟成大功。隋文悟之而胜。
　　孙子曰：「将在军，君命有所不受。」苟便于事，不拘于君命也。故曰「不从中御」。
　　　　军政不一必败
　　春秋时，楚子伐郑，晋师救之。楚子北师次于郔。郔，郑北地。音延。闻晋师济河，楚子欲还，伍参言于楚子曰：参，仓含反。「晋之从政者新，未能行令。其佐先縠刚愎不仁，未肯用命。其三帅者，专行不获。欲专其所行，而不得。听而无上，众谁适从？此行也，晋师必败。」楚改乘辕而北之，次于管以待之。晋师在敖、鄗苦高反之闲。晋魏锜求公族未得，欲为公族大夫。而怒，欲败晋师。请致师，不许。请使，许之。遂往，请战而还。赵旃求卿未得，旃，赵穿子。请挑战，不许。请召盟，许之，与魏锜皆命而往。郄克曰：「二憾往矣，弗备必败。」随会曰：「若二子怒楚，楚人乘我，丧师无日矣，乘，犹登也。不如备之。楚之无恶，除备而盟，何损于好？若以恶来，有备不败。且虽诸侯相见，军卫之彻，警也。」彻，去也。先縠不可。不肯设备。随会使巩朔、韩穿帅七覆于敖前，帅，将也。覆，谓伏兵七处。故上军不败。而中军、下军皆败绩。
　　春秋时，吴师伐楚州来，楚救之。吴人御诸锺离。楚将子瑕卒，楚师熸。音尖。吴、楚之闲，谓火灭为熸。军中重主丧亡，故其战人无复气势也。吴将公子光曰：「诸侯从于楚者众，而皆小国也，畏楚而不获已，是以来。吾闻之：『作事威克其爱，虽小必济。』克，胜也。军事尚威。胡、沈之君幼而狂，性无常。陈大夫啮壮而顽，顿与许、蔡疾敌。楚大将死，其师熸。薳越为帅，帅贱，多宠，政令不一。越非正卿也，军多宠人，政令不一于越也。薳，为委反。七国同役而不同心，七国，楚、顿、胡、沈、蔡、陈、许也。帅贱而不能整，无大威命，楚可败也。先分师以犯胡、沈与陈，必先奔，诸侯之师乃摇心矣。诸侯乖乱，楚必大奔。请先者去备薄威，示之以不整，以诱之。后者敦陈整旅。」敦，厚。吴子从之。战于鸡父。音甫。吴子以罪人三千先犯胡、沈与陈，囚徒不习战，以示不整。三国争之。吴为三军以击于后，中军从王，光帅右军，掩余帅左军。吴之罪人或奔或止，三国乱，吴师击之，败，获胡、沈之君及陈大夫。舍胡、沈之囚，使奔许与蔡、顿，曰：「吾君死矣！」师噪而从之，三国奔，三国，许、蔡、顿。楚师大奔。
　　后汉末，曹公击马超。始，贼每一部到，公辄有喜色。贼破之后，诸将问其故。答曰：「关中长远，若贼各依崄阻，征之，不一二年不可定也。今皆来集，其众虽多，莫相归伏，军无适音的主，一举可灭，为功甚易，吾是以喜。」
　　　　军无政令败
　　后魏末，原州人豆卢狼害都督大野树儿等，据州城反。州人李贤乃招集豪杰谋曰：「贼起仓卒，便诛二将，其势虽盛，其志已骄。然其政令莫施，惟以残剥为业。夫以羁旅之贼，而驭乌合之众，势自离解。今若从中击之。贼必丧胆。如吾计者，指日取之。」众皆从焉。贤乃率敢死士三百人，分为两道，乘夜鼓噪而出。群贼大惊，一战而败，狼遁走，追斩之。
　　　　推诚
　　后汉更始初，光武为萧王，定河北诸贼。铜马余众降，封其渠帅为列侯。降者犹不自安，光武知其意，敕令各归营勒兵，乃自乘轻骑按行部阵。降者更相语曰：「萧王推赤心置人腹中，安得不投死乎！」投死，犹言致死。由是皆服。
　　东晋末，刘道规为荆州刺史，桓玄余党荀林屯江津，桓谦军枝江，二寇交逼，以绝都邑之闲。荆、楚既桓氏义旧，并怀异心。道规乃会将士，告之曰：「桓谦今在近畿，闻诸军颇有去就之计。吾东来，文武足以济事。若欲去者，本不相禁。」因夜开城门，达晓不闭。众咸惮服，莫有去者。
　　西魏将王罴之守华州也，今冯翊郡。西魏师与东魏师战于河桥，不利，东魏降卒赵青雀据长安城，所在莫有固志。罴乃大开州门，召城中军民谓之曰：「如闻天子败绩，不知吉凶，诸人相惊，咸有异心。王罴受委于此，以死报恩。诸人若有异图，可来见杀。必恐城陷没者，亦任出城。如有忠诚能与王罴同心者，可共固守。」军民见其诚信，皆无异志。
　　　　示信
