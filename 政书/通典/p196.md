<!-- { "loadSidebar": true } -->
　　丹阳尹臣谟议：「按于所陈，虽烦辞博称，并非礼典正义，可谓欲之而必为之辞者也。臣按尚书闿议，言辞清允，折理精练，难于之说，要而合典，上足以重一代之式。愚以为宜如闿议。」
　　　　异姓为后议后汉　魏　晋　宋
　　后汉吴商异姓为后议曰：「或问『以异姓为后，然当还服本亲。及其子，当又从其父而服耶？将以异姓而不服也？』答曰：『神不歆非族，明非异姓所应祭也。虽世人无后，并取异姓以自继，然本亲之服，骨血之恩，无绝道也。异姓之义，可同于女子出适，还服本亲，皆降一等。至于其子应从服者，亦当同于女子之子，从于母而服其外亲。今出为异姓作后，其子亦当从于父母服之也。父为所生父母周，子宜如外祖父母之加也。其昆弟之子，父虽服之大功，于子尤无尊可加。及其姊妹，为父小功，则子皆宜从于异姓之服，不得过缌麻也。』」
　　范宁与谢安书曰：「称无子而养人子者，自谓同族之亲，岂施于异姓？今世行之甚众，是谓逆人伦昭穆之序，违经典绍继之义也。」
　　魏时或为四孤论曰：「遇兵饥馑有卖子者；有弃沟壑者；有生而父母亡，无缌亲，其死必也者；有俗人以五月生子妨忌之不举者。有家无儿，收养教训成人，或语汝非此家儿，礼，异姓不为后，于是便欲还本姓。为可然不？」博士田琼议曰：「虽异姓，不相为后，礼也。家语曰：『绝嗣而后他人，于理为非。』今此四孤，非故废其家祀。既是必死之人，他人收以养活。且褒姒长养于褒，便称曰褒，姓无常也。其家若绝嗣，可四时祀之于门户外；有子，可以为后，所谓『神不歆非类』也。」大理王朗议曰：「收捐拾弃，不避寒暑，且救垂绝之气，而肉必死之骨，可谓仁过天地，恩踰父母者也。吾以为田议是矣。」徐干曰：「祭所生父母于门外，不如左右边特为立宫室别祭也。」王修议曰：「当须分别此儿有识未有识耳。有识以往，自知所生，虽创更生之命，受育养之慈，枯骨复肉，亡魂更存，当以生活之恩报公妪，不得出所生而背恩情。报生以死，报施以力，古之道也。」军谋史于达叔议曰：「此四孤者，非其父母不生，非遇公妪不济，既生既育，由于二家，弃本背恩，实未之可。子者父母之遗体，乳哺成人，公妪之厚恩也。弃绝天性之道，而戴他族，不为逆乎！郑伯恶姜氏，誓而绝之，君子以为不孝，及其复为母子，传以为善。今宜为子竭其筋力，报于公妪育养之泽，若终，为报父在为母之服，别立宫宇而祭之，毕己之年也。诗云『父兮生我，母兮鞠我』，今四子服报如母，不亦宜乎！爱敬哀戚，报惠备矣。」崔凯丧制驳曰：「以为宜服齐衰周，方之继父同居者。」
　　司徒广陵陈矫，字季弼，本刘氏养于陈氏，及其薨，刘氏弟子疑所服，以问王肃。答曰：「昔陈司徒丧母，诸儒陈其子无服，甚失理矣。为外祖父母小功，此以异姓而有服者。岂不以母之所生，反重于父之所生？不亦左乎！为人后者，其妇为舅姑大功。妇，他人也，犹为夫故，父母降一等；祖，至亲也，而可以无服乎！推妇降一等，则子孙宜依本亲而降一等。」
　　晋太宰鲁公贾充，李、郭二夫人有男，皆夭，充无嗣。及充薨，郭表充遗意，以外孙韩谧为充子。诏曰：「太宰尊勋，不同常人，自余不得为比。」
　　宋庾蔚之曰：「四孤之父母，是事五爱反不得存养其子，岂不欲子之活？推父母之情，岂不欲与人为后而苟使其子不存耶？如此则与父命后人亦何异？既为人后，何不戴其姓？『神不歆非类』，盖舍己族，而取他族为后。若己族无所取后而养他子者，生得养己之老，死得奉其先祀，神有灵化，岂不嘉其功乎！唯所养之父自有后，而本绝嗣者，便当应还本其宗祀；服所养父母，依继父齐衰周。若二家俱无后，则宜停所养家，依为人后服其本亲例，降一等；有子以后，其父未有后之闲，别立室以祭祀是也。」
通典卷第七十　礼三十　沿革三十　嘉礼十五
　　读时令　元正冬至受朝贺朔望朝参及常朝日附　
　　策拜皇太子皇太子称臣附
　　　　读时令后汉　魏　东晋　宋　北齐　大唐
　　后汉制，太史每岁上其年历。先立春、立夏、大暑、立秋、立冬，常读五时令。皇帝所服，各随五时之色。帝升御座，尚书令以下就席位。尚书三公郎中以令置案上，奉以先入，就席伏读讫，赐酒一卮。
　　魏明帝景初元年，通事奏曰：「前后但见读四时令，至于服黄之时独阙。」太史令高堂崇以为：「黄属土也，土王四季各十八日。土生于火，故于火用事之末服黄，三季则否。其令则随四时，不以五行为令也，是以服黄无令。」斯则魏代不读大暑令也。
　　东晋成帝咸和五年，有司奏读秋令。时侍中荀奕上议云：「武皇帝时，光禄大夫华恒议，以秋夏盛暑，常阙不读令，在春冬则不废也。夫先王所以顺时读令者，盖后天而奉天时，正服尊严之所重。今比热炎赫，服章多阙，请如恒议。」诏可。六年，有司奏：「立夏日，正服渐备，祗述天和，宜读夏令。」奏可。
　　宋文帝元嘉六年，读时令。三公郎中每读，皇帝临轩，百僚备位，多震悚失常仪。唯孝武帝时刘勰，明帝时谢纬，善于其事，人主公卿并属目称叹。
　　北齐制，立春日，皇帝服通天冠，青介帻，青纱袍，佩苍玉，青带，青葱，青袜舄，而受朝于太极殿，西厢东向。尚书令等坐定，三公郎中诣席，跪读时令讫，典御酌卮酒，置郎中前，郎中拜，还席伏饮，礼成而出。至立夏立秋，则施御座于中楹，南向，立冬如立春，东向。各以其时之色服，仪并如春礼。
　　大唐贞观十一年，复修四时读令。武太后圣历元年腊月制，每月一日于明堂行告朔之礼。司礼博士辟闾仁谞奏曰：
　　　　按经史正文，无天子每月告朔。唯礼记玉藻云：「天子听朔于南门之外。」周礼天官太宰：「正月之吉，布政于邦国。」今每岁首元日，通天宫受朝，读时令，布政事，此则听朔之礼毕，合于周礼、玉藻之文矣。而郑玄注玉藻「听朔」，以秦制月令有五帝五官之事，遂云「凡听朔，必特牲告其时帝及其神，配以文王、武王」。此郑注之误也。故汉魏至今莫之用。又按月令「其帝太昊，其神勾芒」者，谓宣布时令，告示下人，其令词云其帝其神耳。所以为敬授之文，欲使人奉其时而务其业。每月有令，故谓之月令，非谓天子月朔日以祖配帝而祭告之。其每月告朔者，乃诸侯之礼也。故春秋左氏传，鲁侯「既视朔，遂登观台」。又郑注论语云：「礼，人君每月告朔于庙，有祭谓之朝享。」今王者行之，非所闻也。按郑玄所谓告其帝者即太皞等五人帝，其神者即重黎等五行官。虽并功施于人，列在祀典，无天子每月拜祭告朔之文。
　　　　臣又检礼论及三礼义宗、江都集礼、贞观礼、显庆礼及祠令，并无天子每月告朔之事。若以为世无明堂，故无告朔之礼，则江都集礼、贞观礼、显庆礼及祠令，着祀五方上帝于明堂，即孝经「宗祀文王于明堂」也。此则无明堂而着其享祭，何为告朔独阙其文？若以君有明堂即合告朔，则周秦有明堂，而经典正文并无天子每月告朔。臣博考载籍，既无其礼，请停每月一日告朔之祭，以正国经。窃以天子之尊，而用诸侯之礼，非所谓颁告朔、令诸侯使奉而行之之义也。凤阁侍郎王方庆奏议曰：
　　　　天子以孟春正月上辛，于南郊总受十二月之政，还藏于祖庙，月取一政颁于明堂。诸侯孟春之月，朝于天子，受十二月之政，藏于祖庙，月取一政而行之。故仲尼美而称之曰：「明王之以孝理天下者也。」人君以其礼告庙，则谓之告朔；听视此月之政，则谓之视朔，亦曰听朔，其实一也。
　　　　春秋鲁文公六年闰十月，不告朔。左氏传云：「闰月不告朔，非礼也。夫闰以正时，时以作事，事以厚生，生人之道，于是乎在矣。不告闰朔，弃时政也。」则天子闰月亦告朔矣，宁有他月废其礼乎？
　　　　又按周礼太史职云：「颁告朔于邦国。闰月，诏王居门终月。」玉藻云：「闰月则阖门左扉，立于其中。」是天子闰月而行告朔之事明矣。每岁首元日，通天宫受朝，读时令，布政事，此听朔之礼毕，而合于周礼、玉藻之文也。
　　　　又按郑玄云：「凡听朔告其帝。」臣愚以为其告朔之时，五方上帝之一帝也。春则灵威仰之例，以始祖而配之。人帝及神，列在祀典，亦于其月而享祭之。鲁自文公始不视朔，子贡见其礼废，欲去其羊，孔子以羊存犹可识礼，羊亡其礼遂废，故云「尔爱其羊，我爱其礼」也。
　　　　汉承秦灭学，庶事草创，所以无告朔之事。至平帝元始中，王莽辅政，庶几复古。后汉董卓西移，载籍湮灭，告朔之礼，于此而坠。宋何承天礼论，虽加编次，于事则阙。梁崔灵恩三礼义宗，但捃摭前儒，因循故事。隋大业中，炀帝令学士撰江都集礼，只钞撮礼论，更无异文。贞观、显庆及祠令不言告朔者，盖为历代不传，所以其文遂阙。今若每月听政，于事亦烦，孟月视朔，恐不可废。
从之。
　　开元二十六年，命太常少卿韦绦，每月进月令一篇。是后孟月朔日，御宣政殿，侧置一榻，东西置案，令韦绦坐而读之，诸司官长亦升殿列坐听焉。岁除罢之。干元元年十二月，丙寅立春，御宣政殿，命太常卿于休烈读春令，常参官五品以上正员，并升殿与坐也。余并具开元礼。
　　议曰：读时令，非古制也。自东汉始焉，其后因而沿袭。按太宰职：「正月之吉，悬治象之法于象魏，使万人观之。」又春官太史「颁告朔于邦国」，玉藻复云「听朔于南门之外」，并无读时令故事。而辟闾仁谞云「元日受朝读令，此则听朔礼毕，合于玉藻之文」，王方庆虽有所驳，大旨与仁谞不异，皆臆说也。凡言时者，谓四时耳。若正月之朔读令，则合云岁令，何以谓之时邪？其夏秋冬，又何为不读？斯则辟闾辈误矣。
　　　　元正冬至受朝贺朔望朝参及常朝日附○汉　后汉　魏　晋　东晋　宋　齐　梁　陈　北齐隋　大唐
