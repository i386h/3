<!-- { "loadSidebar": true } -->
　　太尉奉玉匮之案于石南，北向立。执事者发石盖，太尉奉玉匮跪藏于石内。执事者覆石盖，检以石检，缠以金绳，封以石泥讫，太尉以玉宝遍印讫，引降复位。将作帅执事者以石距封固，又以五色土圜封后，续令毕其功。禅仪同。配座玉牒禅仪，太尉又进睿宗大圣真皇帝座，跪取玉册内金匮。封于金匮，皆如封玉匮之仪。讫，太尉奉金匮从降俱复位。封禅还，以金匮内太庙，藏于高祖神尧皇帝之石室，如别仪。
　　太常卿前奏：「礼毕。」若有祥瑞，则太史监跪奏讫，侍臣奉贺再拜，三称万岁。内外皆称万岁讫，又再拜。太常卿引皇帝还大次，乐作，皇帝出东门，禅礼皇帝出中壝门。殿中监前受镇珪以授尚衣奉御，殿中监又前受大珪，华盖侍卫如常仪，皇帝入次，乐止。谒者、赞引各引祀官，通事舍人分引从祀群官以次出复位，立定，奉礼曰：「再拜。」众官在位者皆再拜讫，赞引引出。工人、二舞以次出。禅礼，祭讫，以奇禽异兽合瑞典者，皆纵之神祀所。
　　　　　銮驾还行宫禅仪同
　　皇帝既还大次，侍中版奏：「请解严。」将士不得辄离部伍。转仗卫于还途如来仪。二刻顷，侍中版奏：「请中严。」皇帝服通天冠，绛纱袍，诸祀官服朝服。皇帝出次，升辇降山，下至圜坛所，权停，乘黄令进玉辂，太仆升执辔，以下入宫，并如圆丘仪。
　　　　　朝觐群臣禅祭讫行此礼
　　禅之明日，朝觐群官及岳牧以下于朝觐坛，如巡狩仪。皇帝服衮冕，乘舆以出，曲直华盖警跸侍卫，入自北壝门，由北陛升坛，即御座。符宝郎奉宝置于座，扇开，乐止。通事舍人引三品以上及岳牧以下入就位如常仪。
　　通事舍人引上公一人，舒和之乐作，公至西陛，就解剑席，乐止，脱舄，跪解剑，置于席，兴；相礼者与通事舍人引进，当御座前，北面跪称：「具官臣名等言，天封肇建，景福惟新。伏惟开元神武皇帝陛下万寿无疆。」俛伏，兴。通事舍人引上公降坛，诣解剑席，跪，带剑纳舄，乐作，通事舍人引复位，立定，乐止。典仪曰：「再拜。」赞者承传，上公以下皆再拜。侍中前承制，降诣上公之东北，西向称：「有制。」上公及群官皆再拜讫，宣云：「封禅之庆，与公等同之。」上公及群官又再拜舞蹈，三称万岁讫，又再拜，引退。
　　　　　考制度如巡狩仪

通典卷第一百二十　礼八十　开元礼纂类十五　吉礼十二
　　时旱祈太庙　时旱祈太社　时旱祈岳镇以下于北郊报祠同　时旱就祈岳镇海渎　久雨禜祭国门　诸州祈社稷县祈附　诸州祈诸神县祈附　诸州禜城门县禜附
　　　　时旱祈太庙
　　将祈，有司卜日如别仪。
　　前二日，守宫设祈官以下次各于常所。右校扫除内外。又为瘗埳于北门之内道西，方深取足容物。
　　前一日，诸祈官清斋于庙所，诸卫令其属晡后一刻各以其方器服守卫庙门，奉礼设版位于内外，并如常仪。设望瘗位于堂之东北，当瘗埳西向。又设奉礼位于瘗埳东北，南向，赞者二人在西，少退。太庙令拂拭神幄。又帥其屬以樽坫罍洗篚制幣篚入設，皆如常儀，執樽罍篚者各位於樽罍篚之後。太官令先馔酒脯醢。
　　告日，未明三刻，诸告官以下各服其服，太庙令、良酝令之属入实樽罍及币。每室，春夏用两牺樽，秋冬用两着樽。一实明水为上，一实醴齐次之。山罍二，一实玄酒为上，一实清酒次之。币以白，各长一丈八尺。
　　未明二刻，奉礼帅赞者先入就位。赞引引御史、博士、太庙令、宫闱令、太祝以下入，当阶闲北面西上。立定，奉礼曰：「再拜。」赞者承传，凡奉礼有词，赞者皆承传。御史以下皆再拜讫，升，行扫除于上。太庙令以下升自东阶，入开埳室，奉出献祖以下九室神主，各置于座如常仪。讫，各引就位。
　　质明，谒者引祈官以下俱就门外位。谒者引祈官，赞引引执事者次入就位。立定，奉礼曰：「再拜。」祈官以下皆再拜。
　　谒者进祈官之左，白：「有司谨具，请行事。」退复位。太官令出，帅进馔者奉馔陈于东门之外。初太官令出，诸太祝俱取币于篚，各立于樽所。谒者引祈官升自东阶，诣献祖庙室户前，北向立，太祝以币东向授，祈官受币，进，北面跪奠于献祖神座，俛伏，兴，出户，北向再拜。讫，谒者引祈官次进币于懿祖以下诸室，皆如上仪。讫，谒者引还本位。诸太祝各还樽所。
　　太官令引馔入自正门，升自太阶，诸太祝迎引于阶上，各设神座前。讫，太官令以下降复位，诸太祝各还樽所。謁者引祈官詣罍洗，盥手洗爵訖，升自東階，詣獻祖酒樽所，執樽者舉，祈官酌醴齊訖，謁者引祈官入詣獻祖神座前，北向跪奠爵，俛伏，興，出戶北向立。太祝持版进于户外之右，东向跪读祝文其文为水旱、疠疾、蝗虫及征伐四夷，各临时制之。讫，兴，祈官再拜。太祝进，跪奠版于神座前，俛伏，兴，还樽所。谒者引祈官次诣懿祖以下诸室，皆如献祖之仪。惟不盥洗。讫，谒者引祈官诣东序西向立。
　　诸太祝各以爵酌罍福酒，合置一爵，一太祝持爵进祈官之左，北向立。祈官再拜受爵，跪祭酒，遂饮卒爵。太祝进受爵，复于坫。祈官俛伏，兴，再拜讫，谒者引祈官降复位。
　　诸太祝各入室，跪彻豆如式，兴，还樽所。奉礼曰：「再拜。」在位者皆再拜。已饮福者不拜。奉礼曰：「再拜。」祈官以下皆再拜。讫，谒者进祈官之左，白：「请就望瘗位。」奉礼、赞者转就瘗埳东北位，谒者引祈官就望瘗位，西向立。于祈官将拜，诸太祝各执篚进神座前，跪取币，兴，降自太阶，诣瘗埳，以制币置于埳讫，奉礼曰：「可瘗。」东西面各四人窴土。半埳，谒者进祈官之左，白：「礼毕。」谒者引祈官，赞引引执事者以次出。初白礼毕，奉礼、赞者还本位。御史太祝以下俱复执事位，立定，奉礼曰：「再拜。」御史以下俱再拜，赞引引出。太庙令、太祝、宫闱令纳神主如常仪。其祝版燔于斋坊。若得所祈，报祠用太牢，受胙与时享同，余与告礼同，祭文临时制撰。
　　　　时旱祈太社
　　将祈，有司卜日如别仪。行事进止与巡狩告社稷礼并同。太社祝文曰：「维某年岁次月朔日，子嗣天子某谨遣具位姓名敢昭告于太社：爰以农要，久阙时雨，惟神哀此苍生，敷降灵液。谨以玉帛清酌脯醢明荐于太社，以后土句龙氏配神作主，尚飨。」太稷祝文同。后土氏祝文曰「嗣皇帝某谨遣具位姓名敢昭告于后土氏」，余同社。后稷文同。得雨报用太牢，瘗币血，饮福受胙与正祭同，余与告礼同。太社祝文曰：「往以久阙时雨，敢陈情诚，惟神昭佑，降兹嘉液，率土沾洽，苍生咸赖。谨以玉帛牺齐、粢盛庶品，明荐于太社，以后土句龙氏配神作主，尚飨。」太稷、后土氏、后稷祝文并同。每配座无玉帛字。
　　　　时旱祈岳镇以下于北郊报祠同
　　将祈，有司筮日如别仪。就祈及禜同。
　　前二日，守宫设祈官以下次于东壝之外道南，北向，以西为上。设陈馔幔于内壝东门外道北，南向。右校扫除坛之内外，又为瘗埳于坛之壬地，方深取足容物。
　　前一日，诸祈官清斋于祈所。诸卫令其属晡后一刻各以其方器服守卫壝门，俱清斋一宿。奉礼设祈官位于内壝东门之内道北，执事位于道南，每等异位，俱重行西面，以北为上。设御史位于坛下西南，东向，令史陪其后。设奉礼位于祈官西南，赞者二人次之，少退，俱西向北上。设望瘗位于坛之东北，西向。又设祈官门外位于东壝之外道南，每等异位，重行北向，以西为上。郊社令以酒樽入设于位，岳镇海渎各山樽二，山川各蜃樽二，每方皆于神座之左，俱右向。皆有坫以置爵。設罍洗篚各於其方，皆道之左，俱內向，執樽罍篚者位於樽罍篚之後。
　　其日未明二刻，太史令、郊社令各服其服，设岳镇海渎及诸山川神座各于其方，俱内向，席皆以莞，设神位各于座首。
　　未明一刻，诸祈官以下各服其服，郊社令与良酝令之属入实樽罍，山樽实以醴齐，蜃樽实以沈齐，其明水各实于上樽。太祝以币置于篚，设于馔所。岳镇海渎皆有币，各依方色，俱一丈八尺。太官令帅进馔者实笾豆，入设于内壝东门之外馔幔内。奉礼帅赞者先入就位。贊引引御史、太祝以下與執樽罍篚者入，詣南方山川之西南，當門重行北向，以西為上。立定，奉礼曰：「再拜。」赞者承传，御史以下皆再拜。執樽罍篚者各就位。赞引引御史以下行扫除如常仪，出，还斋所。奉礼以下次还斋所。
　　质明，谒者引献官以下俱就门外位。奉礼帅赞者先入就位。赞引引御史以下入就位。谒者引献官，赞引引执事者次入就位。立定，奉礼曰：「再拜。」献官以下皆再拜。
　　谒者进献官之左，白：「有司谨具，请行事。」退复位。奉礼曰：「再拜。」在位者皆再拜。太祝各取币于篚以授献官，献官受币，诣东岳座，诸太祝各奠币于诸岳镇海渎之座，谒者引献官再拜讫，降还本位。
　　于献官初受币，太官令帅进馔者奉馔陈于东门之外；献官奠币再拜讫，太官令引馔入，诸太祝迎引于座首，各奠于神座前。施设讫，太官令以下还本位，诸太祝各还樽所。謁者引獻官詣罍洗，盥手洗爵，詣東嶽酒樽所，執樽者舉，獻官酌酒，謁者引獻官進東嶽神座前，東向跪奠爵，興，少退，東向立。初献官进奠，祝史以爵酌酒助奠东镇以下，还樽所。太祝持版进于神座之右，南面跪读祝文曰：「敢昭告于东方岳镇海渎：久阙时雨，黎元恇惧，惟神哀救苍生，敷降嘉液，谨以制币清酌脯醢，明荐于东方岳镇海渎，尚飨。」太祝兴，献官再拜，太祝进，跪奠版于神座，兴，还樽所。献官再拜讫，谒者引献官以次献诸方岳镇海渎如东方之仪。诸方祝文并同。讫，谒者引献官还本位。
　　初獻東嶽，贊引次引獻官就罍洗盥手洗爵訖，詣東方山川酒樽所，執樽者舉，獻官酌酒訖，贊引引獻官進詣東方山川首座前，跪奠爵，興，少退，東向立。初献官奠酒，斋郎酌酒助奠，讫，还樽所。祝史持版进于神座之右，西向跪读祝文。文同岳祭。祝兴，献官再拜，跪奠版于神座，兴，还樽所。献官再拜讫，赞引引献官以次献诸方山川如东方之仪。诸方祝文皆同。讫，赞引引献官还本位。诸祝各进，跪彻豆如式，兴，还樽所。奉礼曰：「再拜。」献官以下皆再拜。
