<!-- { "loadSidebar": true } -->
　　前一日，守宫设外命妇次如常仪。尚寝帅其属设御幄于皇后正殿北壁，南向。又设命妇为首者脱舄席于西阶前近西，东向如式。司乐展宫悬之乐于殿庭，设麾于殿上西阶之西，东向。内仆进重翟以下于肃章门外道东，西向北上。司赞设外命妇等版位于殿庭：大长公主以下在东，太夫人以下在西，诸亲妇女位于外命妇之下，宗亲在东，异姓在西。俱重行北面，相对为首。内谒者设外命妇等位于肃章门外：大长公主以下于道东，太夫人以下于道西，俱重行相向，北上。命妇有夫，从夫之爵；无夫，从子之爵。设司赞位于东阶东南，西向。掌赞二人位于司赞之南，差退，俱西向。
　　受朝日，依时刻诸卫勒所部屯门列仗及陈布于肃章门外如常仪。外命妇等依时刻集到宫门外，至下车所道西，东向，以车为次，北上。车次定，外命妇等皆降车，内典引引之次，各服其服。尚仪奏：「请中严。」宫官侍卫者皆朝服，司宝奉琮宝，依式俱诣内合奉迎。司乐帅女工人入就位，典乐升就举麾位。司赞帅掌赞先入就位。内典引引外命妇俱就肃章门外位。
　　尚仪奏：「外办。」皇后首饰袆衣以出，警跸如常仪。皇后出自西房，典乐举麾，奏正和之乐；即御座南向坐，司宝奉琮宝置于御座如常，偃麾，乐止。凡乐皆典乐举麾工鼓柷而后作，偃麾戛敔而后止。司宾承引外命妇以次入就位。为首者初入门，舒和之乐作，至位，乐止。命妇等立定，司赞曰：「再拜。」掌赞承传，外命妇等皆再拜。司宾引为首者一人诣西阶，为首者初行，乐作，至阶乐止。为首者脱舄，升，进当御座前，北面跪贺，称「妾姓等言」。贺词与群官同。贺讫，起，司宾引为首者降阶纳舄，乐作；复位立定，乐止。司赞曰：「再拜。」掌赞承传，外命妇等皆再拜。司言前承令，降自西阶，诣命妇西北，东面称：「令旨。」外命妇等皆再拜。宣令曰：「履新之庆，冬至云「履长之庆」。与夫人等同之。」司赞曰：「再拜。」掌赞承传，外命妇等皆再拜。司宾以次引出，为首者初行，乐作，出合乐止，内典引承引以出。尚仪前奏：「礼毕。」还侍位。皇后降座，乐作；入自东房，侍卫警跸如来仪，乐止。女工人退。
　　　　　会
　　朝讫，尚寝帅其属铺外命妇等之座于殿上，大长公主以下于御座东南，重行西向；太夫人以下于御座西南，重行东向。设不升殿者座席于东西廊下，皆如上仪。又量设脱履席于东西阶下。尚食设寿樽于殿上东序之端，西向；有坫、加爵一于樽下。设升殿者酒樽于东西廊下，近北；設廊下者酒樽各於其座之南，皆有坫，俱障以帷。设讫，司乐帅诸乐人就位。内典引引外命妇俱诣肃章门外位。
　　尚仪奏：「外办。」皇后首饰袆衣以出，警跸侍卫如常仪。皇后出自西房，典乐举麾，正和之乐作，即御座南向坐，司宝奉琮宝置于御座如常仪，偃麾，乐止。司宾承引外命妇以次入就位，为首者初入门，乐作，至位乐止。外命妇立定，若朝会别日，赞拜如朝礼。司言前承令，降诣命妇西北，东向称：「令旨，夫人等升席坐。」司赞曰：「再拜。」赞者承传，外命妇等皆再拜。讫，司宾引外命妇应升殿者诣东西阶，乐作，为首者至阶，乐止，俱就席，脱舄于阶下以升。司宾引为首者一人升阶，近东，西面立，以下各就席后立。司宾引不升殿者诣东西廊下席后立。
　　上下立定，司宾引为首者诣酒樽所，北面立。尚食酌酒一爵以授为首者，司宾引为首者至御座前，北向授尚食，尚食受爵，进置御座前。司宾引为首者退，北面，为首者跪奏称：「妾姓等言，元正首祚，冬至云「天正长至」。妾等不胜大庆，谨上千万岁寿。」兴，再拜，外命妇等皆再拜讫，司言前承令，宣令云：「令旨，夫人等同纳景福。」外命妇等又再拜。尚食取爵奉进，皇后举酒，乐作，外命妇等皆三称万岁；皇后举酒讫，尚食受虚爵复于坫，乐止。司赞曰：「再拜。」掌赞承传，外命妇等皆再拜。
　　司宾引为首者就席后立。司赞曰：「就座。」掌赞承传，外命妇等俱就座。尚食进酒，至阶，司赞曰：「酒至，兴。」掌赞承传，外命妇等俱兴，立席后。尚仪至阶省酒。尚食奉酒进，皇后举酒，乐作如常。又行外命妇酒，酒至，司赞曰：「再拜。」掌赞承传，外命妇等俱再拜，受觯。司赞曰：「就座。」掌赞承传，外命妇等俱就座坐饮。皇后举酒讫，尚食受虚爵复于坫，乐止。
　　觞行三周，尚食进御食，食升阶，司赞曰：「食至，兴。」掌赞承传，外命妇等皆起立席后。尚食至阶省案。尚食品尝食讫，以次进置御前。又行命妇案。御若不食，及外命妇案先下讫，不须兴。设食讫，司赞曰：「就座。」掌赞承传，外命妇等皆就席坐。皇后乃饭，乐作，外命妇等俱饭，御食毕，乐止。
　　仍行酒，遂设庶羞，诸伎以次作。若赐酒，司言前承令，诣东阶上，西向称：「赐酒。」阶下掌赞承传，外命妇等皆起，再拜。立受觯，坐饮讫，起，立授虚觯，又再拜，就席坐。
　　酒行十二遍，会毕。司赞曰：「可起。」掌赞承传，外命妇等皆起，立席后。司宾引降，各纳舄，乐作，俱引复阶下位，乐止。其廊下者仍立于席后。立定，司赞曰：「再拜。」掌赞承传，外命妇等在位者皆再拜。若有束帛，则尚功帅其属以束帛先立于东西厢。司言前承令，降自西阶，诣命妇西北，东面称：「令旨。」外命妇等皆再拜。宣令讫，外命妇等又再拜。尚功帅其属以次授束帛讫，外命妇等又再拜。司宾引外命妇等以次出，乐作，出门乐止。内典引承引次出。尚仪前奏：「礼毕。」遂还侍位。皇后降座，乐作，入自东房，警跸侍卫如来仪，乐止。
通典卷第一百二十四　礼八十四　开元礼纂类十九　嘉礼三
　　皇帝于明堂读五时令　　　陈设　銮驾出宫　读令　銮驾还宫
　　皇帝于太极殿读五时令
　　皇帝养老于太学　　　陈设　銮驾出宫　养老　銮驾还宫
　　　　皇帝于明堂读五时令
　　　　　陈设
　　礼部尚书先读令三日，奏读月令，承以宣告。前三日，尚舍直长施大次于青龙门外道北，南向。仲春于青阳太庙；季春于青阳右；孟夏于朱雀门外道东，西向；仲夏于明堂太庙；季夏于明堂右；孟秋于白虎门外道北，南向；仲秋于总章太庙；季秋于总章右；孟冬于玄武门外道西，东向；仲冬于玄堂太庙；季冬于玄堂右。尚舍奉御设御座。守宫设文武官次于大次之后，文官在左，武官在右，俱南向。夏俱西向，秋俱南向，冬俱东向。设群官次于璧水东门之外，夏南门之外，秋西门之外，冬北门之外。文官在北，夏在东，秋在南，冬在西。武官在南，夏在西，秋在北，冬在东。俱西上。夏北上，秋东上。冬南上。
　　前一日，尚舍奉御设御幄座于青阳左，仲春于青阳太庙，季春于青阳右，孟夏于明堂左，仲夏于明堂太庙，季夏于明堂右，季夏土王之日读土令于太庙太室，孟秋于总章左，仲秋于总章太庙，季秋于总章右，孟冬于玄堂左，仲冬于玄堂太庙，季冬于玄堂右。近西，东向。夏近北，南向；秋近东，西向；冬近南，北向。守宫设三品以上及诸司长官座于堂上，文官于御座东北，南向，夏东南，西向；秋西南，北向；冬西北，东向。武官于御座东南，北向，夏西南，东向；秋西北，南向；冬东北，西向。俱重行西上。夏北上，秋东上，冬南上。无长官者，次官一人升，判官不合。设刑部郎中读令座于御座东南，北向，有案。夏西南，东向；秋西北，南向；冬东北，西向。设文官解剑席于丑陛之左，仲春于寅陛之左，季春于卯陛之左，孟夏于辰陛之左，仲夏于巳陛之左，季夏于午陛之左，孟秋于未陛之左，仲秋于申陛之左，季秋于酉陛之左，孟冬于戌陛之左，仲冬于亥陛之左，季冬于子陛之左。设武官解剑席于卯陛之右，仲春于辰陛之右，季春于巳陛之右，孟夏于午陛之右，仲夏于未陛之右，季夏于申陛之右，孟秋于酉陛之右，仲秋于戌陛之右，季秋于亥陛之右，孟冬于子陛之右，仲冬于丑陛之右，季冬于寅陛之右。皆内向。太乐令展宫悬于青阳左之庭，仲春于青阳太庙之庭，季春于青阳右之庭，孟夏于明堂左之庭，仲夏于明堂太庙之庭，季夏于明堂右之庭，季夏土王之日读土令，于太庙太室之庭，孟秋于总章左之庭，仲秋于总章太庙之庭，季秋于总章右之庭，孟冬于玄堂左之庭，仲冬于玄堂太庙之庭，季冬于玄堂右之庭。设举麾位于堂上寅陛之南，北向，仲春于堂上卯陛之南，季春于堂上辰陛之南，俱北向。孟夏于堂上巳陛之西，仲夏于堂上午陛之西，季夏于堂上未陛之西，俱东向。孟秋于堂上申陛之北，仲秋于堂上酉陛之北，季秋于堂上戌陛之北，俱南向。孟冬于堂上亥陛之东，仲冬于堂上子陛之东，季冬于堂上丑陛之东，俱西向。一位于乐悬东北，南向。夏于乐悬东南，西向；秋于乐悬西南，北向；冬于乐悬西北，东向。典仪设三品以上及应升堂者位于悬东，夏于悬南，秋于悬西，冬于悬北。文左武右，俱重行西向，夏北向，秋东向，冬南向，相对为首。设非升堂者位：文官四品五品于悬北，夏悬东，秋悬南，冬悬西。六品以下于其东，夏于其南，秋于其西，冬于其北。绝位俱南向；夏俱西向，秋俱北向，冬俱东向。武官四品、五品于悬南，夏悬西，秋悬北，冬悬东。六品以下于其东，夏于其南，秋于其西，冬于其北。当文官俱北向。夏东向，秋南向，冬西向。皆重行西上。夏北上，秋东上，冬南上。设典仪位于悬之西北，夏于悬东北，秋于悬东南，冬于悬西南。赞者二人在东，差退，俱南向。夏俱西向，秋俱北向，冬俱东向。奉礼设门外位各于次前，俱每等异位，重行相向，西上。夏北上，秋东上，冬南上。
　　　　　銮驾出宫
　　前出宫三日，本司宣摄内外，各供其职。守宫设从驾之官五品以上次于承天门外东西朝堂如常。
　　前二日，太乐令设宫悬之乐于殿庭如常仪。
