<!-- { "loadSidebar": true } -->
　　灵帝初，幽、并、凉三州缘边诸郡无岁不被寇掠。熹平六年，鲜卑寇三边。乌桓校尉夏育上言：「鲜卑寇边，自春以来，三十余发。请征幽州诸郡兵出塞击之，一冬二春，必能擒灭。」召百官议。中郎蔡邕上议曰：「自匈奴北遁，鲜卑强盛，据其故地，称兵十万，加以关塞不严，禁网多漏，精金良铁，皆为贼有，汉人逋逃，为之谋主。夫边垂之患，手足之蚧搔，中国之困，背之瘭疽也。蚧音介。搔，新到反。埤苍曰：「瘭音必烧反。」杜氏注左传曰：「疽，恶疮也。」方今郡县盗贼尚不能禁，况丑虏而可服乎！昔高祖忍平城之耻，吕后弃慢书之诟，方之于今，何者为甚？天设沙漠，秦筑长城，汉起塞垣，所以别内外、异殊俗也。苟无蹙国内侮之患则可矣，岂与虫蚁狡寇计争往来哉！虽或破之，岂可殄尽，而方令本朝为之旰食乎？夫恤人救急，虽成郡列县，尚犹弃之，况障塞之外，未尝为人居者乎！备边之术，李牧善其宜，保塞之论，严尤申其要，遗业犹在，文章尚存，循二子之策，守先帝之规，臣曰可矣。」帝不从。遂遣育等三万骑，三道并出其塞二千余里。檀石槐命三部大人各率众逆战，育等大败奔还，死者十七八。
　　后种众日多，田畜射猎不足给食，檀石槐乃自徇行，见乌侯秦水广从子容反数百里，停不流，其中有鱼，不能得之。闻倭人善网捕，于是击倭国，得千余家，徙置秦水上，令捕鱼以助粮食。至晋犹有数百户。
　　光和中，魁头与从父弟骞曼俱檀石槐之孙。争国，众遂离散。自檀石槐后，诸大人遂代相传袭。魁头死，弟步度根代立，中兄扶罗韩亦别拥众数万人。
　　魏文帝初，步度根遣使献马，帝拜为王。后数与轲比能更相攻击，步度根部众稍弱，将其众万余落保太原、雁门郡。后一心守边，不为寇害，而轲比能众遂强盛。至明帝，务欲绥和戎狄，以息征伐，羁縻两部而已。其后步度根竟为比能所杀也。
　　　　　轲比能
　　轲比能本小种鲜卑，以勇健，断法平端，不贪财物，众推以为大人。部落近塞，自袁绍据河北，中国人多亡叛归之，教作兵器铠楯，颇学文字。故其勒御部众，拟则中国，出入弋猎，建旌麾，以鼓节为进退。比能众遂强盛，控弦十余万骑，余部大人皆敬惮之，然犹未能及檀石槐也。至青龙元年，比能诱说步度根，使叛并州。其后幽州刺史王雄遣勇士韩龙刺杀比能，更立其弟素利、弥加、厥机皆为大人，在辽西、右北平、渔阳塞外，道远初不为边患，其种众多于比能也。其后诸子争立，众离散，诸部大人慕容、拓跋更盛焉。
　　　　　宇文莫槐
　　宇文莫槐出于辽东塞外，代为东部大人。晋史谓之鲜卑。后魏史云「其先匈奴南单于之远属」。又按后周书云：「出自炎帝，为黄帝所灭，子孙逃漠北，鲜卑奉以为主。」今考诸家所说，其鲜卑之别部。其语与鲜卑颇异。人皆翦发而留其顶上，以为首饰，长过数寸则截短之。妇人被长襦，及足，而无裳焉。后侄孙莫廆立，廆，胡罪反。部众强盛，自称单于塞外，诸部咸畏惮之。先得玉玺三纽，自言为天所相，俗谓天曰宇，故自号宇文。至孙乞得龟，为慕容廆所败。别部人逸豆归杀乞得龟而自立，又为慕容皝所败，皝徙其部众五千余落于昌黎，自是散灭矣。后周宇文氏源出于此。
　　　　徒河段
　　徒河段日陆眷出于辽西，因乱被卖为渔阳乌桓大人库辱官家奴。诸大人集会幽州，皆持唾壶，唯库辱官独无，乃唾日陆眷口中。日陆眷含出因咽之，西向拜天曰：「愿使主君之智慧禄相尽移入我腹中。」其后渔阳大饥，库辱官以日陆眷为健，使将人众诣辽西逐食，遂招诱亡叛，以至强盛。日陆眷死，后至侄务勿尘，有辽西之地，而臣于晋。其所统三万余家，控弦四五万骑。封务勿尘为辽西公，假大单于印绶。后就陆眷立，勿尘之子。与弟匹磾、都泥反。从弟末波等率骑围石勒于襄国，为勒所破，擒末波而舍之，就陆眷遂摄军而还，不复报，归于辽西。就陆眷死，末波自称幽州刺史。末波死，国人立日陆眷弟护辽为主，后为慕容皝所杀。其弟郁兰奔石季龙，以所从鲜卑五千人配之，使屯令支。今北平郡卢龙县即其地。及冉闵之乱，段龛郁兰之子。龛音堪。率众南移，遂据齐地。慕容俊使弟恪帅众伐龛于广固，今北海郡城。执龛，杀之，坑其徒三千余人。
　　　　　慕容氏
　　慕容氏，亦东胡之后，别部鲜卑也。晋史云：「有熊氏之苗裔，因山为号。」魏初渠帅有莫护跋，率诸部入居辽西，后从司马宣王讨公孙渊有功，拜率义王，始建国于棘城之北。今柳城郡之地。时燕代多冠步摇冠，护跋见而好之，乃敛发袭冠，诸部因呼之为「步摇」，其后音讹，遂为「慕容」焉。或云慕二仪之德，继三光之容，遂以慕容为氏。至孙涉归，魏封为鲜卑单于，迁居辽东，于是渐慕华夏之风矣。
　　涉归有子二人，长曰吐谷浑，西迁河湟之闲；今安乡郡西平县地。次曰廆，有命世才略。晋太康十年，又迁于徒河之青山。今柳城郡界。廆以大棘城即帝颛顼之墟，元康四年乃移居之，教以农桑，法制同于中国。永嘉初，廆自称鲜卑大单于。因晋乱，招抚华夷，刑政修明，流亡归之甚众，乃立郡统之，冀州人为冀阳郡，荆河州人为成周郡，青州人为营丘郡，并州人为唐国郡。征辟儒生，以为参佐，而奉晋室朝贡，臣礼不阙。
　　至皝嗣，廆之子。雄毅多权略，日以强盛，遂自称燕王，遣使于东晋，请受朝命，许之。后迁都于柳城，俊、暐即其子孙也。其后国号燕，具晋史载记。
　　　　　拓跋氏
　　拓跋氏亦东胡之后，别部鲜卑也。后魏史云：「出自黄帝子昌意之少子，爱封北土，亦因鲜卑山以为号。」宋齐二史又云「汉降将李陵之后」。或云黄帝之苗胤，以黄帝土德，谓土为拓，后为跋，故以为氏。其裔始均仕尧时，逐女魃于弱水北，人赖其勋，舜命为田祖。历三代至秦，不交南夏，是以载籍无闻。六十七代裔孙屯，统国三十六，大姓九十九。其后至诘汾，尝田于山泽，欻见辎軿自天而下，见美妇人，自称天女，曰天命相偶。明日请还，期明年复会于此。及期，至先田处，果见天女，以所生男授诘汾曰「此是君之子」，即力微也。力微立，诸部大人悉服，控弦之士二十余万，迁于定襄之盛乐。子禄官立，分国为三部：一居上谷北，濡源西，，东接宇文部，自统之；一居代郡之参合陂北，在今马邑郡。兄子猗統之；一居定襄之盛乐故城，亦在今马邑郡。使猗弟猗盧統之。后晋封为代王，置官属，始出并州，迁杂胡北徙云中、五原、朔方，又西渡河，击匈奴、乌桓诸部。自杏城以北八十里今中部郡之西迄长城原，夹道碣石，与晋分界。长城原，在今洛交郡三川县。侄孙什翼犍始建年号，分置百官。至其孙珪，即后魏道武帝也。
　　宋文帝元嘉中，每岁为后魏侵境，饬朝臣博议。何承天论曰：
　　　　臣以安边之计，备在史册，李牧言其端，严尤申其要，大略举矣。曹、孙之霸，才均智侔，江淮之闲，不居者数百里。魏舍合肥，退保新城，合肥今庐江郡县。新城在县西三十里。吴城江陵，移入南岸，濡须之戍，家停羡溪。濡须在今历阳郡西南百八十里，羡溪在其东三十里。及襄阳之屯，民居星散，晋宣王谓宜徙沔南，以实水北，曹爽不用，果亡沮中，沮中，即今襄阳南沮水左右地。此皆前代之殷监也。何者？斥候之郊，非畜牧之所；转战之地，非耕桑之邑。故坚壁清野，以御其来，整甲缮兵，以乘其弊。虽时有通否，而势有强弱，保人全境，不出此涂。约而言之，大归有四：一曰移远就近，二曰浚复城隍，三曰纂偶车牛，四曰计丁课仗。
　　　　狡虏之性，食肉衣皮，以驰骋为容仪，以燎猎为南亩，非有车舆之安，宫室之卫，栉风沐雨，不以为劳，露宿莽寝，实惟其性。焱骑蚁聚，轻兵鸟集，践蹂禾稼，焚爇闾井，虽边将多略，未审何以御之。若盛师连屯，废农必众，奔驰起役，赴机必迟，散金开赏，费损必大，换土客戍，怨旷必繁。孰若因人所居，并修农战，无动众之劳，有捍卫之实，其为利害，懮劣相悬也。
　　　　一曰移远就近，以实内地。今青兖旧人，及冀州新附，在界首者二三万家，此寇之资也。悉可内徙，青州人宋青州今北海郡。移东莱、平昌、北海诸郡，兖州、冀州人宋兖州今鲁郡瑕丘县，冀州今济南郡历阳县。移泰山以南，南至下邳，今临淮郡县是。左洙右沂，田良野沃，西阻兰陵，今琅邪郡承县界。北阨大岘，今琅邪郡沂水县北。四塞之内，其险足固。人性重迁，闇于图始，无虞之时，生咨怨。今新被抄掠，余惧未息，若晓示安危，居以乐土，宜歌忭就路，视迁如归。
　　　　二曰浚复城隍，以增阻防。古之城池，处处皆有，今虽颓毁，犹可修理。粗计户数，量其所容，新徙之家，悉着城内，假其经用，为之闾伍，纳稼筑场，还在一处。妇子守家，长吏为帅，丁夫匹妇，春夏佃牧，秋冬入保。寇至之时，一城千室，堪战之士，不下二千，其余羸弱，犹能登陴鼓噪。十则围之，兵家旧说，战士二千，足抗群虏二万矣。
　　　　三曰纂偶车牛，以饬戎械。计千家之资，不下五百耦牛，为车五百两。参合钩连，以卫其众。设使城不可固，平行趣险，贼所不能干。既以族居，易可检御。号令先明，人知夙戒。有急征召，信宿可聚。
　　　　四曰计丁课仗，勿使有阙。千家之邑，战士二千，随其便能，各自有仗，素所服习，铦利由己，还保输之武库，铦，胥廉反。出行请以自卫。弓簳利铁，人不办得者，官以给之，数年之内，军用粗备矣。
　　　　臣闻军国异容，施于封畿之内；兵农并备，在于疆埸之表。攻守之宜，皆因其习俗，铨其勇怯。山陵川陆之形，寒暑温凉之气，各由本性，易则害生。是故戍申作刺，怨起及瓜，今若以荆、吴锐师，远屯清济，功费既重，嗟苦亦深。以臣料之，未若即用彼众之易也。管子理齐，寄令于人；商君为秦，设以耕战。终能申威定霸，行其志业，非苟任强，实由有数。梁用武卒，其邦日减；齐用技击，厥众亦离。汉魏以来，兹制渐弛，搜田虽复先王之礼，理兵徒逞耳目之欲。有急之日，人不知战，至乃广延赏募，奉以厚秩，发遽奔救，天下骚然。方伯刺史，拱手坐听，自无经略，唯冀朝廷遣军，此皆忘战之害，不教之失也。
