<!-- { "loadSidebar": true } -->
　　其王理邪马台国，或云邪摩堆。去辽东万二千里，在百济、新罗东南，其国界东西五月行，南北三月行，各至于海，大较在会稽、闽川之东，亦与朱崖、儋耳相近。其国土俗宜禾稻、麻纻、蚕桑，知织绩为缣布。出白珠、青玉。其山出铜，有丹。土气温暖，冬夏生菜茹，无牛、马、虎、豹、羊，有姜、桂、橘、椒、蘘荷，不知以为滋味。出黑雉。有兽如牛，名山鼠。又有大蛇吞此兽，蛇皮坚不可斫，其上孔乍开乍闭，时或有光，射中之蛇则死。其兵有矛、楯、木弓、竹矢，或以骨为镞。男子皆黥面文身。自谓太伯之后，衣皆横幅结束，相连无缝。女人披发屈紒，作衣如单被，穿其中央，贯头而着之。并以丹朱涂其身，如中国之用粉也。有城栅、屋室，父母兄弟异处，唯会同男女无别。饮食以手，而用笾豆。俗皆徒跣，以蹲踞为恭敬。人性嗜酒，多寿考。国多女，大人皆有四五妻，其余或两或三，女人不淫不妒。又俗不盗窃，少争讼。其婚嫁不娶同姓，妇入夫家必先跨火，乃与夫相见。其死停丧十余日，家人哭泣，不进酒食肉，亲宾就尸歌舞为乐。有棺无椁，封土作冢。举大事，灼骨以卜，用决吉凶。其行来渡海诣中国，常使一人不栉沐，不食肉，不近妇人，名曰「持衰」。若在涂吉利，则共顾其财物；若有疾病、遭暴害，以为持衰不谨，便共杀之。官有十二等：一曰大德，次小德，次大仁，次小仁，次大义，次小义，次大礼，次小礼，次大智，次小智，次大信，次小信，员无定数。有军尼百二十人，犹中国牧宰。八十户置一伊尼翼，如里长也；十伊尼翼属一军尼。其王以天为兄，以日为弟。尤信巫觋。每至正月一日，必射戏饮酒，其余节略与华同。乐有五弦琴、笛，好棋博、握槊、摴蒲之戏。
　　隋文帝开皇二十年，倭王姓阿每，名多利思比孤，其国号「阿辈鸡弥」，华言天儿也，遣使诣阙。其书曰，「日出处天子致书日没处天子，无恙」云云。帝览之不悦，谓鸿胪卿曰：「蛮夷书有无礼者，勿复以闻。」明年，帝遣文林郎裴清使于倭国。渡百济，东至一支国，又至竹斯国。又东至秦王国，其人同于华夏，以为夷洲，疑不能明也。又经十余国达于海岸。自竹斯以东，皆附庸于倭。清将至，王遣小德阿辈台，从数百人，设仪仗，鸣鼓角来迎。又遣大礼歌多毗从二百余骑郊劳。既至彼都，其王与清相见，设宴享以遣。复令使者随清来贡方物。其国跣足，以幅布蔽其前后，椎髻无冠带。隋炀帝时始赐衣冠，令以彩锦为冠饰，裳皆施，音馔。缀以金玉。衣服之制颇同新罗。
　　大唐贞观五年，遣新州刺史高仁表持节抚之。浮海数月方至。仁表无绥远之才，与其王争礼，不宣朝命而还，由是遂绝。
　　又千余里至侏儒国，人长三四尺。自侏儒东南行船行一年至裸国、黑齿国，使驿所传，极于此矣。
　　倭一名日本，自云国在日边，故以为称。武太后长安二年，遣其大臣朝臣真人贡方物。「朝臣真人」者，犹中国地官尚书也，颇读经史，解属文，首冠进德冠，其顶有花，分而四散，身服紫袍，以帛为腰带，容止温雅。朝廷异之，拜为司膳员外郎。天宝末，卫尉少卿朝衡即其国人。
　　　　　夫余
　　夫余国，后汉通焉。初，北夷橐离国王按后汉、魏二史皆云：夫余国在高句丽北。又案：后魏及隋史，高句丽在夫余国南。而隋史云百济出于夫余，夫余出于高句丽国王子东明之后也。又谓橐离国即高丽国，乃夫余国当在句丽之南矣。若详考诸家所说，疑橐离在夫余之北，别是一国。然未详孰是。有子曰东明，长而善射，王忌其猛而欲杀之。东明奔走，南渡掩水，因至夫余而王之。顺帝永和初，其王始来朝。帝作黄门鼓吹、角抵戏以遣之。夫余本属玄菟，至汉末公孙度雄张海东，威服外夷，其王始死，子尉仇台立，更属辽东。时句丽、鲜卑强，度以夫余在二虏之间，妻以宗女。至孙位居嗣立。正始中，幽州刺史毋丘俭将兵讨句丽，遣玄菟太守王颀音其诣夫余。位居遣大加郊迎，供军粮。自后汉时夫余王葬用玉匣，常先以付玄菟郡，王死则迎取以葬。及公孙渊伏诛，玄菟库犹得玉匣一具。晋时夫余库有玉璧珪瓒，数代之物，传以为宝，耆老言「先代之所赐也」。其印文言「濊王之印」。国有故城，名濊城，盖本濊貊之地。
　　其国在长城之北，去玄菟千里，南与高句丽、东与挹娄、西与鲜卑接。北有弱水。地可方二千里。有户八万。土宜五谷，不生五果。有宫室、仓库、牢狱。多山陵广泽。其人性强勇谨厚，不寇抄。以六畜名官，有马加、牛加、猪加、狗加、犬使。犬使者，使者邑落有豪民，名下户皆为奴仆。诸加别主四出，道大者数千家，小者数百家。会同拜爵，揖让升降，有似中国。以腊月祭天。译人传辞，皆跪手据地窃语。用刑严急，杀人者死，没其家人为奴婢。窃盗一责十二。男女淫，妇人妒，皆杀之。兄死妻嫂，与北狄同俗。出名马、赤玉、貂豽，美珠大者如酸枣。以弓矢刀矛为兵，家家自有铠仗。作城栅皆圆，有似牢狱。行人无昼夜好歌吟，通日声不绝。有军事亦祭天，杀牛观蹄，以占吉凶，蹄解者为凶，合者为吉。有敌，诸加自战，下户但担粮食音嗣之。其死，夏月皆用冰。杀人殉葬，多者百数。厚葬，有棺无椁。其居丧，男女皆纯白，妇人着布面衣，去环佩，大体与中国髣佛。
　　至太康六年，为慕容廆所袭破。廆，呼罪反。其王依虑自杀，子弟走保沃沮。武帝以何龛为护东夷校尉。明年，夫余后王依罗遣使诣龛，求率见人还复旧国。龛遣督邮贾沈以兵送之。尔后每为廆掠其种人，卖于中国，帝又以官物赎还，禁市夫余之口。自后无闻。
　　　　　虾夷
　　虾夷国，海岛中小国也。其使须长四尺，尤善弓矢。插箭于首，令人戴瓠而立，四十步射之，无不中者。大唐显庆四年十月，随倭国使人入朝。
通典卷第一百八十六　边防二
　　东夷下
　　　高句丽　东沃沮　挹娄　勿吉又曰靺鞨　扶桑　女国　文身　大汉流求　闽越
　　　　高句丽
　　高句丽，后汉朝贡，云本出于夫余先祖朱蒙。朱蒙母河伯女，为夫余王妻，为日所照，遂有孕而生。及长，名曰朱蒙，俗言善射也。国人欲杀之，朱蒙弃夫余，东南走渡普述水，至纥升骨城，遂居焉，号曰句丽，以高为氏。及汉武灭朝鲜，以高句丽为县，属玄菟郡。赐以衣帻、朝服、鼓吹，常从玄菟郡受之。后稍骄恣，不复诣郡，但于东界筑小城以受之，遂名此城为帻沟溇。「沟溇」者，句丽名城也。王莽时，发句丽兵以伐匈奴。其人不欲行，皆亡出塞为寇盗。莽更名高句丽王为下句丽侯。于是貊人寇边愈甚。光武建武八年，遣使朝贡，帝复其王号。
　　其国在辽东之东千里，南与朝鲜、濊貊，东与沃沮，北与夫余接。地方二千里，多大山深谷，无原泽，随山谷而为居，少田业，力作不足以自资。其俗节于饮食，而好修宫室。以夫余别种，而言语法则多同，而跪拜申一脚，行步皆走。凡有五族，有消奴部、绝奴部、顺奴部、灌奴部、桂娄部。本消奴部为王，稍微弱，后桂娄部代之。其置官有相加、对卢、沛者、古雏大加、主簿、优台、使者、皁衣先人。其俗淫，皆洁净，国中邑落男女，每夜群聚为倡乐。好祠鬼神、社稷、零星，以十月祭天，大会，名曰「东盟」。其国东有大穴，号禭神，亦以十月迎而祭之。其公会衣服皆锦绣，金银以自饰。大加、主簿皆着帻，如冠帻而无后。其小加着折风，形如弁。无牢狱，有罪，诸加评议便杀之，没入妻子为奴婢。婚娶之礼略无财币，若受财者谓之卖婢，俗甚耻之。父母及夫丧，其服制同于华夏，兄弟则限以三月。兵器有甲、弩、弓、箭、戟、、矛、鋋。乐有五弦琴、筝、筚篥、横吹、箫、鼓之属。赋税则绢布及粟，随其所有，量贫富差等输之。其马皆小，便登山。本朱蒙所乘马种，即果下也。畜有牛、豕，豕多白色。其人性凶急，有气力，习战斗，好寇抄，沃沮、东濊皆属焉。又有小水貊。句丽作国，依大水而居。汉辽东郡西安平县北有小水，南流入海，句丽之别种，依小水作居，因名之为小水貊。出好弓，所谓貊弓是也。
　　至其王宫，生而开目能视，国人憎之。及长勇壮，和帝时，频掠辽东玄菟等郡。宫死，玄菟太守姚光上言，欲因其丧发兵击之。尚书陈忠曰：「宫前桀黠，光不能讨，死而击之，非义也。宜遣吊问，因责让前罪。」安帝从之。明年，宫子遂成还汉生口，诣玄菟降。诏曰：「自今以后，不与县官战斗而自以亲附送生口者，皆与赎直，缣人四十匹，小口半之。」自尔率服，东陲少事。
　　其后王伯固死，有二子，长曰拔奇，小曰伊夷模。拔奇不肖，国人共立伊夷模为王。自伯固时数寇辽东，又受亡胡五百余家。献帝建安中，拔奇怨为兄而不得立，与消奴加各将下户三万余口诣公孙康降，还住沸流水。降胡亦叛伊夷模。伊夷模更作新国，都于丸都山下。拔奇遂往辽东，有子留句丽国，古雏加驳位居是也。伊夷模死，子位宫立。以曾祖名宫，生能开目视，及长大，果虐，音凶。今王生亦能视，句丽呼相似为位，似其祖，故名之为位宫。宫有勇力，便鞍马。魏齐王正始三年，位宫寇西安平。在辽东。五年，幽州刺史毋丘俭将万人出玄菟讨之，战于沸流。位宫败走。俭追至岘，悬车束马，登丸都山，屠其所都，斩首虏万余级。六年，毋丘俭复讨之。位宫轻将诸加奔沃沮。俭使王颀追之，绝沃沮千余里，到肃慎南界，刻石纪功。又刊丸都山、铭不耐城而还。
　　至位宫五叶孙钊，晋康帝建元初，慕容皝音晃率兵伐之，大败，单马奔走。皝乘胜追至丸都，焚其宫室，掠男女五万余口以归。钊后为百济所杀。其后慕容宝以句丽王安为平州牧，封辽东、带方二国王。安始置长史、司马、参军官，后略有辽东郡。至孙高琏，东晋安帝义熙中，遣长史高翼献赭白马，以琏为营州诸军事、高丽王、乐浪郡公。宋元嘉中，又献马八百匹。自东晋、宋至于齐、梁、后魏、后周，其主皆受南北两朝封爵，分遣贡使。初后魏时，置诸国使邸，齐使第一，高丽次之。南齐武帝永明中，高丽使至，服穷葱，冠折风。中书郎王融戏之曰：「服之不衷，身之灾也。头上定是何物？」答曰：「此即古弁之遗像也。」
