<!-- { "loadSidebar": true } -->
　　大唐贞观元年二月诏：「其庶人男女无室家者，并仰州县官人以礼聘娶，皆任其同类相求，不得抑取。男年二十女年十五以上，及妻丧达制之后，孀居服纪已除，并须申以婚媾，令其好合。若守志贞洁，并任其情，无劳抑以嫁娶。」
　　　　嫁娶时月议夏　周
　　夏小正记曰：二月娶妻之时也。
　　周制，仲春之月，令会男女。仲春阴阳交，以成婚礼，顺天时也。白虎通曰：「嫁娶以春者何？春天地交通，万物始生，阴阳交接之时也。诗云：『士如归妻，迨冰未泮。』」于是时也，奔者不禁。重天时，权许之。
　　议曰：按郑玄嫁娶必以仲春之月。玄之所据周官媒氏「仲春之月，令会男女」。王肃以为秋冬嫁娶之时也，仲春期尽之时矣。肃据诗云「三星在天」。三星谓参，十月见东方时，可以嫁娶矣。肃言三时务业，因向休息而合婚姻。孙卿云：「霜降迎女，冰泮杀止。」且霜降而妇功成，于时迎女。董仲舒书曰：「圣人以男女当天地之阴阳。天之道，向秋冬而阴气来，向春夏而阴气去。是故古之人霜降而迎女，冰泮而杀止，与阴俱近，与阳俱远。诗云：『匪我愆期，子无良媒。将子无怒，秋以为期』也。」将音七羊反。孔子家语云：「群生闭藏于阴而育之始，故圣人因时以合偶男女。穷天数，霜降而妇功成，嫁娶者行焉。冰泮而农桑起，婚礼杀于此焉。」又云：「冬合男女，春班爵位，皆谓顺也。」马昭非肃曰：「周礼：仲春，令会男女。殷颂：天命玄鸟，降而生商。月令：仲春玄鸟至之日，祀于高媒。玄鸟孚乳之月，以为嫁娶之候。」孔晁答曰：「周官云『凡娶判妻入子者，皆书之』。此谓霜降之后，冰泮之时，正以礼婚者也。次言『仲春令会男女，奔者不禁』。此婚期尽，不待备礼。玄鸟至，祀高禖，求男之象，非嫁娶之候。」昭又难曰：「诗云『有女怀春，吉士诱之』。『春日迟迟，女心伤悲』。『嘒彼小星，三五在东』。『绸缪束刍，三星在隅』。『我行其野，蔽芾其樗』。『仓庚于飞，熠耀其羽』。凡此皆兴于仲春，嫁娶之候。」晁曰：「『有女怀春』，谓女无礼，过时故思。『春日迟迟』，蚕桑始起，女心悲矣。『嘒彼小星』，喻妾侍从夫人。『三星在隅』，孟冬之月，参见东方，举正昏以刺时。『蔽芾其樗』，喻行遇恶夫。『熠耀其羽』，喻嫁娶盛饰。皆非仲春嫁娶之候。玄据期尽之教，以为正婚，则奔者不禁，过于是月。」昭又曰：「肃穷无经引，『秋以为期』，此乃淫奔之时矣。」张融曰：「易泰卦：『六五，帝乙归妹，以祉元吉。』旧说，六五爻辰在卯，春为阳中，万物生育，嫁娶大吉也。春秋鲁迎夫人，四时通用。家语限以冬，不符春秋，非孔子言也。三代嫁娶，以仲春为期尽之言。且婚姻而合德天地配阴阳，会通之数，合于春女乐与公子同归之志，符于南山采薇之歌，协于我行蔽芾之叹，同于行露厌浥之节，验于夏小正绥多士女之制，不殊咸泰之卦，畅于周礼仲春之令矣。」庾蔚之谓：「王郑皆有证据，以人情言之，王为优矣。」嘒音乎锐反。芾音方味反。按束皙云：「春秋二百四十年，鲁女出嫁，夫人来归，大夫逆女，天王娶后，自正月至十二月，悉不以得时失时为褒贬，何限于仲春季秋以相非哉！夫春秋举秋毫之善，贬纤芥之恶，故春狩于郎，书时，礼也；夏城中丘，书不时也。此人间小事，犹书得时失时，况婚姻人伦端始，礼之大者，不讥得时失时不善者邪！若婚姻季秋，期尽仲春，则隐二年冬十月，夏之八月，未及季秋，伯姬归于纪；周之季春，夏之正月也，桓九年春，季姜归于京师；庄二十五年六月，夏之四月也，已过仲春，伯姬归于杞。或出盛时之前，或在期尽之后，而经无贬文，三传不讥，何哉？凡诗人之兴，取义繁广，或举譬类，或称所见，不必皆可以定时候也。又按桃夭篇叙美婚姻以时，盖谓盛壮之时，而非日月之时，故『灼灼其华』，喻以盛壮，非为嫁娶当用桃夭之月。其次章云『其叶蓁蓁』，『有蕡其实，之子于归』，此岂在仲春之月乎！又摽有梅三章注曰，夏之向晚，迨冰未泮，正月以前。『草虫喓喓』，未秋之时。或言嫁娶，或美男女及时，然咏各异矣。周礼以仲春会男女之无夫家者，盖一切相配合之时，而非常人之节。曲礼曰：『男女非有行媒，不相知名。故日月以告君，斋戒以告鬼神。』若万人必在仲春，则其日月有常，不得前却，何复日月以告君乎？夫冠婚笄嫁，男女之节，冠以二十为限，而无春秋之期，笄以嫁而设，不以日月为断，何独嫁娶当系于时月乎？王肃云『婚姻始于季秋，止于仲春』，不言春不可以嫁也。而马昭多引春秋之证，以为反诗，于难错矣。两家俱失，义皆不通。通年听婚，盖古正礼也。」今按：士婚礼请期之辞云「唯是三族之不虞」，卜得吉日，则可配合。婚姻之义，在于贤淑，四时通用，协于情礼，安可以秋冬之节，方为合好之期？先贤以时月为限，恐非至当，束氏之说，畅于礼矣。
　　　　已拜时而后各有周丧迎妇遣女议晋　东晋　宋
　　晋怀帝永嘉中，太常潘尼为子娶黄门郎李循女，已拜时，后各有周丧，潘迎妇，李遣女。国子博士江统、侍中许遐同议：「已拜舅姑者，宜准女在涂之礼，齐缞大功三月既葬，可迎妇，按礼记，在涂而婿之父母死，则改服赴丧；女之父母死，则反而服周。今已拜舅姑，其义全于在涂也，降其亲而服夫党，非妇而何？礼，父母既殁而娶，三月庙见，成妇之义；舅姑存则盥馈特豚，以成妇道：皆明重其成妇，不系其成妻也。然则未庙见，女死，还葬于女氏；若已见舅姑，虽无衽席之接，固当归葬于夫家，此非可否之断乎！礼『婿亲迎，女未至，而有齐缞大功之丧，男不入，改服于外次，女入，改服于内次，即位哭』。又齐缞大功之丧，三月既葬，虽不可以纳征，而可正御矣。」何琦驳江、许议曰：「夫正名者，理道之本。然拜时非古，而行之历代，遂以成俗。古者布其几筵，恭告祖祢，将纳他族，以奉宗事，父亲醮子而命之迎。女受父母之遣，以涉夫氏之庭。而交拜敬之礼。方之在涂，丧纪定矣，服制既正，齐功卒哭可迎。此不阙于古而通于今，议是也。然婚姻之道，公私急务，愚以为拜时及一日二日之妇，妇名既正，即宜一揆。其衾帱未接，归葬其党。」
　　东晋废帝太和中，平北将军郄愔上言，功曹魏骘周丧内迎拜时妇，乡曲以违礼讥之。谢奉与郄笺曰：「魏骘后来之良，足以日新其美，近闻邑有异议。从弟异，亦当拜时，妇家遭丧，即是其例。夫拜时之礼，诚非旧典，盖由季代多难，男女宜各及时，故为此制，以固婚姻之义也。虽未入婿门，今年吉辰拜后，岁俗无忌，便得以成妇迎之，正以策名委质有定故也。」谢安议：「拜时虽非正典，代所共行久矣。将以三族多虞，岁有吉忌，故逆成其礼。」
　　宋庾蔚之谓：「俗既流弊，故以拜时代三日，推其始意，当是贪得从省，以赴吉岁。若周大功之丧既葬，不可迎已拜之妇，则与始婚不异，非其旨也。」
　　　　已拜时婿遭小功丧或妇遭大功丧可迎议晋　东晋
　　晋中书郎范汪问刘惔曰：「从妹与荀始文婚，已及好岁拜时，有从叔父德度丧，会叔亲患危笃，欲令荀氏迎从妹，尽妇敬于夫氏，以有此丧为难，故为此议。拜时出于近代，将以宗族多虞，吉事宜速，故好岁拜，新年便可迎也。恶岁可迎，是拜时已成妇也。在涂之妇，犹服夫氏，况已交拜礼成，便当迎是长还也。」惔答云：「荀今从叔丧五月小功之服，礼云『小功之末可以纳妻』，如此自可比初婚，何疑！」蔡谟曰：「古人君爵命其臣，在远则遣使。太公既封齐，五侯九伯，实得征之，即王使召康公所命也。至今诏使拜授，亦当如此，岂有疑乎？易曰『家有严君，父母之谓』。今婿父命使拜其妇，女父遣女拜受此命，即是太公受命于召康公，今人拜爵于诏使也。而云未拜舅姑，未为成妇，然则太公未拜周王，亦非方伯乎？不修妇礼，是其失耳。至于是妇与非，自当以典礼为正，安得从彼所行。假令太公不行臣礼，王者便当不臣之乎？谓拜婿之宗亲与拜舅姑，于礼无异。」
　　又会稽王道子与王彪之书曰：「东海王来月欲迎妃，而女身有大功服，此于常礼，当是有疑。但先拜时，大礼已交，且拜时本意，亦欲通如此之阂耳！不得同之初婚，固当在于可通。」彪之答曰：「女有大功服，若初婚者，礼例无许；既已拜时，犹复不同。昔中朝许侍中等曾议此事，以为拜时不应以丧为疑，倚傍经礼，甚有理据，谈者多谓是。殿下可视而量之。」
　　　　拜时妇三日妇轻重议
　　按礼经婚嫁无「拜时」「三日」之文，自后汉魏晋以来，或为拜时之妇，或为三日之婚。魏王肃、锺毓、毓弟会、陈群、群子泰，咸以拜时得比于三日。晋武帝谓山涛曰：「拜于舅姑，可准庙见；三日同牢，允称在涂。」涛曰：「愚论已拜舅姑，重于三日，所举者但不三月耳。」张华谓：「拜时之妇，尽恭于舅姑；三日之婚，成吉于夫氏。准于古义，可为成妇，已拜舅姑，即是庙见。」常侍江应元等谓：「已拜舅姑，其义全于在涂。或曰『夫失时之女，许不备礼，盖急嫁娶之道也』。三日之妇，亦务时之婚矣。虽同牢而食，同衾而寝，此曲室衽席之情义耳，岂合古人亡则奠菜，存则盥馈而妇道成哉！且未庙见之妇，死则反葬女氏之党，以此推之，贵其成妇，不系成妻，明拜舅姑为重，接夫为轻。所以然者，先配而后祖，陈针子曰：『是不为夫妇，诬其祖矣，非礼也。』此春秋明义，拜时重于三日之征也。」
　　议曰：有夫妇而后有父子，有父子而后有君臣，则婚姻王化所先，人伦之本。拜时之妇，礼经不载，自东汉魏晋及于东晋，咸有此事。按其仪，或时属艰虞，岁遇良吉，急于嫁娶，权为此制。以纱縠幪女氏之首，而夫氏发之，因拜舅姑，便成妇道。六礼悉舍，合复乖，隳政教之大方，成容易之弊法。王肃、锺毓、陈群、山涛、张华、蔡谟，皆当时知礼达识者，何谓不非之邪？岂时俗久行，因循且便，或彼众我寡，议论莫从者乎？宋齐以后，斯制遂息，后之君子，无愧前贤。
通典卷第六十　礼二十　沿革二十　嘉礼五
　　周丧不可嫁女娶妇议斩缞公除附　周服降在小功可嫁女娶妻议　大功末可为子娶妇议　祖无服父有服可娶妇嫁女议　降服大功末可嫁姊妹及女议　降服丧已除犹在本服月内可嫁议　同姓婚议　内表不可婚议　外属无服尊卑不通婚议
　　　　周丧不可嫁女娶妇议斩缞公除附○晋　大唐
