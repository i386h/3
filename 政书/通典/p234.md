<!-- { "loadSidebar": true } -->
　　说曰：凡丧，大敛于阼，即迁尸于棺而殡。殡讫，乃于室中设大敛奠。天子诸侯之丧，斩缞者奠；大夫，齐缞者奠；士，朋友奠。主人不亲奠，以孝子悲哀思慕，不暇执事也。牲牢如小敛之奠，布席而未有几。人君礼尊则有几。按周成王乙丑崩，癸酉，牖闲南向，西序东向，东序西向，皆仍几，即殡前已有几之文也。而诸侯虽无文，当与天子同。大夫士葬前，下室无几，降于人君也。司几筵云：『凡丧事，设苇席，右素几。其椁席用萑黼纯，诸侯则纷纯。每敦一几。丧事，谓凡奠也。萑如苇而细者也。敦，覆也。棺在殡则椁敦，既窆则加见，皆谓覆之。周礼虽合葬，及同时在殡，皆异几体，实不同也。祭于庙同几，精气合。萑音丸。敦，徒报反。凡凶事仍几。」仍，因也。凶事谓凡奠，几朝夕相因，丧礼略也。奠以素器，以生者有哀素之心也。哀素，哀痛无饰也。凡物无饰曰素。唯祭祀之礼，主人自尽焉尔，岂知神之所飨，亦以主人有齐敬之心也。哀则以素，敬则以饰，礼由人心而已。
　　大唐元陵仪注：「皇帝至位哭，内外皆就位哭。太祝酌酒进授，皇帝执爵进奠于馔前，少退。礼仪使奏请止哭，内外皆止哭。太祝跪读文曰：『维某年月日，子哀子嗣皇帝臣某，敢昭告于考大行皇帝，日月遄速，奄及大敛，攀号擗踊，五内屠裂。谨以一元大武，柔毛刚鬣，明粢芗合，芗萁嘉蔬，嘉荐醴齐，尚飨。』其后祝文，大约准此。读讫，皇帝再拜哭踊，在位者皆再拜哭踊，十五举声，礼仪使奏止哭，左右高品扶皇帝还次，诸王公主以下各还次，百僚序出。」其百官仪制，具开元礼。
　　　　殡设熬附○夏　商　周　大唐
　　夏后氏殡于东阶之上。
　　殷人殡于两楹之闲。
　　周制，殡于西阶之上。天子柏椁以端，方尺，长六尺，题凑四注，题凑，谓头相凑聚也。合上如屋，尽涂之。君殡用輴，攒至于上，毕涂屋。大夫殡以帱，攒置于西序，涂不暨于棺。士殡见衽，涂上，帷之。攒犹菆也。屋，殡上如屋覆者也。帱，覆也。暨，及也。诸侯輴不画龙，攒不题凑象椁，其它如之。大夫之殡，废輴，置棺西墙下，就墙攒其三面，涂之。不及棺者，言攒中狭小，纔取容棺。然则天子诸侯差宽大矣。士不攒，掘地下棺，见棺盖合缝小要耳。帷之，鬼神尚幽闇。士达于天子皆然。太祝设熬。熬者，煎谷也。棺既盖，设于其旁，所以惑蚍蜉，使不至棺也。君四种八筐，大夫三种六筐，士二种四筐，加鱼腊焉。大夫三种，加以粱。君四种，加以稻。四筐则手足皆一，其余设于左右也。士熬黍稷，各二筐，有鱼腊。乃涂。以木覆棺上而涂之，为火备也。卒涂，幕人张帟，王三重，诸侯再重，孤卿大夫不重。张帟，柩上承尘也。祝取铭置于肂，主人复位踊，袭。烛俟于馔东，馔，东方之馔。有烛者，堂虽明，室犹暗。火在地曰燎，执之曰烛。乃奠。
　　大唐元陵仪注：「既大敛，内所由执龙輴右左綍，引梓宫就西闲。将监引所由并柏墼等升自西阶。所由设熬黍稷，盛以八筐，加鱼腊等，于龙輴侧南北各一筐，东西各三筐。设讫，于西面垒之。先以绣黼覆梓宫，又张帟三重，更以柏木，方尺，长六尺，题凑为四阿屋，以白泥四面涂之。攒事讫，所司设灵幄于攒宫东，东向，施几案服御如常仪。侍臣捧缞裳冠绖杖，盛以箱，就次进，皇帝服讫，诸王公主以下及百僚亦各服其服。光禄卿率斋郎捧馔入，礼仪使引升，陈设讫，礼仪使就位，奉引皇帝至位哭，内外皆就位哭。」其百官以下仪，如开元礼。
　　　　将葬筮宅卜日附○周　大唐
　　周制，大丧，小宗伯卜葬兆。
　　士丧将葬，筮宅，冢人营之。宅，葬居也。冢人，有司掌墓地兆域者。营，度也。既夕篇记云：「冢人物土。」郑玄注曰：「物，相也，相地可葬乃营之。」掘四隅，外其壤；掘中，南其壤。为葬将北首故也。既朝哭，主人皆往兆南，北面免绖。免绖者，求吉，不敢纯凶也。命筮者在主人之右。命尊者，宜从右出也。少仪篇曰「诏辞自右」也。筮者东面抽上韇，兼执之，南面受命。韇，盛筮之器，兼与筴执之。命曰：「哀子某为其父某甫筮宅，度兹幽宅兆阶，无有后艰？」某甫，且字也，若言山甫、孔甫矣。宅，居也。度，谋也。兹，此也。阶，始也。言为其父筮葬居，今谋此为幽冥居兆域之始，得无后将有艰难乎？艰难，谓有非常若崩坏也。右还，北面，指中封而筮。中封，中央壤也。卒筮，告于命筮者与主人，占之曰从。从犹吉也。主人绖，哭，不踊。若不从，筮择如初仪。更择地而筮之。归，殡前北面哭，不踊。易位而哭，明非常也。既备器用，明器之属。卜日：既朝哭，皆复外位。卜人先奠龟于西塾上。族长莅卜，及宗人吉服立于门西，东面南上。占者三人在其南。族长，有司掌族人亲疏者。莅，临也。吉服，服玄端。占者三人，掌玉兆、瓦兆、原兆。在塾西者，南面东上也。杜子春云：「玉兆，帝颛顼之兆。瓦兆，帝尧之兆。原兆，有周之兆也。」阖门东扇，主妇立于其内。席于闑西阈外。为卜者席。宗人告事具，主人北面免绖，左拥之。莅卜即位于门东，西面。莅卜，族长也。更西面，当代主人命卜也。卜人抱龟燋，宗人受命，受莅卜命。命曰：「哀子某，来日某卜葬其父某甫，考降，无有近悔？」考，登也。降，下也。言卜此日葬，魂神上下，得无近于咎悔乎？许诺，卜人坐，作龟，兴。作，灼也。兴，起以出兆也。宗人受龟，告于莅卜与主人，占曰某日从。告于主妇，主妇哭。使人告于众宾。众宾，僚友不来者也。宗人告事毕，主人绖，入哭如筮宅。宾出，拜送。若不从，卜择如初仪。
　　大夫卜宅与葬日，有司麻衣布缞，布带，因丧屦，缁布冠，不蕤。占者皮弁。有司，卜人也。麻衣，白布深衣，而着缞焉，及布带、缁布冠，此服非纯吉，亦非纯凶也。皮弁，则纯吉之尤也。占者尊于有司，卜求吉，其服弥吉。如筮，则史练冠长衣以筮。占者朝服。筮者，筮宅，谓下大夫若士也。筮史，筮人也。长衣，深衣之缘以素者也。长衣练冠，纯凶服也。朝服，纯吉服也。大夫士日朝服以朝。
　　大唐元陵仪注：「既定陵地，择地，使就其所卜筮之。将卜，使者吉服。掌事者先设使以下次于陵地东南。使者至陵地，待于次。太常卿卜，服祭服。祝及卜师、筮师，凡行事者皆吉服。掌事者布筮席于玄宫位南，北向西上。赞者引卜者及太祝立于筮席西南，东向南上。卜师立于太祝南，东面北上。赞者引使者诣卜筮席南十五步许，当玄宫位北向立；赞者立于使者之左，少南。俱北向立定。赞者少进，东面称事具，退复位。卜者进立于使者东北，西面。卜师抱龟，筮师开韇出策，兼执之，执韇以击策，进立于卜者前，东面南上。卜者命曰：『维某年月朔日，子哀子嗣皇帝某，谨遣某官某乙，奉为考大行皇帝度兹陵兆，无有后艰？』卜师筮师俱曰诺，遂述命，右旋就席北坐。命龟曰『假尔泰龟有常』，命筮曰『假尔泰筮有常』，遂卜筮，讫，兴，各以龟筮东面占曰从，还本位。赞者进使者之左，东面称礼毕。赞者遂引使者退立于东南隅，西面。若不从，又择地卜筮如初仪。」其百官以下仪制，具开元礼。
　　　　启殡朝庙殷　周　大唐
　　殷朝而殡于祖。
　　周朝而遂葬。朝谓丧朝庙也。丧祝及朝御柩。乃奠。朝谓将葬，朝于祖考之庙而后行，则丧祝为柩御。士丧，既夕哭，既，已也，谓出门哭止复外位时。请启期，告于宾。将葬，当迁柩于祖。有司于此乃请启肂之期于主人以告宾，宾宜知其时。夙兴，设盥于祢庙门外，陈鼎皆如殡，东方之馔亦如之。皆三鼎。如殡，如大敛既殡之奠。夷床馔于阶闲。夷之言尸也。朝正柩用此床也。记云：「夷床輁轴馔于西阶东。」注云：「明阶闲者，位近西也。夷床馔于祖庙，輁轴馔于殡宫。其二庙者于祢，亦馔輁轴。」如小敛奠。乃启。祖尊祢卑。士事祖祢。上士异庙，下士共庙。二烛俟于殡门外。早闇，以为明也。丈夫髽，散带垂，即位如初。为将启变也。此互文以相见耳。髽，妇人之变。妇人不哭。将有事，止讙嚣也。启之昕，外内不哭也。商祝免袒，执功布入，升自西阶，尽阶不升堂，声三，启三，命哭。功布，灰理之布。执之以接神，为有所拂柩也。声三，三有声，存神也。启三，三言启，告神也。旧说以为：声，噫歆兴。烛入。照彻与启肂者。夏祝取铭置于重，启肂迁之。踊无算。商祝拂柩用功布，幠用夷衾。拂，去尘也。幠，覆之，为其形露也。迁于祖用轴。迁，徙也。徙于祖，朝祖庙也。盖象平生时，出必辞尊者。轴，輁轴也，状如转辚，刻两头为轵，輁状如长床，穿桯前后，着金而关轴焉。大夫诸侯以上有四周，谓之輴。天子画之以龙。桯音戈征反。重先，奠从，烛从，柩从，主人从。行之序也。主人从者，丈夫由右，妇人由左，以服之亲疏为先后，各从其昭穆，男宾在前，女宾在后。记曰：「朝于祢，重止于门外之西，东面。」升自西阶。柩也。犹用子道，不由阼阶。奠俟于西阶下，东面北上。俟正柩也。正柩于两楹之闲，用夷床。两楹闲象向户牖，是时柩北首。主人从升，柩东西面。众主人东即位。东方之位。妇人从升，东面。置重如初。如殡宫时也。记注云：「重不入者，主于朝祖而行，若过之矣。门西东面，待之便也。」席升设于柩西，奠设如初，巾之，升降自西阶。席设于柩之西，直柩之西，当西阶。从奠设如初，东面也；不统于柩，神不西面也。不设柩东，东非神位也。巾之者，为障当风尘也。烛先入者升堂，东楹之南，西面；后入者西阶东，北面，在下。照正柩也。先，先柩也。后，后柩也。适祖时，烛亦然，互记于此也。主人降即位，彻乃奠，升降自西阶，主人踊如初。如其降拜宾至，于要节而踊也。不荐车者，不从此行。祝及执事举奠，巾席从降，柩从，序从如初，适祖。此谓朝祢明日，举奠适祖之序也。祝执醴先，酒脯醢葅从之，巾席为后。既正柩，席升设奠如初，祝受巾，巾之。凡丧自卒至殡，自启至葬，主人之礼其变同，则此日数亦同矣。序从，主人以下。丧之朝也，顺死者之孝心，哀离其室，故至于祖考之庙而后行也。
