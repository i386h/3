<!-- { "loadSidebar": true } -->
　　大唐元陵之制，未殡，遇夏至，祭皇地祇，礼官议停祭。时监察御史张朔牒礼仪使：「伏准遗诏，皇帝已听政，合告郊庙，所司祭地祇无文，合废。又按曾子问：『天子崩，未殡，五祀之祭不行，既殡而祭。』所言五祀不行，即明天地之祭不合废。又，王制：『丧三年不祭，唯祭天地、社稷，为越绋而行事。』注云：『不敢以卑废尊。』又按春秋杜氏注：『天王崩，未葬而郊者，不以王事废天事也。』今礼仪使牒引祠令，『诸飨庙官有缌麻以上丧，不得充飨官』，此盖指私丧，不足为今日之证。请更参详。报礼仪使。」报：「来牒称，天子崩，五祀之祭不行，既殡而祭，所言五祀不行，即明天地之祭不合废者。谨按：曾子问：『天子崩，五祀之祭不行，既葬而祭。』郑玄注云『郊社亦然』，然则五祀之与郊社之祭同也。则来牒所言『五祀不行，则明天地之祭不合废』，与郑玄所云『郊社亦然』之义乖也。又按：曾子问上文曰：『天子尝禘郊社五祀之祭，簠簋既陈，天子崩，后之丧，如之何？』孔子曰：『废。』下文云：『天子崩，未殡，五祀之祭不行，既殡而祭。』孔颖达云：『以初崩哀戚，未遑祭祀，虽当五祀祭时，不得行也。既殡，哀情杀而后祭也。』又云：『自启至于反哭，五祀之祭不行，已葬而祭。』此言无事时则祭，有事时则废。未殡以前，是有事；既殡已后，未启已前，为无事。故王制云『越绋而行事』。绋者，属于龙輴之辕索也。天子攒涂龙輴，谓殡时所设也。今百官成服，准祠令，诸祀斋之日，平明赴祠所。又开元礼云：『祀前七日，受誓戒，散斋四日，致斋三日。散斋之内，不得吊死问病；致斋之内，唯祀事则行，其余悉断。』苟或违此，则非为祭，所以崇严洁也。今若敛发赴庙，则严洁之道于是乎废也。成服而行，则祀典之文可得而踰也。且哀戚之杀，大敛孰与夫自启？凶秽之甚，缌麻孰与夫斩缞？未殡之时，非谓无事；扱衽之祭，可谓不遑。况皇帝即位，未告太庙，哀戚在疚，未许听政，如何告太祖以配北郊乎？参详古今，实难议祭也。」
　　　　旁亲丧不废祭议东晋
　　东晋穆帝永和六年五月九日，安平王薨。博士孙钦议：「礼，有死于宫中，阙一时之祀。又按魏高堂隆议，平原公主薨，二月春祠，不宜阙。臣闻伯叔父、同产昆弟、庶子、庶孙及次妃以下，天子诸侯则降而不服，于四时之祭无阙废，礼也。汉文帝前代盛德之君也，犹不忍以三年之丧，妨废孝享，割损年月，早葬速除，追思祖考，念在烝尝，所以重宗庙也。且宫中有死者，三月不举祭，传发于缌麻三月之章，天子诸侯周大功，皆降而不服，何缌麻之有乎！诚亦儒者之迷误也。」
　　　　缌不祭议晋　宋
　　晋荆州刺史殷仲堪问：「礼文如是，此指释有缌麻服而犹得祭者也？当不普言新丧之亲于所祭者耶？」别驾庾叡、功曹滕惔、主簿刘恬答：「寻礼文，当是指明有缌服可以祭耳，不以新丧之亲于所祭者有服为疑。今世中传重者，而有从祖小功之服，服既除，恐不得以二祖服近而不祭也。」
　　宋庾蔚之谓：「殷庾释文句甚允，但未统立言大意。记所明重其已与神交而不终，外丧尸殡不在此，可得少申其事。故大夫之祭，鼎俎既陈，笾豆既设，内丧小功缌麻，外丧齐缞以下，行。特为已与神交，故随轻重各有所行。又云『士之所以异缌不祭』者，加大夫，有小功缌麻皆废。故郑云『然则士不得成礼者十一』也。又云『所祭于死者无服则祭』者，言所异于未与神交唯有此，则外内之丧通废，士卑故也。言有始末，义统有本。寻礼者多断取义，不辩已与神交之异，故申之云。」
　　　　夺宗议晋
　　晋元帝建武初，孙文上事：宣帝，支子，不应祭章郡、京兆二府君。仆射刁协云：「诸侯夺宗，圣庶夺嫡，岂况天子乎！自皇祚以来，五十余年，宗庙已序，而文攻乎异端，宜加议罪。」按汉梅福云：「诸侯夺宗」。此谓父为士，庶子封为诸侯，则庶子夺宗嫡，主祭祀也。在诸侯尚有夺义，岂况天子乎！所言圣庶者，谓如武王庶子，有圣德，夺代伯邑考之宗嫡也。
　　　　殇及无后庙祭议宋
　　宋孝武皇帝孝建元年，有司奏：「东平冲王年幼无后，唯殇服五月。虽臣不殇君，应有主祭，而国是追赠，又无其臣。未详毁灵立庙，为当他祔？」太学博士徐宏议：「王既无后，追赠无臣，殇服既竟，灵便合毁。记曰：『殇与无后者，从祖祔食。』又曰：『士大夫不得祔于诸侯，祔诸祖之为士大夫者。』按冲王则宜祔诸祖之为王者，应祔长沙景王庙。」诏可。大明六年，有司奏：「故晋陵孝王子云未有嗣，安庙后三日，国臣从权制除释，晦朔周忌，应还临哭与不？又祭之日，谁为主？」太常丞庾蔚之议：「灵筵存，诸臣宜还临哭，变服，使上卿主祭。王既未有后，又无三年服者，周亲服除，而国尚存，便宜立庙，为国之始祖。服除之日，神主暂祔食祖庙。还居新庙之室。未有嗣之前，四时飨荐，常使上卿主之。」诏可。七年十一月，有司奏：「晋陵国刺：孝王庙依庐陵等国例，一岁五祭。二国以王有衡阳王服，今年内不祠。寻国未有嗣王，三卿主祭。应同无服者之例与不？」左丞徐爰议：「嗣王未立，将来承胤未知疏近。岂宜空计服属，以亏祭敬。」诏可。八年，有司奏：「故齐敬王子羽未立后，未详便应作主立庙？为须有后之日？未立庙者，为于何处祭祀？」爰议以为：「国无后，于制服除罢。始封之君，实存继嗣。皇子追赠，为始祖。臣不殇君，事着前准，岂容虚阙烝尝以俟有后？谓宜立庙作主，三卿主祭依旧。」
　　　　祭殇周　晋
　　周制，曾子问：「『祭殇必厌，盖弗成也。厌饫而已，不成其为人也，故其礼不备。祭成丧而无尸，是殇之也。』与不成人同也。孔子曰：『有阴厌，有阳厌。』言祭殇之礼，有于阴厌之者，有于阳厌之者。曾子问曰：『殇不备祭，何谓阴厌阳厌？』言殇乃不成人，祭之不备礼也，而云阴厌阳厌乎？失孔子旨也。祭成人始设奠于奥，迎尸之前，谓之阴厌。尸谡之后，改馔于西北隅，谓之阳厌。殇则不备也。孔子曰：『宗子为殇而死，庶子弗为后也。族人以其伦代之，明不序于昭穆立之庙也。其祭之，就其祖而已。代之者主其礼也。按此殇未成人，无立后之道，故取于族人之中兄弟之伦而主其祭。其祭之就所祭者之祖，服除乃止。其吉祭特牲。尊宗子，从成人也。凡殇则特豚。自卒哭成事之后，为吉祭也。祭殇不举，无肵俎，无玄酒，不告利成，此其无尸及所降也，其它如成人。举肺脊、肵俎、利成，礼之于尸也。肵音祈。是谓阴厌。是宗子而殇，祭之于奥之礼也。小宗为殇，其祭礼亦如之。凡殇与无后者，祭于宗子之家，当室之白，樽于东房，是为阳厌。』」凡殇，谓庶子之嫡也，或昆弟之子，或从父昆弟。无后者，如有昆弟及诸父。此则今死者，皆宗子大功之内亲共祖祢者也。言祭于宗子之家者，为有异居之道也。无庙者为墠祭之，亲者供其牲物，宗子皆主其礼。当室之白，樽于东房，异于宗子之为殇也。当室之白，谓西北隅得户明者也。明者曰阳。凡祖庙在小宗之家，小宗祭之亦然。宗子之嫡亦为凡殇，过此以往则不祭也。祭法：「王下祭殇五：嫡子，嫡孙，嫡曾孙，嫡玄孙，嫡来孙。诸侯下祭三，大夫下祭二，嫡士及庶人祭子而止。」祭嫡殇者，重嫡也。祭嫡殇于庙之奥，谓之阴厌。王子公子祭其嫡殇于其党之庙。大夫以下庶子祭其嫡殇于宗子之家。皆当室之白，谓之阳厌。凡庶殇不祭也。蜀谯周云：「庶子之为殇者，祔祠于祖庙，庶子共其牲物，而宗子主其礼。士庶人之庶子，虽成子而无后，亦祔祠于祖，其主之如祭殇。殇及无后虽祔祠于祖庙，皆异日别祭于其处耳。天子诸侯之庶子无子，不得祔祠于其庙，当从其庶祖，昭穆同也。」
　　晋范宁祭殇议云：「祭法王祭嫡殇，下及五代。愍怀太子、殇太子、哀太孙、冲太孙，自是先帝嫡殇，历代弥久，而庙祀之礼，于今未废，谓非礼典之意，宜从埋主之例。」
　　　　未立庙祭议晋
　　晋安昌公荀氏祠制云：「荀氏进封大国，今祭六代，暂以厅事为祭室，须立庙如制备物。」
　　殷仲堪问庾叡：「纲纪有承重之身，身服已除，其应祭，吾尚有服，当得于厅事上祭不？」按殷宗有五等封。庾叡等答曰：「宜在别室。」又问云：「依礼，祭皆于宗子之家，支子每往助祭耳。又如吾家五等封，乃应有庙。今既无庙，而共家常以厅事为烝尝之所。今一朝忽移别室，意殊不安。」刘功曹答云：「昔鲁襄公尚于兄弟之庙，假钟磬以成礼，今于厅事当无嫌也。」
　　　　公除祭议东晋　宋
　　东晋成帝咸和七年，虞潭上表云：「今之诸侯服其亲，皆与士同，无复降杀。大宗之家，丧服累仍，若皆不祭，是先人之享尝，永为有废。或难曰：「士独非孝子也？」答曰：「士贱，不得伸其意也。」臣谓三月之后，礼情渐杀，若非父母之丧，尚通内外，服踰月，既葬，可祭宗庙。」博士通议，宜如潭所上，会有军事，未及施行。
　　咸康三年十月二十七日，虞潭有嗣子丧，既葬，依令文行丧三十日，至十二月十日公除，其日祭宗庙。潭自为论曰：「余身受公除，岁终大，至敬兼兴，如当遂阙，心所不安，故谘之有识。难曰：『礼，素衣刍席，不入庙门，不以凶干神明之位。缌丧虽轻，脱服而祭，况嗣子当承祚者乎？』答曰：『高宗三年谅闇，今则不尔，帝王既葬，缟素躬亲宗庙之献，不以丧遂阙者，盖国之大事，在祀与戎也。且吉祭廷有金石铿锵之和，今去凶制而奉烝尝，干戚戢而不振，慎终之情不远，随时之义亦通也。』」
　　徐藻议云：「古无公除，吉凶之服不可相干，故缌不祭耳。今既公除，吉服而行，则可吉祭。今既吉服，无事不可，而大事反可阙耶？若以心丧为疑者，则出母子为父后，得以含悲而祭矣。又礼有死宫中，三月不举祭；齐缞之礼，三月不从政。意者虽速公除，犹宜待满三月。又问：『同宫之丧而未葬，虽公除，可以祭不？』答曰：『公除不祭，本与于外丧耳。若同宫之丧，虽未葬，此不可也。』」
　　宋庾蔚之谓：「公除是公家除其丧服，以从公家之吉事。若公家无斋禁，则其受吊临灵，及私常着丧服，岂得辄释凶服以执吉祭乎？徐藻乃云外丧公除，虽停殡，可吉祭，恐此非祖祢之所享也。兄弟别居，便为外丧，未葬公除而可以烝尝，未之闻也。」
　　　　上陵拜扫及诸节上食附○
汉　后汉　魏　晋　东晋　宋　后魏　大唐
　　三代以前无墓祭，至秦，始起寝殿于墓侧。
