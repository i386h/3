<!-- { "loadSidebar": true } -->
　　魏高贵乡公甘露二年，天子亲帅群司行养老之礼于太学，命王祥为三老，郑小同为五更。祥南面，几杖，以师道自居。天子北面，乞言。祥陈明王圣帝君臣政化之要以训之，闻者莫不砥砺。
　　后魏孝文帝太和十六年，诏以前司徒尉元为三老，前大鸿胪卿游明根为五更。于明堂设国老位、庶老位于阶下。皇帝再拜三老，亲袒割牲，执酱而馈，执爵而酳；于五更行肃拜之礼；赐国老、庶老衣服有差。既而三老言曰：「自古人所崇，莫重于孝顺。然五孝六顺，天下之所先。愿陛下重之，以化四方。」帝曰：「孝顺之道，天地之经，今承三老明言，铭之朕怀。」五更言曰：「夫至孝通灵，至顺感幽，故经云『孝悌之至，通于神明，光于四海』。愿陛下念之，以济黎庶。」帝曰：「五更助三老以言至范，敷展德音。当克己复礼，以行来授。」礼毕，乃赐步挽一乘。诏曰：「三老可给上公之禄，五更可食元卿之俸，供养之味，亦同其例。」
　　北齐制，仲春令辰，陈养老礼。先一日，三老五更斋于国学。皇帝进贤冠，玄纱袍，至辟雍，入总章堂。列宫悬。王公以下及国老庶老各定位。司徒以羽仪武贲安车，迎三老五更于国学。并进贤冠，玄服，黑舄，素带。国子生黑介帻，青衿，单衣，乘马从以至。皇帝释剑，执珽，迎于门内。三老至门，五更去门十步，皆降车以入。皇帝拜，三老五更摄齐答拜。皇帝揖进，三老在前，五更在后，升自右阶，就筵。三老坐，五更立。皇帝升堂，北面。公卿升自左阶，北面。三公授几杖，卿正履，国老庶老各就位。皇帝拜三老，群臣皆拜。不拜五更。乃坐。皇帝西面，肃拜五更。进珍羞酒食，亲袒割牲，执酱以馈，执爵而酳。以次进五更。又设酒酏于国老庶老。皇帝升御坐，三老乃论五孝六顺，典训大纲。皇帝虚躬请受，礼毕而还。又都下及外州人年七十以上，赐鸠杖黄帽。有则给，不为常也。
　　后周武帝保定三年，诏以太傅燕国公于谨为三老，赐延年杖。皇帝幸太学以食之。三老入门，皇帝迎拜门屏之闲，三老答拜。设三老席于中楹，南向。太师晋国公宇文护升阶，设几于席。三老升席，南面凭几而坐。大司寇楚国公豆卢宁升阶，正舄。皇帝升，立于斧扆之前，西面。有司进馔，皇帝跪设酱豆，亲袒割牲。三老食讫，皇帝又亲跪授爵以酳，撤去。皇帝北面立，访道，三老乃起，立于席后。皇帝曰：「猥当天下重任，自惟不才，不知政理之要，公其诲之。」三老答曰：「木从绳则正，后从谏则圣。自古明王圣主，皆虚心纳谏，以知得失，天下乃安。惟陛下念之。」又曰：「为国之本，在乎忠信，是以古人云：『去食去兵，信不可失。』国家兴废，在于赏罚。若有功必赏，有罪必罚，则为善者日益，为恶者日止；若有功不赏，有罪不罚，则天下善恶不分，下人无所措手足。」又曰：「言行者，立身之本，言出行随，诚宜相顾。陛下三思而言，九虑而行，若不思不虑，必有过失。天子之过，事无大小，如日月之蚀，莫不知者，愿陛下慎之。」三老言毕，皇帝再拜受之，三老答拜。礼成而出。
　　大唐制，仲秋吉辰，皇帝亲养三老五更于太学。所司先奏定，三师、三公致仕者，用其德行及年高者一人为三老，次一人为五更。设三老座于西楹之东，近北南向。设五更座于西阶上，东向。设国老三人座于三老座西，俱不属焉。设众国老座于堂下西阶之西，东面北上。五品以上致仕者为国老，六品以下致仕者为庶老。
　　天宝八载闰六月制，其天下百姓，丈夫七十五以上，妇人七十以上，宜各给中男一人充侍，仍任自简择；至八十以上，依例程处分。余并如开元礼。
　　　　天子拜敬保傅太子及诸王见师礼附○汉　晋　大唐
　　汉张禹尝为成帝师，帝尊宠之。禹每疾，辄以起居闻。谓其食饮寝卧之增损也。帝自临问之，亲拜禹床下，禹顿首谢恩，因归诚言：「老臣有四男一女，爱女甚于男，远嫁为张掖太守萧咸妻，不胜父子私情，思与相近。」帝实时徙咸为弘农太守。又禹小子未有官，帝临候禹，禹数视之，帝即禹床下拜为黄门郎，给事中。
　　晋成帝诏曰：「曲陵公等，宣力前朝，致勋皇家，以德义优弘，兼保傅朕躬。朕遭家不造，奄在哀疚，训未究，悟事穷感。其一遵先帝尊崇师傅之教，拜敬加旧，以明崇德，永奉遗范。」尚书令卞壸等奏曰：「臣历观纪籍礼经，无拜臣之制。唯汉成帝拜张禹，庸主凡臣，不足为轨。或说师臣友臣，师模其道，又未是其拜也。至于先帝之拜司徒导，特以元皇帝兴自藩国，布衣之交，拜在人臣之日，故率而不改。陛下尊顺先典，伏膺礼中，不宜降南面之尊，拜北面之臣。大教有违，名体不顺，事应改正。」太后诏：「尊师重道，帝王之所宜务，况童幼方赖师训之成。宜令一遵先帝崇贤之礼。」壸又奏：「臣考先典之极，无过于周公，而周史无拜敬之礼。礼记称『王者入学，躬拜三老』。此一朝之敬，犹子冠而母拜之，岂可终身行焉。」太后诏：「须帝成人，更详师傅之礼。」
　　大唐贞观十一年，太宗语魏王泰曰：「礼部尚书兼魏王师王珪。汝之事师，如事我也。」泰每先拜珪，珪亦以师道自居，物议善之。十七年，诏令撰三师仪注。太子出殿门迎，先拜，三拜答拜。每门让。三师坐，太子乃坐。与三师书，前名惶恐，后名惶恐再拜。
　　　　诸王公主敬姑叔大唐
　　大唐神龙元年，制曰：「近代以来，罕遵轨度。王及公主，曲致私情，姑叔之尊，拜于子侄，违法背礼，情用恻然。自今以后，宜从革弊，宣告宗属，知朕意焉。」先是，诸王及公主，皆以亲为贵，天子之子见诸姑叔，姑叔先拜，若致书则称为启事。帝志欲敦序亲族，故下制以革斯俗。
　　　　群臣致敬太后父晋
　　晋邓监军教出袁历阳书，参佐纲纪议为褚太后父左将军施敬，不同。司马黄整议：「夫子有云：『必也正名乎！』王者象天，后者法地，为兆庶父母，尊莫大焉，厚莫重焉。若以后尊宜敬于亲，于后父也便应有敬，错之礼典，先无兹比。今皇太后临统朝政，以主上富于春秋耳，故是本尊之尊，无复异也。且诸侯为国藩翰，北面稽首，岂可得推崇为太上邪？寻名定义，谓不应施敬也。」
　　　　群臣侍坐太子后来并公卿致敬太子、东宫臣上笺疏、见公卿仪、百官上表不称其名附○晋　大唐
　　晋制，皇帝会公卿，座位定，太子后至，孙毓以为群臣不应起。礼曰『父在斯为子，君在斯为臣』。『侍坐于所尊，见同等不起』。皆以为尊无二上，故有所厌之义也。昔卫绾不应汉景之召，释之正公门之法，明太子事同于群臣，群臣亦统一于所事。应依同等不起之礼。明帝太宁三年，诏曰：「汉魏以来，尊崇储贰，使官属称臣，朝臣咸拜，此甚无谓。今太子衍幼冲之年，便臣先达，将今所习见，谓之自然，此岂可以教之邪！」令内外通议。尚书令卞壸议以为：「春秋王太子不会盟，礼同于君，皆所以重储贰，异正嫡。苟奉之如君，不得不拜矣。太子若存谦，故宜答拜。臣以为皇太子之立，郊告天地，正位储宫，岂得同之皇子揖让而已。谓宜稽则汉魏，阖朝同拜。」从之。徐邈云：「东宫臣上表天朝，既用黄纸，上太子疏，则用白纸也。北人有作苻宏官属者，云『东宫臣上疏于太子用白纸，太子答之用黄纸。朝士率常笺上下死罪，太子答之姓白，亦有惶恐。』此似得中朝旧法。」
　　大唐武太后长安二年，左庶子王方庆上言：「谨按史籍所载，人臣与人言及上表，未有称皇太子名者，当为太子皇储，其名尊重，不敢指斥。谨按晋尚书仆射山涛启事，称皇太子而不言名。涛中朝名士，必详典故。朝官尚礼如此，宫臣讳则不疑。今东宫殿及门名，皆有触犯，临事论议，回避甚难。孝敬皇帝为太子时，改弘教门为崇教门，沛王为皇太子，改崇贤馆为崇文馆，皆避名讳。此即成例，足为轨模。」于是一切改之。
通典卷第六十八　礼二十八　沿革二十八　嘉礼十三
　　天子诸侯大夫士养子仪君薨后嗣子生附　天子诸侯大夫士之子事亲仪妇事舅姑附　事先生长者杂仪　居官归养父母　侨居人桑梓敬　夫人不答妾拜　僧尼不受父母拜及立位　被召未谒称故吏议　二嫡妻议　甥侄名不可施伯叔从母议　二人各是内外兄弟相称议　从舅是族外弟相称议
　　　　天子诸侯大夫士养子仪君薨后嗣子生附
　　周制，妻将生子及月辰，则居侧室，侧室，谓夹之室，次燕寝也。夫使人日再问之，作而自问之，妻不敢见，使姆衣服而对。至于子生，夫复使人日再问之。作，有感动。子生，男子设弧于门左，女子设帨于门右。表男女也。弧者，示有事于武也。帨，事人之佩巾。
　　三日，始负子，男射女否。始有事也。负之谓抱之而使向前也。国君世子生，告于君，接以太牢，宰掌具。接读为捷，捷，胜也。谓食其母，使补虚强气也。三日，卜士负之，吉者宿斋，朝服寝门外，诗负之。射人以桑弧蓬矢六，射天地四方。诗之言承也，即本卜吉者。桑弧蓬矢，本太古也。天地四方，男子所有事也。保受乃负之。代士也。保，保母。宰醴负子，赐之束帛。醴当为礼，字之误也。礼以一献之礼，酬之以币也。卜士之妻，大夫之妾，使食子。食子不使君妾，嫡妾有敌义，不相亵以劳辱之事。士妻、大夫之妾，谓时自有子者。凡接子择日。虽三日之内，尊卑必皆选其吉焉。冢子则太牢，冢，大也。冢子犹言长子，通于下也。庶人特豚，士特豕，大夫少牢，国君世子太牢。皆谓长子。其非冢子，则皆降一等。谓冢子之弟，及众妾之子生也。天子诸侯少牢，大夫特豕，士、庶人特豚耳。异为孺子室于宫中，别扫一处以居。择于诸母与可者，必求其宽裕、慈惠、温良、恭敬、慎而寡言者，使为子师，其次为慈母，其次为保母，皆居子室，此人君养子之礼也。诸母，众妾也。可者，傅御之属也。子师，教示以善道者。慈母，知其嗜欲者。保母，安其居处者。士妻食乳之而已。他人无事不往。为儿精气微弱，将惊动也。
