<!-- { "loadSidebar": true } -->
　　文帝太和十四年，祖母文明冯太后崩，将营山陵，安定王休等率百寮诣阙表曰：「臣等闻先王制礼，必随代变。三年之丧，虽自上古，中代以后，未之能行。陛下欲依上古，万机事殷，不可暂旷。三代以下，岂无至孝之君？皆以义存百姓，是以君丧即位，踰月而葬，葬而即吉。」诏曰：「自遭祸罚，恍惚如昨。山陵迁厝，所未忍闻。」十月，又表曰：「伏惟大行皇太后，明诰垂于典册。陛下虽欲终上达之礼，其如黎元何？」诏曰：「仰寻遗旨，俯闻所奏，山陵可依典册，缞服情所未忍。」既葬，又表曰：「天下之至尊，莫尊于王业；皇极之至重，莫重于万机。今山陵告终，百礼咸毕，愿陛下愍亿兆之心，抑恩割哀，遵奉终制。谨依前式，求定练日，以备禫礼。」高闾曰：「君不除服于上，臣则释服于下，从服之义有违，为臣之道不足。缞麻朝政，吉凶事杂。」诏曰：「公卿所议，皆服终三旬；释缞袭吉，情实未忍。遂服三年，重违旨告。今将至周，一经忌日，情结差申。按礼，卒哭之后，将授服。于受日，庶人及小官皆令即吉。内职羽林中郎已下，虎贲郎已上，及外职五品以上无缞服者，素服以终三月；内职及外臣缞服者，变从练礼。外臣三月而除；诸王、三都驸马及内职，至来年三月晦朕之练也，除而即吉；侍臣，君服斯服，随朕所降。此虽夺式，推情即理，有贵贱之差，远近之别。」游明根曰：「圣慕深远，所奏已不蒙许，愿得踰年即吉。既历冬正，又近遗诏。」诏曰：「若不许朕缞服，则当除缞闇嘿，委政冢宰。二事之中，惟公卿所择。」东阳王丕曰：「臣与尉元，历事五帝。自圣代以来，大讳之后三月，必须迎神于西，禳恶于北，具行吉礼。」诏曰：「太尉国老，诚如所陈，恐是先朝万得一失，朕情未忍。」遂号恸，群官亦哭而辞出。壬午，诏：「公卿屡上启事，依据金册遗旨。朕仰惟恩重，不胜罔极之痛。今依既虞卒哭，克此月二十日授服，以葛易麻。既表缞服在上，公卿不得独释于下。故于朕之授变从练，以下复为节降。断度今古，以情制哀。但取遗旨速除之一节，便及变礼也。」
　　延昌四年正月，宣武帝崩于式干殿。侍中、中书监、太子少傅崔光等奉迎太子于东宫，入自万岁门，至昭阳殿，哭踊久之。欲待明乃行即位之礼，太尉崔光曰：「天位不可暂旷，何待至明？」光等请太子止哭，立于东序。于忠、元昭扶太子西面哭十数声，止。光奉册进玺绶，太子跪受，服皇帝衮冕之服，御太极前殿。光等降自西阶，夜直群臣立于庭中，北面稽首称万岁。
　　孝明帝神龟元年九月，尼高皇太后崩于瑶光寺。诏曰：「崇宪皇太后，德协坤仪，徽符月晷，万融一化，奄至遐崩。但朕幼集荼蓼，夙凭德训，乃戡虣定难，是赖深谋。夫礼沿情制，义循事立，可特为齐缞三月，以申追仰之心。」有司奏：「按旧事，皇太后崩仪，自复魄敛葬，百官哭临，其礼甚多。今尼太后既存委俗尊，凭居道法。凶事简速，不依配极之典；寺庭局狭，非容百官之位。但因葬日，衢路奉接，义成君臣，终始情礼，理无废绝。辄立仪如别。内外群臣，权改常服，单衣袤巾，奉迎之墓，列位哭拜，事讫而除。止在京师，更不宣下。」诏可。
　　后周武帝母叱奴太后崩，帝居倚庐，朝夕供一溢米。群臣表请，累旬乃止。及葬，帝袒跣陵所，行三年之制，五服内并依礼，斯近古无俦。
　　天元帝宣政元年，令天下遭父母丧，许终制。
　　隋制，皇帝本服大功以上亲及外祖父母、皇后父母、诸官正一品丧，帝不视事三日。本服五服内亲、百官正二品以上丧，并一举哀。太阳亏，国忌日，本服小功缌麻亲、百官三品以上丧，不视事一日。皇太后、皇后为本服五服内亲，一举哀。皇太子为本服五服内亲及东宫三师、三少、宫臣三品以上，一举哀。
　　大唐元陵遗制：其丧仪及山陵制度，务从俭约，并不以金银锦彩饰。天下节度观察团练使、刺史等，并不须赴哀。祀祭之礼，亦从节俭。其天下人吏，敕到后，出临三日，皆释服。无禁婚娶、祠祀、酒肉。其宫殿中当临者，朝夕各十五举音。礼固从宜，丧不可久。皇帝宜三日听政，十三日小祥，二十五日大祥，二十七日而释服。皇帝本服周者，凡二朝哭而止。本服大功者，晡哭而止。本服小功以下，一举哀而止。
　　　　奔大丧奔山陵附○周　后汉　魏　晋　东晋　大唐
　　周制，谷梁传云：「周人有丧，鲁人亦有丧，周人吊，鲁人不吊。周人曰：『固吾臣也，使人可也。』鲁人曰：『吾君也，亲之者也，使大夫则不可也。』故周人吊，鲁人不吊，以其下成康为未久。」周道尚明，无愧于不往。五经通义云：「凡奔丧，近者先闻先还，远者后闻后还。诸侯未葬，嗣子闻天子崩，不奔丧。王者制礼，缘人心而为之断文，孝子之恩，不忍去棺柩，故不使奔也。」
　　后汉许慎异义云：「按左氏说，诸侯，藩卫之臣，不得弃其封守。诸侯，千里之内奔，千里之外不奔。四方不可空虚，故遣大夫也。」郑玄驳云：「礼，天子于诸侯无服，诸侯为天子斩缞三年，是尊卑异者也。春秋文四年，夫人成风薨，王使荣叔来归唅且赗；又王使毛伯来会葬。传曰『礼也』。至叔孙得臣如京师，葬襄王，则传无言焉。天子于鲁既唅赗，又会葬，为得礼，是则鲁于天子，一大夫会葬而已，为不得礼可知矣。按昭三十年，晋侯去疾卒，秋葬晋顷公。传曰：郑游吉吊，且送葬。魏献子使士景伯诘之。其对辞有『灵王之丧，我先君简公在楚，我先大夫印段实往，敝邑之少卿也。王吏不讨，恤所无也』。晋人不能诘。岂非左氏诸侯奔天子之丧及会葬之明文也？」
　　大鸿胪眭生眭音虽说：「诸侯踰年即位，乃奔天子丧。春秋之义，未踰年，君死，不成以人君礼。言王者未加其礼，故诸侯亦不得供其礼于王者，相报也。」许氏又按：「礼不得以私废公、卑废尊。如礼得奔丧，今以私丧废奔天子之丧，非也。又人臣之义，不得校计天子未加礼于我，亦执之不加礼也。眭生之说，非也。」郑玄按：「孝经『资于事父以事君』，言能为人子，乃能为人臣也。服问『嗣子不为天子服』，此则嫌欲速，不一于父也。丧服四制曰『门内之治恩掩义，门外之治义断恩』，此言在父则为父，在君则为君也。春秋庄三十二年，子般卒，时父未葬也。子者，系于父之称也。言卒不言崩，未成君也。未成君犹系于父，则当从门内之治恩掩义。礼者在于所处。此何以私废公？何以卑废尊？」
　　魏时礼官议奔丧礼，有除丧而后归哭于墓者，皆听哭于陵。尚书卢毓以礼言遂除者，谓有服者耳；无服者则不哭。王肃曰：「既言除丧，岂有服哉？虽除，始见坟，敛发袒绖，言除敛发袒绖耳。记曰：『朋友之墓，有宿草而不哭焉』，明友未踰年，虽无服犹哭之，有天子之丧未踰时始奔赴而得不哭者乎？今虽权宜即吉，吾本三年之丧也，故三年之后，行禘祫之礼。又，远方吊贡表，皆宜通，若有禁，乃止，此不得与哭陵相妨害也。」又答难云：「前说遂除，谓除敛发袒绖耳，不谓今之奔者皆须敛发也。责以玄衣冠，又其所不能具，自可服深衣白帢也。」
　　晋惠帝崩，司徒左长史江统议奔赴山陵曰：「往者荡阴之役，群僚奔散，义兵既起，而不附从，主上旋宫，又不归罪。至于晏驾之日，山陵即安，而犹不到。自台郎御史以上，应受义责，加贬绝，注列黄纸，不得叙用。至于先有他故去职，或以丧疾免散，仍遇兵隐遁山泽者，宜与上牒异制。春秋传曰：『君子避内难，不避外难。』孙、宁之变，蘧瑗出关，陈力就列，不能者止，未足多责也。及至奔赴，不及在哀，致身后于山陵，故当从时宜以立褒贬，依王政而正准绳，不可偏抗古义以伤今实也。承诏书而制奔赴之期，以为分别远近，则典而不畅；检校险易，则密而不弘。故拟七月之典，以议今事。达官名问特通者，过期不到，宜依退免法，注列黄纸，三年乃得叙用。又自非盟主所授，而诸侯州伯所以用，故不得奔赴，宜与下牒同罚。春秋传曰『不以家事辞王事』，此上之行乎下也。诸侯州伯辄留应赴之人，而令失节于王庭，坐于周官九代之法，应在犯令陵政之条，诸台平处，正其削黜。」
　　东晋成帝咸康中，恭皇后山陵，司徒西曹属王蒙议立奔赴之制曰：「三代垂文，观时损益。今服教之地，远于古之九服，若守七月之断，远近一概者，违实，惧非通制。请王畿以外，南极五岭，非守见职，周年不至者，宜勒注黄纸，有爵土者削降。永嘉中，江统议不奔山陵，但三年不叙，于义为轻。今更立如牒。若方伯授用，虽未有王命，犹不与停散同。今见在官即吉之后去职，不及凶事，无所贬责。万里外以再周为限。自此以内，明依前牒，虽在父母丧，其责不异。」黄门郎徐众等驳蒙云：「若如蒙议，见在官者，已拘于制度，不得奔赴。至于既去，虽不及哀，臣子之情，何得不暂致身哉！臣谓丧纪虽过，去职者故宜还赴。」诏可。蒙又申述前议曰：「丧纪有数，吉凶有断，岂可当于缟素既终而制无限之责哉！若除丧使奔，当以何服？素服叙哀，则在廷已吉，陵无哭礼；若玄冠致敬，宜曰朝谒，非奔丧之谓；若服外更立限断，则不知所准；若不计远近同服内，则立制漫而无断。」诏又付尚书左丞王彪之议，云：「昔太宁之难，奔赴无过三年之限。恭皇后不宜踰先制。礼，为君之母、妻，居处饮食衎尔。『君已除丧而后闻丧，不税』，而责有奔，此臣所疑也。且宜一依蒙所上。」诏曰：「今轻此制，于名教为不尽矣。今直以或者众致于此事，不必改先制，如蒙所上施行。」
　　八年，成帝崩，尚书殷融上言：「司徒西曹属王蒙以周年为限，不及者除名，付之乡论。臣以为夫名教兴于义厚，忠孝发于自然，不严而着，不肃而成者也。旧礼，国有大讳，外任不得离部，冗散之人，发哀公巷，初无课限有不奔之制。按永平初，先帝称宣帝遗诏，乃不得令子弟诣陵。唯荡阴奔赴，多不逮及，始为其制，以笃一时。顾观人情，未有肃媿，徒兴简默，正足以彰至道之不弘，表臣子之不义。宜遵前代，闻凶行丧三日而已。」诏曰：「孝慈起于自然，忠厚发于天成，若道不丧，岂有今弊。弊至醨薄，反之何期？况以今日之弊，而欲废准式于颓俗，求自仁于吾朝，其于理化也，无乃迂乎？」融又重启，依王蒙所上为条制。
