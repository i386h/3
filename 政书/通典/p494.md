<!-- { "loadSidebar": true } -->
　　自东晋以后，其王所居平壤城，即汉乐浪郡王险城。自为慕容皝来伐，后徙国内城，移都此城。亦曰长安城，随山屈曲，南临浿水，在辽东南千余里。城内唯积仓储器械，寇贼至，方入同守。王别为宅于其侧。其外有国内城及汉城，亦别都也。复有辽东、玄菟等数十城，皆置官司以相统摄焉。其地后汉时方二千里。至魏南北渐狭，纔千余里。至隋渐大，东西六千里。其国中书籍，有五经、三史、三国志、晋阳秋、玉篇、字统、字林。
　　自琏七叶至元，隋文帝时，率靺鞨之众万余骑寇辽西。隋遣汉王谅总兵讨之，次辽水，大遭疾疫，又乏粮。元复惶惧，遣使请罪，遂班师。至炀帝征元入朝，不至。大业七年，帝亲征元。师度辽水，东城分道出师，顿兵于其城下。高丽婴城固守，帝命诸军攻之。又敕诸将：「高丽若降者，即宜抚纳，不得纵兵。」城将陷，贼辄言请降。诸将奉旨，不敢赴机，先令驰奏。比报至，贼守御亦备，随出拒战。如此者再三，帝不悟，食尽师老，输粮不继，诸军败绩，还者千人而已。是行也，唯于辽水西拔贼武列逻而已。还。九年，帝复亲征，乃敕诸军以便宜从事。诸将分道攻城，贼势日蹙。会杨玄感作乱，反书至，帝班师。兵部侍郎斛斯政，玄感之党，亡入高丽，高丽具知事实，悉锐兵来追，殿军多败。十年，又发天下兵。会盗贼蜂起，所在阻绝，军多失期，少至辽水，又属饥馑，六军递相掠夺，复多疾疫。自黄龙以东，骸骨相属，止泊之处，军人皆积尸以御风雨，死者十八九。高丽亦困弊于守御，遣使乞降，囚送斛斯政以赎罪。帝许之，顿于怀远镇，受其降款，旋师。仍征元入朝，不至，帝更图后举。会天下大乱，不克复行。
　　大唐武德四年，遣使朝贡。其国建官有九等。其一曰吐捽，昨没反。旧名大对卢，总知国事；次曰太大兄；次郁折，之悦反。华言主簿；次太大夫使者；次皁衣头大兄，东夷相传所谓皁衣先人者也。以前五官掌机密，谋政事，征发兵马，选授官爵。次大使者，次大兄，次收位使者，次上位使者，次小兄，次诸兄，次过节，次不过节，次先人。又有状古雏加，掌宾客，比鸿胪卿，以大夫使者为之。又有国子博士、大学博士、舍人、通事、典书客，皆以小兄以上为之。又，其诸大城置内屋反萨，比都督；诸城置处闾近支，比刺史，亦谓之道使。其武官曰大模达，比卫将军，以皁衣头大兄以上为之；次末客，比中郎将，以大兄以上为之；其次领千人以下，各有差等。又其国有五部，皆贵人之族也：一曰内部，即后汉时桂娄部也；二曰北部，即绝奴部也；三曰东部，即顺奴部也；四曰南部，即灌奴部也；五曰西部，即消奴部也。碣石山在汉乐浪郡遂成县，长城起于此山。今验长城东截辽水而入高丽，遗址犹存。按尚书云：「夹右碣石入于河。」右碣石即河赴海处，在今北平郡南二十余里，则高丽中为左碣石。又平壤城东北有鲁阳山，鲁城在其上。西南二十里有苇山，南临浿水。其大辽水源出靺鞨国西南山，南流至安市。小辽水源出辽山，西南流与大梁水会。大梁水在国西，出塞外，西南流注小辽水。马訾水则移反一名鸭绿水，水源出东北靺鞨白山，水色似鸭头，故俗名之。去辽东五百里，经国内城南，又西与一水合，即盐难水也。二水合流，西南至安平城，入海。高丽之中，此水最大，波澜清澈，所经津济，皆贮大船。其国恃此以为天堑，水阔三百步，在平壤城西北四百五十里，辽水东南四百八十里。汉乐浪、玄菟郡之地，自后汉及魏，为公孙氏所据。至渊灭，西晋永嘉以后，复陷入高丽。其不耐，屯有、带方、安市、平郭、安平、居就、文城皆汉二郡诸县，则朝鲜濊貊、沃沮之地。又遣使请道教。诏沈叔安将天尊像并道士至其国，讲五千文，开释玄宗，自是始崇重之，化行于国，有踰释典。
　　其后东部大人盖苏文弒其王高武，其王元在位十八年，高武即元异母弟。立其侄藏为主，自为莫离支。此官总选兵，犹吏部、兵部尚书也。于是号令远近，遂专国命。苏文须面甚伟，形体魁杰，衣服冠履皆饰以金彩，身佩五刀，常挑臂高步，意气豪逸，左右莫敢仰视。常令武官贵人俯伏于地，登背上下马。七年二月，遣使内附，受正朔，请颁历，许之。
　　八年三月，高祖谓群臣曰：「名实之间，理须相副。高丽称臣于隋，终拒炀帝，此亦何臣之有！朕敬于万物，不欲骄贵，但据有土宇，务共安人，何必令其称臣以自尊大。可即诏述朕此怀也。」裴矩、温彦博进曰：「辽东之地，周为太师之国，汉家之玄菟郡耳。魏晋以前，近在提封之内，不可许以不臣。若以高丽抗礼，四夷必当轻汉。且中国之于夷狄，犹太阳之于列星，理无降尊，俯同藩服。」乃止。
　　贞观十八年二月，太宗谓侍臣曰：「高丽莫离支贼杀其主，尽诛大臣。夫出师吊伐，须有其名，因其杀君虐下，取之为易。」谏议大夫褚遂良进曰：「兵若度辽，事须克捷。万一不获，无以威柔远方，必更发怒，再动兵众。若至于此，安危难测。」太宗然之。兵部尚书李绩曰：「近者薛延陀犯边，必欲追击，但为魏征苦谏遂止。向若讨伐，延陀无一人生还，可五十年间边境无事。」至十一月，以刑部尚书张亮为平壤道行军大总管，自莱州泛海趣平壤。又以特进李绩为辽东道行军大总管，趣辽东，两军合势。三十日，征辽东之兵集于幽州。十九年，太宗亲征渡辽。四月，李绩攻拔盖牟城，获口二万，以其城置盖州。绩又攻辽东城，拔之，以其城为辽州。六月，攻拔白岩城，以其城为岩州。遂引军次安市城，进兵以攻之。会高丽北部萨高延寿、南部高惠真率靺鞨之众十五万来援，于安市城东南八里依山为阵。上令所司张受降幕于朝堂之侧，夜召文武躬自指挥。是夜有流星坠贼营中。明日及战，大破之。延寿、惠真率三万六千八百人来降。上以酋首三千五百人授以戎秩，迁之内地，余三万人悉放还平壤城，靺鞨三千人并坑之。获马五万匹，牛五万头，甲一万领，因名所幸山为驻驆山。命许敬宗为文，勒石以纪其迹。遂移军于安市城南。久不克。九月，遂班师。先遣辽、盖二州户口渡辽，乃召兵马历于城下而旋。城主升城拜辞，太宗嘉其坚守，赐缣百匹以励事君者。二十一年，李绩复大破高丽于南苏。班师至颇利城，渡白狼、黄岩二水，皆由膝以下。绩怪二水狭浅，问契丹辽源所在。云：「此二水更行数里，合而南流，即称辽水，更无辽源可得也。」旋师之后，更议再行。
　　二十二年，司空房玄龄病亟，乃谓诸子曰：「当今天下清谧，咸得其宜。唯东讨不庭，方为国害。主上含怒意决，臣下莫敢犯颜。吾若不言，可谓衔恨入地。」遂封表切谏曰：「臣闻兵恶不戢，武贵止戈。当今圣化所覃，无远不服。自上古所不臣者，陛下皆能臣之；所不制者，皆能制之。详观古今为中国患害，无过突厥，遂能坐运神册，不下殿堂，大小可汗，相次束手，分典禁卫，执戟行间。其后延陀鸱张，寻就夷灭。铁勒慕义，请置州县。沙漠之北，万里无尘。至如高昌叛涣于流沙，吐浑首窜于积石，偏师薄伐，俱从平荡。高丽逋诛，莫能讨击。陛下责其逆乱，杀主虐人，亲总六军，问罪辽碣。未经旬日，即拔辽东。此圣主之所自知，微臣安敢备说。且陛下仁风被于率土，孝德彰于配天，兼众美而有之，靡不毕具，微臣深为陛下惜之重之，爱之宝之。易曰：『知进而不知退，知存而不知亡。』又曰：『知进退存亡而不失其正者，其唯圣人乎！』由此言之，进有退之义，存是亡之机，得有丧之理。老臣所以为陛下惜之，盖谓此也。老子曰：『知足不辱，知止不殆。』臣谓陛下威名功德亦可足矣，拓地开疆亦可止矣。彼高丽者，边夷贱类，不足待以仁义，不可责以常礼。古来以鱼鳖畜之，宜从阔略。若必欲绝其种类，深恐兽穷则搏。且陛下每决死囚，必命三覆，进素食，停音乐，盖以人命所重，感动圣慈。况今兵士之徒，无一罪戾，无故驱之于辽城之闲，委之于锋刃之下，使肝脑涂地，魂魄无归，令其老父、孤儿、寡妇、慈母，睹音卫车而掩泣，抱枯骨而摧心，足以变动阴阳，感伤和气，实天下之冤痛也。伏愿陛下遵皇祖老子止足之诫，以保万代巍巍之名，许高丽自新，罢应募之众，自然华夷庆赖，远肃迩安。臣老病三公，朝夕入地，谨罄残魂余息结草之诚，傥蒙录此哀鸣，即臣死且不朽。」
　　盖苏文死，其子男生嗣立，为其弟男建所逐，使其子献诚诣阙。高宗总章元年，遣司空李绩伐高丽。破其都平壤城，擒其王高藏并男建等，平其国，下城百七十六，户六十九万七千。二年，移高丽户二万八千二百配江淮以南、山南、京西。咸亨元年四月，其余类有酋长剑牟岑者率众叛，立高藏外孙安舜为王。令左卫大将军高讨平之。其后余众不能自保，散投新罗、靺鞨旧国，土尽入于靺鞨，高氏君长遂绝。
　　武太后圣历二年，鸾台侍郎、平章事狄仁杰上表请拔安东，复其君长，曰：「臣闻先王疆理天下，皆是封域之内，制井田，出兵赋，其有逆命者因而诛焉，罪其君，吊其人，存其社稷，不夺其财，非欲土地之广，非贪玉帛之货。至汉孝武籍四帝之资储，于是定朝鲜，讨西域，平南越，击匈奴，府库皆空，贼盗蜂起，百姓嫁妻卖子，流离于道路者万计。于是榷沽市利，算及舟车，笼天下货财而财用益屈。末年觉悟，息兵罢役，封丞相为富人侯。然而汉室中分，盖由此起，岂不戒哉！人有四支者，所以捍头目也。君有四方者，所以卫中国也。然以蝮蛇在手，既以断节全身；狼戾一隅，亦宜弃之存国。汉元帝罢珠崖之郡，宣帝弃车师之田，非恶多而好少也，知难即止，是为爱人。今以海中分为两运，风波漂荡，没溺至多，准兵计粮，犹苦不足。且中国之与蕃夷，天文自隔，辽东所守，已是石田，靺鞨遐方，更为鸡肋。今欲肥四夷而瘠中国，恐非通典。且得其地不足以耕织，得其人不足以赋税。臣请罢薛讷，废安东镇。三韩君长，高氏为其主，诚愿陛下体存亡继绝之义，复其故地，此之美名，高于尧舜远矣。」
　　　　　东沃沮
　　东沃沮，后汉通焉。初，武帝灭朝鲜时，以其地为玄菟郡，后为夷貊所侵，徙郡于高句丽西北。至光武，以其渠帅为县侯，不耐、华丽、沃沮诸县皆为侯国。后汉末，犹置功曹、主簿诸曹，皆濊民作之。其诸邑落渠帅，皆自称三老，则故县国之制也。
