<!-- { "loadSidebar": true } -->
　　前二日，太乐令设宫悬之乐于坛南，设登歌于坛上，皆如常仪。右校扫除坛内外，又为瘗埳于坛北之壬地外壝之内，方深取足容物。
　　前一日，诸祭官各清斋于祭所。诸卫令其属晡后一刻各以其方器服守卫壝门，与太乐工人俱清斋一宿。奉礼设祭官位于内壝东门之内道北，执事位于道南，俱西向北上。设御史位于坛下，一位于东南，西向，一位于西南，东向，令史各陪其后。设奉礼位于乐悬东北，赞者二人在南差退，俱西向。协律郎位于坛上，在南陛之西，东向。设太乐令位于北悬之间。设望瘗位于瘗埳之东，西向。设祭官以下门外位于外壝东门之外道南，每等异位，北向西上。设酒樽之位：岳镇海渎各山樽二，山林川泽俱蜃樽二，丘陵坟衍原隰俱散樽二，各于坛上南陛之东，北向西上。其岳坛上加山罍二，置于山樽东，北向。皆加勺。設玉篚於樽坫之所，設洗於壇南陛東南如常，執樽罍篚者各位於樽罍篚之後，郊社令帥齋郎以樽坫罍洗篚入設於位。
　　祭日未明十五刻，太官令帅宰人以鸾刀割牲，斋郎以豆取毛血置于馔所，遂烹牲。
　　未明二刻，太史令、郊社令各服其服，入设神座，各于坛上北方，南向，席皆以莞，设神位各于座首。
　　未明一刻，祭官以下各服其服，郊社令、良酝令入实樽罍及玉，山樽实以醍齐，蜃樽实以沈齐，散樽及山罍皆实以清酒。齐加明水，酒加玄酒，各实于上樽。祭神之玉以两珪有邸。太祝以币置于篚，太官令帅进馔者实诸笾豆簋簠等。奉礼帅赞者先入就位。贊引引御史、太祝與執樽罍篚者入自東門，當壇南重行，北向西上。立定，奉礼曰：「再拜。」赞者承传，御史以下皆再拜。訖，執樽罍篚者各就位。赞引引御史诣坛东陛升，行扫除于上，令史祝史行扫除于下，讫，引就位。
　　质明，谒者引献官，赞引引执事者，俱就东门外位。太乐令帅工人次入就位。谒者、赞引各引献官以下入就位。立定，奉礼曰：「再拜。」在位者皆再拜。
　　谒者进献官之左，白：「有司谨具，请行事。」退复位。协律郎跪，俛伏，举麾，鼓柷，奏顺和之乐，以蕤宾之均，自后坛下之乐皆奏姑洗。乐三成，偃麾，戛敔，乐止。奉礼曰：「再拜。」献官以下皆再拜。
　　太祝取玉于篚，立于樽所。谒者引献官诣岳坛，升自南陛，北向。太祝以玉币东向授，献官受。登歌作肃和之乐，以函锺之均。谒者引献官进，北面跪奠于岳神之座，俛伏，兴。谒者引退，北面再拜讫，登歌止。谒者引献官降自南陛，还本位。
　　初献官升奠玉币，太官令出，帅进馔者奉馔陈于东门外；于登歌止，太官令引馔入。俎初入门，雍和之乐作，馔至陛，乐止。馔升南陛，太祝迎引于坛上，设于岳神座前。籩豆蓋徹之如式。设讫，太官令以下降自东陛以出，太祝还樽所。其镇海以下之馔，皆祝史迎于坛上，设于神座前，相次而毕。
　　訖，謁者引獻官詣罍洗，盥手洗爵訖，謁者引升自南陛，詣酒樽所，執樽者舉，獻官酌醍齊訖，樂作，謁者引詣嶽神座前，北向跪奠爵，興，謁者引獻官少退，北向立，樂止。初献官进奠爵，祝史各以爵酌酒助奠镇海以下，还樽所。太祝持版于神座之右，东面跪读祝文。祝文临时撰。讫，兴。献官再拜。初读祝文讫，乐作，太祝进奠版于神座，还樽所，献官拜讫，乐止。
　　太祝酌罍福酒进献官之右，西向立。献官再拜受爵，跪祭酒，啐酒，奠爵，兴。太祝帅斋郎进俎，太祝减神前三牲胙肉皆取前脚第二骨。加于俎，西向授，献官受以授斋郎。献官跪取爵，遂饮卒爵，太祝受爵复于坫。献官兴，再拜。谒者引献官降，复位。诸祝各彻豆如常，讫，还樽所。奉礼曰：「赐胙。」赞者唱：「再拜。」在位者皆再拜。献官不拜。顺和之乐作，奉礼又曰：「再拜。」献官以下皆再拜。乐一成止。
　　谒者进献官之左，白：「请就望瘗位。」赞者引献官就望瘗位，西向立。于众官将拜，诸太祝各执篚进神座前，跪取玉币，斋郎以俎载毛血等，各由其陛降坛诣瘗埳，以物置于埳。讫，奉礼曰：「可瘗。」埳东西各四人窴土。半埳，谒者进献官之左，白：「礼毕。」遂引出。赞引引执事者以次出。又赞引引御史、太祝以下俱复执事位。奉礼曰：「再拜。」御史以下皆再拜讫，出。赞引引工人以次出。其祝版燔于斋所。
　　　　　肆觐东后
　　望秩之明日，肆觐东后。于告至之前，刺史县令皆先奉见如常。将作先于行宫之南为壝宫，方三百步，面一门，为坛于壝内，三分壝，二在南，坛方九丈六尺，高四尺，四出陛。南面两陛，余三面各一陛。
　　前二日，太乐令设宫悬之乐于坛南，如殿庭之仪。
　　前一日，尚舍铺御座于坛上近北，南向。又设解剑席于南陛之西南。守宫于门外量设百官次，文东武西，以北为上。东方刺史县令次于文官之南，蕃客次于武官之南。所司陈辇辂于坛南如常。　典仪设群官版位：文官一品以下九品以上位于坛东南，每等异位，重行西面，以北为上；武官一品以下九品以上位于坛西南，当文官，每等异位，重行东面，以北为上；东方刺史县令于坛南三分庭一在南，每等异位，重行北面，以西为上；若有蕃客则位于刺史之西，每国异位，重行北面，以东为上。设典仪位于南陛之东，赞者二人在南差退，俱西向北上。　奉礼设门外位：文官一品以下九品以上位于门东，每等异位，重行西面；武官一品以下九品以上位于门西，每等异位，重行东面：俱以北为上。设东方刺史县令位于文官之南，每等异位，重行西面，以北为上。蕃客位于武官之南，每国异位，重行东面，以北为上。
　　其日未明三刻，诸卫各以其方器服量设牙旗于壝外四面。
　　未明一刻，诸卫各勒所部，列黄麾大仗屯门及钑戟陈于壝内，如殿庭之仪。群官及刺史以下各集就次，服其朝服。蕃客集次，各服其国服。
　　侍中版奏：「请中严。」近仗陈于行宫门外，诸侍卫之官各服其器服，符宝郎奉宝，俱诣行宫门外奉迎。典仪帅赞者先入就位。吏部、兵部、主客、户部赞群官客使俱出次，通事舍人各引就门外位。刺史县令俱执贽，通事舍人引就门外位。贽各以其土所有。锦绮、缯布、葛越之属，俱五两为一束而执之，仍饰以黄帊。其余当土常贡之物并盛以篚，其属执之，列于县令位后。通事舍人引文武官一品以下九品以上先入就位。
　　侍中版奏：「外办。」皇帝将出，仗动，太乐令令撞黄钟之钟，右五钟皆应，协律郎举麾，工鼓柷，奏太和之乐。皇帝服衮冕，乘舆以出，曲直华盖警跸侍卫如常仪。皇帝入自北壝门，由北陛升坛即御座，乐止。腰舆退，其羽仪华盖仍侍于御侧。
　　通事舍人引东方刺史以下入就位，鸿胪引蕃客次入就位。初刺史入壝门，悬下举麾，舒和之乐作，至位立定，乐止。典仪曰：「再拜。」赞者承传，执贽者俱跪奠贽，兴，在位者皆再拜讫，跪取贽，兴。凡拜奠贽皆如之。侍中前承制，降诣刺史东北，西面立，称有制。蕃客则舍人承旨宣饬。刺史以下皆再拜。宣制讫，又再拜。户部引诸州贡物两行各入于刺史位前，东西陈之。龟为前列，金次之，丹漆丝纩，四海九州岛美物，重行量陈于后讫，执物者各退立于东西厢文武前侧立。
　　通事舍人引刺史为首者一人执贽诣解剑席，跪，解剑脱舄，执贽兴。舍人接引升坛诣御座前，北面跪奏称：「具官臣姓名等，敢献壤奠。」遂奠贽，俛伏，兴。又舍人跪举以东授所司。舍人引刺史降诣解剑席，跪，佩剑纳舄，兴。通事舍人引复北面位。初为首者奠贽，通事舍人引在庭者以次奠贽于位前讫，各俛伏，兴。引退复位讫，刺史以下俱再拜。
　　户部尚书进诣阶间，北面跪奏称：「户部尚书臣某言，诸州贡物，请付所司。」俛伏，兴。侍中前承诏，退称：「制曰可。」尚书退复位。所司受贽，其执贡物人各进执物，所司引退，俱出东门。
　　初刺史将朝，中书侍郎以诸州镇表方别为一案，俟于西门外，给事中以祥瑞案俟于东门外，俱令史绛公服对举案，侍郎、给事中俱就侍臣班。初刺史将入门，中书侍郎降，引表案入，诣西阶下，东面立；给事中降，引祥瑞案诣东阶下，西面立。刺史将升奠，中书令、黄门侍郎俱降立于阶下。刺史执贽升阶，中书令、黄门侍郎各执所奏之文以次升。初户部尚书奏退复位讫，中书令前跪奏诸方表讫，黄门侍郎又进跪奏祥瑞，各还侍位，侍郎与给事中引案退。司仪曰：「再拜。」赞者承传，文武群官、刺史以下及诸国蕃客俱再拜。讫，通事舍人以次引北面位者出就门外位。
　　侍中前奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，太和之乐作，皇帝乘舆降自北陛，警跸侍卫如来仪，入行宫，乐止。通事舍人引东西面位者以次出。设会如正会之仪。
　　　　　考制度
　　朝觐之明日，左右丞相以考制度事奏闻。命太常卿采诗陈之，以观百姓之风俗。命市纳贾，以观百姓之所好恶。命典礼者考时月、定日、同律，观礼乐、制度、衣服，正之。山川神祇有不举者为不敬，宗庙有不顺者为不孝，不孝不敬者则长官黜以爵。革制度、衣服者为叛，叛者长官有讨。有功德于百姓者加爵赏。
　　五月南巡狩至于南岳，如东巡狩之礼。八月西巡狩至于西岳，如南巡狩之礼。十有一月北巡狩至于北岳，如西巡狩之礼。归格于宗祢，用特，如别礼。若告封禅，如别仪。
通典卷第一百十九　礼七十九　开元礼纂类十四　吉礼十一
　　皇帝封祀泰山禅社首山附
　　　銮驾进发　斋戒　制度　陈设　省牲器　銮驾上山　荐玉币　山下封祀坛　进熟　燔燎　封玉册封检附　銮驾还行宫　朝觐群臣　考制度
　　　　皇帝封祀泰山禅社首山附
　　　　　銮驾进发禅仪无此篇
　　皇帝将有事于泰山，有司卜日如别仪。告昊天上帝、太庙、太社皆如巡狩之礼。告太庙，高祖祝文加封祀配神作主之意，告睿宗祝文加禅祭配神作主之意。皇帝出宫，备大驾卤簿，軷于国门，祭所过山川、古先帝王、名臣、烈士，皆如巡狩之礼。通事舍人承制问百年。所经州县，刺史县令先待于境。至泰山下，柴告昊天上帝于圜丘坛，如巡狩告至之礼。有司摄事。前祀所司以太牢祭于泰山神庙如例程。
　　　　　斋戒
　　前七日，太尉戒誓百官，封云封于泰山，禅云禅于社首山，斋仪同封祀。皇帝散斋于行宫后殿四日，致斋于前殿三日，服衮冕结佩等并如圜丘仪。百官如别仪。
　　　　　制度
