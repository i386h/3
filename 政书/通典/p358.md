<!-- { "loadSidebar": true } -->
　　相者引主人降自西阶，诣罍洗，主人止哭，盥手洗爵。相者引主人升自西阶，诣酒樽所，酌醴，进，跪奠于灵前，俛伏，兴，少退，西面立。祝持版进立于灵座之右，北面。内外皆止哭。祝跪读祝文曰：「维年月朔日，子哀子父丧称孤子。某敢昭告于考某官封谥：妣云妣夫人某氏。日月逾迈，奄及大祥，攀慕永远，无任荒踣。谨以洁牲柔毛、刚鬣、明粢、芗合、芗萁、嘉蔬、嘉荐、醴齐，四品以下，谨以洁牲柔毛、刚鬣、嘉荐、普淖、明齐、溲酒。余同。祗荐祥事于考某官封谥，尚飨。」主人哭再拜，应拜者皆再拜哭。祝兴，进，跪奠版于灵座，兴，还樽所。相者引主人就位哭，尽哀。
　　主人以下各还外寝，妻妾、女子子以下还于寝。祝阖户，与执樽罍者降出。少顷，掌馔者入，开户，彻馔，祝匮主，四品以下但掌事者除灵座。阖户而出。
　　闲月而禫。自大祥之后，外无哭者，食有醢酱。
　　　　　禫祭
　　前一日，掌事者先备内外禫服，各陈于别所。主人及诸子俱沐浴、栉、爪剪，仍宿于外寝。牢馔及器如大祥之礼。
　　其日夙兴，祝入，烛先，升，拂几筵，启匮，出神主置于座。四品以下唯设几筵于奠。掌事者設罍洗篚於東階東南如常，篚實爵一，巾一，加。設瓦甒二於座之左，北墉下，醴酒在東，用絺，加勺，南柄。具馔于堂东。祝与执樽罍篚者先入，立于樽罍篚之后。
　　主人及诸子、妻妾、女子子仍祥服，为长子三年者亦祥服。内外俱升就位，哭尽哀，降，释祥服，应禫服者着禫服。相者引主人以下俱升，就位哭。掌馔者以馔入，升，设于座前讫，执馔者出。
　　相者引主人降自东阶，诣罍洗，盥手洗爵；相者引主人升自东阶，诣酒樽所，酌醴，进，跪奠于座前，俛伏，兴，少退，西面立。祝持版进立于座之右，北面。内外皆止哭。祝跪读祝文曰：「维年月朔日，子孤子某，敢昭告于考某官封谥：妣曰妣夫人某氏。禫制有期，追远无及，谨以洁牲柔毛、刚鬣、明粢、芗合、芗萁、嘉蔬、嘉荐、醴齐，四品以下谨以洁牲柔毛、刚鬣、嘉荐、普淖、明齐、溲酒。余同。祗荐禫事于考某官封谥，尚飨。」主人哭再拜，应拜者再拜，内外皆哭。祝兴，进，跪奠版于座，还樽所。
　　相者引主人以下出，降自东阶，还寝；内相者引妻妾、女子子以下降自西阶侧，还于寝。祝阖户，与执樽罍者降出。少顷，掌馔者入，开户，彻馔以出；祝匮神主，阖户以降。
　　祔庙如别仪。自禫之后，内无哭者，始饮醴酒，食干肉。
　　　　　祔庙六品以下云祔祭。
　　将祔，卜日如常仪。四品以下筮日如常仪。
　　将祔，掌事者先于始祖庙室内西壁为埳室。四品以下无此仪。前三日，主人及亚献、终献及诸执事者俱散斋二日，致斋一日。
　　前一日，掌事者清扫庙之内外。其庙应递迁者，皆出神主置于座，四品以下，但递迁者设座，无神主，下同。主人以酒脯告迁讫，遂移床幄，以次迁神主，置于幄座，又奠酒脯醢以安神。少顷，掌馔者彻馔以出，掌庙者以次匮神主纳于埳室讫，六品以下，但前一日掌事者清扫正寝之内外。其日未明，掌事者设曾祖之座于正寝室内之奥，东向。又设考之祔座于曾祖室内东壁下，西向，右几。妣则祔于曾祖姑，设座亦如之。言曾祖及曾祖姑，皆据孝子之言，于亡者祖及祖姑也。祔于曾祖，则曾祖妣配，有事于尊，可以及卑者。六品以下，设考之祔座于曾祖座东南，北向，皆右几。余同。设主人位于东阶东南，西向。设子孙位于南门内道东，北面西上。设亚献、终献位于主人东南，设掌事者以下位于终献东南，俱西面北上。亚献终献以国官僚佐，若无，亲宾充。设赞唱者位于主人西南，西面。设酒樽于堂上室户之东南，北向西上。设洗于阼阶东南，北向，东西当东溜，六品以下云东荣。南北以堂深；罍水在洗東，篚在洗西，南肆，篚實爵三，巾二，加。其爵数每庙三。
　　祔日，内外夙兴，掌馔者先具少牢之馔二座，各俎三，簋二，六品以下具特牲之馔二座，各俎一，簋二。余同。簠二，铏二，酒樽二。其二樽，一实玄酒，为上；一实清酒，次之。上樽加玄酒者，重古。其笾豆，一品者各十二。二品三品各八，四品五品各六，六品以下者各四。主人及行事者各服祭服。掌事者具腰舆。掌庙者开神主置于座，降出。曾祖妣神主并而处右。若祔妣则出曾祖妣神主而已。执樽罍篚者入就位。四品以下，则主人以下皆入就位，又诸妇人停于门外，周以行帷，俟祭讫而还。六品以下，则诸妇人位于西阶西南，余与四品以下同。
　　内外俱就灵室所。祝进座前，西面告曰：「以今吉辰，奉迁神主于庙。」执舆者以舆升，入，进舆于座前。祝纳神主于匮，置于舆，祝仍扶于左，若祔妣，则阍寺之属扶于右。降自西阶，子孙内外陪从于后。至庙门，诸妇人停于门外，周以行帷，俟祭讫而还。神主入自南门，升自西阶，入于室。诸子孙从升，立于室户西，重行东面，以北为上。行事者从入，各就位。舆诣埳室前，回舆西向。祝启匮，出神主置于座。舆降，立于西阶下，东向。相者引主人以下降自东阶，各就位。自内外各就灵室以下，四品以下无。祝立定，赞唱者曰：「再拜。」在位者皆再拜。掌馔者引馔入，升自东阶，入于室，各于神座前施设讫，掌馔以下降出。
　　相者引主人詣罍洗，盥手洗爵，升自東階，詣酒樽所，執樽者舉，主人酌酒，相者引主人入室，進，北面跪奠爵於曾祖神座前，俛伏，興；相者引主人出，诣酒樽所，取爵酌酒，入室，进，东向跪奠于祖神座前，俛伏，兴，出户北面立。群祖及考皆如之。祝持版进于室户外之右，东向跪读祝文曰：「维年月朔日，子孝曾孙某官封某敢昭告于曾祖某官封谥、若无官封，但云曾祖之灵。祔母云曾祖妣夫人某氏，不告曾祖。祖某官封谥、若祔母，云祖妣某氏。以下无官封者，但云考妣之灵。考某官封谥：若祔母，云妣某氏。如父在，不可遽迁祖妣，先妣宜于庙东北，当别立一室，藏其主，待考同祔。某罪积不灭，岁及免丧，先王制礼，练主人祔，宗庙上迁，昭穆继序，是用适于皇考封谥，以迁王考封谥，跻祔孙某封谥。无官封者，但云以适迁于祖，跻祔某孙。若母同祔，则云适迁于祖姑夫人某氏，以跻祔孙妇夫人某氏。各随所称。无官封者，但云以适迁于祖姑某氏，以跻祔孙妇某氏。谨以洁牲刚鬣，嘉荐、普淖、明齐、溲酒，祗荐于曾祖某官封谥，曾祖妣某氏配；祖某官封谥，祖妣某氏配；考某官封谥。若祔母，则云曾祖妣某氏，祖妣某氏。尚飨。」兴。主人再拜。祝进，入，奠版于曾祖神座，兴，还樽所。相者引主人入室，立于西壁下，东面再拜。相者引主人出，降，还本位。
　　初主献将毕，相者引亚献诣罍洗，盥手洗爵，升诣酒樽所，酌酒，入，进，北面跪奠于曾祖座前，俛伏，兴；相者引亚献诣酒樽所，取爵酌酒，入，进，东面跪奠于祖神座，考亦如之。俛伏，兴，出户北面再拜讫，又入室，立于西壁下，东面再拜，相者引出，降复位。
　　亚献将毕，相者引终献诣罍洗，盥手，升酌终献如亚献之仪讫，相者引终献降复位。
　　祝入，彻豆，还樽所。赞唱者曰：「再拜。」在位者皆再拜。相者引主人出，又相者引在位子孙以下出。掌馔者入，彻馔以出。掌庙者与祝、阍寺纳曾祖神主于埳室，出。又以腰舆升，诣考神座前，祝纳主于匮，置于舆，诣考庙，出神主置于座，进酒脯之奠于座前，少顷彻之，祝纳神主于埳室。自掌庙者以下，六品以下无。
　　齐缞三年，其虞、卒哭、祥、禫变除之节，与斩缞同。父在为母、为妻当二祥及禫，日月之期虽异，其仪节则同。周服以下变除，依其月算，各以其日之晨，备缞服，升就位，哭尽哀，降诣别室，释缞服，着素服，又就位哭尽哀，出就别室终日。异门者至夕，各还其家。
通典卷第一百四十　礼一百　开元礼纂类三十五　凶礼七
　　三品以上丧下四品以下至庶人附　　　改葬
　　　　卜宅　启请　开坟　举柩　奠　升柩车　敛　奠　设灵　进引　告迁　哭柩车位　设遣奠　车发　宿止　到墓　虞祭
　　王公以下居丧杂制
　　　举哀　奔丧　三殇　初丧聚主　食饮节　哭节　居常节　不及期葬　外丧　讳名　追服　丧冠嫁娶　乐禁　主诸丧　婚遇丧　室次节　居重问轻
　　　　三品以上丧下四品以下至庶人附
　　　　　改葬
　　　　　　卜宅
　　将改葬者，吉服卜宅兆，其余如葬卜宅兆之仪。先於所，隨地之宜張白布帷幕，南向開戶。
　　　　　　启请
　　其日，内外诸亲应集者，皆至墓所，各就便次。主人、众主人、妻妾、女子子俱缌麻服，余周亲以下皆素服，丈夫于墓东，西向，妇人于墓西，东向，皆北上，妇人障以行帷，俱立哭尽哀，卑者再拜。
　　　　　　开坟
　　祝立于羡道南，北向。内外皆哭止。祝三声噫嘻，启以开坟改葬之故。其意叙改葬所由之事，随时为之。内外又哭尽哀，权就别所。掌事者开坟讫，内外又就位，哭如初。
　　　　　　举柩
　　掌事者设席于幕下，举柩出，置于席上，内外俱从柩哭于幕所。主人以下柩东，西面，主妇以下柩西，东面，俱南上。丈夫周亲以下于主人东北，南面西上；妇人周亲以下于主妇西北，南面东上。外姻丈夫于主人东南，北面西上；妇人于主妇西南，北面东上。尊者坐。国官于帷门外之东，北面西上；六品以下无国官以下仪。僚佐于帷门外之西，北面东上。皆舒席为位。
　　　　　　奠
　　祝以功布拭棺，改加新褚。設洗於幕西南隅，罍水在洗西，加勺，篚在洗東，南肆，實巾二、爵一於篚，加。设席于柩东，设启奠于席上，设醴酒之樽于馔南。主人诣罍洗，盥手洗爵，进，酌酒，奠于席前，兴，少退，西面再拜。内外卑者俱再拜。少顷，彻奠。
　　　　　　升柩车
　　既奠，进车六品以下柩车，下准此。于帷门外，南向。掌事者升柩于车，遂诣施设所，内外俱哭从。掌事者先设床于幕下，有枕席，周设帷。柩车至帷门外，丈夫于柩东，妇人于柩西，俱立哭。掌事者举柩，降置于輴，入设于床东，若于墓所即敛，初奠讫不进车，设床于柩东而加枕席，遂举尸以敛之。举尸出，置于床，南首。柩初入定，内外就位哭，如墓所之仪。
　　　　　　敛
