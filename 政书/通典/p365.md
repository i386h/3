<!-- { "loadSidebar": true } -->
　　　　　　右四曲于宗庙大祭则奏之，以文舞九变降神替昭夏。若四时小祭，则于无射宫奏永和，以文舞三变降神也。若送神，皆奏一变。
　　无射宫永和，夷则宫永和，蕤宾宫顺和，姑洗宫顺和，太蔟宫顺和，黄锺宫元和。
　　　　　　右六曲于雩坛蜡百神各奏一变，总六变，以文舞降神替昭夏。若送神，则于黄锺宫奏元和一变。
　　九德之歌、宗庙登歌则奏之，替昭夏。若大祭，则于大吕宫奏之；若四时小祭，则于夹锺宫奏之。肃和、奠玉及诸郊登歌同奏之，替昭夏。祭祀之日，悬下奏黄锺，登歌奏大吕；悬下奏太蔟，登歌奏应锺。雍和、诸郊庙有司行事，进俎及酌酒、读祝文、彻豆奏之，替咸夏。寿和、诸郊庙皇帝亲行事，酌酒、读祝文同奏之，替咸夏。宫音、土王日祭黄帝，奏黄锺宫三变降神，替旧宫音。商音、立秋日祭白帝，奏太蔟商三变降神，替旧商音。角音、立春日祭青帝，奏姑洗角三变降神，替旧角音。征音、立夏日祭赤帝，奏林锺征三变降神，替旧征音。羽音、立冬日祭黑帝，奏南吕羽三变降神，替旧羽音。凯和、诸郊庙武舞则奏之六成，替旧武舞。太和、皇帝临轩受朝入出则奏之，替皇夏。舒和、王公朝会入出及诸郊送神二舞郎入出同奏之，替肆夏。休和、皇帝食举食及群臣上寿则奏之，替需夏。昭和、皇帝元日上寿酒登歌奏之，替旧登歌。采茨、皇帝乘舆出则奏之。祴和、三公升殿会讫，下阶屦行则奏之。驺虞、皇帝大射则奏之。狸首、诸侯射则奏之。九功、殿庭朝会文舞则奏之，替旧文舞。七德、殿庭朝会武舞则奏之，替旧武舞。正和、皇后入宫受朝，入出则奏之，替房内。承和、皇太子殿轩悬受朝，入出奏姑洗宫，替肆夏。丰和、飨先农则奏之。宣和。孔宣父庙、齐太公庙奏之。
　　汉明帝养老亦奏乐，自后遂亡。今郊社庙同用宫悬二舞，改名易调为异。旧释奠唯有登歌，今设轩悬。雨师、山川并不设乐。于是雅乐大备，故天下靡然向风矣。
　　凡有事于太庙，每室酌献，各用舞焉：献祖室用光大之舞，黄锺宫调。懿祖室用长发之舞，黄锺宫调。太祖室用大政之舞，太蔟宫调。代祖室用大成之舞，姑洗宫调。高祖室用大明之舞，蕤宾宫调。太宗室用崇德之舞，夷则宫调。高宗室用钧天之舞，黄锺宫调。中宗室用太和之舞，太蔟宫调。睿宗室用景云之舞，黄锺宫调。孝敬庙用承光之舞，诸太子庙用凯安之舞。
　　凡祀昊天上帝及五方、大明、夜明之乐，皆六成；夹锺宫调三成，黄锺角调一成，太蔟征调一成，姑洗羽调一成。若五郊迎气，黄帝用黄锺宫调，青帝用姑洗角调，白帝用太蔟商调，赤帝用林锺征调，黑帝用南吕羽调。祭皇地祇、神州，社稷乐，皆八成；林锺宫调二成，太蔟角二成，姑洗征二成，南吕羽二成。享宗庙之乐，九成；黄锺宫三成，大吕角二成，太蔟征三成，应锺羽一成。其余祭祀，三成而已。皆用姑洗之均。
通典卷第一百四十三　乐三
　　十二律　五声八音名义　五声十二律旋相为宫
　　五声十二律相生法　历代制造
　　　　十二律
　　先王通于伦理，以候气之管为乐声之均，吹建子之律，以子为黄锺，十一月之辰名子。子者，孳也，阳气至此更孳益而生，故谓之子也。律，法也。隶首作数，博物志曰：「隶首，黄帝臣。」一说隶首，算法者。大挠作甲子，吕氏春秋曰：「黄帝师大挠。」又博物志曰：「容成氏造历，黄帝臣也。」夫推历生律制器，规圆矩方，权衡平准。度长短者，不失毫厘。量多少者，不失圭撮。权轻重者，不失黍累。纪于一，协于十，长于百，大于千，广于万，故一十百千万可得而综也。丑为大吕，十二月之辰名丑。丑者，纽也，言居终始之际，故以丑为名。寅为太蔟，正月之辰名寅。寅者，津也，津者涂之义。正月之时，生万物之津涂，故谓之寅。卯为夹锺，二月之辰名为卯。卯者，茂也，言阳气至此，物生孳茂也，故谓之卯。辰为姑洗，三月之辰名辰。辰者震动之义，此月物皆震动而长，故谓之辰。巳为中吕，四月之辰名巳。巳者，起也，物至此时皆长而起也，故谓之巳。午为蕤宾，五月之辰名午。午者，长也，明物皆长大，故谓之午。未为林锺，六月之辰名未。未者，味也，言时物向成，皆有气味，故谓之未。申为夷则，七月之辰名申。申者，身也，言万物皆身体而成就，故名为申。酉为南吕，八月之辰名酉。酉者緧缩之义，此月时物皆缩小而成也，故谓之酉。戌为无射，九月之辰名戌。戌者，灭也，言时衰灭也，故谓之戌。亥为应锺。十月之辰名亥。亥者，劾也，言阴阳气劾杀万物，故谓之亥。阳管有六为律者，谓黄锺。十一月之管，谓之黄锺。黄锺者，是阴阳之中，若天有六气，降为五味，天有六甲，地有五子，总十一，而天地之数毕矣，故以六为中。黄锺者，是六律之首，故以黄锺为名。黄者，土之色，阳气在地中，故以黄为称。锺者，动也，聚也。阳气潜动于黄泉，聚养万物，萌芽将出，故名黄锺也。太蔟、太者，大也。蔟者，臻也。言正月之时，万物之生，随于阳气，蔟地而出，故谓之太蔟。姑洗、姑之言枯，洗者洗濯之义。三月之时，物生新絜，洗除其枯，改柯易叶，谓之姑洗。亦云姑者，古也。洗者，鲜也。言万物去古而就鲜。蕤宾、蕤者，葳蕤垂下之义。宾者，敬也。五月阳气下降，阴气始起，共相宾敬，谓之蕤宾。夷则、夷，平。则，法也。七月之时，万物将成，平均结实，皆有法则，故谓之夷则。亦云夷者，伤之义。言秋之时，万物始被刑法而伤其性，故以为名。无射，射者，出也，言冬时阳气上，万物收藏不复出。亦云射，厌也，九月之中，物皆成实，无可厌要也。又云，射，终也，言万物随阳而复，又随阳而起，无有终极，故以为名也。此六者为阳月之管，谓之律。律者，法也，言阳气施生，各有其法；又律者，帅也，所以帅导阳气，使之通达。阴管有六为吕者，谓大吕、十二月之时，阳方生育之功，其道广大，故谓之大吕。吕者，侣也，言与阳为侣，对生万物。又吕者，距也，言阳气欲出，阴气不许，恐出伤己，故距之。应锺、十月之时，岁功皆成，应阳之功，收而积聚，故谓之应锺。又应者，应和之义，言万物聚于土中，应阳气而动于下，故谓之应锺。南吕、南者，任也。八月之中，物皆含秀，怀任之象，阴任阳功，助阳成功之义，故谓之南吕。林锺、林者，茂也，盛也。六月之中，物皆茂盛，积于林野，故谓之林锺。又林，众也，言万物成就，种类众盛，谓之林锺也。中吕、又云小吕。四月之时，阳气盛长，阴助功微，故谓之小吕。夹锺，夹者，佐也。二月之中，物未尽出，阴佐阳气，聚物而出，故谓之夹锺。又夹者，言万物为孚甲而侠，至此分解，所夹锺聚而出之，因以为名。此六者阴月之管，谓之为吕。吕者，助也，所以助阳成功也。变阴阳之声，故为十二调，调各文之以五声，播之以八音，乃成为乐，故有十二悬之乐焉。
　　周礼春官：「太师掌六律六同，以合阴阳之声。阳声：黄锺、太蔟、姑洗、蕤宾、夷则、无射。阴声：大吕、应锺、南吕、函锺、小吕、夹锺。皆文之以五声：宫、商、角、征、羽。播之以八音：金、石、丝、竹、匏、土、革、木。以合阴阳之声者，阴阳各有合也：黄锺，子之气，十一月建焉，而辰在星纪；大吕，丑之气，十二月建焉，而辰在玄枵；太蔟，寅之气，正月建焉，而辰在娵訾；应锺，亥之气，十月建焉，而辰在析木；姑洗，辰之气，三月建焉，而辰在大梁；南吕，酉之气，八月建焉，而辰在寿星；蕤宾，午之气，五月建焉，而辰在鹑首；林锺，未之气，六月建焉，而辰在鹑火；夷则，申之气，七月建焉，而辰在鹑尾；中吕，巳之气，四月建焉，而辰在实沉；无射，戌之气，九月建焉，而辰在大火；夹锺，卯之气，二月建焉，而辰在降娄。辰与建交错贸处，如表里然，是其合也。其相生，则以阴阳六体为之，黄锺初九下生林锺之初六，林锺又上生太蔟之九二，太蔟又下生南吕之六二，南吕又上生姑洗之九三，姑洗又下生应锺之六三，应锺又上生蕤宾之九四，蕤宾又上生大吕之六四，大吕又下生夷则之九五，夷则又上生夹锺之六五，夹锺又上生无射之上九，无射又下生中吕之上六。同位者象夫妻，异位者象子母。所谓律娶妻而吕生子者也。黄锺长九寸，其实一钥，下生者三分去一，上生者三分益一，五上六下，乃一终矣。文之者以调五声，使之相次如锦绣之有文章也。播，犹扬也，扬之以八音，乃可得而观矣。凡为乐器，以十有二律为之数度，以十有二声为之齐量。数度，度广长也。齐量，侈弇之所容也。凡和乐，亦如之。」和乐，谓调故器。
　　　　五声八音名义
　　五声者，一曰宫，宫者，义取宫室之象，所以安容于物。宫者，土也，土亦无所不容，故谓之宫。又宫者，中也，义取中和之理。其余四声而和调之。二曰商，商者，金也，金坚强，故名之。亦当时物皆强坚成就之义也。三曰角，角者，触也，言时万物象阳气触动而出。角者，木生从地而出，触动之义也。四曰征，征者，止也，言物盛则止，象阳气盛而止。又征者，火也，火生炎盛之义也。五曰羽。羽者，舒也，时阳气将复，万物孳育而舒生也。
　　八音者，八卦之音，卦各有风，谓之八风也。一曰干之音石，其风不周。干主于石，故磬音属之。其风谓之不周。不周者，象天道广被，无不周遍。二曰坎之音革，其风广莫。坎主皮革，鼓音属之。其风谓之广莫。广者，大也；莫者，虚无也。言时风体大，养物于地下，阳气虚无，难见之道，故以广莫为名。三曰艮之音匏，其风融。艮主于匏，故笙、竽之声属之。其风谓之融。融者，明也。建寅之时风养物出于地，地有可明见，故谓之融。四曰震之音竹，其风明庶。震主于竹，故以箫、篪之音属之。其风谓为明庶。庶者，众也。言风之生物，明见者众，故为明庶。五曰巽之音木，其风清明。巽主木，故柷、敔之音属之。其风谓之清明。清者，洁也；明者，净也。言风生万物，皆清洁明净，故谓之清明。六曰离之音丝，其风景。离主于丝，故琴、瑟之音属之。其风谓之景。景者，大也。其风养万物，皆长大明盛也，故谓之景。七曰坤之音土，其风凉。坤主于土，故埙音属之。其风谓之凉。凉者，阴气也，故谓之凉。八曰兑之音金，其风阊阖。兑主于金，故钟音属之。其风谓之阊阖。阊者，唱帅之义；阖者，覆阖之理。谓时万物将归复于土，阳唱而入，阴随而阖，故谓之阊阖。
