<!-- { "loadSidebar": true } -->
　　后汉初，岑彭将兵三万余人南击秦丰，拔黄邮，丰与其大将蔡宏拒彭等于邓，数月不得进。彭夜勒兵马，申令军中，使明早西击山都。乃缓所获虏，令得逃亡，归以告丰，丰即悉其军西邀彭。彭乃潜兵渡沔水，击其将张杨于阿头山，大破之。从川谷闲伐木开道，直袭黎丘，破诸屯兵。丰闻大惊，驰归救之。彭依东山为营，丰与蔡宏夜攻彭，彭先为之备，出兵逆击之，丰败走。
　　后汉初，张步据齐地，汉将耿弇征之，弇音甘。张步将费邑分遣其弟敢守巨里。弇进兵先胁巨里，使多伐树木，扬言以填塞坑堑。数日，有降者言邑闻弇欲攻巨里，谋来救之。弇乃严令军中趣修攻具，宣勒诸部，后三日当悉力攻巨里城。阴缓生口，令得亡归。归者以弇期告邑，邑至日果自将精兵三万余人来救之。弇喜，谓诸将曰：「吾所以修攻具者，欲诱致邑耳。今来，适其所求也。」即分三千人守巨里，自引精兵上冈阪，乘高合战，大破之，临阵斩邑。既而收首级以示巨里城中，城中忷惧，费敢悉众亡归张步。时张步都剧，使其弟蓝将精兵二万守西安，又令将万余人守临淄，相去四十里。弇进军画胡麦反中，居二城之闲。弇视西安城小而坚，且蓝兵又精，临淄名虽大而实易攻，乃勒诸将校后五日攻西安。蓝闻之，晨夜警守。至期夜半，弇勒诸将皆蓐食，会明至临淄城。护军荀梁等争之，以为宜速攻西安。弇曰：「不然。西安闻吾欲攻之，日夜为备；临淄出不意至，必惊扰，吾攻之一日必拔。拔临淄即西安孤，张蓝与步隔绝，必复亡去，所谓击一而得两者也。若先攻西安，定不卒下，顿兵坚城，死伤必多。纵能拔之，张蓝引军还奔临淄，并兵合势，观人虚实，吾深入敌地，后无转输，旬月之闲，不战而困。诸君之言，未见其宜也。」遂攻临淄，半日拔之，入据其城。张蓝闻之大惧，遂将众亡归剧。
　　　　示形在彼而攻于此
　　春秋时，越伐吴，吴子御于笠泽，夹水而阵。越为左右句卒，句卒，钩伍相着，别为左右屯也。使夜或左或右，鼓噪而进；吴师分以御之。越以三军潜涉，当吴中军而鼓之，吴师大乱，遂败之。左右句卒为声势，以分吴军而三。吴越春秋曰：「越伐吴，起军于江南，乃具左右军，将有私卒六千人为中军。日昏，乃令左军衔枚泝江五里，右军衔枚沿江五里，夜半鸣鼓，吴师闻之，大骇曰：『越人来攻我乎？』因分其军为二阵拒越，越王乃以其中军衔枚，潜涉不噪，以袭攻之，吴师大败。」此语左氏传同，其语小异，故附于注末。
　　汉王遣将韩信击魏，魏王盛军蒲阪，塞临晋，信乃益为疑兵，陈船欲渡临晋，而伏兵从夏阳以木罂渡军，以木为器，如罂。以度军无船且尚密。袭安邑，虏魏王豹。
　　汉吴王濞反，汉将周亚夫率师御之，壁于下邑。吴师奔壁东南，亚夫使备西北，吴果以精兵奔西北，不得入，乃大败之。亚夫悟之而胜。
　　后汉将吴汉、岑彭讨公孙述，述使其将延岑等悉兵拒广汉及资中，又遣将侯丹率二万余人拒黄石。彭乃多张疑兵，使护军杨翕与臧宫拒延岑等，自分兵浮江下还江州，今南平郡，即汉江州县。泝都江而上，都江，成都江。袭击侯丹，大破之。因晨夜倍道兼行二千余里，径拔武阳。使精骑驰广都，去成都数十里，势若风雨，所至皆奔散。初，述闻汉军在平曲，故遣大兵逆之。及汉军至武阳，绕出道延岑军后，蜀地震骇。
　　后汉马援为陇西太守，发步骑三千人击先零羌。羌将其妻子辎重移阻于允吾谷，允吾，音铅牙。援乃潜行闲道，掩赴其营。羌大惊坏，复远徙唐翼谷中，援复追讨之。羌引精兵聚北山，援陈军向山，而分遣数百骑绕袭其后，乘夜放火，击鼓叫噪，虏遂大溃。
　　后汉末，黄巾贼起，汉将朱俊率兵讨之。贼帅韩忠据宛拒俊，俊兵少不敌，乃长围结垒，起土山以临城内，因鸣鼓攻其西南，贼悉众赴之。俊自将精卒五千，掩其东北，乘城而入，忠乃退保小城，惶惧乞降。
　　后汉末，曹公与袁绍相持官渡，绍遣将郭图、淳于琼、颜良攻东郡太守刘延于白马，绍引兵至黎阳，将渡河。曹公北救延，荀攸说公曰：「今兵少不敌，分其势乃可。公到延津，若将渡兵向其后者，绍必西应之，然后轻兵袭白马，掩其不备，颜良可擒也。」公从之。绍闻兵渡，即分兵西应之。公乃引军兼行趣白马，未至十余里，良大惊，来逆战。使张辽、关羽前登，击破，斩良。遂解白马围。
　　后汉末，曹公击破马超，超走凉州，关中平。诸将或问公曰：「初，贼守潼关，渭北道缺，不从河东击冯翊而反守潼关，引日而后北渡，何也？」公曰：「贼守潼关，若吾入河东，贼必引守诸津，则西河未可渡。吾故盛兵向潼关，贼悉众南守，西河之备虚，故徐晃等得擅取西河；然后引军北渡，贼不能与吾争西河者，以有二将之军也。连车竖栅，为甬道而南，既为不可胜，且以示弱。渡渭为坚垒，虏至不出，所以骄之也，故贼不为营垒而求割地。吾顺言许之，所以从其意，使自安而不为备，因蓄士卒之力，一旦击之，所谓疾雷不及掩耳，兵之变化，固非一道也。」
　　后汉末，蜀将关羽围曹公将曹仁于樊，又围将军吕常于襄阳。曹公遣将徐晃救仁，以羽难与争锋，遂前至偃城。晃到，诡道作都堑，示欲截其后，贼烧屯走。晃得偃城，两面连营，稍前，去贼围三丈所，未攻。贼围头有屯，又别屯四冢。晃扬声当攻围头屯，而密攻四冢。羽见四冢欲坏，自将步骑五千出战，晃击之，退走，遂追陷与俱入围，破之，或自投沔水死。曹公令曰：「贼围堑鹿角十重，将军致战全胜，遂陷贼围，多斩首虏。吾用兵三十余年，及所闻古之善用兵，未有长驱径入敌围者也。」
　　后汉末，田国让守马城，为鲜卑攻围之十重。国让密严使司马建旌旗，鸣鼓吹，将步骑从南门出，胡人皆属目往赴之。国让将精锐自北门出，鼓噪而赴，两头俱发，出虏不意。虏众散乱，皆无弓马，步走二十余里，僵尸蔽地。
　　魏将司马宣王征公孙文懿，次于辽水。文懿遣将军卑衍、杨祚等步骑数万阻辽隧以距之，围堑二十余里。宣王令其军穿围，盛兵多张旗帜出其东南，贼尽锐赴之。乃泛舟潜济急东北，斜趣襄平。衍等恐襄平无守，夜遁走。
　　魏将郭淮讨叛羌，其羌师屯河关、白土故城，据河拒官军。淮见形上流，密于下渡兵据白土城，击，大破之。
　　蜀将诸葛亮出斜谷，司马宣王屯北原。亮盛兵西行，诸将皆欲攻西围，郭淮独以为此见形于西，欲使官兵重应之，必攻阳遂耳。其夜果攻阳遂，有备不得上。
　　十六国前燕将慕容垂讨丁零翟钊于滑台，次于黎阳津，钊于南岸拒守，垂徙营就西津，为牛皮船百余艘，载疑兵列仗，泝流而上。钊先以大众备黎阳，见垂向西津，乃弃营西拒。垂潜遣其桂林王慕容镇、骁骑慕容国于黎阳津夜济，壁于河南。钊闻而奔还，士众疲渴，走归滑台，钊携妻子率数百骑北趣白鹿，垂遣追击之，尽擒其众。
　　东晋末，宋武帝遣将朱龄石伐谯纵于蜀。宋武曰：「往年刘敬宣出黄虎，无功而退。贼谓我今应从外水往，而料我当出其不意，犹从内水来也。如此，必以重兵守涪音浮城，以备内道。若向黄虎，正堕其计。今以大众自外水取成都，疑兵出内水，此制敌之奇也。」而虑此声先驰，贼审虚实，乃别有函书，全封付龄石，署函边曰：「至白帝乃开。」诸军虽进，未知处分所由。至白帝，发书，曰：「众军悉从外水取成都，臧熹、朱林于中水取广汉，使羸弱乘高舰十余，由内水向黄虎。」众军乃倍道兼行，谯纵果备内水，使其大将谯道福以重兵戍涪城，遣其将侯辉、谯诜等率众万余屯彭模，夹水为城。龄石至彭模，诸将以贼水北城险阻众多，咸欲先攻其南城，龄石曰：「不然。虽寇在北，今屠南城，不足以破北；若尽锐以拔北垒，南城不麾而自散也。」遂攻北城，诘朝战，至日昃，焚其楼橹，四面并登，斩侯辉、谯诜，仍回军以麾，南城实时溃散。
　　宋刘道济为益州刺史，刑政失中，群盗蜂起，攻围州城。道济将裴方明出东门，破贼三营，斩首数百级。贼虽败，已复还合。方明复伪出北门，回击城东大营，杀千余人。时天大雾，方明等复扬声出东门，而潜自北门出攻城北、城西诸营，贼众大溃，于是奔散。
　　西魏末，岷州羌据州城反，魏将独孤信讨之。信勒兵向万年，顿三交谷口。贼并力拒守，信因诡道趋绸松岭。绸，直留反。贼不虞信兵之至，睹风奔溃。乘胜逐北，径至城下，贼并出降。
　　西魏末，凉州刺史宇文仲和据州不受代，魏将独孤信率兵讨之。仲和婴城固守，信夜令诸将以冲梯攻其东北，信亲率壮士袭其西南，迟明克之。迟，直吏反。未明也。天未明之顷，已袭之，事毕然后天明，明迟于事耳。
　　隋汉王谅作乱，遣其将余公理自太行下河内。隋将史祥讨之，军于河阴，久不得济。祥谓军吏曰：「余公理轻而无谋，才用素不足称，又新得志，谓其众可恃。恃众必骄。且河北人先不习兵，所谓拥市人而战，不足图也。」乃令军中修攻河阳具。公理使谍知之，果屯兵于河阳内城以备祥。祥于是舣船河南，公理聚甲以当之。祥乃简精锐于下流潜渡，公理率众拒之。祥至湨古阒反水，两军相对，公理未成列，祥纵击，大破之。
　　孙子曰：「利而诱之，亲而离之。」以利诱之，使五闲并入，辩士驰说，亲彼君臣，分离其形势。若秦遣反闲，欺诳赵君，使废廉颇而任赵奢之子，卒有长平之败。
　　　　示无备设伏取之
　　后魏将傅永守楚王戍，萧齐将裴叔业来攻。永令填塞外堑，夜伏战士一千人于城外。晓而叔业等至，顿于城东，列阵，将置长围。永所伏兵于左道击其后军，破之。叔业乃令将佐守所列之阵，自率精甲数千人救之。永上门楼，观叔业南行五六里许，便开门奋击，遂摧破之。叔业进退失图，于是奔走。左右欲追之，永曰：「弱卒不满三千，彼精甲犹盛，非力屈而败，直堕吾计中耳。既不测我之虚实，足丧其胆。俘此足矣，何假逐之。」
　　后周韩褒为汾州刺史，州界北接太原，当千里径。先是，高齐寇数入，民废耕桑，前后刺史，莫能防捍。褒至，适会寇来，褒乃不下属县。民既不及设备，以故多被抄掠。齐人喜，相谓曰：「汾州不觉吾至，先未集兵，今者之还，必莫能追蹑我矣。」由是益懈，不为营垒。褒已先勒精锐，伏北山中，分据险阻，邀其归路。乘其众怠，纵伏击之，尽获其众。
