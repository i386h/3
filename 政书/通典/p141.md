<!-- { "loadSidebar": true } -->
　　又王氏问谢沈云：「祖父特进、卫将军海陵亭恭侯应立五庙不？」沈答：「亭侯虽小，然特进位高，似诸侯也。」又问：「曾祖父侍御史，得入特进恭侯庙不？」答：「父为士，子为诸侯，尸以士服，祭以诸侯之礼。御史虽为士，应自入恭侯庙也。」
　　邵戢议桓宣武公立庙云：「礼，父为士，子为诸侯，祭以诸侯，则宜立亲庙四。封君之子则封君高祖亲尽庙毁，封君之孙则封君曾祖亲尽庙毁，封君之曾孙则封君之祖亲尽庙毁，封君之玄孙则封君之父亲尽庙毁，封君玄孙之子则封君亲尽庙宜毁，然以太祖不毁，五庙之数于是始备。至封君玄孙之孙则毁封君之子，封君之子玄孙之孙复毁封君之孙。如此随代迭毁，以至百代。」
　　宋刘裕初受晋命为宋王，建宗庙于彭城，从诸侯五庙之礼。
　　后魏孝明帝神龟初，灵太后父司徒胡国珍薨，赠太上秦公。太傅清河王怿议：「按礼记『二昭二穆与太祖而五』，并是后代追论备庙之文，皆非当时据立神位之事。今秦公初构国庙，追立神位，唯当仰祀二昭二穆，上极高曾，四代而已。何者？秦公身是始封之君，将为不迁之祖。若以功业崇重，越居正位，恐以卑临尊，乱昭穆也。如其权立始祖，以备五庙，恐数满便毁，非礼意也。昔司马懿立功于魏，为晋太祖，及至子晋公昭，乃立五庙，亦祀四代，止于高祖、曾祖。太祖之位，虚俟宣、文，待其后裔，数满乃止。此亦前代之成事，方今所殷鉴也。礼纬云：『夏四庙，至于孙五；殷五庙，至于孙六；周六庙，至于孙七。』明知当时太祖之神，仍依昭穆之序，要待子孙代代相推，然后太祖出居正位耳。」怿又议曰：「古者庙堂皆别，光武以来，异室同堂。是以相国构庙，惟制一室，周祭祖考。比来诸王立庙者，不依公令，或五或一，参差无准。相国之庙，已造一室，寔合朝令。宜即依此，展其享祀。」诏依怿议。
　　东魏静帝武定六年，营齐献武王庙，四室二间，两头各一夹室，头徘徊鸱尾。开四门，南面开三门，余面及外院四面皆一门。其内院墙，四面皆架为步廊。南出夹门，各置一屋，以置礼器及祭服。内外门墙，并用赭垩。庙东门道南置斋坊；道北置二坊，西为典祀廨并厨宰处，东为庙长廨并置车辂；其北为养牺牲之所。将营宫庙，崔昂等议：「按礼记，诸侯五庙，太祖及亲庙四。今献武王始封之君，便是太祖，既通在亲庙，不容立五室。且帝王亲庙，亦不过四。又按礼图，诸侯庙止开南门，而二王后祔祭仪注云『执事者列于庙东门之外』。既有东门，明非一门。献武礼数既崇，备物殊等。准据今庙，宜开四门。」
　　北齐，王及五等开国执事官、散从二品以上，皆祀五代。五等散官正三品以下，从五品以上，祭三代。三品以上，牲用太牢，以下少牢。执事官正六品以下，从七品以上，祭二代，用特牲。正八品以下，达于庶人，祭于寝。
　　大唐制，凡文武官二品以上，祠四庙。三品以上须兼爵，四庙外有始封祖，通祠五庙。五品以上，祠三庙。牲皆用少牢。六品以下，达于庶人，祭祖祢于正寝。纵祖、父官有高下，皆用子孙之牲，用少牢。如侍中王珪通贵渐久，而不营私庙，四时烝尝，犹祭于寝。贞观六年，坐为法司所劾。太宗优容之，因官为立庙，以媿其心。仪凤三年正月，于文水县置太原郡王庙，武太后父士。
　　天宝十年正月赦文：「天子七庙，诸侯五庙，大夫三庙，士一庙。今三品以上，乃许立庙，永言广敬，载感于怀。其京官正员四品清望官，及四品五品清官，并许立私庙。」其庙享仪制，各具开元礼。
　　　　天子皇后及诸侯神主周　汉　晋　大唐
　　五经异义曰：「主者，神象也。孝子既葬，心无所依，所以虞而立主以事之。唯天子诸侯有主，卿大夫无主，尊卑之差也。卿大夫无主者，依神以几筵，故少牢之祭，但有尸无主。三王之代，小祥以前主用桑者，始死尚质，故不相变。既练易之，遂藏于庙，以为祭主。凡虞主用桑。桑，犹丧也。公羊传曰：「既虞而作主，至祔，奉而祔于祖庙。」左传：「于祔始作之，至练则祔。」练主，夏后氏以松，殷人以柏，周人以栗。」白虎通曰：「鲁哀公问主于宰我，宰我对曰：『夏后氏以松，所以自竦动。殷人以柏，所以自迫促。周人以栗，所以自战栗。亦不相袭。庙主以木为之，木有终始，与人相似。题之，欲令后可知。』」春秋左氏传曰：「凡君薨，卒哭而祔。祔而作主，特祀于主。既葬反虞则免丧，故曰卒哭。卒，止也。以新死者之神祔于祖。尸柩已远，孝子思慕，造木主立几筵焉，特用丧礼，祭祀于寝，不同之于宗庙也。言凡君者，谓诸侯以上，不通于卿大夫。烝尝禘于庙。」新主既特祀于寝，则宗庙四时常祀自如旧。三年礼毕，大禘乃皆同于吉也。主之制，四方，穿中央达四方。天子长尺二寸，诸侯一尺，皆刻谥于背。集礼志云：在尸之南。
　　汉仪云：「帝之主九寸，前方后圆，围一尺。后主七寸，围九寸。木用栗。」
　　晋武帝太康中制，太庙神主尺二寸，后主一尺与尺二寸中间。木以栗。
　　大唐之制，长尺二寸，上顶径一寸八分，四厢各剡一寸一分。上下四方通孔。径九分。玄漆匮，玄漆趺。其匮，底盖俱方，底自下而上，盖从上而与底齐。趺方一尺，厚三寸。皆用古尺古寸。以光漆题谥号于其背。
　　　　卿大夫士神主及题板后汉　晋　后魏
　　后汉许慎五经异义：「或曰：『卿大夫士有主不？』答曰：『按公羊说，卿大夫非有土之君，不得祫享昭穆，故无主。大夫束帛依神，士结茅为菆。』」菆，则牛反。慎据春秋左氏传曰：「卫孔悝反祏于西圃。祏，石主也。言大夫以石为主。」郑驳云：「少牢馈食，大夫祭礼也，束帛依神；特牲馈食，士祭礼也，结茅为菆。」郑志：「张逸问：『许氏异义驳卫孔悝之反祏有主者何谓也？』答：『礼，大夫无主而孔独有者，或时末代之君赐之，使祀其所出之君也。诸侯不祀天而鲁郊，诸侯不祖天子而郑祖厉王，皆时君之赐也。」
　　晋刘氏问蔡谟云：「时人祠有板，板为用当主，为是神坐之榜题？」谟答：「今代有祠板木，乃始礼之奉庙主也。主亦有题，今板书名号，亦是题主之意。」安昌公荀氏祠制：「神板皆正长尺一寸，博四寸五分，厚五寸八分。大书某祖考某封之神座，夫人某氏之神座，以下皆然。书讫，蜡油炙，令入理，刮拭之。」徐邈云：「左传称孔悝反祏。又公羊，大夫闻君之丧，摄主而往。注义以为摄敛神主而已，不暇待祭也。皆大夫有主之文。大夫以下不云尺寸，虽有主，无以知其形制，然推义谓亦应有。按丧之铭旌，题别亡者，设重于庭，亦有所凭，祭必有尸，想象平存。此皆自天子及士，并有其礼，但制度降杀为殊，何至于主，唯侯王而已？礼言重，主道也，埋重则立主。今大夫士有重，亦宜有主，主以纪别座位。有尸无主，何以为别？将表称号题祖考，何可无主？」今按，经传未见大夫士无主之义，有者为长。
　　后魏孝明帝孝昌中，清河王怿议曰：「原夫作主之礼，本以依神，孝子之心，非主莫展。今铭旌纪柩，设重凭神，祭必有尸，神必有庙，皆所以展事孝敬，想象平存。上自天子，下达于士，如此四事，并同其礼。何至于主，唯谓王侯？若位拟诸侯者则有主，位为大夫者则无主，便是三神有主，一位独阙，求诸情理，实所未安。宜通为主，以铭神位。」
　　　　诸藏神主及题板制追加易主附○周　魏　东晋　大唐
　　周制，公羊说：主藏太庙室西壁中，以备火灾。西方，长老之处，尊之也。春秋左氏传说曰：「主祏于宗庙，言宗庙有祏室，所以藏神主。」
　　魏代，或问高堂隆曰：「昔受训云，冯君八万言章句，说正庙之主，各藏太室西壁之中。迁庙之主，于太祖太室北壁之中。按逸礼，藏主之处，似在堂上壁中。」答曰：「章句但言藏太祖北壁中，不别堂室。愚意以堂上无藏主，当室之中也。」蜀谯周礼祭集志：「四时祭各于其庙室中神位，奥西墙下，东向。诸侯庙，木主在尸之南，为在尸上也。东向，以南为上。」
　　东晋尚书符问太常贺循：「太庙制度，南向七室，北向阴室复有七。帝后应共处七室埳中，当别处阴室？」循上曰：「谨按后配尊于帝，神主所居，同太室。」循又按：「汉仪藏主于室中西墙壁埳中，去地六尺一寸。当祠则设座于埳下。礼，天子达向者牖也，谓夹户之窗。古者帝各异庙，今者共堂别室，制度不同，疑室户亦异。」又按：「古礼，神主皆盛以石函。余荐藉，文不备见。挚虞决疑云：『庙主藏于户之外西墉之中，有石函，名曰宗祏。函中笥，以盛主。』」
　　又琅琊王妃敬后前薨，而王后纂统，追加谥号，改神主，访贺循云：「琅琊典祠令孙文立议：『使者奉主及册命诣中合，中人受取入内，易着石函中。故主留于庙合。新主出庙，国官拜送。』如文议，则非于行庙受册。」循答曰：「崇谥敬后，宜立行庙。以王后之号，有加常尊，轻重不同，则宜礼有变改。既立行庙，则常主宜出居座位。临加册谥而并易以新主，则故主宜还埋故庙两阶之闲。」
　　又穆帝永和二年，有司奏征西、章郡、颍川、京兆四府君毁主藏处。尚书郎徐禅议：「礼，去祧为坛，去坛为墠，岁祫则祭之。今四祖迁主，可藏之石室，有祷则祭坛墠。」又遣禅至会稽访处士虞喜。曰：「汉代韦玄成等以毁主瘗于园。魏朝议者云应埋两阶间。且神主本在太庙，若今别室而祭，则不如永藏。又四君无追号之礼，益明应毁而无祭。」于是会稽王昱等奏四祖同居而祧，藏主石室，禘祫乃祭。按贺循与王导书云：「代祖武皇帝初成太庙，时正神既七，而有杨元后之神，时亦权立一室。永熙元年，告世祖谥于太庙八室。」刁协按，元皇后于太庙东阴室中安神主，不增立一室。
　　安昌公荀氏祠制，神板藏以帛囊，白缣裹盛，如婚礼囊板。板与囊合于竹箱中，以帛缄之，检封曰「祭板」。
　　大唐永徽中，礼部尚书许敬宗奏：「皇祖弘农府君庙应迭毁。谨按旧议，汉丞相韦玄成以为毁主瘗埋。万国宗飨，有所从来，一朝埋藏，事不允惬。又按晋博士范宣欲别立庙宇，方之瘗埋，颇协情理，然事无典故，亦未足依。今谨准量，去祧之外，犹有坛墠，祈祷所及，窃谓合宜。今庙制与古不同，共阶别室，西方为首。若在西夹之中，仍处尊位，祈祷则祭，未绝祗享，方诸旧仪，情实可安。弘农府君庙远亲杀，详据旧章，礼合迭毁。臣参议迁奉神主，藏于夹室，本情笃教，在理为弘。」诏从之。
　　　　兄弟相继藏主室
