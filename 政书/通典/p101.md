<!-- { "loadSidebar": true } -->
　　周礼有乡师、乡老、乡大夫之职，其任大矣。乡老管万二千五百家。次有州长、二千五百家为州。党正、五百家为党。族师、百家为族，凡师者帅也。闾胥、二十五家为闾。凡胥者，有才智之称。鄙师、五酇为鄙。酇长、四里为酇。里宰、五邻为里。邻长、五家为邻。皆不命之士为之。皆乡里之官也。大凡各掌其乡党州里之政理云。
　　秦制，大率十里一亭，亭有长；十亭一乡，乡有三老、有秩、啬夫、游徼。风俗通曰：「有秩者，言其官裁有秩耳。啬者，省也。夫，赋也。言当消息百姓，均其赋役。」三老掌教化，啬夫职听讼，收赋税，游徼徼循禁盗贼。
　　汉乡、亭及官皆依秦制也。县大率方百里，其人稠则减，稀则旷，乡、亭亦如之。高后元年，初置孝悌力田二千石者一人，特置孝悌力田官，而尊其秩，欲以劝厉天下，令敦行务本。后废。至文帝十二年，又置三老及孝悌、力田，无常员。平帝又置外大、闾师官。
　　后汉乡官与汉同。有秩，郡所署，秩百石，乡户五千则置有秩。掌一乡人。其乡小者，县置啬夫一人。后汉爰延字季平，为乡啬夫，仁化大行，民但闻啬夫，不知郡县也。皆主知民善恶，为役先后，知民贫富，为赋多少，平其差品。三老掌教化，凡有孝子、顺孙、贞女、义妇、让财、救患及学士为民式者，皆扁表其门，以兴善行。又有乡佐，属乡，主民收赋税。亭有亭长，十里一亭，五里一邮，邮间相去二里半，司奸盗。亭长持二尺板以劾贼，索绳以收执贼。亭大旧名亭负，后改为长，或为亭父也。主禁盗贼。后汉陈寔字仲弓，为西门亭长。又仇览为薄亭长，说在主簿篇。又先贤传曰：「逄萌字子康，为县亭长。时尉行过亭，萌候迎拜谒，既而掷盾叹曰：「大丈夫安能为人役哉！」遂去之。至王莽时，萌解冠挂东都门而遁。里有里魁，民有什伍，善恶以告。里魁掌一里百家，什主十家，伍主五家，以相检察。民有善恶，以告监官。
　　晋县五百户以上皆置一乡，三千户以上置二乡，五千户以上置三乡，万户以上置四乡。乡置啬夫一人。县率百户置里吏一人。其土广人稀，听随宜置里吏，限不得减五十户。户千以上置校官掾一人。县皆置方略吏四人。
　　宋五家为伍，伍长主之；二伍为什，什长主之；什十为里，里魁主之；十里为亭，亭长主之；十亭为乡，乡有乡佐、三老、有秩、啬夫、游徼各一人，所职与秦汉同。
　　隋以周齐州郡县职，自州都、郡正、县正以下，皆州郡将、县令所自调，用理时事。至开皇初，不知时事，宜谓之乡官。官别置品，皆吏部除授，每岁考殿最。开皇十五年，罢州县乡官。
　　大唐凡百户为一里，里置正一人；五里为一乡，乡置耆老一人。以耆年平谨者，县补之，亦曰父老。贞观九年，每乡置长一人，佐二人，至十五年省。太极元年，初令老人年九十以上板授下州刺史，朱衣执象笏。八十以上板授上州司马，绿衣执木笏。天宝七载，诏父老六十板授本县丞，七十以上授县令。三十里置一驿，其非通途大路则曰馆。驿各有将，以州里富强之家主之，以待行李。自至德之后，民贫不堪命，遂以官司掌焉。凡天下水陆驿一千五百八十七。
　　　　镇戍关市官
　　隋镇置将、副，戍置主、副，关市置令、丞。大唐因之，各有上中下三等。关令，古官。戍主，晋宋之显职。镇将，后周之通班。今以其卑贱与隋制同，故举隋而已。
　　　　致仕官
　　周制，大年七十致仕。
　　大唐令，诸职事官，七十听致仕。五品以上上表，六品以下申省奏闻。诸文武选人，六品以下，有老病不堪公务、有劳考及勋绩情愿结阶授散官者，依。其五品以上，籍年虽少，形容衰老者，亦听致仕。开元五年十月敕，致仕官三品以上，并听朝朔望。二十五年正月制，曾任五品以上清资官，以理去职者，所司具录名奏；老病不堪厘务者，与致仕官。天宝九载三月敕，如闻六品以下致仕官，四载之后，准格并停。念其衰老，必藉安存，岂限高卑，而恩有差降。应六品以下致仕官，并终其余年，仍永为式。
通典卷第三十四　职官十六
　　文散官开府仪同三司　特进　光禄大夫以下　　武散官骠骑将军　辅国将军　镇军将军以下　诸校尉　　勋官　后妃及内官命妇附
　　　　文散官　　　　　　开府仪同三司
　　汉文帝元年，始用宋昌为卫将军，位亚三司。后汉章帝建初三年，始使车骑将军马防班同三司。同三司之名，自此始也。殇帝延平元年，邓骘为车骑将军，仪同三司。仪同之名，自此始也。又献帝以伏完为辅国将军，仪比三司。魏黄权以车骑将军开府仪同三司。开府之名，自此始也。汉末奋威将军，晋江右伏波、辅国将军，并加大，而仪同三司。江左以来，将军则中、镇、抚、四镇以上或加大，余官则左右光禄大夫以上，并得仪同三司。齐开府仪同三司如公。梁开府仪同三司，位次三公。诸将军、左右光禄大夫优者则加之，同三公置官属。自晋以来，又有如开府同三司之仪者，自羊祜始焉。汉末吕布开府如三司，其它无闻。至晋羊祜为车骑将军、荆州诸军事，加开府如同三司之仪。累年谦让，不辟士，不备僚属。及始有所命辟士，未到而卒，不得除署。后当阳侯杜元凯表哀其家无胤嗣，官无命士，请更议之。诏不许。江左亦多有之。梁沈约为侍中、右光禄大夫，徐勉为约请三司之仪，武帝不许。又邵陵王纶为平南将军，湘州刺史王茂为使持节、散骑常侍、骠骑将军，并同三司之仪。后魏亦有之。普泰初，特以尒朱世隆为仪同三司，位次上公。北齐亦有仪同三司者，任城王湝等诸王多为之。湝，户皆反。又有开府仪同三司及仪同三司。后周建德四年，改开府仪同三司为开府仪同大将军，仍增置上开府仪同大将军。又改仪同三司为仪同大将军，仍增置上仪同大将军。隋文帝并以为散官。又诸卫各置开府，左勋卫开府、左翊一开府、二开府、三开府、四开府，及武卫、武候、领军、东宫领兵开府准此。府置开府一人。又有仪同府，仪同以下置员与开府同。初开府仪同三司为四品散实官，至炀帝，又改为从一品，同汉魏之制，位次三公。大唐武德七年，改上开府仪同三司为上轻车都尉，开府仪同三司为轻车都尉，仪同三司为骑都尉。后又以开府仪同三司为文散官。开元以前旧例，开府特进虽不带职事，皆给俸禄，得与朝会，班列依本品之次，皆崇官盛德、罢剧就闲者居之。天宝六载正月制，内外文武五品以上官，父祖无资荫者，其所用荫，宜同子孙用荫之例。
　　　　特进
　　汉制，诸侯功德优盛、朝廷所敬异者，赐位特进，位在三公下。故成都侯王商以特进领城门兵，置幕府，得举吏如将军，是也。后汉皇后父兄，率为特进侯，朝会位次三公。隋志曰：「特进旧位从公，光武以邓禹列侯就第，特进奉朝请。是特进引见之称，无官定体也。」而窦笃进位特进，得举吏，见礼依三公。自二汉及魏晋以为加官，从本官车服，无吏卒。太仆羊琇逊位，拜特进，加散骑常侍，无余官，故给吏卒车服。其余加特进者，唯食其禄赐，列其班位而已，不别给特进吏卒车服。晋惠帝元康中定令，特进位次诸公，在开府、骠骑上，冠进贤两梁冠，黑介帻，五时朝服，佩水苍玉。食俸日四斛。太康二年，始赐春绢五十疋，秋绢百五十疋，绵百五十斤。元康元年，给菜田八顷，田驺八人。立夏后不及田者，食俸一年。置主簿、功曹史、门亭长、门下书佐各一人，给安车黑耳，驾御一人，辂车施耳后户一乘。无章绶。齐时位从公，陈因之。后魏北齐用人，皆以旧德就闲者居之。隋文帝以为散官，不理事。炀帝即位，废特进官。大唐为文散官。余具开府篇。
　　　　光禄大夫以下
　　秦时，光禄勋属官有中大夫。汉武帝太初元年，更名光禄大夫。汉志曰：「夫者，扶也，肤也。诗曰：『殷士肤敏，灌将于京。』明当以其肌肤知能侍君父也。」银章青绶。掌议论，属光禄勋。门外特施行马，以旌别之。无常事，唯顾问应对，诏命所使，无员。后汉光禄大夫三人。凡诸国嗣王之丧，则掌吊，多以为拜假赗赠之使及监护丧事。魏氏以来无员，转优重，不复以为使命之官。其诸公告老，皆家拜此位；及在朝显职，复用加之。魏文帝以杨彪为光禄大夫，赐几杖衣袍。因朝会引见，令彪着布单衣、鹿皮冠，杖而入，待以宾客之礼。及晋受命，置左右光禄大夫，假金章紫绶，而光禄大夫如故，加金章紫绶，并与卿同。进贤两梁冠，黑介帻，五时朝服，佩水苍玉。并禄赐、班位、吏卒皆与特进同。复以为优崇之制，而诸公逊位，不复加之。其以为加官者，唯假章绶、禄赐、班位而已，不别给车服、吏卒也。或更拜上公，或以本封食公禄。其诸卿尹中朝大官年老致仕者，及内外之职加此者，前后甚众。由是或因得开府，或进加金章紫绶，又复以为礼赠之官。本已有卿官者，不复重给。其余皆给。其假银章青绶者，位在金紫将军下，诸卿上。泰始中，唯太子詹事杨珧加给事中光禄大夫。加兵之制，诸所供给依三品将军。晋宣帝子平原王干拜光禄大夫，加侍中，特假金章紫绶，班次三司。其余自如旧制，终武惠孝怀三世。食俸日三斛。太康二年，始给春绢五十疋，秋绢百疋，绵百斤。惠帝元康元年，始给菜田六顷，田驺六人，置主簿、功曹史、门亭长、门下书佐各一人。宋氏因之。齐左右光禄大夫，皆据旧齿，位从公，开府置佐吏如公。年重加亲信二十人。魏晋以来无员。以左右光禄大夫、光禄三大夫皆银章青绶，其重者诏加金章紫绶，则谓之金紫光禄大夫。其重者既有金紫之号，故谓本光禄为银青光禄大夫。晋时王翘之为银青光禄大夫。乐安任遐为光禄，就王晏乞一片金，晏乃启转为金紫，是也。犹属光禄勋。梁又有左右金紫光禄大夫，视吏部尚书，左右光禄大夫视诸曹，并养老病。陈因之。自晋以后多为兼官。后魏有光禄大夫，金紫、银青光禄大夫。北齐皆以旧德就闲者居之，与特进同。后周有左右金紫、左右银青四光禄大夫。隋有光禄大夫、左右光禄大夫，皆为散官，不理事。大唐初犹有左右之名。贞观以后，唯曰光禄大夫、金紫光禄、银青光禄，并为文散官。按前代光禄大夫，始加金章紫绶及银章青绶者并尊崇之，合在光禄之上。后魏定令误，遂因仍不改。
　　正议大夫、通议大夫，皆隋置散官，盖取秦大夫掌论议之义。大唐并因之。
