<!-- { "loadSidebar": true } -->
　　前一日，奉礼设御位于乐悬之南道西，北向。设太尉以下及御史等位于内外如常仪。设酒樽之位于庙堂上前楹闲，各于室户之左，北向。每室雞彝一，鳥彝一，犧樽二，山罍二，皆加勺，皆西上，各有坫。以置瓒爵。设罍洗篚如常。篚实珪瓒巾爵。其執樽罍篚及烹牲並如巡狩告謁儀。
　　谒日未明三刻，太尉以下各服其服，太庙令、良酝令各帅其属入实樽罍。鸡彝、牺樽之上樽，皆实以明水。山罍之上樽实以玄酒，鸟彝实以郁鬯，牺樽实以醴齐，山罍实以清酒。太官令帅进馔者实笾豆、行扫除及奏出献祖以下神主各置于座如常仪，讫各就位，如巡狩告仪。
　　质明，谒者引太尉以下俱就门外位，太乐令帅工人次入就位。其升堂坐者，皆脱履于阶下，降纳如常。谒者引太尉，赞引引执事者次入就位。立定，奉礼曰：「再拜。」太尉以下皆再拜。其先拜者不拜。谒者进太尉之左，白：「有司请行事。」其行事仪至读祝文如时享摄事仪。唯无燔膟膋及奠毛血。读祝文曰：「维某年岁次月朔日，子孝曾孙皇帝某，太祖以下称臣某。谨遣太尉臣名，敢昭告于献祖宣帝、祖妣某氏：敬遵常典，礼加元服，以今吉辰祗见。谨以一元大武、明粢、芗合、芗萁、嘉蔬、嘉荐、醴齐，尚飨。」讫，兴，太尉再拜。初读祝文讫，乐作；太祝进，跪奠版于神座，俛伏，兴，还樽所，太尉拜讫，乐止。谒者引太尉以次献，皆如献祖之仪。唯不盥洗。遍献讫，其饮福受胙如常仪。讫，谒者引太尉降复位。贊引引御史、太祝及執樽罍篚者俱就執事位，重行，西面立以俟。皇帝既谒庙出门，太祝等升复位讫，登歌作雍和之乐；诸祝各进入室彻豆，出，还樽所，登歌止。奉礼曰：「赐胙。」其赞拜及纳神主、燔祝版，并如时享摄事仪。
　　　　　亲谒
　　前出三日，本司宣摄内外各供其职。
　　前一日，守宫设群官五品以上次于东西朝堂如常。
　　谒日，昼漏上水三刻，銮驾出宫。发引前七刻，搥一鼓为一严。三严时节，前一日侍中奏裁。发引前五刻，搥二鼓为再严。其銮驾发引之仪与时享出宫仪同，唯陈小驾卤簿乘金辂为异。驾过，通事舍人引文武群官不从者退就次以俟。
　　驾至大次，回辂东向，将军降，立于辂右。侍中进当銮驾前，跪奏称：「侍中臣某言，请降辂。」俛伏，兴，还侍位。皇帝降辂，乘舆之大次，伞扇华盖侍卫如常仪。通事舍人引三师各就便座，各服其服，出立于大次门外。太常博士引太常卿立于大次门外，当门西向。侍中版奏：「外办。」
　　皇帝出次，华盖侍卫如常。侍中负宝陪从如式。博士引太常卿，太常卿引皇帝凡太常卿前导，皆博士先引。至庙门外，殿中监进镇珪，皇帝执镇珪，华盖仗卫停于门外，三师、近侍者从入如常。
　　皇帝初入门，太和之乐作，至版位，北向立，乐止。太常卿与博士退立于左。太常卿前奏称：「请再拜。」皇帝再拜。少顷，太常卿又奏称：「请再拜。」皇帝又再拜。讫，太常博士引太常卿，太常卿引皇帝出还大次，初行乐作，出门乐止。殿中监受镇珪，华盖侍卫如常仪。
　　皇帝既还大次，请解严、转仗卫，至既入合侍中版奏请解严、叩钲将士各还本所，如时享还宫仪。
　　　　　会群臣
　　皇帝见庙之明日会群臣，如元会之仪。其上寿词云：「具官臣某言，伏惟皇帝陛下吉辰元服，礼备乐和，臣等不胜大庆，谨上千万岁寿。」
　　　　　群臣上礼
　　前一日，守宫量设次于东朝堂如常仪。其日应上礼之官，依时刻各集于次，皆服朝服。奉礼先设上礼之官位于东朝堂之前，近南，文东武西，重行北面，相对为首。又设中书舍人位于吏部为首者之北，南向。设奉礼位于文官东北，赞者二人在南，差退，俱西向。通事舍人各引应上礼之官就位。立定，令史二人对举表案，礼部郎中引就中书舍人前，取表授舍人讫，引案退。奉礼唱：「再拜。」赞者承传，在位者皆再拜。中书舍人奉表入进。通事舍人引在位者退。
　　　　皇帝纳后
　　卜日、告圆丘、方泽并如加元服仪。其祝文临时撰。
　　　　　临轩命使
　　将行纳采，制命太尉为使者，宗正卿为副使，吏部承以戒之。问名、纳吉、纳征、告期并奉迎并同使。
　　前一日，尚舍奉御设幄座于太极殿如常。守宫设群官客使等诸应陪位者次于东西朝堂。太乐令展宫悬于殿庭，设举麾位于殿上，一位于悬下，鼓吹令设十二案，乘黄令陈车辂，尚辇奉御陈轝辇，皆如元日之仪。典仪设文官一品以下五品以上位于悬东，六品以下于横街南，皆重行，西面北上。设武官一品以下五品以上位于悬西，六品以下于横街南，当文官，皆重行，东面北上。设朝集使位各分方于文武官当品之下，设诸亲位于四品、五品之下，皇宗亲在东，异姓亲在西。设蕃客位各分方于朝集使六品之南，诸州使人分方位于朝集使九品之后。设典仪位于悬东北，赞者二人在南，少退，俱西向。设使者受命位于大横街南道东，副使又于其东，少退，俱北面。奉礼设门外位于东西朝堂如元日仪。
　　其日，诸卫勒所部列黄麾仗如常仪。群官依时刻集朝堂，俱就次各服其服，通事舍人引就朝堂前位。侍中量时刻版奏：「请中严。」钑戟近仗入陈于殿庭，太乐令帅工人入就舞位，协律郎入就举麾位。诸侍卫之官各服其器服，符宝郎奉宝，俱就合奉迎。典仪帅赞者先入就位。通事舍人引群官入就位，又引使主副入立于太极门外道东，西面。黄门侍郎引主节执幡节，中书侍郎引制书案，立于左延明门内道北，西面北上。侍中版奏：「外办。」
　　皇帝服衮冕御轝以出，曲直华盖警跸侍卫如常仪。皇帝将出，仗动；出自西房，即御座坐，南向。符宝郎奉宝置于御座如常。通事舍人引使主副入就位。立定，典仪曰：「再拜。」赞者承传，群官在位者皆再拜。侍中前承制，降诣使者东北，西面称：「有制。」使主副俱再拜。侍中宣制曰：「纳某官女为皇后，命公等持节行纳采等礼。」宣讫，使主副又再拜。侍中还侍位。黄门侍郎引主节立于使者东北，西面。主节以节授黄门侍郎，黄门侍郎执节西面授使者，使者受，付主节，主节立于使后，黄门侍郎退。中书侍郎引制书案立于使者东北，西面。中书侍郎取制书，持案退自使后，立于使者之左。西面授使者，使者受制书置于案，持案者退立于使后，中书侍郎退。典仪曰：「再拜。」赞者承传，群官在位者皆再拜。舍人引使者主副出，持节者前导，持案者次之。侍中前跪，奏称：「侍中某臣言，礼毕。」俛伏，兴，还侍位。
　　皇帝降座，御舆，入自东房，侍卫警跸如来仪。舍人引群官在位者以次出。初使主副乘辂备仪仗而行，鼓吹备而不作，从者乘车以从；其制书以油络网犊车载而行。自后皆如之。
　　　　　纳采
　　前一日，守宫设使者次于后氏大门外道右，南向。
　　其日大昕，使主副至于后氏大门外，掌次者迎入次。凡宾主及行事者皆公服。主人受于庙。无庙者受于正寝。掌事者布神席于室户外之西，莞筵纷纯，加藻席画纯，南向，右雕几。使主副出次，谒者引立于大门外之西，东面北上。持幡节者立于使者之北，少退，东面；令史二人对举制案立于使者之南，执鴈者又在其南，俱东面。主人立于大门内，西面。
　　傧者立于主人之左，北面受命，出立门东，西面曰：「敢请事。」使者曰：「某奉制纳采。」傧者入告。主人曰：「臣某之女若如人，既蒙制访，臣某不敢辞。」傧者出告，入，引主人出迎使者于大门外之南，北面，主人再拜。使者不答拜。
　　主人揖使者，先入，至于阶，使者及宗正卿入，幡节先导，其持案及执鴈者从入，幡节立西阶之西，东面。自后幡节皆如之。使者由西阶升，立于两楹闲，南面；使副在使者西南，持案及执鴈者在使副西南，俱东面。主人升阼阶，诣使者前，北面立。持案者以案进使副前，使副取制书，持案者退复位；使副奉制书进授使者，退复位。持节者脱节衣。使者曰：「有制。」主人再拜。宣制毕，主人降诣阶闲，北面再拜稽首讫，升，进，北面受制书，退以授左右，仍北面立。使副取鴈以授使者，退复位。使者受鴈，主人再拜，进，受鴈，退以授左右，仍北面立。傧者引二人对举答表案进于主人后，少西，傧者取表以授主人，主人受，进授使者讫，退复位，再拜。持节者加节衣。谒者引使者及使副等降自西阶以出。
　　　　　　制文凡六礼皆以版，长一尺二寸，博四寸，厚八分。后家答版亦如之。
　　　　皇帝曰：咨！具官封姓：浑元资始，肇经人伦，爰及夫妇，以奉天地宗庙社稷。谋于公卿，咸以为宜。率由旧典，今使持节太尉封某、宗正卿封某以礼纳采。
　　　　　　答文
　　　　皇帝嘉命，访婚陋族，备数采择。臣之女，姑姊妹则云「先臣某官之遗女」。未闲教训，衣履若如人。钦承旧章，肃奉典制。某官封臣姓名稽首顿首，再拜承制诏。
　　　　　问名
　　使者既出，遂立于内门外之西，东向，并如纳采位。初使者降，主人降立于内门内东厢，西面。傧者进受命，出请事。使者曰：「将加卜筮，奉制问名。」傧者入告。主人曰：「臣某之子若如人，既蒙制访，臣某不敢辞。」傧者出告，入引主人出迎使者，至主人受鴈讫出，如纳采仪。
　　使者出立于内门外之西，使副在南，少退，俱东面。初使者降，主人降立于东阶下，西面。傧者进受命，出请事。使者曰：「礼毕。」傧者入告。主人曰：「某公奉制至于某之室，某有先人之礼，请礼从者。」傧者出告。使者曰：「某既得将事，敢辞。」傧者入告。主人曰：「先人之礼，敢固以请。」傧者出告。使者曰：「某辞不得命，敢不从。」傧者入告，遂引主人升立于序端。掌事者彻几，改设二筵，东上。各用莞筵纷纯，加藻席缋纯。設甒醴於東房西牖下，加勺；坫在樽北；篚在樽南，实觯二，角柶二；各一笾一豆，实以脯醢，在坫北。又设洗于东阶东南如常。
　　讫，傧者引主人降，迎使者于内门外之东，西面揖使者，先入。使者入门而左，副从之。主人入门而右，至阶，主人曰：「请某位升。」使者曰：「某敢辞。」主人曰：「固请某位升。」使者曰：「某敢固辞。」主人曰：「终请某位升。」使者曰：「某敢终辞。」主人升阼阶，使者升西阶，副从升，俱北面。主人阼阶上北面再拜，使者及副西阶上北面答再拜。
