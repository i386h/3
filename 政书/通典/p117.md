<!-- { "loadSidebar": true } -->
　　夫礼必本于太一，极大曰太，未分曰一。分而为天地，转而为阴阳，变而为四时，列而为鬼神。鬼者，精魄所归。神者，引物而出。其降曰令，圣人象此下之以为教令。其居人曰义。孝经说曰：「义由人出。」孔子曰：「夫礼，先王以承天之道，以理人之情，失之者死，得之者生。故圣人以礼示之，天下国家可得而正也。」人知礼则教易。伏羲以俪皮为礼，作瑟以为乐，可为嘉礼；神农播种，始诸饮食，致敬鬼神，为田祭，可为吉礼；黄帝与蚩尤战于涿鹿，可为军礼；九牧倡教，可为宾礼；易称古者葬于中野，可为凶礼。又，「修贽类帝」则吉礼也，「厘降嫔虞」则嘉礼也，「群后四朝」则宾礼也，「征于有苗」则军礼也，「遏密八音」则凶礼也。故自伏羲以来，五礼始彰。尧舜之时，五礼咸备，而直云「典朕三礼」者，据事天事地与人为三耳。其实天地唯吉礼也，其余四礼并人事兼之。夏商二代，散亡多阙。洎周武王既没，成王幼弱，周公摄政，六年致太平，述文武之德，制周官及仪礼，以为后王法。礼序云：「礼也者，体也，履也。统之于心曰体，践而行之曰履。」然则周礼为体，仪礼为履。周衰，诸侯僭忒，自孔子时已不能具。秦平天下，收其仪礼，归之咸阳，但采其尊君抑臣，以为时用。汉兴，天下草创，未遑制立，群臣饮醉争功，高帝患之。叔孙通草绵蕝子悦切之仪，救击柱之弊，蕝谓以茅翦树地，为纂位习肄处。帝说，叹曰：「吾于今日知为天子之贵也。」以通为奉常，遂定仪法，未尽备而通终。高堂生传礼十七篇，而徐生善为颂。但能盘辟为礼容。颂读与容同。孝文帝时，徐生以颂礼官至大夫，而萧奋亦以习礼至淮阳太守。孝武始开献书之路，时有季氏得周官五篇，阙冬官一篇，河间献王千金购之，不能得，遂取考工记以补其阙，奏之。至王莽时，刘歆始置博士，行于代。杜子春受业于歆，能通其读，后汉永平初，郑众、贾逵皆往受业。其后马融作周官传，郑玄为注。初，献王又得仲尼弟子及后学所记百四十一篇，至刘向考校经籍，纔获百三十篇，向因第而叙之。而又得明堂阴阳记二十二篇，孔子三朝记七篇，王氏史记二十篇，乐记二十三篇，总二百二篇。戴德删其烦重，合而记之，为八十五篇，谓之大戴记；而戴圣又删大戴之书，为四十七篇，谓之小戴记。马融亦传小戴之学，又定月令、明堂位，合四十九篇。郑玄受业于融，复为之注。今周官六篇，古经十七篇，小戴记四十九篇，凡三种，唯郑玄注立于学官，余并散落。魏以王粲、卫觊集创朝仪，而鱼豢、王沈、陈寿、孙盛虽缀时礼，不足相变。吴则丁孚拾遗汉事，蜀则孟光、许慈草建时制。晋初以荀顗、郑冲典礼，参考今古，更其节文，羊祜、任恺、庾峻、应贞并加删集，成百六十五篇。后摰虞、傅咸缵续未成，属中原覆没，今虞之决疑注，是其遗文也。江左刁协、荀崧补缉旧文，蔡谟又踵修缀。宋初因循前史，并不重述。齐武帝永明二年，诏尚书令王俭制定五礼。至梁武帝，命群儒又裁成焉。吉礼则明山宾，凶礼则严植之，军礼则陆琏，宾礼则贺玚，嘉礼则司马褧。苦迥切。又命沈约、周舍、徐勉、何佟之等佟音疼参会其事。陈武帝受禅，多准梁旧式，因行事随时笔削。后魏道武帝举其大体，事多阙遗；孝文帝率由旧章，择其令典，朝仪国范，焕乎复振。北齐则阳休之、元循伯、熊安生，后周则苏绰、卢辩、宇文弼，并习于仪礼，以通时用。隋文帝命牛弘、辛彦之等采梁及北齐仪注，以为五礼。国初草昧，未暇详定。及太宗践祚，诏礼官学士修改旧仪，着吉礼六十一篇，宾礼四篇，军礼十二篇，嘉礼四十二篇，凶礼六篇，国恤五篇，总百三十篇，为百卷。贞观七年，始令颁示。高宗初，以贞观礼节文未尽，重加修撰，勒合成百三十卷，至显庆三年奏上。高宗自为之序。时许敬宗、李义府用事，其所取舍，多依违希旨，学者不便，异议纷然。上元三年下诏，命依贞观年礼为定。仪凤二年，诏并依周礼行事。自是礼司益无凭准，每有大事，辄别制一仪，援古附今，临时专定，贞观、显庆二礼，亦皆施行。武太后时，以礼官不甚详明，特诏国子司业韦叔夏、率更令祝钦明每加刊定。叔夏卒后，给事中唐绍专知礼仪，绍博学，详练旧事，议者以为称职。开元十四年，通事舍人王岩上疏，请改撰礼记，削去旧文，编以今事。集贤院学士张说奏曰：「礼记，汉朝所编，遂为历代不刊之典，去圣久远，恐难改易。但今之五礼仪注，已两度增修，颇有不同，或未折衷。请学士等更讨论古今，删改行用。」制从之。于是令徐坚、李锐、施敬本等检撰，历年其功不就。锐卒后，萧嵩代为集贤院学士，始奏起居舍人王仲丘修之。二十年九月，新礼成，凡百五十卷，是为大唐开元礼。于戏！百代之损益，三变而着明，酌乎文质，悬诸日月，可谓盛矣。通典之所纂集，或泛存沿革，或博采异同，将以振端末、备顾问者也，乌礼意之能建乎！但前古以来，凡执礼者，必以吉凶军宾嘉为次；今则以嘉宾次吉，军凶后宾，庶乎义类相从，始终无黩云尔。按秦荡灭遗文，自汉兴以来，收而存之，朝有典制可酌而求者：汉有叔孙通、高堂生、徐生、贾谊、河间献王、董仲舒、萧奋、孟卿、后苍、闻人通汉、夏侯敬、刘向、戴德、戴圣、庆普、刘歆。后汉有曹充、曹褒、郑兴、郑众、贾逵、许慎、杜子春、马融、郑玄、卫宏、何休、卢植、蔡邕。魏有王粲、卫觊、高堂隆、蒋济、王肃、秦静、刘表、刘绍、卢毓、陈群、鱼豢、王沈。蜀有谯周、蒋琬、孟光、许慈。吴则宋敏、丁孚。晋有郑冲、荀顗、陈寿、孙盛、羊祜、杜元凯、卫瓘、庾峻、袁准、贺循、任恺、陈铨、孔备、刘逵、挚虞、束皙、傅咸、邹湛、蔡谟、孔衍、庾亮、范宣、范汪、徐邈、范、刁协、荀崧、卞壸、葛洪、王彪之、司马彪、干宝、徐广、谢沈、王裒、何琦、虞喜、应贞。宋有徐羡之、傅亮、臧焘、徐广、裴松之、何承天、颜延之、雷次宗、徐爰、庾蔚之、崔凯、孔智。齐有王俭、何戢、田僧绍、刘献、王逡。梁有司马褧、陆琏、沈约、周舍、明山宾、裴子野、徐勉、顾协、朱、严植之、贺玚、崔灵恩、皇侃、何佟之、陶弘景、司马宪、丘季彬。陈有谢峤、孔奂。后魏有高允、高闾、王肃。北齐有熊安生、阳休之、元循伯。后周有苏绰、卢辩、宇文弼。隋有牛弘、辛彦之、许善心。皇唐有孔颖达、褚亮、虞世南、陆德明、令狐德棻、朱子奢、颜师古、房玄龄、魏征、许敬宗、杨师道、贾公彦、杜正伦、李义府、李友益、刘祥道、郝处俊、许圉师、韦琨、范履冰、裴守真、陆遵楷、史玄道、孔志约、萧楚材、孙自觉、王方庆、贺纪、贾大隐、韦万石、贺敳、韦叔夏、祝钦明、许子儒、沈伯仪、元万顷、刘承庆、郭山恽、辟闾仁谞、唐绍、张星、王岩、张说、徐坚、李锐、施敬本、王仲丘、张统师、权无二、孔玄义、贾曾、李行伟、韩抱素、卢履冰、田再思、冯宗、陈贞节、贺知章、元行冲、韦绦等。或历代传习，或因时制作，粗举其名氏，列于此注焉。
　　第一　目录其沿革篇所纂前代典实，应指尊极，不同开元礼，故不悬阙矣。　历代沿革礼六十五卷，开元礼三十五卷。
　　第二　吉礼凡十四卷
　　　　　郊天上
　　第三　郊天下　大雩
　　第四　大享明堂明堂制度附　朝日夕月　禋六宗　大　灵星　风师雨师及诸星等祠
　　第五　方丘神州后土附　社稷
　　第六　山川　籍田　先蚕
　　第七　天子宗庙　后妃庙　皇太子及皇子宗庙
　　第八　诸侯大夫士宗庙庶人祭寝附　天子皇后及诸侯神主　卿大夫士神主及题板　诸藏神主及题板制追加易主附　兄弟相继藏主室　移庙主　师行奉主车　立尸义
　　第九　时享荐新附　祫禘上
　　第十　祫禘下　功臣配享
　　第十一　天子七祀诸侯附　宗室助祭议　庶子摄祭　庶子在他国不立庙议　兄弟不合继位昭穆议　兄弟俱封各得立祢庙议　遭难未葬入庙议　亡失其亲立庙议
　　第十二　丧废祭议　旁亲丧不废祭议　缌不祭议　夺宗议　殇及无后庙祭议　祭殇未立庙祭议　公除祭议　上陵拜扫及诸节上食附
　　第十三　大学小学庠序附　诸侯立学　释奠　祀先代帝王名臣附　老君祠先贤附孔子祠先儒及弟子附　太公庙
　　第十四　巡狩　封禅
　　第十五　告礼　历代所尚　享司寒藏冰开冰附　禜禳祈　高禖　祓禊　诸杂祠淫祀兴废
　　第十六　嘉礼凡十八卷
　　　　　　天子加元服　皇太子冠皇子皇孙附　诸侯大夫士冠　大功小功末冠议　女笄
　　第十七　君臣冠冕巾帻等制度
　　　　　　冕大裘冕　袞冕　鷩冕　毳冕　絺冕　玄冕　通天平冕　平天冕　蒼冕　青冕　赤冕　黃冕　素冕　黑冕　象冕　山冕　火冕　藻冕　方冕　祀冕　緇布冠進賢冠　牟追冠章甫冠　委貌冠通天冠　長冠劉氏冠　齋冠　遠遊冠具服遠遊冠　公服遠遊冠　高山冠側注冠　法冠獬豸冠　柱後惠文冠　建華冠鷸冠　趙惠文冠武冠　武弁　大冠　鵔鸃冠　鶡冠　繁冠　建冠　籠冠　方山冠　巧士冠　卻非冠　樊噲冠　術氏冠　卻敵冠　進德冠　翼善冠　皇收　冔　爵弁　廣冕　皮弁　韋弁　幘童子幘　空頂幘　納言幘赤幘　緗幘　素幘　黑幘　紺幘　綠幘　青幘　白　烏紗　帽皮帽　皁帽　翠帽　黑帽　高屋白紗帽　高頂帽　岑帽　突騎帽　葛巾角巾　幅巾縑巾　黃巾　巾子
　　第十八　天子纳后册后附　天子册妃嫔夫人　皇太子纳妃皇子诸王附　公侯大夫士婚礼
　　第十九　宗子父殁母命婚父母俱殁自命婚及支子称宗弟称宗兄等婚议　舅姑俱殁妇庙见　公主出降拜舅姑附　不亲迎婿见外舅姑反马送女附　婚礼不贺议上礼附　婚不举乐议　男女婚嫁年几议　嫁娶时月议　已拜时而后各有周丧迎妇遣女议　已拜时婿遭小功丧或妇遭大功丧可迎议　拜时妇三日妇轻重议
　　第二十　周丧不可嫁女娶妇议斩缞公除附　周服降在小功可嫁女娶妻议　大功末可为子娶妇议　祖无服父有服可娶妇嫁女议　降服大功末可嫁姊妹及女议　降服丧已除犹在本服月内可嫁议　同姓婚议　内表不可婚议　外属无服尊卑不通婚议
　　第二十一　君臣服章制度袍附
　　第二十二　后妃命妇首饰制度　后妃命妇服章制度
　　第二十三　天子诸侯玉佩剑绶玺印
　　第二十四　天子车辂
