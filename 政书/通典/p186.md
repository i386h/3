<!-- { "loadSidebar": true } -->
　　汉制，安车、立车各五乘，为乘舆副车。轮皆朱斑重牙，贰毂两辖，金薄缪龙，为舆倚较，文虎伏轼，龙首衔轭，左右吉阳筩，鸾雀立衡，文画辀，羽盖华蚤，建大旗，十有二斿，画日月升龙。驾六马，象镳镂钖，金鋄方釳，插翟尾，朱兼樊缨，赤罽易茸，金就十有二，左纛以牦牛尾为之，在左騑马轭上，大如斗。其马各如方色。自马者，朱其髦尾为朱鬣云。所御驾六，余皆驾四，后从为副车。应劭汉官卤簿图曰：「乘舆大驾则御凤凰车，以金根为副。」
　　魏因汉制，五时副车，置髦头云罕。
　　晋制，五安车，五立车，合十乘，名五时车，俗谓五帝车。建旗十二斿，各如车色。立车则正竖其旗，安车则斜注。驾马不易汉制。左右騑骖，金鋄镂钖，黄屋左纛，如金根之制，行则从后。
　　东晋过江，副车遗缺，有事权以马车代之，建旗其上。其后制五色木牛，象五时车，竖旗于牛背，行则使人舆之。牛之为义，盖取负重致远而安稳。旗常缠而不舒，所谓德车结旌。唯天子亲戎，五旗舒旆。所谓武车绥旌。
　　宋因晋，而无副车。
　　齐王俭议，宜用金辂九旒。时乘黄无副，借用五辂，大朝临轩，权列三辂。今衣书车十二乘，榆毂轮，簟子壁，绿油衣，箱外绿纱萌，油幢络，通幰，竿刺代栋梁，柮檽真形龙牵，支子花，辕头后伏神执承幄沓，金涂铰具。音次。古副车之象也，亦曰五时副车。青萌车是谓他合反幰车。
　　梁依晋制，五牛旗车，左青赤，右白黑，黄居其中，象古之五时副车也。复制衣书车，一曰副车。
　　陈因旧制，五时副车，饰同五辂，并驾六马。
　　隋因陈制，五时副车，色及旗章，一同正辂，唯降二等，驾用四马。
　　大唐之制，副辂五乘，大驾行幸，皆次于五辂后为副。又五牛旗轝五，黄牛旗处内，赤青在左，白黑在右，各八人执，左右威卫队正各一人检校。大驾卤簿，在小轝后。
　　　　戎车周　汉　魏　晋　宋　齐　梁　后周　隋
　　周巾车氏「革辂即戎」，车仆掌戎辂之萃，音倅。广古旷反车之萃，阙车之萃，苹车之萃，轻音罄车之萃。萃犹副也。此五者，兵车，所谓五戎也。戎辂，王在军所乘也。广车，横陈之车也。阙车，所用补阙之车也。苹犹屏也，所用对敌自蔽隐之车也。轻车，所用驰敌致师之车也。孙子八陈，有苹车之陈。
　　汉因周，有轻车，朱轮舆，不巾不盖，建矛戟幢麾，音福辙弩箙。置弩于轼上，驾两马也。藏于武库。大驾出，次属车，在卤簿中。孙子兵法云：「有巾有盖，谓之武刚车。」武刚车者，为先驱。又为属车、轻车，为后殿也。戎车，其饰如耕车，蕃以矛麾金鼓羽析幢翳，冑甲弩之箙。通俗文曰：「箭箙谓之步叉。」
　　魏景初改正朔，戎事乘黑首白马，建大赤之旗。泰始中，并建赤旗。
　　晋制，轻车，驾二马，古之战车也。前后二十乘，分居左右。舆轮洞朱，建矛戟麾幢，置弩于轼上。大驾出，射声校尉、司马、吏士载，以次属车后。
　　宋依汉制，戎车建矛麾，邪注之，载金鼓羽幢，置甲弩于轼上。轻车之制，因汉不易，以武刚车为殿。
　　齐梁以下，及后周与隋，或并用之。
　　　　猎车蹋兽车闟戟车附○周　汉　魏　晋　宋
　　周谓之奇车。曲礼曰：「国君不乘奇车。」注云：「猎车也。」巾车氏「木辂以田」。
　　汉制，其饰如安车，重辋缦轮，缪龙绕之。一曰闟猪车，亲校猎乘之。
　　魏因汉制，改名蹋兽车。
　　晋因魏制，一名闟戟车。
　　宋因晋制。自后无闻。
　　　　指南车
有熊氏　周　后汉　魏　东晋　宋　齐　梁　后魏　大唐
　　黄帝与蚩尤战于涿鹿之野，蚩尤作大雾，将士皆迷四方，黄帝于是作指南车以示方，故后常建焉。出崔豹古今注。
　　周致太平，越裳氏重译来献。使者迷其归路，周公为司南之制，使载之南，周年至国。故常为先导，示服远人，而正四方。车法具在尚方故事，其制未详。
　　后汉张衡始复创造。汉末丧乱，其器不存。
　　魏明帝青龙中，令博士马钧绍而作焉。车上有木仙人，举手恒指南。车箱回转，所指微差。晋乱复亡。
　　东晋义熙十三年，刘裕平长安，始得此车，复修之。一名司南车。驾驷其下，制如楼，三级，四角金龙衔羽葆。刻木为仙人，衣羽衣，立车上，车虽回运，而手恒指南。大驾出行，为先启之乘。此车戎狄所制，机数不精，回曲频骤，犹须人力正之。范阳人祖冲之，有巧思，常谓宜更造。
　　宋顺帝升明中，齐高帝为相，命冲之造焉。车成，使抚军将军、丹阳尹王僧虔等试之。其制甚精，百屈千回，未尝移变。
　　齐因宋制，加饰四周，箱上施屋。指南人衣裙襦天衣，在箱中。上四角皆施龙子竿，悬杂色真孔雀眊，布皂复幔，驾牛，皆铜铰饰。
　　梁复名司南车，大驾出，为先启之乘。
　　后魏太武帝使工人郭善明造之，弥年不就。扶风人马岳又造，垂成，善明酖杀之。
　　大唐修之，备于大驾，行则先导。
　　　　记里鼓车东晋　宋　齐　梁　大唐
　　东晋安帝义熙十三年，刘裕灭后秦所获，未详其所由来。制如指南车，驾驷，中木人执槌向鼓，行一里则打一槌。崔豹古今注云：「亦名大章车，所以识道里也。车上为二层，皆有木人执槌。行一里，下一层击鼓；行十里，上一层击镯。尚方故事有其作法，然未详。
　　宋因之不易，大驾卤簿，次指南车后。
　　齐因宋制，饰加华盖子，衣漆画，鼓机皆在内也。
　　梁因齐制，改驾以牛。
　　大唐复修，大驾卤簿，次指南车后。
　　　　白鹭车隋　大唐
　　隋一名鼓吹车，车上施层楼，楼上有翔鹭栖乌。
　　大唐之制因之，驾四马，大驾出，在记里鼓车后。
　　　　鸾旗车汉　晋　宋　大唐
　　汉制鸾旗车，编羽旄列系幢傍。胡广曰：「以铜作鸾鸟于车衡上。」
　　晋宋因之，驾四马，先路所载。
　　大唐备于大驾卤簿，次白鹭车后。
　　　　辟恶车秦　大唐
　　秦制也。桃弓苇矢，所以禳祓不祥。太卜令一人，在车，执弓箭。出崔豹古今注。
　　大唐之制，驾四马。大驾出，在鸾旗车后。
　　　　皮轩车汉　晋　宋　大唐
　　汉制，皮轩车，以虎皮为轩。
　　晋宋相因，驾四马，皆大夫载。自后无闻。
　　大唐备之大驾卤簿，次于辟恶车后。
　　　　耕根车汉　魏　晋　宋　隋　大唐
　　汉制，耕根车如副车。有三盖。一曰芝车。置耒耜之箙，上亲耕所乘也。桓谭谓杨雄曰：「君之为黄门郎，居殿中，数见舆辇，玉蚤、华芝及凤凰、三盖之属，皆玄黄五色，饰以金玉、翠羽、珠络、锦绣、茵席者也。」
　　魏因之，建赤旗。
　　晋因之，驾驷，天子亲耕所乘，置耒耜于轼上。一名三盖车。
　　宋因之。
　　隋以青为质，三重盖，羽葆雕装，同玉辂。驾六马。其轼平，以青囊盛耒耜而加之。籍田则之乘。
　　大唐因隋，其饰不易，大驾行则备焉。
　　　　安车周　汉　晋　宋　齐　隋　大唐
　　周制，致仕之老及后乘之。
　　汉制，乘舆、金根、安车、立车，蔡邕曰：「五安五立。」徐广曰：「立乘曰高车，坐乘曰安车。」是为德车。五时车，安、立亦皆如之。各如方色，马亦如之。建大旗，十有二斿。所御驾六马，余皆驾四。皇太子、皇子、公、列侯，皆乘之。自汉以后，亦为副车。
　　晋制因之。天子所御则驾六，其余并驾四。三公下至九卿，各一乘，公驾三，特进驾二，卿驾一。
　　宋因之。
　　齐制，诸王、三公、国公、列侯等，礼行则乘之。
　　隋制，金饰，紫通幰，朱里。驾四马。临幸及吊则供之。
　　大唐之制，以金饰，驾四马，临幸则乘之。大驾出，在耕根车后。
　　　　四望车齐　隋　大唐
　　齐四望车，通幰，油幢络，斑漆轮毂，亦曰皂轮车，以加礼贵臣。
　　隋制，同犊车，黄金饰，青油幢朱里，紫通幰，紫丝网，驾一牛，拜陵、临吊则乘之。
　　大唐之制，以金饰，驾四马，拜陵、临吊则乘之。大驾出，在安车后也。
　　　　游车汉　晋　宋
　　汉制，九游车九乘，大驾为先乘。
　　晋宋因之，自后无闻。
　　　　羊车晋　齐　梁　隋　大唐
　　晋制，羊车一名辇车，上如轺，伏兔箱，漆画轮。武帝泰始中，羊琇乘，司隶纠罪免官。
　　齐依之，因制漆画牵车，小形如舆，金涂纵容，锦衣。箱里隐膝后户牙兰，辕枕后捎，幰竿代栋梁，皆金涂铰饰。御及皇太子所乘也。
　　梁因制羊车，亦名辇，上如轺，小儿衣青布葱褶，五辫髻，数人引之。贵贱通得乘之，名牵子也。
　　隋大业始置焉。金宝饰，紫锦幰，朱丝网。驭童二十人，皆两环髻，服青衣，年十四五者为之，谓之羊车小史。驾果下马，其大如羊。
　　大唐因之，小史十四人。
　　　　画轮车晋　宋　齐　梁
　　晋制，画轮车，驾牛，以采漆画轮毂，上起四夹杖，左右开四望，绿油幢，纁朱丝青交络，其上形如辇，其下犹犊车。贵者不乘。大驾次羊车后也。
　　宋齐梁相因，为群公所乘。自后无闻。
　　　　鼓吹车梁
　　梁制，鼓吹车，上施层楼，四角金龙，衔流苏羽葆。凡鼓吹，陆则楼车，水则楼船，在殿庭则画笋为楼。楼上有翔鹭栖乌，或为鹤形。自后无闻。
　　　　象车晋
　　晋武帝太康中，平吴后，南越献驯象，诏作大车驾之，载鼓吹十人，使越人骑之。元正大会，入庭。大驾卤簿行，则试桥道。自后不见。
　　　　黄钺车晋　大唐
　　晋制，黄钺车，驾一马。大驾行，于华盖后御次麾左右。又有金钺车、金钲车，并驾三马。
　　大唐贞观以后加之，备于大驾卤簿。天宝元年，改为金钺车。
　　　　豹尾车周　汉　晋　宋　大唐
　　周制也，所以象君子豹变，又以尾者言谦也。古者军正建之。崔豹古今注云。
　　汉制，大驾出，属车八十一乘；法驾出，属车三十六乘，最后一乘悬豹尾，以前比之省中。胡广曰：「施于道路，豹尾之内为省中。」
　　晋因之，在卤簿之末。
　　宋志徐广按淮南子云：「军正执豹皮以制正其众。」礼记曰：「前有士师，则载虎皮。」乘舆豹尾，亦其义类。
　　大唐之制，大驾出，在黄钺车后，驾二马。右武卫队正一人，在车执之。
　　　　建华车晋
　　晋制，建华车，二乘。驾四马。大驾，分在左右行。自后无闻。
通典礼典

通典卷第六十五　礼二十五　沿革二十五　嘉礼十
　　皇太后皇后车辂　皇太子皇子车辂
　　公侯大夫等车辂　主妃命妇等车辂
