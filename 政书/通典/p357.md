<!-- { "loadSidebar": true } -->
　　进輴车四品以下布席。于柩车之后，张帷，下柩于輴。丈夫柩东，妇人柩西，以次进凭柩哭，尽哀，各退复位。内外卑者再拜辞诀。相者引主人以下哭于羡道东，西面北上。妻及女子子以下妇人皆障以行帷，哭于羡道西，东面北上。
　　　　　入墓
　　施席于圹户内之西。四品以下遂下柩于圹。执绋者属绋于輴，六品以下无执绋者。遂下柩于圹户内席上，北首，覆以夷衾。
　　　　　墓中置器序
　　輴出。四品以下无輴车，但有持翣者。持翣者入，倚翣于圹内两厢，遂以下帐张于柩东，南向。米、酒、脯陈于下帐东北，食盘设于下帐前，苞牲置于四隅，酰醢陈于食盘之南，藉以版，明器设于圹内之左右。
　　　　　掩圹
　　掌事者以玄纁授主人，主人授祝，祝奉以入，奠于灵座，主人拜稽颡。施铭旌志石于圹门之内，置设讫，掩户，设关钥，遂复土三。主人以下稽颡哭，尽哀，退，俱就灵所哭。掌仪者设祭后土于墓左，如后仪。
　　　　　祭后土
　　先于墓左除地为祭所。柩车到，祝吉服铺后土氏神席北方，南向。设酒樽于神座东南，北向。设洗于酒樽东南，北向，罍水在洗东，篚在洗西，南肆，以巾爵实于篚。既复土，告者吉服，国官僚佐之长。若无者亲宾充也。相者引告者与祝及执樽罍篚者，俱立于罍洗东南，重行西面，以北为首。立定，俱再拜。祝与执樽罍篚者俱就樽罍篚之后。相者进告者之左，北面白：「请行事。」掌馔者以馔入，祝迎引设于神座前，置设讫，掌馔者出。相者引告者詣罍洗，盥手洗爵，相者引告者詣酒樽所，執樽者舉，告者酌酒，進，跪奠於神座前，俛伏，興，少退，北向立。祝持版进于神座之右，东面跪读祝文曰：「维年月朔日，子某官姓名，敢昭告于后土之神：某官封谥，窆兹幽宅，神其保佑，俾无后艰。谨以牺齐粢盛庶品，明荐于后土之神，尚飨。」讫，兴。告者再拜。祝进，跪奠版于神座，兴，还樽所。相者引告者退复位，再拜，相者引告者出。祝以下俱复位，再拜，彻馔席以出。
　　　　　反哭
　　既下柩于圹，搥一鼓为一严，无鼓者量时陈布也。掩墓户。搥二鼓为再严，内外就灵所。搥三鼓为三严，彻酒脯之奠，进灵车于帷外，陈布仪卫六品以下唯陈布仪。如来仪。又进腰舆，入诣灵座前，少顷，出诣灵车后，少顷，舆退，灵车发行，内外从哭如初仪。出墓门，尊行者乘车马，去墓百步许，卑者乘车马以哭从。灵车到第，内外皆下车马。灵车入，至西阶前，回南向，祝以腰舆诣灵车后，少顷，升，入诣灵座前。主人以下从升，立于灵座东，西面南上。少顷，腰舆降出。内外俱升。诸祖父以下哭于帷东，北壁下，南面西上；妻及女子子以下妇人哭于灵西，东面南上；诸祖母以下哭于帷西，北壁下，南面东上；外姻哭于南厢：丈夫于帷东，北面西上；妇人于帷西，北面东上。有亲宾吊哭者，升堂，西向灵哭如常。其吊于庭者，称「痛当柰何」，余如常仪。哭尽一哀，相者引主人以下降，各还次。沐浴以俟虞。斩缞者沐而不栉，齐缞者以下栉。
　　　　　虞祭
　　柩既入圹，国官若僚佐之长与祝六品以下无国官，以下同。先归修虞事。牢馔如殷奠，器用乌漆。先造虞主，以乌漆匮匮之，盛于箱，乌漆趺，一皆置于别所。虞主用桑，主皆长一尺，方四寸，上顶圆，径一寸八分，四厢各刻一寸一分，又上下四方通孔，径九分。其匮，底盖俱方，底自下而上，盖从上而下，与底齐。其趺方一尺，厚三寸。将祭，出神主置于座，其匮安于神主之后。四品以下无。具馔于堂东。灵车将至，掌事者先施灵座于寝堂室内户西，东向；于灵东又南北设帷，东出户。若室内窄，则设灵座于堂。腰舆将入，祝奉虞主入置于灵座，东向，设素几于右。自腰舆以下，四品以下无。掌事者设洗于西阶西南，北向，东面当西溜，六品以下西荣。南北以堂深；罍水在洗西，篚在洗東，南肆，篚實爵一，巾一，加。設瓦甒二於靈座之左，北墉下，醴酒在東，用絺，加勺，南柄。
　　既沐浴，主人及诸子、妻妾、女子子内外升诣灵所。主人及诸子倚仗于室户外，及应拜者哭于灵东西如初，内外皆哭。祝与执樽罍篚者各就樽罍篚所立。执馔者以馔入，俱升自东阶，陈设如殷奠之仪，讫，掌馔者降出。
　　相者引主人降自西阶诣罍洗，主人止哭，执罍洗者酌水，主人盥手，执篚者取巾于篚，兴，授主人，主人拭手讫，受巾奠于篚。又取爵，兴，以授主人，执罍洗者又酌水，主人洗废爵，爵无足者。执篚者又授巾，主人拭爵讫，受巾奠于篚。相者引主人升自西階，詣酒樽所，執樽者舉，主人酌醴。相者引主人进诣灵座前，西向跪，奠爵于馔前，俛伏，兴，少退，西向立。祝以祝文进立于神座之右，北面，内外皆止哭。祝跪读祝文曰：「维年月朔日，子哀子某，孙称哀孙，此为母及祖母所称也。父祖则称孤子孤孙。敢昭告于考某官封谥：妣则云妣夫人某氏。孙为丧主，则称祖。日月遄速，奄及反虞，叩地号天，五情糜溃。谨以洁牲柔毛、刚鬣、明粢、芗合、芗萁、嘉蔬、嘉荐、醴齐，四品以下，谨以洁牲刚鬣、嘉荐、普淖、明齐、溲酒。余同。哀荐祫事于考某官封谥，尚飨。」祝兴。主人哭，再拜。内外应拜者，皆哭，再拜。祝进，跪奠版于灵座，兴，出复位。哭尽哀。
　　相者引主人以下出，杖，降自西阶各就次。妻妾、女子子以下各还别室。祝阖户，与执樽罍者降出。少顷，祝与掌馔者入，开户，彻馔，祝匮主，四品以下无主。阖户以出。掌事者埋重于门外道左。
　　闲日再虞，后日三虞，礼皆与初虞同。又闲日为卒哭祭。其虞祝辞，再虞云「哀荐虞事」，第三虞云「哀荐成事」。
　　　　　卒哭祭
　　前一日之夕，掌事者改庐，剪屏，柱楣，涂庐不涂见面，涂庐里，不涂庐外。剪蒲为席，不缘，以木为枕。牢馔如虞祭。其日夙兴，祝入，烛先，升自阼阶，入于室，祝整拂几筵，启匮，出神主，置于座以出。自启匮以下，四品以下无。掌事者设洗于西阶西南，北向，东面当西溜，六品以下当西荣。南北以堂深；罍水在洗西，篚在洗東，南肆，篚實爵一，巾一，加。設瓦甒二於靈座之左，北墉下，醴酒在東，用絺，加勺，南柄。掌事者具馔于堂东。祝与执樽罍篚者先入，立于樽罍篚之后。
　　内外缞服俱升。主人及诸子倚仗于室户外，俱立于灵座东，西面南上；妻妾、女子子立于灵座西，东面南上。内外各就位，坐哭。应拜者立。掌馔者以馔升，入设于灵座前。
　　相者引主人降自西阶，诣罍洗，主人止哭，盥手洗爵；相者引主人升自西阶，入诣酒樽所，主人酌醴；相者引主人进，跪奠于灵座前，俛伏，兴，少退，西面立。应拜者陪于后。祝持版入，立于灵座之南，北面。内外止哭。祝跪读祝文曰：「维年月朔日，子哀子某，敢昭告于考某官封谥：妣云妣夫人某氏。日月不居，奄及卒哭，追慕永往，攀号无逮。谨以洁牲柔毛、刚鬣、明粢、芗合、芗萁、嘉蔬、嘉荐、醴齐，四品以下，谨以洁牲柔毛、刚鬣、嘉荐、普淖、明齐、溲酒。余同。六品以下无柔毛，余与四品、五品同。下皆准此。哀荐成事于考某官封谥，尚飨。」主人以下哭再拜，内外应拜者皆再拜哭。祝兴，进，跪奠版于灵座前，兴，还樽所。祝读版讫，兴，跪进版，与主人哭同时。相者引主人退复位，哭尽哀，内外各还次。祝阖户，与执樽罍者降出。少顷，与掌馔者入，开户，彻馔，祝匮主，阖户以降。
　　自卒哭之后，朝一哭，夕一哭，蔬食饮水，周而小祥。
　　　　　小祥祭
　　主人有司先制栗主并趺匮等，如丧主之礼。四品以下无。前一日之夕，毁庐为垩室，设蒲席。周丧垩室者除之，设地席。陈练冠于次。主人及诸子俱沐浴，栉，爪剪。牢馔及器如卒哭之礼。
　　其日夙兴，祝入，烛先，升自阼阶，入于室。四品以下无主人，加整拂几筵以出。祝于灵座之西更设丧主座，东向。祝奉丧主置于座讫，祝出，迎栗主入置于旧灵座，祝开匮，奉出栗主，置于灵座讫，设几于右，乃出。四品以下无奉主仪。
　　掌事者设罍洗篚于西阶西南如初。篚實爵一，巾一，加。設瓦甒二於靈座之左，北墉下，醴酒在東，用絺，加勺，南柄。具馔于堂东。祝与执樽罍篚者先入，立于樽罍篚之后。
　　内外缞服。主人倚仗于阶东，俱升就位，应拜者立。哭尽哀，相者引降，主人杖就次，主妇以下各就次。主人及诸子除首绖，着练冠，妻妾、女子子除腰绖。周服者者除之，丈夫素服吉冠屦，妇人素服吉屦。相者引主人及诸子倚杖如初，内外俱升就位哭。掌馔者以馔升自东阶，入设于灵座前，设讫，掌馔者降自西阶以出。
　　相者引主人降自西阶，诣罍洗，主人止哭，盥手洗爵；相者引主人升自西阶，入诣酒樽所酌醴，进，跪奠于灵座前，俛伏，兴，少退，西面立。祝持版进立于灵座之右，北面。内外皆止哭。祝跪读祝文曰：「维年月朔日，子哀子父殁称孤子。某敢昭告于考某官封谥：妣云妣夫人某氏。岁月警迫，奄及小祥，攀慕永远，重增屠裂。谨以洁牲柔毛、刚鬣、明粢、芗合、芗萁、嘉蔬、嘉荐、醴齐，四品以下，谨以洁牲柔毛、刚鬣、嘉荐、普淖、明齐、溲酒。余同。祗荐祥事于考某官封谥，尚飨。」主人哭再拜，内外应拜者皆再拜哭。祝兴，进，跪奠版于灵座，兴，还樽所。主人哭拜与祝兴奠版同时。相者引主人就位，哭尽哀，内外各还次。主人杖如式。祝阖户，与执樽罍者降出。少顷，祝与进馔者入，开户，彻馔，祝匮主，阖户以降。其丧主祝奉出，埋之于庙门外之左。四品以下，但祝阖户以降，无匮主仪。
　　自小祥之后，止朝夕之哭，哭无时，哀至则哭。始食菜果，饭素食，饮水浆。无盐酪不能食，盐酪可。又周而大祥。
　　　　　大祥祭
　　前一日之夕，除垩室，张帷，又备内外受服谓之大祥之服。各于其次。主人及诸子俱沐浴、栉、爪剪。牢馔及器如小祥之礼。
　　其日夙兴，内外各服其缞服，并于次哭，尽哀。除服者着除服讫，又哭，尽哀止。昧爽前，六品以下云夙兴。祝入，烛先，升自阼阶，入于室，祝整拂灵筵，启匮出神主，置于座，右几以出。四品以下，唯祝入整拂几筵以出。
　　掌事者設罍洗篚於西階西南如初，篚實爵一，巾一，加。設瓦甒二於靈座之左，北墉下，醴酒在東，用絺，加勺，南柄。具馔于堂东。祝与执樽罍者先入，立于樽罍之后。内外俱升，就位哭。掌馔者以馔升自东阶，入设于座前，置设讫，掌馔者降自西阶以出。
