<!-- { "loadSidebar": true } -->
　　初群官将朝，中书侍郎以诸州镇表别为一案，俟于右延明门外，给事中以祥瑞案俟于左延明门外，俱令史绛公服对举案。侍郎、给事中俱就侍臣班。于客使初入，户部以诸州贡物陈于太极门东西厢；礼部以诸蕃贡物量可执者蕃客手执入就内位，其重大者陈于朝堂前。初上公将入门，中书侍郎降，引表案入诣西阶下，东面立；给事中降，引祥瑞案入诣东阶下，西面立。上公将升贺，中书令、黄门侍郎俱降，各立阶下。初上公升阶，中书令、黄门侍郎各取所奏之文以次升。上公贺讫，中书令前跪奏诸方表讫，黄门侍郎又进跪奏祥瑞讫，俱降，置所奏之文于案，各还侍位。侍郎与给事中引案退至东西阶前，案遂出，侍郎、给事中还侍位。
　　初侍中宣制讫，朝集使及蕃客皆再拜讫，户部尚书进诣阶闲，北面跪奏其尚书奏仍待黄门侍郎奏祥瑞讫。称：「户部尚书臣某言，诸州贡物请付所司。」俛伏，兴。侍中前承制，退称：「制曰可。」尚书退复位。礼部尚书以次进诣阶闲，北面跪奏称：「礼部尚书臣某言，诸蕃贡物请付所司。」俛伏，兴。侍中前承制，退称：「制曰可。」尚书退复位。侍中还侍位。太府率其属受诸州及诸蕃贡物出归仁纳义门，执物者随之。典仪曰：「再拜。」通事舍人以次引北面位者出，公初行乐作，出门乐止。
　　侍中前跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，奏太和之乐，鼓吹振作。皇帝降座，御舆入自东房，侍卫警跸如来仪。侍臣从至合，乐止。通事舍人引东西面位者以次出。蕃客先出。其冬至受朝则不奏祥瑞、贡物，又无诸方表。
　　　　　会
　　朝讫，太乐令设登歌于殿上，引二舞入立于悬南。尚舍奉御铺群官升殿者座：文官三品以上于御座东南，西向；褒圣侯于三品之下。介公、酅公于御座西南，东向；武官三品以上于介公、酅公之后；朝集使都督刺史及三品以上，东方南方于文官三品之后；西方北方于武官三品之后；蕃客三等以上，东方南方于东方朝集使之后，西方北方于西方朝集使之后。俱重行，每等异位，以北为上。设不升殿者座各于其位。又设群官解剑席于悬之西北，横街之南，并如常仪。尚食奉御设寿樽于殿上东序之端，西向；设坫于樽南，加爵一。太官令設升殿者酒樽於東西廂近北，設殿庭群官酒樽各於其座之南，皆有坫，俱障以帷。施设讫，吏部、兵部、户部、主客赞群官客使俱出次，通事舍人各引就朝堂前位。典仪帅赞者先入就位。通事舍人各引升殿者次入就位。
　　侍中版奏：「外办。」皇帝服通天冠，绛纱袍，冬至则不改服。御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，奏太和之乐，鼓吹振作。皇帝出自西房，即御座南向坐，符宝郎奉宝置于座如常，乐止。
　　典仪一人升就东阶上，西面立。通事舍人引公王以下及诸客使以次入就位。公王初入门乐作，至位乐止。群官客使立定，若朝会日别，设位赞拜陈引如朝礼。其日二舞与工人俱入就位。侍中进当御座前，北面跪奏称：「侍中臣某言，请延诸公王等升。」俛伏，兴。又侍中称：「制曰可。」侍中诣东阶上，西面称：「制延公王等升殿上。」典仪承传，阶下赞者又承传，群官客使皆再拜，侍中还位。群官拜讫，通事舍人引应升殿者诣东西阶。公初行乐作，至解剑席乐止。公王以下各脱舄，跪解剑，置于席上，俛伏，兴。通事舍人接引上公一人升阶，少东，西面立定，以下各立于座后立定。
　　光禄卿进诣阶闲，跪奏称：「臣某言，请赐群官上寿。」俛伏，兴。侍中称：「制曰可。」光禄卿退诣酒樽所，西面立。通事舍人引上公诣酒樽所，北面立。尚食奉御酌酒一爵授上公，上公搢笏受爵。通事舍人引上公进到御座前，北面授殿中监。殿中监受爵，进置御前。上公执笏，通事舍人引上公退，北面跪称：「某官臣某等稽首言，元正首祚，冬至云「天正长至」。臣等不胜大庆，谨上千万岁寿。」俛伏，兴，再拜，群官、客使等上下俱再拜，立于席后。侍中前承制，退称：「敬举公等之觞。」群官、客使等上下又再拜。殿中监取爵奉进，近臣递进。皇帝举酒，休和之乐作，群官、客使等上下皆舞蹈三，称万岁。皇帝举酒讫，殿中监进受虚爵以授尚食奉御，奉御受爵复于坫，乐止。初殿中监受虚爵，殿上典仪唱：「再拜。」阶下赞者承传，群官、客使等上下皆再拜。
　　通事舍人引上公就座后立。殿上典仪唱：「就座。」阶下赞者承传，群官、客使等上下俱就座，俛伏，坐。太乐令引歌者及琴瑟至阶，脱履于下，升，就位坐。其笙管者进诣西阶闲，北面立。尚食奉御进酒至阶，殿上典仪唱：「酒至，兴。」阶下赞者承传，群官、客使等上下皆俛伏，起，立于席后。殿中监到阶，省酒。尚食奉御奉酒进，皇帝举酒。太官令又行群官酒，酒至，殿上典仪唱：「再拜。」阶下赞者承传，群官、客使等皆再拜，搢笏受觯。殿上典仪唱：「就座。」阶下赞者承传，群官、客使等上下皆就座，俛伏，坐，饮。皇帝初举酒，登歌作昭和之乐三终，尚食奉御进受虚觯，复于坫，登歌讫，降复位。
　　觞行三周，尚食奉御进御食，食升阶，殿上典仪唱：「食至，兴。」阶下赞者承传，群官、客使等上下皆执笏，俛伏，起，立座后。殿中监到阶，省案。尚食奉御品尝食讫，以次进置御前。太官令又行群官案，御若不食，及群官案先下讫，不须兴。设食讫，殿上典仪唱：「就座。」阶下赞者承传，群官、客使等上下皆就座，俛伏，坐。皇帝乃饭，休和之乐作，群官、客使等上下俱饭；御食毕，乐止。
　　仍行酒，遂设庶羞。太乐令引二舞以次入作。若赐酒，侍中承诏，诣东阶，西面称：「赐酒。」殿上典仪承传，阶下赞者又承传，群官、客使等上下皆执笏，俛伏，起，再拜，搢笏，立受觯，就席，俛伏，坐，饮讫，俛伏，起，立授虚爵，执笏，又再拜，就座。
　　酒行十二遍，会毕，殿上典仪唱：「可起。」阶下赞者承传，群官、客使等上下皆俛伏，起，立席后。通事舍人引降阶，俱诣席后跪着剑，俛伏，兴，纳舄，乐作，复横街南位，乐止。位于殿庭者仍立于席后。立定，典仪曰：「再拜。」赞者承传，群官、客使等在位者皆再拜。位于殿庭者拜于席后。若有敕赐物，侍中前承制，降诣群官东北，西面称：「有制。」群官、客使等皆再拜。侍中宣制讫，群官、客使等又再拜。通事舍人引群官、客使以次出，公初行乐作，出门乐止。侍中前跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，奏太和之乐，鼓吹振作。皇帝降座，御舆，入自东房，侍卫警跸如来仪，侍臣从至合，乐止。通事舍人引东西面位者以次出。蕃客先出。
　　皇帝若服翼善冠、葱褶，则京官着葱褶，朝集使着公服。升座者服履如式。若设九部乐，则去乐悬，无警跸。太乐令帅九部伎立于左右延明门外，群官初唱万岁，太乐令即引九部伎声作而入，各就座，以次作如式。
　　　　皇帝千秋节受群臣朝贺并会
　　前三日，所司供备如式。
　　前一日，尚舍铺御座、内外张设并如常御楼之仪。尚食、光禄供办如式。尚食先置寿樽于楼上御座之东，又置寿樽于楼前之东南。皆有盏斝。
　　其日平晓，陈引仗卫如常仪。百官常服，咸就横街南，依东西班序立。侍中版奏：「外办。」皇帝常服即御座，候褰帘。通事舍人分引群官诣横街北寿樽之西南，俱北面。中书、门下及供奉官如例程立定。典仪赞再拜，横街南北百官俱再拜讫，尚食奉御酌寿酒以授殿中监，殿中监以授侍中，侍中执酒以立。殿中监受侍中之酒，侍中执笏，稍前跪奏称：「千秋令节，臣等不胜大庆，谨上千万岁寿。」奏讫，兴，再拜，群官上下皆再拜。内所由酌寿樽之酒以进，皇帝受酒，承制宣云：「得卿等寿酒，与卿等内外同庆。」皇帝举酒，群官上下又再拜三呼万岁，舞蹈，又再拜讫，诣座所。太官令酌酒以进，侍中执酒以出，群官等俱出谢酒讫，就座。太常卿引乐作止如常仪。其横街南群官应有常食者。引就座如式。余退。其群官所献甘露、醇酎，尚食等所由并其日平晓于楼之便门奉进。会毕，楼上褰帘，群官各出就位，立定，典仪赞再拜，群官等俱再拜。若临时别有进止，随事赞相。垂帘，群官退。
　　　　皇后正至受群官朝贺
　　前一日，尚寝率其属设御幄座如外命妇朝贺仪。守宫设群官次于宫城门外如常仪。
　　其日未明一刻，诸卫各勒所部屯门列仗及陈布于肃章门外。奉礼设文武群官、诸亲、蕃客使等位于宫城门外，如朝堂之式。典仪设文武群官位于肃章门外，文东武西，俱重行北面，相对为首。诸亲位于文武五品之下，朝集使、蕃客等分方位次如常。设典仪、赞者位于群官东北，差退，西向北上。又设内给事位于群官之北，南向。若与外命妇同时朝，则典仪于肃章门外设群官等版位。文武群官依时刻集到门外，俱就次各服其服。若与上台同上朝贺，则上台礼毕，群官仍朝服，典谒引从纳义门西行就版位。尚仪奏：「请中严。」六尚以下各服其服俱诣内合奉迎。典仪帅赞者先入就位。典谒引文武群官入就位。
　　尚仪奏：「外办。」皇后首饰袆衣以出，即御座南向坐。侍卫警跸及设琮玺于御座并如常仪。内谒者监引内给事出就南面。典仪曰：「再拜。」赞者承传，文武群官等俱再拜。典谒引为首者一人进内给事前，北面跪贺。词正至并与贺皇帝同，唯「伏惟殿下与时同休」为异耳。贺讫，俛伏，兴。典谒引退复位。群官等皆再拜。内谒者监引内给事入，依式奏闻。内给事承令出，内谒者监引内给事复南面位，称：「令旨。」群官等皆再拜。内给事宣令云：「履新冬至云「履长」。之庆，与公等同之。」群官等又再拜。内谒者监引内给事入。典谒引群官等出。尚仪前奏：「礼毕。」皇后降座以入，侍卫警跸如常仪。
　　　　皇后正至受外命妇朝贺并会
　　前二日，本司宣摄内外各供其职。
