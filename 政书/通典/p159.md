<!-- { "loadSidebar": true } -->
　　二月，帝至奉高，应劭汉官马第伯封禅仪记曰：「车驾正月二十八日发雒阳宫，二月九日到鲁，十二日宿奉高。遣虎贲郎将先上山，三按行。还，益治道徒千人。十五日，始斋。诸扈从王公以下及东方诸侯尽斋。马第伯自云，某等七十人先之山虞，观祭山坛治石。石二枚，状博平，圜九尺，此坛上石也。其一石，武帝时石也。时用五车不能上，因置山下，为屋，号五车石。四维距石长丈二尺，广二尺，厚尺半所，四枚。检石长三尺，广六寸，状如封箧。长检十枚。一纪号石，高丈二尺，广三尺，厚尺二寸，名曰立石。一枚，刻文字，纪功德。是朝上山骑行，往往道峻峭，下骑，步牵马，乍步乍骑，且相半，至中观，留马。去平地二十里，南向极眺无不睹。仰望天关，如从谷底仰观抗峰。其为高也，如视浮云。其峻也，石壁窅窱，如无道径，殊不可上。四布僵卧石上，有顷复苏。亦赖酒脯，处处有泉水，目辄为之明。复勉强相将行，到天关，自以已至，尚十余里。其道傍山，大者广八九尺，狭者五六尺。仰窥岩石松树，郁郁苍苍，若在云中。俛视溪谷，碌碌不可见丈尺。遂至天门之下。仰视天门，窔辽如从穴中视天。直上七里，赖其羊肠逶迤，名曰环道，往往有索，可得而登也。两从者扶掖，前人相牵，后人见前人履底，前人见后人顶，如画重累人耳。早食上，晡后到天门。使者得铜物，形状如钟，又方柄有孔，疑封禅具也。汝南人阳通得之。东北百余步，得封所，始皇立石及阙在南方，汉武在其北。二十余步得北垂圆台，高九尺，方圆三丈所，有两陛。从东陛上，台上有坛，方一丈二尺所，上有方石，四维有距石，四面有阙。乡坛再拜谒，人多置钱物坛上，亦不扫除。国家上见之，则诏书所谓酢梨酸枣狼藉，散钱处数百，弊帛具，道是武帝封禅至泰山下，未及上，百官为先上跪拜，置梨枣钱于道以求福，即此也。」遣侍御史与兰台令史，将工先上山刻石。文曰：「维建武三十有二年二月，皇帝东巡狩，至于岱宗，柴，望秩于山川，班于群神，遂觐东后。从臣太尉、行司徒事特进高密侯禹等。汉宾二王之后在位。孔子之后褒成侯，序在东后，蕃王十二，咸来助祭。河图赤伏符曰：『刘秀发兵捕不道，四夷云集龙斗野，四七之际火为主。』河图会昌符曰：『赤帝九世，巡省得中，治平则封，诚合帝道孔矩，则天文灵出，地祇瑞兴。帝刘之九，会命岱宗，诚善用之，奸伪不萌。赤汉德兴，九世会昌，巡岱皆当。天地扶九，崇经之常。汉大兴之，道在九世之王。封于泰山，刻石着纪，禅于梁父，退省考五。』河图合古篇曰：『帝刘之秀，九名之世，帝行德，封刻政。』河图提刘予曰：『九世之帝，方明圣，持衡矩，九州岛平，天下予。』雒书甄曜度曰：『赤三德，昌九世，会修符，合帝际，勉刻封。』孝经钩命决曰：『予谁行，赤刘用帝，三建孝，九会修，专兹竭行封岱青。』河雒命后，经谶所传。昔在帝尧，聪明密微，让与舜庶，后裔握机。王莽以舅后之家，三司鼎足冢宰之权势，依托周公、霍光辅幼归政之义，遂以篡叛，僭号自立。宗庙隳坏，社稷丧亡，不得血食，十有八年。杨、徐、青三州首乱，兵革横行，延及荆州，豪杰并兼，百里屯聚，往往僭号。北夷作寇，千里无烟，无鸡鸣狗吠之声。皇天睠顾皇帝，以匹庶受命中兴，年二十八载兴兵，以次诛讨，十有余年，罪人斯得。黎庶得居尔田，安尔宅。书同文，车同轨，人同伦。舟舆所通，人迹所至，靡不贡职。建明堂，立辟雍，起灵台，设庠序。同律度量衡，修五礼五玉三帛二牲一死贽。吏各修职，复于旧典。在位三十有二年，年六十有二。干干日昃，不敢荒宁，涉危历险，亲巡黎元，恭肃神祇，惠恤耆老，理庶遵古，聪允明恕。皇帝惟慎河图、雒书正文，是月辛卯，柴，登封泰山。甲午，禅于梁阴。以承灵瑞，以为兆民，永慈一宇，垂于后昆。百寮从臣，郡守师尹，咸蒙祉佑，永永无极。」二十二日辛卯晨，燎祭天于泰山下南方，群神皆从祀，用乐如南郊。诸王、王者后二公、孔子后褒成君，皆助祭位事也。事毕，将升封。或曰：「泰山虽已从食于柴祭，今亲升告功，宜有礼祭。」于是使谒者以一特牲于常祠泰山处，告祠泰山，如亲耕、貙刘、先祠、先农、先虞故事。至食时，帝御辇升山，日中后到山上，更衣，早晡时即位于坛，北面。群臣以次陈后，西上，毕位升坛。尚书令奉玉牒检，皇帝以寸二分玺亲封之，讫，太常命人发坛上石，尚书令藏玉牒已，复石，覆讫，尚书令以五寸印封石检。封禅仪曰：「以金为绳，以石为检。东方西方各三检。检中石泥及坛土，各如其方色。」事毕，皇帝再拜，群臣称万岁。命人立所刻石碑，乃复道下。二十五日甲午，禅，祭地于梁甫阴，以高后配，山川群神从祀，如元始中北郊故事。服虔曰：「禅，广土地。」项威曰：「除地曰墠。后改墠曰禅，神之也。」四月己卯，大赦天下，以建武三十二年为建武中元元年，以吉日刻玉牒书函藏金匮，玺印封之。乙酉，使太尉行事，以特牲告至高庙。太尉奉匮以告高庙，藏于庙室西壁石室高主室之下。司马彪论曰：「自上皇以来，封泰山者，至周七十二代。易姓则改封者，着一代之始，明不相袭也。继世之王巡狩，则有修封以祭而已。自秦始皇、孝武帝封泰山，本因好神仙信方士之言，及造石检印封之事也。天道质诚，约而不费，故牲用犊，器用陶匏，殆将无事与检封之间，而乐难攻之石也。且唯封为改代，夏少康、周宣王，由废复兴，不闻改封。光武欲因孝武故封，而梁松固争，以为必改，乃当天意。既封之后，未有能福，而松卒被诛死，虽罪由身作，盖亦诬神之咎也。且帝王所以能大着于后者，实在其德加于人，不闻其在封矣。」崔灵恩曰：「自周以前，封者皆封土为坛，至秦皇、汉武，始用石检。」袁宏曰：「夫揖让受终，必有至德于天下；征伐革命，则有大功于万物。是故王者初基，则有封禅之事，盖以其成功告于神明者也。夫东方者，万物之所始；山岳者，灵气之所宅。故求之物本，必于其始；取其所通，必于所宅。崇其坛场，则谓之封；明其代兴，则谓之禅。然则封禅者，王者开务之大礼也。德不周洽，不得辄议斯事；功不弘济，不得髣佛斯礼。旷代一有，其道至高。故自黄帝、尧、舜，至于三代，各一得封禅，未有中修其礼者也。虽继体之君，时有功德，此盖率复旧业，增修其前政，不得仰齐造国同符改物者也。夫神道贞一，其用不烦；天地易简，其礼尚质。故藉用白茅，贵其诚素；器用陶匏，取其易从。然封禅之礼，简易可也。若夫石函玉牒，非天地之性也。」
　　魏明帝时，中护军蒋济请封禅，帝虽拒济议，而实使高堂隆草封禅仪，以天下未一，不欲便行大礼。会高堂隆卒，不行。
　　晋武帝平吴，太康元年，卫瓘议封禅，帝曰：「此盛德之事，所未议也。」瓘等又奏，至于再三，诏报绝之。
　　宋文帝在位长久，有意封禅，诏学士山谦之草其仪注。属后魏师南逼，其意乃息。孝武大明元年十一月戊申，太宰江夏王义恭表三请，帝以文轨未一，不从。
　　北齐有巡狩之礼，并登封之仪，竟不行。
　　隋开皇十四年，群臣请封禅，文帝命牛弘等创定其礼，帝曰：「此事体大，朕何德以堪之！但当东狩，因拜岱山。」
　　大唐贞观十一年，左仆射房玄龄等议：「按封禅者，本以功成告于上帝，天道崇质，义取醇素，故藉用秸，樽以瓦甒。又按梁甫是谓梁阴，近代设礼坛于山上，乃乖处阴之义。今定坛位于山北。」又议昊天上帝坛：「将封先祭，义在告神，因当为坛下趾，先陈斋絜。赞飨已毕，然后登封，既表重慎之深，兼示行事有渐。今请祭于泰山下，设坛以祀上帝，太祖景皇帝配享。坛方十二丈，高丈二尺。」又议制玉牒：「长尺三寸，广厚各五寸，玉检厚二寸，长短阔狭一如玉牒。其印齿请随玺大小，仍缠以金绳五周。」又议玉册：「四枚，各长尺三寸，广寸五分。每册五简，俱以金编。其一奠上帝，一奠太祖座，一奠皇地祇，一奠高祖座。」又议金匮：「长短令容玉册，高广各六寸。形制如今之表函。缠以金绳，封以金泥，印以受命玺。」又议方石：「三枚，以为再累。其十枚石检，刻方石四边而立之。缠以金绳，封以石泥，印以受命玺。」又议泰山上圆坛：「广五丈，高九尺，用五色土加之。四面各设一陛。御位在坛南，升自南陛，而就上封玉牒。」又议圆坛上土封曰：「凡言封者，皆是积土之名。今请于圆坛上，安方石，玺缄既毕，加土筑以为封。高丈二尺，而广二丈，以五色土益封，玉牒书藏其内。祀禅之所，土封制亦同此。」又议玉玺曰：「详前载方石缄封，玉检金泥，必资印玺，以为秘固。今请依令用受命玺以封石检。其玉检既与石检大小不同，请更造玺一枚，方寸二分，文同受命，以封玉牒。石检形制，依后汉建武故事。」又议立碑曰：「勒石纪号，垂裕后昆，美盛德之形容，阐后王之休烈，其义大矣。请刻颂立碑，明扬功业。」又议设告至坛曰：「既至山下，礼行告至，柴于东方上帝，望秩遍礼群神。今请其坛方八十一尺，高三尺，陛仍四出。其禅方坛及自余仪式，请如今礼。仍礼柴祭望秩，同时行事。」又议废石阙及大小距石。诏从此议，余皆罢之，遂附制于今礼。太常旧仪，封禅降神乐歌，并用郊丘之辞。韦安仁驳之曰：「夫祭天作乐，本谓神听高远，声臭难接，所以歌咏文辞，依倚弦管，涤荡宣畅，冀其来格。今瘗玉燔柴于岱宗之下，播声昭告，请降圜丘之上，夫神听聪明，不可滥假，如依乐声，应临国内，而泰山之下神，其可得祀乎？又毛诗周颂，郊祀歌昊天，封禅歌时迈，二篇各别，足是证明。谓宜采周颂，创新词，告精诚于上天，请皇灵于东岳，于事合古。」其后竟从安仁之议。
