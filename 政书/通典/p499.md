<!-- { "loadSidebar": true } -->
　　光武建武中，其王贤栗等遂率种人户二千七百，诣越巂太守郑鸿降，求内属。帝封贤栗等为君长，自是岁来朝贡。明帝永平中，哀牢王柳貌遣子率种人内属。其称邑王者七十七人，户五万一千八百九十。西南去洛阳七千里。明帝以其地置哀牢、博南二县，今云南、越巂之西。割益州郡西部都尉所领六县，后汉六县谓不韦、巂唐、比苏、叶榆、耶龙、云南，并今云南、越巂之西。合为永昌郡。即今云南郡。始通博南山，渡兰仓水。华阳国志曰：「博南县西山，高三十里，越之得兰仓水。」行者苦之，歌曰：「汉德广，开不宾。渡博南，越兰津。渡兰仓，为他人。」
　　哀牢人皆穿鼻儋耳，儋，丁甘反。其渠帅自谓王者，耳皆下肩三寸，庶人则至肩而已。土地沃美，宜五谷蚕桑。知染彩文绣，兰干细布，华阳国志曰：「兰干，獠言纻也。」织成文章如绫锦。有梧桐木华，绩以为布，广志曰：「梧桐有白者。剽国有桐木，其华有白毳，取毳淹渍，缉织以为布。」幅广五尺，洁白不受垢污，先以覆亡人，然后服之。其竹节相去二丈，名曰濮竹。出铜、铁、铅、锡、金、银、光珠、博物志曰：「光珠则江珠。」琥珀、水精、琉璃、轲虫、蚌珠、孔雀、翡翠、犀、象、猩猩、貊兽。山海经云：「猩猩知人名。」据华阳国志曰：「永昌郡有猩猩，能言，取其血可以染朱罽。」荀卿子曰：「猩猩能言笑。」淮南万毕术曰：「妇终知来，猩猩知往。」注云：「并神兽也。」后魏郦元注水经云：「武平郡封溪县有兽名猩猩，猿形人面，身毛黄，姿颜端正，善学人语，闻者无不酸楚。」太原王纲着传云：「阮研曾使封溪，见邑人说，猩猩好酒及履，里人置之山谷常行路。百数为群，见酒物等，知人设张取之。此兽甚灵，先知其人祖父姓名而詈曰：『奴欲杀我，舍尔去也。』既去复还，因相呼曰：『试共尝酒。』及饮，乃甘其味。逮乎醉，皆擒之，无遗逸。遂置槛中，随其所欲饲之。将烹，索其肥者，乃自推择，泣而遣之。」又礼记曰：「猩猩能言。」广志云：「猩猩唯闻其啼，不闻其言，出交趾郡封溪县。」按：前代永昌郡即今之云南郡，武平郡即今之安南府，并封略之内。古谓其灵而智，不因人教而解人语，殊为珍异。秦汉以降，天下一家，即岭南献能言鸟及驯象，西域献汗血马，皆载之史传，以为奇物，复广异闻，声教远覃，如越裳白雉之类，故彰示后代。则猩猩不劣于鸟象，何为独无献乎？获之以充口实，则致之固难也。王莽置汉孺子于四壁中，禁人与语，及长不能名六畜。猩猩若非灵异自解人语，即须因教方成，又不可容易而为庖膳也。是知诸家所说，不加考核，递相祖述耳。佑以为广志尤足征矣。「血染朱罽」，遍问胡商，元无此事，故详而疏之。永昌太守郑纯为政清洁，化行夷人，与哀牢夷人约，邑豪岁输布贯头衣二领，盐一斛，为常赋，夷俗安之。
　　大唐麟德元年五月，于昆明之梇栋川置姚州都督府，每年差兵募五百人镇守。武太后神功二年闰十月，蜀州刺史张柬之表曰：「姚州者，古哀牢之旧国，本不与中国交通。前汉唐蒙开夜郎、滇、笮，而哀牢不附。至光武季年，始请内属。汉置永昌郡以统理之，税其盐布毡罽，以利中土。其国西通大秦，南通交趾，奇珍进贡，岁时不阙。及诸葛亮五月渡泸，收其金银盐布以益军储，使张伯岐选其劲卒以增武备。前代置郡，其利颇深。今盐布之税不供，珍奇之贡不入，而空竭府库，驱率平人，受役夷蛮，肝脑涂地。汉以得利既多，历博南山，涉兰仓水，更置博南、哀牢二县，蜀人愁怨，行者作歌。盖汉得其利，人且怨歌；今于国家无丝发之利，在百姓受终身之酷。往者诸葛亮破南中，使其渠帅自相统领，不置汉官，亦不留镇守。臣窃以亮之策妙得羁縻蛮夷之术。今姚府置官，既无安边静寇之心，又无葛亮且纵且擒之术。唯知诡谋狡算，恣情割剥，贪婪劫掠，积以为常，扇动酋渠，遂成朋党，提挈子弟，啸引凶愚，今见散在彼州，专以掠夺为业。姚州本武陵县主簿石子仁奏置，之后长史李孝让、辛文协并为群蛮所杀，又使将军李义总往征，郎将刘惠在战阵死，其州遂废。即诸葛亮称『置官留兵有三不易』之言遂验。垂拱四年，南蛮郎将王善宝、昆州刺史爨干福又请置州，奏言『所有课税自出姚府管内，更不劳扰蜀川』。及置州后，录事参军李棱为蛮所杀。延载年中，司马成琛请于泸南置镇七所，遣蜀兵防守。自此蜀中骚扰，于今不息。伏乞省罢姚州，使隶巂府，岁时朝觐，同之蕃国。泸南诸国悉废，泸北置关，百姓非奉使入蕃，不许交通来往。」疏奏，不纳。
　　　　　焦侥国
　　焦侥国，后汉时通焉。明帝永平中，西南夷焦侥贡献。安帝永初中，永昌徼外焦侥种夷陆类等三千余口举种内附，献象牙、水牛、封牛。其人长三尺，穴居，善游，鸟兽惧焉。其地草木冬落夏生。
　　　　　樿国
　　樿音擅国，后汉时通焉。和帝永元中，其国王雍由调遣译奉国珍宝。和帝赐金印紫绶。安帝永宁初，复遣使朝贺，献乐及幻人，能变化、吐火、自支解、易牛马头，又善跳丸，数乃至十。自言「我海西人」。海西即大秦也。樿国西南通大秦。明年元会，安帝作乐于廷，封雍由调为汉大都尉。
　　　　　西爨
　　西爨者，南宁之渠帅，梁时通焉。自云：「本河东安邑人，七叶祖事晋，为南宁太守。属中原乱，遂王蛮夷。」梁元帝时南宁州刺史徐文盛征诣荆州，有爨瓒者，遂据南宁之地。延袤二千余里，俗多华人，震、翫统其众。大唐武德初，拜翫子弘达为昆州刺史，令持其父尸归葬本乡。段纶又遣俞大施至南宁谕之。由是部落归款。三年七月，遣使来贡方物。
　　　　　昆弥国
　　昆弥国，一曰昆明，西南夷也，在爨之西，西洱河为界，即叶榆河。其俗与突厥略同，相传云与匈奴本是兄弟国也。汉武帝得其地入益州部，其后复绝。诸葛亮定南中，亦所不至。大唐武德四年，巂州治中吉弘伟使南宁，因至其国谕之。至十二月，遣使朝贡。贞观十九年四月，右武候将军梁建方讨蛮，降其部落七十二，户十万九千三百。
　　　　　尾濮
　　尾濮，汉魏以后在兴古郡今云南郡地。西南千五百里徼外。其人有尾，长三四寸，欲坐，辄先穿地为穴，以安其尾。尾折便死。居木上，食人。俗又噉其老者。唯识母而不识父。其俗，有宾客，贷老以供厨。故宾婚有日，老者必泣，其地有稷及陆稻，多盐井，饶犀象，有弓矢，革铠以赤猱猴皮。垂锡珠、翡翠为冠帻。按：木濮即尾濮也。又扶南土俗传云：「拘利东有蒲罗，中人人皆有尾，长五六寸。其俗食人。」按：其地并西南，蒲罗盖尾濮之地名。
　　　　　木绵濮
　　木绵濮，土有木绵树，多叶，又生房甚繁，房中绵如蚕所作，其大如卷。音拳。
　　　　　文面濮
　　文面濮，其俗劖面，而以青画之。劖音谗。
　　　　　折腰濮
　　折腰濮，其俗，生子皆折其腰。
　　　　　赤口濮
　　赤口濮，在永昌南。其俗，折其齿，劖其唇使赤，又露身无衣服。
　　　　　黑僰濮
　　黑僰濮，在永昌西南，山居耐勤苦。其衣服，妇人以一幅布为裙，或以贯头；丈夫以榖皮为衣。其境出白蹄牛、犀、象、琥珀、金、桐华布。又诸濮之域皆出楛矢。尔雅曰：「南至于濮铅。」周书王会「卜人丹砂」，注云：「卜人，西南之蛮，丹砂所出。」今按：卜人盖濮人也。按：诸濮与哀牢地相接，故附之。
　　　　　松外诸蛮
　　松外诸蛮，大唐贞观末为寇。遣兵从西洱河讨之。洱音贰。其西洱河从巂州西千五百里，其地有数十百部落，大者五六百户，小者二三百户。无大君长，有数十姓，以杨、李、赵、董为名家，各据山川，不相役属。自云其先本汉人。有城郭、村邑、弓矢、矛鋋，言语虽小讹舛，大略与中夏同。有文字，颇解阴阳历数。
　　自夜郎滇池以西，皆云庄蹻之余种也。其土有稻、麦、粟、豆，种获亦与中夏同，而以十二月为岁首。菜则葱、韭、蒜、菁，果则桃、梅、李、柰。有丝麻，女工蚕织之事。出絁绢丝布，幅广七寸以下。早蚕以正月生，二月熟。畜有牛、马、猪、羊、鸡、犬。饭用竹筲，抟之而噉。羹用象杯，形若鸡彝。有船无车。男子以毡皮为帔，女子絁布为裙衫，仍披毡皮之帔。头髻有发，一盘而成，形如髽。阻瓜反。男女皆跣。至于死丧哭泣，棺椁袭敛，无不毕备。三年之内，穿地为坎，殡于舍侧，上作小屋。三年而后，出而葬之，蠡蚌封棺，令其耐湿。父母死，皆斩衰布衣，远者至四五年，近者二三年，然后即吉。其被人杀者，丧主以麻结发，而黑其面，衣裳不缉。唯服内不废婚嫁。娶妻不避同姓。其俗有盗窃、杀人、淫秽之事，酋长即立一长木，为击鼓警众，共会其下，强盗者众共杀之。若贼家富强，但烧其屋宅，夺其田业而已。
通典卷第一百八十八　边防四
　　南蛮下
　　　岭南序略　岭南蛮獠　海南序略　黄支　哥罗　林邑　扶南　顿逊　毗骞　干陀利　狼牙修　婆利　盘盘　赤土　真腊　罗剎　投和　丹丹　边斗　杜薄　薄剌　焚　火山　无论　婆登　乌笃　陀洹　诃陵　多蔑　多摩长　哥罗舍分
　　　　　岭南序略
　　五岭之南，涨海之北，三代以前，是为荒服。秦平天下，开置南海等三郡。秦乱，赵佗据有其地。传五代九十三岁，至汉武建元中，伏波将军路博德灭之，分为儋耳等九郡。其珠崖郡在海洲上，大率数岁一反。元帝初元中，纳贾捐之议，罢之。后汉光武建武中，交趾女子征侧反，略有六十余城。伏波将军马援讨平之。桓灵以后，蛮獠又据象郡象林县，遂为林邑国矣。其余郡县，历代虽时有反乱，州郡兵旋平定之。
　　　　　岭南蛮獠
　　极南之人，雕题交趾。其俗男女同川而浴。题，额也。雕谓刻其肌，以丹青涅之也。交趾，谓足大趾开阔，并立相交。其西有噉人国，生首子辄解而食之，谓之宜弟。味旨则以遗其君，君而赏其父。娶妻妾美，皆让其兄，乌浒人是也。乌浒地在今南海郡之西南，安南府之北，朗宁郡管。
　　交趾之南有越裳国。周公居摄六年，天下和平，越裳以重译而献白雉。周德既衰，于是稍绝。及楚子称霸，朝贡百越。
