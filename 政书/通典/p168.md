<!-- { "loadSidebar": true } -->
　　大唐依周礼，制天子之六冕，有大裘冕、衮冕、鷩冕、毳冕、绣冕、玄冕。大裘冕，无旒，广八寸，长一尺六寸，玄表纁里，以下广狭准此。金饰，玉簪导，释名云：「簪，建也，所以建冠于后也。亦谓之笄，所以拘冠使不坠也。导以擽鬓，使入巾帻之中。」以组为缨，色如其绶。祀天神地祇服之。衮冕，加金饰。垂白珠十有二旒，以组为缨，色如其绶，黈纩充耳，玉簪导，诸祭祀及践祚、享庙、遣上将、征还、饮至、加元服、元日受朝等服之。鷩冕，有事远主服之。按周礼，远主谓先公。毳冕，祭海岳服之。绣冕，祭社稷、帝社服之。玄冕，蜡百神、朝日夕月服之。自衮冕以下，旒数并依周礼。皇太子衮冕，白珠九旒。诸臣衮冕，青珠九旒，青纩充耳，簪导，第一品服之。鷩冕七旒，第二品服之。毳冕五旒，第三品服之。绣冕四旒，第四品服之。玄冕三旒，第五品服之。龙朔二年九月，司礼少常伯孙茂道奏称：「准令诸臣九章服，君臣服冕，章数虽殊，饰龙名衮，尊卑相乱。今请诸臣九章衣以云及麟代龙，升山为上，仍改冕名。」当时纷议不定。至仪凤二年十一月，太常博士苏知机上言曰：「去龙朔中，孙茂道奏请诸臣九章服，当时竟未施行。今请制大明冕十二章，乘舆服之，加日、月、星辰、龙、虎、山、火、麟、凤、玄龟、云、水等象。鷩冕八章，三公服之。毳冕六章，三品服之。绣冕四章，五品服之。」诏下有司详议，崇文馆学士杨炯奏曰：「谨按虞书：『予欲观古人之象，日、月、星辰、山、龙、华虫作绘，宗彝、藻、火、粉米、黼、黻絺绣。』由此言之，则其所从来者尚矣。逮及有周，乃以日月星辰为旌旗之饰，又登龙于山，登火于宗彝，于是制衮冕以祀先王也。九章者，法阳数也。以龙为首章者，衮者卷也，龙德神异，应变潜见，表圣王深沈远智，卷舒神化也。又制鷩冕以祭先公也，鷩者雉也，有耿介之志，表公有贤才，能守耿介之节也。夫以周公之多才也，故化定制礼，功成作乐。夫以孔宣之将圣也，故行夏之时，服周之冕。先王以法服，乃此之自出也；天下之能事，于是乎毕矣。今苏知机『请制大明冕十二章乘舆服之』者。谨按，日月星辰者，已施于旌旗矣；龙虎山火者，又不踰于古矣。而云麟凤有四灵之名，玄龟有负图之应，云有纪官之号，水有盛德之祥，此盖别表休征，终是无踰比象。然则皇王受命，天地兴符，仰观则璧合珠连，俯察则银黄玉紫，此固不可毕陈于法服也。若夫礼唯从俗，则命为制，令为诏，乃秦皇之故事，犹可以适于今矣。若夫义取随时，则出称警，入称跸，乃汉国之旧仪，犹可以行于代矣。亦何取于变周公之轨物，改尼父之法度者哉！」由是竟寝知机所请。
　　　　　缁布冠进贤冠○
周　后汉　晋　宋　齐　梁　陈　北齐　隋　大唐
　　周制，士冠礼云缁布冠，頍项，青组缨属于頍。缁布冠无笄者，着頍，围发际，结项中，隅为四缀以固冠。项中有●，亦由固頍为之耳。今未冠笄者，着卷帻，頍象之所生也。以为始冠之冠，冠而弊之可也。初加缁布冠，再加皮弁，次加爵弁。加皮弁后而弃之。
　　后汉改之，制进贤冠，为儒者之服。前高七寸，后高三寸，长八寸。公侯三梁，中二千石以下至博士两梁，蔡邕独断云：「千石以下一梁。」小吏私学子皆一梁。
　　晋因之。天子元服，始加则冠五梁进贤冠。三公及封郡公、县侯、乡亭侯则三梁。卿大夫下至千石则两梁。中书门下至门郎小吏，并一梁。
　　宋因之，为儒冠。
　　齐因之，为开国公侯下至小吏之服，其以梁数为降杀，则依晋制。
　　梁因之，以为乘舆宴会之服，则五梁进贤冠。
　　陈因之，为文散内外百官所服，以梁数为高卑，天子所服则五梁。
　　北齐进贤五梁冠，不通于下。
　　隋因陈制，内外文官通服之，降杀一如旧法。
　　大唐因之，若亲王则加金附蝉为饰。复依古制，缁布冠为始冠之冠，进贤、缁布二制存焉。
　　　　　牟追冠章甫冠　委貌冠○夏　殷　周　汉　宋夏后氏牟追冠，长七寸，高四寸，广五寸，后广二寸，制如覆杯，前高广，后卑锐。
　　殷因之，制章甫冠，高四寸半，后广四寸，前栉首。
　　周因之，制委貌，司服云「凡甸，冠弁服」。甸，田猎也。冠弁，委貌。
　　汉制，委貌以皁缯为之，形如委谷之貌，上小下大，长七寸，高四寸，前高广，后卑锐，无笄有缨。行大射礼于辟雍，诸公卿大夫行礼者冠之。
　　宋依汉制。
　　　　　通天冠秦　汉　晋　宋　齐　梁　陈　北齐　隋　大唐
　　秦制通天冠，其状遗失。
　　汉因秦名，制高九寸，正竖，顶少邪却，乃直下为铁卷梁，前有山，展筩为述，筩驳犀簪导，乘舆所常服。
　　晋依汉制，前加金博山述，乘舆常服。述即鹬也。鹬知天雨，故冠像焉。前有展筩。
　　宋因之，又加黑介帻。旧有冠无帻。帻，冠理展筩。前代古图，画三皇五帝，或有服通天冠，深误矣。
　　齐因之，东昏侯改用玉簪导。
　　梁因之，复加冕于其上，为平天冕。此复依晋冕法。
　　陈因之。
　　北齐依之，乘舆释奠所服。
　　隋因之，加金博山，附蝉十二首，施珠翠，黑介帻，玉簪导。朔日、元会、冬朝会、诸祭还则服之。
　　大唐因之，其缨改以翠緌。
　　　　　长冠刘氏冠　斋冠○汉　晋　梁
　　汉高帝采楚制，长冠形如板，以竹为里，亦名斋冠，后以竹皮为之，高七寸，广三寸。以高帝所制，曰刘氏冠，故为享庙之服，敬之至也。鄙人或谓之鹊尾冠。
　　晋依之，去竹用漆纚，救日蚀诸祀则冠之。
　　梁天监中，祠部郎中沈宏议：「竹叶冠是汉祖微时所服，不可为祭服，宜改用爵弁。」司马褧云：「若必遵三王，则所废非一。」武帝竟不改矣。
　　　　　远游冠具服远游冠　公服远游冠○
秦　汉　晋　梁　陈　北齐　隋　大唐
　　秦采楚制。楚庄王通梁组缨，似通天冠，而无山述，有展筩横之于前。
　　汉因之。天子五梁，太子三梁，诸侯王通服之。
　　晋皇太子及王者后常冠焉，以翠羽为緌，缀以白珠。帝之兄弟、帝之子封郡王者通服之，则青丝为緌。
　　梁为皇太子朝服，加金博山、翠緌。
　　陈因之，其藻饰服用，依晋故事也。
　　北齐依之，制五梁冠，乘舆所服，不通于下。
　　隋依之，制三梁，加金附蝉九首，施珠翠，黑介帻，翠緌，犀簪导。皇太子元朔、入朝、释奠则服之。
　　大唐因之，其制具开元礼序例。
　　　　　高山冠侧注冠○
秦　汉　魏　晋　宋　齐　梁　陈　隋　大唐
　　秦灭齐，获其君冠而制之。形如通天冠，顶不邪却，直竖，铁为卷梁，高九寸，无山述展筩。一名侧注冠。其体侧立而曲注，因名之。以赐近臣，中外官、谒者、仆射、行人、使者等所服。
　　汉旧仪云：「乘舆冠高山冠，飞月之缨，一云飞翮之缨。丹纨里。」按此高山冠亦通天子之服。
　　魏明帝因改之，卑下于通天、远游，除去卷筩，加介帻，帻上加物以象山，行人使者服之。
　　晋宋齐梁陈，历代因之。
　　隋依魏制，参用之，形如进贤冠，加三峰，谒者大夫以下服之，梁数依其品降杀。
　　大唐因之，内侍省内谒者监及亲王司合等服之。
　　　　　法冠獬豸冠　柱后惠文冠○
秦　汉　晋　宋　齐　梁　陈　隋　大唐
　　秦灭楚，获其君冠，赐御史。以纚为展筩，铁为柱卷。取其不曲挠也。一名柱后惠文冠。执法者服之，或谓之獬豸冠。獬豸，神羊，一角，能别曲直。楚王获之，以为冠。
　　汉晋至陈，历代相因袭不易。
　　隋开皇中，于进贤冠上加二真珠，为獬豸角形。大业中，改制一角。或云：獬豸，神兽，盖一角。今二角者，非也。执法者服之。
　　大唐法冠，一名獬豸冠，一角，为獬豸之形，御史台监察以上服之。
　　　　　建华冠鹬冠○汉　晋　宋　齐　梁　陈
　　汉制，以铁为柱卷，贯大铜珠九枚，形似缕鹿。薛综曰「下轮大，上轮小」也。记曰：「知天者冠述，知地者履絇。」左氏传曰：「郑子臧好聚鹬冠。」建华是也。天地、五郊、明堂育命舞，乐人服之。
　　晋及陈，代相因不易，余并无闻。
　　　　　赵惠文冠武冠　武弁　大冠　鵔鸃冠　鹖冠　繁冠　建冠　笼冠○秦　汉　晋　宋齐　梁　陈　北齐　隋　大唐
　　秦灭赵，以其君冠赐近臣。胡广曰：「赵武灵王效胡服，以金珰饰首，前插貂尾，为贵职。或以北土多寒，胡人以貂皮温额，后代效之。」亦曰「惠文」。惠者，蟪也。其冠文细如蝉翼，故名「惠文」。或曰：「齐人见千岁涸泽神，名之曰庆忌，冠大冠，乘小车，好疾驰，因象其冠。」
　　汉因之，曰武弁，一名大冠，诸武官冠之。侍中、中常侍加黄金珰，附蝉为文，貂尾为饰。侍中插左貂，常侍插右貂，用赤黑色。王莽用黄貂，各随服色所尚。后汉应劭汉官仪曰：「金取坚刚，百炼不耗。蝉居高饮洁，貂内劲捍而外温润。」又名鵔鸃冠。仓颉解诂曰：「鵔鸃，鷩，即翚翟，山鸡之属，尾彩鲜明，是将饰冠以代貂。」幸臣闳孺为侍中，皆服大冠。天子元服，亦为先加。又加双鹖尾竖左右，名鹖冠。鹖，鸷鸟之暴疏者也，每所攫撮，应爪摧碎。天子武骑故冠之。徐广曰：「鹖似黑野鸡，出上党。」
　　晋依之，名繁冠，一名建冠，一名笼冠，即惠文冠也。
　　宋因之不易。
　　齐因之，侍臣加貂蝉，余军校武职、黄门散骑等皆冠之，唯武骑武贲插鹖尾于武冠上。
　　梁因制远游平上帻武冠。
　　陈因之不易，后为鹖冠，武者所服。
　　北齐依之，曰武弁，季秋讲武、出征告庙则服之。
　　隋依名武弁，武职及侍臣通服之。侍臣加金珰附蝉，以貂为饰。侍左者左珥，侍右者右珥。天子则金博山，三公以上玉枝，四品以上金枝，文官七品以上毦白笔，八品以下及武官皆不毦笔。
　　大唐因之，乘舆加金附蝉，平巾帻。侍中、中书令则加貂蝉。侍左者左珥，侍右者右珥。诸武官府卫领军九品以上等亦准此。
　　　　　方山冠汉　晋
　　汉制，似进贤，以五采縠为之。祠宗庙，八佾、四时、五行乐人服之，冠衣各如其方之色而舞焉。
　　晋因之。
　　　　　巧士冠汉　晋
　　汉制，高七寸，要后相通，直竖，似高山冠。不常服，唯郊天，黄门从官者四人冠之，在卤簿中，次乘舆车前，以备宦者四星云。
　　晋因之。自后无闻。
　　　　　却非冠汉　梁　隋　大唐
　　汉制，似长冠，皆缩垂五寸，有缨緌，宫殿门吏仆射等冠之。
