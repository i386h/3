<!-- { "loadSidebar": true } -->
　　其日质明，王公以下俱公服，持弓矢，分为左右引入，至中门外位。御服武弁服出，乐作，警跸如常仪。王公以下皆跪释弓矢于位，典谒引入见会如常仪。凡射先行会礼。酒三遍，所司奏请赐王公以下射。侍中前承诏，退称：「制曰可。」王公以下将射者皆降庭前，北面，相对为首，再拜讫，典谒引出复中门外位，跪取弓矢，兴，两手奉弓，搢乘矢，典谒引入就将射位。左右司射及司马及获者皆就位。执罚樽者立于樽南，执篚者立于篚南，皆北面；酌者立于樽西，东面。获者持旌自乏南行十步，当侯东行，至侯，负侯北面立。
　　左右司射各一人先导射，皆搢乘矢于带，两手奉弓，左者从东阶，右者从西阶，至阶，左者西面，右者东面，相顾立定，俱升，进，各当席前，北面俱进，升射席。立定，左厢者右旋，西面张弓，右厢者左旋，东面张弓，俱南面，挟一。挟谓置矢于弓。司马执弓自西阶升，当右射者前，左旋南面，挥弓命获者去侯。获者持旌去侯，西行十步，当乏北行，至乏，止。乃射。左司射一发，右司射一发，更迭射讫，左司射左旋西面弛弓，右司射右旋东面弛弓，俱北面立定，俱少退，各从东西阶降于阶下，相向立定，乃退复位。
　　左右司射各于王公位前，北面次比王公从首六人，引从东西阶升如司射之仪。至射席，相对为首，北面立，左者右旋西面张弓，右者左旋东面张弓，俱南面，挟一。所司奏：「请以射乐乐王公以下。」若两番射，则每番唯射取中侯，未须奏请作乐相应。侍中前承制，退称：「制曰可。」通事舍人承传，西面告太常卿，太常卿于西悬内东面命乐正曰：「奏乐，闲若一。」言奏七节，节闲疏数如一也。司射自西阶升，当御前少西，东向誓曰：「无射获，无猎获。」不得射侯边获者，不得猎过获者之傍。射者俱逡巡，司射退，降复位。司射又升西阶誓曰：「不鼓不释。」不与鼓节相应，虽中不为释算。射者又逡巡，司射退降复位。协律郎举麾，作狸首之乐三节讫，左右俱一发使与第四节相应，左右又一发使与第五节相应，以至七节射讫，协律郎偃麾，乐止。左厢射者左旋西面弛弓，右厢射者右旋东面弛弓，俱北面立，少退，从东西阶降，立于阶下，相向北上立定，乃退。左右司射各以次取六人，俱升射如初。四品以下射于殿下，即射席升降及射与乐相应如殿上仪。射讫者，三品以上及近侍之官释弓于下，升复会位，四品以下皆复会位，坐。其未射者立，继射如初。
　　射总讫，司马升殿，挥弓命取矢。取矢者上中下矢各一人持，其不中者矢亦一人持，至庭前，其第一矢跪加第一楅，北阔，其以下次加楅讫，取矢者各立楅南，北面。王公以下各降，执弓庭前北面立。
　　所司奏请赏射中者，罚不中者。侍中承制，退称：「制曰可。」所司立楅之西，东面监唱射矢。取矢者各唱中者姓名。中者立东阶下，西面北上，依射中疏密为第。其不中者谓四矢俱不中侯也。立于西阶下，东面北上，依品为序。东西俱再拜。所司东阶下以次付赏物，受讫者退复西面位。若赐多，且置于位，御入，持出中门外付之。酌者于罚樽西，东面酌，进，北面跪奠爵丰上，立于丰南少西。不中者丰南北面横奠弓，跪取爵，立饮卒爵，跪奠爵丰下，取弓，退复东面位。酌者继酌奠于丰，不中者以次饮皆如初。
　　若更射，则取矢者以矢就东西面位，付射者。讫，左右司射各从首取王公以下六人升射如初，始作乐、与乐相应如上仪。其赏罚皆如初讫，典谒者引中者及不中者及不射者，皆庭前北面，各依品相对，再拜讫，出复中门外位。持钑者复位。御入，乐作，警跸如常。所司持矢出中门外，付射者讫，引出。
　　若御不亲观射，则不设乐悬。王公以下各执弓矢入庭前，北面拜讫，通事舍人宣敕赐王公以下食，王公等皆再拜。典谒引王公以下就东西廊下食讫，舍人又宣敕赐王公以下射，王公以下在位者皆再拜。左右司射引王公以下皆如御前之仪。射讫，王公以下皆北面相对立。通事舍人宣敕云：「射中者依算赐物，不中者罚酒。」王公等皆再拜。其受赏及罚皆如御前之仪。北面再拜，取矢讫，引出。
　　　　制遣大将出征有司宜于太社
　　将告，有司卜日如别仪。
　　前一日，诸告官致斋于社所。守宫设告官以下次各于常所，诸将次于社宫北门外道西，东向南上。右校清扫内外，又为瘗埳二于南门内坛西南如常。奉礼设告官以下版位如常仪。设诸将位于北门内，当太社坛，南面东上；设诸将门外位于北门外道西，东向南上。郊社令帅其属设樽罍玉帛等如式，执樽罍者位如常。
　　告日未明十刻，太官令先具牢馔。质明，告官等各服其服，太史令、郊社令升设神席，良酝令之属入实樽罍玉币。太罍及配座象樽实醴齐，玄酒各实于上樽。玉，社稷两珪有邸。币以玄，一丈八尺。奉礼帅赞者先入就位。赞引引御史、太祝以下入，行扫除如常仪讫，就位。赞引引告官以下俱就门外位。谒者引告官，赞引引执事者入就位。立定，奉礼曰：「再拜。」赞者承传，告官以下皆再拜。太官令出，帅进馔者奉馔陈于西门外。初告官等入，谒者引诸将俱就门外位；告官入讫，谒者引诸将入就位。立定，奉礼曰：「再拜。」大将以下皆再拜。
　　谒者进告官之左，白：「有司谨具，请行事。」还本位。诸祝俱取玉币于篚，各立于樽所。谒者引告官诣太社坛升北陛，以下至奠玉币、酌饮福、受胙，如巡狩告社摄事仪。初告官诣稷坛，谒者引诸将诣太社坛，升西陛，进立于太社神主前，南面东上。初诸将升，诸祝帅斋郎以爵酌福酒，进诸将东，西面立。诸将皆再拜受爵，跪祭酒，啐酒，奠爵，俛伏，兴。诸祝帅斋郎进俎，减神前胙肉以次授，诸将受以授斋郎。诸将俱跪取爵，遂饮卒爵，太祝帅斋郎受爵，复于坫。诸将俛伏，兴，再拜讫，谒者引诸将降诣太稷坛，饮福受胙如太社仪讫，还本位。奉礼曰：「再拜。」诸将以下皆再拜，谒者引出。初诸将出，诸祝各进跪彻豆，以下及告官望瘗玉币至礼毕，如巡狩告社仪。
　　若凯旋，唯陈俘馘及军实于北门之外，南面，其告礼如上仪，祝版燔于斋所。
　　　　制遣大将出征有司告于太庙齐太公庙附
　　将告，有司卜日如别仪。
　　前一日，诸告官致斋于庙所。卫尉设告官以下次各于常所，右校扫除内外，奉礼设告官版位于内外如常。设诸将位于庙庭横阶南道东，每等异位，重行北面，西上。又设诸将门外位于南门外道东，重行西向，北上。太廟令整拂神幄，又帥其屬以樽坫罍洗篚入設，皆如常儀。
　　告日未明十刻，太官令先具牢馔如常。其馔每室用特牲一。太公庙具酒脯醢。未明三刻，诸告官以下各服其服，太庙令、良酝令入实樽罍及币。每室牺樽二：一实玄酒，为上；一实醴齐，次之。未明二刻，奉礼帅赞者先入就位。赞引引御史、太祝以下再拜入，行扫除皆如常。自「将告」以下至此，与太公庙仪同。赞引引太庙令、太祝、宫闱令自东阶升，入，开埳室，奉出献祖以下神主，各置于座如常仪。各引就位。又赞引引告官以次入就位。立定，奉礼曰：「再拜。」告官以下皆再拜。其先拜者不拜。太公庙赞引引庙令、太祝等入，当阶闲北面西上。立定，奉礼曰：「再拜。」庙令以下皆再拜。升自东阶入就位。立定，奉礼曰：「再拜。」告官以下皆再拜。太官令出，帅进馔者奉馔陈于东门外。谒者引诸将以下入就位。立定，奉礼曰：「再拜。」诸将以下皆再拜。
　　谒者进告官之左，白：「有司谨具，请行事。」还本位。诸祝取币于篚，各立于樽所。太官令以下至此，太公庙仪同。谒者引告官升自东阶，诣献祖室户前北向立。太祝以币进，东向授告官，告官受，进，入室，北面跪奠于献祖座，俛伏，兴，出户，北向再拜讫，次懿祖以下并如上仪。谒者引还本位，祝还樽所。太公庙谒者引告官升东阶，诣太公座前北向立。太祝以币东向授告官，告官受，进，北面跪奠于太公座前，俛伏，兴，少退，北向再拜讫，谒者引告官当留侯座，受币奠亦如之。太官令引馔入，自正门升太阶，诸祝迎引于阶上，各设于神座前讫，太官之属还本位讫，诸祝各还樽所。谒者引告官盥洗、酌献、读祝文，自九室以下及饮福、受胙皆如常仪。再拜讫，谒者引告官降复位。太公庙奠币讫，谒者引告官升自东阶，酌献太公及留侯并如常仪。告官饮福将讫，谒者引诸将升东阶，进当皇考睿宗大圣真皇帝庙室户前，北面西上。初诸将升，诸祝帅斋郎以爵酌福酒诣诸将之东，西面北上。诸将皆再拜受爵，跪祭酒，啐酒，奠爵，俛伏，兴。诸祝帅斋郎进俎，减神前胙肉，以次授诸将。诸将受以授斋郎。诸将俱跪取爵，遂饮卒爵。太祝帅斋郎受爵，复于坫。诸将俛伏，兴，再拜讫，谒者引诸将降复位。奉礼曰：「再拜。」诸将以下皆再拜，谒者引出。诸祝各进神座前，跪彻豆，俛伏，兴，还樽所。奉礼曰：「赐胙。」赞者唱：「再拜。」在位者俱再拜。已饮福受胙者不拜。太公庙无诸将拜献之仪。奉礼曰：「再拜。」告官以下皆再拜讫，谒者进告官之左，白：「请就望瘗位。」谒者引告官就望瘗位，至礼毕如常仪。其窴土，埳东西各二人。太公庙同上。太庙令纳神主如常仪，祝版燔于斋坊。
　　若凯旋，唯陈俘馘及军实于南门外，北面西上，其告仪如上。
　　　　仲春祀马祖
　　将祀，有司筮日如别仪。以下先牧、马社、马步皆筮日。
　　前祀三日，应享之官散斋二日、致斋一日如别仪。
　　前祀二日，守宫设祀官次于东壝外道南，北向西上。陈馔幔于内壝外。郊社令积柴于燎坛，方高五尺。太官令具特牲之馔。
　　其日未明二刻，太史令、郊社令升设神座于坛上，席以莞，南向。奉礼设献官位于坛东南，西向；执事位又于东南，俱西向北上。设奉礼位于献官西南，赞者二人在南差退。又设奉礼赞者位于燎坛东北，俱西向北上。设望燎位当柴坛北，南向。设祀官等门外位于东壝外道南，西上。郊社令设酒樽于坛上东南隅，北向。洗于坛东南，北向，执樽篚者如常，币篚于樽所。
　　未明一刻，太祝、献官等各服其服，郊社令与良酝令入实樽罍及币。
　　质明，谒者引献官以下俱就门外位。奉礼郎帅赞者先入就位。贊引引太祝與執樽罍篚者入，當壇南重行，北面西上。立定，奉礼曰：「再拜。」赞者承传，太祝以下俱再拜。太祝與執樽者，升東階，至樽所，執罍洗篚者各就位。谒者引献官以下入就位。立定，奉礼曰：「再拜。」在位者俱再拜。
