<!-- { "loadSidebar": true } -->
　　赞礼者引使者入门而左，持案者从之，使者诣阶闲就位，南面立；持案者立于使者西南，东面。行参军引刺史，赞礼者引应集之官以次入就位。立定，持案者以案进使者前，使者取赦书，持案者退复位。使者称：「有制。」刺史以下皆再拜。宣赦书讫，又再拜，舞蹈，又再拜。本司释囚。行参军引刺史进使者前，北面受赦书，退复位。赞礼者引使者出，持案者从之，俱复门外位。行参军引刺史，赞礼者引州官以次出，复门外位。刺史拜送。赞礼者引使者还于次，行参军引刺史入，赞礼者引州官各还次。
　　　　诸州上表
　　前一日，本司设应集之官次于州大门外，文官道东，武官道西，俱南向，相对为首。
　　其日夙兴，本司设使者位于厅事阶闲，南向。设刺史位于使者位之南，北向。设应集之官位于刺史之后，文官在东，武官在西，每等异位，重行北面，相对为首。设赞唱者位于东阶东南，西向北上。设应集之官门外位，文官于门东，西向，武官于门西，东向，俱每等异位，重行，以北为上。
　　质明，应集之官至州门外，各就次服朝服，非朝服者公服。赞礼者引应集之官俱就门外位。赞唱者先入就位，佐史对举表案，立于赞唱者之西，北向。表每一等为一案。刺史朝服以出，行参军引就位。赞礼者引应集之官以次入就位。立定，赞礼者引使者入门而右，诣阶闲就位，南向立。赞礼者引表案诣使者前，使者取表，赞礼者引案退复位。余表案位于使者西北，南向东上。赞唱者曰：「再拜。」刺史以下皆再拜。赞礼者引使者出，举表案者从之。行参军引刺史入，赞礼者引州官以次出。
　　上表者若止一人，则不须诸官陪位。上表者立于厅事东阶东南，西面；持案者立于上表者东南，俱西面。使者入立于阶闲，南向。持案者以案进上表者前，上表者取表，持案者退复位。上表者诣使者前授表，退，北面再拜。使者出，上表者入。  
 
通典礼典

通典卷第一百三十一　礼九十一　开元礼纂类二十六　宾礼
　　蕃主来朝以束帛迎劳　遣使戒蕃主见日
　　蕃主奉见奉辞礼同　受蕃国使表及币
　　皇帝宴蕃国主　皇帝宴蕃国使
　　　　蕃主来朝以束帛迎劳
　　前一日，守宫设次于候馆门之外道右，南向。其日，使者至，掌次者引就次。蕃主服其国服，所司引立于东阶下，西面。凡蕃主进止皆所司先引，制使皆谒者前导。使者朝服出次，立于门西，东面，从者执束帛立于使者之南。蕃主有司出门东，西面曰：「敢请事。」使者曰：「奉制劳某主。」称其国名。有司入告。蕃主迎于馆门外之东，西面再拜。使者与蕃主俱入。使者先升立于西阶上，执束帛者从升，立于使者之北，俱东面。蕃主升立于东阶上，西面。使者执币称：「有制。」蕃主将下拜，使者曰：「有后制，无下拜。」蕃主旋，北面再拜稽首。使者宣制讫，蕃主进受币，采五疋为一束。其蕃主答劳使，各以土物，其多少相准，不得过劳币。劳于远郊，其礼同。蕃主还，遗赠于远郊亦如之。劳蕃使即无束帛也。退复位，以币授左右，又再拜稽首。使者降出，立于馆门外之西，东面。蕃主送于馆门之外，西面，止使者。蕃主揖使者俱入，揖让升，蕃主先升东阶上，西面；使者升西阶上，东面。蕃主以土物傧使者，使者再拜受，蕃主再拜送物。使者降出，蕃主从出门外皆如初。蕃主再拜送，使者还，蕃主入。鸿胪迎引诣朝堂，依方北面立。所司奏闻，舍人承敕出称：「有敕。」蕃主再拜，宣劳讫，又再拜，所司引就馆如常仪。
　　　　遣使戒蕃主见日
　　前一日，守宫设次于馆门之外道右，南向。其日，使者至，掌次者引就次。蕃主服其国服降立于东阶下，西面，蕃国诸官立于蕃主之后，西面北上。使者服朝服出次，立于门西，东面。蕃主有司出门东，西面曰：「敢请事。」使者曰：「奉制戒某主见日。」有司入告。蕃主迎于馆门外之东，西面再拜。使者与蕃主俱入。使者升自西阶，东面；蕃主升自东阶，西面。使者称：「有制。」蕃主再拜。宣制曰：「某日某主见。」蕃主又再拜，稽首。使者降出，蕃主送于馆门之外，西面再拜。使者还，蕃主入。
　　　　蕃主奉见奉辞礼同
　　前一日，尚舍奉御整设御幄于太极殿北壁，南向。守宫设次，太乐令展宫悬，设举麾位于上下，鼓吹令设十二案，乘黄令陈车辂，尚辇奉御陈舆辇，尚舍奉御铺蕃主床座于御座西南东向，并如常仪。
　　其日，典仪设蕃主版位于悬南道西，北面。又设蕃国诸官之位于蕃主位后，各依其班重行北面，以西为上。设典仪位于悬之东北，赞者二人在南，差退，俱西面。诸卫各勒所部，列黄麾仗屯门及陈于殿庭。太乐令帅工人入就位，协律郎入就举麾位。所司迎引蕃主至承天门外，通事舍人引就次。本司入奏，钑戟近仗入陈如常。典仪帅赞者先入就位。侍中版奏：「请中严。」诸侍卫之官各服其器服，符宝郎奉宝，俱诣合奉迎。蕃主服其国服出次，通事舍人引立于合外西厢，东面；若更有诸蕃，以国大小为序。蕃国诸官各服其服，立于蕃主之后，俱东面北上。
　　侍中版奏：「外办。」皇帝服通天冠，绛纱袍，乘舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎举麾，鼓柷，奏太和之乐以姑洗之均。皇帝出自西房，即御座南向坐，符宝郎奉宝置于御座，侍卫如常，偃麾，戛敔，乐止。通事舍人引蕃主入门，舒和之乐作，至位乐止。典仪曰：「再拜。」赞者承传，蕃主再拜稽首。侍中承制降诣蕃主西北，东面称：「有制。」蕃主再拜稽首，宣制讫，蕃主又再拜稽首。侍中回奏，又承制降劳，敕命升坐，蕃主再拜稽首。舍人引蕃主，乐作，蕃主至阶，乐止。舍人接引升，至座后，蕃主就座，俛伏，坐。侍中承制劳问，蕃主俛伏，避席将下拜，侍中承制曰：「无下拜。」蕃主复位，拜对如常。侍中回奏，又承制劳还馆。舍人引蕃主降自西阶，典谒者承引，乐作，复悬南位，乐止。蕃主再拜稽首讫，舍人引蕃主，乐作，蕃主出门，乐止。
　　初蕃主升坐，舍人引蕃国诸官以次入就位。立定，典仪曰：「再拜。」赞者承传，蕃国诸官俱再拜稽首。舍人承敕，降自西阶，诣蕃国诸官西北，东面称：「敕旨。」蕃国诸官俱再拜稽首，宣敕讫，蕃国诸官俱再拜稽首，对讫，又再拜稽首。舍人回奏，又承敕降劳还馆，蕃国诸官俱再拜稽首。于蕃主出，舍人引蕃国诸官以次出。
　　讫，侍中前跪，奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐；皇帝降座，乘舆入自东房，侍卫警跸如常仪，侍臣从至合，乐止。
　　　　受蕃国使表及币其劳及戒见日如上仪
　　前一日，尚舍奉御整设御幄于所御之殿北壁，南向。守宫设使者次，太乐令展宫悬，举麾位于上下，并如常仪。
　　其日，典仪设使者位于悬南，重行北面，以西为上。庭实位于客前。设典仪位于悬之东北，赞者二人在南，差退，俱西面。诸卫勒所部列黄麾半仗屯门及入陈于殿庭。太乐令帅工人入就位如上仪。符宝郎奉宝俱诣合奉迎。使者服其国服，奉书出次，通事舍人引立于合外西厢，东面；从者执币及庭实立于后，俱东面北上。
　　侍中版奏：「外办。」皇帝服通天冠，乘舆以出，典直华盖警跸侍卫如常仪。皇帝将出，仗动，太乐令令撞黄锺之钟如上仪，符宝郎置宝于御座，侍卫如常仪，乐止。中书侍郎一人令史二人持案先俟于西阶下，东面北上。舍人引使者及庭实入就悬南位。使者初入门，舒和之乐作，立定乐止。大蕃大使为设乐，次蕃大使及大蕃中使以下皆不设乐悬及黄麾仗。中书侍郎帅持案者进诣使者前，东面。侍郎受书置于案，回诣西阶。侍郎取书升奏，侍案者退。初侍郎奏书，有司各帅其属受币马于庭。典仪曰：「再拜。」赞者承传，使者以下皆再拜。舍人前承制，降诣使者前，问蕃国主，使者再拜，对讫，又再拜。舍人回奏，又承敕问其臣下，使者再拜对。又劳使者以下，对拜及舍人回奏并如常仪。舍人承制敕劳还馆，使者以下皆再拜。舍人引使者以下出，乐作止如常仪。
　　侍中前跪，奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟如上仪，侍臣从至合，乐止。
　　　　皇帝宴蕃国主
　　前一日，尚舍奉御整设御幄于御殿之北壁，南向。尚食奉御、太官令命各具馔，守宫设次，太乐令设登歌位于殿上，展宫悬于殿庭，设举麾位于上下，鼓吹令设十二案，乘黄令陈车辂，尚辇奉御陈舆辇，并如常仪。
　　其日，尚舍奉御铺蕃主床座于御座西南，蕃国诸官应升殿者座于蕃主之后，设不升殿者坐席于西廊下，俱东面北上。尚食奉御设御酒樽，太官令设蕃主以下酒樽，并如常仪。典仪设蕃主版位于悬南。又设蕃国诸官之位于蕃主之后，俱重行，北面西上。设典仪位于悬之东北如常仪。诸卫各勒所部列黄麾仗屯门及陈于殿庭。太乐令帅工人二舞入就位，协律郎入就举麾位。所司迎引蕃主至承天门外，通事舍人引之次。凡蕃客出入升降，皆掌客监引。所司入奏，钑戟近仗入陈如常。典仪帅赞者先入就位。侍中版奏：「请中严。」诸侍卫之官各服其器服，符宝郎奉宝，俱诣合奉迎。蕃主服其国服出次，通事舍人引立于合外西厢，东面，蕃国诸官各服其国服，立于蕃主之后，俱东面北上。
　　侍中版奏：「外办。」皇帝服通天冠，绛纱袍，乘舆以出，曲直华盖警跸侍卫并如常仪。皇帝将出，仗动，太乐令令撞黄钟如上仪。典仪一人升立于东阶上，赞者二人立于阶下，俱西面。通事舍人引蕃主入，蕃国诸官从入。蕃主入门，舒和之乐作，蕃主至位，乐止。其有献物则从之入，陈于蕃主之前，以西为上。立定，典仪曰：「再拜。」赞者承传，蕃主及蕃国诸官皆再拜。侍中承旨降，敕蕃主升座，蕃主再拜。蕃主奉贽其贽随其国所有，一以轻者为之。曰：「某国蕃臣某，敢献壤奠。」侍中升奏。又侍中承旨曰：「朕其受之。」侍中降于蕃主东北，西面称：「有制。」蕃主再拜。宣制讫，蕃主又再拜讫，以贽授侍中。侍中以贽授所司，又所司受其余币俱以东。
