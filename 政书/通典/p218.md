<!-- { "loadSidebar": true } -->
　　明帝时，毛皇后崩，未葬，诏「宜称大行」。尚书孙毓奏：「武宣皇后崩，未葬时，称太后。文德皇后崩，侍中苏林议：『皇后皆有谥，未葬宜称大行。』臣以为古礼无称大行之文。按汉天子称行在所，言不常居。崩曰大行者，不返之称也。未葬未有谥，不言大行，则嫌与嗣天子同号。至于后崩未葬，礼未立后，宜无所嫌，故汉氏诸后不称大行。谓未葬宜直称皇后。」诏曰：「称大行者，所以别存亡之号。故事已然，今当如林议，称大行。」
　　景初中，明帝崩于建始殿，殡于九龙殿。尚书访曰：「当以明皇帝谥告四祖，祝文于高皇称玄孙之子，云何？」王肃曰：「礼称曾孙某，谓国家也。荀爽、郑玄说皆云『天子诸侯事曾祖以上，皆称曾孙』。」又访：「按汉既葬，容衣还，儒者以为宜如文皇帝故事，以存时所服。」王肃曰：「礼虽无容衣之制，今须容衣还而后虞祭，宜依尸服卒者上服之制。生时亵服，可随所存；至于制度，则不如礼。孔子曰『祭之以礼』，亦谓此也。诸侯之上服，则今服也。天子不为命服，然亦所以命服之上也。按汉氏西京故事，月游衣冠，则容衣也。言冠以正服，不以亵衣也。」尚书又访：「容衣还，群臣故当在帐中，常填卫见？」王肃曰：「礼不墓祭，而汉氏正月上陵。神座在西序，东向，百辟计吏前告郡之谷价，人之疾苦，欲先帝魂灵闻知。时蔡邕以为『礼有烦而不可去，事亡如存』，况今无填卫之禁，而合于如事存之义。可见于门内，拜讫入帐，临乃除服。」
　　晋尚书问：「今大行崩含章殿，安梓宫宜在何殿？」博士卞搉、杨雍议曰：「臣子尊其君父，必居之以正，所以尽孝敬之心。今太极殿，古之路寝，梓宫宜在太极殿，依周人殡于西阶。」又问：「既殡之后，别奠下室之馔，朝夕转易，诸所应设祭，朔望牲用，宜所施行，按礼具答。」搉、雍议：「按礼，天子日食少牢，月朔太牢。丧礼下室之馔，如他日，宜随御膳朝夕所常用也。朔望则奠，用太牢备物。」又问：「按景帝故事，施倚庐于九龙殿上东厢。今御倚庐为当在太极殿不？诸王庐复应何所？」权琳议：「按尚书顾命，成王崩，康王居于翼室。先儒云『翼室于路寝』。今宜于太极殿上，诸王宜各于其所居为庐，朝夕则就位哭临。」
　　按礼，天子七月葬。新议曰：「礼无吉驾象生之饰，四海遏密八音，岂有释其缞绖以服玄黄黼黻哉！虽于神明，哀素之心已不称矣。辄除鼓吹吉驾卤簿。」孙毓驳：「尚书顾命，成王新崩，传遗命，文物权用吉礼。又礼，卜家占宅朝服。推此无不吉服也。又巾车饰遣车，及葬，执盖从，方相玄衣朱裳，此卤簿所依出也。今之吉驾，亦象生之义，凶服可除。鼓吹吉服，可设而不作。」挚虞曰：「按汉魏故事，将葬，设吉凶卤簿，皆有鼓吹。新礼无吉驾导从之文。虞按礼，葬有祥车旷左，则今之容车也。春秋郑大夫公孙虿卒，天子追赐大辂，使以行礼。又士丧礼，有道车、乘车，以象生存。此兼有吉驾明文。既有吉驾，则宜有导从。宜定新礼设吉服导从，其凶服鼓吹宜除。」
　　铭旌建太常，画日月星辰。杜云：「九仞，旒委地。」杜元凯丧服要集云。遣车易以轝床举。奠祭之具及器藏物，皆覆以白练。
　　东晋成帝咸康七年，皇后杜氏崩。诏外官五日一入临，内官朝一入而已，过葬虞祭礼毕止。有司奏，大行皇后陵所作凶门柏历门，号明阳端门。诏曰：「门如所处。凶门柏历，大为繁费，停之。」按蔡谟说，以二瓦器盛始死之祭，系于木，裹以苇席，置庭中，近南，名为重，今之凶门是其象也。礼，既虞而作主，今未葬，未有主，故以重当之。礼称为主道，此其义也。范坚又曰：「凶门非礼。礼有悬重，形似凶门。后人出之门外以表丧，俗遂行之。簿帐，即古吊幕之类也。」是时，又诏曰：「重壤之下，岂宜崇饰？陵中唯洁扫而已。」有司又奏，依旧选公卿以下六品子弟六十人为挽郎，诏又停之。
　　宋崔元凯丧仪云：「铭旌，今之旐也。天子丈二尺，皆施跗树于圹中。遣车九乘，谓结草为马，以泥为车，疏布輤，四面有障，置圹四角。以载遣奠牢肉，斩取骨胫，车各载一枚。」
　　陈永定三年七月，武帝崩。尚书左丞庾持云：「晋宋已来，皇帝大行仪注，未祖一日，告南郊太庙，奏策奉谥。梓宫将登辒辌，侍中版奏，已称某谥皇帝。遣奠，出于阶下，方以此时，乃读哀策。而前代策文，犹称大行皇帝，请明加详正。」国子博士、知礼仪沈文阿等谓：「应劭风俗通，前帝谥未定，臣子称大行，以别嗣主。近检梁仪，自梓宫将登辒辌，版奏皆称某谥皇帝登辒辌。伏寻今祖祭已奉策谥，哀策既在庭遣祭，不应犹称大行。且哀策篆书，藏于玄宫，请依梁仪，以传无穷。」诏可。
　　大唐贞观九年，高祖崩。诏定山陵制度，令依汉长陵故事，务存崇厚。时限既促，功役劳弊。秘书监虞世南上封事曰：
　　　　臣闻古之圣帝明王，所以薄葬者，非不欲崇高光明珍宝异物以厚其亲，然审而言之，高坟厚垄，珍物必备，此适所以为亲之累，非曰孝也。是以深思远虑，安于菲薄，以为长久万代之计，割其常情以定之耳。
　　　　昔汉成帝造延昌二陵，制度甚厚，功费甚多，谏议大夫刘向上书曰：「孝文居霸陵，凄怆悲怀，顾谓群臣曰：『嗟乎！以北山石为椁，用纻絮斮陈漆其闲，岂可动哉！』张释之进曰：『使其中有可欲，虽锢南山，犹有隙；使其中无可欲，虽无石椁，又何戚焉？』夫死者无终极，而国家有废兴，释之所言，为无穷计也。孝文寤焉，遂以薄葬。」
　　　　又汉氏之法，人君在位，三分天下贡赋，以一分入山陵。武帝历年长久，比葬陵中，不复容物。霍光暗于大体，奢侈过度。其后至更始之败，赤眉入长安，破茂陵取物，犹不能尽。无故聚敛百姓，为盗之用，甚无谓也。
　　　　魏文帝于首阳东为寿陵，作终制，其略曰：「昔尧葬寿陵，因山为体，无封树，无立寝殿园邑，为棺椁足以藏骨，为衣衾足以朽肉。吾营此不食之地，欲使易代之后，不知其处。无藏金玉铜铁，一以瓦器。自古及今，未有不亡之国，亦无不掘之墓。丧乱以来，汉氏诸陵，无不发掘，至乃烧取玉柙金缕，骸骨并尽，是焚如之刑也，岂不重痛哉！若违诏，妄有变改，吾为戮尸于地下，死而重死，不忠不孝。使魂而有知，将不福汝。以为永制，藏之宗庙。」魏文此制，可谓达于事矣。
　　　　今为丘垄如此，其内虽不藏珍宝，亦无益也。万代之后，人但见高坟大冢，岂谓无金玉也。臣之愚计，以为汉文霸陵，既因山势，虽不起坟，自然高敞。今之所卜，地势即平，不可不起。宜依白虎通所陈周制，为三仞之坟。其方中制度，事事减少。事竟之日，刻石于陵测，书今封大小高下之式，明器所须，皆以瓦木，合于礼文，一不得用金银铜铁，使后代子孙，并皆遵奉。一通藏之宗庙，岂不美乎！且臣下除服，用三十六日，已依霸陵；今为坟垄，又以长陵为法，非所依也。伏愿深览古今，为长久之虑。
书奏，不报。
　　虞世南又上疏曰：「汉家即位之初，便营陵墓，近者十余岁，远者五十年，方始成就。今以数月之闲，而造数十年事，其于人力，亦以劳矣。汉家大郡五十万户，即日人众，未及往时，而工役与之一等，此臣所以致疑也。」
　　又公卿上奏，请遵遗诏，务从节俭，太宗乃令中书侍郎岑文本谓曰：「朕欲一如遗诏，但臣子之心，不忍顿为俭素。如欲称朕崇厚之志，复恐百代之后，不免有废毁之忧。朕为此不能自决，任卿等平章，必令得所，勿置朕于不孝之地。」因出虞世南封事，付所司详议以闻。
　　司空房玄龄等议曰：「谨按汉高祖长陵高九丈，光武陵高六丈，汉文、魏文并不封不树，因山为陵。窃以长陵制度，过为宏侈；二文立规，又伤矫俗。光武中兴明主，多依典故，遵为成式，实谓攸宜。伏愿仰遵顾命，俯顺礼经。」诏曰：「朕既为子，卿等为臣，爱敬罔极，义犹一体，无容固陈节俭，陷朕于不义也。今便敬依来议。」于是山陵制度，颇有减省。
通典卷第八十　礼四十　沿革四十　凶礼二
　　总论丧期　奔大丧奔山陵附　
　　未踰年天子崩诸侯薨议　天子为继兄弟统制服议
　　天子不降服及降服议　
　　天子为皇后父母服议皇后为父服附
　　　　总论丧期虞　殷　周　汉　后汉　魏　晋　东晋　宋　后魏　后周　隋　大唐
　　易云「古者丧期无数」。贾公彦曰：「此黄帝时也。是其心丧终身者也。」
　　虞书称「三载，四海遏密八音」。尧崩，舜谅闇三年，故称遏密八音。按唐虞虽行心丧，更三年为限，三王乃制丧服。
　　殷高宗谅闇，三年不言。檀弓云：「子张问曰：『书云高宗三年不言，言乃讙。有诸？』时人君无行三年之丧礼者，问有此欤，怪之也。讙，喜悦也。言乃喜悦，则民臣望其言久。仲尼曰：『胡为其不然也！古者天子崩，王世子听于冢宰。』」冢宰，天官卿，贰王理事者也。三年之丧，使之听朝。丧服四制曰：「王者莫不行此礼，何以独善之也？曰：高宗者，武丁。武丁者，殷之贤王也。继世即位而慈良于丧。当此之时，殷衰而复兴，礼废而复起，故善之。善之，故载之于书中而高之，故谓之高宗。」
　　周武王崩，成王十三而嗣立，周公居冢宰摄政。明年六月，既葬，周公冠成王而朝于祖，以见诸侯，祝雍作颂。又春秋，在丧，王曰「小童」，公侯曰「子」，既葬则无此称。此皆既葬除丧之证也。
