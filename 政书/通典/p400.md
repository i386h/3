<!-- { "loadSidebar": true } -->
　　后汉末，青州黄巾众百余万入兖州界，刺史刘岱欲击之，鲍信谏曰：「今贼众百万，百姓皆震恐，士卒无斗志，不可敌也。观贼众群辈相随，军无辎重，唯以钞掠为资。今不若畜士众之力，先为固守，使彼欲战不得，攻则不能，其势必离散，然后选精锐据其要害，击之可破也。」岱不从，遂与战，果为所杀。刘岱违之而败。
　　后汉末，荀攸从曹公征张绣。攸言曰：「绣与刘表相恃为强，然绣以游军仰食表，表不能供也，势必离。不如缓军以待之，可诱而致也。」不从。表果救之，军不利。曹公谓攸曰：「不用君言至是。」曹公违之而败。
　　隋炀帝征高丽，九军已渡鸭渌水，粮尽，议欲班师。诸将多异同，又不测帝意。会高丽国相乙支文德来诣其营，都将宇文述不能执，文德逃归。述内不自安，遂与诸将更进追击。时文德见军中多饥色，欲疲述众，每斗便北，述一日之中七战皆捷，既恃骤胜，又内逼群议，于是遂进逼平壤城。文德伪降，述料攻之未可卒拔，因而班师，文德随击之，大败。文德七战七北，迁延令敌饥疲，亦同持久之义。
　　隋末，宇文化及弒炀帝后，率兵来攻李密于黎阳。密知化及粮且尽，因伪与和，以弊其众。化及弗之悟，大喜，恣其兵食，冀密馈之。会密下有人获罪，亡投化及，具以告密情。化及大怒，其食又尽，乃渡永济渠，与密战于童山之下，自辰达酉。密为流矢所中，丁仲反。顿于汲县。化及掠汲郡，北趣魏县。其将陈知略、张童仁等率所部兵归于密者，前后相继。
　　大唐武德初，刘武周据太原，使其将宋金刚屯于河东。太宗往征之，谓诸将曰：「金刚悬军千里，深入吾地，精兵骁将，皆在于此。武周自据太原，专倚金刚，以为捍蔽。金刚虽众，内实空虚，虏掠为资，意在速战。我坚营蓄锐，以挫其锋，分兵汾、隰，冲其心腹，彼粮尽计穷，自当遁走。当待此机，未宜速战。」于是遣刘弘等绝其粮道，其众遂馁，金刚乃遁。
　　　　因敌饥乘其弊而取之
　　汉王以项籍约中分天下，汉欲西归，张良、陈平说曰：「汉有天下太半，而诸侯皆附之。楚兵疲食尽，此天亡之时也，不如因其饥而遂取之。今释之不取，所谓养虎自遗患也。」从之，终灭羽。
　　　　因敌三鼓气衰败之
　　春秋时，齐师伐鲁。鲁庄公将战，曹刿请从，公与之同乘。战于长勺，公将鼓之，刿曰：「未可。」齐人三鼓，刿曰：「可矣。」齐师败绩。公问其故，对曰：「夫战，勇气也。一鼓作气，再而衰，三而竭。彼竭我盈，故克之。」
　　晋将毌丘俭、文钦反，司马景王遣邓艾督太山军屯乐嘉，钦将攻艾，景王衔枚径造乐嘉。钦子鸯，年十八，勇冠三军，谓钦曰：「及其未定，请登城鼓噪，击之可破也。」既谋而行，三鼓噪而钦不能应，鸯退，相与引而东。景王谓诸将曰：「钦走矣。」发锐军以追之。诸将曰：「钦旧将，鸯少而锐，引军内入，未有失利，必不走也。」王曰：「一鼓作气，再而衰，三而竭。鸯三鼓而钦不应，其势已屈，不走何待。」钦将遁，鸯曰：「不先折其势，不得去也。」乃与骁骑十余推锋陷阵，所向皆披靡，遂引去。王遣骁骑八千翼而追之，钦父子与麾下走保项。俭闻钦败，弃众宵遁淮南。安风津都尉追俭，斩之。
　　　　致敌力疲夹攻败之
　　后汉初，光武遣将王霸、马武击河南贼周建于垂惠。贼帅苏茂将五校兵四千余人救建，而先遣精骑遮击马武军粮，武往救之。建从城中出兵夹击武，武恃霸之援，战不甚力，为茂、建所败。武军奔过霸营，大呼求救。霸曰：「贼兵盛，出必两败，努力而已。」闭营坚壁。军吏皆诤之。霸曰：「茂兵精锐，其众又多，吾吏士心恐，而马武与吾相恃，两军不一，此败道也。今闭营固守，示不相援，贼必乘胜轻进；马武无救，其战自倍。如此，茂众疲劳，吾承其弊，乃可克也。」茂、建果悉出兵攻武。合战良久，霸军中壮士路润等数十人断发请战。霸知士心锐，乃开营后，出精骑袭其背。茂、建前后受敌，惊乱败走。
　　十六国前燕慕容俊已克幽、蓟，至于冀州，冉闵帅骑拒之，与俊将慕容恪相遇于魏昌。闵将董闰言于闵曰：「鲜卑乘胜气劲，不可当也，请避之以溢其气，然后济师以击之，可以捷也。」闵怒曰：「吾成师以出，将平幽州，斩慕容俊。今遇恪而避之，人将侮我矣。」闵威名素震，燕众咸惮之。恪谓诸将曰：「闵勇而无谋，一夫之敌耳。虽有甲兵，不足击也。吾今分军为三部，掎角以待之。闵性轻锐，又知吾军势非敌，必出万死冲吾中军。吾今贯甲厚阵以俟其至，诸军但励卒，从傍须其战合，夹而击之，必克。」闵与恪遇，十战皆败之。恪乃以铁锁连马，简善射鲜卑勇而无刚者五千，方阵而前。闵乘骏马，左仗双刃矛，右执钩戟，顺风击之，斩鲜卑三百余级。俄而燕骑大至，围之数周。闵众寡不敌，跃马溃围东走，行二十里，为恪所擒。
　　　　阵久疲致败
　　大唐武德中，太宗围王充于东都，窦建德悉众来救，太宗顿武牢拒之。建德阵于汜音祀水东，弥亘数里。诸将有惧色，太宗将数骑登高丘以观之，谓诸将曰：「贼起山东，未见大敌，今渡险而嚣，是军无政令；逼城而阵，有轻我心也。我按兵不出，待彼气衰，阵久卒饥，必将自退，追而击之，何往不克。」建德列阵，自卯至午，兵士饥倦，皆列坐，又争饮水。太宗令宇文士及率三百骑经贼阵之西，驰而南，诫之曰：「贼若不动，止宜引归。如其觉动，宜引东出。」士及纔过，贼众果动。太宗曰：「可击矣。」乃命骑将建旗列队，自武牢城乘高入南山，循谷而东，以掩贼背。建德遽引其阵，却上东原，未及整列，太宗率轻骑击之，所向披靡。程音咬金等众骑缠幡而入，直突出贼阵后，齐张旗帜，表里俱奋，贼徒大溃，生擒建德。
　　武太后初，徐敬业起兵于扬州，武太后令将军李孝逸讨之，敬业拒于高邮之下阿溪。敬业置阵既久，士卒多疲怠，皆顾瞻，阵不能整。孝逸遂率众击之，因风纵火，敬业惧烧而退，孝逸进击，大破之。
　　孙子曰：「出其不意。」攻其空虚，出其不意之涂也。故太公曰「动莫神于不意，胜莫大于不识」也。
　　　　出其不意
　　后汉初，光武遣将邓禹西征，至河东，禹击更始将王匡，禹军不利。战罢，明日癸亥，匡以六甲穷日不出，禹因得更整兵勒众。明旦，匡悉军出攻禹，禹令军中无得辄动，既至营下，因传发诸将鼓而并进，大破之。
　　魏末，遣将锺会、邓艾伐蜀，蜀将姜维守剑阁，锺会攻维未能克。艾上言：「请从阴平由邪径经广汉德阳亭趣涪，音浮。出剑阁西百里，去成都三百余里，奇兵冲其腹心。剑阁之守必还赴涪，则会方轨而进；剑阁之军不还，则应涪之兵寡矣。军志有之曰：『攻其不备，出其不意。』今掩其空虚，破之必矣。」冬十月，艾自阴平行无人之地七百余里，凿山通道，造作桥阁。山高谷深，至为艰险，又粮运将匮，濒于危殆。艾以自裹，推转而下。将士皆攀木缘崖，鱼贯而进。先登至江由，蜀守将马邈降。诸葛瞻自涪还绵竹，列阵相拒，大败之，斩瞻及尚书张遵等首，遂进军至成都。蜀主刘禅面缚舁榇，诣军门降。
　　晋将镇南将军杜元凯伐吴乐乡城，晋牙门管定、周旨等伏兵乐乡城外。吴都督孙歆先遣军出拒晋将王浚于上流，大败而还。旨等发伏兵，随歆军而入，敌不觉，直至帐下，虏歆。于是进逼江陵。吴督将伍延伪请降，而列兵登陴，晋师攻克之。
　　晋末，河闲王颙在关中，遣将张方讨长沙王乂。方率众自函谷入屯河南，乂遣左将军皇甫商拒之而败，张方率兵入洛阳。乂奉惠帝讨方于城内，方军遥见乘舆，于是引退，方止之不得，众遂大败。方退壁于十三里桥，人情挫衄，无复固志，或劝方夜遁。方曰：「兵之利钝是常，贵因败以为成功耳。我更前作垒，出其不意，此用兵之奇也。」乃夜潜进逼洛阳城七里。乂既新捷，不以为意，忽闻方垒成，乂师乃出战，遂大败。
　　西晋末，石勒据襄国，晋将王浚遣督护王昌及鲜卑段就六眷、末柸等部众五万余以讨勒。时城隍未修，乃筑隔城重栅以待之。就六眷屯于渚阳，勒分遣诸将连出挑战，频为就六眷所败，又闻其大备攻具，勒顾谓其将佐曰：「今寇来转逼，彼众我寡，恐攻围不解，外救不至，内粮罊绝，必败不能固也。吾将简练将士，大阵于野以决之，何如？」诸将曰：「宜固守以疲寇，彼师老自退，追而击之，必克。」张宾曰：「闻就六眷克来月上旬送死北城，今以我军势寡弱，谓不敢出战，意必懈怠。今段氏种众之悍，末柸尤最，其卒之精勇，悉在末柸所，可勿复出战，示之以弱。速凿北垒为突门二十余道，候贼列守未定，出其不意，直冲末柸帐，敌必震惶，计不及设，所谓迅雷不及掩耳。末柸之众既奔，余自摧散。擒末柸之后，王浚指辰而定。」勒纳之，即以孔苌为攻战都督，造突门于北城。鲜卑入屯北垒，勒候其阵未定，躬率将士鼓噪于城上。会孔苌督诸突门伏兵俱出击之，生擒末柸，就六眷等众遂奔散。苌乘胜追击，枕尸三十余里，获铠甲马五千匹。就六眷收其遗众，屯于渚阳，遣使求和，送铠马金银，并以末柸三弟为质而请末柸。诸将并劝杀末柸以挫之，勒曰：「辽西鲜卑与我素无怨雠，为王浚所使耳。今杀一人，结怨一国，非计也。放之必悦，不复为浚用矣。」于是纳其质，而遣末柸。就六眷等引还，终获其用也。
　　东魏西荆州为梁将曹义宗所围，东魏召人赴救，慕容俨应募赴之。东魏北淯音育太守宋带剑谋叛，俨乃轻骑，出其不意，直至城下，语云：「大军已到，太守何不出迎？」带剑造次，惶恐不知所为，便出迎，俨即执之，一郡遂定。
