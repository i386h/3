<!-- { "loadSidebar": true } -->
　　　　　为贵臣举哀与为诸王礼同，其异者一举哀而止。贵臣谓职事二品以上，散官一品。其余官则随恩赐之深浅。
　　　　　为蕃国主举哀与为贵臣礼同，其异者，城外张帷幔为次，向其国而哭之，至举声而止。
　　　　临丧
　　　　　皇帝临诸王妃主丧
　　本司散下其礼，所司随职供办。尚舍直长先设行宫大次于主人第大门外之西，南向。守宫于主人大门外，随便设诸从驾文武之官便次。其所临者五属之亲，于乘舆未到之前，并先集列于主人之第。其执事先于其寝北设幛幔，为主人五属妇女拜哭次。
　　其日，未出宫前四刻，侍中版奏：「请中严。」
　　出宫前三刻，搥一鼓为一严，三严时节，前一日侍中奏裁。所司整设小驾卤簿于所出宫门外如常仪。
　　出宫前二刻，又搥二鼓为再严，奉礼于所出宫门外设陪从之官位如常。尚舍奉御先于主人第大门外便殿之内，设皇帝便座，南向。又于主人堂上中闲设素下床席，为哭位，亦南向。典仪又于主人庭中设陪从官位，文东武西，重行北面，相对为首。又于御座前阶下设奉慰位。主人执事于堂下设五属之亲位于东阶之东，重行，西面北上。又设五属妇女位于堂北幔下：主女位于东厢，西面南上；妻妾位于西厢，东面南上；众妇人位于北厢，重行南面。诸亲在东，相对为首。以服精麤为序，而尊者差前。其五属外内并陪临于此所。诸陪从之官，各服常服赴集其位。有司整列皇帝四望车以下及仗卫之属应列卤簿者于内外如常仪。
　　出宫前一刻，又搥三鼓为三严，侍卫之官诣合奉迎如常。侍中版奏：「外办。」皇帝服常服，御舆以出，伞扇华盖侍卫警跸如常仪。皇帝降舆升车，黄门侍郎进，当车前跪，奏称：「黄门侍郎臣某言，请乘舆发。」退复位。凡黄门侍郎奏请，皆进跪奏称具官臣某言，讫，俛伏，兴。驾动，警跸如常，黄门侍郎与赞者夹辂以出。至侍臣上马所，黄门侍郎进，跪奏称：「请驾权停，饬侍臣上马。」俛伏，兴。侍中前承诏，退称：「制曰可。」黄门侍郎退，唱：「侍臣上马。」赞者承传，文武侍臣上马毕，黄门侍郎奏称：「请乘舆发。」退复位。銮驾动，称警跸，鼓吹不作。文武群官应陪从者乘马以从。
　　驾至行宫门外，侍中进，跪奏：「请降车。」俛伏，兴，退复位。皇帝降车，御舆就大次。其舆辇以下钑戟仗卫之属，陈列于大次之前左右。皇帝变服素服，其陪从之官各舍于便次变服素服，其侍臣及武官不变服。主人相者引主人内外五属之亲，各服缞服就堂下外内位次哭。典仪一人立于堂下东阶东南，赞者二人立于其南少退，俱西面。
　　皇帝变服讫，御舆出，侍卫如常。主人免绖去杖，司仪令引出大门外，望见乘舆，止哭，再拜迎。仍引主人先入门右西面立，不哭。其未殡即通拜迎拜送于大门内。相者赞众主人以下皆止哭。皇帝至堂，侍中跪奏：「请降舆，升。」俛伏，兴。于所临丧者非尊秩，则御舆升堂。皇帝降舆，升自东阶，即哭位。巫祝各一人先升，巫执桃立于东南，祝执茢立于西南，相向。千牛四人执戈随升，二人先，二人后。侍臣夹升，列于户内外及阶下左右。其仗卫卤簿止列于门外内如常。司仪令引主人入中庭，北面。典仪称拜，主人内外皆再拜。饬引主人升。司仪令引主人升立于户内之东，西面。
　　侍中跪奏：「请哭。」俛伏，兴。皇帝哭。典仪称哭，赞者承传，唱「可哭」。凡典仪有词，赞者皆承传。主人以下在位者皆哭。典谒引诸从官应陪临者入即班位。立定，典仪称拜，从官在位者皆再拜；典仪称哭，从官在位者皆哭；十五举声，典仪称止，从官在位者皆止。典谒引诸王为首者一人进，舍人接引诣奉慰位，跪奉慰，俛伏，兴，舍人引退，典谒接引还本位。又典谒次引诸从官文武行首一人进，舍人接引诣奉慰位，跪奉慰，俛伏兴，舍人引退，典谒接引还本位。典仪称拜，在位者皆再拜讫，典谒引从官在位者出。又典谒次引诸王等以次出。侍中跪奏：「请哭止。」俛伏，兴。皇帝止。典仪称哭止，主人以下皆止。司仪令引主人降立于庭中之东，北面，典仪称拜，主人以下皆再拜。
　　侍中跪奏：「请还宫。」俛伏，兴。皇帝降，御舆出，侍卫警跸如初。司仪令引主人先出，俟于大门外拜送。皇帝至大次，降舆即御座变服。司仪令引主人哭还庐次。皇帝停大次，未发前三刻，侍中版奏：「请中严。」所司先奏三严每严搥鼓如初，整列仗卫卤簿于还途如来仪。奉礼于行宫南门外道左，向道重行设陪从之官位，文左武右。陪从之官于便次变服常服，赴集位所，典谒引即班位。三严已，侍中版奏：「外办。」皇帝御舆出，侍卫警跸并如初。皇帝降舆升车，黄门侍郎奏请及群官陪从、鼓吹不作并如来仪。乘舆至殿前，若合外。回车。侍中跪奏：「请降入。」俛伏，兴。皇帝降车御舆入，侍臣从至合如初。侍中版奏：「解严。」将士各还其所，百官皆退。
　　　　　临外祖父母丧皇后父母、宗戚、贵臣并与临诸王妃主礼同。

　　　　其临诸王妃主丧及凡内丧，则并幸其前寝次也。其尊应就丧殡寝者，则临殡寝可。凡临诸王妃主尊亲者及师保傅与三老五更、二王后丧，则敬同外祖。其所临幸者若第邻宫阙，率尔往还，则容不备卤簿与严鼓，皆当时别仪注。其内外文武陪从官，准驾备略。备谓官从具，略谓减省之。车驾若经太庙，则侍中跪奏式，过乃复常。
　　　　除服
　　　　　除外祖父母丧服
　　本司散下其礼，所司随职供办。守宫先于别殿外门外，随便设百官文武便次如初。于除服前之夕，尚舍奉御于别殿设素下床席焉。
　　至日，平晓而除服。外祖父母则五月先下旬之吉也。其从朝制公除，则外祖父母五日也。于除服前三刻，侍中版奏：「请中严。」诸卫勒所部屯门列仗如常。典仪于别殿前设诸王百官三品以上位如初。又设奉慰位如初。设一品以下九品以上位于别殿门外如初。百官文武应陪临者，并赴集大门便次，各服素服，典谒引就别殿门外位。尚衣奉御以箧奉素服吉屦升殿，位于殿东闲，北面立。腰舆进于寝庭，侍卫之官诣合奉迎如例程。
　　除服前一刻，侍中版奏：「外办。」皇帝仍服缞服，御舆出，左右直卫钑戟警跸并如初。皇帝升别殿，降舆，即哭位，侍卫如初。侍中跪奏：「请哭。」俛伏，兴。皇帝哭，十五举声，侍中跪奏：「请哭止，从礼制除服。」俛伏，兴。皇帝止，尚衣奉御以箧奉衣履进，跪授，兴，仍赞变除。于变除则权设步障，已而去之。变除已，侍中又跪奏：「请哭。」俛伏，兴，还本位。皇帝哭。通事舍人引诸王百官三品以上入，各就班位。立定，舍人赞拜，群官在位者皆再拜；舍人赞哭，群官在位者皆哭；十五举声，舍人赞止，群官在位者皆止。舍人引诸王为首者一人进诣奉慰位，跪奉慰，俛伏，兴，舍人引退还本位。又舍人次引百官文武行首一人进诣奉慰位，跪奉慰，俛伏，兴，舍人引退还本位。舍人赞拜，在位者皆再拜，舍人引三品以上出。其四品以下位于门外者，典谒赞拜、赞哭、赞止、引退如三品以上之仪。
　　侍中跪奏：「请哭止，还。」俛伏，兴。皇帝止，御舆降还，其夹御之官从至合如初。所司奏宣解严如常仪。
　　　　　除皇后父母丧服与除外祖父母礼同。其异者，后父母则三月先下旬之吉除也。公除则三日而除之。
　　　　饬使吊
　　　　　吊诸王妃主丧
　　本司散下其礼，所司随职供办。守宫先于主人第大门外之右设使者次，南向。
　　其日，使者至，掌次者引之次。内外缞服，司仪引主人以下俱立哭于东阶下，妇人立哭于殡所如常仪。使者素服出次，司仪引立于大门外之西，东面。持节者立于使者之北，少退，史二人对举吊书案，立于使者之南，差退，俱东面。城外者不持节。司仪入告，主人去杖免绖。司仪引主人出门，止哭，迎于大门外，见宾先入，立于门右，北面。
　　司仪引使者入，持节者先导，持案者次之。内外止哭。使者入门而左，立于阶闲，南面；节在使者之东少南，西向；持案者立于使者西南，东面。司仪引主人进当使者前，北面。持节者脱节衣。史以案进诣使者前，使者取吊书，持案者退复位。使者称：「有制，吊。」主人哭拜，稽颡，内外皆哭。司仪引主人进受吊书，退立于东阶下，西面哭。持节者加节衣。司仪引使者，持节者先导，持案者次之，出，复门外位。主人以吊书授左右，司仪引主人，出内门止哭，拜送于大门外。使者还。主人杖哭而入，取吊书于阶下，升，奠于柩东。
　　使人若须私吊，则通名，引入，吊如常礼讫，引出。
　　若朝使致赙，宾至，主人迎受如吊书仪，唯赙物掌事者受以东。东藏之也。其赙物簿受如受吊书仪。
　　　　　饬使吊外祖父母丧
后父母、宗戚、贵臣、蕃国主并与吊诸王妃主丧同。
　　　　赗赙
　　其赗赙之礼与吊使俱行，则有司先备物数。多少准令。
　　其日，使者至主人大门外便次，物舆陈于使者幕南，东西为列；马陈于使者东南，北首西上。于使者以下入即庭中位，物舆陈于使者位南，亦东西为列；马从入，陈于庭，北首西上。于使者出，主人有司受而以东。其特行也，亦准吊礼。
　　　　会丧
　　　　　制遣百僚会王公以下丧
　　守宫先于主人第大门外，随便量设百官文武应会吊者便次。
　　其日，司仪令先于主人第前寝庭，北面重行设百官位，以西为上。百官应会吊者，并赴集主人第门外便次，各服素服，司仪以次引入就班位。立定，司仪赞可哭，诸官在位者皆哭，十五举声，司仪赞可止，诸官在位者皆止。司仪引诸官行首一人升，诣主人前席位展慰非应致敬者则立慰。讫，引降出。又司仪引诸在位者以次出。不致敬者出，应致敬者再拜引退。
　　　　策赠
　　　　　饬使策赠诸王
　　守宫于主人大门外之西，设使者及使副次，南向。
　　其日，使人及副公服从朝堂受册，载于犊车。使人及副各备卤簿，鼓乐备而不作。至主人大门外，降车，掌次者引之次。内外缞服。司仪引主人以下就东阶下位，妇人升就堂上位，皆立哭。使者出次，谒者绛公服引立于门西，东面。使副立于使者之南，持节者立于使者之北，少退，史二人对举册案，立于使副西南，俱东面。城外者无卤簿，不持节。司仪入告，主人去杖免绖。司仪引主人出门，止哭，迎使者于大门外，见宾先入，立于门右，北面。
