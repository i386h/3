<!-- { "loadSidebar": true } -->
　　说曰：礼记婚义云：「婚礼者，将合二姓之好，上以事宗庙，下以继后代也，故君子重之。共牢而食，合卺而酳，所以合体同尊卑而亲之也。成男女之别，立夫妇之义，而后父子亲，君臣正，故曰婚礼者礼之本也。」公羊说，天子至庶人，皆亲迎。左氏说，王者至尊，无敌体之义，不亲迎。郑玄驳之曰：「文王亲迎于渭，则天子亲迎也。天子虽尊，其于后，夫妇也。夫妇无判，礼同一体，所谓无敌，岂施于此哉！礼记哀公问曰：『冕而亲迎，不已重乎？』孔子对曰：『合二姓之好，以继先圣之后，以为天地、宗庙、社稷之主，君何谓已重焉！』此言继先圣之后，以为天地之主，非天子则谁乎？」是郑以天子当亲迎也。杜元凯以为天子不亲迎。按：春秋祭公逆王后于纪。传曰「礼也」。刘夏逆王后，讥卿不行，皆不讥王不亲行，明是天子不当亲迎也。文王之迎太姒，身为公子，迎在殷代，未可据此以为天子之礼。孔子之对哀公，自论鲁国之法，鲁以周公之后，得郊祀上帝，故以先圣天地为言耳，非说天子之礼。
　　汉惠帝纳后，纳采鴈璧，乘马束帛，聘黄金二万斤，马十二疋。吕氏为惠帝娶鲁元公主女，故特优其礼。平帝立，王莽纳女为后以固权。遣宗正刘宏、尚书令平晏纳采，太师孔光、大司徒马宫等四十九人，赐皮弁素积。皮弁，鹿皮为冠也。素积，以十五升布为衣，积素以为裳。以礼杂卜筮，太牢告宗庙，封后父百里，尊而不臣。有司奏「故事，聘皇后黄金二万斤，为钱二万万」。莽深辞让，受四千万，而以其三千三百万予十一媵家。有诏，复益二千三百万，合为三千万。莽复以其千万分予九族贫者。遣甄丰奉玺绶，拜帝母卫姬为中山孝王后。四年春，遣大司徒宫等奉乘舆法驾，迎皇后于安汉公第。授皇后玺绂，颜师古曰「绂，所以系玺。」登车称警跸，便时取日时之便。上林延寿门，入未央宫前殿。群臣就位行礼，大赦天下。益封安汉公地满百里，赐迎皇后及行礼者，自三公以下至驺宰执事皆增秩，赐金帛各有差。皇后立三月，以礼见高庙。尊父号曰宰衡，位在诸侯王上。王莽篡立后，闻刘伯升及圣公立为帝，莽恐。欲外示安，进所征天下淑女杜陵史氏女为皇后，聘黄金三万斤，车马奴婢杂帛珍宝以巨万计。莽亲迎于前殿两阶间，成同牢礼于上西堂。备和嫔美御，其和人三，位视公；嫔人九，视卿；美人二十七，视大夫；御人八十一，视元士：凡百二十人，皆佩印绂，执弓韣。月令「仲春，后亲祠高禖，乃帅嫔御，礼天子所御，带以弓韣，授以弓矢于高禖之前」。求男子之祥。莽故祈之。韣，弓衣。
　　后汉桓帝立，明年，有司奏：「太后曰：『春秋迎皇后于纪，在涂则称后。今大将军冀女弟，膺绍圣善，结婚之际，有命既集，桓帝为蠡吾侯，梁太后征，欲与后为婚，未及嘉礼，会质帝崩。后即顺烈皇后女弟。宜备礼进征币。』请下三公、太常，按礼仪奏可。」于是悉依孝惠皇帝纳后故事，聘黄金二万斤，纳采鴈璧，乘马束帛，一如旧典。周礼「王者以谷珪」。此云璧，形制虽异，为玉同也。乘马，四疋也。杂记曰：「币一束，束五两，两，五寻。」然则每端二丈。灵帝册宋贵人为皇后，天子御章德殿轩，百官陪位。太尉袭使持节奉玺绂，皇后北面，帝南面，太尉立阶下东向，宗正大长秋西向，宗正读册。文曰：「惟建宁四年七月乙未，制诏：皇后之尊，与帝同体，供奉天地，祗承宗庙，母临天下。故有莘兴殷，姜任母周，二代之崇，盖有内德。长秋宫阙，中宫旷位。宋贵人秉淑媛之懿，体河山之仪，威容昭曜，德冠后庭。群僚所咨，人曰宜哉；卜之蓍龟，卦得坤干；有司奏议，宜称绂组，以母兆人。今使太尉袭使持节奉玺绂，宗正祖为副，立贵人为皇后。后其往践尔位，敬遵礼典，肃慎中馈，无替朕命，永终天禄。」册文毕，皇后拜称臣妾毕，任位。太尉授玺绂，中常侍、长秋太仆、高乡侯览长跪受玺绂，奏于殿前，女使授，婕妤长跪受以授，昭仪受，长跪以带皇后。皇后伏，起，拜称臣妾毕，黄门鼓吹三通。鸣鼓毕，群臣以次出。后即位，大赦天下。皇后秩比国王即位威仪，赤绂玉玺也。汉志：乘舆黄赤绶，四采，黄赤缥绀，纯黄质，长二丈九尺九寸。太子、太后与乘舆同。
　　魏制，天子册后，以皮马庭实加谷珪。齐王正始四年，立后甄氏，其仪不存。
　　晋武帝咸宁二年，临轩遣太尉贾充册立皇后杨氏，因大赦，赐王公以下各有差，百僚上礼。纳悼后。太康八年，有司奏，大婚纳征，用玄纁束帛加谷珪，马二驷，羊鴈酒米如故。尚书朱整议：按魏婚故事，天子以皮马为庭实，加以谷珪。
　　东晋成帝咸康二年，帝临轩，遣使持节、兼太保、领军诸葛恢，兼太尉、护军孔愉，六礼备物，拜皇后杜氏。即日入宫，帝御太极殿，群臣毕贺。贺，非礼也。王者婚礼，礼无其制。春秋「祭公逆王后于纪」，谷梁、左氏说与公羊又不同。而况汉魏遗事，阙略者众。晋武、惠纳后，江左又无仪注。故成帝将纳杜后，太常华恒始与博士参定其仪。据杜元凯左氏传说，主婚是供其婚礼之币而已。又，周灵王求婚于齐，先儒以为丘明详录为王者婚礼。故成帝临轩，遣使称制拜后，然其仪注，又不具存。
　　康帝建元元年，纳后褚氏，而仪注陛者不设旄头。殿中御史奏：「今迎皇后，依昔成恭皇后入宫御物，而仪注至尊衮冕升殿，旄头不设。昔迎恭皇后，唯作青龙旗，其余皆即御物。今临轩遣使，而立五牛旗，旄头毕罕并出。即用旧制，今阙。」诏曰：「今所以正法服、升太极者，以敬其始，故备礼也。今何阙所重而撤法物邪？又恭后神主入庙，先帝诏后礼宜有降，不宜建五牛旗，既不设五牛旗，则旄头毕罕易具也。」又诏：「旧制既难准，且于今而备法服，仪饰麤举，兼副杂器停之。」
　　穆帝永和十年，台符问：「六礼版文，旧称皇帝，今太后临朝，当何称？」博士曹耽云：「公羊传，婚礼不称主人，母命诸父为主。」传：纪裂繻来迎女，不称使也。无母，辞穷，乃命使者耳。太常王彪之云：「三传异义，不可全据。今皇后临朝称制，文告所达，国之大典，皆仰成命，非无外事也。岂婚聘独不通乎！六礼版文，应称皇太后诏。」彪之又曰：「天子嫁女使同姓之国为主者，以受体于皇极，则有亏婚姻之敌礼。至于迎后之制，必礼成而后入，虽复戚属之尊，亦臣妾也。天王之后，宁可先之蕃国，然后入临六宫乎？是以祭公来迎王后于纪，使我为媒，不云为主。」符又问：「今后还政，不复临朝，当何称？」彪之云「当称皇帝诏」。
