<!-- { "loadSidebar": true } -->
　　　　皇太后皇后车辂
周　汉　后汉　晋　宋　齐　后魏　北齐　后周　隋　大唐
　　周礼，王后之五辂：重翟，钖面朱总；重翟，翟，雉羽，两重为蔽，从王祭祀所乘也。厌翟，勒面缋总；厌翟，次其羽，使相迫近，厌其本也。勒面谓以如玉龙勒之韦为当面饰。缋总，以画缯为之，从王宾飨所乘也。安车，雕面鹥总。皆有容盖。安车，坐乘车也。凡妇人车，皆坐乘。容谓幨车。鹥总，青黑色缯为之，无蔽。朝见于王所乘，去饰。翟车，贝面组总，有幄；翟车，不重不厌，以翟饰车之侧。贝面，贝饰勒之当面。有幄则无盖矣，如今軿车。后乘以出桑。辇车，组挽，有翣，羽盖。辇车，不言饰，明无翟总之饰，后居宫从容所乘，但漆而已。为辁轮，人挽之以行。有翣，所以御风尘。以羽作小盖，为翳日也。
　　汉皇后鸳辂，青羽盖，驾四马，旆九斿。
　　后汉太皇太后、皇太后、皇后法驾，皆御金根车，重翟，羽盖，加青交络帷裳。其非法驾，则乘紫罽軿车，云文画辀，黄金涂五末，五末，辕一，毂二，箱二，共五也。盖施金花。驾三马，左右騑。应劭汉官仪：「明帝永平七年，光烈阴皇后葬，魂车，鸾辂，青羽盖，驾四马，旗九斿，前有方相、凤凰车。」此因前汉旧制也。
　　晋制，后乘重翟羽盖金根车，加青络，青帷裳，云画辕，黄金涂五末，盖爪施金华，驾三马，左右騑。其庙见小驾，则乘紫罽軿车，饰及驾马如重翟。非法驾则皇太后乘辇，皇后乘画轮车。后先蚕，乘油画云母安车，驾六騩马；騩，浅黑色。騩音贵。油画两辕安车，驾五騩马，为副；又，金薄石山軿、紫绛罽軿车，皆驾三騩马。
　　宋因之，法驾乘重翟。先蚕乘油画云母安车。元嘉中东宫仪记云「中宫仆御重翟金根车」。
　　齐因之。重翟车，加金涂校具，白地人马锦帖，箱隐膝，后户，白牙的帖，金涂面钉，漆画轮，铁铛，金涂纵容后路锞，师子，轭皆施金涂螭首及龙雀等诸饰。轭衡上施金博山，又有金涂长角巴首。盖饰金涂爪支子花二十八，青油挟碧绢黄纹盖，漆布箱紫颜黄纹紫纹隋阴，碧芚。徒昆反。外上施绛紫丝络。碧旗九斿，棨戟。
　　后魏熙平中，有司穆绍议：皇后之辂，其从祭则御金根车，亲桑则御云母车，并驾四马。归宁则御紫罽车，游行御安车，吊问御绀罽车，并驾三马。
　　北齐因之。
　　后周皇后之车十二等：一曰重翟，以从皇帝，祀郊禖，享先皇，朝皇太后。二曰厌翟，以祭阴社。三曰翟辂，以采桑。四曰翠辂，以从皇帝见宾客。五曰雕辂，以归宁。六曰篆辂，以临诸道法门。六辂皆钖面、朱总、金钩。七曰苍辂，以适命妇家。八曰青辂，九曰朱辂，十曰黄辂，十一曰白辂，十二曰玄辂。五时常出入则供之。六辂皆疏面、缋总。
　　隋开皇初，李德林奏，用后魏熙平穆绍议皇后之辂。后着令，制：重翟，青质，金饰诸末，朱轮，金根朱牙，其箱饰以重翟羽，青油幢朱里，通幰，绣紫帷，朱丝络网，绣紫络带，八鸾在衡，镂钖，鞶缨十二就，金鋄方釳，插翟尾，朱总，驾苍龙，受册、从祀郊禖、享庙则供之。厌翟，赤质，金饰诸末，朱轮画朱牙，其箱饰以翟羽，紫油幢朱里，通幰，红锦帷，朱丝络网，红锦络带，余如重翟，驾赤骝，亲桑供之。翟车，黄质，金饰诸末，朱轮画朱牙，车侧饰以翟羽，黄油幢黄里，通幰，白红锦帷，朱丝络网，白红锦络带，余如重翟，驾黄骝，归宁则供之。诸鞶缨之色，皆从车质。安车，赤质，金饰，紫通幰朱里，驾四马，临幸及吊则供之。辇车，金饰，同于蓬辇，通幰，班轮，驾四马，宫苑近行则乘之。属车三十六乘。
　　大唐因隋制，重翟、厌翟、翟车、安车，其饰不易。又制四望车，朱质，紫油通幰，油画络带，拜陵、临吊则供之。又制金根车，朱质，紫油通幰，油画络带，朱丝络网，常行则供之。
　　　　皇太子皇子车辂周　汉　魏　晋　东晋　宋　齐　梁　陈　后魏　北齐　隋　大唐
　　周制，巾车氏掌王五辂，金辂，建大旗，以封同姓。同姓，谓王子母弟，率以功德出封，若鲁卫之属。
　　汉皇太子、皇子皆安车，朱班轮，飞軨，青盖，金花，倚虎伏鹿，文画轓文辀，吉阳筩，金涂五末。旗九斿降龙。皇子为王，锡以乘之。皇孙绿车以从。皆左右騑，三马。名皇孙车。
　　魏因之。文帝问：「东平王有辂，为是特赐乎？」郑称对曰：「天子五辂，金辂以封，同姓诸侯得与天子同乘金辂，非特赐。」
　　晋因魏。安车而驾三马，非法驾则乘画轮车，上开四望，绿油幢，朱丝绳络，两箱里饰以金锦，黄金涂五末。其副车三乘，形制如所乘，但不画轮耳。王青盖车，皇孙绿盖车，并驾三，左右騑。
　　东晋安帝时，乘后山安车，制如金辂。
　　宋因之。皇子为王，亦锡以皇太子之安车。皇孙绿车，亦因旧法。
　　齐皇太子乘象辂，校饰如御，旗旗九斿降龙。
　　梁因齐象辂制鸾辂，驾三，左右騑，朱班轮，倚兽较，伏鹿轼，九斿，降龙，青盖，画轓，文辀，黄金涂五末。以画轮车为副。常乘画轮，则衣书车为副。其画轮车，上开四望，绿油幢，朱绳络，两箱里饰以金锦。
　　陈因梁制。
　　后魏乘金辂，朱盖，赤质，驾四马。
　　北齐因之。
　　隋皇太子金辂，赤质，金饰诸末，重较，箱画文鸟兽，黄屋，伏鹿轼，龙辀。金凤一，在轼前。设障尘。朱盖黄里，轮画朱牙。左建旗，九斿，右载阘戟。旗首金龙头，衔结绶及铃緌。驾赤骝四。八銮在衡，二铃在轼。金鋄方釳，插翟尾五焦，镂钖，鞶缨九就。从祀享庙、正冬大朝、纳妃则乘之。轺车，金饰诸末，紫通幰，朱里，驾一马，五日常朝及朝飨宫官，出入行道乘之。四望车，金饰诸末，紫油幢通幰朱里，朱丝络网，驾一马，吊临则乘之。
　　大唐因隋制。
　　　　公侯大夫等车辂周　汉　后汉　晋　宋　齐　梁　后魏　北齐　后周　隋　大唐
　　周制，巾车掌王五辂，「象辂以封异姓，革辂以封四卫，木辂以封藩国」。异姓，王甥舅也。四卫，四方诸侯守卫者，蛮服以内也。蕃国，谓九州岛之外，夷服、镇服、蕃服也。又曰：「服车五乘：服车，服事者之车也。孤乘夏篆，谓五色画毂约也。卿乘夏缦，夏缦，亦五采画，无篆。大夫乘墨车，墨车，不画，但以漆革车而已。士乘栈车，不革鞔而漆也。庶人乘役车。」方箱可载任器以供役。
　　汉景帝中元五年，始诏六百石以上施车轓，得铜五末，轭有吉阳筩。中二千石以上右騑，三百石以上皂布盖，千石以上皂缯覆盖，二百石以下白布盖，皆有四维杠衣。贾人不得乘马车。除吏赤画杠，其余皆青。古今注曰：「武帝天汉四年，令诸侯王大国朱轮，特虎居前，左兕右麋。小国特熊居前，麋皆居左右。」大使车，立乘，驾驷，赤帷裳。持节者，重导从：贼曹车、斧车、督车、功曹车，皆两；大车，璅弩十二人；辟车四人；从车四乘。小使车，不立乘，有騑，赤屏泥油，重绛帷。导无斧车。近小使车，兰舆赤毂，白盖赤帷，此追捕考按，有所敕取者所乘。诸使车皆朱班轮，四辐，赤衡轭。公、卿、二千石，郊庙、明堂、祀陵，法出，皆大车，立乘，驾驷；他出，乘安车。大行载车，其饰如金根车，加施组连璧交络四角，金龙首衔璧，垂五彩，析羽流苏前后，云气画帷裳，文画轓，长舆车等。驾布施马。布施马者，纯白骆马也，以黑药灼其身为武文。公卿以下至县三百石，五吏、贼曹、督贼功曹，皆带剑，三车导；主簿、主记，两车为从。县令以上，加导斧车。牛车，武帝推恩之末，诸侯有寡弱者，乘牛车，其后牛车稍通贵者所乘。
　　后汉制，公侯乘安车，朱班轮，飞軨，倚鹿较，伏熊轼，皂缯盖，黑轓，右騑，旗九斿，镂钖叉旄，朱镳朱鹿，朱文，绛扇汗，青翅燕尾。卿以下有騑者，缇扇汗。中二千石二千石皆皂盖，朱两轓。千石六百石朱左轓。
　　晋制，云母车，以云母饰犊车，以赐王公。皂轮车，驾四牛，形如犊车，皂漆轮毂，上加青油幢，朱丝绳络，诸王三公有勋德者特加之。位至公，或四望、三望、夹望车。油幢车，驾牛，如犊车、皂轮，但不漆毂，王公大臣有勋德者特给之。通幰车，驾牛，如犊车，但举其幰通覆车上，诸王三公并乘之。武帝诏给魏舒阳燧四望小车。三望如四望。油幢络车，似三望而减，王公加礼者乘，次三望。平乘车，竹簟子壁，榆为轮。通幰，其后形龙牵，金涂支子花纽，辕头后梢沓伏神承涂。庶人亦然。三公诸王所乘。自四望至平乘，皆铜校饰。诸公给朝车驾驷、安车黑耳驾三。自祭酒掾下及令史，皆皂零。特进以下，诸将军非持节都督者，给安车黑耳驾二。三公、九卿、二千石，皆大车立乘，驾四。去位致仕告老，赐安车驾四。郡县公侯，安车驾二，右騑，皆朱班轮，倚鹿较，伏熊轼，皂缯盖。旗斿，公八，侯七，卿五，皆画降龙。中二千石、二千石，皆皂盖，朱两轓，铜五末，驾二。千石、六百石，朱左轓。王公之元子摄命理国者，安车，驾三，旗七斿，封侯之元子五斿。大使车，立乘，驾四，赤帷裳，驺骑导从，公卿二千石郊庙上陵从驾所乘。小使车，不立乘，驾四，轻车之流也。兰舆皆朱，赤毂，赤屏泥，白盖，赤帷裳。又别有小使车，赤毂皂盖，追捕敕取者所乘。凡诸使车，皆朱班轮，赤衡轭。追锋车，去小盖，加通幰，如轺车，驾二。以迅速为名，戎阵之闲，是为传乘，轺车，古将军所乘传也。按汉贵辎軿而贱轺车，魏晋贵轺车而贱辎軿。三品将军以上、尚书令轺车黑耳有后户，仆射但有后户无耳，并皂轮也。
　　宋因晋，有追锋车，云母车，四望车。公及列侯所乘安车，依汉旧制，驾二马。旗旗斿，王公八，侯七，卿五，皆降龙。公卿中二千石郊陵法出，皆大车立乘，驾四；他出、去位、致仕，皆安车，四马。中二千石皆皂盖，朱轓，铜五末，驾二，右騑。王公之世子摄命理国者，安车，驾三，旗旗七斿，侯世子五斿。
　　齐制，黄屋车，建碧旗九斿，九斿，鸾辂也。盖以黄缯为里，金涂校具，绛丝络。九命上公所乘。青盖安车，朱轓班轮，驾一，左右騑，通幰车为副，诸王礼行所乘。皂盖安车，朱轓漆班轮，驾一，通幰牛车为副，三公礼行所乘。安车，黑耳皂盖为车，朱轓，驾一，牛车为副，国公列侯礼行所乘。马车，驾一，九卿、领、护、二卫、骁游、四军、五校从郊陵所乘。余同晋法。
