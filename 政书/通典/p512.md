<!-- { "loadSidebar": true } -->
　　至魏，遣成周公万度归讨之，其王鸠尸卑那众大溃，单骑走入山中。度归进屠其城，四鄙诸戎皆降服。焉耆为国，斗绝一隅，不乱日久，获其珍奇异玩，殊方诡谲难名之物，橐驼、马、牛、杂畜巨万焉。至后周武帝保定四年，其王遣使献名马。又，隋炀帝大业中，其王龙突骑遣使贡方物。
　　大唐贞观六年正月，又遣使贡方物。今其王龙姓，即突骑之后。尽并有汉时尉犁、危须、山国三国之地，并鄯善之北界矣。
　　　　　于阗
　　于阗，汉时通焉。都葱岭之北二百余里，去长安九千七百里。户三万二千。东北至都护理所三千九百里。南与婼羌接，北与姑墨接。东北去龟兹千四百里，东至鄯善千五百里，西通皮山国四百里，去朱俱波国千里，西北至疏勒国千五百里。其国之西，水皆西流，注西海。其东，水东流，注盐泽。即蒲昌海。国有阿耨达山，据汉书，河源出焉。名首拔河，亦名树拔河，或云即黄河也。北流七百里，入计戍水，一名计首水，即葱岭南河，同入盐泽。或云阿耨达即昆仑山。耨，内屋反。风俗物产与龟兹略同。
　　后汉建武末，莎车王贤强盛，攻并于阗，徙其主俞林为骊归王，以莎车将军居德为于阗王。明帝永平中，居德死后，于阗将休莫霸自立为王。休莫霸死，兄子广德立后，遂灭莎车，其国转强盛，从精绝西北至疏勒十三国皆服从。而鄯善王亦始强焉。自是南道自葱岭以东，唯此二国为大。
　　后汉、魏、后魏、梁、后周、隋、大唐贞观中，并遣使通焉。今王姓尉迟。国西五百里有比摩寺，俗云是老子化胡成佛之所。初老子至此，白日升天，与群胡辞诀，言我暂游天上，寻当下生。其后出天竺国，化为胡王太子，自称曰佛，因立此寺焉。其王锦帽，金鼠冠，妻戴金花。其王发不令人见，俗云若见发，年必俭。
　　其地多水潦砂石。气候温，土良沃，宜稻麦，多蒲萄。有水出玉，曰玉河。国人善铸铜器。其居曰西山城，有屋室市井蓏蔬，与中国同。蓏，力果反。王所居加以朱画。其人恭敬，相见则跪，其跪一膝至地。书则以木为笔札，以玉为印。国人得书，先戴于首，而后开封。自高昌以西，诸国人多深目高鼻，惟此一国，貌不甚胡，颇类华夏。
　　自汉孝武帝至今，中国诏令、书册、符节，悉得传以相付，敬而存焉。今并有汉戎卢、杆弥、渠勒、皮山、精绝五国之地。
　　　　　疏勒
　　疏勒，汉时通焉。王理疏勒城，去长安九千三百里。户千五百。都白山南百余里。东至都尉理所二千二百里。南有河，西带葱岭，亦名雪山，在国西北百余里，河所出。东去龟兹千五百里，西去拨汗国拨汗一名判汗。千里，当大月氏、大宛、康居道。南去莎车五六百里，北去朱俱波八九百里。隋史云：「东北去突厥牙帐千余里，东南去瓜州四千六百里。」在于阗国北千五百里。土多稻、粟、蔗、麦、铜、铁、绵、锦、雌黄。
　　后汉明帝永平中，龟兹王建攻杀疏勒王成，自以龟兹左候兜题为疏勒王。汉遣班超劫缚兜题，而立成之兄子忠为疏勒王。忠后反叛，超击斩之。耿恭为戊己校尉，屯车师后王金蒲城，为匈奴所攻，恭引众入疏勒。城中乏水，穿井十五丈不得水。恭整衣冠向井拜，拔刀刺山，飞泉涌出。贼遂退。安帝元初中，疏勒王安国死，舅臣盘立为王，渐以强盛，户至二万一千。顺帝永建二年，遣使奉献。至灵帝建宁初，为季父和得所杀，自立为王。其后连相杀害，汉不能复禁。
　　至后魏孝文末，贡献，隋炀帝大业中又通焉。其王手足皆六指，产子非六则不育。王戴金师子冠。
　　唐贞观中朝贡。今其国王姓裴，并有汉时莎车、捐毒、休循三国之地，侍子常在京师。杜环经行记云：「拔汗那国在怛逻斯南千里，东隔山，去疏勒二千余里，西去石国千余里。城有数十，兵有数万。大唐天宝十年，嫁和义公主于此。国主有波罗林，林下有球场。又有野鼠，遍于山谷。偏宜蒲陶、馣罗果、香枣、桃、李。从此国至西海，尽居土室，衣羊皮、迭布，男子妇人皆着。妇人不饰铅粉，以青黛涂眼而已。」馣音谙。
　　　　　乌孙
　　乌孙，汉时通焉。大昆弥理赤谷城，乌孙于西域诸戎其形最异。今之胡人，青眼赤髭鬓，状类弥猴者，本其种也。其国谓王曰昆弥，亦曰昆莫。去长安八千九百里。户十二万。东至都护理所千七百里，西至康居蕃内地五千里。地平。多雨，寒。山多松樠。其心似松。音武元反。不田作种树，树，殖也。随畜逐水草，与匈奴同俗。国多马，富人至四五千疋。东与匈奴、西北与康居、西与大宛、南与城郭诸国接。本塞地也，大月氏西破走塞王，塞王南越悬度，大月氏居其地。后乌孙昆莫击破大月氏，大月氏徙西，臣大夏，而乌孙昆莫居之。昆莫、昆弥，皆王号也。故乌孙国有塞种、大月氏种焉。
　　始张骞言乌孙本与大月氏共在炖煌闲，今乌孙强大，可厚赂招，令东居故地，妻以公主，以制匈奴。武帝即位，令骞赍金币往，昆莫于是始献马，愿尚公主。元封中，遣江都王建女细君为公主，以妻焉。公主别理宫室而居，岁时一再与昆莫会，置酒饮食，昆莫年老，语言不通，公主悲愁，自作歌以述意，天子闻而怜之。昆莫死，孙岑陬立。岑陬者，官号也，名军须靡。公主死，汉复以楚王戊之孙解忧为公主，妻之。岑陬死，季父子翁归靡立，号曰肥王，复尚解忧公主。宣帝初，公主及昆弥翁归靡上书，言「匈奴连岁侵击，欲发国半精兵，自给人马五万骑，尽力击匈奴，唯天子出兵以救」。本始二年，汉发十五万骑，五将军分道并出。遣校尉常惠持节护乌孙兵，昆弥将五万骑从西方入，至匈奴右谷蠡王庭，谷音鹿。蠡音黎。获四万级，马、牛、羊、驴、橐驼七十余万。
　　宣帝时，都护郑吉请分乌孙为大昆弥、小昆弥。后段会宗为都护时，乌孙兵围，驿骑上书，愿发城郭、炖煌兵以自救。丞相王商、大将军王凤及百僚议数日，不决。上召陈汤问。对曰：「臣以为此必无可忧。夫胡兵五而当汉兵一。何者？兵刃朴钝，弓弩不利。今闻颇得汉工，然犹三而当一。又兵法曰：『客倍而主人半然后料敌。』今乌孙人众不足以胜会宗，惟陛下勿忧。且兵轻行五十里，重行三十里，今会宗发城郭、炖煌，历时而至，所谓报雠之兵，非救急之用也。乌孙瓦合，不能久攻，不过五日，当有吉语闻。」居四日，军书至，言已解。会宗招还亡畔，安定之。
　　归靡死，乌孙贵人共立岑陬子泥靡，代为昆弥，号狂王，复尚解忧，生一男鸱靡，王不与主和，又暴恶失众。汉使卫司马魏和意、副候任昌送侍子，公主言狂王为乌孙所患苦，易诛也。遂谋置酒会，罢，使士拔剑，旁下，狂王伤，上马驰去。其子细沈瘦会兵围和意、昌及公主于赤谷城。数月，城中困急。都护郑吉发诸国兵救之，乃解去。初，肥王翁归靡胡妇子乌就屠，狂王伤时惊，与诸音翕侯俱去，居北山中，扬言母家匈奴兵来，故众归之。后遂袭杀王，自为昆弥。宣帝诏立肥王之子元贵靡为大昆弥，乌就屠为小昆弥。后元贵靡孙雌栗靡立，国乱，段会宗立其季父伊秩靡为大昆弥。哀帝元寿二年，伊秩靡与匈奴单于乌珠留，名囊知牙斯，呼韩邪之子。并入朝，汉以为荣。自乌孙分立两昆弥后，汉用忧劳，且无宁岁。言或镇抚，或威制之，故多事。其后无闻。
　　至后魏时，亦朝贡。其国数为蠕蠕所侵，西徙葱岭。
　　　　　姑墨
　　姑墨，汉时通焉。王理南城，去长安八千一百里。户三千五百。东至都护理所二千里，南至于阗马行十五日，北界接乌孙。出铜、铁、雌黄。东通龟兹六百里。王莽时，其王丞杀温宿王，并其国。至后魏时，役属龟兹。
　　　　　温宿
　　温宿，汉时通焉。王理温宿城，今京兆府醴泉县北有山名温宿岭者，本因汉时得温宿国人令居此田牧，因名也。去长安八千三百余里。户二千二百。东至都护理所二千三百余里，西至尉头三百里，北至乌孙赤谷六百余里。土地物类所有与鄯善诸国同。东通姑墨二百余里。至后魏时，亦役属龟兹。
　　　　　乌秅
　　乌秅，上一加反。下直加反。汉时通焉。王理乌秅城，去长安万里。户五百。东北至都护理所四千九百里，北与子合、蒲黎，西与难兜接。山居，田石闲。有白草。累石为室。人接手饮。自高山下溪涧中饮水，故接连其手，如猿饮。出小步马，小，细也。细步，言其能蹀足，所谓百步千迹。有驴无牛。西有悬度，石山也，溪谷不通，以绳索相引而渡。去阳关五千九百里，去都护理所五千里。其国后魏又通，谓之于摩国。
　　　　　难兜
　　难兜，汉时通焉。去长安万一百里。户五千。东北至都护理所二千八百里，西南至罽宾三百里，南与婼羌、北与休循、西与大月氏接。种五谷、蒲陶诸果。有银、铜、铁，作兵与诸国同。属罽宾。
　　　　　大宛
　　大宛，汉时通焉。王理贵山城，去长安万二千五百里。户六万。东至都护理所四千里，北至康居卑阗城千五百里，西南至大月氏七百里。北与康居、南与大月氏接。土地风气物类人俗与大月氏、安息同。
　　大宛左右以蒲陶为酒，富人藏酒至万余石，久者至数十年不败。人嗜酒，马嗜苜蓿。多善马，汗血，言其先天马子。大宛国中有高山，其上有马，不可得，因取五色母马置其下与集，生驹，皆汗血，因号曰天马子。始张骞为武帝言之，帝遣使者持千金及金马，以请宛善马。宛王以汉绝远，大兵不能至，遂杀汉使。于是太初元年拜李广利为贰师将军，期至贰师取善马。率数万人至其境，攻郁城不下，引还。往来二岁，至炖煌，士卒存者十不过一二。帝怒其不克，使遮玉门不许入，贰师因留屯炖煌。又遣贰师率六万人，负私从者不与焉，牛十万，马三万，驴橐驼万数，天下骚然。益发戍甲卒十八万，置居延、休屠今武威、张掖郡界以卫酒泉。贰师至宛，宛人斩王毋寡首献焉。汉军取其善马数十匹，中马以下牝牡三千匹，而立宛贵人昧蔡为王，约岁献马二匹，遂采蒲陶、苜蓿种而归。贰师再行，往返凡四岁。
　　自宛以西至安息，虽颇异言，然大同，自相晓知也。其人皆深目，多髭髯。善贾。其俗贵女子，女子所言，丈夫乃决正。其地无丝漆，不知铸铁器。及汉使亡卒降，教铸作兵器。汉使治其国及亡卒降其国者，皆教之。
