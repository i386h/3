<!-- { "loadSidebar": true } -->
　　　　武功本汉旧县。周后稷封于斄，即此。斄音台。又汉美阳县。晋属始平郡，后周属扶风郡。后魏又为美阳县，故城在今县北七里。又于美阳置武功郡，后周武帝省武功郡及美阳县。按自此以前，其地北属斄，斄城在今县西南二十二里。其年又置武功县，属扶风郡，即今县是。隋恭帝义宁元年为稷州，寻废之，复故。武后天授二年属稷州，寻复故。有斜谷水，出衙领山，北流至郿，入渭。又有敦物山。
　　　　宜寿汉盩厔县，武帝置。山曲曰盩，水曲曰厔，因山水之曲，故以名之。后周武帝从鄠县西北移于今所，置周南郡，又割雍州之终南郡于此置恒州，领周南郡。后废恒州。三年移盩厔县于此。大唐天宝中，改为宜寿。汉长杨宫、五柞宫并在此。有骆谷关。
　　　　好畤本汉旧县，因古好畤祠为名。或曰自古以雍州积高，神明之奥，故立畤，郊上帝，诸神祠皆聚焉。好畤县城在县南十三里。隋太子庄陵城。
　　　　美原本汉频阳县，故城今在县南三里，在频水之阳，秦厉公置。今县是高宗分富平县置。有平阳山。
　　　　同官本汉祋祤县。晋为频阳县。苻坚于祋祤城东北铜官川置铜官护军。后魏太武帝罢护军，置铜官县，属北地郡。后周武帝自铜官故城移于今所。后魏以前作铜官，隋以后作同官。祋，丁活反。祤音诩。
　　　　奉天缘皇家陵寝，武太后分醴泉县置。
　　　　华原后魏置北雍州，西魏改为宜州，又置北地郡，寻改为通川郡。武德初复置宜州，罢郡。
　　　　奉先开元初，改同州蒲城县置。
　　华阴郡东至弘农郡二百三十五里。南至武当，山涧阻远无路，居西京路一千一百十九里。西至京兆府百八十里。北至咸宁郡三百三十里。东南到上洛郡三百里，隔华山。西南到洋川郡，山涧阻远无路，取京路八百十里。西北到中部郡二百二十里。东北到冯翊郡七十八里。去西京百八十里，去东京六百七十里。户二万二千七百四十四，口一十万八千三百。
　　华州今理郑县。周为畿内之国，郑桓公始封之邑。其地一名咸林。国语曰：「郑桓公为周司徒，采地咸林。」春秋时为晋地，左传曰：「晋侯许赂秦伯以河外列城五，南及华山。」战国为秦魏二国之境。今华阴郡界有古长城，则秦之分境。西岳华山在焉。秦为内史地，汉属京兆尹。后汉为京兆、弘农二郡，魏晋皆因之。后魏置华山郡，后又于华山郡北置东雍州，西魏改东雍州为华州。今冯翊郡。隋初郡废，而华州如故；炀帝初州废，以其地属京兆冯翊郡。大唐复置华州。垂拱元年改为太州，寻复旧。或为华阴郡。领县三：
　　　　郑有少华山。汉旧县。
　　　　华阴故魏之阴晋。秦曰宁秦。汉曰华阴。武太后改曰仙掌。太华山在南。有潼关，左传所谓桃林塞也。本名冲关，河自龙门南流，冲激华山东，故以为名。按：秦函谷关在汉弘农郡弘农县，即今陕郡灵宝县界。武帝元鼎三年，徙于新安县界。至后汉献帝初平二年，董卓胁帝西幸，出函谷关。自此以前，其关并在新安。其后二十年，至建安十六年，曹公破马超于潼关，即是中闲徙于今所。国之巨防，不为细事，史官阙载，斯亦失之。华岳南北庙，其柏树二千余株，后周文帝所植。有后汉太尉杨震及苻坚秦丞相王猛墓。今潼关西道北行杨震碑，见存。周文帝破东魏军，杀大将窦泰于此。其潼谷关者，因水立称，故潘岳西征赋云「溯黄巷以济潼」。隋大业七年，移于南北镇城闲坑兽槛谷置，去旧关四里余。至大唐天授二年，移向北，近河为路。玄宗开元十二年，于华州岳祠南之通衢立碑，御制其文及御书，旧路在岳北，因是移于岳南。汉船司空故县，在今县理东北五十里是。
　　　　下邽秦汉旧县。取邽戎之人而来为此县。又有汉莲勺县故城，在东北。
　　冯翊郡东至河东郡八十一里。南至华阴县七十八里。西至华阴郡下邽县八十九里。北至中部郡鄜城县二百四十二里。东南到华阴郡华阴县东北界七十八里。西南到京兆府二百七十里。西北到京兆府同官县九十五里。东北到绛郡龙门县界百六十六里。去西京二百七十里，去东京六百二十里。户五万八千五百六十一，口三十八万五千五百六十。
　　同州今理冯翊县。春秋时属秦，战国时属秦魏二国之境。汉史曰：自高陵以东，皆魏分。始皇平天下，为内史地。项羽分为塞国。汉高帝初置河上郡，后复为内史。景帝时为左内史。武帝改为左冯翊。后汉因之。魏除左字，但为冯翊郡。晋因之。后魏亦然，兼置华州。西魏改华州为同州，以「漆沮既从，沣水攸同」，言二水至斯同流入渭，以城居其地，故曰同州。而冯翊郡如故。隋初郡废，炀帝初州废，复置冯翊郡。大唐为同州，或为冯翊郡。领县七：
　　　　冯翊古芮国。汉临晋县地。有沙苑，北齐神武为后周文帝所败处。有洛水、商原，商原所谓商颜。
　　　　朝邑古大荔戎国。汉临晋县故城在西南。有蒲津关。河桥，秦后子奔晋，造舟于河，通秦晋之道。有长春宫，后周武帝置。有苦泉，其水咸苦，羊饮之而肥美，今泉侧丰羊牧。
　　　　白水秦文公分清水为白水，即此。汉彭衙县故城在今县东北。左传云秦晋战于彭衙，即此也。亦汉粟邑县地。后魏置今县。
　　　　澄城汉之征县，有神坑，在今州西三十里。汉武帝时，庄熊罴上言，愿穿洛以溉重泉以东。于是穿渠，自征引洛水至商颜下。按坑即龙首渠之尾也。后魏置澄城县。征澄音相近，故名。秦王官城在今县西北是。
　　　　韩城古韩国谓之少梁。汉为夏阳县。有梁山，禹贡「理梁及岐」，诗韩奕篇曰「奕奕梁山」是也。有韩原，即左传秦晋战于韩原是也。有龙门山，即禹导河至于龙门是也。鱼集龙门，上即为龙，皆在此。龙门城在县东北，极崄峻。又有龙门关，后周分为合阳及今县。
　　　　合阳汉旧县，在今合水之阳，即大雅大明之诗所谓「在合之阳」。有首水、羁马城。，苦姑反。
　　　　河西武德三年置。有刘仲城，汉高帝兄封于此。有长城，魏惠王所筑以备秦。姚武壁、伏陆壁，并在县西北，皆崄固。
　　扶风郡东至京兆府三百十七里。南至汉中郡六百七十里。西至汧阳郡百五十九里。北至安定郡二百六十里。东南到京兆府界百七十五里。西南到河池郡四百里。西北到安定郡三百里。东北到新平郡百六十二里。去西京三百十七里，去东京千一百七十里。户五万七千七十，口二十七万五千六百七十。
　　岐州今理雍县。春秋以来为秦都，秦德公元年初居雍，至献公始徙栎阳。始皇平天下，为内史地。汉高初属雍国，后分为中地郡，复为内史。武帝分雍为右内史，后置主爵中尉，后更名都尉。又改为右扶风。魏除右字，但为扶风郡，亦为重镇。曹公使张合屯陈仓。建兴中，诸葛亮攻陈仓及郿，皆不克。晋因之。后魏置平秦郡，兼置岐州。后魏亦有扶风郡，好畤、始平、美阳、槐里、盩厔五县，非今郡地。西魏改平秦为岐阳郡。隋初郡废，置岐州；炀帝初州废，置扶风郡。大唐为岐州，或为扶风郡。领县九：
　　　　雍汉旧县，汧水所经。有岐阳宫。秦回中宫在县理西，汉文帝十四年，匈奴入萧关，烧回中宫，候骑至雍，即此。
　　　　扶风后周置燕州。
　　　　郿汉旧县。秦宁公徙居平阳，即此。斜水自此入渭。董卓郿坞在此，高原七丈，号曰万岁坞。有太白山、终南山、东积石原、西镇石原、五丈原。
　　　　岐山汉雍县地。有岐山，周文王徙于岐，即此县也。五将山，苻坚为姚苌将吴忠所执于此。
　　　　陈仓汉旧县。魏为重镇，明帝太和二年，蜀将诸葛亮攻围，郝昭守之，不拔。周于此置显州。有汧水、散关、宝鸡祠。旧关故城在县南。
　　　　麟游隋置凤梧郡，寻改为麟游郡。武德元年废郡，置麟州。有九成宫，即隋仁寿宫，隋文帝崩于此。
　　　　岐阳汉杜阳县。
　　　　虢古虢国。魏之西虢。有磻溪，太公钓鱼于此。
　　　　普润隋大业初置。
　　汧阳郡东至扶风郡百五十九里。南至河池郡四百三十里。西至天水郡三百里。北至安定郡百六十五里。东南到扶风郡百六十五里。西南到天水郡百十里。西北到平凉郡界百八十里。东北到安定郡百六十里。去西京四百六十五里，去东京一千三百二十五里。户二万二千八百六十八，口一万七千三百九十。
　　陇州今理汧源县。春秋秦国之地，始皇属内史。汉属右扶风。后汉、魏、晋属扶风郡。西魏置陇东郡，兼置东秦州，后改为陇州。因山为名。隋初郡废，而陇州如故；炀帝初州废，以其地入扶风郡。大唐复置陇州，或为汧阳郡。领县五：
　　　　汧源汉汧县，故城在今县南。有弦蒲薮、汧水、汧山，陇山一曰陇坻。汉陇关，王莽命右关将军王福曰「汧陇之阻，西当戎狄」，今名大震关，在县西。
　　　　汧阳汉隃麋县地。后魏置汧阳郡。
　　　　吴山汉汧县地。有吴岳。后魏孝文于此置长蛇县。
　　　　华亭有汭水。职方曰「其川泾汭」。
　　　　南田隋故安夷关在今县西。
　　新平郡东至中部郡三百二十五里。南至京兆府二百八十二里。西至安定郡百九十里。北至彭原郡百四十二里。东南到京兆府三百十里。西南到扶风郡百六十里。西北到安定郡百九十里。东北到中部郡三百十五里。去西京二百八十里，去东京千二百三十里。户二万二千五百七十六，口十二万一千五百六十。
　　邠州今理新平县。古豳国，昔公刘居豳，即其地也。豳，故栒邑是。秦始皇属内史。汉为右扶风、安定、北地三郡地。后汉末，置新平郡，兼旧安定为二郡地。魏晋亦同。西魏置豳州，后周及隋皆因之。炀帝初州废，以其地为安定、北地二郡。大唐复置豳州，开元十三年改「豳」为「邠」，其后或为新平郡。领县四：
　　　　新平汉漆县。苻坚墓在此。
　　　　三水汉旧县地。西魏置恒州。亦汉栒邑县地，故城在今县东北。
　　　　永寿武德三年置。姚兴将齐难故城在县西，其南西北三面崄绝。又有南豳故城，后魏末置，在县北，其东西南三面崄绝。又有后魏莫营闾，在县西南。
　　　　宜禄汉鹑觚县地。后魏置。有汭水，水经云：「东经宜禄川，一名宜禄川水。」
　　安定郡东至彭原郡一百七十里。南至扶风郡二百六十里。西至平凉郡百八十五里。北至安化郡三百二十里。东南到新平郡一百九十里。西南到汧阳郡百六十里。西北到平凉郡二百八十五里。东北到彭原郡百八十里。去西京四百八十七里，去东京一千三百八十里。户三万五百五十五，口十七万五千五百六十。
