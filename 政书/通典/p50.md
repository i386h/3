<!-- { "loadSidebar": true } -->
　　后魏、北齐亦置丞相，俱为宰相。尤重门下官，多以侍中辅政，亦宰相也。
　　后周大冢宰，亦其任也。其后亦置左右丞相。
　　隋有内史、纳言，是真宰相。柳述为兵部尚书，参军机密；又杨素为右仆射，与高颎专掌朝政。
　　大唐侍中、中书令为真宰相，中间尝改为左右相。他官参者无定员，但加同中书门下三品及平章事、知政事、知机务、参与政事及平章国重事之名者，并为宰相，亦汉行丞相事之例也。其同中书门下三品，自贞观中以兵部尚书李绩始。
　　　　　　三老五更
　　礼：「天子父事三老，兄事五更。」
　　后汉明帝以李躬为三老，桓荣为五更。安帝以李充为三老，灵帝以袁逢为三老。
　　魏高贵乡公以王祥为三老，郑小同为五更。
　　后魏孝文以尉元为三老，游明根为五更。
　　后周武帝以于谨为三老。
　　　　　　禄秩
　　周制：自天子至下士，凡六等。诸侯国君十卿禄，食二千八百八十人。卿四大夫禄，食二百八十八人。大夫倍上士，食七十二人。上士倍中士，食三十六人。中士倍下士，食十八人。下士与庶人在官者同。食九人。庶人在官，为未命为士者。次国小国同。
　　汉制：自中二千石至百石，凡十二等。中二千石、月俸百八十斛。二千石、百二十斛。比二千石、百斛。千石、八十斛。六百石、七十斛。比六百石、六十斛。四百石、五十斛。比四百石、四十五斛。三百石、四十斛。比三百石、三十七斛。二百石、三十斛。比二百石、二十七斛。百石。十六斛。
　　后汉大将军、三公俸各三百五十斛，凡诸受俸，皆半钱半谷。延平中定制：中二千石，月俸钱九千，米七十二斛。真二千石，钱六千五百，米三十六斛。比二千石，钱五千，米三十四斛。千石，钱四千，米三十斛。六百石，钱三千五百，米二十一斛。四百石，钱二千五百，米十五斛。三百石，钱二千，米十二斛。二百石，钱一千，米九斛。百石。钱八百，米四斛八斗。腊及立春，更班赐有差。
　　宋制：州郡秩俸，多随土所出，无有定准。有父母、祖父母年登七十者，并给见钱。其郡县田禄，以芒种为断。此前去官者，则一年秩皆入前人；此后去官者，悉入后人。
　　梁制：一品秩万石，二品三品为中二千石，四品五品秩为二千石。
　　后魏其禄每季一请。诸宰人之官，各随近给公田，刺史十五顷，太守十顷，治中、别驾各八顷，县令、郡丞六顷，更代相付。
　　北齐官秩，一品每岁八百疋，从一品七百疋，二品六百疋，从二品五百疋，三品四百疋，从三品三百疋，四品二百四十疋，从四品二百疋，五品一百六十疋，从五品一百二十疋，六品一百疋，从六品八十疋，七品六十疋，从七品四十疋，八品三十六疋，从八品三十二疋，九品二十八疋，从九品二十四疋。执事官一品以下，给公田各有差。
　　后周制禄秩，下士一百二十五石，中士以上至上大夫各倍之，上大夫是为四千石，卿二分，孤三分，公四分，各益其一，公因盈数为一万石。其九秩一百二十石，八秩至于七秩，每二秩六分而下各去其一，二秩、一秩俱为四十石。
　　隋京官正一品禄九百石，其下每以百石为差，至正四品，是为三百石。从四品二百五十石，其下每以五十石为差，至正六品，是为一百石。从六品九十石，以下每以十石为差，至从八品，是为五十石。其给皆以春秋二季。刺史、太守、县令，则计户而给禄，各以户数为九等之差。其禄唯及刺史二佐及郡守、县令。京官给职分田，一品者给田五顷，至五品则为田三顷。其下每品以五十亩为差，至九品为一顷。外官亦各有职分田，又给公廨田以供。
　　大唐定给禄之制，京官正一品，米七百石，钱九千八百。从一品，米六百石。正二品，米五百石，钱八千。从二品，米四百六十石。正三品，米四百石，钱六千一百。从三品，米三百六十石。正四品，米三百石，钱四千二百。从四品，米二百六十石。正五品，米二百石，钱三千六百。从五品，米一百六十石。正六品，米一百石，钱二千四百。从六品，米九十石。正七品，米八十石，钱二千一百。从七品，米七十石。正八品，米六十七石，钱一千六百。从八品，米六十二石。正九品，米五十七石，钱一千三百。从九品，米五十二石。从并同外官，各降一等。其干力及防合、庶仆并别给。内外文武官，自一品以下，并给职田。京官诸司及郡县，又给公廨田，并有差。
通典卷第二十　职官二
　　三老五更　三公总叙四辅二大附　太师　太傅
　　太保　太宰　太尉　司徒　司空　大司马
　　总叙三师三公以下官属
　　　　三老五更
　　三老五更，昔三代所尊也。三者，道成于三，谓天、地、人也。老者，旧也，寿也。诗云：「方叔元老。」书称：「无遗我黄耇之言，则罔所愆。」五者，训于五品。更者，更也，五世长久，更相代，言其能以善道改更己也。故三老五更，皆取有道、妻男女完具者为之。郑玄曰：「老更互言之耳，皆老人更知三德五事者也。」蔡邕曰：「更，当为叟字之误也。」天子父事三老，兄事五更，亲袒割牲，执酱而馈，执爵而酳。三公设几，九卿正履，祝鲠在前，祝饐在后。鲠音鲠。饐音咽。使者安车轮，送迎至家，天子独拜于屏。其明日，三老诣阙谢，以其礼遇泰尊故也。
　　后汉明帝以李躬为三老，桓荣为五更。躬、荣皆以二千石禄，养终其身。安帝以鲁丕、李充为三老，灵帝又以袁逢为三老，赐以玉杖。玉杖，长九尺，端以鸠为饰。鸠者，不咽之鸟，欲老人之不咽也。
　　魏高贵乡公即位，幸太学，命王祥为三老，祥字休征。郑小同为五更。康成之孙。祥南面几杖，以师道自居，天子北面乞言。祥陈明王圣帝君臣政化之要以训之，闻者莫不砥砺。
　　后魏孝文养老于明堂，以尉元为三老，元字苟仁。游明根为五更。明根字远志。帝再拜，三老肃拜。郑众云：「但俯下手，今时拜是也。」音于志反，即今之揖也。给三老上公之禄，五更元卿之禄。
　　后周武帝保定三年，诏以太傅、燕国公谨于谨为三老，赐延年杖。帝幸太学以食之。三老入门，皇帝迎拜门屏之间，三老答拜。有司设三老席于中楹，南向。太师、晋国公护升阶，设几于席。三老升席，南面，凭几而坐。大司寇、楚国公宁升阶，正舄。皇帝升，立于斧扆之前，西面。有司进馔，皇帝跪设酱豆，亲自袒割。三老食讫，皇帝又亲跪授爵以酳。有司彻讫，皇帝北面立，访道。三老乃起，立于席后。皇帝曰：「猥当天下重任，自惟不才，不知政治之要，公其诲之。」三老答曰「木受绳则正，后从谏则圣。自古明王圣主，皆虚心纳谏，以知得失，天下用安，惟陛下念之」云云。三老言毕，皇帝再拜受之，三老答拜，礼成而出。其余历代皆无。
　　　　三公总叙四辅二大附
　　记曰：「虞夏商周有师、保，有疑、丞，设四辅及三公，尚书大传曰：「古者天子必有四邻，前曰疑，后曰丞，左曰辅，右曰弼。天子有问无以对，责之疑；有志而不志，责之丞；可正而不正，责之辅；可扬而不扬，责之弼。其爵视卿，其禄视次国之君。」汉官仪曰：「仓颉作书，自环者谓之ㄙ，背私者谓之公。」韩子曰：「背私曰公。鼎足三者，三光也。」不必备，唯其人。语使能也。」语，言也。得能则用之，无则已，不必备其官。小人处其位，不如且阙。故天子无爵，三公无官，参职天子，何官之称？天文三台，以三公法焉。三台，星名。台，一作能。伊尹曰：「三公调阴阳，九卿通寒暑，大夫知人事，列士去其私。」周成王作周官，曰：「立太师、太傅、太保，兹惟三公，论道经邦，燮理阴阳。师，天子所师法；傅，傅相天子；保，保安天子于德义者。此惟三公之任，佐王论道，以经纬国事，和理阴阳。少师、少傅、少保曰三孤。此三官名曰三孤。孤，特也。言卑于公，尊于卿，特置此三人。贰公弘化，寅亮天地，弼予一人。」副贰三公，弘大道化，敬信天地之教，以辅我一人之治。则三太，周之三公也，故不以一职为官名。公，八命也。九命则分陕为二伯。又以三少为孤卿，与六卿为九焉。六卿，冢宰、司徒、宗伯、司马、司寇、司空也。周礼正义曰：「按婚义云三公九卿者，六卿并三孤而言九，其三公又下兼六卿。故传云司徒公、司马公、司空公，公各兼二卿。按顾命，太保领冢宰，毕公领司马，毛公领司空，别有芮伯为司徒，彤伯为宗伯，卫侯为司寇，则周时三公，各兼一卿之职，与古异矣。」又周礼王畿有六卿，每二卿则公一人，盖一公领二卿也。舜之于尧，伊尹于汤，周公、召公于周，是其任也。贾谊曰：「天子不喻于前圣之德，不知君民之道，不见礼义之正，诗书无宗，学业不法，太师之责也，古者齐太公职之。天子不惠于庶民，不礼于大臣，不中于折狱，无经于百官，不哀于丧，不敬于祭，不诚不信，太傅之责也，古者周公职之。天子处位不端，受业不敬，言语不叙，音声不中，进退升降不以礼，俯仰周旋无以节，此太保之责也，古者燕召公职之。天子燕业反其学，左右之习诡其师，荅诸侯，过大臣，不知文雅之辞，此少师之责也。天子居处出入不以礼，衣服冠带不以制，御器列侧不以度，采服从好不以章，忿悦不以义，与夺不以节，此少傅之责也。天子居燕私，安而易，乐而，饮食不时，醉饱不节，寝起早晏无常，玩好器弄无制，此少保之责也。」故周礼建外朝之法，左九棘，孤、卿、大夫位焉，群士在其后；右九棘，公、侯、伯、子、男位焉，群吏在其后；面三槐，三公位焉，州长众庶在其后。树棘以为位者，取其赤心而外刺，象以赤心三刺也。槐，怀也，言怀来人于此，欲与之谋也。群吏，谓府史也。州长，乡遂之官。三公一命衮，若有加则赐也，不过九命。三公八命矣，复加一命，则服衮龙，与王者之后同，多于此则赐也，非命服也。虞夏之制，天子有日月星辰。周礼曰：「诸公之服，自衮冕而下，如王之服。」春秋九命作伯，尊公曰宰，言于海内无不宰统焉。或说司马主天，司徒主人，司空主土，是为三公。韩诗外传曰：「故阴阳不和，四时不节，星辰失度，灾变非常，则责之司马；君臣不正，人道不和，国多盗贼，民怨其上，则责之司徒；山陵崩弛，川谷不通，五谷不殖，草木不茂，则责之司空。」
