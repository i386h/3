<!-- { "loadSidebar": true } -->
　　其日，令停于后堂。设令位于厅事楹闲近北，南向。设乡长位于南方，重行北面，以西为上。其勋官依出身班，博士、助教依乡长班。又设丞位于东方，西向，设主簿及尉位于丞南，少退，西向北上。乡长以下俱集于县南门外之西，各有次。司功整次纸名入谘。赞礼者引令出立于厅事东阶东南，西向，侍从如常仪。赞礼者立于令之南，少退，俱西向。赞礼者引丞以下入就位，又引乡长入就位。立定，赞礼者引令升自东阶即位，南向立。赞礼者引乡长文武官五品以上升自西阶，进当令前，重行北面，以西为上。立定，上下在位者俱再拜，令答拜，上下在位者皆逡巡避位。赞礼者引乡长降自西阶以出，乡长在庭者继出，赞礼者引令降自东阶以入，又引丞以下以次出。
　　本司量设床座于堂上讫，赞礼者引乡长入立于厅事西阶下，丞以下立于门外道西，东面，俱北上。赞礼者引令出，升堂就榻后。又赞礼者引丞入及乡长文武官五品以上俱升，诣座后立。又赞礼者引主簿及尉入，立于东阶下。立定，令升座，诸应坐者俱坐。录事及佐史以下入立于庭中，北面西上，学生位于其后，俱再拜讫，就东阶下县尉后立。录事以印及职掌置于案，录事一人引入，升诣座前，录事取印及职掌，以次进置于令案讫，录事引案降出。诸司以次谘判三条事讫，丞及乡长俱兴，赞礼者赞令兴，引还后堂，乡长降出。设会如常仪。诸县令初上，准此。其乡长文武官七品以上及德行有闻者皆升堂。
　　　　乡饮酒正齿位附
　　乡饮酒之礼，刺史为主人，此为贡人之中，有明经进士身兼德行孝悌，灼然明着，旌表门闾及有秀才者，皆刺史为主人。若无，上佐摄行事。先召乡之致仕有德者谋之。贤者为宾，其次为介，又其次为众宾，与之行礼而宾举之。介以下无其人则阙。正齿位，每年季冬，县令为主人，乡之老人六十以上有德行者一人为宾，次一人为介，又其次为三宾，又其次为众宾。
　　主人戒宾，立于宾大门外之西，东面；宾立东阶下，西面。将命者立于宾之左，北面受命出，立于门外之东，西面，曰：「敢请事。」主人曰：「某日行乡饮酒之礼，请某子临之。」将命者入告。宾出立于门东，西面拜辱，主人答拜。主人曰：「吾子学优行高，应兹观国。某日展礼，请吾子临之。」宾曰：「某固陋，恐辱命，敢辞。」主人曰：「谋于父师少师，莫若吾子贤，敢固以请。」宾曰：「夫子申命之，某敢不敬须。」主人再拜，宾答拜；主人退，宾拜送。主人戒介亦如之。戒辞曰：「某日行乡饮酒之礼，请吾子临之。」正齿位无戒宾。
　　其日质明，设宾席于楹闲近北，南向；设主人席于阼阶上，西向；设介席于西阶上，东向；设众宾正齿位云「三宾」，下仿此。席三于宾席之西，各南向，皆不属焉。又设堂下众宾席于西阶西南，东面北上。正齿位设众宾席于楹闲近南，北向东上。設兩壺於賓席之東，少北，玄酒在西，加勺，置篚於壺南，東肆，實以爵觶。设赞者位于东阶东，西面北上。
　　宾、介及众宾至，立于厅事大门外之右，东向北上。执事者俱复位。主人迎宾于门外之左，西面拜宾，宾答拜。又西南面拜介，介答拜。又西南面揖众宾，众宾报揖。主人又揖宾，宾报揖。主人先入门而右，西面；宾入门而左，东面；介及众宾序入立于宾西南，东面北上；众宾非三宾者，皆北面东上。凡宾主拜揖周旋，皆有赞相。正齿位，众宾立于三宾之后。主人将进揖，当阶据礼作「陈」。揖，宾皆报揖。至阶，主人曰：「请吾子升。」宾曰：「某敢辞。」主人曰：「固请吾子升。」宾曰：「某敢固辞。」主人曰：「终请吾子升。」宾曰：「某敢终辞。」主人升自阼阶，宾升自西阶，当楣北面立。
　　執樽者徹，主人適篚，跪取爵，興，適樽實之，進賓席前，西北面獻賓。宾西阶上北面拜，主人少退，宾进于席前受爵，退复西阶上，北面立。主人退于阼阶上，北面拜送爵，宾少退。赞者荐脯醢正齿位葅醢，下仿此。于宾席前。正齿位，宾以下年六十者三豆，七十四豆，八十五豆，九十及主人皆六豆。宾自西方升席，南面立。赞者设折俎。正齿位无折俎。宾跪，左执爵，右取脯擩于醢，祭于笾豆之闲，遂祭酒，啐酒，啐，尝也。兴，降席东，适西阶上，北面跪卒爵，执爵兴，适樽实之，进主人席前，东南面酢主人。主人于阶上北面拜，宾少退，主人进受，退复阼阶上北面立。宾退复西阶上，北面拜送爵。赞者荐脯醢于主人席前。主人由席东自北方升席。赞者设折俎。正齿位无折俎。主人跪，左执爵，右祭脯醢，遂祭酒，啐酒，兴，自南方降席，复阼阶上，北面跪卒爵，执爵兴，跪奠爵于东序端；兴，适篚，跪取觯实之以酬，复阼阶上，北面跪奠觯，遂拜，执觯兴，宾西阶上答拜，主人跪祭，遂饮卒觯，执觯兴，适樽实之，进宾席前，西北面。宾拜，主人少退。宾既拜，主人跪奠觯于荐西，兴，复阼阶上位。宾遂进席前，北面跪取觯，兴，复西阶上位，主人北面拜送。宾进席前，北面跪奠觯于荐东，兴，复西阶上位。酬酒不举者，君子不尽人之欢以全交也。主人北面揖，遂降立于阼阶下，西面；宾降立于西阶西，当西序，东面。主人将与介为礼，故宾不居堂上位。
　　主人进延介，主人揖介，介报揖。至阶，一让升，主人升阼阶，介升西阶，皆当楣北面立。主人诣东序端，跪取爵，兴，适樽实之，进于介席前，西南面献介。介西阶上北面拜，主人少退，介进，北面受爵，退复位。主人于介右，北面拜送爵，介少退，主人立于西阶之东。赞者荐脯醢于介席前。介进，自北方升席。赞者设折俎。正齿位无折俎。介跪，左执爵，右祭脯醢，遂祭酒，执爵兴，自南方降席，复西阶上，北面跪卒爵，执爵兴，介授主人爵。主人适樽实之，以酢于西阶上，立于介右，北面跪奠爵，遂拜，执爵兴。介答拜。主人跪祭，遂饮卒爵，执爵兴，进，跪奠爵于西楹南，还阼阶上，揖，降。介降立于宾南。
　　主人于阼阶前，西南面揖众宾，遂升，适西楹南，跪取爵，适樽实之，进于西阶上，南面献众宾之长。众宾长升西阶上，北面拜受爵。主人于众宾长之右，北面拜送。赞者荐脯醢于其席前。众宾之长升席，跪，左执爵，右祭脯醢，祭酒，执爵兴，退于西阶上，立饮讫，授主人爵，降复位。主人又适樽实之，进于西阶上，南面献众宾之次者，如献众宾长之礼，又次一人升饮亦如之。主人适樽实酒，进于西阶上，南面献堂下众宾。每一人升受爵，跪祭立饮，赞者遍荐脯醢于其位。讫，主人受爵奠于篚。
　　主人与宾一揖一让升，宾、介、众宾序升即席。设工人席于堂廉西阶之东，北面东上。侧边曰廉。工四人入，先二瑟，后二歌，工持瑟升自西阶，就位坐。工歌鹿鸣。卒歌，笙入，立于堂下，北面奏南陔讫，乃闲，歌南有嘉鱼，笙崇丘。闲，代也。谓一歌则一吹也。乃合乐周南关雎、召南鹊巢。合谓歌与众声俱作也。乐无工人则阙，毋得作淫声不雅之曲。
　　讫，司正升自西阶，司正谓主人之赞。礼乐之正既成，将留宾，虑有懈惰，立司正以监之。跪取觯于篚，兴，适樽实之，降自西阶诣阶闲，右还，北面跪奠觯，拱手少立，跪取觯，遂饮卒觯，奠觯再拜，退复西阶西。
　　宾降席，取觯于篚，适樽实之，诣阼阶上，北面酬主人。主人降席，进立于宾东。初起旅酬也。凡旅酬者，少长以齿。宾跪奠觯，遂拜，执觯兴，主人答拜，宾立饮卒觯；适樽实之，进阼阶上，东南面授主人，主人再拜，宾少退；主人受觯，宾于主人之西，北面拜送，旅酬同阶，礼杀。宾揖，复席。主人进西阶上，北面酬介，介降席自南方，进立于主人西，北面。主人跪奠觯，遂拜，执觯兴，介答拜，主人立饮卒觯，适樽实之，进西阶上，西南面立。介拜，主人少退；介受觯，主人于介东，北面拜，主人揖，复席。司正升自西阶，近西，北面立，相旅曰：「某子受酬。」受酬者降席自西方，进，北面立于介右。旅，序也。于是介酬众宾，众宾又以次序相酬也。某者，众宾姓也。同姓则以伯仲别之。又同，则一以某字别之。受酬者由介东，尊介，使不失故位。司正退立于序端，东面。避受酬者，又便其赞相上下。介跪奠觯，遂拜，执觯兴，某子答拜，介立饮卒觯，适樽实之，进西阶上，西南面授某子，某子受觯，介立于某子之左，北面揖，复席。司正曰：「某子受酬。」受酬者降席自西方，立于某子之左，北面。某子跪奠觯，遂拜，执觯兴，受酬者答拜，某子立饮卒觯，适樽实之，进西阶上，西南面授之。受酬者受觯，某子立于受酬者之右，揖，复席。次一人及堂下众宾受酬亦如之。卒受酬者以觯跪奠于篚，兴，复阶下位。
　　司正适阼阶上，东面受命于主人。主人曰：「请坐于宾。」司正回北面，告于宾曰：「请宾坐。」宾曰：「唯命。」宾主之词，皆司正传。宾坐，各就席坐。若宾主俱公服者，则皆降，脱屦于阶下，主人先左，宾先右。礼毕，降纳如常。正齿位，司正适篚跪取觯，兴，进立于楹闲，北面，乃扬觯而言曰：「朝廷率由旧章，敦行礼教。凡我长幼，各相劝勖，忠于国，孝于亲，内睦于闺门，外比于乡党，无或愆堕，以忝所生。」宾主以下皆再拜。司正跪奠觯，再拜，跪取觯，饮，卒觯，兴。宾主以下皆坐。司正适篚，跪奠觯，兴，降，复其位。司正降复位。乃羞，羞，进也。所进者肉胾醢。正齿位无进羞。无算爵。算，数也。宾主燕饮，爵行无数，醉而止。三宾以上，赞者二人行爵，以下取足而已。正齿位又无算乐，燕乐亦无数，或闲或合，尽欢而止也。主人之赞者与焉。燕讫，宾主俱兴，宾以下降自西阶，主人降自东阶。宾以下出立于门外之西，东面北上；主人送于门外之东，西面再拜，宾、介逡巡而退。
　　　　宣赦书
