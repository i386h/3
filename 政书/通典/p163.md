<!-- { "loadSidebar": true } -->
　　魏祀五郊六宗及厉殃。何晏议：「月令季春磔攘大傩，非所以祀皇天也。夫天道不谄，不贰其命，若之何禳之？国有大故，可祈于南郊。至于祈禳，自宜止于山川百物而已。王肃云：『厉殃，汉之淫祀耳。』日月有常位，五帝有常典。师旷自是乐祖，无事于厉殃。厉殃同人非礼器，雄黄等非礼饰。汉文除秘祝，所以称仁明也。陈留范宣曰：『舜有拂卵无磔鸡。』及魏明帝大修禳祭仪，鸡特禳衅之事。磔鸡宜起于魏，桃印本汉制，所以辅卯金，又宜魏所除也。」
　　晋制，每岁朝设苇茭桃梗，磔鸡于宫及百寺之门，以辟恶气。泰始二年，有司奏，春分祠厉殃及禳祠，诏曰：「不在祀典，除之。」
　　宋皆省其礼，而郡县往往犹存。
　　　　高禖周　汉　后汉　魏　晋　北齐　隋　大唐
　　周制，月令：「仲春，玄鸟至之日，以太牢祠于高禖。高辛氏之代，玄鸟遗卵，娀简吞之，生契，后王以为媒官嘉祥，而立其祠。又月令章句曰：「高，尊也。禖，祀也。吉事先见之象也。盖为人所以祈子孙之祀。玄鸟感阳而至，其来主为孚乳蕃滋，故重其至日，因以用事。契母简狄，盖以玄鸟至日有事高禖而生契焉。故诗云：『天命玄鸟，降而生商。』」卢植曰：「玄鸟至时阴阳中，万物生，故于是以三牲请子于高禖之神。居明显之处，故谓之高。因其求子，故谓之禖。以为古者有媒氏之官，因以为神。」郑但言后王，不知起于何代。天子亲往，后妃帅九嫔御，乃礼天子所御，带以弓韣，授以弓矢于高禖之前。」天子所御，谓今有娠者。礼谓酌饮于高禖之庭。带以弓韣，求男之祥。
　　汉武帝年二十九乃得太子，甚喜，始立为高禖之祠于城南，祭以特牲。晋博士束皙云：「汉武帝晚得太子，始为立高禖之祠。高禖者，人之先也。故立石为主，祀以太牢也。」
　　后汉因之，祀于仲春之月。
　　魏禖坛有石。青龙中造。许慎云：「山阳人以石为主。」
　　晋以仲春之月高禖，祠于城南，祀以特牲。惠帝元康六年，高禖坛上石，中破。博士议：「礼无高禖置石之文，未知设造所由。既已毁破，可无改造。」束皙议以为：「石在坛上，盖主道也。礼，祭器弊则埋而置新，今宜埋而更造，不宜遂废。」后得高堂隆故事，诏更镌石，令如旧，置高禖坛上。埋破石入地一丈。按江东太庙北门内，道西有石处，如竹叶小屋覆之。宋文帝元嘉中，修庙所，得石。陆澄以为晋孝武时郊禖石。然则江左亦有此礼矣。或曰百姓祀其傍，或谓之落星也。
　　北齐制高禖坛于南郊旁，广轮二十六尺，高九尺，四陛三壝。每岁玄鸟至之日，皇帝亲帅六宫，祀青帝于坛，以太昊配，而祀高禖之神以祈子。其仪：青帝北方南向，配帝东方西向，禖神坛下东陛之南，西向。礼用青珪束帛，牲共以一太牢祀日，皇帝衮冕，乘玉辂；皇后袆衣，乘重翟。皇帝初献，降自东陛，皇后亚献，降自西陛，并诣便座。夫人终献。上嫔献于禖神讫，帝及后并诣攒位，乃送神。皇帝皇后及群官皆拜，乃撤就燎。礼毕而还。
　　隋亦以玄鸟至日，祀高禖于南郊坛，牲用一太牢。
　　大唐月令，亦以仲春玄鸟至之日，以太牢祀于高禖，天子亲往。月令经文及注，不言有坛庙也。
　　　　祓禊周　汉　后汉　晋　东晋　齐
　　周制，春官女巫掌岁时祓除、衅浴。岁时祓除，如今三月上巳，如水上之类。衅浴谓以香熏草药沐浴之。月令：暮春，天子始乘舟。蔡邕章句曰：「阳气和暖，鲔鱼时至，将取荐宗庙，因乘舟浮川也。」
　　汉高后八月，祓于霸上。
　　后汉三月上巳，官民皆洁于东流水上，曰洗濯祓除去宿垢疢为大洁。洁者，言阳气布畅，万物讫出，始洁之矣。禊者，洁也，言自洁濯也。
　　晋公卿以下，至于庶人，皆禊洛水之侧。
　　东晋元帝又诏罢三日弄具。海西公于钟山立流杯曲水，延百僚。
　　齐以三月三日曲水会，古禊祭也。今相承为百戏之具，雕弄巧饰，增损无常。
　　说曰：按禊与曲水，其义参差。晋赵王伦篡位三日，会天泉池，诛张林。怀帝亦会天泉池，赋诗。陆机云：「天泉池南石沟引御沟水，池西积石为禊堂，跨水，流杯饮酒。」不言曲水。韩诗曰：「郑国之俗，三月上巳，之溱洧两水之上，招魂续魄。秉兰草，祓除不祥。」蔡邕曰：「今三月上巳，祓于水滨，盖出此也。」凡言祓者祉也，以为祈介祉也。一说：三月三日，清明之节，将修事于水侧，祷祀以祈丰年也。后汉杜笃云：「郭虞三月三日上辰产二女，上巳日产一女，二日产三女，并不育。俗以为大忌，至此月巳日讳止家，皆于东流水上，为祈禳自洁濯，谓之禊祠，引流行觞，遂成曲水。」梁刘昭曰：「郭虞之说，良为虚诞。假有庶人旬内夭其三女，何足警彼风俗乎？杜笃赋乃称『王侯公主，暨于富商，用事伊、洛，帷幔玄黄』。本传大将军梁商，亦歌泣于洛禊也。」马融梁冀西第赋云：「西北戌亥，玄石承输。虾蟆吐写，庚辛之域。」即曲水之象。刘桢鲁都赋曰：「素秋二七，天汉指隅，人胥祓禳，国子水嬉。」此用七月十四日也。
　　　　诸杂祠周　秦　汉　东晋　后魏
　　周立寿星祠于下杜、亳，韦昭曰：「亳音薄，汤所都也。」瓒曰：「济阴亳县是也。」师古曰：「杜即京兆杜县也。此亳非汤都也。徐广云京兆杜县有亳亭，斯近之矣。」时奉焉。又立杜主祠，因宣王杀右将军杜伯不以罪，后宣王田于圃田，杜伯执弓矢射宣王，宣王伏弓衣而死，故周人尊其鬼而以岁时奉祠焉。
　　秦立陈宝祠，因文公获若石，于陈仓北阪城祠之。苏林曰：「质如石，似肝。」颜师古曰：「陈仓之北阪上城中也。」其神或岁不至，或岁数。来也常以夜，光辉若流星，光色赤黄，长五丈，从东方来，集于祠城，若雄野鸡，其声殷殷云，野鸡夜鸣。言陈宝若来而有声，则野鸡皆鸣以应之也。祠以一牢，名曰陈宝。臣瓒曰：「陈仓县有宝夫人祠，或一岁二岁与叶君合。叶君神来时，天为之殷殷雷鸣。」二世时，若陈宝节来，一祠。春夏用骍，秋冬用。德公立，卜居雍，即今扶风郡雍县。雍之诸祠自此兴。用三百牢于鄜音孚畤，作伏祠。孟康曰：「六月伏日也。周时无，至此乃有之。」师古曰：「伏者，谓阴气将起，迫于残阳而未得升，故为藏伏，因名伏日也。立秋之后，以金代火，金畏于火，故至庚日必伏。庚者，金也。」磔狗邑四门，以御蛊灾。始皇东游海上，祠八神，求仙人。其祀莫知起时。八神：一曰天主，祠天齐。天齐渊水，居临菑南郊山下下者。二曰地主，祠泰山梁父。盖天好阴，祠之必于高山之下畤，命曰畤。地贵阳，祭之必于泽中圜丘。三曰兵主，祠蚩尤。蚩尤在东平陆监乡，齐之西境也。四曰阴主，祠三山。三山即蓬莱、方丈、瀛洲三神山。五曰阳主，祠之罘山。山在东莱。六曰月主，祠之莱山。山在东莱长广。皆在齐北，并勃海。七曰日主，祠盛山。山在东莱不夜县，斗入海，最居齐东北隅，以迎日出。八曰四时主，祠琅琊。琅琊在齐东北，盖岁之所始也。皆各用牢具祠，而巫祝所损益，珪币杂异焉。罘音浮。
　　汉高帝天下已定，令祝立蚩尤之祠于长安。又置祠祀官、女巫。其梁巫祠天、地、天社、天水、房中、堂上之属；晋巫祠五帝、东君、云中君、巫社、巫祠、族人炊之属；师古曰：「东君，日也。云中君谓云神也。巫社、巫祠，皆古巫之神也。族人炊，古主炊母之神也。炊谓饎爨也。」秦巫祠杜主、巫保、族累之属；杜主，即周之杜伯也。巫保、族累，二神名。累音力追反。荆巫祠堂下、巫先、司命、施糜之属；堂下，在堂之下。巫先，巫之最先者也。司命，说者云文昌第四星也。施糜，其先常施设糜鬻者也。九天巫祠九天。师古曰：「九天者，谓中央钧天，东方苍天，东北旻天，北方玄天，西北幽天，西方浩天，西南朱天，南方炎天，东南阳天也。其说见淮南子。一说云：东方旻天，东南阳天，南方赤天，西南朱天，西方成天，西北幽天，北方玄天，东北变天，中央钧天也。」皆以岁时祠宫中。武帝即位，厚礼置祠神君于内中，闻其言，不见其人。神君者，长陵女子，产乳而死，见神于妯宛若。宛若祠之其室，人多往祠。平原君往祠，其后子孙以尊着。平原君，武帝外祖母也。宛若，字也。妯音轴。又帝师少君求仙，始亲祠灶。少君言于帝曰：「祠灶皆可致物。物，鬼也。致物而丹沙可化为黄金。」又立粤祠，鸡卜自此用。持鸡骨而卜，如鼠卜也。是时既灭两粤，粤人勇之乃言粤人俗鬼。师古曰：「勇之，粤人名也。俗鬼，言其土俗尚鬼神之事。」而其祠皆见鬼，数有效。昔东瓯王敬鬼，寿百六十岁。后世怠慢，故衰耗。乃命粤巫立粤祝祠，安台无坛，亦祠天神帝百鬼。宣帝时，南郡获白虎，献其皮牙爪，帝为立祠。又方士言隋侯、剑宝、玉宝璧、周康宝鼎，立四祠于未央宫。又祠天封苑火井于鸿门。西河鸿门有天封苑火井祠，火从地中出也。又立岁星，辰星、太白、荧惑、南斗祠于长安城傍。又祠三山八神于曲城，东莱之县。蓬山石社石鼓于临朐。又有月祠、蚩尤、劳谷、五床山、五帝、仙人、玉女、金马碧鸡等神，遣谏大夫王褒使持节而求焉。
　　东晋哀帝欲于殿前鸿祀，以鸿雁来为候，因而祭之，谓之鸿祀。或曰：「鸿，大也。鸿雁初来，必将大祀。」侍中刘遵等启称：「此唯出大传，不在六籍，刘向、郑玄虽为其训，自后不同。前代以来，并无其式。」
　　后魏道武帝初，有两彗星见，刘后使占者占，曰：「祈之则扫定天下。」后从之，故立其祀。又立岁神十二，岁一祭，以十月，用牛一、鸡三。又立土神四，岁二祭，常八月、十月，用羊。又立献明以上所立天神四十所，岁二祭，其神尊以马，次以牛，小以羊，皆女巫行事。
　　　　淫祀兴废秦　汉　魏　晋　东晋　宋　后魏
　　秦德公立，卜居雍。即今雍县也。子孙饮马于河，遂都雍。雍祠自此兴，用三百牢。伏祠已具前也。
