<!-- { "loadSidebar": true } -->
　　葬有期，前一日之夕，掌事者除苇障，备启奠。其馔如大敛。设宾次于大门外之右，南向。内外夕哭如常仪。启殡之日，内外夙兴，缞服，主人及诸子皆去冠绖，以莅巾帕头。国官亦以莅巾帕头。内外升阶就位哭。尊行者坐，国官及僚佐就下位哭之。祝缞服执功布，功布长五尺也。六品以下祝素服，执功布长三尺。升自东阶，诣殡南，北向。内外皆止哭。祝三声噫嘻，乃曰：「谨以吉辰启殡。」既告，内外皆哭，尽哀，内外各还次。祝降，与执馔者升，彻宿奠如常。祝取铭，置于重北建之。掌事者升，彻殡涂讫，设席于柩东，升柩于席上，又设席于柩东。祝执功布升，以拂柩，覆用夷衾，降出。周设帷，东面开户。若不为坎而殡，则彻涂讫，设席于柩东。相者引主人以下升，哭于帷东，西向；妻、妾、女子子以下哭于帷西，东向，俱南上。诸祖父以下哭于帷东北壁下，南面西上；诸祖母以下哭于帷西北壁下，南面东上。外姻丈夫帷东，北面西上；妇人帷西，北面东上。尊者坐。内外俱哭。祝与进馔者各以奠升，设于柩东席上，祝酌醴奠之，内外俱哭于位，如未成服之礼。亲宾致奠如别仪。有国官僚佐者，以官代哭，无者以亲疏为之，昼夜不绝声。
　　　　　赠谥六品以下无。
　　告赠谥于柩。无赠者，设启奠讫即告谥。其日，主人入，升立于馔东，西面。祝持赠谥文升自东阶，进立于柩东南，北向。内外皆止哭。祝少进，跪读文讫，兴。主人哭拜稽颡，内外应拜者皆再拜。祝进，跪奠赠谥文于柩东，兴，退复位。内外皆就位坐哭。
　　　　　亲宾致奠
　　启之日，亲宾致奠于主人。设启奠后，诸奠者入，立于寝门之外，东向。谓卑幼者。其有故则遣使。祭具陈于奠者东南，北向西上。相者入告。内外卑者皆兴，立哭于位。又相者引奠者入，升，当柩东，西面。奠者哭，祭具从升，陈于柩东奠者之西，西向南上。设馔讫，执馔者降出。奠者止哭，诣酒樽所，取爵酌酒，跪奠于柩东，兴，少退，西面立。内外皆止哭。奠者曰：「某封若某位伯叔，各从官爵称之。将归幽宅，谨奉奠。」若异姓，各从其称。若使者，云「某封若某姓位，闻某封若某官将归幽宅，使某奉辞」。奠毕，应拜者再拜，内外皆哭，主人哭拜稽颡。奠者哭，尽哀止，相者引出。执事者以次彻馔而出。
通典卷第一百三十九　礼九十九　开元礼纂类三十四　凶礼六
　　三品以上丧中四品以下至庶人附
　　　将葬陈车位　陈器用　进引　引輴　輴在庭位　祖奠　輴出升车　遣奠　遣车　器行序　诸孝从柩车序　郭门亲宾归　诸孝乘车　宿止　宿处哭位　行次奠　亲宾致赗　茔次　到墓　陈明器　下柩哭序　入墓　墓中置器序　掩圹　祭后土　反哭　虞祭　卒哭祭　小祥祭　大祥祭　禫祭　祔庙
　　　　三品以上丧中四品以下至庶人附
　　　　　将葬陈车位
　　启日之夕，纳柩车于大门之内，当门南向。进灵车于柩车之右。内外所乘之车陈于大门外，丈夫之车门西，妇人之车门东，俱服重者在上。以近门及北方为上。女子子、妻妾之车，以木为之，不漆饰。無者以籧篨衣車，以蒲纏轅轂，若白土堊之，以麤布為幌。周及大功之車，以白土堊之，或衣籧篨，皆以布為幌。其布如服布也。掌事者先于宿所张吉凶帐幕，凶帷在西，吉帷在东，俱南向。设灵座于吉帷下如例程。
　　　　　陈器用
　　启之夕，发引前五刻，搥一鼓为一严。无鼓者，量时而行事。陈布吉凶仪仗，方相、黄金四目为方相。六品以下设魌头之车，魌头两目也。志石、大棺车及明器以下，陈于柩车之前。一品引四，披六，铎左右各八，黼翣二，黻翣二，画翣二。二品、三品：引二，披四，铎左右各六，黼翣二，画翣二。四品、五品：引二，披二，铎左右各四，黼翣二，画翣二。六品以下，引二，披二，铎、画翣各二，唯无黼黻翣耳。凡引者，车索也。披者，系于车，四树在旁，执之以备倾覆。铎者，以铜为之，所以节挽者。翣者，以木为筐，广二尺，高二尺四寸，其形方，两角高，衣以白布，柄长五尺。黼翣黻翣，画黼黻文于翣之内，四缘画以云气。画翣者，内外四缘皆画云气。庶人无引、披、铎、翣。
　　　　　进引
　　二刻顷，搥二鼓为二严。六品以下无鼓严。掌馔者彻启奠以出，初彻奠，内外俱兴，立哭于位。执绋者皆入，掌事者彻帷。持翣者升，以翣障柩。执绋者升。执铎者入，夹西阶立。执纛者入，当西阶南，北面立。六品以下无纛，下皆准此。掌事者取重出，倚于门外之东。执旌者立于执纛南，北面。诸执披、绋、铎、旌、纛、翣者，皆布深衣，介帻。六品以下，但执旌者立于西阶南，北面，余皆同。陈布将讫，搥三鼓为三严。进灵车于内门外，南向。祝以腰舆诣灵座前，内丧则妇人执腰舆。祝于舆左，西向跪，昭告曰：「孤子某母云哀子谨用吉辰，奉归先寝，若新卜宅，云「奉迁幽宅」。四品以下先兆、幽宅。灵车就引，神道纡回，惟以荒寥，无任鲠绝。」兴，立，少顷，腰舆出，降自西阶，羽仪六品以下云威仪从者如平生，诣灵车后，少顷，舆退。
　　　　　引輴四品以下举柩，下皆如此。
　　将引輴，輴即柩车。执铎者俱振铎，引輴降就阶闲，南向。初輴动及进止，执铎者皆振铎，每振者先摇之，摇讫，三振之。其持翣者常以翣障于輴，輴降阶，执纛者却行而引，輴止则回北面立，执旌者亦渐而南，輴止，回北向立。主人以下以次从輴而降，主妇又次其后降。
　　　　　輴在庭位
　　輴至庭，庭内先施席以居柩。主人及诸子以下立哭于輴东，西向南上；祖父以下立哭于輴东北，南向西上；异姓之丈夫立哭于主人东南，西面北上。妇人以次从降，妻、妾、女子子以下立哭于輴西，东向南上；祖母以下立哭于輴西北，南向东上；异姓之妇人立哭于主妇西南，东面北上。内外之际，障以行帷。凡帷用，如服布。国官立哭于执绋者东南，北面西上；六品以下无国官也。僚佐立哭于执绋者西南，北面东上。
　　　　　祖奠
　　庭位既定，祝帅执馔者设祖奠于輴东，如大敛之仪。祝酌奠讫，进馔南，北面跪曰：「永迁之礼，灵辰不留，谨奉柩车，式遵祖道，尚飨。」少顷，彻之。
　　　　　輴出升车
　　执披者执前后披，执绋者引輴出。四品以下无。輴车动，旌先纛次，主人以下从哭于輴车后，妇人次哭于后。輴出，到车，执绋者解绋，属于车，四品以下唯柩出到车，余同。设帷障于輴车后，执绋执披者如常，遂升柩。内外哭位如在庭之仪。
　　　　　遣奠
　　既升柩，祝与执馔者设遣奠于柩东，如祖奠之礼。祝酌奠于馔前，少顷彻之。
　　　　　遣车
　　既遗奠，掌事者以蒲苇苞牲体下节，七苞，四品五品五苞，六品以下二苞。以绳束之，盛以盘，载于车，列于旌前。
　　　　　器行序
　　彻遣奠，灵车动，从者如常，鼓吹振作而行。六品以下无鼓吹。先灵车，后次方相车，六品以下魌头车也。次志石车，次大棺车，次輴车，志石与大棺若先设者，不入陈布之次。四品以下无輴车。次明器輿，次下帳輿，次米輿，五穀米實以五筲，各斗二升，用疏布。次酒脯醢輿，酒實以壺，各五升，用功布。醢實於二甕，各三升，用疏布。次苞牲舆，次食舆，食盘具自足。方相以下驾士驭，士舁明器、下帐等，人皆介帻深衣。六品以下魌头，无驾士。次铭旌，次纛，次铎，铎分左右。次车。
　　　　　诸孝从柩车序
　　主人及诸子俱绖杖缞服，秃者缞巾加绖。徒跣哭从，诸丈夫妇人各依服精麤以次从哭。出门，内外尊行者皆乘车马，哭不绝声。
　　　　　郭门亲宾归
　　山郭，若亲宾还者，权停柩车，内外尊行者皆下车马，依服之麤细为序，立哭如式。相者引亲宾以次就柩车之左，向柩立哭尽哀，卑者再拜而退，妇人亦如之。
　　　　　诸孝乘车
　　亲宾既还，内外乘车马。若墓远及病不堪步者，虽无亲宾还，主人及诸子亦乘垩车，去茔三百步皆下。
　　　　　宿止
　　灵车到帷门外，回，南向。进腰舆于灵车后。威仪从者如常。少顷，舆入，诣灵座前，少顷降出。遂进常食于灵座，若食顷，彻之。每至停宿之所，于室设灵座，进食如初。柩车到，入凶帷，停于西厢，南辕。祝设几席于柩车东。
　　　　　宿处哭位
　　初至宿处，内外皆就柩车所。主人及诸子以下于柩车之东，西面南上；妻妾、女子子、妇人于柩车之西，东面南上；祖父以下于柩车东北，南面西上；异族有服者于柩车东南，西面北上；祖母以下于柩车西北，南面东上；异姓妇人又于柩车西南，东面北上；国官于帷外柩之东，北面西上；僚佐于柩之西，北面东上。俱立哭。自国官以下，六品无。
　　　　　行次奠
　　凡停宿，进酒脯之奠于柩东，如朝奠之仪。既设奠，内外各还次，迭哭不绝声。及夕，内外就柩车所哭，进夕奠如朝奠之仪。讫，迭哭如常。厥明，又就位哭，进朝奠亦如之。若食顷，彻之。吉凶仪仗依式发引，内外从哭如初仪。
　　　　　亲宾致赗
　　宾有赗礼，在主人设祖奠之时。宾立于大门外西厢，东面。从者以篚奉玄纁，立于宾西南，俱东面。牵马者以马陈于宾东南，北首西上。相者入告，遂诣主人之左，北面受命，出，对宾前西面曰：「敢请事。」宾曰：「某敢赗。」相者入告，出曰：「孤某须矣。」宾之从者坐奠篚，取币，兴，诣宾前，西面以授宾，退复位。相者引宾入。牵马者先以马入，陈于輴车南，北首西上。四品以下于柩车南。宾入，由马西，当輴车东南，北面立。内外权止哭。宾曰：「某谥封若某位，将归幽宅，敢致赗。」辞毕而哭，内外皆哭，主人拜稽颡。宾止哭，相者引宾进輴车东，西面奠币于车上，相者引宾又由輴车前以西而出。初宾出，掌事者由主人右诣輴车东，西面举币以东。东藏之。受马者由前旋牵马者后，适其右受之，牵者由前以西而出。宾将出，主人拜稽颡送之。
　　　　　茔次
　　前一日之夕，掌事者先于墓门内道西，张帷幕、设灵座如初。
　　　　　到墓
　　乘车者卑行见坟而下，尊行及茔而下，序哭。灵车至帷门外，回车南向，祝以腰舆诣灵车后，少顷，入诣灵座前，少顷，以舆降出，遂设酒脯之奠如初。柩车至圹前，回南向，丈夫妇人之位如遣奠之仪。
　　　　　陈明器
　　掌事者陈明器于圹东南，西向北上。
　　　　　下柩哭序
