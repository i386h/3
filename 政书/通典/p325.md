<!-- { "loadSidebar": true } -->
　　读令讫，殿上典仪唱：「可起。」公王以下皆起。通事舍人引公王以下及刑部郎中俱降。刑部郎中以令置于案，与群官俱跪佩剑，俛伏，兴，纳舄。典谒各引还本位。典仪曰：「再拜。」在位者皆再拜。典谒引北面位者出。持令案者自右延明门而出。
　　侍中跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，太和之乐作，皇帝降座，御舆入自东房，警跸侍卫如来仪，侍臣从至合，乐止。典谒引东西面位者以次出。读夏令与春令同。读秋令与冬令同。设刑部郎中读令座于御座东南，西向。令案立于左延明门内道北，郎中立于案后，西面。升降自东阶。余与读春令同。皇帝若御翼善冠，则群官皆葱褶服，陈解剑席。若不设乐悬，去警跸。
　　　　皇帝养老于太学
　　　　　陈设
　　前三日，尚舍直长设大次于学堂之后，随地之宜。设三老五更次于学堂南门外之西，群老次于其后，俱东向。设群官次：文官于门外之东，重行西向，武官于群老之西，重行东向，皆北上。
　　前一日，尚舍奉御设御座于堂上东序，西向，莞筵纷纯，加藻席画纯，次席黼纯。设三老座于西楹之东，近北，南向；设五更座于西阶上，东向。设国老三人座于三老座西，俱不属焉，皆莞筵纷纯，加藻席画纯。设众国老座于堂下西阶之西，东面北上，皆蒲筵缁布纯，加莞席玄帛纯。若三品以上，则莞筵纷纯，加藻席画纯。凡五品以上致仕者为国老。设庶老座于国老之后，皆蒲筵缁布纯。六品以下致仕者为庶老。太乐令展宫悬于学堂之庭，设登歌于堂上及举麾位等，皆准元会之仪。典仪设文官五品以上位于悬东，六品以下在其南，俱重行，西向北上。武官五品以上位于悬西，六品以下在其南，当文官，俱重行，东向北上。蕃客分方位于文武官六品之南。若有诸州使人，分方位于文武官九品之后。学生分位于文武官之后。奉礼设门外位如设次之式。尚舍奉御设樽于东楹之西，北向，左玄酒，有坫以置爵。
　　　　　銮驾出宫如前读令仪
　　　　　养老
　　仲秋之月，择吉辰，皇帝亲养三老五更于太学。所司先奏定三师三公致仕者，用其德行及年高者一人为三老，次一人为五更。尚食先具牢馔。銮驾将至，通事舍人引先置之官皆就门外位，学生俱青衿服入就位。
　　銮驾至太学门，回辂南向。侍中跪奏：「请降辂。」俛伏，兴。皇帝降辂，乘舆入大次，伞扇侍卫如常。通事舍人引文武五品以上从驾之官皆就门外位。太乐令帅工人、二舞入就位如正会之礼。通事舍人引群官客使入就位。
　　初銮驾出宫，量时刻遣使迎三老五更于其第。三老五更俱服进贤冠，具服乘安车，前后导从如常礼。其国老庶老则有司先戒之。銮驾既至太学，三老五更及群老等俱赴集其次，群老各服其服。太常少卿赞三老五更俱出次，引立于学堂南门外之西，东面北上。奉礼赞群老出次，引立于三老五更之后。太常博士引太常卿升立于学堂北户之内，当户北向。
　　侍中版奏：「外办。」皇帝出户，侍卫如常，侍中负宝陪从如式。殿中监进大珪，皇帝执大珪，博士引太常卿，太常卿引皇帝，每太常卿前导，皆博士先引。协律郎跪，俛伏，举麾，太和之乐作。皇帝降，迎三老于门内之东，西面立，侍臣从立于皇帝之后，太常卿与博士退立于左。皇帝立定，乐止。
　　三老五更皆杖，各二人夹扶左右，太常少卿引导，敦史执笔以从。三老入门，舒和之乐作。三老五更立于门西，东面北上，奉礼引群老随入，立于其后。初三老立定，乐止。太常卿前奏：「请再拜。」退复位。皇帝再拜，三老五更去杖，摄齐以答再拜毕，皇帝揖进，三老在前，五更从，仍杖夹扶如初。至阶，皇帝揖升，俱就座后揖立，乐止。侍卫之官量人从升。皇帝西面再拜三老，三老南面答再拜；皇帝西面再拜五更，五更答再拜。
　　休和之乐作，三老五更俱坐，三公授几，九卿正履讫，殿中监、尚食奉御进珍羞及黍稷等，皇帝省之，遂设于三老前，乐止。太常卿引皇帝诣三老座前，执酱而馈讫，太常卿引皇帝诣酒樽所，取爵，侍中赞酌酒讫，太常卿引皇帝进，执爵而酳。尚食奉御以次进珍羞酒食于五更前。国老庶老等皆坐，又设酒食于国老庶老前，国老庶老等皆食。皇帝即座。
　　太乐令引工升，奏韶和之乐，三终。三老乃论五孝六顺，典训大纲，格言宣于上，惠音被于下。皇帝乃虚躬请受，敦史执笔录善言善行。事终，二舞作于悬中，讫，礼毕。三老以下降筵，太常少卿及奉礼引导皆如初。
　　太常卿引皇帝从以降阶，太和之乐作，皇帝逡巡立于阶前，乐止。三老五更出，舒和之乐作，太常卿引皇帝升立于阶上，三老五更出门，乐止。侍中前奏：「礼毕。」退复位。太常卿引皇帝降，还大次。三老五更升安车，导从而还。通事舍人引群官及学生等以次出。明日，三老诣阙表谢。
　　　　　銮驾还宫如前读令仪

通典卷第一百二十五　礼八十五　开元礼纂类二十　嘉礼四
　　临轩册命皇后
　　　临轩命使　皇后受册　皇后受群臣贺　皇后表谢　朝皇太后　皇帝会群臣　群臣上礼　皇后会外命妇　皇后庙见
　　临轩册命皇太子
　　　临轩册命　朝皇后　谒太庙　会群臣　群臣上礼　皇后受群臣贺　皇后会命妇　皇太子会群臣　皇太子会宫臣　宫臣上礼
　　内册皇太子
　　　临轩命使　皇太子受册　皇太子朝谒　谒太庙　皇帝会群臣　群臣上礼　皇后受群臣贺　皇后会外命妇　皇太子会群臣　皇太子会宫臣　宫臣上礼
　　临轩册命诸王大臣　朝堂册命诸臣　
　　册内命妇二品以上　遣使册授官爵
　　朔日受朝　朝集使引见奉辞附
　　　　临轩册命皇后
　　卜日，告圆丘，告方丘、太庙，以上并有司行事，如常告仪。
　　　　　临轩命使
　　将行册礼，所司奏请太尉为使，司徒为副。前一日，尚舍奉御设御幄于太极殿，殿庭陈设乐悬、内外官次、侍卫警跸并如纳后仪。皇帝将出，仗动，太乐令令撞黄锺之钟，右五钟皆应。协律郎跪，俛伏，举麾，鼓柷，奏太和之乐，鼓吹振作，皇帝出自西房，即御座，南向坐，符宝郎奉宝置于御座如常，乐止。通事舍人引册使副入就位，太尉初入门，舒和之乐作，至位，乐止。立定，典仪唱曰：「再拜。」赞者承传，群官在位者皆再拜。侍中前承制，降诣使者东北，西面称：「有制。」册使再拜。侍中宣制曰：「册某氏为皇后，命公等持节展礼。」宣制讫，又俱再拜。侍中还侍位。黄门侍郎持节西面授太尉，太尉受付主节，立于使后。黄门侍郎退。中书侍郎引册案及琮玺绶案立于册使东北，西面。中书侍郎取册，持案者退自使后，立于太尉之左。西面授太尉，太尉受册置于案，持案者退立于使者后。中书侍郎又取琮玺绶以授太尉，太尉受，置于案，皆如受册之仪。中书侍郎退。典仪曰：「再拜。」赞者承传，群臣在位者皆再拜。通事舍人引册使出，持节者前导，持案者次之。太尉初行乐作，出门乐止。侍中前跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，侍卫警跸如来仪，入自东房，乐止。通事舍人引群官在位者以次出。蕃客先出。
　　　　　皇后受册
　　前一日，守宫于肃章门外道西近南，随便设太尉、司徒等次，东向北上。又于命妇朝堂设外命妇次如常。尚寝率其属于皇后正殿设御幄座，南向。又设皇后受册位于殿庭阶闲，北向。又设命妇等脱舄席于西阶前近西，东向。司乐展宫悬之乐于殿庭，设麾于殿上西阶之西，东向，并如常仪。内仆进重翟以下于肃章门外道东，西向，以北为上。
　　其日，依时刻诸卫勒所部屯门列仗及陈布于皇后殿正南门之外如常仪。典仪设册使位于肃章门外之西，东向北上。设内侍位于使副之南，举册案及琮玺绶者又在南，差退，俱东向。又设内给事位于北厢，南向。又设内谒者监位于其东南，西向。内谒者设外命妇位于命妇朝堂，分左右厢，大长公主以下在东，太夫人以下在西，并每等异位，重行相向，以北为上。司赞设内命妇及内官非供奉者位于受册正殿之庭东厢，西向，重行北上。又设内命妇等朝位于殿庭御道东，重行，北面西上。又设外命妇朝位于殿庭御道左右，近南：大长公主以下在道东，每等异位，重行北面，以西为上；太夫人以下在道西，每等异位，重行北面，以东为上。又设司赞位于东阶东南，典赞二人在南，差退，俱西向。
　　内侍版奏皇后：「请中严。」外命妇依时刻俱赴集朝堂次，各服其服。内谒者监先置二案于肃章门外，近限。太尉、司徒既受命，出至朝堂，俱乘辂，备卤簿，鼓吹、持节如式。其册琮玺绶各以油络网犊车载而行，内侍之属与所司守掌之。至永安门外，降辂，谒者引入，持节者前导，持案者次之，掌次者俱引入次。内典引引外命妇就朝堂位。司乐帅女工人入就位，典乐升就举麾位。司赞帅典赞先就殿庭位。内典引各引外命妇两行俱以次进，至肃章门，内司宾接引进入，立于皇后正殿合外如朝堂之位。谒者引太尉以下就肃章门外位，持节者立于太尉之北，少退，东面。内谒者监引内给事就南面位，内谒者监退复位。内命妇等应陪列者各服其服，司宾引就陪列位。
　　尚仪版奏：「外办。」皇后首饰袆衣，司言引尚宫，尚宫引皇后，出自正殿西房，侍卫警跸如常仪。首饰袆衣，所司先进。典乐举麾，奏正和之乐，凡乐皆典乐举麾，工鼓柷而后作，偃麾戛敔而后止。皇后至两楹闲，南向立定，乐止。
　　初内给事既就南面位，太尉进内给事前，北面跪称：「太尉封臣某、司徒封臣某，奉制授皇后备物典册。」讫，俛伏，兴，退复位。内谒者监引内给事诣肃章门，传告司言。司言入诣皇后前跪奏讫，兴，还侍位。
　　初司言入，奉册琮玺绶者以次进，当司徒前，司徒取册琮玺绶以次进授太尉，举案者以次退，司徒授讫，退复位。内侍进太尉前，西面以次受册琮玺绶，东面授内谒者监，量以内谒者等助举之。退复位。内谒者监持册琮玺绶等进立于肃章门外，跪置册琮玺绶于案，俛伏，兴。
