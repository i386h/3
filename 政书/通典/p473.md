<!-- { "loadSidebar": true } -->
　　　　平阴汉肥城县故城在今县东南。左传齐晋战鞍城，亦在县东。故长城首起县北。又有巫山，一名孝堂山，即郭巨葬母之所。
　　　　阳谷汉须昌县地。
　　　　东阿春秋时，齐之柯邑。汉旧县也。又有汉谷城县故城在东。有鱼山，一名吾山。汉武瓠子歌曰「吾山平，巨野溢」，谓此山。有谷城山，张良葬黄石之地。
　　　　长清汉卢县地。春秋时，齐石窌邑。窌音力又反。
　　魏郡东至博平郡武水县一百三十里。南至濮阳郡一百六十里。西至邺郡二百十里。北至清河郡二百十里。东南到濮阳郡一百五十里。西南到邺郡内黄县界九十里。西北到广平郡平恩县界九十里。东北到去西京一千五百六十里，去东京七百五十里。户十四万九千七百二十，口六十万八千五百。
　　魏州今理贵乡、元城二县。夏观扈之国。春秋晋地。战国时属卫、魏。秦属东郡。二汉属魏、东二郡地。二汉、魏、晋之魏郡，皆今邺郡地。魏分置阳平郡，晋因之。宋文帝置东阳平郡，后魏因之。后周置魏州。隋改为武阳郡。大唐武德四年，讨平窦建德，改置魏州。龙朔二年，改为冀州，改冀州为魏州。仍置大都督府。其魏、贝、博、棣、沧、德六州并隶焉。寻复旧，开元二十八年九月，刺史卢晖移通济渠，自石灰窠引流至州城西，都注魏桥，夹州制楼百余间，以贮江淮之货。或为魏郡。领县十：
　　　　贵乡汉元城县地。有屯氏河。大河故渎，俗曰王莽河。
　　　　元城汉旧县。有沙麓山。又有马陵，即孙膑斫树杀庞涓之处。麓音鹿。膑，毗忍反。
　　　　馆陶汉旧县。
　　　　临黄汉观县地。有新台，卫宣公作新台于河上是也。
　　　　莘汉东武阳故城在今县南。又有阳平县，隋新置莘州也。
　　　　魏汉旧县。有白沟水，炀帝引通济渠，亦名御河。
　　　　顿丘汉旧县，在今县北阴安城是也。鲋鰅山，颛顼葬其阳，九嫔葬其阴，今名广阳山。有秋山，帝喾葬处。鲋音附，鰅音颙。
　　　　昌乐汉旧县。
　　　　朝城
　　　　冠氏
　　博平郡东至济南郡二百九十里。南至济阳郡七十里。西至魏郡冠氏县八十里。北至清河郡一百三十里。东南到济阳郡五十里。西南到魏郡冠氏县八十六里。西北到清河郡一百三十里。东北到平原郡及县界三百六十里。去西京一千七百七十里，去东京九百三十里。户五万一千二百二，口四十七万六百五十。
　　博州今理聊城县。春秋时齐之西界聊摄地也。战国时为卫、齐、赵三国之交。秦属东郡。汉为东郡、平原、清河三郡境。后汉属东郡、平原二郡地。晋属平原国。宋分置魏郡。后魏因之，其后置南冀州。隋初废，后置博州；炀帝初州废，以其地属武阳郡。大唐复置博州，或为博平郡。领县六：
　　　　聊城汉旧县。有台城。又有汉茌平县故城，在今县东。
　　　　博平齐之博陵邑也。有摄城。汉博平县故城在今县东界也。
　　　　高唐汉旧县。有乌犊河。
　　　　清平汉清阳县，隋置今县。
　　　　堂邑汉旧县。
　　　　武水汉阳平县地。隋改今县。
　　东平郡东至鲁郡二百里。南至济阴郡三百五十里。西至濮阳郡一百八十里。北至济阳郡一百二十里。东南到鲁郡一百九十里。西南到济阴郡四百里。西北到济阳郡东阿县四十里。东北到济阳郡平阴县界五十里。去西京一千七百六十里，去东京九百十里。户四万二千七百五，口二十六万七千三百十。
　　郓州今理须昌县。春秋时为鲁之附庸须句国也。左传云「伐邾取须句」是也。战国时属宋。秦属砀郡。汉属东郡、东平国地，后为东平国。晋、宋、后魏并因之。后周宣帝置鲁州，寻废。隋文帝置郓州，炀帝初为东平郡。州理古须句县。大唐为郓州，或为东平郡。领县五：
　　　　须昌古须昌国。有梁山。汉无盐县故城在今县东。又有汉东平国故城，并在今县东。有郈乡亭，左传云「季、郈之鸡斗」，即此。
　　　　巨野有大野泽，一名巨野泽，尔雅十薮，鲁有大野。春秋云西狩获麟，亦在此地。
　　　　寿张汉寿良县，光武叔父名良，故改之。有梁山，汉梁王武北猎梁山，有牛足出背上。
　　　　郓城左传云：「晋人执季文子于苕丘，还待于郓。」注云：「郓城也。」
　　　　宿城
　　平原郡东至乐安郡二百四十里。南至博平郡二百六十里。西至信都郡二百十里。北至景城郡二百三十里。东南到济南郡二百三十里。西南到清河郡二百六十里。西北到信都郡三百三十里。东北到景城郡二百三十里。去西京一千九百八十二里，去东京一千一百三十八里。户七万八千二百七十，口六十万七千五百三十。
　　德州今理安德县。春秋及战国皆属齐。秦置齐郡。汉高帝分置平原郡，后汉因之。晋为平原国。宋为平原郡。后魏、后周并为平原郡。隋初废，后置德州；炀帝初复为平原郡。大唐武德四年，平窦建德，复置德州，其后或为平原郡。领县七：
　　　　安德汉旧县。又有汉鬲县故城在西北。又有汉重平县故城，亦在西北。古马颊、覆二河在此。
　　　　安陵汉修县地。
　　　　平原汉旧县。又有汉鄃县故城，在今县西南。
　　　　蓨汉条县，周亚夫封为条侯。又有汉观津县故城，在今县东北。蓨音条。
　　　　平昌汉旧县。
　　　　将陵汉安德县地。
　　　　长河旧云广川县。
　　乐安郡东至海二百二十里。南至淄川郡二百十里。西至平原郡二百四十里。北至景城郡二百五十里。东南到北海郡三百十里。西南到济南郡二百四十里。西北到景城郡二百三十里。东北到海百九十里。去西京二千二百十里，去东京一千三百七十里。户三万九千一百五十，口二十三万八千一百五十。
　　棣州今理厌次县。春秋、战国属齐。秦为齐郡之地。汉属平原、渤海、千乘三郡地。后汉为平原郡、乐安国地。晋为乐安、乐陵二国地。宋为乐陵郡。后魏又为乐陵、乐安二郡地。隋属渤海郡。大唐武德四年，又分置棣州，或为乐安郡。领县五：
　　　　厌次汉旧县，又为富平县。
　　　　河汉朸县。朸音力。音商。
　　　　阳信汉旧县。
　　　　渤海
　　　　蒲台汉湿沃县。
　　景城郡东至海一百八十里。南至平原郡二百三十里。西至河间郡一百二十里。北至范阳郡五百七十里。东南到乐安郡二百三十里。西南到信都郡三百五十里。西北到文安郡二百六十里。东北到北平郡五百里。去西京二千三百十里，去东京一千三百八十里。户十一万八千六百七十八，口七十万二千三百。
　　沧州今理清池县。春秋、战国时为齐、赵二国之境。秦巨鹿、上谷二郡地。汉高帝置渤海郡，后汉因之，晋亦然。宋文帝置乐陵郡，孝武分置渤海郡。后魏因之，太武帝初，改渤海郡为沧水郡，孝文帝时复旧；至孝明帝，分瀛、冀二州，置沧州及浮阳、乐陵、安德三郡。隋初郡废，后以其地置棣州；炀帝改为沧州，寻为渤海郡。大唐为沧州，或为景城郡。领县十二：
　　　　清池汉浮阳县地。在浮水之阳。
　　　　长芦汉参户县地。
　　　　乐陵汉旧县，故城在今县东。又曰重合县。古钩盘河在县东南。
　　　　盐山春秋时齐无棣邑。汉高城县故城在南。
　　　　景城汉旧县。
　　　　弓高汉旧县。
　　　　饶安汉千童县。古鬲津河在此。
　　　　南皮汉旧县。章武有北皮亭，此故曰南皮。
　　　　东光汉旧县。古胡苏河在此。
　　　　临津
　　　　鲁城汉章武县。
　　　　无棣古齐境北至无棣，在此。汉阳信县地。隋文帝置县，取县南无棣沟为名。永徽元年，薛大鼎为刺史，其沟隋末填废，鼎奏开之，外引鱼盐于海。百姓歌曰：「新河得通舟楫利，直达沧海鱼盐至，昔日徒行今骋驷，美哉薛公德滂被。」周礼曰「川曰河」，谓此县界。
　　清河郡东至博平郡一百三十里。南至魏郡二百十里。西至巨鹿郡二百四十里。北至信都郡一百三十里。东南到博平郡一百三十里。西南到广平郡曲周县一百三十里。西北到信都郡九十里。东北到平原郡二百六十里。去西京一千八百十里，去东京九百九十里。户十一万六千一百三十，口八十三万二千五百。
　　贝州今理清河县。兖、冀二州之域。河自大岯山北过绛水，至于大陆。按检地志云：「枯绛渠在经城县界，北入信都郡界。」又按：经城县在郡理西北五十四里，今郡理乃在绛水之东，古兖州之域。其在绛水之西诸县，是古冀州之域，即此地界也。春秋时属齐，其后属晋。七国时属赵。秦为巨鹿郡，汉分置清河郡。后汉为清河国，晋因之。后魏、北齐并为清河郡。后周因之，兼置贝州。隋初郡废，炀帝初，复置清河郡而废州。大唐为贝州，或为清河郡。领县九：
　　　　清河汉旧县。后汉桓帝改为甘陵县，故城在今县西北。
　　　　清阳汉曰贝丘。汉应劭曰：「齐侯田于贝丘，即此。」梁刘昭又云：「在北海郡博昌县。」而未知孰是。亦汉清阳县。
　　　　武城汉曰东武城县。七国时，赵封平原君胜于此。盖定襄有武城，同属赵，故此加东界也。
　　　　漳南汉东阳县。有后魏故索卢城。
　　　　临清汉清泉县。
　　　　经城汉经县也。有枯绛渠，北入信都郡南宫县界。
　　　　夏津
　　　　宗城汉广宗县也。汉界桥在今县东，袁绍破公孙瓒在此地也。
　　　　历亭汉东阳县。
　　　　风俗
　　兖州旧疆界于河济，地非险固，风杂数国。卫、魏、宋、齐、赵五国之地。秦汉以降，政理混同，人掅朴厚，俗有儒学。及西晋之末，为战争之地，三百年间，伤夷偏甚。自宇内平一，又如近古之风焉。
　　　　古青州
