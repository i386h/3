<!-- { "loadSidebar": true } -->
　　魏自汉后，但太社有稷，官社无稷，故常二社一稷也。至明帝景初中，立帝社。博士孔晁议，汉氏及魏初，皆立一社一稷。至景初之时，更立太社、太稷，又特立帝社。云：「礼记祭法云『王为群姓立社曰大社』，言为群姓下及士庶，皆使立社，非自立也。今并立二社，一神二位，同时俱祭，于事为重，于礼为黩。宜省除一社，以从旧典。」刘喜难曰：「祭法『为群姓立社』，若如晁议，当言『王使』，不得言『为』。下云『王为群姓立七祀』『诸侯自为立五祀』，若是使群姓私立，何得踰于诸侯而祭七祀乎！知为群姓立七祀，乃王之祀也。夫人取法于天，取财于地，普天率土，无不奉祀，而何言乎一神二位以为烦黩耶？」明帝祭社，但称皇帝。王肃议：「太尉等祭祀，但称名，不称臣。每有事须告，皆遣祝史。」
　　晋武帝太康九年，诏曰：社实一神，其并二社之祀。车骑司马傅咸表曰：「祭法王社太社，各有其义。谷梁传曰『天子亲耕』，故自立社为籍而报也。国以人为本，人以谷为命，为百姓立社而祈报焉。事异体殊，此社之所以有二。景侯王肃之论王社，亦谓春祈籍田，秋而报之也。其论大社，则曰『王者布下圻内，为百姓立之，谓之大社，不自立之于京师也』。景侯此论，据祭法『大夫以下，成群立社，曰置社』。景侯解曰『今之里社是』。太社，天子为人而祀，故称天子社。郊特牲曰：『天子太社，必受霜露风雨。』夫以群姓之众，王者通为立社，故称太社。若夫置社，其数不一，盖以里所为名。左氏传盟于清丘之社是也。人闲之社，不称太矣。若复不立之京都，当安所立乎？前被敕，尚书召诰云『社于新邑，唯一太牢』，不立二社之明义也。郊特牲曰『社稷太牢』。必据一牢之文，以明社之无二，则稷无牲矣。说者则曰，举社则稷可知。苟可举社以明稷，何独不举一以明二？『国之大事，在祀与戎』。若有过而除之，不若过而存之。存之有义，除之无据。周礼封人『掌设社壝』，无稷字。今帝社无稷，盖出于此。然国主社稷，故经传动称社稷。周礼『王祭社稷则絺冕』，此王社有稷之文也。封人『设社壝』之无稷字，说者以为约文，从可知也。谓宜仍旧立二社，而加立帝社之稷。禹贡『惟土五色』。景侯解曰：『王者取五色土为大社，封四方诸侯。各割其方色土者覆四方也』。如此，大社复为立京都也。」诏曰：「社实一神，而相袭二位，众议不同，何必改作。其便仍旧，一如魏制。」
　　东晋元帝建武元年，又依洛京立二社一稷。
　　宋仍晋旧，无所改作。
　　齐武帝永明十一年，修仪：其神一，位北向。稷东向。斋官社坛东北南向立，以西为上，诸执事西向立，以南为上。稷名太稷。兼祠部郎中何佟之议：「按礼记郊特牲『社祭土而主阴气也，君南向于北墉下，荅阴也』。王肃云『阴气北向，故君南向以荅之。荅之为言是相对之称』。知古祭社，北向设位，斋官南向明矣。近代相承，帝社南向，太社及稷并东向，而斋官在帝坛北，西向，于神背后行礼。又名稷为稷社，甚乖礼意。谓二社，语其义则殊，论其神则一，位并宜北向。稷若北向，则成相背。稷是百谷之总神，非阴气之主，宜依先东向。斋官在社坛东北，南向立，以西为上；诸执事西向立，以南为上。稷依礼无兼称，若欲尊崇，正可名太稷，岂得稷社耶？」治礼学士议曰：「郊特牲云『君南向，荅阳也。臣北向，荅君也』。若以阳气在南，则立应北向，阴气在北，则立宜向南。今二郊一限南向，皇帝黑瓒阶东西向，故知坛墠无系于阴阳，设位宁拘于南北。群神小祠，类皆南面，荐飨之时，北向行礼，盖欲申灵祇之尊，表求幽之义。」与佟之相难，凡三往反。有司议「治礼无的然明据」，佟之议乃行也。
　　梁社稷在太庙西。天监四年，以太常省牲，太常丞牵牲，太祝令赞牲。其初盖晋元帝建武元年所刱，有太社、帝社、太稷，凡三坛，门墙并随其方色。每以仲春、仲秋，并令郡国县祠社稷、先农。及腊，又各祠社稷于坛。百姓则二十五家为一社，其旧社及人稀者，不限其家。春秋祠，水旱祷祈，祠具通其丰约。旧太社，廪牺吏牵牲，司农省牲，大祝吏赞牲。天监中，明山宾议：「郊特牲云『社者神地之道』，国主社稷，实为重。今公卿贵臣，亲执盛礼，而令微吏牵牲，颇为轻末。且司农省牲，又非其义，太常礼官，实当斯职。礼，祭社稷，无亲牵牲之文。谓宜以太常省牲，廪牺令牵牲，太祝令赞牲。」帝唯以太祝赞牲为疑，又以司农省牲，于理似伤。廪牺吏执纼，即事诚卑，议以太常丞牵牲。余依山宾议，于是遂定。至大同初，又加官社、官稷，并前为五坛。
　　陈依梁而帝社以三牲首，余以骨体。荐粢盛为六饭：粳以敦，稻以牟，黄粱以簠，白粱以簋，黍以瑚，粢以琏。其仪本之齐制。敦音对。
　　后魏天兴二年，置太社、太稷、帝社于宗庙之右，为方坛四陛。以二月、八月，日用戊，皆太牢。勾龙配社，周弃配稷，皆有司侍祠。
　　北齐立太社、帝社、太稷三坛于国右。每仲春仲秋元辰及腊，各以一太牢祭焉。皇帝亲祭，则司农卿省牲进熟，司空亚献，司农终献。
　　后周立社稷于左。帝亲祠，则冢宰亚献，宗伯终献。
　　隋文帝开皇初，建社稷，并列于含光门之右。仲春仲秋吉戊，各以一太牢祭。牲色用黑。孟冬下亥，又腊祭之。郡县二仲月，并以少牢各祭，百姓亦各为社。
　　大唐社稷亦于含光门内之右。仲春、仲秋二时戊日，祭太社、太稷。社以勾龙配，稷以后稷配。
　　武太后天授三年九月为社，至长安四年三月，制社依旧用八月。
　　神龙元年，改先农坛为帝社坛，于太坛西立帝稷坛，礼同太社、太稷，其坛不备方色，异于太社。时祝钦明与礼官等奏：「经典并无先农之文，永徽年中，犹名籍田。垂拱以后，改为先农。然先农与社本是一神，其先农坛请改为帝社，以应王社之义。其祭先农改为帝社。仍请准令用孟春吉亥，祀后土，以勾龙配。」制从之。又其年五月，诏于东都建置太社，令礼官议立社主。太常少卿韦叔夏等引吕氏春秋及郑玄义，以为社主用石。又按后魏天平四年四月，太社石主迁于社宫，是社主用石矣。又检旧社主长一尺六寸，方一尺七寸。礼官博士议：「社主制度长短，在礼无文。按韩诗外传云：『天子太社方五丈，诸侯半之。』盖以五是土数，故坛方五丈。其社主，请准五数，长五尺；准阴之二数，方二尺。剡其上以象物生，方其下以象地体，埋其半，以根在土中，而本末均也。则神道设教，法象有凭。其尺请用古尺。」又检旧社稷坛上四方布以方色，唯中央数尺饰以黄土。礼官韦叔夏等又议曰：「韩诗外传云：『天子太社广五丈，各分置四方色，讫，上冒以黄土。』说者云『冒以黄土，象王者覆被四方』。据此，合用黄土遍覆坛上。今检旧坛之上，亦备方色，唯中央数尺，饰以黄土，则是覆被之道，有所不及。既乖旧制，请准古改造。」于是以方色饰坛之四面及四陛，其上则以黄土覆之。
　　天宝三载二月，诏：「社稷列为中祀，颇紊大猷。自今已后，社稷升为大祀。」大历六年十一月，敕中祀并用少牢。至贞元五年九月，国子祭酒包佶奏请社稷复依正礼用太牢。诏从之。
通典卷第四十六　礼六　沿革六　吉礼五
　　山川　籍田　先蚕
　　　　山川
黄帝　虞　周　秦　汉　后汉　魏　宋　梁　后魏　后周　隋　大唐
　　黄帝祭于山川，与为多焉。与，比也。比吉祭，祀山川黄帝最多。
　　虞氏秩于山川，遍于群神。秩，序也。以次序而祭之。五岳视三公，四渎视诸侯。
　　周制，四坎坛祭四方，四方即谓山林、川谷、丘陵之神。祭山林丘陵于坛，川谷于坎，则每方各为坛为坎。以血祭祭五岳，阴祀自血起，贵气臭。以埋沈祭山林山泽。祭山林曰埋，川泽曰沈。各顺其性之含藏。一岁凡四祭：一者谓迎气时，二者郊天时，三者大雩时，四者大蜡时，皆因以祭之。礼神之玉，两珪有邸，五寸。牲用少牢，各随方色，币亦随牲色。牧人云：「望祀各以其方之色牲，毛之。」注云：「望祀谓五岳、四镇、四渎。」器用蜃。鬯人云：「凡四方山川用蜃。」用五献。礼器云：「五献察。」注云：「谓祭四望山川。」祭日，王及尸皆服毳冕。司服注云：「毳冕，画虎蜼，谓宗彝。其衣三章，裳二章，凡五也。」史记云「周公祀太山，以召公为尸，」是有尸也。乐奏姑洗，歌南吕，舞大韶，以祀四望，姑洗，阳声第三者，南吕为之合。四望：五岳、四镇、四渎。奏蕤宾，歌函锺，舞大夏，以祀山川。蕤宾，阳声次四。其祭之岳镇，则升血为始，四渎则沈血为始。觐礼云「祭山升，祭川沈」也。尔雅云「祭山曰庋悬，祭川曰浮沈」也。庋音久委反。次荐豆笾及爓肉，为朝践。故大祭用腥，则次祀用爓也。爓谓沈肉于汤也。故郑云「沈肉曰爓」。时王酌盎齐以献，所谓朝践之献也。大宗伯亚献，亦以盎齐。至熟，王酌清酒以献尸，亚者亦清酒，所谓馈食之献。通前四献也。尸食讫，王又酌清酒以酳尸。凡五献也。
