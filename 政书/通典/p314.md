<!-- { "loadSidebar": true } -->
　　若霖雨不止，禜祭城门，设神座皆内向，设瓢赍之樽各于神座之左，设罍洗及篚于酒樽之左，俱内向。设司功县则县尉。位于罍洗之左而右向，执事者位于其后，皆以近神为上。赞礼者赞拜。无币，不为瘗埳，余与祈诸神同。祝文曰：「维某年岁次月朔日，子刺史姓名县则县令姓名。遣具位姓名昭告于城门：霖雨淹久，害于百谷，惟灵降福，应时开霁。谨以清酌嘉荐，明告于城门，尚飨。」若雨止，报祠用特牲饮福，余与禜同。祝曰「前以霖雨，式陈诚祷，惟灵降祉，应时开霁」。余同上。
通典卷第一百二十一　礼八十一　开元礼纂类十六　吉礼十三
　　诸州祭社稷诸县祭社稷附　诸州释奠于孔宣父县释奠附
　　州学生束修县礼同　诸里祭社稷
　　诸太子庙时享
　　　斋戒　陈设　晨祼　馈食
　　三品以上时享其庙四品五品六品以下附
　　三品以上祫享其庙禘享附　王公以下拜扫寒食附
　　　　诸州祭社稷诸县祭社稷附
　　前三日，刺史县则县令，下仿此。散斋于别寝二日，致斋于厅事一日。亚献以下应祭之官，散斋二日各于正寝，致斋一日皆于坛所。上佐为亚献，录事参军及判司为终献。若刺史及上佐有故，并次差摄之。县则丞为亚献，主簿及尉通为终献。若县令以下有故，并以次差，不足则州官及比县充。诸从祭之官，各清斋于公馆一日。从祭官，刺史未出之前，先赴祭所。斋皆如别仪。
　　前二日，本司先修除坛之内外，其坛方二丈五尺，高三尺，四出阶，三等。为瘗埳二于坛西门之外道北，南向。县埳于坛北，方深足容物。设刺史次于社坛西门之外道北，南向。县令同。诸祭官以下次于刺史次西北，俱南向，以东为上。
　　前一日晡后，本司帅其属守社稷坛四门，去壝九十步所县七十步。禁止行人。本司设刺史位于北门之内道西，南向。若刺史有故，摄祭初献位于亚献之前，东面。县令位同。设亚献、终献位于社稷坛西北。设掌事者位于西门之内道北，俱每等异位，东向南上。设赞唱者位于终献东北，东面南上。设州官位于祭官掌事者之北，东面。县从祭官位同。府官位于东方，当州官，西面，俱重行南上。县无府官以下至此。设望瘗位于埳北，南向东上。设门外位：祭官以下于西门之外道南，州官于祭官之南，俱重行北面，以东为上。县从祭官位同。府官于东门之外道南，重行北面，以西为上。祭器之数，每座樽二、笾八、豆八、簋二、簠二、俎三，羊豕及腊各一俎。县同。掌事者以樽坫升自西階，各設於壇上西北隅，配座之樽在西，俱南向東上，皆加勺。社稷皆爵一，配座皆爵四，各置于坫。设洗于社坛北陛之西，去坛三步所，南向；罍水在洗西，加勺，篚在洗東，北肆，實爵六、巾二，加；执樽罍洗篚者各位于樽罍洗篚之后。
　　祭日未明，烹牲于厨。祝以豆二取牲血。夙兴，掌馔者实以祭器。牲体羊豕皆载右胖。前脚三节肩臂臑，节一段，皆载之。后脚三节，节一段，去下一节，载上肫胳二节。又取正脊、脡脊、横脊、短胁、正胁、代胁各二骨以并。余皆不设。簋实黍稷，簠实稻粱。笾实石盐、干鱼、枣、栗、榛、菱、芡、鹿脯。豆实葅、醓醢，菁葅、鹿醢，芹葅、兔醢，葅、鱼醢。若土无者，各以其类充之。本司帅掌事者以席入自西门，诣坛西阶升，设社稷神座各于坛上近南，北向。又设后土氏神座于社神之左，后稷氏神座于稷神之左，俱东向，席皆以莞。
　　质明，诸祭官及从祭之官各服其服。祭官服祭服。从祭之官应公服者公服，非公服者常服。本司帅掌事者入实樽罍。每座樽二，一实玄酒为上，一实醴齐次之。祝版各置于坫。祝以币各置于篚，与血豆俱设于馔所。社稷之币皆用黑，各长丈八尺。赞唱者先入就位。祝与执樽罍篚者入自西门，当社坛北重行南向，以东为上。立定，赞唱者曰：「再拜。」祝以下皆再拜。执樽者升自西阶，立于樽所。执罍篚者各就位。诸祝诣社坛，升自西阶，行扫除讫，降，诣稷坛，升，行扫除如社坛之仪，降，行扫除于下讫，皆就位。
　　刺史将至，县则县令将至。下仿此。赞礼者引祭官及从祭之官与掌事者俱就门外位。刺史至，参军事引之次。赞唱者先入就位。县令，赞礼者引。下仿此。刺史停于次少顷，服祭服出次，参军事引刺史入自西门，就位南向；参军事立于刺史之东，少退，南向。赞礼者引祭官以下及从祭之官以次入就位。凡导引者，每曲一逡巡。立定，赞唱者曰：「再拜。」刺史以下皆再拜。
　　参军事少进刺史之左，西面白：「请行事。」退复位。本司帅执馔者奉馔陈于西门之外。祝以币授刺史，参军事引刺史自北阶升社坛，南向跪奠币于社神座前讫，兴，少退，再拜。祝又以币授刺史，参军事引刺史升稷坛，南向跪奠币于稷神座如社坛之仪讫，参军事引刺史降复位。
　　本司引馔入，社稷之馔升自北阶，配座之馔升自西阶，诸祝迎引于坛上，设于神座前。籩豆，蓋先徹乃升；簋簠既奠，却其盖于下。笾居右，豆居左，簋簠居其闲。羊豕二俎横而重于右，腊特于左。本司与执馔者降自西阶，复位，诸祝各还樽所。
　　参军事引刺史县，赞礼者引县令。下同。诣罍洗，执罍者酌水，执洗者跪取盘，兴，承水，刺史盥手，执篚者跪取巾于篚，兴，进，刺史帨手讫，执篚者受巾，跪奠于篚；遂取爵兴以进，刺史受爵，执罍者酌水，刺史洗爵，执篚者又取巾于篚，兴，进，刺史拭爵讫，受巾，奠于篚，奉盘者跪奠盘，兴。參軍事引刺史自社壇北階升，詣社神酒樽所，執樽者舉，刺史酌醴齊。参军事引刺史诣社神座前，南向跪奠爵，兴，少退，南向立。祝持版进于神座之右，西向跪读祝文曰：「维某年岁次月朔日，子某官姓名敢昭告于社神：惟神德兼博厚，道着方直，载生品物，含养庶类。谨因仲春，仲秋。祗率常礼，恭以制币牺齐，粢盛庶品，备兹明荐，用申报本，以后土句龙氏配神作主，尚飨。」县祝文以下并同。讫，祝兴，刺史再拜，祝进跪奠版于神座，兴，还樽所。刺史拜訖，參軍事引刺史詣配座酒樽所，取爵於坫，執樽者舉，刺史酌醴齊，參軍事引詣后土氏神座前，西向跪奠爵，興，少退，西向立。祝持版进于神座之左，南面跪读祝文曰：「爰兹仲春，仲秋。厥日惟戊，敬修常事，荐于社神。惟神功着水土，平易九州岛，昭配之义，实通祀典。谨以牺齐粢盛庶品，式陈明荐，作主侑神，尚飨。」祝兴，刺史再拜，祝进跪奠版于神座，兴，还樽所。刺史拜讫，参军事引刺史进当社神座前，南向立。祝各以爵酌福酒，合置一爵，祝持爵进于刺史之右，东向立。刺史再拜受爵，跪祭酒，啐酒，奠爵，兴。祝帅执馔者以俎进，跪减社神座前胙肉，各取前脚第二骨。共置一俎上，兴。祝持俎东向进，刺史受以授左右。刺史跪取爵，遂饮卒爵，祝进受爵，复于坫。刺史兴，再拜。
　　參軍事引刺史降自北階，詣罍洗盥手洗爵，自稷壇北階升，詣稷神酒樽所，執樽者舉，刺史酌醴齊。参军事引刺史诣稷神座前，南向跪奠爵，兴，少退，南向立。祝持版进于神座之右，西面跪读祝文曰：「敢昭告于稷神：惟神播生百谷，首兹八政，用而不匮，功济萌黎。恭以制币牺齐，粢盛庶品，祗奉旧章，备兹瘗礼，以后稷弃配神作主，尚飨。」讫，祝兴，刺史再拜，祝进跪奠版于神座，兴，还樽所。刺史拜訖，參軍事引刺史詣配座酒樽所，刺史取爵於坫，執樽者舉，刺史酌醴齊。参军事引刺史诣后稷氏座前，西向跪奠爵，兴，少退，西向立。祝持版进于神座之左，南面跪读祝文曰：「敢昭告于后稷氏：爰以仲春，仲秋。恭修常礼，荐于稷神。惟神功协稼穑，阐修农政，允兹从祀，用率旧章。谨以牺齐粢盛庶品，式陈明荐，作主配神，尚飨。」讫，祝兴，刺史再拜，祝进跪奠版于神座，兴，还樽所。刺史拜讫，参军事引刺史诣稷神座前，南向立，饮福受胙如社坛之仪讫，参军事引刺史降自本阶，还本位。
　　初刺史献将毕，赞者引亚献诣罍洗盥手洗爵，升献如刺史之仪。唯不读祝文，不受胙。亚献将毕，赞礼者引终献诣罍洗盥洗，升酌终献如亚献之仪讫，降复位。
　　诸祝各进神座前，跪彻豆，兴，还樽所。赞唱者曰：「赐胙，再拜。」非饮福受胙者皆再拜。赞唱者又曰：「再拜。」刺史以下皆再拜。
　　参军事少进刺史之左，西面白：「请就望瘗位。」参军事引刺史就望瘗位，南向立。祝于神前取币及血寘于埳，赞唱者曰：「可瘗。」埳东西面各二人窴土。半埳，参军事进刺史左白：「礼毕。」遂引刺史出还次，赞礼者引祭官以下次出。诸祝及执樽罍篚者降复掌事位。赞唱者曰：「再拜。」祝以下皆再拜以出。其祝版燔于斋所。
　　　　诸州释奠于孔宣父县释奠附
　　前享三日，刺史县则县令，下仿此。散斋于别寝二日，致斋于厅事一日。亚献以下应享之官，散斋二日各于正寝，致斋一日于享所。上佐为亚献，博士为终献。若刺史、上佐有故，并以次差摄；博士有故，取参军以上摄。县丞为亚献，主簿及尉通为终献。县令有故，并以次差充当。县阙则差比县及州官替充。其日，助教及诸学生皆清斋于学馆一宿。
　　前享二日，本司扫除内外。又为瘗埳于院内堂之壬地，方深取足容物，南出阶。本司设刺史以下次于门外，随地之宜。
　　前享一日晡后，本司帅其属守门。本司设三献位于东阶东南，每等异位，俱西面；设掌事位于三献东南，西面北上。设望瘗位于堂之东北，当瘗埳西向。设助教位县学官位，下仿此。于西阶西南，当掌事位；学生位于助教之后，俱东面北上。设赞唱者位于三献西南，西面北上。又设赞唱者位于瘗埳东北，南向东上。设三献门外位于道东，每等异位，俱西面；掌事位于终献之后，北上。祭器之数与祭社同。掌事者以樽坫升设于堂上前楹闲，北向；先聖之樽在西，先師之樽在東，俱西上，皆加勺；先圣爵一，配座爵四，各置于坫。设币篚于樽所。设洗直东荣，南北以堂深；罍水在洗東，加勺；篚在洗西，南肆，實爵三巾二於篚，加；执樽罍洗篚者各位于樽罍洗篚之后。
　　享日未明，烹牲于厨。夙兴，掌馔者实祭器。其实与祭社同。本司帅掌事者设先圣神座于堂上西楹闲，东向，设先师神席于先圣神座东北，南向，席皆以莞。
