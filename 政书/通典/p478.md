<!-- { "loadSidebar": true } -->
　　　　怀宁汉皖县。有灊山，一名天柱山。有皖水。灊音潜。
　　　　宿松汉皖县地。梁置高塘。有雷水。江水自鄂陵分为九派，会于此县界洲上，三百余里合流，谓之九江口。东得武林洲，即桑落洲之下尾。
　　　　望江汉皖县地。晋大雷戍在此。陈置大雷郡。
　　　　太湖汉皖县地。隋曰晋熙。
　　　　桐城
　　蕲春郡东至同安郡四百里。南至江夏郡永兴县界四百二十里。西至齐安郡二百三十里。北至寿春郡霍丘县界四百五十里。东南到浔阳郡二百五十里。西南到江夏郡五百里。西北到弋阳郡殷城县界三百九十五里。东北到同安郡三百七十二里。去西京二千五百六十里，去东京千八百二十四里。户二万五千六百二十，口十七万一百九十八。
　　蕲州今理蕲春县。春秋以来皆楚地。秦属九江郡。二汉属江夏郡。吴为蕲春郡，晋省而属弋阳郡。北齐置雍州，后周改曰蕲州。隋炀帝初州废，置蕲春郡。大唐复为蕲州，或为蕲春郡。领县四：
　　　　蕲春汉旧县。北齐置齐昌郡。
　　　　黄梅汉蕲春县地。有黄梅山。宋置南新蔡郡。隋以为黄梅县。
　　　　蕲水有蕲水也。
　　　　广济蔡山出大龟，尚书云「九江纳锡大龟」，即此。
　　弋阳郡东至寿春郡霍丘县界二百一十里。南至齐安郡三百五十里。西至义阳郡二百二十里。北至汝南郡褒信县，淮水中流分界六十七里。东南到寿春郡霍山县界三百二十八里。西南到齐安郡三百五十里。西北到义阳郡二百四十七里。东北到寿春郡四百六十三里。去西京一千八百六十五里，去东京九百七十五里。户三万七百七十，口十四万七千二百二十九。
　　光州今理定城县。春秋时黄国也，亦弦国之地。鲁僖公五年，楚人灭弦。弦在弋阳轪县。轪，徒计反。秦属九江郡。二汉属汝南、江夏二郡。魏分置弋阳郡，晋、宋、齐皆因之。梁末，置光州。后魏置弋阳郡。北齐为南郢州。后周为淮南郡。隋炀帝初，为弋阳郡。大唐为光州，或为弋阳郡。领县五：
　　　　定城春秋黄国也。汉有弋阳县，故城在今县西。
　　　　光山春秋弦国之地。汉西阳县也。晋为光城县。
　　　　固始春秋时寝县。寝或为沈。楚封孙叔敖之子在此。有叔敖祠。北齐置北建州，寻废州，置新蔡郡。后周置浍州。
　　　　仙居汉轪县也。今县北四十里，有古轪县城。今县东有弦亭。
　　　　殷城汉期思县地。梁以项城为殷城，以镇流人。大苏山，在今县东南四十里，出石斛。
　　宣城郡东至吴兴郡三百八十七里。南至新安郡三百八十三里。西至庐江郡六百四十三里。北至丹阳郡四百五十里。东南到余杭郡四百九十六里。西南到浔阳郡一千八里。西北到历阳郡二百五十六里。东北到晋陵郡五百里。去西京二千九百五十里，去东京二千四百二十里。户十一万七千一百九十五，口八十七万九千四百四十四。
　　宣州今理宣城县。春秋时属吴，后属越，越灭属楚。秦属障郡。二汉为丹阳郡。吴为重镇。孙皓时，以何植为牛渚督。晋师来伐，遣王浑向牛渚。晋武帝分置宣城郡。丹阳郡移于建康是也。宋齐梁陈皆因之。陈以为重镇。隋平陈，郡废，置宣州；炀帝改为宣城郡。大唐为宣州，或为宣城郡。领县十：
　　　　宣城汉宛陵县。有敬亭山。
　　　　当涂有芜湖。牛渚圻亦谓之采石，险固可守处。姑熟浦。汉芜湖县故城在今县东南。隋平陈，韩擒虎袭陷之，遂灭陈。今县城即晋姑熟城也。又于湖故城在县南。
　　　　泾汉旧县，故城在今县东，有泾水、陵阳山。
　　　　溧水水名。
　　　　溧阳汉旧县，伍子胥奔吴，乞食，即此。有溧水也。
　　　　南陵汉宣城县故城在东。又有汉当涂县故城，在东南。梁置南陵郡，陈置北江州。有战鸟圻，孤在江中，本名孤圻，昔晋桓温举兵东下，住此。圻中宵鸟惊，温谓官军围之，既而定，群鸟惊噪，俗因曰战鸟。有鹊洲，左传云「昭公五年，楚败吴于鹊岸」，即此也。
　　　　绥安梁末置大梁郡，又改为陈留郡。有汉广德故城。
　　　　宁国
　　　　太平
　　　　青阳
　　秋浦郡东至……南至……西至……北至……东南到……西南到……西北到……东北到……去西京去东京……户一万九千……口八万七千九百六十七。
　　池州今理秋浦县，分宣州置。历代土地与宣州同。领县四：
　　　　青阳
　　　　秋浦
　　　　至德
　　　　石埭
通典卷第一百八十二　州郡十二
　　古扬州下今置郡府二十七　县一百三十七
　　　丹阳润六县丹徒　丹阳　句容　江宁　延陵　金坛　　　晋陵常五县武进　晋陵　义兴　无锡　江阴　　　吴郡苏七县吴　长洲　常熟　嘉兴　海盐　华亭　昆山　　　吴兴湖五县乌程　武康　安吉　德清　长城　　　余杭杭九县钱塘　富阳　临安　于潜　唐山　紫溪　盐官　新城　余杭　　　新定睦六县建德　寿昌　桐庐　分水　遂安　还淳　　　新安歙四县歙　休宁　黟　　婺源　　　会稽越六县会稽　山阴　剡　萧山　余姚　诸暨　　　余姚明四县鄮　奉化　慈溪　翁山　　　临海台六县临海　始丰　乐安　宁海　黄岩　象山　　　缙云处五县苍　松阳　缙云　遂昌　青田　　　永嘉温四县永嘉　横阳　安固　乐城　　　东阳婺六县金华　义乌　永康　武义　东阳　兰溪　　　信安衢六县信安　须江　龙丘　常山　盈川　玉山　　　鄱阳饶五县鄱阳　余干　乐平　浮梁　弋阳　　　浔阳江三县浔阳　彭泽　都昌　　　章郡洪六县南昌　高安　丰城　新吴　武宁　建昌　　　临川抚四县临川　南城　崇仁　南丰　　　庐陵吉五县庐陵　太和　安福　新淦　永新　　　宜春袁三县宜春　萍乡　新喻　　　南康虔六县赣　雩都　虔化　大庾　信丰　南康　近置安远　　　建安建六县建安　浦城　邵武　建阳　将乐　沙　　　长乐福八县闽　侯官　福唐　长乐　连江　长溪　古田　尤溪　近置永泰　　　清源泉四县晋江　南安　莆田　仙游　　　漳浦漳三县漳浦　龙溪　龙岩近置　　　临汀汀三县长汀　龙岩近为沙县　宁化　　　潮阳潮三县海阳　潮阳　程乡
　　丹阳郡东至晋陵郡一百七十五里。南至宣城郡四百五十里。西至广陵郡六合县四百五十三里。北至广陵郡六十三里。东南到晋陵郡一百九十六里。西南到宣城郡界四百五十里。西北到广陵郡六十三里。东北到广陵郡界四十五里。去西京二千六百四十三里，去东京一千七百九十八里。户十万三千三百六十四，口六十八万七千三百。
　　润州今理丹徒县。春秋时属吴，战国属越，后属楚。秦为会稽、鄣二郡之境。自句容以西属鄣郡，以东属会稽郡。汉初为荆国，荆王刘贾墓在今郡城内。吴王濞反，濞，披义反。后属江都国。武帝分属丹阳、会稽二郡地。后汉为丹阳、吴二郡之地。吴主孙权初镇丹徒，谓之京城，后都于秣陵，改为建业。至孙皓，为晋将王浚所灭。晋平吴，为毗陵、丹阳二郡地，兼置扬州。领郡十八，理于建业，即江宁县。元帝渡江，都建业，改丹阳太守为丹阳尹。尔雅曰「绝高为京」。其城因山为垒，缘江为境，似河内郡，内镇优重。宋置南东海郡及南徐州，领郡十七，理于此。而扬州如旧。齐梁以后并因之，以至于陈，京口常为重镇。隋大将贺若弼自广陵来袭，陷之，遂灭陈。隋平陈，郡废，于石头城置蒋州，又废南州为延陵镇，后又分置润州于镇城。州东有润浦。炀帝初，卅废。延陵、曲阿、句容等县悉属江都郡，而江宁县则属丹阳郡地。大唐初，辅公祏据之。克平，合旧丹阳、南徐之地，并为润州，或曰丹阳郡。领县六：
　　　　丹徒古朱方，后名谷阳。春秋时，齐庆封奔吴，与之朱方，即此也。秦时有瞻气者，云其地有天子气，使赭衣徒三千人凿南坑，以败其势，故云丹徒。吴嘉禾三年，改丹徒曰武进。晋太康三年，复曰丹徒。隋曰延陵。有句骊山，黄鹤山，北固山，京岘山亦曰京口，谯山戍。
　　　　丹阳古云阳也。秦始皇改曰曲阿，汉因之。汉丹阳郡所领丹阳县，非今县也。梁改为兰陵郡，大唐天宝初，改为丹阳。有练湖，亦曰后湖。
　　　　句容汉旧县。有茅山，一名句容山，言其山形如句字之曲，县名取其义。有下蜀戍。
　　　　江宁本名金陵，秦始皇改为秣陵。汉丹阳县在此。建安十六年，吴改为建业。晋武平吴，还为秣陵，又分秣陵立临江县。二年，改临江为江宁。三年，分秣陵水北立建业，避愍帝讳，改为建康。后又分置同夏县。隋平陈，并三县，置江宁县，又置蒋州，后废。大唐初，复为蒋州，寻废为江宁县。有钟山、蒋山、石头城、玄武湖、石头镇。
　　　　延陵晋太康二年，分曲阿之延陵乡立之。有季札庙。非古之延陵，古之延陵今晋陵县是。又非隋之延陵，今丹徒县即其地。
　　　　金坛有长塘湖。
　　晋陵郡东至吴郡二百里。南至吴兴郡三百三十二里。西至丹阳郡一百八十里。北至广陵郡三百四十八里。东南到吴郡二百里。西南到宣城郡五百里。西北到丹阳郡一百九十六里。东北到吴郡屈曲三百六十一里。去西京二千八百三十三里，去东京一千九百八十三里。户十万二千三百一十九，口六十五万一千七百三十八。
　　常州今理晋陵、武进二县。春秋时吴地。战国时属越，后属楚。秦汉会稽郡之地。后汉顺帝以后属吴郡。吴分吴郡、无锡以西为屯田，置典农校尉。晋武帝省校尉，以属毘陵郡。其后东海王越嫡子毘封于毘陵，元帝以毘讳改为晋陵郡。宋齐因之。隋平陈，废晋陵郡，置常州。或曰常州置于常熟县，故以为名。炀帝初州废，又置毘陵郡。大唐为常州，或为晋陵郡。领县五：
　　　　武进晋太康二年，分丹徒、曲阿立武进县，即今县是。
　　　　晋陵本名延陵，汉改曰毘陵，后与郡俱改为晋陵。季札所居也。北浦在东，北入于海。季札墓在今县北七十里，申浦之西。
　　　　义兴汉阳羡县故城在南。晋以周行义讨石冰，割吴兴之阳羡并长城之北乡为义兴郡，以表功。隋平陈，废郡为义兴县。有太湖、滆湖、洮湖。荆溪，周处斩蛟于此。有君山、章山、国山。滆音核。
　　　　无锡汉旧县。史记曰「太伯始居吴」，即此地也。亦楚春申君之邑。有九龙山。
　　　　江阴晋曰既阳。有芙蓉湖，一名上湖。
