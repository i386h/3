<!-- { "loadSidebar": true } -->
　　绛州今理正平县。春秋时为晋国，即故绛与新田之都也。后韩魏赵灭晋，其地属魏。秦属河东郡。秦末，甚地属魏豹。汉定魏地，还属河东郡，后汉因之。魏晋属河东、平阳二郡地。后魏置东雍州。其龙门、万泉即属秦州。西魏、后周以为重镇。后周改曰绛州，兼置正平郡。隋初郡废，炀帝初州废，复置绛郡。大唐为绛州，或为绛郡。领县十一：
　　　　正平汉临汾县地。有汾浍二水。有高齐故武平关，在今县西三十里，故家雀关在县南七里，并是镇处。
　　　　曲沃汉绛县地。春秋时晋曲沃地。台骀神祠在此。
　　　　翼城古晋之翼邑，汉绛县地。
　　　　绛春秋晋武公自曲沃徙此。汉闻喜县地。
　　　　闻喜亦故曲沃地，汉左邑县之桐乡也。汉武行幸至此，闻南越破，以为闻喜县。东北有董池陂，杨柳可为箭。高候原在县北，即十六国刘曜破石勒将石季龙处也。
　　　　垣汉旧县。东北有王屋山，沇水所出。有古皋落城，西魏于此置邵郡，以备东魏。
　　　　夏汉安邑县地。盖以夏禹所都为名。夏都安邑城，在今县北十五里。
　　　　龙门古耿国。有龙门山，即大禹所凿。三秦记云：「鱼鳖上之即为龙，否则点额而还。」汉皮氏县故城在今县南。今县则后魏秦州所理。
　　　　稷山汉闻喜县地。后魏龙关郡。后周勋州故城在今县西南十二里，即王思政所筑玉璧城，为周氏重镇，齐神武再攻围，皆不克。
　　　　万泉汉汾阴县。
　　　　太平汉临汾县。
　　平阳郡东至上党郡三百九十里。南至绛郡一百四十里。西至文城郡二百十五里。北至西河郡三百九十里。东南到高平郡四百十里。西南到文城郡二百十里。西北到大宁郡二百五十里。东北到阳城郡二百五十里。去西京七百五十里，去东京七百二十里。户六万四千八百，口四十二万一千八百八十。
　　晋州今理临汾县。亦尧舜之都，所谓平阳也。春秋时属晋，战国时属魏。秦为河东郡地，二汉因之。魏分置平阳郡，晋因之。刘元海称汉僭位，建都于此。后魏为平阳郡，兼置唐州，后改为晋州，后置总管府。东魏、北齐皆为重镇。隋初改平阳为平河郡，寻废；炀帝初，置临汾郡。大唐为晋州，或为平阳郡。领县九：
　　　　临汾汉平阳县有姑射山，又有故尧城县。
　　　　襄陵汉旧县。有赵襄子墓。又有晋襄公之陵，因以为名。后魏擒赫连昌，又分此县置擒昌县。
　　　　霍邑汉彘县。隋置今县。周厉王无道，周人流王于彘，即此地。有霍山，即职方冀州之镇，一名太岳山，禹贡所谓岳阳。
　　　　冀氏汉陭县地。后魏置冀氏县。陭音居义反。
　　　　汾西后魏置汾西郡。
　　　　洪洞春秋杨国，晋灭之为杨邑。汉为杨县也。故洪洞城在今县北，东魏、北齐镇也，四顾重复，控据要险。
　　　　神山武德二年置浮山县，后改焉。
　　　　赵城古造父邑。
　　　　岳阳汉谷远县地，隋改之。有千亩原，左传曰晋侯千亩之战，即此。
　　高平郡东至汲郡四百一十里。南至河内郡一百四十里。西至绛郡二百五十里。北至上党郡一百九十里。东南到河内郡武德县二百里。西南到河南府二百八十里。西北到平阳郡四百十里。东北到邺郡三百二十里。去西京一千四十里，去东京六百六十里。户二万七千五十，口十四万三千七百。
　　泽州今理晋城县。春秋时属晋，战国属韩，其后属赵。至秦，破赵于长平，坑卒四十万，即此地也。秦平天下，为上党郡地。汉属河东、上党二郡地，后汉因之，魏晋亦同。后魏以其地置建州及高都、长平、安平三郡。北齐亦为建州及置平阳、高都二郡。后周并二郡为高平郡。隋初郡废，置泽州；因濩泽水为名。炀帝初州废，置长平郡。大唐为泽州，或为高平郡。领县六：
　　　　晋城汉曰高都县，隋曰丹川。有天井关，在县南太行山上，关前有天井泉三所。
　　　　陵川汉泫氏县地。隋开皇中置。泫，胡畎反。
　　　　沁水后魏泰宁郡。
　　　　端氏七国时，韩魏赵分晋，封晋君于端氏也。汉为县，故城在今县西。
　　　　高平汉泫氏县。西北有泫谷水，故为名。头颅山，秦白起坑赵卒，筑台于垒中，因山为台。故光狼城，白起筑。
　　　　阳城汉曰濩泽县也。有嶕峣山、濩泽水、析城山，禹贡所谓「砥柱、析城」也。
　　上党郡东至邺郡三百里。南至高平郡一百九十里。西至平阳郡三百九十里。北至乐平郡四百七十里。东南到邺郡林虑县界一百四十里。西南到阳城郡沁源县界一百九十里。西北到太原府四百五十里。东北到广平郡武安县界二百四十里。去西京一千一百九十里，去东京四百六十里。户六万七千九百四十四，口三十七万二千三百六十。
　　潞州今理上党县。春秋时，初为黎国，后狄人夺其地。左传曰，晋伯宗数狄罪，曰夺黎氏地也。赤狄潞子婴儿为晋所灭，其地尽属焉。战国初，为韩之别都，以远韩近赵，后卒降赵。秦置上党郡，汉亦为上党郡，魏及晋不改。后魏亦为上党郡。后周置潞州。隋置韩州，炀帝初复置上党郡。大唐为潞州，或为上党郡。领县十：
　　　　上党古黎侯国，西伯戡黎，即此。汉为壶关县。
　　　　长子汉旧县。漳水所出。周史辛甲所封。左传曰「晋人执卫石买于长子」，即此。
　　　　潞城春秋潞子国。汉旧县。
　　　　壶关古黎国地。有羊肠阪，王莽命五威后关将军王嘉曰「羊头之阨，北当燕赵」。后魏移壶关县于此。有壶山。
　　　　铜鞮水名。汉县。春秋晋国铜鞮邑，羊舌赤为邑大夫。有阏与故城，汉韩信擒代相夏说于此。
　　　　武乡汉垣县地。
　　　　屯留汉旧县。又有汉徐吾故城，在今县西北。有鹿渎山，绛水所出。
　　　　黎城汉潞县地。隋改置之，因县东故黎城为名。有壶口故关。
　　　　涉汉旧县。有清漳水。
　　　　襄垣汉旧县。
　　乐平郡东至广平郡三百六十里。南至上党郡四百七十里。西至太原府三百四十里。北至太原府乐平县二百六十里。东南到上党郡九十里。西南到上党郡一百里。西北到太原府三百四十里。东北到巨鹿郡二百四十里。去西京一千三百九十里，去东京七百九十里。户九千五百六十，口五万二百九十六。
　　仪州今理辽山县。春秋时属晋。战国初属韩，后属赵。秦为上党郡，二汉因之。晋为乐平郡。后魏为辽阳郡。隋属太原郡。大唐武德三年，分并州之地置辽州；八年，改为箕州。先天元年，改为仪州，或为乐平郡。领县四：
　　　　辽山汉垣县地。晋为辽阳县。隋置今县。北有鬼谷。
　　　　榆社汉垣县地。晋于此置武乡县。石勒是此县人，有石勒沤麻池。
　　　　和顺汉沾县地，即韩之阏与邑。
　　　　平城汉垣县地。
　　阳城郡东至上党郡铜鞮县七十里。南至平阳郡冀氏县一百五十里。西至平阳郡二百五十里。北至西河郡二百八十里。东南到上党郡屯留县一百四十里。西南到平阳郡二百五十里。西北到西河郡二百八十里。东北到上党郡界九十里。去西京一千七十里，去东京六百四十里。户六千一百六十六，口三万三千三百九十。
　　沁州今理沁源县。春秋时属晋，后属韩，又属赵。秦、二汉为上党郡地，魏晋亦同。后魏属义宁郡。隋初置沁州，炀帝初州废，复为沁源县，属上党郡。大唐复置沁州，或为阳城郡。领县三：
　　　　沁源汉谷远县，后魏改为沁源。有沁水。
　　　　和川
　　　　绵上
　　大宁郡东至平阳郡二百五十里。南至文城郡二百里。西至延安郡三百九十里。北至昌化郡二百五十里。东南到平阳郡二百五十里。西南到文城郡二百里。西北到黄河为界一百八十里。东北到西河郡二百六十里。去西京九百十里，去东京八百八十里。户一万九千二百十，口十三万四千四百二十。
　　隰州今理隰川县。春秋时晋之蒲城也。七国时属魏。秦、二汉为河东郡地。魏晋属平阳郡。后魏、北齐为沁州。后周置沁州及龙泉郡。隋初郡废，后复置西汾州，寻又改为隰州；炀帝初州废，置龙泉郡。大唐为隰州，或为大宁郡。领县六：
　　　　隰川汉蒲子县。春秋时蒲城，晋重耳所居。
　　　　大宁汉北屈县地。
　　　　石楼有石楼山。汉土军县，后魏吐京郡。
　　　　永和汉狐讘县。后周临河郡。讘，章涉反。
　　　　温泉
　　　　蒲汉蒲子县地。
　　文城郡东至平阳郡二百十里。南至绛郡二百七十里。西至咸宁郡一百七十里。北至大宁郡二百里。东南到绛郡三百里。西南到冯翊郡韩城县界百七十里。西北到延安郡二百九十里。东北到西河郡五百里。去西京七百二十里，去东京六百九十里。户一万一千五百六十，口六万六千三十。
　　慈州今理吉昌县。春秋时晋之屈邑。献公子夷吾所居。禹贡壶口之山在焉。战国时为魏地。秦、二汉属河东郡。魏晋属平阳郡。东魏置定阳郡及南汾州。北齐改南汾州为西汾州。后周改为汾州。隋初郡废，置耿州，居耿吉城。后复为汾州；炀帝初州废，置文城郡。大唐为慈州，或为文城郡。领县五：
　　　　吉昌汉北屈县。左传曰，晋有「屈产之乘」。此有骏马。有壶口山。故姚襄城在县西，即姚襄所筑，西临黄河，控带龙门、孟门之险，周、齐交争之处。
　　　　仵城汉北屈县地。后魏仵城郡。
　　　　文城有孟门山，与龙门相对。龙门之上古龙门，禹所凿。汉北屈县地。
　　　　吕香汉临汾县地。
　　　　昌宁汉临汾县地。后魏内阳郡。
　　西河郡东至上党郡四百四十里。南至平阳郡三百九十里。西至昌化郡一百六十里。北至太原府二百里。东南到阳城郡二百八十里。西南到大宁郡二百六十五里。西北到楼烦郡，中间有界相隔，山谷险隘。东北到太原府二百里。去西京一千二百六里，去东京九百三十里。户五万八千五十，口三十二万六千二百八十。
　　汾州今理隰城县。春秋时晋地。六国时属赵，秦属太原郡。二汉属太原、西河二郡地，魏因之。晋属太原郡、西河国地。后魏又为西河郡，兼置汾州。北齐置南朔州。后周改曰介州。隋置西河郡。大唐为汾州，或为西河郡。领县五：
　　　　隰城汉兹氏县。今有美稷乡，即汉美稷县地。又有汉京陵县，即晋赵文子与叔向观于九原之所。
　　　　介休有绵上山、介之推祠。汉旧县也。昭余祁，俗名邬城泊，职方并州之薮。
　　　　灵石有介山。汉介休县地。今县东南有高壁岭、雀鼠谷、汾水关，皆险固之处。
　　　　孝义汉中阳县。
　　　　平遥
