<!-- { "loadSidebar": true } -->
　　突利初自武德时，深自结托，太宗亦以恩义抚之，结为兄弟，与盟而去。后颉利政乱，骤征兵于突利，突利拒之不与。寻为颉利所攻，遣使来乞师，太宗因令将军周范屯太原以图进取。突利乃率其众来奔，太宗礼之甚厚，频赐以御膳。四年，授右卫大将军，封北平郡王，食实封七百户，以其下兵众置顺州都督府，仍拜为顺州都督，遣率部落还蕃。太宗谓曰：「昔尔祖启人亡失兵马，一身投隋，隋家竖立，遂至强盛，荷隋之恩，未尝报德。至尔父始毕，反为隋家之患。自尔以后，无岁不侵扰中国。天实祸淫，大降灾变，尔众散乱，死亡略尽。既事穷后乃投我，我今所以不立尔为可汗者，正为启人前事故也。改变前法，欲中国久安，尔宗族永固，是以授尔都督。当须依我国法，齐整所部，如违，当获重罪。」五年，征入朝，至并州，道病卒，年二十九。太宗为之举哀，令中书侍郎岑文本为其碑文。子贺逻鹘嗣。
　　突利弟结社率，贞观初入朝，历位中郎将。十三年，从幸九成宫，阴结部落，得四十余人，并拥贺逻鹘，相与夜犯御营，踰第四重幕，引弓乱发，杀卫士数十人。折冲孙武开率兵奋击，乃退，北走渡渭水，欲奔其部落，寻皆捕斩之。诏原贺逻鹘，流于岭表。
　　颉利之败也，其部落或走薛延陀，或走西域，而来降者甚众。酋豪首领至者皆拜将军，布列朝廷，五品以上百余人，殆与朝士相半，惟柘羯不至，诏使招慰之。凉州都督李大亮以为于事无益，徒费中国，因上疏曰：「臣闻欲绥远者，必先安近。中国百姓，天下本根；四夷之人，犹于枝叶。扰于根本，以厚枝附，而求久安，未之有也。今者招致突厥，虽入提封，臣愚稍觉其费，未悟其益也。然河西人庶，积御蕃夷，州县萧条，户口失少，加因隋乱，减耗尤多。若更劳役，恐致妨损。以臣愚诚，请停招慰。且谓之荒服者，故臣而不内。隋室早得伊吾，今伊吾郡。兼统鄯善、且末，既得之后，劳费日甚，虚内致外，竟无所益。远寻秦汉，近观隋室，动静安危，昭然备矣。伊吾虽曰臣附，远在蕃碛，人非夏人，地多沙卤。其自竖立称藩附庸者，请羁縻受之，使居塞外，必畏威怀德，永为藩臣，盖行虚惠而收实福矣。近日突厥倾国入朝，既不能俘之江淮以变其俗，乃置于内地，去京不远，虽则宽仁之义，亦非久安之计也。每见一人初降，赐物五匹，袍一领。酋帅悉受大官，禄厚位尊，理多縻费。以中国之租赋，供积恶之凶虏，其众益多，非国之利也。」
　　时降突厥多在朔方之地，其入居京师者近万家，诏议安边之术。朝士多言突厥恃强，扰乱中国，为弊日久。今天实丧之，穷来归我，本非慕义之心。因其归命，分其种落，俘之兖、徐之地，散属州县，各使耕织，百万胡虏可得化为百姓，则中国有加户之利，塞北可常空虚矣。惟中书令温彦博议请准汉建武时置降匈奴于河南五原塞下，全其部落，得为捍蔽，又不离其土俗，因而抚之，一则实空虚之地，二则示无猜心。若遣向徐、兖，则乖物性，非含育之道。秘书监魏征奏言：「北狄自古至今，未有如斯之破败者也。且其代寇中国，百姓怨雠，若以其降伏，不能诛灭，即宜遣还河北，居其本土。此人面兽心，非我族类，强必寇盗，弱则卑服，不顾恩义，其本情也。秦汉患其若是，故发猛将以击之，收取河南，以为郡县，奈何以内地居之。且今降者几至十万，数年之闲，孳息日倍，居我肘腋，甫迩王畿，心腹之疾，将为后患。彦博又曰：「天子于物也，如天地覆载，有归者则必养之。今突厥破灭之余，归心降附。若不加怜念，弃而不纳，非天地之道，阻四夷之意，臣愚甚谓不可。遣居河南，初无所患，所谓死而生之，亡而存之，怀我德惠，终无背叛。」征又曰：「晉代有魏時胡落，分居近郡，平吳以後，郭欽、江統勸武帝逐出塞外，不用欽等言，數年之後，遂傾、洛。前代覆车，殷鉴不远。必遣居河南，所谓养兽自遗患也。」彦博又曰：「臣闻圣人之道，无所不通，古先哲王，有教无类。突厥余魂，以命归我，援之护之，收居内地。我指麾之，教以礼法，数载之后，尽为农人，选其酋首，遣居宿卫，畏威怀德，何患之有？光武居南单于于内郡，为汉藩翰，终乎一代，不有叛逆。」太宗竟用其计，于朔方之地，幽州至灵州置顺、佑、化、长四州都督府，又分颉利之地六州，左置定襄都督府，右置云中都督府，以统其众。自结社率之反也，太宗始患之，上书者多云处突厥于中国殊谓非便，乃徙于河北，立右武候大将军、化州都督、怀化郡王思摩为乙弥泥孰俟利苾可汗，赐姓李氏，率所部建牙于河北。
　　思摩者，颉利族人也。始毕、处罗以其貌似胡人，不类突厥，疑非阿史那族类，故历处罗、颉利代，常为夹毕特勤，终不得典兵为设。武德初，数来朝贡，封为和顺郡王。及其国乱，诸部多归中国，惟思摩随逐颉利，竟与同擒。太宗嘉其忠，令统颉利旧部落，居于河南之地，胜兵四万，马万匹，锡其土，南至于大河，北至白道川，以北接薛延陀。为种落初集，惮薛延陀，不肯出。太宗遣司农卿郭嗣本赐延陀玺书曰：「前破突厥，止为颉利一人，除百姓之害，所以废而黜之，实不贪其土地、利其人马也。自黜废颉利以后，恒欲更立可汗，是以所降部落等并置河南，任其放牧。今户口羊马日向孳多，元许册立，不可失信。至秋闲，即欲遣突厥渡河，复其国土。我册尔延陀日月在前，今突厥理是居后，后者为小，前者为大。尔在碛北，突厥居碛南，各守土境。若其踰越，故相抄掠，我即将兵各问其罪。此约既定，非但有便尔身，贻厥子孙，长守富贵也。」于是命礼部尚书赵郡王孝恭赍册书就思摩部落，筑坛于河上以拜之，并赐之鼓纛。突厥及胡在诸州安置者，并令渡河北，还其旧部。又以左屯卫将军阿史那忠为左贤王，左武卫将军阿史那泥熟为右贤王以贰之。
　　薛延陀闻思摩渡河北，虑其部落翻附碛北，先蓄轻骑，伺至而击之。太宗遣使敕止之。时思摩下部众渡河者凡十万，胜兵四万人，思摩不能抚众，皆不惬服。至十七年，相率叛之，南渡河，请分处于胜、夏二州之闲，诏许之。思摩遂轻骑入朝，寻授右武卫将军，从征辽东，为流矢所中，太宗亲为吮血，其见顾遇如此。未几，卒于京师，赠兵部尚书、夏州都督，陪葬昭陵，立坟以象白道山，诏立碑于化州。
通典卷第一百九十八　边防十四
　　北狄五
　　　突厥中
　　　　　突厥中
　　突厥别部车鼻可汗，亦阿史那之族也，代为小可汗，牙在金山之北。颉利可汗之败，北荒诸部将推为大可汗，遇薛延陀为可汗，车鼻不能当，遂率所部归于延陀。为人勇烈，有谋略，颇为众所附。延陀恶而将诛之，车鼻知其谋，窜归于旧所。其地去京师万里，胜兵三万人，自称乙注车鼻可汗。西有葛逻禄，北有结骨，皆附隶之。遣其子沙钵罗特勤来朝，请身自入朝。太宗遣使征之，竟不至，太宗大怒。贞观二十三年，遣右骁卫郎将高潜引回纥、仆骨等兵众袭击之。其酋长歌逻禄泥熟阙俟利发及拔塞匐处木昆莫贺咄俟斤等率部落背车鼻，相继来降。永徽元年，军次阿息山。车鼻闻之，召所部兵，皆不赴，遂携其妻子从数百骑而遁，其众尽降。率精骑追车鼻，获之，送于京师，乃献于社庙，又献于昭陵。高宗数其罪而赦之，拜左武卫将军，赐宅于长安，处其余众于郁督军山，置狼山都督以统之。车鼻长子羯漫陀先统拔悉密部。车鼻未败前，遣其子庵铄入朝，太宗嘉之，拜左屯卫将军，更置新黎州以统其众。
　　车鼻既败之后，突厥尽为封疆之臣，于是分置单于、瀚海二都护府。单于领狼山云中桑干三都督、苏农等十四州，瀚海领金微新黎等七都督、仙崿贺兰等八州，各以其酋为都督、刺史。高宗东封泰山，狼山都督葛逻禄吐利等首领三十余人，并从至岳下，勒名于封禅之碑。自永徽以后二十余年，北鄙无事。
　　调露元年，单于管内突厥首领阿史德温傅、奉职二部落相率反叛，立泥熟匐为可汗，二十四州并叛应之。高宗遣鸿胪卿萧嗣业、右千牛将军李景嘉率众讨之，反为温傅败，兵士死者万余人。又令礼部尚书裴行俭为定襄道行军大总管，率太仆少卿李思文、营州大都督周道务等统众三十余万，讨击温傅，大破之，泥熟匐为其下所杀，并擒奉职而还。
　　永崇元年，突厥又迎颉利从兄之子阿史那伏念于夏州，将渡河立为可汗，诸部落复响应从之。又令裴行俭率师讨之。伏念窘急，诣行俭降，遂虏伏念诣京师，斩于东市。
　　永淳二年，突厥阿史那骨咄禄复反叛。骨咄禄者，颉利之疏属，其父本是单于右厢云中都督舍利元英下首领，代袭吐屯啜。伏念既破，骨咄禄鸠集亡散，入总材山，聚为群盗，有众五千余人。又抄掠九姓，得羊马甚多，渐至强盛，乃自立为可汗，以其弟默啜为设，咄悉匐为叶护。其所因温彦博议处河南诸部落分为六州，后渐滋繁。至阿史德元珍，习中国风俗，知边塞虚实，在单于检校降户部落，尝坐事为单于长史王本立所拘絷。会骨咄禄入寇，元珍请依旧检校部落，本立许之，因而便投骨咄禄。骨咄禄得之，甚喜，立为阿波大达干，令专统兵马事。进寇蔚州，都督崔智辩击之，反为所杀。文明元年，又寇朔州，杀掠吏人。垂拱二年，骨咄禄又寇朔、代等州，左玉钤卫中郎将淳于处平为阳曲道总管，与副中郎将蒲英节率兵赴援，行至忻州，与贼战，大败，死者五千余人。三年，骨咄禄又寇昌平，令左鹰扬卫大将军黑齿常之击却之。其年八月，寇朔州，复以常之为燕然道大总管，击贼于黄花堆，大破之，追奔四十余里，贼众遂散走碛北。右监门卫中郎将爨宝璧又率精兵万三千人出塞穷追，反为骨咄禄所败，全军尽没，宝璧轻骑遁归。初，宝璧见常之破贼，遽表请穷其余党，武太后令常之与宝璧计议，遥为声援。宝璧贪功先行，又令人出塞二千余里觇候，见元珍等部落皆不设备，遂率众掩袭之。既至，又遣人报贼，令得设备出战，遂为贼所覆，宝璧坐此伏诛。武太后大怒，因改骨咄禄为不卒禄。元珍后率兵讨突骑施，临阵战死。骨咄禄，天授中卒。
