<!-- { "loadSidebar": true } -->
　　隋大业元年，突厥处罗可汗击铁勒诸部，厚其税敛，又猜忌薛延陀等，恐为变，遂集其魁帅数百人，尽诛之。由是一时反叛，拒处罗，遂立俟利发、俟斤契弊歌楞为易勿真莫何可汗，居贪汗山，复立薛延陀内俟斤字也咥为小可汗。处罗既败，莫何始大焉，甚得众心，为邻国所惮，伊吾、高昌、焉耆诸国悉附之。
　　其俗大抵与突厥同，唯丈夫婚毕，便就妻家，待产乳男女然后归，此其异也。
　　　　　薛延陀
　　薛延陀，铁勒之别部也，前燕慕容俊时，匈奴单于贺剌头率部三万五千来降，延陀盖其后。与薛部杂居，因号薛延陀。可汗姓壹利吐氏，代为强族。初蠕蠕之灭也，并属于突厥，而部落中分，在郁督军山者，东属于始毕；在贪汗山者，西属于叶护，其主夷男，于大唐贞观中遣使朝聘，封为毗伽可汗，居大漠之北，俱沦水南，去长安万四千余里。后铁勒仆骨、同罗共击薛延陀，大败之。太宗以其破亡，遣江夏王道宗、左卫大将军阿史那社尔为瀚海道安抚使。
　　初，薛延陀真珠毗伽可汗遣使请婚，太宗许以女妻之，征可汗备亲迎之礼，诏幸灵州与之礼会。延陀先无府藏，调敛其国，且行万里，既涉沙碛，无水草，而羊马多死，遂后期。太宗于是停幸灵州。既而聘羊马损耗将半，于是反其使者。群臣或云，许公主以妻延陀，边境得以休息，纳其献聘，不可失信于蕃人，宜在速成。太宗曰：「君等知古而不知今。昔汉家匈奴强而中国弱，所以厚饰子女，嫁与单于。今中国强而北狄弱，汉兵千人堪击其数万。延陀所以扶服稽颡、恣我所为、不敢骄慢者，以新得立为君长，杂居非其本属，将倚大国，用服其众。彼同罗、仆骨等十余部落，兵各数万，足制延陀；所以不敢发者，以延陀为我所立，惧中国也。若今以女妻之，大国子婿，增崇其礼，深结党援，杂姓部落，更尊服之。夷狄人岂知恩义，微不得意，勒兵南下，所谓养兽自噬也。今不与其女，使命颇简，诸姓部落知吾弃之，其争击延陀必矣。」既而李思摩数侵掠之。延陀复使突利失寇定襄，掠百姓，太宗遣英国公李绩援之，虏已出塞而还。太宗以玺书责让之，可汗乃遣使致谢，复请发兵助军，太宗优诏答而止焉。
　　　　　仆骨
　　仆骨，铁勒之别部，习俗与突厥略同。在多滥葛东境，胜兵万余，与同罗宿敦邻好，最居北偏。先臣于颉利，苦颉利乱政，后附薛延陀。大唐贞观中，遣使朝贡。及延陀之灭也，其大酋婆匐、俟利发歌蓝伏延诣阙内附。
　　　　　同罗
　　同罗者，铁勒之别部也。在薛延陀之北，去长安万七千五百里，户万五千，俗与突厥略同。初臣突厥，苦颉利之政乱，太宗时，其酋俟利发时健啜遣使内附。中闲无闻。洎天宝初，其酋帅阿布思以万余帐来降，处之朔方河南之地，给其廪食，每岁仍费缯絮数十万段，其河曲郡县仓廪为之空虚。至十年背叛，劫掠诸姓部落，遂还漠北。寻为回纥所破，党众离散。阿布思后奔葛逻禄，北庭节度程千里购之以献，戮于京师。
　　　　　都波
　　都波者，铁勒别种。南去回纥十三日行。分为三部，自相统摄。结草为庐，无牛羊，不知耕稼。土多百合草，取其根以为粮，兼捕鱼射猎为食，而衣貂、鹿之皮，贫者缉鸟羽以为服。婚姻，富者以马，贫用鹿皮及草根为聘礼。死亡以木柜盛尸，置山中，或悬于树上，送葬哭泣略与突厥类。莫知四时之候。国无刑罚，偷盗倍征其赃。大唐贞观二十一年，遣使朝贡。
　　　　　拔野古
　　拔野古者，亦铁勒之别部。在仆骨东境，胜兵万余。其地丰草，人皆殷富。其酋俟利发屈利失，贞观二十一年举其部来降。其地东北千余里曰康干河，有松木入水，二年乃化为石，其色青，有国人居住，其人谓之「康干石」。其松为石以后，仍似松文。人皆着木脚，冰上逐鹿。以耕种射猎为业。国多好马，又出铁。风俗与铁勒同，言语稍别。
　　　　　多滥葛
　　多滥葛在薛延陀东界，居近同罗水，胜兵万人。自古未通中国。其大酋、俟斤多滥葛共率所部朝见。
　　　　　斛薛
　　斛薛，亦铁勒之别部，在多滥葛北境，两姓合居，胜兵七千。
　　　　　阿跌
　　阿跌，亦铁勒之别部，在多滥葛西北，胜兵千七百。隋代号诃咥部是也。迁徙无常所。
　　　　　契苾羽
　　契苾羽在多滥葛南，两姓合居，胜兵二千。
　　　　　鞠国
　　鞠国在拔野古东北五百里，六日行。其国有树无草，但有地苔。无羊马，家畜鹿如中国牛马。使鹿牵车，可胜三四人。人衣鹿皮，食地苔。其国俗聚木为屋，尊卑共居其中。
　　　　　俞●
　　俞●国在鞠国东十五日行。其土地宽大，百姓众多。风俗与拔野古同。少牛马，多貂鼠骨咄也。
　　　　　大漠
　　大漠国在鞠国北，饶羊马。人极长大，长者至丈三四尺。问其国云，北有骨师国，共大漠相接。
　　　　　白霫
　　白霫，在拔野古东，胜兵三千人。其渠帅各率所部归附，列地为州，即其酋长为刺史。自鞠国以下诸国，并贞观二十一年通。
通典卷第二百　边防十六
　　北狄七
　　　库莫奚　契丹　室韦　地豆于　乌洛侯　驱度寐　霫　拔悉弥　流鬼　回纥　骨利干　结骨　驳马　鬼国　盐漠念
　　　　　库莫奚
　　库莫奚，闻于后魏及后周。其先，东部鲜卑宇文之别种也。初为慕容晃所破，遗落者窜匿松漠之闲。其地在今柳城郡之北。其俗甚不洁，而善于射猎，好为寇抄。后魏之初，频为寇盗，及突厥兴而臣属之。后稍强盛，分为五部：一曰辱纥主，二曰莫贺弗，三曰契个，四曰木昆，五曰室得。理饶乐水北，即鲜卑故地。一名如洛环水，盖「饶乐」之讹也。每部置俟斤一人为其帅，随逐水草，颇同突厥。有阿会氏，五部中为盛，诸部皆归之。其俗，死者以苇薄裹尸，悬之树上。其后款附。至隋代号曰奚，突厥称蕃之后，亦遣使入朝。奚部落并在今柳城郡东北二千余里。
　　大唐开元五年二月，奚首领李大酺入朝，封从外生女辛氏为固安公主以妻之。八年，大酺战死，共立其弟鲁苏为主，诏仍以固安公主为妻。时鲁苏牙官塞默羯谋害鲁苏，翻归突厥，公主密知之，遂设宴，诱执而杀之。上嘉其功，赏赐累万。公主嫡母妒主荣宠，乃上书云主是庶人，此实欺罔称嫡，请更以所生女嫁与鲁苏。上怒，令与鲁苏离婚，又封成安公主女韦氏为东光公主以妻鲁苏。
　　　　　契丹
　　契丹之先与库莫奚异种而同类，并为慕容氏所破，俱窜于松漠之闲。其俗颇与靺鞨同。父母死而悲哭者为不壮，但以其尸置于山树之上。经三年之后，乃收其骨而焚之，因酹酒而祝曰：「冬月时，向阳食；夏月时，向阴食。若我射猎时，使我多得猪鹿。」其无礼顽嚚，于诸夷最甚。
　　后魏初，大破之，遂逃迸，与库莫奚分背。经数十年，稍滋蔓，有部落于和龙之北数百里，和龙今柳城郡。多为寇盗。魏太武帝真君以来，岁贡名马，于是东北群狄悉万丹部、阿大何部、伏弗郁部、羽陵部、日连部、匹黎部、比六于部各以其名马文皮入献，皆得交市于和龙、密云之闲。密云今郡。其后为突厥所逼，又以万家寄于高丽。
　　隋开皇末，有别部四千余家，背突厥来降。文帝方与突厥和好，重失远人之情，悉令给粮还本部，敕突厥抚纳之。固辞不去。部落渐众，遂北逐水草，当辽西正北二百里，依托纥臣水而居，东西亘五百里，南北三百里，亦鲜卑故地。分为十部，多者三千，少者千余，随水草畜牧。
　　大唐贞观二十二年十一月，契丹帅窟哥率其部内属，以契丹部为松漠都督府，拜窟哥为持节十州诸军事、松漠都督于营州，兼置东夷都护，以统松漠、饶乐之地，罢护东夷校尉官。武太后万岁通天元年五月，窟哥曾孙松漠都督羁縻松漠都护府属，今柳城郡。李尽忠与其妻兄归诚州刺史孙万荣，杀都督赵文翙，举兵反，陷营州，今柳城。自号可汗。命左鹰扬将军曹仁师、右金吾将军张玄遇、右武威大将军李多祚、司农少卿麻仁节等二十八将讨之。遇贼于西硖石、黄獐谷，官军败绩，玄遇、仁节没于贼。李尽忠死，孙万荣代领其众，攻陷冀州，今信都郡。刺史陆宝积死之。又陷瀛州属县。今河闲郡。又遣夏官尚书、同凤阁鸾台三品王孝杰与苏宏晖率兵十八万，与孙万荣战于东硖石，官军又大败，孝杰没于阵，宏晖弃甲而遁。又命河内王武懿宗为大总管，右肃政御史大夫娄师德为副，沙咤忠义为前军，率兵二十万以讨之。万荣为其家奴所杀，其党遂溃。开元五年十一月，封宗室女为永乐公主，出降契丹松漠王李失活。十年闰五月，敕余姚公主女慕容氏封为燕郡公主，出降松漠郡王李漠郁干。
　　　　　室韦
　　室韦有五部，后魏末通焉，并在靺鞨之北，路出柳城。诸部不相总一，所谓南室韦、北室韦、钵室韦、深末怛室韦、大室韦，并无君长，人众贫弱。突厥沙钵略可汗尝以吐屯潘垤统领之，盖契丹之类也。其在南者为契丹，在北者号室韦。南室韦在契丹北三千里，后魏书云：自契丹路经啜水、盖水、犊了山，其山周回三百里，又经屈利水，始到其国。土地卑湿，至夏则移向西贷勃、欠对二山，多草木，饶禽兽，又多蚊蚋，人皆巢居，以避其患。后渐分为二十五部，有余莫不满咄，犹酋长也。死则子弟代立，嗣绝则择贤豪而立之。盘发衣服与契丹同。乘牛车，籧篨为室，如突厥毡车之状。度水则束薪为，或有以皮为舟者。马则织草为鞯，结绳为辔。寝则屈木为室，以籧篨覆上，移则载行。以猪皮为席，编木藉之。气候多寒，田收甚薄。无羊，少马，多猪、牛。造酒、食噉、言语与靺鞨同。婚姻之法，二家相许，婿辄盗妇去，然后送牛马为聘。妇人不再嫁，以为死人妻，难以共居。部落共为大棚，人死则置尸其上。居丧三年。其国无铁，取给于高丽。自南室韦北行十一日至北室韦，分为九部落。其部落渠帅，号乞引莫贺咄。气候最寒，冬则入山，居穴中，牛畜多冻死。饶獐鹿，射猎为务。凿冰，没水中而网射鱼鳖。地多积雪，惧陷坑阱，骑木而行。俗皆捕貂为业，冠以狐貉，衣以鱼皮。又北行千里至钵室韦，依胡布山而住。人众多于北室韦，不知为几部落。用桦皮盖屋，其余同北室韦。从钵室韦西四日行，至深末怛室韦，因水为号也。冬月穴居，以避太阴之气。又西北数千里，至大室韦，径路险阻，言语不通，尤多貂及青鼠。
　　北室韦，后魏武帝、隋开皇大业中，并遣使朝献。
