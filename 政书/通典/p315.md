<!-- { "loadSidebar": true } -->
　　质明，诸享官各服祭服，助教儒服，学生青衿服。本司帅掌事者入实樽罍及币，每座樽二，一实玄酒为上，一实醴齐次之。礼神之币用白，各长丈八尺。祝版各置于坫。赞唱者先入就位。祝二人与执樽罍篚者入立于庭，重行，北面西上。立定，赞唱者曰：「再拜。」祝以下皆再拜。执樽罍篚者各就位。祝升自东阶，行扫除讫，降自东阶，各还斋所。
　　刺史将至，赞礼者引享官以下俱就门外位，助教、学生并入就门内位。刺史至，参军事引之次。县令，赞礼者引，下仿此。赞唱者先入就位。祝入升自东阶，各立于樽后。刺史停于次少顷，服祭服出次，参军事引刺史入就位，西向立，参军事退立于左。赞礼者引享官以下次入就位。凡导引者每曲一逡巡。立定，赞唱者曰：「再拜。」刺史以下皆再拜。
　　参军事少进刺史之左，北面白：「请行事。」退复位。祝俱跪取币于篚，兴，各立于樽所。凡取物者皆跪俛伏而取以兴；奠物则跪奠讫，俛伏而后兴。本司帅执馔者奉馔陈于门外。参军事引刺史升自东阶，进先圣神座前，西向立；祝以币北向授，刺史受币，参军事引刺史进，西向跪奠于先圣神座前，兴，少退，西向再拜。讫，参军事引刺史当先师神座前，北向立；祝又以币西向授，刺史受币，参军事引刺史进，北向跪奠于先师神座，兴，少退，北向再拜。参军事引刺史降复位。
　　本司引馔入，升自东阶，祝迎引于阶上，各设于神座前。籩豆，蓋先徹乃升；簋簠既奠，却其盖于下。笾居右，豆居左，簋簠居其闲。羊豕二俎横而重于右，腊特陈于左。设讫，本司与执馔者降出，祝还樽所。
　　参军事引刺史诣罍洗，执罍者酌水，执洗者跪取盘，兴，承水，刺史盥手，执篚者跪取巾于篚，兴，进，剌史帨手讫，执篚者受巾，跪奠于篚；遂取爵兴以进，刺史受爵，执罍者酌水，刺史洗爵，执篚者又跪取巾于篚，兴，进，刺史拭爵讫，受巾，跪奠于篚，奉盘者跪奠盘，兴。參軍事引刺史升自東階，詣先聖酒樽所，執樽者舉，刺史酌醴齊。参军事引刺史诣先圣神座前，西向跪奠爵，兴，少退，西向立。祝持版进于神座之右，北面跪读祝文曰：「维某年岁次月朔日，子刺史县令，下仿此。具官姓名敢昭告于先圣孔宣父：惟夫子固天攸纵，诞降生知，经纬礼乐，阐扬文教，余烈遗风，千载是仰，俾兹末学，依仁游艺。谨以制币牺齐，粢盛庶品，祗奉旧章，式陈明荐，以先师颜子配，尚飨。」祝兴，刺史再拜，祝进跪奠版于神座，兴，还樽所。
　　刺史拜訖，參軍事引刺史，詣先師酒樽所，取爵於坫，執樽者舉，刺史酌醴齊。参军事引刺史诣先师神座前，北向跪奠爵，兴，少退，北向立。祝持版进于神座之左，西向跪读祝文曰：「敢昭告于先师颜子：爰以仲春，仲秋。率遵故实，敬修释奠于先圣孔宣父，惟子庶几具体，德冠四科，服道圣门，实臻壸奥。谨以制币牺齐，粢盛庶品，式陈明献，从祀配神，尚飨。」祝兴，刺史再拜，祝进跪奠版于神座，兴，还樽所。
　　刺史拜讫，参军事引刺史诣东序，西向立。祝各以爵酌福酒，合置一爵，一祝持爵进刺史之左，北面立。刺史再拜受爵，跪祭酒，啐酒，奠爵，俛伏，兴。祝各帅执馔者进俎，跪减先圣神座前胙肉，各取前脚第二骨。共置一俎上。又以笾取稷黍饭，共置一笾。兴，祝先以饭进，刺史受以授执馔者，又以俎进，刺史受以授执馔者。刺史跪取爵，遂饮卒爵，祝进受爵，复于坫。刺史兴，再拜，参军事引刺史降复位。
　　初刺史献将毕，赞礼者引亚献诣罍洗，盥手洗爵，升献饮福如刺史之仪。唯不读祝文，亦不受胙。讫，降复位。初亚献将毕，赞礼者引终献诣罍洗盥洗，升献饮福如亚献之仪。讫，复位。自此下至燔祝版，如祭社仪，唯祝取币降西阶为异。
　　　　州学生束修束帛一篚，一疋；酒一壶，二斗；脯一案，五脡。县礼同。
　　其日平明，学生青衿服至学门，博士公服若儒服立于学堂东阶上，西面。赞礼者引学生立于门东，西面。不自同于宾客。陈束帛篚、酒壶、脯案于学生西南，当门北向，重行西上。将命者出，立于门西，东面白：「敢请行事。」学生少进曰：「某方受业于先生，敢请见。」将命者入告。博士曰：「某也不德，请子无辱。」将命者出告。学生曰：「某不敢为仪，敢固以请。」将命者入告。博士曰：「请子就位，某敢见。」将命者出告。学生曰：「某不敢以视宾客，请终赐见。」将命者入告。博士曰：「某辞不得命，敢不从。」将命者出告。执篚者以篚东面授学生。博士降俟于东阶下，西面。赞礼者引学生，执酒脯者从之。学生入门而左，立于西阶之南，东面。执酒脯者立于学生西南，东面北上。学生跪奠篚，再拜。博士答拜，学生还避，遂进，跪取篚。赞礼者引学生进博士前，东面授币，执酒脯者从奠于博士前。博士受币，赞者取酒脯币以东。执酒脯者出。赞礼者引学生立于阶闲近南，北面再拜讫，引出。
　　　　诸里祭社稷
　　前一日，社正及诸社人应祭者各清斋一日于家正寝。正寝者，谓人家前堂待宾之所。应设馔之家先修治神树之下。又为瘗埳于神树之北，方深取足容物。掌事者设社正位于稷座西北十步所，东面；诸社人位于其后，东面南上。设祝奉血豆位于瘗埳之北，南向。祭器之数，每座樽酒二并勺一，以巾覆之，俎一，笾二，豆二，爵二，簋二，簠二。无礼器者，量以余器充之。
　　祭日未明，烹牲于厨。唯以特豕，祝以豆取牲血，置于馔所。夙兴，掌馔者实祭器。牲体载右胖，折节如州县制，分载二俎。其樽，一实玄酒为上，一实清酒次之。笾实枣栗，豆实葅醢，簋实稷黍，簠实稻粱。掌事者以席入，社神之席设于神树下，稷神之席设于神树西，俱北向。
　　质明，社正以下各服其服。掌事者以盥水器入，设于神树北十步所，加勺巾二爵一于其下，盛以箱。又以酒樽入，设于神树北近西，社神之樽在东，稷神之樽在西，俱东上南向，置爵二及祝版于樽下。执樽者立于樽后。掌事者入实樽酒讫，祝及执樽者其祝以社人有学识者充之。入当社神北，南向，以东为上，皆再拜。执酒樽者就樽后立，其执盥者就盥器后立。
　　赞礼者引社正以下俱就位，立定，赞礼者赞再拜，社正以下皆再拜，祝诣樽所。赞礼者赞再拜，社正以下皆再拜，掌事者以馔入，各设于神座前。葅醢居前左右箱，黍稷在其闲，俎居其外。讫，掌事者出。
　　赞礼者引社正诣盥器所，执盥者酌水，社正洗手，取巾拭手讫，洗爵，拭爵讫，赞礼者引社正诣社神酒樽所，酌酒讫，赞礼者引社正诣社神座前，跪奠爵于馔右，兴，少退，南向立。祝持版进社神座东，西面跪读祝文曰：「维某年岁次月朔日，子某坊村则云某村，以下准此。社正姓名合社若干人等，敢昭告于社神：惟神载育黎元，长兹庶物，时属仲春，仲秋。日惟吉戊，谨率常礼，恭用特牲清酌，粢盛庶品，祗荐于社神，尚飨。」祝兴，社正以下及社人等俱再拜。
　　赞礼者引社正诣稷神酒樽所，取爵酌酒讫，赞礼者引社正诣稷神馔前，南向跪奠酒于馔右，兴，少退，南向立。祝持版进于稷神座西，东向跪读祝文曰：「若干人等敢昭告于稷神：惟神主兹百谷，粒此群黎，今仲春吉戊，秋云仲秋。谨率常礼，恭以特牲清酌，粢盛庶品，祗荐于稷神，尚飨。」祝兴，社正以下及社人俱再拜。
　　赞礼者引社正立于社神座前，南向立。祝以爵酌社稷神福酒，合置一爵，进社正之右，社正再拜受酒讫，跪祭酒，遂饮卒爵，祝受爵还樽所，社正兴，再拜。
　　赞礼者引社正还本位，立定，赞礼者赞再拜，社正及社人俱再拜。讫，祝以血置于埳，埳东西各一人窴土。半埳，赞礼者少前，白：「礼毕。」遂引社正等出。祝与执樽者复当社神位再拜。讫，出其余馔，社人等俱于此馂，如常会之仪。其祝版燔于祭所。
　　　　诸太子庙时享
　　　　　斋戒
　　将享，有司卜日如别仪。凡应享之官，散斋二日，致斋一日，太乐工人等清斋，并如别仪。
　　　　　陈设
　　前享三日，右校清扫内外，守宫设享官以下次于斋坊之内。
　　前享二日，太乐令设轩悬之乐于庙庭如式。前享一日，奉礼设享官以下位于东门之内道北，执事位于道南，每等异位，俱重行西向，以北为上。设奉礼位于乐悬东北，赞者一人在南，差退，俱西面。设协律郎位于庙堂之上前楹闲近西，东向。设太乐令位于乐悬之闲，北向。设门外位：享官以下皆于东门外道南，每等异位，北向西上。
　　前享一日，晡前三刻，廟令帥府史齋郎以樽坫罍洗篚入設於位，其籩豆鉶陳於廟座之東，加以巾蓋。笾豆各十，四，俎二，瓒一，簋簠各二，萧蒿坫盘各一，罍洗各一。设器物者皆濯而陈之。晡后三刻，赞引引博士诣厨省视濯溉，还斋所。
　　享日未明十五刻，太官令帅宰人以鸾刀割牲，取膟膋共实一豆，置于馔所。
　　　　　晨祼
　　享日未明四刻，诸享官各服朝服，庙令、良酝令各率其属入实樽罍，牺樽实以醴齐，象樽实以盎齐，罍樽实以清酒。其三樽之上樽实以玄酒。爵七、勺二、篚一，并设洗于堂下。其器并以乌漆。太官令帅进馔者实诸笾豆簋簠。
　　未明三刻，奉礼帅赞者先入就位。贊引引博士、宮闈令及執樽罍篚者入自東門，當階閒重行，北面西上。立定，奉礼曰：「再拜。」赞引引博士升堂上，各就位。宫闱令开埳室，出神主置于座讫，还执事位。
　　未明二刻，谒者引享官俱就东门外位。太乐令引工人入讫，赞引引亚献先入就位，再拜讫，行扫除，复位。
　　谒者引享官入就位。立定，奉礼曰：「再拜。」享官等再拜讫，谒者进初献之左，白：「有司谨具，请行事。」退复位。协律郎俛伏，举麾，工鼓柷，奏肃和之乐，三成，偃麾，戛敔，乐止。奉礼曰：「众官再拜。」众官在位者皆再拜。
　　谒者引初献诣罍洗，盥手洗瓒讫，谒者引初献升自东阶，诣
　　　　　馈食
　　取爵饮以授斋郎虚爵，俛伏，兴，再拜讫，赞引引复位。
　　赞引引亚献诣罍洗，盥手洗爵，升堂诣樽所，酌酒，入奠于神座前，兴，退户外，再拜讫，少退立。斋郎酌酒两爵合置一爵，亚献再拜，跪受爵，啐酒，遂饮卒爵，以爵授斋郎，俛伏，兴，再拜讫，引复位。次引终献如亚献之仪。
