<!-- { "loadSidebar": true } -->
　　驾至墠所，兵部尚书介冑乘马奉引，至讲武所，入自都墠北和门，至两步军之北，当空南向。黄门侍郎奏称：「请降辂。」还侍位。皇帝降辂，入大次而观。兵部尚书停于东厢，西向。三仗小退以通观路。领军减小驾骑士，立于都墠之四周。侍臣依左右厢立于大次之前，东西面北上。文武九品以上皆公服，文东武西，在侍臣之外十步所，重行北上。诸州使人及蕃客先集于都墠北和门外，东方南方立于道东，西方北方立于道西，皆向辂而立，以北为上。驾至和门，奉礼曰：「再拜。」在位者皆再拜，皇帝入次，谒者引诸州使人，鸿胪卿引蕃客，东方南方立于大次东北，南向，以西为上；西方北方立于大次西北，南向，以东为上。若有观者，立于都墠骑士仗外，四周任意。然后讲武。
　　诸州使人及蕃客立定，吹大角三通，中军将各以鞞令鼓，二军俱击鼓。三鼓，有司偃旗，步士皆跪。二军诸帅果毅以上各集于中军大将旗鼓之下。左厢中军大将立于旗鼓之东，西面；诸军将立旗鼓之南，北面东上。右厢中军大将立于旗鼓之西，东面；诸军将立于旗鼓之南，北面西上。以听誓。大将誓曰：「今行讲武，以教人战，进退左右一如军法。用命有常赏，不用命有常刑，可不勉之！」誓讫，左右三军各长史二人，振铎分循以警众，诸果毅各以誓词遍告其所部。遂声鼓，有司举旗，士众皆起，骑徒皆行，及表，击钲，骑徒乃止，又击三鼓，有司偃旗，士众皆跪。又击鼓，有司举旗，士众皆起，骑骤徒趋，及表乃止，整列立定。东军一鼓，举青旗为直阵，西军亦鼓而举白旗为方阵以应之；次南军一鼓而举赤旗为锐阵，北军亦鼓而举黑旗为曲阵以应之。次东军鼓而举黄旗为圆阵，西军亦鼓而举青旗为直阵以应之。次西军鼓而举白旗为方阵，东军亦鼓而举赤旗为锐阵以应之。次东军鼓而举黑旗为曲阵，西军亦鼓而举黄旗为圆阵以应之。凡阵迭为客主，先举者为客，后举者为主，从五行相胜之法，为阵以应之。每变阵，二军各选刀楯之士五十人，挑战于两军之前。第一、第二挑战迭为勇怯之状，第三挑战为敌均之势，第四、第五挑战为胜败之形。每将变阵，先鼓而为直阵，然后变从余阵之法。五阵毕，两军俱为直阵。又击三鼓，有司偃旗，士众皆跪。又声鼓举旗，士众皆起，骑驰徒走，左右军俱至中表，相拟击而还。每退至一行表，跪起如前，遂复本列。
　　侍中跪奏：「请观骑军。」又侍中称：「制曰可。」侍中俛伏，兴。二军吹角、击鼓、誓众、俱进及表乃止，皆如步军，唯无跪起耳。骑军东西迭为主客，为五变之阵皆如步军之法。每阵各八骑挑战于两阵之间，如步军法。五阵毕，俱大击鼓而前，盘马相拟击而罢，遂振旅而还。
　　凡步骑二军之士，备则满数，省则半之，损益随时，唯不得减将帅。凡相拟击，皆不得以刃相及。凡步士逐退，过中表二十步而止，不得过也；骑士不在此例。若因田狩，则令讲武军士之外先期为围，观讫，乘马鼓行亲禽如别礼。狩讫，乘辂振旅而还如常仪。
　　讲武罢，侍中跪奏称：「侍中臣某言，讲武礼毕，请还。」俛伏，兴。皇帝降御舆，侍卫如常仪。皇帝升辂，太仆卿立授绥，升讫，敕车右升，千牛将军升辂陪乘。黄门侍郎奏请銮驾发引，以下如圆丘还宫仪，唯不作鼓吹，不撞蕤宾。解严讫，将士各还。明日群官奉参起居如别仪。
　　　　皇帝田狩
　　仲冬狩田之礼。前期十日，兵部征众庶，循田法；虞部量地广狭，表所田之野。前狩三日，本司建旗于所田之后，随地之宜。
　　前一日未明，诸将各帅士徒集旗下，不得諠哗。质明弊旗，后至者罚之。兵部分申田令，遂围田。其两翼之将皆建旗，及夜布围讫，若围广，或先期二日、三日。围阙其南面。且据南面。及狩，随地所向。
　　驾出以刚日。其发引、次舍如常。将至田所，皇帝鼓行入围。鼓吹令以鼓六十陈于皇帝东南，西向；六十陈于皇帝西南，东向，皆乘马。各备箫角。诸将皆鼓行赴围。乃设驱逆之骑百有二十。既设驱逆，皇帝乘马南向，有司敛大绥以从，诸公王以下皆乘马带弓矢陈驾前后，所司之属又敛小绥以从。乃驱兽出皇帝之前。初一驱过，有司整饬弓矢以前；再驱过，本司奉进弓矢；三驱过，皇帝乃从禽左而射之。每驱必三兽以上。皇帝发，亢大绥。皇帝既发，然后公王发。王着，亢小绥。诸公既发，以次射之讫，驱逆之骑止，然后百姓猎。
　　凡射兽，自左而射之，达于右腢，为上射；达右耳本，为次射；左髀达于右，为下射。群兽相从，不尽杀。已被射者，不射。又不射其面，不翦其毛。其出表者不逐。
　　将止，虞部建旗于田内，乃雷击驾鼓及诸将之鼓，士徒噪呼。诸得禽者，献于旗下，致其左耳。大兽公之，小兽私之。其上者以供宗庙，次者以供宾客，下者以充庖厨。乃命有司馌兽于四郊，以兽告至于庙社。其因讲武以狩，则先设围亦如之也。
通典卷第一百三十三　礼九十三　开元礼纂类二十八　军礼二
　　皇帝射于射宫　皇帝观射于射宫　
　　制遣大将出征有司宜于太社　
　　制遣大将出征有司告于太庙齐太公庙附　
　　仲春祀马祖　仲夏享先牧仲秋祭马社仲冬祭马步附　
　　合朔伐鼓诸州合朔伐鼓附　大傩诸州县傩附
　　　　皇帝射于射宫
　　前一日，太乐令设宫悬之乐，鼓吹令设十二案于射殿之庭，以当月之调，登歌各以其合；东悬在东阶东，西面，西悬在西阶西，东面；南北二悬，及登歌，广开中央。避箭位也。张熊侯，去殿九十步，设乏于侯西十步，北十步。乏，侯边避矢物，以革为之，高广七尺。先有垛为之，则不设。设五楅庭前，少西。楅，长三尺，博三寸，厚一寸半，龙首蛇身，以委矢。布侍射者位于西阶前，东面北上。布司马位于侍射位之南，东面。布获者位于乏东，东面。侍射射位于殿阶下，当御前少西，横布，南面。侍射者弓矢俟于西门外。陈赏物于东阶下，少东。置罚丰于西阶下，少西。丰，所以承罚爵，形似豆大而卑。设罚樽于西阶西，南北以堂深。設篚於樽西，南肆，實爵加。
　　其日质明，御服武弁出，乐作、警跸及文武侍卫皆如常仪。文武官俱公服，典谒引入见，乐作及会如元会仪。酒三遍，侍中奏称：「有司既具，请射。」又侍中前承制，退称：「制曰可。」王公以下皆降。文官立东阶下，西面北上；武官立西阶下，于射之后东面北上。持钑队群立于两边，千牛备身二人横奉御弓矢立于东阶上，西面，执弓者在北。设坫于执弓者之前，置御决拾笥于其上。决，今之射沓。拾今之射捍。获者持旌，自乏南行，当侯东行，至侯，负侯北面立。负侯谓背侯向内立。令众射者见侯与旌，深有志于中。侍射者出西门外取弓矢，两手奉弓，搢乘矢于带，搢，插。乘矢，四矢。入立于殿下射位西，东面。司马奉弓自西阶升，当西楹前，南面，挥弓命获者去侯。获者去侯，西行十步，北行至乏，止。司马降西阶，复位。千牛郎将一人奉决拾以笥，千牛将军奉弓，千牛郎将奉矢，进立于御榻东，少南，西面。郎将跪奠笥于御榻前少东，拂以巾，取决兴，赞设决讫，千牛郎将又跪取拾兴，赞设，以笥退，奠于坫上，复位。千牛将军北面张弓，以袂顺左右隈，上再下一，弓左右隈，谓弓上面下面。以衣袂摩拭上面再度，下面一度也。西面，左执弣，右执箫以进御讫，退立于御榻东少后。千牛郎将以巾拂矢进，一一供御。御欲射，协律郎举麾，先奏鼓吹及乐驺虞五节，御乃射，第一矢与第六节相应，第二矢与第七节相应，以至九节。协律郎偃麾，乐止。千牛将军以矢行奏，中曰「获」，下曰「留」，上曰「扬」，左曰「左方」，右曰「右方」。留，矢短不及侯。扬谓矢过侯，左右谓矢偏不正也。御射讫，千牛将军于御座东，西面受弓，退付千牛于东阶上。千牛郎将以笥受决、拾，退奠于坫上，复位。
　　侍射者进，升射席，北面立，左旋，东面张弓，南面挟矢。协律郎举麾，乐作，不作鼓吹。奏乐狸首三节，然后发矢。若侍射者多，则齐发。第一发与第四节相应，第二发与第五节相应，以至七节。协律郎偃麾，乐止。射者右旋，东面弛弓，北面立，乃退，复西阶下位。其射人多少，临时听进止。若九品以上俱蒙赐射，则六品以下后日引射，所司监之。司马升西阶，自西楹前，南面挥弓命取矢，降复位。取矢者以御矢付千牛郎于东阶下，侍射者矢加于楅，北阔。侍射者释弓于位，庭前北面东上。所司奏请赏侍射中者，罚不中者。侍中称：「制曰可。」所司立楅之西，东面，监唱射矢。取矢者各唱中者姓名。中者立于东阶下，西面北上；不中者立于西阶下，东面北上。俱再拜。所司于东阶下以次付赏物，受讫，退复西面位。酌者于罚樽西，东面酌，进，北面跪奠于丰上，退立于丰南，少西。不中者进丰南，北面跪取丰上爵，立饮卒爵，跪奠丰下，退复东面位。酌者北向跪取虚爵，酌奠如初。不中者以次继饮皆如初。讫，典谒引王公以下及侍射者，庭前北面，相对为首，再拜讫，引出。持钑队复位。御入，奏乐警跸如常仪。所司以弓矢出中门外，付侍射者，引出。
　　若御射无侍射之人，则不设楅，不陈赏物，不设罚樽。若御燕游小射，则常服，不陈乐悬，不行会礼，王公以下事讫出，无北面再拜之仪。
　　　　皇帝观射于射宫
　　前一日，设宫悬、登歌、张麋侯如亲射仪。设第一楅于庭前少西，第二楅于第一楅南二步，以次五楅。陈赏物罚丰如亲射。布王公以下释弓矢席位于中门外左右，俱北上。布三品以上会席位于殿上如常仪。布第四品五品会席位于东西阶南，在乐悬内，东厢者西面，西厢者东面，俱北上。若殿上人少，四品五品亦升之。布六品以下会席位于乐悬之南，北上。若四品五品升殿，则在悬内。布王公以下将射位于东西阶前，北上。布左右司射位于王公将射位前，左者西面，右者东面，俱北上。布司马位于右司射南，东面。布三品以上及左供奉官射席位于御座东楹闲，少前；布三品以上及右供奉官射席位于御座西楹闲，少前。席横布，各容六人。布四品以下射席位于殿阶下如殿上仪。布获者位于乏东，东面，取矢者在获者南，俱东面。获者，谓看矢疏密者。置左右司射各三人，司马二人。
