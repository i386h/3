<!-- { "loadSidebar": true } -->
　　博士段畅重申杜元凯议曰：「尚书毋逸云『高宗亮阴，三年不言』。诸儒皆云『亮阴，默也』。唯郑玄独以亮闇为凶庐。今据诸儒为正，明高宗既卒哭，即位之后，除缞麻，躬行信默，听于冢宰，以终三年也。言即位，以明免丧之后，素服心丧，谓之谅闇。故杜议曰：『天子居丧，齐斩之情，菲杖绖带，当其遂服，葬而除服，谅闇以终三年也』。国语楚语及论语、礼记坊记坊音防丧服四制，皆说高宗之义，大体无异。唯尚书大传以谅闇为凶庐。盖东海伏生所说，郑玄之所依。博而考之，义既不通。据经所言，是唯天子居凶庐，岂合礼制？代俗皆谓大祥后禫时为谅闇。汉记称和熹邓皇后居母丧，缟素，不食肉，亦曰谅闇。此乃古今之通言，信默者为得之也。」范宣曰：「所以知谅闇为凶庐者，按礼，葬后柱楣，楣则梁也，明葬后居庐，所以为义。」畅曰：「昔武王崩，成王立，周公摄政，明年既葬，周公冠成王而朝于祖，以见诸侯。此天子卒哭除丧之证也。春秋在丧，王曰小童，公侯曰子，既葬则无此称。此除服证也。」范宣难曰：「礼，葬后饮食衣服，皆有降杀。设君臣之称，安得不异？」畅曰：「春秋文八年秋八月，襄王崩。九年春，毛伯来求金。传曰：『不书王命，未葬也。』」范宣曰：「礼既葬王，政入于国，即君名有渐，非一朝顿除除服之义。多引益惑耳。」畅引僖王崩未再周，惠王享晋、虢失礼，以名位不同，不议丧享，而讥公侯同礼。又享有笾豆之荐，聘则陈币太庙，授玉两楹。此闻乐不乐，食旨不甘，除服证也。范宣曰：「朝聘之礼，国有丧，皆有撤损，不与平同也。周礼掌客职『宾客有丧，唯刍稍之受』，是明主人设飨是仪，有等级之品，客受刍稍，循情之事，是以往往有享文耳。且或有急尊王室，或有安卫社稷，事出无方，归于时宜，事讫反服，于礼何伤？于啐哜示仪，而信以为食旨，亦其昏矣。」畅引春秋僖七年闰月，惠王崩。九年夏，王使宰孔赐齐侯胙，曰「天子有事于文武」。以为王丧再周少五月，而犹事文武，明王者卒哭除丧，即位而祭庙矣，所谓烝尝禘于庙也。宣曰：「夫祭祀之礼，有正有变。所以然者，或时有所施，不必一也。祷类祈禡，岂一道乎？武王出祔以燎，岂是常郊耶？天地犹然，况宗庙乎？礼不墓祭，而尚祭乎毕。又不于宗庙，而祀在坶室。坶音牧。郑玄云「牧野之室」。且礼『去祧为坛，去坛为墠』，而周公请命，告太王以下，而三坛同墠，此岂非变礼乎？当襄王之时，逼于王子带，不敢发丧，潜使告于齐。常有忧惧之色，故或为权礼于文武。告请之祀，非其常典，故云有事于文武，而不称禘祫于宗庙也。能究变正之义，始可与谈春秋耳。」段畅引经传，以为诸侯谅闇，申杜议云：「按春秋僖公九年，宋桓公卒，未葬，而襄公会诸侯，故曰子。凡在丧，王曰小童，公侯曰子。传发宋公，而因释王。在丧未葬，称在丧；葬讫卒哭，已除缞麻，故不复名在丧：此诸侯除服之证也。按礼记，诸侯元子既葬，见于天子，曰类见。将嗣父位，除丧见王，以受瑞命，由嗣而见，故曰类见。于是天子礼之太庙，赐以命服。此诸侯不以麻终三年之证也。杂记『麻者不绅，执玉不麻，麻不加于彩』。诸侯既卒哭即位，则有聘享朝会之礼。既执玉服彩，不宜复以服麻，故去缞麻，服缟素。缟素之制，可以杂于吉也。此除缞麻谅闇之文也。丧大记云：『君既葬，王政入于国，既卒哭而服王事。大夫、士既葬，公政入于家，既卒哭，弁绖带。金革之事无避也。』然则大夫士皆以缞麻终三年，故虽卒哭，称弁绖带，以服金革之事。诸侯以上，卒哭除缞麻谅闇，故特不言弁绖。此诸侯缞麻除之证也。又春秋鲁隐公元年：『天王使宰咺来归惠公仲子之赗。』左传曰：『赠死不及尸，吊生不及哀。』既卒哭，除服谅闇，此为免丧。免丧之后来吊，故曰『吊生不及哀』。此诸侯卒哭除缞之证也。文公元年：『天王使毛伯来锡公命。』公羊传曰：『命者何？加我服也。』贾逵以为『诸侯踰年即位，天子赐以命珪，合瑞为信也』。然则皆得行吉礼。文公元年：『公孙敖如齐。』左传曰：『穆伯如齐，始聘焉，礼也。凡君即位，卿出并聘，践修旧好，要结外援，好事邻国，以卫社稷也。』僖公之丧未三年，嫌于不可以接吉事，故传发明大义，以正诸侯之礼也。春秋襄公十五年冬十一月，晋侯周卒；十六年正月，葬晋悼公；三月，公会晋侯于湨梁。左传曰：『葬晋悼公，平公即位，改服修宫，烝于曲沃，与诸侯宴于温，使诸大夫舞，曰歌诗必类。』诸侯五月而葬，今晋悼三月便葬，遂合诸侯燕会，使大夫歌舞，皆非丧礼也。羊舌肸、祁奚、韩襄，皆晋之贤大夫也。平公尚幼，宰傅相之，命诸贤傅幼君而若此，盖继好继信，谋事补阙，礼之大者，故传其行事也。晋子墨缞绖征秦，遂墨缞以葬。书春秋时，卒哭之后，御军甚多，无缞墨文明其服也。弁绖金革，礼所权许，皆为救危亡者也。哀公五年秋九月，齐侯杵臼卒。六年，公羊传曰：『除景公之丧，诸大夫皆在朝。』又礼会于陈乞之家，明其皆免丧无复所制也。」
　　博士谢况议：「杜元凯注春秋左传云：『天子诸侯虽卒哭除丧，至于当其练祥之日，必设位而哭，明不复禫也。』且先朝故事，无有禫仪，盖君子行礼，不求变俗。而博士徐禅，意欲以来六月二十二三大祥，二十五六而禫。三日之中，衣服无异，而立二节，皆背先仪，又非简易之法也。忌日举哀，如昔成制。礼云：『除丧者卜其远日，避不怀也。』謂當擇月末以還大祥，除四起縞冠，受以白，徙月復吉，不宜立異屢改也。仲尼曰：『三年之丧，二十五月而毕。哀痛未尽，思慕未忘，然服以是断者，岂不送死有已，复生有节也哉！』又云『天地已易，四时已变，是以象之』，而欲二十二三日除缟弁，二十五六日禫哭。礼玉藻曰：『缟冠素纰，既祥之冠也。』所谓大祥而素缟麻衣也。释禫之礼云，禫祭则黄衣玄冠矣。既祭乃服禫，朝服綅冠，踰月玄端以居，复平常焉。如士礼之条，又无禫哭也。且日时未改，忌月未过，便复常节，恐非天王情礼、大晋之典也。今无受禫之服，又无改易之祭，三日之闲，哀乐未变，而立无名之哭，近背先帝画一之美，远违仲尼殊月之说。」
　　议曰：详按前仪，则礼经云「三年之丧，自天子达」。虽有其说，无闻服制。所引武王崩，既葬，成王冠；襄王崩，嗣王未再周，赐齐侯胙：皆可为明征。当以万机至繁，百度须理，如同臣庶丧制，唯祀与戎多阙。汉文弥留之际，不详前代旧规，深虑大政之废，遂施易月之令。若俟同轨毕至，嗣君然后免丧，俗薄风浇，或生衅难。执古道者，则云齐斩三年；适权宜者，遂称以日易月。礼经虽云七月而葬，汉魏以降，多一两月内，山陵礼终。窀穸之期，不必七月；除服之制，止于反虞。鲁史足征，可无致惑。庶情礼两得，政教无亏矣。
　　东晋康帝建元元年正月晦，成恭杜皇后周忌，有司奏，至尊周年应改服。诏曰：「君亲，名教之重也，权制出于近代耳。」于是素服如旧。非汉魏之典。
　　兴宁元年，章皇太妃薨，哀帝欲服重。江虨启：「先王制礼，应在缌麻服。」诏欲降周，虨又启：「厌屈私情，所以上严祖考。」于是制缌麻三月。
　　孝武太元中，崇德太后褚氏崩。后于帝为从嫂，或疑其服。博士徐藻议，以为：「资父事君而敬同。又，礼，其夫属父道者，妻皆母道。则夫属君道，妻亦后道矣。服后宜以资母之义。鲁讥逆祀，以明尊尊。今上躬奉康、穆、哀皇及靖后之祀，致敬同于所天。岂可敬之以君道，而服废于本亲？谓宜服齐缞期。」于是帝制周服。
　　安帝隆安四年，太后李氏崩。李氏生孝武，即帝之祖母。帝服齐缞三年，百寮疑所服。尚书左仆射何澄等议：「太皇太后名位允正，体同皇极，理制备尽，情礼合伸。春秋之义，母以子贵，既称夫人，礼服宜从正。故成风着夫人之号，文公服三年之丧。子于父之所生，体义情重。且礼，祖不厌孙，固宜遂服无屈，而缘情立制。嫌文不明，则宜从重，应同为祖母后齐缞周。永安皇后无服，但一举哀，百官亦一周。」诏可。于西堂设菰庐，神武门施凶门柏历。
　　宋武帝永初元年，黄门侍郎王准之议：「郑玄丧制，二十七月而终，学者云得礼。按晋初用王肃议，祥禫共月，遂以为制。江左以来，唯晋朝施用；缙绅之士，犹多遵郑义。宜使朝野一体。」诏可。
　　永初三年，武帝崩，萧太后制三年之服。
　　文帝元嘉十七年七月，元皇后崩。兼司徒给事中刘温持节监丧。神武门设凶门柏历至西上合，皇太子于东宫崇正殿及永福省并设庐。诸皇子未有府第者，于西廨设庐。太子心丧三年。心丧有禫无禫，礼无成文，代或两行。皇太子心丧毕，诏使博议。有司奏：「丧礼有禫，以祥变有渐，不宜便除即吉，故其闲服以綅缟也。心丧已经十三月，大祥十五月，祥禫变除，礼毕余情一周，不应复有再禫。宣下以为永制。」诏可。
　　后魏自道武及诸帝，悉依汉魏，既葬公除。
