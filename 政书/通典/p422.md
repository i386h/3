<!-- { "loadSidebar": true } -->
　　章帝时，郭躬条奏，请重文可从轻者四十一事，着于令。陈宠又代躬为廷尉，帝纳宠言，制除钻钻诸惨酷之科，解妖恶之禁，又除文致之请谳五十余事，着于令。宠复钩校律令，刑法溢于甫刑者，奏除之，钩，犹勘也，音工侯反。溢，出也。曰：「今律令，犯死刑者六百一十，耐罪千六百九十八，赎罪以下二千六百八十一，溢于甫刑千九百八十九，其四百一十大辟，千五百耐罪，七十九赎罪。请令三公、廷尉集平律令，可施行者，大辟二百，耐罪、赎罪二千八百，合为三千。其余千九百八十九事，悉可详除。」会宠得罪，遂罢。并具宽恕篇。
　　安帝永初中，法稍苛繁，人不堪之，陈宠子忠复为尚书，略依宠意，奏上三十三条，为决事比，比，例也，必寐反。以省请谳之弊。又上除蚕室刑；西汉文、景已除宫刑，今复除蚕室刑者，是当时虽有文而未悉断，武帝时，司马迁犯法，下蚕室，即其事矣，今申明除之。解赃吏三代禁锢；狂易杀人，得减重论；狂易，谓狂而易性也。母子兄弟相代死，听，赦所代者。
　　献帝初，应劭又删定律令，撰具律本章句、尚书旧事、廷尉版令、决事比例、司徒都目、五曹诏书及春秋折狱，凡二百五十篇。又集议驳三十篇，以类相从，凡八十二事。于是旧事存焉。
　　曹公秉政，欲复肉刑，陈群深陈其便，锺繇亦赞成之，孔融、王修不同其议，遂止。具肉刑议篇。于是乃定甲子科，犯釱左右趾者易以木械，是时乏铁，故易以木焉。又以汉律太重，故令依律论者听得科半，使从半减也。
　　魏文帝受禅后，有大女刘朱，挝子妇酷暴，前后三妇自杀，论朱减死作尚方，因是下怨毒杀人减死之令。
　　明帝改士庶罚金之令，男听以罚代金，妇人加笞还从鞭督之例，以其形体裸露故也。时所用旧律，其文起自魏文侯师李悝。悝撰次诸国法，着法经，以为王者之政，莫急于盗贼，故其律始于盗、贼；盗贼须劾捕，故着囚、捕二篇；其轻狡、越城、博戏、借假不廉、淫侈、踰制以为杂律一篇；又以具律具其加减：是故所著六篇而已，然皆罪名之制也。商君传习，以为秦相。汉承其制，萧何定律，除参夷连坐之罪，增部主见知之条，益事律兴、厩、户三篇，合为九篇。叔孙通益律所不及，傍章十八篇，张汤越宫律二十七篇，赵禹朝律六篇，合六十篇。又汉时决事，集为令甲以下三百余篇，又司徒鲍昱撰嫁娶辞讼决为法比都目，凡九百六卷。代有增损，轻重乖异。而通条连句，上下相蒙，虽大体异篇，实相采入。盗律有贼伤之例，贼律有盗章之文，兴律有上狱之法，厩律有逮捕之事：若此之比，错糅无常。后人生意，各为章句，叔孙宣、郭令卿、马融、郑玄诸儒章句十有余家，家数十万言。凡断罪所当由用者，合二万六千二百七十二条，七百七十三万二千二百余言，言数益繁，览者益难。天子于是诏，但得用郑氏章句，不得杂用余家。卫觊又奏曰：「刑法者，国家之所贵重，而私议之所轻贱；狱吏者，百姓之所悬命，而选用者之所卑下。请置律博士，转相教授。」然而律文烦广，事比众多，离本依末，决狱之吏如廷尉狱吏范洪受囚绢二丈，附轻法论之；狱吏刘象受属偏考囚张茂物故，附重法论之。洪、象虽皆弃市，而轻枉者相继。其后，天子又下诏改刑制，命陈群、刘邵等删约旧科，旁采汉律，定为魏法，制新律十八篇，州郡令四十五篇，尚书官令、军中令，合百八十余篇。其序略曰：
　　　　旧律所以难知者，由于六篇篇少故也。篇少则文荒，文荒则事寡，事寡则罪漏。故集罪例以为刑名，冠于律首。
　　　　盗律有劫掠、恐喝、和卖买人，科有持质，皆非盗事，故分以为劫掠律。贼律有欺谩、诈伪、踰封、矫制，囚律有诈伪生死，令丙有诈自复免，事类众多，故分为诈律。贼律有贼伐树木、杀伤人畜产及诸亡印，金布律有毁伤亡失县官财物，故分为毁亡律。囚律有告劾、传覆，厩律有告反逮受，科有登闻道辞，故分为告劾律。囚律有系囚、鞫狱、断狱之法，兴律有上狱之事，科有考事报谳，宜别为篇，故分为系讯、断狱律。盗律有受所监临受财枉法，杂律有假借不廉，令乙有呵人受钱，科有使者验赂，其事相类，故分为请赇律。盗律又有辱强贼，兴律有擅兴徭役，具律有出卖呈，科有擅作修舍事，故分为擅兴律。兴律有乏徭稽留，贼律有储峙不办，厩律有乏军之兴，及旧典有奉诏不谨、不承用诏书，汉氏施行有小愆乏及不如令，辄劾以不承用诏书之罪腰斩，不宜复为法，故复别为之留律。秦代旧有厩置、乘传、副车、食厨，汉初承秦不改，后以费广稍省，故后汉但设骑置，故除厩律，取其可用合科者，以为邮驿令。其告反逮验，别入告劾律。上言变事，以为变事令。以惊事告急，与兴律烽燧及科令者，以为惊事律。盗律有还赃畀主，金布律有罚赎入责以呈黄金为偿，科有平庸坐赃事，以为偿赃律。盖律之初制，无免坐之文，张汤、赵禹始作监临部主、见知故纵之例：其见知而故不举劾者与同罪，失不举劾各以赎论，其不见不知不坐也，是以文约而例通。科之为制，每条有违科，不觉不知，从坐之免不复分别，而免坐繁多，宜总为免例，以省科文，故更制定其由例，以为免坐律。诸律令中有教制，本条无从坐之文者，皆从此取法也。凡所定增十三篇，就故五篇，合十八篇，于正律九篇为增，于旁章科令为省矣。
　　　　更依古义，制为五刑。其死刑有三，髡刑有四，完刑、作刑各三，赎刑十一，罚金六，杂抵罪七，凡三十有七名，以为律首。又改贼律，以言语及犯宗庙园陵，谓之大逆无道，腰斩，家属从坐，不及祖父母、孙。至于谋反大逆，临时捕之，或污潴，或枭菹，夷其三族，不在律令，所以严绝恶迹也。贼斗杀人，以劾而亡，许依古义，听子弟得追杀之。会赦及过误相杀，不得报雠，所以止杀害也。杀继母与亲母同，防继假之隙也。除异子之科，使父子无异财也。殴兄姊加至五岁刑，以明教化也。囚徒诬告人反，罪及亲属，异于善人，所以累之使省刑息诬也。改投书弃市之科，所以轻刑也。正篡囚弃市之罪，断凶强为义之踪也。二岁刑以上，除家人乞鞫之制，省所烦狱也。改诸郡不得自择伏日，所以齐风俗也。
斯皆魏代所改。其大略如是。
　　司马景王辅政时，犯大逆者，其法诛及已出之女。毌丘俭之诛，其子甸妻荀氏应坐死，其族兄顗通表魏帝，以乞其命。诏听离婚。荀氏所生女芝，为颍川太守刘子元妻，亦坐死，以怀妊系狱。荀氏辞诣司隶校尉何曾乞恩，求没为官婢，以赎芝命。曾哀之，使主簿程咸上议曰：「臣以为女人有三从之义，无自专之道，出适他族，降父母之服，所以明外成之节也。而父母有罪则追刑，夫党见诛又随戮，一人之身，内外受辟。今女既嫁，则为异姓之妻；如或产育，则为他族之母。无辜受戮，伤孝子之心。且男既不得罪于他族，而女独婴戮于二门。臣以为在室宜从父之诛，既醮可随夫之罚。」于是有诏改定律令。
　　司马文王继秉魏政，患前代律令烦杂，陈群、刘邵虽经改革，而科网太密，于是命贾充、郑冲、荀顗、荀勖、羊祜、王业、杜友、杜元凯、裴楷、周雄、郭颀、成公绥、柳轨、荣邵等定法令，就汉九章增十一篇，仍其族类，正其体号，改旧律为刑名、法例，辨囚律为告劾、系讯、断狱，分盗律为请赇、诈伪、水火、毁亡，因事类为卫宫、违制，撰周官为诸侯律，合二十篇，六百三十条，二万七千六百五十七言。蠲其苛秽，归于益时。其余未宜除者，若军事、田农、酤酒，未得皆从人心，权设其法，太平当除，故不入律，悉以为令。施行制度，以此设教，违令有罪则入律也。其常事品式章程，各还其府，为故事。减枭斩族诛从坐之条，除谋反适养母出女嫁皆不复还坐父母弃市，省禁锢相告之条，去捕亡、亡没为官奴婢之制。轻过误老小女人当罚金、杖者，皆令半之。重奸伯叔母之令，弃市。淫寡女，三岁刑。崇嫁娶之要，一以下娉为正，不理私约。峻礼教之防，准五服以制罪也。凡律令合二千九百二十六条，十二万六千三百言，六十卷。故事三十卷。
通典卷第一百六十四　刑法二
　　刑制中
晋　东晋　宋　齐　梁　陈　后魏　北齐　后周　隋
　　晋武帝泰始三年，贾充等修律令成，帝亲自临讲，使裴楷执读。四年正月，大赦天下，乃颁新律。其后，明法掾张斐又注律，表上之，其要曰：
　　　　律始于刑名者，所以定罪制也；终于诸侯者，所以毕其政也。
　　　　刑名所以经略罪法之轻重，正加减之等差，明发众篇之多义，补其章条之不足，较举上下纲领。其犯盗贼、诈伪、请赇者，则求罪于此，作役、水火、畜养、守备之细事，皆求之作本名。告讯为之心舌，捕系为之手足，断狱为之定罪，名例齐其法制。自始及终，往而不穷，变动无常，周流四极，上下无方，不离于法律之中。
　　　　其知而犯之谓之「故」，意不以为然谓之「失」，违忠欺上谓之「谩」，背信藏巧谓之「诈」，亏礼废节谓之「不敬」，两讼相趣谓之「斗」，两和相害谓之「戏」，无变斩击谓之「贼」，不意误犯谓之「过」，逆节绝理谓之「不道」，陵上僭贵谓之「恶逆」，将害未发谓之「戕」，倡首先言谓之「造意」，二人对议谓之「谋」，制众建计谓之「率」，不和谓之「强」，攻恶谓之「略」，三人谓之「群」，取非其物谓之「盗」，货财之利谓之「赃」：凡二十者，律义之较名也。
　　　　夫律者，当慎其变，审其理。若不承用诏书，无故失之刑，当从赎。谋反之同伍，实不知情，当从刑。此故失之变也。卑与尊斗，皆为贼，斗之加兵刃水火中，不得为戏，戏之重也。向人室庐道径射，不得为过，失之禁也。都城人众中走马杀人，当为贼，贼之似也。过失似贼，戏似斗，斗而杀伤傍人又似误，盗伤缚守似强盗，呵人取财似受赇，囚辞所连似告劾，诸勿听治似故纵，持质似恐喝：如此之比，为无常之格也。
