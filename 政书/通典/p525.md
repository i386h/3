<!-- { "loadSidebar": true } -->
　　献帝兴平二年，单于于扶罗死，其弟呼厨泉立为单于，以兄被逐，不得归国，数为鲜卑所钞。帝自长安东归，右贤王去卑与白波贼帅韩暹等侍卫天子，拒击李傕、郭汜。及帝还洛阳，又从迁许，然后归国。建安二十一年，单于来朝，魏武因留于邺，而遣去卑归监其国焉。以其既在内地，人众猥多，惧必为寇，始分其众为五部，立其中贵者为帅，选汉人为司马以监督之。
　　魏末，复改帅为都尉。其左部居于太原故慈氏县，今西河郡隰城县。右部居祁县，今县。南部居蒲子县，北部居新兴县，中部居大陵县，今文水。多者一万落，少犹四五千落。
　　晋武帝初，塞外匈奴大水，塞泥、黑难等二万余落归化，帝复纳之，使居河西故宜阳城下。后复与晋人杂居，由是平阳、今平阳郡。西河、今西河、昌化郡。太原、今府地。新兴、今定襄、云中郡。上党、今郡。乐平诸郡，今乐平郡、太原府之闲。靡不有焉。泰始七年，单于刘猛背叛，帝遣娄侯何桢讨平之。其后稍因忿恨，渐为边患。侍御史西河郭钦上疏曰：「戎狄强犷，历古为患。魏初人寡，西北诸郡皆为戎居。今虽服从，若后有风尘之警，胡骑自平阳、上党不三日而至孟津，北地、今彭原郡地。西河、太原、冯翊、安定、上郡并今郡尽狄庭矣。宜及平吴之威，谋臣猛将之略，出北地、西河、安定，复上郡，实冯翊，于平阳以北诸县募取死罪，徙三河、三魏见士四万家以充之。裔不乱华，渐徙平阳、弘农、魏郡、京兆、上党杂胡，峻四夷出入之防，明先王荒服之制，万世之长策也。」帝不纳。太康五年，复有匈奴胡太阿厚率其部落三万人归化。七年，又有匈奴胡都大博及萎莎胡等各率种类大小凡十万余口，匈奴都督大豆得一育鞠等复率其种落大小万一千五百口，并来降，帝并抚纳之。按晋史云：「北狄以部落为类，其入居塞者，有屠各种、鲜支种、寇头种、乌谭种、赤勒种、捍蛵种、黑狼种，赤沙种、郁鞞种、萎莎种、秃童种、勃蔑种、羌渠种、贺赖种、锺跋种、大楼种、雍屈种、真树种、力羯种，皆有部落，不相杂错。屠各最豪贵，故得为单于，统领诸种。其国号有左贤王、右贤王、左奕蠡王、右奕蠡王、左于陆王、右于陆王、左渐尚王、右渐尚王、左朔方王、右朔方王、左独鹿王、右独鹿王、左显禄王、右显禄王、左安乐王、右安乐王，凡十六等，皆用单于亲子弟也。其左贤王最贵，唯太子得居之。其四姓，有呼延氏、卜氏、兰氏、乔氏。而呼延氏最贵，则有左日逐、右日逐，代为辅相；卜氏则有左沮渠、右沮渠；兰氏则有左当户、右当户；乔氏则有左都侯、右都侯。又有车阳、沮渠、余地诸杂号，犹中国百官也。其国人有綦毋氏、勒氏，皆勇健，好反叛。蛵，呼丁反。
　　惠帝元康末，魏武所分左部都尉左贤王刘元海汉初高帝以宫女妻冒顿，约为兄弟，故子孙遂冒姓刘氏。为首叛乱，窃大号，据神器，自是戎狄迭有中夏矣。元海父豹，即单于扶罗子左贤王也。
　　范晔论曰：「自汉兴，匈奴强炽为患，穷力殚财，寇虽颇折，而汉之疲耗略相当矣。宣帝值虏庭分争，呼韩邪来臣，乃权纳怀柔，因为边卫，单于保塞称藩，故曰边卫。罢关徼之警，息兵民之劳，六十余年矣。后王莽陵篡，扰动戎夷，续以更始之乱，方夏幅裂。自是匈奴得志，内暴滋深。光武以用事诸华，未遑沙塞之外，因徙幽、并之民，增屯戍之卒而已。其后匈奴争立，日逐来奔，愿修呼韩之好，以御北狄之冲，奉藩称臣，永为捍御。天子乃诏有司开北鄙，择肥美之地，量水草以处之。于是匈奴分破，始有南北二庭焉。后雠衅既深，互伺便隙，至于陷溃创伤者，靡岁或宁，而汉之塞地晏然矣。后亦颇为出师，令窦宪，耿夔之徒，前后掩其窟穴，蹑北追奔三千余里。单于震慑，遁走于乌孙之地，而漠北空矣。若因其时势，及其虚旷，还南虏于阴山，归西河于内地，上申光武权宜之略，下防戎羯乱华之变，使耿国之算不谬于当世，袁安之议见从于后王，平易正直，若此其弘也。而窦宪矜三捷之效，忽经世之规，狼戾不端，专行威惠。遂复更立北虏，返其故庭，并恩两护，以私己福，弃蔑天公，坐树大鲠。永言前载，何愤恨之深乎！自后经纶失方，叛服不一，其为疢毒，胡可殚言！降及后世，翫为常俗，终于吞噬神乡，丘墟帝宅。谓刘元海等及托跋氏并都中国。呜呼！千里之差，兴自毫端，失得之源，百世不磨矣。」
通典卷第一百九十六　边防十二
　　北狄三
　　　乌桓　鲜卑　轲比能　宇文莫槐　徒河段　慕容氏　拓跋氏　蠕蠕
　　　　　乌桓
　　乌桓者，本东胡也。汉初，匈奴冒顿灭其国，余类保乌桓山，因以为号。俗与匈奴多同，其异者，怒则杀父兄，而终不害其母，以母有族类，父兄无相雠报故也。以己为种，无复报者故也。其有勇健能理决斗讼者，推为大人，无代业相继。邑落各有小帅，数百千落自为一部。大人有所召呼，则刻木为信。氏姓无常，以大人健者名字为姓。其嫁娶先私通，掠将女或半岁百日，然后遣媒人送马牛羊，以为聘币。婿随妻至家，无尊卑，朝朝拜之，而不拜其父母。为妻家仆役一二年闲，妻家乃更厚遣送女，居处财物，一皆为办。计谋从用妇人，唯斗战之事乃自决之。父子男女，相对踞蹲，髡头为轻便。妇人至嫁时乃养发，分为髻，着句决，饰以金碧，犹中国有簂步摇也。簂字或为帼，妇人首饰。释名云：「皇后首饰上有垂珠，步则摇也。」簂，古陌反。妇人能刺韦作文绣，织氀毼。氀毼，罽也。氀，力于反。毼，胡达反。男子能作弓矢鞍勒，勒，马衔也。锻金铁为兵器。其土地宜穄及东墙，东墙似蓬草，实如穄子，至十月而熟，能作白酒，而不知作曲，曲米常仰中国。有病，以艾灸，或烧石自熨，烧地卧上，或随病痛处，以刀决脉出血，及祝天地山川之神，无针药。俗贵兵死，有哭泣之哀，至葬则歌舞相送。肥养一犬，以彩绳婴牵，并取死者所乘马、衣物，皆烧而送之，言以属累犬，属累犹付托也。属，之欲反。累，力瑞反。使护死者神灵归赤山。赤山在辽东西北数千里，如中国人死者魂神归岱山也。博物志曰：「泰山，天帝孙也，主召人魂。东方万物始，故知人生命也。」敬鬼神，祠天地日月星辰山川及先大人有健名者，祠用牛羊，毕皆烧之。饮食必先祭。若相贼杀者，令部落自相报，不止，诣大人告之，听出牛马羊以赎死命，乃止。
　　乌桓自为冒顿所破，众遂孤弱，常臣服匈奴。汉武帝遣霍去病击破匈奴左地，因徙乌桓于上谷、渔阳、右北平、辽西、辽东五郡塞外，今妫川、范阳以东至安东，是汉五郡也。为汉伺察匈奴动静。其大人岁一朝见，于是始置护乌桓校尉监领之，使不得与匈奴交通。后渐强盛。
　　至后汉建武中，抄击匈奴，匈奴转北徙数千里，漠南地空，帝乃以币帛赂遗之。二十五年，大人郝旦等九百余人诣阙朝贡，于是封其渠帅为侯王君长者八十一人，皆居塞内，布于缘边诸郡。时司徒掾班彪上言：「乌桓天性轻黠，好为寇贼，若久放纵而无总领者，必复侵掠居人。臣愚以为宜复乌桓校尉，诚有益于附集，省国家之边虑。」帝从之。于是始复置校尉于上谷宁城。在今妫川郡怀戎县西北，俗名西吐城。至桓帝末，或降或叛。
　　灵帝初，乌桓渐盛。上谷有难楼者，众九千余落，辽西今柳城郡有丘力居者，众五千余落，皆自称王；又辽东苏仆延，众千余落，自称峭七笑反王；右北平今北平郡乌延，众八百余落，自称汗鲁王：并勇健而多计策。中平四年，前中山太守张纯中山今博陵郡叛，入丘力居众中，自称弥天安定王，遂为诸郡乌桓元帅，寇掠幽、冀、青、今北海、济南、平原、乐安郡地。徐今彭城、琅邪郡地。四州。五年，刘虞为幽州牧，虞购募斩纯首，北州乃定。
　　自匈奴衰弱，而乌桓转盛。献帝初平中，丘力居死，从子蹋顿有武略，代立，总摄三王部，众皆从其号令，边长老皆比之冒顿，以雄北方。建安初，冀州牧袁绍与前将军公孙瓒相持不决，蹋顿遣使诣绍求和亲，遂遣兵助绍击瓒，破之。绍矫制赐蹋顿、难楼、苏仆延、乌延等，皆授以单于印绶。建安十二年，曹公自征乌桓，大破蹋顿于柳城，获首虏二十余万人，其余众万余落，悉徙居中国为齐人。西晋王浚为幽州牧，有乌桓单于审登，前燕慕容俊时，有乌桓单于薛云，后燕慕容盛时，有乌桓渠帅莫贺咄科，并其别种，然而微弱不足云矣。
　　　　　鲜卑
　　鲜卑，亦东胡之支也，别依鲜卑山，因号焉。今在柳城郡界。其言语习俗与乌桓同，唯婚姻先髡头，以季春月大会饶乐水上，今在柳城郡界。然后配合。其兽异于中国者，有野马、原羊、角端牛，以角为弓，代谓角端弓者也。郭璞注尔雅曰：「原羊似吴羊而角大，出西方。」前汉书音义曰：「角端似牛，角可为弓。」又貂、豽、鼲子，皮毛柔软，豽音女滑反。鼲音胡昆反。貂鼲并鼠属，豽蜼属。故天下以为名裘。
　　汉初亦为冒顿所破，远窜辽东塞外，与乌桓相接，未尝通中国。至后汉光武建武二十一年，鲜卑与匈奴入辽东，辽东太守祭肜击破之，斩获殆尽。三十年，鲜卑大人于仇贲等率种人朝贺，帝封于仇贲为王。于是鲜卑炖煌、酒泉以东邑落大人，皆诣辽东受赏赐，青徐二州给钱岁二亿七千万以为常。
　　和帝永元中，大将军窦宪遣右校尉耿夔击匈奴，北单于遁走，留者尚十余万落，鲜卑因此徙据其地而有其人，由此渐盛。安帝永初中，鲜卑大人燕荔阳朝贺，邓太后令止乌桓校尉所居宁城下，因筑南北两部质馆。筑馆以受降质也。鲜卑邑落百二十部，各遣入质。是后或降或叛，边人岁苦其害。汉虽时有克获，而不补所费。
　　桓帝时，鲜卑檀石槐者，部落畏服，遂推为大人。檀石槐乃立庭于弹汗山歠仇水，歠，昌悦反。去高柳北三百余里，今马邑郡界。兵马甚盛，东西部大人皆归焉。因南抄缘边，北折丁零，东却夫余，西击乌孙，尽据匈奴故地，东西万四千余里，南北七千余里，网罗山川水泽盐池。分其地为三部，东接夫余、濊貊二十余邑为东部，从右北平以西至上谷十余邑为中部，从上谷以西至炖煌接乌孙二十余邑为西部，各置大人主之。
