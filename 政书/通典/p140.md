<!-- { "loadSidebar": true } -->
　　将祭，主人各服其服，筮于庙门外。五等诸侯皆服玄冕。二王后及方伯为上公者，与鲁侯于周公庙服衮冕。大夫以朝服。士以玄冠玄端也。日用丁己，内事用柔日。必丁己者，取其令名，自丁宁，自变改，皆以为谨敬也。必先诹此日，明日乃筮也。筮旬有一日，旬，十日也。以先月下旬之己，筮来月上旬之己。曰「来日丁亥，用荐岁事」。丁者未必遇亥也，直举一日以言之。则己亥、辛亥亦用之，苟有亥焉可矣。既得日吉，乃官戒，宗人命涤，宰命为酒，宿戒尸。先宿尸者，重所用，又将筮。明日，朝服筮尸，吉，乃遂宿尸，祝傧。筮吉又遂宿尸，重尸也。祝为傧者，尸神象也。明日，主人朝服，即庙门外东方位，南面。宰、宗人西面，北上。牲北首，东上。司马刲羊，司士击豕，宗人告备，乃退。刲、击，皆杀也。此既省，告备乃杀。雍爨在门东南，北上。特牲馈食礼：「陈鼎于门外，北面。棜在南，实兽腊。牲在其西，北首东足。宗人视牲，告充，雍人作豕。」崔灵恩云：「二王后则自用其牲。」棜音于据反。司宫摡笾豆爵觯于东堂下。雍人陈鼎五。士礼：主妇视饎爨于西堂下，亨于门外东方，樽于户东，实笾豆于房中。司马升羊右胖。骨十一体。肠、胃、祭肺，各三。举肺一。升，上也。髀不升，近窍，贱也。此据大夫也。若诸侯则太牢，士则特牲。胖音判。士升豕。如升胖之仪。雍人抡肤九，实于一鼎。抡，择也。肤，胁革肉也。择之取美。司士又升鱼腊。司宫樽两甒音武于房户闲，有玄酒。小祝设盘匜余之反于西阶东。为尸将盥。主人朝服立于阼阶东。司宫设筵于奥，祝设几于筵上，右之。布神座也。室中西南隅谓之奥。主人出迎鼎，主人先入。尊导。有司各升，实笾、豆、樽、俎。祝盥，升西阶。主人盥，升阼阶。祝先入，南面。主人从入户内，西面。将纳祭也。祝先，接神也。士礼则主妇、宗人、宗妇升，实笾豆等。主妇被鬄，他计反。衣侈袂，荐自东房。士礼：主妇纚笄宵衣，盥，自房中荐豆。崔灵恩云：「二王后夫人各以本国盛服，侯伯夫人则服揄狄，子男及三公大夫夫人阙狄。」佐食、司士序升西阶，相从设俎。主妇设稷，兴，入房。祝酌，奠，祝，主人再拜。祝出，迎尸。尸升西阶，祝从。尸升筵，祝、主人皆拜妥尸。尸不言，答拜，遂坐。拜之使安坐也。尸自此答拜，遂坐而卒食。尸祭，卒食，告饱。主人酌酒酳尸，尸拜受，主人拜送。尸祭，啐，卒爵。祝酌，授尸，尸酢主人，主人卒爵。祝与佐食盥手，取黍以授尸，尸执以命祝，祝受以东，嘏于主人。其辞曰：「皇尸命工祝，承致多福无疆于汝孝孙，来汝孝孙，使汝受禄于天，宜稼于田，眉寿万年。勿替引之。」主人再拜稽首，受黍，尝之，纳诸内。尝之者，重之至也。纳，入也。主人献祝，又酌，献佐食。主妇酌，献尸，受，主妇拜送。尸祭酒，卒爵，又酢主妇。主妇酌献祝与上佐食，亦如之。及宾长献尸，尸酢宾。主人出，立于阼阶；祝立西阶，告曰：「利成。」利，养也。成，毕也。孝子养礼毕。祝入，尸谡，主人降。谡，起也。谡音所六反。祝先，尸从，遂出于庙门。事尸之礼，讫于庙门。崔灵恩云：「二王后各得行其先王之礼，尸各服其君之服。尸、君、夫人入，皆作乐。殷人先乐降神，后酌郁鬯以献尸。方伯之祭，同服冕，行九献之法，不得同二王后食前六献，食后三，当食前四，至酳为五，更行四献为九也。王之兄弟封为侯伯，时祭则尸坐，南面，主在东面。侯伯则行七献之礼，子男则行五献，皆依其命数。凡五等之爵，自祭皆用玄冕。未赐珪瓒者，不以郁鬯，直以酒灌神也。凡诸侯灌，用黄目为上，齐则献象以下。尸如君服以入，奏肆夏。君与夫人灌，各一献。然后迎牲，丽于碑，鸾刀启其毛血以授祝。祝入，诏于室。及杀，始行朝践之事。尸南面，主在西，东面。取膟膋燎于炉炭，入，诏神于室。夫人酌盎齐以献尸，为三献。至荐熟时，先以羹告，设馔于堂，后迎尸于奥。君拜妥尸，酌清酒以献，为四献。至酳五献，酬酢至七献，礼成。」
　　庶人祭于寝。寝，适寝也。祭法曰：「庶人无庙，死曰鬼。」郑玄曰：「庶人，府史之属也。」
　　记曰：「君子将营宫室，宗庙为先，厩库为次，居室为后。重先祖及国之用。凡家造，祭器为先，牺赋为次，养器为后。大夫称家，始造事也。牺赋，以税出牲。无田禄者，不设祭器；有田禄者，先为祭服。」祭器可假，祭服宜自有。「成庙则衅之。其礼，祝、宗人、宰夫、雍人皆爵弁纯衣。庙新成必衅，尊而神之也。宗人先请于君曰：「请命以衅某庙。」君诺之，乃行。雍人拭羊，宗人视之，宰夫北面于碑南，东上。居上者，宰夫也。宰夫，摄主也。拭，静也。雍人举羊升屋，自中，中屋南面，刲羊血流于前，乃降。门、夹室皆用鸡，先门而后夹室，其衈如志反皆于屋下。割鸡，门当门，夹室中室。自，由也。衈谓将欲割牲以衅，先灭耳旁毛荐之。耳，听声者也，告神，欲其听之。有司皆向室而立，门则有司当门北面。有司，宰夫、祝、宗人也。既事，宗人告事毕，乃皆退。告者，告宰夫也。反命于君曰『衅某庙事毕』。反命于寝，君南向于门内，朝服。既反命，及退。君朝服者，不至庙也。路寝成，则考之而不衅。衅屋者，交神明之道也。言路寝者，生人所居。不衅者，不神之也。考之者，设盛食以落之耳。晋献文子成室，诸大夫发焉是。凡宗庙之器，其名者，成则衅之以豭豚。」宗庙名器，樽彝之属。「凡宗庙之礼，牛曰一元大武，豕曰刚鬣，豚曰腯肥，羊曰柔毛，鸡曰翰音，犬曰羹献，雉曰疏趾，兔曰明视，脯曰尹祭，槁鱼曰商祭，鲜鱼曰脡祭，水曰清涤，酒曰清酌，黍曰芗合，粱曰芗萁，稷曰明粢，稻曰嘉蔬，韭曰丰本，盐曰咸鹾，玉曰嘉玉，币曰量币」。此皆号牲物者，异于人用也。元，头也。武，迹也。腯，肥。翰，长也。羹献，食人之余也。尹，正也。槁音考，干也。商，量也。脡，直也。萁，辞也。嘉，善也。稻，菰蔬之属。丰，茂也。大咸曰鹾。「辨九拜，一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜」。稽首，头至地。顿首，头叩地。空首，头至手，所谓拜手也。吉拜，拜而后稽颡，谓齐衰不杖以下者。言吉者，此殷之凶拜，周以其拜与顿首相近，故云吉拜。凶拜，稽颡而后拜，谓三年服者。杜子春云：「振读为振铎之振。动音恸。奇读为奇偶之奇。谓先屈一膝，今雅拜也。」或曰：「奇读为倚。倚拜谓持节持戟拜，身倚之以拜是也。」郑大夫云：「动读为董，书亦或为董。振董，以两手相击也。奇谓一拜也。褒读为报，报拜，再拜是也。」郑司农云：「褒拜，今时持节拜是也。肃拜，但俯下手，今时是也。介者不拜，故曰『为事故，敢肃使者』。」郑玄谓：「振动，战栗变动之拜。书曰『王动色变』。一拜，答臣下拜；再拜，拜神与尸也。」音于志反。
　　后汉献帝封曹操为魏公，依诸侯礼立五庙于邺。后进爵为王，无所改易。
　　晋安昌公荀氏进封大国，祭六代。荀氏祠制云：「今祭六代，未立庙，暂以厅事为祭室。须立庙，如制备。」
　　又张祖高问谢沈曰：「诸侯祭五庙，先诹日，卜吉而行事，为祭五庙诸毕耶？按仪，视杀、延尸，厥明行事，晏朝乃阕。五庙尽尔，将终日不了；若异日，未见其义。」沈答曰：「五庙同时，助祭者多，晏朝乃阕。季氏逮闇，继之以烛，虽有强力之容，肃敬之心，皆倦怠也。子路为宰，与祭，室事交乎户，堂事交乎阶，晏朝而退。孔子闻之曰：『谁谓由不知礼。』」
　　贺循祭仪云：「祭以首时及腊，首时者，四时之初月。岁凡五祭。将祭，前期十日散斋，不御，不乐，不吊。前三日，沐浴改服，居于斋室，不交外事，不食荤辛，静志虚心，思亲之存。及祭，施位。范汪祀礼云：「凡夫妇者皆同席，贵贱同也。兄弟同席，谓未婚也。」牲，大夫少牢，士以特豕。祭前之夕，及腊鼎陈于门外，主人即位，西面。宗人袒，告充。主人视杀于门外，主妇视饎于西堂下。设洗于阼阶东南，酒醴甒于房户。牲皆体解。肩臂臑三骨，属肱。肩次臂，臂次臑。膞骼二，属股。不取髀，近窍不取。骼，股之本。膞次体，骼次膞。脊，以前为正。，旁中为正。周人尚右胖，俎以骨为主，贵者取贵骨。羊一俎：十一体，举肺一，祭肺三。豕一俎：十一体，举肺一，祭肺三。腊，大夫全鹿一俎，鱼一俎。麷蕡白黑，四物已废，今之俱出稻麦者代之。此朝事之笾，大夫有之。腶修，大夫宾尸，主妇荐之。糗饵粉餈四物，羞笾。酏食糁食，羞豆也。自糗以下六物，少牢主人酬尸而荐。以上皆大夫所加于士也。凡新物皆随时有而荐，不可逆载。从献上炙，主人以肝，主妇以肉，谓之燔，随酒而行礼祭。主妇视饎爨于西堂下，遂亲设黍稷及葅醢及枣栗之荐。今饭果出房，明妇职也。骼音古白反。臑音奴到反。平明，设几筵，东面，为神位。进食，乃祝。祝乃酌，奠，拜，祝讫，拜退，西面立，少顷，酌酳。礼一献毕，拜受酢，饮毕，拜。妇亚献，荐枣栗，受酢如主人。凡献皆有炙，主人以肝，主妇以肉。其次，长宾三献，亦以燔从，如主人。次及兄弟献，始进俎、庶羞。众宾兄弟行酬，一遍而止。彻神俎羹饭为宾食，食物如祭。馂毕，酌酳一周止。佐彻神馈，馔于室中西北隅，以为厌祭。孝子不知神之所在，改置于此，庶几见飨。既设，闭牖户。以为幽暗。宗人告毕，宾乃退。凡明日将祭，今夕宿宾。祭日，主人、群子孙、宗人、祝、史皆诣厅事西面立，以北为上。有荐新，在四时仲月。大夫士有田者，既祭而又荐；无田者荐而不祭。礼贵胜财，不尚苟丰，贫而不逮，无疑于降，大夫降视士，士从庶人可也。晋贺循云：「古者六卿，天子上大夫也，今之九卿、光禄大夫、诸秩中二千石者当之。古之大夫亚于六卿，今之五营校尉、郡守、诸秩二千石者当之。上士亚于大夫，今之尚书丞郎、御史及秩千石、县令在官六品者当之。古之中士亚于上士，今之东宫洗马、舍人、六百石、县令在官七品者当之。古之下士亚于中士，今之诸县长丞尉在官八品九品者当之。又不及，饭菽饮水皆足致敬，无害于孝。」
　　或问诸侯庙，博士孙毓议曰：「按礼，诸侯五庙，二昭二穆及太祖也。今之诸王，实古之诸侯也。诸侯不得祖天子，当以始封之君为太祖，百代不迁，或谓之祧。其非始封，亲尽则迁。其冲幼绍位未踰年而薨者，依汉旧制不列于宗庙，四时祭祀于寝而已。」
