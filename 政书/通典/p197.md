<!-- { "loadSidebar": true } -->
　　汉高帝十月定秦，遂为岁首。七年，长乐宫成，制诸侯群臣朝贺仪：先平明，谒者治礼，引以次入殿门，庭中陈车骑步卒卫宫，设兵张旗帜。传言「趋」。殿下郎中夹陛，陛数百人。功臣列侯诸将军军吏以次陈西方，东向；文官丞相以下陈东方，西向。大行设九宾，胪句传。上传语告下为胪，下传语告上为句。韦昭曰：「九宾则周礼九仪。」于是皇帝辇出房，百官执职传警，引诸侯王以下至吏六百石以次奉贺。礼毕，复置法酒。文颖曰：「作酒法令也。」诸侍坐殿上皆伏抑首，抑，屈首也。以尊卑次起上寿。觞九行，谒者言「罢酒」。御史执法举不如仪者辄引去，群臣莫不振恐肃敬。高帝初，百度草创，未有仪法，群臣饮酒争功，醉或叫呼，拔剑起击柱，帝患之。叔孙通说帝曰：「夫儒者难与进取，可与守成。臣愿采古礼与秦仪杂就之。」帝曰：「令易知，度吾所能行为之。」于是通使征鲁诸生三十余人，及帝左右为锦蕞，参用先代之仪，然往往改异，于野外习之。月余，帝令试之，曰「吾能为此」。竟朝无敢諠哗失礼者。于是高帝曰：「吾今日知为皇帝之贵也。」乃拜通为太常，赐金五百斤。徐广曰：「蕞」音子外反。」以茅翦树地为纂位标准，为习肄处也，置设绵也。春秋传曰「置茅蕝」。蕝音子悦反。肄音以致反。
　　至武帝，虽用夏正，然每月朔朝，至于十月朔，犹常享会。其仪：夜漏未尽七刻，钟鸣，受贺及贽，公侯璧，二千石羔，千石、六百石雁，四百石以下雉。百官贺正月。决疑要注云：「古者朝会皆执贽，侯伯执圭，子男执璧，孤执皮帛，卿执羔，大夫执雁，士执雉。汉魏粗依其制，正朝大会，诸侯执玉璧，荐以鹿皮，公卿以下所执如古礼。古者衣皮，故用皮帛为币。玉以象德，璧以称事。」二千石以上，上殿称万岁。独断曰：「三公奉璧上殿，向御座，北面，太常赞曰：『皇帝为君兴。』三公伏，皇帝坐，乃进璧。古语曰『御坐则起』，此之谓也。」举觞御坐前。司空奉羹，大司农奉饭，奏食举之乐。百官受赐宴飨，大作乐。白虎通曰：「有丧不朝，吉凶不相干，不夺孝子恩也。太庙火、日食、后之丧、雨沾服失容，并废朝。」
　　后汉岁首正月，为大朝受贺。其仪：夜漏未尽七刻，钟鸣，受朝贺及贽。献帝起居注：「旧典，市长执雁，建安八年始令执雉。」百官二千石以上，上殿称万岁。举觞御坐前。司空奉羹，大司农奉饭，奏食举乐。百官受赐宴飨，大作乐。蔡质汉仪：「正月朝，天子幸德阳殿，临轩。公卿百官各陪位朝贺。百蛮朝贡毕，属郡计吏皆陛觐，庭燎。宗室诸刘亲会，万人以上，立西面。位既定，上寿。群计吏中庭北面立，太官赐酒食，西入东出。御史四人执法陛下，虎贲、羽林张弓挟矢，陛戟左右，戎头偪胫陪前向后，左右中郎将位东南，羽林、虎贲将位东北，五官将位中央，悉坐就赐。作九宾散乐。舍利兽从西方来，戏于庭极，乃毕入殿前，激水化成比目鱼，跳跃水，作雾障日。毕，化为黄龙，长八丈，出水遨游，于庭炫耀。又以丝绳系两柱闲，相去数丈，两倡女对舞，行于绳上，相逢切肩不倾。又蹋局出身，藏形斗中。钟磬倡乐毕，作鱼龙曼延。小黄门吹三通，谒者引公卿以次拜，微行出，卑官在前，尊官在后。其德阳殿周旋容万余人。陛高一丈，皆文石作坛，画屋朱梁，玉陛金柱刻镂。」
　　魏文帝受禅后，修洛阳宫室，权都许昌。宫殿狭小，元日于城南立殿，青帷以为门，设乐飨会。后还洛阳，依汉旧事。其藩王不得朝觐，明帝时，有朝者，由特恩，不得为常。
　　晋武帝咸宁中，定仪：先正月一日，有司各宿设王公卿校便坐于端门外，太乐鼓吹又宿设四厢乐于殿前。夜漏未尽十刻，群臣集，庭燎起。上贺，谒报，又贺皇后。还从云龙、东中华门入谒，诣东合下便坐。漏未尽七刻，群司乘车与百官及受贽郎，下至计吏，皆入，诣阶部，立其次，其阶卫者如临轩仪。漏未尽五刻，谒者仆射、大鸿胪各奏「群臣就位定」。漏尽，侍中奏「外办」。皇帝出，钟鼓作，百官皆拜伏。太常导皇帝升御座，钟鼓止，百官起。大鸿胪跪奏「请朝贺」。掌礼郎赞「皇帝延王登」。大鸿胪跪赞「藩王臣某等奉白璧各一，再拜贺」。太常报「王悉登」。谒者引上殿，当御座。皇帝兴，王再拜。皇帝坐，复再拜。跪置璧御座前，复再拜。成礼讫，谒者引下殿，还故位。掌礼郎赞「皇帝延太尉等」。理礼郎引公、特进、匈奴南单于、金紫将军当大鸿胪西，中二千石、二千石、千石、六百石当大行令西，皆北面伏。鸿胪跪赞「太尉、中二千石等奉璧、皮、帛、羔、雁、雉，再拜贺」。太常赞「皇帝延公等登」。掌礼引公至金紫将军上殿，当御座。皇帝兴，皆再拜。皇帝坐，又再拜。跪置璧皮帛御座前，复再拜。成礼讫，谒者引下殿，还故位。王公置璧成礼时，大行令并赞殿下，中二千石以下同。成礼讫，以贽授受贽郎，郎以璧帛付谒者，羔、雁、雉付太官。太乐令跪请奏雅乐，乐以次作。乘黄令乃出车，皇帝罢入，百官皆坐。昼漏上水六刻，诸蛮夷朝客以次入，皆再拜讫，坐。御入后三刻又出，钟鼓作。谒者仆射跪奏「请群臣上」。谒者引王公二千石上殿，千石、六百石停本位。谒者引王诣樽酌寿酒，跪授侍中。侍中跪置御座前，王还，自酌置位前，谒者跪奏「藩王臣某等奉觞，再拜上千万岁寿」。侍中云「觞已上」，百官伏称万岁。四厢乐作，百官再拜。已饮，又再拜。谒者引王等还本位。陛下者传就席，群臣皆跪诺。侍中、中书令、尚书令各于殿上上寿酒。登歌乐升，太官令又行御酒。御酒升阶，太官令跪授侍郎，侍郎跪进御座前。乃行百官酒。太乐令跪奏「奏登歌」，三终乃降。太官令跪请具御饭，到阶，群臣皆起。太官令持羹跪授司徒，持饭跪授大司农，尚食持案并授侍郎，侍郎跪进御座前。群臣就席。太乐令跪奏「奏食举乐」。太官行百官饭桉遍。食毕，太乐令跪奏「请进舞」，乐以次作。鼓吹令又前跪奏「请以次进伎」。乃召诸郡计吏前，授敕戒于阶下。宴乐毕，谒者一人跪奏「请罢退」。钟鼓作，群臣北面再拜，出。未尽七刻谓之晨贺，昼漏上三刻更出，百官奉寿酒，谓之昼会。别置女乐三十人于黄帐外，奏房中之歌。其王公以下入朝者，四方各为二番，三岁而周，周则更始。如有故、不朝之岁，各遣卿奉聘。
　　东晋江左多虞，不复晨贺。夜漏未尽十刻，开宣阳门，至平明始开殿门，昼漏上水五刻，皇帝乃出受贺。皇太子出会者，则在三恪下，王公上。正朝元会，设白兽樽于殿庭，若有能献直言者，则发此樽饮酒。樽盖施以白虎形以名焉。按礼记：「知悼子卒，未葬，平公饮酒，师旷、李调侍，鼓钟。杜蒉自外来，闻钟声，入寝，历阶而升，酌曰：『旷饮斯。』又酌曰：『调饮斯。』又酌，堂上北面坐饮之，降，趋而出。平公呼进曰：『尔饮旷，何也？』蒉曰：『子卯不乐。知悼子在堂，斯为子卯大矣。旷，太师也，不以诏，是以饮之。』公曰：『尔饮调，何也？』曰：『调也，君之亵臣也。为一饮一食，忘君之疾，是以饮之也。』公曰：『尔饮，何也？』蒉曰：『蒉，宰夫也，非刀匕是共，又敢与知防，是以饮也。』公曰：『寡人亦有过矣，酌而饮寡人。』杜蒉洗而扬觯。公谓侍者曰：『如我死，则无废斯爵。』至于今，既毕献，斯扬觯，谓之杜举。」白虎樽盖杜举之遗式。
　　宋因晋制，无所改易，唯朝至十刻乃受朝贺，升皇太子在三恪上。
　　齐因之。
　　梁元会之礼，未明，庭燎设，文物充庭。台门辟，禁卫皆严，有司各从其事。太阶东置白兽樽。群臣及诸蕃客并集，各从其班而拜。侍中奏「中严」，王公卿尹各执珪璧入拜。侍中乃奏「外办」，皇帝服衮冕，乘舆以出。侍中扶左，常侍扶右，黄门侍郎一人，执曲直华盖从。至阶，降舆，纳舄，升御座。前施奉珪藉。王公以下，至阼阶，脱舄剑，升殿，席南奉贽珪璧，礼毕下殿，纳舄佩剑，诣本位。主客郎徙珪璧于东厢。帝兴，入，徙御座于西壁下，东向。设皇太子王公以下位。又奏中严，皇帝服通天冠，升御座。王公上寿礼毕，食。食毕，乐伎奏。太官进御酒，主书赋黄甘，逮二品以上。尚书驺骑引计吏，郡国各一人，皆跪受诏。侍中读五条诏，计吏更应诺讫，令陈便宜者，听诣白兽樽，以次还座。宴乐罢，皇帝乘舆以入。皇太子朝，则远游冠服，乘金辂，卤簿以行。与会则剑履升座。会讫，先兴。
　　天监六年诏曰：「顷代以来，元日朝毕，次会群臣，则移就西壁下，东向坐。求之古义，王者燕万国，唯应南面，何更居东面。」于是御座南向，以西方为上。皇太子以下，在北壁坐者，悉西边东向。尚书令以下在南方坐者，悉东边西向。旧元日，御座东向，酒壶在东壁下。御座既南向，乃诏壶于南栏下。又诏：「元日受五等贽，珪璧并量付所司。」周舍按：「周礼冢宰，大朝觐，赞玉币。尚书，古之冢宰。顷王者不亲抚玉，则不复须冢宰赞助。寻尚书主客曹郎，既冢宰隶职，今元日五等奠玉既竟，请以主客郎受。郑玄注觐礼云：『既受之后，出付玉人于外。』汉时少府，职掌珪璧，请主客受玉，付少府掌。」帝从之。又尚书仆射沈约议：「正会仪注，御出，乘舆至太极殿前，纳舄升阶。寻路寝之设，本是人君居处，不容自敬宫室。按汉氏，则乘小车升殿。请自今元正及大公事，御宜乘小舆至太极阶，仍乘板舆升殿。」制可。
　　陈制，先元会十日，百官并习仪注，令仆以下，悉公服监之。设庭燎，街阙、城上、殿前，皆严兵，百官各设部伍而朝。宫人皆于东堂，隔绮疏而观。宫门既无籍，外人但绛衣者，亦得入观。是日，上事人发白兽樽。自余亦多依梁礼云。
