<!-- { "loadSidebar": true } -->
　　汉文帝遗制，革三年之丧，「其令天下吏民，令到，出临三日，皆释服。颜师古曰：「令谓此诏文。」殿中当临者，皆以旦夕各十五举音，礼毕罢。非旦夕临时，禁无得擅哭。服大红十五日，小红十四日，纤七日，释服。服虔曰：「皆当言大功、小功布也。纤，细布衣也。」应劭曰：「凡三十六日而释服矣，此以日易月也。」晋灼曰：「汉书例以红为功。」师古曰：「红与功同。服、晋二说是也。此丧制者，文帝自率己意创而为之，非有取于周礼也，何为以日易月乎？三年之丧，其实二十七月，岂有三十六月之文！禫又无七月也。应氏既失之于前，而近代学者因循谬说，未之思也。」他不在令中者，皆以此令比类从事。师古曰：「言此诏中无文者，皆以模拟而行事。」布告天下，使明知朕意」。丧期之制，自后遵之不改。宣帝地节四年诏：「今百姓或遭缞绖凶灾，而吏徭事，使不得葬，伤孝子之心。自今诸有大父母、父母丧者，勿徭事，使得收敛送终，尽其子道。」成帝时，丞相翟方进母终，既葬三十六日，除服视事，自以为身备汉相，不敢踰国典。然而原涉行父丧三年，名章天下；河闲惠王行母丧三年，诏书褒称，以为宗室仪表：是则丧制三年，能行者贵之矣。及平帝崩，王莽欲眩惑天下，示忠孝，使吏六百石已上，皆服丧三年。莽母死，但服天子吊诸侯之服，一吊再会而已，令子新都侯宗服丧三年。及元后崩，莽反自服三年。颠倒奸谬若此。
　　后汉郑玄云，「书云高宗谅闇，三年不言」，又曰「然而曰言不文者，谓臣下也」，注引孝经说云「言不文者指士人也」。
　　陈铄问：「『高宗谅闇，三年不言，言乃讙』，此则所言也。又丧大记云『既葬，与人立，君言王事，不言国事；大夫言公事，不言家事』。此天子诸侯俱有言矣。而独谓臣下上句云『言而后事行者杖而起』，注云『谓卿大夫也』。孝经云『言不文指士人也』。义似不同，引之何明？」赵商答曰：「三年之丧，天子诸侯不言而事成者，冢宰存也。虽亦有所言，但希耳。至于臣下，须言而辨，为可谓言，但不文耳。各有所施，不相妨也。言臣下时，所包者广。孝经云士人，注引之者，欲微见其小异，其大趣亦同也。」
　　安帝初，长吏多避事弃官，乃令：自非父母服，不得去职。是后吏又守职居官，不行三年丧服矣。建光元年，尚书孟布奏：「宜复如建武、永平故事，谓光武、明帝时。绝刺史二千石告宁及父母丧服。」又从之。至桓帝永兴二年，复令刺史、二千石行三年服。永寿二年，又使中常侍已下，行三年服。至延熹二年，又皆绝之。
　　魏武帝遗诏：「百官当临殿中者，十五举音。葬毕便除。」文帝崩，国内服三日。蜀刘备，臣下发丧满三日，除服，至葬复如礼。此则魏蜀又异于汉也。吴孙权令诸有居任者遭三年之丧，皆须交代，犯者定大辟之科。又使代未至，不得告，告者抵罪。其后吴令孟仁闻丧辄去，陆逊陈其素行，得减死一等，自此遂减。
　　晋武帝泰始元年诏：「诸将吏二千石已下遭三年丧者，听归终宁。庶人复除徭役。」二年，帝遵汉魏，改葬除服，按文帝以魏咸熙二年八月辛卯崩，九月癸酉葬。武帝以十二月景寅受魏禅，改元泰始。犹深衣素冠，降席彻膳。太宰司马孚等奏曰：「臣闻礼典，丰杀随时，期于足以兴化而已，故未得皆返上古也。陛下俯遵汉魏，素冠深衣，降席彻膳，虽武丁行之于殷代，未足以踰。方今荆蛮未殄，万机事殷，臣等以为宜割哀情以康时俗，敕御府太官，易服改膳如旧。」诏曰：「每念幽冥，不终苴绖，一朝便易此情于所天，相从已多。」孚等重奏：「干戈未戢，天下至众。陛下察愚款，以慰皇太后之心。」又诏：「重览奏议，益以悲割。三年之丧，自古达礼，不宜反复，重伤其心。」遂以此礼终三年。后居太后之丧亦如之。
　　文帝之崩也，皇太后王氏泰始四年三月戊子崩。羊祜谓傅玄曰：「三年之丧，虽贵遂服，自天子达，而汉文毁礼伤义。今上至孝，有曾、闵之性，实行丧礼，除服何为。若因此兴先王之法，不亦善乎？」玄曰：「汉文以末代浅薄，不能行国君之丧，故因而除。已数百年，一朝复古，恐难行也。」祜曰：「且使主上遂服，由为善乎？」玄曰：「若主上不除，而臣下除，此谓但有父子，无复君臣，三纲之道亏矣。」习凿齿曰：「傅玄知无君臣之伤教，而不知无父子之为重。且汉废君臣之丧，不崇父子之服，况四海黎庶，莫不尽情于其亲，三纲之道，二服恒用于私室，而王者独尽废之，岂所以孝理天下乎？」
　　仆射卢钦、尚书魏舒等奏：「谨按天子之与群臣，虽哀乐之情若一，其所居之宜实异，故礼不得同。虞书曰『三载遏密八音』，至周公，乃称『殷之高宗谅闇，三年不言』。周景王有后、嗣子之丧，既葬除丧而乐。叔向讥之曰：『三年之丧，虽贵遂服，礼也。王虽不遂，燕乐已早，亦非礼也。』称高宗不云服丧三年，此释服心丧之文也。讥景王不议其丧，而议其燕乐已早，明既葬应除，而违谅闇之节也。尧崩，舜谅闇三年，故称遏密八音。由此言之，天子居丧，齐斩之制，既葬而除，谅闇以终，三年无改父道，听于冢宰。丧服已除，故更称不言之美，明不复寝苫枕块以荒大政也。」挚虞以为：「古者无事，故丧三年，非讫葬除心丧也。后代一日万机，故魏权制，晋氏加以心丧，非三年也。」杜元凯以为：「古者天子诸侯三年之丧，始同齐斩，既葬除服，谅闇以居，心丧终制，不与士庶同礼。汉氏承秦，率天下为天子终服三年。文帝见其不可久行，而不知古典，更以意制祥禫，除丧即吉。魏氏直以讫葬为节，嗣君皆不复谅闇终制。学者非之久矣，然竟不推究经传，考其行事，专谓王者三年之丧，当以缞麻终二十五月。嗣君苟若此，则天下群臣皆不得除。虽志在居笃，更逼而不行。至今嗣主皆从汉文轻典，由处制者非制也。」袁准曰：「周礼『太祝祔练祥，掌国事』。若无缞服，焉得祥？孔子曰：『三年之丧，天下之通丧也。』礼记曰：『父母之丧，无贵贱一也。』又云：『公之丧，大夫俟练，士卒哭而归。』此终丧缞麻之言也。春秋传曰：『三年之丧，虽贵遂服，礼也。』言虽贵，不得与贱者有异也。言服而不言丧，缞麻可知也。凡春秋传诸称除丧，皆因时宜耳。高宗信默，何以是心丧？」
