<!-- { "loadSidebar": true } -->
　　禹贡曰：「黑水、西河惟雍州。西据黑水，东距西河，即龙门之河也，在冀州西，故曰西河。黑水出今张掖郡鸡山，南流至今炖煌郡，经三危山，过今南溪郡而入南海。弱水既西，弱水，今张掖郡张掖县界，理使西流，至合黎。合黎亦张掖郡界中。泾属渭汭，泾水出今平凉郡平高县。渭水出今陇西郡渭源县。属，连也。水北曰汭。言理泾入于渭，经秦川而入河也。在今新平郡宜禄县。水经云：「汭水经宜禄，一名宜禄川水。」漆、沮既从，沣水攸同。漆、沮之水，今京兆府华原、富平界，亦曰洛水。沣水出今长安县之南山。言漆、沮既从入渭，沣水亦来同也。荆、岐既旅，荆山在今富平县。岐山在今扶风郡岐山县。荆山在岐东。言二山理毕，可旅祭。终南、惇物，至于鸟鼠。终南、惇物二山，皆在今长安及武功二县。鸟鼠山在今陇西郡首阳山西南。言自终南西出至于鸟鼠。原隰厎绩，至于潴野。高平曰原，下湿曰隰。潴野，地名。言皆致功也。今武威郡姑臧县即潴野泽。三危既宅，三苗丕叙。三危，山名。言可居也。三苗本有苗氏之族，今长沙、衡阳闲是，徙居于此，分而为三，故言三苗，皆大得其次叙也。三危山在今炖煌郡县界。厥土黄壤。浮于积石，至于龙门西河，积石山在今西平郡龙支县，龙门山在今绛郡龙门界，皆河水所经。会于渭汭。」逆流曰会。自渭北涯逆水西上。舜置十二牧，雍其一也，以其四山之地，故曰雍州。亦谓西北之位，阳所不及，阴所雍闭。周礼职方：「正西曰雍州。其山曰岳，即吴岳，在今汧阳郡吴山县。薮曰弦蒲，在汧阳郡汧阳县。川曰泾汭，汭在豳地。诗大雅公刘之篇曰「汭鞠之即」。曰渭、洛。洛即漆、沮。其利玉石。人三男二女。畜宜马牛，谷宜黍稷。」兼得禹贡梁州之地矣。周自武王克殷，都于酆、镐，则雍州为王畿。酆邑在沣水，镐京在沣水之东，并在今长安县界。及平王东迁雒邑，以岐、酆之地赐秦襄公，乃为秦地矣。至孝公作为咸阳，筑冀阙，徙都之，故谓之秦川，亦曰关中地。关中记云：「东自函关、弘农郡灵宝县界，西至陇关今汧阳郡汧源县界，二关之闲，谓之关中，东西千余里。」其在天文，东井、舆鬼则秦之分野，汉之京兆、扶风、冯翊、北地、上郡、安定、天水、陇西、金城、武威、张掖、酒泉、炖煌，皆其分地，今京兆、扶风、冯翊、华阴之西境、汧阳、新平、安定、彭原、安化、灵武、五原、宁朔、洛交、中部、延安、咸宁、上郡、银川、新秦、朔方、天水、陇西、金城、会宁、安乡、和政、宁塞、西平、武威、张掖、酒泉、晋昌、炖煌等郡。兼得魏、赵之交。汉之高陵以东，今冯翊之南境、华阴之东境也，宜属魏。汉之云中、五原之境，今榆林、九原、安北，属赵。始皇置四十郡，此为内史、今京兆、华阴、冯翊、扶风、汧阳、新平等郡是。上郡、今洛交、中部、延安、咸宁、上郡、银川、新秦、朔方等郡地。北地、今安定、彭原、安化、平凉、灵武、五原、宁朔等郡地。九原、今九原、安北地是。陇西今天水、陇西、金城、会宁、安乡等郡地是。及云中之西南境。今榆林郡。其余郡县，自汉以后历代开置。其伊吾以西，并雍州之封域外羌胡地也。临洮、武威、张掖、西平、宁塞、酒泉、晋昌、炖煌，古雍州域内地，而非秦所置郡之境也。伊吾、交河、北庭、安西，则雍州域外。秦灭，项籍分秦地为三国，曰雍、以章邯为王，都废丘，今京兆府金城县。塞、以司马欣为王，都栎阳，即今县。翟，以董翳为王，都高奴，今延安郡金明县。谓之三秦。汉武帝置十三州，以其地西偏为凉州，领郡十，今上郡以北朔方、九原、榆林、新秦、银川之地属并州。盖以地处西方，常寒凉也。又置司隶。领三辅，为京兆、左冯翊、右扶风。后汉司隶、凉州并如前代。州理于陇，今天水郡陇城县。魏分河西为凉州，分陇右为秦州，三辅仍旧属司隶。改京兆尹为大，冯翊、扶风各除左右。晋置雍州、领郡国七，理京兆。凉州、领郡国八，理武威，今郡。秦州。领郡六，理上邽，今天水郡。愍帝之后，刘聪、石勒、苻坚、姚苌相继据之。及姚泓为宋武帝所灭，后属赫连勃勃，其州县之名不可得而纪也。后魏以其地置北秦、雍、南秦三州，雍州理京兆，即长安也；秦州理天水，今郡上邽县；南秦州理洛谷城，今天水郡伏羌县。颇得古雍州之地。迨西魏以后及于周氏，分裂制置，其名甚多，不可悉数。隋氏置司隶刺史，分部巡察，而不详所统。余州皆然。大唐分置十五部，此为京畿、京兆府，华阴、冯翊、扶风、新平等郡。关内道、安定、彭原、汧阳、中部、洛交、安化、灵武、榆林、延安、上郡、咸宁、银川、平原、九原、会宁、五原、新秦、朔方、安北等郡。陇右道。武威、天水、安西、北庭、交河、晋昌、西平、陇西、炖煌、酒泉、金城、安乡、宁塞、临洮、和政、张掖、伊吾等郡。
　　京兆府东至华阴郡百八十里。南至洋川郡六百二十里。西至扶风郡三百十七里。北至中部郡三百十二里。东南到上洛郡三百里。西南到洋川郡六百里。西北到新平郡三百十里。东北到冯翊郡三百七十里。去东京八百三十里。府东西三百二十里。户三十三万四千六百七十，口九十二万三十一。
　　今之雍州，理长安、万年二县。周之旧都，平王东迁而属秦，始皇以为内史地。汉高祖初属塞国，后更为渭南郡，寻罢，复为内史，武帝分为右内史，秦于右北分泾水，置郑渠，灌田四万余顷。汉置白渠，灌四千五百余顷。后更分京兆尹。领县十二。后汉因之。领县十。魏改尹为守，后改为秦国，后复为京兆国。晋为京兆郡，兼置雍州，领郡国七，理于此。后魏亦然。后周复为京兆尹。隋初置雍州，炀帝改为京兆郡。大唐初复为雍州，开元元年改为京兆府。凡周、秦、汉、晋、西魏、后周、隋，至于我唐，并为帝都。周谓幽王以上。汉谓西汉。晋愍帝亦暂都于此，凡四年。后魏孝武帝自洛阳来都之，是为西魏，凡四主，得二十二年，而禅后周。其间王莽、更始、刘曜、苻坚、姚苌，亦都于此。前赵刘曜为石勒所灭。前秦苻坚为姚苌所灭。后秦姚泓为晋将刘裕所灭。今号西京。汉高帝自栎阳徙都长安，至惠帝方发人徒筑城，今西北古城是也。至隋文帝开皇三年，移筑新都，号曰大兴，今城是也。武德以来称京城，开元元年十二月称西京。领县二十三：
　　　　万年汉有万年，属左冯翊，今在栎阳东北二十五里栎阳故城是。至后周，始于长安城中置万年县。隋改为大兴县。武德初，复旧。有白鹿原，亦谓之霸上，霸陵也。有轵道，秦子婴降处。有少陵原，则汉宣许后陵。霸水。浐水，则荆溪、独柳水下流也。渭水。御宿川，汉武帝游观，尝宿此川，故名之。汉南陵县城，在今县东南二十四里。又有汉杜城，则周之杜伯国地。更始墓，在今县东北。长乐坡本名浐阪，及隋文帝更名。
　　　　长安汉高帝置。周文王作酆，今县西北灵台乡丰水上是也。武王理镐，今昆明池北镐陂是也。有阿房宫，终南山，龙首山。细柳原，周亚夫所屯处。坤元录云：「汉长乐宫在县北故城中。」又有渭水、丰水、镐水。又有定昆池。大唐神龙中，安乐公主恃宠请昆明池，中宗不与，主发怒，自以家财别穿池，号曰定昆池。
　　　　鄠夏有扈国亦谓之观扈，至秦改为鄠。姚察训纂云：「户、扈、鄠三字，一也。」殷有崇国，皆在此界。有甘亭，启战处。
　　　　蓝田秦旧县，出美玉。后周闵帝置蓝田郡，武市省郡。玉之美者曰球，次曰蓝。盖以县出玉，故名之蓝田。有关，秦峣关也。秦岭在此界。
　　　　咸阳周文王葬毕公在西北。初王季都之，后毕公封焉。今县东十五里有故咸阳城，秦所都也。汉渭城县，故城在今县东北，即秦之杜邮，白起死于此也。有长陵城，汉高帝长陵，因以名县。汉武帝作长安城，西门曰便，桥与门相对，因号便门桥，今名便桥，在县东南。
　　　　醴泉汉谷口县地，故城在今县北。西魏置宁夷郡。后周改为秦郡。有九嵕山。隋改为醴泉县。有苏武墓。
　　　　三原汉池阳县地。苻坚于嶭山北置三原护军。后魏罢护军，置三原县。，才薛反。嶭，五结反。
　　　　云阳汉旧县，亦美阳县地。有故云阳宫，即秦之林光宫、汉之甘泉宫也。晋书云：「即本匈奴铸金人祭天，所谓之休屠金人。」有郑国渠、大白渠。
　　　　泾阳本秦旧县地。昭王弟封泾阳君，即此。汉泾阳县，在今平凉郡界泾阳故城是也。后汉及晋池阳县北地。有长平阪、泾水、大白渠、中白渠、南白渠。
　　　　栎阳秦旧县也。秦献公自雍徙居。汉高元年，封司马欣，属左冯翊。又曰万年县，高帝置。按高帝葬太上皇于万年陵，仍分置万年县为陵邑二县，故栎阳城亦云万年城。后魏孝文帝分万年置彰县，宣武帝又分为广阳县。周明帝二年，省万年入广阳、高陵二县，更于长安城中置万年县，仍移广阳县入旧万年县城，即今县是。有沮水。
　　　　高陵汉旧县，属左冯翊，左辅都尉之理。魏文帝黄初元年，改为高陆县，属京兆。自此以前，其县在今县西南一里高陆故城是也。后魏移居今所。有后秦姚苌墓。
　　　　渭阳本汉新丰县地。盖苻、姚时所置。汉初有渭南县，盖取以为名。有西魏武帝陵。
　　　　昭应本周骊戎国。春秋「晋献公伐骊戎」，杜注：「在京兆新丰县，秦灭以为邑。」汉高帝四年置，属京兆尹，以太上皇思彭城之丰县，乃筑此城，徙丰人以实之，名新丰。武太后改曰庆山，后置会昌郡于骊山下，遂废新丰并入焉，改为昭应。汉王与项羽会于鸿门，在此县界。有汤泉，其院宇后周宇文护所造，隋文帝列树松柏千余株。后汉冯衍墓，在新丰县南四里。周幽王陵，秦始皇陵，汉成帝昌陵。有戏水亭，即周幽王之死处。
　　　　金城周曰犬丘，秦曰废丘。项羽封章邯为王，都于此。汉高帝改名槐里。武帝又割置茂陵县，有武帝茂陵。昭帝又割其地置平陵县，有昭帝平陵。魏改为始平。开元中改为金城，有马嵬故城。孙景安征涂记云：「马嵬所筑不知何代人。姚苌时，扶风王驎以数千人保马嵬，即此也。」
　　　　富平本汉旧县，后汉移富平县于今彭原郡界富平故城是也。晋又移北地郡之富平县于今县西南怀德城。后周改为中华郡。武太后天授二年属宜州。有荆山，沮漆水。有西魏文帝陵，后周武帝陵。
