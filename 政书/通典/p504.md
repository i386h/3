<!-- { "loadSidebar": true } -->
　　汉初尚微弱。景帝时，研种求徙于狄道、安故。今金城郡地。武帝又西逐，渡河、湟，初开河西，置四郡。今武威、张掖、酒泉、炖煌等郡地。其后先零种围枹罕，今安乡郡县。零音怜，枹音浮。汉兵击平之，始置护羌校尉。至宣帝代，又寇金城，今金城、会宁、西平、安乡等郡地。赵充国立屯田，且讨且招降者三万余人，置金城属国以处之，自后宾服。后汉光武建武中，初寇金城，马援讨破降之，徙七千口于三辅。今京兆、冯翊、扶风、汧阳等郡地。和帝以后，又反叛，豪滇零称天子，南入益州，今汉川汉中等郡地。东犯魏、赵，今赵、魏、邺等郡地。寇及雍城，今河内郡北故城也。十余年然后破散。顺帝永和中，又叛，汉将马贤战殁，后段颎从讨，及灵帝末方始平定。自光武以后，匈奴少事，唯西羌屡梗焉。
　　魏晋二代，时乱关、陇，不至大伤害。永嘉以后，吐谷浑兴焉，本辽东鲜卑，晋时数百户，西附于阴山。属晋乱，遂吞并诸羌，而有其地。至其孙叶延，遂为强国。后魏末，其主夸吕自号可汗，建官多效中国。洎隋炀帝，遣观王雄大破之，其主伏允远遯，收其地列置郡县镇戍，后转衰弱。
　　大唐初，吐蕃始兴焉。其帅后魏末，自临松郡丞，故其主有赞府之号。后魏临松郡，今张掖郡张掖县。高宗时，遂灭吐谷浑，尽有其地。将军薛仁贵等大败于大非川。仪凤中，工部尚书刘审礼又率兵十八万，败殁于青海。调露中，中书令李敬玄又大败于大非川。武太后如意初，王孝杰方大破之，始复龟兹等镇。万岁通天初，又寇梁州，都督许钦明战殁。因赞府杀其名将诸钦陵之后，累破败，遂劣于曩时矣。
　　　　　羌无弋
　　羌无弋爰剑者，秦厉公时为秦所拘执，以为奴隶。不知爰剑何戎之别也。后得亡归，而秦人追之，藏于岩穴中得免。与劓女遇合于野，女耻其状，披发覆面，羌人因以为俗，遂俱亡入三河闲。三河即黄河、析支河、湟中河，今金城、陇西、安乡郡之西南。诸羌共畏事之，推以为豪。以射猎为事，爰剑教之田畜，种人依之者益众。羌人谓奴为无弋，以爰剑尝为奴隶，故因名之。其后世世为豪。
　　至爰剑曾孙忍时，秦献公初立，欲复穆公之迹。穆公霸有西戎，今欲复。忍季父卬畏秦之威，将其众种人附落而南，出析支河曲西数千里，与诸羌绝远，不复交通。其后子孙分别，各自为种，任随所之。或为牛种，越嶲羌是也；今越嶲地。或为白马种，广汉羌是也；今梓橦、遂宁以西，德阳郡地。或为参狼种，武都羌是也。今武都郡。忍及弟舞独留湟中。忍生九子为九种，舞生十七子为十七种，羌之兴盛，从此起矣。及忍子研立，研豪健，故羌中号其后为研种。秦始皇时，兵务东向，故种人得以繁息。秦既兼天下，使蒙恬将兵略地，西逐诸戎，北却众狄，筑长城以界之。
　　至汉景帝时，研种留何率种人求守陇西塞，今天水、陇西等郡地。于是徙留何等于狄道、安故，至临洮、氐道、羌道。并今陇西、金城、安乡、临洮等郡。及武帝征伐四夷，又西逐诸羌，乃渡河、湟，筑令居塞，在今西平郡西北。初开河西，列置四郡，酒泉、武威、张掖、炖煌，并今郡。通道玉门，隔绝羌胡，于是鄣塞亭燧出长城外数千里。时先零羌与封养牢姐种解仇结盟，姐音紫。与匈奴通，合兵十余万，共攻令居、安故，今金城郡地。遂围枹罕。汉遣将军李息将兵讨平之，始置护羌校尉统领焉。羌乃去湟中，依西海、盐池之左右。今酒泉郡之北千余里盐池。汉遂因山为塞，河西地空，稍徙人以实之。
　　至宣帝时，诸羌又相与解仇，寇攻金城，帝遣后将军赵充国将兵讨之。充国欲以屯田于临羌，东至浩亹，浩亹县，即今金城郡广武县地。浩音合，亹音门。临羌县在西平郡界。务威信招降罕及劫掠者，解散虏谋，乃击之。音牵。时已发诸郡兵六万人。酒泉太守辛武贤奏言，请即击之。天子下书令充国博议，往返者三四，遂两从其志。武贤出击羌，降破数千人，诏罢兵，独充国留屯田。明年五月，充国奏言，羌本可五万人军，凡斩首七千六百级，降者三万一千二百人，溺河湟饥饿死者五六千人，定计遗脱与煎巩、黄羝并是羌种。俱亡者不过四千人。初置金城属国以处降羌。从爰剑种五世至研，研最豪健，自后以研为种号。十三世至烧当，复豪健，其子孙更以烧当为种号。自元帝以后数十年，四夷宾服，边塞无事。
　　至王莽末，豪滇良内侵，烧当玄孙。及后汉初，遂寇金城、陇西。司徒掾班彪上言：「今凉州部郡，时凉州部，除三辅外，今安定、平凉郡之西，天水、陇西诸郡悉属焉。皆有降羌，披发左衽，而与汉人杂处，习俗既异，言语不通，数为小吏黠人所见侵夺，穷恚无聊，故致反叛。夫蛮夷寇乱，皆为此也。请依旧制，益州部今汉川、巴蜀川，即当时益州是。置蛮夷骑都尉，幽州部今范阳、上谷、安边及渔阳、北平，即当时幽州。置领乌桓校尉，凉州部置护羌校尉，皆持节领护，理其怨结，岁时循行，问所疾苦。又数遣使驿，通导动静，使塞外羌夷为吏耳目，州部因此可得儆备。今宜复如旧，以明威防。」光武从之，即以牛邯为护羌校尉。及邯卒而职省。建武十一年，先零种寇临洮，今和政郡地。陇西今陇西及金城郡南境地是。太守马援破降之。后徙置天水、今郡地。陇西、扶风三郡。今扶风、汧阳、新平等郡地皆是。
　　自烧当至滇良，世居河北大允谷，后徙大、小榆中，榆中在今金城、西平等郡之闲。由是始强。至其子滇吾。永平初，汉遣中郎将窦固等击破降之，徙七千口置三辅。而滇吾诸弟迷吾等数为寇盗，章帝时，马防等讨破之于临洮，索西、迷吾等悉降，乃筑索西城。今和政郡界是。自后或降或叛，少有宁岁。
　　和帝时，迷吾子迷唐复将兵向塞，金城守侯霸及诸郡率师破之，羌众折伤，种人瓦解，迷唐遂孤弱，不满千人，远踰赐支河首，即析支河。依发羌居。明年，安定降羌烧何种诸种数百人反叛，安定郡，今安定、平凉、会宁郡东境是。郡兵击灭之。时西海及大、小榆谷左右无复羌寇。隃麋相曹凤上言：隃麋，县名，在今汧阳郡界。隃音俞。「西戎为害，前世所患，臣且以近事言之。自建武以来，其犯法者，常从烧当种起。所以然者，以其居大、小榆谷，土地肥美，又近塞内，诸种易以为非，难以攻伐。南得锺存，锺存，别种羌，以广其众，北阻大河，因以为固，又有西海鱼盐之利，缘山滨水，以广田畜，故能强大，常雄诸种，恃其权勇，招诱诸胡。今者衰困，党援坏沮，亲属离叛，余胜兵者，不过数百，流亡逃窜，远依发羌，臣愚以为宜及此时，建复西海郡县，汉武帝逐诸羌，置西海郡，在今酒泉郡北千二百里，欲复立之。规固二榆，广设屯田，隔塞羌胡交关之路，遏绝狂狡窥欲之源。又植谷富边，省委输之役，国家可以无一方之忧。」于是拜凤为金城西部都尉，将徙徒出屯龙耆。龙耆即龙支，今西平郡县。后金城长史上官鸿上开置归义、建威屯田二十七部，侯霸复上置东西邯屯田五部，邯，水名也，分流左右，在今宁塞郡。增留、逢二部，帝皆从之。列屯夹河，合三十四部，其功垂立，至永初中，诸郡羌叛，乃罢。
　　迷唐失众，病死。有一子来降，户不满数十。滇吾曾孙麻奴，初随父东号降，居安定。时诸降羌布在郡县，皆为吏人豪右所徭役，积愁怨。
　　安帝永初元年，麻奴兄弟因此遂与种人俱西出塞。先零别种归湳豪滇零与锺羌大为寇掠，湳，奴感反。征西校尉任尚率诸郡兵与滇零等战于平襄，地在今天水郡。尚军大败。于是滇零自称天子于北地，招集武都、参狼、上郡、西河今西河、银川、昌化郡。诸杂种，众遂大盛，东犯赵、魏，南入益州，遂寇钞三辅，断陇道。湟中诸县粟石万钱，百姓死亡不可胜数。诸郡屯兵救三辅，三辅，即京兆、扶风、冯翊也，今京兆、扶风、汧阳、冯翊等郡地。众羌乘胜，汉兵数挫。煎当、勒姐种攻没破羌县，今西平郡湟水县界。锺羌又没临洮。今和政郡和政县界。军营久出无功，有废农桑，乃诏任尚将吏兵还屯长安，置京兆虎牙都尉于长安，扶风都尉于雍，今扶风郡县。如西京三辅都尉故事。
　　至四年，大将军邓骘议欲弃凉州，虞诩曰：「不可。今羌所以不敢入据三辅为腹心之害者，以凉州在后故也。其土人所以推锋无反顾之心者，为臣属于汉故也。若弃其境域，徙其人众，安土重迁，必生异志。如使雄豪相聚，席卷而东，虽武贲为卒，白起、太公为将，亦恐不足御。当今之计者，宜令四府九卿，各辟彼州数人，其牧守令长子弟皆除为冗官，外以劝励，荷荅功勤，内以拘致，防其邪计。诚能如此，则可无患。」于是四府皆从诩议。
　　时汉中太守郑勤战死，羌势转盛，遂徙金城郡居襄武。汉金城郡理元居县地，今郡广武县。汉襄武县属陇西郡县地，即今陇西郡县是。羌众入寇河东，至河内，百姓相惊，多南奔渡河。使北军中候朱宠将五营士屯孟津，诏魏郡、今魏、邺等郡地。赵国、今赵郡地。常山、今郡地。中山今博陵郡地。缮作坞堠六百一十六所。羌既转盛，而二千石、令、长多内郡人，并无守战意，皆争上徙郡县以避寇难。朝廷从之，遂移陇西徙襄武，汉陇西郡理狄道县地，即今金城郡县。安定徙美阳，汉安定郡理临泾县地，在今郡县也。汉美阳县属右扶风地，在今京兆府三原县。北地徙池阳，上郡徙衙。汉上郡理肤施县地，在今上郡龙泉县。汉衙县属左冯翊地，今是白水县。百姓恋土，不乐去旧，遂乃刈其禾稼，发撤室屋，夷营壁，破积聚。时连旱蝗饥荒，而驱蹙劫掠，流离分散，随道死亡，或弃捐老弱，或为人仆妾，丧其太半。
