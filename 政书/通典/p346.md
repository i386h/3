<!-- { "loadSidebar": true } -->
　　谒者进献官之左，白：「有司谨具，请行事。」退复位。太官令出诣馔所，太祝跪取币于篚，兴，立樽所。谒者引献官诣神座前，北面立。太祝奉币东向授献官，献官受币，进，北面跪奠于神座，俛伏，兴，少退，北面再拜，谒者引献官还本位。太官令引馔入，升西陛，太祝迎引于坛上，设于神座前讫，太官令以下降复位，太祝还樽所。謁者引獻官詣罍洗，盥手洗爵訖，謁者引獻官升自南陛，詣酒樽所，執樽者舉，獻官酌酒，謁者引獻官進神座前，北向跪奠爵，俛伏，興，少退北向立。太祝持版进于神座之右，东面跪读祝文曰：「维某年岁次月朔日，天子谨遣具官臣姓名，昭告于马祖天驷之神：爰以春季，游牝于牧，祗荐制币牺齐，粢盛庶品，明荐于马祖天驷之神，尚飨。」讫，兴。献官再拜。太祝进，跪奠版于神座，俛伏，兴，还樽所。太祝以爵酌福酒，进献官之右，西向立。献官再拜，受爵，跪祭酒，遂饮卒爵。太祝进受爵，复于坫。献官俛伏，兴。太祝帅斋郎进俎，减神前胙肉，以授献官。献官受以授斋郎，谒者引献官降自南陛，还本位。太祝进，跪彻豆，俛伏，兴，还樽所。奉礼曰：「再拜。」在位者皆再拜。已饮福受胙者不拜。奉礼又曰：「再拜。」在位者俱再拜。
　　谒者进献官之左，白：「请就望燎位。」谒者引献官就望燎位，南向立。奉礼又帅赞者退立于燎坛东北位。太祝进神座前，跪取制币、祝版、爵酒，又以俎载牲体、稷黍饭，兴，降自南陛，南行，当柴坛东南行，自南陛登柴坛，以币、酒、祝版、馔置柴上讫，奉礼曰：「可燎。」东西面各二人以炬燎，火起，以炬投坛上。火半柴，谒者进献官之左，白：「礼毕。」遂引献官以下出，奉礼、赞者还本位。赞引引太祝以下俱复执事位。立定，奉礼曰：「再拜。」太祝以下皆再拜，赞引引出。
　　　　仲夏享先牧仲秋祭马社、仲冬祭马步附
　　前享三日，应享之官散斋二日于正寝，致斋一日于享所。右校扫除坛之内外，为瘗埳于坛之壬地，方深取足容物。卫尉设享官次于东壝外道南，北向西上。太官令具特牲之馔。
　　其日未明二刻，以下至设赞者位于瘗埳西南，同马祖仪。设瘗埳位于坛之西南，北向。设享官以下门外位，以下至读祝文，如马祖仪。祝文曰「昭告于先牧之神，肇开牧养，厥利无穷，式因颁马，爰以制币」云云，尚飨。讫，兴，献官再拜。太祝进跪彻以下，至燔版，如马祖仪。其埳窴土东西各二人。祭马社祝文曰：惟神肇教人乘，用赖于今，式因肆仆，爰以制币云云，尚飨。马步祝文曰：惟神为国所重，在于闲牧，神其屏兹凶慝，使无有害，载因献校，爰以制币云云。尚飨。
　　　　合朔伐鼓二至二分即不　诸州合朔伐鼓附
　　其日合朔，前二刻，郊社令及门仆各服赤帻绛衣，守四门，令巡门监察。鼓吹令平巾帻，葱褶，帅工人以方色执麾旒，分置四门屋下，龙蛇鼓随设于左。东门者立于北塾，南面；南门者立于东塾，西面；西门者立于南塾，北面；北门者立于西塾，东面。门侧堂曰塾。麾杠各长一丈。旒以方色，各长八尺。队正一人着平巾帻、葱褶，执刀，帅卫士五人执五兵于鼓外，矛处东，戟在南，斧钺在西，在北。郊社令立攒于社坛四隅，以朱丝绳萦之。太史官一人着赤帻、赤衣，立于社坛北，向日观变。黄麾次之；龙鼓一面，次之在北；弓一张，矢四只，次之。诸工鼓静立候。日有变，史官曰：「祥有变。」工人齐举麾，龙鼓齐发声如雷。史官称「止」，工人罢鼓。其日废务，百官守本司。日有变，皇帝素服，避正殿；百官以下皆素服，各于厅事前重行，每等异位，向日立。明复而止。诸州伐鼓：其日见日有变则废务，所司置鼓于刺史厅事前。刺史及州官九品以上俱素服，立于鼓后，重行，每等异位，向日，刺史先击鼓，执事代之。明复俱止。
　　　　大傩诸州县傩附
　　大傩之礼。
　　前一日，所司奏闻。选人年十二以上、十六以下为侲子，着假面，衣赤布葱褶。二十四人为一队，六人作一行。执事者十二人，着赤帻衣，执鞭。工人二十二人：其一人方相氏，着假面，黄金四目，蒙熊皮，玄衣朱裳，右执戈，左执楯；其一人为唱帅，着假面，皮衣，执棒；鼓角各十，合为一队。队别鼓吹令一人，太卜令一人，各监所部巫师二人。令以下皆服平巾帻、葱褶。州县傩，方相四人执戈楯，唱率四人。侲子，都督及上州六十人，中下州四十人，县皆二十人。方相、唱率，县皆二人，皆以杂职差之。其侲子，取人年十五以下，十三以上充之。又杂职八人，四人执鼓，四人执鞭。戈，今以小戟。以逐恶鬼于禁中。有司先备每门雄鸡及酒，拟于宫城正门、皇城诸门磔禳设祭。太祝一人，斋郎三人，右校为瘗埳，各于皇城中门外之右，方深称其事。先一日之夕，傩者各赴集所，具其器服，依次陈布以待事。诸州县傩则前一日之夕，所司帅领宿于府门外。其县门亦如之。
　　其日未明，诸卫依时刻勒所部，屯门列仗，近仗入陈于阶下如常仪。鼓吹令帅傩者各集于宫门外。诸州县，未辨色，所司白刺史县令，请引傩者入。内侍诣皇帝所御殿前，奏：「侲子备，请逐疫。」讫，出命内寺伯六人，分引傩者于前长乐门、永安门，以次入，至左右上合，鼓噪以进。方相氏执戈扬楯，诸州县傩，将辨色，宦者二人出门，各执青麾，引傩者入。无宦者外人引导。于是傩，击鼓，俱噪呼，鼓鞭戈楯而入。唱率侲子和曰：「甲作食，胇胃食疫，雄伯食魅，腾简食不祥，览诸食咎，伯奇食梦，强梁、祖明共食磔死寄生，委随食观，错断食巨，穷奇、腾根共食蛊。凡使十二神追恶鬼凶，赫汝躯，拉汝干，节解汝肌肉，抽汝肺肠，汝不急去，后者为粮。」唱率侲子以下，诸州县傩同。周呼讫，前后鼓噪而出。诸队各趣顺天门以出，分诣城门，出郭而止。
　　傩者将出，祝布神席当中门，南向。出讫，宰手斋郎牲匈，磔之神席之西，藉以席，北首。斋郎酌酒，太祝受奠之。祝史持版于座右，跪读祝文诸州县傩，宦者引之，遍索诸室及门巷讫，宦者引出中门，所司接引出，仍鼓噪而出大门外，分为四部，各趣四城门，出郭而止。初傩者入，祝五人各帅执事者，以酒脯各诣州门及城四门；傩者出，便酌酒奠脯于门右，禳祝而止，乃举酒脯埋于西南。酒以爵，脯以笾。曰：「维某年岁次月朔日，天子遣太祝臣姓名，昭告于太阴之神：玄冬已谢，青阳驭节，惟神屏除凶厉，俾无后艰，谨以清酌敬荐于太阴之神，尚飨。」讫，兴，奠版于席，乃举牲并酒瘗于埳，讫，退。其内寺伯导引出顺天门外，止。诸州县傩，其祝文曰：「维某年岁次月朔日，子祝姓名敢昭告于太阴之神：寒往暑来，阴阳之常度，惟神以屏厉，谨以酒脯之奠，敬祭于神，尚飨。」
通典卷第一百三十四　礼九十四　开元礼纂类二十九　凶礼一
　　赈抚诸州水旱虫灾赈抚蕃国水旱附
　　劳问诸王疾苦问外祖父后父大臣都督刺史及蕃国主附
　　中宫问外祖父及诸王附　东宫问外祖父及诸王附　
　　其问师傅保宗戚上台贵臣同劳问诸王礼
　　劳问外祖母疾苦中宫问外祖母附　其问王妃宗戚妇女同
　　东宫问外祖母附　其问妃主妃母疾苦同
　　五服制度
　　　斩缞三年　　　　正服　加服　义服　缞冠　绖带屦　杖　絻　总论制度　　　齐缞三年　　　　正服　加服　义服　缞冠　绖带屦　杖　　　齐缞杖周　　　　正服　义服　　　齐缞不杖周　　　　正服　加服　降服　义服　　　齐缞五月　　　　正服　　　齐缞三月　　　　加服　义服　　　大功殇长殇九月　中殇七月　　　　正服　义服　　　成人九月　　　　正服　降服　义服　　　小功五月殇　　　　正服　降服　义服　　　成人　　　　正服　降服　义服　　　缌麻三月殇　　　　正服　降服　义服　　　成人　　　　正服　降服　义服　　　改葬缌　　　缞裳制度
　　　　赈抚诸州水旱虫灾赈抚蕃国水旱附
　　皇帝遣使赈抚诸州水旱虫灾，本司散下其礼，所司随职供办。使者未到之前，所在长官先勒集所部僚佐等及正长、老人。本司先于厅事大门外之右，设使者便次，南向。又于大门外之右设使者位，东向；大门外之左设长官以下及所部位，重行，北向西上。于厅事之庭少北，设使者位，南向。又于使者位之南三丈所，设长官位，北向；其所部僚属则位于长官之后，文东武西，每等异位，重行北面，相对为首；正长老人则位其南，重行，北面西上。使者到，所司迎，引入便次。长官及所部严肃以待，正长老人等并列于大门外之南，重行，北面西上。
　　至时使者以下各服其服，所在长官及所部僚佐亦各服公服。行参军引长官以下出，就门外位立。司功参军引使者就门外位立，持节者立于使者之北，史二人对举制案，列于使者之南，俱少退东向。行参军赞拜，长官及所部在位者皆再拜。行参军引长官等以次先入，立于门内之右，重行西面。司功参军引使者入，幡节前导，持案者从之。使者到庭中位立，持节者于使者东南，西面。持制案者立于使者西南，东面。行参军引长官以下俱入，就庭中位。立定，持节者脱节衣，持案者以案进使者前，使者取制书，持案者退复位。使者称：「有制。」行参军赞再拜，长官及诸在位者皆再拜。使者宣制书讫，行参军又赞拜，长官及诸在位者皆再拜。行参军引长官进诣使者前，受制书，退复位讫，司功参军引使者以下出，复门外位。行参军引长官及诸在位者各出即门外位如初。行参军赞拜，长官及诸在位者皆再拜。司功参军引使者以下还便次。长官退，其正长老人等任散。蕃国赈抚同诸州礼。其国主供待及入出即馆飨食之属则如常，但略其燕好。
　　　　劳问诸王疾苦问外祖父、后父、大臣、都督、刺史及蕃国主附。中宫问外祖父及诸王附。东宫问外祖父及诸王附。其问师傅保、宗戚、上台贵臣，同劳问诸王礼。
　　皇帝中宫云太皇太后、皇太后、皇后。东宫云皇太子。遣使劳问诸王疾苦，外祖大臣等各随言之。本司散下其礼，所司随职供办。中宫则内给事一人为使。所司先于受劳问者第大门外之右，设使者便次，南向。于庭中近北设使者位，南面。皇太子仪东向。又于使者位之南皇太子仪位之东。三丈所，设主人位，北向。皇太子仪西向。其府国僚属并陪列于庭中之左右，国官在东，府僚在西，俱以北为上。中宫及皇太子仪，无府国官以下仪。
