<!-- { "loadSidebar": true } -->
　　法古者多封国之制，魏曹元首六代论、晋陆士衡五等论皆言封建之利。是今者贤郡县之理，贞观中，朝议封建，李伯药盛陈不可，马周继言之，遂止。虽备征利病，而终莫究详。尝试论之曰：在昔制置，事皆相因。物土疆，建万国，成则肇于轩后，方有可称。不应创择万人，首令分宰。盖因其豪而伏众，即其地而名国。或循沿旧政，简朴不传；或坟籍散亡，建兹复纪。涂山之会，亦云万数。夏祚经四百，已丧七千，殷氏六百年闲，又损千二百矣。爰及周赧，八百余祀，离为十二，合为六七。始皇荡定，天下一家，历载千九百，并万而为一。众暴寡，且无虚月；大灭小，未尝蹔宁。迭寻干戈，挤人涂炭。秦睹其弊，不复建侯，纔及嗣君，天下怨溃。汉祖矫枉，并建勋亲。旋则韩、彭葅醢，续有吴、楚逆乱。武、昭之后，制许推恩，分人为差，但食租税。王莽阶缘后族，克成篡夺，诸刘微劣，势同编甿。光武远惩大封，优全劳旧。邓、寇、耿、贾，国止四县。二汉所立，列郡不殊。中有伪新，乃如羿、浞。虽无涂山万国，享祚侔于夏氏。曹魏翦弱藩戚，未几覆亡。晋室分兵八王，致乱尤速。晋以魏公族微弱，神器易迁，故委兵诸王，未几迭相攻伐，遂亡天下，所谓矫枉过当，其败愈速也。刘宋改更旧制，国吏不得称臣。孝武性多猜忌，诸国吏人于本国君不得称臣，改称曰「下官」也。自兹以还，建侯日削，欲行古道，势莫能遵。天生烝人，树君司牧。人既庶焉，牧之理得，人既寡焉，牧之理失。庶则安所致，寡则危所由。汉、隋、大唐，海内统一，人户滋殖，三代莫俦。唐虞之前，记录简略，人户损益，不可复知。夏氏以来，载籍渐备。西汉有千二百余万户，东汉有千余万户，隋及大唐皆有九百余万户。虽三代致理，亦莫比焉。魏晋之后，凋耗则甚。若以为人而置君，欲求既庶，诚宜政在列郡，然则主祀或促矣。若以为君而生人，不病既寡，诚宜政在列国，然则主祀可永矣。主祀虽永乃人鲜，主祀虽促则人繁。建国利一宗，列郡利万姓，损益之理，较然可知。夫立法作程，未有不弊之者，固在度其为患之长短耳。政在列国也，其初有维城盘石之固，其末有下堂中肩之辱。远则万国屠灭，近则鼎峙战争，所谓其患也长。夏殷周三代，诸国相灭。魏晋鼎峙六十余年，车书方一。永嘉之后，天下幅裂，三百余载，江左乃平。政在列郡也，其初有四海一家之盛，其末有土崩瓦解之虞。高、光及于国初，戡定之勋易集，所谓其患也短。自秦二世元年，陈胜首起兵乱，至汉高平项羽，凡八年而天下定。自王莽地皇三年，海内兵起，至光武建武十二年平公孙述，凡十三年而甲兵戢。自隋文大业十一年，已有群盗起，至国家武德七年，凡十年而干戈息。岂非已然之证欤！夫君尊则理安，臣强则乱危。管子曰：「君尊则国安，君卑则国危。」是故李斯相秦，坚执罢侯置守。其后立议者，以秦祚促，遂尔归非。向使胡亥不嗣，赵高不用，闾左不发，酷法不施，百姓未至离心，陈、项何由兴乱？自昔建侯，多旧国也。周立藩屏，唯数十焉，余皆先去声封，不废其爵。楚灭六、蓼，鲁臧文仲叹曰：「皋繇、庭坚，不祀忽诸。」按：皋繇、庭坚，重于唐虞之际，封立国邑，不应殷周之时。略征一二，是沿习也。谅无择其利遂建诸国，惧其害不立郡县。故曰「事皆相因」，斯之谓矣。自五帝至于三王，相习建国之制，当时未先知封建则理，郡县则乱。而后人睹秦汉一家天下，分置列郡，有溃叛陵篡之祸，便以为先王建万国之时，本防其萌，务固其业，冀其分乐同忧，飨利共害之虑。乃将后事以酌前旨，岂非强为之说乎？览曹、陆着论，诚谓文高理明，不本为人树君，不稽烝甿损益。观李、马陈谏，乃称冥数素定，不在法度得失，不关政理否臧。故曰「终莫究详」，斯之谓矣。但立制可久，施教得宜，君尊臣卑，干强枝弱，致人庶富，享代长远。为理之道，其在兹乎！
　　　　历代王侯封爵公主并官属附
　　昔黄帝旁行天下，分建万国。至于唐虞，别为五等，曰公、侯、伯、子、男，则虞书所谓辑五瑞，修五玉，是其制也。五瑞即公侯伯子男之瑞珪璧也。五玉亦五等诸侯执之玉也。夏与唐虞同。
　　殷制，天子之田方千里，公、侯百里，伯七十里，子、男五十里。不能五十里者，不合于天子，附于诸侯。郑玄云：「此地殷所因夏爵三等之制。」凡四海之内九州岛，州方千里。州建百里之国三十，七十里之国六十，五十里之国百有二十，凡二百一十国。名山大泽不以封，其余以为附庸闲田。凡九州岛，千七百七十三国。千里之外设方伯。五国以为属，属有长。十国为连，连有帅。三十国为卒，卒有正。二百一十国以为州，州有伯。八州八伯，五十六正，百六十八帅，三百三十六长。八伯各以其属，属于天子之老二人，分天下以为左右，曰二伯。千里之内曰甸，千里之外曰采。
　　周制，封王者后。凡有功之诸侯，大者地方五百里，侯四百里，伯三百里，子二百里，男百里。所因殷之诸侯，亦为黜陟之。其小者皆益之地为百里，是以周有爵尊而国小、爵卑而国大者。唯天子畿内不增。方千里曰王畿。其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。周之初，列爵惟五，公、侯、伯、子、男，分土唯三，公侯方百里，伯方七十里，子男方五十里，并因殷制。至周公居摄，制礼作乐，列爵分土，皆五等焉。公五百里，侯四百里，伯三百里，子二百里，男百里。凡诸侯世子世国，继世以诸侯，象贤。大夫不世爵，使人以德，爵以功。谓县内及列国诸侯为天子大夫者，不世爵而世禄，避贤。未赐爵，视天子之元士，以君其国。列国及县内之国。诸侯有上大夫卿、下大夫、上士、中士、下士，凡五等。上大夫曰卿。诸侯之大夫，不世爵禄。周天王之女为王姬，皆下嫁于诸侯。车服不系其夫，下王后一等。公国孤一人。孔安国注虞书曰：「公之孤执玄。」周礼云：「公之孤四命。」王制曰：「天子使其大夫监于方伯之国，国三人，是为三监。」使佐方伯，领诸侯，此殷礼也。其禄视诸侯之卿，其爵视次国之君，其禄取于方伯之地。盖牧国则有之。故仪礼燕礼云：「若有诸公，则先卿献之。」正义曰：「言诸者，通容牧三监，皆为公也。」大国三卿，皆命于天子；命于天子者，天子选用之，如今诏书除吏矣。次国三卿，二卿命于天子，一卿命于其君；左传曰：「管仲受下卿之礼，避天子之二守国、高故也。」明国、高是天子之命卿也。小国三卿，一卿命于天子，二卿命于其君。王制曰：「小国二卿，皆命于其君。」郑注云：「误也。」正义曰：「此兼夏殷礼也。夏之大国谓公侯也，殷大国谓公也。依周而言，谓立司徒兼冢宰之事，立司马兼宗伯，立司空兼司寇也。故左传云，鲁季孙为司徒，叔孙为司马，孟孙为司空，此三卿也。以此推之，则知诸侯不立冢宰、宗伯、司寇。按崔氏云：『鲁已有孟、叔、季三卿为政，而更有臧氏及孔子并为司寇，则皆小司寇也。』」每国下大夫五人，上士二十七人。周礼五等国悉三卿、五大夫、二十七士，皆与此同。但公国长有四命孤一人，其卿三命，大夫再命，侯伯之卿大夫亦如之。子男之卿再命，其大夫一命，其士不命。大国之卿不过三命，下卿再命，小国之卿与大夫一命。不言次国者，以大国之下互明之也。此卿命则异。大夫皆同。周礼，公侯伯之卿三命，大夫再命；子男之卿再命，其大夫一命。次国之上卿位当大国之中，中当其下，下当其上大夫。小国之上卿位当大国之下卿，中当其上大夫，下当其下大夫。此诸侯使卿大夫眺聘并会之叙也。其位爵同，小国在下，爵异固在上耳。至于周衰，诸侯失制，号令自己，其名不一。于是正卿当国谓之相，而楚谓之令尹。其它异同，难悉数矣。孙卿子曰：「孙叔敖曰：吾三相楚而心愈庳，每益禄而施愈博，位滋尊而礼愈恭。」史记曰：「楚民俗好卑车，王以为不便马，欲下令使高之。孙叔敖曰：『令数下，民不知所从。王必欲高车，臣请教闾里使高其捆。』王许之。居半载，民悉自高其车，此不教而民从其化。故三得相而不喜，知其才自得之。三去相而不悔，知非己之罪。」淮南子曰：「蘧伯玉为相，子贡问：『何以理国？』曰：『不理理之。』」又曰：「子产为郑国相，一年，竖子不戏狎，斑白不提挈，僮子不犁畔；二年，市不先贾；三年，门不夜关，道不拾遗；四年，田器不归；五年，士无尺籍。」又，孔子摄行鲁相事，有喜色，乃诛大夫乱政者少正卯，与闻国政三月，鬻羔豚者弗饰贾，男女行者别于涂，涂不拾遗。四方之客至乎邑者，不求有司，皆予之以归。又，公仪休为鲁相，奉法循理，无所变更，百官自正。使食禄者不得与下民争利，受大者不得取小。客有遗相鱼者，不受。客曰：「闻君嗜鱼，何故不受？」相曰：「以嗜鱼，故不受也。」食茹而美，拔其园葵而弃之。见其家织布好，而逐出其妇，燔其机，曰：「欲令农夫工女安所雠其货乎？」
