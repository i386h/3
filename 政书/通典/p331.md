<!-- { "loadSidebar": true } -->
　　初群官入讫，典谒引舍人，舍人引皇太子，侍从如例程。皇太子每行事，左庶子执仪赞相。至悬南北面立。典仪曰：「再拜。」赞者承传，皇太子再拜。典仪引舍人，舍人引皇太子，诣西阶，皇太子脱舄，舍人引升就席西，南面立。尚食奉御酌酒于序，进诣皇太子西南，东面立。皇太子再拜，受爵。尚食直长又荐脯醢于席前。皇太子升席坐，左执爵，右取脯，擩于醢，祭于笾豆之闲，右祭酒，兴，降席西，南面坐，啐酒、奠爵，再拜，执爵，兴。奉御受虚爵，直长彻荐还于房。
　　舍人引皇太子进当御座，东面立。皇帝命之曰：「往迎尔相，承我宗事，勖帅以敬。」皇太子曰：「臣谨奉制旨。」遂再拜。舍人引皇太子降自西阶，纳舄讫，典谒引舍人，舍人引皇太子出门。典仪曰：「再拜。」赞者承传，群官在位者皆再拜。通事舍人引群官以次出。侍中前跪奏称：「侍中臣某言，礼毕。」俛伏，兴，还侍位。皇帝降座，入自东房，警跸侍卫如来仪，侍臣从至合。
　　　　　亲迎
　　前一日，卫尉设皇太子次于妃氏大门之外道西，南向。设侍卫群官次于皇太子次西南，东向北上。
　　皇太子既受命，遂适妃第，执烛前马，鼓吹振作如式，侍从如常。皇太子车至妃氏大门外次前，回辂南向。左庶子进当辂前，跪奏称：「左庶子臣某言，请降辂。」俛伏，兴，还侍位。皇太子降辂之次。
　　车将至，主人设几筵如常，醴女如别仪。妃服褕翟花钗，立于东房，侍从如常。主妇衣礼衣钿钗，立于房户外之西，南向。主人公服出立于大门之内，西向。在庙则主人以下着祭服。傧者公服立于主人之左，北向。
　　左庶子前，跪奏称：「左庶子臣某言，请就位。」俛伏，兴，还侍位。皇太子出次，立于门西，东面，侍卫警跸如常。傧者进受命，出门东，西面曰：「敢请事。」左庶子承传，进跪奏如常。皇太子曰：「以兹初昏，某奉制承命。」左庶子俛伏，兴，传于傧者。入告。主人曰：「某谨敬具以须。」傧者出，传于左庶子，奏如初。傧者入，引主人迎于门外之东，西面再拜。左庶子前跪奏称：「左庶子臣某言，请答拜。」俛伏，兴，还侍位。皇太子答再拜。主人揖皇太子，先入。掌畜者以雁授左庶子，左庶子进，东南向奉授，皇太子既执雁进入，侍卫者量入侍从。及内门，主人让曰：「请皇太子入。」皇太子曰：「某弗敢先。」主人又曰：「固请皇太子入。」皇太子曰：「某固不敢先。」主人揖入，皇太子从入。皇太子入门而左，主人入门而右。及内门，主人揖入。及内溜，将曲揖，当阶揖，皇太子皆报揖。至于阶，主人曰：「请皇太子升。」皇太子曰：「某敢辞。」主人曰：「固请皇太子升。」皇太子曰：「某敢固辞。」主人又曰：「终请皇太子升。」皇太子又曰：「某敢终辞。」主人揖，皇太子报揖。主人升，立于阼阶上，西面。皇太子升，进当房户前，北面跪奠雁，俛伏，兴，再拜，降出。主人不降送。
　　内厩尉进厌翟于内门外。傅姆导妃，司则前引，出于母左，傅姆在右，保姆在左。执烛及侍从如式。父少进，西面戒之，必有正焉，若衣若花，命之曰：「戒之敬之，夙夜无违命。」母戒之西阶上，施衿结帨，命之曰：「勉之敬之，夙夜无违。」庶母及门内施鞶，申之以父母之命，命之曰：「敬恭听宗尔父母之言，夙夜无愆，视诸衿鞶。」
　　妃既出内门，至辂后，皇太子授绥，姆辞不受，曰：「未教，不足与为礼。」妃升辂，乘以几，姆加幜。皇太子驭轮三周，驭者代之。皇太子出大门，乘辂还宫，侍卫如来仪，妃仗次于后。主人使其属送妃以傧从。
　　　　　同牢
　　其日，司闺设妃次于东合内道东，南向，掌筵铺褥席。将夕，司闺设皇太子幄于内殿室西厢，东向，铺地重茵，施屏障。设同牢之席于室内，皇太子之席西厢东向，妃东厢西向。席皆莞筵纷纯，加藻席缋纯。席闲量容牢馔。典膳监设洗于东阶东南东西当东溜，南北以堂深，罍水在洗东，篚在洗西，南肆。篚实以二巾、二爵。设妃洗在东房近北，罍水在洗西，篚在洗东，北肆。皆加勺巾。典膳监先馔于房西墉下：籩豆各二十，簋簠各二，鈃各三，瓦甒一，皆加巾蓋，俎三。樽在室內北墉下，玄酒在西，加勺，南柄。夏用紗，冬用緆。樽在房户外之东，无玄酒，篚在南，实四爵、合。其器皆乌漆，惟以陶，以瓢。
　　皇太子车至侍臣下马所，车权停，文武侍臣皆下马，车右降立于辂右。车动，车右夹辂而趋。车至左合，回辂南向。左庶子进当辂前，跪奏称：「左庶子臣某言，请降辂。」俛伏，兴，还侍位。皇太子降辂，入，俟于内殿门外之东，西面，侍卫如常仪，左庶子以下皆退。妃至宫门，卤簿仗卫停于门外，近侍者从如常，入至左合外，回辂南向。司则进当辂前，启「请妃降辂」。掌筵依式执扇，前后执烛如常仪。妃降辂，就次整饰。司闺引妃诣内殿门西，东面。
　　皇太子揖妃以入。司闺前引升自西阶，姆从升，执扇烛者陈于东西阶内。皇太子即席东向立，妃即席西向立。司馔进诣阶闲，北面跪奏称：「司馔妾姓言，请具牢馔。」兴。司则承令曰诺。司馔帅其属升，奉馔入设于皇太子及妃座前。酱在席前，葅醢在其北，俎三入陈于豆东，豕俎特于俎北。豆东，葅醢之东。司馔设黍于酱东，稷在东，设湆于酱南。馔要方也。设对酱于东，对酱，妇酱也。设之当特俎。葅醢在其南，北上。设黍于豕俎北，其西稷、稻、粱。设湆于酱北。司馔启会，却于簋簠之南，对簋簠于北，启，发也。豆盖，彻于房内。各加匕箸。设讫，司馔北面跪奏：「馔具。」兴。
　　皇太子及妃俱坐。司馔跪取脯擩于醢，取韭葅擩醢，授皇太子；又司馔取脯擩于醢，取韭葅擩醢，授妃。皇太子及妃俱受，祭于笾豆之闲。司馔兴，取黍实于左手，遍取稷，反于右手，授皇太子。又司馔取黍实于左手，遍取稷，反于右手，授妃。皇太子及妃各受，祭于葅醢之闲。司馔俱兴，各立取肺，皆绝末，跪授皇太子及妃；俱受，又祭于葅醢之闲。司馔俱以肺加于俎。掌严授皇太子巾，又掌严授妃巾，皇太子及妃俱帨手，以柶扱上钘，遍擩之，祭于上豆之闲。司馔品尝皇太子馔，又司馔品尝妃馔。司馔各移黍置于席上，以次跪授肺脊，皇太子及妃皆食以湆酱，三饭卒食。
　　司馔北面跪奏称：「司馔妾姓言，请进酒。」司则承令曰：「依奏。」兴，司馔二人俱盥手洗爵于房，入室诣酒樽所，酌酒进，北面立。皇太子及妃俱再拜，兴，一人进授爵皇太子，一人以爵授妃，皇太子及妃俱受爵，司馔俱退，北面答再拜。皇太子及妃俱坐，皇太子及妃俱祭酒举酒，司馔各以肝从，司则俱进受虚爵，奠于篚。司馔又俱洗爵酌酒，再酳，皇太子及妃俱受爵，俱饮，司则进受虚爵，奠于篚。三酳用，如再酳。皇太子及妃立于席后。司则俱降东阶，洗爵，升，酌于户外樽，进，北面俱奠爵，兴，再拜。皇太子及妃俱答拜。司则俱坐，取爵祭酒，遂饮卒爵，奠爵，遂拜，执爵兴，降，奠爵于篚，还侍位。司馔北面奏称：「司馔妾姓言，牢馔毕。」司则承令曰「诺」。司馔彻馔，设于房。
　　司则前跪奏称：「司则妾姓言，请殿下入。」俛伏，兴，还侍位。皇太子入于东房，释冕服，着葱褶。司则启妃入帏幄。皇太子及妃俱入室。媵馂皇太子之馔，御馂妃之馔。
　　　　　妃朝见
　　其日，昼漏上水一刻，所司列御座于所御殿阼阶上，西面。其席莞筵纷纯，加藻席画纯，次席黼纯，左右玉几。司设设皇后座于室户外之西，近北，南向。尚食帥司膳設酒樽於房內東壁下，有坫，加勺，樽用瓦甒，實以醴酒。笾一豆一，实以脯醢，设于樽北。又设洗于东房，近北，罍水在洗西，篚在洗东，北肆。篚實以巾，觶一，角柶一。
　　其日，夙兴，妃沐浴。司则启：「请妃内严。」质明，诸卫帅其属陈布仪仗如常仪，近仗入陈于寝门外。内厩尉进厌翟于正寝西阶之前，南向。司则启：「外办。」妃服褕翟，加首饰以出，降自西阶，升辂，侍卫如常。至降车所，司则赞妃降辂，司言引妃入，仗卫停于合外，障扇侍从如常。妃至寝门之外，立于西厢，东面。
　　诸卫勒所部屯门布仗，三仗入陈于所御殿合外如常。侍中奏：「请内严。」尚仪又奏：「请皇后内严。」妃既至寝门，侍中版奏：「外办。」皇帝服通天冠、绛纱袍以出，升自阼阶，即御座，西向坐，侍卫如常仪。尚仪又奏皇后「外办」。皇后袆衣首饰，司言引尚宫，尚宫引皇后出，即御座，南向坐，侍从如常。妃奉笲枣栗，司馔又执奉笲腶修以从。司言引妃入立于庭北，再拜。司宾引妃升自西阶，进，东面跪，奠笲于御座前，皇帝抚之，尚食进，彻以东。司言引妃自西阶降，复北面位。奉笲腶修再拜，司言引妃升，进，北面跪，奠笲于于皇后座前，皇后抚之，尚食进，彻以东。司言引妃退立于西序，东面，又再拜。
　　司设设妃席于户牖之闲，近北，南向。司言引妃立于席西，南向。尚食入东房，盥手洗觯，酌醴齐，加柶，面柄，出，进诣妃席前，北向立。妃进，东面再拜，受醴。尚食荐脯醢于席。妃升席坐，左手执觯，右取脯，擩于醢，祭于笾豆之闲；以柶祭醴三，始扱一祭，又扱再祭；降席，进，东面跪，啐醴，建柶，奠觯，兴，东面再拜；跪取觯，兴，即席坐，奠觯于荐东，兴，降席。司宾引妃降自西阶，出合，乘车还宫，障扇侍从如来仪。
　　　　　会群臣
　　皇帝会群臣于太极殿，如正至之仪。唯上寿辞云：「皇太子嘉聘礼成，克崇景福，臣某等不胜庆忭，谨上千秋万岁寿。」
通典卷第一百二十八　礼八十八　开元礼纂类二十三　嘉礼七
　　皇太子元正冬至受群臣贺并会　　皇太子元正冬至受宫臣朝贺　　　受朝　会
　　皇太子与师傅保相见　　皇太子受朝集使参辞　　亲王冠百官庶人附
　　　　皇太子元正冬至受群臣贺并会
　　前二日，本司宣摄内外，各供其职。
