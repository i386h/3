<!-- { "loadSidebar": true } -->
　　一云，凡教旗，于平原旷野登高远视处，大将居其上，南向，左右各置鼓十二面，角十二具，左右各树五色旗，六纛居前，列旗次之，左右牙官驻队如偃月形为后骑，下临平野，使士卒目见旌旗，耳闻鼓角，心存号令。乃命诸将分为左右，皆去兵刃，精新甲冑。幡帜分为左右厢，各以兵马使长班布其次。阵闲容阵，队闲容队，曲闲容曲，以长参短，以短参长，回军转阵，以后为前，以前为后，进无奔迸，退无趋走，孙子所谓「纷纷纭纭，斗乱而不可乱；浑浑沌沌，形圆而不可败」者，奇正也。以正合，以奇胜，听音睹麾，乍合乍离。于是三令五申，白旗点，鼓音动，则左右厢齐合；朱旗点，角声动，则左右厢齐离。合之与离，皆不离中央之地。左厢阳向而旋，右厢阴向而旋，左右各复本初。白旗掉，鼓音动，左右各云蒸鸟散，弥川络野，然而不失部队之疏密；朱旗掉，角音动，左右各复本初，前后左右，无差尺寸。散则法天，聚则法地。如此则三合而三离，三聚而三散，不如法者，吏士之罪，从军令。于是大将出五彩旗十二口，各树于左右厢阵前，每旗命壮勇士五十人守旗，选壮勇士五十人夺旗，左厢夺右厢，右厢夺左厢，鼓音动而夺，角音动而止。得旗者胜，失旗者负，胜赏而负罚。离合之势，聚散之形，胜负之理，赏罚之信，因是而教之。一士学战，教成合之十人；十人学战，教成合之百人；渐至三军之众。校猎：一人守围地三尺，量人多少，以左右两将为交头，其次左右将各主士伍为行列，皆以金、鼓、旗为节制。其初起围张翼，随山林地势，无远近部分。其合围地，虞候先择定讫。以善弧矢者为围中骑，其步卒枪幡守围，有漏兽，坐守围吏。大兽公之，小兽私之，以观进止。斯亦教战一端也。
　　赵国公王琚教射经上篇曰：「凡射，必中席而坐，一膝正当垛，一膝横顺席。执弓必中，在把之中，且欲当其弦心也。以弓当左膝，前竖按席，稍吐下弰向前，微令上倾向右，然后取箭，覆其手，微拳，令指第二节齐平，以三指捻箭三分之一，加于弓亦三分之一，以左手头指受之，则转弓令弦稍离身就箭，即以右手寻箭羽，下至阔，以头指第二指节当阔，约弦徐徐送之，令众差池如凤翮，使当于心，又令当阔羽向上。弓弦既离身，即易见箭之高下，取其平直，然后弓离席，目睨其的，按手颐下，引之令满，其持弓手，与控指及右臂肘平如水平，令其肘可措杯水。故曰端身如干，直臂如枝。直臂者，非初直也，架弦毕便引之，比及满使臂直是也。引弓不得急，急则失威仪而不主皮；不得缓，缓则力难为而箭去迟。唯善者能之。箭与弓把齐为满，地平之中为盈，贯信美而术难成。要令大指知镞至，然后发箭。故曰镞不上指，必无中矢；指不知镞，同于无目。试之至也，或以目视镞，马上与暗中则乖，此为无术矣。故矢在弓右，视在弓左，箭发则靡其弰，厌其肘，仰其腕，目以注之，手以驻之，心以趣之，其不中何为也！」
　　下篇曰，「矢量其弓，弓量其力，无动容，无作色，和其支体，调其气息，一其心志，谓之楷式。知此五者为上德。故曰莫患弓软，服当自远；莫患力羸，恒当引之。但力胜其弓，则容貌和，发无不中。故始学者，先学持满，须能制其弓，定其体，后乃射之。然其的必始于一丈，百发百中，寸以加之，渐至于百步，亦百发百中，乃为之术成。或升其的于高山，或致其的于深谷，或曳之，或掷之，使其的纵横前却，所以射禽兽与敌也。凡弓恶右倾，箭恶其檽，音儒。颐恶傍引，颈恶却垂，胸恶前亚，背恶后偃，皆射之骨髓疾也。故身前竦为猛武方腾，额前临为封兕欲斗，出弓弰为怀中吐月，平箭阔为弦上县衡，此皆有威容之称也。」
　　又曰：「凡控弦有二法：无名指迭小指，中指压大指，头指当弦直竖，中国法也；屈大指，以头指压勾指，此胡法也。此外皆不入术。胡法力少，利马上；汉法力多，利步用。然其持妙在头指闲。世人皆以其指末龊弦，则致箭曲，又伤羽。但令指面随弦直竖，即脆而易中，其致远乃过常数十步。古人以为神而秘之。胡法不使大指过头指，亦为妙尔。其执弓，欲使把前入阨，把后当四指本节，平其大指承镞，却其头指使不得，则和美有声而俊快也。射之道备矣哉。」
　　弩，古有黄连、百竹、八担、双弓之号。今有绞车弩，中七百步，攻城拔垒用之；擘张弩，中三百步，步战用之；马弩，中二百步，马战用之。弩张迟，临敌不过一二发，所以战阵不便于弩。非弩不利于战，而将不明于弩也。不可杂于短兵，当别为队，攒箭注射，则前无立兵，对无横阵。复以阵中张，阵外射，番次轮回，张而复出，射而复入，则弩不绝声，敌无薄我。夫置弩必处其高，争山夺水，守隘塞口，破骁陷果，非弩不克。教法令曰：张弩丁字立，当弩八字立，高揎手，揎音宣。屈衫襟，左手承橦，右手迎上，当心看张。张有阔狭，右右膊，还复当心。安箭高举肘，敌远弩头，敌近平身放，敌在左右回身放，敌在高上挈脚放，放箭讫唱杀。却掣拗蝎尾，覆弩还着地。
　　夫军城及野营行军在外，日出日没时，挝鼓千搥：挝，陟瓜反。三百三十三搥为一通；鼓音止，角音动，吹十二声为一迭；角音止，鼓音动。如此三角三鼓，而昏明毕之。
　　每营中两厢置土马十二疋，大小如常马，具鞍。令士卒擐甲冑，櫜音高弓矢，佩刀剑，持矛楯，左右上下，以便习其事。
　　　　杂教令附
　　大唐卫公李靖兵法曰：
　　　　古之善为将者，必能十卒而杀其三，次者十杀其一。三者，威振于敌国；一者，令行于三军。是知畏我者不畏敌，畏敌者不畏我。如曰尽忠益时、轻生重节者，虽仇必赏；犯法怠惰、败事贪财者，虽亲必罚；服罪输情、质直敦素者，虽重必舍；游辞巧饰、虚伪狡诈者，虽轻必戮；善无微而不赞，恶无纤而不贬：斯乃励众劝功之要术。昔马谡军败，葛亮对泣而行诛；乡人盗笠，吕蒙先涕而后斩；马逸犯麦，曹公割发而自刑；两掾辞屈，黄盖诘问而俱戮。故知威克其爱，虽少必济；如爱胜其威，虽多必败。盖赏罚不在重，在必行；不在数，在必当。故尉缭子曰：「吴起与秦人战，战而未合，有一夫不胜其勇，乃怒而前，获首而返。吴起斩之。吏曰：『此壮士也，不可斩。』吴子曰：『虽壮士，然不从令者，必斩之。』」故须劝之以重赏，威之以严刑，随时而与之移，因机而与之化，可谓不滥矣。凡人耳目，不可以视千里之外；因人耳目而视听之，即无善不闻，无恶不见。故目贵明，耳贵聪，心贵智，三者并进，则明不可蔽。如能赏罚不欺，明于察听，则千里之外，隐微之事，莫不阴变而为忠信。若赏罚直于耳目之前，其不闻见者，谁肯用命哉？故上无疑令，则下不二听；动无疑事，则众不二志。由是言之，则持军之急务，莫大于赏罚矣。
　　　　诸每营病儿，各定一官人，令检校煮羹粥养饲及领将行。其初得病及病损人，每朝通状，报总管，令医人巡营，将药救疗。如发，仰营主共检校病儿官，量病儿气力能行者，给傔一人；如重，不能行者，加给驴一头；如不能乘骑畜生，通前给驴二头，傔二人，缚轝将行。如弃掷病儿，不收拾者，不养饲者，检校病儿官及病儿傔人各杖一百；未死而埋者，斩。
　　　　诸将士不得倚作主帅及恃己力强，欺傲火人，全无长幼，兼笞挞懦弱，减削粮食、衣资，并军器、火具恣意令擎，劳逸不等。
　　　　诸应请甲数叶行数，于甲襻上钞记；其袍，秤知斤两，于袍背上具注斤两；并枪，量长短尺丈：军司并立为文案。如事了却纳，取按勘数，长短斤两同即纳；如有欠少，随即科决征备。其军器，常须磨砺修补，亦不得毁弃。
　　　　诸兵士死亡祭埋之礼，祭不必备以牲牢，埋不必备以棺椁，务令权宜，轻重折衷。如贼境死者，单酌祭酹，墓深四尺，主将使人临哭。内地非贼庭死者，准前祭哭，递送本贯。
　　　　诸兵士随军被袋上，具注衣服物数，并衣资、弓箭、鞍辔、器仗，并令具题本军营、州县府卫及己姓名，仍令营官视检押署，营司钞取一本立为文案。如有破用，队头、火长须知用处，即钞为文记，五日一申报营司。如其勘检衣资，与簿不同，物有剩数，即是偷来。并仰当火队见有他物，即须勘当，状送营司。其衣资不上文历，纵使道失，官不为理，亦不得递相寄附。即是盗来，受寄及寄物人并科罪。
　　　　诸拾得阑遗物，当日送纳虞候者，五分赏一。如缘军须者，不在分赏之限。三日内不送纳官者，后殿见而不收者，收而不申军司者，并重罪。三日外者，斩。诸有人拾得阑物，隐不送虞候，旁人能纠告者，赏物二十段。知而不纠告者，杖六十。其隐物人斩。
　　　　诸有功合赏，不得踰时；有罪合罚，限三日内。　　　　诸军内不得扇动兵士，恐吓队伍，谬作是非，败损营垒。
　　　　诸营幕作食事，须及早，天暗以后即须灭火。如夜有文牒须读及钞写者，须先状上营主。
　　　　诸军内行伪，无首从，同罪。资财没官。官典取兵士十钱以上，绢一尺以上，重罪。盗军资杂物，并被贼偷赂一钱以上，无首从，同罪。如货易官物，计满一疋，无首从，同罪。应减截兵马粮料一升以上，无首从，同罪。弃掷军粮二升以上，无首从，行盗一疋以上，无首从，并同罪。
　　　　诸军中有樗蒲博戏，赌一钱以上同坐，所赌之物没官。
