<!-- { "loadSidebar": true } -->
　　宾至，主人拜迎于外门之外，揖让而入。主人升，立于东序端，西面。宾西序，东面。主人宾俱升，立相乡。赞者盥于洗，西升，立于房中，西面南上。盥于洗西，由宾阶升也。立于房中，近其事也。南上，尊于主人之赞者。
　　主人之赞者，筵于东序，少北，西面。嫡子冠于阼，少北，避主人也。若庶子则冠于户外，南面，遂醮焉。不于客位者，不代父，成而不尊。将冠者出房，南面。赞者奠纚、笄、栉于筵南端。赞者，宾之赞冠者也。奠，停也。宾揖将冠者即筵坐。赞者坐栉，设纚。宾降西阶一等，执冠者升一等，东面授宾。冠，缁布冠。宾右手执项，左手执前，进容，进容者，行翔而前跄焉。乃祝曰：「令月吉日，始加元服，弃尔幼志，顺尔成德，寿考维祺，介尔景福。」元，首也。祺，祥。介、景，皆大也。坐乃冠，兴，复位。赞者卒。卒谓设頍项，结缨。冠者兴，宾揖之，适房，服玄端爵，出房南面。复出房南面者，一加礼成，观众以容体。
　　宾揖之即筵，降二等，受皮弁，右手执项，左手执前，进，祝曰：「吉日令辰，乃申尔服，敬尔威仪，淑慎尔德，眉寿万年，永受胡福。」申，重也。胡犹遐远无穷也。今按诂训，胡不训遐，疑胡当为嘏，嘏训为大。或当时传写谬误，郑玄不加审正，臆断为遐耳。加之如初，复位，赞者卒纮。卒纮，谓系属也。兴，宾揖之，适房，服素积素，容，出房南面。容者，再加弥成，其仪益繁。
　　宾降三等，至地也。受爵弁，进，祝曰：「以岁之正，以月之令，咸加尔服，兄弟具在，以成厥德，黄耇无疆，受天之庆。」正犹善也。加之，服纁裳韎韐，其它如加皮弁之仪。他谓卒纮容出。彻皮弁、冠、栉、筵，入于房。主人赞者彻之。
　　筵于户西，南面。筵主人之赞也。赞者洗于房中，侧酌醴，加柶，覆之，面叶。宾揖冠者就筵，筵西南面。宾受醴于户东，筵前北面，辞曰：「甘醴惟厚，嘉荐令芳，拜受祭之，以定尔祥，承天之休，寿考不忘。」嘉，善也。嘉荐谓脯醢。芳，香。不忘，长有令名。冠者筵西拜，受觯，宾东面答拜。筵西拜，南面拜也。宾还，答拜于西序之位。东面者，明成人与为礼，异于答主人。
　　冠者奠觯于荐东，降筵，北面坐，取脯，降自西阶，适东壁，北面见于母。荐东，荐左也。适东壁者，出闱门也。时母在闱门之外。妇人入庙由闱门也。母拜受，子拜送，母又拜。妇人于丈夫，虽其子，犹侠拜之。若冠者母不在，则使人受脯于西阶下。不在，谓疾病或归宁。使人受脯而后归。
　　宾降，直西序，东面。主人降，复初位。初位，初至阶让升之位也。冠者立于西阶东，南面。宾字之，曰：「礼仪既备，令月吉日，昭告尔字，爰字孔嘉，髦士攸宜，宜之于嘏，永受保之。曰伯某甫。」伯仲叔季，惟其所当。爰，于也。孔，甚也。髦，隽也。攸，所也。于犹为也。嘏，大也。伯仲叔季，长幼称也。甫，丈夫之美称。冠者对。其辞未闻。
　　宾出，主人送于庙门外。冠者见于兄弟，兄弟再拜，冠者答拜。见赞者西面拜，亦如之。入见姑姊如见母。入，入寝门。不见妹，卑也。
　　乃醴宾以一献之礼。一献者，主人献宾而已，即燕。无亚献者献酢酬，宾与主人各两爵而礼成。主人酬宾束帛、俪皮。饮宾客而从之以财货曰酬。束帛，十端。俪皮，两鹿皮也。赞者皆与，赞冠者为介。赞者，众宾也。皆与，亦饮酒。介，宾之辅，以赞为之，尊之。宾出，主人送于外门外，再拜。归宾俎。一献之礼，有荐有俎。使人归诸宾家。其牲未闻。
　　冠者易服，服玄冠，玄端，爵，奠贽见于君。遂以贽见于乡大夫，乡先生。易服不朝服者，非朝事也。贽，雉也。乡先生，乡中老人为卿大夫致仕者。
　　父殁而冠，则已冠，扫地而祭于祢。卢植曰：「本父当成之，不能成，故已冠而祭之，若成之矣。」已祭而见伯父、叔父，而后飨冠者。卢植曰：「饮宾也。」郑玄曰：「享礼之。」王肃曰：「兄弟饮冠者身。」
　　曾子问曰：「将冠子，冠者至，揖让而入，闻有齐缞大功之丧，如之何？」冠者，宾及赞者。孔子曰：「内丧则废。外丧则冠而不醴，彻馔而扫，即位而哭，如冠者未至则废。内丧，同门也。不醴，不醴子也。其废者，丧成服，因丧冠矣。若将冠子，未及期日，而有齐缞、大功、小功之丧，则因丧服而冠。」废吉礼而因丧冠，俱成人之服也。及，至也。「除丧不改冠乎？」孔子曰：「天子赐诸侯大夫冕弁服于太庙，归设奠，服赐服，于斯乎有冠醮，无冠醴。」
　　议曰：冠者表成人之容，正尊卑之序，而令母兄姑姊与之交拜，岂非混淆长幼，黩乱人伦者乎？所言答拜之文，未必周公之旨。东周衰末，王室已卑，诸侯踰僭，削去典法，重以秦皇荡灭，十无一存。况复编断简蠹，传写讹谬，先儒注释，不加参详，遂令后学，有所疑误。又按九拜之仪，肃拜，今揖也。尊属欣其备礼，念其成人，以揖示敬，在理非爽，便同匹敌，窃谓不然。本制冠礼，正长幼之序。郑康成注云「忻其成人与为礼」，若令母兄交拜，岂非崇虚而损其实。
　　后汉何休冠仪约制云：「将冠子者具衣冠。冠者父兄若诸父宗族之尊者一人为主，主人告所素敬僚友一人为冠宾。必自告其家，告曰：『某之子某若弟某长矣，将加冠于首，愿吾子教之。』宾既许，主人自定吉日。先冠一日，宿告宾曰：『请以明日行事。』宾曰：『敢不从命。』主人洒扫，内外皆肃。执事者于两楹间，为冠者设北向筵，又设宾东向筵，两筵相接。授冠以箧器设于两筵。又设樽爵于东方。冠者如常服，待命于房。夙兴，宾到，迎延揖让如常。坐定，执事白：『请行事。』主人跪告宾曰：『请劳吾子。』宾跪答曰：『敬诺。』宾起，立西序，东面听命行礼。冠者兴，西向拜宾，宾答拜讫，命就筵。宾主各还坐，冠者北向筵坐，伏。宾跪曰：『吾子之使，请将命。』主人跪答曰：『劳吾子。』宾起，就东向筵。执事者执爵，跪向冠者祝曰：『令月吉日，始加元服，弃尔幼志，顺尔成德，寿考维祺，介尔景福。』冠者即坐，宾跪加冠讫，冠者执爵酹地，然后啐酒，讫，宾兴，复还本坐，主人亦起，乃俱坐。冠者还房，自整饰，出拜父，父为起，若诸父、群从父及兄应答拜者，答拜如常。入拜母，母答拜。其余兄弟姑姊妹，皆相拜如常。主人命冠者出，更设酬为劝，乃罢。异日有祭事白告祖考者，自如旧祭礼常仪。」
　　晋王堪冠礼仪云：「永平元年惠帝时。正月戊子，冠中外四孙。立于步广里舍之阼阶，设一席于东厢。引冠者以长幼次于席南，东上。宾宗人立于西厢，东面南上。堪立于东轩西，南面西上。陈元服于席上。宗人执仪，以次呼冠者，各应曰『诺』。宗人申诫之曰：『以岁之正，以月之令，兄弟具来，咸加尔服，弃尔幼志，顺尔成德，敬慎威仪，惟人之则，寿考维祺，永受景福。』冠者高跪而冠，各自着布。兴，再拜，从立于宾，南上。酌四杯酒，各拜醮而饮。事讫，上堂，向御史府君再拜。讫，冠者皆东面坐，如常燕礼时。宾宗人东平王隆叔祚、王循道安、王业建始。此皆古礼也，但以意斟酌，从其简者耳。」
　　大唐制，如开元礼。
　　　　大功小功末冠议周　晋
　　周制，「大功之末，可以冠子、嫁子。父小功之末，可以冠子、嫁子，可以娶妇。己虽小功，既卒哭，可以冠，可以娶妻。下殇之小功则不可。」此皆谓可以用吉礼之时。父大功卒哭，而可冠子；己大功卒哭，而可以冠矣。
　　晋傅纯难曰：「按杂记本文，己在小功则得冠，在大功不得冠也。郑氏云『己大功卒哭可以冠』，与本文不同，何邪？又要记不见己冠，不知己冠当在何条？」贺循答曰：「礼云『大功小功之末，可以冠娶』，道父为子嫌，但施于子，不施于己。故下言『己虽小功』，着己与子亦同也。俱同则大功之末，己可以冠。以理推之，正自应尔，非为与本文不同。要记不见己冠，直是文句脱耳。」
　　高崧问范汪曰：「按小功之末，可以冠子；己虽小功，卒哭可以冠。而郑、孙二家注，并云『己大功卒哭可以冠』。求之于礼，无可冠之文。」范汪答曰：「『大功之末，可以冠子』。此于子，已为无服。又云『父小功可以冠子』，疑与上章，俱有『末』语。特于下言，『己虽小功，卒哭可以冠』，是为小功卒哭，皆得行冠娶之事也。大夫三月而葬，葬而后虞，虞而后卒哭，是为父虽小功，子服尽也。大功许冠婚，则小功便无所不可也。」高崧重问范汪曰：「下殇小功则不可，而云小功之末可以冠婚何？」范汪重答曰：「下殇小功，此是周服之下殇，不可以服轻而恩疏也。」
　　或曰：「因丧而冠，亦礼之明文，何以复于大功小功丧中，每言冠乎？」答曰：「在丧，冠而已，不行冠礼也。于大功小功之末，故可行冠礼。因丧而冠，与备行冠礼殊也。」
　　或问者曰：「礼：『大功之末，可以冠子、嫁子。父小功之末，可以冠子、嫁子，可以娶妇。己虽小功，既卒哭可以娶妻。』按经大功之末，虽云可以冠子、嫁子，不言己可以冠，而郑氏注云『己大功卒哭而可以冠』。未解。经又云『大功之末』，而注云『卒哭』，不知此言末，便是卒哭，为非卒哭邪？」答曰：「记云『大功之末可以冠子嫁子』，而注又云『己大功卒哭而可以冠，小功卒哭而可以冠娶妻』者，冠而后娶，今既云冠嫁其子，则于文不得复自着己冠，故注家合而明之。以小功得娶妻，则大功亦可以得冠，冠轻婚重，故大功之末得自冠，小功之末得自娶，以记文不备，故注兼明之。注之有此比。礼，三月既葬，卒哭，于小功则余有二月，是末也。于大功则正三分之一，便谓之末，意常以疑之。然郑氏注丧服经云，『葬，丧之大事』，既毕，故谓之末邪？」
