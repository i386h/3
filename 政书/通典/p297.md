<!-- { "loadSidebar": true } -->
　　侍中版奏：「外办。」皇帝服绣冕出次，华盖侍卫如常仪。侍中负玺陪从如式。博士引太常卿，太常卿引皇帝，凡太常卿前导，皆博士先引。至社宫西门外。殿中监进大珪，尚衣奉御又以镇珪授殿中监，殿中监受进。皇帝搢大珪，执镇珪，华盖仗卫停于门外，近侍者从入如常仪。谒者引礼部尚书、太常少卿陪从如常。皇帝至版位，南向立。每立定，太常卿与博士退立于左。谒者、赞引各引祭官次入就位。立定，太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。其先拜者不拜。
　　太常卿前奏：「有司谨具，请行事。」退复位。摄事，谒者白太尉。下仿此。协律郎跪，俛伏，举麾，凡取物者，跪俛伏而取以兴。奠物则跪奠讫，俛伏而后兴。鼓柷，奏顺和之乐，乃以函钟为均，文舞八成，偃麾，戛敔，乐止。凡乐，皆协律郎举麾，工鼓柷而后作，偃麾戛敔而后止。太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。
　　诸太祝俱取玉币于篚，各立于樽所。太常卿引皇帝，太和之乐作，皇帝每行，皆作太和之乐。皇帝诣太社坛，升自北陛，侍中、中书令下及左右侍卫量人从升，以下皆如之。皇帝升坛，南向立，乐止。太祝加玉于币以授侍中，侍中奉玉币西向进，皇帝搢镇珪，受玉帛。凡授物，皆搢镇珪，奠讫，执珪，俛伏，兴。登歌，作肃和之乐，乃以应钟之均。太常卿引皇帝进，南向跪奠于太社神座，俛伏，兴，太常卿引皇帝少退，南向再拜，太常卿引皇帝立于东方，西向。太祝以币授侍中，侍中奉币南向进，皇帝受币，太常卿引皇帝进，西向跪奠于后土氏神座，俛伏，兴，太常卿引皇帝少退，西向再拜讫，登歌止。
　　太常卿引皇帝降自北陛，乐作，太常卿引皇帝诣太稷坛，升自北陛，南向立，乐止。太祝加玉于币以授侍中，侍中奉玉帛西向进，皇帝受玉帛，登歌作，太常卿引皇帝进，南向跪奠于太稷神座，俛伏，兴，太常卿引皇帝少退，南向再拜讫，太常卿引皇帝立于东方，西向。又太祝以币授侍中，侍中奉币南向进，皇帝受币，太常卿引皇帝进，西向跪奠于后稷氏神座，俛伏，兴，太常卿引皇帝少退，西向再拜讫，登歌止。太常卿引皇帝降自北陛，乐作，皇帝还版位，南向立，乐止。
　　初群官拜讫，祝史各奉毛血之豆立于门外，于登歌止，祝史奉毛血入，各由其陛升，诸太祝迎取于坛上，俱进奠于神座前，诸太祝与祝史退立于樽所。
　　　　　进熟
　　皇帝既升奠玉帛，太官令出，帅进馔者奉馔陈于西门外，谒者引司徒出诣馔所，司徒奉太社之俎。初皇帝既至位乐止，太官令引馔入，太社太稷之馔入自正门，配座之馔入自左闼。俎初入门，雍和之乐作，以太蔟之均，馔至陛，乐止。祝史各进，彻毛血之豆，降自西陛以出。太社太稷之馔升自北陛，配座之馔升自西陛，诸太祝迎引于坛上，各设于神座前。籩豆，蓋先徹乃升。簋簠奠讫，却其盖于下。设讫，谒者引司徒以下降自西陛，复位。诸太祝还樽所。
　　太常卿引皇帝诣罍洗，乐作，其盥洗之仪并如圆丘。太常卿引皇帝，乐作，皇帝诣太社坛，升自北陛，乐止。谒者引司徒升自西陛，立于樽所；斋郎奉俎从升，立于司徒之后。太常卿引皇帝詣太社酒樽所，執樽者舉，侍中贊酌醴齊，壽和之樂作，皇帝每酌獻及飲福，皆作壽和之樂。太常卿引皇帝进太社神座前，南面跪奠爵，俛伏，兴，太常卿引皇帝少退，南向立，乐止。太祝持版进于神座之右，西面跪读祝文曰：「维某年岁次月朔日，子嗣天子某，摄事云「谨遣太尉封臣名」。下同。敢昭告于太社：惟神德兼博厚，道着方直，载生品物，含弘庶类。谨因仲春，仲秋。祗率常礼，敬以玉帛、一元大武、柔毛、刚鬣、明粢、芗合、芗萁、嘉蔬、嘉荐、醴齐，备兹禋瘗，用申报本，以后土句龙氏配神作主，尚飨。」兴。皇帝再拜。初读祝文讫，乐作，太祝进，奠版于神座前，还樽所，皇帝拜讫，乐止。
　　太常卿引皇帝詣后土氏酒樽所，執樽者舉，侍中取爵於坫，進，皇帝受爵，侍中贊酌醴齊，樂作，太常卿引皇帝進后土氏神座前，西向跪奠爵，俛伏，興，太常卿引皇帝少退，西向立，樂止。太祝持版进于神座之左，南面跪读祝文曰：「维某年岁次月朔日，子开元神武皇帝某，敢昭告于后土氏：爰兹仲春，仲秋。揆日惟吉，恭修常事，荐于太社。惟神功着水土，平易九州岛，昭配之义，实惟通典。谨以制币、一元大武、柔毛、刚鬣、明粢、芗合、芗萁、嘉荐、醴齐，陈于表位，作主侑神，尚飨。」讫，兴。皇帝再拜。初读祝文讫，乐作，太祝进，奠版于神座，还樽所，皇帝拜讫，乐止。
　　太常卿引皇帝进太社神座前，南向立，乐作。太祝各以爵酌上樽福酒，合置一爵，一太祝持爵授侍中，侍中受爵东向进，皇帝再拜受爵，跪祭酒，啐酒，奠爵，俛伏，兴。太祝帅斋郎进俎，太祝减太社神座前三牲胙肉，各置一俎上，太祝以俎授司徒，司徒持俎东向以次进，皇帝每受以授左右。皇帝跪取爵，遂饮卒爵，侍中进受爵以授太祝，太祝受爵复于坫，皇帝俛伏，兴，再拜，乐止。太常卿引皇帝，乐作，皇帝降自北陛，诣罍洗，乐止。谒者引司徒降坛西陛以从。
　　皇帝至罍洗，盥手洗爵，侍中、黄门侍郎赞洗如常。讫，太常卿引皇帝，乐作，皇帝诣太稷坛，升自北陛，乐止。谒者引三公，三公与斋郎奉俎升自西陛，立于樽所。皇帝詣太稷酒樽所，執樽者舉，侍中贊酌醴齊，樂作，太常卿引皇帝進太稷神座前，南向跪奠爵，俛伏，興，太常卿引皇帝少退，南向立，樂止。太祝持版进于神座之右，西向跪读祝文曰：「维某年岁次月朔日，子嗣天子某敢昭告于太稷：惟神播生百谷，首兹八政，用而不匮，功济萌黎。兹惟仲春，仲秋。恭以玉帛、一元大武、柔毛、刚鬣、明粢、芗合、芗萁、嘉荐、醴齐，式陈瘗祭，备修常礼，以后稷弃配神作主，尚飨。」讫，兴。皇帝再拜。初读祝文讫，乐作，太祝进奠版于神座，还樽所，皇帝拜讫，乐止。
　　太常卿引皇帝詣后稷氏酒樽所，執樽者舉，侍中取爵於坫，進，皇帝受爵，侍中贊酌醴齊，樂作，太常卿引皇帝詣后稷氏神座前，西向跪奠爵，俛伏，興，太常卿引皇帝少退，西向立，樂止。太祝持版进于神座之左，南面跪读祝文曰：「维某年岁次月朔日，子开元神武皇帝某，敢昭告于后稷氏：爰以仲春，仲秋。式拣吉辰，敬修恒礼，荐于太稷。惟神功协稼穑，阐修农政，允兹从祀，用率旧章。谨以制币、一元大武、柔毛、刚鬣、明粢、芗合、芗萁、嘉荐、醴齐，陈于表位，作主配神，尚飨。」讫，兴。皇帝再拜。初读祝文讫，乐作，太祝进奠版于神座前，还樽所，皇帝拜讫，乐止。
　　太常卿引皇帝进太稷神座前，南向立，乐作，皇帝饮福受胙，如太社之仪。讫，乐止。太常卿引皇帝，乐作，皇帝降自北陛，还版位，南向立，乐止。谒者引司徒降自西陛，复位。
　　文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
　　皇帝献后土氏将毕，谒者引太尉摄事则引太常卿。下同詣罍洗，盥手洗爵訖，謁者引太尉自西陛升壇，詣太社酒樽所，執樽者舉，太尉酌盎齊。武舞作。谒者引太尉进太社神座前，南向跪奠爵，兴，谒者引太尉少退，南向再拜。謁者引太尉詣后土氏酒樽所，取爵於坫，執樽者舉，太尉酌盎齊。谒者引太尉进后土氏神座前，西向跪奠爵，兴，谒者引太尉少退，西向再拜。谒者引太尉进太社神座前，南向立。太祝各以爵酌罍福酒，合置一爵，一太祝持爵进太尉之右，东向立。太尉再拜受爵，跪祭酒，遂饮卒爵。太祝进受爵，复于坫。太尉兴，再拜。谒者引太尉降自西陛，诣罍洗，盥手洗爵，诣太稷坛升献，如太社之仪。讫，引降复位。
　　初太尉献后土将毕，谒者引光禄卿摄事同与光禄卿为终献。诣罍洗，盥手洗爵，升酌盎齐终献，如亚献之仪。讫，谒者引光禄卿降复位。武舞六成，乐止。
　　舞献俱毕，诸太祝各彻豆，还樽所。奉礼曰：「赐胙。」赞者唱：「众官再拜。」在位者皆再拜，已饮福受胙者不拜。顺和之乐作，太常卿奏称：「请再拜。」退复位。皇帝再拜。奉礼曰：「众官再拜。」在位者皆再拜。乐一成，止。
　　太常卿前，奏：「请就望瘗位。」太常卿引皇帝，乐作，皇帝就望瘗位，南向立，乐止。群官将拜，诸太祝各执篚进神座前取玉币，斋郎以俎载牲体、稷黍饭、爵酒，各由其陛降坛南行，当瘗埳，西行，诸太祝以玉币、馔物置于埳。讫，奉礼曰：「可瘗。」埳东西面各四人窴土。半埳，太常卿前奏：「礼毕。」
　　太常卿引皇帝还大次，乐作，皇帝出门，殿中监前受镇珪以授尚衣奉御，殿中监又前受大珪，华盖侍卫如常仪，皇帝入次，乐止。谒者、赞引引祭官，通事舍人分引从祭群官、诸方客使以次出。赞引引御史以下俱复执事位，立定，奉礼曰：「再拜。」御史以下皆再拜。赞引引工人、二舞以次出。其祝版燔于斋所。
　　　　　銮驾还宫如方丘之仪。
　　　　季冬太社如上仪。
　　太社祝文曰：维神降佑，百谷时登，谨以玉帛牺齐，粢盛庶品，恭荐于太社，以后土句龙氏配神作主，尚飨。
　　后土氏祝文曰：今时和年登，恭荐祀于太社。惟神功协水土，作主配神，谨以云云。
　　太稷祝文曰：惟神主兹百谷，粒此黎元。谨率常礼，恭以玉帛云云。
　　后稷祝文曰：今时和年登，敬荐祀于太稷。惟神功协稼穑，作主配神云云。
通典卷第一百十四　礼七十四　开元礼纂类九　吉礼六
　　皇帝时享于太庙凡一岁五享谓四孟月及腊宗庙三年一祫以
孟冬五年一禘以孟夏及诸享摄事并附
　　　斋戒　陈设　省牲器　銮驾出宫　晨祼　馈食　
　　　祭七祀　祫禘以功臣配享　銮驾还宫
　　　　皇帝时享于太庙凡一岁五享，谓四孟月及腊。宗庙三年一祫以孟冬，五年一禘以孟夏，及诸享摄事并附。
　　　　　斋戒
　　将享，有司卜日，如常仪。皇帝散斋四日于别殿，致斋三日于太极殿，服通天冠，绛纱袍，结佩，并如圆丘仪。应享官斋，具序例仪。祫禘仪同。
　　　　　陈设
