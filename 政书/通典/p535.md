<!-- { "loadSidebar": true } -->
　　大唐所闻有九部焉，屡有朝贡。所谓岭西室韦、山北室韦、黄头室韦、大如者室韦、小如者室韦、讷北室韦、婆莴室韦、达末室韦、骆驼室韦，并在柳城郡之东北，近者三千五百里，远者六千二百里。
　　　　　地豆于
　　地豆于在室韦西千余里。多牛羊，出名马。皮为衣服，无五谷，唯食肉酪。后魏孝文帝延兴二年，遣使朝贡。
　　　　　乌洛侯
　　乌洛侯亦曰乌罗浑国，后魏通焉。在地豆于之北，其土下湿，多雾气而寒，冬则穿地为室，夏则随原阜畜牧。多豕，有谷麦。无大君长，部落莫弗皆代为之。其俗绳发，皮服，以珠为饰。人尚勇，不为奸窃，故慢藏野积而无寇盗。好猎射。乐有胡空侯，木槽革面而九弦。其国西北有完水，东流合于难水，东入于海。又西北二十日行有于巳尼大水，所谓北海也。太武帝真君四年来朝，称其国西北有魏先帝旧墟石室，南北九十步，东西四十步，高七十尺，室有神灵，人多祈请。太武帝遣中书侍郎李敞告祭焉，刻祝文于石室之壁而还。
　　大唐贞观六年，遣使朝贡云。乌罗浑国亦谓之乌护，乃言讹也。东与靺鞨，西与突厥，南与契丹，北与乌丸为邻，风俗与靺鞨同。
　　　　　驱度寐
　　驱度寐，隋时闻焉，在室韦之北。其人甚长而衣短，不索发，皆裹头。居土窟中。唯有猪，更无诸畜。人轻捷，一跳三丈余，又能立浮，卧浮，履水没腰，与陆走不别。数乘大船，至北室韦抄掠。无甲冑，以石为矢镞。
　　　　　霫
　　霫，匈奴之别种，隋时通焉。与靺鞨为邻，理潢水北，亦鲜卑故地。胜兵万余人。习俗与突厥略同。亦臣于颉利，其渠帅号为俟斤。
　　大唐贞观中，遣渠帅内附。
　　　　　拔悉弥
　　拔悉弥一名弊剌国，隋时闻焉。在北庭北海南，结骨东南，依山散居。去炖煌九千余里。有渠帅，无王号。户三千余。其人雄健，能射猎。国多雪，恒以木为马，雪上逐鹿。其状似楯而头高，其下以马皮顺毛衣之，令毛着雪而滑，如着屧屐，缚之足下。屧，先协反。屐，巨戟反。若下阪，走过奔鹿；若平地履雪，即以杖刺地而走，如船焉；上阪即手持之而登。每猎得鹿，将家室就而食之，尽更移处。其所居即以桦皮为舍。丈夫翦发，桦皮为帽。
　　　　　流鬼
　　流鬼在北海之北，北至夜叉国，余三面皆抵大海，南去莫设靺鞨船行十五日。无城郭，依海岛散居，掘地深数尺，两边斜竖木，构为屋。人皆皮服，又狗毛杂麻为布而衣之，妇人冬衣豕鹿皮，夏衣鱼皮，制与獠同。多沮泽，有盐鱼之利。地气冱寒，早霜雪，每坚冰之后，以木广六寸，长七尺，施系其上，以践层冰，逐及奔兽。俗多狗。胜兵万余人。无相敬之礼、官僚之法。不识四时节序。有他盗入境，乃相呼召。弓长四尺余，箭与中国同，以骨石为镞。乐有歌舞。死解封树，哭之三年，无余服制。靺鞨有乘海至其国货易，陈国家之盛业，于是其君长孟蚌遣其子可也余志，以唐贞观十四年，三译而来朝贡。初至靺鞨，不解乘马，上即颠坠。其长老人传，言其国北一月行有夜叉人，皆豕牙翘出，噉人。莫有涉其界，未尝通聘。
　　　　　回纥
　　回纥在薛延陀北境，居延婆陵水，去长安万六千九百里，胜兵五万人。先属突厥，初有时健俟斤，死，子菩萨立。大唐贞观初，与薛延陀俱叛突厥颉利可汗，侵其北边。颉利遣骑讨之，战于天山，大破之，俘其部众。回纥由是率其众附于薛延陀，号为活颉利发，仍遣使朝贡。其地沙卤，有大羊，而足长五寸。及薛延陀之败，其大酋胡禄俟利发吐迷度率其部诣阙，请同编户。自突厥衰灭，其国渐盛，国主亦号可汗。开元十五年，使大臣梅禄啜来朝，献名马焉。按诸家叙突厥事，以「梅禄」为突厥官号，尚谓突厥见存，乃未之详耳。
　　　　　骨利干
　　骨利干居回纥北方瀚海之北，二俟斤同居，胜兵四千五百人。草多百合。地出名马，头类驼，筋骨麤壮，好者日行数百里。其北又距大海，昼长夜短，日没后，天色正曛，煮一羊胛，纔熟，而东方已曙，盖近日入出之所。
　　大唐贞观二十一年，遣使朝献骏马十匹。
　　　　　结骨
　　结骨在回纥西北三千里。胜兵八万。其国南阻贪漫山。多林木，夏沮洳，沮，咨据反。洳，人庶反。冬积雪，往来险阻，有水从回纥北流踰山经其国。人并依山而居，身悉长大，赤色，朱发绿睛。有黑发者，以为不祥。人皆劲勇，邻国惮之。丈夫健者，悉黥手以为异。妇人嫁讫，自耳以下至项亦黥之。其人服饰以貂豽，女滑反。食用手。其俗大率与突厥同。婚姻无财聘。性多淫佚，与外人通者不忌。男女杂处。每一姓，或千口或五百口共一屋，一床一被。若死，唯哭三声，不剺面，火葬，收其骨，踰年而为坟墓，以木为室，覆以木皮。土宜粟麦穄豆之属，无果菜。有马，出貂。天每雨铁，收而用之，号曰迦沙，以为刀剑，甚铦利。其國獵獸皆乘木馬，升降山，追赴若飛。自古未通中国。
　　大唐贞观二十一年，其君长遂身入朝。
　　　　　驳马
　　驳马，其地近北海，去京万四千里，经突厥大部落五所乃至焉。有兵三万人，马三十万匹。其国以俟斤统领，与突厥不殊。有弓箭刀傍排，无宿卫队仗。不行赏赐。其土境，东西一月行，南北五十日行。土地严寒，每冬积雪，树木不没者纔一二尺，至暖消，逐阳坡，浦波反以马及人挽犁种五谷。好渔猎，取鱼、鹿、獭、貂、鼠等肉充食，以其皮为衣。少铁器，用陶瓦釜及桦皮根为盘。随水草居止，累木如井栏，桦皮盖以为屋，土床草蓐，加毡而寝处之。草尽即移，居无定所。马色并驳，故以名云。其马不乘，但取其奶酪充餐而已。与结骨数相侵伐。貌类结骨，而言语不相通。
　　大唐永徽中，遣使朝贡。突厥谓驳马为曷剌，亦名曷剌国。
　　　　　鬼国
　　鬼国在驳马国西，六十日行。其国夜游昼隐，身着浑剥鹿皮衣。眼鼻耳与中国人同，口在顶上。食用瓦器。土无米粟，噉鹿豕及蛇。
　　　　　盐漠念
　　驳马国南三十日行至突骑施，二十日行至盐漠念咄陆阙俟斤部落，又北八日行至可史担部落。其驳马、盐漠并无牛羊杂畜。其婚姻嫁娶与突阙同。土多松、桦树，每年税貂獭青白二鼠皮以奉酋长。
　　大唐贞观中，户部奏言，中国人自塞外来归及突厥前后降附开四夷为州县者，男女百二十余万口。时诸蕃君长诣阙顿颡，请太宗为天可汗。制曰：「我为大唐天子，又下行可汗事乎？」群臣及四夷咸称万岁。是后以玺书赐西域、北荒之君长，皆称「皇帝天可汗」。诸蕃渠帅死亡者，必诏册立其后嗣焉。临统四夷，自此始也。
　　傅奕曰：「西晋时，匈奴诸部在太原离石，其酋刘元海覆两都，执天子。自是戎夷赫连氏、沮渠氏、李氏、石氏、慕容氏、佛氏、秃发氏、拓拔氏、宇文氏、高氏、苻氏、吕氏、姚氏、翟氏，被发左衽，递据中壤，衣冠殄尽。周、齐每以骑战，驱夏人为肉篱，诧丑亚反曰『当剉汉狗饲马，刀刈汉狗头，不可刈草也』。羌胡异类，寓居中夏，祸福相恤，中原之人众心不齐，故夷狄少而强，华人众而弱也。石季龙死，羯胡大乱。冉闵令胡人不愿留者听去，或有留者，乃诛之，死者二十余万。氐羌分散，各还本部，部至数万，故苻、姚代兴。鲜卑既入中国，而蠕蠕据其土。后魏时，蠕蠕主阿那瑰大馁，求粮于魏，魏帝使元孚赈恤之，既饱，遂寇暴。及蠕蠕衰而突厥兴，自刘石至后周，皆北狄种类，相与婚姻，高氏聘蠕蠕女为妻，宇文氏以突厥女为后。北齐供突厥岁十万匹，周氏倾国事之，锦衣玉食长安者，恒数千人。可汗骄曰：『但使我在南二儿无患贫，何忧哉！』周齐使于突厥遇其丧，剺面如其国臣，其为夷狄所屈辱也如是。」
　　天册万岁二年，补阙薛谦光上疏曰：
　　　　臣闻戎夏不杂，自古所诫，夷狄无信，易动难安，故斥居塞外，不迁中国。前史所称，其来久矣。然而帝德广被，时有朝谒，受向化之诚请，纳梯山之礼贡，事毕则归其父母之国，导以指南之车，此三王之盛典也。自汉魏以后，遂革其风，务饰虚名，征求侍子，喻其解辫，使袭衣冠，居室京师，不令归国，此又中叶之故事也。较其利害，则三王是而汉魏非；论其得失，则备边长而征质短。殷鉴在乎往代，岂可不怀经远之虑哉！昔郭钦献策于武皇，江统纳谏于惠主，咸以为夷狄处中夏必为变，晋武不纳二臣之远策，徒好慕化之虚名，纵其习史汉等书，官之以五部都尉，此皆计之失也。若前事之不忘，则后代之龟镜，此臣所以极言而不隐者也。
　　　　窃唯突厥、吐蕃、契丹等往因入贡，并叨殊奖，或执戟丹墀，册名戎秩，或曳裾庠序，高步学门，服胡毡裘，语兼中夏，明习汉法，睹衣冠之仪，目觌朝章，知经国之要，窥成败于图史，察安危于古今，识边塞之盈虚，知山川之险易。或委以经略之功，令其展效；或矜其首丘之志，放使归蕃。于国家虽有冠带之名，在夷狄广其纵横之智。虽则慕化之美，苟悦于当时；而狼子孤恩，旋生于过后。及归部落，鲜不称兵。边鄙罹灾，实由于此。故老子云『国之利器，不可示人』。在于齐人，犹不可以示之，况于夷狄乎！
　　　　谨按：楚申公巫臣奔晋而使于吴，使其子狐庸为吴行人，教吴战阵，使之叛楚，吴于是伐楚，取巢驾克棘，入州来，子反一岁七奔命。其所以能谋楚，良以此也。按汉桓帝迁五部匈奴于汾晋，其后卒有刘、石之难。向使五部不徙，则晋祚犹未可量也。鲜卑不迁，则慕容无中原之僭也。又按汉书陈汤云：『夫胡兵五而当汉兵一，何者？兵刃朴钝，弓弩不利。今闻颇得汉工，然犹三而当一。』由是言之，利兵尚不可以使胡人得法，况处之中国而使其习见哉！昔汉东平王请太史公书，朝臣以为太史公书有战国纵横之说，不可以与诸侯。此则内地诸王尚不可与，况外国乎！
