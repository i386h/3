<!-- { "loadSidebar": true } -->
　　魏尚书薛悌奏：「凉州刺史所上灵命瑞图，当下洛阳留台，使太尉醮告太祖、文昭皇后庙。」博士秦静议曰：「灵命瑞图可祀天皇大帝五精之帝于洛阳，祀南郊所祭，祭讫，奉诰册文，脯、醢、酒，告太祖庙。藏册于石函。」尚书奏曰：「秦静议当遣兼太尉告祠，以武皇帝从五精以上六座。余众神皆不设牲用如郊祭。」明帝诏：「每祀天辄以地配，今不地配耶？」尚书奏：「孙钦议：『周礼祀天南郊，无地配之文，大魏受禅，因汉祀天以地配，此谓正月南郊常祀也。今告灵瑞，不须以地配。』王肃议：『礼，有事于王父，则以王母配，不降于四时常祀而不配也。且夫五精之帝，非重于地，今奉嘉瑞以告，而地独阙，于义未通。以地配天，于义正宜。』」诏曰：「祀天以地配，此既正义，今告瑞祭于五精之帝，则地不得阙也。」又诏曰：「告皇天及五精，今册文中都不见五精之帝，意何以耶？」尚书奏：「册文，侍中韦诞所作。文中『皇皇后帝』，即五精之帝。昔舜受禅，告天云『皇皇后帝』，亦合五精之帝。于文少，不可分别。可更增五精字。」奏可。秦静上告瑞祝文曰：「孝孙皇帝讳使太尉臣某，以灵命瑞图册告于天郊。事讫，将纳册于石函。谨使太常臣某，帅有司以脯醢旨酒，敢昭告于皇祖武皇帝，以武宣后卞氏配，尚飨。」
　　明帝太和六年，征西大将军臣懿等言：「长安典农中郎将张烈书言，『所部人左先，雨后于地得玉印』。臣今谨遣夏裕送。」诏：「推原符瑞，有感而至，宜因祭祀，奠于文思皇后神座前，以慰神灵之思念。」散骑常侍高堂隆议：「按典瑞，天子有事，必告宗庙，以象生也。凡宗庙，祖尊而祢亲。祭祀告事，皆先尊而后亲。往者得瑞玺以告宗庙，而奠于亲庙；此则告于尊，奠于亲，故事明比。文皇帝、文思皇后，其为慈亲一体也。告之日，质明，守官筵于庙堂之奥，设玉几，近南。设洗于阼阶东南。酒人设醴酒于堂。脯人醢人执笾脯豆醢于洗北，西面。公位于阼阶西南，北面。太常位于阼阶，北面，差出公后。百执事叙立于卿后。执玺使者立公西北，东面。诸博士差退。唯笾人豆人不拜，余皆拜。拜讫，解剑纳履。博士引公，祝导盥，升自阼阶。博士立于高皇庙室户外西，东面。祝先入室，南面。公入户内，西面。博士并引卿盥，从公。笾人、醢人、百执事皆从升。博士引使者升阶，如在庭之位。卿受脯于户外，入于筵前。醢人以醢授卿，卿不兴，受，设于笾北，兴，出，俟事于太皇帝室，南面。祝酌酒，奠笾南。祝导公，博士引使者执邸受瑞玺于户。祝西面立于户外东，使者还复位。公奠玺于几东，兴，复位。祝入。公再拜稽首，兴，立漏移一刻，公执玺邸授使者户外。遂造太皇帝、武皇帝、文皇帝，皆如高皇，出。礼毕之后，可使都督黄门兼诸官告瑞于文思皇后寝堂，如庙之礼。」高堂隆又议：往者得瑞玺，祝文曰：「于惟往者，坤灵吐耀，天球玉玺见于宗庙之宫。今则西岳之精，申明天意，重出瑞玺王国之域，实为皇天后土明报皇高曾祖武文之德，德祚洋溢，光润万国。孝皇帝讳谨使上公臣某，敢用嘉荐醴酒，奉呈瑞玺以告先灵。尚飨。」其祝辞，唯曰「明报圣慈文思皇后之德」为异耳。
　　东晋元帝为琅琊王，将即极位告庙，王导书问贺循云：「或谓宜祭坛拜受天命者；或谓直当称亿兆群情告四祖之庙而行者，若尔，当立行庙。王今固辞尊号，俯顺群情，还依魏晋故事。然魏晋皆禀命而行，不知今进玺当云何？」循答曰：「愚谓告四祖之庙而行。蜀书刘先主初封汉王时，群臣共奏上勋德，承以即位。今虽事不正同，然议可方论。导又书曰：「得刁仆射书曰如此：京兆是宣帝祖，章郡是父也。至惠帝，为七庙。至怀帝，京兆府君应落。想足下亦是识。刁侯不欲告惠怀二帝，不知于礼云何？」循答曰：「古礼及汉氏之初，皆帝帝异庙。即位大事，谒于太祖。故晋文朝于武宫，汉文谒于高庙也。至光武之后，唯有祖宗两庙而已。祖宗两庙，昭穆皆共堂别室。魏晋依之，亦唯立一庙。则一庙之中，苟在未毁，恐有事之日，不得偏有不告。然人不详太庙定议，不敢必据欲依古礼，唯告宣帝一庙。人意以祖宗非一，且太庙合共，事与古异，不得以古礼为断。」
　　太常问：「今封建诸王，为告庙不？若告，庙册与告诸王同异？祝文同不？当以竹册白简？隶书篆书也？」博士孙毓议：「按尚书洛诰『王命作册，逸祝册，唯告周公其后』。谓成王已冠，命立周公后，作为册书逸诰以告伯禽也。又周公请命于三王，乃纳册于金縢匮中。今封建诸王，裂土树藩，为册告庙，篆书竹册，执册以祝，讫，藏于庙。及封王之日，又以册告所封之王。册文不同。前以言告庙祝文，当竹册篆书，以为告庙册，册之文即祝词也。旧告封王、告改年号，故事，事讫皆当藏于庙，以皆为册书。四时享祀祝文，事讫不藏，故但礼称祝文尺一，白简隶书而已。」
　　又王岷议云：「中朝大事告天地，先郊后庙。」徐邈云：「天子将出，类乎上帝，造乎祢。如此次，则宜先告郊也。」按元帝大兴元年诏曰：「当先告庙，出便南郊，先人事而后天理，自亲及尊耶？」虞先云：「武王克商，先祭后郊。」
　　贺循议：「告谥南郊，不当用牲。然先告代祖谥于太庙，复有用牲，于礼不正，理不应有牲。告郊庙皆不用牲，牲惟施于祭及祷耳。」徐邈又议云：「按武帝永熙元年，告谥南郊，用牲。自江左以来，哀帝兴宁中、简文帝咸安中告谥，并苍璧制币，告立太子、太孙。」邈与范宁书，问：「告定用牲否？礼，郊牲在涤三月，此谓常祀耳。宗庙告牲，亦不展刍豢，日既逼，不容得备。又礼，郊特牲在涤宫，而稷牛唯具。传曰『帝牛不吉，则卜特牲而用之』，如无复九旬之别也。谓今牲至则用，当无疑否？」范宁答云：「礼，郊牲必在涤三月。公羊传『养二卜』。二卜者，谓本卜养二牲也。帝牲不吉则卜稷牲，稷牲不吉则不郊。盖所以敬天神而后人鬼也。无本郊不涤牲之礼。牲唯具用，非吾所闻也。凡告用制币，先儒有明义也。」
　　孝武帝太元十六年，告移庙奠币。祠部郎傅瑗问徐邈：「应设奠否？」邈答曰：「礼，君出境，以迁庙主行，每舍奠焉。凡事关宗庙，非币则荐，未有不告而行。将迁主之晨，宜依告以设奠。」瑗难曰：「言依告设奠，但三荐相去近，恐犯春秋再烝之讥。礼，诸侯薨及禘祫，则迎群主归太祖庙。又云『主出庙入庙必跸』，无将行设奠之文。奠重于跸而文不及，无奠明矣。礼又云：『天子诸侯将出，必以币帛皮圭告于祖祢。遂奉以出，每舍奠焉，而后就舍。』此谓虽侯王之贵，必有尊也。若征此文，事非其喻。」邈曰：「礼，诸侯出朝，既告祖祢，临行，又遍告。告不嫌再。所引每舍奠者，取其疏数若随宜然，则奠不为数。今之告庙，戒出期也；至日又告，告将出也。」又曰：「新故两庙，各有其事。『左宗人摈曰「有司具，请升」。君升，祝奉币从。祝声三，曰「孝嗣侯某，敢以嘉币告于皇考，成庙，将徙，敢告。」君及祝再拜，兴，祝导君降于阼阶』。下云『至于新庙，筵于户牖间，祝奠币于几东，荐脯醢。君盥，酌，奠于荐西。祝声三，曰「敢用嘉荐，告于皇考」。又曰「孝嗣侯某，洁为明荐，尚飨」。』又大戴迁庙礼文云：『凡以币告，皆执币而告。告毕，乃奠币于几东。小宰升，取币，埋两阶间。』礼，『天子诸侯将出，以币告庙，遂奉币以出。反告设奠，乃敛币而藏之两阶。』此则初告之币，待后告而藏之。藏之必须事讫，未讫则未藏。今何不陈于新庙耶？去旧之新，当即新以藏币。故先奠几东，乃取而藏之，非为旧庙虚告而新庙兼设也。且初告，告将移，祝曰『敢以嘉币』；后告而明享，祝曰『敢用嘉荐』。寻此二祝之称，则知币也荐也，各施于一庙矣。」
　　伏系问：「宣后移庙，为但告东庙，亦告太庙耶？」宣后，简文帝所生母，别在东庙。徐邈答：「此无礼文。意谓初崇号，以告太庙。今自一别庙之迁耳，于太庙无事。无事而告，则近黩矣。古大事必告，初崇进而告是也。今徙庙，事之末，恐不得复告也。」
　　康帝立，准礼将改元，尚书下侍御史、太常主者：「殿中属应告庙，其勒礼官并太史，择吉日，撰祝文，及诸应所用备办，符到奉行。」博士徐禅议曰：「按鲁文公之书即位也，僖公未葬。盖改元之道，宜其亲告，不以丧阙。昔代祖受终，亦在谅闇。既正其位于天郊，必告成命于父祖。事莫大于正位，礼莫盛于改元。传曰：元，始也，首也，善之长也。故君道重焉。谓应告。」尚书奏：「按惠帝起居注，改永熙二年为永平元年，使持节太尉石鉴造于太庙。前朝明准，不应革易。如禅议。」禅告文曰：「维建元元年正月日，子孝曾孙嗣皇帝讳，谨遣使持节兼太尉某官某甲，敢昭告于皇祖高祖宣皇帝，讳以眇身，属膺明命，为兆人主。惟神器之重，夙夜祗励。夫首元正位，改物承天，先王之典刑，建国之大礼。今改咸康八年，为建元元年。享祖宗之保佑，膺乾坤之休灵。敢荐告事，一元大武，芗合芗萁，嘉荐庶羞，清涤清酌，明告于皇祖高祖宣皇帝、穆皇后张氏，尚飨。」告始祖庙等十一室同辞也。
　　梁礼官司马筠议：「大事遍告七庙，小事止告一室。」时议以「封禅、南北郊、祀明堂、巡省四方、御临戎出征、皇太子加元服、寇贼平荡、筑宫立阙、纂戎、解严，合十一条，则遍告七庙。讲武、修宗庙明堂、临轩封拜公王、四夷款化贡万物、诸公王以愆削封及讨、封王绍袭，合六条，则告一室。」帝从之。
　　大唐仪凤二年二月二十九日，太常以仲春告祥瑞于太庙。高宗令礼官征求故实。太常博士贾大隐对曰：「古者祭以首时，荐用仲月。近代相承，元日奏祥瑞，二月然后告于庙。盖缘告必有荐，便于礼也。又检贞观以来，敕令无文，礼司因循，不知所起。」上令依旧行焉。
　　　　历代所尚高阳　高辛　唐　虞　夏　商　周　秦　汉　后汉　魏　晋　东晋　宋　齐　梁　陈后魏　北齐　后周　隋　大唐
　　高阳氏尚赤，以十一月为正。荐玉以赤缯。
　　高辛氏尚黑，以十三月为正。荐玉以黑缯。
　　陶唐氏尚白，以十二月为正。荐玉以白缯。
　　有虞氏尚赤。以十一月为正。并出尚书中候。
