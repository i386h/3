<!-- { "loadSidebar": true } -->
　　禹贡曰：「荆衡阳惟荆州，北据荆山南衡山之阳也。荆山在今襄阳郡南漳县。衡山在今衡阳郡湘潭县。江汉同归于海，江汉二水归入于海。九江孔殷，孔，甚也。殷，中也。言江于此州界分为九道，甚得地势之中。今浔阳郡西北。沱潜既道，云土梦作乂。沱、潜，二水名。自江出为沱，自汉出为潜。云梦，泽名也。在今安陆郡。言二水既从其道，则云梦之土可为耕作畎亩之治。浮于江、沱、潜、汉，逾于洛至于南河。」逾，越也。言渡四水而越洛，乃至南河也。南河即在冀州南。舜置十二牧，荆州其一。周礼职方曰：「正南曰荆州，尔雅曰：「汉南曰荆州。」其山曰衡，薮曰云梦，川曰江汉，浸曰颍湛。衡山在湘南。云梦在华容。颍水出阳城干山，宜属荆河州，在此非也。湛，未详。其利丹银齿革。民一男二女。畜及谷宜与扬州同。荆，强也，言其气躁强；亦言荆，惊也。或取名于荆山焉。盖蛮夷之国，盘瓠之种，昔高辛氏有畜犬，曰盘瓠，帝妻以少女。其子孙滋蔓，号曰蛮夷，今长沙武陵蛮是也。诗人所谓蛮荆也。夏商以来，最为边患。周宣王中兴，乃命方叔南伐蛮方，故诗曰「蛮方来威」，又曰「蠢尔蛮荆，大邦为雠」。春秋至战国时，并为楚地。其在天文，翼、轸则楚之分野，汉之南郡、江夏、零陵、桂阳、武陵、长沙，皆其分也。今夷陵、巴东、江陵、竟陵、富水、义阳之东境、安陆、齐安、汉阳、江夏、巴陵、长沙、衡阳、零陵、江华、桂阳、连山、邵阳、武陵、澧阳、黔中、宁夷、卢溪、卢阳、灵溪、潭阳、清江等郡地是也。兼得韩秦之交。汉之南阳之地，今宜阳之西境，宜属韩。汉牂牁之地，今播川、义泉、涪川、夜郎、溱溪宜属秦。秦平天下，置郡，此为南郡、今江陵、夷陵、巴东、竟陵、富水、安陆、齐安、汉阳、江夏、清江等郡地皆是。黔中、今武陵、澧阳、黔中、宁夷、卢溪、卢阳、灵溪、潭阳等郡地皆是也。汉改秦黔中郡为武陵郡，即今武陵郡是。长沙、今长沙、巴陵、衡阳、零陵、江华、桂阳、连山、邵阳等郡是。南阳之东境。今义阳、汉东等郡是。汉武置十三州，此为荆州。领郡国八。其五溪中地，归汉以后，历代开拓，今播川、涪川、夜郎、义泉、龙标、溱溪等郡地。后汉并因之。初理武陵郡汉寿县，今武陵郡武陵县地，后理南郡，今江陵郡是。汉末，曹公赤壁败后，遂与吴蜀三分其地。北境属魏，西境属蜀，东境南境属吴。及刘备殁后，所分之地悉复属吴，而荆州南北双立。魏荆州理宛，今南阳郡。吴荆州理江陵，今郡也。晋亦置荆州。领郡十九。初理襄阳，平吴，理南郡，今江陵郡。王敦为刺史，理武昌，今江夏郡县也。其后迁徙无常处。自王抗以后，复理江陵，不复移改。宋分置荆州、领郡十二，理南郡。司州、领郡四，理义阳，今郡。郢州、领郡六，理南郡。雍州、领郡十七，理襄阳，今郡地。刺史所理则在古荆河州境，其统领郡县则古荆州之境。湘州。领郡十，理长沙，今郡。齐并因之。州境之内，含带蛮蜑，音但。土地辽落，称为殷旷。江左大镇，莫过荆扬，故谓荆州为陕西也。以比周邵分陕之义。其后割裂不可详也。大唐分置十五部，此为山南东道、江陵、竟陵、富水、夷陵、巴东、武陵、澧阳等郡地是也。江南西道、长沙、零陵、桂阳、江夏、江华、衡阳、巴陵、邵阳是也。黔中道，黔中、卢溪、卢阳、宁夷、清江、潭阳、龙标、义泉、灵溪、涪川、溱溪、播川、夜郎。兼分入淮南道安陆、义阳。及岭南道。连山。
　　江陵郡东至竟陵郡四百八十里。南至澧阳郡三百里。西至夷陵郡三百四十里。北至襄阳郡四百五十里。东南到巴陵郡五百七十五里。西南到澧阳郡二百六十五里。西北到夷陵郡远安县界三百五里。东北到富水郡二百二十里。去西京一千七百七十三里，去东京一千三百一十二里。户二万八千九百三十二，口十三万七千五十四。
　　今之荆州，理于江陵县。春秋以来，楚国之都，谓之郢都，西通巫巴，东接云梦，亦一都会也。秦置南郡。汉高帝改为临江郡，景帝改为临江国，后复故。后汉因之。其地居洛阳正南。章帝徙巨鹿王恭为江陵王，三公上言，江陵在京师正南，不可以封，乃徙为六安王。蜀先主得之，以麋芳为南郡太守。后属吴，麋芳以郡来降，关羽因此遂败。常为重镇。吴师来伐，当阳侯杜元凯向江陵，斩其督伍延。晋平吴，置南郡及荆州。领郡十九，理于此。东晋以为重镇，桓冲屯上明，使刘波守江陵。宋齐并因之。宋领郡十二，齐领郡十。梁元帝都之，为西魏所陷，大将于谨平之。迁后梁居之，为藩国，又置江陵总管府。隋并梁，置江陵总管府如故，后改为荆州；炀帝初，复为南郡。大唐为荆州，或为江陵郡。领县七：
　　　　江陵故楚之郢地，秦分郢置江陵县，今县界有故郢城。有枚回洲。有夏水口，左传所云「沈尹戍奔命于夏汭」也。有荒谷，即莫敖所缢荒谷。西北有野父城。又有纪南城，楚渚宫。汉津乡故城在今县东也。
　　　　枝江古之罗国。汉旧县。楚文王自丹阳徙都，亦曰丹阳。其旧丹阳，在今巴东郡。
　　　　松滋东晋孝武时，荆州刺史桓冲以苻坚强盛，自襄阳退屯之，上疏曰：「孱陵县界，地名上明。在吴时，乐乡城以上四十余里地，北枕大江，西接三峡，田土膏良，可以资业军人。」遂为重镇。今县西有废上明城，即冲所筑。亦汉高城县地。有巴山。其乐乡城，即吴陆抗所筑。孱，士连反。
　　　　当阳汉旧县。又汉临沮侯国故城，在今县北。有绿林山，王莽末，贼所起。有漳沮二水，左传曰楚庄王「师于漳澨」，即此也。沮，七余反。澨音筮。
　　　　公安汉作唐县故城在西，亦二汉孱陵县地。后汉末，刘备为荆州牧，镇油口，即此。马头故城在今县西北，陆抗所屯，以御羊祜。陈亦为重镇，及隋军来伐，遣将陈纪守之。
　　　　长林有章山及云梦泽，郭璞曰：「云梦泽，湖丘。」是。
　　　　石首武德四年置。有石首山，因以为名。即汉华容县。
　　夷陵郡东至江陵郡三百四十里。南至江陵郡水路三百三十七里。西至巴东郡一百九十里。北至襄阳郡五百七十里。东南到江陵郡界四百四十一里。西南到清江郡九百里。西北到巴东郡界二百三十里。东北到江陵郡界九十里。去西京一千七百里，去东京一千六百四十里。户七千三百一十七，口四万二千六百六十八。
　　峡州今理夷陵县。春秋、战国时，并楚地。秦将白起攻楚，烧夷陵，即其地也。秦二汉并为南郡地。魏武平荆州，置临江郡。后刘备改为宜都郡。吴改夷陵为西陵，常为重镇。陆逊上疏曰：「夷陵要害，国之关限。若失之，非损一郡，则荆州可忧也。」晋、宋、齐并为宜都郡。梁改置宜州。西魏改曰拓州。后周改为峡州。陈尝得之，为重镇。隋开皇中，伐陈。陈人守荆门、狼尾滩，并宜都县界；安蜀城，夷陵县界也。大唐为峡州，或为夷陵郡，郡城即陆抗攻步阐，拒晋师之垒。以扼三峡之口，故为峡州，西通蜀江。领县五：
　　　　夷陵汉旧县也。吴之西陵。有黄牛山，高崖闲有石，色如人牵牛，人黑牛黄，故名之。湍险纡回，行者歌曰：「朝发黄牛，暮宿黄牛，三朝三暮，黄牛如故。」有夷陵山。故城在西北。今县西有温泉。
　　　　宜都汉夷道县故城在今县西。有荆门山，后汉岑彭破田戎于此。公孙述又遣将任满拒吴汉，将作浮桥处，在今县西北五十里。水经云：「江水束楚荆门、虎牙之闲。」荆门山在南，上合下开，若门。虎牙山在北，石壁危江闲，有白文，类牙，故以为名也。荆门、虎牙二山，即楚之西塞狼尾滩。
　　　　远安汉临沮县。
　　　　长阳汉佷山县。孟康云：「佷音恒，出药草恒山。」古直城在今县西北五十四里，四面险绝，有林木池水。
　　　　巴山古捍关，楚肃王拒蜀处。今县北有山，曲折似巴字，因以为名。武落钟山有石穴，即廪君掷剑处。又有夷水，即廪君乘土船所也。
　　巴东郡东至夷陵郡一百九十里。南至清江郡五百五十里。西至云安郡三百三十二里。北至房陵郡五百里。东南到夷陵郡界一百二十二里。西南到云安郡三百三十二里。西北到云安郡界一百三十六里。东北到夷陵郡界三百十七里。去西京二千二百六十八里，去东京一千八百三十三里。户四千三百六十四，口二万一千五百三十四。
　　归州今理秭归县。历代土地与云安郡同，唯秦时属南郡，二汉为南郡。吴置建平郡，以为重镇。其地险固。孙皓末，晋将王浚自蜀沿流伐吴。吴之守将吾彦表谓皓曰：「请建平增兵，若建平不下，晋师终不敢过。」皓不从。即秭归县界。秭音姊。晋亦为建平郡，宋齐皆因之。隋属巴东郡。大唐武德二年，分州秭归、巴东二县置归州，或云因归国为名。后为巴东郡。古子国城在郡东二十里。领县三：
　　　　秭归汉旧县也。屈原此县人，既被流放，忽然暂归，其姊亦来，因名其地为姊归。空舲峡山。昔周成王封楚熊绎，初都丹阳，今东南故城是也。后移枝江，亦曰丹阳。后又移都郢，在江陵。后又移都寿春，亦曰郢。吴置建平郡，在此。太清镇在县东南八十五里，吴置以备蜀，居三峡要冲，塞山蛮之路、寇掠之道。
　　　　巴东汉巫县地。有石门山，陆逊追刘备处。
　　　　兴山初吴主孙休置，后废。武德中，又分秭归置。汉王嫱即此人。
　　竟陵郡东至汉阳郡五百里。南至巴陵郡五百五十里。西至江陵郡四百八十里。北至富水郡四百里。东南到蜀江水中流为界七百四十里。西南到赤岸港界三百五十七里。西北到乞火山界三百五十四里。东北到安陆郡三百四十里。去西京一千七百九十里，去东京一千五百一十八里。户七千六百九十，口三万六千九百九十九。
　　复州今理沔阳县。自春秋以来为楚地。秦属南郡。二汉南郡、江夏二郡地。晋分置竟陵郡，宋齐因之。后周以其地置郢、复二州。隋炀帝初州废，于旧郢州置竟陵郡。今富水郡地。于旧复州置沔阳郡。大唐改为复州，或为竟陵郡。领县三：
　　　　监利汉华容县。干溪水涌出。春秋时，楚章华台在城内。陶朱公在華容縣西，碑見在。又有荆台是也。
　　　　沔阳汉云杜县故城在县西北。又有石城，在县东南三百里。有夏水、沔水。晋镇南将军杜元凯为荆州刺史，开阳口，达巴陵，径千余里，内避长江之险，外通零桂之漕，即此也。
　　　　竟陵汉旧县。又有汉邾县故城，在今县东。
