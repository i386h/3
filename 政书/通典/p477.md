<!-- { "loadSidebar": true } -->
　　濠州今理锺离县。春秋末锺离子之国。昔禹会诸侯于涂山，即其地也。今锺离县西百里有涂山是也。左传注曰：「涂山在寿春县东北。」太康地记云：「涂山，古当涂国。」应劭曰「禹所娶涂山侯国」，即此也。旧有当涂县，晋安帝立马头郡，北齐因之，隋改为涂山县。今废。鲁成公时，叔孙侨如会吴于锺离。昭公时，楚子为舟师以略吴疆，吴遂灭巢及锺离而还。楚平王时，吴之边邑卑梁女子，与楚边邑锺离小僮争桑，两家交怒相攻，遂灭卑梁人。卑梁大夫怒，发邑兵攻锺离。楚王闻之，怒，发国兵灭卑梁。吴王大怒，亦发兵，使公子光攻楚，遂灭锺离、居巢，楚恐而城郢。则锺离互为吴、楚之边邑。战国时属楚。秦属九江郡，二汉因之。晋初属淮南郡，后侨置徐州；安帝时，置锺离郡。宋齐因之，兼置徐州，领郡理于此。亦为重镇。明帝时，频为后魏攻围，徐州刺史萧惠休、萧坦守，不下而退。梁因之。北齐改锺离郡为西楚州。隋改曰濠州，因濠水为名。濠音豪。炀帝复置锺离郡。大唐武德八年，为濠州，或为锺离郡。领县三：
　　　　锺离汉旧县。县东四里有古锺离城，即鲁昭公四年楚城锺离，至二十四年为吴所灭是也。又县东一里有废小东城，宋书云：泰始二年，筑之，以镇濠口。又郡东有公路城，即袁术所筑。有梁荆山堰城，在郡城西百一十二里。梁武帝天监十三年，魏降人王足陈计，求堰淮水以灌寿阳，足引北方童谣曰：「荆山为上格，浮山为下格，潼泡为激沟，并灌巨野泽。」潼音同。泡，浦包反。武帝遂发徐扬人，率二十户取五丁以筑之。令太子右卫率康绚护堰之作，役人及战士，有众二十万。于锺离南起浮山，北抵巉石，依岸以筑土，合脊于中流。至十四年四月，堰将合，淮水漂疾，辄复决溃，众患之。或谓江淮多有蛟龙，能飞风雨，决坏崖岸。其性恶铁，因是引东西二冶故铁器，大则釜鬲，小则鋘锄，数千万斤，沈于堰所，犹不能合。乃伐树为井干，填以巨石，加土其上。缘淮百里内，冈陵木石，无巨细必尽。负担者肩上皆穿，夏日疾疫，死者相枕，蝇虫昼夜声相合。是冬又寒甚，淮泗尽冻，死亡者十七八。十五年四月，堰乃成。其长九里，下阔百四十丈，上广四十五丈，高三十丈，深十九丈五尺。夹之以堤，并树杞柳。军人安堵，列居于上。其水清洁。俯视居人坟墓，了然皆在其下。或人谓绚曰：「四渎，天所以节宣其气，不可久塞。」而水之所及，夹淮方数百里地。魏寿阳城戌，移顿于八公山。此南居人，散就冈垄。至秋八月，淮水暴长，堰果悉坏决，奔流于海。有濠水，即庄、惠观鱼之处。
　　　　定远汉曲阳县，在淮曲之阳，故名之，其故城在今县西。又有秦汉东城县，在今县东南，逐项羽之处，梁置临濠郡。有古阴陵城，即项羽奔至阴陵失道之所，王莽改为阳陵。
　　　　招义汉淮陵县也，宋侨置济阴郡于此。
　　寿春郡东至锺离郡二百二十里。南至同安郡八百里。西至汝阴郡二百五十八里。北至汝阴郡下蔡县二百九里。东南到庐江郡三百里。西南到弋阳郡四百六十三里。西北到汝阴郡二百五十八里。东北到锺离郡二百二十里。去西京二千一百一十九里，去东京千三百九十里。户二万九千七百十七，口十五万三千一百九十二。
　　寿州今理寿春县。战国时楚地。秦兵击楚，楚考烈王东徙都寿春，命曰郢，即此地也。今郡罗城，即考烈王所筑。今郡子城，即宋武帝所筑。秦灭楚，虏王负刍，其地为九江郡。江自庐江分为九道。后项羽封英布为九江王，都六，即此也。汉高帝更名淮南国，武帝复为九江郡。后汉因之，兼置扬州。领郡六，理于此。袁术为曹公所击败，奔九江，后遂僭号，以九江太守为淮南尹。魏曰淮南郡，仍旧扬州，为重镇。毌丘俭、诸葛诞为刺史，皆镇于此。三国时，江淮为战争之地，其闲数百里，无复人居。晋平吴，其人各还本故，复立为淮南郡，兼置扬州。领郡十八，理于此。其后中原乱，胡寇屡南侵，又以苏峻、祖约之乱，淮南人渡江者转多，乃于江南侨立淮南郡及当涂、逡遒等县。逡七循反。遒音秋。东晋亦为重镇。明帝时，祖约屯守，后陷石勒。季龙死后，复理之。今郡西十五里，即谢玄破苻融之处。晋伏滔云：「彼寿春者，南引汝颍之利，东连三吴之富。北接梁宋，平涂不过七百；西接陈许，水陆不出千里。外有江湖之阻，内保淮、淝之固。龙泉之陂，良田万顷；舒六之贡，利尽蛮越也。」宋属淮南郡。初，晋元帝永昌中，荆河州刺史祖约镇于此，后或理江北，或理江南，无定所也。至宋义熙十二年，刘义庆又镇此，以抚边荒，捍御疆埸。齐因之，兼置荆河州，领郡理于此。为重镇。齐高帝初，遣垣崇祖镇寿阳，谓之曰：「我新有天下，后魏必送刘昶为辞。寿春贼之所冲，深为之备。」俄而魏大将军王肃送刘昶，兵二十万掩至而败还。后魏曰扬州。萧齐东昏永元初，守将裴叔业，以城叛降后魏。梁置南荆河州。武帝普通七年克之，擒魏将李宪，寻改为南荆河州。后周曰扬州。隋文帝改曰寿州，炀帝初，复为郡。大唐为寿州，或为寿春郡。领县五。
　　　　寿春汉旧县。东晋以郑皇后讳，改为寿阳，宜春曰宜阳，富春曰富阳，凡名「春」，悉改之。今县东四十余里，宋殷琰筑四垒于此。此郡在齐梁闲有淮南、梁郡、北谯、汝阴等郡，隋初并废。有八公山。
　　　　安丰春秋时六国，昔皋繇所封，葬于此。有汉六安郡故城在南。梁置陈留、安丰二郡。有芍陂，楚孙叔敖所起，崔寔月令曰「叔敖作期思陂」，即此。后汉王景为庐江太守，重修起之，境内丰给。其陂径百里，灌田万顷。齐梁帝立屯田，无复输运。芍音鹊。
　　　　霍丘汉松滋县。梁置安丰郡，即今县城。魏毋丘俭败，安丰津都尉部人斩之，即城北津是也。
　　　　盛唐汉霍山县，天宝中改焉。晋永和中，谢尚镇马头城，即今县北也。　　　　霍山天宝中，割盛唐县置，汉潜县是也。
　　永阳郡东至广陵郡三百里。南至历阳郡一百九十八里。西至锺离郡二百六十里。北至淮阴郡一百六十二里。东南到历阳郡乌江县一百六十一里。西南到庐江郡慎县界一百六十二里。西北到锺离郡一百二十六里。东北到淮阴郡盱眙县二百四十四里。去西京二千五百六十四里，去东京千五百八十七里。户二万六千二百一十一，口十四万一千二百二十七。
　　滁州今理清流县。战国时属楚。秦及二汉，九江郡之地。晋属淮南郡。宋属新昌郡。齐置南谯郡。梁属南谯州。梁末属北齐，兼置新昌郡，又徙南谯州于新昌，即今郡是也。隋初废新昌郡，改南谯为滁州；炀帝初州废，并其地入江都郡。大唐复置滁州，或为永阳郡。领县三：
　　　　清流汉全椒县地。旧曰顿丘，隋改名。
　　　　全椒汉旧县也。梁置北谯郡，北齐改为临滁郡，后周复曰北谯。隋为滁县，大业初为全椒。有汉阜陵县故城，在今县之南也。
　　　　永阳
　　历阳郡东至宣城郡二百五十六里。南至宣城郡二百五十六里。西至庐江郡二百九十五里。北至永阳郡一百九十八里。东南到宣城郡二百五十六里。西南到庐江郡三百八十五里。西北到庐江郡三百二十三里。东北到广陵郡三百六十里。去西京二千六百五十二里，去东京千八百一十里。户二万二千一百三十二，口十一万六千一十六。
　　和州今理历阳县。战国时楚地。秦属九江郡。二汉因之，汉末兼置扬州。领郡六。自寿春徙理于此。吴为重镇。建安十七年，筑濡须坞，吕蒙、周泰皆为守将。二十一年，曹公自来攻围。吴黄武二年，魏军又攻，不拔。晋为淮南郡地，东晋为历阳郡。宋因之，兼置南荆河州。领郡十三，理于此。齐梁并因之。梁末属北齐，置和州及历阳郡。隋炀帝初州废，而历阳郡如故。大唐复为和州，或为历阳郡。领县三：
　　　　历阳汉旧县。后汉扬州刺史所理。西南百八十里有濡须水，孙权筑坞于此，以拒曹公。
　　　　乌江本乌江亭，汉东城县也。梁置江都郡，北齐改为密江郡，陈改为临江郡，后周改为乌江郡，隋为乌江县。
　　　　含山
　　庐江郡东至历阳郡二百九十五里。南至同安郡四百里。西至寿春郡界二百一十五里。北至锺离郡三百三十里。东南到栅口三百八十四里。西南到同安郡四百七十六里。西北到寿春郡三百里。东北到永阳郡全椒县一百四十五里。去西京二千三百八十七里，去东京千五百六十九里。户三万八千三百二十九，口十七万七千九百三十四。
　　庐州今理合肥县。古庐子国也。春秋舒国之地。昔成汤放桀，芮伯命巢，左传曰「自庐以往」，又云「徐人取舒」，舒国，今舒城县。皆此地也。战国时属楚地。秦属九江郡。汉为九江、庐江二郡，后汉亦然。魏为重镇，建安二十年，张辽守之。吴主孙权率十万众攻围，辽以八百人破之。明帝时，以满宠都督扬州诸军，镇于此。满宠上表，请合肥县西北三十里，有奇险可依，更立城名新城。吴主孙权自出，欲围新城，以其远水，积二十日，不敢下船而退。后诸葛恪围新城，亦不克。晋为淮南、庐江二郡地。梁置汝阴郡及南荆河州，寻改为合州，为重镇。隋初改为庐江州，炀帝初州废，置庐江郡。大唐为庐州，或为庐江郡。领县五：
　　　　合肥汉旧县，故城在北。夏水出城父东南，至此与肥水合，故曰合肥。有濡须水。梁曰汝阴县。北齐分置北陈郡。古巢湖在今县东南。
　　　　慎汉逡遒县故城在东南。魏置平梁郡。
　　　　巢汉居巢县也。古巢伯之国。汤放桀于南巢，即此也。曹公末年，使夏侯惇屯于此。楚范增墓在县东。
　　　　庐江梁置相州。汉龙舒县故城在西。故汉庐江郡亦在此。
　　　　舒城古舒国也。
　　同安郡东至宣城郡八百五十里。南至浔阳郡五百七十二里。西至蕲春郡四百里。北至庐江郡四百里。东南到浔阳郡五百七十二里。西南到蕲春郡三百七十二里。西北到寿春郡八百里。东北到庐江郡四百七十六里。去西京二千八百六十一里，去东京千八百九十三里。户三万五千五百二十四，口十六万一千四十。
　　舒州今理怀宁县。古皖国也，春秋时有皖国。史记曰，皖，夏姓，皋繇之后。皖音患。亦舒国之地。舒国说在庐江郡。战国时属楚。秦属九江郡。二汉属庐江郡。献帝时，吴克皖城，遂为重镇。赤乌四年，诸葛恪屯之。晋安帝置晋熙郡，宋齐皆因之。梁置荆河州，后改为晋州。北齐改曰江州。陈又曰晋州。隋初曰熙州，炀帝置同安郡。大唐为舒州，或为同安郡。领县五：
