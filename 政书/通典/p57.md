<!-- { "loadSidebar": true } -->
　　给事中，加官也。秦置，汉因之，所加或大夫、博士、议郎。掌顾问应对。位次中常侍、侍中、黄门，无员。汉官表曰凡「侍中、左右曹、诸吏、散骑、中常侍，皆加官」也。诸给事中，日上朝谒，平尚书奏事，分为左右曹，以有事殿中，故曰给事中。汉东京省。魏代复置，或为加官，或为正员。晋无加官，亦无常员，在散骑常侍下，给事黄门侍郎上，武冠，绛朝服。宋齐隶集书省。梁陈亦掌献纳，省诸闻奏。后魏无员。北齐亦属集书省，凡六十人。后周天官之属，有给事中士六十人，掌理六经，给事左右。其后别置给事中，在六官之外。隋初无，至开皇六年，始诏吏部置给事郎。凡置八郎，说在爵命篇。炀帝乃移吏部给事郎为门下之职，位次黄门下，置员四人，以省读奏案。大唐武德三年，改给事郎为给事中，后定为四员。龙朔二年，改为东台舍人，咸亨元年复旧。常侍从，读署奏抄，驳正违失，分判省事。若侍中、侍郎并阙，则监封题，给驿券。前代虽有给事中之名，非今任也。今之给事中，盖因秦之名，用隋之职。
　　散骑常侍。自秦置散骑，又置中常侍，散骑骑并乘舆并音步浪切。骑而散从，无常职。后，中常侍得入禁中，皆无员。汉因之，并加官。说在侍中篇。散骑有常侍侍郎与侍中黄门侍郎。后汉中，初省散骑，而中常侍改用宦者。魏文帝黄初初，置散骑，合于中常侍，谓之散骑常侍。后用士人，始以孟达补之，久次者为祭酒。孟达字子度，自蜀降魏。魏文帝善达之姿才容观，以为散骑常侍。散骑常侍掌规谏，不典事。貂珰插右，骑而散从。又有员外者，因曰员外散骑常侍。晋泰始中，令员外散骑常侍二人与散骑常侍通员直，因曰通直散骑常侍，亦武冠，右貂，金蝉，绛朝服，佩水苍玉。山公启事曰：「郄诜才志器局，当为黄散。」黄散谓黄门侍郎及散骑常侍。又曰「散骑常侍缺，当取素行者补之」，遂举郄诜。又阮孚字遥集，为散骑常侍，尝以金貂换酒，为所司弹纠，帝宥之。又曰贾充为常侍，后改常侍为侍中，未详其义。散骑常侍、黄门侍郎，共平尚书奏事。虽隶门下，而别为一省。潘岳云：「寓直散骑省。」自魏至晋，共平尚书奏事，东晋乃罢之，而以中书职入散骑省，故散骑亦掌表诏焉。郑默字思元，为散骑常侍。武帝出南郊，侍中以部陪乘，诏曰：「使郑常侍。」谓默曰：「卿知何以得参乘？昔州内举卿也。」为十二郡中正举也。又傅玄为散骑常侍，与皇甫陶俱掌直谏。又华峤字叔骏，加散骑常侍，班同中书。寺为内台，中书、散骑、著作及理礼音律，天文数术，南省文章，门下撰集，皆典掌统之。宋置四人，属集书省。齐散骑侍郎、通直散骑侍郎、员外散骑侍郎并为集书省职，而散骑常侍为东省官。其二卫、四军、五校为西省官，说在将军总叙篇。周盘龙自平北将军为散骑常侍，武帝戏之曰：「卿着貂蝉，何如兜鍪？」对曰：「此貂蝉从兜鍪中出耳。」散骑常侍、通直散骑常侍、员外散骑常侍旧为显职，与侍中通官。其通直员外，用衰老人士，故其官渐替。宋大明中，虽革选比侍中，而人情久习，终不见重，寻复如初。梁谓之散骑省，天监六年，诏又革之，六年，诏曰：「在昔晋初，仰惟盛化，常侍、侍中，并参帷幄。员外常侍，特为清显。可分门下二局，委散骑常侍、侍中，并参帷幄，尚书案奏，分曹入集书。通直常侍，本为显爵，员外之选，宜参旧准人数，依正员格。」自是散骑视中丞，通直视侍中，员外视黄门郎。然而常侍终非华冑所悦。常侍亦四人，功高者一人为祭酒，与侍中高功者一人对掌禁令，纠诸逋违。陈因梁制。后魏、北齐皆为集书省，掌讽议左右，从容献纳，领诸散骑常侍、侍郎及谏议大夫、给事中等官，兼以出入王命，位在中书之右，魏高祖谓散骑常侍元景曰：「卿等自在集书，阁省逋堕，致使王言违滞，起居不修。」又宋弁为散骑常侍，迁右卫将军，领黄门。弁屡让，高祖曰：「散骑位在中书之右，常侍者，黄门之庶兄，领军者，二卫之假摄，不足空存推让而弃大委者。」其资叙为第三清。明亮为常侍，加勇武将军，进曰：「臣本官常侍，是第三清，今授勇武，其号至浊。」北齐常侍定限八员，如金紫光禄大夫。隋诸散骑官，并属门下省。凡历代散骑官，有郎骑常侍、汉书有之。颜师古曰：「官为郎而常侍，以侍天子，故为郎骑常侍。」散骑常侍、散骑侍郎、魏初，与散骑常侍同置。员外散骑常侍、魏末置，齐梁用人卑杂。又朱为员外常侍、侍中、中领军、中书舍人，四职并驱卤簿，近代未之有也。又贺琛字国宝，迁员外散骑常侍，旧尚书南座，无貂，貂自琛始。员外散骑侍郎、晋武帝置。晋代名家，身有国制者，起家多为员外散骑侍郎。通直散骑常侍、按：魏末，散骑常侍又有在员外者。晋泰始十年，武帝使二人与散骑常侍通员直，故谓之通直散骑常侍。齐梁微轻。北齐张景仁除通直散骑常侍，及奏，御笔点除「通直」字，遂为正常侍。通直散骑侍郎。初，晋武帝置员外散骑侍郎。及大兴中，元帝使二人与散骑侍郎通直，故谓之通直散骑侍郎。按；历代常侍，或有员外者，或有通直者。故史传中谓员外散骑侍郎或单谓之员外郎；谓通直散骑侍郎或单为通直郎；其非员外及通直者，或谓之政员散骑侍郎，或单谓之政员郎。大唐贞观二年，制诸散骑常侍皆为散官，从三品，后悉省之。贞观十七年，复置为职事官，始以刘洎为之。其后定制，置四员，属门下，掌侍从规谏。显庆二年，迁二员，隶中书，遂分为左右。左属门下，右属中书。左散骑与侍中左貂，右散骑与中书令右貂，谓之八貂。龙朔二年，改左右散骑常侍为左右侍极，咸亨元年复旧。
　　谏议大夫。秦置谏议大夫，掌论议，无常员，多至数十人，属郎中令。至汉武帝元狩五年，始更置之。刘辅以美才，擢为谏大夫。成帝欲立赵婕妤为皇后，辅上书曰：「陛下乃触情纵欲，以卑贱之女母天下乎？里语曰：『腐木不可以为柱，卑人不可以为主。』臣辱谏诤之官，不敢不尽死。」书奏，收辅系掖庭秘狱。又王褒、贡禹、王吉、匡衡、何武、夏侯胜、严助等并为之。后汉增谏大夫为谏议大夫，后汉书曰：「来歙父仲，哀帝时为谏议大夫。」误矣。亦无常员。更始拜郑兴为谏议大夫，使安集关西。二汉并属光禄勋。韦彪字孟达，上疏曰：「谏议之职，应用公直之士，通才謇正，有补益于朝者。今或从征试辈为之，不宜也。」自后无闻矣。后魏亦曰谏议大夫，北齐有七人，属集书省。后周地官府有保氏下大夫，规谏于天子，盖比其任也。隋亦曰谏议大夫，置七人，属门下省，炀帝废之。大唐武德五年，复置，属门下。王珪为谏议大夫，尝有谏论，太宗称善，遂诏：「每宰相入内平章大计，必使谏官随入，与闻政事。」贞观十七年，太宗问谏议大夫褚遂良曰：「舜造漆器，禹雕其俎，当时谏者十有余人。食器之间，苦谏何也？」遂良对曰：「雕琢害农事，纂组伤女工。首创奢淫，危亡之渐。漆器不已，必金为之；金器不已，必玉为之。所以诤臣必谏其渐，及其满盈，无所复陈。」上然之。龙朔二年，改谏议大夫为正谏大夫。武后临朝，垂拱二年六月，置匦四区，共为一室，列于朝堂。东方春，色青，有能告以养人及劝农，可投书于青匦，铭之曰「延恩」。南方夏，色赤，有能正谏，论时政之得失，可投书于丹匦，铭之曰「招谏」。西方秋，色白，有能自陈抑屈，可投书于素匦，铭之曰「申冤」。北方冬，色玄，有能谋智者，可投书于丹匦，铭之曰「通玄」。宜令正谏大夫、补阙、拾遗等一人充使，知匦事。每日所有投书，至暮即进。天宝九载三月，改匦为献纳。至德元年十月，复改为匦。后又置谏议大夫，属中书。延载元年，山人武什方拜正谏大夫平章事。开元以来，废正谏大夫，复以谏议大夫属门下，凡四人，掌侍从规谏。至德元年九月制：「谏议大夫论事，自今以后，不须令宰相先知。」干元二年四月，两省谏官十日一上封事，直论得失，无假文言，冀成殿最，用存沮劝。大历七年二月，其四员外，内供奉不得过正员数。贞元四年五月，分为左右，各四员，其右谏议隶中书省。
　　今起居，周官有左、右史，记其言、事，盖今起居之本。「动则左史书之，言则右史书之」。「左史记言，右史记事」。汉武帝有禁中起居注，后汉马皇后撰明帝起居注，则汉起居注似在宫中，为女史之任。又王莽时，置柱下五史，秩如御史，听事侍傍，记其言行，此又起居之职。自魏至晋，起居注则著作掌之。其后起居，皆近侍之臣录记也，录其言行与其勋伐，历代有其职而无其官。后魏始置其起居令史，每行幸宴会，则在御左右，记录帝言及宴宾客训答。后又别置修起居注二人，以他官领之。北齐有起居省。后周有外史，掌书王言及动作之事，以为国志，即起居之职。又有著作二人，掌缀国录，则起居注、著作之任，自此而分也。至隋初，以吏部散官及校书、正字有叙述之才者，掌起居之职，以纳言统之。至炀帝，以为古有内史、外史，今著作如外史矣，宜置起居官，以掌其内，乃于内史省置起居舍人二员，次内史舍人下。庾自直、崔浚、祖虞南、蔡允恭等皆为此职。大唐贞观二年，省起居舍人，移其职于门下，置起居郎二人。显庆中，复于中书省置起居舍人，遂与起居郎分掌左右。龙朔二年，改为左右史，郎为左史，舍人为右史。咸亨元年复旧。天授元年，又为左右史，神龙初复旧。每皇帝御殿，则对立于殿，左郎，右舍人矣。有命则临陛俯听，退而书之，以为起居注。凡册命、启奏、封拜、薨免悉载之，史馆得之，以撰述焉。令狐德棻、吕才、萧钧、褚遂良、上官仪、李安期、顾胤、高智周、张大素、凌季友等并为起居，皆有名实者。
