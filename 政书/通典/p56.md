<!-- { "loadSidebar": true } -->
　　侍中者，周公戒成王立政之篇所云「常伯」、「常任」以为左右，即其任也。汉官曰：「选于侯伯，转补衮阙，言其道可常尊，故曰常伯。」周礼有太仆，干宝注云：「若汉侍中。」秦为侍中，晋志曰：「黄帝时风后为侍中。」此皆出于兵家及谶纬之文，不足征也。刘昭释太尉，其义详矣。本丞相史也，使五人往来殿内东厢奏事，故谓之侍中。汉侍中为加官。凡侍中、左右曹、诸吏、散骑、中常侍，皆为加官。汉仪注：「诸吏给事中日上朝谒，平尚书奏事，分为左右曹。」所加或列侯、将军、卿大夫、将、都尉、尚书、太医、太官令至郎中，无员。将谓郎将以下也。自列侯下至郎中，皆得有此加官。多至数十人。侍中、中常侍得入禁中，诸曹受尚书事，诸吏得举法。汉侍中冠武弁大冠，亦曰「惠文冠」，加金珰，附蝉为文，貂尾为饰。侍中服则左貂，常侍服则右貂。金取坚刚，百炼不耗；蝉取居高食洁；貂取内劲捍而外温润。此本赵武灵王胡服之制，秦破赵，得其冠，以赐侍中。便繁左右，与帝升降。旧用儒者，然贵子弟荣其观好，至乃襁抱，坐受宠位，贝带脂粉，绮襦纨葱，鵔鸃冠，惠帝时，侍中鵔鸃冠，贝带傅脂粉。张辟强年十五，桑弘羊年十三，并为侍中。鵔，思狻切。鸃，鱼奇切。鵔鸃似凤凰，神鸟。直侍左右，分掌乘舆服物，下至亵器武子之属。苏则与吉茂同隐于太白山。后则为侍中，侍中旧亲省起居，故谓之「执武子」。茂见则，嘲曰：「仕进不止执武子。」则笑曰：「诚不能效汝蹇蹇鹿车驱。」武帝时，孔安国为侍中，以其儒者，特听掌御唾壶，朝廷荣之。本有仆射一人，秦汉以侍中功高者一人为仆射。后汉光武改仆射为祭酒，或置或否，而又属少府，掌赞导众事，顾问应对。桓帝末，侍中皇蝉参乘，问貂珰何法，不知所出；又问地震，云不为灾。还宫，左迁议郎。法驾出，则多识者一人负国玺，操斩白蛇剑，参乘；余皆骑，在乘舆后。献帝即位，初置六人，赞法驾则正直一人负玺陪乘。大驾出，则次直侍中护驾，正直侍中负玺参乘，不带剑，余皆骑从。殿内门下众事皆掌之。冯鲂字孝孙，父子兄弟并带青紫，三代侍中。又刘淑为侍中，补政二百余事，悉有篇章。又戴凭字次仲，拜侍中。帝令群臣说经，更相难诘，义不通，辄夺其席以益通者，凭遂重坐五十余席，故语曰：「解经不穷戴侍中。」卢植为侍中，董卓欲废帝，唯植独正色止之。后选侍中，皆旧儒高德，学识渊懿，仰瞻俯视，切问近对，喻旨公卿，上殿称制，秉笏陪见。旧在尚书令、仆射下，尚书上。司隶校尉见侍中，执板揖。侍中旧与中官俱止禁中，因武帝时侍中马何罗挟刃谋逆，由是出禁外，有事乃召之，毕即出。王莽秉政，侍中复入，与中官共止禁中。章帝元和中，郭举与后宫通，拔佩刀惊上，举伏诛，侍中由是复出外。秦汉无定员，蔡质汉仪曰：「员本八人。」汉官曰「无员」。侍中舍有八区，论者因言员本八人。省其门题尚书寺，此孝明帝治于东宫尚书模也。魏晋以来置四人，别加官者则非数。辛毗字佐理，为侍中。文帝欲徙冀州人家十万户实河南，时连蝗，民饥，毗谏其不可。帝不答，起入内，毗随而引其裾，帝奋衣不还。良久乃出，曰：「佐理，卿持我何太急耶﹖」遂徙其半。王粲为侍中，曹植集赠粲诗曰：「戴蝉珥貂，朱衣皓带。入侍帷幄，出拥华盖。」御登楼，与散骑常侍扶，侍中居左，常侍居右，备切问近对，拾遗补阙。及江左兴宁四年，桓温奏省二人。后复旧。晋武帝时，彭权为侍中，帝问侍臣：「髦头之义何也？」权曰：「秦纪云：秦国有奇怪兽，触山截波，无不崩溃，唯畏髦头，故使持之以卫至尊也。」又嵇绍字延祖，晋惠帝时为侍中。王师败绩，左右皆奔散，唯绍俨然端冕，以身捍卫，遂遇害于帝侧，血溅御服。及事定，左右欲浣之，帝曰：「此是嵇侍中血，勿去之。」又庾为侍中，随孝怀没胡在平阳。刘聪大会，使帝着青衣行酒，不胜悲愤，跪受号哭，聪杀之，后赠贞侯。又褚翜字谋远，为侍中。苏峻作乱，王师败绩，火及宫室，手抱天子，登太极殿。峻兵入，叱翜令下，翜不动，曰：「苏冠军来觐至尊，军人岂得逼斥宫禁！」于是兵士不敢上太极殿。峻执政，犹以为侍中。时锺雅亦为侍中，谋奉天子出投义军，事觉，为峻所害。又王爽为侍中，孝武崩，王国宝夜欲开门，入为遗诏。爽拒之曰：「皇帝晏驾，太子未至，辄入者斩。」国宝惧，乃止。
　　侍中，汉代为亲近之职，魏晋选用，稍增华重，而大意不异。晋任恺字符褒，为侍中，万机大小，多管综之。性中正，以社稷为己任。恶贾充之为人，不欲久执朝政。或为充谋曰：「恺总门下枢要，得与上亲接，宜启令典选，使得渐疏，此一都令史事耳。九流难精，闲隙易乘。」充因称恺才能，宜在官人之职，即日以恺为吏部尚书，由是侍觐转稀。武冠，绛朝服，佩水苍玉。旧迁列曹尚书，美迁中领护、吏部尚书。宋文帝元嘉中，王华、王昙首、殷景仁等并为侍中，情任亲密。王华等每与帝接膝共语，貂拂帝手，拔貂置案上，语毕，复手插之。孝武时，侍中何偃南郊陪乘，銮辂过白门阃，偃将匐，帝反手接之曰：「朕反陪卿也。」又宋孝武代，选侍中四人，并以风貌，王彧与谢庄为一双，阮韬与何偃为一双，常充兼假。又谢朏字敬冲，宋末为侍中。及齐受禅之日，朏在直，百寮陪位。侍中当解帝玺，朏佯不知。传诏曰：「解玺授齐王。」朏曰：「齐自应有侍中。」乃引枕卧。传诏惧，使称疾，朏曰：「我无疾，何可道！」遂朝服步出门，得车还宅。是日，遂以王俭为侍中，解玺。齐高祖曰：「我若诛之，令遂成名。」乃废于家。永明中，复为侍中。至梁，亦为侍中。齐侍中高功者，称侍中祭酒。其朝会，多以美姿容者兼官。欲以陆慧晓为侍中，以形短小，乃止。永元三年，东昏南郊，不欲亲朝士，以主玺陪乘，前代未尝有。齐有主玺、主衣等官。梁侍中高功者在职一年，诏加侍中祭酒，与散骑侍郎高功者一人对掌禁令，此颇为宰相矣。王训字怀范，迁侍中。既拜入见，武帝问何敬容曰：「褚彦回年几为宰相？」对曰：「少过三十。」上曰：「今之王训，不谢彦回。」又曰：柳庆远为侍中，尝失火，禁中惊惧。帝悉敛诸门钥，问：「柳侍中何在？」既至，悉付之。又王峻与谢览约，官至侍中，不复谋仕进。陈侍中亦如梁制。后魏置六人，加官在其数。宜都王穆寿、广平公张黎并以侍中辅政。北齐侍中亦六人。后周初，有御伯中大夫二人，掌出入侍从，属天官府。保定四年。改御伯为纳言，斯侍中之职也。宣帝末，又别置侍中为加官。隋又改侍中为纳言，置二人。炀帝大业十二年，又改纳言为侍内。隋氏讳「忠」，故凡中皆曰内。大唐初，为纳言。武德四年，改为侍中，亦置二人。龙朔二年，改为左相，咸亨元年复旧。光宅元年，又改为纳言。神龙元年，复为侍中。开元元年，又改为黄门监；五年，复为侍中。天宝元年，改为左相。至德初，复为侍中。自隋至今，皆为宰相。旧班正三品，大历二年，升为从二品。按令文：掌侍从，负宝，献替，赞相礼仪，审署奏抄，驳正违失，监封题，给驿券，监起居注，总判省事。
　　门下侍郎。秦官有黄门侍郎，汉因之，刘向与子歆书曰：「今若年少，得黄门侍郎，要处也。」与侍中俱管门下众事，无员。郊庙则一人执盖，临轩朝会则一人执麾。凡禁门黄闼，故号黄门；其官给事于黄闼之内，故曰黄门侍郎。初，秦汉别有给事黄门之职，扬雄为给事黄门。后汉并为一官，故有给事黄门侍郎，掌侍从左右，给事中使，关通中外。及诸王朝见于殿上，引王就座。无员，属少府。又汉旧仪曰：「属黄门令。」日暮，入对青琐门拜，故谓之夕郎。宫闼簿曰：「青琐门在南宫。」卫权注吴都赋曰：「青琐，户边青镂也。」献帝初即位，置侍中、给事黄门侍郎，员各六人，出入禁中，近侍帷幄，省尚书事。后改给事黄门侍郎为侍中侍郎，去给事黄门之号，旋复故。初，诛黄门后，侍中、侍郎出入禁闼，机事颇露。由是王允乃奏比尚书，不得出入，不通宾客，自此始。荀悦为黄门侍郎。郭况以后弟，小心谦慎，年十六为黄门侍郎。魏晋以来，给事黄门侍郎并为侍卫之官，员四人。魏杜君名恕，字务伯，为黄门侍郎，每政有得失，常引纲维以正言。吴孙丞为黄门侍郎，与顾荣俱为侍臣。吴归命诏曰：「自今以后，用侍郎当如皇室丞、顾荣俦也。」山公启事曰：「黄门侍郎和峤，最有才，可为吏部郎。」诏曰：「欲令在左右，更求其次。」又曰：「黄门侍郎荀彧，清和理正，动可观采，真侍卫之美者。」宋制，武冠，绛朝服，多以中书侍郎为之。齐亦管知诏令，呼为「小门下」。梁增品第，与侍中同掌侍从，傧相威仪，尽规献纳，纠正违阙，监合尝御药，封玺书。陈制亦然。后魏亦有。崔光为黄门侍郎，未尝留心文案，唯从容论议，参赞大政。北齐置六人，所掌与侍中同。后周天官府置御伯下大夫二人，武帝改为纳言下大夫。隋六人，属门下省。至炀帝，减二人，而去给事之名。炀帝初嗣位，犹以张衡为给事黄门侍郎。初。刘行本为黄门侍郎，文帝尝怒一郎，于殿前笞之。行本进谏，帝不顾。行本乃正当上前，曰：「陛下不以臣不肖，置臣左右，岂得轻臣而不顾？」乃置笏于地而退。上谢之，而原所笞者。大唐龙朔二年，改黄门侍郎为东台侍郎，武德二年四月，温大雅为黄门侍郎，弟彦博为中书侍郎，居近侍。高祖谓曰：「我起晋阳，为卿一门耳。」至五年五月，弟彦博又为中书侍郎。高宗总章元年十月，东天竺乌徒国长年婆罗门卢伽逸多受诏合丹，上将饵之。东台侍郎郝处俊谏曰：「修短有天命，未闻万乘之主，轻服番夷之药。昔贞观末，先帝令婆罗门僧那罗尔婆婆寐依其本国仙方，合长年神药。胡既有异术，征求灵草秘石，历年而成。先帝服之，竟无异效。大渐之际，名医莫知所为。欲归罪于胡人，将伸大戮，又恐取笑夷狄，遂止。龟镜若是，惟陛下深察。」遂止。咸亨元年复旧。光宅元年，改为鸾台侍郎，神龙元年复旧。天宝元年，改为门下侍郎，至德中复旧。旧制，正四品上。大历三年，又改为门下侍郎，升从三品，员二人，掌侍从，署奏抄，驳正违失，通判省事。若侍中阙，则监封题，给驿券。
