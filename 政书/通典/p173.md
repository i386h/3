<!-- { "loadSidebar": true } -->
　　后汉郑众百官六礼辞，大略因于周制，而纳采，女家答辞末云：「奉酒肉若干，再拜」。反命，其所称前人，不云吾子，皆云君。六礼文皆封之，先以纸封表，又加以皁囊，着箧中。又以皁衣箧表讫，以大囊表之。题检文言：谒箧某君门下。其礼物，凡三十种。各内有谒文，外有赞文各一首。封如礼文，箧表讫，蜡封题，用皁帔盖于箱中，无大囊表，便题检文言：谒箧某君门下。便书赞文，通共在检上。礼物按以玄纁、羊、鴈、清酒、白酒、粳米、稷米、蒲、苇、卷柏、嘉禾、长命缕、胶、漆、五色丝、合欢铃、九子墨、金钱、禄得香草、凤皇、舍利兽、鸳鸯、受福兽、鱼、鹿、乌、九子妇、阳燧，总言物之所众者。玄象天，纁法地，羊者祥也，群而不党，鴈则随阳，清酒降福，白酒欢之由，粳米养食，稷米粢盛，蒲众多性柔，苇柔仞之久，卷柏屈卷附生，嘉禾颁禄，长命缕缝衣延寿，胶能合异类，漆内外光好，五色丝章采屈伸不穷，合欢铃音声和谐，九子墨长生子孙，金钱和明不止，禄得香草为吉祥，凤皇雌雄伉合，舍利兽廉而谦，鸳鸯飞止须匹，鸣则相和，受福兽体恭心慈，鱼处渊无射，鹿者禄也，乌知反哺，孝于父母，九子妇有四德，阳燧成明安身。又有丹为五色之荣，青为色首，东方始。
　　魏制，诸侯娶妃以皮马为庭实，加以大璋。王娶妃、公主嫁之礼，用绢百九十匹。
　　晋太康八年，有司奏：王侯婚礼玄纁束帛，加璧、乘马。大夫用玄纁束帛，加羊。奏曰：「古者以皮马庭实，天子加谷珪，诸侯加大璋。可依周礼改璧用璋。其羊鴈酒米玄纁如故。」诸侯婚礼，加纳采、告期、亲迎各帛五匹，及纳征马四匹。皆令夫家自备，唯璋，官为具足。尚书朱整议：「按魏氏故事，王娶妃、公主嫁之礼，天子诸侯以皮马为庭实，天子加以谷珪，诸侯加以大璋。汉高后制，聘后黄金二百斤，马十二匹；聘夫人金五十斤，马四匹。魏制，娶妃、公主嫁之礼，用绢一百九十匹。晋兴，故事用绢三百匹。」诏曰：「公主嫁由夫氏，不宜皆备物，赐钱使足而已。唯给璋，余如故事。」
　　东晋王堪六礼辞，并为赞颂。仪云：「于版上各方书礼文、婿父名、媒人正版中，纳采于版左方。裹于皁囊，白绳缠之，如封章，某官某君大门下封，某官甲乙白奏，无官言贱子。礼版奉案承之。酒羊鴈缯采钱米，别版书之，裹以白缯，同着案上。羊则牵之，豕鴈以笼盛，缯以笥盛，采以音廉盛，米以黄绢囊盛。米称斛数，酒称器，脯腊以斤数。媒人赍礼到女氏门，使人执鴈，主人出，相对揖毕，以鴈付主人侍者，媒人进，主人侍者执鴈立于堂下，从者以奉案入。媒人退席，当主人前跪曰：『甲乙使某敬荐不腆之礼。』按礼，唯婚辞云不得称不腆，故婚记云：「币必诚，辞无不腆。」此恐王堪之误。主人跪答曰：『君之辱，不敢辞。』事毕还座。从者进奉案主人前，主人侍者以鴈退，礼物以次进中庭。主人设酒，媒人跪曰：『甲乙使某献酒。』却，再拜，主人答拜，还座。主人酢媒人，媒不复答。」
　　齐东昏侯永元元年，尚书令徐孝嗣上议曰：「按婚礼实篚以四爵，加以合，既崇尚质之礼，又象判合之义。三王作之，而用大古之器，重夫妇之始也。今虽以方樏示约，而弥乖昔典。又连以锁，盖出近俗。复别有牢烛，雕费彩饰，亦亏曩制。请除金银连锁，自余杂器，悉用埏陶。堂人执烛，足充概燎，牢烛华侈，亦宜停省。」奏可。
　　梁大同五年，临城公婚，公夫人于皇太子妃为姑侄，进见之制，议者互有不同。皇太子令曰：「纁鴈之仪，既称合于二姓，酒食之会，亦有姻不失亲。若使榛栗腶修，贽馈必举，副笄编珈，盛饰斯备，不应妇见之礼，独以亲阙。顷者敬进酏醴，已传妇事之则，而奉盘沃盥，不行侯服之家。是知繁省不同，质文异代。临城公夫人于妃既是姑侄，宜停省。」
　　北齐娉礼，第一品以下至三品，用玄三匹，纁二匹，束帛十匹，璧一，四品以下皆无璧。豹皮二。六品以下至从九品用鹿皮。锦采四十匹，二品三十匹，三品二十匹。四品杂采十六匹，五品十匹，六品七品五匹。绢百四十匹，二品百二十匹，三品百匹。六品以下至九品，递降二十匹。羔羊一口，羊二口，犊二头，酒黍稷稻米各四斛。四品五品犊一，酒黍以下各二斛。六品以下无犊，酒黍以下各一斛。
　　议曰：上古人食禽兽之肉，而衣其皮毛，周氏尚文去质，玄衣纁裳，犹用皮为，所以制婚礼纳征，用玄纁俪皮，充当时之所服耳。秦汉以降，衣服制度与三代殊，乃不合更以玄纁及皮为礼物也。又有用虎皮豹皮者，王彪之云「取威猛有斑彩」，尤臆说也。彪之当时有学知礼者。且妇人主中馈，妇道本柔顺，乃云取其威猛，何乃谬误。人之常情，非今是古，不详古今之异制，礼数之从宜。今时俗用五色，信颇谓得礼之变也。或曰：「近代所以尚循玄纁俪皮之制，男女配合，教化大伦，示存古仪，务重其礼，安可舍弃，有类去羊。」答曰：「玄纁及皮，当时之要。详观三代制度，或沿或革不同，皆贵适时，并无虚事。岂今百王之末，毕循往古之仪？如三代制，天子诸侯至庶人，祭则立尸，秦汉则废。又天下列国，唯事征伐，志存于射，建侯择士，皆主于斯。秦汉以降，改制郡县，战争既息，射艺自轻，唯祀与戎，国之大事，今并岂要复旧制乎！其朝宗觐遇，行朝享礼毕，诸侯皆右肉袒于庙门之东，乃入门右，北面立、告听事，今岂须行此礼乎！宾礼甚重，两楹间有反爵之坫，筑土为之，今会客岂须置坫乎！又并安能复古道邪？略举数事，其余可知也。何必纳征犹重无用之物！徒称古礼，是乖从宜之旨。易曰「随时之义大矣哉」！先圣之言，不可诬也。
　　大唐显庆四年十月诏：「天下嫁女受财，三品以上之家，不得过绢三百匹，四品五品不得过二百匹，六品七品不得过一百匹，八品以下不得过五十匹。皆充所嫁女资装等用，其夫家不得受陪门之财。」李义府奏。
　　太极元年十一月，左司郎中唐绍上表曰：「士庶亲迎之礼，备诸六礼，所以承宗庙，事舅姑，当须昏以为期，诘朝谒见。往者下俚庸鄙，时有障车，邀其酒食，以为戏乐。近日此风转盛，上及王公，乃广奏音乐，多集徒侣，遮拥道路，留滞淹时，邀致财物，动踰万计。遂使障车礼贶，过于聘财，歌舞喧哗，殊非助感，既亏名教，又蠹风猷。请一切禁断。」从之。
　　开元十九年四月，敕于京城置礼会院，属司农寺，其什物各令所司供。院在崇仁坊南街。
　　建中元年十一月，礼仪使颜真卿等奏：「郡县主见舅姑，请于礼会院过事。明日早，舅姑坐堂，行执笲之礼。其观华烛，伏以婚礼主敬，窃恐非宜。并请停障车下婿、却扇等。行礼之夕，可以感思，至于声乐，窃恐非礼，并请禁断。相见仪制，近代设以帐，择地而置，此乃虏礼穹庐之制。合于堂室中置帐，请准礼施行。俗忌今时以子卯午酉年，谓之当梁年，其年娶妇，舅姑不相见，盖理无所据，亦请禁断。」并从之。
　　其制多因周礼，以三品以上，五品以上，六品以下为降杀，并如开元礼。
通典卷第五十九　礼十九　沿革十九　嘉礼四
　　宗子父殁母命婚父母俱殁自命婚及支子称宗弟称宗兄等婚议　舅姑俱殁妇庙见　公主出降拜舅姑附　不亲迎婿见外舅姑反马送女附　婚礼不贺议上礼附　婚不举乐议　男女婚嫁年几议　嫁娶时月议　已拜时而后各有周丧迎妇遣女议　已拜时婿遭小功丧或妇遭大功丧可迎议　拜时妇三日妇轻重议
　　　　宗子父殁母命婚父母俱殁自命婚及支子称宗弟称宗兄等婚议周
　　周制，宗子无父，母命之，亲皆殁，己躬命之。宗子，嫡长子也。命之，命使也。支子则称其宗，支子，庶昆弟，称其宗子命使者。弟称其兄。弟，宗子母弟。春秋：「纪裂繻来逆女。」公羊传云：「何以不称使？据宋公使公孙寿来纳币称使也。婚礼不称主人。为养廉远耻也。然则何称？称诸父兄师友。宋公使公孙寿来纳币，则其称主人何？辞穷也。辞穷者何？无母也。礼有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之，故不得不称使也。然则纪有母乎？曰：有。以不称使。有则何以不称母？据非主人可称母通使。母不通也。」礼，妇人无外事，但得命诸父兄师友，称诸父兄师友以行事。母命不得达，故不得称母通使文，所以远别也。
　　　　舅姑俱殁妇庙见周　汉　北齐
　　周制，若舅姑既殁，则妇入三月乃奠菜。奠菜者，以篚祭菜也。盖用堇。三月一时，妇道可成也。孔颖达曰：「若舅殁姑在者，则当时见姑，三月亦庙见舅。若舅在姑殁，妇人无庙可见。或更有继姑，自然如常礼。」席于庙奥，东面，右几。席于北方，南面。庙，考妣之庙也。北方，北墉下。祝盥，妇盥于门外，妇执笲菜，祝帅妇以入。祝告，称妇之姓，曰：「某氏来妇，敢奠嘉菜于皇舅某子。」帅，导也。入，入室也。某氏，齐女则曰姜氏，鲁女则曰姬氏。来妇，言来为妇也。嘉，美也。皇，君也。某子者，若今言某官府君也。妇拜，扱地，坐，奠菜于几东席上，又拜，如初礼。扱地，手至地也。妇人扱地，犹男子稽首。贾公彦曰：「妇人肃拜为正，今云手扱地，则妇人之重拜，犹男子稽首。扱地，首不至地，但手至地也。」扱音楚甲反。妇降堂，取笲菜以入，祝曰：「某氏来妇，敢告于皇姑某氏。」奠菜于席，如初礼。降堂，阶上也。室事交于户，今降堂者，敬也。于姑言敢告，舅尊于姑者也。妇出，祝阖牖户。凡庙无事，户则闭之。老醴妇于房中，南面，如舅姑醴妇之礼。因于庙见礼之。贾公彦曰：「如始至时，使赞醴妇之礼，处所则别也。」婿飨妇送者丈夫妇人，如舅姑飨礼。
　　汉平帝四年，以王莽女为皇后，见于高庙。
　　北齐纳后，以朝见后，又择日谒庙。皇帝使太尉先以太牢告，而后遍见群庙。
　　　　公主出降拜舅姑附○大唐
　　大唐贞观五年，长乐公主出降，太宗以皇后所生，敕有司资送倍于永嘉长公主。秘书监魏征谏曰：「不可。昔汉明帝欲封其子，云『我子岂得与先帝子等！可半楚、淮阳』。前史以为美谈。天子姊妹为长公主，天子之女为公主，既加长字，即是有所尊崇。或可情有浅深，无容礼有踰越。」上然其言。长孙皇后遣使赍绢四百疋，诣征家送之。
