<!-- { "loadSidebar": true } -->
　　侍中前跪，奏称：「侍中臣某言，礼毕。」俛伏，兴，还侍位。所由承旨索扇，扇上，皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座御舆，入自东房，侍卫警跸如来仪，侍臣从至合，扇开，乐止。通事舍人引群官在位者以次出。举册者及册使至长乐门外次，如后仪。
　　　　　公主受册
　　尚仪二人，读册。司赞一人，引公主。掌赞二人，知赞拜。女史四人，对举册案。
　　前一日，尚舍、守宫计会设使者及册案便次于光范门及长乐门外，皆道右东向。司赞设公主位于长乐门内殿前，近南，当阶，北面西上。又分设内命妇应陪位者位于公主东北及西北，嫔御等在东，宫官等在西，重行相对，北上。又于内命妇之前设尚仪位二，皆东向，以北为上。又于尚仪位南少退，设司赞位，掌赞二人陪其后。
　　其日，典仪设册使立于长乐门外之西，东向北上。又设举册案者位二在南，差退，东向。内谒者监先取公主册案，置于长乐门外，近限。内命妇以下及应在位者，并服礼衣先就位。公主花钗翟衣，司言引就受册位，侍从如常仪。
　　通事舍人引册使、副使等出就位，持节者立于使者之北，少退，持册案者立于册使、副使西南，俱东向。持节者去节衣，持册案者以案进册使之右，北向相次而立。内侍二人引使者诣门，内谒者举案少前，使者取公主册，跪置册于内案，俛伏，兴，通事舍人引册使、副使等俱退就次以俟。
　　尚仪帅女史诣门，舁册案入，各就尚仪之前，对举册案皆东向。司赞曰：「再拜。」凡司赞有词，掌赞皆承传。司言赞公主再拜，在位者皆再拜。尚仪取公主册于案，持案者退。少前，北面称：「有制。」司言赞公主再拜。尚仪执册跪读讫，退复位，以册进授公主。公主受册以授司言讫，司赞曰：「再拜。」公主再拜，在位者皆再拜。司赞少前，称：「礼毕。」司言引公主退。在位者以次退。掌赞报内谒者监礼毕，内谒者监传报册使等。
　　册使等诣太极殿前南横街南，北面西上立。中书令于册使等东北，西面。册使再拜，复命曰：「奉制册命某公主，礼毕。」又再拜。中书令奏闻。册使等退，幡节各还本司。
　　　　　纳采
　　前一日，主人设使者次于大门之外道右，南向。其纳吉、纳征、请期、亲迎等礼皆如之。
　　其日大昕，使者至于主人大门外，赞礼者延入次。凡宾主及行事者皆公服。使者出次，赞礼者引至于大门外之西，东面。主人立于东阶下，西面。傧者立于主人之左，北面受命，出，立于门东，西面曰：「敢请事。」使者曰：「朝恩贶室于某公之子某，某公有先人之礼，使某也请纳采。」傧者入告。主人曰：「寡人敢不敬从。」傧者出告。掌畜者以鴈授使者，其余并如一品婚仪。
　　　　　问名
　　「使者既出」至「主人还阼阶上，西面曰：皇帝第某女，封某公主」。余行事并如一品婚仪。其礼使者于户牖之间，赠之篚币及两马。词云：「吾子为事，故至于寡人之室，寡人有先皇之礼，请礼从者。」
　　　　　纳吉
　　其日大昕，使者至。请事，使者曰：「加诸卜，占曰吉。使某也敢告。」主人曰：「某公有吉，寡人与在焉，寡人不敢辞。」余如纳采之仪。
　　　　　纳征
　　其日大昕，使者至，入次。掌事者布幕于内门外，玄纁束帛陈于幕上，乘马在幕南，北首西上。掌事者奉璋以，俟于幕东。使者曰：「朝恩贶室于某公之子某，某公有先人之礼，使某也以束帛乘马请纳征。」主人曰：「某公顺先典，贶以重礼，寡人敢不承命。」余并如一品婚仪。
　　　　　请期
　　其日大昕，使者至，入次至请事，依常礼。使者曰：「某公有赐，既申受命，某公使某请吉日。」傧者入告。主人曰：「寡人既前受命，唯命是听。」使者曰：「某公命某听命于王。」傧者入告。主人曰：「寡人固惟命是听。」使者曰：「某公使某受命于王，王不许，某敢不告期。曰某日。」余并如一品婚仪。
　　　　　亲迎
　　其日大昕，婿之父告庙、醮子、并如一品婚仪。子再拜，降出，乘辂备仪仗诣主人之第。宾将至，内赞者布席于东房，当户南向；设樽甒醴等于东房。主人醴公主如一品醴女之仪。公主着花钗，褕翟纁袡，入房以下并如一品醴女仪。讫，主人降立于东阶东南，西面。赞礼引宾出次，立于门西，东面。傧者进受命，出门东，西面曰：「敢请事。」宾曰：「某王命某之父，以兹初昏。某之父命某将请承命。」傧者入告。主人曰：「寡人固敬具以须。」至奠鴈出，如常礼。
　　初宾入门，主妇出立于房户外之西，南面。于宾拜讫，姆导公主出。主人少进，西面戒之，必有正焉，若衣若花。命之曰：「戒之敬之，夙夜无违命。」主妇戒之于西阶上，施衿结帨，戒之曰：「勉之敬之，夙夜无违。」公主出，以下并如常仪。
　　　　　同牢
　　初昏，掌事者设洗于东阶东南及陈设牢馔铏俎之数，各依其品。羊豕节折，大羹在于爨。其器皆明乌漆，惟以陶，以匏。余并如一品仪。
　　　　　见舅姑
　　见之日，公主夙兴，沐浴，着花钗，服褕翟。舅服公服，姑着钿钗礼衣。其仪同一品婚礼。公主降西阶以出，无取脯授妇氏之仪。
　　　　　盥馈舅姑
　　公主盥馈以少牢。舅、姑、公主服，如见礼。及酳舅姑讫，内赞者设公主席于舅姑席东北，南面。余并如一品礼。
　　　　　婚会如一品婚仪
　　　　　妇人礼会如一品婚仪
　　　　　飨丈夫送者
　　同一品仪，加送以乘马。设从者乃于西廊下。
　　　　　飨妇人送者
　　女相者引宾升降，酬以束帛。余如丈夫礼。
通典卷第一百三十　礼九十　开元礼纂类二十五　嘉礼九
　　朝集使于尚书省礼见并辞　任官初上诸州上佐附　京兆府河南牧初上诸州刺史都督附　万年长安令初上河南洛阳县令礼同诸县令附　乡饮酒正齿位附　宣赦书　群臣诣阙上表　群臣奉参起居　皇帝遣使诣蕃宣劳　皇帝遣使诣诸州宣抚　皇帝遣使诣诸州宣制劳会　皇帝遣使诣诸州宣赦书镇与州同　诸州上表
　　　　朝集使于尚书省礼见并辞
　　其日，奉礼郎先布版位于尚书省都堂之前，京官九品以上位在东，每等异位，朝集使位在西，亦如之，皆以北为上。京官及朝集使俱常服。谒者绛公服，先引京官入就位，又谒者引诸方朝集使等入就位。奉礼立于朝集使之北，差退，赞者陪其后。京官及朝集使序立讫，奉礼曰：「再拜。」赞者承传，朝集使等俱再拜，京官等逡巡揖避；再拜讫，京官等俱答拜，朝集使等逡巡揖避。再拜讫，谒者赞称「礼毕」。群官等各以次退，朝集使亦退。其礼辞亦如之。
　　　　任官初上诸州上佐附
　　应册命之官受册讫，朝服乘辂，备仪，鸣铙吹，诣太庙南门，至下车所，铙吹止。受册者降辂，谒者引入，立于庙庭，北面西上。立定，再拜讫，又再拜辞，谒者引出，乘辂鸣铙而还。若先受制书者，发第，备仪仗诣太庙如上仪。
　　遂诣本司。将至，卑官先到，俱公服俟于别席所。初上者至，降辂，赞礼者引入，停于后堂，改着公服。仪仗陈厅事之前。赞礼者引卑官俱立于内门之外西厢，每等异位，重行东面，以北为上。初卑官就门外位，赞礼者引初上者立于厅事东阶东南，西面。赞礼者引卑官以次入，立于西阶西南，重行东面，以北为上。立定，卑官俱再拜，初上者答拜。赞礼者引卑官出。赞礼者引初上者就后堂。
　　卑官俱更衣，赞礼者引应坐者入立于厅事东西阶下，其应致敬者立于门外之西，东面，俱北上。赞礼者引初上者出，升堂就榻后，应坐者俱升诣座后。立定，初上者升座，应坐者各依其班而坐。其应致敬者入立于东西阶下，俱以北为上。诸流外官入立于庭，重行，北面西上，再拜讫，就东阶下品官之后。本司以印及职掌置于案，本司引入，升，诣座前，本司取印及职掌以次进置于座上之案讫，本司引案降出。诸司以次谘判三条事讫，俱兴，立于座后。赞礼者引初上者还后堂。以外降出设会如常仪。
　　官卑不合拜庙者，但诣上所。不判事者，礼见而已。若六品以下，初上皆常服。若先任者尊及官位等者，先任者俟于东阶下，西面，新任者入立于西阶下，东面再拜。先任者答再拜。讫，新任者还于厅事，立于东阶下，与卑官相见如上仪。诸州长史县丞以下初上准此。
　　　　京兆府河南牧初上诸州刺史都督附
　　其日，州牧备仪仗，至州，停于后堂。兵曹设仪仗于厅事门庭如常仪。本司设牧位于厅事楹闲近北，南向。设州官长史、司马位于堂下东方，西向，设录事参军以下位于司马之南，重行西向，皆以北为上。设诸县官位庭中近西，诸乡长位于县官之东，每等异位，重行北面，相对为首。州助教，县博士、助教，依乡长班。长史以下集于州南门之外，州官在东，县官在西，乡长史在州官东南。各有次，俱公服，乡长常服。司功整次纸名，入谘。赞礼者引牧出立于厅事东阶东南，西向，左右侍从如常，赞礼者立于牧南少退，俱西向。赞礼者引州官入就位，次引县令以下入门而左，又引乡长入门而右，俱入就位。立定，赞礼者引牧升自东阶，即位，南向立。又引县令及乡长五品以下自西阶升堂，进当牧前，重行北向，位如在庭之仪。立定，上下俱再拜。牧答拜，上下在位者皆逡巡避位。赞礼者引县令以下及乡长俱出。赞礼者引牧降入，赞礼者引长史以下次出，俱更衣。
　　本司量设牧座于堂上讫，赞礼者引县令及乡长俱就西阶下，又引长史以下入立于东阶下，俱北向。赞礼者引牧出，升堂就榻后。长史以下并县令职事五品以上应升者，合班俱升诣座后。立定，牧升座，诸应坐者俱坐。州县佐史以下入庭中，重行，北面西上，州县学生位于其后，俱再拜讫，就东阶下品官之后立。录事以印及职掌置于案，录事一人引入，升诣座前，录事取印及职掌以次进置于牧案讫，录事引案降出。诸司以次谘判三条事讫，坐者俱兴。赞礼者赞牧兴，引还后堂。长史以下降出。设会如常仪。诸州刺史初上，准此。其乡长文武官七品以上及德行有闻者，皆升堂。
　　　　万年长安令初上河南洛阳县令礼同。诸县令附。
