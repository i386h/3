<!-- { "loadSidebar": true } -->
　　　　臣窃计秦并天下及刘项之际，累载用兵，人户凋散。以晋惠方之，当八王之丧师，则轻于楚汉之涂地，匈奴冒顿之全实，过于五部之微弱。当曩时冒顿之强盛，乘中国虚弊，高祖馁厄平城，而冒顿不能入中国者何也？非兵不足以侵诸夏，力不足以破汾晋，其所以解围而纵高祖者，为不习中土之风，不安中国之美，生长碛漠之北，以穹庐坚于城邑，以毡罽美于章服。既安其所习，而乐其所生，是以无窥中国之心者，为生不在汉故也。岂有心不乐汉而欲深入者乎？刘元海，五部离散之余，而卒能自振于中国者，为少居内地，明习汉法，非元海悦汉，而汉亦悦之，一朝背叛，四方向应，遂鄙单于之号，窃帝王之宝，贱沙漠而不居，拥平阳而鼎峙者，为居汉故也。向使元海不内徙，止当劫边人缯彩曲糱，以归阴山之北，安能使王弥、崔懿为其用邪？
　　　　当今皇风遐覃，含识革面，凡在虺性，莫不怀驯，方使由余效忠，日磾尽节，以臣愚见，国家方传无穷之祚于后。脱备防不谨，边臣失图，则夷狄称兵不在方外，非所以肥中国，削四夷，经营万乘之规，贻厥孙谋之道也。臣愚以为，愿充侍子者，一皆禁绝，必若先在中国者，亦不可更使归蕃，则夷人保疆，边邑无事矣。
　　刘起居贶武指曰：
　　　　自昔议边者，推高于严尤、班固。严尤议曰：「御匈奴自古无得上策者。周时玁狁内侵，命将征之，尽境而还，譬蚊虻螫人，驱之而已，是为中策。汉武轻赍深入，连兵三十年，中国罢耗，匈奴亦克，是为下策。秦筑长城，勤于转输，疆境完而中国竭，是为无策。自古无得其上策者也。」其班固曰：「言匈奴者，大要归于两科：缙绅则守和亲，介冑则言征伐。汉兴以来，有修文以和之，有用武以克之，有卑下而承事之，有威服而臣畜之。和亲之论，发于刘敬。天下新定，故从其言，赂遗以救安边境。孝惠、高后，遵而不违，匈奴加骄，寇盗不止，与通关市，妻以汉女，岁赂千金，无益之明验也。仲舒欲复守旧文，厚结以财，质爱子，边境不选武略之臣，修障隧备塞之具，厉长戟劲弩，恃吾所以待寇，而务赋敛于人，远行货赂，割剥百姓，以奉寇雠，信甘言，守空约，而冀胡马不窥，不亦过乎？王莽时，单于弃其爱子，昧利不顾，侵掠所获，岁巨万计，而和亲赂遗，不过千金，安在其不弃质而失重利也？夷狄之人，贪而好利，人面兽心，圣王禽兽畜之，不与约誓，不就攻伐。约之则费赂而见欺，攻之则劳师而招寇。外而不内，疏而不亲，政教不及其人，正朔不加其国。来则惩而御之，去则备而守之。慕义则接之以礼让，使曲在彼。盖圣王御蛮夷之常道也。」
　　　　贶以严尤之议辨而未详，班固之论详而未尽。推而为言，周得上策，秦得其中，汉无策焉。何以言之？荒服之外，声教所远，其叛也不为之劳师，其降也不为之释备，严其守御，险其走集，犯塞则有执讯之捷，深入则有殪戎之勋，俾其欲为寇而不能，愿臣妾而不得。斯御戎之上策，禁暴之良算。惠此中夏，以绥四方，周人之道也，贶故曰周得上策。
　　　　易称「王公设险，以守其国」。筑长城，修障塞，易之设险也。今朔塞之上，多古长城，未知起自何代。七国分争，国有长城，赵简子起长城以备胡，燕秦亦筑长城，以限中外，则长城之作其来远矣。秦兼天下，益理城堑，城全国灭，人归咎焉。自汉至隋，因其成业，或修或筑，无代无之。后魏时，筑长城议曰：「虏骑轻捷，风来电往，坞壁未遑闭，牛羊不暇收，雷击至于近郊，云飞出于塞表，不得不立长城以备之。人筑一步，千里之地役三十万人，不有旬朔之劳，安获久长之逸。始皇斥中国之戎，出诸塞表，匈奴不敢南下而牧马，战士不敢弯弓而报怨。」贶故曰秦得中策。
　　　　史称刘敬说高祖以鲁元公主嫁匈奴，嗣王则汉之外孙，岂敢与大父争哉！假立宗女，匈奴不信，无益也。帝欲遣鲁元，后泣谏曰：「帝唯一女，奈何弃之匈奴乎！」由是遣宗女行。又按：鲁元公主，则赵王张敖之后也。人告赵王反，吕后言赵王以公主故，不宜有此。高祖曰：「使张敖有天下，岂少乃女乎！」高祖审鲁元公主不能止赵王之谋，而谓能息匈奴之叛邪？假有欲遣之辞，固戏言耳。且冒顿手刃头曼，躬射其母，而冀其不与外祖争强，岂不惑哉！然则高祖知和亲之不能久安而为之者，天下初定，苟纾岁月之祸，以息兆人之勤耳！而天姿豁达，不矜智能，沈谋内断，众莫之识。武帝时，中国康宁，胡寇益鲜，疏而绝之，此其时也。方更糜耗华夏，连兵积年，严尤以为下策，可矣。汉之失策，非止用兵。至于昭宣，武士练习，斥候精审，胡入则覆亡，居又畏逼，收迹远徙，穷窜海阴。朝廷不遵宗周之故事，乃袭奉春之过举，启宠纳侮，倾竭府藏，给西北方，无虑岁二亿七十万，赏赐之费，传送之劳，尚不计焉。皇室淑女，嫔于穹庐；掖庭良人，降于沙漠。夫贡子女方物，臣仆之职也。诗曰「莫敢不来享，莫敢不来王」，传称「荒服者来王」，此皆称其来，不言当往也。杞用夷礼，经贬其爵；公及吴盟，讳而不书。奈何以天子之尊与匈奴约为兄弟，帝女之号与胡媪并为戎妻，媪，乌老反。烝母报子，从其污俗。中国之异于蛮夷者，以有父子、男女之别也。若乃位配天地，职调阴阳，不能革聋昧之性，使渐习华风，反令婉冶之姿，毁节异类，其为垢辱，可胜道哉！汉之君臣，曾莫之耻。东汉至曹马，招来羌狄，内之塞垣，资奉所费，有踰于昔。百人之酋，千口之长，金印紫绶，食王侯之俸者，相半于朝；牧马之童，乘羊之隶，赍毳毼之资，邀绫纨之利者，相错于路。九州岛五服，耒耨之所利，丝枲之所生，方三千里。植于三千里之中，散于数万里之外，人焉得不劳，国焉得不贫。故夷狄岁骄，华夏日蹙。当其强也，又竭人力以征之；其服也，又如是以养之。病则受养，强则内攻。呜呼！中国为羌胡服役且千载而莫之恤，可不大悲哉！为政者诚能移其财以赏戍卒，则我人富矣；移其爵以饵守臣，则我将良矣。富利归于我，危亡移于彼，无纳女之辱，无传送之劳，此之不为，而弃同即异，与顽用嚚，以夷乱华，以裔谋夏，变上国之风俗，汨中和之正气，贶故曰汉无策焉。
　　　　严尤深以古无上策者，为不能臣妾也。圣王诚能之，而不用耳。称秦氏无策者，谓其攘狄而亡国也。秦亡之咎，非攘狄也。称汉氏得下策者，谓伐胡而人病。人既病矣，又役人而奉之，是无策也。贶故曰严尤之议辨而未详者也。
　　　　班固之论，颇究其情；而曰「其来慕义，接以礼让，使曲在彼」，是未尽也。何者？礼让以交君子，不以接小人，况于禽兽夷狄乎！夫奇货内来，则华夏之情荡；纤丽外散，则戎羯之心生。华夏情荡，出兵之源也；戎羯心生，侵盗之本也。圣人唯此之慎，不贵奇货，不宝远物，禽兽非其土性不育，器服非其所产不御，岂唯贽币不通哉！至于饮食声乐，不与共之，故夷狄来朝，坐之门外，使舌人体委以食之，若禽兽然，不使知馨香嘉味也。获其声，不列于庭庙。受其贡，不过楛矢兽皮，不为贽币，不为财货。利既小矣，酬亦宜然。汉氏习玩骄虏，使悦燕赵之名倡雅质，甘大官之八珍六齐，使五都之文绮罗纨，供之则长欲而增求，绝之则灭德而招怨。加以斥候不明，士卒不习，是犹饱豺狼以良肉，而纵其猎噬疲人。求其祸源，接以礼让之所致也。故通贡献则去锦缋而得毛革，讨负约则获犬马而丧士人，许和亲则毁礼义而顺戎俗。张骞使西域，得摩诃兜勒曲，汉武采之以为鼓吹。东汉魏晋，乐则胡笛箜篌，御则胡床，食则羌炙、貊炙，器则蛮盘，祠则胡天。晋末五胡递居中夏，岂无天道，亦人事使之然也。华人，步卒也，利险阻；虏人，骑兵也，利平地。彼利驰突，我则坚守，无与追奔，无与竞逐。来则杜险使无进，去则闭险使无还。冲以长戟，临以强弩，非求胜之也，创之而已。措彼顽凶，寘之度外，譬诸虫豸，方乎虺蜴。如是，何礼让之接，何曲直之争哉！贶故曰班固之论，详而未尽者也。
　　四夷之猾夏，尚矣。明达之士论备边之要，无代无之。国朝有房司空上书谏伐高丽云，比来犯罪死囚，每令三覆，重惜人命至此，而亿万吏卒，无一罪戾，委之锋刃，实为冤酷。薛补阙上书谏，诸蕃侍子久在京师，恐其知边塞盈虚险易，悦华夏服翫声色，或窥图籍，兼达古今，如有刘元海之徒，终成大憝。刘起居武指云，秦逐戎狄出塞，限隔华夷，是为中策。三贤所陈，可谓笃论，言详理切，度越前古，斯仰叹不暇，岂敢繁述耳。
通典附录

附录一御制重刻通典序附录二奉旨开列校刻通典诸臣职名附录三四库全书总目提要附录四通典考证核实
附录一　御制重刻通典序
　　稽古帝王治天下之大经大法，以及累朝名物制度因革损益之详，纷纶浩博，散见典籍，未有统贯。唐宰相杜佑于为淮南节度书记时，始出己意，搜讨类次，勒成一书，名曰通典，为类八，为书二百卷，自唐肃代闲，上溯唐虞，虽亦稍据刘秩政典及开元新礼诸书，要其网罗百代兼总而条贯之，斯已勤矣。厥后，郑樵广之作通志，马端临续之作通考，三书并行于世。朕以其历年久远，颇有残缺，特命重为校正刊刻，以广其传，通典实先告竣。朕惟三书各有意义，郑樵主于考订，故旁及细微；马端临意在精详，故闲出论断；此书则佑自言征于人事，将施有政，故简而有要，核而不文。观其分门起例，由食货以讫边防，先养而后教，先礼而后刑，设官以治民，安内以驭外，本末次第，具有条理，亦恢恢乎经国之良模矣。书曰：「学于古训乃有获。」为国家者，立纲陈纪，斟酌古今，将期与治同道而不泥其迹，则是书实考镜所必资，岂以供博览而已哉！爰揭之以告读是书者。乾隆丁卯冬十二月
附录二　奉旨开列校刻通典诸臣职名
　　监理　和　硕　和　亲　王臣弘　昼
武英殿总裁
　吏　部　右　侍　郎臣德　龄　兵　部　左　侍　郎臣王会汾　国　子　监　祭　酒臣陆宗楷
　　提调
　署　日讲官起居注翰林院　侍　读　学　士　臣林蒲封　原任詹事府詹事兼翰林院侍读学士今加七品衔　臣陈　浩
　　校对
　日讲官起居注　翰　林　院　侍　读　学　士　臣齐召南
