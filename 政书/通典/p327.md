<!-- { "loadSidebar": true } -->
　　其日，应上礼之官依时刻各集于次，皆服朝服。奉礼先设上礼之官位于朝堂前，文东武西，重行北向，相对为首。设太子舍人位于文官为首者之北，南向。设奉礼位于文官东北，赞者一人在南，差退，俱西向。通事舍人各引上礼之官皆就位立定。令史二人对举表案，詹事前，承引就太子舍人，取表授舍人讫，引案退。奉礼唱：「再拜。」赞者承传，在位者皆再拜。舍人以表入。谒者引在位者皆退。
　　　　内册皇太子
　　卜日、告圆丘、方丘、太庙，并有司行事如常仪。
　　　　　临轩命使其仪与临轩册后命使同。惟司徒为副，及宣制云「册某为皇太子」为异。
　　　　　皇太子受册
　　前一日，守宫设册使次于重明门外道西，副使次又于其西，俱南向，并铺床席。又设宫臣文武官次于东宫朝堂如常。所司陈设皇太子羽仪、车舆及乐悬等，并如元日受朝仪。掌筵设皇太子受册位于内殿之庭阶闲，北向。掌仪设宫臣版位于殿庭：文官五品以上于悬东，六品以下于横街之南，皆西面北上；武官五品以上于悬西，六品以下于横街南，当文官，皆东面北上。奉礼设朝堂前位如常。
　　其日，诸卫率各勒所部屯门列仗如式。宫官于册使未到之前，量时刻赴集次，改服朝服，各就朝堂前位。太尉、司徒既受命，出至朝堂，乘辂、备卤簿、鼓吹、持节如式。其册玺绶各以油络网犊车载而行。至东宫朝堂，降辂，谒者引就次，持节者前导，持案者从之，掌次者延入次。初册使将至，通事舍人各引宫臣入就殿庭位。左庶子版奏：「请中严。」宫臣入讫，通事舍人引太尉、司徒入立于左合门外，西面北上。持幡节册玺案者至合门外，并以给使代。
　　左庶子版奏：「外办。」皇太子着双童髻，绛纱袍，就受册位。所司先奏请左庶子一人引导相礼。典直承引太尉以下入。太尉立于阶闲，南面；司徒立于太尉西南，东面，节在太尉东，少南，西面；册玺案在司徒西南，东面。掌书二人立于皇太子之左，少前，东面。司徒就案取册，进，东面授太尉，持节者脱节衣，太尉称：「有诏。」左庶子赞皇太子再拜，皇太子再拜。太尉宣册讫，左庶子又赞再拜，皇太子又再拜。左庶子进诣太尉前受册，退授皇太子，皇太子受以授掌书。司徒又次取玺绶进，东面授太尉，左庶子进太尉前，受，退授皇太子，皇太子受以授掌书讫，持节者加节衣，左庶子赞引皇太子退。典直各引太尉以下出至合外，通事舍人承引以出。其案及幡节等并转付令史、主节。又通事舍人各引宫臣以次出。
　　太尉、司徒乘辂诣朝堂，至降车所，降辂，入至太极殿庭大横街南，御道东，北向西上立。中书令立于太尉东北，西面。太尉等再拜，复命曰：「奉诏册皇太子，礼毕。」又再拜。中书令奏闻。太尉等退。卤簿幡节等还本司。
　　　　　皇太子朝谒
　　其日册讫，皇太子着双童髻，绛纱袍，诣皇帝所御殿如常内朝之式。至合，司宾引入，至殿前，北面再拜。司宾引退，诣皇后所御殿前，北面再拜。司宾引出，还宫如常。
　　　　　谒太庙
　　　　　皇帝会群臣
　　　　　群臣上礼
　　　　　皇后受群臣贺
　　　　　皇后会外命妇
　　　　　皇太子会群臣
　　　　　皇太子会宫臣
　　　　　宫臣上礼
　　　　　　　右以上并如临轩册命仪。
　　　　临轩册命诸王大臣
　　将册命前一日，尚舍奉御设御幄于太极殿北壁，南向。守宫设群官次于朝堂，太乐令展宫悬于殿庭，又设举麾位于上下，并如常仪。
　　其日，典仪设群官版位：文官一品以下五品以上于悬东，六品以下于大横街之南，俱西面；武官一品以下五品以上于悬西，六品以下于大横街南，俱东面。皆以北为上，并如常仪。设受册者位于大街之南，道东，重行，北面西上。设典仪位于悬之东北，赞者二人在南，少退，俱西向。奉礼设门外位：文官于东朝堂，西面，武官于西朝堂，东面，俱每等异位，重行北上。
　　其日，依时刻诸卫勒所部列仗屯门及陈于殿庭如常仪。受册者服朝服，发第备卤簿，与群官俱集朝堂次，群官各服其服。赞引引群官俱出次，典谒引就朝堂前位。侍中版奏：「请中严。」钑戟近仗入陈于殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣合奉迎。典仪帅赞者先入就位。通事舍人引群官入就位。又引受册者入立于太极门外，道东，西向。中书侍郎以册置于案，令史二人皆绛公服对举案立于左延明门内道北，西面，侍郎立于案后。
　　侍中版奏：「外办。」皇帝服通天冠，绛纱袍，御舆以出，曲直华盖警跸侍卫如常仪。皇帝将出，仗动，太乐令令撞黄锺之钟，右五钟皆应，协律郎跪，俛伏，举麾，鼓柷，奏太和之乐，皇帝出自西房，即御座，南向坐，符宝郎奉宝置于御座如常仪，乐止。
　　通事舍人引受册者以次入就位。立定，典仪曰：「再拜。」赞者承传，群官在位者皆再拜。中书令降立于受册者东北，西面。中书侍郎引册案进，入于中书令之南，少退，俱西面。通事舍人引为首者一人少前，北面。中书侍郎取册，进授，退复位。中书令称：「有制。」受册者再拜。中书令读册讫，受册者又再拜。通事舍人引受册者进受讫，典谒引退，复位。又通事舍人引次受册者前受册如上仪。遍册讫，中书令以下还侍位，持案者以案退。典仪曰：「再拜。」赞者承传，群官在位者皆再拜。通事舍人引受册者以次出。
　　侍中前跪奏称：「侍中臣某言，礼毕。」俛伏，兴，还侍位。皇帝兴，太乐令令撞蕤宾之钟，左五钟皆应，鼓柷，奏太和之乐。皇帝降座，御舆入自东房，侍卫警跸如来仪，侍臣从至合，乐止。通事舍人引群官在位者以次出。
　　若册三师、三公、亲王，皇帝服衮冕之服，鼓吹令设十二案，乘黄令陈车辂，尚辇奉御陈舆辇，诸卫设黄麾半仗。受册者初入门，舒和之乐作，至位乐止。册毕引出，初行乐作，出门乐止。余同上仪。册开府仪同三司、太子三师、骠骑大将军、左右丞相、京都牧、河南牧，并如临轩册命仪。
　　　　朝堂册命诸臣
　　前一日，守宫设受册者次于东朝堂。
　　其日平明，受册者朝服，升辂，发第，备卤簿，诣朝堂，至降车所，降辂，谒者绛公服引就次。奉礼设受册者版位于东朝堂前，近南，北向。又设舍人宣册位于其北，南向。将册，舍人引受册者就版位立。舍人公服先以册书置于案，令史二人绛公服对举案。又舍人引中书舍人，持节者前导，持案者次之，出诣宣册位，持节者立于舍人之东，少南，西向，持案者立于舍人西南，东向。持节者脱节衣，持案者进舍人前，舍人取册，持案者退复位。舍人称：「有制。」受册者再拜。宣册讫，又再拜。又舍人引受册者进舍人前，北面受册，退复位。持节者加节衣，典谒引舍人，幡节前导而入。谒者引受册者退，受册者升辂还第如来仪。
　　册太子少师、太子少傅、太子少保、特进、辅国大将军、光禄大夫、镇国大将军、侍中、中书令、诸卫大将军、六尚书、太子詹事、太常卿、都督及上州刺史在京者，并同上仪。
　　　　册内命妇二品以上
　　前一日，守宫设使者及册案便次于肃章门外及永安门外，皆道右东向。司设设受册者位于其寝庭近南，当阶闲，北向。
　　其日，典仪设册使位于肃章门外之西，东向北上，举册案者位在南，差退，俱东向。内谒者监先置案于肃章门外，近限。使者公服发朝堂，乘辂，备卤簿、鼓吹、持节如式，其册以油络网犊车载而行。至永安门，降辂，谒者引入，其册不置于册案，则随使而入。掌次者俱引入次。受册者花钗翟衣，司言引就受册位，侍从如常。谒者引册使出就位，持节者立于使者之北，少退，持册案者立于使副西南，俱东面。持节者脱节衣，持册案者以案进使副前，使副取册于案，持案者退复位。使副以册进授使者，退复位。内给事进使者前，西面受册，进立于肃章门外，跪置册于案，俛伏，兴，退。司言诣合，跪取册，兴，进立于受册者之北，南面，称：「有制。」受册者再拜。宣册讫，又再拜。受册者进受册以退。初册入合，少顷，谒者引使者出就永安门外次，更衣，乘马各还其第。卤簿幡节俱还本司。
　　　　遣使册授官爵
　　前一日，受册之官设使者次于大门外道西，南向。
　　其日，使者至，守次者引就次，以制书置于案。使者以下皆服朝服。受册者着朝服，非朝服者公服，出立于正寝东阶东南，西面。使者出次，赞礼者引使者，持节者前导，立于大门之西，持节者立于使者之北，少退，令史二人对举册案，立于使者西南，俱东面。立定，赞礼者引受册者迎于大门外之南，北面。又赞礼者引使者，持节者前导，持册案者次之，入门而左，使者诣阶闲南面立，持节者立于使者之东，少南，西面，持册案者立于使者西南，东面。赞礼者引受册者入立于使者之南，北面。立定，持节者脱节衣，持册案者进使者前，使者取册，持案者退复位。使者称：「有制。」受册者再拜。宣册讫，受册者又再拜。赞礼者引受册者进使者前，北面受册，退立于东阶东南，西面。持节者加节衣，赞礼者引使者，持节者前导以出，持案者从之，俱复门外位。赞礼者引受册者出门东，西面再拜送。赞礼引使者还于次。又赞礼者引受册者入。
　　　　朔日受朝其朔日读时令则不行此礼。
　　前一日，尚舍奉御设御幄于太极殿北壁，南向。守宫设文官次于朝堂如常仪。太乐令展宫悬于殿庭，设举麾位于殿上西阶之西，东向，一位于乐悬东南，西向，并如常仪。
　　其日，典仪设文官三品以上位于横街之南道东，设武官三品以上位于道西，俱每等异位，重行北面，相对为首。设文官四品、五品位于悬东，六品以下于横街之南，每等异位，重行，西面北上。设武官四品、五品位于悬西，六品以下于横街之南，当文官，每等异位，重行，东面北上。设典仪位于乐悬东北，赞者二人在南，少退，俱西向。奉礼设门外位：文官于东朝堂，西面，武官于西朝堂，东面，皆每等异位，重行，北上。
　　其日，依时刻诸卫勒所部列仗屯门及陈于殿庭如常仪。群官集朝堂，俱就次，各服公服。吏部、兵部赞群官俱出次，通事舍人各引就朝堂前位。侍中版奏：「请中严。」钑戟近仗入陈于殿庭，太乐令帅工人入就位，协律郎入就举麾位。诸侍卫之官各服其器服，符宝郎奉宝，俱诣合奉迎。典仪帅赞者入就位。通事舍人引四品以下先入就位。
