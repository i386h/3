<!-- { "loadSidebar": true } -->
　　滇零死，子零昌立。元初元年，遣兵屯河内，今郡地。通谷冲要三十三所，皆作坞壁，设鸣鼓。零昌进兵寇雍城。今河内郡地。遣任尚为中郎将，将羽林、缇骑、五营子弟屯三辅。尚临行，怀令虞诩说尚曰：怀县，今河内郡武陟县地。「使君频奉国命讨逐寇贼，三州屯兵二十余万人，弃农桑，疲苦从役，而未有功效，劳费日滋。若此出不克，诚为使君危之。」尚曰：「忧惶久矣。」诩曰：「兵法弱不攻强，走不逐飞，自然之势也。今虏皆马骑，日行数百，来如风雨，去如绝弦，以步追之，势不相及，所以旷日而无功也。为使君计者，莫若罢诸郡兵，各令出钱数千，二十人共市一马，如此，可舍甲冑，驰轻兵，以万骑之众，逐数千人之虏，首尾掩截，其道自穷。便人利事，大功立矣。」尚即上言用其计，乃遣轻骑抄击，斩首数百级。明年秋，汉又筑冯翊北界今冯翊之北，洛交以南。堠坞五百所。自后频破之，诸羌瓦解，三辅、益州益州，今洋川、汉中等郡之地。无复寇警。
　　自羌叛十余年闲，兵连师老，不暂宁息。军旅之费，转运委输，用二百四十余亿，府帑空竭。帑，他朗反。延及内郡，边人死者不可胜数，并凉二州遂至虚耗。并州部领上郡、朔方、五原、西河、太原、云中、定襄、雁门、代郡、上党等郡，今上郡、中部、延安、咸宁、洛交、银川、新秦、朔方、九原、榆林、西河、昌化、太原、楼烦、雁门、定襄、安边、马邑、云中、上党、乐平等郡地也。按秦地除三辅属司隶外，并属凉州。自后陇西、上郡、武威、张掖，仍寇盗不息。上郡，今上郡、中部、延安、咸宁等郡地。武威、张掖，并今郡地。
　　顺帝永建四年，尚书仆射虞诩上疏曰：「臣闻禹贡雍州之域，厥田惟上上。且沃野千里，谷稼殷积，又有龟兹盐池以为人利。汉上郡龟兹县有盐池，在今上郡银川之闲。水草丰美，土宜产牧。北阻山河，乘阨据险。因渠以溉，水舂河漕，水舂即水碓也。河漕，通船运也。用功省少，而军粮饶足。故孝武皇帝及光武筑朔方，朔方即今郡。开西河，置上郡，皆为此也。而元元被灾，众羌内溃，郡县兵荒二十余年。夫弃沃壤之饶，捐自然之财，不可谓利；离河山之阻，守无险之处，难以为固。今三郡未复，前因羌寇徙陇西、安定、北地、上郡四郡之人，今言复三郡者，当为陇西理襄武，捍蔽京师，尚远，不要更移，余三郡须复本处是。园陵单外，园陵，谓长安诸园陵也。单外，谓无守固。而公卿容头过身，但计所费，不图其安。宜开圣听，考行所长。」书奏，帝乃复三郡。使谒者郭璜督促徙者，各归旧县，缮城郭，置候驿。既而激河浚渠为屯田，省内郡费岁一亿计。遂令安定、北地、上郡及陇西、金城北地，今彭原、安化、灵武、五原、宁朔等郡地。常储谷粟，令周数年。至阳嘉元年，以湟中地广，更增置屯田五部，并前为十部。二年，复置陇西南部都尉如旧制。汉南部都尉在陇西郡临洮县，今和政县。
　　永和中，以来机为并州刺史，刘秉为凉州刺史。大将军梁商谓机等曰：「戎狄荒服，言其荒忽无常。而统领之道，亦无常法，临事制宜，略依其俗。今二君素性疾恶，欲分明白黑。孔子曰：『人而不仁，疾之已甚，乱也。』况戎狄乎！其务安羌胡，防其大故，忍其小过。」机等天性虐刻，遂不能从，到州之日，多所扰发。五年夏，且冻、傅难种羌等遂反叛，攻金城，与西塞及湟中今西平郡西地。杂种羌胡大寇三辅。于是拜马贤为征西将军，将左右羽林、五校士及诸州郡兵十万人讨之，又于扶风、汉阳、陇道扶风，今汧阳、扶风、新平等郡地也。汉阳、陇道并今天水郡地。作坞壁三百所，置屯田以保聚百姓。贤军大败，贤及二子皆战殁。于是东、西羌遂大会。巩唐种三千余骑寇陇西、北地，又烧园陵，掠关中，杀长吏。武威太守赵冲追击，冲虽战殁，而前后多所斩获，羌由是衰耗。自永和羌叛，十余年闲，费用八十余亿。诸将多断盗牢廪，私自润入，牢，价直。皆以珍宝货赂左右，上下放纵，不恤军事，士卒不得其死者，白骨相望于野。
　　桓帝延熹二年，烧当八种寇陇右。以段颎为校尉，将兵及湟中义从羌二千人击破之，追讨南渡河，募先登，悬索相引，刀折矢尽，且斗且行，昼夜相攻，割肉食雪，四十余日，遂至河首积石山，山在今西平、安乡郡界。出塞二千余里，前后斩首虏并受降各万余人。会段颎坐事征，羌遂陆梁，覆没营坞，寇患转盛。中郎将皇甫规、张奂虽累破之，而寇害不已。复遣段颎击之，自春及秋，无日不战，虏遂饥困败散。凡破西羌，斩首二万三千级，获生口数万，西羌于是弭定。东羌先零等，自覆没马贤后，既降又叛。帝以问，颎对曰：「狼子野心，难以恩纳，唯当白刃加颈耳。计其所余三万余落，居近塞内，久乱并叙，累侵三辅，西河、上郡已各内徙，安定、北地复至单危，自云中、五原，西至汉阳二千余里，今榆林郡即汉云中、五原郡地。汉阳，今天水郡。匈奴、种羌并擅其地，是为痈疽伏疹，留滞胁下，如不加诛，转就滋大。今若以骑五千，步兵万人，车三千两，三冬两夏，足以破定，无虑用费为钱五十四亿。如此，可令群羌破尽，匈奴长服，内徙郡县，得反本土。伏计永初中，诸羌反叛，十有四年，用二百四十亿；永和之末，复经七年，用八十余亿。费耗若此，犹不诛尽，余孽复起，于兹作害。今不暂疲人，则永宁无期。」帝许之。
　　灵帝建宁初，颎与先零诸种战，斩首八千余级。颎复追之，且破且追，士皆重趼。既到泾阳，今平凉郡平凉县地。余寇四千落，悉散入汉阳山谷间。时张奂上言：「东羌虽破，余种难尽。颎性果虑轻，负败难常，宜且以恩降，可无后悔。」诏书下颎。颎复上言曰：「臣本知东羌虽众，而软弱易制，所以比陈愚虑，思为永宁之筭。而张奂说『虏强难破，宜用招降，云臣兵连年累见折衄』，又言『羌一气所生，不可诛尽，山谷广大，不可空静』。臣伏念周秦之际，戎狄为害，中兴以来，羌寇最盛，诛之不尽，虽降复叛。今先零杂种，累以反复，攻没县邑，剽掠人物。上天震怒，假手行诛。臣自动兵，众和师克。自桥门以西，落川以东，今金城、会宁、平凉等郡之地。非为深险绝域之地，车骑安行，无应折衄。按奂驻军二年，不能平寇，诞辞空说，僭而无征。何以言之？昔先零作寇，赵充国徙居内地，煎当乱边，马援迁之三辅，始服终叛，至今为梗。故远识之士，以为深忧。今傍郡户口单少，数为羌所疮毒，而欲令降徒与之杂居，是犹种枳棘于良田，养虺蛇于室内也。故臣奉大汉之威，建长久之策，欲绝其本根，不使能殖。本规三岁之费，用五十四亿，今适周年，所耗未半，而余寇残烬，将向殄灭。臣每奉诏书，军不内御，愿卒斯言，一以任臣，临时量宜，不失权便。」二年，颎遂进营逼诸羌，大败之于瓦亭山。在今平凉郡萧关县。羌众溃，遂东奔，复聚射虎谷，分守诸谷上下门。又先令千余人于西县今天水郡上邽县地。结木为栅，广二十步，长四十里，遮之。然后兵击之穷山深谷之中，处处破之，斩其渠帅以下万九千级，获畜产诸物不可胜数。于是东羌悉平。凡百八十战，斩三万八千六百余级，获牛马羊骡驴骆驼四十二万七千五百余头，费用四十四亿，将士死者四百余人。
　　自爰剑后，子孙支分凡百五十种。其九种在赐支、赐支即析支。河首以西及在蜀汉徼北。参狼在武都，胜兵数千人。其五十二种衰少，不能自立，分散为附落，或绝灭无后，或引而远去。其八十九种，唯锺最强，胜兵十余万。其余大者万余人，小者数千人，更相钞盗，盛衰无常。大凡顺帝时胜兵可二十万人。发羌、唐旄等绝远，未尝往来。牛、白马羌在蜀汉，其种别名号，皆不可知也。
　　　　　湟中月氏胡
　　湟中月氏胡，其先大月氏之别也，氏音支。旧在张掖、酒泉地。月氏王为匈奴冒顿冒音墨。所杀，余种分散，西踰葱岭。其羸弱者南入山阻，依诸羌居止。汉将霍去病破匈奴，取西河地，开湟中，今西平郡地。于是月氏来降，与汉人错居。虽依附县官，而首施两諯。首施，犹言首鼠。其从汉兵战斗，随势强弱。被服、饮食、言语略与羌同，亦以父名母姓为种。其大种有七，胜兵合九千余人，分在湟中及令居。又数百户在张掖，号曰义从胡。后汉灵帝中平初，与北宫伯玉等反，杀护羌校尉泠征、金城太守陈懿，遂寇乱陇右焉。今天水郡以西北。
　　范晔论曰：「羌戎之患，自三代尚矣。汉世方之匈奴，颇为衰寡，而中兴以后，边难渐大。朝规失绥御之和，戎帅骞然诺之信。故永初中，群种蜂起。遂解仇嫌，结盟诅，陆梁三辅，建号称制。东侵赵、魏之郊，南入汉、蜀之鄙，塞湟中，断陇道，烧陵园，剽城市，伤败踵系，羽书日闻。并、凉之士，特冲残毙。自西戎作逆，未有陵斥上国若斯其炽者也。和熹以女君亲政，威不外接，朝议惮兵力之损，情存苟安。或以边州难援，宜见捐弃；或惧疽食浸淫，莫知所限。谋夫回遑，猛士疑虑，遂徙西河四郡之人，杂寓关右之县。发屋伐树，塞其恋土之心；燔破赀积，以防顾还之思。于是诸将邓骘、任尚、马贤、皇甫规、张奂之徒，争设雄规，更奉征讨，驰骋东西，奔救首尾，摇动数州之境，日耗千金之资。至于假人增赋，借奉侯王，引金钱缣彩之珍，征粮粟盐铁之积。所以赂遗购赏，转输劳来之费，前后数十巨万。或枭克酋健，摧破附落，降俘载路，牛羊满山。军书未奏其利害，而离叛之状已言矣。故得不酬失，功不半劳。官人屈竭，烈士愤丧。段颎受事，专掌军任，蒙没犁雪，经履千折之道，始殄西种，卒定东寇。若乃陷击之所歼伤，追走之所崩籍，其能穿窜草石，自脱于锋镞者，百不一二。而张奂盛称『戎狄一气所生，不宜诛尽，流血污野，伤和致妖』，是何言之迂乎！羌虽外患，实深内疾，若攻之不根，是养于心腹也。根谓尽其根本。惜哉寇敌略定矣，而汉祚亦衰焉。呜呼！昔先王疆理九土，判别畿荒，知夷貊殊性，难以道御，故斥远诸华，薄其贡职，唯与辞要而已。若二汉御戎之方，失其本矣。何则？先零侵境，充国迁之内地，宣帝时，后将军赵充国击先零，还于金城郡置属国，以处降羌。煎当作寇，马援徙之三辅。贪其暂安之势，信其驯服之情，计日用之权宜，忽经世之远略，岂夫识微者之为乎？」
　　　　　氐
