<!-- { "loadSidebar": true } -->
　　后汉末，曹公破袁尚，拔邺，进围壶关。公曰：「城拔，皆坑之。」连月不能下。其将曹仁谓公曰：「夫围城必开之，所以开其生路也。今公许之必死，将卒自以为守。且城固而粮多，攻之则士卒伤，守之则旷日持久。今顿兵坚城之下，攻必死之虏，非良计也。」曹公从之，遂降其城。
　　后魏末，齐神武起义兵于河北。其时，尔朱兆、天光、度律、仲远等四将同会于邺南，士马精强，号二十万，夹洹水而军。洹音桓。时神武马不满二千，步卒不至三万，以众寡不敌，遂于韩陵山为圆阵，连系牛驴自塞之。于是将士死战，四面奋击，大被兆等。齐神武兵少，天光等兵十倍，围而缺之，神武自塞其缺，士皆必死，是以破敌也。具死地勿攻篇。
　　　　围师量无外救缓攻取之
　　十六国前燕将慕容恪率兵讨段龛于广固，恪围之，诸将劝恪宜急攻之，恪曰：「军势有宜缓以克敌，有宜急而取之。若彼我势均，且有强援，虑腹背之患者，须急攻之，以速大利。如其我强彼弱，外无救援，力足制之者，当羁縻守之，以待其弊。兵法十围五攻，此之谓也。龛恩结贼党，众未离心，今凭固天险，上下同心。攻守势倍，军之常法。若其促攻，不过数旬，克之必矣，但恐伤吾士众。当持久以取耳。」乃筑室反耕，严固围垒。终克广固。
　　前燕将吕护据野王，阴通晋，事觉，燕将慕容恪等率众讨之。将军傅颜言于恪曰：「护穷寇假合，王师既临，则上下丧气，必士卒摄魂，败亡之验也。殿下前以广固天险，守易攻难，故为长久之策。今贼形便不与往同，宜急攻之，以省千金之费。」恪曰：「护老贼，经变多矣。观其为备之道，未易卒图。今圈之穷城，樵采路绝，内无蓄积，外无强援，不过十旬，其毙必矣，何必遽残士卒之命而趣一时之利哉！吾严浚围垒，休养将卒，以重官美货间而离之，事淹势穷，其衅易动；我则未劳，而寇已弊。此为兵不血刃，坐以制胜也。」遂列长围守之。凡经六月，而野王溃，护南奔于晋，悉降其众。
　　　　攻城战具附
　　攻城战具：
　　作四轮车，上以绳为脊，生牛皮蒙之，下可藏十人，填隍推之，直抵城下，可以攻掘，金火木石所不能败。谓之「轒辒车」。凡力有余者攻，先绝诸国之交，使无外救。粮多而人少，攻而勿围；粮少而人多，围而勿攻。
　　以大木为床，下置六轮，上立双牙，牙有检，梯节长丈二尺；有四桄，桄相去三尺，势微曲，递互相检，飞于云间，以窥城中。有上城梯，首冠双辘轳，枕城而上。谓之「飞云梯」。
　　以大木为床，下安四独轮，上建双，间横检，中立独竿，首如桔槔状，其竿高下、长短、大小以城为准。首以窠盛石，大小、多少随竿力所制，人挽其端而投之。其车推转，逐便而用之。亦可埋脚着地，逐便而用。其旋风四脚，亦可随事而用。谓之「抛车」。
　　作轴转车，车上定十二石弩弓，以铁钩绳连，车行轴转，引弩弓持满弦。牙上弩为七衢，中衢大箭一，镞刃长七寸，广五寸，箭簳长三尺，围五寸，以铁叶为羽；左右各三箭，次小于中箭。其牙一发，诸箭齐起，及七百步。所中城垒，无不摧陨，楼橹亦颠坠。谓之「车弩」。
　　以木为脊，长一丈，径一尺五寸，下安六脚，下阔而上尖，高七尺，内可容六人，以湿牛皮蒙之，人蔽其下。舁直抵城下，木石铁火所不能败，用攻其城。谓之「小头木驴」。
　　于城外起土为山，乘城而上，古谓之「土山」，今谓之「垒道」。用生牛皮作小屋，并四面蒙之，屋中置运土人，以防攻击者。「土山」，即孙子所谓「距闉」也。
　　凿地为道，行于城下，用攻其城；往往建柱，积薪于其柱间而烧之，柱折城摧，谓之「地道」。
　　以八轮车，上树高竿，竿上安辘轳，以绳挽板屋，止竿首，以窥城中。板屋方四尺，高五尺，有十二孔，四面别布。车可进退，圜城而行，于营中远视。亦谓之「巢车」，如鸟之巢，即今之「板屋」也。
　　以板为幔，立桔槔于四轮车上，悬幔逼城堞间，使趫捷者蚁附而上，矢石所不能及，谓之「木幔」。
　　以小瓢盛油，冠矢端，射城楼橹板木上，瓢败油散，因烧矢镞内簳中，射油散处，火立然。复以油瓢续之，则楼橹尽焚。谓之「火箭」。
　　磨杏子中空，以艾实之，系雀足上，加火，薄暮群放，飞入城垒中栖宿，其积聚庐舍，须臾火发，谓之「火杏」。
　　孙子曰：「使敌不得至者，害之也。致其所必走，攻其所必救，能守其险害之要路，敌不得自至。故王子曰：「一犬当穴，万鼠不敢出；一虎当溪，万鹿不敢过。」言守之上也。故饱能饥之。绝其粮。委军而争利，则辎重捐。委置库藏，轻师而行，若敌乘虚而来，抄绝其后，则己辎重皆悉弃捐。是以军无辎重则亡，无粮食则亡，无委积则亡。」无此三者，亡之道也。委积，刍草之属。
　　　　绝粮道及辎重
　　汉王遣将韩信，以兵数万欲东下井陉击赵。赵王与陈余聚兵井陉口，号称二十万。李左车说陈余曰：「韩信涉西河，虏魏王，擒夏说，欲以下赵，此乘胜而去国远斗，其锋不可当。臣闻『千里馈粮，士有饥色；樵苏后爨，樵，取薪也。苏，取草也。师不宿饱』。今井陉之道，车不得方轨，骑不得成列，行数百里，其势粮食必在其后。愿足下假臣奇兵三万人，从间道绝其辎重。足下深沟高垒，坚营勿与战。使前不得斗，退不得还。吾奇兵绝其后，野无所掠卤，不至十日，而韩信之头可致于戏下。不然，必为所擒矣。」陈余，儒者，常称「义兵不用诈谋奇计」，曰：「吾闻兵法，十则围之，倍则战。今韩信兵号数万，千里而袭我，亦已罢极，今如避不击，后有大者，何以加之！则诸侯谓吾怯，而轻来伐我。」不听。韩信使人间视，知其不用，大喜，乃敢引兵遂进，竟破赵军。陈余违之而败。
　　汉景帝初，吴、楚七国反，以太尉周亚夫御之。亚夫问父绛侯客邓都尉曰：「策安出？」客曰：「吴楚兵锐甚，难与争锋，而剽轻不能久。莫若引兵东北，壁昌邑，以梁委吴，吴必尽锐攻之。将军深沟高垒，使轻兵绝淮、泗口，塞吴饟式亮反道。彼吴梁相敝而粮食竭，乃以全强制其疲极，破吴必矣。」亚夫言于帝，许之，遂破吴军。
　　王莽末，天下乱，光武兄伯升起兵讨莽，为莽将甄阜、梁丘赐所败，复收会兵众，还保棘阳。阜、赐乘胜，留辎重于蓝乡，引精兵十万南渡潢，临沘水，潢音黄。沘音毗。阻两川间为营，绝后桥，示无还心。伯升于是大飨军士，设盟约，休卒三日，分为六部，潜师夜起，袭取蓝乡，尽获其辎重。明旦，汉军自西南攻甄阜，下江兵自东南攻梁丘赐，至食时，阵溃，遂斩阜、赐。
　　后汉末，曹公与袁绍相持官渡。沮授侧居反言于绍曰：「北兵数众而果劲不及南，南谷虚少而货财不及北；南利在于急战，北利在于缓持。宜旷以日月。」绍不从。连营稍前，逼官渡，合战，曹公军不利，出，复壁。绍为高橹，起土山，射营中，营中皆蒙楯，众大惧。曹公乃为发石车，击绍楼，皆破，绍众号曰霹雳车。绍为地道，欲袭曹公营。曹公辄于内为长堑以拒之，又遣奇兵袭击绍运车，大破之，尽焚其谷食。会绍遣淳于琼等，将兵万余人北迎运车，沮授说绍：「可遣将别为军于表，以绝曹公之钞。」绍复不从。琼宿乌巢，去绍军四十里。绍谋士许攸奔曹公。攸谓曹公曰：「公孤军独守，外无求索，危急之时也。今袁氏辎重有万余两，而无严备，可轻兵袭之，不虑而至，燔其积聚，不过三日，袁氏自败也。」公乃选精锐步马，秉袁氏旗帜，夜衔枚缚马口，从间道出，人负束薪，时有问者，绐音怠之曰：「袁公恐曹操抄掠后军，遣兵以益备。」闻者信之。既至辎重，围屯燎薪，火光亘天地。破琼等，悉斩之。数日，绍弃甲而遁。
　　蜀将姜维率众侵魏，依曲山筑二城，使牙门将句安、李歆等守之，聚羌胡质任寇逼诸郡。魏将陈泰御之，泰谓诸将曰：「曲城虽固，去蜀险远，当须运粮。羌夷患维劳役，必未肯附。今围而取之，可不血刃而拔其城。虽其有救，山道险阻，非行兵之地。」乃使邓艾等进兵围之，断其运道及城外流水。安等挑战，不许，将士困窘，分粮聚雪以稽日月。维果来救，出自牛头山，与泰相对。泰曰：「兵法贵在不战而屈人。今绝牛头，维无返道，则我之擒也。」敕诸军各坚垒勿与战，自南渡白水，循水而东，使诸将截其还路。维惧，遁走，安等孤悬，遂皆降。
　　十六国前赵刘曜遣将刘胤西伐张骏之武威，骏遣将辛岩、韩璞东拒刘胤，，屯于狄道城。韩璞进渡沃干岭。辛岩曰：「我握众数万，藉氐、羌之锐，宜速战以灭之。不尔，久则变生。」璞曰：「自夏末以来，太白犯月，辰星逆行，白虹贯日，皆变之大者，不可以轻动。动而不捷，为祸更深。吾将久而毙之。且曜与石勒相攻，胤亦不能久也。」积七十余日，军粮竭，遣辛岩督运于金城。胤闻之，大悦，谓其将士曰：「韩璞之众，十倍于吾。吾粮廪将悬，难以持久。今分兵运粮，可谓天授吾也。若败辛岩，璞等自溃。彼众我寡，宜以死战。战而不捷，当无匹马得还。」士众咸奋。于是率骑三千，袭岩于沃干，大败之，璞军遂溃，死者二万余人。
　　十六国后赵石勒将石季龙大掠荆河州而去，留将桃豹守城，住西台。勒将以驴千头运粮以馈桃豹，晋将祖逖遣韩潜、冯铁等追击于汴水，尽获之。桃豹宵遁。
　　十六国前秦苻坚遣将王猛伐前燕慕容暐，师次潞川。燕将慕容评率兵十万御之，以持久制之。猛乃遣其将郭庆率骑五千，夜从间道起火于高山，因焚评辎重，火见邺中。评性贪鄙，障固山泉，卖樵鬻水，积钱绢如丘陵，三军莫有斗志，因而大败。
　　大唐高宗遣将薛仁贵、郭待封伐吐蕃，仁贵留二万人作两栅，辎重并留栅内，倍道掩之。待封不从仁贵之策，领辎重继进。未至乌海，吐蕃二十余万悉众救其前军，迎击待封，败之，待封趋山，军粮及辎重并为贼所掠。仁贵遂退，军遂大败。郭待封失辎重，所以致败。
