<!-- { "loadSidebar": true } -->
　　初群官拜讫，祝史奉毛血之豆立于门外，于登歌止，祝史奉毛血入，升自南陛，太祝迎取于坛上，进奠于神座前，太祝与祝史退立于樽所。
　　　　　进熟
　　皇帝既升奠摄则太尉既升奠。玉币，太官令出，帅进馔者奉馔陈于内壝门外，谒者引司徒出，诣馔所，司徒奉俎。
　　初皇帝既入至位乐止，太官令引馔入，俎初入门，雍和之乐作，以黄锺之均，馔至陛，乐止。祝史进，彻毛血之豆，降自东陛以出。馔升南陛，太祝迎引于坛上，设于神座前。籩豆，蓋先徹，乃升。簋簠既奠，却其盖于下。设讫，谒者引司徒以下降自东陛，复位，太祝还樽所。
　　太常卿引皇帝诣罍洗，乐作。其盥洗之仪如圆丘。太常卿引皇帝，乐作，皇帝诣坛，升自南陛，乐止。谒者引司徒升自东陛，立于樽所，斋郎奉俎从升，立于司徒之后。太常卿引皇帝詣樽所，執樽者舉，侍中贊酌醴齊訖，壽和之樂作，皇帝每酌獻及飲福，皆作壽和之樂。太常卿引皇帝少退，北向立，乐止。太祝持版进于神座之右，东面跪读祝文曰：「维某年岁次月朔日，子嗣天子臣某，摄则云「谨遣太尉封臣名」。敢昭告于大明：惟神宣布太阳，照临下土，动植咸赖，幽隐无遗。时惟仲春，敬遵常礼，夜明云「昭著玄象，辉耀阴精，理历授时，仰观取则，爰兹仲秋，用率常礼」。谨以玉帛牺齐，粢盛庶品，祗祀于神，尚飨。」讫，兴。皇帝再拜。初读祝文讫，乐作，太祝进奠版于神座，还樽所，皇帝拜讫，乐止。
　　太祝以爵酌上樽福酒授侍中，侍中受爵西向进，皇帝再拜受爵，跪，祭酒，啐酒，奠爵，俛伏，兴。太祝帅斋郎进俎，太祝减神前胙肉加于俎，太祝持俎以授司徒，司徒奉俎西向进，皇帝受以授左右。摄则太尉受以授斋郎。谒者引司徒降复位。皇帝跪取爵，遂饮，卒爵，侍中进受爵以授太祝，太祝受爵复于坫，皇帝俛伏，兴，再拜，乐止。太常卿引皇帝，乐作，皇帝降自南陛，还版位，西向立，乐止。
　　文舞出，鼓柷，作舒和之乐，出讫，戛敔，乐止。武舞入，鼓柷，作舒和之乐，立定，戛敔，乐止。
　　皇帝献将毕，谒者引太尉诣罍洗，盥手摄则太尉献将毕，谒者引太常卿下为亚献，皆仿此。洗匏爵訖，謁者引太尉自東陛升壇，詣著樽所，執樽者舉，太尉酌盎齊，武舞作。谒者引太尉进大明神座前，北向跪奠爵，兴，谒者引太尉少退，北向再拜。太祝以爵酌罍福酒，进太尉之右西向立，太尉再拜受爵，跪，祭酒，遂饮，卒爵，太祝进受爵复于坫，太尉兴，再拜，谒者引太尉降复位。
　　初太尉献将毕，谒者引光禄卿皇帝仪与摄事同以光禄卿为终献。诣罍洗，盥洗匏爵，升酌盎齐终献，如亚献之仪。讫，谒者引光禄卿降复位。武舞六成，乐止。
　　舞献俱毕，太祝进彻豆，还樽所。彻者，笾豆各一少移于故处。奉礼曰：「赐胙。」赞者唱：「众官再拜。」在位者皆再拜。已饮福受胙者不拜。太和之乐作，太常卿前奏称：「请再拜。」退复位。皇帝再拜。奉礼曰：「众官再拜。」在位者皆再拜。乐一成，止。
　　太常卿前奏：「请就望燎位。」太常卿引皇帝，乐作，摄则谒者引太尉。皇帝就望燎位，南向立，乐止。于群官将拜，太祝执篚进神座前，跪取玉币、祝版，斋郎以俎载牲体、黍稷饭、爵酒，兴，降自南陛，南行，经悬内，当柴坛南，东行，自南陛登柴坛，以玉币、祝版、馔物置于柴上户内。讫，奉礼曰：「可燎。」东西各四人以炬燎火。半柴，太常卿前奏：「礼毕。」
　　太常卿引皇帝还大次，乐作，皇帝出内壝门，殿中监前受镇珪，以授尚衣奉御，殿中监又前受大珪，华盖仗卫如常仪，皇帝入次，乐止。
　　谒者、赞引引祝官及从祀群官、诸国蕃客以次出。赞引引御史以下俱复执事位，立定，奉礼曰：「再拜。」御史以下俱再拜，赞引引出。工人、二舞以次出。
　　　　　銮驾还宫如圆丘之仪。
　　　　立春后丑日祀风师
　　前祀三日，诸应祀之官，散斋二日，致斋一日，并如别仪。
　　前祀一日，晡后一刻，诸卫令其属，各以其方器服守卫壝门，俱清斋一宿。卫尉设祀官次于东壝之外道南，北向，以西为上。设陈馔幔于内壝东门之外道南，北向。郊社令积柴于燎坛，其坛在神坛之左，内壝之外。方五尺，高五尺，开上，南出户。
　　祀日未明三刻，奉礼郎设祀官位于内壝东门之内道北，执事位于道南，每等异位，俱重行西向，皆以北为上。设望燎位当柴坛之北，南向。设御史位于坛上西南隅，东向，令史陪其后。于坛下设奉礼位于祀官西南，赞者二人在南，差退，俱西向。又设奉礼赞者位于燎坛东北，西向北上。设祀官门外位于东壝之外道南，每等异位，重行北向，以西为上。郊社令帅斋郎设酒樽于坛上东南隅，象樽二置于坫，北向西上。设币篚于樽坫之所。设洗于坛南陛东南，北向，罍水在洗东，篚在洗西，南肆。篚實以巾爵執樽罍篚者，各位於樽罍篚之後。太官令帅宰人以鸾刀割牲，烹于厨。
　　祀日未明二刻，太史令、郊社令升，设风师神座于坛上近北，南向，席以莞，设神位于座首。
　　未明一刻，诸祀官各服其服。郊社令、良酝令各帅其属入实樽罍及币。实以醍齐，其玄酒实于上樽。太官令帅进馔者实诸笾豆簋簠，入设于内壝东门之外馔幔内。奉礼帅赞者先入就位。贊引引御史、太祝及令史與執樽罍篚者入，當壇南，重行北面，以西為上。立定，奉礼曰：「再拜。」赞者承传，凡奉礼有词，赞者皆承传。御史以下皆再拜。執樽者升自東陛，立於樽所，執罍洗篚者各就位。赞引引御史、太祝诣坛东陛，升，行扫除于上，令史行扫除于下，讫，各引就位。
　　质明，谒者引祀官，赞引引执事者，俱就门外位，谒者、赞引各引祀官以次入就位。立定，奉礼曰：「众官再拜。」在位者皆再拜。谒者进献官之左白：「有司谨具，请行事。」退复位。太官令出，帅进馔者陈于门外。初太官令出，太祝跪取币于篚，兴，立于樽所。谒者引献官升自南陛，进当神座前，北向立，太祝以币东向进，献官受币，进，北面跪奠于神座，俛伏，兴，少退，北面再拜讫，谒者引献官降复位。太官令引馔入，诣南陛升坛，太祝迎引于坛上，设于神座前。籩豆，蓋先徹，乃升。簋簠既奠，却其盖于下。设讫，太官令以下降复位，太祝还樽所。
　　謁者引獻官詣罍洗，盥手洗爵訖，謁者引獻官自南陛升壇，詣樽所，執樽者舉，獻官酌醍齊訖，謁者引獻官進神座前，北向跪奠爵，俛伏，興，少退，北向立。太祝持版进于神座之右，东面跪读祝文曰：「维某年岁次月朔日，子嗣天子谨遣具位臣姓名，敢昭告于风师：含生开动，必伫振发，功施造物，实彰祀典。谨以制币牺齐，粢盛庶品，明荐于神，尚飨。」讫，兴。献官再拜。太祝进，跪奠版于神座，兴，还樽所。献官拜讫，谒者引献官立于南方，北向。太祝以爵酌福酒，进献官之右，西向立，献官再拜受爵，跪祭酒，遂饮卒爵，太祝进受爵，复于坫，献官俛伏，兴。太祝帅斋郎进俎，太祝跪减神座前胙肉，加于俎，兴，以俎西向进，献官受以授斋郎，谒者引献官降复位。太祝进，跪彻笾豆，还樽所。彻者，笾豆各一少移于故处。奉礼曰：「赐胙。」赞唱：「众官再拜。」在位者皆再拜。已饮福受胙者不拜。
　　谒者进献官之左曰：「请就望燎位。」遂引献官就望燎位，南向立。太祝执篚跪取币、祝版，斋郎以俎载牲体、黍稷饭、爵酒，兴，自南陛降坛南行，当柴坛南，东行，自南陛登柴坛，以币、祝版、馔物置柴上户内讫，奉礼曰：「可燎。」东西面各二人以炬燎。火半柴，谒者进献官之左白：「礼毕。」遂引献官出，赞引引执事者以次出。赞引引御史以下俱复执事位，立定，奉礼曰：「再拜。」御史以下皆再拜，赞引引出。
　　　　立夏后申日祀雨师
　　有司行事，祝文曰：「百昌万宝，式仰膏泽，率遵典故，用备常祀。」其首尾与风师文同。
　　　　立秋后辰日祀灵星
　　有司行事，祝文曰：「维九谷方成，三时不害，凭兹多佑，介其农穑。」
　　　　立冬后亥日祀司中司命司人司禄
　　于国城西北有司行事。每座象樽二于坛上东南隅，北向，皆有坫，以西为上。设司中、司命、司人、司禄神座于坛上近北，南向，以西为上。
　　初献司中，祝文曰：「时属安宁，亿兆康乂，用率常礼，报兹祉福。」
　　次献司命，祝文曰：「赖兹正直，黎庶康宁，资此良辰，用申常礼。」
　　次献司人，祝文曰：「星纪已周，兆庶宁阜，备兹蠲吉，式荐馨香。」
　　次献司禄，祝文曰：「玄英纪时，岁事云毕，聿遵典故，修其常祀。」饮福及行事如风师之仪。
通典卷第一百十二　礼七十二　开元礼纂类七　吉礼四
　　皇帝夏至祭方丘后土同孟冬祭神州及摄事并附
　　　斋戒　陈设　省牲器　銮驾出宫　奠玉帛　进熟　銮驾还宫
　　祭五岳四镇四海四渎
　　　　皇帝夏至祭方丘后土同孟冬祭神州及摄事附
　　　　　斋戒
　　前祭七日，戒誓，皇帝服衮冕。前祭二日，太尉告高祖神尧皇帝庙，如常告之仪。告以配神作主。孟冬祭神州，则告太宗文武圣皇帝庙。余并如圆丘之仪。
　　　　　陈设
　　前祭三日，尚舍直长施大次于外壝东门之外道北，南向，摄事，卫尉设祭官、公卿以下次于东壝外道南，北向西上。尚舍奉御铺御座。卫尉设文武侍臣次于大次之后，文官在左，武官在右，俱南向。设祭官次于东壝之外道南，北向西上。三师于南壝之外道东，诸王于三师之南，俱西向北上。文官九品以上于祭官之东，北向西上。介公、酅公于南壝之外道西，东向；诸州使人，东方南方于诸王东南，西向；西方北方于介公、酅公西南，东向：皆北上。诸国之客，东方南方于诸州使人之南，西向；西方北方于诸州使人之南，东向：皆北上。武官三品以下七品以上于西壝之外道南，北向东上。其褒圣侯于文官三品之下。摄事无御座以下至此仪。设陈馔幔于内壝东门西门之外道北，南向。坛上及神州东方南方之馔，陈于东门外，西向。西方北方之馔，陈于西门外，东向。神州无西门之馔。
　　前祭二日，太乐令设宫悬之乐于坛南内壝之外，树灵鼓于北悬之内道之左右，余如圆丘仪。又为瘗埳于坛之壬地内壝之外，方深取足容物，南出陛。
