<!-- { "loadSidebar": true } -->
　　周制，曲礼曰：「立必正方，不倾听。习其自端正也。从于先生，不越路而与人言。尊不二也。先生，老人教学者。遭先生于道，趋而进，正立拱手，为有教使。先生与之言则对，不与之言则趋而退。为其不欲与己并行。见父之执，不谓之进，不敢进；不谓之退，不敢退；不问，不敢对。敬父同志，如事父。从长者而上丘陵，则必向长者所视。为远视不察，有所问。无践屦，无踖席，抠衣趋隅，必慎唯诺。趋隅，升席必由下也。慎唯诺者，不先举，见问乃应。坐必安，执尔颜，执犹守也。长者不及，无●言，●犹暂也，非类杂。正尔容，听必恭。听先生之言，既说又敬。侍坐于先生，先生问焉，终则对。不敢错乱尊者之言。请业则起，请益则起。尊师重道也。起，若今抠衣前请也。业谓篇卷也。益谓受说不了，欲师更明说之。见同等不起，不为私敬。上客起。敬尊者。尊客之前不叱狗。嫌若讽去之。侍坐于君子，君子欠伸，撰杖屦，视日蚤暮，侍坐者请出矣。以君子有倦意也。撰，持也。君子问更端，则起而对。离席对，敬异事也。侍坐于君子，若有告者曰：『少闲，愿有复也。』则左右屏而待。复，白也。言欲须少空闲有所白也。屏犹退隐。离坐离立，无往参焉，离立者不出中闲。侍食于长者，无流歠，大歠，嫌欲疾。无咤食，嫌薄。无啮骨，为有声，不敬。无反鱼肉，为已历口，人所恶也。无投与狗骨，为其贱饮食之物。无刺齿。为其弄口也。赐果于君前，其有核者怀其核。嫌弃尊者之物也。长者赐，少者贱者不敢辞。」不敢抗礼也。贱者，童仆之属。
　　　　居官归养父母晋
　　晋武帝泰始中，河南尹庾纯自劾奏：「与司空贾充共争，酒醉，充遂诃臣『卿父在老，不归供养，为无天地』。臣不服罪自引，而更忿怒厉声。按礼『八十月制』，诚以衰老之年，变难无常，而臣不惟生育之恩，输情自归，求养老父，而怀禄贪荣，久废定省。充位为王公，论道兴化，以教养责臣是也。而臣闻义不服，黩慢台司，违犯宪度，不可以训。臣谨自劾，请台免官，廷尉理罪，大鸿胪削爵土。谨遣丞臣韩微上所佩河南尹章绶、关内侯印绶，伏请罪诛。」河南尹功曹史札言：「臣谨按三王养老，王制『八十，一子不从政；九十，其家不从政』，使夫人子无阙孝养之道，为臣不亏在公之节也。臣闻先王制礼，垂训将来，使能者俯就，不能者企及。姬公留周，伯禽之鲁，孝子不匮，典礼无愆。今公府议『七十时制，八十月制』，欲以驳夺，是为公朝立法，还自越之。」司徒右西曹掾刘斌议：「礼『八十，一子不从政』，纯有一兄二弟在家，不为违礼。又令『九十乃悉归』，纯父未九十，不为违令。」诏纯免官而已，充复位。孙盛晋阳秋论云：「若乃冢宰大臣，不以家事辞王事，抑小全大，自非此族，固宜尽陟岵之恩。如匹夫之志，或不可夺，纵见裁抑者，孝子之心，何得忍而不言？纯未尝告诚，非也。」
　　　　侨居人桑梓敬
　　晋盛彦通桑梓敬议曰：「窃见今编户之人，本或侨寓，则不为所居之国，修拜揖之敬，先人旧壤，追为尽礼。愚怀浅短，良有疑焉。夫人道繁衍，宗流遐大，根生一冑，枝播万绪。故繁旷之枝异统，则圣人检之以礼宪；万条之流难纪，故王者制之以境域。是以古人当其理也，则居有常邑，仕有定邦。爰暨六国，至于末代，全固之业倾，瓜分之务起，农夫不得安其畔，爵士不得报其禄。孔子称『危邦不入，乱邦不居』，是为离旧适新之制，背否向泰之文，于斯尚矣。盖离旧以其无道，适新以其宜宗，背否以其多难，向泰以其可安。可安则播殖于其野，宜宗则振缨于其朝，在家则人理足，在官则臣道备。人臣之义同，而彼此之敬异，余窃惑之。昔孔子，宋人也，上自孔父，逮于弗父何，并服事宋，仕有代禄。至于仲尼，道崇阙里，乃为鲁人矣，而春秋之作，内鲁外宋，讳我过，彰彼恶，以此征之，断可识矣。而观今日侨居之族，其先人始祖不出是国，枝叶播越，居之数代，公实编户而私称寓客，营家则号为借壤，进官则名曰寄通，高容雅步，不为有降，一身居之，尚在难安，或父兄相承，尊长相袭，近经数代，远或累叶，学道讲义，习人之礼，乡举里选，假人之评，居人之境以繁我条，乘人之贷以济我生，由人之位以光我属，恃人之宠以辉我业，朝廷则祖考之所阶，山陵则神灵之所凭。昔人思召伯之爱，尚敬甘棠之木，况父母之所始卒，而不知加尊，推之于心，岂道训之谓哉！又今人所追尊旧壤，虽远而为之敬者何也？犹以有先业坟柏之故茔，曩代桑梓之旧业耳。盖宗庙迭毁，礼有降杀，尊亲之至，父祖而已，自此以上，情轻服简，故大夫及士，祭极三代，明恩由近始，礼以远降也。今远祢之隳馆，何若近祖之见庐？迭毀之墳柏，何若祭祀之封？曩代之官府，何若父兄之朝廷？先业之圃苑，何若今日之丘园？虽古人有『维桑与梓，必恭敬止』之文，所谓桑梓，宜以父祖为断，旧壤不复相由。人无二主，官无两统。愚谓宜为所寓之主以崇公敬，为先人本邦修私敬而已，散手而跪，捧袖而揖，以示存旧过厚之义也。」
　　　　夫人不答妾拜晋
　　晋挚虞议曰：「汉魏故事，王公群妾见于夫人，夫人不答拜。新礼以为礼无不答。臣虞谨按，礼，妾事女君如妇之事姑，而妾服女君同，女君不报，则敬与妇同而又加贱也。名位不同，本无酬答，礼无不答，义不谓此。先圣殊嫡庶之别，以绝陵替之渐，峻明其防，犹有僭违。宜如其旧。」
　　　　僧尼不受父母拜及立位大唐
　　大唐贞观十一年正月，诏道士、女冠，宜在僧尼之前。
　　显庆二年八月，诏曰：「释典虚，有无兼谢，正觉凝寂，彼我俱忘，岂自尊崇，然后为法？圣人之心，主于慈孝，父子君臣之际，长幼仁义之序，与夫周公、孔子之教，异轸同归。弃礼悖德，深所不取。僧尼之徒，自云离俗，先自贵高，父母之亲，人伦以极，整容端坐，受其礼拜，自余尊属，莫不皆然，有伤名教，实斁彝典。自今以后，僧尼不得受父母及尊者礼拜。」
　　上元元年八月诏：「公私斋会及参集之处，道士女冠在东，僧尼在西，不须更为先后。」武太后天授二年四月饬：「释教宜在道教之上，僧尼处道士之前。」景云二年四月诏：「自今以后，僧尼、道士、女冠，并宜齐行并集。」开元二年闰二月饬：「如闻道士、女冠、僧尼等，有不拜父母之礼，深用轸思，茫然罔识。且为子而忘其生，傲亲而徇于末，是背礼而强名于教。伤于教则不可行，行于教而不废于礼，合于礼则无不遂。二亲之与二教，复何异焉。自今以后，道士、女冠、僧尼等，并令拜父母。其有丧纪轻重及尊属礼数，一准常仪。」上元二年九月饬：「自今以后，僧尼等朝会，并不须称臣及礼拜。」大历八年十二月制：「元日、冬至、朝贺，其僧尼、道士、女道士，并不陪位。」初，武德七年七月，太史令傅奕上疏，请去释教。高祖付群臣详议。太仆卿张道源称奕所奏合理。尚书右仆射萧瑀与之争论曰：「佛，圣人也。奕为此议，非圣人者无法，请寘严刑。」奕曰：「礼本事亲，终于奉上。而佛踰城出家，逃背于父，以匹夫而抗天子，以继体而悖所亲。萧瑀非出空桑，乃遵无父之教。」瑀不能答，但合掌云：「地狱所设，正为是人。」其后上临朝谓奕曰：「佛道玄妙，圣迹可师，卿独不悟，何也？」奕对曰：「佛是胡中桀黠，欺诳夷狄，遵尚其道，皆是邪僻小人，模写庄老玄言，文饰妖幻之教耳。于百姓无补，于国家有害。」上然之。至九年二月，以沙门道士，亏违教迹，京师留寺三所，观三所，选耆年高行以实之，余皆罢废。至六月制，僧尼、道士、女冠，宜依旧定。贞观八年，太宗谓长孙无忌曰：「在外百姓，太似信佛。上封人欲令我每日将十个大德，共达官同入，令我礼拜。观此乃是道人教上其事。」侍中魏征对曰：「佛法本贵清净，以退浮竞。昔释道安如此名德，符永固与之同舆，权翼以为不可。释慧琳非无才俊，宋文帝引之升殿，颜延之曰：『三台之位，岂可使刑余之人居之。』今陛下纵欲崇信佛教，亦不须道人日到参议也。」
　　　　被召未谒称故吏议后汉
　　后汉孔融上三府所辟称故吏事曰：「三府所辟，州郡所辟，其不谒署，不得称故吏。臣惟古典，春秋：『女在其国称女，在途称妇。』然则在途之臣，应与为比。谷梁传曰：『天子之宰，通于四海。』三公之吏，不得以未至为差。狐突曰：『策名委质，贰乃辟也。』奉命承教，策名也。昔公孙婴齐卒于狸蜃，时未入国，鲁君以大夫之礼加焉。传曰：『吾固许之，返为大夫。』延陵季子解剑带徐君之墓，以明心许之信，况受三公之招，修拜辱之辞，有资父事君之志耶！臣愚以为礼宜从重，三公所召，虽未执职，便为故吏。」
　　　　二嫡妻议魏
　　魏征东长史吴纲亡入吴，妻子留在中国，于吴更娶。吴亡，纲与后妻并子俱还，二妇并存。时人以为，依典礼不宜有二嫡妻。袁准正论以为：「并后匹嫡，礼之大忌。然此为情爱所偏，无故而立之者耳。纲夫妻之绝，非犯宜出之罪，来还则复初，焉得而废之？在异域则事势绝，可以娶妻，后妻不害，焉得而遣之？按并后匹嫡，事不两立，前嫡承统，后嫡不传重可也。二母之服，则无疑于两三年矣。」虞喜议曰：「法有大防，礼无二嫡。赵姬以君女之尊，降身翟妇，着在春秋，此吴氏后妻所宜轨则。」庾蔚之谓袁准制之，得其衷矣。
　　　　甥侄名不可施伯叔从母议
　　宋代或问颜延之曰：「甥侄亦可施于伯叔从母邪？」颜答曰：「伯叔有父名，则兄弟之子不得称侄，从母有母名，则姊妹之子不可言甥。且甥侄唯施之于舅姑耳，何者？侄之言实也，甥之言生也。女子虽出，情不自绝，故于兄弟之子，称其情实；男子居内，据自我出，故于姊妹之子，言其出生。伯叔本内，不得言实；从母俱出，不得言生。然谓吾伯叔者，吾谓之兄弟之子；谓吾从母者，吾谓之姊妹之子。」
　　雷次宗曰：「夫谓吾姑者，吾谓之侄，此名独从姑发。姑与伯叔于昆弟之子，其名宜同。姑以女子有行，事殊伯叔，故独制侄名，而字偏从女。如舅与从母，为亲不异，而言谓吾舅者，吾谓之甥，亦犹自舅而制也。名发于舅，字亦从男。故侄字有女，明不及伯叔；甥字有男，见不及从母，是以周服篇无侄字，小功篇无甥名也。」
　　　　二人各是内外兄弟相称议
