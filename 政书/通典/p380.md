<!-- { "loadSidebar": true } -->
　　国朝李靖平突厥，李绩灭高丽，侯君集覆高昌，苏定方夷百济，李敬玄、王孝杰、娄师德、刘审礼皆是卿相，率兵御戎，戎平师还，并无久镇。其在边境，唯明烽燧，审斥候，立障塞，备不虞而已。实安边之良算，为国家之永图。玄宗御极，承平岁久，天下乂安，财殷力盛。开元二十年以后，邀功之将，务恢封略，以甘上心，将欲荡灭奚，契丹，翦除蛮、吐蕃，丧师者失万而言一，胜敌者获一而言万，宠锡云极，骄矜遂增。哥舒翰统西方二师，安禄山统东北三师，践更之卒，俱授官名；郡县之积，罄为禄秩。开元初，每岁边费约用钱二百万贯，开元末已至一千万贯，天宝末更加四五百万矣。按兵部格，破敌战功各有差等，其授官千纔一二。天宝以后，边帅怙宠，便请署官，易州遂城府、坊州安台府别将、果毅之类，每一制则同授千余人，其余可知。虽在行闲，仅无白身者。关辅及朔方、河、陇四十余郡，河北三十余郡，每郡官仓粟多者百万石，少不减五十万石，给充行官禄。暨天宝末，无不罄矣。麋耗天下，若斯之甚。于是骁将锐士、善马精金，空于京师，萃于二统。边陲势强既如此，朝庭势弱又如彼，奸人乘便，乐祸觊欲，胁之以害，诱之以利。禄山称兵内侮，未必素蓄凶谋，是故地逼则势疑，力侔则乱起，事理不得不然也。
　　昔汉祖分裂土地，封建王侯，吴芮独卑弱而忠，韩、彭皆强大而悖。贾谊七国之盛，献书云：「治天下者，令海内之势，如身之使臂，臂之使指，莫不制从。若惮而不能改作，末大本小，终为祸乱。」文景因循莫革，遂致诛错之名。向使制置得其适宜，诸侯孰不信顺？奸谋邪计，销于胸怀，岂复有干纪作乱之事乎！语曰「朝为伊、周，夕成桀、跖」，形势驱之而至此矣。又兵法曰：「将者，人之司命，国家安危之主。」固当先之以中和，后之以材器。或未驯其性，苟求其用，授以铦刃，委之专宰，利权一去，物情随之，噬脐之喻，不其然矣。
　　夫戎事，有国之大者。自昔智能之士，皆立言作训。其胜也，或验之风鸟七曜，或参以阴阳日辰；其教阵也，或目以天地五行，或变为龙蛇鸟兽。人之聪颖，方列轩冕，知吉凶冠婚之礼，习庆吊俯仰之容，稍或非精，则乖常度。故仲尼入庙，每事皆问，是必不免有所失也。矧其万千介夫，出自闾井，若使心存进退之令，耳听金鼓之声，手俟击刺之宜，足趋鹅鹳之势，随地形而变阵，●驰电发之疾，因我便而乘敌，胜负顷刻之闲，事繁目多，应机循古，得不令众心系名数而无暇，安能奋勇锐而争利哉！以愚管窥，徒有其说，只恐虽教亦难必成。然其训士也，但使闻鼓而进，闻金而止，坐作举措，左旋右抽，识旗帜指麾，习器械利便，斯可矣。其抚众也，有吮痈之恩，投醪之均，挟纩之感，行令之必，赏罚之命。斯可矣。此乃用无弱卒，战无坚敌，而况以直伐曲、以顺讨逆者乎！若以风鸟可征，则谢艾枭鸣牙旗而克麻秋，宋武麾折沈水而破卢循；若以日辰可凭，则邓禹因癸亥克捷，后魏乘甲子胜敌；略举一二，不其证欤？似昔贤难其道，神其事，令众心之莫测，俾指顾之皆从。
　　语有之曰：「天时不如地利，地利不如人和。」诚谓得兵术之要也。以为孙武所著十三篇，旨极斯道，故知往昔行师制胜，诚当皆精其理。今辄捃摭与孙武书之义相协，并颇相类者纂之，庶披卷足见成败在斯矣。凡兵以奇胜，皆因机而发，但取事颇相类，不必一二皆同，览之者幸察焉。其与孙子义正相协者，即朱书其目；颇相类者，即与墨书。其法制可适于今之用者，亦附之于本目之末。
　　第一　叙兵　收众　选择附　立军　今制附　论将　搜才附
　　第二　法制　杂教令附
　　第三　料敌制胜　敌十五形帅十过附　察而后动　验虚声知无实　敌降审察
　　第四　闲谍　行师先在量力不可穷兵　临敌易将　军政不一必败　军无政令败　推诚　示信　示义
　　第五　抚士　明赏罚　赏宴不均致败　行赏安众　分赏取敌　行赏招降　示惠招降军师志坚必胜　军将骄败　敌屡胜骄不备可败　军行自表异致败　师行众悲恐则败　声感人附　守则有余　守拒法附
　　第六　示弱　示怯　示缓　声言击东其实击西　示形在彼而攻于此　示无备设伏取之　示强　敌军攻城久不下师老击败之
　　第七　佯败引退取之　伪称败怠敌取之　引退设伏取之　声言退诱敌破之　引退设伏潜兵袭其营　设伏引敌斗袭其营　示退乘懈掩袭　敌退追奔　纵敌退于归路设伏取之　兵机务速　掩袭　甘言厚币乘懈袭之
　　第八　避锐　坚壁持久候隙破之　坚壁挫锐　不战挫锐　敌饥以持久弊之　因敌饥乘其弊而取之　因敌三鼓气衰败之　致敌力疲夹攻败之　阵久疲致败　出其不意　击其不备　攻其不整　先设备而胜
　　第九　以逸待劳　师不袭远　饵敌取胜　军胜虏掠被追袭多败　抽军附　卑辞怠敌取之　称降及和因懈败之　两军相对取背破之　两军相对继遣军助即胜　兵多力有余宜分军相继　我寡敌众自远至乘疲败之　挑战　敌处高勿攻　敌党急之则合缓之则离　假托安众
　　第十　行军下营审择其地　乡导　下营斥候并防捍及分布阵附　先据要地及水草识水泉隔山取水越山度险附　据仓廪
　　第十一　攻其必救先取根本同　军师伐国若中路城大兵多须下方过　必攻其易轻易致败　乘敌乱而取之　分敌势破之　审敌势破之附　布阵大势分易败惜军势　力少分军必败
　　第十二　按地形知胜负　自战其地则败　据险隘　塞险则胜否则败　死地勿攻　总论地形附　励士决战　众寡势百相悬励士攻其帅　乘卒初锐用之　激怒其众
　　第十三　围敌勿周　围师量无外救缓攻取之　攻城战具附　绝粮道及辎重　火攻火兵火兽火禽火盗火弩附　乘风取胜　水攻　水平及水战具附　敌半涉水击必胜　军行渡水附　御敌水军绝下流败之
　　第十四　因机设权　多方误之　先攻其心　夺敌心计
　　第十五　敌无固志可取之　归师勿遏　大阵动则乱因乘之而败　先设伏乘势逐敌败之　乘胜　乘势先声后实　因敌惧遂取之　推人事破灾异　散众　风云气候杂占
　　　　叙兵
　　孙子曰：「兵者，国之大事，死生之地，存亡之道，不可不察。故经之以五，校之计而索其情：谓下五事，彼我之情。一曰道，德化。二曰天，惠覆。三曰地，慈爱。四曰将，经略。五曰法。制作。道者，令人与上同意也，谓导之以政令，齐之以礼教也。故可与之死，与之生，而人不佹。佹者，疑也。上有仁施，下能致命也。故与处存亡之难，不畏倾危之败。若晋阳之围，沈灶生蛙，人无叛疑心矣。天者，阴阳、寒暑、时制也。地者，远近、险易、广狭、死生也。言以地形势不同，因时制度。夫未战而庙算胜者，得算多也；未战而庙算不胜者，得算少也。多算胜，少算不胜，而况无算乎！吾以此观之，胜负易见也。凡用兵之法，日费千金，然后十万之众举矣。久暴师则国用不足。夫顿兵挫锐，力屈货殚，则诸侯乘其弊而起，虽有智者，不能善其后也。虽当时有用兵之术，不能防其后患。兵闻拙速，虽拙，有以速胜。未睹巧之久者也。言其无也。故善用兵者，役不再藉，粮不三载；藉，犹赋也。言初赋人便取胜，不复归国发兵也。始载粮，遂因食于敌，还方入国。因衅而动，兼惜人力，舟车之运，不至于三也。取用于国，因粮于敌，故军食可足。兵甲战具，取用国中，粮食因敌也。取资用于我国，因粮食于敌家也。晋师馆谷于楚是也。兵久而国利者，未之有也。言兵者凶器，久则生变。若智伯围赵，逾年不归，卒为襄子所擒，身死国分。故新序传曰：「好战穷武，未有不亡者也。」不尽知用兵之害者，不能得用兵之利也。言谋国动军行师，不先虑危亡之祸，则不足使利也。若秦伯见袭郑之利，不顾崤函之败；吴王矜伐齐之功，而忘姑苏之祸。凡用兵之法，全国为上，破国次之；敌国来服为上，以兵击破为次。全军为上，破军次之；万二千五百人为军。全卒为上，破卒次之；一校下至百人。全伍为上，破伍次之。百人以下至五人也。百战百胜，非善之善者；不战而屈人之兵，善之善者。未战而敌自屈服。故君之所以患于军者三：不知军之不可以进而谓之进，不知军之不可以退而谓之退；是谓之縻军。縻，御也。縻为反。君不知军之形势，而欲从中御也。故太公曰：「国不可以从外治，兵不可以从中御。」不知军中之事，而欲同军中之政，则军士惑矣；军容不入国，国礼不可以治兵也。夫治国尚礼让，兵贵于权诈，形势各异，教化不同。而君不知其变，军国一政，以用治民，则军士疑惑，不知所措。故兵经曰「在国以信，在军以诈」也。不知三军之权，而欲同三军之任，则军士疑矣。不得其人之意志知之。君既闇于用臣，不知权变，而谬以为势位，授非其人，则举措失所，军覆败也。若赵不用广武君，而任成安君。三军既惑且疑，则诸侯之难至矣。」三军之众，疑其所任，惑其所为，则邻国诸侯，因其乖错，作难而至也。故太公曰「疑志不可以应敌」也。
　　甲兵之用，其来尚矣。周因井田，以定兵赋。夏官司马掌军戎，天子六军，诸侯大国三军，次国二军，小国一军。井田之制；地方一里为井，井十为通，通十为成，成方十里；成十为终，终十为同，同方百里；同十为封，封十为畿，畿方千里。有税有赋，税以足食，赋以足兵。故四井为邑，四邑为丘。丘，十六井也，有戎马一疋，牛三头。四丘为甸。甸，六十四井也，有戎马四疋，兵车一乘，牛十二头，甲士三人，步卒七十二人，干戈备具，是谓乘马之法。一同百里，提封万井，除山川沈斥、城池邑居、园囿术路三千六百井，定出赋六千四百井，戎马四百疋，兵车百乘，此卿大夫采地之大者也。一封三百一十六里，提封十万井，定出赋六万四千井，戎马四千疋，兵车千乘，此，诸侯之大者。天子畿方千里，提封百万井，定出赋六十四万井，戎马四万疋，兵车万乘。于是戎马、车徒、干戈素具矣。术音遂。春搜，夏苗，秋狝，冬狩，讲武习艺，无阙于时。具军礼篇。历代皆同。以九伐之法正邦国：凭弱犯寡则眚之，眚，犹瘦，四面削其地。贼贤害民则伐之，暴内陵外则坛之，坛，读为墠。谓置之空墠之地，出其君，更立其次贤也。野荒民散则削之，负固不服则侵之，贼杀其亲则正之，执治其罪。放弒其君则残之，残灭之。犯令陵政则杜之，杜塞，使不得与邻国交通。外内乱，鸟兽行，则灭之。谓有禽兽之行。此禁暴靖民之大略也。
