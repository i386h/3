<!-- { "loadSidebar": true } -->
　　卫州今理汲县。殷之旧都。周既灭殷，以殷余人封康叔为卫君，居河、淇之间，故商墟也。其后卫为翟人所灭，齐桓更封卫于河南楚丘，而河内殷墟复属于晋。战国时属卫。秦并天下，为东郡、三川二郡之地。二汉为河内、魏二郡地。魏置朝歌郡。晋改置汲郡。后魏亦为汲郡。东魏置义州。后周为卫州，又分置修武郡。隋初郡废，炀帝初州废，复为汲、河内二郡地。大唐为汲郡。领县五：
　　　　汲汉旧县。牧野之地，即纣都近郊三十里，即此也。
　　　　卫汉朝歌县。古殷朝歌城在今县西，纣都，有鹿台，谓之殷墟上宫台，诗曰「要我乎上宫」，即此也。今县西北有黑山、苏门山，孙登隐处。淇水出共山东，至今县界入河，谓之淇水口。汉建安中，曹公于水口下大枋木以成堰，遏淇水东入白沟，以通漕运，故时人号其处为枋头。晋大将军桓温为慕容暐将慕容垂所败于枋头，即此也。枋音方。淇音其。
　　　　新乡县西南三十二里有墉城，即墉国。
　　　　共城古共伯国故城，在县东。汉共县。
　　　　黎阳汉旧县。魏置黎州及黎阳。有白马津，即郦生所云「杜白马之津」是也。后魏改为黎阳津。又有枉人山，古凡伯国在北。有大岯山，今名黎阳东山，又名青檀山，在县南七里。其张揖云「成皋山是大岯山」，谬也。
　　邺郡东至魏郡二百十里。南至汲郡一百九十里。西至上党郡三百里。北至广平郡一百八十里。东南到汲郡黎阳县一百六十里。西南到高平郡三百二十里。西北到上党郡黎城县三百里。东北到广平郡肥乡县一百四十里。去西京一千四百二十五里，去东京五百六十里。户十万九千四百五十，口五十九万一百九十六。
　　相州今理安阳县。殷王河亶甲居相，即其地也。春秋时属晋。战国时属魏，后属赵。秦兼天下，为邯郸郡地。汉为魏郡，后汉因之。魏武王建都于此。魏氏都在邺县。晋亦为魏郡。后赵石季龙、前燕慕容俊并都之。皆都于邺。冉闵为慕容俊所灭，慕容暐为苻坚所灭也。后魏道武置相州，取河亶甲居相之义。东魏静帝初迁都于此，改置魏尹及置司州牧。北齐又都焉，改为清都郡，置尹。后周武帝平高纬也。后周置相州及魏郡。自故邺移居安阳城也。隋初郡废，炀帝初州废，复置魏郡。自北齐之灭，衣冠士人多迁关内，唯技巧商贩及乐户移实郡郭，由是人情险诐，至今好为诉讼也。大唐为相州，或为邺郡。领县十一：
　　　　安阳汉魏郡城在今县东北。有韩陵山，即高欢破尔朱兆之所。又有丹蓝嵯山。
　　　　尧城有丹朱陵，又有羛阳聚故城，在今县东。左传云「晋荀盈卒于戏阳」，注云「内黄县戏阳城」。戏与羛同，许宜反。
　　　　洹水有洹水，音恒。
　　　　滏阳有漳河、滏水。隋置慈州。滏音父。
　　　　内黄汉旧县。有繁河。汉繁阳县故城，在今县西北。
　　　　邺后汉末，冀州刺史尝理于此。有魏武帝、文帝、甄后等三陵台。东魏、北齐皆都于此。后周置相州，后徙相州于安阳，山漳水在县西。晋史曰：「石勒诸将佐，议欲都于邺，将攻三台。张宾进曰：『三台险固，攻守未可卒下。』于是进据襄国。」
　　　　林虑汉为隆虑。后汉避殇帝讳，改为林虑。
　　　　临河有王莽河，古淇河颛顼陵在焉。
　　　　汤阴古羑里城，纣拘周文王之所。汉荡阴县。荡音汤也。
　　　　成安汉斥丘县故城在东南。地斥卤，故名焉。
　　　　临漳
　　广平郡东至清河郡临清县一百二十里。南至邺郡一百八十里。西至上党郡涉县界二百五十里。北至巨鹿郡南和县五十里。东南到魏郡魏县界九十里。西南到邺郡滏阳县界七十里。西北到巨鹿郡沙河县界六十里。东北到清河郡宗城县百十里。去西京一千五百八十里，去东京七百六十里。户八万九千二百九十，口六十六万二千八百一十。
　　洺州今理永年县。禹贡「覃怀厎绩，至于衡漳」。衡漳在今郡南肥乡县界。春秋时，赤狄之地，晋荀林父败赤狄于曲梁，即此。其后属晋。七国时，赵所都。秦并天下，属邯郸郡。汉初置广平国，武帝改为平干国，宣帝复为广平国。后汉光武省广平，入巨鹿郡，后为魏郡之西部。魏改为广平郡，晋因之。后魏为广平郡。后周置洺州。隋炀帝初置武安郡。大唐初，刘黑闼都之，克平，置洺州，或为广平郡。领县十：
　　　　永年汉曲梁县地。又汉广平县故城，在今县北。隋以炀帝讳，改曰永年。
　　　　鸡泽有沙河。
　　　　曲周汉旧县，故城在今县西南。纣巨桥仓亦在于此。
　　　　清漳南近漳水。
　　　　邯郸战国时赵国所都，自敬侯始都之。有丛台、洪波台。亦汉旧县。邯，山名。郸，尽也。汉赵王如意温明殿在此焉。
　　　　临洺汉易阳县。北齐置襄郡。
　　　　武安汉旧县。有武安城，赵奢与秦军战，鼓噪，武安屋瓦皆震，即此也。　　　　洺水有衡漳渎。或云禹贡曰「覃怀厎绩，至于衡漳」，即此也。　　　　肥乡汉列人县故城在今县东北。有漳水。
　　　　平恩汉旧县。
　　巨鹿郡东至清河郡二百三十里。南至广平郡临洺县六十五里。西至乐平郡县二百四十里。北至赵郡一百七十里。东南到广平郡曲周县一百十里。西南到广平郡武安县一百二十里。西北到太原府乐平县五十里。东北到信都郡二百六十里。去西京一千六百七十里，去东京八百五十里。户六万七千六百六十，口四十六万二千七百八十。
　　邢州今理龙岗县。古祖乙迁于邢，即此地，亦邢国也。春秋时，卫侯灭邢；鲁僖公时，晋伐卫取邢，其地遂属晋。七国时，属赵。秦为巨鹿、邯郸二郡地。项羽分赵，立张耳为常山王，居信都，更名信都曰襄国，即其地也。汉属巨鹿、常山二郡及赵、广平二国地。后汉因之。晋为巨鹿、赵二国。石勒都于此。张宾进说曰：「襄国因山凭险，形胜之国，可都之。」后魏为巨鹿郡。隋置邢州，炀帝初置襄国郡。大唐为邢州，或为巨鹿郡。领县九：
　　　　龙岗秦为信都县，项羽改为襄国。汉至隋始改为龙岗。夷仪岭在县北百五十里，左传云「邢迁于夷仪」，即此。
　　　　南和汉旧县。后周置南和郡。
　　　　平乡亦汉旧县地。或云秦置巨鹿郡于此，即古大鹿之野。有沙丘之台，纣所筑，即始皇死处。
　　　　巨鹿汉南栾县地。汉巨鹿县，今平乡县地。
　　　　沙河汉襄国县地，隋置。
　　　　任汉张县地。
　　　　内丘汉曰中丘，隋以国讳改之。
　　　　青山隋置。
　　　　尧山
　　信都郡东至平原郡二百十里。南至清河郡百三十里。西至赵郡百六十里。北至河间郡二百三十里。东南到博平郡三百里。西南到巨鹿郡二百六十里。西北到饶阳郡百三十里。东北到景城郡三百五十里。去西京一千九百五十里，去东京一千一百里。户十一万一千八百八十，口八十二万六千七百七十。
　　今之冀州理信都县。古冀、兖二州之域。禹导河自大坯山北过洚水，至于大陆。按地理志，洚水南自清河郡，经城县界入当郡南宫县界，又东北入信都县界。水经云：「洚故渎又东北经辟阳亭北，又经信都城东，散入泽渚。按：辟阳亭在今郡理东南三十五里，今县乃汉信都国城，则郡理东入兖州之域，郡理西入冀州之域焉。春秋时晋地，战国时属赵。秦为巨鹿郡地。汉高帝置为信都国，景帝改为广川国，宣帝复为信都国。后汉明帝更名乐成国，安帝更名安平国，汉末兼置冀州。领郡国九，理于此。晋亦然。后魏为长乐郡，兼置冀州。北齐、后周皆因之。隋初郡废，而冀州如故；炀帝初州废，复置信都郡。大唐为冀州，龙朔二年改为魏州，咸亨三年复旧，或为信都郡。郡今理，即汉信都国城。领县九：
　　　　信都汉旧县。禹导河北过洚水，即此。亦曰枯洚渠，西南自南宫县界入。汉昌城县故城在今县北。又有汉扶柳县故城，在今县西。
　　　　南宫汉旧县。汉吕后封张敖子偃为南宫侯，即此。洚水故渎南自清河郡经城县界入。
　　　　堂阳汉旧县。在堂水之阳。
　　　　武强汉武隧县。
　　　　下博汉旧县。
　　　　枣强汉旧县。又有汉广川县故城，在今县东北。
　　　　衡水有衡漳故渎。
　　　　阜城汉旧县。
　　　　武邑汉旧县。洚水西南自衡水县界，而东北经县城西北。
　　赵郡东至信都郡一百六十里。南至巨鹿郡一百七十九里。西至太原府五百五十九里。北至常山郡一百里。东南到信都，隔河相去一百六十五里。西北到常山郡一百七十里。西南到巨鹿郡一百九十五里。东北到博陵郡三百十七里。去西京一千八百五十里，去东京一千三百十里。户六万一千一百六十三，口三十七万四千七百十二。
　　赵州今理平棘县。春秋时晋地，战国时属赵。秦为邯郸、巨鹿二郡地。后汉属常山国、巨鹿郡地，兼置冀州。领郡国九，理鄗，今高邑县。晋为赵国，亦置冀州。领郡国十三，理房子，今县。后魏为赵郡，明帝兼置殷州。北齐改殷州为赵州，郡仍旧。隋改置栾州，炀帝改为赵州，寻复为赵郡。大唐为赵州，或为赵郡。领县九：
　　　　平棘汉南平棘县故城在今县南。又有汉宋子县故城，在今县北。有槐水。
　　　　元氏汉旧县。汉常山郡故城在今县西。后汉光武征彭宠，阴后生明帝于此。
　　　　昭庆汉广阿县。后魏置殷州及南巨鹿郡，后改为南赵郡。隋为大陆县，有大陆泽。旧是象城，天宝中改焉。
　　　　栾城汉之关县地。
　　　　赞皇有赞皇山。
　　　　高邑汉之鄗县。光武即位，更名高邑。鄗音呼各反。
　　　　柏乡汉鄗县地。汉光武即位坛在此。汉南县故城在今县东北。
　　　　临城汉旧县也。有泜水。旧是房子，天宝中改焉。
　　　　宁晋汉瘿陶县。
　　常山郡东至博陵郡一百二十四里。南至赵郡一百里。西至太原府五百十六里。北至安边郡四百九十里。东南到博陵郡鼓城县一百九十里。西南到太原府乐平县三百二十里。西北到雁门郡五百四十里。东北到博陵郡一百二十里。去西京一千七百七十里，去东京一千一百三十里。户五万三千五百十，口三十一万七千七百十七。
