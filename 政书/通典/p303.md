<!-- { "loadSidebar": true } -->
　　皇帝既入寝宫，尚宫引皇后侍从如常。诣寝殿前西阶之西，东面立。其妃嫔、公主等陪从立于皇后之南，皆东面北上。又设司赞位于妃嫔东北，东面；掌赞二人在南，差退。在位者立定，尚仪前奏：「再拜。」皇后再拜。司赞曰：「再拜。」掌赞承传，妃嫔以下皆再拜。讫，尚宫引皇后升自西阶，入室，妃嫔公主等仍立于阶下。诣先帝神座前，北面再拜。讫，尚宫又引皇后诣先帝皇后神座前，北面再拜。讫，复引皇后进省先后服翫。讫，引退西厢东面立。进食讫，皇帝出，尚宫引皇后从出，降自西阶，复阶下位。尚仪奏：「再拜。」皇后再拜。讫，司赞曰：「再拜。」掌赞承传，妃嫔以下皆再拜。讫，请皇后之大次更衣，妃嫔以下皆更衣。皇后出寝宫北门，乘四望车还行宫，侍从如来仪。
　　　　太常卿行诸陵
　　所司先择吉日。
　　行日之朝，车府令具轺车，驾一马，清道。青衣、团扇、曲盖、伞扇俱诣太常寺门布列以候。守宫先于陵南百步道东设次，西向北上。右校令具翦除利器以备洒扫。
　　太常卿公服乘车，奉礼以下公服陪从，到次降车，停便座。奉礼设卿位于兆门外之左，西向，陵官在卿位东南，执事官又于其南，俱西面北上。设奉礼位在陵官之西，西面，赞者二人在南，少退。
　　谒者引太常卿出次就位，赞引引诸官以次就位。立定，奉礼曰：「再拜。」赞者承传，在位者俱再拜。谒者引太常卿，赞引引诸官以次入奉行毕，谒者引复位。奉礼曰：「再拜。」赞者承传，在位者皆再拜。谒者引太常卿，赞引引诸官各就便座。少顷，乘车发行次，诣诸陵奉行如上仪。若应须洒扫及芟薙修理，皆即随事处分。
　　　　荐新于太庙
　　荐新之日，太庙令帅斋郎洒扫庙之内外，太官先馔所荐之物于神厨。若有酒者，庙司设樽坫罍洗如式。谒者引太常卿入立于东门之内道北，西向。谒者赞引称：「再拜。」太常卿再拜。进馔者奉馔入自正门，升自太阶，各设于神座前。籩豆蓋徹之如式。讫，降自东阶以出。谒者引太常卿升自东阶，诣献祖室户前，盥洗酌献讫，再拜，又再拜。若无酒即但再拜。讫，谒者引太常卿复位。谒者赞拜，太常卿再拜讫，谒者引出。
　　　　荐新物
　　冬鱼、蕨、、蒲、白韭、堇、小豆、眢豆、蘘荷、菱人、子姜、夌索、春酒、桑落酒、竹根、黄米、粳米、糯米、粱米、稷米、茄子、甘蔗、芋子、鸡头人、苜蓿、蔓菁、胡瓜、冬瓜、瓠子、春鱼、水苏、枸杞、芙茨、子藕、大麦、瓜、油麻、麦子、椿头、莲子、栗、冰、甘子、李、樱桃、杏、林檎、橘、椹、庵罗果、枣、兔脾、獐、鹿、野鸡。
　　荐新物皆以品物时新堪供进者。所司先送太常，令尚食相知拣择，仍以滋味与新物相宜者配之以荐，皆如上仪。
　　　　有司享先代帝王
　　前享五日，诸享官各散斋三日于正寝，致斋二日于其庙所，如别仪。无庙者祭于坛，其坛制准州社坛。其祭官以当州长官充，无以次通取也。诸享官致斋之日，给酒食及明衣，各习礼于斋所。
　　前享一日，所在县官清扫内外，整拂神座。无庙者，享日未明，县官帅其属入诣坛东陛升，设神座于坛上近北，南向，席以莞。以后陈设行事，依在庙之位。设配座于神座东南，西向，席以莞。又为瘗埳于庙后壬地，方深取足容物。赞礼者设初献位于东阶东南，亚献、终献于初献之南，少退，俱西向北上。设掌事者位于终献东南，重行西面，以北为上。设赞唱者位于终献西南，西向北上。设望瘗位于庙堂东北，西向。又设赞唱者位于瘗埳东北，南向东上。设享官以下位于南门之外道东，重行西面，以北为上。无庙者即设享官以下位于坛东壝门之外道南，重行，北面西上。祭器之数：每座樽六，笾十，豆十，簋二，簠二，铏三，俎三。县官帅其属升设樽于庙堂上前楹间室户之外，北向，正座之樽在西，配座之樽在东。樽皆加勺，有坫以置爵。设币篚于樽所。设洗于东阶东南，北向，东西当东溜，南北以堂深；罍水在洗东，篚在洗西，南肆，实爵三巾二在篚。加勺。执樽罍洗篚者各位于樽罍洗篚之后。
　　享日未明，烹牲于厨。夙兴，掌馔者实祭器。牲体牛羊豕，皆载右胖。前脚三节，节一段，皆载之。后脚三节，节一段，去上节，载下二节。又取正脊、脡脊、横脊、正胁、代胁、短胁各二骨以并，余皆不设。簋实稷黍，簠实稻粱。笾十，实石盐、干鱼、枣、栗、榛、菱、芡、鹿脯、白饼、黑饼。豆十，实韭菹、醓醢，菁菹、鹿醢，芹菹、兔醢，菹、鱼醢，脾析菹、豚胉。若土无者，各以其类充之。诸享官以下各服祭服。三品毳冕，四品绣冕，五品玄冕，六品以下爵弁。县官帅其属入实樽罍币，每座之樽，一实醴齐，一实盎齐，一实清酒，其玄酒各实于上樽。币用帛，长丈八尺，色用白也。祝版各置于坫。赞唱者先入就位。祝与执樽罍篚者入立于庭，重行北面，以西为上。立定，赞唱者曰：「再拜。」祝以下俱再拜。执樽者升自东阶，坛则升自东陛，以后准此。立于樽所。执樽罍篚者各就位。升自东阶，行扫除于上，降，行扫除于下讫，各引就位。
　　质明，赞礼者引享官以下俱就门外位。少顷，赞礼者引享官以下以次入就位。立定，赞唱者曰：「再拜。」在位者皆再拜。赞礼者进初献之左，白：「有司谨具，请行事。」退复位。祝跪取币于篚，各立于樽所。掌馔者帅执馔者奉馔陈于南门之外。坛则奉馔陈于东壝门之外。赞礼者引初献升自东阶，其坛则升自南陛，以后初献升降皆准此。进当神座前，北向立。祝以币东向进，初献受币，祝还樽所。赞礼者引初献入，跪奠于神座，兴，出户，北向再拜。赞礼者引初献入，当配座西壁下东面立。祝以币北向进，初献受币，祝还樽所。赞礼者引初献进，东面跪奠于配座，兴，退复位，东面再拜。赞礼者引初献降复位。掌馔者引馔入，升自东阶，坛则升自南陛。祝迎引于阶上，各设于神座前，掌馔者帅执馔者各复本位，祝还樽所。贊禮者引初獻詣罍洗，盥手洗爵，升自東階，詣酒樽所，執樽者舉，初獻酌醴齊。赞礼者引初献入诣神座前，跪奠爵，兴，出户，北向立。祝持版进于神座之右，东面跪读祝文。帝喾云：维某年岁次月朔日，子开元神武皇帝讳，谨遣具官姓名，敢昭告于帝高辛氏，惟帝能序三辰，功施万物，式遵祀典，敬以制币牺齐，粢盛庶品，祗荐于帝高辛氏，尚飨。　帝尧云：敢昭告于帝陶唐氏，惟帝则天而行，光被四表，式遵祀典，敬以制币云云。配座云：敢昭告于唐司徒，惟公敬敷五教，弘赞彝伦，率由旧章，配享于帝陶唐氏云云。　帝舜云：敢昭告于帝有虞氏，惟帝道光七政，绩宣五典，式遵故实云云。配座云：敢昭告于皋陶氏，惟神爰定五刑，载敷九德，率由旧典云云。夏王禹云：敢昭告于夏王禹，惟王克平九土，功施万代，式遵故实云云。配座云：敢昭告于伯益氏，惟公赞敷下土，克蕃庶物，率由旧章，配享于夏王禹云云。　殷王汤云：惟王革命黜暴，功济天下，式遵祀典云云。配座云：敢昭告于伊尹氏，惟公弼谐政道，功格天地，率由故实云云。　周文王云：惟王受命作周，经纬天地，式遵祠典云云。配座云：敢昭告于太公，惟公纯德孔明，翼成周室，率由旧典云云。　周武王云：应天顺人，克定祸乱，式遵祠典云云。配座云：敢昭告于周文公、召康公，惟公道光十乱，功着分陕，率由旧典云云。　汉高帝云：惟帝神武膺期，抚安区夏，式遵祠典云云。配座云：敢昭告于萧相国，惟公翼成汉业，厥功惟茂，率由旧章云云。讫，兴。初献再拜。祝进，跪奠版于神座，兴，还樽所。贊禮者引初獻官詣配座酒樽所，取爵於坫，執樽者舉，初獻酌醴齊。赞礼者引初献入，东面跪奠于配座前，兴，进立于西壁下，东面立。祝持版入，立于配座之左，北面跪读祝文讫，兴。初献再拜。祝进，跪奠版于配位，兴，还樽所。　赞礼者引初献出户，北向立。祝各以爵酌清酒，合置一爵，一太祝持爵进于初献之右，西向立。初献再拜，受爵，跪祭酒，啐酒，奠爵，兴。祝各帅执馔者以俎跪减神座前三牲胙肉，各取前脚第二节共置一俎上，以授初献。初献受以授掌馔者。初献跪取爵，遂饮卒爵。祝进受爵，复于坫。初献兴，再拜。赞礼者引初献降复位。
　　於初獻飲福，贊禮者引亞獻詣罍洗，盥手洗爵，升自東階，詣酒樽所，執樽者舉，亞獻酌盎齊。赞礼者引亚献入诣神座前，北面跪奠爵，兴，出户，北向再拜。贊禮者引亞獻詣配座酒樽所，取爵於坫，執樽者舉，亞獻酌盎齊。赞礼者引亚献入诣配座前，东向跪奠爵，兴，退于西壁下，东面再拜，出户，北向立。　祝各以爵酌清酒，合置一爵，一太祝持爵进于亚献之右，西面立。亚献再拜，受爵，跪祭酒，遂饮卒爵。祝受爵，复于坫。亚献兴，再拜。赞礼者引亚献降复位。
　　初亚献献将毕，赞礼者引终献盥洗、升献、饮福，如亚献之仪。讫，赞礼者引终献降复位。
　　祝各进神座前跪彻豆，兴，还樽所。赞唱者曰：「再拜。」非饮福受胙者皆再拜。再拜讫，赞唱者又曰：「再拜。」献官以下皆再拜。
　　赞礼者进初献之左，白：「请就望瘗位。」赞礼者引初献就望瘗位，西向立。赞唱者转立于望瘗东北位。初献官拜讫，祝各进神位前跪取币，兴，降自西阶，坛则降自南陛。诣瘗埳北，南面以币置于埳。赞唱者曰：「可瘗。」埳东西面各二人填土。半埳，赞礼者进初献之左，白：「礼毕。」遂引初献以下出。赞唱者还本位，祝与执樽罍者俱复执事位。立定，赞唱者曰：「再拜。」祝以下皆再拜以出。祝版焚于斋所。
　　　　季夏祭中溜于太庙
　　季夏土王日，祭中溜于太庙之庭。
　　前祭三日，诸祭官散斋二日于正寝，致斋一日于庙所，如别仪。
　　前一日，卫尉陈设如常。
　　祭日，未明十刻，太官丞具特牲之馔。
　　未明一刻，太庙令帅其属入布神座于庙庭西门之内道南，东向，席以莞，设神座于座首。设酒樽于神座东南，设洗又于酒樽东南，俱北向，罍水在洗东，篚在洗西，南肆。篚实以巾爵也。奉礼设太庙令位于神座东南，执事者位于其后，俱北向西上。设门外位皆于东门之外道南，重行北向，以西为上。
　　质明，诸行事之官各服其服。良酝之属入实樽罍，太官丞监实笾豆簋簠。赞引引太庙令，又赞引引执事者，俱就门外位。太祝與執樽罍篚者先入，詣神座前，西向再拜訖，各就位。立定，赞引引太庙令，又赞引引执事者入就位。赞引赞拜，太庙令以下皆再拜。太官丞出，诣馔所。
