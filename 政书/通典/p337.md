<!-- { "loadSidebar": true } -->
　　其日，依时刻诸卫勒所部屯门列仗。妃夙兴沐浴，着花钗，服褕衣，乘厌翟车以出，侍从如常。入，至降车所，妃下车，司宾引妃立于合外。近臣入奏。皇帝即御座，南向坐，近臣如常。妃奉笲笲，竹器，玄表纁里。枣栗，司宾引妃入立于庭，北面，妃再拜。司宾引妃升自西阶，进，北面跪奠于皇帝前，兴。皇帝抚之。尚食进，彻以东。司宾引妃降复位，又再拜。尚仪前承敕，降诣妃西北，东面称：「敕旨。」妃再拜。宣敕讫，又再拜。司宾引妃出，遂诣皇后所御之殿，立于合外，奉笲腶修。六尚以下各服其服，俱诣合奉迎。尚仪入奏。皇后即御座，南向坐，近臣如常。司宾引妃入立于庭，北面再拜。司宾引妃升自西阶，进，北面跪奠于皇后前，兴。皇后抚之。尚食进，彻以东。司宾引妃降复位，又再拜。尚仪前承令，降诣妃西北，称：「令旨。」妃再拜。宣令讫，妃又再拜。司宾引妃出合，侍从如常，妃乘车还第如来仪。一品以下见舅姑仪：质明，赞者见妇于舅姑，立于寝门外。赞者布舅席于东序，西向；布姑席于户外之西，南向。舅姑俱即席坐。妇执笲枣栗自门外入，升自西阶，东面再拜，进，跪奠于舅席前。舅抚之，赞者进彻以东。妇退复东面位，又再拜，降自西阶。受笲腶修。妇从者执俟于阶下。升，进，北面再拜，进，跪奠于姑席前。姑抚之，内赞者彻以东。妇退复北面位，又再拜。赞设妇席于室户西，南面，在姑席之西，少北。側樽甒醴於房內東壁下，加勺；笾豆各一实以脯醢，在樽北。設洗於東房近北，罍水在洗西，篚在洗東，北肆，篚實以觶、巾、角柶各一，加。妇立于席西，南面。内赞者盥手洗觯，酌醴，加柶，面柄，出房诣妇席前，北面立。妇进，东面拜，受，退复位。内赞者西阶上北面拜送。内赞荐脯醢于席前。妇升席坐，左执觯，右取脯，擩于醢，祭于笾豆之闲，以柶祭醴三，始扱一祭，又扱再祭，加柶于觯，面叶，兴，降席西，东面坐，啐醴，建柶，兴，拜。内赞者答拜。妇进，升席，跪奠觯于豆东，取脯，降自西阶以出，授妇氏，从入于寝门外。妇盥馈仪：舅姑入于室，妇盥馈。赞者布席于室之奥，舅姑共席坐，俱东面，南上。赞者设樽于室内北墉下，馔于房内西墉下，具馔如同牢，牲体皆节折，右载之于舅俎，左载之于姑俎。妇入，升自西阶，入房，以酱进设于舅姑席前。其它馔从者设之。加匕箸，俱以南为上。俎入，各设于豆东讫，赞者各授箸。舅姑各以韭葅擩于酱，祭于笾豆之闲，又祭饭讫，乃食。三饭卒食。妇入于房，盥手洗爵，入室，酌酒酳舅，进奠爵于舅席前少东，西面再拜。舅取爵，祭酒，饮之。妇受爵，出户入房，奠于篚。又盥洗爵，酌酒酳姑，如酳舅之礼。设妇席于室内北墉下樽东，南面。妇彻馔，设于席如初，西上。妇亲彻酱设之，其它从者设之。妇进，西面再拜，退，升席南向坐。将馂，舅辞，命易酱，内赞者易之，妇乃馂姑馔。妇祭，内赞者助之。既祭乃食，三饭卒食。内赞者洗爵，酌酒酳妇。妇降席，西面再拜，受爵，升席坐，祭酒，饮讫，执爵兴，降席东，南面立。内赞者受爵，奠于篚。妇进，西面再拜。舅姑先降自西阶，妇降自阼阶。凡庶子妇，舅姑不降，而妇降自西阶以出。
　　　　　婚会
　　主人及宾俱公服。馔以笾、豆、簋、簠、俎、铏、樽、爵、匕、巾、坫。
　　其日，主人至宾大门外之西，东面立。宾立于东阶下，西面。傧者进于傧左，北面受命，出，立于门外之东，西面曰：「敢请事。」主人曰：「某有嘉礼，请公有顾。」王则称王，以下准此。傧者入告，遂引宾出大门外之东，西面再拜，主人答拜。主人曰：「某有嘉礼，请公有顾。」宾曰：「敢辞。」主人曰：「敢固请。」宾曰：「辞不得命，敢不从。」主人拜，宾答拜。主人还，宾遂与诸亲从之。
　　掌事者先铺宾席于堂上楹闲，近北，南向。设宾之宗室席位于宾席西南，宾之异姓席位于宗室之南。又于西廊下一品以下于西阶下。设异姓席位，皆重行东向，以北为上。设主人席位于东阶上，西向。设主人宗室席位于主人东北，设异姓席位于宗室之北，皆重行西向，以南为上。又设主人异姓席位于东廊下，一品以下于东阶下。重行西向，以北为上。
　　宾至于主人大门外之西，东向。宾之宗室立于宾西南，异姓立宗室之南，俱重行东面，以北为上。傧者引主人出，立于大门外之东，西面。主人诸亲立于大门内之东，重行西面，以南为上。立定，主人西面再拜，宾东面答拜，主人揖，宾报揖。傧者引主人以入，又傧者引宾以入，宾之诸亲以次从入。至门内，主人诸亲从入如常。至阶，主人揖，宾报揖。宾主及诸亲以次升，各立于席后。其在庭者亦如之。立定，宾主及诸亲俱坐。
　　执觞者一品以下执爵者。下仿此。酌酒，升自东阶，酒升堂，宾主及诸亲皆起。执觞者以酒授主人，傧者引主人进诣宾前，西北面立。宾自席西进，东南向受酒。傧者引主人退复位。宾还席后，宾主及诸亲俱坐。执觞者又以酒授主人及诸亲。宾主俱祭而饮，诸亲不祭而饮。觞行一周，食升堂，宾主及诸亲皆起。掌食者以醢酱豆授主人，傧者引主人进设于宾席前。宾曰：「请公无辱。」主人曰：「不敢忘礼。」傧者引主人复位。执馔者以馔进设于宾主席前，加以匕箸。执馔者又以馔设于众宾以下。设讫，宾主及诸亲皆坐。宾主皆祭而食，诸亲不祭而食。于宾祭，主人辞曰：「疏食不足祭。」宾主俱食，三饭而止。主人曰：「请公食。」宾更饭。食毕，遂进庶羞，觞行如常。
　　会毕，宾主及诸亲俱兴，傧者各引宾主以下降出。宾主及宾之诸亲皆复门外位，主人诸亲复门内位。主人再拜送。宾退，傧者引主人入。
　　　　　妇人礼会
　　女宾乘车入，至下车所，内傧者引入，主人迎送于门内。相称之辞，各准其夫，余如丈夫之礼。
　　　　　飨丈夫送者
　　其日，掌事者铺宾席于堂上楹闲，近北，南向。又铺主人席于阼阶上，西向。又设众宾席于宾席西南。设从者席位于西廊下，一品以下西阶下。俱重行东向，以北为上。傧者引宾以下立于主人门外之西，重行东向，以北为上。立定，傧者引主人出，立于门东，西向。主人揖，宾报揖。傧者各引宾主以下入。至阶，主人揖，宾报揖，宾主以次升，立于席后。立定，宾主以下俱坐，遂进酒设食如婚会之仪。
　　会毕，宾主以下俱兴。傧者引宾立于西阶上，东面。主人掌事者牵乘马入陈于门内三分庭一在南，北首西上。一品以下无马。又掌事者奉束帛之篚升，授主人，主人执篚西面立。宾西阶上北面再拜。主人进，立于楹闲，南面，宾进立于主人之右，俱南面。主人授篚，宾受之，退立于西阶上，北面。主人还阼阶上，北面再拜送。傧者引宾以下降自西阶，从者讶受篚。宾及庭，东面揖左马以出，牵马者从之。在庭者以次出，俱复门外位。从者讶受马。一品以下无受马仪。初宾降，傧者引主人降自东阶，出门东，西面拜送。宾退，主人入。
　　　　　飨妇人送者
　　其日，女赞者铺宾席于堂上楹闲，近北，南向。又铺主人席于阼阶上，西向。又设众宾席于宾西南。设从者席位于西廊下，俱重行东向，以北为上。女相者引宾以下立于主人门外之西，重行东面，以北为上。立定，女相者引主人出立于门内之东，西面。女相者引宾入，众宾以下从入。宾入门西，东面。立定，宾主以次进，至阶，升，各立于席后。上下立定，俱坐，遂进酒设食，如婚会之仪。
　　会毕，宾主上下俱兴。女相者引宾立于西阶上，东面。女相者奉束帛之篚，升，以授主人。主人执篚进于楹闲，南面立；女相者引宾进立于主人之右，俱南面。主人授币讫，女相者引宾降出，从者迓受篚，众宾以下从出。初宾降，女相者引主人降，送于门内。宾出，女相者引主人入。一品以下内相者引宾升，主人迎送于合内。相称之辞，各准其夫，酬以束帛，如丈夫之礼。
　　　　公主出降
　　　　　册公主
　　前一日，尚舍奉御设御幄于太极殿如常。守宫设群官次于东西朝堂，奉礼设版位。太乐令展宫悬，典仪设举麾位如常。又设文武群官版位：五品以上于横街北，六品以下于横街南，文东武西，俱重行。诸亲于五品之南。皇亲在东，诸亲在西。设典仪位如常仪，赞者二人在南，少退，俱西向。册使立于悬北，西上，俱北面。副使立于大使东，少退。以后准此。
　　其日，诸卫屯门列仗如常。册使、群官等依时刻集朝堂，就次改服朝服，通事舍人各引就朝堂前位。侍中量时刻版奏「请中严」。钑戟近仗入陈于殿庭。太乐令帅工人入就位，协律郎入就举麾位。典仪帅赞者先入就位。诸侍卫之官各服其器服，符宝郎先请宝，俱诣合奉迎。通事舍人分引王公群官入就位。又通事舍人引册使及副使并入立于殿门外道东，西面以俟。黄门侍郎帅主节奉节及幡立于阶仗南，节在前。中书侍郎先请册置于案，令史绛公服各对举案立于节南道东，西面，中书侍郎立于案后。
　　侍中版奏：「外办。」所由承旨索扇，扇上，皇帝服通天冠，绛纱袍，御舆以出，曲直华盖警跸侍卫如常。太乐令令撞黄锺之钟，右五钟皆应，协律郎举麾，鼓柷，乐作；皇帝出自西房，即御座，南向坐，扇开，协律郎偃麾，戛敔，乐止。符宝郎奉宝置于御座。典仪赞拜，群官在位者俱再拜讫，通事舍人引册使入就位，册使等初入门，舒和之乐作，至位，乐止。立定，典仪曰：「再拜。」赞者承传，册使等皆再拜。
　　侍中进当御座前，北面跪奏称：「侍中臣某言，册公主，请命使。」俛伏，兴。又侍中少前，称：「制曰可。」退，复位。侍中承制，降诣使者东北，西面称：「有制。」册使副等俱再拜。侍中宣制曰：「册某公主，命公等持节展礼。」宣制讫，使副等又再拜。侍中还侍位。赞礼者引册使少前，黄门侍郎引主节诣册使东北，主节以节授黄门侍郎，主节由后立于使左。黄门侍郎持节西南授，册使跪受，兴，付主节，幡随节立于使左。黄门侍郎退。赞礼者导中书令诣册使东北，西面立。又赞礼者导中书侍郎引诣公主册案，立于中书令之右。中书令于案取公主册，举案者皆由后立于使左。以后准此。授册使，册使跪受，兴，置于案。持案者退立于使后。以后准此。赞礼者引中书令与册使俱北向，退复位。典仪曰：「再拜。」赞者承传，册使及群官在位者皆再拜讫，通事舍人引册使等右旋而出。持节者前导，持案者次之。册使等初行，乐作，出门乐止。
