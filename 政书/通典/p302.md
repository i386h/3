<!-- { "loadSidebar": true } -->
　　尚宫引皇后诣罍洗，乐作，摄事，女相者引尚宫，无乐。皇后至罍洗，乐止。尚仪跪取匜，兴，沃水；司言跪取盘，兴，承水；皇后盥手。又司言跪取巾于篚，兴，进，皇后帨手讫，司言受巾，跪奠于篚。司言跪取爵于篚，兴，进，皇后受爵。尚仪酌罍水，司言奉盘，皇后洗爵，司言授巾，皆如初。皇后拭爵讫，尚仪奠匜、司言奠盘巾皆如常。尚宫引皇后，乐作，诣坛，升自南陛，乐止。尚宫引皇后摄事无皇后至罍洗以下至此仪，但女相者引尚宫诣酒樽所。詣酒樽所，執樽者舉，尚儀贊酌醴齊訖，壽和之樂作，皇后每酌獻及飲福，皆作壽和之樂。摄事奏雍和。尚宫引皇后进神座前，北面跪奠爵，兴，尚宫引皇后少退，北向立，乐止。尚仪持版进于神座之右，东向跪读祝文曰：「维某年岁次月朔日，子皇后某氏，敢昭告于摄事，女祝持版祝云「子皇后某氏谨遣某官妾姓敢昭告于」。先蚕氏：惟神肇兴蚕织，功济黔黎，爰择嘉时，式遵令典，谨以制币牺齐，粢盛庶品，明荐于神，尚飨。」讫，兴。皇后再拜。初读祝文讫，乐作，尚仪进，跪奠版于神座，兴，还樽所，皇后拜讫，乐止。
　　尚仪以爵酌上樽福酒，西向进，摄事，女祝以爵酌罍福酒，进于尚宫之右，西向立。皇后再拜受爵，跪祭酒，啐酒，奠爵，兴。尚仪帅女进馔者持笾俎进。尚仪减神前三牲胙肉，以取前脚第二骨。各置一俎上；又以笾取稷黍饭，共置一笾。尚仪先以饭笾西向进，皇后受以授左右；尚仪又以胙俎以次进，皇后每受以授左右。皇后跪取爵，遂饮卒爵，尚仪进受，复于坫，皇后兴，再拜讫，乐止。尚宫引皇后，乐作，降自南陛，还版位西向立，乐止。自此以上，若摄事仪，皆尚宫行事，女相、女祝赞之。以下仿此。
　　皇后献将毕，典赞引贵妃诣罍洗，盥手洗爵讫，摄事则女相者引尚仪为亚献。典贊引貴妃自東陛升壇，詣象樽所，執樽者舉，貴妃酌盎齊，典贊引進神座前，北向跪奠爵，興，典贊引貴妃少退，北向再拜。尚仪以爵酌罍福酒，持爵进贵妃之右，西向立，贵妃再拜受爵，跪祭酒，遂饮卒爵，尚仪进受爵，复于坫，贵妃再拜。典赞引贵妃降自东陛，复位。
　　初贵妃献将毕，又典赞引昭仪摄事，女相者引尚食为终献。诣罍洗，盥手洗爵，升酌盎齐终献，如亚献之仪。讫，典赞引昭仪降复位。
　　尚仪进神座前跪彻豆，兴，还樽所。彻者，笾豆各一少移于故处。司赞曰：「赐胙。」掌赞唱：「众官再拜。」在位者皆再拜。已饮福酒者不拜。摄事，赐胙则掌赞唱赐胙，女史唱再拜也。永和之乐作，尚宫前奏称：「请再拜。」退复位。皇后再拜。司赞曰：「众官再拜。」在位者皆再拜，乐一成止。
　　尚宫前奏：摄事，女相者白。「请就望瘗位。」司赞帅掌赞就瘗埳西南位。尚宫引皇后，乐作，至望瘗位西向立，乐止。于众官将拜，尚仪执篚进神座前取币，自北陛降坛西行，诣瘗埳，以币置于埳讫，司赞曰：「可瘗。」埳东西各四人窴土。半埳，尚宫前赞：「礼毕，请就采桑位。」尚宫引皇后，乐作，诣采桑坛，升自西陛，东向立，乐止。初白礼毕，司赞帅掌赞还本位。
　　　　　亲桑
　　皇后将诣望瘗位，司宾引内外命妇采桑者俱就采桑位，内外命妇一品各二人，二品三品各一人。诸执钩筐者各就位。
　　皇后既至采桑位，尚功奉金钩，自北陛升坛，进，典制奉筐从升。皇后受钩采桑，典制奉筐受桑，皇后采桑三条，止，尚功前受钩，典制以筐，俱退复位。皇后初采桑，典制等各以钩授内外命妇。皇后采桑讫，内外命妇以次采桑，女史执筐者受之。内外命妇一品各采五条，二品三品各采九条，止，典制等受钩，与执筐者退复位。司宾各引内外命妇采桑者退复位。
　　司宾引婕妤一人诣蚕室，尚功帅执钩筐者以次从至蚕室。尚功以桑授蚕母，蚕母受桑，切之以授婕妤，婕妤食蚕，洒一簿讫，司宾引婕妤还本位。
　　尚仪前奏：「礼毕。」退复位。尚宫引皇后还大次，乐作，入大次讫，乐止。司宾引内命妇，内典引引外命妇，各还其次。尚仪、典正以下俱复执事位，立定，司赞曰：「再拜。」尚仪以下皆再拜讫，出。女工人以次出。其祝版燔于斋所。
　　　　　车驾还宫
　　皇后既还大次，内侍版奏：「请解严。」将士不得辄离部伍。皇后停大次一刻顷，搥一鼓为一严，转仗卫于还涂如来仪。三刻顷，搥二鼓为再严，尚仪版奏：「请中严。」皇后服钿钗礼衣。五刻顷，搥三鼓为三严，内典引引外命妇出次就门外位，司宾引内命妇出次序立于大次之前，六尚以下依式奉迎。内仆进厌翟车于大次门外，南向。尚仪版奏：「外办。」驭者执辔，皇后乘舆出次，华盖侍卫警跸如常。皇后升车，鼓吹振作而行，内命妇以下乘车陪从如来仪。车驾过，内典引引外命妇退还第。驾至正殿门外，回车南向。尚仪进，当车前跪奏称：「尚仪妾姓言，请降车。」兴，还侍位。皇后降车乘舆入，侍卫如常。内侍版奏：「请解严。」将士各还其所。
　　　　　劳酒
　　车驾还宫之明日，内外命妇设会于正殿，如元会仪。唯不贺、不上寿为异。
通典卷第一百十六　礼七十六　开元礼纂类十一　吉礼八
　　皇帝拜陵　皇后拜陵　太常卿行诸陵　荐新于太庙　荐新物　有司享先代帝王　季夏祭中溜于太庙　孟冬祭司寒纳冰开冰附　兴庆宫祭五龙坛
　　　　皇帝拜陵
　　将拜陵，所司承制，内外宣摄，随职供办。
　　前发二日，太尉告太庙如常仪。将作先修理拜谒之所及寝宫，务极洁敬，不得喧杂。尚舍直长去陵十里所设行宫，奉御铺御座斋室如常仪。守宫设从驾百官及皇亲诸亲并客使位及次如常仪。尚舍又于拜陵所道西量设小次，又于寝宫前之西南设大次东向如常仪。守宫量设侍臣次于大次西南，设群官应陪位者次于侍臣次之西南，随地之宜，皆东向北上，文官在北，武官在南，朝集使于武官之南。尚食先备太牢之馔，珍羞庶品，务极丰洁。太常涤栈牲牢及粢盛，光禄、司农及长祠人供办如式。
　　拜谒前一日，皇帝至行宫，诣斋室，仗卫如式。陵令以玉册进，御署讫，近臣奉出，陵令受讫，奉礼设御位于陵东南隅，西向。其有山谷隐映，则随地设位，望陵而拜。又设位于寝宫之内寝殿东阶之东南，西向。又设百官位于陵所，行从官及皇亲诸亲并客使等分方位于神道左右，相对为首；于寝宫所大次之前，分方序立如常，并随地之宜。
　　拜谒日未明五刻，诸卫量设黄麾仗于陵寝陈布。其陵寝旧宿卫人，各依本职掌，不得移动。
　　未明三刻，行从百官及诸皇亲五等以上、诸亲三等以上并客使等应陪位者俱就位。侍中版奏：「请中严。」其布位及进严典仪相赞设之。近仗就陈如常。
　　未明一刻，侍中版奏：「外办。」皇帝素服乘马以出，敕侍臣上马，曲直华盖伞扇侍卫如常仪，诣陵西南小次，所由控马以入。
　　少顷，侍中版奏：「外办。」皇帝步出次，博士引太常卿，太常卿前导，皇帝至位立。太常卿前奏：「请再拜。」博士与太常卿退立于后。皇帝再拜。太常卿又前奏：「请更再拜。」皇帝又再拜。奉礼曰：「再拜。」赞者承传，陪位者皆再拜，又再拜讫。凡赞拜进退，皆通事舍人赞相，以后准此。少顷，太常卿前奏：「请辞。」皇帝再拜，又再拜。奉礼曰：「奉辞。」赞者承传，陪位者再拜，又再拜。
　　太常卿引皇帝还小次，乘马出次，敕侍臣上马，仪仗侍卫诣寝宫。皇帝从陵回诣大次，乘马以入，其仗卫等各立以俟，其行从百官及皇亲诸亲并客使等，并依位序立于大次之前。所司严洁具酒馔。
　　侍中版奏：「外办。」皇帝步出大次，博士引太常卿，太常卿前导，皇帝至寝宫南门，仗卫停于门外。其应从入之官，临时奏听进止。博士引太常卿，太常卿前导，皇帝入内门，取东廊进至寝殿东阶之东南，西面立定。太常卿前奏再拜讫，引皇帝升东阶，当神座前，北面再拜讫，又当皇后神座前再拜讫，入，进省服翫，拂拭床帐。敕所司进太牢之馔，加备珍羞陈设。若有太子、诸王、公主陪葬柏城内者，并于寝殿东廊下所司致祭，功臣陪葬者，于东廊下各奠馔布位，量定献官行事。太常卿引皇帝出，诣酒樽所，酌酒进，其樽坫陈于堂户外之东南如常仪。皇帝入奠酒三爵讫，当神座前北向立。太祝二人对持玉册于室户外之右，东向，一太祝东向跪读祝文讫，皇帝再拜，又再拜。若更进奠服翫，即躬自执陈。讫，太常卿引皇帝出户，当神座前北向立。太常卿奏：「请辞。」皇帝再拜，又再拜。讫，太常卿引皇帝出中门，太常卿前奏：「请权停。」其从官及行事官并出大门外奉候。其守宫使、内侍官引内宫率寝宫内人谒见讫，皇帝出，侍卫如常仪，还大次。少顷，若犹宿，即乘马还行宫。若更向前陵，即于大次更进发。皆近侍先奏取进止，与仗卫计会。
　　　　皇后拜陵
　　所司先设大次于寝宫之东，随地之宜，东向，铺御座如常。又设先朝妃嫔次于大次之南。守宫设大长公主、长公主诸亲妇人、命妇等次于妃嫔之南，皆东向。拜谒之处，皆障以行帷。
　　前一日，内谒者设中宫御位于寝宫东大次前近东，东向。又设先朝妃嫔以下位于御位西南，各于其次之东，皆重行东面，以北为上。司赞位于妃嫔东北，东面，掌赞二人在南，差退。
　　皇帝发行宫后，皇后乘四望车如常行之式，发行宫，之大次，改服假髻、白练单衣服。内典引各引妃嫔以下就位立讫，内侍版奏：「外办。」司言引尚宫，尚宫引皇后每尚宫前导，皆司言先引。出就位。尚服负琮宝以从如式。立定，尚仪前奏：「再拜。」退复位。皇后再拜。司赞曰：「再拜。」掌赞承传，诸陪位者皆再拜。少顷，尚仪又前奏：「请再拜辞。」皇后再拜。司赞曰：「再拜。」掌赞承传，诸陪位者皆再拜。尚宫引皇后还大次，谒寝宫如后仪。皇后初还大次，内典引各引陪位者退。
　　皇后拜陵讫，于寝宫东大次改服钿钗礼衣，若服常服，临时听进止。乘舆诣寝宫，司服负琮宝以从，侍卫如常，先朝妃嫔、大长公主、长公主陪后如例程。至宫北门，降舆入大次。
