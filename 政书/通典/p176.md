<!-- { "loadSidebar": true } -->
　　晋惠帝元康二年，司徒王浑奏云：「前以冒丧婚娶，伤化悖礼，下十六州推举，今本州岛中正各有言上。太子家令虞浚有弟丧，嫁女拜时；镇东司马陈湛有弟丧，嫁女拜时；上庸太守王崇有兄丧，嫁女拜时；夏侯俊有弟子丧，为息恒纳妇，恒无服；国子祭酒邹湛有弟妇丧，为息蒙娶妇拜时，蒙有周服；给事中王琛有兄丧，为息棱娶妇拜时，并州刺史羊暨有兄丧，为息明娶妇拜时；征西长史牵昌有弟丧，为息彦娶妇拜时。湛职儒官，身虽无服，据为婚主。按礼『大功之末可以嫁子，小功之末可以娶妇』。无齐缞嫁娶之文，亏违典宪，宜加贬黜，以肃王法。请台免官，以正清议。」尚书符下国子学处议。国子助教吴商议：「今之拜时，事毕便归，婚礼未成，不得与娶妇者同也。俊、琛、棱并以齐缞娶妇、娶妻，所犯者重。恒虽无服，当不义而不诤，亦礼所讥，然其所犯者犹轻于棱也。湛身既平吉，子虽齐缞，义服之末，又不亲迎，吉凶别处，则所犯者轻。浚、暨为子拜时，拜时礼轻当降也。」国子祭酒裴頠议以为：「吉凶之别，礼之大端，子服在凶，而行嘉礼，非所以为训。虽父兄为主，事由己兴，此悉人伦大纲，典章所慎也。」诏曰：「下殇小功，不可嫁娶，俊等简忽丧纪，轻违礼经，皆宜如所正。」
　　司直刘隗上言：「文学王籍有叔母服，未一月，纳吉娶妻，亏俗伤化，宜加贬黜，辄下禁止。妻父周嵩知籍有丧而成婚，无王孙耻奔之义，失为父之道。王廙、王彬，于籍亲则叔父，皆无君子干父之风，应清议者，任之乡论。」主簿江启曰：「夫风节不振，无以荡弊俗；礼义不备，无以正人流。籍以名门，擢登宾友，不能率身正道，公违典宪，诚是恺悌垂恕，体例宜全。又东阁祭酒颜含，居叔父丧而遣女。推寻旧事，元康二年，虞浚、陈湛各有弟丧，嫁子拜时，司徒王浑奏免。窃谓弟丧不重于叔父，成婚之礼不轻。含犯违礼典。夫崇礼谓之有方之士，不崇礼谓之无方之人。况亏淳创薄，崇俗弃礼，请免官禁止。」从事中郎谢潜议：「郑玄以为女子成人，逆降旁亲及将出者。昔陈湛以女年过二十，依郑义不责，迁任徐州，不为坐免，久为成比。若含女未过二十，宜如隗奏；若谓郑玄说与礼违，当先除而后禁，不宜制未下而责人也。」主簿孔夷议：「郑玄以未嫁成人，降其旁亲，以明当及时与不及时者同降，若嫁有时而遭丧，因丧而降之，非言齐缞之中可嫁女。学者多昧此旨，非独在今。含应见原。」
　　王蒙息叔仁兄十月亡，至十二月，诏其子与琅琊王婚拜时，叔仁以丧辞。范尚书与会稽王笺，为伸其意。会稽王答曰：「既有所准，情理可通，故人主权而行之，自君作故，古之制也。古人墨绖从时，岂情所安，逼于君命之所制，夺人臣之所屈，乃至于此。以今方之，事情轻重，岂得同日而欲执违耶？又今自拜时，未为备礼，暂一致身，交拜而已，即之于情，有何不可？且今王氏情事，与国家正同，王命既定，事在必行。」太常王彪之与会稽王笺曰：「王蒙女有同生之哀，计其日月，尚未绝哭，岂可成婚？凡在君子，犹爱人以礼，况崇化之主耶！以此为圣人故事，宁可执训，当令宣流后裔。忝备礼官，情有不安，谨具白所怀。」
　　大唐永徽元年正月，衡山公主欲出降长孙氏，议者以时既公除，合行吉礼。侍中于志宁上疏曰：「伏见衡山公主出降，欲就今秋成礼。窃按礼记云：『女十五而笄，二十而嫁，有故，二十三年而嫁。』郑玄云：『有故谓遭丧也。』固知须终三年。其有议者云『准制，公除之后，须并从吉』。此汉文创制其仪，为天下百姓。至于公主，服是斩缞，纵使服随例除，无宜情随例改。心丧之内，方复成婚，非唯违于礼经，亦是人情不可。陛下方奖仁孝之日，敦崇名教之秋，此事行之若难，犹宜抑而守礼；况行之甚易，何容废而受讥。伏愿遵高宗之令轨，略孝文之权制，国家于法无亏，公主情礼得毕，则天下幸甚。」
　　　　周服降在小功可嫁女娶妻议晋　东晋　宋
　　晋范朗问蔡谟曰：「甲有庶兄乙为人后，甲妹景已许嫁而未出。今乙亡，如郑玄意已许嫁便降旁亲者，景今应为乙服小功，本是周亲，甲今于礼可得嫁景不？」蔡答曰：「按礼『大功之末，可以嫁子』，不言降服复有异也。兄在大功，嫁降服小功之妹，犹父在大功，嫁小功之女也。谓甲今嫁景，于礼无违。」范难曰：「礼『小功不税，降而小功则税之』。又『小功不易丧之练冠，而长殇中殇之小功则变三年之葛』。又「小功之末可以娶妻，而下殇之小功则不可』。据此数事，则明降服正服，所施各异，今子同之，其理何居？」蔡答曰：「夫服有降有正，此礼之常也。若其所施，必皆不同，则当举其一例，无为复说税与娶也。今而然者，明其所施有同有异，不可以一例举，故随事而言之也。郑君以为下殇小功不可娶者，本齐缞之亲也。按长殇大功亦齐缞亲，而礼但言下殇不可以娶，而不言长殇不可以嫁，明殇降之服，虽不可娶而可嫁也。所以然者，阳唱阴和，男行女从，和从者轻，唱行者重，二者不同，故其制亦异也。」范又难曰：「礼举轻以明重，下殇犹不可娶，况长殇大功何可以嫁。知礼所谓大功末者，唯正服大功末耳。」蔡答曰：「下殇不可娶妻者，谓己身也。吾言长殇可以嫁子者，谓女父也。身自行之，于事为重；但施于子，其理差轻。然则下殇之不娶，未足以明长殇之不嫁也。」
　　东晋台符：「庐陵公主薨，琅琊、东海二王，于礼为应得婚与不？」太学博士袁矫之等按：「公主于二王属为姑，二王出为人后，主又出适，今应降服小功。然本是周亲，虽降而为疏，本亲情重，始薨方当制服，而疑可婚与不。」太常王彪之曰：「二王出后二国，礼，为人后，降本亲一等，又云『为姑姊妹适人者小功』。二王应制小功之服。礼，小功绝哭，可以娶妻；下殇之小功则不可。先儒之说，本齐缞之亲，故除丧而后可婚。今二王虽以出后降服，本亦齐缞之亲，情例如礼，不应成婚。」彪之与会稽王笺曰：「王者君临万国，以礼义声教也。今若皇子独违规矩，恐遐迩之谈，不必许也。且自元康以来，朝臣之家犯礼婚者，不见重责。故尚书仆射裴頠，当代名士，于时以兄弟子丧末，为息拜时，其息服除也。议者谓父子并应贬责。兄弟子下流之丧，不同于姑。古者诸侯绝周，而卿大夫之丧，在殡犹不举乐，不以本周丧未葬行嘉礼也。况庐陵长公主，于礼不应绝服，丧今未葬乎！」
　　宋庾蔚之谓：「礼云『下殇之小功则不可』，而不云再降之小功，则知再降之小功可以娶。」
　　　　大功末可为子娶妇议晋
　　晋御史中丞高崧有从弟丧，在服末欲为儿婚，书访尚书范汪曰：「礼有『大功之末可以嫁子，小功之末可以娶妇』。下章云『己虽小功，既卒哭，可以娶妻』。己有小功丧，则父便应有大功丧。以义例推之，小功卒哭可以娶妻，则大功卒哭可以娶妇邪？」有舅姑曰妇。无舅姑曰妻。范答曰：「按礼『大功之末，可以冠子嫁子』。此于子已为无服也。以己尚在大功丧中，犹未忍为子娶妇，近于欢事也。故于冠子嫁子则可，娶妇则不可矣。己有缌麻之丧，于祭亦废，婚亦不通矣，况小功乎！」崧又曰：「礼『己虽小功，既卒哭，可以娶妻』。己有小功，则父有大功。己既小功卒哭可娶妻，则父大功卒哭可娶妇，将不嫌邪？」汪曰：「五服之制，各有月数，月数之内，自无吉事，故曰『缞麻非所以接弁冕也』。春秋左氏传：齐侯使晏子请继室于晋，叔向对曰：『寡君之愿也。缞绖之中，是以未敢请。』时晋侯有少姜之丧耳。礼贵妾缌，而叔向称在缞绖之中。推此而言，虽轻丧之麻，犹无婚姻之道也，而敦本敬始之义，每于婚冠见之矣。杂记曰『大功之末可以嫁子，小功之末可以娶妇』。按大功之末，犹未忍为子娶妇，小功之末，乃为子娶耳。而下章云『己虽小功，卒哭，可冠、娶妻也』。二文诚为相代，寻此旨，为男女失时或继嗣未立者耳，非通例也。礼，男三十而娶，女二十而嫁。至于仲春会男女，便云：『于此时也，奔者不禁』。此亦是权礼，非经常之典也。」崧又访于江彪，彪答曰：「按『大功之末可以嫁子，小功之末可以娶妇』。又『己小功卒哭，可以娶妻』。此悉是明文正例，当不如范语。为此议者，皆于为婚之主也。娶妇则父为主，娶妻则己为主，故父大功之末不得行此嘉礼，至于己小功之末则可行之。又礼称娶妻，则是无父之正文。谓大功之末娶妇，于礼例犹尚不安。今所为者重，所亏者轻。又准时人由来之比，自不致嫌。」于是崧依议为儿婚。
　　　　祖无服父有服可娶妇嫁女议晋　宋
　　晋刘嗣问徐野人曰：「嗣去年十二月，有周惨，欲用六月婚，儿服早已除。大人本无服，便是一家主，想无复异？」徐答曰：「此议本据祖为孙儿婚，自平吉可得娶妻，不计儿之有惨也。」嗣弟损又重问野人曰：「诸贤唯云祖尊一家，得为婚主。若便婚，损疑速也。」徐答曰：「今归重于王父，理无取于迟速。」损重问曰：「礼云『嫁女之家，三夜不息独；娶妇之家，三日不举乐』。得不有轻不？又『大功之末，可以嫁女』，则男不得婚。向家是嫁女，今是兄子婚，男女讵无异邪？」向家亦是祖无服，而父有周惨，得嫁女。徐答曰：「秉烛寝乐，居然轻重，故嫁娶殊品。至于今事，理本分涂，唯取归重极尊，而不别异男女也。」
　　宋向歆问何承天曰：「父有伯母惨，女服小功。祖尊统一家，年末可得嫁孙女不？」何答曰：「吾谓祖为婚主，女身又小功服，不嫌于婚。」郑尚书曰：「祖为婚主，女父不与婚事，意谓可婚。」周续之曰：「礼，『己虽小功，可以冠、娶妻』，则女身虽有服，谓出门无嫌也。伯母义服，而祖为家主，于理可通。」徐野人曰：「礼许变通。记所称父大功者，当非有祖之家。又公羊传云：『不以父命辞王父命。』推附名例，义在尊无二上，容或可通理邪！」
　　　　降服大功末可嫁姊妹及女议晋　宋
　　晋南阳中正张辅言司徒府云：「故凉州刺史扬欣女，以九月二十日出赴姊丧殡，而欣息俊因丧后二十六日，强嫁妹与南阳韩氏，而韩就扬家共成婚姻。韩氏居妻丧，不顾礼义，三旬内成婚，伤化败俗，非冠带所行。下品二等，本品第二人，今为第四。请正黄纸。」梁州中正梁某言：「俊居姊丧嫁妹，犯礼伤义，贬为第五品。」
