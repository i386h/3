<!-- { "loadSidebar": true } -->
　　谒者进献官之左，白：「请就望瘗位。」谒者引献官就望瘗位，西向立。于在位者将拜，诸太祝各进神座前跪取币，置于埳。奉礼曰：「可。」东西厢各二人窴土。半埳，谒者进献官之左，白：「礼毕。」遂引献官出，赞引引执事者以次出。御史太祝以下俱复执事位，立定，奉礼曰：「再拜。」御史以下皆再拜，赞引引出。祝版燔于斋所。报祠用牲币，饮福受胙于东方岳镇山川首座之前。其山川唯饮福，即不受胙。埋币血与正祭同，余与祈礼同，祝文与报社同。
　　　　时旱就祈岳镇海渎
　　前一日，诸祈官皆于祈所清斋一宿。所司清扫内外，又为瘗埳于坛南如常。奉礼设祈官位于坛东南，执事者位于祈官东南，奉礼位于执事西南，赞者二人在南，差退，俱西面北上。又设太祝奉币位于瘗埳之南，北向。海渎即设奉币位向沈所。又设祈官以下门外位于南门之外道东，重行，西面北上。设樽坫罍篚各于常所，执樽罍篚者各位于樽罍篚之后。
　　其日未明，祈官以下各服其服，所司帅其属入设神座及实樽罍如常仪，太祝以币置于篚，币各依方色，长丈八尺。掌馔者实笾豆。笾一，实脯。豆一，实醢。奉礼帅赞者先入就位。赞引引太祝及执樽罍篚者入，当坛南重行北面，以西为上。立定，奉礼曰：「再拜。」赞者承传，太祝以下皆再拜。执樽罍者各就位。赞引引太祝升自东陛，行扫除于上讫，降，行扫除于下，皆就位。
　　质明，谒者引祈官，赞引引执事者俱入就位。立定，奉礼曰：「再拜。」祈官以下皆再拜。其先拜者不拜。谒者进祈官之左，白：「有司谨具，请行事。」退复位。奉礼曰：「再拜。」在位者皆再拜。初白请行事，掌馔者帅进馔者奉馔陈于东门外。祈官拜讫，太祝跪取币于篚以授祈官，祈官奉币置于神座，祈官拜讫，降复位。掌馔者引馔入，升自南陛，太祝迎引于坛上，进设于座前。设讫，掌馔者以下降复执事位。
　　謁者引祈官詣罍洗盥手洗爵，升自南陛，詣酒樽所，執樽者舉，祈官酌酒，謁者引祈官進，北面跪奠於神座前，俛伏，興，少退，北向立。太祝持版进于神座之右，东面跪读祝文。文与祈社同。狱镇海渎各随其称。祝兴，祈官再拜，祝进跪奠版于神座，兴，还樽所。祈官拜讫，谒者引祈官降复位。太祝进跪彻豆如式，还樽所。奉礼曰：「再拜。」在位者皆再拜。
　　谒者进祈官之左，白：「请就望瘗位。」谒者引祈官就望瘗位，西向立。于在位者将拜，太祝进神座前跪取币，置于埳。东西面各二人窴土，半埳，海渎则以币沈之。奉礼曰：「再拜。」祈官以下皆再拜。谒者进祈官之左，白：「礼毕。」遂引祈官出，赞引引执事者以次出。太祝以下俱复执事位，立定，奉礼曰：「再拜。」太祝以下皆再拜以出，奉礼、赞者以次出。其祝版燔于斋所。得雨报祠用特牲。其沈瘗币血及饮福受胙皆与正祭同，余与祈礼同，祝文与北郊报祠同。
　　　　久雨禜祭国门
　　将祭，有司筮日如别仪。
　　前一日，诸祭官清斋于祭所，右校扫除祭所，太官丞先馔酒脯醢。樽以瓢赍。
　　其日质明，郊社丞帅其属设神座，皆内向。设酒樽各于神座之左，设罍洗及篚于酒樽之左，俱内向，并实以巾爵。执樽罍洗篚者各位于樽罍洗篚之后。奉礼设献官位于罍洗之左而右向，执事者于其后，皆以近神为上。郊社丞与良酝之属实樽罍。献官以下俱就位，立定，谒者赞拜，献官以下皆再拜。祝与执樽罍洗篚者各就位。太官丞出诣馔所。
　　谒者进献官之左，白：「有司谨具，请行事。」退复位。太官丞引馔入，太祝迎引设于神座前讫，太官丞以下还本位，祝还樽所。謁者引獻官詣罍洗盥手洗爵，詣酒樽所，執樽者舉，獻官酌酒，進神座前跪奠爵，俛伏，興，少退，向座立。太祝持版进于神座之右，跪读祝文曰：「维某年岁次月朔日，子嗣天子遣具官姓名敢昭告于国门：霖雨淹久，害于百谷，惟灵降福，应时开霁。谨以清酌嘉荐明告于神，尚飨。」祝兴，献官再拜，太祝跪奠版于神座，俛伏，兴，还樽所。献官再拜讫，谒者引还本位。祝进跪彻豆，俛伏，兴，还樽所。祝与执樽罍篚者俱复执事位。谒者赞拜，献官以下皆再拜。谒者进献官之左，白：「礼毕。」遂引献官以下出。每祭皆如之。祝版皆燔于斋所。若雨止，报祠用少牢，饮福与祈同。祝文曰：「前日以霖雨式陈诚祷，惟神降祉，应时开霁。谨以清酌少牢，粢盛庶品，明荐于神，尚飨。」
　　　　诸州祈社稷县祈附
　　前二日，本司扫除坛之内外，又为瘗埳于坛北如常。设上佐县则县丞，以下仿此。以下次于社坛西门之外道北，随地之宜。
　　前一日，诸祈官皆于祭所清斋一日。掌事者馔酒脯醢。设上佐位于稷坛西北，掌事以下位于西门之内道北，俱重行东向，以南为上。设赞唱者位于上佐东北，东面南上。设望瘗位于瘗埳北，南向如常。设上佐以下门外位于西门之外道南，俱重行北面，以东为上。
　　其日夙兴，本司帅其属守社坛四门，去壝九十步所县七十步。禁断行人。掌事者入設神席樽坫罍洗篚如常祭之儀。每座各笾一豆一，篚实巾二爵二。配座皆爵一，并置于坫。
　　质明，上佐以下各服其服，本司帅掌事者入实樽罍，祝以祝版各置于坫，又以币各置于篚，设于馔所。其币各长一丈八尺。赞礼者引上佐以下俱就门外位。赞唱者先入就位。祝与执樽罍篚者入，当社坛北，重行南向，以东为上。立定，赞唱者曰：「再拜。」祝以下皆再拜。执樽者各升自西阶，立于樽所，执罍篚者各就位。诸祝诣社坛，升自西阶，行扫除讫，降，又诣稷坛，升行扫除讫，诸祝出，奉币篚入，就瘗埳北位。赞礼者引上佐以下入就位，立定，赞唱者曰：「再拜。」上佐以下皆再拜。
　　赞礼者进上佐之左，白：「请行事。」还本位。赞唱者曰：「再拜。」上佐以下皆再拜。初白请行事，掌馔者帅执馔者奉馔陈于西门之外。祝以币北向授上佐，赞者引上佐升坛北陛，南向跪奠于社神座前讫，兴，少退再拜讫，复位。又祝以币授上佐，上佐奉币，升稷坛跪奠如社坛之仪。讫，掌馔者引馔入，社稷之馔升自北阶，配座之馔升自西阶，诸祝迎引于坛上各设于神座前讫，掌馔者降自西阶复位，诸祝各还樽所。
　　贊禮者引上佐詣罍洗，盥手洗爵，自社壇北階升，詣社神酒樽所，執樽者舉，上佐酌酒，進詣神座前，南向跪奠爵，興，少退，南向立。祝持版进于神座之右，西面跪读祝文曰：「岁月日子如常。刺史姓名，县则县令姓名，下仿此。谨遣具位姓名敢昭告于社神，自社稷以下祝文并与国祈同。尚飨。」讫，兴，上佐再拜，祝进跪奠版于神座，兴，还樽所。上佐再拜訖，贊禮者引上佐詣配座酒樽所，取爵於坫，執樽者舉，上佐酌酒，進詣后土氏神座前，西向跪奠爵，興，少退，西向立。祝持版进于神座之左，南面跪读祝文尚飨讫，兴，上佐再拜，祝进跪奠版于神座，兴，还樽所。上佐再拜讫，赞礼者引上佐降自北阶，诣罍洗盥手洗爵，诣稷坛之北阶，升献如社坛之仪。献讫，赞礼者引上佐降复位。诸祝各进神座前，跪彻豆，兴，还樽所。赞唱者曰：「再拜。」上佐以下皆再拜。
　　赞礼者进上佐之左，白：「请就望瘗位。」赞者引上佐就望瘗位，南向立。祝以篚进于神前取币及血、黍稷饭，皆寘于埳。赞唱者曰：「可瘗。」埳东西各二人窴土，半埳，赞者进上佐之左，白：「礼毕。」遂引出，诸执事者以次出。诸祝与执樽罍篚者降复执事位，赞唱者曰：「再拜。」祝以下俱再拜以出。其祝版燔于斋所。得雨报祠以羊豕，其祭器之数及饮福、受胙、瘗币血皆与正祭同，余与祈礼同。祝文自社稷及后土、后稷等并与国祈报同。
　　　　诸州祈诸神县祈附
　　前一日，本司设上佐县则县丞，以下仿此。以下次于祈所，随地之宜。又为瘗埳于神座之南，方深取足容物。诸祈官皆于祈所清斋一日。掌事馔酒脯醢。每座笾豆各一。
　　祈日质明，去祭所七十步县五十步。禁止行人。上佐以下各服其服。祝帅掌事者奉席入设神座于北厢，南向。若更有诸座，则以西为上。赞礼者帅执樽者设樽于神座之左，北向；设洗于酒樽东，北向；罍水在洗东，篚在洗西，南肆；篚实以巾爵。执樽罍篚者各位于樽罍篚之后。设上佐以下位于神座东南，重行西面，以北为上。设赞唱者位于上佐西南，西向。设望瘗位于瘗埳之南，北向西上。设门外位于东门之外道南，北向西上。掌事者入实樽罍。祝以祝版置于坫，又以币置于篚，设于馔所。其币各长一丈八尺。
　　赞礼者引上佐以下俱就门外位。赞唱者先入就位。祝与执樽罍篚者入当神座前，重行，北面西上，立定，赞唱者曰：「再拜。」祝以下皆再拜。执樽罍篚者各就位。祝进神座前行扫除讫，赞礼者引上佐以下入就位，立定，赞唱者曰：「再拜。」上佐以下皆再拜。
　　赞礼者进上佐之左，白：「请行事。」还本位。祝升诣酒尊所，立定，赞唱者曰：「再拜。」上佐以下皆再拜。初白请行事，掌馔者帅执馔者奉馔陈于西门之外。祝以币授上佐，上佐受币，跪奠于神座前讫，兴，少退再拜讫，复位。掌馔者引馔入，祝迎引于座首，各设于神座前讫，执馔者退复位，祝还樽所。
　　贊禮者引上佐詣罍洗，盥手洗爵，詣酒樽所，執樽者舉，上佐酌酒，贊禮者引上佐詣神座前，北向跪奠爵，興，少退，北向立。祝持版进于神座之右，东面跪读祝文文与祈社同。讫，兴，上佐再拜，祝进跪奠版于神座，兴，还樽所，若更有诸座，祈官酌献皆如其仪，唯不盥洗，其祝文与上同。赞礼者引上佐还本位。祝进神座前跪彻豆，兴，还樽所。赞唱者曰：「再拜。」上佐以下皆再拜。
　　赞礼者进上佐之左，白：「请就望瘗位。」上佐就望瘗位，北面立。祝以币血寘于埳，埳东西各二人窴土。半埳，赞礼者进上佐之左，白：「礼毕。」遂引上佐以下出。讫，祝与执樽罍篚者俱复执事位。赞唱者曰：「再拜。」祝以下皆再拜以出。其祝版燔于斋所。若祈海渎等，其币沈之。设奉币位，各向所祈之水。沈之时节，一与瘗同。若祈先代帝王，其瘗币如正祭之礼。
　　得雨报祠，牢馔、饮福、受胙、瘗币血皆同祭社之礼，若非岳镇海渎、先代帝王，唯饮福，不受胙。其瘗埳之位，仍依祈礼。若海渎等，沈币，又并沈血。其奉币血位及沈之仪节，准祈沈之礼。若报祠先代帝王，瘗币与祈同。余皆与祈礼同，祝文与祈社同。
　　　　诸州禜城门县禜附
