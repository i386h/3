<!-- { "loadSidebar": true } -->
　　赞引进太庙令之左，白：「有司谨具，请行事。」退复位。太官丞引馔入，太祝迎引于座首，设于神座前讫，太官丞以下还本位，太祝还樽所。
　　贊引引太廟令詣罍洗，盥手洗爵，詣酒樽所，執樽者舉，太廟令酌酒。赞引引太庙令进神座前，西向跪奠爵，俛伏，兴，少退，西向立。太祝持版进于神座之右，北向跪读祝文曰：「维某年岁次月朔日，子开元神武皇帝谨遣具位姓名，敢昭告于中溜：赖兹保养，甿庶以安，式荷神功，祗率常礼，爰以特牲、芗合、芗萁、嘉蔬、嘉荐、醴酒，明祀于神，尚飨。」讫，兴。太庙令再拜。太祝进奠版于神座，俛伏，兴，还樽所。
　　太祝以爵酌福酒，进太庙令之左，北面立。太庙令再拜，受爵，跪祭酒，遂饮卒爵。太祝进受爵，还樽所。太庙令俛伏，兴，再拜，赞引引还本位。
　　太祝进，跪彻豆，俛伏，兴，还樽所。太祝与执樽罍篚者俱复位。立定，赞引赞拜，太庙令以下皆再拜。赞引进太庙令之左，白：「礼毕。」遂引太庙令以下出。其祝版燔于斋所。
　　　　孟冬祭司寒纳冰开冰附
　　前三日，诸祭官散斋二日于家正寝，致斋一日于祭所。右校扫除祭所，卫尉陈设如常。
　　祭日未明十刻，太官丞具特牲之馔。
　　未明一刻，郊社丞入布神座于庙北，南向，设神位于座首。又帅其属设酒樽于座东南，设洗于酒樽东南，俱北向；罍水在洗东，篚在洗西，南肆；篚实以巾爵。执樽罍篚者各位于樽罍篚之后。上林令设桃弧棘矢于冰室户内之右。祭讫遂留之。奉礼设上林令位于神座东南，执事者陪其后，俱重行，西向北上。
　　质明，上林令以下各服其服，郊社丞、良酝之属入实樽罍，太官丞监实笾豆簋簠。赞引引上林令，又赞引引执事者，俱就门外位。立定，太祝與執樽罍篚者先入，立於神座前，北向，俱再拜訖，各就位。赞引引上林令，又赞引引执事者，俱入就位。立定，赞引赞拜，上林令以下皆再拜。太官丞出诣馔所。
　　赞引进上林令之左，白：「有司谨具，请行事。」退复位。太官丞引馔入，太祝迎于座首，设于神座前讫，太官丞以下还本位，太祝还樽所。
　　贊引引上林令盥手洗爵，詣酒樽所，執樽者舉，上林令酌酒。赞引引上林令进神座前，北向跪奠爵，俛伏，兴，少退，北向立。太祝持版进于神座之右，东向跪读祝文曰：「维某年岁次月朔日，开元神武皇帝谨遣某官姓名，敢昭告于玄冥之神：顺兹时令，增冰坚厚，式遵常典，将纳凌阴，谨以玄牡秬黍，嘉荐清酌，明祀于神，尚飨。」讫，兴。上林令再拜。太祝进，跪奠版于神座，俛伏，兴，还樽所。
　　太祝以爵酌福酒，进上林令之右，西向立。上林令再拜，受爵，跪祭酒，遂饮卒爵。太祝进受爵，还樽所。上林令跪，俛伏，兴，再拜，赞引引还本位。
　　太祝进，跪彻豆，俛伏，兴，还樽所。太祝与执樽罍篚者俱复位。立定，赞引赞拜，上林令以下皆再拜。赞引进上林令之左，白：「礼毕。」赞引引上林令以下出。其祝版焚于斋所。
　　　　兴庆宫祭五龙坛
　　将祭，有司筮日如别仪。
　　前祀三日，凡应祭之官散斋二日，致斋一日如别仪。
　　前祭二日，守宫设祭官次于东壝之外道南，北向，以西为上。设陈馔幔于内壝东门之外道南，北向。太乐令设判悬之乐于坛南。右校扫除坛之内外。
　　前祀一日，晡后一刻，诸卫令其属各以其方器服守卫壝门，清斋一宿。奉礼设献官位于壝东南，西向；执事位于献官东南，俱西向北上。设奉礼位于献官西南，赞者二人在南，差退。设祭官以下门外位于东壝之外道南，每等异位，重行北向，以西为上。郊社令帅斋郎设散樽五龙各二于坛上东南隅，北向西上。樽加勺，有坫以置爵。设洗于坛东南，北向；罍水在洗东，篚在洗西，南肆；篚实以巾爵。執樽罍篚者各位於樽罍篚之後。
　　祀日未明十刻，太官令帅宰人以鸾刀烹牲于厨。牲以少牢。
　　未明二刻，郊社令帅斋郎各服其服，升设五龙座于坛上近北，南向东上，席以莞，设神位各于座首。
　　未明一刻，祭官以上各服其服。郊社令与良酝之属入实樽罍。太祝以币置于篚。太官令帅进馔者实诸笾豆簋簠等，设于馔幔内。
　　质明，谒者引献官以下就门外位。奉礼帅赞者先入就位。執樽罍篚者入，當壇南重行北向，以西為上。立定，奉礼曰：「再拜。」贊者承傳，執樽罍篚者皆再拜訖，自東陛升，立於樽所，各就位。太乐令帅工人入就位。
　　谒者进献官之左，白：「有司谨具，请行事。」退复位。协律郎跪，俛伏，举麾，工鼓柷，乃以姑洗之均，乐舞三成，偃麾，戛敔，乐止。奉礼曰：「众官再拜。」众官在位者皆再拜讫，复位。
　　太祝取币于篚，立于樽所。太官令帅进馔者奉馔陈于东门之外。
　　谒者引献官诣南陛升，北向立。太祝以币授献官，献官受币。登歌作，以南吕之均。谒者引献官进，北向跪奠币于青龙之座前。诸座皆太祝助奠。俱毕，献官再拜讫，登歌止。谒者引献官降自南陛，还本位。
　　太官令引馔入，升自南陛，太祝迎引于坛上，设馔于神座前讫，降复位。
　　謁者引獻官詣罍洗，盥手洗爵訖，引升南陛，詣酒樽所，執樽者舉，獻官酌清酒。谒者引进神座前，北向跪奠爵于青龙之座。太祝等助奠诸座。俱毕，少退，北向立。太祝持版进于青龙座之右，东向跪读祝文。祝文临时制撰。读讫，献官再拜。太祝进，跪奠版于神座，俛伏，兴，还樽所。
　　太祝以爵酌罍福酒，进献官之右，西向立。献官再拜，受爵，跪祭酒，啐酒，奠爵，兴。太祝帅斋郎进俎，太祝跪减神前胙肉，兴，以授献官，献官受以授斋郎。献官跪取爵，遂饮卒爵。太祝进受爵，复于坫。献官再拜，谒者引降复位。
　　太祝跪彻豆，俛伏，兴，还樽所。奉礼曰：「赐胙。」赞者唱：「众官再拜。」众官在位者皆再拜。献官不拜。奉礼又曰：「再拜。」在位者皆再拜。谒者进献官之左，白：「礼毕。」遂引献官以下出。太祝以下复执事位，立定，奉礼曰：「再拜。」太祝再拜讫，出。其祝版燔于斋所。如沈玉于川，临时别取进止。
通典卷第一百十七　礼七十七　开元礼纂类十二　吉礼九
　　皇帝皇太子视学
　　　出宫　视学　车驾还宫
　　皇太子释奠于孔宣父国学释奠仲春仲秋释奠于齐太公庙并附
　　　斋戒　陈设　出宫　馈享　讲学　还宫
　　皇太子束修国学束修附
　　　　皇帝皇太子视学
　　视学前一日，所司洒扫学堂之内外。尚舍设大次于学堂之后，守宫设皇太子次于大次之东，皆随地之宜，并如常仪。尚舍设御座学堂上北壁下，当中南向。监司设讲榻于御座之西，南向。设执读座于前楹间，当讲榻北向。尚舍又设皇太子座于御座东南，西向。设文官三品以上座于皇太子之南，少退，重行，西面北上；设武官三品以上座于讲榻西南，当文官，重行，东面北上。设侍讲座于执读西北，武官之前，东面北上。其执如意者一人立于侍讲之南，东面。设论议座于讲榻之前，北面。三馆学官座于武官之后。设脱屦席于西阶下。典仪设版位：皇太子于东阶东南，西面；执经于西阶西南，东面。文官三品以上于皇太子东南，重行，西面北上；武官三品以上于执经西南。侍讲、执读、执如意等于执经之后，重行，东面北上。学生分于文武官之后，皆重行北上。设典仪位于东阶之西，赞者二人在南，差退，俱西面。
　　　　　出宫
　　前出宫三日，本司宣摄内外，各供其职。其日，应从驾文武官依时刻集朝堂，诸卫陈设仗卫。侍中版奏：「外办。」皇帝乘马，文武侍从，并如常行幸之仪。驾将至，祭酒帅监官、学官、学生等奉迎于路左。学生青衿服。驾至大次门外，降入如常。
　　　　　视学
　　皇帝既入大次，执经、侍讲、执读、执如意等及学官各服公服，典仪帅赞者先入就位。谒者、赞引引文武三品以上及执经以下学生等入就堂下位。皇太子立于学堂门外之东，西向，侍卫如常。
　　侍中版奏：「外办。」皇帝出大次，升自北阶，即御座南向坐。侍臣及近侍量人从升。典仪一人升就东阶上，西面立。舍人引皇太子就位立。诸卫率、庶子等量人从入，立于皇太子东南，西向北上。奉礼曰：「再拜。」赞者承传，皇太子以下在位者皆再拜。
　　侍中跪奏称：「请敕皇太子及公王等升坐。」又侍中称：「制曰可。」侍中诣东阶上，西面称：「敕皇太子及公王等升。」殿上典仪承传，阶下赞者又承传，皇太子以下应坐者皆再拜。讫，通事舍人引皇太子及群官坐者各升座。讫，其公服者脱履于阶下及降纳皆如常。执读读所讲经，执经释义。讫，遂行如意。侍讲者执如意就论议座，以次论难。
　　侍中跪奏：「礼毕。」群官皆起，通事舍人各降堂下位。若有敕赐会，则侍中前承制，降诣堂下宣敕及太官下食案等，并如常仪。皇帝降座，还大次，侍卫如常仪。群官以下会讫皆出。执经以下改服常服。学生仍青衿服。
　　　　　车驾还宫
　　皇帝既还大次，侍中量时刻版奏：「外办。」皇帝出次，文武官陪从还宫如来仪。初驾出，国子祭酒帅监官、学官、学生等奉辞于路左如例程。
　　　　皇太子释奠于孔宣父国学释奠、仲春仲秋释奠于齐太公庙并附
　　　　　斋戒
　　皇太子散斋三日于别殿，致斋二日于正殿。前致斋一日，典设郎设皇太子幄座于正殿东序及室内，俱西向。又张帷于前楹下。殿若无室，张帷为之。致斋之日质明，诸卫率各勒所部屯门列仗如常。昼漏上水一刻，左庶子版奏：「请中严。」近仗就陈于合外，通事舍人引宫臣文武七品以上葱褶陪位如式。诸侍卫之官各服其器服，诸侍臣并结佩俱诣合奉迎。左庶子版奏：「外办。」上水三刻，皇太子服通天冠，绛纱袍，结佩以出，侍卫如常。皇太子即座西向坐，侍臣夹侍如常。一刻顷，左庶子前跪奏称：「左庶子臣某言，请降就斋室。」俛伏，兴，还侍位。皇太子降座入室。文武侍臣各还本司，直卫者如常，典谒引陪位者以次出。
　　凡应享之官散斋三日，致斋二日。散斋皆于正寝。致斋一日于本司，一日于享所。其无本司者皆于享所。近侍之官应从升者及从享群官、监官、学官、学生等各于本司及学馆俱清斋一宿，并如别仪。国学及齐太公庙将享，馆司先申享日，本司散下其礼，所司随职供办。凡应享之官，散斋三日，致斋二日如别仪，无皇太子散斋以下仪。
　　　　　陈设
