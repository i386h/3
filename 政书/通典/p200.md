<!-- { "loadSidebar": true } -->
　　晋武帝咸宁三年，始平、濮阳诸王新拜，有司奏「依故事，听京城近臣、诸王、公主应朝贺者，复上礼」。博士张放议：「临轩遣使，应作乐。放按泰始中，皇太子冠，太子进而乐作，位定乐止。王者诸侯，虽殊尊卑，至于礼秩，或有同者。冠之与拜，俱为嘉礼。是以准昔仪注，谓宜作乐。今符云，至尊受太子拜时，无钟磬之乐。又按泰始三年，有司奏：皇太子明膺休命，光启嘉祚，宜依汉魏故事。」太常王师等言：「拜三公应有乐，宿设悬于殿庭。今门下云，非祭享则无乐。按冠礼有乐，公侯大臣，御座为起，在舆为下。传曰『国卿，君之贰也』。是以命使之日，御亲临轩，百僚陪位，此即敬事之意也。古者天子飨下国之使，命将帅，遣使臣，皆有乐。故诗叙曰『皇皇者华，君遣使臣也』。又曰『歌采薇以遣之，出车以劳还，杕杜以勤归』，皆作乐而歌之。今命大使，拜辅相，比于下国之臣，轻重殊矣。轻诚有之，重亦宜然。博士考古，以事义相准，故谓临轩遣使，宜有金石之乐。」诏曰：「三公鼎司，皇帝有兴之礼，何以不设乐？又正位南面，何以不服冕？」尚书顾和言，临轩拜三公，不应有乐。和云：「礼无其文。按卫宏撰汉仪，拜丞相，亦无乐。古之燕飨有乐者，以畅宾主之欢耳。今拜三公，事毕于庭阶，礼成于拜立，欢宴未交，无事于乐。又按六冕之服，主于祭祀，唯婚特用之，他事未见服冕者，故拜公不应服冕。」
　　北齐策诸王，以临轩日上水一刻，吏部令史乘马，赍召版，诣王第。王乘高车，卤簿至东掖门止，乘轺车。既入，至席。尚书读策讫，以授王，又授章绶。事毕，出轺车，入卤簿，乘高车，诣阊阖，伏阙表谢。报讫，拜庙还第，即鸿胪卿持节，吏部尚书授策，侍御史授节。使者受而出，乘轺持节，诣王第。入就西阶，东面。王入，立于东阶，西面。使者读策，博士读版，王俛伏。兴，进受策章绶茅土，俛伏三稽首，还本位，谢如上仪。在州镇，则使者受节策，乘轺车至州，如王第。
　　诸王、三公、仪同、尚书令、五等开国、太妃、妃、公主恭拜册，轴一枚，长二尺，以白练衣之。用竹简十二枚，六枚与轴等，六枚长尺二寸。文出集书，书皆篆字。哀册、赠册亦同。
　　诸王、五等开国及乡男恭拜，以其封国所在方，取社坛方面土，苞以白茅，内青箱中。函方五寸，以青涂饰，封授之，以为社。
　　隋临朝册命三师、诸王、三公，并陈车辂。余则否。百司定列，内史令读册讫，受册者拜受出。又引次受册者，如上仪。若册开国，郊社令奉茅土，立于仗南，西面。每授册讫，授茅土焉。
　　大唐之制，如开元礼。
　　　　诸王公侯留辅朝政嫡子监国议晋
　　晋博士孙毓等议：「按周礼典命职：『凡诸侯之嫡子，誓于天子，摄其君，则下其君一等。』誓犹告也。谓公之子如侯伯而执珪，侯伯之子如子男而执璧。春秋『曹伯使其太子射姑来朝』，行国君之礼。践土之盟，卫成公使其母弟武如会，经书曰，卫武、蔡，甲午，序于诸侯。又左传：「冢子，君行则守，有守则从。从曰抚军，守曰监国，古之制也。夫帅师，专行谋，誓军旅，君与国政之所图，非太子之事也。』周制，诸侯以功德入为王卿士，则上卿理其国事。今诸王公侯受任天朝，而嫡子摄其君事，车服礼数，国封大小，领兵军数，自当如本制，而王公侯遣上卿及军将掌其事，合于古义。今之车服，与古礼不同，依礼应下其君一等。其嫡子皆以有爵命，印绶冠服佩玉之制，宜如本令。而嫡子但知其政，不干其位，君不可二，尊无二上。国相以下见嫡子，宜如臣而不称臣。又礼，非其臣则答拜，国之命士上达于其君者，嫡子宜答拜。其文书称嗣子，宜曰王嗣子，其公侯嗣子，系于父爵，明不专国也。其燕见则称第，下文书表疏，皆臣礼而不称臣。今之监司，上官文书皆为记告。嫡子监国，其下群臣官文书宜称告，不言命称教。」
通典卷第七十二　礼三十二　沿革三十二　嘉礼十七
　　天子追尊祖考妣上尊号同　天子崇所生母追崇同
　　诸侯崇所生母议　支庶立为天子追尊本亲议
　　追锡命议　王侯在丧袭爵议夺情附
　　　　天子追尊祖考妣上尊号同○周　汉　魏　晋　宋　齐　梁　陈　后魏　北齐　后周　隋大唐
　　周武王追尊王太王亶父、王季历、文王昌，卢植曰：「太王，王季之父也。美大故称之。王季，文王之父也。太王实始翦商，王季绥畏，文王怀保，王业所兴，故追王也。三妣亦同尊其号。」所以追之，不以卑临尊也。不用诸侯之号临天子也。追王太王、王季以下者，以王迹之所由也。文王称王早矣，于殷犹为诸侯，于是着焉。
　　汉高帝五日一朝太公，太公家令说太公曰：「天无二日，士无二王。太公虽父，乃人臣也，奈何使人主朝人臣？如此，则威重不行矣。」后上朝太公，太公拥篲，迎门却行。上大惊，下扶太公。太公曰：「帝，人主，奈何以我乱天下法！」上善家令言，赐黄金五百斤。诏曰：「人之至亲，莫大于父子。故父有天下传之于子，子有天下归尊于父，此人道极也。朕平暴乱，以安天下，此皆太公之教训也。」乃尊太公为「太上皇」。后汉荀悦曰：「孝经云：『故虽天子，必有尊也，言有父也。』王者父事三老以示天下，所以明孝也。无父犹设三老之礼，况其存者乎！孝莫大于严父，故子尊不加于父母。家令之言，于是过矣。」晋愍怀太子令问中庶子刘宝云：「太公家令说太公，为是？为非？」对曰：「荀悦论赐家令为非，臣以悦不识高帝意。高帝虽贵为天子，事父不失子之礼。时即位已六年，而不加父号，是以家令言『虽父乃人臣也』，言无可尊敬名号，当与人臣同礼，欲以此感动之。帝闻家令言乃悟，即立号太上皇，得人子尊父之道。若不闻家令言，父终无号矣。家令说是也。」又追尊妣曰「昭灵后」。
　　魏文帝即王位，尚书令桓阶等奏：「臣闻尊祖敬宗，古之大义。故六代之君，未尝不追崇始祖，显彰所出。先王应期拨乱，启魏大业，然祢庙未有异号，非崇孝敬示无穷之义也。太尉公侯，宜有尊号，所以表功崇德发事显名者也。故易言乾坤，皆曰大德，言大人与天地合。臣等以为，太尉公侯，诞育圣哲，以济群品，可谓资始，其功德之号，莫过于太王。」
　　诏曰：「前奏以朝车迎中常侍大长秋特进君侯神主，然君侯不宜但依故爵乘朝车也。礼有尊亲之义，为可依诸王比，更议。」
　　博士祭酒孙钦等议：「按春秋之义，五等诸侯卒葬皆称公，乃与王者之后宋公同号，然臣子褒崇其君父。以此言之，中常侍大长秋特进君侯，诞育太皇，笃生武王，奄有四方，其功德之号，莫过太王。今迎神主，宜乘王车，又宜先遣使者上谥号为『太王』。」于是汉帝追谥为「太王」。及受禅，追尊太王为「太皇帝」，考武王为「武皇帝」，尊王太后为「皇太后」。
　　明帝太和三年六月，司空陈群等议以为：「周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，今追号皇高祖中常侍大长秋特进君为王，乃以卑临尊也。故汉祖尊其父为上皇，自是后以诸侯为帝者，皆尊其父为皇也。大长秋特进君宜号商皇，载主宜以金根车，可遣大鸿胪持节，乘大使车，从驺骑，奉印绶，即邺庙以太牢告祠。」从之。
　　又诏曰：「盖闻尊严祖考，所以成汤文武，实造商周，克昌王业，而诗书之义，追尊稷契。自我魏室之承天序，既发迹于高皇，高皇之父处士君，精神幽远，号称罔记，非所以崇孝重本也。其令公卿以下会议号谥。」
　　侍中刘晔议：「周王所以后稷为祖者，以其唐之诸侯，佐尧有大功，名在祀典故也。至于汉氏之初，追谥之义，不过其父。上比周室，则大魏发迹自高皇而始；下论汉氏，则追谥之礼不及其祖。晔思以为追尊之义，宜齐高皇而已。」
　　侍中缪袭议以为：「元者一也，首也，气之初也。是以周文演易，以冠四德，仲尼作春秋，以统三正。又谥法曰：『行义悦人曰元，尊仁贵德曰元。』处士君宜追加谥号曰『元皇』。」
　　太傅锺繇议：「按礼小记曰：『亲亲以三为五，以五为九，上杀下杀旁杀而亲毕矣。』乃唐尧之所以敦叙于九族也。其礼上杀于五，非不孝敬于祖也；下杀于五，非不慈爱于其孙也；旁杀于五，非不笃友于昆弟也。故为族属，以礼杀之。处士君其数在六，于属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨、勤劳天下为非功也。推以人情，普天率土不袭此议，处士君明神不安此礼。今诸博士以礼断之，其议可从。」诏从之。
　　晋武帝受禅后，泰始元年，追尊皇祖宣王曰「宣皇帝」，伯考景王曰「景皇帝」，皇考文王曰「文皇帝」，宣王妃张氏为「宣穆皇后」，尊太妃王氏为「皇太后」。
　　宋武帝受禅，追尊皇考为「孝穆皇帝」，皇妣为「孝穆皇后」。策曰：「维永初元年七月，皇帝谨遣某官某，奉策上皇考尊号曰『孝穆皇帝』。仰惟圣灵，邈焉阻远。昔有周丕崇，祚兴昌季，其在魏晋，亦申情礼，所以聿追来孝，所因者本。谨稽式上代，考诸令准，称谓既极，情典攸遂。所以仰顺天人，俯穆率土，在心远慕，庶云有慰。」追尊先后策曰：「维年月朔，皇帝谨遣某官某，奉策上皇妣尊号曰『孝穆皇后』。伏惟皇妣，资坤厚之性，体母仪之德，等美姜嫄，齐列任姒，训穆中闺，化流自远，膺历运期，飨兹天位。谨依前典，敬奉大礼，仰慕圣善之爱，俯增蓼莪之思。」
　　齐高帝受禅，追尊皇考曰「宣皇帝」，皇妣曰「孝皇后」。
　　梁武帝受禅，追尊考曰「文皇帝」，妣曰「献皇后」。
　　陈武帝受禅，追尊考曰「景皇帝」，妣董氏曰「安皇后」。
　　后魏道武帝称尊号后，追尊远祖二十余代，皆称皇帝，则历代未闻也。不复更载谥号焉。
　　北齐文宣帝受东魏禅，追尊祖为「文穆皇帝」，妣为「文穆皇后」，考为「献武皇帝」，兄为「文襄皇帝」，母为「皇太后」。
　　后周闵帝受西魏禅，称天王，追尊考曰「文王」。后其弟明帝立，称帝号，追尊文王曰「文皇帝」。后其弟武帝立，追尊曰「德皇帝」。
　　隋文帝受禅，追尊考曰「武元皇帝」，妣曰「元明皇后」。
