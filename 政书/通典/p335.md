<!-- { "loadSidebar": true } -->
　　其日大昕，使者公服乘犊车，备仪仗，至于妃氏大门外，掌次者延入次。凡宾主及行事者公服。一品以下使者入次，主人公服，无使者犊车仪仗等事。凡百官以下皆云女氏。主人受其礼于庙。无庙者于正寝。掌事者布神席于室户外之西，莞筵纷纯，加藻席画纯，南向，右雕几。三品以下布席室户外之西，右几。使者公服不合公服即常服。出次，谒者引立于大门外之西，东面。一品以下无谒者引。主人立于东阶下，西面。傧者立于主人之左，北面受命，出于大门外之东，西面曰：「敢请事。」使者曰：「某公贶室某王，谓皇弟、皇子。一品以下，宾曰「吾子有命贶室某」也。吾子，女父。某，婿名。凡百官以下相称，皆至「吾子」。下仿此。某王率由先典，使某也请纳采。」某王，主婚者也。某也，使者名。一品以下曰：「某有先人之礼，使某也请纳采。」上某，婿父名。下某，使者名。傧者入告。主人曰：「某之子憃愚，又弗能教，某王命之，某不敢辞。」某王亦谓主婚者。傧者出告。掌畜者以鴈授使者，退立于后。使者左手执之。主人迎于大门外之东，西面再拜。使者不答拜。主人入门而右，宾入门而左。至于次门，主人揖，入。至内溜，将曲揖，当阶揖，至阶，主人曰：「请吾子升。」宾曰：「某敢辞。」主人曰：「固请吾子升。」使者曰：「某敢固辞。」主人曰：「终请吾子升。」使者曰：「某敢终辞。」主人升东阶，当阿阿，栋也。西面；宾升西阶，当阿东面。使者曰：「敢纳采。」主人阼阶上北面再拜，进，立于楹闲，南面。使者进立于主人之西，俱南面，使者授鴈，降自西阶以出。
　　　　　问名
　　纳采礼毕，使者既降，立于庙门一品以下内门。下准此。外之西，东面。主人还阼阶东，左右受鴈于序端，主人降立于阼阶下，西面。傧者进受命，出请事。使者曰：「某既受命，将加诸卜，敢请女为谁氏。」傧者入告。主人曰：「某王有命，且以备数而择之，某不敢辞。」傧者出告。掌畜者以鴈授使者，退立于后。傧者引主人迎于庙门外之东，西面揖。使者以入，主人入门而右，使者入门而左，二揖至阶，三让如初。主人升阼阶，当阿西面，使者升西阶，当阿东面，曰：「敢问名。」主人阼阶上北面再拜，进立于楹闲，南面。使者进立主人之西，俱南面。使者授鴈，还立西阶上，东面。主人还阼阶上，西面，曰：「某第某女，某氏出。」使者降，出立于庙门外之西，东面。主人还阼阶东，左右受鴈于序端。
　　主人降立于阼阶下，西面。傧者进受命，出请事。使者曰：「礼毕。」傧者入告。主人曰：「吾子为事，故至于某之室，某有先人之礼，请礼从者。」傧者出告。使者曰：「某既得将事，敢辞。」傧者入告。主人曰：「先人之礼，敢固以请。」傧者出告。使者曰：「某辞不得命，敢不从。」傧者入告，遂引主人升立于序端。
　　掌事者彻几改筵，东上。莞席纷纯，加藻席缋纯。一品二品雕几，三品彤几，四品以下漆几。主人设神席亦准此。設樽甒醴於東房內西墉下，加勺，坫在樽北，實觶一，角柶一，加；笾豆在坫北，实以脯醢。设洗于东房近北，罍水在洗西，篚在洗东，北肆。篚實巾，加勺。
　　设讫，傧者引主人降，迎使者于庙门外之东，西向。主人揖使者，使者报揖。主人入，使者从入，至阶，一让升。一品以下二揖至阶，三让升。主人于阼阶上北面再拜，旋立于阶东，西面。宾于西阶上北面答拜，旋立于阶西，东面。主人受几于序端，掌事者内拂几三，奉两端西北向以进；主人东南向外拂几三，振袂，内执之进，西北向；使者迎受于筵前，东南向以俟；主人还阼阶上，北面再拜送，西面立；使者以几避，进，北面坐设于座左，兴，退于西阶上，北面答拜，旋立于阶西，东面。
　　赞者盥手，洗觯，酌醴，加柶于觯，覆之，面叶，出房南面立。主人受醴，面柄，进筵前，北面立。使者西阶上北面一拜，进筵前，东南面受醴，复西阶上位。主人还阼阶上，北面一拜送。赞者荐脯醢于筵前。使者进，升筵坐，左执觯，右取脯，擩于醢，祭于笾豆之闲；以柶祭醴三，始扱一祭，又扱再祭，兴，以柶兼诸觯，上擸，降筵，于西阶上北面坐，啐醴，建柶，奠觯，遂拜，执觯兴。主人答拜。使者进，升筵坐，奠觯于荐东，降筵，立于西阶上，东面。
　　掌事者牵两马，入陈于门内三分庭一在南，北首西上。一品以下无马。又掌事者奉篚币，升自东阶，主人受于序端，进，西面立。使者西阶上北面再拜。主人进楹闲，南面立；使者立于主人之西，俱南面。主人以篚币授使者，使者退立于西阶上，东面。主人还阼阶上，北面再拜送。使者降自西阶，从者讶受币。使者揖马以出，牵马者从之。使者出大门外之西，东面立，从者讶受马。主人出门东，西面拜送。使者退。主人入立于阼阶下，西面。傧者告于主人曰：「宾不顾矣。」主人乃还于寝。一品以下，又于使者归，主人公服立于阼阶下，西面。使者入告，立于主人之左，北面曰：「某既得将事，敢告。」主人曰：「闻命。」使者退，主人入。以下复命准此。
　　　　　纳吉
　　其日大昕，使者至妃氏大门外，赞礼者一品以下掌事者。延入次。掌事者设几筵如初。使者出次，谒者引立于主人大门外之西，东面。一品以下无谒者。主人立于阼阶下，西面。傧者进受命，出请事。使者曰：「某公有贶，命加诸卜，占曰吉。某王使某也敢告。」某王，主婚者。一品以下云：「某使某也敢告。」上某，婿父。下某，使者。傧者入告。主人曰：「某之子弗教，恐弗堪。某王有吉，某与在焉，某不敢辞。」傧者出告。其拜迎、升堂受鴈之仪，并如纳采，唯致命云纳吉为异。使者出立于庙门外一品以下次门外。之西，东面。主人还阼阶东，左右受鴈于序端。主人降立于阼阶下，西面。傧者进受命，出请事。使者曰：「礼毕。」其礼宾如问名之礼。
　　　　　纳征
　　其日大昕，使者至妃氏大门外，掌次者延入次。宾之掌事者入布幕于庙门之外，百官入次门外。玄纁束玄三疋，纁二疋，合束之。陈于幕上，乘马四品五品两马，六品以下鹿皮二，其执皮，内摄之，手相向，左手并执前足，右手并执后足。在幕南，北首西上。掌事者奉璋以，俟于幕东，西面。一品以下无璋。主人掌事者设几筵如初。
　　使者出次，谒者引立于大门外之西，东面。主人立于东阶下，西面。傧者进受命，出请事。使者曰：「某公有嘉命，贶室某王。卒由先典，一品以下，宾曰「有嘉命贶室某也，有先人之礼束帛乘马」。六品以下云「束帛俪皮」。使某也以玉帛乘马请纳征。」傧者入告。主人曰：「某王顺先典，贶某重礼，某敢不承命。」傧者出告。又傧者引主人出迎，立于大门外之东，西面再拜。使者不答拜。主人揖入，使者从入；主人入门而右，使者入门而左。至于内门，主人立于门东西面；使者立于门西，东面。一品以下宾立于门西东面。掌事者坐启取璋，一品以下无璋，但取玄纁而已。六品以下取俪皮。加于玄纁上，兴，以授使者，退复位。使者奉玉帛，主人揖，与使者俱入。牵马者从入，陈于庭三分庭一在南，北首西上。主人入，二揖至阶，三让如初。主人升阼阶，当阿西面；使者升西阶，当阿东面。使者曰：「敢纳征。」六品以下，执俪皮者释外足，见文。主人阼阶上北面再拜，进立于楹闲，南面，使者进立于主人之西，俱南面。使者授玉帛，降自西阶，出，立于内门外之西，东面。主人还阼阶东，左右受玉帛于序端。主人立于阼阶下，西面。主人还受玉帛，受马者自左受之以东。牵马者既授马，自前西而出。傧者进受命，出请事。使者曰：「礼毕。」其礼宾如问名之仪。
　　　　　请期
　　前一日，设次。其日大昕，使者至妃氏大门外。其主人设几筵、傧者出请事并如纳吉仪。使者曰：「某公有赐，既申受命矣，某王使某也请吉日。」一品以下「既申受命，惟是三族之不虞，使某也请吉日」。傧者入告。主人曰：「既前受命矣，惟命是听。」傧者出告。使者曰：「某王命听命于某公。」一品以下云「吾子」。吾子，婿父名也。傧者入告。主人曰：「某唯命是听。」傧者出告。使者曰：「某王使某受命于某公，公不许，某敢不告期。曰某日。」某，吉日之甲乙。傧者入告。主人曰：「某敢不敬须。」傧者出告。掌畜者以鴈授，其受鴈及礼宾并如纳征之仪。
　　　　　册妃
　　其日，妃氏亲属咸集。使者公服，乘辂备仪仗，至妃氏大门之外，赞礼者延入次。使主副以下俱公服。使者出次，典谒者引使者，持节者前导，立于门西，东面。持节者立于使者之北少退，使副立于使者西南，史二人对举册案立于使副之南少退，俱东面。主人公服以出，赞礼者引立于东阶东南，诸宗人立于主人东南，俱西面。外姻立于西方，东面，皆北上。妃严于别室以俟，姆服礼衣立于其右。傅保各一人。女相者彩礼衣，帅女赞者二人彩礼衣，立于内寝东阶东南，西面北上。
　　赞礼者公服引主人出门东，西面再拜。使者不答拜。谒者引使者，持节者前导，入门而左，使副以下从之。主人立于合外之东，西面。典谒引使者入合，立于内寝阶闲，南面，持节者立于使者之东少南，西面，使副立于使者西南，持册案者又立于使副之南少退，俱东面。女相者引妃出，障以行帷，其侍从提挈如式，姆左右以相，进当使者南，北面立。持节者脱节衣。又女相者引宗人、外姻之妇人序立于东西厢，俱北上。宗人在东，外姻在西。立定，史举案诣使副前，使副受册，史以案退复位；使副举册授使者，退复位。使者称：「有制。」女相者曰：「再拜。」女赞者承传，妃再拜。使者读册讫，女相者曰：「再拜。」女赞者承传，妃再拜讫，女相者引妃少前，傅姆进，受册以退，其羽仪依式俱进。持节者加节衣。典谒引使者，持节者前导以出，俱复门外位。主人拜送于门外。使者还，主人入。初使者出，女相者引妃入。
　　　　　亲迎
