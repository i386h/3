<!-- { "loadSidebar": true } -->
　　宾揖皇太子进，升筵，西向坐。宾之赞冠者进筵前，东面坐，脱空顶黑介帻置于箱，栉毕，设纚，兴，少北南面立。宾降盥，主人从降，乐作，宾升，乐止，主人从升。执缁布冠者升，宾降一等受之，右执项，左执前，进皇太子筵前，东向立，祝曰：「令月吉日，始加元服，弃厥幼志，慎其成德，寿考维祺，以介景福。」乃跪，冠，兴，复位东面立。宾之赞冠者进筵前，东面跪，结缨，兴，复位。皇太子兴，宾揖皇太子，赞冠者引皇太子适东序帷内，着玄衣素裳之服以出，立于席东，西面。
　　宾揖皇太子，皇太子进，升筵西向坐。宾之赞冠者进筵前东面跪，脱缁布冠，置于黑介帻之箱，栉纚依旧不解，兴，复位。宾降二等受远游冠，右执项，左执前，进皇太子筵前，东向祝曰：「吉月令辰，乃申嘉服，克敬威仪，式昭厥德，眉寿万年，永受祺福。」乃跪，冠，兴，复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子适东序帷内，着朝服以出，立于席东，西面。
　　宾揖皇太子，皇太子进，升筵，西向坐。宾之赞冠者进筵前，东向跪，脱远游冠，置于纚箱，栉纚依旧不解，兴，复位。宾降三等受冕，右执项，左执前，进皇太子筵前，东向祝曰：「以岁之正，以月之令，咸加其服，以成厥德，万寿无疆，承天之庆。」乃跪，冠，兴，宾复位。宾之赞冠者跪，设簪结缨，兴，复位。皇太子兴，宾揖皇太子，赞冠者引皇太子适东序，着衮冕之服以出，立于席东，西面。赞冠者彻纚栉二箱入于帷内，又取筵入于帷内。
　　主人赞冠者又设醴皇太子席于室户西，南向，下莞上藻。宾之赞冠者于东序帷内盥手洗觯；典膳郎酌醴，加柶，覆之，面柄；宾之赞冠者受，面叶，立于序内，南面立。宾揖皇太子，赞冠者引皇太子就筵西，南面立。宾进受醴，加柶，面柄，进皇太子筵前，北面立，祝曰：「甘醴惟厚，嘉荐令芳。拜受祭之，以定厥祥。承天之休，寿考不忘。」皇太子筵西拜受觯，宾复位，东面答拜。赞冠者兴进馔者承馔陈于皇太子筵前。皇太子升筵，坐，左执觯，右执脯，擩于醢，祭于笾豆之闲。赞冠者取韭葅，遍擩于豆，以授皇太子，又祭于笾豆之闲。赞冠者取肺一以授皇太子。皇太子奠觯于荐西，兴，受肺，却左手执本，坐，缭，右手执末以祭，上左手，哜之，兴，以授赞冠者，赞冠者加于俎。皇太子帨手，兴，取觯，以柶祭醴三，始扱一祭，又扱再祭，加柶于觯，面叶，兴；筵末坐，啐醴，建柶，兴；降筵西南，南面坐，奠觯，再拜，执觯兴。宾答拜。皇太子升筵，坐，奠觯于荐东，兴，降筵。
　　赞冠者引皇太子降自西阶，立于西阶之东，南面。宾初答拜讫，降立于西阶之西近南，东面，引宾之赞冠者随降立于宾西南，东面。皇太子立定，宾少进，字之曰：「礼仪既备，令月吉日，昭告厥字，君子攸宜，宜之于嘏，永受保之。奉敕字某。」皇太子再拜，曰：「某虽不敏，敢不祗奉。」又再拜。洗马引皇太子降，初行乐作，至阼阶下位，乐止。三师在南，北面，三少在北，南面，立定，皇太子西面再拜，三师等答再拜以出。于三师拜讫，典仪曰：「再拜。」赞者承传，群官在位者皆再拜。左庶子前，称「礼毕」。皇太子乘舆以入，侍臣从至合如常仪。初皇太子降，通事舍人引宾赞及宗正卿出就会所。
　　　　　会宾赞
　　宾既出，立于会所门外之西，东面北上。宗正卿立于门东，西面。立定，一揖一让而入。宗正卿立于座东，西面，宾赞立于座西，东面，俱再拜，就座，俛伏，坐。遂行酒，酒至，宾主俱兴，再拜，就席坐饮。食至，宾主俱兴，设食讫，宾主俱坐食。会讫，宾主俱兴，宾赞立于西厢，东面南上；宗正卿立于东厢，西面。执事者奉束帛之篚以授宗正卿，又执事者奉束帛篚立于宗正卿之后，后牵乘马入陈于庭，北首西上。宾赞俱回，北面西上，再拜。宗正卿以币篚进，西南向授宾；执事者以币进授赞冠者。宗正卿与执事者退复位。宾赞降，从者讶受币。宾当庭实揖左马以出，三马从出，从者讶受马。宗正卿出门东，西面；宾出门西，东面北上。宗正卿与宾俱揖而退。宾赞就车辂，诣顺天门外复命。
　　　　　朝谒
　　朝前，卫尉先于顺天门外东朝堂之北设太子次，又于后设三师、三少及詹事等次。皇太子冠讫，诸卫率依常行卤簿，陈列威仪仗卫，前后部鼓吹备列。师傅以下及宫臣皆服其服。皇太子服远游冠，绛纱袍，乘舆以出，仪卫侍从如常礼，洗马前导。皇太子出重明门，左庶子跪奏：「请降舆升辂。」又右庶子称：「令曰诺。」左庶子俛伏，兴。皇太子降舆升金辂，三师乘轺车训导在前，三少亦乘轺车训从在后，威仪仗卫依卤簿发引，鸣铙而行。至长乐门，铙吹止。至顺天门次，回辂西向。左庶子跪奏：「请降辂就次。」又右庶子称：「令曰诺。」左庶子俛伏，兴。皇太子降辂，洗马前导入次，左庶子侍左，右庶子侍右。舍人引三师、三少、詹事就次。皇太子停于次少顷，舍人奏闻。典仪先于皇帝所御殿前设皇太子位。左庶子跪奏：「请入。」又右庶子称：「令曰诺。」左庶子俛伏，兴。皇太子出次，左庶子等夹侍，舍人引洗马导引。当门揖，引入。外官不入，诸仪卫卤簿等悉陈列于门外。皇太子入自东上合，洗马、左庶子等从入。至皇帝所御殿前位，北向立，从官陪后。左庶子赞拜，皇太子再拜。侍中宣敕戒曰：「事亲以孝，接下以仁，使人以义，养人以惠。」讫，皇太子再拜，少进，称：「臣虽不敏，敢不祗奉。」又再拜讫，引下诣皇后所御殿。至殿院，内给事奏闻。出，引皇太子入，洗马、左庶子等不入。太子至皇后所御殿前北向立，再拜。尚仪前承令，降诣皇太子西北，东面称：「令旨。」皇太子再拜。宣令戒之，词如皇帝。皇太子再拜，少进，称：「臣夙夜祗奉，不敢失坠。」又再拜。司言引至合，舍人承引以出。皇太子还如来仪。
　　　　　皇太子谒太庙
　　前一日，皇太子宿斋于正殿，其宫臣从入庙者，宿斋于家正寝。所司扫除庙之内外。卫尉设皇太子次于庙西南角，东向。又设三师以下及宫官次于皇太子之后，少近西，俱东向。又设宫官次于东宫朝堂。奉礼郎设皇太子版位于庙庭道东，北向。典仪设宫臣位于重明门外，文官在东，西面，武官在西，东面，每等异位，重行，俱以北为上。
　　其日未明，所司依卤簿陈设于重明门外。宫臣应从者，依时刻集朝堂次，皆服朝服，非朝服者服常服。诸卫率各勒所部，陈设如式。左庶子版奏：「请中严。」仆策辂于西合外，南向。车右执刀立于辂前，北向。舍人引宫官各就位。侍卫之官各服其器服，右庶子负宝如式，俱诣合奉迎。左庶子版奏：「外办。」仆奋衣而升，正立执辔。皇太子服远游冠、绛纱袍以出，左右侍卫如常。洗马引皇太子升，仆立授绥，命车右升讫，车驱，左庶子以下夹侍如式。出重明门，左庶子进当辂前，跪奏称：「左庶子臣某言，请车辂权停，令侍臣上马。」俛伏，兴，退称：「侍臣上马。」赞者唱：「侍臣上马。」文武侍臣皆上马。宫官上马毕，左庶子进当辂前，跪奏称：「左庶子臣某言，请发引。」俛伏，兴，退复位。皇太子车辂动，铙吹不作，文官在左，武官在右。至下马所，侍臣并下车马。皇太子至次所，回辂南向。左庶子跪奏称：「左庶子臣某言，请殿下降辂。」俛伏，兴，还侍位。皇太子降辂，洗马引入次，侍臣立如常。皇太子入次一刻顷，左庶子跪奏称：「左庶子臣某言，请殿下出次。」俛伏，兴。皇太子出次，谒者引家令，家令引皇太子，入自南门，三师三少导从如式。庶子二人，一人赞左，一人赞右。舍人二人从，近仗量人从入。皇太子至位，立定，家令奏：「请殿下再拜。」皇太子再拜。少顷，家令奏：「皇太子再拜辞。」皇太子又再拜讫，家令奏：「事毕。」谒者引家令，家令引皇太子，出自南门，升辂还宫如来仪。至重明门外，皇太子乘辂入。将士停，三师三少还。皇太子至殿前，回辂。左庶子跪奏：「请殿下降辂。」俛伏，兴。皇太子降，入，侍臣从至合。左庶子跪，奏请将士各还本位。其还宫，鸣铙吹如常。
　　　　　会群臣
　　皇太子冠见庙之明日，皇帝会群臣如元会之仪。其上寿词云：「皇太子爰以吉辰，载加元服，德成礼备，普天同庆。臣等不胜悦庆，谨上千万岁。」
　　　　　群臣上礼
　　先上礼三日，本司宣令诸应上礼文武之官，一品以下，五品以上。前一日，卫尉量设次于东朝堂。昼漏上水七刻，各集于次，皆朝服。奉礼郎先设上礼之官位于东朝堂南，文东武西，北面重行，相对为首。又设中书舍人位于文官为首者之北，南向。设奉礼郎位于文官东北，赞者二人在其南，差退，俱西向。牛酒在文武二位之闲，少前。舍人各引应上礼之官就位。立定，令史二人对举贺录案，礼部郎中引就中书舍人前，取贺录授舍人讫，引案退。奉礼郎唱「再拜」，赞者承传，在位者皆再拜。中书舍人奉贺录入进。舍人引在位者退。酒十二斛，犊十二头，赤绳为笼头，奏讫，并付所司。
　　　　　皇太子会宫臣
　　皇太子会宫臣如常会之仪。上寿与上同词。
　　　　　宫臣上礼
　　先上礼一日，詹事宣告上礼之官，詹事以下，七品以上。昼漏上水七刻，皆朝服集东宫南门之左。典仪先设群官位于中门外，北面，以西为上。牛酒置其位西五步，少近。昼漏上水八刻，通事舍人引群官皆就位。立定，詹事丞奉群官简录案于詹事前，东面跪授导客舍人，导客舍人西面立受，回南向立。典仪唱：「再拜。」詹事以下俛伏，兴，皆再拜。导客舍人以简录案入。通事舍人引群官以下。左庶子省进酒九斛，盛以铜锺一斛，犊九头，赤绳为笼头，皆付所司。
通典卷第一百二十七　礼八十七　开元礼纂类二十二　嘉礼六
　　皇太子纳妃
　　　临轩命使　纳采　问名　纳吉　纳征　告期　告庙　册妃　临轩醮戒　亲迎　同牢　妃朝见　会群臣
　　　　皇太子纳妃
　　　　　临轩命使
　　将行纳采，制命使者，吏部承以戒之。
　　前一日，尚舍奉御设御幄于太极殿北壁下，南向。卫尉设群官次于东西朝堂，太乐令展宫悬，并如常仪。
