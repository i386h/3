<!-- { "loadSidebar": true } -->
　　贞观中，侍中王珪子敬直尚太宗女南平公主。礼有妇见舅姑之仪，自王姬下降，此事多略。珪曰：「此礼之废，由来久矣。今上钦明，动循法制，吾受公主谒见，岂为身荣哉！所以成国家之美耳。」于是夫妻西向坐，公主亲执笲，行盥馈之道，礼成而退。物议善之。是后公主有舅姑者，皆备妇礼，自珪始也。
　　明庆二年，诏曰：「比闻公主出适，王妃作嫔，舅姑父母皆降礼答拜。此乃子道云替，妇德不循，何以式序家邦，仪刑列辟！自今以后，可明加禁断，使一依礼法。若更有以贵加于所尊者，令所司随事纠闻。」
　　三年又诏曰：「古称厘降，唯属王姬。比闻县主适人，皆云出降；娶王女者，亦云尚主。滥假名器，深乖礼经。其县主出嫁宜称适，取王女者称娶。仍永以为式。」开元十六年，唐昌公主出降，有司进仪注，于紫宸殿行五礼。右补阙施敬本等上疏曰：「窃以紫宸殿者，汉之前殿，周之路寝，陛下所以负黼扆，正黄屋，飨万国，朝诸侯，人臣至敬之所，犹玄极可见不可得而升也。昔周女出降于齐，而以鲁侯为主，但有外馆之法，而无路寝之事。今欲紫宸会礼，即当臣下摄行，马入于庭，醴升于牖。主人授几，逡巡紫宸之间；宾使就筵，登降赤墀之地。又据主人辞称『吾子有事，至于寡人之室』。言辞僭越，事理乖张，既黩威灵，深亏典制。其问名纳采等事，并请权于别所。」从之。遂移于光顺门外，设次行礼。
　　　　不亲迎婿见外舅姑反马送女附○周
　　周制，婚礼，婿若不亲迎，则妇入三月，然后婿见，曰：「某以得为外婚姻，请觌。」女氏称婚，婿氏称姻。觌，见也。若婿不亲迎，三月后，婿往见妇之父母。主人对曰：「某以得为外婚姻之数，某之子未得濯溉于祭祀，是以未敢见。今吾子辱，请吾子之就宫，某将走见。」主人，女父也。对曰：「某以非他故，不足以辱命，请终赐见。」非他故，弥亲之辞也。命谓将走见之言。对曰：「某以得为婚姻之故，不敢固辞，敢不从。」不言外，亦弥亲之辞也。主人出门左，西面。婿入门，东面，奠贽再拜，出。出门，出内门也。入门，入大门也。出内门不出大门者，异于宾客。婿见于寝。奠贽者，婿有子之道焉，不敢授之。贽，雉也。傧者以贽出，请受。欲使以宾客礼相见。婿礼辞许，受贽，入，主人再拜受，婿再拜送，出。出，已见女父。见主妇。主妇阖扉立于其内，主妇，主人之妇也。见主妇者，兄弟之道，宜相亲也。阖扉者，妇人无外事也。扉，左扉也。尔雅曰：「母及妻党为兄弟。」婿立于门外，东面。主妇一拜，婿答再拜，主妇又拜。婿出。必先一拜者，妇人于丈夫则侠拜。主人请醴。及揖让入，醴以一献之礼。主妇荐，奠酬，无币。及，与也。无币，异于宾客。婿出，主人送，再拜。
　　春秋，齐大夫高固诣鲁逆叔姬，又与子叔姬归宁，反马也。礼，送女留其送马，谦不敢自安也。三月庙见，遣使反马。高固遂与叔姬归宁，故经传具见，以示讥也。凡诸侯嫁女于敌国，姊妹则上卿送之，以礼于先君。公子则下卿送之。于大国，虽公子亦上卿送之。于天子，则诸卿皆行，公不自送。于小国，则上大夫送之。尊不送卑。大夫亦遣臣送之。士则有司送之。
　　　　婚礼不贺议上礼附○周　东晋　宋　北齐
　　周制，记曰：「婚礼不贺，人之序也。」序犹代也。贺娶妻者曰：「某子使某，闻子有客，使某羞。」谓不在宾客之中，使人往者。羞，进也，言进于客，古者谓羞为进，其礼盖壶酒束修若犬也。不斥主人，婚礼不贺故也。古者致礼于人用犬，即食犬也。
　　东晋成帝纳后，群臣毕贺，时谓非礼。议具纳后篇。穆帝永和三年，纳后，议贺不？王述曰：「婚是嘉礼，应贺。」述按：「春秋传曰『娶者大吉，非常吉』。又传曰：『郑子罕如晋，贺夫人。』邻国犹相贺，况臣下邪！如此，便应贺，但不在三日内耳。今因庙见成礼而贺，亦是一节也。」王彪之议：「婚礼不贺，无应贺之礼。」彪之按：「婚礼不贺不乐。传称子罕如晋贺夫人，既无明文，又传不云礼也。礼，娶妇之家三日不举乐。至于不贺，无三日之断。」抚军答诸尚书云：「礼官所据，诚是古典。然礼亦随时，今既已从近代而上礼，上礼即是称庆，将是贺例。又恭后时已贺，今依旧，亦可通。」恭后，成帝后杜氏，即镇南将军元凯曾孙也。彪之云：「纳悼后，起居注无贺文，而有上礼。武帝以长秋再建，感怆不叙，诏通断之。纳恭后，记注有贺文，时亦上礼。按礼云『婚礼不贺』，又云『贺娶妻者』，愚谓礼传婚姻，无直相贺之礼，而有礼贶共庆会之义，今代所共行。」范汪云：「先朝所以上礼而不贺者，依傍贺娶妻也。虽名曰贺，实是酒食无庆语也；但是吉事，故曰贺耳。思亲之序，故庆辞不可以达于主人；然吉礼宜有叙情，故献酒食而已。先朝行之，近代得礼。至于恭后时贺，是王丞相导以明君臣之恩，本不以为将来之法。」彪之云：「足下不贺意同，而叙之小异。吾谓婚礼不贺者，谓不如今三节特贺也。礼记所以复言贺娶妻者，因献酒食而有庆语也。是不明然贺之，而于会同因有献辞。足下今云都不应有庆辞，则何得献酒肉会同邪？亦与足下上礼辞不同，自为矛楯。又从伯丞相时贺，何必非失。足下以往贺为美事，以今不贺为得礼，亦不能两济斯义。」庾蔚之谓：「按礼文及郑注，是亲友闻主人有吉事，故遣人送酒肉以贺之，但婚有嗣亲之感，故不斥主人以贺婚，唯云为有客而已。今上礼既所为者婚，亦不得都无庆辞。彪之议为允。」于时竟不贺，但上礼。
　　升平元年，台符问：「皇后拜讫，何官应上礼？上礼悉何用？」太常王彪之上书以为：「上礼唯酒犊而已，犊十头，酒十二斛。王公以下，名在三节祥瑞自简庆贺录者，悉贺。左传曰：『会吴于鄫，吴征百牢。子服景伯曰：周制，上物不过十二，天之大数也。』太学博士虽不在贺，而常小会者同，悉应上礼。」
　　宋皇太子纳妃，上礼。语具本篇。
　　北齐纳后太子纳妃，群臣上礼。语见本篇
　　　　婚不举乐议东晋
　　东晋升平元年八月，符问：「迎皇后大驾，应作乐不？」博士胡讷议：「临轩仪注，无施安鼓吹处所，又无举麾鸣钟之条。」太常王彪之以为：「婚礼不乐。鼓吹亦乐之总名。仪注所以无者，依婚礼也。臣伏重详礼云：『婚礼不用乐，幽阴之义也，乐，阳气也。』又云『娶妇之家，三日不举乐，思嗣亲也』。自王者下达。迎大驾卤簿及至尊升太极，并阙此条，当是依三日不举乐之礼。愚谓殿庭及大驾卤簿鼓吹，并可备仪而已。」兰台太常主者按：「仪注云『皇后列人自阊阖掖门，鸣钟鼓，填门露仗』。如仪注之条按诸门，唯有鼓无钟。既云鸣钟，则应施钟，既施钟则施建鼓。若如寺卿今意不作乐者，当复安悬而不作？」彪之又议：「魏晋旧制，昼夜漏既尽，门鸣鼓鸣钟。吉凶鼓钟常用，非乐也。旧仪，皇后乘舆列阊阖掖门，鸣钟鼓，所以声告内外耳。今自应施钟。若他事会，黄门侍郎举麾，旧应作宫悬金石之乐，鸣钟鼓。中朝无宫悬，设轩悬。中兴以来无此乐，故唯作鼓吹鸣钟，以拟宫悬金石耳。婚礼三日不作乐，经典明文。愚谓宜如旧仪，至尊升殿，举麾作乐；迎皇后大驾，不应鼓吹。」
　　　　男女婚嫁年几议太古　周　大唐
　　太古男五十而娶，女三十而嫁。中古男三十而室，女二十而嫁。逸礼本命篇云然。尧举舜曰「有鳏在人间」，鳏，三十也。以其二女妻之，二十而行之。
　　周文王十五生武王。左传曰：「国君十五而生子，礼也。」许慎云：「文王十五生武王，武王已有兄，知人君早娶矣。」地官媒氏掌万民之判。判，半也，得耦为合。言主合其半以成夫妇也。令男三十而娶，女二十而嫁，三二者，天地相承覆之数也。易曰：「参天两地而倚数。」有故则二十三而嫁。故谓父母之丧。曲礼曰：「男子三十曰壮，有室。」许慎云包字，以为：「象人怀妊，巳在其中，象子未成形也。元气起于子，子人所生也。男左行三十，女右行二十，俱立于巳，为夫妇。怀妊于巳，巳为子也。十月而生男，起巳至寅，女起巳至申。故男年始寅，女年始申。」尚书大传：「孔子曰：男子三十而娶，女子二十而嫁。女二十而通织纴绩纺之事，黼黻文章之美，不若是则上无以孝于舅姑，下无以事夫养子也。」春秋谷梁传：「男子二十而冠，冠而列丈夫，三十而娶。」白虎通云：「男三十娶、女二十嫁何？阳数奇，阴数耦也。男长女幼何？阳道舒，阴道促。男三十，筋骨坚强，任为人父；女二十，肌肤充盛，任为人母。合为五十，应大衍之数，可生万物也。礼曰：女子十五许嫁，笄而字，礼之称字。故阴系于阳，所以专一之节也。阳尊，无所系，二十五系者，就阴节也。阳舒而阴促。三十数三终，奇，阳节也；二十数再终，耦，阴节也。阳小成于阴，大成于阳，故二十而冠，三十而娶。阴小成于阳，大成于阴，故十五而笄，二十而嫁也。一说，春秋谷梁传曰：『男二十五系心，女十五许嫁，感阴阳也。』阳数七，阴数八，男八岁毁齿，女七岁毁齿。阳数奇，故三，三八二十四，加一，为二十五而系心也。阴数耦，故再成十四，加一为十五，故十五许嫁也。各加一者，明其专一系心，所以防淫佚也。」周末，越王句践蕃育庶人，欲速报吴，使男二十而娶，女十七而嫁。春秋外传云然。
　　议曰：郑玄据周礼、春秋谷梁、逸礼本命篇等，男必三十而娶，女必十五乃嫁。王肃据孔子家语、服经等，以为男十六可以娶，女十四可以嫁，三十、二十，言其极耳。又按家语：「鲁哀公问于孔子曰：『男子十六而精通，女子十四而化育，是则可生人矣。而礼必三十而室，女必二十而嫁，岂不晚哉？』孔子曰：『夫礼言其极耳，不是过也。男二十而冠，有为人父之端；女十五许嫁，有适人之道。』」又曰「孔子年十九，而娶于宋之幵官氏」。又曰「孔子七十三而终，伯鱼年五十，先孔子而卒」。而服经有「为夫姊之长殇」。据此，王郑之说，义并未明。今按，三十二十而娶嫁者，周官云「掌万民之判」，即众庶之礼也。故下云「于是时也，奔者不禁」。服经「为夫姊之长殇」，士大夫之礼也。左传「十五而生子」，国君之礼也。且官有贵贱之异，而婚得无尊卑之殊乎！则卿士大夫之子，十五六之后，皆可嫁娶矣。
