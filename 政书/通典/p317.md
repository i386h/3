<!-- { "loadSidebar": true } -->
　　赞礼者引主人诣罍洗，执罍者酌水，执洗者跪取盘，兴，承水，主人盥手，执篚者跪取巾于篚，兴，进，主人拭手，执篚者受巾，跪奠于篚；遂取爵兴以进，主人受爵，执罍者酌水，主人洗爵，执篚者又跪取巾于篚，兴，进，主人拭爵讫，受巾，跪奠于篚，奉盘者跪奠盘，兴。贊禮者引主人自東階升堂，詣始祖酒樽所，執樽者舉，主人酌醴齊。赞礼者引主人进诣始祖神座前，西向跪奠爵，兴，少退，西向立。　祝持版进神座之右，北面跪读祝文曰：「维某年岁次月朔日，子孝曾孙某官封某敢昭告于始祖考某谥、封祖妣夫人某氏：岁序推迁，伏增远感。谨以柔毛、刚鬣、明粢、芗合、芗萁、嘉蔬、嘉荐、醴齐，恭荐祫事禘云禘事。于始祖考某谥，封始祖妣夫人某氏配，尚飨。」祖考及子孙各依尊卑称号，其祝文同。讫，兴，主人再拜，祝进跪奠版于神座，兴，还樽所。赞礼者引主人依昭穆酌献如上仪。唯不盥洗。讫，赞礼者引主人诣东序，西向立。　诸祝各以爵酌福酒，合置一爵，一祝持爵进主人之左，北向立。主人再拜受爵，跪祭酒，啐酒，奠爵，兴。诸祝各帅执馔者以俎进，减神座前胙肉，共置一俎上；又以笾遍取稷黍饭，共置一笾。祝先以饭笾进，主人受以授左右；祝又以俎以次进，主人每受以授左右。讫，主人跪取爵，遂饮卒爵，祝进受爵，复于坫，主人兴，再拜。赞礼者引主人降自东阶，还本位，西向立。
　　主人獻將畢，贊禮者引亞獻詣罍洗，盥手洗爵，升自東階，詣始祖酒樽所，執樽者舉，亞獻酌盎齊。赞礼者引亚献进诣始祖神座前，西向跪奠爵，兴，少退，西向再拜。赞礼者引亚献以次酌献如上仪。讫，赞礼者引亚献诣东序，西向立。诸祝各以爵酌福酒如初献之仪。唯不受胙。又赞礼者引终献升献饮福如亚献之仪。讫，降复位。
　　诸祝皆进神座前，跪彻豆，兴，还樽所。赞礼者曰：「再拜。」非饮福受胙者皆再拜。赞唱者又曰：「再拜。」主人以下皆再拜。赞礼者进主人之左，白：「礼毕。」遂引主人出，赞礼者引亚献以下及子孙以次出。诸祝与执樽罍篚者俱复执事位，立定，赞唱者曰：「再拜。」诸祝以下皆再拜。执樽罍篚者出，诸祝与奄者神主置于舆，纳于埳室如常仪。
　　　　王公以下拜扫寒食附
　　先期卜日如常。
　　前一日，掌事者设次于茔南百步道东，西向北上。备芟翦草木之器。赞礼者设主人以下位茔门外之东，西面，以北为上。
　　其日，主人到次，改服公服，无者常服。赞礼者曰：「再拜。」主人以下俱再拜。赞礼者引主人以下入，奉行坟茔，精灵感慕，有泣无哭。至于封树内外，环绕哀省三周。其荆棘虑与荒草连接者，皆随即芟翦，不令火田得及。扫除讫，赞礼者引主人以下复门外位。赞礼者曰：「再拜。」主人以下皆再拜。赞礼者引之次，遂还第。
　　若解满或远行辞墓，若外官解满或京官辞墓，哭而后行。
　　其寒食上墓如前拜扫仪，唯不占日。古者宗子去他国，庶子无庙。孔子曰：「许向墓遥为坛，以时祭。」即今之上墓，义或有凭。然神道尚幽，不可逼黩茔域，宜于茔南山门之外，设净席为位，遥祭以时馔，如平生所嗜。若一茔数墓，每墓各设位席，昭穆异列，以西为上。主人盥手奠爵，三献而止。彻馔讫，主人以下泣辞茔。食余馔者可于他僻处，不见坟所，孝子之情也。  
 
通典礼典

通典卷第一百二十二　礼八十二　开元礼纂类十七　嘉礼一
　　皇帝加元服
　　　卜日　告圆丘方丘附　告宗庙　临轩行事
　　　见太后　谒太庙　亲谒会群臣　群臣上礼
　　皇帝纳后
　　　临轩命使　纳采　问名　纳吉　纳征　告期　告庙　册后
　　　命使奉迎　同牢　皇后表谢　朝皇太后　皇后受群臣贺
　　　皇帝会群臣　外命妇朝会　群臣上礼　皇后庙见　车驾出宫
　　　皇帝加元服
　　　　卜日
　　皇帝将加元服，卜日如别仪。
　　　　　告圆丘方丘附
　　前一日，诸告官清斋于告所。其守卫及设樽坫等并前一日陈设，如巡狩圆丘摄事仪。告方丘，自前一日陈设及告官清斋等亦如之。为埋埳于壝南外坛之内，北出陛。未明二刻，诸告官各服其服，郊社令、良酝令入实樽罍及玉帛。太樽二：一实明水，为上；一实泛齐，次之。山罍二：一实玄酒，为上；一实清酒，次之。玉以四珪有邸，币以苍。告方丘，太樽二，一实明水，一实醴齐，玉两珪有邸，币以黄。未明一刻，奉礼帅赞者先入就位，赞引引御史、太祝以下入行扫除如常仪。质明，谒者引告官以下俱就门外位。奉礼帅赞者先入就位，赞引引御史以下入就位。谒者引告官、赞引引执事者次入就位。立定，奉礼曰：「再拜。」赞者承传，凡奉礼有辞，赞者皆承传。告官以下皆再拜。谒者进告官之左，白：「有司谨具，请行事。」仪至礼毕燔祝版于斋所，并同巡狩告圆丘摄事仪。告方丘其仪同，但改昊天为皇地祇，其玉帛埋之。
　　　　　告宗庙
　　其礼与巡狩告宗庙仪有司摄事同，唯祝文临时撰。
　　　　　临轩行事
　　先一日，尚舍奉御设御冠席于太极殿中楹闲，南向，莞筵纷纯，加藻席缋纯，加次席黼纯。守宫设群官次于朝堂，太乐令展宫悬于殿庭，并如常仪。设协律郎举麾位于殿上西阶之西，东向；一位于乐悬东南，西向。鼓吹令分置十二案于建鼓之外。乘黄令陈车辂，尚辇奉御陈舆辇，并如常仪。典仪设文官一品以下五品以上位于悬东，六品以下于横街南，皆重行，西面北上。设武官一品以下五品以上位于悬西，六品以下于横街南，当文官，皆重行，东面北上。设朝集使位分方于文武官当品之下。设诸亲位于四品、五品之中。皇宗亲在东，异姓亲在西。设蕃客位各分方于朝集使六品之南。诸州使人分方位于朝集使九品之后。又设太师、太尉位于横街之南道东，北向西上。又设典仪位于悬之东北，赞者二人在南，少退，俱西向。奉礼设门外位于东西朝堂，皆如元日之仪。
　　其日，诸卫勒所部屯门列黄麾仗如常。群官依时刻集朝堂，俱就次各服其服，通事舍人引就朝堂前位。侍中版奏：「请中严。」太乐令、鼓吹令帅工人入就位。奉禮郎設罍洗於阼階東南，罍在洗東，加勺，篚在洗西，南肆，實巾加。尚舍奉御设席于东房内，近西，又张帷于东序外。殿中监陈衮服于东房内席上，东领。玄衣纁裳十二章。八章在衣，日、月、星辰、山、龙、华虫、火、宗彝。四章在裳，藻、粉米、黼、黻。白纱中单，黼领，青褾、、裾。革帶，玉鉤，大帶，青帶朱裏，紕其外，上以朱，下以綠，紐約用組。朱韨三章，龙、山、火。鹿卢玉具剑，火珠镖首，白玉双佩，玄组，大双绶，六彩，玄、黄、赤、白、缥、绿，纯玄质，长二丈四尺，五百首，广一尺。小双绶，长二尺六寸，色同大绶而首半之，闲施二玉环。朱，赤舄金饰。缋纚、玉簪及栉三物同箱，在服南，北向。尚舍奉御设莞筵一，纷纯，加藻席缋纯，加次席黼纯，又在南。尚食奉御實醴樽於東序外帷內，坫在樽北，實角觶柶各一，加。馔陈于樽西，笾豆各十二，俎三，在笾豆北。設罍洗於樽東，罍在洗西，加勺，篚在洗東，北肆，實巾加。执罍樽笾豆及在庭罍篚者，并绛公服立于其所。衮冕垂白珠十二旒，以组为缨，色同其绶，黈纩充耳，玉导，置于箱。太常博士一人立于西阶下近西，东面。诸侍卫之官各服其器服，俱诣合奉迎。典仪帅赞者先入就位，通事舍人各引群官入就位。太常博士引太常卿升西阶，立于西房外，当户北向。侍中版奏：「外办。」
　　皇帝着空顶黑介帻、双童髻、双玉导、绛纱袍以出，侍卫警跸如常仪。皇帝将出，太乐令令撞黄锺之钟，右五钟皆应，协律郎举麾，鼓柷，奏太和之乐。皇帝出自西房。太常博士引太常卿，太常卿引皇帝即御座，南向立，乐止。太常卿与博士退立于皇帝之左。通事舍人引太师、太尉就位。凡太师、太尉进退，皆舍人导引。太师初入门，舒和之乐作，至位，乐止。典仪曰：「再拜。」赞者承传，群臣在位者皆再拜。太师升自西阶，太师初行，乐作；至阶，乐止。太师升立于西阶上，东面。太尉诣阼阶下罍洗盥手，升东阶，诣东房内取纚栉箱，进，跪奠于御座西端。太师诣御座前跪，奏称：「请坐。」退复位。皇帝坐。太尉进当御座前，少左，跪脱空顶帻，置于栉箱，栉毕设纚，兴，少西，东面立。太师降盥，初降，乐作；盥讫诣西阶下，乐止。太师受冕，右执项，左执前，升西阶，进当皇帝前少左，乐作。太师祝曰：「令月吉日，始加元服。寿考惟祺，以介景福。」乃跪冠，兴，复西阶上位。太尉进皇帝前，少左，跪设簪缨，兴，复位。皇帝兴，太常卿引适东房。殿中监进彻栉纚箱以退。皇帝着衮服，太常卿引即席南向坐，乐止。
　　太尉诣序外帷内，盥手洗觯，酌醴，加柶，覆之，面叶，立于序内，南向。太师进受醴，面柄，进御前，北面祝曰：「甘醴唯厚，嘉荐令芳。承天之休，寿考不忘。」讫，跪进觯，兴，退，降立于西阶下，东面。于将祝，殿中监帅进馔者奉馔设于御座前，皇帝左执觯，右取脯，擩于醢，祭于笾豆闲。太师取肺一以进皇帝，皇帝奠觯于荐西，受肺，却左手执本，右绝末以祭，上左手，哜之，授太尉。太尉加于俎，降立于太师之南。皇帝帨手，侍中一人进帨巾。取觯，以柶祭醴，啐醴，建柶，奠觯于荐东。皇帝初受觯，休和之乐作；奠觯讫，乐止。太师、太尉俱复横街南位。太师初行乐作，至位乐止。典仪唱：「再拜。」赞者承传，在位者皆再拜。太师、太尉出，初行乐作，出门乐止。侍中前，跪奏：「礼毕。」
　　皇帝兴，太乐令令撞蕤宾之钟，左五钟皆应，太和之乐作；太常卿引入东房，侍卫警跸如来仪，入讫，乐止。通事舍人引东西面位者以次出。
　　　　　见太后
　　其日冠讫，着通天冠服诣太后所御殿，如常朝见之式。尚宫引就殿前，北向再拜讫，尚宫引出，还宫如常。
　　　　　谒太庙
　　将谒，有司卜日如别仪。
　　前一日，皇帝清斋于太极殿。太尉以下清斋于庙所，近侍之官应从入庙者各于本司清斋一宿。诸卫令其属晡后一刻各以其方器服守卫庙门，与太乐工人俱清斋一宿。
　　前三日，尚舍直长施大次于太庙南门之外道西，东向，尚舍奉御铺御座。守宫设文武侍臣次于大次之后，文左武右，俱东向。设太尉以下次于斋坊内。设三师次于侍臣次之西，东向。
　　前二日，太乐令设宫悬之乐于庙庭如常仪，右校清扫内外。
