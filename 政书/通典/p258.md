<!-- { "loadSidebar": true } -->
　　贺循云：「诸侯于其旁亲，一无所服，唯父母、妻、长子、长子之妻及为父之后者、姑姊妹嫁于诸侯及始封之君所未臣诸父昆弟，皆以其服服之。大夫为其外亲为士者，尊虽不同，亦不降。大夫女为国夫人，唯父母及昆弟为父后者不降。士女为大夫妻者，不降高祖、曾祖、祖、父母、兄弟为父后者及大宗子而已。」
　　　　诸侯为所生母服议后汉　东晋
　　后汉许慎五经异义云：「诸侯有妾母丧，得出朝会否？春秋公羊说：『妾子为诸侯，不敢以妾母之丧，废事天子大国，出朝会，礼也。鲁宣公如齐，有妾母之丧，经书善之。』左氏说云：『妾子为君，当尊其母，有三年之丧而出朝会，非礼也。故讥鲁宣公。』按礼，妾母无服，贵妾子不立，而他妾子立者也。不敢以卑废事尊者，礼也。即妾子为君，义如左氏。」郑玄驳云：「丧服缌麻，庶子为后，为其母。此义自天子下至庶人同，不得三年。鲁襄公所以得尊其妾母敬嬴为夫人者，以夫人姜氏大归齐不反故也。因是言妾子立，母卒得为之三年，于礼为通乎！其服之间，出朝会无王事，与郑伯伐许何异！」
　　郑志赵商问云：「按许氏异义驳以为妾子为其母，依丧服庶子为后，为其母缌麻三月。按禘祫注称春秋鲁昭公十一年夏，夫人归氏薨。十三年五月大祥，七月而禫。是得为妾母三年，经无讥文，得合下禘祫之数。若不三年，则禘祫事错。」郑玄答云：「春秋经所讥所善，皆于礼难明者也。其事着明，但如事书之，当按礼以正之。今以不讥为是，亦宁有善之文欤？」
　　薛公谋议曰：「按春秋，庶子为君，则母称夫人。故昭公之母齐归卒，经书曰『夫人归氏薨』，言母以子贵也。及至国犹大丧，昭公不戚，叔向曰：『公室其卑乎！君有三年之丧，而无一日之戚。』明孔子以义书，叔向以礼讥也。」
　　东晋穆帝永和中，尚书令顾和表：「按江夏公卫崇，本由疏属，继开国之绪，近丧所生，复行重制，违冒礼度，肆其私情，宜以礼夺服。」奏可。
　　　　公子为其母服议为妻附○周
　　周制，练冠麻，麻衣，縓缘，公子为其母。郑玄曰：「公子者，君之庶子也。为其母谓妾子也。麻，缌麻绖带也。此麻衣者，如小功布深衣，为不制缞裳变也。诗云『麻衣如雪』。縓，浅绛也。一染谓之縓。练冠而麻衣縓缘，三年练之受饰也。檀弓曰『练衣之黄里縓缘』。诸侯之子厌于父，不得为其母伸，权为制此服，不夺其恩也。」雷次宗曰：「令不以十一升布为冠，恐入正服也。而得用练，虽重，以在周外，非复正服，故可着，亦名为本重也。」为妻亦同。马融曰：「天子诸侯之庶子为其妻。轻，故縓冠葛带。」皆既葬而除之。马融曰：「不见日月者，既葬而除之，无日月数也。」郑玄曰：「诸侯之妾，贵者视卿，贱者视大夫，皆三月葬也。」何以不在五服之中也？君之所不为服，子亦不敢服也。
通典卷第九十四　礼五十四　沿革五十四　凶礼十六
　　奔丧及除丧而后归制　士为所生母服议两妾子相为附　庶子父在为出嫡母服议　为父后出母更还依己为服议　为人后为出母及出祖母服议　为父后为嫁母及继母嫁服议　为出继母不服议　继母亡前家子取丧柩去服议　出母父遗命令还继母子服议　父卒继母还前亲子家继子为服议　父卒继母还前继子家后继子为服议　大夫士为慈母服议
　　　　奔丧及除丧而后归制周　晋
　　周制，奔丧之礼：始闻亲丧，以哭答使者，尽哀。问故，又哭尽哀。亲，父母也。以哭答使者，惊怛之哀无辞也。问故，问亲丧所由也。虽非父母，闻丧而哭，其礼亦然也。遂行，日行百里，不以夜行。虽有哀戚，犹避害也。哭则遂行者，不为位也。唯父母之丧，见星而行，见星而舍。若未得行，则成服而后行。谓以君命有所为者也。成丧服，得行则行。过国至境哭，尽哀而止。感此念亲。哭辟市朝。为惊众也。向其国境哭。此斩缞者也。自是哭且遂行。至于家，入门左，升自西阶，殡东西面坐，哭尽哀。敛发袒，敛发袒者，去饰也。未成服者，素委貌深衣。已成服者，固自丧服矣。降堂东，即位，西向哭，成踊。已殡者位在下。袭绖于序东，绞带。反位，拜宾，成踊。袭，服衣也。不于来日又哭乃绖者，发丧已踰日，节于是可也。其未小敛而至，与在家同耳。不散带者，不见尸柩也。凡拜宾者就其位，既拜，反位哭踊。送宾，反位。有宾后至者则拜之，成踊、送宾皆如初。众主人兄弟皆出门，出门哭止，阖门，相者告就次。次，倚庐也。于又哭，敛发袒成踊；于三哭，犹敛发袒成踊。三日成服，拜宾送宾皆如初。三日，三哭之明日也。既哭，成其丧服，杖于序东也。
　　奔丧者非主人，则主人为之拜宾、送宾。奔丧者，自齐缞以下，入门左，中庭北面哭，尽哀，免麻于序东，既位袒，与主人哭，成踊。不升哭者，非父母之丧，统于主人也。麻亦绖带。于又哭、三哭，皆免袒。有宾则主人拜宾、送宾。丈夫妇人之待之也，皆如朝夕哭位无变也。
　　奔母之丧，西面哭，尽哀，敛发袒，降堂东，即位西向哭，成踊，袭免绖于序东，拜宾送宾皆如奔父之礼。于又哭，不敛发。为母，于又哭而免，轻于父也。其它则同。
　　妇人奔丧，升自东阶，殡东西面坐，哭尽哀，东髽，即位，与主人拾踊。妇人谓姑姊妹女子子也。东阶，东面阶也。妇人入者由闱门。东髽，髽于东序也。不髽于房，变于在室者也。去纚大紒曰髽。拾，更也。主人与之更踊，宾客之。
　　奔丧者不及殡，先之墓，北面坐，哭尽哀。主人之待之也，即位于墓左，妇人墓右，成踊，尽哀。敛发，东即主人位，绖绞带，哭，成踊。拜宾，反位，成踊。相者告事毕。主人之待之，谓在家者也。哭于墓，为父母则袒。告事毕者，于此后无事也。遂冠归。入门左，北面哭尽哀，敛发袒，成踊。东即位，拜宾，成踊。宾出，主人拜送。有宾后至者则拜之，成踊，送宾如初。众主人兄弟皆出门，出门哭止，相者告就次。于又哭，敛发成踊；于三哭，犹敛发成踊。三日成服。于五哭，相者告事毕。为母所以异于父者，一敛发，其余免以终事，他如奔父之礼。一敛发谓归入门哭时也。
　　齐缞以下不及殡，先之墓，西面哭尽哀，不北面者，亦统于主人也。免麻于东方，即位，与主人哭，成踊，袭。有宾则主人拜宾、送宾。宾有后至者，拜之如初。相者告事毕。遂冠归。入门左，北面哭尽哀，免袒成踊。东即位，拜宾成踊。宾出，主人拜送。于又哭，免袒成踊；于三哭，犹免袒成踊。三日成服。于五哭，相者告事毕。
　　闻丧不得奔丧，哭尽哀。问故，又哭尽哀。乃为位，敛发袒，成踊，袭，绖绞带，即位。拜宾，反位，成踊。宾出，主人拜送于门外，反位。若有宾后至者，拜之成踊，送宾如初。于又哭，敛发袒成踊；于三哭，犹敛发袒成踊。三日成服。于五哭，拜宾、送宾如初。
　　凡奔丧，齐缞望乡而哭，大功望门而哭，小功至门而哭，缌麻即位而哭。奔丧哭亲疏远近之差也。
　　若除丧而后归，则之墓，哭成踊。东，敛发袒绖，拜宾，成踊，送宾，反位，又哭尽哀，遂除。于家不哭。东者，东即主人位，如不及殡者也。遂除，除于墓而归也。主人之待之也，无变于服，与之哭，不踊。无变于服，自若时服也。亦即位于墓左，妇人墓右也。自齐缞以下所以异者免麻。
　　晋董勋答问：「或人问曰：『己在远闻丧，除服乃归，至家之礼云何？』勋按奔丧礼，若除服而后归，先之墓，敛发袒绖，不制麤衣及杖也。哭尽哀，遂除于墓，归不哭也。家人待之自如常，不变服也。自齐缞以下，至墓哭，尽哀而归。若服未除而归，不及殡，先至墓。及归，敛发，如今人椎髻，以麻为幓头，免以布，阔一寸。或问曰：『己在远，初不闻丧，或日月已过乃闻，或至家乃闻，其礼云何？』勋按奔丧礼，不及殡，先至墓，乃成服。檀弓曰『小功不税』。税者，丧与服不相当之言也。小功缌麻，在远闻丧，服制已过，但举哀而已，不复追服也。大功以上，闻丧日为始，不计死者初亡之日数也。若兄弟及从父兄弟大功以上降缌麻小功者，虽日月已过，乃以闻日为服制，亦不计初死之日数，以本亲重也。」
　　范坚答问：「周大功服既终，而奔赴云何？范云：未葬者反服而临丧，已葬者素服而之墓。」
　　　　士为所生母服议两妾子相为附○周　晋
　　周制，庶子在父之室，则为其母不禫。郑玄曰：「妾子父在厌也。」王肃曰：「士庶子。」
　　晋解遂问司徒蔡谟曰：「庶子丧所生，嫡母尚存，不知制轻重？」答云：「士之妾子服其母，与凡人丧母同。」
　　锺陵胡澹所生母丧，自嫡兄承统而嫡母存，疑不得三年，问范宣。答曰：「按礼，由命士以上，父子异宫，春秋传曰『大夫有侧室，士有二宗』，皆斯之谓。是以庶子有母之丧，自居其室而遂其情。经载命为慈母，且犹三年，况亲所生乎！嫡母虽贵，然厌降之制，父所不及，妇人无专制之事，岂得引父为比而屈降支子也。」
　　谢奉问范汪云：「吾儿服所生，至今四月应大祥。礼云『庶子为其母无禫』，如此当以四月下旬祥，踰月便除，居心丧邪？」汪答：「礼自天子达于庶人也。」
　　虞君宾云：「从兄益子，昔遭所生丧，张帷为次，诸弟居庐，未知此何所依？今兄子先有周丧，今应缌麻。如即先服，则情重而无变；若释齐缞着缌麻，又是以轻夺重。又得称哀子以不？」贺隰答云：「时人所行，皆是士礼。大夫庶子，父在以尊厌降其母。士贱，其庶子为母则不降。若士庶子一身，有君在堂，唯可杖，不得居庐称哀子也。」不释齐缞缌麻兼丧之义也。
　　徐邈答谢静云：「汉魏以来，通用士礼。庶子父在，为所生周，心丧三年。如诸侯大夫之子乃厌降，而近代所不行。夫为有子之妾缌，而妾有从夫之制。又两妾之子，依礼宜两相为庶母缌。」
　　　　庶子父在为出嫡母服议晋
　　晋徐邈答刘闰之问庶子服出嫡母，邈以经言出妻之子为母，明非所生则无服也。邈又答范宁问曰：「若但言出母，嫌妾子亦服，故言出妻之子，则非所生也。」
　　殷仲堪答宗氏庶子服出母：「按王贺以父在服齐缞周，父没不服。故以为父丧之服。父在齐缞周，本自心丧，终二十五月。今虽无服，当不应减三年之节也。」
　　　　为父后出母更还依己为服议魏　宋
