<!-- { "loadSidebar": true } -->
　　后周末，隋文帝辅政，周大将尉迟迥在河北拒命，河南州县多从迥。隋文帝遣将于仲文讨之。迥将檀让屯成武，别将高士儒以万人屯永昌。仲文诈移书州县曰：「大军将至，可多积粟。」让谓仲文未能卒至，方椎牛享士，仲文知其怠，选精骑袭之，一日便至，遂拔成武。迥将席毗罗众十万，屯于沛县，将攻徐州。其妻子住金乡。仲文遣人诈为毗罗使者，谓金乡城主徐善净曰：「檀让明日午时到金乡，将宣蜀公令，即尉迟迥。赏赐将士。」金乡人以为信然，皆喜。仲文简精兵，伪建迥旗帜，倍道而进。善净遥见仲文军且至，以为檀让，乃出逆谒。仲文执之，遂取金乡。诸将多劝屠之，仲文曰：「此城是毗罗起兵之所，当宽其妻子，其兵可自归。如即屠之，彼意绝矣。」众皆称善。于是毗罗恃众来薄官军，仲文背城结阵，出军数里，设伏于麻田中。两阵纔合，伏兵俱发，曳柴鼓噪，尘埃张天。毗罗军大溃，仲文乘之，贼皆投洙水而死，水为之不流。获檀让，轞送京师，河南悉平。宽毗罗之众妻子，如吕蒙袭克南郡，恤关羽之众戚属同。
　　隋开皇中，文帝大议伐陈，诸将皆云大江阔远，兵不习水，以此为疑，若一登南岸，秦兵一可当百。襄邑公贺若弼献十策。其一事，请多造船。须船既多，贼必防拟更甚。今南地无马，请付傍江诸州二十岁以上老马，令秣饲，以平陈为名，贼必惧而求马拟战。密敕刺史，令私买博大船。江南下湿，特不宜马，不逾周年，并当死尽，然终不为彼用。陈主叔宝果大造船市马，输船既多，方觉不便而止。高颎请所博得船运诸州米，贮寿阳；穿大池，以鱼莲遨游为名，造船教水战。仍以贺若弼为寿州总管，终以此平陈也。
　　隋炀帝初，汉王谅据并州反，代州总管李景为谅将乔钟馗所围，隋将杨义臣率兵救之。义臣自以兵少，悉取军中牛驴，得数千头，复令兵数百人，人持一鼓，潜驱山谷，出其不意。义臣晡后复与钟馗战，兵初合，驱牛驴者疾进，一时鸣鼓，尘埃张天，钟馗军不知，以为伏兵发，击之，因而大溃。
　　隋将刘方率兵讨林邑国，其王梵志率其徒乘巨象而战，方军不利。于是掘小坑，以草覆其上，因以兵挑之。梵志悉众而阵，方诈为奔北，梵志逐之，至坑所，其象多陷，转相惊骇，军遂乱，方纵兵击之，大破。
　　大唐贞观中，北狄铁勒薛延陀发同罗、仆骨、回纥等众，合二十万，度漠，屯白道川，据善阳岭，以击突厥可汗李思摩之部。思摩引其种落走朔州，留精骑以拒战。延陀乘之，及塞。太宗令张俭、李绩等率兵，数道击之。太宗诫之曰：「延陀负其兵力，踰漠而来，经途数千，马已疲瘦。夫用兵之道，见利速进，不利速退。吾先敕思摩，烧薙秋草，延陀粮肉日尽，野无所获。顷者，侦人来云，其马畜啮噉林木，枝皮略尽。卿等掎角思摩，不须前战，俟其将退，一时奋击，制胜之举也。」于是李绩击延陀之众，破之。先是，延陀击突厥沙钵罗及社尔，皆以步兵战而胜。及其将来寇也，先讲武于国中，教习步战，每五人，以一人经习战阵者使执马，而四人前战，克胜，即授马以追奔。失于应接，罪至于死，没其家口，以赏战人。至是遂行其法。突厥先合辄退，延陀乘胜而逐之。绩兵拒击之，而延陀弓矢俱发，伤我战马。李绩乃令去马步阵，率长数百为队，齐奋以冲之，其众溃散。副总管薛万彻率数千骑，收其执马者。其众失马，莫知所从，因击之，乃大败。
　　高宗遣将军裴行俭讨突厥于黑山，至朔州，谓其下曰：「兵法尚诈者，谓以权谋制敌也。若御其下，则非诚信，不可行也。前遣副将萧嗣业运粮被掠，兵多馁死，所以败也。狡寇狃忕，不可以不备。」乃诈为粮车三百乘，每车伏壮士五人，各赍陌刀、劲弩，以羸兵数百人援之，兼伏精兵，居险以待之。贼果大下，羸兵弃车散走。贼驱车就泉井，解鞍牧马，方拟取粮，车中壮士齐发，伏兵亦至，杀获殆尽，贼众奔溃。自是续遣粮运，无敢近者。
　　　　多方误之
　　春秋时，吴子阖庐问于伍员曰：「伐楚何如？」员音筠。对曰：「楚执政众而乖，莫适任患。若为三帅以肄焉，肄，犹劳也。一帅至，彼必皆出。彼出则归，彼归则出，楚必道弊。罢弊于道。亟肄以罢之，亟音器。罢音疲。多方以误之。既罢而后以三军继之，必大克之。」阖庐从之，楚于是乎始病，终于吴师入郢。郢，楚都也。
　　春秋时，吴伐越，越子句践御之，阵于檇李。檇，将遂切。句践患吴之整也，使死士再擒焉，不动。使敢死之士往，辄为吴师所擒，欲使吴师乱取之，而吴不动矣。使罪人三行，属剑于颈，以剑注颈。行，户郎切。而辞曰：「二君有治，治军旅也。臣干旗鼓。犯军令也。不敏于军之行前，不敢逃刑，敢归死。」遂自刭也。师属之目，越子因而伐之，大败吴师。
　　后汉末，曹公征关中，进军渡渭。马超、韩遂数请战，不许；因请割地，求送任子，公用贾诩计，伪许之，韩遂请与公相见，公与遂交马语移时，不及军事，但说京都故旧，拊手欢笑。既罢，超等问遂：「公何言？」遂曰：「无所言也。」超等疑之。他日，公又与遂书，多所点抹，如遂改定者，超等愈疑遂。公与克日会战，先以轻兵挑之，战良久，乃纵骁骑夹击，大破之，遂、超等走凉州。
　　魏将田国让率兵击鲜卑轲比能，单将锐卒，深入虏庭。胡人众多，抄军前后，断截归路。国让乃进军，去虏十余里结屯营，多聚牛马粪燃之，从他道引去。胡见烟火不绝，以为尚在，行数十里乃知之。
　　魏末，诸葛诞、文钦反，据寿春，招吴请援。司马文王总兵讨之，谓诸将曰：「彼当突围，决一朝之命。或谓大军不能久，省食减口，冀有他变。料贼之情，不出此二者。今当多方以乱之，备其越逸，此胜计也。」因命合围，分遣羸疾就谷淮北，廪军士大豆，人三升。钦闻之，果喜。文王愈羸形以示之，多纵反间，扬言吴救方至。诞等益宽恣食，俄而城中乏粮。诸将并请攻之。文王曰：「诞聚粮完守，外结吴人，自谓足据淮南，必不便走。今若急攻之，损游军之力。外寇卒至，表里受敌，此危道也。且坚守三面。若贼陆道而来，军粮必少，吾以游兵轻骑绝其转输，可不战而破外贼。外贼破，钦等必为我擒矣。」诞、钦等出攻长围，诸军逆击，走之。初，诞、钦内不相协，及至穷蹙，转相疑贰。诞杀钦，钦子鸯踰城降，以为将军，封侯，使巡城而呼。文王见城上持弓者不发，因令攻而拔之。
　　东晋初，前燕慕容廆胡罪切封略渐广，据棘城。晋平州刺史、东夷校尉崔毖阴结高句丽及宇文、段国等，谋灭廆以分其地。太兴初，三国伐廆，廆曰：「彼信崔毖虚说，邀一时之利，乌合而来耳。既无统一，莫相归伏，吾今破之必矣。然彼军初合，其锋甚锐，幸我速战。若逆击之，落其计矣。靖以待之，必怀疑贰，迭相猜防。一则疑吾与毖谲而覆之，二则自疑三国之中与吾有韩魏之谋者，待其人情沮惑，然后取之必矣。」于是三国攻棘城，廆闭门不战，遣使送牛酒以犒宇文，大言于众曰：「崔毖昨有使至。」于是二国果疑宇文同于廆也，引兵而归。宇文悉独官曰：「二国虽归，吾当独兼其国，何用人为。」尽众逼城，连营三十里。廆简锐士配皝，音晃。推锋于前；翰领精骑为奇兵，从傍出，直冲其营；廆方阵而进。悉独官自恃其众，不设备，见廆军之至，方率兵拒之。前锋始交，翰已入其营，纵火焚之，众遂大败。皝、翰皆廆之子。
　　十六国后燕慕容盛据辽东，其辽西太守李朗阴引后魏军，上表请发兵以拒寇。盛曰：「此必诈也。」召其使而诘之，果验，灭其族，遣将李旱率骑讨之。师次建安，召旱旋师。朗闻其家被诛也，拥三千余户以自固。及闻旱中路而还，谓有内变，不复为备，留其子养守令支，迎魏师于北平。旱候知之，袭克令支，遣裨将追朗，及于无终，斩之。盛谓群臣曰：「前以追旱还者，朗新为叛逆，必忌官威，一则鸠合同类，劫害良善，二则亡窜山泽，未可卒平，故非意而还，以盈其怠，卒然掩之，必克之理也。」群臣皆曰：「非所及也。」
　　齐末，东昏侯以刘山阳为巴西太守，配精兵三千，使过荆州就行事萧颖冑以袭襄阳。梁武帝时为雍州刺史，知其谋，乃遣参军王天兽、庞庆国诣江陵，遍与州府人书。及山阳西上，梁武谓诸将曰：「荆州本畏襄阳，又加以唇亡齿寒，自有伤弦之急，宁不闇同邪？我若总荆、雍之兵，扫定东夏，韩、白重出，不能为计，况以无算之昏主哉！我能使山阳至荆州便即授首，诸军试观何如。」及山阳至巴陵，梁武复令天兽赍书与颖冑兄弟。去后，梁武谓张弘策曰：「夫用兵之道，攻心为上，攻城次之，心战为上，兵战次之，今日是也。先遣天兽往州府，人皆有书。今段乘驿甚急，止有两封与行事兄弟，云『天兽口具』。及问天兽，而口无所说。行事不暗相闻，不容矫有所道。天兽是行事心膂，彼闻必谓行事与天兽共隐其事，必人人生疑。山阳惑于众口，判相嫌贰，则行事进无以自明，必恐漏吾谋内，是驰两空函定一州矣。」山阳至江安，闻之，果疑不上。颖冑大惧，乃斩天兽，送首山阳。山阳信之，将数十人驰入，颖冑伏甲斩之，送首梁武，以州归之。
　　东魏初，齐神武破尔朱兆，兆奔保秀容，分兵守险，出入抄掠。每扬声云欲讨之，师出复止，如此者数四。神武揣兆岁首必应会饮，使将窦泰率精骑先驱，一日一夜行三百里。兆军人因宴休惰，忽见泰军，莫不夺气，因而克之。
　　后周陵州木笼獠恃险，每行抄劫，周将陆腾讨之。獠因山为城，攻之不可拔。遂于城下多设声乐及诸杂伎，示无战心。诸獠果弃其兵仗，或携妻子临城观乐。知其无备，密令众军俱上，诸贼惶惧，不知所为。遂纵兵讨击，尽破之。
　　后周将周法尚初自陈来归，陈将樊猛济江讨之，法尚遣部曲督韩朗诈为背己奔于陈，伪告猛曰：「法尚部兵不愿降北，人皆窃议，尽欲叛还。若得军来，必无斗者，自当于阵倒戈耳。」猛以为然，引师急进。法尚乃佯为畏惧，自保于江曲。猛陈兵挑战，法尚先伏轻船于浦中，又伏精锐于古村之北，自张旗帜，逆流拒之。战数合，伪退登岸，投古村。猛舍舟逐之，法尚又疾走，行数里，与村北军合，复前击猛。猛退走赴船，既而浦中伏船取其舟楫，建周旗帜。猛于是大败，仅以身免矣。
