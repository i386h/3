<!-- { "loadSidebar": true } -->
　　晋太常华恒被符，宗庙宜时有定处。恒按前议以为：「七代制之正也，若兄弟旁及，礼之变也。则宜为神主立室，不宜以室限神主。今有七室，而神主有十，宜当别立。臣为圣朝已从汉制。今圣上继武帝，庙之昭穆，四代而已。前太常贺循等，并以为惠、怀、愍三帝别立寝庙。臣以为庙当以容主为限，亦无常数。据殷祭六庙，而有二祖三宗不毁。又汉之二祖，寝庙各异。明功德之君，自当特立。若系之七室，则殷之末代，当祭祢而已。准之前议，知以七为正，不限之七室。故虽有兄弟旁及，至禘祫不越昭穆，则章郡、颍川宜全七代之礼。按周官有先公先王之庙，今宜为京兆以上，别立三室于太庙西厢。宣皇帝得正始祖之位，惠、怀二帝不替，而昭穆不阙，于礼为安。」
　　骠骑长史温峤议：「惠、怀、愍于圣上以春秋而言，因定先后之礼。夫臣子一例，君父敬同。故可以准于祖祢，然非继体之数也。按太常恒所上，欲还章郡、颍川以全七代。愚谓是恒又求京兆以上三代在庙之西厢，臣窃不安。」
　　温峤为王导答薛太常书曰：「省示并博士议，今明尊尊不复得系本亲矣。先帝平康北面而臣愍帝，及终而升上，惧所以取讥于春秋。今所论太庙坎室足容神主不耳，而下愍帝于东序，此为违尊尊之旨。愍帝犹子之列，不可为父，与兄弟之不可一耳。鲁闵公，僖公兄弟也，而传云『子虽齐圣，不先父食』。如此无疑，愍帝不宜先帝上也。今唯虑庙窄，更思安处，宜令得并列正室。」
　　又荀松与王导书曰：「三年当大禘，愍帝以居子位，复居父位。且『子虽齐圣，不先父食』。此君即父也。此为愍帝是先帝之父，怀帝是愍帝之父，惠帝是怀帝之父，二代便重四代，所以为疑处也。」答曰：「意谓君位永固，无复暂还子位之理。惠帝至先帝虽四君，今亦不以一君为一代，何嫌二代之中重四君耶？今庙尚居上，祀何得居下！若暂下则逆祀也。」
　　孔衍议：「别庙有非正之嫌，似若降替，不可行也。」
　　博士傅纯议云：「议者既欲据传疑文，又欲安之阴室。据传则所代为祢，阴室非祢所处，此矛盾之说。夫阴室以安殇主，北向面阴，非人君正位。更衣者，帝王入庙便殿，当归盛位。汉明以存所常居，故崩以安神。而议者谓卑于阴室，实所未喻。惠、怀、愍宜更别立庙。」
　　元帝崩，温峤答王导书云：「近诏以先帝前议所定，唯下太常安坎室数。今坎室窄，其意不过欲定先神主，存正室，故下愍帝也。庙窄之与本体，各是一事，那何以庙窄而废本体也？」
　　明帝崩，祠部以庙过七室，欲毁一庙；又正室窄狭，欲权下一帝。温峤议：「今兄弟同代，已有七帝。若以一帝为一代，则当不得祭于祢，乃不及庶人之祭也。夫兄弟同代，于恩既顺，于义无否。至于庙室已满，大行皇帝神主当登正室。又不宜下正室之主，迁之祧位。自宜增庙。权于庙上设幄坐，以安大行之主。若以今增庙违简约之旨，或可就见庙直增坎室乎？此当问庙室之宽窄。」其庙室宽窄，亦所未详。
　　　　移庙主
　　东晋孝武太元十六年，改新太庙，立行庙，移神主。祠部郎傅瑗问徐邈其仪。答曰：「礼，祫祭，祝迎四庙之主。又，国有大故，敛群庙之主于祖庙。寻文求旨，盖并同时。既出坎而不殊，谓可同时告奠。奠讫，次引大驾卤簿列于外。左右侍卫各从神舆，不复待一主入室迎一主也。其陪位者，每神舆出，辄遥拜致敬。迁引既毕，乃辞退。特迁主之晨，宜依告以设奠，而启鼓严之节。」瑗又问：「今既启严，复应奏解严不？」邈云：「吉凶有事，可相比方者。山陵每启严而不解严。严是迁主之节，不可以不告。解严自为军徒休息，何取于告神乎！」瑗又问：「四府君室狭，不容四座，可以户外张幔不？」邈云：「室狭不容四座，户外张幔，可谓礼从宜。」初，武帝咸宁三年，燕国迁庙主当之国，国子博士孙繁按：「礼，凡告事以特牲。又礼，盛主以簟笥，载以斋车，即古之金辂也。每舍奠焉。又礼，庙事考妣，同席共馔，一尸而祭，以神合为一也。今王之国，迎庙主而行，宜以发日，夙兴，告庙迎主。今无斋车，当以犊车，二主同车共祠，合于古。宗祀国迁，掌奉主祏当侍从。主车在王卤簿前，设导从。每顿止，传主车于中门外，左，设脯醢醴酒之奠，而后即安之。」
　　　　师行奉主车夏　周
　　夏启与有扈氏战于甘之野，誓师云：「用命赏于祖，不用命戮于社。」祖谓迁主。
　　周制，记曰：「『古者师行，必以迁庙主行乎？』孔子曰：『天子巡狩，必以迁庙主行，载于斋车，言必有尊也。今也取七庙之主以行，则失之矣。』曾子问曰：『古者师行无迁主，则何主？』孔子曰：『主命。天子诸侯将出，必以币帛皮圭，告于祖祢。遂奉以出，载于斋车以行。每舍，奠焉，而后就舍。以脯醢礼神，乃敢即安也。所告而不以出，即埋。反必告，设奠。卒，敛币玉，藏诸两阶闲，乃出。盖贵命也。』」
　　　　立尸义夏　殷　周
　　尸，神象也。祭所以有尸者，鬼神无形，因尸以节醉饱，孝子之心也。夏氏立尸而卒祭。夏礼，尸有事乃坐。殷坐尸。无事犹坐。周坐尸，诏侑无方。其礼亦然，其道一也。言此亦周所因于殷也。方犹常也。告尸行节，劝尸饮食无常，若孝子之为也。孝子就养无方也。又云「旅酬六尸」。使之相酌也。后稷之尸，发爵不受旅。曾子问曰：「祭必有尸乎？言无益，无用为。若厌祭亦可乎？」厌时无尸。孔子曰：「祭成丧者，必有尸。尸必以孙。孙幼，则使人抱之。无孙，则使同姓可也。」人以有子孙为成人。子不殇父，义由此也。夫祭之道，孙为王父尸。所使为尸者，于祭者为子行户郎反也。父北面而事之，所以明子事父之道。子行犹子列也。祭祖则用孙列，皆取于同姓之嫡孙也。天子诸侯之祭，朝事延尸于户外，是以有北面事尸之礼。君子抱孙不抱子，此言孙可以为王父尸，子不可以为父尸。以孙与祖昭穆同。为君尸者，大夫、士见则下之。君知所以为尸者，则自下之。尊尸也。下，下车也。国君或时幼小，不能尽识群臣，有以告者，乃下也。尸必式，礼之也。乘必以几。尊者慎也。君迎牲而不迎尸。别嫌也。尸在庙门外则疑于臣，在庙中则全于君。君在庙门外则疑于君，入庙中则全于臣，全于子，是故不出者，明君臣之义。不迎尸者，欲全其尊也。尸，神象也。鬼神之尊，在庙中。人君之尊，出庙门则伸也。祝迎尸于庙门之外者，象神从外来也。天子宗庙之祭，以公卿大夫孙行者为尸。一云：天子不以公为尸，诸侯不以卿为尸，为其太尊，嫌敌君。故天子以卿为尸，诸侯以大夫为尸。周公祭太山而以召公为尸者，外神，宾主相见敬之道，不嫌也。卿大夫不以臣为尸，俱以孙者，避君也。天子诸侯虽以卿大夫为尸，皆取同姓之嫡也。夫妇共尸者，妇人祔从于夫，同牢而食，故共尸也。始死无尸者，尚如生，故未立也。檀弓云：「既封，主人赠，而祝宿虞尸。」赠，以币送死者于圹也。于主人赠，祝先归也。封，彼验反。白虎通曰：「祭所以有尸者，鬼神听之无声，视之无形，升自阼阶，仰视榱桷，俯视几筵，其器存，其人亡，虚无寂寞，思慕哀伤，无所写泄，故座尸而食之，毁损其馔，欣然若亲之饱，尸醉若神之醉矣。诗云『神具醉止，皇尸载起。』」
　　说曰：按凫鹥诗，美成王能持盈守成，神祇祖考安乐之也。其诗五章，每章有公尸。郑玄以初章为宗庙，其二为四方百物，其三为天地，其四为社稷、山川，其五为七祀，则是周代大小神祀皆有尸也。至于周人轻重各因其象类。又按周公祭太山，以召公为尸，是三公之类也。又秋官职，祭亡国之社以士师为尸，是刑戮之义，则其余亦可知矣。
　　议曰：古之人朴质，中华与夷狄同，有祭立尸焉，有以人殉葬焉，有茹毛饮血焉，有巢居穴处焉，有不封不树焉，有手抟食焉，有同姓婚娶焉，有不讳名焉。中华地中而气正，人性和而才惠，继生圣哲，渐革鄙风。今四夷诸国，地偏气犷，则多仍旧。具边防序中。自周以前，天地、宗庙、社稷一切祭享，凡皆立尸。秦汉以降，中华则无矣。或有是古者，犹言祭尸礼重，亦可习之，斯岂非甚滞执者乎！按后魏文成帝拓跋浚时，高允献书云：「祭尸久废。今风俗则取其状貌类者以为尸，祭之宴好，敬之如夫妻，事之如父母，败损风化，黩乱情礼。」据文成帝时，其国犹在代北。又按周隋蛮夷传巴、梁间俗，每秋祭祀，乡里美鬓面人，送迎为尸以祭之。今郴、道州人，每祭祀，迎同姓丈夫、妇人伴神以享，亦为尸之遗法，有以知古之中华则夷狄同也。
通典卷第四十九　礼九　沿革九　吉礼八
　　时享荐新附　祫禘上
　　　　时享荐新附○虞　夏　殷　周　汉　后汉　魏　宋　齐　梁　陈　后魏　北齐　后周　隋　大唐
　　先王制礼，依四时而祭者，时移节变，孝子感而思亲，故奉荐味，以申孝敬之心，慎终追远之意。故礼记云：「霜露既降，君子履之，必有凄怆之心；雨露既濡，君子履之，必有怵惕之感。」皆以孟月，无常日，择月中柔日，卜，得吉则祭之，敬之至也。
　　有虞氏四时之祭名：春曰禴，夏曰禘，秋曰尝，冬曰烝。其祭尚气，郊特牲云「血、腥、爓祭，用气也。」尚谓先荐之也。法先迎牲，杀之取血，告于室，以降其神，然后用乐而行祭事。其祭贵首。
　　夏氏时祭之名，因有虞。其祭贵心。
　　殷禴禘尝烝，亦因虞夏之制。王制云「春禴，夏禘，秋尝，冬烝」。郑玄云「此夏殷之法」。其祭尚声，郊特牲云：「臭味未成，涤荡其声，乐三阕，然后出迎牲，声音之号，所以诏告于天地之间也。」涤荡犹摇动也。其祭贵肝。
　　周祭，春曰祠，夏曰禴，秋曰尝，冬曰烝。以禘为殷祭之名。其祭尚臭，郊特牲云：「周人尚臭，灌用鬯臭，郁合鬯，臭阴达于渊泉，既灌，然后迎牲，致阴气也。」灌谓以珪瓒酌郁鬯始献神。已乃迎牲，于庭杀之。其祭贵肺。行九献之礼。其礼备陈于下。
