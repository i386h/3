<!-- { "loadSidebar": true } -->
　　酒行九遍，会毕。殿上典仪唱：「可起。」阶下赞者承传，宫臣上下皆俛伏，起，立席后。通事舍人引宫臣降，诣解剑席后，跪着剑，俛伏，兴，纳舄屣，乐作，复悬南位，乐止。位于东西廊下者，仍立于席后。立定，典仪曰：「再拜。」赞者承传，宫臣在位者皆再拜。廊下者拜于席后。诸伎俱作。通事舍人引宫臣以次出，为首者初行乐作，出门乐止。左庶子跪奏称：「左庶子臣某言，礼毕。」俛伏，兴，还侍位。皇太子兴，奏永和之乐，皇太子降座以入，侍卫如来仪，侍臣从至合，乐止。
　　　　皇太子与师傅保相见
　　前一日，卫尉设师、傅、保次于宫门外道西，南向。伶官帅展轩悬于殿庭，以姑洗之均。
　　其日质明，诸卫率各勒所部屯门列仗。典仪设师、傅、保位于西阶之西，东向，三少位于师、傅、保之南，少退，俱东向北上。太师、太傅、太保及三少至宫门，通事舍人引就次。左庶子奏：「请中严。」伶官帅帅工人就位。又通事舍人引师、傅、保及三少立于正殿门西差退，俱东向。左庶子奏：「外办。」诸侍卫之官各服其器服，俱诣合奉迎。皇太子着从省服以出，左右侍卫如常仪，永和之乐作，至东阶下西面立，乐止。通事舍人引师、傅、保、三少入就位，乐作止如常，师、傅、保立定，皇太子再拜，师、傅、保答再拜。若三少特见，则三少先拜。通事舍人引师、傅、保出，乐作止如常。师、傅、保出门，左庶子前，跪奏称：「左庶子臣某言，礼毕。」皇太子入，左右侍卫及乐奏止如来仪。
　　　　皇太子受朝集使参辞
　　前一日，典设郎设皇太子幄座于东宫正殿东序，西向。又设宫臣次及朝集使次于重明门外。
　　其日质明，所司设宫臣及朝集使位于殿庭，诸卫率各勒所部屯门列仗。东宫文武官依时刻集朝堂就次服葱褶，朝集使并就次服公服。左庶子量时刻版奏：「请中严。」近仗就陈于合外。侍卫之官各服其器服，就合奉迎。通事舍人各分引群官及朝集使就门外位。左庶子版奏：「外办。」皇太子常服即座西向坐，通事舍人引宫臣入就位如常。掌仪曰：「再拜。」赞者承传，在位者皆再拜。又通事舍人分引朝集使横行北面立定，掌仪曰：「再拜。」朝集使皆再拜。通事舍人承令诣朝集使前，称：「有令。」朝集使皆再拜。宣令讫，又再拜。舍人引出，宫臣以次出。其辞礼亦如之。
　　　　亲王冠百官一品以下尽九品、庶人并附。其嫡子但以品第。庶子与亲王同，其降杀则异。
　　前三日，本司帅其属筮日、筮宾于厅事。五品以上嫡子，筮于庙门外。无庙，筮于正寝之堂。主人公服立于楹闲之东，西面。于寝则堂上楹闲近东。掌事者各服其服，立于门西，东面。于寝则楹闲近西，东面，布筮席于主人之西，西面，余并如别仪。前三日筮宾，如求日之仪。主人，谓将冠者之父也。宾谓可使冠子者。
　　前二日，主人至宾第，掌次者引之次，主人公服出，立于大门外之西，东面。宾公服立于阼阶下，西面。傧者公服进于宾之左，北面受命，出立于门东，西面曰：「敢请事。」主人曰：「皇子某王一品以下曰「某之子某」。下仿此。将加冠，请某公教之。」相称各随官爵。傧者入告。宾出立于门左，西面再拜。主人答再拜。主人曰：「皇子某王将加冠，愿某公教之。」一品以下云「吾子」。下仿此。宾曰：「某不敏，恐不能供事，一品以下加「以辱吾子」。敢辞。」主人曰：「某犹愿某公教之。」宾曰：「王重有命，某敢不从。」主人再拜，宾答拜。主人还，宾拜送。主人命使者戒赞冠者，如戒宾。一品以下，主人戒赞冠者如戒宾，亦通使子弟戒之。
　　前一日，掌次者设次于大门外之右，南向。
　　其日夙兴，掌事者一品以下赞者，庶子同设洗于阼阶东南，东西当东溜，六品以下当东荣。南北以堂深；罍水在洗東，加勺；篚在洗西，南肆。篚實巾一，爵一，加。席于东房内西墉下，无房者张帷。陈衣于席，东领北上。衮冕服，青衣纁裳，九章。五章在衣：龙、山、华虫、火、宗彝。四章在裳：藻、粉米、黼、黻。一品衮冕服同上。二品鷩冕服，七章。三章在衣：华虫、火、宗彝；四章在裳：藻、粉米、黼、黻。三品毳冕服，五章。三章在衣：宗彝、藻、粉米；二章在裳：黼、黻。四品绣冕服，三章。一章在衣：粉米；二章在裳：黼、黻。五品玄冕服，衣无章，裳刺黻一章。六品以下爵弁服，青衣纁裳。白纱中单，黼领，青褾、、裾。革带，钩鞢，大带。素带，纰其外，上朱下绿，纽约用组。一品二品素带皆纰其外，上以朱，下以绿。三品大带，四品五品素带，皆纰其垂，外以玄，内以黄。纽约皆用青组。六品以下练带，纰其垂，内外以缁，纽约用青组。中单，青领。朱韨二章：山、火。三品以上，饰以裳色山火二章。四品绣冕，山一章。五品玄冕，无章。六品爵。剑饰以珠玉。三品以上饰以金玉，四品五品饰以金。山玄玉双佩。纁朱双绶，四彩，赤黄缥绀，纯朱质，文织，长丈八尺，二百四十首，广九寸。小双绶，长二尺六寸，色同大绶而首半之，闲施二玉环。一品双佩山玄玉。五品以上水苍玉。双绶：一品绿綟绶，四彩，绿紫黄赤，纯绿质，长丈八尺，二百四十首，广九寸。二品三品紫绶，三彩，紫黄赤，纯紫质，长丈六尺，一百八十首，广八寸。皆有小双绶，长二尺六寸，色同大绶而首半之，一品施二玉环。四品青绶，三彩，青白红，纯青质，长丈四尺，一百三十首，广七寸。五品黑绶，二彩，青绀，纯绀质，长丈二尺，一百首，广六寸。皆有小双绶，长二尺六寸，色同大绶而首半之。六品以下无剑、佩、绶。朱赤舄。五品以上同。六品以下，白赤履。庶人黑介幘，服絳公服，方心，革帶，鉤，假帶，，履。庶子以上皆同远游冠服，绛纱单衣，白纱中单，皁领、褾、、裾，白裙襦。赤裙衫。一品以下进贤冠。假带，曲领方心，绛纱蔽膝，白黑舄。一品以下，革帶鉤，珮，雙綬。六品以下，无剑绶。八品以下，去中单曲领、蔽膝，黑履。庶人黑介帻服，白裙襦，青领，革带，，履。缁布冠服，青衣素裳，白纱中单，青领、褾、、裾，素。其革带、大带、剑、佩、绶与冕服同，舄与远游冠服同。三品以上中单、革大带、剑、佩、绶与冕服同，舄与进贤冠同。六品以下中单、革带、绣带与爵弁同，履与进贤冠服同。庶人带、、履与介帻服同，去。缁纚、其纚今用皁巾，方六寸，属带于前两隅。犀簪、栉实于箱，在服南。莞筵三，纷纯，加藻席三，缁纯，在南。三品以上莞筵四，加藻席四。四品、五品蒲筵四，缁布纯；加萑席四，玄帛纯。六品以下蒲筵四，不加萑席。其庶子各如其品。嫡子之席各用三。樽於房戶外之西兩甒，玄酒在西，加勺。設坫於樽東，置二爵，加。豆十笾十在服北，俎三在笾豆北。凡牲体节折，加离肺。俎三，实羊豕及腊。笾实脯枣之类，豆实葅醢之属。一品以下側樽甒醴在服北，加勺。設坫在樽北，實角觶角柶各一，加。馔陈于坫北。四品以下无坫，同设篚。庶子樽於房戶外之西兩甒，玄酒在西，加勺。設坫於樽東，置二爵於坫，加。馔陈于坫北。一品俎三、笾十、豆十。三品八，四品七，五品六。六品以下用特牲，俎一、笾二、豆二。庶子同嫡子牲器。设洗于东房近北，罍水在洗西，篚在洗东，北肆，实以巾。
　　质明，宾赞至于主人大门外，掌次者引之次。宾赞俱公服，诸行事者各服其服。六品以下无公服者服常服。执樽罍篚者皆就位。冕，青珠九旒，青纩充耳，犀簪导，组缨色如其绶；三品以上衮冕，垂青珠九旒，以组为缨，色如其绶，青纩充耳，角簪导。鷩冕七旒，毳冕五旒，余皆同衮冕。四品五品绣冕，垂青珠四旒，以组为缨，色如其绶，青纩充耳，角导。玄冕三旒，余同绣冕。六品以下爵弁，玄缨导。庶人则黑介帻。庶子同嫡子。远游冠，三梁，金附蝉，黑介帻，缨青緌，犀簪导；三品以上进贤冠，三梁，缨青緌，导。四品、五品两梁，六品以下一梁。庶人则黑介帻。缁布冠，青组缨。冠冕各一箱，各一人执之，待于西阶之西，东面北上。设主人之席于阼阶上，西面；宾席于西阶上，东面；皇子席于房户之西，南面：房外樽东。俱下莞上藻。一品以下冠者席于主人东北，西面。庶子如亲王仪。
　　主人公服立于阼阶东，当东序，西面。诸亲公服，非公服者常服，立于罍洗东南，西面北上。一品以下又诸尊者停别室。傧者公服立于门内道东，北面。皇子双童髻，空顶帻，双玉导，金宝饰，彩葱褶，锦绅，乌皮履，四品五品导饰以金，六品以下无金饰。立于房内，南面。主人赞冠者公服立于房内户东，西面。
　　宾及赞冠者出次，立于门西，赞冠者少退，俱东面北上。傧者进于主人之左，北面受命，出，立于门东，西面，曰：「敢请事。」宾曰：「皇子某王将冠，某谨应命。」三品以下云：「某子有嘉礼，命某执事。」庶子同。傧者入告。主人迎宾于大门外之东，西面再拜，宾答拜。凡宾主拜揖入出，皆赞者相导。主人揖赞冠者，赞冠者报揖。主人又揖宾，宾报揖。主人入，宾及赞冠者次入。及内门，主人揖宾，宾报揖，主人与宾入，赞冠者从。至内溜，将曲揖，宾报揖。主人及阶，主人立于阶东，西面；宾立于阶西，东面。主人曰：「请公升。」一品以下「请吾子升」。他仿此。宾曰：「某备将事，敢辞。」主人曰：「固请公升。」宾曰：「某敢固辞。」主人曰：「终请公升。」宾曰：「敢终辞。」主人升自阼阶，立于席东，西向。宾升自西阶，立于席西，东向。赞冠者及庭，盥于洗，升自阼阶，入东房，立于主人赞冠者之南，俱西面。
