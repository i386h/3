<!-- { "loadSidebar": true } -->
　　王遂本钱谷吏性狷急专以严酷为治盛夏役士卒营府舍督责峻急将卒愤怨役卒王弁与其徒四人执遂斩之
　　初蜀亡其府库之积悉输汴京后任事者就起功利于常赋外更置博买务禁商贾不得私市布泉蜀地狭民稠耕稼不足以给繇是小民贫困兼并者益籴贱贩贵以规利青神民王小波因聚众为乱且曰吾疾贫富不均今为汝均之贫者争附遂攻青神掠彭山杀县令齐元振剖其腹实之以钱恶其诛求无厌也贼党繇是愈炽旁邑响应
　　曹利用复坐私贷官钱再贬崇信节度副使宦者多恶利用必欲致之死以快志内侍杨懐敏送之至襄阳驿以语侵之利用遂投缳而死利用性悍梗少通力裁侥幸而其亲旧或有因縁以进者故及于祸然居位忠荩有守终始死非其罪闻者寃之【俱同上】
　　萧太后责李处温曰误秦晋国王者皆汝父子并数其前恶罪数十处温无以对乃赐死脔其子奭而磔之籍其家得钱七万缗金玉宝器称是皆为宰相数月间所取也【辽史】
　　苏师旦者平江书史为韩侂胄腹心以奸计归诚于侂胄侂胄愈益昵之尝以窘乏求金诣侂胄侂胄初不知其受诸将之赂动以亿万时时捐资助之及江上败军词连师旦受赂尺牍具存侂胄大怒窜师旦海上及侂胄败取斩于临安籍其家得金箔金三万九千二百五十片金钱六千辫马蹄金二万五千七百二十两瓜子金五斗生金罗汉五百尊各长二尺五寸金酒器六千七百三十两钗钏金二百四十三片金束带一十二条他物称是以一隅之地幸臣黩货如此侂胄所积应且数倍国安得不亡哉【补石言】
　　奚陟字殷卿迁刑部侍郎裴延龄恶京兆尹李充有能政专意陷害之诬奏充结陆贽数厚赂遗金帛充既贬官又奏充比者妄破用京兆府钱谷至多请令比部勾覆以比部郎中崔元翰陷充恶贽也诏许之元翰曲附延龄劾治府吏到者虽无过犯皆笞决以立威时论喧然陟乃躬自阅视府案且得其实具狱上充既免元翰既不遂其志因此愤恚而卒【旧唐书】
　　毕諴宣宗恩顾特异许以为相令狐绹所忌连徙之镇皆绹缓其入相之谋也諴思有以结绹在北门得絶色非人世所有者盛饰珠翠专使献绹绹一见心为之动谓其子曰尤物必害人毕太原于吾无分今以是饵吾将倾家族也一见立反之使人不敢将回驿候諴意諴又沥血书输启事于绹绹终不纳乃命吏货之东头医李玄伯上所狎昵者以钱七十万致于家乃舍上堂坐之玄伯执贱役以事之踰月尽得其欢心焉乃进于上上见大惑之宠冠六宫玄伯烧伏火丹进以市恩上疮疾作玄伯之罪也懿宗即位与山人王乐道士虞紫芝俱弃市【通鉴】
　　昭帝之丧大司农僦民车延年诈增僦直盗取钱三千万为怨家所告御史大夫田广明谓杜延年曰春秋之义以功覆过当废昌邑王时非田子宾之言大事今县官自出三千万自乞之何哉愿以愚言白大将军延年言之光曰诚然实勇士也当发大议时震动朝廷因自抚心曰使我至今病悸谢田大夫晓大司农通往就狱得公议之广明使人语延年延年曰幸寛我耳何面目入牢狱遂自刎死【会编】
　　张同休昌期昌仪皆坐赃下狱命左右台其鞫之敇以易之昌宗作威作福亦命同鞫御史大夫李永嘉中丞杨彦范奏同休兄弟赃共四千余缗昌宗法应免官昌宗诉有功无罪太后问宰相昌宗有功乎杨再思曰昌宗合神丹圣躬服之有验此莫大之功也太后悦赦之左补阙戴令言作两足狐赋以讥再思出为长社令【同上】
　　括富商钱时两河用兵月费百余万缗府库不支数月太常博士韦都宾陈京建议请括富商钱出万缗者借其余以供军上从之判度支杜佑大索长安中商贾所有货意其不实輙加搒捶人不胜苦有缢死者长安嚣然如被冦盗计所得纔八十余万缗又括僦柜质钱凡蓄积钱帛粟麦者皆借四分之一封其柜窖百姓为之罢市相率遮宰相马自诉以千万数卢■〈木巳〉始慰谕之势不可遏疾驱得免计并借商所得纔二百万缗人已竭矣【会编】
　　陆长源性刻急恃才傲物军中恶之晋卒长源知留后扬言曰将士弛慢日久当以法齐之耳众皆惧或劝之发财以劳军长源曰我岂效河北贼以钱买健儿求节钺耶军中怨怒作乱杀长源监军俱文珍以宋州刺史刘逸凖久为宣武大将得众心召之逸凖引兵径入汴州众乃定遂以为节度使
　　舒蕲守臣皆以铸钱增羡迁官淮民为之大扰
　　刘希光受羽林大将军孙铸钱二万缗为求方镇事觉赐死事连知内侍省事吐突承璀出为监军
　　李师道数上表请赦呉元济上不从师道使大将将二千人趣寿春声言助官军实以援元济也师道素养刺客奸人数十人说师道曰用兵所急莫先粮储今河阴院积江淮租赋请潜往焚之因劫东都焚宫阙亦救蔡一竒也师道从之遣攻河阴转运院烧钱帛三十余万缗匹谷二万余斛人情恇惧多请罢兵上不许
　　刘仁恭骄侈贪暴以大安山四面悬絶筑馆其上极壮丽实以美女与方士炼药其中悉敛境内钱瘗山颠令民间用堇泥为钱有爱妾罗氏其子守光通焉仁恭杖守光斥之至是梁遣李思安撃之直抵城下仁恭在大安城几不守守光自外引兵入登城拒守却之遂自称节度使令部将李小喜攻大安虏仁恭以归囚于别室守光弟光竒奔河东【俱同上】
　　锺谟数奉使入周世宗及唐主皆厚待之恃此骄横与都虞候张峦善数与屏人夜语唐镐谮之曰谟与峦气类不同而过相亲狎恐其异谋又言大钱民多盗铸犯法者多及弘冀卒唐主欲立从嘉谟与从善厚言于唐主曰从嘉德轻志懦又酷信释氏非人主才从善果敢凝重宜为嗣唐主繇是怒徙从善为呉王居东宫谟请令张峦以所部兵廵徼都城唐主乃下诏暴谟罪流饶州贬峦旦州副使未几皆杀之废永通钱【通鉴】
　　蔡京怨刘逵会苏州盗铸钱狱起京欲会逵妇兄章綖兄弟遣开封尹李寿鞫之株连者千余人强抑使承死者甚众京犹以为缓遣畸服往代畸服至苏即决释无左证者七百人叹曰为天子耳目司而可傅会权要杀人以茍富贵乎遂阅实平反以是京大怒遂贬畸服而綖竟窜海岛【宋史】
　　梁师成晚年益通贿谢士人入钱数百万以献颂上书为名令赴廷试唱第之日侍于帝前嗫嚅升降之其小吏储宏亦与科甲而执役如故师成貎若不能言然阴鸷遇间即发王黼尝为郓王楷阴画夺宗之计师成力保护太子得不动摇及上皇东幸嬖臣多从以避罪师成自以旧恩留京师太学生陈东既疏其罪恶布衣张炳亦以为言遂贬令开封吏护送至贬所行次八角镇缢杀之以暴死闻【同上】
　　郭崇韬征犒军钱数万缗于王宗弼宗弼靳之士卒怨怒夜纵火諠噪崇韬欲诛宗弼以自明白继岌收宗弼等数其不忠之罪族诛之蜀人争食宗弼之肉王承休等至继岌亦斩之【会编】
　　契丹纵兵大掠遣使括借士民钱帛【同上】
　　王柟至汴请依靖康故事世为伯侄之国增岁币为三十万犒军钱三百万贯苏师旦等俟和议定后当函首以献完颜匡具以柟言奏于金主璟璟命匡移书索韩侂胄首以赎淮南地改犒军钱为银三百万两会钱象祖移书金帅府喻以诛韩侂胄事柟未之知也【宋史】
　　吕升卿为京东察访逰泰山题名于眞宗御制封禅碑之阴刋刻搨本传于四方后二年升卿判国子监会蔡承禧为御史言其题名事以为大不恭遂罢升卿判监既而邓绾又言升卿兄弟顷居丧润州尝令华亭知县张若济置买土田若济遂因此贷部民朱庠卫公佐呉延亮卢及远押司録事王利用等钱四千余贯强买民田既而若济坐赃事发惠卿已在中书百计营救及言惠卿纵亲情郑膺干挠政事如此等事凡十余端猥不可具载朝廷起狱于秀州既而惠卿罢叅知政事以本官知亳州升卿和州监酒温卿勒停张若济除名编管縁此党人降黜者纷纷矣【东轩笔録】
　　佞幸传长公主赐邓通吏輙随没入之竟不得名一钱寄死人家
　　唐元和初江淮人宋衎娶妻杨氏甚贤衎安居不议他业时有运米过三门者请衎同去通管簿书月给钱八千衎谓妻曰今数月不得八千茍一月而致极为利也妻曰三门舟路颇险恶身或倾危利亦何益衎不纳遂去果遇暴风羣船尽没惟衎入水扪得粟藁一束渐漂近岸扶藁以出余数十人皆不救【转因録】
　　李夷简元和末在蜀蜀市人赵高好斗尝入狱满背镂毘沙门天王吏欲杖背见之輙止转为坊市害左右言于李李大怒擒就厅前索新棒叱杖家打天王尽则已数三十余不死经旬日袒而歴门乞修理破功德钱【酉阳杂爼】
　　刘忠肃公挚在南京幕府会司农寺行新令尽斥卖天下祠庙依坊场河渡法收浄利南都阏伯庙岁为钱四十六贯微子庙十二贯公叹曰一至于此往见留守张公方平曰独不能为朝廷言之耶【自警编】
　　唐赵履温为司农卿謟事安乐公主客谓张文成曰赵司农何如人曰为公主夺百姓田园造定昆池言定天子昆明池也用库钱百万亿斜褰紫衫为公主背挽金犊车险诐皆此类诛逆韦之际上御承天门令斩之刀剑乱下与男同戮人割一脔骨肉俱尽【朝野佥载】
　　绍圣二年晁补之坐修摘星楼不核实支省钱谪通判应天府【扬州府志胜】
　　中常侍张让私求钱五千万皇甫嵩不与二人繇此为憾奏嵩连战无功所费者多其秋征还收左车骑将军印绶【左编】
　　高柔字文惠官廷尉有护军营士窦礼近出不还营以为亡表言逐捕没其妻盈及男女为官奴婢盈连至州府称寃自讼莫有省者乃辞诣廷尉柔问曰汝夫不与人有怨雠乎对曰夫良善与人无雠又曰汝夫不与人交钱财乎对曰尝出钱与仝营士焦子文求不得时子文适坐小事系狱柔乃见子文门所坐言次曰汝颇曾举人钱否子文曰自以单贫不敢举人钱物也柔察子文色动遂曰汝昔举窦礼钱何不言耶子文怪知事露应对不次柔曰汝已杀礼便宜早服子文于是叩头具首杀礼本末埋葬处所柔便遣吏卒承子文辞往掘礼即得其尸诏书复盈母子为平民班下域中以礼为戒汉田延年为大司农坐益都内钱三千万自杀【山堂肆考】
　　后魏高谦之为河阴令有盗以囊盛瓦砾指为钱物诈市人马逃去谦之伪枷一囚立于马市中有二人在旁忻然曰无复忧矣遂执问悉获其党【同上】
　　五代贾郁补僊逰令性峭直不容人吏文过及受代一吏酣酒郁怒曰当再典此县必惩之吏扬言公若再来犹铁船渡海后郁果再典旧邑时醉吏盗库钱数万下狱具状郁批榜尾曰窃铜镪以润家非因鼓铸造铁船而渡海不假炉槌【山堂肆考】
　　成都画师姓许善传神一日有人敝衣憔悴求传神许笑之其人解衣囊出黄道服鹿皮冠白玉簮顶冠易服危坐以手摩面则童颜矣引其须应手而黑乃一美丈夫也许惊曰不知神仙降临道人曰君传吾神置肆中有求售止取千钱后有识者云此唐神仙朱桃椎也求者辐辏许贪画値每像輙取二千梦道人曰汝福有限安得过取掌其左颊既寤头遂偏【括异録】
　　元至正庚寅年间叅议贾鲁以当承平时无所埀名欲立事功于世首劝托克托开河北水田又劝造至正交钞及决河南又劝追求夏禹故道开使北流身专其任濒河起集丁夫二十六万余人朝廷所降食钱官吏不能尽支河夫多怨【尧山堂外纪】
