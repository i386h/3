<!-- { "loadSidebar": true } -->
　　旧例从江淮诸道运米一百一十万石至河阴来年请停八十万石运三十万石旧例从河阴运米七十万石至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石其江淮所停运米八十万石请委转运使于漕水州县毎斗八十价出粜计以糙米与细米分数相接之外毎斗犹减时价五十文以救贫乏计得钱六十四万贯文节级所减运脚计得六十九万贯都合得钱一百三十三万贯数内请支二十万贯付京兆府令于京城内及东渭桥开场和籴米二十万石每斗与钱一百文计加时估价三十已上用利农人其米便送东渭桥及太原仓收贮充填毎年转漕四十万石之数并足余尚有钱一百一十三万贯文以供边镇和籴臣已令度支巡院勘问诸军州米时价兼与当管长吏商量令利见垦之田约定所籴之数得凤翔泾陇邠宁庆鄜坊舟延夏绥银灵盐振武等道良原长武平凉等城报除度支旋籴供军之外别拟储备者计可籴得粟一百三十五万石其临边州县各于当处时价之外更加一倍其次毎十分加七分又其次毎十分加五分通计一百三十五万石当钱一百二万六千贯文犹合剰钱十万四千贯留充来年和籴所余江淮籴米及减运米脚钱请并委转运使便折市绫绢絁绵四色即作船搬送上都边地早寒敛藏向毕若待此钱送到即恐收籴过时请且贷户部别库物充用本色续到便令折填其所贷户部别库物亦取绫绢絁绵四色并依平估价务利农人仍取度支官畜及车均融搬送请各委当道节度及当城兵马使与监军中使并度支和籴巡院官同受领便计会和籴各量人户垦田多少先付价直立限纳粟不愿粜者亦勿强征其有纳米者毎米六升折粟一斗应所籴得米粟亦委此三官同检覆分于当管城堡之内拣择髙燥牢固仓窖等收纳封闭仍以贮备军粮为名非縁城守絶粮及承别勑处分并不得辄有支用待收籴毕其所籴数并收贮处所闻奏并报中书门下总计贮备粟一百三十五万石是十一万二千五百人一年之粮来岁若遇顺成又可更致百余万石【唐陆贽请储蓄军粮状】
　　汉制大司农卿一人掌诸钱谷金帛诸货币郡国四时上月旦见钱谷簿其逋未毕各具别之边郡诸官请调度者皆为报给损多益寡丞一人主帑藏
　　史记殷本纪曰帝辛厚赋税以实鹿台之钱

　　价值

　　会稽老叟云右军之后持一风字砚大尺余色正赤用之不减端石云右军所用石扬休以钱三万得之【砚谱】
　　龙焙泉即御泉也北苑造贡茶社前芽细如针用御水研造毎片计工直钱四万分试其色如乳乃最精也【天中记】
　　东方朔曰丰镐之间号为土膏其价亩一金杜笃曰厥土之膏亩价一金费凤碑曰祖业良田亩值一金按汉金一斤为钱十千是知汉田毎亩十千与今大率相似仆观三十年前有司留意征理所在多为良田大家争售至倍其直而迩年以来有司狃于姑息所在习顽为风举向来膏腴之土捐半直以求售世态为之一变甚可叹也【野客丛书】
　　穆宗即位京师鬻卖金银十两亦垫一两籴米盐百钱垫七八京兆尹柳公绰以严法禁止之寻以所在用钱垫陌不一诏从俗所宜内外给用毎缗垫八十【唐史】
　　宁王方集宾客粥马牙人曲神奴者诣呈二马焉宁王即于中堂阅试座客视之不相上下宁王顾谓神奴曰其价几何牙人先指曰此一千缗次指曰此五百缗宁王欣然如言付钱宾客莫测其价之悬殊即令鞭辔驰驱徃复数回笑谓座客曰辨其优劣否皆曰不知宁王乃顾千缗者曰此马缓急百返蹄下不起纎埃复顾五百缗者曰此马徃来十过蹄下颇生尘埃以此等第其价之髙下焉坐客乃服【集异记】
　　平原郡贡螗蟹采于河间界毎年生贡斲氷火照县老犬肉蟹觉犬肉即浮因取之一枚直百钱以毡密束于驿马上驰之至京【酉阳杂爼】
　　上复问李泌以复府兵之策对曰今岁卒戍京西者十七万人计岁食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也【唐史】
　　卢坦到官值岁饥谷日増价或请抑之坦曰宣歙谷少仰食四方若价贱则商船不来益困矣既而米斗二百商旅辐辏民頼以生【会编】
　　汉法聘后用黄金二万觔为钱二万万而寳货法凡黄金一觔直钱万朱提银八两为一流直钱一千五百八十余银一流直钱千【朱提县出善银音殊时】当时黄金一两才六百银一两才二百东坡常怪今之黄金不若昔之多岂今之糜之者众宜其少而价贵也【泊宅编】
　　前汉食货志曰汉兴接秦之敝民失其业大饥米石五千人相食髙祖令民就食蜀汉又按髙祖纪二年闗中大饥米斛万钱人相食令就食蜀汉皆一时事所书米价不同恐稍先后亦未可知王莽末黄金一觔易粟一斛晋愍帝时米斗二金是一斗粟易钱二十缗一石粟为钱二百缗也后汉末董卓之乱百姓流离谷石至五十万唐潼闗失守鲁炅所守郡中米斗五十千是一石谷为钱五百缗也梁侯景食石头常平粟尽米一斗七八万钱是一石米为钱七八百缗也自古米贵未有如是之甚者汉明帝永平间粟斛三十正与唐太宗米斗三钱之价同东魏元象间谷斛九钱赵充国传金城湟中谷斛八钱汉宣纪谷石五钱自古米贱又未有如是之甚也等一石谷耳贱而至于五钱贵而至于七八百缗无乃太县絶乎【会编】
　　京下刘光禄养好鹅刘后军从京师还镇寻阳以一只鹅为后军别纯苍色颈长四尺许头似龙此一只鹅可堪五万【俗说】
　　神宗熈宁元年三月英州因雷震一山梓树尽枯而为龙脑价为之贱至京师一两纔直钱一千四百【宋史】
　　刘攽曰罢酤占租卖酒钱自是一事以律占租者谓令民卖酒以所得利占而输其租矣占不以实则论如律也税即卖酒之税卖酒升四钱所以限民不得厚利耳丘浚曰按前此榷酒自酿以卖也至是以贤良文学言罢榷酤官然犹听民自酿以卖而官定其价毎升四钱度其所卖之多寡以定其税此即胡氏所谓使民自为之而量取其利者也【大学衍义补】
　　唐有老人遇老妪持旧裀以半千售之有波斯国人见之曰此是氷蚕所织暑月置之座傍满坐皆凉酬以千万钱
　　波斯胡人至扶风逆旅见方石在主人门外盘桓数日主人问其故胡云我欲石捣帛因以钱二千求买主人得钱甚悦以石与之胡载石出封外剖得径寸珠一枚【广舆记】
　　杨用修云柳宗元鞭贾云市之鬻鞭者人问之其价五千必曰五万复以五十则伏而笑之以五百则小怒五千则大怒必至五万而后可此虽寓言亦必因当时鞭价而立说也又顾况有露青竹鞭歌鲜于仲通正当年章仇兼琼在蜀川约束蜀儿采马鞭聨灰煮蜡光烂然章仇兼琼持上天忽见扬州北邸前祗有人还千一钱葢言其物贵而价贱也然一鞭之直何至五万而千一之钱犹以为少当时好尚如此【代醉録】
　　华亭市有一物如水桶而无底非金石竹木所制无有识者一日有海船老商以三百缗买之或问何物商曰此至寳也名为海井凡航海必须以淡水自随今但以大器贮海水置此井于水中汲之皆甘泉矣【癸辛杂志】
　　汉初铸筴钱匹马至百金自天子不能具■〈马享〉驷而将相或乘牛车【大学衍义补】
　　唐试举子将入场嗜利者争卖健毫圆锋其价十倍号定名毫笔工毎卖一枝则録姓名俟其荣捷则诣门求阿堵俗呼谢笔【山堂肆考】
　　唐王义方初科御史置一第爱庭中青铜树复召主人曰此佳树得无欠偿乎又与之钱四千【同上】
　　宋庆厯中广州有蕃商死珍珠没官上命取珠出禁中钱易之以赐张贵妃【鸣道集】
　　房光庭尝送亲故之葬出鼎门际晚且饥会鬻糕饼者与同行数人食之素不持钱无以酬值鬻者逼之光庭命就我取直鬻者不从光庭曰与尔官衘我右台御史也可随取值时人赏其放逸【太平广记】
　　句容县佐史能啖鲙至数十斤恒食不饱县令闻其善啖乃出百斤史快食至尽因觉气闷久之吐出一物状如麻鞋底县令命洗出安鲙所鲙悉成水累问医人术士莫能名之令小吏持徃扬州卖之髙举其价冀有识者其人至扬州四五日有胡求买初起一千累増至三百贯胡輙还之初无酬酢人谓胡曰是句容县令家物君必买之当相随去胡因随至句容县令问此是何物胡云此是销鱼之精亦能销人腹中块疾人有患者以一片如指端绳繋之置病所其块即销我本国太子少患此病父求愈病者赏之千金君若见卖当获大利令竟卖半与之【广异记】
　　太宗曰吾所欲得兰亭可与我将去后用玉匣贮之藏于昭陵今赵模等所榻者一本尚直钱数万【法书要録】
　　仇中尉愿以三百素绢易公清夜图周封惮其迫胁遽以图授之明日果赍绢至后方知诈伪乃是一豪士求江淮大监院时王淮判盐铁酷好书画谓此人曰为予访得此图当遂公所请因为计取耳及王家事起复流一粉铺家郭侍郎承嘏阍者以钱三百市得郭公卒又流传至令狐家宣宗尝问相国有何名画相国具以图对后进入内【名画记】
　　则天时西国献青泥珠一枚类拇指微青后不知贵以施西明寺僧布金刚额中后有胡僧于珠下谛视僧因问欲买珠耶胡曰若见卖当致重价僧初索千贯渐至万贯胡悉不酬遂定至十万贯卖之胡得珠纳腿肉中还西国僧奏闻则天勑求此僧数日得之于腿中取出问市此何用曰西国有青泥泊多珍寳但苦泥深不可得以此珠投之泥皆成水则天因寳持之【广异记】
　　计然曰夫籴钱二十则病农病农则草不辟籴钱九十则病末病末则财不出夫籴钱上不过八十则农末俱利【越絶书】
　　大苏与杨元素书闻任郎中子欲卖荆湖庄子值六十万先只要若干【苏全集】
　　唐史粟二百四万斛斗米百五十钱计二百四万斛为钱三百六万缗以此数榷之斛是五斗缗是千钱也其时斗米直百五十钱斗粟八十以为至贱其钱亦轻矣【笔麈】
　　孝灵末百司湎酒酒千文一斗常侍张让子奉为太医令与人饮辄去衣露形为乐【典论】

　　馈遗

　　王璇尝送钱三万饷袁淑一宿复遣追取言使人谬误欲以戏淑淑致书曰闻之前志七年之中一与一夺义士犹或非之况宻迩旬次何其裒益之亟也窃恐二三诸侯何以观之【宋书】
　　范公掌雎阳有孙秀才索游上谒赠钱一千明年复谒问何为汲汲道路孙戚然曰老母无养公为补学职月得三千因笃学春秋明年即解去后十年太山下有孙明复先生以春秋教授名重京师即昔日秀才也公叹曰贫累大矣茍因循索米至老虽才如明复犹将汨没而不见也【春气録】
　　霍光妻遗淳于衍蒲桃锦二十四匹散花绫二十五匹绫出巨鹿陈寳光家寳光妻传其法霍显召入其第使作之机用一百二十镊六十日成一匹匹直万钱又与走珠一琲緑绫百端钱百万黄金百两为起第宅奴婢不可胜数衍犹怨曰吾为尔成何功而报我若是哉【西京杂记】
　　梁吕僧珍生子宋季雅徃贺署函曰钱一千阍人少之不为通强之乃进僧珍疑其故亲自发乃金钱
　　唐陆扆自翰林拜相故事自三省得相有光署钱留为宴资学士院未始有扆光院钱五十万以荣近司
　　唐刘元章为国子祭酒建言羣臣输光学钱自宰相方镇刺史各有差
