<!-- { "loadSidebar": true } -->
　　洪武二十三年令各司府提调正官监督官攒人等盘点在库一应钱帛若金银钱钞并疋帛零叚解赴京库麤重什物及铜锡铁器收贮备用不堪琐碎物件当官烧毁旧破衣服给付孤老仍俱开数目稽考
　　洪武二十三年复定钱制每小钱一文用铜二分其余四等钱依小钱制递增凡钞一贯准钱一千文【俱会典】
　　洪武二十四年赐长兴侯耿炳文缗钱五万造第凤阳钞二千锭与葺先茔黄金四锭白金四十锭钞一千锭彩叚三十表里优老于家【从信录】
　　洪武二十七年罢宝钞行用库钱令军民商贾所有铜钱有司收归官依数换钞不许行使
　　洪武二十七年令各处城市没官房屋但系军官军人住者不许取赁钱【俱会典】
　　洪武建文间文武百官俸给皆以米间有以钱钞兼支者非其常也【识小编】
　　洪武乙卯年库钱忽飞一日南台民家屋皆有钱竖立在瓦上家家各以竹穿其孔中贯之或得一二十文【艹木子】
　　凡钱法设立宝源等局鼓铸洪武通宝铜钱与大中通宝及历代铜钱相兼行使折二当三当五当十依数准筭民间金银米麦布帛诸物价钱并依时值听从民便若阻滞不即行使者杖六十其军民之家除镜子军器及寺观庵院钟磬铙钹外有应废铜并听赴官中卖每斤给价铜钱一百五十文若私相买卖及收匿在家不赴官中卖者各笞四十【刑书】
　　凡私铸铜钱者绞匠人同罪为从及知情买使者各减一等告捕者官给赏银五十两里长知而不首者杖一百不知者不坐若将时用铜钱剪错薄小取铜以求利者杖一百【同上】
　　凡印造宝钞与洪武大中通宝及厯代铜钱相兼行使其民间买卖诸物及茶盐商税诸色课程并听收受违者杖一百【同上】
　　建文三年免民赁舍钱【吾学编】
　　永乐九年令差官于浙江江西广东福建四布政司铸永乐通宝钱【会典】
　　宣德元年公崇廉耻抑奔竞别贤否示劝惩一新条教变士习诸生贫不能婚病不能医死不能丧者节缩餐钱力为赡给督诸生读书兴寝有常灯光达旦书声不絶恩义浃洽不啻父子【吾学编】
　　宣德五年上命户部兵部议至是户部郭资兵书张本等言于縁河屯田实为便宜自凤阳淮安以北及山东河南北直隶近河二百里内通舟楫处择荒田验丁册令官给以牛仍支官钱收买农器如此则军民乐于用力但山东近年旱饥流民多复故业官军亦多有差役宜先遣官往同有司按视田地以俟开垦上从之【皇明从信录】
　　正统三年公又上疏言饥民流徙就食臣分遣属吏沿河赡赈每遇过州令出米为粥分给頼存活者一百八十五万八千五百人劝谕富有力家出米麦榖粟二十五万七千三百石银三千六百七十两钱绵布半之量给被灾者五十五万七千四百七十九家缺农具种子七万四千三百九十七家亦以官物赈给民流去抚来复业者五千五百九十三家他境流冗安辑者万六百余家【庄毅公王竑】
　　正统四年差给事中并户部主事于各布政司会同按察司直隶会同巡按御史盘验各库赃罚凡金银珠翠及纻丝罗叚成疋堪中者起解京库如不成疋及衣服器皿之类准折本处官员俸给其余铜钱硫黄解工部军器发附近卫所领用【忠宣公黄福】
　　景泰元年八月初二日杨善等至敌营额森见善等至甚喜许送上皇还京有平章恩克问有何礼物来迎皇帝善曰太师仁义克顺天道敬我君父故送还岂为财物乎此举万代瞻仰若将财物来后人说太师爱钱了额森曰都御史说的是恩克说不合理我只图垂名后世耳【皇明从信录】
　　景泰二年时帝尝以银豆金钱等物撒地令宫人及内侍争拾为閧笑编修杨守陈赋银豆谣但未达于上耳【从信录】
　　景泰四年令民间将铜钱折钞阻壊钞法者依律究治【会典】
　　天顺四年令民间除假钱锡钱外凡厯代并洪武永乐宣德铜钱及折二当三依数准使不许挑拣成化元年令各处船料钞俱钱钞中半兼收每钱四文折钞一贯
　　成化元年令京城九门并都税宣课等司及各处商税等项课俱钱钞中半兼收每钞一贯折收铜钱四文【俱同上】
　　成化三年令内外课程俱钱钞中半兼收如该纳一贯者止纳钞一贯不在兼收之价商税课程船料等项钞一体兼收铜钱该起运或支给者相兼拨付每一贯收钱四文除破碎并锡钱其余不拘新旧尽数验收【会典】
　　成化六年令每钞一贯折收铜钱二文
　　成化十三年奏准私铸铜钱为首并匠人依律论罪为从者问罪用一百斤枷枷号一个月民匠舍余发附近充军旗军调发边卫食粮差操若贩卖行使者亦枷号一个月照常发落
　　成化十五年令各处户口食盐门摊等项钞贯须钱钞相兼收受买办物件赏赐节钱等项亦要钱钞相兼支放各处纳户如果本地原无本色带有轻赍来户收买听令照时价易换
　　成化十六年奏准各处额征丝绵折绢户口食盐钞钱司府掌印官务严加督责各该州县官监收本处织造绢疋堪中钱钞责令大户领解委官管押仍先于内混取绢一疋钞五十贯钱五十文包封印记顺附公差人役送部收候比验仍作正数送纳其解到钱钞绢疋比验以十分为率如一分不堪者罪坐州县三分不堪者罪坐本府五分以上不堪者罪坐布政司各经该官吏若委官大户抵换者依律问罪不堪钱钞绢疋尽数没官
　　成化十六年奏准京城九门及都税司宣课司等衙门收钱照律除破碎并伪造锡钱不使外其余不拘年代逺近但系囫囵钱即便行使不许刁难挑拣阻滞钱法仍出榜禁约及令两厂并巡城御史等官用心缉访如有拣钱并伪造之人拏送法司枷号满日究问
　　成化十七年令京城内外军民人等买卖交易止许行使歴代及洪武永乐宣德旧钱每钱八文折银一分八十文折银一钱不许将新造私钱搀和阻壊钱法如违及贩卖并私造之人枷号依律照常发落有能告捕者官为给赏邻里人等知情不举者事发连坐仍行南北直隶及河南山东等布政司府行钱地方通为禁约
　　成化初赠太保谥忠宣公秉心正大义利介然天下士大夫无论识不识皆知其为君子斥奸辟谀无所顾忌忧国忘家老而弥笃俸赐分赡姻族属纩之日室无百缗【俱同上】
　　成化时罗伦慷慨乐善遇事无所回避以犯颜敢谏为先救时行道为急于富贵利达澹如也杨文贞作相时以百官禄薄得受皂隶折薪钱自是遂以为例独伦不受既辞疾归结茅居于金牛山取给于陇畆不受馈遗日与学者讲学垂十年而终【皇明从信录】
　　成化间翰林陈师召所乘盲马售钱六百文李西涯以诗谂之有斗酒杜陵堪再醉之句葢用子美三百青铜语也时刑部李若虚旧屋为积潦所壊数年不售竟得银四两西涯亦谂之以诗云词林马价知多少即前师召事也【同上】
　　弘治元年令河西务临清等八处钞关淮安扬州临清苏杭刘家隔正阳镇各税课司局与天下户口食盐俱折收银两每钞一贯折收银三厘每钱七文折收银一分解京库其存留者折支官军俸粮每银一两折钞七百贯【会典】
　　弘治元年令京城九门宣课都税司顺天等八府并山东河南二布政司户口食盐全收钞贯淮安临清扬州苏州杭州九江等板闸船料钞关俱令钞钱兼收送库支用
　　弘治元年公先后在国学律已率人严立规约两监中故有羡金公尽籍于官均赡僚属构书楼东西庋诸经史刻北监庙街湫隘益市地辟其斜侧又市庐舍三十余区居博士助教诸学官诸生贫者赡给死者赙襚皆出羡金不私入一钱【文肃公谢铎】
　　弘治元年八月擢湖广按察使杨继宗为左佥都御史巡抚云南继宗山西阳城人为嘉兴知府止带苍头一人如旅寓然满九载老幼遮道留之不忍舍去升浙江按察使宪纲振肃初蕃臬诸司所用取办于下镇守之官供给日费万钱继宗一切革去之升右佥都御史【皇明从信录】
　　弘治元年九月何乔新题有云国初定律之时钞重而物轻经今百有余年钞轻而物重要将银每一两铜钱每一千文各估钞四十贯揆之时估固为有理但银钱估钞行之已乆合仍依原估其它一应货物委有估计失当臣等再行斟酌计议务在轻重得中另行具奏定夺【皇明经济录】
　　弘治年马文升题禆益治道有云皇上嗣登宝位赏赉未周而内藏已萧然矣乞勅户部如何措置使之充盈或造钞贯或铸铜钱凡理财之方足国之计无扰于民有益于国者宜从计处具奏定夺【同上】
　　弘治六年令各关照近时则例每钞一贯折银三厘每钱七文折银一分【会典】
　　弘治七年议准今后九江府钞厂兊收铜钱只折收银两
　　弘治十三年奏准在京在外税课司局批验茶引所但一应税纳钱钞去处着令客商人等自纳若权豪无藉之徒结党把持拦截生事及将烂钞低钱搪塞搅扰商税者问罪枷号三个月发落【同上】
　　弘治十七年四月章懋疏有云本年五月内据应天府都税司连申自愿折纳肉价铜钱行据各班堂长呈称若如所申委的两便随呈南京定夺查得国子监通志每人每日干鱼二两而本监案卷数十年间止是三日二两又查得北监有给钱钞事例亦系折纳合从每日二两之例分给乞酌量中价止令折纳此事虽小寔亦积弊之不容坐视者也【皇明经济录】
　　弘治十八年四月初七日臣东阳病起上召至暖阁袖出数十指一本云太常寺欠行户钱钞昨有旨查洪武等钱缘何市不通使户部查覆未明仍须别为处置务使通行臣健等皆对曰此须自朝廷行起如赏赐折俸之类在下如盐钞船钞亦用旧钱乃可通行且民间私铸低钱听其行用本朝通宝乃不得行诚非道理臣迁对曰昨令查正欲通行但私钱不禁则官钱决不能行前年铸弘治钱曾禁私钱不二三日即滥使如故上曰何故如此皆对曰只是有司奉行不至上曰今须严禁臣东阳奏曰臣等访得今所铸钱徒费工料得不偿失亦是有司不肯尽心若止如此虽铸何益臣迁曰昨令查己未铸造数目亦是此意上曰然臣健等因奏曰今国帑不充府县无蓄边储空乏行价不偿正公私困竭之时铸钱一事最为紧要其余者屯田茶马皆理财之事不可不讲也【同上】
　　弘治十八年令两京内府司钥等库及南北直府州并十三布政司查盘洪武永乐宣德等钱并铸完弘治通宝发与太常寺等衙门买办等项支领及折与军卫有司衙门官吏旗军准作俸粮并柴薪皂隶等项之数不许留难刁蹬致悞街市行使仍行内外问刑衙门及税课司等衙门照例一半收厯代旧钱一半收洪武等钱如无洪武等钱者折旧钱二文以示惩罚在内缉事衙门并巡城御史兵马司在外巡按官务要严加访察有擅自阻当及私自铸造并知情买使者照律例施行【会典】
　　弘治年倪岳陈言有云南京马快船专备装载官物之用近年以来差使浩繁驾船夫户艰苦不可名状如南京例该运黑沙洲芦柴就派水夫各自砍装交柴之际索取每柴一束钱一文柴满千万则钱亦满千万钱不敷者多方刁难人夫逃窜船只废壊职此之繇【皇明经济录】
　　正德五年题准将新铸铅锡薄小低钱倒换皮棍等项各色尽革将洪武永乐洪熈宣德弘治通宝及歴代真正大样旧钱相兼行使【会典】
