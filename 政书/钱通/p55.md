<!-- { "loadSidebar": true } -->
　　张商英为相上言当十钱自唐以来为害甚明行之于今犹见窒碍盖十平钱出门有限有禁故四方客旅物货交易得钱者必入中求盐钞收买官告度牒而余钱又流布在街市小民间故官司内外交相利养自当十钱行一夫负八十千小车载四百千钱既为轻赍之物则告牒难售盐钞非操虚钱而得实价则难行轻重之势然也今欲权于内库并宻院诸司借支应于封桩金银物帛并盐铁等下令以当十钱盗铸为滥害法限半年更不行用令民间尽所有于所在州军送纳每十贯官攴金银物帛四贯文择其伪铸者送近便改铸小平钱存其如様者俟纳钱足十贯作三贯文各拨还元借处然后京城作旧钱禁施行乃可议榷货通商钞法【宋史】
　　时连年旱蝗资粮匮竭言事者多请赦怀光李晟上言赦怀光有五不可河中距长安纔三百里同州当其冲多兵则未为示信少兵则不足堤防忽惊东偏何以制之一也今赦怀光必以晋绛慈隰还之浑瑊既无所诣康日知又应迁移土宇不安何以奬励二也陛下连兵一年讨除小丑兵力未穷遽赦有罪今西有吐蕃北有回纥南有淮西观我强弱必起窥觎三也怀光既赦则朔方将士皆应叙勲行赏今府库方虚赏不满望是愈激之使叛四也既解河中罢诸道兵赏典不举怨言必起五也今河中斗米五百刍藁且尽陛下但敕诸道围守旬时彼必有内溃之变何必养腹心之疾为他日之悔哉马燧入朝奏曰怀光凶逆犹甚赦之无以令天下愿更得一月粮必为陛下平之上许之【会编】
　　陆贽言于上曰顷立就军和籴之法以省运制加倍之价以劝农此令初行人皆悦慕而有司竞为纎啬不时敛藏遂使豪家贪吏反操利权贱取于人以俟公私之乏度支物估转高单城谷价转贵空申簿帐为指囷仓计其数则亿万有余考其实则百十不足此谓蓄敛乖宜者也旧制闗中岁运东方租米至有斗钱运斗米之言习闻见不达时宜者则以为国之大事不计费损习近利而不防逺患者则以为不若畿内和籴为易臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近岁闗辅屡丰公储委积江淮水涝米贵加倍闗辅宜加价以籴而无钱江淮宜减价以粜而无米而运彼所乏益此所余可谓习闻见而不达时宜矣今江淮米斗直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失矣每年江淮运米百一十万斛至河阴太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河阴而河阴太原以次运至京师其江淮所停八十万斛委转运使每斗取八十钱于水灾州县粜之以救贫乏计得钱六十四万缗减僦直六十九万缗先令戸部以二十万缗付京兆籴之以补渭桥之阙数斗用百钱以利农人以一百二万六千缗付邉镇使籴十万人六年之粮余十万四千缗以充来年和籴之价其江淮米钱僦随并委转运使折市绫绢絁绵以输上都偿先贷户部钱诏行其策邉备浸充【唐史】
　　陆贽又奏请均节财赋凡六条其二请两税以布帛为额曰谷帛者人之所为钱货者官之所为也是以国朝着令租出谷庸出绢调出缯纩布曷有禁人铸钱而以钱为赋者哉今之两税独以钱谷定税所征非所业所业非所征遂或增价以买其所无减价以卖其所有一增一减耗损已多望勘会诸州初行两税年绢布定估比类当今时价加贱减贵酌取其中总计合税之钱折为布帛之数【同上】
　　史馆修譔李翔上疏曰定祸乱者武功也兴太平者文德也今陛下既以武功定海内若遂革弊事复旧制用忠正而不疑屏邪佞而不迩改税法不督钱而纳布帛絶进献寛百姓租赋厚邉兵以制夷狄数访问待制官以通塞蔽此六者政之根本太平所以兴也【通鉴】
　　中书舎人白居易上言曰朝廷本用田布令报父雠今全师出界数月不进盖繇此军累经优赏兵骄将富莫肯为用况其月费计钱二十八万缗若更迁延将何供给此犹宜蚤令退军者也【同上】
　　帝初即位置计置司议察盐利害茶法变为贴射而盐则官自鬻官得利微而民不便解池积盐为阜其上生木合抱数莫可较于是诏翰林学士盛度等议更其制度上通商五利曰方禁商时伐木造船辇运兵民不胜疲劳今去其弊一利也陆运既差帖额又役车户贫人惧役连岁逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真盐三利也钱币国之货泉欲使通流富家多藏镪不出民用益蹙今岁得商人出缗钱以助经费四利也岁减盐官兵卒畦夫佣作之给五利也于是诏罢二京二十八州军榷法听商人入钱若金银于京师榷货务给钞受盐于解池而申私贩鬻之禁民以为便自是虽商贾流行而岁课耗矣【宋史】
　　青苗钱行首议者谓周官泉府民之贷者至输息二十而五国事之财用取具焉孙觉条奏其妄曰成周賖贷特以备民之缓急不可徒与也故以国服为之息然国服之息说者不明郑康成释经乃引王莾计赢受息无过岁什一为据不应周公取息重于莾时况国用专取具于泉府则冢宰九赋将安用耶圣世宜讲求先王之法不当取疑文虚说以图治【同上】
　　苏轼曰昔陛下又创制置三司条例司使六七少年日夜讲求于内使者四十余辈分行营干于外以万乘之主而言利以天子之宰而治财君臣宵旰几一年矣而富国之功茫如捕风徒闻内帑出数百万缗祠部度五千人耳以此为术人皆知其难也【三苏文】
　　青苖法行陈舜俞不肯奉令上疏深陈其害且自劾曰民间出举财物取息重止一倍约偿缗钱而谷粟布缕鱼盐蔌耰锄金锜之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥有识耆老戒其乡党子弟未尝不以贳贷为苦祖宗着令以财物相出举任从书契官不为理其保全元元之意深逺如此今散为青苖惟恐不尽万一饥馑荐至必有乗时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二科而秋放之月与夏敛之期等夏放之月与秋敛之期等不过展转计息以给为纳使吾民终身以及世世每岁两输息钱无有穷已是别为一赋以敝海内非王道之举也奏上谪监盐酒税【宋史】
　　先是诏条例司讲立役法条例司言使民出钱募人充役即先王致民财以禄庶人在官者之意命吕惠卿曾希相继草具条贯踰年始成计民之贫富分五等输钱名免役钱若官户女户寺观单丁未成丁者亦等第输钱名助役钱凡敛钱先视州县应用雇直多少随户等科取雇直又增取二分以备水旱欠阙谓之免役寛剰钱用其钱募人代役既试用其法于开封府遂推行于诸路既而东明县民数百纷然诣开封府诉司马光言上等户自来更互充役有时休息今使岁出钱是常无休息之期下等户及单丁女户从来无役今尽使之出钱是鳏寡孤独之人俱不免役夫力者民之所生而有谷帛者民可耕桑而得至于钱者县官之所铸民之所不得而私为也今有司立法惟钱是求岁丰则民贱粜其谷岁凶则伐桑枣杀牛卖田得钱以输民何以为生乎此法卒行富室差得自寛贫者困穷日甚矣帝不听【同上】
　　王韶倡为缘邉市易之说王安石善之谓与汉平准法同可以制物低昂而均通之遂用草泽魏继宗议以内藏库钱帛置市易务于京师凡货之可市及滞于民而不售者平其价市之愿以易官物者听若欲市于官者则度其田宅或金帛为抵当而贷之钱实期使偿半岁输息十二及岁倍之过期不输息外每月更加钱百分之一凡诸司配率并仰给焉以户部判官吕嘉问为提举赐内库钱百万缗为本嘉问上建置十三其一欲于律外禁兼并之家輙取利【宋史】
　　王安石建保甲养马之法文彦博吴充以为不便安石持论益坚乃诏开封府界诸县保甲愿牧马者听仍令以陜西所市马选给之于是曾布等承诏上其条约凡陜西五路义勇保甲愿养马者户一匹物力高愿养二匹者听皆以监牧见马给之或官与其直令自市府界毋过三十匹五路毋过五千匹袭逐盗贼外乗越三百里者有禁岁一阅其肥瘠死病者补偿在府界者见体量草二百五十束加给者钱布在五路者岁免折变缘纳钱三等以上十户为一保四等以下十户为一社以待病毙逋偿者保户马死保户独偿社户马死社户半偿之初行于开封及陜西其后遂徧行诸路【同上】
　　韩琦言臣观近年朝廷举事似不以大敌为恤彼形生疑必谓我有复燕之意故引先发制人之说造为衅端所以致疑其事有七招高丽朝贡一也取吐蕃之地建燕河二也植榆柳于西山以制番骑三也剏保甲四也筑河北城池五也置都作院颁弓矢新式六也置河北三十七将七也契丹素为敌国因事发疑不得不然臣尝窃计始为陛下谋者必曰治国之本当先聚财积谷募兵于农则可以鞭笞四夷故散青苖钱为免役法置市易务次第取钱新制日下更改无常而监司督责以刻为明今农怨于畎亩商叹于道路长吏不安其职陛下不尽知也【纲目】
　　司马光复言免役之法其害有五上户旧充役固有陪备而得畨休今出钱比旧所差皆土著良民今皆浮浪之人恣为奸欺又农民出钱难于出力凶年则卖庄田牛具以钱纳官又提举司惟务多敛役钱积寛剰以为功此五害也今莫若直降敕命委县令佐揭簿定差其人不愿身供役许择可任者雇代惟衙前一役最号重难今仍行差法陪备既少当不至破家若犹矜其力难独任即乞如旧于官户寺观单丁女户有屋产田庄者随贫富以差出助役钱尚虑役人利害四方不能齐同乞许监司守令审其可否可则亟行如未究尽县五日具指画上之州州一月上转运司以闻朝廷委执政审定随一路一州各为之勅务要曲尽【宋史】
　　吏部尚书偰哲笃迎合丞相意请以钞一贯文省权铜钱一千文钞为母而钱为子众皆唯唯惟国子监祭酒吕思诚曰中统至元自有母子岂有以故纸为母而立铜为子者乎又曰而少日尝见为一致以虚换实也今歴代与至正钱中统至元钞交钞分为五项虑下民藏其实而弃其虚恐不为国家利也偰哲笃曰至元钞多伪故更之思诚曰至元钞非伪人为伪耳交钞若出亦有为伪者矣且至元钞人犹识之交钞人未之识伪将滋多况祖宗成宪其可轻改偰哲笃曰钱钞兼行何如思诚曰钱钞兼行轻重不伦何者为母何者为子汝不通古今徒以口舌取媚大臣可乎偰哲笃忿曰公有何策思诚曰我有三字策行不得行不得丞相托克托见思诚之言直颇疑未决御史大夫额森特穆尔曰吕祭酒之言亦有是者但不当于廊庙中大声厉色耳于是讽御史劾思诚狂妄左迁湖广行省左丞遂定更钞之议以中统交钞一贯省权铜钱一千文惟至元钞二贯仍铸至元通寳钱与歴代钱并用以实钞法至元钞通行如故令民间通行之未久物价腾涌至逾十倍及兵兴所在郡县皆以物货相贸易公私所积者皆不行国用繇是大乏【元史】
