<!-- { "loadSidebar": true } -->
　　刘伯刍侍郎所居巷有鬻饼者每早过其户必闻讴歌因召之与万钱令多其本约曰取饼偿之后过其户寂不闻歌召问之答曰本领既大心计转粗不暇唱渭城矣【隋唐嘉话】
　　苏五奴妻善歌舞擅名一时人爱慕之且有姿色有邀其妻者五奴輙随之人欲五奴沉醉多劝之酒五奴曰若肯多与我钱虽吃锤亦醉不须酒也
　　陈疙瘩亦京师乞儿也每负母乞于市余素喜施以其负母也施倍焉及门无厌门吏云此辈窘于食每负他人妪诡称母实非母也余恶其伪絶之后数月向余曰母病危乞一席为藉吞声泣不能语余亦泣予以钱五百为棺具使人伺之买棺倩一人舆舁埋其母于城南乱塜中竟日哭余悲之明日使人馈食死于墓傍矣葢真母也余悔甚敛而葬之为伤心者累日乃逐门吏
　　泸南有秦吉了者能人言有夷酋欲以钱三十万贾焉主人告之曰吉了我贫将卖汝于夷吉了曰我汉禽也不愿入夷不食而死叔简氏曰亡宋诸臣汉衣汉冠北面而臣胡主亦闻吉了之言否
　　突厥遣其柱国康鞘利等送马千匹诣唐祖为互市许发兵送入关多少随所欲祖引见康鞘利等甚厚择其马之善者止市其半义士请以私钱市其余祖曰虏饶马而贪利其来将不已恐汝不能市也吾所以少取者示贫且不以为急故也当为汝贳之不足为汝费【学海】
　　李允则知雄州一日民有诉为契丹民殴伤而遁者允则不治与伤者钱二千众以为怯逾月幽州以其事来诘答以无有葢他谍欲以殴人为质验比得报以为妄乃杀谍
　　钱惟利于用也天下共贵之假此钱之杂聚如土泥之在也必有不尽用者矣夫钱也而不尽当于用岂其外服圆而心方正者足贵乎尝笑和峤之钱癖萧宏之钱愚知钱贵矣而不能贵钱徒积之于无用也何如金错囊垂罄者用之尽为不没钱之利哉【淇筠志感】
　　天下之逓相使也则人不爱其力矣曰此鬼道也尝闻之可以使鬼钱也可以使神者诚也今有忠信之士负戴莫能胜而竭诚于市途以求代吾劳者虽素所知识未必其与乐也惟操百钱以招之则虽盗跖之任忻忻焉争为之奔走矣今天下皆可以钱使者不闻其以诚使也故曰鬼道也【同上】
　　公孙弘以元光五年为国士所推尚为贤良国人邹长倩以其家贫少自资致乃解衣裳以衣之释所著冠履以与之又赠以扑满一枚书题遗之曰土粗物也钱重货也入而不出聚而不散故扑之士有聚敛而不能散者将以扑满之败可不戒欤【西京杂记】
　　张僧繇始作醉僧图道士每以此嘲僧于是聚钱数十万贸阎立本作醉道士图今并传于代【隋唐嘉话】
　　太原窦不疑为人有胆勇少而任侠常结伴十数人闘鸡走狗樗蒲一掷数万皆以意气相期而太原城东北数里常有道鬼身长二尺每阴雨昬黒后多出人见之或怖而死诸少年言曰能往射道鬼者与钱五千不疑欣然请行迨昬而往众宻随之不疑既至魅所鬼正出行不疑逐而射之鬼被箭走乃还诸人笑而迎之因授之财不疑尽以饮焉【纪闻】
　　祝鸡公者洛阳人也居尸乡北山下养鸡百余年鸡千余头皆有名字暮栖树下昼放散之欲取呼名即种别而至卖鸡及子得千余万钱輙置去之吴作池养鱼后登吴山鸡雀数百常出其旁【列仙传】
　　唐魏伶为西市丞养一赤嘴乌每于人众中乞钱人取一文而衔以送伶处日收数百时人号为魏丞乌【朝野佥载】
　　金钱花梁时荆州掾属双六赌金钱尽以金钱花相足鱼弘谓得花胜得钱【太平广记】
　　玄宗至马嵬驿令高力士缢贵妃于佛堂梨树之前马嵬媪得韈一只过客求而翫之百钱一观获钱无数【国史补】
　　贾人张弘者行至华岳庙前忽昬懵前进不可系马于一金荆树而酣睡马惊拽出树根而走寤逐而及之树根形如狮子毛爪眼耳足尾无不悉具乃于华阴县求木工修之为一枕献于庙守庙者常以匮鏁之行人闻者赂守庙者百钱始获一【见闻竒録】
　　晋王浚与东嬴公腾合兵败石超于平棘乗胜进军邺中奔溃颕将数千骑奉晋主南奔仓卒无赍中黄门被囊中赍私钱三十诏贷之于道中买饭食以瓦盆至温将谒陵晋主丧履纳从者之履下拜流涕张方迎晋主还宫奔散者稍还百官粗备
　　唐天宝末术士钱知微尝至洛居天津桥卖卜云一卦帛十疋歴旬人皆不请之一日有贵公子意其必异命取帛如数卜焉卦成知微曰予筮可期一生君何戏焉其人曰卜事甚切先生岂误乎钱请为韵曰两头点土中心虚悬人足踏跋不肯下钱其人本意卖天津桥【酉阳杂爼】
　　董昌求为越王朝廷未许昌不悦曰朝廷欲负我矣我累年贡献无筭而惜越王邪有謟之者曰王为越王曷若为越帝于是吏民献謡谶符瑞者无筭其始赏以钱数百缗既而献者甚多减至三五百钱昌曰谶云免子上金床此谓我也我生太岁在卯明年复在卯二月卯日卯时此吾称帝之秋也【学海】
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸之【山堂肆考】
　　唐李师道上私钱六百万为魏征孙赎故第白居易言征任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝从之苏仙公名耽桂阳人也汉文帝时得道先生尝与母共食母曰食无鲊他日可往市买先生以筯挿饭中携钱而去斯须鲊至母曰何处买来对曰便县市也母曰便县去此百二十里汝欺我也欲杖之先生跪曰买鲊时见舅在市与我语云明日来此请待舅至以验虚实明晓舅果到如先生言
　　镇将姓丁是江西廉使刘公亲随一年后得替归府刘公已薨忽一旦于北市棚下见伊风子夫妻唱望江南词乞钱既相见甚喜便叙旧事执丁手上酒楼三人共饮数斗丁大醉而睡伊风子遂索笔题酒楼壁云此生生在此生先何事从玄不复玄已在淮南鸡犬后而今便到玉皇前题毕夫妻连臂高唱而出城其丁将于酒楼上醉醒懐内得紫金一十两【仙传拾遗】
　　唐韩文公愈有疎从子侄自江淮来年甚少吏部令学院中伴子弟不近诗书唯与小臧赌愽或廐中醉卧五日三日或出宿于外吏部惧而勖之因问所长云善卓钱试令为之植一铁条尺余百步内卓三百六十钱一一穿之无差失者又于五十步内双钩草天下太平字点画极工吏部甚竒之【同上】
　　陈子昂蜀射洪人十年居京师不为人知时东市子卖胡琴者其价百万日有豪贵传视无辨者子昂突出于众谓左右可辇千缗市之众咸惊问何用答曰余善此乐有好事者曰可得一闻乎答曰余居宣阳里指其第处并具有酒明日专候荣顾且各邀闻名者齐赴乃幸遇也来晨集者凡百余人皆当时重誉之士子昂大张燕席具珍羞食毕起捧胡琴当前语曰蜀人陈子昂有文百轴驰走京毂碌碌尘土不为人所知此乐贱工之役岂愚留心哉遂举而破之舁文轴两案遍赠会者会既散一日之内声华溢都时武攸宜为建安王辟为记室后拜拾遗【独异志】
　　张鷟为河阳县尉日有一客驴缰断并鞍失三日访不获告县鷟推勘急夜放驴出而藏其鞍可直五千钱鷟曰此可知也令将却笼头放之驴向旧餧处鷟令摉其家其鞍于草积下得之【朝野佥载】
　　李相国揆以进士调集在京师闻宣平坊王生善易筮往问之王生每以五百文决一局而来者云集自辰及酉有空反者揆持一缣晨往生为之开卦曰君非文章之选乎当得河南道一尉揆负才华不宜为此变色而去【前定记】
　　唐陇西李知礼所居宅北见一大坑其中有诸枪矟攅植不可得过见其兄女并婢赍箱箱内有钱绢及别置一器饮食在坑东北知礼心中谓此婢及侄女游戏意甚怪之回首北望即见一鬼挺剑直进知礼惶惧委身投坑即得苏也自初死至于重生凡经六日后问家中乃是侄女持纸钱绢及饭馔为奠礼当时所视乃是铜钱丝绢也【冥报记】
　　杨正见常谓其师曰得食灵药即日便合登仙所以迟回者幼年之时见父母■〈扌东〉税钱输官有明净圆好者窃藏二钱翫之以此为隐藏官钱过罚居人间更一年耳【集仙録】
　　时中元日番禺人多陈设珍异于佛庙集百戏于开元寺崔炜因窥之见乞食老妪因蹶而覆人之酒瓮当垆者殴之计其直仅一缗耳炜怜之脱衣为偿其所直妪不谢而去异日又来告炜曰谢子为脱吾难吾善灸赘疣今有越井冈艾少许奉子每遇疣赘只一炷耳不独愈苦兼获美艳炜笑而受之妪倐不见后数日因游海光寺遇老僧赘于耳炜因出艾试灸之而如其说僧感甚谓炜曰贫道无以奉酬此山下有任翁者藏镪巨万亦有斯疾请为书导之任翁一闻喜跃礼请甚谨炜因出艾一爇而愈任翁告炜曰谢君子痊我所若有钱十万奉子幸从容无草草而去炜因留彼炜善丝竹闻主人堂前弹琴声诘家童对曰主人之爱女也固请其琴弹之女潜听而有意焉【传竒】
　　贺知章西京宣平坊有宅对门有小板门常见一老人乘驴出入其间积五六年视老人颜色衣服如故亦不见家属询问闾巷皆云是西市卖钱贯王老更无他业察其非凡也常因暇日造之因与往来渐加礼敬言论渐宻遂云善黄白之术【原化记】
　　宼莱公贬死于雷诏还塟雒阳过公安民皆迎祭哭其丧斩竹挿地以挂纸钱焚之寻复生笋成林【名臣传】
　　晏元献公为馆职时天下无事侍从文馆士大夫各为燕集以至市楼酒肆往往皆供帐为游息之地公是时贫甚不能出惟家居与昆弟讲习一日选东宫官忽自中批除晏殊执政莫谕所因次日进覆上谕曰近闻馆阁臣寮无不嬉游玩赏弥日继夕惟殊杜门与兄弟读书如此谨厚正可为东宫官公既受命得对上面谕除授之意公语言质野对曰臣非不乐燕游者直以贫无可为之具臣若有钱亦须往但无钱不能出耳上益嘉其诚实【自警编】
　　江陵有郭士郎者资产甚殷江淮河朔间悉有贾客有一贾者在京都久无音信郭氏子自往访之既相遇尽获所有仅五六万缗生躭悦烟花迷于饮愽用过大半是时唐季朝政多邪生乃输数百万于鬻爵者门以白丁易得横州刺史遂决还乡时渚宫新罹王仙芝冦盗旧居都无舍宇访独母与一二奴婢处于数间茅舍之下囊槖荡空旦夕以纫针为业生之行李犹有二三千缗乃佣舟与母赴秩过长沙入湘江次忽大风舟沉生与一稍工拽舟登岸仅以获免其余婢仆生计悉漂于怒浪投于僧室母氏以惊殒生遂寓居永郡孤且贫遂与往来舟船执梢以求衣食永州市人呼为捉稍郭使君【南楚新闻】
　　建中初有河北军将姓夏者弯弓数百斤常于球场中累钱十余走马以击球杖击之一击一钱飞起六七尺其妙如此
　　如意年中洛州人赵玄景病卒五日而苏云见一僧与木长尺余教曰人有病者汝以此木拄之即愈玄景得见机上尺乃是僧所与者试将疗病拄之立差则天闻之追入内宫人病拄之即愈放出救百姓数月以后得钱七百余贯后渐无验遂絶
　　王陶字乐道拜观文殿学士微时苦贫其友姜愚一日大雪念陶奉母寒馁荷一锸刬雪行二十里访之陶母子冻坐愚亟出解所衣锦裘貭钱买酒肉薪炭与陶大饮食又捐数百千为之娶陶既贵尹洛愚老而丧明自徽州新乡往谒之陶对之邈然但出尊酒而已愚大失望归而病死
　　舜为父母淘井将银钱安灌中与父母【史记】
