<!-- { "loadSidebar": true } -->
　　晋惠帝之时贿赂公行鲁褒所谓作钱神论也余观类文同时綦母民成公绥皆有钱神论各一篇民之论略曰黄金为父白银为母铅为长男锡为少妇庚辛分土诸国皆有长沙越嶲仆之所守伊我初生周末时也景王君世大铸滋也贪人见我如病得医饥享太牢未足为饴绥之论略曰路中纷纷行人悠悠载驰载驱惟钱是求朱衣素带当涂之士执我之手门常如市谚曰钱无耳鬼可使岂虚也哉幽求子云可以使鬼者钱也可以使人者权也盖亦同时之语【丹铅总録】
　　尹氏曰李泌相业多有可观独输钱大盈不满人意夫杨炎尚能一言归财赋于左帑泌乃反不及之繇德宗政事多癖泌皆一一争辩故至是有不能尽言也夫宰相时来则为之泌非有心于富贵者肃代两朝皆当相而不相况今因东宫之事力乞骸骨使其因此而去要为不失其职今乃隠忍于此此君子所以为之惜也况既有常税则税外安能复有钱帛而又输之大盈则其失愈益多矣【纲目断】
　　尹氏曰作法于凉其弊犹贪此固古今之通患也前书以元友直为诸道挍勘两税钱帛使初未尝有税外之文考之分注及前史亦皆无之今友直乃挍勘诸道税外物悉输戸部至于民不堪命是岂非奸吏并縁之弊乎【唐史畧】
　　范氏曰泉货所以权物之轻重流于天下则为用积于府库则为利也盖谷帛出于民而官不可为也钱出于官而民不可为也取其所有而与其所无则上下皆济矣是故以谷帛为赋则民不得不耕织以奉公上此驱之于农桑也如不取其所有而取其所无则民之所有弃之必贱矣官之所无收之必贵矣谷帛轻则民为之者少钱重则物贱者多是以利壅于上民困于下至于田野荒杼轴空繇取其所无故也为法者必便民去末而反本则富国之道也【同上】
　　尹氏曰前乎此盖尝闻赐诸军复给赐将士缗钱矣未闻有所谓简阅诸军者而周主能行之士卒精强征伐四克然则谓骄军难于制御何不可乎书以予之宜矣【通鉴断】
　　欧阳氏曰呜呼五代可谓乱世也欤世宗区区五六年间取秦陇平淮右复三闗威武之声震慑夷夏而方内延儒学文章之士考制度修通礼定正乐议刑统其作之法皆可通施于后世其为人明达英果论议伟然即位之明年废天下佛寺三千三百三十六是时中国乏钱诏悉毁天下铜佛像以铸钱尝曰吾闻佛说以身世为妄而以利人为急使其真身尚在茍利于世犹欲割截况此佛像岂其所惜哉繇是羣臣皆不敢言尝夜读书见唐元稹均田图慨然叹曰此致治之本王者之政自此始乃诏颁其图使吏民皆习知之期以一岁大均天下之田其规模志意大矣哉【鉴断】
　　丘氏浚曰此交会之始按周礼小宰聴称责以傅别特民间私相称贷以为符验公家未尝为之汉皮币惟王侯朝享用以荐璧民间未用唐宪宗始为飞钱之法委钱京师以轻装趋四方合券取之以通商贾之厚赍者其法执劵以取钱而非以劵为钱也宋真宗时张咏镇蜀患铁钱重不便贸易设质剂之法一交一缗以三年为一界而换之富民主之后富民衰不能偿所负争讼不息转运使请置务至是蜀守臣冦瑊置益州交子务以榷其出入始属之官而有禁焉自是以后始以楮代铜交子代银限年以为界而交易之【会编】
　　胡氏曰仁宗可谓至仁矣大辟疑者皆令上谳所活岁以千计语近臣昨因不寐而饥思食烧羊恐遂为例宁忍不宣索或献蛤蜊廿八枚枚千钱曰一下筯费二十八千言不堪也【史略】
　　刘氏定之曰王安石为神宗变法大取民财与力而用之也在于兵兵之所用至于破辽而志愿毕矣取民财之法曰青苗春贷而秋偿之收息十二秋又贷而春偿之亦取息十二岁再收息其实二十四也名为贷偿其实无故岁取民财也曰免役凡民出力以役于官者皆无出力而但输钱官自以钱雇民应役名为均役而其实欲自操其贷钱之竒赢也夫民孰皆不贷偿而自足哉私贷偿焉治世之所不免今也禁其贷偿而官与之贷偿以利其息钱之入民孰皆不顾募而自役哉私雇募焉亦治世之所不禁今也免其自役而官与之雇募以利其雇钱之余即此【二】端言之其它取民财之法无遗巧矣【纲目断】
　　丘氏浚曰臣按宋之交会其制无考金史交钞之制外为阑作花纹其衡书贯例外书禁条门下备书经繇行换之法及其印章花押元承其旧至今沿用之中虽小异而其大槩实相同也宋之交会犹与钱相为轻重而有称提之法此后则钱自钱钞自钞各自与物相为轻重矣【宋史】
　　范祥领制置解盐始钞法初年课一百二十万末年一百六十五万以为钞盐法止此可矣或征而多取之则法不弊是以一百六十五万不专为以钞请盐兼为飞钱耳今以百年之多移致池州以为重载易之为钞则数幅纸耳于是禁絶盐法邉置折博务张官置吏买到钱充折斛斗粜客得钱不能置逺必来买钞是用邉籴不匮钞法通行逮至熈宁邉事稍勤用钞日増元丰初年赈饥亦用自尔军须国计无所不资商贾入京价折于金部岁出见钱三千万贯买钞以榷见钱不继钞法朘削冶盐水冷解池遂失所利原天时人事符会如此良可叹息【画墁録】
　　有司空公子富贵不侈盛服而游京邑驻驾乎市里顾见綦母先生斑白而徒行公子曰嘻子年已长矣徒行空手将何之乎先生曰欲之贵人公子曰学诗乎曰学矣曰学礼乎曰学矣学易乎曰学矣公子曰诗不云乎币帛筐篚以将其厚意然后忠臣嘉宾得尽其心礼不云乎男贽玉帛禽鸟女贽榛栗枣修易不云乎随时之义大矣哉吾视子所以观子所由岂随世哉虽曰已学吾必谓之未也先生曰吾将以清谈为筐篚以机神为币帛所谓礼云礼云玉帛云乎哉者已公子拊髀大笑曰固哉子之云既不知古又不知今当今之急何用清谈时易世变古今异俗富者荣实贫者贱辱而子尚质而子守寔无异于遗剑刻船胶柱鼓瑟贫不离于身名誉不出乎家室固其宜也昔神农氏没黄帝尧舜教民农桑以币帛为本上智先觉变通之乃掘铜山俯视仰观铸而为钱故使内方象地外圆象天钱之为体有干有坤其积如山其流如川动静有时行藏有节市井便易不患耗折难朽象寿不遗象道故能长久为世神寳亲爱如兄字曰孔方失之则贫弱得之则富强无翼而飞无足而走解严毅之颜开难发之口钱多者处前钱少者居后诗云哿矣富人哀此茕独岂是之谓乎钱之为言泉也百姓日用其源不匮无逺不往无深不至京邑衣冠疲劳讲肆厌闻清谈对之睡寐见我家兄莫不惊视钱之所佑吉无不利何必读书然后富贵由是论之可谓神物无位而尊无势而热排朱门入紫闼钱之所在危可使安死可使活钱之所去贵可使贱生可使杀是故忿争辨讼非钱不胜孤弱幽滞非钱不发怨仇嫌恨非钱不解令问笑谈非钱不发谚曰钱无耳可闇使岂虚也哉又曰有钱可使鬼而况于人乎子夏曰死生有命富贵在天吾以死生无命富贵在钱何以明之钱能转祸为福因败为成危者得安死者得生性命长短相禄贵贱皆在乎钱天何与焉天有所短钱有所长四时行焉万物生焉钱不如天穷达开塞振贫济乏天不如钱若臧武仲之智卞庄子之勇冉求之艺文之以成人矣今之成人者何必然惟孔方而已夫钱穷者能使通达富者能使温暖贫者能使悍勇故曰君无财则士不来君无赏则仕不往谚曰官无中人不如归田虽有中人而无家兄何异无足而欲行无翼而欲翔使才如颜子容如张子空手掉臂何所希望不如早归广修农商舟车上下役使孔方凡百君子同尘和光上下交接名誉益彰【鲁褒钱神论】
　　自天寳以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之说兴聚敛之臣进盖口分世业之田壊而为兼并岁租庸调之法壊而为两税至于盐铁转运屯田和籴铸钱括苗榷利借商进奉献助无所不为矣【食货志论】
　　丘氏浚曰五铢之后惟开元钱轻重大小最为折中径八分积十钱重一两后世三铢四铢当十当千之类皆行之不久惟此钱至今犹用之为千百年无穷之利【纲目】
　　宋铸四铢钱刘氏曰宋自是三十七年钱币凡七变纲目钱币自王莽外更变之亟无如宋者矣而币恶之极亦无如宋者矣【会编】
　　刘氏曰自吕氏乙夘始书行八铢钱终西汉之世钱货凡七变于是莽铸大钱不书书更造货畧之也己巳作小钱不书书禁刚夘金刀庚午更作金银龟贝钱布不书书作寳贝甲戌作货布货泉二品不书书改钱货法皆畧之以其数更也莽簒汉十有八年之间而钱货凡四变莽之烦于改作类如此自古以来钱帛数变未有如莽之亟者也【汉史】
　　通鉴曰钱五十万减死一等丘氏浚曰辟以止辟此二帝三王立法之初意也若死者则可以利赎则犯死者皆贫民而富民者不复死矣以此为比则富民无所忌惮而天下争趋于利者多矣
　　孔琳之传论曰民生所贵曰食与货昔醇民未离情嗜疎寡奉生赡已事有易周一夫躬耕则余食委室匹妇务蚕则兼衣被体懋迁之道通用济乏龟贝之益为功盖轻而事有讹变隆敝代起昏作役苦故穑人去而末业广泉货可通非复始造之意于是竞收罕至之珍逺蓄未名之货明珠翠羽无足而驰丝罽文犀飞不待翼天下荡荡咸以兼本为事丰衍则同多稌【音涂】之资饥凶又减田家之蓄钱虽盈尺既不疗于尧年贝或如轮信无救于汤世其蠧病亦已深矣【本传】
　　自什一之法壊天下之财始失其平其偏归于公室也则有鬻盐冶铸以管山海之饶榷酒酤以渔井邑之利筭舟车告缗钱以摧抑商贾造皮币省酬金以侵牟封君甚者至令吏坐列肆贩物以求利焉其偏入于私家也则有以农田而甲一州贩脂而倾都邑卖浆而踰侈洒削而鼎食货脯而连骑马医而击钟甚者至累万金而不佐公家之急是以民常困于聚敛之吏而吏常嫉夫兼并之民所谓事势之流相激使然曷足怪哉【秦观财用策上】
　　古者吉凶之服则一比共之祭器则一闾共之丧器则一族共之吉凶礼乐之器则一乡共之凡嫁子娶妻纯帛不过五两凶荒则又杀礼而多婚夫一乡者五百家而五两者五匹耳其用财可谓约也今则不然嫁子娶妻丧葬之费其约者钱数万其丰者至数百万中人之家一有吉凶之事则卖田畴鬻邸第举倍称之息犹弗能给然则今时吉凶之费絶长补短殆二十倍于古也财用安得而不竭乎【秦观财用策下】
　　今陛下配天象地覆露万民絶秦之迹除其乱法躬亲本事废去滛末除苛解娆寛大爱人肉刑不用罪人亡帑非谤不治铸钱者除通闗去塞尊赐孝悌农民不租忧劳百姓列侯就都亲耕节用视民不奢所为天下兴利除害变法易故以安海内者大功数十皆上世之所难及陛下行之道纯徳厚元元之民幸矣【洪舜俞治道一策】
　　丘浚曰按治国者不能不取于民亦不可过取于民不取乎民则难乎其为国过取乎民则难乎其为民是以善于制治保邦者必立经常之法以为养民足国之定制所谓经常可久百世而不变者禹贡所载贡赋二者是已若汉之告缗筭舟车之令唐之借商税间架之法宋之经总制钱之类是皆罔民取利之具暂行尚不可况常乎【大学衍义补】
　　丘浚曰按宫中有所用度或有所阙不能不求之于市肆要之不必设场务专官使遇有所用遣亷谨之人赍见钱随时价两平交易而不折以他物不限以异时不易以壊币则官府有实用而小民无怨声矣【同上】
