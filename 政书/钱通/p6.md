<!-- { "loadSidebar": true } -->
　　臣闻钱之藏曰泉流曰布谓如水之流行于地民非此不生活也古有五金惟钱最便乃圣王握三才之柄捄五行之灾以左右万民庄山厯山之铸赡民无饘卖子者九府圜法流通四海太公曰知通塞之权是谓政之大端矣管子曰与夺贫富皆在君上使人戴君如日月亲君如父母用此道也生殖众则国富人安桑麻寡则人贫国危权制之术寔在乎钱键其多门利出一孔可致时雍岂止于富国强兵哉管子固通达国体者葢天行之丰歉难定而铜无荒年物产惟金银难得而铜犹易办藉母生子以子代母民贫国贫犹依此为命司马芝谓不独丰国也且省刑眞国家一大政非仅仅取充大庭之赏币为大官给饩廪了簿书而已金陵固古行钱之地也太祖草昧即开铸应天府后乃置工部局万厯二十年以前犹六十炉已而添置四十炉又五十炉二十九年加置一百炉三十年户部府军仓附铸加二百五十炉应天府比例复置一百炉夫十年之间而添炉如此其多者则岂不因地广人众四方凑集且外郡仰资钱乏日费浩流行逺愈铸而愈恐其不多哉三十四年以来法在人亡司官见殊厌谓烦杂加以水灾铜商不前奏请停炉奉旨裁减铸者百二十炉分为两畨一循一环或每月一铸或一季再铸而民间私铸之钱出矣父老士民咸言四五年前官钱充裕不见私钱虽稍稍互杂民犹惴恐今则都城内外充斥街市行使为常恬不知怪询诘其繇则官钱之价贵私钱之价贱入市买物止论文数畧无差别民性好利谁肯舍贱趋贵惟官钱停阁人不肯买势不得不与私钱俱贱而外郡州县止知官钱为遵制尚获高价即户工撘放尽出外易城中不能留而私钱乘我之虚伺民之急盘踞布散民方以为德莫之能御矣每炉原设工匠七名停弃不用者约三千余人止知铸钱别无他技口食无资势不得不投匿近地江南富豪任侠之家以其财为招慕呉邓之风修陶计之术归者如市其钱体薄文闇多杂以低料工力小斤两轻每千费本银五钱而卖至八钱以上取利立倍厚赏重酬嗜利钉盟甘为死党官钱尽化为私钱我寔驱之曷足怪焉奸数不胜死罪下积輙经题禁奉有明旨五城御史非不日督兵马司官搜捕经年无获城外水关巡司运所责令宻缉擒拏兴贩搬运私钱者奸徒阳分阴合走死地如骛神出鬼没闭藏甚巧国门之外终日盘验祛箧发囊则又贪官悍卒摩牙奋爪反攫行客强有力者财神布置或假为京官太学行李或指为外省公文摃解躱闪万态守卒明知暗贿故脱即防之何能尽防也止有禁民间不得使用私钱铺行经纪不许易换如此而已执经纪而责之曰尔何以贩私钱曰我非贩也得之某贸迁化居肆中者也执肆商而责之曰尔何以贩私钱曰我非贩也以零星卖物聚而成多易银作本铺铺皆然如此则家可论户可罪也臣巡视南北二城业与各御史科臣部臣于去冬会同示禁而许以私钱作铜就工部领价民无虑者经纪不敢卖钱市门昼闭问之曰我非欲自絶生意也卖私钱则积之无用之地止可充黄铜且犯禁卖官钱则终日倚市门不得一文安用掉臂与人哓哓为于是百物之价转腾涌饥者不得食寒者不得衣贫民大困百工技艺不得通工易事与私钱则工人有难色索官钱则主人谢无有其任负推挽奔走劳苦力作之人以手足为口急于得食者诣茶饭肆炉头卖浆市胡饼之家皆恡不肯与于是牧圉仆于驴担夫呵于路拥司空之舆控都院之马藉令下雠上上必欲胜下不毙其性命则有散之四方而已王道在顺人情仁政先哀茕独无论激变即无辜之众寔藉我抚循以生而忍于毙之逐之哉何也官钱乏故也令人持三五金入市换工部制钱必俟数日凑数家犹不能充彼贫民又奚望焉语曰民可百日无货不可一日有饥势不得不听从民便惟是卖官钱者旧价毎千易银一两命复其旧待工部广铸制钱充盛之日私钱尽行革去夫高官钱之价者所以鼓之乐售苐私钱仍在而未去是益策之使买私钱耳昔楚王更铸大钱民尽去其业有司言市乱孙叔敖顿令复如旧而市定楚钱更小为大总属官钱自为兴辍非若今日犯法之钱汉臣所称人主操柄不可与民共之者也惜贫民之命长奸人之胆巨猾亡命阴笑我为懦如国威何说者欲令民多用银然小民止知有钱且各省用银之处犹欲使之行钱今反易其俗而强人太难亦不通之甚矣又欲以城内所铸止留城内之用戒守门者毋得出然钱法本欲其通行不留而奈何壅之禁私钱之入则可禁官钱之出则不可故为今之计莫若广铸官钱我祖宗立局曰宝源水之源出于天地钱之源出于朝廷惟可以利名故人主宝之称宝者谓其权重宜一而不分操而不置可先自弃为人所窃乎称源者谓其流长宜广而毋隘浚而毋塞可先自蹙导人为梗乎源泉混混不舍昼夜大可潴为江河湖海小可分为溪涧井坎随汲随得饮者充量藉令民不得水焦渴之极势不遑择甚至饮草木汁血溺污秽者亦不得已而然凡有慈悯之民知必迎西江汲东海之不暇况泉源伊迩而非遥上流洪洞而暂淤其疏辟开广以救之耶抑絶其它饮而立视其死耶留都钱法何以异此伏乞敇下该部查照万厯四年二十九年厯行诸例将存留银两量再添复旧炉勤铸不辍应天府仍将现停百炉一同鼓铸按尺籍名姓追呼旧匠各还旧役若■〈扌东〉选不堪用者递发本县归农收管回照则匠悉归于公而私铸之党散矣法行自上始今留都文武百官日食蔬菜皆以银易钱散买差役所易之钱即街市现行钱也此官府不免用私钱而况民乎今宜令各衙门经厯司官以大小员属每计俸薪之半自备工本解工部铸钱则官免市于民制钱从上行下而私铸之势孤矣部府体尊堂庑与闾右阔隔除撘放外钱何繇得到民间然撘放几何莫若推痛痒相关之谊通嫂溺手援之权工部所铸钱发五城兵马司应天府所铸钱发上江两县应卯经纪原系在官之人先纳银于官每官钱一千时价一两姑与一百之利使之乐趋五城两县以银解部府还原借存留铸本毫厘无缺银到钱发随发随铸或数季或一年如此则官钱布满洋溢经纪有不领官钱而独买私钱者乎百姓有不行使官钱而反用私钱者乎上得执而刑之其谁敢犯在禁者理直气雄无秦越人肥瘠相视之嫌在下者蒙福获利安享长便亦无去福求祸之理官民两便祈尽变民间为官钱而此例即止刑法不烦私钱之迹屏矣每铸钱一千文筭买红铜黄铜罐炭匠雇等费本银不过七钱七分而直银一两若用一两本则可得四钱之利也繇此推之铸万两则利四千铸百万两则利四十万铸愈多而余利愈无穷本银即还故处余利别置簿籍可以备筑城浚河之用可以佐常平赈济之用见今九边无粮饷取此有余灌输于彼如前年辽左故事何为不可古称军国用不足则制之厯代智哲之臣言其利者非一夫铸而可以杜私钱犹不可不多铸也况裕国而济民为利甚巨奈何可置而弗图哉然铸之大患在于无铜年前有商七人今或亡或逃存者二人而已究铜之所难得则凶年物贵盘运为艰关津重迭抽税不一及至都城则户部索其税工部索其铜衙门之使费滋扰借贷之赔累难堪鞭策囚系勉强支应今欲苏其困以示招徕莫若户部铜商改隶工部或收其本色作税而于税外别买低昻悉照当时给直或将其税银特免而较数岁为常丰凶无二价但责完铜商不苦于烦费官不苦于权分此不可不议也芜湖关控扼大江为陪京门户私铸奸豪盘聚其处每铜商船至则羣拥邀截高价强买佯作倭铅点造黄铜器玩而寔则转输深僻之处竞铸私钱今宜尽驱其人遍毁其炉令就内城钱局军厂近处或点缀黄铜或发卖红铜使川贵之铜悉萃聚于锺阜石城之内毋令散逸为豪右资此不可不议也又大明律钱法一欵私钱坐绞古钱兼用其旨总归之便民若乃器用则民间除军器镜子寺院铙钹外余应废弃者皆输之官私相卖买者有罪葢收下之铜而归之上即贾生所云铜不布下则上权不分之意也今百姓镕冶镂刻作无用之器极神工之巧华靡僭拟秦锺汉鼎商彛尧罇皆可伪铸一炉千金破产无悔拐骗伤俗不若申饬律禁一切收之官府量给铜价凑铸铜钱即缙绅世家土瓷木石器具俭朴日用甚适岂必用铜唐刘秩谓铜之为物以为兵则不如铁为器则不如漆即禁之无害禁则铜之费不广而价日贱并可挽俗此不可不议也铜既易足工冶具火齐得赢利可以坐取不此之务而务矿税何为哉三十五年南工之题停炉减铸也事下北部议覆今读其疏内述科臣郝敬所题修举钱法以开财源无征科之扰收自然之利已经户部会酌每银一两有利四钱该南京亦务在审势揆时较前度后俾为经久可行无致倐而议减又倐而议增止议减炉不议私铸则奸民反操利柄而国家不得收圜通之利等因彼时葢已料今日之及此矣目今揆时审势私钱既不可留官钱又不易得情法业已交穷标本自应并治譬之人身然必元气盛旺而后邪气自消未有反耗其元气谓可以消之者又譬之家然必丁众强寔而后外盗可御未有自戕其众谓可以御之者较之前而多铸之时其财足人恱都人士追思之状如彼度之后而减铸以来其穷苦伶仃令人啼怨之状如此则又安得守拘挛之见昧大通之观以区区撘支之钱塞熈熈待哺之望但未奉明旨则部臣府尹无从遵行乞蚤敇一日则都民蚤蒙一日之赐获免罪戾而臣等亦逃于鳏旷矣况留京灾荒相继黎元菜色未复今二麦未成苗秧未种滁阳池河之间四山顶上蝗蝻忽生延袤数百里所过声如风雨一望无际田夫村妇且捕且泣片时盈石麦穗成虚细秧如剪臣诣营择赏见屯军四月无粮枵腹荷戈又罹此灾此诚尧汤水旱无麋鬻子宜铸庄歴之时也可漠然而不为备耶江洋都市盗贼公行又岂堪私铸为逋逃薮汉大夫言流放人民倚仗豪家藏大泽深山将成奸伪大业今应安宁国无为池太常镇诸处种种皆是以重崖絶崄逶迤深谷为巢穴以三江太湖浮天浸云之境为堂奥有告发者操巡衙门令未及下而耳目侦探星驰电骤先声预匿或投械于水中或掩窖于石底或赭林木而禽举或火芦渚而鱼逝间获胁从人器相离遽难坐死迨州县提解则亡命代死千百其身元恶大憝罔可踪迹矣计惟府州县官宻迩其地闲蹑之于不识不知之时而宻擒之于倐出倐没之顷得虞诩龚遂其人者则奸党自无所遁亦惟严旨特勑守令有功纪录寛纵者无论受贿与否皆以奉职无状论白简从事三尺具在然后沿江一带有司不敢视以为戏也同心恊力然后此軰可得而灭夫广铸官钱所以惠贫民而为絶私钱之本严惩私铸所以锄乱民而维行官钱之法一以寔国计一以振国威财藏于不匮之府令行如流水之源起太公管敬仲而借箸焉计谅无踰是伏望圣明垂意详览下部查议如果臣言非迂转行南工部应天府逐欵再加斟酌举行臣无任战栗俟命之至【万厯年王万祚疏】
