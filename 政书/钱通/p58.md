<!-- { "loadSidebar": true } -->
　　愚以为今日之取于民者除江西岁运实京仓者外凡北方之赋无问粟麦黍豆之类随年所有皆用为粮一以时价为准原额输粟者估以时直如粟直六百文豆直三百则以二石准一石焉他皆仿此【大学衍义补】
　　请于辽东宣府大同极边之处各立一常平司不必专设官惟于户部属遣官一二员岁往其处莅其事每岁于收成之候不问是何种谷遇其收获之时即发官钱收籴贮之于仓谷不必一种惟其贱而收之官不必定价随其时而予之其可久留者储之以实边城其不可久者随时以给廪食之人凡诸谷一以粟为则如粟直八百豆直四百则支一石者以二石与之他皆准此然后计边仓之所有豫行应边运储州县俾其依价收钱以输于边如此不独可以足边郡而亦可以寛内郡矣【同上】
　　三代以前世无不耕之民人无不给之家后世田不井授人不皆农耕者少而食者多天下之人食力者什三四而资籴以食者什七八矣农民无远虑一有收熟视米谷如粪土变谷以为钱又变钱以为服食日用之需曾未几时随即罄尽不幸而有荒年则伐桑枣卖子女流离失所草芽木皮无不食者天下之民莫不皆然而淮北山东为甚臣愿朝廷举李悝平籴之法于此二处各立一常平司每司注户部属官三员量地大小借与官钱为本每岁亲临所分属县验其所种之谷麦熟几分粟熟几分与夫大小豆之类皆定分数申达户部因种类之丰荒随时价之多少收籴在官其所收者不分是何米谷逐月验其地之在收市之所售粟少则发粟麦少则发麦诸谷俱不收然后尽发之【若易朽腐者又在临时斟酌】随处立仓通融般运分散量时取值凡货物可用者皆售之不必专取银与钱也其所得货物可资国用者具数送官其余听从随时变卖以为籴本【同上】
　　若官中许于逐处预借和籴价钱并管在农司斟酌擘划或以充合造耕稼之具或以为买籴粮种之资便须逐事计钱明收贯伯于东作之日贷于逐人于西成之时取其偿直据官中合要斛斗依逐处时估分文折纳入仓分明系帐且在农司收管遂旋牒报三司看三司如要收支即随处差人交割仍点勘预借钱数准折勾销有剰则计数润官有欠则农司催促此亦应用之良策有速成之要期【陈靖劝】课
　　今年秋税和市草一千万束便令人户送入城输纳每束兼车脚与折钱二十五文既利贫人兼济公用希颜奉宣进止宜依者伏以制事之体所贵有常顺人之情尤重改作革而能当尚恐未孚动且失宜曷繇无扰臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里远者向二百里设令逺近相补通以百里为程则雇车载草百束悉依官司常估犹用钱三千五百文即是一束之草唯计搬运已当三十有五文买草本价又更半之而度支曾不计量自我作古轻以胸臆斟酌限为二十五文谓之加征则法度废隳谓之和市则名实乖反倘可其奏人何以观岂如官自置场要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资望委京兆尹干当别和市草五百万束以充贮备其所和市并随要便官自置场每场置钱旋付价直时估之外仍稍优饶交易往来一依市利勿令官吏催遣道路遮邀但不抑人自当趋利其市草价直并于年支留府钱数内以给用不尽者充每市满十万束一度闻奏便以府司邮递车牛并更雇脚相添转徙场所搬载送付苑中输纳如蒙圣恩允许臣即依此宣行【陆贽折税市草事状】
　　尝因经筵侍坐言散青苖钱不便自后朝廷更遣使者四十余人分行天下以提举勾当常平广惠仓相度差役农田水利为名其实专使之散青苖钱臣窃自疑智识浅短不足以知天下变通之务又疑因臣之言激怒建画之臣使行之更力繇是闭口不敢复言今行之纔数月中外鼎沸皆以散青苖钱为不便然后臣乃敢发口复言彼言青苖钱不便者大率但知所遣使者或年少位卑倚势作威陵轹州县骚扰百姓止论今日之害耳臣所忧者乃在十年之后非今日也夫民之所以有贫富者繇其材性智愚不同富者智识差长忧深思远宁劳筋苦骨恶衣菲食终不肯取债于人故其家常有赢余而不至狼狈也贫者啙窳偷生不为远虑一醉日富无复赢余急则取债于人债不能偿至于鬻妻卖子冻馁填沟壑而不知自悔也是以富者常借贷贫民以自饶而贫者常假贷富民以自存虽苦乐不均然犹彼此相资以保其生今县官乃自出息钱以春秋贷民民之富者皆不愿取贫者乃欲得之提举官欲以多散为功故不问民之贫富各随户等抑配与之富者与债仍多贫者与债差少多者至十五缗少者不减千钱州县官吏恐以逋欠为负又令贫富相兼共为保甲仍以富者为之魁首贫者得钱随手皆尽将来粟麦小有不登二税且不能输况于息钱固不能偿吏督之急则散而之四方富者不去则独偿数家所负力竭不逮则官必为之倚阁春债未毕秋债复来歴年寖深债负益重或值凶年则流转死亡幸而丰稔则州县之吏并催积年所负之债是使百姓无有丰凶长无苏息之期也贫者既尽富者亦贫臣恐十年之外富者无几何矣富者既尽若不幸国家有边隅之警兴师动众凡粟帛军需之费将从谁取之臣不知今者天下所散青苖钱凡几千万缗若民力既竭加以水旱之灾州县之吏果有仁心爱民者安得不为之请于朝廷乞因郊赦而除之朝廷自祖宗以来以仁政养民岂可视其流亡转死而必责其所负其势不得不从请者之言也然则官钱几千万缗已放散而不返矣官钱既放散而百姓又困竭但使闾胥里长于收督之际有乞取之资此可以谓之善计乎且常平仓者乃三代圣王之遗法非独李悝耿寿昌能为之也谷贱不伤农谷贵不伤民民頼其食而官收其利法之善者无过于此比来所以隳废者繇官吏不得人非法之失也今闻条例司尽以常平仓钱为青苖钱又以其谷换转运司钱是欲尽坏常平专行青苖也国家每遇凶年供军仓自不能足用固无羡余以济饥民所頼者止有常平仓钱谷耳今一旦尽作青苖钱散之向去若有丰年将以何钱平籴若有凶年将以何谷赒赡乎臣窃闻先帝常出内藏库钱一百万缗助天下常平仓作籴本前日天下常平仓钱谷共约一千余万贯石今无故尽散之他日若思常平之法复欲收聚何时得及此数乎臣以谓散青苖钱之害犹小而坏常平仓之害犹大也今陛下令薛向于江淮为贸易以三百万缗畀之又散青苗钱数千万缗其余五十万三十万者固不足数尔臣言罢制置三司条例司及追还诸路提举勾当常平广惠仓使者其官员并送审官院与合入差遣青苖钱已散者令州县候丰熟日催收本钱更不取利未散者毋得更散其常平仓钱谷依旧封桩令提点刑狱司管当则太平之业依然复故矣【司马光乞罢条例司常平使者】
　　大凡生于天地之间而五材之用为急五材者金木水火土也水火不资于作为金木自产于山泽唯土爰播植非力不成衣食之源皆出于此故可以勉人功定赋入者唯布麻缯纩与百谷焉先王惧物之贵贱失平而人之交易难准又立泉货之法以节轻重之宜敛散弛张必繇于是盖御财之大柄为国之利权守之在官不以任下然则谷帛者人之所为也钱货者官之所为也人之所为者故租税取焉官之所为者故赋敛舍焉此又事理着明者也是以国朝着令稽古作程所取于人不踰其分租出谷庸出绢调杂出缯纩布麻非此族也不在赋法列圣遗典粲然可征曷常有禁人铸钱而以钱为赋者也今之两税独异旧章违任土之通方效筭缗之末法不稽事理不揆人功但估资产为差便以钱谷定税临时折征杂物每岁色目颇殊惟计求得之利宜靡论供办之难易所征非所业所业非所征遂或增价以买其所无减价以卖其所有一增一减耗损以多且百姓所营惟在耕织人力之作为有限物价之贵贱无恒而乃定税计钱折钱纳物是将有限之产以奉无恒之输纳物贱则供税之所出渐多多则人力不给纳物贵则收税之所入渐少少则国用不充公私二途常不兼济以此为法未之前闻往者初定两税之时百姓纳绢一疋折钱三千二三百文大率万钱为绢三疋价既稍贵数则不多及乎颁给军装计数而不计价此所谓税入少而国用不充者也近者百姓纳绢一疋折钱千五六百文大率万钱为绢六疋价既转贱数则渐加向之蚕织不殊而所输尚欲过倍此所谓供税多而人力不给者也今欲不甚改法而粗救灾害者在乎约循典制而以时变损益之臣谓宜令所司勘会诸州府初纳两税年绢布定估比类当今时价加贱减贵酌取其中总计合税之钱折为布帛之数仍依庸调旧制各随乡土所宜某州某年定出税布若干端某州某年定出税绢若干疋其有絁绵杂货亦随所出定名勿更计钱以为税数其计钱为数者独月俸资课而已制禄惟不计钱故三代以食人众寡为差两汉以石数多少为秩盖以钱者官府之权货禄者吏属之常资以常狥权则丰约之度不得恒于家以权为常则轻重之柄不得专于国故先王制禄以食而平货以钱然后国有权而家有节矣况今馈饷方广仓储未丰尽复古规或虑不足若但据羣官月俸之等随百役资课之差各依钱数少多折为布帛定数某官月给俸绢若干疋某役月给资布若干端所给色目精粗有司明立条例便为恒制更不计钱物甚贱而官之所给不加物甚贵而私之所禀不减官司有准何利如之古之圣人所以取山泽之蕴材作泉布之实货国专其利而不与人共之者盖为此也物贱繇乎钱少少则重重则加铸而散之使轻物贵繇乎钱多多则轻轻则作法而敛之使重是乃物之贵贱系于钱之多少钱之多少在于官中盈缩官失其守反求于人人不得铸钱而限令供税是使贫者破产而假资于富有之室富者蓄货而窃行于轻重之权下困齐人上亏利柄今之所病谅在于斯诚宜广即山殖货之功峻用铜为器之禁茍制持得所则钱不乏矣有粜盐以入其直有榷酒以纳其资茍消息合宜则钱可收矣钱可收固可以敛轻为重钱不乏固可以散重为轻弛张在官何所不可今既总收极甚之数定为两税矣所定别献之类复在数外矣间缘军用不给已甞加征矣近属折纳价钱则又多获矣比于大厯极甚之数殆将再益其倍焉复幸年谷屡丰兵车少息而用常不足其故何哉盖以事逐情生费从事广物有剂而用无节夫安得不乏乎茍能黜其情约其用非但可以布帛为税虽更减其税亦可也茍务逞其情侈其用非但行今重税之不足虽更加其税亦不足也【陆贽请不计钱数状】
