<!-- { "loadSidebar": true } -->
　　臣所谓周制有从官借本贾者亦不以求民之利但令变所贷钱输国服即以为息也此所谓王道也而郑康成释云以其于国服事之税为息也于国事受园廛之田而贷万泉者则朞出息五百臣谓周礼园廛二十而税一近郊十一远郊二十而三甸稍县都皆无过十二惟漆林之征二十而五漆林自然所生非人力所作故税重康成乃约此法谓从官贷钱若受园廛之地贷万钱者出息五百公彦因而疏解谓近郊十一者万钱期出息一千远郊二十而三者万钱期出息一千五百甸稍县都之民万钱期出息二千臣谓如此则虽漆林之所取贷万钱息二千五百也然当时未必如此今放青苗钱凡春贷十千半年之内便令纳利二千秋再放十千至岁终又令纳利二千则是贷万钱者不问远近之地岁令出息四千也周礼至远之地出息二千今青苖取息尚过周礼一倍则制置司言比周礼取息立定分数已不为多亦是欺罔圣慈且谓天下之人皆不能辨也且古今异制贵于便时周礼所载有不可施于今者其事非一若谓泉府一职今可施行则上所言以官钱买在市不售及民间积滞之货俟民急求则依元买价与之民有祭祀丧纪就官中借物限旬日三月还官而不取其利制置司何不将此周公太平已试之法尽申明而行之岂可独举注疏贷钱取息之一事以诋天下之公言哉【韩琦论市易】
　　天下以钱为患二十年矣百物皆所以为货而钱并轻其权钱有轻重大小又自以相制而资其所不及至三钱并行则相制之术尽矣而犹不足至于造楮以权之凡今之所谓钱者反听命于楮楮行而钱益少此今之同患而不能救者也夫率意而戏造猥以补一时之阙而遂贻后日之忧大都市肆四方所集不复有金钱之用尽以楮相贸易担囊而趋胜一夫之力輙为钱数百万行旅之至于都者皆轻出他货以售楮天下阴相折阅不可胜计故凡今之弊岂惟使钱益少而他货亦并之矣设法以消天下之利孰甚于此兴利之臣茍欲必行知模刻之易而不知其为尽钱之难十年之后四方之钱亦藏而不用矣将交执空劵皇皇焉而无从得此岂非天下之大忧乎夫见其有而因谓之有见其无而因谓之无者此常人不识尔所贵于智者推其有无之所自来不反手而可以除其患且今之所谓钱乏者岂诚乏耶上无以为用耶下无以为市耶是不然也天下之所以竭诚而献者有二议有防钱之禁有羡钱之术夫南出于楚北出于燕中又自毁于器用盗铸者虽殽杂而能增之为器者日损之而莫知也此其禁患于不宻也是诚可宻也若夫羡钱之术则鼓铸而已矣虽然尽鼓铸所得何足以羡天下之钱且天地之产东南之铜或暂息而未复虽有咸阳孔仅之巧何以致之噫不知夫造楮之弊驱天下之钱内积于府库外藏于富室而欲以禁钱鼓铸益之耶且钱之所以上下尊之其权尽重于百物者为其能通百物之用也积而不发则无异于一物铜性融液月铄岁化此其朘天下之寳亦已多矣夫徒知钱之不可以不积而不知其障固而不流徒知积之不可以不多而不知其已聚者之不散役楮于外以代其劳而天下有坐镇莫移之钱此岂智者之所为哉岂其思虑之有未及哉故臣以谓推其有无之所自来不反手而可以除其患者也虽然壅天下之钱非上下之所欲也用楮之势至于此也赍行者有千倍之轻兑鬻者有什一之获则楮在而钱亡楮尊而钱贱者固其势也贵莫如珠金贱莫如泥沙至钱而平矣先王之用币也钱居其一而后世之用钱也他币至于皆废诚以为轻重之适也故夫天下之货未有可轻于钱者也一朝而轻千倍曾不为后日之计者何也此臣之所谓弊极而当反者也天下之事本无竒画为竒画者小人之自便以干其君者也不可听也虽然臣又有疑焉计今日之钱自上而下者有兵之料有吏之俸自下而上者州县倚盐酒杂货之入而民之卖易以输送者大抵皆金钱也故虽设虚劵以阴纳天下之钱而犹未至于尽藏而不用方今之事比于前世则钱既已多矣而犹患其少者何也古之盛世钱未尝不贵物未尝不贱汉宣帝时谷至石五钱所以立常平之法唐太宗新去隋乱而至富强米斗十钱以上为率何者治安则物蕃物蕃则民不求而皆足是故钱无所用往者东南为稻米之区石之中价财三四百耳岁常出以供京师而资其钱今其中米价已倍之矣不幸有水旱不可预计惟极南之交广与素旷之荆襄米斗乃或止百钱为率耳然大要天下百物皆贵而钱贱瓜匏果蓏鱼鳖牛彘凡山泽之所产无不尽取非其有不足也而何以至此且以汉唐之赋禄较之于吾宋其用钱之增为若干以承平之赋禄较之于今日其用钱之增又若干东南之赋贡较承平之所入者其钱之增又若干昔何为而有余今何为而不足然则今日之患钱多而物少钱贱而物贵也明矣天下惟中民之家衣食或不待钱而粗具何者其农力之所得者足以取也而天下之不为中民者十六是故常割中民以奉之故钱货纷纷于市而物不能多出于地夫持空钱以制物犹不可而况于持空劵以制钱乎然则天子与大臣当忧其本而已矣【叶适理财中论钱币】
　　清河客李蕚年二十为郡人乞师于颜眞卿曰公首唱大义河北诸郡恃公以为长城今清河公之西邻国家平日聚江淮河内钱帛于彼以赡北军今有布三百余万匹帛八十余万匹钱三十余万缗粮三十余万斛昔讨黙啜甲兵皆追于库今有五十余万事户七万口十余万窃计财足以三平原之富兵足以倍平原之强公诚资以士卒抚而有之以二郡为腹心则余如四肢无不随所使矣【经济】
　　李德裕劾奏智兴为坛泗州募愿度者人输钱三千则不复勘诘普加髠落自淮而右户三丁男必一丁剔髠规影徭赋所度无筭臣阅度江者日数百苏常齐民十固八九若不加禁遏则前至诞月江淮失丁男六十万不为细变【左编】
　　司空马说赵王曰文信侯相秦臣事之为尚书习秦事今大王使守小官习赵事请为大王设秦赵之战而亲观其孰胜赵孰与秦大曰不如民孰与之众曰不如金钱粟孰与之富曰弗如国孰与之治曰不如相孰与之贤曰不如将孰与之武曰不如律令孰与之明曰不如【经济】
　　贡禹上书曰臣为谏大夫俸银月九千二百廪食太官及为光禄大夫俸钱月万二千禄赐愈多家日以富盖寛饶为司隶俸钱月数千半以给吏民为耳目言事者或者往往疑以谓俸入不及今之簿尉而能俭以足用如此仆谓汉之士风固虽近古汉之钱物固虽艰得不应仅得数千或谓家以日富盖俸钱之外又有禄米及其它颁赉之属据史汉百官腊及春有赐汉之谏大夫秩比八百石月得八九十斛光禄大夫秩比二千石月得百斛司隶二千石月得百二十斛二公俸钱之外每月所得禄米如是又能俭以用度所以为有余也汉人诚实可喜如此非如后人以有为无以多为寡务以欺人因而考之汉制三公号为万石谓一岁共食万斛然考汉制三公俸月三百五十斛以岁计之四千余斛耳成帝时益大司马大司空俸注丞相大司马俸钱月六万御史大夫俸钱月四万延平间定制中二千石月俸钱九千米七十斛眞二千石钱六千五百米六十五斛比二千石钱五千米三十四斛其视前汉米减三之二钱减大半当时士夫亦罕以俸薄为言者唐初禄制正一品米七百石钱九千八百正二品米五百石钱八千正三品米四百石钱七千大率如此自艰难以来增置使额大厯中权臣月俸有至九千贯刺史无大小皆千贯其视两汉不啻数倍而两汉职田无闻唐一品十二顷二品十顷以下皆有差唐之俸禄多于两汉如此当时词人见于歌诗如元微之在政府与妻诗曰今日俸钱过十万与君朝暮复营斋通政司马诗曰月储三万养教闲白乐天诗曰典较在秘书一马两仆夫俸钱万六千月给亦有余孟郊诗曰贑人年六十每月请三千见于诗者往往如此仆谓唐人俸禄守佐以上有不待言簿尉下僚未免为薄观孟郊所谓每月请三千之说可以类推矣然考唐九品月得五十七石使果得此亦足用度而郊以吟诗废务上官差官以摄其职分其半禄酸寒之状可想而知观此语亦可以发一笑也而下僚俸禄所得虽不等要无鲜薄之叹夫国家设禄本以养亷而所得不足以育妻孥且动迟数年之次责其亷隅得乎故汉人增俸多增于下寮如宣帝益吏俸百石以下俸十五光武增百官俸其千石以上减于西京旧制矣百石以下加于旧秩盖知此也【野客丛书】

　　钱通卷二十七

　　●钦定四库全书

　　钱通卷二十八

　　（明）胡我琨 撰

　　词话

　　王符潜夫论曰富贵皆背亲捐旧丧其本心朽贯千万而不忍赐人一钱积粟腐仓不忍贷人一升
　　陆扆撰光院例榜于院台云费调金鼎能视草之烦劳拥出碧幢释援毫之覊束固人臣之极挚亦翰院之荣华至于察风俗于一方赏货泉于三使其为盛也抑又次焉各请出钱用光玉署
　　今之士大夫又有专务科罚者公吏有过则令罚直若干人户论诉理曲合与断罪乃以修造为名各罚钱入官若干不知此钱果归何地耶【昼帘绪论】
　　史宏肇遣先锋将马诲击契丹斩首千余级崇美等不敢进引而南宏肇遣诲追击破之崇美等退保懐州刘智远以行德为河阳节度使契丹主闻之叹曰我有三失宜天下之叛我也诸道括钱一失也令上国人打草谷二失也不蚤遣诸节度使还镇三失也【五代史】
　　或谓天下何时太平岳飞曰文臣不爱钱武臣不惜死天下太平矣【宋史】
　　李纾侍郎好谐戏又服用华鲜尝朝回以同列入坊门有负贩者呵不避李骂曰头钱价奴兵輙冲官长负者顾而言曰八钱价措大漫作威风纾乐采异语使仆者诱之至家为设酒馔徐问八钱之义负者答曰只是衣短七耳同列以为破的纾甚惭下人呼举不正故云短也【因话录】
　　汉法官至二千石月得米一百二十斛俸钱万二千古之升斗小今之升斗大量酒之升斗小量谷之升斗大昔人饮酒有数石不乱者班固论一夫百畆所收之粟人食月一石五斗古之人亦今之人也岂有一人能饮数石而食五升米乎无是理也前史称汉文帝节俭身衣弋绨集上书囊为殿帷所幸慎夫人衣不曵地此三事以人主行之可谓陋矣然赐邓通以十数巨万又以铜山与之此又何也【泊宅编】
　　古今之语大都相同但其字各别耳古所谓阿堵者乃今所谓兀底也王衍口不言钱家人欲试之以钱遶床不能行因曰去阿堵物谓口不言去却钱但云去却兀底尔如传神写照正在阿堵中盖当时以手指眼谓在兀底中尔后人遂以钱为阿堵物眼为阿堵中皆非是盖此两堵同一意也然去有两音一邱据反乃去来之去世常从此音非也当作口举反韵略云撒也然此义亦非也苏武掘鼠所去草实而食之乃鼠所藏者也盖衍之意以为此钱不当置于此当屏藏之于他处也【懒真子】
　　辉家旧藏歴代钱谱十卷乃绍圣间李孝美所著盖唐人顾烜张台先有篹说孝美重修也周秦后钱之品様具着于帙是特见于形似尔亲党洪子予收古钱币数十百种自虞夏以降一无遗者每出示坐客道所以然皆有依据大抵古钱轮郭皆重厚叩之有声虽王莽小钱名径六分重一铢然亦不致轻薄岂上古鼓铸但求精致初不计铜工耶洪死常叩其子云悉举入棺矣或言其家虑为势力者攘取故为之辞【清波杂志】
