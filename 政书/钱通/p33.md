<!-- { "loadSidebar": true } -->
　　隋末一书生居太原苦于贫所居抵官库因此而见有钱数万贯遂欲携掣见一金甲人持戈曰汝要钱可取尉迟公帖来此尉迟公钱也书生访求至铁冶处有尉迟敬德者方袒露蓬首鍜炼之次乃前拜之公问曰何故曰乞钱五百贯以济贫困尉迟怒曰打铁人安得钱生曰足下若能哀悯但乞一帖公不得已令生执笔曰钱付某五百贯具年月日著名书生持去至库复见金甲人令系于梁上取钱五百贯而去后敬德佐唐太宗得天下赐钱一库开库欠五百贯将罪主者忽于梁上见有一帖乃打铁时书帖累日惊叹求书生厚赠遣之【逸史】
　　陈复休号陈七子贞元中来举褒城耕农樵采与常无异如五十许人昌明令胡仿常师事之将赴任留钱五千为复休市酒笑而不取曰吾金玉甚多恨不能用耳以锄授仿使之劚地不二三寸金玉钱货随劚而出曰人间之物固若是矣但世人赋分有定不合多取若吾用之岂有限约乎【仙传拾遗】
　　贞元中有孟员外者少时应进士举久不中第将罢举又无所归托于亲丈人省郎殷君宅为殷氏贱厌瘴疟日甚乃白于丈人曰某贫薄疾病必不可救恐污丈人华宇愿委运乞待尽他所殷氏亦不与语赠三百文出门不知所适街西有善卜者每以清旦决卦昼后则闭肆下帘孟君乃谒之具陈羁蹇将塡沟壑尽以所得三镮为卜资卜人遂留宿为决一卦卦成惊曰郎君更十日合处重职俸入七十千钱何得言贫贱卜人遂留厚供给已至九日并无消息又却往殷君宅殷氏见甚薄之亦不留连寄宿马廐至明有敇以禁兵将为贼境观察使其人与殷友善驰扣殷氏之门武人都不知书云便湏一谢表兼镇抚冦敚事故颇多公有亲故文士颇能相助否殷良久思之无可应者忽记得孟君久曾应举可以充事遽引见之令草一表词甚精敏因请为军中职事月俸正七十干乃卜后十日也【逸史】
　　齐君房者家于呉虽勤学而寡记性壮有篇咏常为冻馁所驱役役呉楚间干谒多不遇虽时有获未尝积一金脱钱满一绳则必病罄而复愈【纂异记】
　　王状元未第时醉堕汴河水神扶出曰公有三百千料钱若死何处消散士有效者阳堕河河神亦扶出士喜曰我料钱几何神曰有三百瓮黄虀无处消散尔
　　周文育随监州王励至大庾岭诣卜者卜者曰君北下不过作舍令长南入则为公侯文育曰足钱便可谁望公侯卜人曰君湏臾当暴得银二千两若不见信以此为验其夕宿逆旅有贾人求博文育胜之得银二千两韩太傅为诸生时【一有月之两字】借相工钱与之俱入璧雍之中相璧雍弟子谁当贵者相工指倪寛曰彼生当贵秩至三公【王充论衡】
　　里子客瓜州一日坐肆中见门前有一钱起拾之无有也坐则复见如是者三四顷之丐者拾其钱而去里子追视之以二钱易之徧示其侪言一钱有分定也于时市人俱有萌焉【千一録】
　　江陵副使李君未第时于华阴店中见白衣人与之围炉饮啜随与同行至昭应白衣人曰凡事预定不可多求君欲知后事当留一笔乃书三封题缄云甚急则开之遂谢别而去后连求第不得且无资粮乃开书一封则曰青龙寺门前坐遂往已晚矣坐良久不敢归适寺僧将闭门见李君延入熟视久之曰得非松滋李长官之子乎李君曰然僧曰长君我故旧也曾有钱二千贯寄在我处今付还郎君幸之幸矣明日李君载而行遂为富室后又不第进退两难再开书一封则曰西市秋辔行头坐即往坐楼饮适楼下有议将钱买科甲者问之曰曾有愿出钱一千贯买及第者约之不至所以主试郎君在此李即自买之及第官至殿中江陵副使后患心痛危急开第三封书则曰可处置家事矣繇是遂卒【艳异编】
　　韦丹年四十不第尝骑驴至洛阳中桥见一鼋长数尺呼呷将死丹不觉恻然问其直则曰得钱二贯则鬻时天大寒丹自度衫袄无可当者即以所乘驴易鼋放之于水而去时有胡芦先生丹因之问命胡芦曰我焉知元君乃吾师也往当自详之遂相与偕行至通利坊静巷见一小门胡芦先生叩门俄而老人从二青衣出自称元浚之向丹致拜曰老夫将死之命頼君以生恩德如天岂容酬报丹始矍然知是鼋也遂具珍羞留连竟日抵暮辞归老人取一通文字授之曰知君要问命敬往天曹録得一报凡一生皆前定只先知耳又谓胡芦曰幸借我五十千以充韦君乘早决西行丹遂自五经及第以至江西观察使每授一官日月无差【因果録】 

　　命逹

　　王嶷性仁谨廉俭不事财贿斋库失火烧荆州还资评直三千余万杖主局数十而已疾笃遗令诸子曰才有优劣位有通塞运有贫富此自然之理无足以相陵侮也及卒第库无见钱敕月给钱百万谥曰文献
　　邓差南郡临沮人大富道逢估人先不相识道边相对共食罗布殊品呼差与焉差曰君远行商估势不在丰何为顿尔珍羞美食估人曰人生在世终止为身口耳一朝死病安能复进甘味乎终不如临沮邓生平生不用为守钱奴耳差不告姓名归至家宰鹅食动筯齩骨哽其喉而死【广五行记】
　　李景让母郑氏宅后墙陷得钱盈船曰吾闻无劳而获身之灾也天以先君余庆矜其贫而赐之则愿诸孤学问有成此不敢取遽掩之【会编】
　　呼延赞有胆勇鸷悍轻率官至康州团练使眞宗尝补军校皆叙已功或至諠哗赞独进曰臣月俸百千所用不及半忝幸多矣自念无以报国更求迁擢将恐福过灾至再拜而退众善其知分
　　王昭远事太宗歴拜保静军节度使弟昭懿亦至捧日都虞候初祖母郭氏常对昭远母指之曰此儿有贵相他日必至公卿指昭懿曰此儿俸钱过二万不能胜矣果皆如其言
　　杭有佣者鬻力以求食食有余钱輙易酒而醉于市与邻者或招而谕之曰子日所余钱谓不可以树之产乎对曰日余三五钱也谓三五钱可以树之产乎或者因曰日余三钱计岁千钱五钱几倍之岁有积也谓三五所储不可树之产乎对曰日亡三五钱则亡一日醉岁如之则亡一岁醉令亡岁亡醉也谓又可以树之产乎或乃笑而遣之曰子无恒产于饮食可谓有恒心矣【淇筠志感】
　　有梁十二者名知人至宋州司马诠作书荐之苏州刺史李无言李遣日暮至宅乃着黄衣衫令一客着紫自代梁谓客曰向闻公语声未有官禄又谓黄衣是三品今章服不同何也李乃以寔对因请详视梁云公即合改得上州刺史后果改睦州赠钱一百贯梁云公至彼州必得重厄某为公作一法禳之公湏嗔责某妄语鞭背十下仍不得令妻子知也李不可梁再三以请李闵然而从之明早李当衙决梁十下小苍头走报其妻李入门妻云何以打梁子无言恨云忘却瞒家人也俄而梁叩铃请见李曰公何以遣妻子知厄不免矣公既强与某二百千文无以报公德公厄虽不免然令公得二千贯以充家资取以必无事李在州果取得二千贯钱而死梁又谓丹徒主簿卢惟雅云从此得通事舍人如其言后于京见之云至某年财物庄宅合破散公当与某五十千文某教公一言即免卢不之信不与至某年卢果因赌博庄宅等并尽【定命録】
　　蓝采和不知何许人也常衣破蓝衫行歌于城市乞索歌词极多率皆仙意人莫之测但以钱与之以长绳穿拖地行或散失亦不回顾或见贫人即与之及与酒家【神仙传】
　　天宝中相州王叟者家邺城富有财唯夫与妻更无儿女积粟近至万斛而夫妻俭啬颇甚常食陈物纔以充肠不求丰厚庄宅犹广客二百余户叟尝廵行客坊忽见一客方食盘飡丰盛叟问其业客云唯卖杂粉香药而已叟疑其作贼问汝有几财而衣食过丰也此人云惟有二千之本逐日食利但存其本不望其余故衣食常得足耳叟遂大悟【原化记】
　　卖药翁莫知其姓名有童稚见之逮于暮齿复见其颜状不改常提一大葫芦卖药人告疾求药得钱不得钱皆与之无阻药皆称有效或无疾戏而求药者得药寻必失之繇是人不敢妄求敬如神明或戏问有大还丹否曰有一粒一千贯钱人皆笑之以为狂多于城市笑骂人曰有钱不买药吃尽作土馒头去人莫晓其意益笑之后于长安卖药抖擞葫芦已空内只有一丸极大光明安于掌中谓人曰百余年无一人肯把钱买药吃深可哀哉乃自吃药纔入口足下五色云起飘飘而去【续仙传】
　　荥阳郑还古少有俊才嗜学而天性孝友妻柳氏仆射元公之女也妇道克备弟齐古好博戏赌钱还古帑藏中物虽妻之赀玩恣其所用齐古得之輙尽还古每出行必封管钥付家人曰留待二十九郎偿博勿使别为债息为恶人所陷误也弟感其意为之稍节【因话録】
　　殷浩字深源识度清远为风流谈论所宗或问浩曰将莅官而梦棺将得财而梦粪何也浩曰官本臭腐故将得官而梦尸钱本粪土故将得钱而梦秽时人以为名言
　　崔唐臣闽人与苏子容吕晋叔同学相好二公登第崔抚然罢举后二公入三馆乘马偕出循汴岸见一士舣舟登牕下葢崔也亟就谒之问其别后况味曰初到箧中有钱百千以其半买此舟来往江湖间其半市杂货时取赢以自给虽云泛梗飘蓬差愈于应举觅官时也【客斋随笔】
　　刘玄英号海蟾子初仕燕刘守光为相素喜道术一日忽有道人自称正阳子来谒之乃邀坐堂上索鸡卵十枚金钱十文以一文置之几上累十卵于钱若浮图之状海蟾惊异之曰危哉道人曰人居荣辱之场履忧患之地其危有甚于此者复尽以其钱擘破为二掷之遂辞去海蟾因大悟【广列仙传】
　　赵僧俨北海人为沙门栖迟山谷常以一壶自随一旦谓弟子曰吾今夕当死壶中大钱一千以通九泉之路蜡烛一挺以照七尺之躯至夜而亡时人以为知命【天中记】

　　竒获

　　龎元英文昌録曰后唐同光三年洛京蕃汉马歩使朱守殷于积善坊役所得古文钱四百五十六文得一元宝四百四十文顺天元宝沈存中笔谈亦曰熙寜中发地得大钱三十余千钱文皆曰顺天得一仆考唐书志史思明据东都铸得一元宝钱径一寸四分以当开元通宝之百既而恶得一非长祚之兆改其文曰顺天元宝龎始疑史传无此年号后得钱氏钱谱乃知史思明铸仆谓此见唐书甚明元英其未考耶仆家旧有得一元宝一钱字文方重如颜体轮郭甚古后为好事者取去今此二钱人家往往有之【文献通考】
　　永明十年齐安郡民王摄掘地得四文古钱一万二千七百十枚品制如一【南齐祥瑞志】
　　徐伸宝所居道南有大枯树仆夫洒扫其下沙中获钱百余以告仲宝仲宝自往获数百如是积年凡得数十万其家人复于厨侧鼠穴中得钱甚多仲宝率人掘之深数尺有一白雀飞出其下获钱至百万钱尽白雀乃去【徐铉稽神録】
　　元和元年灵武李栾奏黄河岸塌处得古钱三千三百其钱形小方孔三足【旧唐书】
　　宣和五年郭僎为亳州蒙城令村人于田中掘得古刀柄端有方寸十三字彷佛隶书背有方孔不透身形如刀文曰货布五百【旧谱】
　　天宝元年西河郡别驾李幼竒于长平溪涧中得古刀又得长平异布面文科斗【同上】
　　王公和学士罢沂州得银刀一有齐大公杏九字中阙不相属刀上又有隠起圜形疑即九府圜法【嘉佑志】
　　咸通八年兖海观察郑汉章奏百姓于野内掘得古铜片四千九百五十五片诏翰林验云上有齐归化三字【旧谱】
