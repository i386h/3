<!-- { "loadSidebar": true } -->
　　御制夏日斋居重华宫抑斋作诗【甲子】　琐窓潇洒静无尘得意忘言旧似新但使心中无芥蔕何须户外列松筠壁留亥字铜仙驻案有丁年玉帙陈却愧向来斋内客匡牀消夏一闲人　宫后为翠云馆聨曰古训手披勤每竞寸隂求日益民依心黙运常先万姓祝年丰东室扁曰养云聨曰白云有古调青山无俗縁东次室扁曰长春书屋西室扁曰墨池聨曰屛展烟鬟云鹤闲看心共逺座凝香篆风松静觉韵偏清西次室扁曰澄心观道妙　重华宫之东为　潄芳斋斋内扁曰正谊明道
　　御制赋得正谊明道诗【辛巳】　天人三策对帝命相江都爰致卒然问惟陈卓尔谟道明功岂计谊正利休图试譬鲁谘栁堪知越伐吴羞称五伯诈较识一仁无终得骄王革何妨谀相诬政经真法训汉室最醇儒诠义书屛扆将为出治模　东室扁二一曰庄敬日强一曰高云情聨二一曰清燕凝神天和闲处养从容守正元化静中涵一曰花香鸟语羣生乐月霁风清造物心东次室门上聨曰由旧典时式其永无愆思庶政惟和不敢自逸门内扁曰静憩轩
　　御制题静憩轩诗【丙寅】　室是旧书斋一向此习静明道有至训动定静亦定万几值清暇讵无堪适兴义府有余乐琴轩致虚浄玉版顷闲搨吟几仍晚凭防心皆可参玩物斯为病明窻驹影过谁识流隂竞昔以忘天倪今以观物性　西室聫二一曰写诚敬之心礼章乐亮绘恬熙之象日丽风和一曰緑绮琴弹白雪引乌丝绢写黄庭经殿后穿堂扁曰稽古佩文聫曰恭已奉三无澄心待万几堂后东向扁曰金昭玉粹聫曰瑞景琼楼开锦绣欢声珠阁奏云韶东室扁曰随安室启祥宫之西南向者为　延庆门门内为
　　延庆殿殿后为　广徳门门内为抚辰殿扁曰敛福宜民聫曰生机对物观其妙义府因心获所宁殿后为
　　建福宫乾隆五年建扁曰不为物先东室聫曰交泰三阳肇羲象敛时五福恊箕畴西室聫曰香蔼绮疏蕙圃敷荣滋湛露风清扣砌芝房擢秀映长春
　　御制建福宫赋居寰中以御物凛
　　天命兮难谌惧大业之弗胜恒干惕兮小心戒峻宇与雕墙鉴酒池兮肉林愧饥渇其未解遑安逸兮是寻乃者新宫落初玉戺金铺创名建福义何居乎葢是地也围于宫墙而弗加扩卑于路寝而弗增华畏炎歊之相偪乃托兴乎清嘉俭不至陋幽而匪遐况在重华之右比之兴庆之宫未费司农之帑何劳庶民之攻经之营之募千夫而齐力如松如竹阅数月而成功于是殿方馺娑宫比骀荡长春长乐披青简而空传太和保和凭朱栏而相望千门万户兮笑汉制之太奢茅茨土阶兮钦尧俭之堪尚轩号静怡兮期成性之常存斋名敬胜兮恐举念之或妄亭顔恵风兮欲膏泽之旁敷阁扁延春兮与羣生而咸畅触目警心兮守此志而始终居安思危兮常厪懐而筹量尔其文石矗立嘉木丛生罗芝田兮蕙畹来燕贺兮莺鸣披薫风兮思解愠对时雨兮乐向荣观太宇兮调元纪育万物兮騐农耕又何必焚隋廷之甲煎树汉苑之金茎歌陈宫之玉树聼唐曲之新声而始称悦情也哉于是而春览生意而欣欣于是而夏逺烦暑而洒洒乃其秋也伟西成之可庆乃其冬也体贞元之凝命载色载笑奉
　　慈闱而承欢来防来歌与良臣而交儆于以承
　　先厪肯构而勿忘于以示后庶斯言之是聴重曰洪范有言敛时五福敷锡庶民与时茂育予宅是居心乎肃肃受
　　天之祜匪借田烛建民之极匪侈华屋继绳光烈对越于穆进贤纳諌惩恶旌淑志茍懐安是谓不谷尚慎旃哉永膺
　　天禄
　　御制建福宫新春诗【癸亥】　禁城景物报和韶初转寅方玉斗杓漏泄春光梅破蕾招摇风信柳拖条池心镜面冰将解墙角银根雪欲消枨拨诗肠量多少新年觉比旧年饶
　　御制夏日建福宫诗【癸亥】　松桧隂森緑映筵可知鳯阙有壶天含风藓面纹常绉得雨花心色更鲜弃日一篇诗咏杜消闲半幅纸临宣渇乌虬箭无须报旭影阶除即渐还　粉褪新竿防个亭吟风疎籁亦堪聴最欣幽赏供青睐何必遐观罨绮鸟过花林红琐碎烟含兰畹紫丁星假山彻夜流甘雨梦作匡庐瀑水泠　丹枫底事慕山林无那松篁潇洒心境自逺尘皆入咏物含妙理总堪寻金城漏永芙蓉静玉宇宵明象纬沉正是南薫长养好将解阜騐鸣琴
　　御制暮春恭奉
　　皇太后建福宫赏花侍膳之作【丙寅】　新花回雁报春归韶景长舒爱日晖防个緑筠吟鳯管双株红杏舞莱衣酒斟北斗升玫陛
　　夀指南山映琐闱恰喜宫中承
　　色笑芳辰风物总光辉
　　御制建福宫红梨花诗【己巳】　不许香风几度频娇红嫩緑各争新最怜雨后偏饶韵底事春来易怆神叶态花姿刚相称蜂衙蝶阵岂无因一枝佛鉢堪清供便欲因之悟六尘
　　御制建福宫对雨诗【壬申】　朝隮复棼丝蒙势旁午朝罢此宴息耕犂方待举前池罗春光润含花下土芳菲袭翰思绰约延清覩喜岂喻近臣慰惟共农父有秋其尚遥无逸以为所
　　御制建福宫咏红梨花诗【甲戍】李花太白海棠红斟酌秾纎着禁丛最是麝风林月下仙人遥在蕋珠宫　宫后为　恵风亭又北为　静怡轩扁曰与物皆春聫曰雨润湘帘苑外青峦飞秀风披锦幙阶前红药翻香
　　御制静怡轩晚对雨诗【壬戌】　不辨鳯城漏如闻金戺琴楣栏涤暑气花木沃芳心延爽试风袂迷归乱晚禽词臣已退食玫陛独清吟
　　御制题静怡轩诗【庚辰】　彤宫宴息处清舒敞云楣綷疏例弗却珠缀奢厌施琴书个中富间亦陈鼎彞穆然古与对三代兴翘思汉唐两文帝尚未窥樊篱三代讵易言以此增忸怩侧席恒不遑奚曾静且怡
　　御制静怡轩作歌【辛巳】　城市人烟庶倍常宫庭缭绕围红墙比较园居实觉热只有静怡犹爽凉静怡爽凉宁系境白诗襌趣堪省然予忧乐以天下自怡讵可常贪静　西室扁曰四美具其屏间则
　　御笔视聴言动思五箴也室后聫曰墨壶琴荐相先后旧咏新裁自品评又聫曰兰殿蔼晴晖炉烟结翠芝宫呈秀采砌草舒芳轩后为　慧曜楼楼西为　吉云楼聫曰吉云垂大地慈镜照诸天楼下扁曰如是室聫曰华海澄明性源离色相法铃朗彻觉地了声闻　吉云楼西为　敬胜斋閤上扁曰旰食宵衣聫曰看花生意蕊聴雨发言泉閤下西室扁曰性存聫曰致虚涵白室式古凛丹书
　　御制敬胜斋诗【庚辰】　君道典谟备始终惟一钦丹书爰取义白室此为箴常有图书伴如承师保
　　临凛乎朽索喻逸豫敢萌心　斋西扁曰徳日新聫曰牙籖披古鉴香篆引澄懐其庭中垣门上东向镌
　　御笔扁曰朝日晖其东山石上镌
　　御笔题曰飞鳯垣西为　碧琳舘东向楼上扁曰静中趣聫曰参得王蒙皴法冩将杜甫诗情又聫曰与物皆春花木四时呈丽景抗心希古图书万轴引清机又左聫曰轩墀饶秀润书史足吟哦右聫曰味道研精义随时爱景光楼下聫曰素心悦澹泊胜托惟静虚又曰窻意包涵画天容醖酿春
　　御制碧琳舘诗【壬戌】　叠石为假山植桧称温树咫尺兰戺间缥缈蓬壶趣雕绘讵足尚澹泊素所慕可以贮琴书遐心期古遇户外响轻风琅玕奏韶濩佳景足一窻新名恰当可奚事建章宫门戸千万伙漏报出花钟篆袅沈檀火后乐惟同民先忧益厪我永言惸独哀岂啻富人哿　殷懐周海防深居敢宴盘寸隂信不假万几焉有闲轻裘念鹑结玉食轸粝餐圣狂别罔克朝夕凛惕干肯堂励方来保此磐石安　碧琳馆南为　妙莲华室聫曰青莲法界本清浄白毫相光常满圆又聫曰转谛在语言而外悟机得真实之中　妙莲华室之南为　凝晖堂亦东向聫曰十二灵文传寳炬三千净土防慈云其南室扁曰三友轩
　　御制题三友轩诗【丁卯】　三友之名始宣尼直谅多间益徳资香山取譬琴书酒放达繄非余所师独有玉局称正见直号植物松竹梅名称义元隐未发我将触类引伸之苍松自具直之性梅传春信谅也宜摐金戛玉时多闻妙喻舍竹其复谁奚待结契霜雪里天然同徳声应随寓意于物有竒遇名绩歴歴琳琅披十八公的云西笔海粟长赋留雄词定论君子林三字国子博士小篆题更爱梅事合元宋小清秘物传今斯防金集狐有如是自天合也非人为尝鼎一脔足味道况斟雉膏道可知箧藏书室识寳重窻外延客霜其眉千株一穂翩左右是一是二谁然疑因蘓遡孔志未逮髙山景物深长思
　　御制三友轩诗【庚辰】　妙迹縁収益友三名轩聊复助佳谈讵惟笈里古香挹更爱窻前生意含触目无非逺尘俗防心皆可入研覃几余适足供清赏广厦千间忆辄慙　凝晖堂之前为延春阁北与　敬胜斋相对阁内南面扁曰恵如春聫曰瑶阶鹤绕三株树玉宇鸾鸣九子铃又聫曰玉砌风清五色祥光连栋宇铜籖昼静四时佳气集蓬壶东室门上扁曰清华西室门上扁曰朗润东次室聫曰四序调和懐育物万几清暇爱摊书东面室内扁曰洁素履聫曰山水之间发清响古今以上多同人右室聫曰拂槛露浓晴树湿卷帘风细落花香西面扁曰静观自得聫曰闲为水竹云山主静得风花雪月权又曰燕贺莺迁乐意相闗禽对语兰芽桂蕊生香不防树交花左室扁曰芝田右室扁曰兰畹二层楼上扁曰澄懐神自适聫三一曰吟情逺寄青瑶嶂悟境防参寳篆香一曰春霭帘栊氤氲观物妙香浮几案潇洒畅天和一曰緑水亭前罗带绕碧山窻外畵屏开最上楼扁曰俯畅羣生
　　御制延春阁对雪诗【壬戌】　天衣靉叇羃寒原诘旦琼霙集瓦鸳望去玉龙犹夭矫舞来银凤正联骞毫裁句端溪润引火烹茶古鼎温卜麦乐余忧更继谁家茅屋冻鸱蹲
　　御制雪后登延春阁眺望诗【癸酉】　瑞霙既委积祥曦亦曈昽素云扶柏枝芳颷递梅丛新正清暇余延阁深禁中载豁即景目兼舒体物胸皇都千万户珠楼十二重抚此金瓯固益切玉烛融北斗揖璇杓西山展画峯和气鬯萌阳吾将事祈农　延春阁之西门上石刻
　　御笔南向者曰含象北向者曰懐芳阁前叠石为山洞磴道幽防曲折间以古木樷篁饶有林岚佳致山上结亭曰积翠山左右有竒石西曰飞来东曰玉玲珑山之西穿石洞而南洞镌
　　御笔曰鹫峯南有静室东向扁曰玉壶氷又扁曰鉴古联曰湘管摛新防芸编发古香折而南有联曰地学蓬壶心自逺身依泉石兴偏幽又曰竒石尽含千古秀好花长占四时春其上有楼供大士像联曰智珠不断恒河界明镜长悬兠率边又曰流水如有意髙云共此心
　　御制赋得玉壶氷诗【戊寅】　玉壶愔愔嘉夜长华灯兰焰氷为光箕风毕雨此清暇泼墨摛毫复静忙申申缓箭渇乌水铜瓶芳递梅花蕊轻裘温室不知寒无易由言吾过矣
　　月华门之西相对者为　遵义门门西向南者为养心门中为
　　养心殿
　　皇上宵旰寝兴之所也凡办理庶政召对引见一如
　　乾清宫殿内
　　世宗宪皇帝御笔扁曰中正仁和
　　寳座屏上
　　御笔联曰保泰常钦若调元益懋哉　东暖阁内御书
　　皇祖圣祖仁皇帝圣训曰天下之治乱休咎皆系于人主之一身一心政令之设必当逺虑深谋以防后悔周详筹度计及乆长不可为近名邀利之举不可用一己偏执之见采羣言以广益合众志以成城始为无偏无党之道孝者百行之原不孝之人断不可用义者万事之本不义之事必不可为孝以立身义以制事无是二者虽君臣父子不能保也
　　皇考世宗宪皇帝圣训曰敬
　　天法
