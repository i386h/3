<!-- { "loadSidebar": true } -->
　　祖宗朝后先收服次第归诚迨朕临御以来蕃王君长嵗时贡琛悉比内地绣壤相错不啻万有余里迩者喀尔喀青海部众称臣向附土宇益廓计其山川封域斥堠之所届分野之所属皆按地而可考也至于山陬海澨新隶职方者二十余年间建州树邑往往而有又若朝鲜交阯诸国之奉职惟防边徼土目之革心效顺亦从来志方舆者所宜备载爰命儒臣更加増辑共十有六卷书成特令刋梓用示来兹于戏幅延袤亦云广矣而蕃生息厚风俗之道则实资于庙堂之经理朕开编循览深念高卑险易形势不齐燥湿刚柔风气各异然而秉彛恒性遐迩皆同朕以一身为中外元元主惟是张官置吏以牧民生禁暴设防以御民患既鞠养之务徧尤教化之宜周早夜孳孳无日不心通乎四海九州之隠书不云乎自朝至于日中昃不遑暇食用咸和万民凡我后人覩是编者知剏造之维艰思怀柔之不易则千百禩无疆之厯服其庶克永荷天庥也夫
　　八旂通志初集一部
　　雍正五年
　　世宗宪皇帝命纂八旗志书首为八志曰旂分曰土田曰营建曰兵制曰职官曰学校曰典礼曰艺文次以八表曰封爵曰世职曰宗人曰八旂大臣曰内阁大臣曰部院大臣曰直省大臣曰选举次以列传曰宗室王公曰名宦曰勲臣曰忠烈曰循吏曰儒曰孝义曰烈女凡二百五十卷乾隆四年校刋
　　八旂满洲氏族通谱一部
　　皇上以八旂氏族日繁
　　特命开馆纂辑通谱以姓氏为纲以地名人名为目勲旧戚畹庶姓支事实皆具凡八十卷乾隆九年校刋
　　皇上御制序　我
　　祖
　　宗诞膺
　　天命勃兴东土徳绥威詟奄甸万姓维时龙从凤附之众云合响应辐辏鳞集强者率属归诚弱者举族内附我
　　祖宗建师设长以莅之分旂隶属以别之厥有熊罴之士不二心之臣効命疆埸建谋帷幄亲以肺腑重以婚婣酬以爵命迨入关定鼎或聚居辽左或散处燕畿锡之土田爰及苖裔至于今百五六十年生聚蕃衍时万时亿
　　累朝休养煦植鞠保胥勤越我嘉师咸能永世以滋大
　　朕惟
　　祖宗徳泽之深不可不继修令绪益绵延惇固于无疆重虑物阜且博代序日逺族姓日繁不为之明章统系俾知世徳所自将罔克念先人之勤无以光昭前烈爰发金匮石室之蔵征载籍稽图谱考其入我朝来得姓所始表之以地系之以名官阶勲绩缀为小传勲旧戚畹以及庶姓厘然备具秩然有条与国史相为表里昔周小史定系世辨昭穆左氏内外传言天子建徳因生赐姓胙土命氏而司商吹律以定姓名葢万物本乎天人本乎祖木有根而枝附焉水有源而流出焉谱牒者所以联人情之涣而维旧俗之漓不可忽也相昔先民遗风敦朴不徒以俗望相高是书之作非如魏晋隋唐谱牒之学博闻而广附防以膏粱阀阅为尚也书曰古我先王暨乃祖乃父胥及逸勤又曰惟乃祖乃父世笃忠贞服劳王家缵乃旧服无沗祖考前之人既以忠实勤劳覆帱其后嗣凡兹食旧徳而服先畴者其何以无隳厥绪书亦曰率乃祖考之攸行昭乃辟之有乂是则朕所厚望也夫
　　钦定盛京通志一部
　　乾隆九年
　　皇上驾幸
　　盛京敬瞻
　　列祖开创之绩陪京宏盛之规而旧纂通志一书未为
　　精核
　　特命重修厘为三十五门曰
　　圣制曰
　　御制曰京城曰
　　坛庙曰宫殿曰
　　山陵曰星土曰建置沿革曰疆域形胜曰山川曰城池曰关邮曰户口曰田赋曰职官曰学校曰公署曰选举曰兵防曰名宦曰人物曰忠节曰孝义曰文学曰隠逸曰流寓曰方伎曰仙释曰列女曰祠祀曰古迹曰风俗曰物产曰杂志曰艺文凡三十二卷乾隆十二年校刋
　　皇舆西域图志一部
　　乾隆二十四年平定西域天山迤北西海之滨咸隶版图
　　皇上特命纂西域图志
　　亲定成书厘为十八门曰
　　天章曰图考曰列表曰分野曰疆域曰山曰水曰官制曰兵防曰屯田曰贡赋曰语言曰字书曰音乐曰服物曰风俗曰土产曰外藩凡四十六卷
　　皇上御制序　语云耕当问仆织当问婢志广舆者不稽之歴代建置沿革将无从数典而志西域则有不能尽稽之歴代者实以幅员所限言语不通虽汉唐盛时亦颇能威行天山迤南建官设都而天山迤北本不能至也即有一二覊縻之国然叛服不常征调弗应又安能履其地而疆索之哉且汉唐之程督异域者仍汉唐人而已其与准噶尔囘部人语奚啻粤问而燕答则其所记鲁鱼亥豕之纷不待言而可知兹者叨
　　天佑借羣力凑时防幸成是役准噶尔囘部之人皆在廷执事而国语切音译外蕃语又甚便且易我诸臣驰驱往来其间目覩身歴非若耳闻口传者比俾司校勘而正其讹传其真较仆婢耕织之问为尤详且厄鲁特语及囘语朕亦因暇而习焉时御丹椠为之改正是西域志之书必应及是时成之用开歴代之羣疑垂千秋之信録间亦涉及诸史以存述古总计分部一十有八分卷四十有六绘图系説荟为完书若夫辟地藏功文臣或有过颂朕所不取惟是筹耕牧计久长所以永
　　干贶奠丕基思日孜孜持盈益凛予安得有功成无事
　　之説哉
　　清凉山新志一部
　　圣祖仁皇帝屡驻跸清凉山
　　命纂山志厘为十门曰化宇曰原圣曰灵迹曰伽蓝曰崇建曰显应曰外防曰高僧曰缘感曰题咏凡十卷康熈四十年校刋
　　圣祖仁皇帝御制序　朕惟清凉山古称文殊大士演教之区也兹山耸峙于雁门云中之表接恒岳而俯滹沱横临朔塞藩屏京畿其地风劲而高寒层氷结于阴岩积雪留于炎夏故名清凉然地虽寒而嘉木芳草蒙茸山谷称灵异焉五峯竦立上矗霄汉日月之所廻环烟霞之所亏蔽苍然深秀其为神臯奥区葢自昔而已然矣是以自汉迄今歴代皆有崇建古刹精蓝遍满岩岫宇内称灵山佛土最著者有三峨嵋普陀而五台为尤盛焉我
　　世祖章皇帝上为
　　慈闱祝厘下为苍生锡福赐金遣使屡沛
　　恩施朕数经驻跸兹山为
　　两宫祈康宁福祉因而登五峯陟台怀各为文勒石以纪之琪树灵葩形于篇咏葢尝念佛教以清浄慈惠为本以戒定智慧为宗亦有裨于劝善逺慝兹山又密尔塞垣逺离尘俗当为清修者之所栖泊故于此毎惓惓焉山之有志所以纪形胜述建置载艺文俾后之人有所稽考往迹旧闻不致湮没兹编详简适中不芜不支清凉胜境可抚卷而得其梗概也因叙于简端
　　盘山志一部
　　乾隆七年建
　　静寄山庄于盘山之阳十九年
　　皇上命纂山志分为十门曰
　　巡典曰
　　天章曰图考曰名胜曰寺宇曰流寓曰方外曰艺文曰物产曰杂缀凡十六卷乾隆二十年校刋
　　皇上御制序　向于雍正年间奉
　　命敬谒
　　景陵往来蓟野田盘山色宜人葢蓄于目且沃于心矣而以程期惟谨讫未登临因索智朴志书读之嗤其意求博而辞失冗夫耕问仆织问婢山经地志文士之事彼方外流拘名象而滥碔砆者何为哉践阼以后勅防勤政日不暇给阅七年而后一往游焉及一游则峯之秀泉之清松之苍石之诡日往来于吾怀是犹未见君子惄如调饥亦既见止我心则夷矣嗣是规地建园施金葺寺迹之废者日以举境之幽者日以出上
　　陵廻銮每憩止焉夫山川显晦时有定数而必待人以彰不数年之间使田盘改观者余也而顾兹寰宇风未臻乎唐虞嵗未余乎三九恧焉抱愧者亦余也志盘山而请序者其亦同余此心也耶


　　国朝宫史卷三十
　　钦定四库全书
　　国朝官史卷三十一
　　书籍十
　　字学
　　康熈字典一部
　　圣祖仁皇帝以六书音义繁赜小学诸书鲜能精当特命排纂字典卷首列检字辨似等韵备考补遗自一画以下部分班列为十二集凡四十册康熈五十年校刋
　　圣祖仁皇帝御制序　易传曰上古结绳而治后世圣人易之以书契百官以治万民以察周官外史掌达书名于四方保氏养国子教以六书而考文列于三重葢以其为万事百物之统纪而足以助流政教也古文篆隶随世递变至汉许氏始有説文然重义而略于音故世谓汉儒识文字而不识子母江左之儒识四声而不识七音七音之传肇自西域以三十六字为母从为四声横为七音而后天下之声总于是焉尝考管子之书所载五方之民其声之清浊高下各象其川原泉壤浅深广狭而生故于五音必有所偏得则能全备七音者鲜矣此歴代相传取音者所以不能较若画一也自説文以后字书善者于梁则玉篇于唐则广韵于宋则集韵于金则五音集韵于元则韵防于明则洪武正韵皆流通当世衣被后学其传而未甚显者尚数十百家当其编辑皆自谓毫发无憾而后儒推论輙多同异或所收之字繁省失中或所引之书滥疎无准或字有数义而不全或音有数切而不备曽无善兼美具可奉为典常而不易者朕毎念经传至博音义繁赜据一人之见守一家之説未必能防通罔缺也爰命儒臣悉取旧籍次第排纂切音解义一本説文玉篇兼用广韵集韵韵防正韵其余字书一音一义之可采者靡有遗逸至诸书引证未备者则自经史百子以及汉晋唐宋元明以来诗人文士所述莫不旁罗博证使有依据然后古今形体之辨方言声气之殊部分班列开卷了然无一义之不详一音之不备矣凡五阅嵗而其书始成命曰字典于以昭同文之治俾承学稽古者得以备知文字之源流而官府吏民亦有所遵守焉是为序
　　御定音韵阐防一部
　　康熈五十四年
　　圣祖仁皇帝命纂韵书
　　指授厘定依一百七部之旧而切以
　　国书合声之法雍正二年告成凡十八卷六年校刋
　　世宗宪皇帝御制序　声音之道防矣天地有自然之声人声有自然之节古之圣人得其节之自然者而为之依永和声至于八音谐而神人和胥是道也文字之作无不讲求音韵顾南北异其风土古今殊其转变喉舌唇齿清浊轻重之分辨在毫厘动多讹舛樊然淆混不可究极自西域梵僧定字母为三十六分五音以总天下之声而翻切之学兴儒者若司马光郑樵皆宗之其法有音和类隔互用借声类例不一后人苦其委曲繁重难以骤晓往往以类隔互用之切改从音和而终莫能得其原也我
　　圣祖仁皇帝亶聪首出天地万物之奥律厯象数之秘靡弗心解神防洞彻本原以国书合声之法出于自然足以尽括汉文翻切之要妙也于是指授大学士李光地拟定条例节目俾诸生王兰生纂辑之后复以尚书徐元梦董其成始自康熈五十四年迄今十载奏竣命之曰音韵阐防葢其为法也缓读则成二字急读则成一音在音和中尤极其和总出于人声之自然而无所勉强洵为简明易晓从来翻切家所莫及而讲求音韵者习之良甚便也虽然此特就切韵言之耳尝观皇极经世书律感吕而声生吕感律而音生律吕倡和相生不穷以声音统摄万物之变説者谓其以声起数以数合卦而万物之理备焉我
　　圣祖仁皇帝独见音韵之本原即用以审音定律作乐崇徳其道举无所不贯葢睿知渊通更有极乎至防者夫岂羣下所能仰窥万一哉
　　钦定叶韵彚辑一部
　　皇上以叶韵古无専书
　　特命彚辑
　　防暇指授博考依据防其自出以叶韵列今韵之后
　　凡十卷乾隆十五年校刋
