<!-- { "loadSidebar": true } -->
　　命儒臣重加稽考详悉増补以昭大备首详释名总论沿革缘起次胪典故次列对偶次备摘句次辑诗文旧四十三部今益以花部为四十四曰天部十一巻曰嵗时十一巻曰地部十七巻曰帝王十七巻曰后妃二巻曰储宫曰帝戚各一巻曰设官五十七巻曰封爵四巻曰政术三十二巻曰礼仪三十巻曰乐部八巻曰文学十四巻曰武功二十四巻曰边塞十二巻曰人部七十四巻曰释教曰道曰灵异曰方术各二巻曰巧艺八巻曰京邑二卷曰州郡六巻曰居处十五巻曰产业四巻曰火部二巻曰珍寳四巻曰布帛二卷曰仪饰三巻曰服饰十二巻曰器物四巻曰舟部曰车部各一巻曰食物六巻曰五谷曰药部各二巻曰菜蔬一卷曰果部六卷曰花部三巻曰草部四巻曰木部六卷曰鸟部十一卷曰兽部曰鳞介各八巻曰虫豸六巻凡四百五十巻康熙四十九年校刋
　　圣祖仁皇帝御制序　朕防务余暇博渉艺林毎览一书必尽其全帙沈潜往复既得其始终条理精义之所存而文句英华亦尝读之矣尝谓古人政事文章虽出于二然文章以言理政事则理之发迩而见逺者也岂仅以其区区文句之间而可以自命为学术乎自六朝乃有类书而尤盛于唐此岂非求之文句之间者哉虽然理之所寓于斯萃焉弗可废也昔者孔子之系易也曰方以类聚又曰本乎天者亲上本乎地者亲下则各从其类也于诸卦则曰其称名也小其取类也大盖以天下古今事物之理毕具于易而易之为书因理象物因物徴辞以断天下之疑而成天下之务者各从其类以明之然则类书之作其亦不违于圣人立言之意欤书之最著者艺文类聚北堂书钞初学记白帖杜氏通典宋明以来撰者寖广若博而不繁简而能覈者抑亦鲜矣独俞安期唐类函颇称详括大抵祖述欧阳询之类聚稍删存书钞初学记白帖通典而附益之安期明人也而曰唐类函者以其皆唐辑也既缺宋以来书而唐以前亦有脱漏者爰命儒臣逖稽旁搜泝洄往籍网罗近代増其所无详其所略参伍错综以摛其异探赜索隐以约其同要之不离乎以类相从而类始备焉书成计四百五十卷夫自有类书迄于今千有余年而集其大成可不谓斯文之少补乎学者或未能尽读天下之书观于此而得其大凡因以求尽其始终条理精义之所存其于格物致知之功修辞立诚之事为益匪浅尠矣
　　佩文韵府一部
　　圣祖仁皇帝以韵府羣玉五车韵瑞诸书引据未能详
　　确
　　命廷臣博考羣书増补首标韵藻自二字至六字以经史子集为序而列人名于后次附对语摘句
　　亲定成书依韵分帙凡一百六巻康熙五十年校刋圣祖仁皇帝御制序　朕万防在御日昃宵分未遑自逸时当燕闲不辍问学羣经子史诵其文而晰其义矣以至百家之书凡可以禆世教厉民风者修明补正罔使缺遗尝谓韵府羣玉五车韵瑞诸书事繋于字字统于韵稽古者近而取之约而能博是书之作诚不为无所见也然其为书简而不详畧而不偹且引据多误朕毎致意焉欲博稽众籍着为全书爰于康熙四十三年夏六月朕与内直翰林诸臣亲加订正其讹舛増其脱漏或有某经某史所载某字某事未备者朕复时时靣谕一一増录渐次成帙犹以故实或未极博于十月复命阁部大臣更加搜采以裒益之旣有原本増本又有内増外増将付剞劂矣名曰佩文韵府随于十二月开局武英殿集翰林诸臣合并详勘逐日进览旋授梓人于五十年十月全书告成共一百零六巻一万八千余页囊括古今网罗钜细韵学之盛未有过于此书者也书成诸臣请序朕念自初至今经八年矣歴寒暑之乆积嵗月之勤朕于此书政事之暇未尝惜一日之劳也朕又尝谕诸臣从来着一大书非数十年之功不能成今数年以来所成大部书凡十有余种若非合众人之力岂能刻期告竣故凡先后预事诸臣皆命列名其中兹序佩文韵府因备记编撰之始末遂及修集诸书之大指以见成书之不易如此
　　韵府拾遗一部
　　圣祖仁皇帝因佩文韵府既成尚有遗漏复
　　命廷臣纂辑搜录増补二十之一巻以韵厘仍如其数
　　大学士王掞王顼龄奉
　　勅恭序
　　御定月令辑要一部
　　圣祖仁皇帝以冯应京戴任所辑月令广义采摭芜累命儒臣重加编辑
　　亲定成书首列图説次详四时十二月閠月昼夜时刻
　　凡二十四卷康熙五十四年校刋
　　圣祖仁皇帝御制序　古者于明堂之中施十二月之令本尧典授时之意而推广之今所传大戴礼夏小正篇小戴礼月令篇三代之遗文大略可见矣月令虽出吕览而蔡邕次其章句孔頴逹定其正义推明周公品制列之于经汉晋而下若四民月令四时纂要以及千金锦帯嵗华纪丽嵗时杂记诸书代有撰述未覩赅备前明之季冯应京戴任始辑月令广义二十四巻为士庶通用观其原本经训推衍义类用意亦云勤矣顾其采摭旣多芜累间出爰命儒臣重加编辑次第呈览亲为裁定正譌芟一归雅驯别起义例补所未备博观约取务合于体要而切于实用庶防古者月令明堂之遗式矣书成名曰月令辑要旧本图説并为厘正列诸简端因天时而课治功察物以尽人事自国家政典下逮甿庶作息均可防验而宏览博物之学亦于是乎有取焉由今而后言纪时之书者其必以此为权舆也夫
　　御定子史精华一部
　　圣祖仁皇帝命词臣采掇子史中精语用资考古之助
　　未及成书
　　世宗宪皇帝复命校集为部三十曰天部五巻曰地部七巻曰帝王八巻曰皇亲三巻曰嵗时四巻曰礼仪九巻曰设官八巻曰政术二十巻曰文学七巻曰武功五巻曰边塞四巻曰伦常六巻曰品行十巻曰人事八巻曰乐部二巻曰释道四巻曰灵异五巻曰方术四巻曰巧艺三巻曰形色二巻曰言语八巻曰妇女二巻曰动植八巻曰仪饰曰服饰曰居处曰产业曰食馔曰珍寳各二巻曰器物六巻计二百七十九类凡一百六十卷雍正五年校刋
　　世宗宪皇帝御制序　恭惟
　　皇考圣祖仁皇帝天纵聪明秉上圣之姿而垂意典籍勤于稽古
　　御极六十余年万防之暇披览巻帙不辍寒暑廵幸所至必以缃素自随逮于耄龄精研不倦延阁广内之藏捜讨无遗所谓好古敏求多学而一以贯之也欲以编辑成书嘉恵天下后世嗜学之士
　　特命开书局于武英殿召集词臣歴嵗修纂毎成数巻即上呈
　　御览
　　亲加指示前后所成充溢册府而子史精华之纂为最后朕纉緖之初尚未告竣敬承
　　先志俾就厥功综观大凡其部三十其目二百七十有九自天文地理帝徳王功礼乐兵刑之大人伦日用之常以及九边之殊域二氏之异教方术技艺之巧草木鸟兽之蕃门分类别条理具备而采掇子史芟芜撷秀甚有禆于学者盖士之向学通经为先而博及于子史固不能若穷经之専一惟揽其精华而识之勿防俾考古者于兹寻其緖则无虑于简牍之繁绩文者于兹取其材则有助于翰墨之富用力甚简而成功已多是
　　圣祖仁皇帝垂教无穷之至意也剞劂旣毕展阅全编敬为叙引昭示乆逺用缀于篇端
　　骈字类编一部
　　圣祖仁皇帝命儒臣采经史子集诸书中骈字之典雅者以上一字为统依韵相从荟为类编未及成书
　　世宗宪皇帝复命编辑分十二门曰天地二十一巻曰时令十四巻曰山水二十一巻曰居处九巻曰珍寳十二巻曰数目三十五巻曰方隅二十一卷曰采色十四巻曰器物曰草木各二十八巻曰鸟兽十四巻曰虫鱼七巻又补遗一门曰人事十六巻凡二百四十巻雍正六年校刊
　　世宗宪皇帝御制序　我
　　皇考徳秉生知学深稽古万防之暇披览简编自六经诸史以逮诸子百家莫不探其本源穷其阃奥又令词臣纂辑羣言广稽博采丹黄甲乙荟萃成编所就者非止一书所录者动盈万巻咸秉
　　宸衷之厘定并为秘府之珍藏又以自古类书或以事而相从或以韵而相次因循故辙讹伪相沿乃
　　命儒臣纂修骈字类编一书字从所统若律吕之有元声类以字分如百川之归大壑提纲挈领义例灿然首天地而时令次之次山水居处而珍寳数目又次之次方隅采色器物而草木鸟兽虫鱼人事又次之部分则简而不繁取材则博而能要极词坛之玮丽创类苑之竒观朕景仰
　　前徽钦承丕緖如子史精华图书集成等书悉遵先志分命臣工夙夜校讐竝皆竣事而骈字类编亦以今秋告成记曰比事属辞盖骈之义也易曰方以类聚则类之始也今字则从骈义虽不同而不妨于竝列编则从类事虽互见而不至于混淆于是乎乾坤之蕴民物之繁大备于一书之中而蔚然萃羣书之秀矣洪惟我
　　皇考盛徳际天地大业照古今述作上继夫圣明文章悉归于性道是书之成岂徒为艺林之盛事而已哉形而上者谓之道形而下者谓之器引而伸之触类而长之无器之非道也爰书大意弁之简端庶防以学务时敏之思为绍庭陟降之志云尔
　　分类字锦一部
　　圣祖仁皇帝命儒臣采经史子集下至説部诸书择其字之雅丽者自二字至四字区为成对备用荟萃成书分四十门曰天文曰节令曰地理各二巻曰山水三巻曰帝后二巻曰藩戚一巻曰伦常曰肢体曰人物各二巻曰佩服一巻曰饮馔曰宫室各二巻曰器用三巻曰礼仪曰音乐各二巻曰职官三巻曰政教四巻曰文事曰武备曰技艺各二卷曰境遇一巻曰释道二巻曰菽粟曰布帛曰珍寳各一巻曰果木曰花卉各二巻曰鸟兽三巻曰虫鱼二巻曰数目曰干支合一巻曰卦名曰采色曰巧对曰借对曰双声曰叠韵合一巻曰偶字曰通用合一巻曰祥瑞一卷计六百一十八类凡六十四巻康熙六十一年校刊
　　圣祖仁皇帝御制序　司马相如云合纂组以成文列锦绣而为质盖言词赋虽雕虫末技亦必掞藻敷华饰琢其章句然后文质相宣也朕山荘避暑勅防之暇以翰墨自怡而巻帙充积广博鲜要爰命何焯陈年等荟萃经史子集下至説部诸书采择其字之丽雅者厘别为四十门六百一十八类毎类又分成对备用共六十四卷名曰分类字锦阅三载编纂告成朕惟日星辉耀云霞绮駮天之锦也山川峙流草树葱郁地之锦也观文察理礼定乐兴帝王之锦也若夫相如所云乃锦之肤寸者耳然对偶本于隂阳音声协于律吕古文人骈织之功又乌可废哉是书也子夏所云虽小道必有可观者焉
　　佩文斋广羣芳谱一部
　　圣祖仁皇帝以王象晋所纂羣芳谱尚多踈漏
　　命儒臣广加搜择依类分载首纪名状次胪集藻恭录御制赋咏分谱十一曰天时六巻曰谷谱四巻曰桑麻二巻曰蔬谱五巻曰茶谱四巻曰花谱三十二巻曰果谱曰木谱各十四巻曰竹谱五卷曰卉谱六巻曰药谱八巻凡一百巻康熙四十七年校刊
