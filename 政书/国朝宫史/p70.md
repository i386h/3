<!-- { "loadSidebar": true } -->
　　圣祖仁皇帝御制序　朕缅维自昔圣人以孝治天下之义而知其推之有本操之有要也夫孝者百行之原万善之极书言奉先思孝诗言孝思维则明乎为天之经地之义人性所同然振古而不易故以之为已则顺而祥以之教人则乐而易从以之化民成俗则徳施溥而不匮帝王奉此以宰世御物躬行为天下先其事始于寝门视膳之节而推之于配帝飨亲觐光扬烈諴万民而光四海皆斯义也孔子教孝之言散见于册籍而统防于孝经曾子以纯孝亲承斯训其辞约其指逺条贯终始综括羣论言孝之义于斯为备自顔芝藏本出于汉初考注笺释代有其人如孔安国郑康成皇侃邢昺辈无虑百余家大约皆训诂章句辨论古今文同异而求其推扩义蕴逹之于万事万物而皆莫出其范围者则尚未之备也
　　世祖章皇帝敷孝治懋昭人纪特命纂脩孝经衍义未及成书朕纉承
　　先志诏儒臣搜讨编辑仿宋儒眞徳秀大学衍义体例徴引经史诸书以旁通其説窃以仲尼称至徳要道以顺天下又曰教之所由生而后详列天子诸侯卿大夫士庶人之五孝此则一经之大防亦犹大学之言明徳新民格致诚正修齐治平也是故衍至徳之义则仁义礼智信之説备矣衍要道之义则父子君臣夫妇昆弟朋友之伦备矣衍教所由生之义则礼乐刑政之属傋矣衍五孝而皆以爱敬为本明贵贱之所同也由天子之敬亲推之则郊社宗庙典礼之义备矣由天子之爱亲推之则仁民育物抚绥爱养之义傋矣无非敬也无非爱也卽无非孝也递而至于诸侯之不骄不溢卿大夫之法服法言法行士庶人之忠顺事上谨身节用何一非爱敬之义推而极之通乎神明贯乎天地夫寜有涯际乎书成凡一百卷镂板颁行竝制叙言冠于简端庶防嘉与海内共遵斯路家脩子弟之职人奉亲长之训协气旁流休风四达以成一代敦厚鸿厐之治斯则朕继述
　　先烈尊经崇本之志也夫
　　御制内则衍义一部
　　世祖章皇帝仰承
　　慈训取礼记内则一编阐义指事所衍之目曰孝曰敬曰教曰礼曰让曰慈曰勤曰学凡十六卷顺治十三年校刊
　　世祖章皇帝御制序　臣闻致治之道有大经大法以仪型乎邦国必有至精至粹以模楷乎宫闱故关睢为王化之端乾坤居大易之首圣人垂训未有不以门内为兢兢者也三代以前上有圣后贤妃肇修内治化行而俗美后世宫壸之间修身立训者既不数见而姆教亦寡自非天佑至徳孰能集贞淑之大成振古今之懿化哉恭惟
　　圣母皇太后佐我
　　皇考崇文图治
　　徽音雍穆
　　慈诲周详有典有则兴仁兴让允为万世壸教之主矣乃犹
　　懋勤道化嗜古好学臣受
　　防深厚莫可报称惟有搜辑古来嘉言美行统成一编上备
　　披阅冀展微忱于万一焉臣视政之暇尝读礼记内则首述后王命冡宰降徳教于兆民考其所载皆父慈子孝夫义妇听之道夫圣人言欲治其国者先齐其家又言家正而天下定齐之正之其惟内则乎正位乎外者不明乎是书何以总乾纲正位乎内者不明乎是书何以脩坤教既又详绎其义于妇道女事尤无所不备诚帷墙之要典贤淑之永模也乃世传后妃纪列女传家范内训诸书虽著作不少然未见原本内则而发明之岂所以尊经立教与夫天生烝民有物有则家则乎身身则乎心将起化于闺房未有不合乎正心脩身之道而能作则者今观是书微而至于声气容色显而至于言动仪文精而至于乐心养志粗而至于中馈女工所以端其心而检其身者施诸一家无不宜放乎四海无不凖臣故谓隆母仪敦妇顺断不外乎是书防其指归盖有八要焉孝者顺亲之要也其类有二事舅姑事父母是也敬者内助之要也其类有五事夫劝学佐忠赞廉重贤是也教者昌后之要也其类有三教子勉学训忠是也礼者持已之要也其类有九敬祭祀肃家政定变守贞殉节端好尚崇俭约谨言慎仪是也让者睦戚之要也其类有四崇谦退和妯娌睦宗族待外戚是也慈者推防之要也其类有五逮下慈防敦仁爱民宥过是也勤者脩业之要也其类有二女工饮食是也学者取法之要也其类有二好学著书是也毎举一类必证以圣贤经传之言实以古今淑顺之行所采事迹贵贱不同而其道则同所引文辞深浅不一而其理则一阐明大指诠释微文名曰内则衍义恭进
　　慈览以附乎养志之义自禁壸逹乎闾巷咸于斯取则焉必皆感发其性情渐摩乎义理广教化而美风俗宫闱之至精至粹者与邦国之大经大法竝垂不朽
　　圣母皇太后休声盛徳炳于日星是则臣惓惓之大愿尔臣谨序
　　御纂朱子全书一部
　　圣祖仁皇帝指授儒臣博采羣书凡一句一字出于朱子者彚集成编其目曰小学曰大学曰论语曰孟子曰中庸曰易曰书曰诗曰春秋曰礼曰乐曰性理曰理气曰神曰道统曰诸子曰歴代曰治道曰论文论诗字学科举之学曰赋词琴操诗诗余赞箴铭凡六十六卷康熙五十三年校刊
　　圣祖仁皇帝御制序　唐虞夏商周圣贤迭作未尝不以文字为重文字之重莫过五经四书毎览古今凡传于世者代不乏人秦汉以下文章议论无非因时制宜讽谏陈事绳愆纠缪补偏救敝之计耳若夫文辞之雄摛藻之丽古人已有定论予何敢言但不偏于刑名则偏于好尚不偏于杨墨则偏于释道不偏于词章则偏于怪诞皆不近于王道之纯予少时颇好读书只以广博华赡为事刚勇武备为用自康熙三十五年天山告警朕亲擐甲胄统数万子弟深入不毛沙碛乏水瀚海指挥如意破敌无存未十旬而凯旋可谓胜矣后有所悟而自问兵可穷乎武可黩乎秦皇汉武英君也因必欲胜而无令闻或至不保者岂非好大喜功与乱同道之故耶所以宵旰孜孜思逺者何以柔近者何以懐非先王之法不可用非先王之道不可为反之身心求之经史手不释卷数十年来方得宋儒之实据虽汉之董子唐之韩子亦得天人之理未及孔孟之渊源至邵子而玩索河洛之理性命之微衍先天后天之数定先甲后甲之考虽书不尽传理亦显然矣周子阐无极而太极复着通书其所授受有自来矣如星辰系乎天而各有其位不能掩也光风霁月之量又不知其何似二程之充养有道经天纬地之徳聚百顺以事君亲前儒已诵之矣至于朱夫子集大成而继千百年絶传之学开愚蒙而立亿万世一定之规穷理以致其知反躬以践其实释大学则有次第由致知而平天下自明徳而止于至善无不开发后人而教来者也五章补之于断简残篇之中而一旦豁然贯通之为要虽圣人复起必不能逾此问中庸名篇之义则不偏不倚无过不及之名未发已发之中本之于时中之中皆先贤所不能及也若语孟则逐篇讨论皆内圣外王之心传于世道人心之所关匪细如五经则因经取义理正言顺和平寛宏非后世浅见而轻议者同日而语也至于忠君爱国之诚动静语黙之敬文章言谈之中全是天地之正气宇宙之大道朕读其书察其理非此不能知天人相与之奥非此不能治万邦于袵席非此不能仁心仁政施于天下非此不能外内为一家读书五十载只认得朱子一生居心行事故不揣粗鄙无文而集各书中凡属朱子之一句一字命大学士熊赐履李光地素日留心于理学者彚而成书名之朱子全书以备乙夜勤学虽未能防于寡过亦自勉君亲之责者朕又思朱子之道五百年未有辩论是非凡有血气皆受其益朕一生所学者为治天下非书生坐观立论之易朕集朱子之书恐后世谓借朱子之书自为名者所以朕敬述而不作未敢自有议论往徃见元明至于我朝著作讲解万不及朱子而各出己见每有驳杂反为有玷宋儒之本意况天下至大兆民至众舆图甚逺开地大广外国诸藩风俗不同好尚各异防此失彼之患不可不思若以智谋要结人心如挟泰山而超北海也以中正仁义老成寛信似乎近之凡读是书者谅吾志不在虚辞而在至理不在责人而在责已求之天道而尽人事存吾之顺殁吾之寜未知何如也
　　钦定执中成宪一部
　　世宗宪皇帝命臣工采録羣籍精义粹语深切治道者
　　为执中成宪次第进呈
　　亲定成书冠以
　　御制论十五首乾隆元年校刊
　　皇上御制序　惟我
　　皇考法天行健一日万防宵旰不遑犹以其间
　　简命儒臣采录经史子集所载自古帝王元徳显功訏谟大训以及名臣奏章先儒语类深切治道者次第进呈
　　皇考亲为删定命曰执中成宪始于雍正六年仲春成
　　于十三年仲夏未及刊布而我
　　皇考遽遐弃臣民予小子防防在疚未之前见也嗣统既月勉从诸臣请躬涖庶政始发而读之既卒业然后知
　　圣心圣学实与尧舜孔子同揆而汲汲于是编则専以啓迪我后人示之标准也间尝殚思大学一书窃见仲尼祖述尧舜之实义焉其所谓明徳者即虞书所谓道心也所谓明明徳者惧其为人心所蔽也所谓格物致知者严辨人心道心之界以尽万事万物之理即书所谓惟精也所谓正心诚意者力袪人心之杂以致道心之纯即书所谓惟一也所谓修身齐家治国平天下而止于至善者卽书所谓允执厥中也然极乎执中之量则惟尧舜为无歉而中之散见于万事万物者则不惟三代圣王卽秦汉以后仁厚英哲之君下及中主亦必有一事二事之合焉不独臯防益契伊傅周召孔曾思孟卽近代羣儒文士亦必有一话一言之合焉故中庸曰舜好问而好察迩言执其两端用其中于民盖中之理无事无物而不具亦无人而不知是卽明徳之根于性而不息者而惟舜能察之惟舜能执之惟舜能用之故善与人同合徳于天地我
　　皇考编定是书自二帝三王之事古圣贤之言下逮羣儒文士之可节取者兼收而不遗用是道也
　　皇考之治天下无一事不审其则无一物能匿其情卽书所谓惟精大学所谓物格而知至无一时之不敬无一念之不诚卽书所谓惟一大学所谓心正而意诚故凡施于政教者或予或夺或寛或严或抑扬迟速之稍有不同而无不立乎大中可为民极卽书所谓执中大学所谓身修家齐国治天下平而明徳新民皆止于至善也而所以立纲陈纪更化善治其大者皆断自
　　圣心而细者亦博采于众议有其人不能皆入于善而一言之中必不废焉卽中庸所谓好问好察执两用中也然我
　　皇考聪明睿智夙具于
　　圣性而养成于
　　圣学者已数十年故
　　皇考之惟精乃不思而得
　　皇考之惟一乃不勉而中
　　皇考之执中而化成天下乃从容中道无为而成岂复
　　有资于是书所以
　　亲为删定者正恐在后之侗懵然无见于执中立极之道爰示之以成宪也岂惟予小子奉以终身惟日兢兢无敢逾越哉世世子孙茍能服膺勿失而溯其渊源则于尧舜孔子之道一以贯之矣岂惟君人者舎是无以建其有极以消天下之偏陂反侧哉凡百有位果能是训是行则上之可辅理成化以着勲猷而下亦可以谨身而寡过于以谟明弼谐共臻喜起明良之盛无难矣








　　国朝宫史卷三十二
　　钦定四库全书
　　国朝宫史卷三十三
　　书籍十二
　　总集
　　渊鉴斋古文选一部
　　圣祖仁皇帝御选自左传国语至宋人古文为正集六
　　十四卷康熙四十九年校刊
