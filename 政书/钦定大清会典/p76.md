<!-- { "loadSidebar": true } -->
　　凡匠役之畱部待用者遇有营造量予工直闲日按月给米夫役廪食于各司及库厂者月给银米皆按季关支各有差若临时召募工匠及暂雇夫役计日给直均有定价
　　凡食粮匠役设有定数营缮司九十七名虞衡司五十九名都水司百有八名屯田司十有六名各司库局隶役七十九名其支领银米均会覈应给之数造册移戸部关支虞衡司库硝黄库濯灵厂库丁二十四名每三岁各给羊裘由制造库办给
　　节慎库
　　凡收纳帑项每岁奏支戸部库帑十万两或二十万两贮库潘桃古北杀虎等口木税密云县出口炭税山东河南江南建旷裁夫存银均解部由各司于文到日覈数移库解官赴库交收宝源局岁铸钱按月按卯各工营造费余按限均输库以备支
　　凡支帑项各工所物价工直均由各司各库覈明应给之数具领移库按数给戸部移取宝源局钱配兵饷按月支给岁以三十六万缗为度
　　凡奏销帑项月要其数具奏岁终则会计一岁收存畱之数列册具疏以
　　闻
　　凡遇大兴作库存帑项不敷用度随时疏请咨戸部移取备支工竣奏销








　　钦定大清会典卷七十六
<史部,政书类,通制之属,钦定大清会典>
　　钦定四库全书
　　钦定大清会典卷七十七
　　工部
　　制造库
　　凡制
　　宝盝印盝
　　皇帝宝盝高九寸方八寸五分宝色池高三寸四分方六寸四分均金制盝镂花草文外椟高尺有三寸方尺有二寸椟架高二尺一寸方尺有八寸均枏木制朱髤椟绘金云龙架雕龙文袱垫均用黄绮○
　　皇太后
　　皇后宝盝高七寸八分方八寸宝色池高二寸方四寸八分均金制外椟绘龙鳯文余制及袱垫与
　　皇帝同　　【皇后椟绘鳯文】○
　　皇贵妃
　　贵妃宝盝金制宝色池银制金饰椟均杉木架均椴木朱髤金饰
　　皇贵妃绘鸾凤文袱垫用金黄色○
　　贵妃绘云凤文袱垫用金黄色○
　　妃印盝印色池制如
　　贵妃○亲王世子宝盝高七寸八分方八寸宝色池高二寸方四寸八分均银制金饰椟绘斗牛云文袱垫均绛绮郡王印盝印色池皆银制余如亲王
　　凡制
　　册
　　皇太后
　　皇后金册十页高七寸一分广三寸二分每页重十有八两聨以枢纽面钑升降龙文内函高九寸长一尺广六寸五分外椟高尺有三寸长尺有三寸五分广一尺架高二尺一寸方一尺八寸均枏木制朱髤金饰绘龙凤文　　【皇后绘鳯文】袱垫均黄绮○
　　皇贵妃金册十页每页重十有五两椟以杉木架以椴木制朱髤金饰绘鸾凤文余制同○
　　贵妃金册如之椟绘云凤文袱垫用金黄色○妃金册每页重十有四两八钱余制同○
　　嫔金册四页每页重十有四两六钱有奇袱垫用绛绮余制均同○亲王世子册均金制十页每页重十有五两椟绘斗牛云文袱垫均用绛绮郡王册银制金饰十页每页重十有四两余与亲王同贝勒贝子册均纸制十页高尺有一寸广七寸五分绘金云龙表里饰黄缯镇国公以下奉恩将军以上给
　　诰纸制高一尺长丈有六尺绘金龙玉轴牙签○公主金册四页余制如亲王亲王世子郡王福晋册皆四页余各视其夫册之制贝勒贝子夫人郡主县主郡君及外藩王公均纸册制同○文武官功封世爵给
　　勅长一丈黄纸龙边
　　皇册匣五均皮制高一尺五寸四分广一尺深无定数视册之多寡厚薄以为度盖高三寸五分广一尺有三分边角均周缘以铜及搭环饰件均涂金钩花上面暨前左右绘金龙七后绘宝相花黄皮为携带涂金铜锁钥各一左悬钥匙牌右悬编次铜牌袱用黄绮销金团龙
　　凡制宣读
　　册宝加上
　　徽号
　　册立
　　册封诸典礼均仿金
　　册宝印之式纸制
　　册面饰黄绮
　　宝饰黄缯盝用黄色者云龙五采绮面缯里用金黄
　　色者云绮面缯里
　　凡制
　　玉册宝升祔
　　太庙
　　玉册十页每页高九寸广四寸五分厚四分聨以黄组中鑴清文五页汉文三页前后二页镂升降行龙册文填青
　　庙号填金玉钱一径二寸厚六分孔方五分鑴天下太
　　平清汉文填以金青二色
　　玉宝台方广五寸厚一寸九分鑴清汉文交龙纽泥金高二寸六分宝色池金饰高一寸三分方六寸一分宝盝方八寸六分高尺有六分外椟方一尺一寸三分高一尺三寸二分册函长一尺有七分广六寸六分高九寸七分外椟长一尺三寸九分广九寸高尺有三寸三分均枏木制朱髤绘金云龙云鳯袱垫皆用黄绮○恭上
　　尊諡
　　册諡追封宣读
　　册宝均绢制
　　陵寝地宫
　　册宝檀香制制与
　　玉册宝同
　　凡卤簿之制
　　皇帝卤簿有四曰大驾卤簿曰法驾卤簿曰銮驾卤
　　簿曰骑驾卤簿制均有辩
　　大驾卤簿
　　玉辇【惟大驾用之余不用】穹顶高二尺方六尺二寸饰天青色前后左右各嵌圆花苍玉一上安金顶青绮为重幨绣金云龙屋高五尺三寸方五尺柱绘金龙门高四尺八寸广二尺三寸五分中设饰金云龙宝座氊帏青色夏易朱帘辇座高二尺四寸上方七尺六寸下方七尺七寸朱髤绘金四周朱阑四中辕二长三丈八尺五寸外辕二长二丈九尺朱髤前后饰金龙首尾舁以三十六人合法驾銮驾骑驾卤簿全设【其制分详各卤簿内】
　　法驾卤簿
　　金辇顶饰泥金嵌金版四幨帏均黄色屋高五尺方四尺九寸中二辕长二丈八尺一寸外二辕长二丈六尺一寸舁以二十八人余如玉辇玉辂穹顶形圆高三尺一分饰天青色四面嵌苍玉各一上安涂金顶高一尺二寸九分下环镂金云龙版百六十有二叠为三成幨绮如顶色【后各辂同】屋四方高六尺七寸九分广八尺二寸五分柱四高五尺八寸四分门高五尺一寸九分广二尺四寸九分左右门广二尺二寸五分内四周饰金斗拱中设宝座外绕朱阑三辂后左右太常旗二旗各十有二斿攒竹朱竿左旗绣日月五星二十八宿右旗绣升龙座下朱辕二各长二丈二尺九寸五分前设驾象靷环一轮二轴一轮各十有八辐皆朱髤饰以钑金花文辂座去地四尺一寸五分
　　金辂穹顶饰黄色四面嵌金版各一左右二旗各绣黄色升龙余制如玉辂
　　象辂穹顶饰赤色高二尺六寸五分四面嵌象牙版各一屋高六尺四寸九分广八尺九寸五分柱高五尺五寸四分门高五尺九分广二尺四寸五分左右门广二尺二寸五分座上朱阑四太常旗左绣朱凤右绣升龙座下朱辕三各长二丈五寸九分驾马八前设引马游环一马项系铃斋戒日则辍辂座去地三尺四寸五分余制如玉辂
　　革辂穹顶饰银色高二尺五寸五分四面嵌黄色羊皮版各一屋高五尺五寸九分广七尺九寸五分柱高五尺四寸五分门高五尺广二尺二寸五分左右门广二尺一寸九分左旗绣金虎右旗绣升龙下辕二各长丈九尺五分驾马四余制如象辂
