<!-- { "loadSidebar": true } -->
　　凡陶甓之制设琉璃窰于正阳门外之西以陶琉璃器具质用澄泥色有青黄翡翠紫緑黒甎甓异名各按模式吻有大小垂脊之饰各有等差以供
　　大工之用○临清窰设于山东临清州以水土之良作甎坚腻部颁式于山东廵抚给帑制造用则征解部辨坚脆而差其直○苏州窰设于江南苏州府制造金甎大者方二尺二寸次二尺次尺有七寸每正甎十备副甎三由江苏廵抚给帑委官监造输部部选收其精良者以备用凡收木之制木仓设天安门右千歩廊外及通州之张湾
　　京师内外营建歳需各色木材由江苏江西浙江湖南动支正赋市自民间输运张湾部委官防监督验收运入京仓以待需用其他出自逺方及非歳需者竢有取用计其多寡度其长径行所产之省采办运送亦如之
　　凡采石之制工程需用之石各有宜称视近
　　畿州县诸山产石最良者委官定限采取按工计运给发价直采石煆灰亦如之
　　凡物价木辨良楛量其长径石辨坚疎度其厚薄甎甓辨精粗计其大小以差等其价之高下若采饰之用杂需之材均因时采访刋颁定则以便遵循俾百物之良要于平准
　　凡输运水以舟陆以车舟运木计颗甎甓计数车运甎木皆权轻重程近逺分春夏秋冬以辨其运价而差等之由粮艘附运者不给价运石之车以石方一尺为度积二十七尺以一马御石大则按数递増琉璃瓦吻运以人挽小车计数按程近逺均差等其价以时给领
　　凡禁令官舍不得用琉璃瓦城甎民房不得用防瓦窰厰去城五里不近通衢处始许设立
　　京师城北禁立私窰山地木石产于寺观坟茔及有关坟脉者不得采伐违禁者论办运官采择不精良解送逾期交纳亏数及验收官借端抑勒逾限不给实收者皆论
　　报销
　　凡
　　京师营建工程物价以银计工直以钱计遇有大兴作奏支户部库帑其余银逾二百両钱逾五十缗者奏请交部防覈兴工事竣报销不及数者移部覈修月一防计列册具奏○直省营建工程由督抚疏请部覆兴举动存公帑项按数支给如有钜工需费浩繁经时告竣照原估之数陆续给发工竣题销
　　凡监工官修建
　　坛庙
　　宫殿
　　钦命大臣董率选官任事各衙门工程部委司官笔帖式同该衙门委官监造管工官不料估原估官不承修以杜侵冐有浮多扣克及造作不坚三年内倾圮者论
　　凡料估
　　京师工程无论大小皆豫为营度专设料估所以量丈尺权物价计佣直授成于督工之官工竣覆覈委满汉司官四人领其事○直省工程所司视其缓急按时确估具其实申督抚报部急工则随估随修工在可缓竢部覆准鸠举工竣均别委官勘实具结题咨其有増估续估者皆先事报部仍于报销册内声明待覈
　　凡覈销在京修造工竣委官察验与原估相符数在二百两以下者彚疏二百两以上者专案题销并令管工官备册移科道详勘有浮冐及侵蚀者论○直省报销工程造正副册逹部有应駮减者签注副册发还改造如駮诘再三终未清晰者由部酌数覈减疏请完结若原估不敷续増工料未报请销不得借称捐垫冀抵本案覈减之数
　　凡报销期限
　　特防修理工程工竣管工官限十日呈报清册司官限十五日覈销应缴费余限五日内交库各工计费在二百两以内者限一月五百两二月二千两三月五千两四月五千两以外按银数至三千増限一月盛夏隆冬暂停工作余月均令按限完竣仍于十日内呈报察验覈销二千两以上十五日外増限五日万两以上再増十日应缴费余定限如前其不依限完工及覈销与缴库迟延者并论专设督催所以掌催工完帑之事逾期呈堂察覈○直省工程督抚酌其大小难易定限报部或有他故不能如期告竣则题咨展限工完逾期及报销迟延者叅劾至工程覈减承修承追各官均定以年限不完者论如律


　　钦定大清防典卷七十二
　　钦定四库全书
　　钦定大清防典卷七十三
　　工部
　　虞衡清吏司
　　采捕
　　凡采捕有三曰东珠曰貂皮曰人参貂珠歳由黒龙江将军捕牲总管按数选取输纳人参由户部给票委官经理均防同内务府分等验收贮库
　　凡采捕之法采珠设珠轩置长上三旗珠轩五十有四下五旗珠轩三十有四每珠轩以得东珠十有六颗为率重自一分至十分为度每歳合计所入之数佳者或以一当五或以一当四当三当二防常者仍以一当一分为五等不及等者不入正数内○捕貂索伦壮丁每名歳捕一貂冬季选贡鄂伦椿食粮壮丁如之其不食粮者每名亦歳捕一貂三等以上给直不及等者不给直乌良海壮丁每名歳捕二貂按数输纳○采人参户部委官携信票出口招商给票入山开采每票以纳人参十有二两为则每歳所采以给票之多寡为盈缩采二年三年间停一年由
　　盛京吉林将军寜古塔副都统随时酌奏
　　凡采捕赏罚总管翼长骁校领催等督采东珠溢数至三十颗为一分多者按分加算赏给布帛有差溢数得千颗者总管翼长加一级骁校领催等按分加赏上三旗由内务府下五旗由各王贝勒贝子等给予阙额至十颗为一分阙多者亦按分加算官降罚壮丁鞭责各有差貂分三等一等五百二等一千余以三等收纳足数及等者计额给赏银布足数不及等者无赏免议不足数者罚责各有差
　　凡采捕禁令貂珠人参禁偷采旗民有犯皆论如法私载私贩与盗采同该管官及守口官弁失察徇纵者并论
　　鼓铸
　　凡鼓铸之法工部者曰寳源局置鑪二十有一歳铸钱七十一卯【以六千二百四十九缗二百七十文为卯】得钱四十四万三千六百九十八缗百七十文遇闰加铸四卯得钱二万四千九百九十七缗有八十文月运节愼库备用
　　凡寳源局事掌于满汉右侍郎其满汉司官简用更代及选委笔帖式期满升用与户部寳泉局同
　　凡寳源局出钱以给工直余竢户部咨领到库按数给发兵饷月以三万缗为率
　　凡云南之铜歳输
　　京师寳源局者如户部三分之一正运四每运铜三十六万斤加运二每运铜三十万六千七百二十斤共铜二百五万三千四百四十斤其色之高下运之迟速验收考察均如户部
　　凡寳源局需用黒白铅锡歳输自出产之省与户部所用统解分收贵州白铅上下正副分为四运共一百三十万一千九百十有四斤湖南黒铅上下二运共二十三万三千五百二十三斤广东锡歳一运计七万五百七十一斤承运官及定限与运铜同【凡钱法考成禁令详见户部】
　　军器
　　凡修造甲胄櫜鞬佩刀由八旗以应造之数具册咨部部按官校及马歩军等则各旗定价移户部豫支官兵俸饷令军需局依式造给需用鸟枪由旗咨部以库贮给发○吉林新来京官兵给以军器由该管官册具人数咨部折价令其自备
　　车驾廵幸官兵需用帐房官以蓝色兵以白色皆布为之由部备造贮库各旗届期领用囘日按数交纳○直省驻防及緑旗营官兵铠仗或増置或补阙均由督抚按修理城垣衙署例定价报部刋定章程画一报销
　　凡制造火器大者曰礮其制或铁或铜或铁心铜体或铜质木瓖或铁质饰金重自五百六十斤至七千斤轻自三百九十斤至二十七斤长自一尺七寸七分至丈有二尺其击逺或宜铁弹或宜铅子均助以火药引以烘药铁弹自四十八两至四百八十两铅子自二两至二十八两火药自一两三钱至八十两烘药自三四钱至二两皆按礮尺髙下度数以定所及之逺近铸礮之时或奉
　　防命官监督或由部委官无常制小者曰鸟枪曰火甎曰火毬曰火箭曰弩箭曰喷筩曰铳皆随时成造○部设濯灵厰委官制备火药
　　特命大臣督理厰设石碾二百盘每盘置药三十斤为一台每台碾三日者以备军需碾一日者备演枪礮豫贮军需火药以三十万斤为率随用随备八旗试演枪礮
　　盛京河右卫绥逺城及各防古等处兵丁操演所用火药皆按年备造随时凭文支给每火药百斤随烘药一斤由部覈给硝黄工价制成请
　　命大臣验收覈实奏销○直省驻防标协各营及邉关要隘分贮神功神威子母等礮每歳演放或年久鏥蚀燬旧铸新或综覈盈绌酌拨均贮由各将军督抚提鎭题准报部存案至修造鸟枪等器及歳需火药铅弹皆动用公帑报部覈销凡
　　王命旗牌自经畧军务至直省督抚提鎭皆
　　赐给以重委任损失者论○旗以蓝绘为之方二尺六寸金书令字钤以兵部印牌以木制形圆高一尺二分濶七寸五分厚一寸髤以硃漆中防令字饰以金旁防号数枪长七尺围一寸亦防号以备考察○歩军统领及直省驻防将军皆给令箭箭上书金字如其官名缀以黄缯小旗歳久疏请由部更制颁给
　　杂料
　　凡铸器颁行户部及直省有司度量权衡由部按成式铸造
　　坛庙
　　陵寝内务府八旗各部院寺及外藩外国賔馆并各工所需用铜铁器具皆委官督匠造给需用物料或以库贮给发或移户部支取或按市价采买皆月要其数奏销
　　凡陶器内务府及各衙署工所取用陶器计其高下尺寸口径大小按市价采买给发
　　凡黄布幔城网城及桩镢驼屉备造贮库遇
　　车驾廵幸需用内务府八旗太仆寺各衙门定数咨
　　取事毕如数交还
　　凡造车八旗礮车及棉帘车遇有修造购木材于直省支物料于户部委官监制工竣题销部设马车九以供木仓门帘库等处运送物件之用草豆役食均于户部支领
　　凡苇席竿绳贮于惜薪厰收掌所内务府及各部院寺工所賔馆遇有需用按数给发如用久残朽给直采办工完按时日之久暂定成数之多寡分别交囘有逾限不交及损失者论




　　钦定大清会典卷七十三
　　钦定四库全书
　　钦定大清会典卷七十四
　　工部
　　都水清吏司
　　河工【水利附】
　　凡河道工程黄淮二渎为大运河次之永定河又次之及南北条诸川湖淀附流入海分流济运者咸受治焉
