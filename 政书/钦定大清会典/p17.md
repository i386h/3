<!-- { "loadSidebar": true } -->
　　凡转运正兑漕粮由石坝入通惠河经普济平下平上庆丰四牐每牐换船至大通桥监督掣验无阙廼分水陆运交京仓収贮改兑漕粮由土坝里河至通州城南换陆运交通仓収贮其起斛掣验换车皆有号房暂贮过坝由牐上岸下船皆雇夫肩负石坝至京仓水运以经纪陆运以车戸土坝至通仓水陆运皆以车户承领各给运价有差白粮之运京运通亦如之凡収粮正兑漕粮以加二五斛改兑漕粮以加一七斛【详见漕运】白粮以称重百六十斤为一石连正耗同収以杜胥役侵渔之弊其转运到仓总督仓场侍郎给以印单京仓期十日通仓期七日毕収如逾期留难及重斛有需索者稽察御史叅奏依律罪之
　　凡发米王公百官俸廪以春秋仲月八旗兵食以四季每季按旗先后分月关支开仓时部委司官二人各旗均委叅领一人与监督互相纠察如搀和沙土通贿舞弊越陈廒发新廒及斛有重轻者稽察御史皆劾论如法
　　凡随粮耗米【详见漕运】除牐坝盘折运军回空食米入仓阅月至三年按月计耗有差其余统入正米支销
　　凡随粮经费【详见漕运】各省皆先漕赍解仓发贮通济库坐粮防司其出纳歳发京通各仓水陆运价牐坝负运北河濬浅诸费运军防夫羡余起駮等银咸取给焉
　　凡仓粮収支库帑存发总督仓侍郎歳籍其数具疏以
　　闻由部覆覈奏销
　　凡直省常平仓皆州县官专司之社仓义仓建自商民官为经理省防重地大府雄镇兵糈所贮属之道府其他水陆四达之衢设仓以便转运提镇大标沿海沿边距省遥远偏僻汛防各设营仓积粮以备借粜皆随时制宜裕不匮之储永为军民之利
　　积贮
　　国家循古制设常平仓随时籴谷用资振贷丰年则劝民出升斗以益之厥后戸口殷阜廼出库藏市籴闲或截漕运贮各州县卫分上中下等以三万二万万六千石为差承平歳久生齿日繁益需委积聼所在俊秀纳粟入监视其土地广狭山川险易物产盛衰酌旧额而更定之直隶积谷二百十有五万四千五百二十四石
　　盛京百二十万石山东二百九十五万九千三百八十六石山西百三十一万五千八百三十七石河南二百三十一万九百九十九石江苏百五十二万八千石安徽百八十八万四千石江西百三十七万七百十有三石福建二百五十六万六千四百四十九石浙江二百八十万石湖北五十二万九百三十五石湖南七十万二千百三十三石陜西二百七十三万三千有十石甘肃三百二十八万石四川百有二万九千八百石广东二百九十五万三千六百六十一石广西百二十七万四千三百七十八石云南七十万一千五百石贵州五十万七千有十石凡三千三百七十九万二千三百石有竒凡常平积贮之法必相风土之寒暄燥湿东南西北异方稻麦粟米异宜江南江西福建浙江湖广四川广东广西云南贵州宜稻宜粟直隶
　　盛京山东山西河南陜西或以米或以杂粮贮米者半谷之数每歳出陈易新土髙燥者以十之七存仓十之三平粜卑湿则存半粜半各因时地而变通之以均歳之丰歉督抚于歳终覈实奏销以册送部稽察如有亏阙先请动帑买补将亏空官题叅照例治罪限年追赔
　　凡买补之法春夏出谷秋冬还仓依市价于本地产谷之区或邻邑价平处买运如数还仓遇歳歉市贵则展至次年若仓庾阙乏亟需补足者申明上官凖于价贱之州县和籴抑富民派保甲者劾之
　　凡顺成之方本省仓庾既足督抚具疏请
　　旨出库藏委官収籴毋致价贱伤农若有多为麯蘖
　　以糜谷者禁之
　　凡直省仓谷有在常平额外者如河南漕谷仓江南江宁省仓崇明仓福建台湾备贮仓浙江永济仓玉环同知仓广东广粮通判仓或备本省急需或备邻省协济或因山海逺僻借以充振备粜皆饬所在官按其额数时其出纳以佐常平之所不及歳终彚入仓粮奏销册内申报督抚送部察覈
　　凡民间収获时随其所赢聼出粟麦建仓贮之以备乡里借贷曰社仓公举殷实有行谊者一人为社长能书者一人副之共领其事按保甲印牌有习业而贫者春夏贷米于仓秋冬大熟加一计息以偿中歳则捐其息之半下歳免息社长社副执簿检校歳以谷数呈官经理出纳惟民所便官不得以法绳之丰年劝捐社谷在顺民情禁吏抑派有好义能捐十石至百石以上者旌奨有差社长社副经理有方者按年给奬仍以息谷酌酬劳勚
　　凡绅士捐谷以待振贷曰义仓各就市鎭乡村建廒春颁秋敛取赢散滞奬善酬劳悉依社仓规条惟颁敛之期出入之籍时呈所在官覈之所在官于去任莅任时授受簿籍察其虚实以行惩劝
　　凡直省营戍沿边沿海及去省遥远者设仓贮谷曰营仓以营弁经理遇青黄不接之时或借或粜以接济军士如有那移亏阙照常平积谷例题叅追赔






　　钦定大清会典卷十二
　　钦定四库全书
　　钦定大清会典卷十三
　　戸部
　　漕运
　　自元濬会通河明导汶水北会漳衞而东北之运道以通
　　国朝南凿桃宿之道开中运河以避黄河之险于是粮艘由淮浦渡河径趋山东逹
　　京师皆衔尾无阻刓弊剔奸以肃漕政垂万世之利赖于无穷焉
　　凡嵗漕
　　京师者八省其漕有五等曰正兑米入京仓以待八旗三营兵食之用以乾隆十八年奏销册计之山东十有五万七千九百九十四石河南八万一千六百二十八石江苏百有七万六千三百九十三石安徽三十万七千十有六石江西三十五万千五百有三石浙江五十五万九百四十七石湖北九万四千五百七十四石湖南九万五千五百三十一石各有竒○曰改兑米入通州仓以待王公百官俸廪之用山东六万九千四百七十三石河南三万九千九百十有一石江苏九万二千四十四石安徽十有一万八千八百四十五石江西十有五万千八百五十石浙江二万九千三百六十五石各有竒○曰白粮分入京通仓以供内府光禄寺以待王公百官各国贡使廪饩之用江苏六万九千四百四十七石浙江三万五百五十三石各有竒○曰麰麦入京仓以供内府之用河南正兑五千八十六石改兑三千三十三石各有竒○曰黑豆入京仓以待八旗官军及宾馆牧马之用山东正兑四万五百有四石改兑万六千五百石河南正兑三万二千六百七十四石改兑万五千五百八十八石各有竒
　　凡漕粮改折曰永折米征银解部山东河南嵗折征各七万石江苏十万六千四百九十二石安徽七万五千九百六十一石湖北三万二千五百二十石湖南五千二百十有二石【每石连耗折银五钱至八钱】○曰改折灰石米征银解部以待工部灰石之用江苏嵗折征二万一千一百十有六石浙江万三千三百二十三石各有竒【每石连耗折银一两六钱八分】
　　凡漕粮经费曰正耗各省正兑米每石二五【二斗五升后仿此】加耗改兑米一七加耗以备通州五牐运耗贮仓折耗及运军囘船食米之费○曰轻赍正兑米山东河南每石一六加耗江苏安徽二六江西浙江湖北湖南三六改兑米江苏安徽江西浙江每石二升加耗【山东河南改兑米不征轻赍湖南北无改兑米】均折银征解仓场通济库漕船至通计运道逺近每船给羡余银又按到通米数每石给防夫银各有差【惟山东河南道近不给防夫银】○曰船耗除山东河南及江苏徐州府属之铜丰沛萧砀漕船不给耗余船正兑米每石一五及五升加耗改兑米二三一三及八升加耗各有差以给运军沿涂耗折○曰席木各省正兑改兑米每二石征苇席一以十分之一七随船解通为仓庾苫盖之用江西湖北湖南每正兑米二千石征楞木一松版九以十分之五解通为仓庾铺垫之用余均折银征解通济库浙江及江苏常镇安宁池太等府太仓州征版木如之皆折征解库○曰行粮月粮各省运弁运军凡出运之年各支行粮二石四斗至三石有差运军月粮八石九斗至十有二石有差或折银征给或银米各半各因其地之宜山东苏松江安粮道所属半于领运时发给半征解水次六仓山东则临清徳州江苏安徽则江宁鳯阳淮安徐州沿涂发给○曰赠贴明代漕粮繋军民交兑民受需索之苦
　　国初改为官收官兑因酌定赠贴官为支给随其方俗各省异名山东河南漕船每运米百石给润耗银五两米五石江安粮道所属给漕赠如之苏松粮道所属米同银倍浙江给漕截银三十四两有竒江西给贴运银三两米三石副耗米十有三石湖北湖南给贴运米二十石皆随漕科征
　　凡白粮经费江苏每石正耗三斗浙江四斗五升以备入仓耗折及运军沿涂折耗之费江苏每船给束包人夫工食银十有四两每运米百石给漕截银三十四两食米七石各有竒又盘耗米二十石浙江给漕截银如江苏食米三十四石有竒运弁行粮运军行粮月粮与漕粮同皆随粮科征
　　凡漕粮转输蓟州易州以待
　　陵寝官兵俸饷之用蓟州酌拨漕粮四万六千八百七十石白粮千三百十有五石自天津府转输易州酌拨漕粮万九千一百八十七石白粮四百五十石自白沟河转输【均于各省应输京通仓米内拨运后水师驻防俸饷同】
　　凡漕粮嵗留天津府沧州以待水师及驻防官兵俸饷之用粮船过沧留漕粮万一千七百十有九石过天津留四万五千石各有竒
　　凡漕粮截留或一方偶遇偏灾截漕转运以备拯荒平粜之用或酌留直省分贮府县每嵗出陈易新以为经久不匮之储皆随时调剂不限常数
　　凡蠲免田赋之嵗漕粮以
　　天庾储备征输如常若被灾府县完纳维艰令督抚确勘情形酌应缓应蠲之数具疏请
　　旨
　　凡漕船六千九百六十有九每嵗出运者直隶三十七【均协运河南】山东九百七十五【运军自备者三百十有一协运河南二百六十八】苏松粮道所属五百八十九江安粮道所属三千八十四【协运河南百二十五协运苏松千九百九十七】内运白粮者百三十六于通省漕船内简调三年践更江西七百有八浙江千二百十有四内专运白粮者六十三湖北百八十湖南百八十二○成造漕船以长九丈载米四百石为度江西湖北湖南加长一丈每嵗修理出运十年改造如成造不坚固不及十年损坏者责运军补造督运官弁皆劾论○遇运河水涸须分载过浅囘南阻冻不能依期归次须以别船代运赴通均许和雇民船官为定价毋许运弁抑派及船户居竒髙索
　　凡漕政掌于漕运总督各省以粮储道专司之各府以管粮同知通判分治之征收兑运由州县官总其成于巡抚布政使司运道疏濬牐坝启闭自江北至淮自淮北至天津则河道总督任之天津以北仓侍郎经理之嵗以给事中御史分巡通州而下天津济宁淮安至扬子江口以稽察运道剔除漕弊
　　凡有漕之省随漕之多寡以建衞每衞守备一人以治衞军酌漕船之多寡以分帮每帮领运千总二人分年番休武举一人随帮効力每船领运衞军十人每运选用一人由守备举报滥举不慎者论每军出运副一人随运以本军子弟充之水手十人由运军雇募令十船互保滋事不法者连坐
　　凡征粮以十月朔启征米取干洁不分赤白兼收白粮则官为舂治民输舂耗有差立聮三票稽覈如制【详见田赋】
　　凡兑运以漕船到次之日为始至十一月终兑毕以府同知通判为监兑官总漕按船数米数刋发全单开明耗赠粮道依全单之数分刋号单颁之州县每单兑米百石一单兑足令运弁注明收数一船兑足即发水程开行
