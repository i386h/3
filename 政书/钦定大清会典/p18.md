<!-- { "loadSidebar": true } -->
　　凡察验米色监兑官以米一石包封为式粮道亲验钤印至淮总漕拆封掣验通船米如式仍钤封至通仓侍郎拆验亦如之其包封米作正交仓
　　凡漕运行程重运北上顺流日行四十里逆流日行二十里巡抚给以水程所过沿河州县入境出境皆注日时至淮总漕察验无误换给水程所过州县注日时至通州仓侍郎察验如之空船南下顺流日行五十里逆流日行三十里仓侍郎给发水程所过州县注日时至淮总漕察验如北上时先后还次不得过十一月巡抚察验亦如之惟经渉河淮江湖重险不立程期守牐候风阻冻均准注限若内河无阻有违行程者领运官弁及运军皆论如法
　　凡通漕限期山东河南以次年三月初一日到通江苏安徽大江以北本年十二月秒过淮次年四月初一日到通大江以南次年正月秒过淮【松江府所属寛限十日】五月初一日到通浙江湖北次年二月秒过淮六月初一日到通江西湖南次年三月初十日过淮六月初一日到通受兑开行由巡抚疏报过淮由漕运总督经皂河由江南河道总督过济宁逾临清由河东河道总督皆具疏专逹天津以北仓侍郎五日一奏报如过淮迟延责在巡抚抵津迟延责在漕河三督及所属沿河文武官皆按期劾论
　　凡督运山东河南漕船兑运已毕粮道简委府通判管押赴通江淮以南则监兑官亲送至淮候总漕察验毕或即委监兑官或别委通判以行过淮已毕总漕随运北上率所属官弁相视运道险易调度全漕察不用命者俾舳舻相接毕渡天津廼入
　　觐述职以重官守各省通判仍竢漕船卸载管押囘
　　南廼既厥事
　　凡催漕道府董率州县官于入境时按程催行毋许停泊出境廼止沿河营汛镇将董率汛弁催行亦如之催行不力致有羁迟者专催督催各官弁劾论有差
　　凡屯田各省多寡不一【详见田赋】皆按漕船均分给领运之军耕以济运其不能自耕者或官召民佃征租赡军或民赁军田军自取息有争讼则州县官治之私相质买者与受皆辠
　　凡优防运军每船北上许随载土产物百石头工舵工水手共二十六石囘空随载梨枣六十石经过闗津免其输税过淮如期抵通交粮无阙总漕酌加奬赏二十年领运无过给九品冠带荣身
　　凡漕运禁令州县征粮毋许吏役浮加斛面抑派杂费府倅监兑无许弁军需索陋规私收折色重运北上空船南囘毋许运军水手盗卖漕米渗水和沙或私带客货冒渡闗津或扰害民船强横生事或行船越次以避稽察或中涂幷载脱船私归运弁毋许擅离漕船催运弁兵毋许索运军土物违者皆论如法
　　凡漕运考成漕粮白粮并随粮经费皆限本年征足粮道造具四柱清册逹总漕疏报征收官以经征督征之数作十分考成如有未完经征之州县卫所自不及一分至五分督征之道府自一分至六分巡抚自一分至八分论劾有差叅后州县衞所限一年道府限一年有半巡抚限二年逾限不完不复作分数照原叅分数叅处廵抚以完欠支存之数随奏销疏报转运之官抵通交仓粮数无阙总漕粮道及押运领运官弁议叙有差如有未完按分数叅处勒限责偿逾限不完者皆论如法
　　凡漕船偶遭风浪在河淮江湖失事者如船粮漂没无存地方官勘实报总漕题豁若内河遇风收泊不慎或不戒于火致船与粮有失者皆不准豁免领运押运并地方文武官弁劾论如法




　　钦定大清会典卷十三
　　钦定四库全书
　　钦定大清会典卷十四
　　戸部
　　钱法
　　凡鼓铸缗钱以资
　　国用农末之交利百物之流转于是乎权衡焉过轻则民多私铸过重则民利盗燬权轻重之中以重二铢八十有八黍为率镕赤金和以白黑铅及锡依古九府圜法制之径八分轮郭外周中作字两面皆阳起清文曰寳泉汉文着年号左右列通寳二字以颁行天下
　　凡
　　京师鼓铸统设二局其隶于部者曰寳泉局嵗铸钱六十一卯【以万二千四百八十缗为卯】得钱七十六万千二百八十缗遇闰加铸四卯得钱四万九千九百二十缗
　　凡寳泉局政令掌于满汉右侍郎其满汉司官由部遴选保举引
　　见简用二年更代大使由本部笔帖式选委咨吏部注册五年更代勤谨无过者任满以应升官用不称者劾
　　凡寳泉局出钱以兵饷为大兵饷十分以钱一分或二分配银给发皆视局钱之盈缩以定其增减之数
　　凡铜之良者产于云南召商开采嵗输
　　京师五百七十万四千斤有竒分为六运承运官正副二人以府贰牧令为正丞倅为副以九十日为一运由寻甸东川水陆兼运至四川之永宁下三峡沿于江汉经湖南北江西安徽江苏逹于运粮河由运粮河逹于京自起运至京以十有四月为期运舟由有司和雇舟不坚固致损败者经理之有司论其触险沉溺者所在有司责令雇水手探取铜有遗失者责偿其输纳于部也必辨色之髙下以定其数色恶数不足者承运之官论持衡不平致有轻重低昻者主藏之吏论
　　凡商贾有挟重赀愿航海市铜者官给符为信听其出洋往市于东南日本诸夷舟囘司闗者按时直收之以供官用有余则任其售于市肆以便民用
　　凡白铅黑铅产于湖南贵州亦召商开采嵗输
　　京师白铅三百八十四万千九百十有四斤黑铅七十万五百七十一斤分为上下二运上运起自四月至十月抵京下运起自十月至次年三月抵京锡之良者产于南洋诸夷国番舶之以时至者由广东和买嵗输
　　京师二十一万千七百十有二斤均以佐杂官承运
　　凡运铜及铅锡皆有定限计日到京逾期者论经行之地所在有司督催出境毋许淹留法与督漕同催行不力者纠劾
　　凡直省奏准开铸者直隶山西江苏江西福建浙江湖北湖南陜西四川广东广西云南贵州十有四省惟云南即山采铜其他或收本境废铜或买云南余铜各随其地之宜作之泉布以利民用一面铸清文寳字并本省一字其余轻重制度咸如京局
　　凡钱禁莫重于盗燬民有犯者立正典刑其次私铸其次剪边取镕其次用古废钱其次私行小钱犯者悉论如法中外文武官失察者皆劾若夫转移出入上操其权交易流通下收其利有藏积私家居竒病民者并治之

　　钦定大清会典卷十四
　　钦定四库全书
　　钦定大清会典卷十五
　　戸部
　　盐法
　　凡盐之法顺物土之宜而理之或府海以收其利或产于池或汲诸井而成之皆通商转运以便民食收其税以供
　　国用
　　凡
　　盛京沿海之地皆民自煮盐市易奉天府锦州府盐二十皆以州县佐贰官司其务不不几统隶于奉天府尹
　　凡直省沿海及有池井之地听民辟地为置灶开畦为盐而售之商或官出帑收盐授之商而行之以盐课大使掌其场之政令与地之征治其交易审其权衡而平准之日稽其所出之数以杜私贩之源运同运判分司其地而纠察之○长芦都转运盐使司运使所属分司天津运同治场八沧州运判治场二山东都转运盐使司运使所属分司滨乐运同胶莱运判各治场五每场设大使统隶于廵视长芦盐政○两淮都转运盐使司运使所属分司泰州运判治场十有二通州运判治场十淮安运判治场三每场设大使统隶于巡视两淮盐政○河东都转运盐使司运使所属中分司运同治山西解州安邑县盐池一场三每场设大使陜西甘肃定边大池一设盐池大使统隶于巡视河东盐政其灵州小池一设盐池大使别隶于甘肃巡抚【以下督抚兼盐政同】○两浙驿盐道所属分司宁绍运副治场二十嘉松运判治场十有一每场设大使统隶于浙江巡抚兼巡视盐政○福建盐法道所属盐场十有三在内地者十有一其八场委简发试用官余委知县及首领佐贰官司其场务在台湾者二以知府兼理之统隶于闽浙总督○广东都转运盐使司运使所属分司惠潮汀贑运同治场十有三每场设大使统隶于两广总督○四川驿盐道所属盐井七千七百有三盐井大使十有二人统隶于四川总督○云南驿盐道所属盐课提举司三分辖盐井十有六盐井大使十有一人统隶于云南巡抚凡行盐以商商有世业行有地限其转输于各省者先纳课而后领运各按应行之地随时价而销售之
　　凡产盐之省运使盐道察场民之生计与商之行息而平其盐价行盐之省由驿盐道或分巡道知府兼理之其水陆挽运必计其道里时其往来平其贵贱俾商无滞引民免澹食以听于盐政盐政掌弊羣吏纠其征收督征之不如法者以时审其价而酌剂之凡盐赋之奏课与盐法之宜更者以
　　闻总督廵抚兼盐政者如之
　　凡行盐符信由部给引盐政受而布之商其受盐于场掣盐于批验所转运于应行府州县皆按引以知其数输赋于运使盐道上计于盐政皆积引以定其算嵗周则收已行之引截角送部以待稽覈更颁新引
　　凡盐课视每嵗应行引数以定课最以乾隆十八年奏销册计之直省共行销六百三十八万四千二百三十一引课入五百五十六万五百四十两有竒○长芦盐行直隶及河南开封彰徳衞辉陈州怀庆南阳府属之舞阳许州属之临颍郾城长葛引九十六万六千四十有六课入六十万三百九十四两有竒山东盐行本省及河南归徳府江南宿州徐州府属之铜丰沛萧砀正引五十五万票引十有七万千七百四十课入二十四万五千六百八十八两有竒○两淮盐行江南之江宁安庆鳯阳庐州池州太平宁国颍州淮安扬州各府六安滁和泗通海各州徐属之邳宿睢宁三州县江西之南昌饶州九江南康建昌抚州临江吉安瑞州袁州河南之汝宁光各府州及湖北湖南引百六十八万五千四百九十有二课入二百十有七万九千二百六十四两有竒○河东盐行山西及河南之南阳河南陜汝等府州许州属之襄城陜西之西安鳯翔同州邠干商兴安等府州引四十二万六千九百四十有七课入四十二万九千三百八十二两有竒陜甘盐行汉中延安鄜绥徳各府州引三万九千四百课入八千九百八十两有竒行兰州巩昌平凉庆阳宁夏秦阶各府州灵州洮州等衞引七万二千六百八十有八课入二万四百十有六两有竒○两浙盐行本省及江南之苏州松江常州镇江徽州太仓广徳江西之广信等府州正引七十万四千六百九十有八票引十万六百九十有八课入七十三万七千七百五两有竒○福建盐行本省引九十四万六千四百八十有五课入三十九万七千三百四十二两有竒○广东盐行本省及江西之南安贑州福建之汀州湖南之桂阳郴各府州贵州之古州引五十三万八千五百二十有二课入四十六万八千七百八十七两有竒行广西引六万五千六百有十课入十有一万三千七百八十二两有竒【东课六万六千二百六十八两西税四万七千五百十有四两各有竒】○四川盐行本省及湖北之施南府宜昌府属之鹤峯长乐二县云南之东川昭通二府曲靖府属之南宁霑益平彞三县引十有一万五千百八十有五课入八万九千五百三十六两有竒○云南盐行本省以道逺不颁引按井给票课入二十六万一千六百四十三两有竒○贵州各府近湖广者食淮盐近四川者食川盐不通商不颁引小民就近负贩而输税于官布政使粮驿道兼理之统隶于贵州廵抚课入七千六百十有五两有竒凡灶地之征视年之上下嵗登尽入其税给由单书其应入之数令如数输纳嵗终会而上之部荒则辨其等其宜蠲宜缓法如田赋
