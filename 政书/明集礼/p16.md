<!-- { "loadSidebar": true } -->
　　周礼祭之前日大宰及执事涤濯小宗伯省牲大宗伯省牲镬自汉以来大祭祀则天子亲临夕牲元帝八月酎车驾夕牲牛以绣衣之皇帝暮亲牲手执鸾刀以切牛毛血荐之晋武帝太始六年帝亲夕牲江左已后皆有司省牲唐制前祭一日晡后三刻太祝与廪牺令以牲就东门榜位太常御史自东陛升视涤濯执尊者皆举幂告防廪牺令少前曰请省牲太常卿前进视牲廪牺令前北面举手曰腯诸太祝各巡牲一匝西面举手曰充诸太祝与廪牺令以次牵牲诣厨授太官令光禄卿诣厨省鼎镬申视濯溉讫祀官等皆诣厨省馔具各还斋所宋制享前一日未后三刻申视涤濯官申视涤濯执事者举幂告防省牲官省牲讫引光禄卿出班巡牲一匝西向躬曰充曰备次引光禄丞巡牲一匝西向躬曰腯光禄卿丞以次牵牲诣厨省鼎镬实镬水晡后太官令帅宰人以鸾刀割牲祝史取毛血实于盘取膟膋实于登俱置馔所遂烹牲元制与唐同国朝前期一日皇帝服通天冠绛纱袍太常博士太常卿引至省牲位执事官牵牲省讫牵牲诣厨
　　陈设
　　周制将祭掌次于庙门外设主人及公卿以下次幂其尸次兼设幄天府陈国之寳器于东西序诸侯及夷狄来助祭所贡方物珎异皆陈于庙庭司几筵陈几席司服共祭服典辂出玉辂凡百司所供之物皆太史校数之及教所当置处鸡人呼晨阍人设门燎跸宫门庙门司乐宿悬室中陈鬱鬯明水室户内陈泛齐醴齐盎齐室户外陈醍齐堂下陈沈齐沈齐南陈酒酒南陈事酒昔酒清酒自汉以下享庙陈设惟唐制可考尚舍直长施大次庙东门外尚舍奉御铺御座行宫奉礼设诸享官九庙子孙文武官朝集使蕃客次右校清扫内外设牲榜于东门外省牲位于牲前设尊彛之位于庙堂上前楹间各于室户之左北向每室祭器皆加勺幂各有坫设簋铏笾豆之位于庙堂上四簋居前四簠次之次以六登六铏笾豆为后每座异之设御洗并亚终献之洗于东陛太庙令整拂神幄太乐令设宫悬之乐于庙庭太庙令良醖令实尊罍太官令实笾豆簠簋太庙令太祝宫闱令升堂奉神主出置于座太庙令以祝版各奠于坫太乐令帅工人二舞入文舞陈于悬内武舞立于悬南宋制仪鸾司设大次于东神门外小次于阼阶东又设文武侍臣次于大次之前行事助祭官宗室有司次于庙之内外设馔幔于南神门外又设七祀次配享功臣次于殿下宫闱令扫除开瘗坎于殿西阶太常设七祀燎柴于南神门外陈登歌之乐于殿上前楹间设宫架于庭中立舞表于鄼缀之间奉礼郎礼直官设皇帝位版于阼阶上饮福位于东序賛者设亚终献位于小次南又设助祭文武羣臣宗室并诸执事官位光禄陈牲于东门外祝史位于牲后太常设省牲位于牲西礼部设祝册案于室户外之右司尊彛设币篚于酌尊所次设笾豆簠簋尊彛之位太常设七祀位于殿下皆设神席设神位版于座首每室馔幔内设进盘匜帨巾内侍位于版位之后设亚终献盥洗爵洗于其位之北太官令盥洗于西阶下七祝功臣献官盥洗各于神位前罍酌篚巾各设于左右太府卿陈币于篚光禄卿实笾豆簠簋太官令实俎良醖令实彛及尊罍太常设烛于神位前设大礼使以下行事执事官揖位于东神门外设望瘗位于瘗坎之南仪銮司设册幄于南神门外符寳郎奉寳陈于宫架之侧荐香灯官奉帝神主宫闱令奉后神主设于座帝主以白罗巾后主以青罗巾覆之太官令以升牛羊豕各载于俎荐俎官奉俎置神位前元制并同唐宋国朝祭前一日陈设斋次馔室每庙用十二笾于神位之左十二豆于神位之右俱为三行簠簋各二于笾豆之间铏三登三俎三各陈于簠簋之前香烛案于俎前爵坫沙池于香案之前祝版于神位之右盥洗位于殿陛下之东爵洗位于殿东门之前酒尊位于爵洗位之北币篚位于尊北宫悬位庭中乐生位于前舞生位于后御位于庙庭之中及香案之前皇太子位于庙廷御位之右稍后陪祭官位于庙廷御位之南文东武西导驾及奏礼六人位于御位之左右稍前东西相向御史二人位于殿陛之下典仪位于御史之南俱东西相向承传位于陪祭官之北稍后东西相向陪祭文武官引班四人位于文武官之东西稍后恊律郎二人位于乐悬之东西启幄内官位于神位旁之右读祝位于神位前之右司盥洗执事位于盥洗位之后司爵洗执事及执爵执事位于爵洗之后司酒尊执事位于酒尊位之后捧币执事位于币篚之后望燎位于殿庭之南
　　祼
　　周制大宗伯之职以肆献祼享先王欝人掌祼器凡祭祀之祼事和欝鬯以实彛而陈之郊特牲曰祭所以求隂阳之义殷人先求诸阳周人先求诸隂祭必先祼乃后荐腥荐熟祭以祼为重祼所以降神祭统云祭之属莫重于祼典瑞祼圭有瓉以肆先王以祼賔客郑司农云于圭头为器可以挹鬯祼祭谓之瓉梁武帝时何佟之议宗庙祭礼先有祼尸之事乃迎牲今荐熟毕太祝方执圭瓉祼地又近代人君不复躬行祼礼太尉既设位宜亲执事而使卑贱甚乖旧典祭日宜先祼献乃复迎牲帝从其议始以太尉行祼而又牵牲唐制皇帝诣罍洗侍中引盥毕取瓉于篚皇帝受瓉盥瓉拭瓉讫太常卿引诣尊彛所侍中賛酌欝鬯入诣神座前以鬯灌地奠之宋元同唐制国朝时享太庙皇帝亲行祼礼
　　饮福
　　周制王享宗庙九献毕尸酢王王受嘏祝致神意以告主人又少牢馈食荐献礼终二佐食各取黍于一敦上佐食兼受之以授尸尸执以命祝卒命祝祝受以东北面于户西以嘏于主人嘏辞云皇尸命工祝承致多福无疆于汝孝孙来汝孝孙使汝受禄于天宜稼于田眉夀万年勿替引之然此大夫之嘏辞尔至于小雅楚茨之诗云永锡尔极时万时亿是则天子嘏辞之略也自汉以来祭祀用三献之礼人君为初献有一献才毕而受嘏者唐开元礼天子初献太尉亚献光禄卿终献每献各行饮福受胙宋元丰年间详定礼文所言祭祀之主既自天子饮福受胙臣下不可专受于神又开元礼皇帝享太庙献讫太尉未升堂而皇帝饮福受胙相循至今请改正仪注俟亚终献既行礼然后礼官前导皇帝饮福受胙亚终献则不饮福自是皇帝亲祀俟终献既升即诣饮福位良醖令酌上福酒合置一尊太祝率执事者持胙俎减神位前正脊二骨横脊一加于俎上太官令取黍于簋以授黍太祝太祝受以豆皇帝先祭酒啐酒既而受俎受豆再受爵饮福始还版位元制天子亲祀正献饮福国朝享四庙皇帝亲行三献礼毕然后饮福嘏之辞曰惟此酒殽神之所与赐以福庆亿兆同沾
　　燎瘗
　　礼记曾子问孔子曰天子诸侯将出必以币帛皮圭告于祖祢反必告设奠卒敛币玉藏诸两堦之间金縢曰周公作金縢史乃册祝公归乃纳册于金縢之匮葢古之王者孝恭尽于事祖奉神之物虽无所用而不敢忽所以广恭爱之道故凡礼神之币皆埋之西堦东册则藏诸有司之匮汉无所考唐制凡告宗庙币帛瘗于壬地方深取足容物祝版则焚于斋坊天寳六年复用竹册祭讫燔瘗如祝版之仪宋旧制宗庙之币则燔之元丰中礼官议以宗庙之礼不用烟以歆神则无燔燎之礼自是享庙礼毕有司取币置于塪瘗之祝版置于燎柴焚之太常藏祝册于匮元制送神乐止太祝奉礼币至望瘗位三献官以下至位塪北南向跪以祝币奠于柴俟半燎则瘗之国朝则读祝官奉祝掌祭官奉币各诣望燎位焚于殿陛前
　　职掌人员
　　周礼太史卜日司除粪扫庖人告牷太宰视涤濯祭器掌次设次幕司徒奉牛牲司马奉羊牲司空奉豕牲司烜氏共明水火笾人陈四笾之实醢人掌四豆之实醯人共五齐七菹醯酱等塩人共塩酒正共五齐三酒以实八尊司尊彛共斚彛黄彛幂人共巾幂亨人陈鼎镬舍人共簠簋甸师氏共齍盛萧茒内宰共瑶爵典瑞共祼圭璋司几筵陈几席司服共祭服太史校数百司所供之物典辂出玉辂鸡人呼晨司乐宿悬大宗伯出神主大夫賛王牵牲执币而从自汉以来祭享太庙其官属职掌莫备于唐其制有司卜日尚舍直长施大次奉御铺御座大乐令设宫悬之乐于庙庭右校清扫内外奉礼设御位于东陛又设文武羣官及尊彛笾豆之位太庙令整拂神幄祝史取毛血入豆太庙令良醖令入实尊罍太官令实诸笾豆簠簋御史太祝升堂行扫除于上令史祝史行扫除于下太庙令太祝宫闱令开塪室出神主置于座太庙令以祝版奉御署太乐令率工人二舞入司空升堂扫除于上降行乐悬于下殿中监进受镇圭恊律郎举麾奏乐偃麾止乐司徒奉俎太祝读祝太尉亚献光禄卿终献讫太祝彻豆宋制太史择日仪鸾司设馔幔宫闱令扫除庙内外拂神幄铺几筵太常设乐架立舞表陈币篚实祭器开瘗塪设席位乐正帅工人二舞入太官令光禄丞实馔具光禄卿防视礼馔御史阅陈设紏察不如仪者荐香灯官奉帝主宫闱令奉后主出纳于祏室恊律郎作乐主麾举偃兵部工部尚书捧俎太官令酌三献官酒齐太祝读祝彻笾豆元制献官执事员数三献官各一司徒一大礼使一助奠官二太常卿一光禄卿一撰祝文学士一奠祝版礼部官一七祀献官一太常寺丞二光禄丞一太庙令一太乐令一太官令一良醖令一司尊彛一廪牺令一御史二监礼博士二举瓉爵官各一读祝官一举祝官二太庙丞一太官丞一盥爵洗官各一巾篚官二奉礼郎二太祝八祝史一十六斋郎九十一七祝读祝官一剪烛官一殿上下管勾二司天生一礼直官四十五登歌宫悬大乐工人四百一十二名国朝设皇帝大次皇太子幙次官二人洒扫庙内外官一人设燎官二人设御位东宫位官二人设文武陪享诸执事版位官一人设省牲位并宰牲割牲官二人牵牲十人掌鼎镬候视涤溉官一人恊律郎一人舞士一人乐生六十二人舞生一百二十八人撰祝书祝官各一人读祝兼捧祝官一人导驾奏礼官六人导引皇太子官四人引文武两班陪享官四人紏仪御史二人賛礼二人承传二人司罍洗捧匜一人进巾官一人司爵洗酌水官一人进巾官一人司尊官一人执爵官四人捧币官四人司香官四人掌祭彻豆官八人启幄内使四人进馔官六人举俎斋郎十二人进福酒官一人进俎官二人授胙执事官一人
　　追尊祖庙
　　礼记武王末受命周公成文武之德追王大王王季上祀先公以天子之礼汉高祖十年太上皇崩始诏郡国立庙而皇祖以上未尝追王唐高祖武德元年追尊高祖曰宣简公曾祖曰懿王祖曰景皇帝庙号太祖考曰元皇帝庙号代祖咸亨五年改尊宣简公为宣皇帝庙号献祖懿王为光皇帝庙号懿祖立四庙于长安宋太祖建隆元年上高祖谥曰文献皇帝庙号僖祖曾祖曰惠元皇帝庙号顺祖皇祖曰简恭皇帝庙号翼祖考曰昭武皇帝庙号宣祖皇帝御崇元殿太常卿賛导礼官奉引备礼遣使奉册上四庙谥号元世祖至元四年追尊太祖之父为神元皇帝庙号烈祖国朝洪武元年正月四日追尊高祖为皇帝庙号德祖曾祖为恒皇帝庙号懿祖祖考为裕皇帝庙号熈祖考为淳皇帝庙号仁祖
　　追尊册宝
