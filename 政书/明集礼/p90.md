<!-- { "loadSidebar": true } -->
　　送神　典仪唱送神引礼官奏鞠躬拜兴拜兴平身皇帝鞠躬【乐作】拜兴拜兴平身【乐止】典仪唱陪祭官皆再拜传赞唱鞠躬拜兴拜兴平身
　　望瘗　典仪唱望瘗读祝官取祝捧币官取币掌祭官取馔诣瘗所置坎实半土典仪唱可瘗引礼官奏礼毕驾官同引礼官引皇帝还次陪祭官以次出






　　明集礼卷三十三
<史部,政书类,仪制之属,明集礼>
　　钦定四库全书
　　明集礼卷三十四
　　军礼二
　　遣将篇
　　总序
　　王者之遣将所以讨有罪除民害也有苗负固大禹徂征猃狁为难南仲致讨考之书诗可见矣史记引兵书曰古王者之遣将跪而推毂曰阃以内者寡人制之阃以外者将军制之汉髙祖命韩信为将择日斋戒设坛具礼北齐命将出师皇帝乗法驾服衮冕徧告祖庙亲授斧推毂度阃曰从此以外将军制之隋遣晋王广伐陈命太尉告于太庙又命有司宜于社二十年北伐以太牢祃祭于河上唐制遣将则命告官大将具玉币牢馔告于庙社及告齐太公庙比还师则于庙社奏凯献俘又因后魏之制宣露布以布告于众宋遣将出师则先授旌节于朝堂次命告于庙社及告武成王庙又祃祭轩辕黄帝师还亦先于庙社献凯献俘复奏献于宣徳门楼皇帝登楼受百官贺而又宣露布焉今拟国朝防酌前代之仪定遣将之礼以着于篇
　　授节钺
　　遣将而授节者所以使之专杀伐也礼记曰诸侯赐弓矢然后专征赐斧钺然后专杀魏制命将符节郎授以节钺北齐命将皇帝告庙降就中堦亲授斧钺后周遣将司宪奉钺进授大将大将拜受以行隋将军出师则以豭豚一衅鼓授以斧钺不得反宿于家宋遣大将则于朝堂授以旌节其仪大将常服再拜阁门官宣防授以制诰少府监执事者交以旌节大将受讫再拜出勒所部并偏禆各建旗帜以正行列执擎旌节至第国朝遣将皇帝服武弁服御奉天殿授以节钺
　　造庙
　　遣将而造于庙者谓至祖之庙告以命将出师之故也北齐命将出征则徧告祖庙后周讨吐谷浑告于太祖之庙隋将军出师告于祖庙唐遣将命有司具牢馔币帛告于太庙其制有司择日告官以下致斋于庙所告日太官令先具牢馔告官等各服其服就位再拜太官令帅进馔者奉馔陈于东门之外诸将以次就位进馔行一献礼告官诸将皆饮福师还则献凯乐俘馘于南门外祭告之礼与出师同宋遣将出师告庙及师还奏凯献俘皆循唐制今拟国朝遣将就命大将具牲币行一献礼师还则陈凯乐俘馘于庙门外而告奠之礼与出师同其仪与遣官奏告仪同见宗庙篇
　　宜社
　　遣将而宜于社者谓社主杀戮而假以便宜之权也周制出师则宜于社梁天监初陆琏定军礼用牲币行宜社之仪唐遣将出师命有司具牢馔币帛告于太社告官诸将以下致斋于社所祭日告官等各服其服行一献之礼告官诸将皆饮福受胙师还则献凯乐俘馘于北门外祭告之礼与出师同宋遣将出师宜社及师还奏凯献俘皆循唐制今拟国朝遣将就命大将具牲币行一献礼师还则陈凯乐俘馘于社门外而祭告之仪与出师同其行礼次第并同遣官奏告见社稷篇
　　告武成王庙
　　遣将而告武成王庙者所以重前代之有武功者也唐开元十九年两京及天下诸州各置齐太公庙上元元年追封为武成王其于遣将出征则命有司告祭以牲牢币帛行一献礼宋遣将告祭之仪皆循唐制国朝遣将就命大将具牲币行一献之礼其仪具载于后
　　祃祭牙纛
　　遣将而祃于旗纛为师祭也事物纪原云黄帝出军诀曰牙旗者一军之形也又云女为帝制纛十二以主兵即知牙纛之制始自轩辕黄帝故孙权因之作黄龙大牙唐大将出征祭军牙六纛柳宗元尝有祭文宋祭牙纛用牲币行三献礼献官皆将校为之国朝大将出师则于旗纛庙坛备牲牢币帛行三献礼大将为初献次将为亚献终献祭将毕则割鸡沥血于酒以酹神以鸡掷于四方其仪见后
　　奏凯
　　师还而奏凯者所以志其喜也葢振旅而还将士喜悦则奏献功之乐也周官司马之职师有功则凯乐献于社晋文公胜楚振旅凯以入唐秦王破宋金刚李勣平髙丽皆凯歌入京师其乐歌则有破阵乐应圣朝等篇其奏乐则有铙吹二部笛筚篥箫笳铙鼔等器至庙社但陈列于门外不奏歌曲伺告献礼毕复上马奏曲如仪【以庙社尊严之地铙吹諠哗恐乖肃敬故不奏曲】宋大将师还先献凯乐于庙社亦不奏曲伺告祭礼毕复上马引奏曲至宣徳楼兵仗外二十步下马兵部尚书引乐至楼下遍奏歌曲国朝大将师还先献凯乐于太庙太社门外不奏歌曲伺告祭礼毕然后于午门楼前遍奏歌曲皇帝常服御楼受献百官朝服舞蹈称贺其仪见于左
　　献俘　宣露布
　　兵捷献俘所以告武功之成宣露布所以彰成功之盛也周制出征执有罪反释奠于学以讯馘告传曰献俘授馘饮至大赏又曰晋侯使赵同献狄俘于周晋士防灭赤狄献狄俘于庙自是而后捷必献俘后魏克防始宣露布彭城王勰曰【后魏人】露布者布于四海露之耳目盖谓献防之书不封而以告谕于天下也唐宣露布于东朝堂文武百官朝服序立中书令宣露布讫羣官客使舞蹈称贺宋献俘宣露布于明徳门楼或于宣徳门楼百官朝服序立通事舍人于文武班南宣露布讫羣官客使舞蹈称贺如唐仪国朝大将师还则于午门楼前献俘宣露布百官朝服序立大将献俘毕礼部官宣露布百官舞蹈称贺以露布付中书省颁示天下其仪见后
　　论功
　　师还而论功者所以赏用命示激劝也汉有天下论功锡爵诸将封侯者四十三人晋太元十年论淮肥之功封谢安庐陵郡公谢石南康公谢康乐公谢琰望蔡公桓伊永脩公自余封拜有差唐第功班赏长孙无忌以下差功大小第之总四十三人乾道中以中兴十三处战功列于铨法今拟国朝大将出师凯还皇帝亲御奉天殿第其功勲髙下赏赉有差仪制见亲征篇此不再具大将受封赏表谢其説见亲征篇
　　授节钺仪注
　　前期拱卫司设大将军次于午门外兵部官备节钺陈于奉天殿中架上内使监陈设御座香案于奉天殿如常仪侍仪司设大将军拜位于丹墀中道稍西又设大将军受节钺位于殿中御座前俱北向设授节授钺官位于大将军受节钺位之东西向设受节执事受钺执事位于大将军受节钺位之西东向设百官侍立位于丹墀文武楼之北东西相向通班赞礼位于大将军丹墀拜位之北东西相向通班在西赞礼在东内赞位于殿上大将军受节钺位之北东西相向侍卫官侍立位于殿上之东西典仪二人位于丹陛之南东西相向将军四人位于丹陛上之四隅东西相向六人位于殿门外之左右二人位于殿上前之左右六人位于奉天门之左右皆东西相向鸣鞭四人位于丹陛上之南北向引大将军二人位于大将军丹墀拜位之北东向引文武班舍人四人位于文武班之北稍后东西相向是日击鼔初严侍仪从官入迎车驾金吾卫陈甲士军仗于午门外之东西及旗仗于奉天门外之东西拱卫司陈仪仗于丹陛及丹墀中东西相向车辂驯象于丹墀文武楼之南东西相向典牧所陈仗马于文武楼南之东西虎豹于奉天门外和声郎陈乐于丹墀大将军拜位之南北向击鼔次严引文武班舍人引文武百官具朝服齐班入侍立位引班引大将军具朝服立候于丹墀之西北大将军所部将士及鼓吹皆候于午门外击鼔三严侍仪司奏外办御用监令奏上位服武弁服御舆以出警跸侍卫从俱如常仪皇帝将出仗动【乐作】陞殿【乐止】将军卷鸣鞭报时讫引班引大将军入就丹墀拜位知班唱班齐赞礼唱鞠躬拜兴拜兴拜兴拜兴平身大将军鞠躬【乐作】拜兴拜兴拜兴拜兴平身【乐止】引班引大将军由西陛陞西门入引班立候于殿门外内赞接引至御前拜位内赞唱鞠躬拜兴拜兴平身大将军鞠躬【乐作】拜兴拜兴平身【乐止】内赞唱跪大将军跪内赞唱搢笏大将军搢笏授节官授钺官诣架前取节取钺至御前跪承制讫兴平身立于大将军之东北宣制云云讫以节授大将军大将军受节受节执事者跪于西大将军以节授执事执事受节兴退立于西授钺官以钺授大将军大将军受钺受钺执事者跪于西大将军以钺授执事者执事者受钺兴退立于执节执事之下内赞唱出笏俯伏兴平身大将军出笏俯伏兴平身内赞唱鞠躬拜兴拜兴平身大将军鞠躬【乐作】拜兴拜兴平身【乐止】内赞大将军出自西门执节执钺执事前行由正门出中陛降大将军由西陛降复位执节执钺者分立于左右执节在左执钺在右赞礼唱鞠躬【乐作】拜兴拜兴拜兴拜兴平身【乐止】侍仪奏礼毕引上位兴【乐作】还宫【乐止】引班引节钺大将军及百官以次出大将军勒所部建旗帜鸣金鼓正行列执擎节钺奏乐前百官以次送出
　　遣将告武成王庙仪注
　　斋戒　前期择日太常司具时日告诸司前二日设大将以下次于庙南门外前一日大将以下及诸将陪祭官庙所清斋诸执事官集大将斋所肄仪
　　省牲　前二日设大将省牲位于庙南门外前一日赞引引大将诣省牲位北向立廪牺令牵牲自东过大将前省讫牵诣神厨视鼎镬涤溉讫遂烹牲赞引引大将还斋所
　　陈设　前祭一日执事官洒扫庙之内外陈设如图仪正祭　祭日清晨执事者各服其服赞引引读祝官于大将幕次佥祝版讫催请各官具朝服执事者入陈币篚于酒尊所陈祝版于神右实礼物于器讫诸执事入就位赞引引大将以下及陪祭官入就位赞礼唱行礼赞引白大将有司谨具请行事赞礼唱再拜传赞唱鞠躬拜兴拜兴平身众官皆鞠躬拜兴拜兴平身
　　奠币　赞礼唱奠币赞引诣大将前曰请诣盥洗所引大将诣盥洗所赞引曰搢笏盥手捝手大将搢笏盥手捝手赞引曰出笏大将出笏赞引曰请诣武成王神位前引大将诣神位前执事者捧币从行至神位前赞引曰跪搢笏上香上香三上香司香捧香跪进于大将之右大将跪搢笏上香上香三上香赞引曰受币执事者以币跪进于大将之右大将受币执事者兴还本位赞引曰奠币大将兴以币奠于神位前赞引曰出笏稍后鞠躬拜兴拜兴平身大将出笏稍后鞠躬拜兴拜兴平身赞引曰请诣配位神位前引大将诣配位前上香奠币如武成王神位之仪赞引曰请复位引大将降复位进熟　赞礼唱进俎进俎官举俎陞阶以伺赞引曰请诣武成王神位前引告官陞自东阶至神位前北向立赞引曰搢笏大将搢笏赞引曰进俎执事举俎以进授大将大将受俎举俎官还本位赞引曰奠俎大将以俎奠于神位前赞引曰请诣配位前进爼奠俎如上仪赞引曰请复位引大将复位
