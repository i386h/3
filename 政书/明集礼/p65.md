<!-- { "loadSidebar": true } -->
　　纳采者谓始以言语采择可否也两汉天子纳后皆先遣使持节纳采汉帝纳鲁元公主女为后遣使执雁纳采平帝纳后遣宗正刘宏尚书令平晏纳采唐制天子纳后则于太极殿遣使赍制书执鴈诣皇后第纳采既至奠鴈于庭主昏者再拜聴宣制书毕又再拜以答表授使者使者受表还复命宋制天子纳后则于文徳殿遣使持节奉制书执鴈诣皇后第纳采既至陈鴈于庭主昏者迎使者入再拜聴宣制毕使者以制书授主昏者主昏者受制书讫奉答表以授使者使者受命还复命元纳后依其旧俗而六礼仪文无所考见今拟国朝皇帝纳后先于奉天殿遣使持节奉制书执鴈诣皇后第纳采既至主昏者再拜迎使者入又再拜使者宣制以制书授主昏者主昏者受制毕以答表进授使者再拜又再拜以出
　　问名
　　问名者谓问后名目将卜之也晋穆帝纳后遣卫尉卿兼太常王彪之为使兼宗正卿散骑侍郎司马综为副使持节往问名唐制使者纳采讫出立于大门之内曰将加卜筮奉制问名主昏者答曰臣某之子若如人既制访臣不敢辞使者陈鴈宣制以制书授主昏者主昏者再拜受制讫以答表进授使者使者将出主昏者复揖使者入行宴礼以马币礼使者宋遣使问名如唐仪而礼使者以币无马今拟国朝纳后使者纳采毕出立于中门之外取问名制书执鴈复入使者宣制以制书授主昏者讫复以鴈授主昏者主昏者受制书及鴈讫复以答表进授使者其宴礼使者之仪具见仪注
　　纳吉
　　纳吉者谓卜已得吉往告之也唐制使者至后氏第曰加诸卜筮占曰従制命某纳吉主昏者曰臣某之女若如人筮云吉某谨奉典制其陈鴈宣制授制书与主昏者进答表之仪皆与问名同宋遣使者至皇后第曰加诸卜筮占曰従制使某告吉主昏者曰臣某之女初严女功未烛妇道卜筮云吉臣预有焉臣某谨奉典制使者入陈鴈宣制其仪与唐同今拟国朝纳后既卜吉遣使纳吉其详见纳吉仪注
　　纳徴
　　纳征者用束帛告成谓昏姻之礼成也唐天子纳后遣使者奉珪玉币马制书至皇后第请曰奉制纳徴主昏者曰奉制赐臣以重礼某祗承典制受元纁束帛谷珪乗马北面再拜其仪与纳吉同宋制告成遣使奉谷珪元纁束帛制书至皇后第其仪皆与唐同今拟国朝纳后遣使奉珪玉币马纳征其详见纳征仪注
　　请期
　　请期者谓请日也昏礼纳后六礼五曰请期唐制既纳征遣使者诣皇后第请曰询于筮某月日吉制使某告期主者曰既前受命惟命是聴使者陈鴈授制书一如纳吉之仪宋纳后请期其仪如唐今拟国朝纳后遣使持节奉制请期详见仪注
　　奉迎
　　古者昏礼六曰亲迎夏迎于庭殷迎于堂周迎于戸鲁桓公八年祭公来遂逆后于纪此天子遣使逆后之制也汉晋以来皆遣使持节奉迎穆帝纳何氏为皇后遣使持节往迎北齐皇帝纳后临轩遣使持节诣皇后第行册拜礼皇后受册于行殿唐皇帝临太极殿遣使持节赍册寳车辂仪仗及袆衣首饰至后第行册礼皇后望阙再拜受册毕复遣奉迎使执鴈及制书奉迎宋遣册奉迎一如唐仪今拟国朝皇帝纳后则于奉天殿遣使持节奉册寳车辂仪仗袆衣首饰等物至皇后第以授内使内使奉册寳至皇后閤外皇后望阙再拜受册寳讫复遣奉迎使执鴈及制书奉迎详见临轩遣使册命奉迎仪注
　　同牢
　　古者昏礼同牢而食合巹而酳所以合体同尊卑也北齐设皇帝皇后同牢坐于昭阳殿各三饭讫及各酳二爵一卺唐设皇帝皇后御席于所御殿皇帝在西皇后在东皇后至内殿门外西向立皇帝揖后由西阶升盥洗讫就席相向坐尚食以韭葅羺醢进授皇帝皇后皇帝皇后祭于豆间尚食以黍实及肺进授皇帝皇后皇帝皇后复祭讫各酳二爵一卺饮毕尚容奏请皇帝释冕服又奏请皇后服常服皇后従者馂皇帝之馔皇帝従者馂皇后之馔宋皇帝纳后同牢之礼与唐同唯不祭肺及不祭韭葅黍稷等物今拟国朝皇帝纳后于宫中内殿设御幄中设皇帝皇后御榻行同牢之礼其详见同牢仪注
　　表谢
　　唐制皇后至宫之明日服展衣奉表称谢司言导従皇后升正殿北面再拜尚仪以谢表授皇后皇后受表置于案又再拜讫尚仪以表授内侍内侍因中书以闻宋皇后至宫之明日奉表称谢一如唐仪今拟国朝皇后既至宫其明日奉表称谢详见仪注
　　谒庙
　　唐制皇后至宫择日谒庙前一日皇后清斋于别殿设皇后大次于太庙北门内设宫悬之乐于庙庭制以太尉及御史以祝奉告曰皇后将伸祗见谨以一元大武敬荐其日皇后首饰祎衣乗舆以出警跸侍御如常仪尚宫率内外命妇及公主县主后従皇后至庙庭尚宫奏请皇后再拜又再拜讫尚宫引皇后出还大次皇后改服钿钗礼衣乗舆以还宋皇后既至宫择日谒景灵宫前一日设皇后次于明福殿至日内侍导従皇后服袆衣首饰乗重翟车至庙所内外命妇后従至庙阶下西向立内侍賛再拜皇后及内外命妇皆再拜内侍奏请皇后诣圣祖香案前三上香讫降阶又再拜出今拟国朝皇后至宫择日谒庙其仪见宗庙篇
　　受命妇朝
　　唐制皇后至宫有受内外命妇朝贺之礼其仪与正冬朝防同惟改贺辞曰伏惟殿下坤仪配天徳昭厚载率土含识不胜抃舞谨上千万嵗夀今拟国朝皇后至宫之明日受内外命妇朝贺详见朝防篇
　　遣使仪注
　　前期礼部移文太史院择某日奏告天地宗庙某日遣使纳采问名太史院择日以报礼部礼部奏闻翰林院承制撰纳采问名制文礼部依式様制制书版书制文讫命所司备鴈并其他礼物以伺又承制命某官为使者某官为副使告示文武百官于皇城守宿至日鸣钟后具朝服侍班前一日内使监设御座香案于奉天殿正中尚寳卿设寳案于御座之南侍仪司设制书案于寳案之南设鴈及礼物位于丹陛上设主节官位于制书案之东西向执节者位于主节官之南稍后捧制官二人位于制书案之西东向举案者位于捧制官之后设承制官位于殿上及丹陛之东南设使者及副使拜位于丹墀内道稍西东上北向又设副使受制书位于拜位之北使者在东副使在西俱北向设执鴈者及举礼物者位于丹陛下之西东向賛礼二人位于丹陛上之南东西相向司賛二人位于使者拜位之北东西相向知班二人位于司賛之南东西相向设文武百官侍立位于文武楼之北东西相向文武侍従班位于殿上之左右引文武班舎人四人位于文武官之北稍后东西相向引使者二人位于使者之北西立东向拱卫司光禄寺官对立位于奉天殿门之左右东西相向将军二人位于殿上帘前东西相向将军六人位于奉天门之左右东西相向又将军四人位于丹陛上之四隅东西相向又将军六人位于奉天殿门之左右东西相向鸣鞭四人于丹陛上北向是日金吾卫陈设甲士仪仗于午门外之西拱卫司陈设仪仗于丹陛丹墀之东西设遮盖制书黄盖于奉天殿前和声郎设乐位于丹墀之南【备而不作】侍仪司设防舆仪仗于奉天门外正中质明击鼓初严催班舎人催百官具朝服导驾官侍従官入迎车驾次严引班舎人引文武百官入就侍立位引礼引使者具朝服立于丹墀之西以伺诸执事者各就位三严侍仪奏外办御用监跪奏请皇帝服衮冕出谨身殿尚寳卿奉寳前导侍従导引如常仪至奉天殿陞御座尚寳以寳置于案卷帘鸣鞭鸡唱报时讫礼部官捧制书置于案上执事者陈鴈及礼物于丹陛上主节官执节者入就殿上位西向立承制官立于主节官之北奉制官立于制书案之西举案者立于其后引礼引使者就丹墀拜位賛礼唱鞠躬拜兴拜兴拜兴拜兴平身使者鞠躬拜兴拜兴拜兴拜兴平身引礼引使者及副使稍前至受制位北向立定承制官进诣御座前跪承制讫由中门出至丹陛上宣制位奉制官率执事举制案由中门出拱卫司擎黄盖遮防自中陛降以案置受制位主节官率执节者执节前导至使者前主节官西向立执节者立于主节官之南奉制官立于制书案之东举案者立于奉制官之后西向承制官称有制典仪唱跪使者跪承制官宣制曰皇帝纳某女为皇后制使卿等持节行纳采礼宣制讫执节者脱节衣以节授主节官主节官受节西向授使者使者搢笏跪受以授执节者执节者跪受节兴立于使者之左主节官退奉制官就案取纳采制书西向授使者受制书兴复置于案出笏退复位奉制官复诣案取问名制书西向授副使副使搢笏跪受制书兴复置于案出笏退复位奉制官退引礼引使副退就拜位立定賛礼唱鞠躬拜兴拜兴拜兴拜兴平身使者鞠躬拜兴拜兴拜兴拜兴平身引礼引使副従制书案出执节者前导举案者次之执鴈及礼物者由西陛陞取鴈及礼物由中陛降以次行制书案之后出奉天门外执节者加节衣使者取制书安置于防舆中使者歩従出午门外仪仗在前鼔吹次之【不作】执节者次之礼物次之执鴈者次之防舆次之使副従行于防舆之后初制书出奉天门侍仪跪奏礼毕皇帝兴还宫引班引百官以次出
　　纳采仪注
　　前一日侍仪司设使副次于皇后第大门之外南向设使副序立位于皇后第大门外之东西向北上设主昏者序立位于大门之西东向又设使副立位于正防之东西向北上执节者位于使副之南西向执鴈者位于执节者之南西向设主昏者拜位于阶下中道北向又设主昏者受制位于防上正中北向设賛礼二人位于主昏者拜位之北东西相向设傧者二人位于賛礼之南东西相向引使者二人位于防上之左右东西相向其日使者乗马持节备仪仗鼓吹【备而不作】奉制书礼物至皇后第仪仗鼔吹分列于大门之左右置防舆于大门外之正中设制书案于防舆之北使副下马掌次者延入次执事者皆公服傧者引主昏者朝服序立于大门内之西东向引礼引使副出次使者就防舆取纳采制书置于案引礼引使副立于大门外之东西向持节者立于使副之南稍后执鴈者又于其南俱西向其他礼物各陈于大门外之两旁傧者进于主昏者之左受命出诣使者前请曰敢请事使者曰某奉制采择傧者入告主昏者曰臣某之女未知壸仪方饬姆训既防诏访臣某不敢辞傧者出告讫入引主昏者出迎使者于大门之外北面立賛礼唱鞠躬拜兴拜兴平身主昏者鞠躬拜兴拜兴平身使者不答拜傧者引主昏者先入立于西阶之下引礼引使者入执节者前导礼物次之持案及执鴈者従入执节者脱节衣执节立于正防之东南礼物陈于庭举案者举制案设于正防之中使副立于制案之东执鴈者立于使副之南稍后俱西向引礼引主昏者就阶下拜位北向立定賛礼唱鞠躬拜兴拜兴平身主昏者鞠躬拜兴拜兴平身傧者引主昏者自西阶陞至制案前北向立使者称有制引礼唱跪使者诣案取制书宣制讫以制书授主昏者主昏者跪搢笏受制书以授左右执鴈者以鴈授使者使者受鴈以授主昏者主昏者受鴈以授左右引礼唱出笏俛伏兴平身主昏者出笏俛伏兴平身傧者引执事对举答表案进立于主昏者之后少西傧者取表以授主昏者主昏者搢笏受表跪授使者使者受表置于案讫引礼唱出笏俛伏兴平身主昏者出笏俛伏兴平身引礼引主昏者降阶至拜位立定賛礼唱鞠躬拜兴拜兴平身主昏者鞠躬拜兴拜兴平身引礼引主昏者退立于西持节者加节衣引礼引使副降自东阶举案者对举表案降自中阶执节者前导至中门外使者取表置防舆中主昏者帅诸执事各彻礼物
　　制文【或临时撰或用古制答文同】
