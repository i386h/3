<!-- { "loadSidebar": true } -->
　　唐祀先农正位祝文曰维某年嵗次月朔日子皇帝某敢昭告于帝神农氏献春伊始东作方兴率由典则恭祀千亩谨以制币牺齐粢盛庶品肃备常祀陈其明荐以后稷配神作主尚享后稷氏祝文曰土膏脉起爰耕借恒事于帝神农氏惟神功叶稼穑寔允昭配谨以制币牺齐粢盛庶品式陈明荐侑神作主尚享宋祝文缺元摄祀正位祝文曰维年月日皇帝敬遣某官昭告于帝神农氏夹钟应律耕借以时顺考彛章载祈农事谨以制币牲齐粢盛庶品用伸明荐以后稷氏配尚享配位祝文曰日中星鸟礼重借田用荐常事于帝神农氏惟神之功粒我烝民允谐昭配谨以【云云】尚享国朝洪武二年仲春皇帝亲祠先农祝文曰惟神生于天地开辟之初创田器别嘉种以肇兴农事古今亿兆非此不生永为世教帝王典祀敬不敢忘某本庶民因天下乱集兵保民者一纪于兹荷天地眷佑海内一家临御称尊纪纲黎庶考典崇祀神载防书今东作方兴礼宜告祭谨命太常官筑坛于京城之阳躬率百司诣坛展礼缅惟神明造化万世如斯仰冀发太古之苗实初生之粟为民立命昭祀无疆谨以制币牺齐庶品肃备常祀陈其明荐以后稷氏配神作主尚享后稷氏祝文曰惟土膏脉起爰耕借用荐常事于先农之神惟神功协稼穑允宜昭配谨以制币牺齐粢盛庶品式陈明荐作主侑神尚享
　　祭器
　　唐制正配位各设牺尊二象尊二山罍二笾豆各十簠簋各二登铏爼各三宋每位着尊二壶尊二皆有罍加勺幂以为酌尊太尊二山尊二牺尊二象尊二皆有罍加幂设而不酌笾豆各十有二簠簋登各一爼各五元摄祀正位太尊二着尊二牺尊二山罍二于坛上象尊二壶尊二山罍二于坛下配位着尊二牺尊二象尊二山罍二于坛上壶尊二山罍二于坛下笾豆各十簠簋各二铏各三爼各五盘各一国朝正配位各　尊二笾豆各十簠簋各二登铏爼案各三
　　币
　　自唐宋以来皆用青币
　　牲
　　周制春借田祈社稷牲用太牢汉祠先农以一太牢后魏用羊一宋初以羊豕元丰间复加纯色犊元用太牢国朝用犊一羊一豕一配位同
　　酒齐
　　唐正配位牺尊实以醴齐象尊实以盎齐山罍实以清酒上尊各实明水酒宋着尊实醴齐壶尊实盎齐上尊各实酒设尊并实五齐三酒国朝同唐宋
　　粢盛
　　唐簠实以稷簋实以稻宋簠实以稷簋实以黍元簠实以黍稷簋实以稻粱国朝同
　　笾豆之实
　　唐笾实以石盐干鱼干枣栗黄榛子仁菱仁芡仁鹿脯白饼黒饼豆实以韭葅醓醢菁葅鹿醢芹葅兎醢笋葅鱼醢脾析葅豚拍宋笾加糗饵粉餈豆加食糁食元同唐制国朝因之
　　乐章
　　歴代祠先农与耕借田皆有乐唐祠先农之乐降神以角音奏永和之乐以姑洗之均作文舞之舞乐舞三成登歌奏肃和之乐迎爼奏雍和之乐酌献奏寿和之乐饮福同亚献终献奏泰和之乐武舞之舞送神奏永和之乐宋仁宗更定先农乐章迎神奏靖安之乐文舞储灵锡庆之舞登歌奏嘉安之乐迎爼奏丰安之乐酌献登歌奏禧安之乐饮福同亚献终献文舞退武舞进奏正安之乐送神奏靖安之乐元摄祀乐作三成国朝迎神奏永和之乐三成奠币奏永和之乐迎爼奏雍和之乐三献并奏寿和之乐文徳之舞彻豆送神并奏永和之乐望瘗奏泰和之乐其借田之乐唐制耕讫太常卿引皇帝入自南门还大次乐作皇帝出自内壝东门释镇圭执大圭入次乐止宋制皇帝送神毕还大次宫架乐作出内壝门外释大圭服通天冠绛纱袍辇至小次降辇至耕借位受耒耜宫架乐作三推礼毕帝升观耕坛宫架乐作升自午阶登歌乐作三公以下至庶人耕毕北面再拜皆退复位皇帝降座登歌乐作至坛下升辇宫架乐作还宫国朝亲耕用教坊乐其日附京耆老皆率其子弟以村社箫鼓集于耕所而迭奏焉
　　冠服
　　周制天子亲耕冕而朱纮汉以来冕服无文宋文帝元嘉中亲祠躬耕着通天冠青帻青衮佩苍玉侍祠蕃王以下至六百石皆衣青惟三台武卫不耕者不改章服唐乗舆服衮冕侍祠者各服其服如圆丘仪宋太宗端拱仪祀前一日皇帝服通天冠绛纱袍执圭赴东郊行宫斋宿祀之日服衮冕执镇圭亲享毕诣耕借位行三推礼礼毕改服通天冠绛纱袍而还元不亲祠其摄祀官并法服国朝皇帝服衮冕十二章皇太子侍祠服衮冕九章陪祀官俱法服
　　车辂
　　周借田天子亲载耒耜置之车右汉制无文晋武太始四年躬耕御木辂宋文御耕根三盖车驾苍驷建青旂以享先农而亲耕齐使御史乗马车载耒耜从五辂梁制侍中奉耒耜载于象辂以随木辂之后唐乗耕根车宋太宗雍熙仪乗耕根车以象辂载耒耜列于仗内御前在皮轩车后端拱仪改乗玉辂以耕根车载耒耜仁宗明道中乗玉辂适耕所司农卿以耕根车载耒耜前玉辂以行徽宗政和仪改乗耕根车而以耒耜载于玉辂髙宗朝太常议王之五辂玉辂最贵耕根一名车所谓农舆盖车之无饰者也南齐借田御史乗马车载耒耜于五辂之后时以为礼轻梁更用侍中载象辂令政和仪帝御耕根而耒耜乃载于玉辂轻重失序矣请乗玉辂而以耕根载耒耜如端拱明道故事元不亲耕至元中定拟皇帝以耕根车载耒耜于御间国朝因宋制皇帝乗玉辂而以耕根载耒耜
　　陈设
　　唐制前祀三日有司陈设大次御位及文武官位太乐令设乐悬并同圆丘祀天仪唯乐悬树路鼓及为瘗塪于坛北壬地设望瘗位于内壝东门之内道南为异又设御耕借位于外壝南门之外十歩所南向设从耕三公诸王尚书诸卿位于御座东南西向诸王公尚书卿非耕者位于耕者之东尚舎设御耒席于三公之北南向奉礼设司农卿位于御耒席东西向设廪牺令位于司农之南少退诸执耒耜者位于公卿耕者之后非耕者之前西向设酒尊之位于坛上神农氏牺尊二象尊二山罍二于东南隅后稷氏牺尊二象尊二山罍二在神农酒尊之东俱北向西上设御洗于坛南陛东南亚献之洗于东陛之南俱北向执尊罍篚幂者各位于尊罍篚幂之后设币篚于坛上各于尊坫之所晡后郊社令帅斋郎以坫罍洗篚幂入设于位至祀之日太史令郊社令升设神农氏神座于坛上北方南向设后稷氏神座于东方西向席皆以莞宋前期设御座于借田思文殿之中南向设御幄于观耕坛上大次于殿上小次二一于先农坛午阶下一于观耕坛酉阶下羣臣次于门之内外设馔幔乐舞前一日设神农氏位于坛之北方南向后稷氏位于东方西向席皆以莞设御位版于坛下饮福位版于坛上望瘗位版于子阶之西羣臣位各以其方司农设御耒耜于南门外御耕版位于耕借所侍耕位于东西阶从耕三公位在东南北卿诸侯位在其南皆西向庶人位在其南十歩外耆老陪耕位又在其南皆西向御耒席于三公之北太仆设御耕牛于御耕位之西太常设登歌于观耕坛上宫架于庶人耕位之南耕借使位于御耕位之东侍中在其南司农卿位于侍中之后借田令位于司农卿之南奉青箱官位于司农卿之后司农少卿位于庶人之前太社令位于司农之西太仆卿位于御耕牛之东畿邑县令位于庶人之东执耒耜者位于公卿耕者之后执畚插者之前司农设従耕耒耜及牛各于其位之前兵部陈仗士及耕根车于皇城南门之外元不亲耕国朝祀前二日有司扫除坛上下洒扫斋舎馔室神厨设皇帝大次于外壝之东设皇太子次于大次之右祀前一日设省牲位于内壝东门之外设乐悬及协律郎位于坛下之南设先农神座于坛上南面设后稷神座于坛上西面设御位于坛下北向皇太子位于御位之东稍后设望瘗位于坛西南设典仪御史四人位于坛下东西相向设导驾官太常卿六人位于御位之前东西相向设传賛賛引各二人位于协律郎之南东西相向设文武官陪祭位于乐悬之南设诸执事官位于陪祭官之左右设读祝位于神位之右设正配位酒尊于坛上设御洗于坛下又设御位于耕借坛上设御耒耜二具于坛南裹以青绢设戸部尚书进耒耜位于御耒耜之左设従耕丞相都督左右丞叅政御史大夫中丞侍御治书六部尚书太常卿位于御耒耜之左右设应天知府上元江宁知县位于太常卿之后设庶人耆老位于知县之后
　　斋戒
　　皇帝散斋三日致斋二日陪祭执事官各斋戒五日并如圆丘祀天仪
　　斋宫
　　宋太宗雍熙四年定东郊青城斋宫殿门名前殿曰两仪后殿曰延庆大殿门曰龙徳左掖门曰光天右掖门曰丽天东门曰凤阳西门曰安福南门曰祈年北门曰英大殿东西廊门曰日华月华后园五花亭曰防芳御幄后门曰福庆哲宗绍圣间増脩防麦殿名曰思文元无其制
　　耕所
　　周制天子耕借田千亩于南郊虢文公言借田之制司空除坛于借汉文帝东耕借田昭帝幼即位耕于钩盾弄田钩盾宦者近署故往试耕为戯弄也后汉明帝东廵耕于下邳章帝北廵耕于怀县晋武耕于东郊之南洛水之北去宫八里为千亩之制宋文帝度宫之辰地八里之外整制千亩中开阡陌立御耕坛于中阡东陌北将耕宿青幕于坛上梁武普通中移借田于建康北岸立观耕台于坛东亲耕毕以观公卿之推反齐设御耕坛于阡东陌北隋于东南十四里唘夏门外制千亩唐耕于东郊不开阡陌设御耕位于坛南十步贞观中议借田所在给事中孔頴达曰礼天子借于南郊诸侯于东郊晋武时于东南今于城东不合古礼太宗曰礼缘人情何常之有虞书之平秩东作已在东矣又乗青辂载黛耜者所以顺于春气故知合在东方也于是遂定宋初耕于东郊神宗元丰中议以天子为借于南郊诸侯为借于东郊是为不易之典而歴世帝王循用东郊之制乃依古礼度地于京城东南御耕位在先农坛壝门东南筑坛髙五尺周围四十歩四出陛饰以青元耕借南郊国朝借田在皇城南门外御耕借位在先农坛东南髙三尺阔二丈五尺四出陛
　　耒耜【牛附】
　　周制天子亲载耒耜唐御耒耜二具内一具为副并縚以青借席二领各一丈御耒耜牛四头内二头副牛衣以青三公九卿诸侯耒耜一十五具牛四十头内十头副庶人耒耜二十具畚二具锸二具髙宗干封间阅耒耜有雕刻文饰者谓左右曰田器农人执之在于朴素岂贵文饰乎命彻之宋御耒耜二及縚皆饰以青御耕青牛四衣以青如无青牛以黄牛代而以青罗夹衣盖之从耕官每耒耜用牛二头耒耜三十牛六十庶人四十人并青衣耒耜四十牛八十锸十畚二十元不亲耕至元中定拟御耒耜二韬以青其制取合农用不雕饰毕日收之御耒之牛四并牛衣三公九卿诸侯耒十有五耕牛四十庶人耒耜二十具锸二耕牛四十国朝设御耒耜二具依农家常用者制造用青绢包裹御耕牛四衣以青衣从耕官耒耜　　具牛　　头庶人人牛　　头锸　　畚
　　耕推之数
　　周制天子三推三公五推诸侯九推周语虢文公曰王耕一拨班三之庶人终于千亩一拨一耜之拨也班次也三之者谓下各三其上也王一拨公三卿九大夫二十七也汉章帝元和中耕借天子三公九卿诸侯百官以次耕推数如周法宋文帝亲耕三推三反王公及诸侯五推五反孤卿大夫七推七反士九推九反借田令率其属耕竟亩唐宗开元中亲耕诏左右曰古礼三推朕今九推庶九谷之报也遂进耕五十余歩尽垅乃止宋太宗端拱中亲耕行三推礼有司奏礼毕帝顾侍臣曰朕志在劝农恨不终于千亩岂以三推为限乎遂耕数十歩侍臣固请乃止髙宗绍兴亲耕至九推国朝耕推之数如周法
　　谷种
