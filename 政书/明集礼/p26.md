<!-- { "loadSidebar": true } -->
　　周制州长以嵗时祭祀州社则属其民而读法凡州之大祭祀莅其事汉光武建武初令郡县置社稷太守令长侍祠牲用羊豕惟州所治有社无稷晋元帝令郡县各祠社稷于坛唐初用隋制郡县二仲月并以少牢祭社宗时诸州社稷坛制方二丈五尺髙三尺四寸岀阶三等并散斋二日致斋一日郡则刺史为初献上佐为亚献録事叅军及判司为终献县则令为初献丞为亚献主簿尉为终献每位祭器尊二笾八豆八簋二簠二俎三用羊豕腊惟正位有币用黒长丈八尺其祭社祝文曰惟某年月日某官姓名敢昭告于社神维神徳兼博厚道着方直载生品物含养庻类兹因仲春祗率常礼恭以制币牺齐粢盛庶品备兹明荐用伸报本以后土勾龙氏配神作主尚享【县祝文以下并用】后土祝文曰敢昭告于后土氏爰兹仲春厥日维戊敬修常祀荐于社神惟神功着水土平易九州昭配之义实通祀典谨以牺齐粢盛庶品式陈明荐作主侑神尚享祭稷祝文曰敢昭告于稷神惟神播生百谷首兹八政用而不匮功济萌黎恭以制币牺齐粢盛庶品祗奉旧章备兹瘗礼以后稷弃配神作主尚享后稷祝文曰敢昭告于后稷氏爰以仲春厥日维戊恭修常礼荐于稷神惟神功叶稼穑阐修农政允兹从祀用率旧章【余文同后土】宋制州县社坛方二丈五尺髙三尺四岀陛稷坛如社坛之制社以石为主其形如钟长二尺五寸方一尺剡其上培其下半四门同一壝二十五步坛饰各随方色上盖以黄土瘗坎于坛之北壬地南岀陛方深取足容物政和中制新仪以春秋社日致祭设豋歌之乐于坛上正配位俱用黒币笾八豆八簠簋各一俎二牺尊三象尊三在坛上为酌尊大尊三山尊二在神位前着尊二牺尊二象尊二壷尊六在坛下设而不酌祭官常服阅馔物视牲充腯以公服行事迎神作宁安之乐八成初献升降行止作正安之乐奠币酌献作嘉安之乐亚献终献作文安之乐送神作宁安之乐一成元制成宗元贞二年始定州郡通祀社稷之制以春秋二仲月上戊日牲用黝色羊豕各一祭器每笾豆各八簠二簋二铏三俎三壷尊三不用乐国朝郡县祭社稷有司俱于本城土西北设坛致祭坛髙三尺四岀陛三级方二尺五寸从东至西二丈五尺从南至北二丈五尺右社左稷社以石为主其形如钟长二尺五寸方一尺一寸剡其上培其下半在坛之南方坛外筑墙周围一百歩四面各二十五步祭用春秋仲月上戊日祝以文牲用大牢















<史部,政书类,仪制之属,明集礼,卷十>
　　郡县春秋仲月上戊祭社稷仪
　　斋戒前三日三献官散斋二日于别寝致斋一日于祭所散斋理事如旧惟不吊防问疾不作乐不判署刑杀文书不行刑罚不预秽恶事致斋惟祭事得行其余悉断执事人员斋各一日于祭所陈设前祭二日有司扫除坛之内外设三献官执事官次于坛壝门外为瘗坎二于门外之西北方深取足容物南岀陛前一日执事设省牲位于北门之外恭视社主设太社神位于社坛之南正中设后土氏配位于社坛之东西向设太稷神位于稷坛之南正中设后稷配位于稷坛之西东向正配每位设笾四于神位之左豆四于神位之右簠簋各二豋铏各一于笾豆之间毛血豆于豋铏之前俎二于簠簋之前香烛案于俎前爵坫沙池于香案之前祝版于神位之右正位各牺尊一山罍一于坛下社东稷西配位各牺尊一山罍一次之正配币篚位各附于酒尊所盥洗位于稷坛下之东爵洗位相连于盥洗位之北初献官位于两坛下正中之北亚献官位于初献官之左终献官位于初献官之右稍后从祭官位于献官之后引賛位于献官之左右賛礼位于两坛下之东西读祝位于神座之右掌祭官二人位于神座之左右司尊司爵司洗捧币位各于其所设望瘗位于坛之西北省牲执事者引三献官至省牲位南向立执事者自门东牵牲西行过献官前省讫执事以豆二取毛血正祭奠币祭日丑前五刻行事执事者入实尊罍笾豆簠簋豋铏陈毛血豆祝版币篚执事者各服垂角唐巾盘领衫各就位引賛引献官各服法服入就位执事者取毛血瘗于塪所賛礼者唱有司已具请行事賛礼唱鞠躬拜兴拜兴平身在位者皆鞠躬拜兴拜兴平身賛者唱奠币引賛引初献官诣盥洗位引賛唱搢笏初献搢笏唱盥手司盥洗者酌水盥讫唱帨手司者以巾进帨讫唱岀笏初献岀笏引升诣社坛神位前南向立唱跪搢笏初献跪搢笏执事者以币跪进于初献之右初献受币奠于神位前讫稍后引賛唱俯伏兴拜兴拜兴平身初献俯伏兴拜兴拜兴平身次引至稷坛正位奠币并如社坛之仪引复位初献賛礼唱行初献礼引賛引初献官诣爵洗位引賛唱搢笏初献搢笏执爵者以爵进初献受爵司爵洗者酌水初献涤爵拭爵以爵授执事者引賛唱岀笏初献岀笏引诣社坛酒尊所东向立引賛唱搢笏初献搢笏执爵者以爵授初献初献执爵司尊者举幂酌牺尊之醍齐以爵授执事者引賛唱岀笏初献岀笏跪掌祭官奉香跪进于初献之左引賛唱上香上香三上香初献官上香上香三上香讫执事者以爵跪进于初献之右初献执爵引賛唱祭酒祭酒三祭酒奠爵初献祭酒祭酒三祭酒奠爵引賛唱岀笏初献岀笏读祝官取祝跪于神座之右读讫引賛唱俯伏兴拜兴拜兴平身初献俯伏兴拜兴拜兴平身引诣后土氏神位前酌献并如正位之仪次诣爵洗位及升稷坛正配位前行礼并如社坛之仪引复位亚献賛礼唱行亚献礼引賛引亚献官诣盥洗位唱搢笏亚献搢笏唱盥手司盥洗者酌水盥讫唱帨手司者以巾进讫唱岀笏亚献岀笏引诣爵洗位引賛唱搢笏亚献搢笏执爵者以爵进亚献受爵司爵洗者酌水亚献涤爵拭爵以爵授执事者引賛唱岀笏亚献岀笏引诣社坛酒尊所东向立引賛唱搢笏亚献搢笏执事者以爵授亚献亚献执爵司尊者举羃酌山罍之事酒亚献以爵授执事者引賛唱岀笏亚献岀笏引賛引诣社神位前南向立引賛唱搢笏跪亚献搢笏跪掌祭官奉香跪进于亚献之左引賛唱上香上香三上香亚献官上香上香三上香讫执爵者以爵跪进于亚献之右亚献执爵引賛唱祭酒祭酒三祭酒奠爵亚献官祭酒祭酒三祭酒奠爵唱岀笏俯伏兴拜兴拜兴平身亚献岀笏俯伏兴拜兴拜兴平身讫引诣后土勾龙氏位酌献并如社主之仪次诣爵洗位及稷坛正配位前行礼并如社坛之仪引复位终献賛礼唱行终献礼引賛引终献官升坛行礼并亚献之仪引复位饮福賛礼唱饮福賛引引初献官诣饮福位南向立掌祭者各以爵酌两坛福酒合置一爵持爵诣初献之左西向立引賛唱鞠躬拜兴拜兴平身初献官鞠躬拜兴拜兴平身引賛唱跪搢笏初献跪搢笏掌祭举福酒爵进于初献之左初献受爵祭酒少许饮福酒奠爵掌祭者减社稷神座前胙肉进于初献之左初献受胙以胙授执事者引賛唱岀笏俯伏兴拜兴拜兴平身初献岀笏俯伏兴拜兴拜兴平身引复位賛礼唱曰赐胙初献官饮福受胙免拜在位者皆再拜唱鞠躬拜兴拜兴平身献官以下皆鞠躬拜兴拜兴平身望瘗賛礼唱诣望瘗位引賛引初献官以下诣望瘗位南向立读祝取祝捧币取币掌祭取馔置于坎及诸从祭官以次而出
　　里社
　　周制大夫以下成群立社曰置社注大夫不得专主地与民族居百家以上则共一社记郊特牲曰唯为社事单出里唯为社由国人毕作唯社丘乘共粢盛所以报本反始也又月令仲春择元日命民社其社之大者则二千五百家为之其小者则二十五家亦为之各树其土所宜之木以为之主汉制百家以上共立一社髙祖令丰治枌榆社里社也常以春二月及臈令民里社各自裁以祠唐制诸里社正祭社稷仪前一日社正及诸社人应祭者各清斋一日于家正寝先治修神树之下又为瘗坎于神树之北每位酒尊二并勺牲用特豕以俎二分载牲体笾二实以枣栗豆二实以菹醢簠二实以黍稷簋二实以稻粱社神之席设于神树下稷神之席设于神树西北社正奠爵于神位前祝读祝文曰维某年月日某村社正姓名合社若干人等今昭告于社神惟神载育黎元长兹庻物时维仲春日维吉戊谨率常礼恭用特牲清酌粢盛庶品祗荐社神尚享稷座祝文曰惟神主兹百谷粒此羣黎今仲春吉戊谨率常礼恭以特牲清酌粢盛庶品祗荐于稷神尚享祭毕祝版燔于祭所宋诸里社稷祭仪并同唐制元从民俗无所建立














<史部,政书类,仪制之属,明集礼,卷十>
　　诸里社稷祭仪
　　诸里凡祭社稷共用一豕礼器笾豆簠簋许以陶瓦器代之每位碟二实以栗碟二实以菹醢碟二实以黍稷又碟一以盛毛血瓦尊一实以常酒并酒杯一祝文无版则以纸书之读祝以社人有学识者充前祭一日社正及社中诸预祭之人各于本家堂前待客之所斋一日社正先遣执事人扫除神树下四面为瘗坎于神树之北方深取足容物主祭之家洗涤厨房镬器以正堂为馔所至晩宰牲执事者以一碟取毛血与祭器俱寘于馔所祭日未明执事者于厨中烹牲设社主于树下稷主于社主之西各籍以莞席设社正拜位于社稷位前南向设预祭人位于其后设引礼及诸执事人位又于其后执事者于馔所实祭物于碟内解牲体置于二俎置酒于尊书祝文于纸祭物既备执事者各捧设于社稷神位前燃香明烛自社正以下各服常服盥手入就拜位立定执事执壷于尊中取酒立于神位之左读祝者立于神位之右引礼者唱鞠躬拜兴拜兴平身社正以下皆鞠躬拜兴拜兴平身执事者取毛血埋瘗于塪中引礼唱跪社正前诣社主前跪引礼唱上香上香三上香社正上香上香三上香讫举杯执壷者斟酒引礼唱祭酒祭酒三祭酒社正祭酒祭酒三祭酒讫读祝者持祝文跪读于神位前之右读祝讫引礼唱俯伏兴稍后拜兴拜兴平身社正俯伏兴稍后拜兴拜兴平身又引社正诣稷神位前唱跪社正前诣稷主前跪引礼唱上香上香三上香社正上香上香三上香讫举杯执事者斟酒引礼唱祭酒祭酒三祭酒社正祭酒祭酒三祭酒讫读祝者持祝文跪读于神位前之右读讫引礼唱俯伏兴稍后拜兴拜兴平身社正俯伏兴稍后拜兴拜兴平身引礼引社正复位引礼唱鞠躬拜兴拜兴平身社正以下皆鞠躬拜兴拜兴平身执事彻祭物读祝者取祝文焚瘗于坎所
　　明集礼卷十
<史部,政书类,仪制之属,明集礼>
　　钦定四库全书
　　明集礼卷十一
　　吉礼十一
　　日月篇
　　总序
