<!-- { "loadSidebar": true } -->
　　周官内宰上春诏王后帅六宫之人生穜稑之种而献之王先种后熟曰穜后种先熟曰稑必使后宫蔵种者以其有繁育之祥也必生而献之者示能育之使不伤败且佐王耕事供祭祀也汉文帝种百谷万斛为立借田食宋文帝时后率六宫出穜稑之种付借田令北齐于千亩内种赤粱白谷大豆赤黍小豆黒穄麻子大麦小麦隋以青箱播殖九谷唐废其礼宋青箱之制以竹木为之而无盖两头设台襻饰以青色中分九隔隔设一种覆以青绫夹帊其种用黍稷秫稻粱大豆小豆大麦小麦每色各三斗元制缺
　　借田执事
　　唐皇帝夹侍二人正衣二人【并合以祀先农坛上行事夹侍正衣充】中书门下先奏侍中一人【奉耒耜进耕毕复受奏礼毕】中书令一人【侍从】礼部尚书一人【侍从官已下并合便取祀先农坛上行事官充】司农卿一人【授耒耜于侍中侍耕】右卫将军一人【已上并侍卫】太尉司徒司空各一人行五推礼九卿九人行九推礼诸侯三人行九推礼【已上并差官摄行事】礼仪使一人【賛导耕籍礼】太常卿一人【賛导耕籍礼已上官便合取祀先农坛已上行事官充】宋亲耕仪皇帝夹侍一人正衣二人【以坛上行事夹侍正衣充】侍中一人中书令一人戸部尚书一人【并侍从】礼仪使太常卿各一人【賛导以上官便合取坛上行事官充】司农卿二人【一人押耕根车并宿设耒耜及受耒耜于侍中侍耕一人奉青箱穜稑之种洒之】太仆卿一人【授绥及执御耕牛】左右卫将军各一人【并侍耕】太尉司徒司空各一人诸王四人并行五推礼九卿九人诸侯三人并行九推礼【以上并差官摄】三公诸王九卿诸侯执牛官各一人捧青箱二人司农卿一人【帅庶人赴千亩】少卿一人【检校庶人终千亩】郊社令一人【助司农少卿检校庶人终千亩】太常博士六人【賛导行礼】廪牺令二人【一人奉御耒耜授司农卿一人掌御耒耜】诸王三公从者每人各三人九卿诸侯从者每人各一人【并助耕】元不亲耕至元中拟定借田仪皇帝夹侍二人尚衣二人侍中一人奉耒耜中书令一人礼部尚书一人侍从司农一人受耒耜于侍中太仆卿一人执牛左右卫将军各一人侍卫三公以宰辅摄九卿以左右仆射尚书御史大夫摄其诸侯以正员一品官及嗣王摄礼仪使一人太常卿一人賛礼三公九卿诸侯执牛三十人用六品以下官通事舎人分导文武官就耕所太常帅其属用庶人二十八以郊社令一人押之太常卿一人率庶人趋耕所博士六人分賛耕种礼司农少卿一人督视庶人终千亩廪牺令二人一人奉耒耜授司农卿一人掌耒耜主借田县令一人三公従者各三人九卿诸侯従者各一人以助耕
　　劳酒
　　周制耕借毕反执爵于太寝三公九卿诸侯大夫皆御命曰劳酒劳酒谓既耕而宴以劳羣臣也大寝路寝御侍也周语虢文公曰耕毕膳夫陈享膳宰监之膳夫賛王王歆太牢班赏之庶人终食唐车驾还宫之明日设防于太极殿如元防之仪惟不贺不上寿宋雍熙礼车驾还宫后择日大宴仁宗耕毕设劳酒于集英殿国朝耕毕皇帝置酒于大次从耕大臣咸预执事百官列坐幕外光禄徧行酒食耆老及村社乐艺皆霑赐焉
　　皇帝耕借亲享先农仪注
　　时日　太常司行移司天台择仲春吉日行事
　　斋戒　前期皇帝散斋三日致斋二日陪享官并斋五日
　　省牲　前祭二日设皇帝大次于外壝东门外南向省牲位于内壝东门之外南向前祭一日车驾出诣大次太常卿奏中严皇帝服皮弁服太常卿奏外办导驾官同太常卿导引皇帝诣省牲位执事者各执乃事廪犠令帅其属牵牲自东出西过御前省讫牵诣神厨执事者取毛血实于豆太常卿奏请诣神厨导驾官同太常卿导引皇帝至神厨太常卿奏请视鼎镬请视涤濯遂烹牲导驾官同太常卿导引皇帝还大次
　　陈设　前祭一日有司陈设如图仪
　　銮驾出宫卤簿导从同圆丘祀天仪
　　正祭　祭日清晨太常少卿率执事者各实尊罍簠簋笾豆登爼又实币于篚陈于酒尊所祝版置于正配神位之右乐生舞生入就位太常卿奏请中严皇帝服衮冕太常卿奏外办导驾官同太常卿导引皇帝自南门入至位北向立
　　迎神　賛礼唱迎神协律郎举麾俯伏跪奏永和之曲三成乐止賛礼唱请行礼太常卿奏有司谨具请行事太常卿奏鞠躬拜兴拜兴平身皇帝鞠躬拜兴拜兴平身賛礼唱皇太子以下在位官皆再拜传賛唱鞠躬拜兴拜兴平身皇太子以下皆鞠躬拜兴拜兴平身【乐止】奠币　賛礼唱奠币执事官捧币各立于酒尊所太常卿奏请诣盥洗位导驾官同太常卿导引皇帝诣盥洗位太常卿賛盥曰前期斋戒今晨奉祭加其清洁以对神明太常卿奏搢圭皇帝搢圭司洗者捧盘进巾太常卿奏盥手帨手出圭皇帝盥手帨手出圭太常卿奏请升坛賛曰神明在上整肃威仪升自午陛太常卿奏请诣先农神位前司币者捧币以俟协律郎举麾俯伏跪奏永和之曲导驾官同太常卿导引皇帝至神位前北向立太常卿奏跪搢圭皇帝跪搢圭司香官举香跪进于皇帝之左太常卿奏上香上香三上香皇帝上香上香三上香司币者捧币跪进于皇帝之右皇帝受币奠于先农神位前太常卿奏出圭鞠躬拜兴拜兴平身皇帝出圭鞠躬拜兴拜兴平身太常卿奏请诣后稷神位前导驾官同太常卿导引皇帝至神位前东向立太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香司币者捧币跪进于皇帝之右皇帝受币奠于后稷神位前太常卿奏出圭鞠躬拜兴拜兴平身皇帝出圭鞠躬拜兴拜兴平身太常卿奏复位导驾官同太常卿导引皇帝复位
　　进熟　賛礼唱进爼太常卿奏请升坛协律郎俯伏跪举麾奏雍和之曲进爼官举爼升坛导驾官同太常卿导引皇帝至先农神位前太常卿奏搢圭皇帝搢圭进爼官以爼进于皇帝之右皇帝以爼奠于先农神位前太常卿奏出圭请诣后稷神位前皇帝出圭导驾官同太常卿导引皇帝至后稷神位前进爼官以爼进于皇帝之右太常卿奏搢圭皇帝搢圭以爼奠于后稷神位前太常卿奏出圭皇帝出圭太常卿奏复位导驾官同太常卿导引皇帝复位
　　初献　賛礼唱行初献礼太常卿奏行初献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝执爵司尊者举幂酌醴齐皇帝以爵授执爵官太常卿奏出圭请诣先农神位前皇帝出圭至神位前协律郎俛伏跪举麾奏寿和之曲武功之舞太常卿奏跪搢圭皇帝跪搢圭司香官捧香跪进于皇帝之右太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵【乐舞止】太常卿奏出圭皇帝出圭读祝官取祝版于神右跪读讫【乐舞作】太常卿奏俯伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌醴齐皇帝以爵授执爵官太常卿奏请诣后稷神位前导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭皇帝出圭读祝官取祝版于神位之右跪读讫太常卿奏俯伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位
　　亚献　賛礼唱行亚献礼太常卿奏行亚献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官执爵官又以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝受爵司尊者举幂酌盎齐皇帝以爵授执爵官太常卿奏出圭请诣先农神位前协律郎俯伏跪奏寿和之曲文徳之舞导驾官同太常卿导引皇帝至神位前太常卿奏跪搢圭皇帝跪搢圭执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌盎齐皇帝以爵授执爵官太常卿奏请诣后稷神位前【乐舞作】导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位
　　终献　賛礼唱行终献礼并同亚献仪
　　饮福　賛礼唱饮福受胙太常卿奏请诣饮福位导驾官同太常卿导引皇帝升坛至饮福位北向立太常卿奏鞠躬拜兴拜兴平身皇帝鞠躬拜兴拜兴平身太常卿奏跪搢圭皇帝跪搢圭捧爵官酌福酒跪进于皇帝之左賛曰惟此酒肴神之所与赐以福庆亿兆同霑皇帝受福酒祭酒饮福酒以爵置于坫捧胙官捧胙跪进于皇帝之右皇帝受胙以胙授执事者执事者跪受胙于皇帝之右太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位
　　彻豆　賛礼唱彻豆协律郎俯伏跪举麾奏永和之曲掌祭官彻豆賛礼唱赐胙太常卿奏皇帝饮福受胙免拜賛礼唱皇太子以下在位官皆再拜传賛唱鞠躬拜兴拜兴平身皇太子以下皆鞠躬拜兴拜兴平身送神賛礼唱送神协律郎俯伏跪举麾奏永和之曲太常卿奏鞠躬拜兴拜兴平身皇帝鞠躬拜兴拜兴平身賛礼唱皇太子以下在位官皆再拜传賛唱鞠躬拜兴拜兴平身皇太子以下皆鞠躬拜兴拜兴平身賛礼唱祝人取祝币人取币诣望瘗位读祝官捧祝奉币官捧币掌祭官取馔及爵酒诣瘗次【乐止】
　　望瘗　賛礼唱望瘗太常卿奏请诣望瘗位协律郎俯伏跪举麾奏泰和之曲导驾官同太常卿导引皇帝至望瘗位賛礼唱可瘗执事者以祝币牲体酒馔置坎内填土至半太常卿奏请还大次皇帝还大次解严耕借　太常卿奏请诣耕借位导驾官同太常卿导引皇帝至耕借位南向立三公以下及从耕者各就耕位戸部尚书北面进耒耜导驾官同太常卿导引皇帝秉耒三推讫戸部尚书跪受耒太常卿奏请复位皇帝复耕借位南向坐三公五推尚书九卿九推讫各退就位太常卿奏礼毕导驾官同太常卿导引皇帝还大次华盖侍卫如常仪应天府尹及两县令率庶人终亩是日宴劳百官耆宿于坛旁銮驾还宫卤簿导从并如来仪大乐鼔吹振作











