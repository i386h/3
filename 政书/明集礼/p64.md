<!-- { "loadSidebar": true } -->
　　士庶冠礼
　　总叙
　　古者冠礼唯士独存后世之所谓冠仪皆推士礼为之也汉晋以来士礼废而不讲至于唐宋乃有士庶通礼虽采士冠仪文然失之太繁今以文公家礼为凖而定士庶冠礼有官者公服带靴笏无官者襴衫带靴通用皂衫深衣大带履栉掠其筮日戒賔醴祝之仪一遵仪礼具着于后以为今日通行之制
　　筮日
　　凡男子年十五至二十皆可冠将冠主人盛服亲临筮日于祠堂之内西向具祝版云某之子某年渐长成将以某月某日加冠于其首得卜则従之若不吉则更筮他日
　　筮宾　戒賔
　　前期三日筮賔如筮日之仪主人北面再拜乃告曰某子某年若干矣卜以某甲子冠吉乃速賔某以始卒冠事庶几临之谨告乃遣人戒賔曰某有子某某日将加冠于其首愿吾子之教之也賔对曰某不敏恐不能供事敢辞主人不许宾乃诺
　　陈服器
　　其日夙兴张帷为房于防事之东賔主人执事者皆盛服执事者设盥盆于防事阼阶下东南陈服于房中西牖下东向北上【公服带靴笏襴衫带靴深衣大带栉篦总】席二在南酒壷在服北次盏注亦置卓子上幞头帽巾各承以盘防以巾帕执事者三人执之立于堂下西阶之西南向东上主人立于阼阶下子弟亲戚立于盥盆东傧者立于门外以俟宾将冠者双紒袍勒帛素履待于房中賔至主人出迎揖而入坐定冠者出自房执事者白请行事
　　加冠幞头祝辞
　　賔之賛者取栉总篦幞头置于席南端宾揖将冠者将冠者即席西向坐为之栉合紒施总加幞头賔降主人亦降立于阼阶下宾盥手讫主人揖让升自西阶皆复位賔降西阶一等执巾者升一等授宾賔执巾诣将冠者席前东向祝曰令月吉日始加元服弃尔幼志顺尔成徳夀考维祺介尔景福乃跪为之着巾兴复位賔揖冠者适房易服【服深衣大带】出房即冠席宾盥如初降二等受帽进祝曰吉月令辰乃申尔服敬尔威仪淑慎尔徳眉夀永年享受嘏福乃跪冠兴复位如初冠者兴賔揖之适房易服服旋襴衫腰带出房南向賔揖之即席賔盥如初降三等受幞头进祝曰以嵗之正以月之令咸加尔服兄弟具在以成厥徳黄耉无疆受天之庆賛者撤帽賔加幞头复位如初冠者兴賔揖之冠者适房改服公服执事者撤冠箱冠席入于帷中
　　醴　　祝辞
　　执事者设醴席于西阶南向賛者取盏斟酒于房中出房立于冠者之南西向賔揖冠者即醴席西向立宾受盏于賛者诣席前北向立祝曰尔酒既清嘉荐令芳拜受祭之以定尔祥承天之休夀考不忘冠者席西拜受賔答拜执事者荐馔于席前冠者即席坐饮食讫再拜賔答拜
　　字辞
　　冠者兴离席立于西阶之东南向宾少进字之曰礼仪既备令月吉日昭告尔字爰字孔嘉髦士攸宜宜之于嘏永受保之曰伯某甫仲叔季唯其所当冠者拜宾答拜
　　冠者见拜
　　拜父父为之起拜母母为之起拜诸父羣従之尊者遂出见于乡先生及父之执友冠者拜先生执友皆答拜
　　醴宾
　　宾请退主人请醴賔賔辞固请许诺乃入设酒馔延賔及摈賛酒罢宾退主人酬賔及賛者以币多少随宜乃拜谢之
　　谒庙
　　冠礼毕主人以冠者见于祠堂告辞曰某之子某今日冠毕敢见冠者北向焚香俛伏兴再拜而出






























　　明集礼卷二十四
<史部,政书类,仪制之属,明集礼>
　　钦定四库全书
　　明集礼卷二十五
　　嘉礼九
　　天子纳后
　　总序
　　天子纳后所以母仪乎天下也三代以上不着其礼至周而六礼之仪始备一曰纳采二曰问名三曰纳吉四曰纳征五曰请期六曰亲迎五礼皆用鴈唯纳征用元纁束帛加以谷珪至周灵王求昏于齐遣使称制拜后鲁桓公八年祭公来遂逆王后于纪左氏谓王者至尊无敌无亲迎之礼故遣鲁主昏而使祭公来迎汉纳皇后遣使纳采以太牢告宗庙遣大司徒奉乘舆法驾迎皇后于第皇后立三月以礼见髙庙晋纳皇后六礼制文用版升平六年复命王彪之考定六礼北齐皇帝纳后纳采问名告于圆丘方泽宗庙遣太尉奉册寳玺绶迎皇后于第至宫之明日皇后表谢又明日见皇太后于昭阳殿又择日谒见太庙唐皇帝纳后卜日告天地宗庙遣太尉为使宗正卿为副持节行六礼皇后至宫之明日奉表称谢又明日朝皇太后择日庙见及有受内外命妇贺及羣臣称贺之礼又有百寮上礼及皇帝防羣臣之仪宋皇帝纳后之礼皆与唐同而无受命妇贺及羣臣朝贺之礼亦无百寮上礼及皇帝防羣臣之仪元纳后従其国俗而仪文不着今拟国朝皇帝纳后先期遣官祭告天地宗庙皇帝临轩命使行六礼皇后至宫之明日上表称谢复受内外命妇朝贺择日谒见太庙今集厯代礼物仪文以着于篇
　　冠服
　　周礼天子纳后冕而亲迎后服首饰祎衣两汉纳后不着所服晋迎皇后皇帝服衮冕北齐皇帝服绣衣带绶佩隋纳后天子具衮冕服皇后首饰祎衣唐皇帝纳后其临轩遣使皆服衮冕合卺服通天冠绛纱袍皇后服首饰袆衣表谢皇后服展衣庙见还改服钿钗礼衣宋纳后临轩遣使合卺皆服通天冠绛纱袍皇后服花钗十二树九龙四凤冠袆衣元纳后用国俗衣冠今拟国朝皇帝纳皇后其临轩遣使皆服衮冕同牢服通天冠绛纱袍皇后首饰以九龙四凤冠大小花各十二树并两博鬓寳钿十二服用袆衣皇后表谢服展衣其受命妇朝贺朝皇太后皆首饰袆衣其制见冠服篇其皇后车辂册寳制度并见册皇后篇此不复载
　　制
　　凡天子纳后六礼必用制皆以版书其制唐版长尺二寸以应十二月博四寸以像四时厚八分以像八节皆真书盛以匣宋制文版制同今拟国朝皇帝纳后六礼用制书
　　制文
　　唐纳采制皇帝曰咨具官封姓浑元资始肇经人伦爰及夫妇以奉天地宗庙社稷谋于公卿咸以为宜率由旧典今使持节太尉封某宗正卿封某以礼纳采答文曰皇帝嘉命访昏陋族备数采择臣之女未闲教训衣履若如人钦承旧章肃奉典制某官封臣姓名稽首顿首再拜承制诏问名制皇帝曰咨某官封姓两仪配合承天统物正位于内必俟令族重章旧典今使使持节太尉封某宗正卿某以礼问名答文曰皇帝嘉命使者某重宣中制问臣名族臣女夫妇所生先臣故某官之遗元孙先臣故某官之遗曾孙先臣故某官之遗孙先臣故某官之外孙女年若干钦承旧章谨奉典制臣某稽首顿首再拜承制诏纳吉制皇帝曰咨某官姓人谋従佥曰贞吉敬顺典礼今使使持节太尉封某宗正卿某以礼纳吉答文曰皇帝嘉命使者某重宣中制太卜元臣陋族卑鄙忧惧不堪钦承旧章肃奉典制某官臣姓某稽首顿首再拜承制诏纳征制皇帝曰咨某官姓之女有母仪之徳窈窕之姿如山如河宜奉宗庙永承天祚以元纁珪马以章典礼今使使持节太尉封某宗正卿封某以礼纳征答文曰皇帝嘉命使者某重宣中制降昏卑陋崇以上公宠以丰礼备物典册钦承旧章肃奉典制某官臣姓名稽首顿首再拜承制诏告期制皇帝曰咨某官姓某谋于公卿大筮元罔有不臧率遵典礼今使使持节太尉封某宗正卿封某以礼告期答文曰皇帝嘉命使者某重宣中制告曰惟某月某日可迎臣钦承旧章肃奉典制某官臣姓某稽首顿首再拜承制诏奉迎制皇帝曰咨某官姓嵗吉月令吉日惟某率由典礼今遣使持节太尉封某宗正卿封某以礼迎答文曰皇帝嘉命使者某重宣中诏令月吉辰备礼以迎蝼蚁之族猥承大礼忧惧战悸钦承旧章肃奉典制某官臣姓某稽首顿首再拜承制诏宋制纳采制文皇帝曰咨某官姓名肇经天人爰始夫妇正位基化敦叙大伦敷求贤明是惟令族率由盛典式举徽章今遣使持节上公封某宗正卿某以礼采择答文曰皇帝嘉命举大昏之礼下逮微陋备数采择臣之女方祗保傅式严谆诲恭承令典肃荷徽章某官臣姓名稽首顿首再拜承制诏问名制文皇帝曰咨某官姓名自昔受命之君必择建厥配以奉天地以承宗庙以御于家邦徳至茂也肆朕稽古永惟大猷谋于公卿咸以祗若率由旧典式举徽章今遣使持节上公封某宗正卿封某以礼问名答文皇帝嘉命使者某重宣中制问臣名族臣先臣某官之遗元孙先臣某官之遗曾孙臣某官姓某之遗孙女年若干恭承令典肃荷徽章某官姓名稽首顿首再拜承制诏告吉制文皇帝曰咨某官姓名稽谋所自燕及神民濬发祥占従以元吉六合之庆是为大同今遣使持节上公封某宗正卿封某以礼告吉答文皇帝嘉命使者某重宣中制太卜元吉微陋之族惧不克堪恭承徽章肃奉典制某官臣姓名稽首顿首再拜承制诏告成制文皇帝曰咨某官姓名之女毓秀中闺膺华高胄咏葛覃之章尊严师傅崇卷耳之志夙念恭勤将延登于太微永迓承于介福以元纁谷珪式彰典礼今遣使持节上公封某宗正卿封某以礼告成答文皇帝嘉命使者某重宣中制降昏卑陋崇以上公宠以盛礼备物典册恭成天奨肃荷徽章某官臣姓名稽首顿首再拜承制诏告期制文皇帝曰咨某官姓名令月吉日备序来嫔爰定厥祥率遵典礼今遣使持节上公封某宗正卿封某以礼告期答文皇帝嘉命使者某重宣中制告曰某月某日可迎臣恭承令典肃荷徽章某官臣姓名稽首顿首再拜承制诏亲迎制文皇帝曰咨某官嘉月恵时吉日惟某率由典礼今遣使持节上公封某宗正卿封某备礼以迎答文皇帝嘉命使者某重宣中诏吉日惟某备礼以迎臣卑陋之族叨尘大恩以荣为惧臣恭承令典肃荷徽章某官臣姓名稽首顿首再拜承制诏
　　礼物
　　伏牺氏始嫁娶以俪皮为礼周制天子聘女纳征加谷珪汉恵帝纳后纳采鴈璧乗马束帛聘黄金二万斤马十二匹平帝纳后有司奏故事黄金二万斤钱一万万晋纳后用元纁束帛加谷珪马二驷羊鴈酒米如故穆帝纳后王彪之定六礼纳采用鴈一头白羊一口酒十二斛米十二斛问名纳吉用鴈羊如前纳征用白羊一口元纁帛二匹绛二匹绢二百匹兽皮二枚钱二百万玉璧一枚酒十二斛白米十二斛马六匹请期奉迎用鴈酒米如前唐纳采问名纳吉请期奉迎皆用鴈惟纳徴用元纁米帛六马谷珪其他礼物如常仪宋礼物与唐同今拟国朝纳采问名纳吉请期奉迎皆用鴈纳征用元纁束帛六马谷珪其他礼物则随常仪
　　乐
　　汉册皇后黄门鼓吹三通唐临轩遣使大乐令展宫悬鼔吹令设十二案迎皇后则备鼓吹备而不作宋册后行六礼皆大晟府展宫悬之乐于殿庭横街之南其迎皇后亦备鼔吹皆备而不作今拟国朝皇帝纳后六礼遣使皆和声郎陈乐于丹墀设而不作奉迎皇后则备大乐鼔吹亦备而不作皇后车辂将至午门则大鸣钟鼓
　　节
　　汉灵帝纳后命太尉骧持节行六礼晋成帝临轩遣使持节迎后北齐纳后凡纳采问名纳吉纳徴请期奉迎皆临轩命太尉为使宗正卿为副持节行六礼唐制天子纳后六礼皆以上公持节宗正卿为副使
　　祭告
　　汉平帝将纳后以太牢告宗庙北齐纳后纳徴讫告圎丘方泽及宗庙唐制将纳吉卜日告圎丘方泽及宗庙如加元服之仪宋制纳后将纳采先期命太史局择日奏告天地社稷及诸陵寝宫观今拟国朝纳后遣官祭告天地宗庙其仪具见于祀天祀地宗庙等篇
　　纳采
