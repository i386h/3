<!-- { "loadSidebar": true } -->
　　周制天子礼周官司几筵曰大射王位设黼依南乡设莞筵纷纯加缫席画纯加次席黼纯左右玉几诸侯礼仪礼曰小臣设公席于阼阶上西乡司宫设宾席于戸西南面有加席卿席于宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上唐制皇帝亲射仪布侍射者位于西阶前东面北上布司马位于侍射南东面获者位于乏东东面又布侍者射位于殿阶下当御前少西横布南面皇帝观射仪布王公以下释弓矢席位于中门外左右俱北上布三品以上防席于殿上如常仪布四品五品防席位于东西阶南在乐悬内东厢者西面西厢者东面俱北上【若殿上人少四品五品亦升殿】布六品以下防席位于乐悬之南北上【若四品五品升殿则在悬内】布王公以下将射位于东西阶前北上布左右司射位于王公将射位前左司射西面右司射东面俱北上布司马位于右司射南东面布三品以下及左供奉官射席位于御座东楹间少前布三品以上及右供奉官射席于御座西楹间少前【席横各容六人】布四品以下射席于殿阶下如殿上仪布获者位于乏东东面取矢者在获者南俱东面宋制元制缺国朝见仪注
　　就位
　　周制天子礼缺诸侯礼仪礼曰羮定射人告具于公公升即位于席西乡小臣师纳公卿大夫皆入门右北面东上士西方东面北上太史在豻侯之东北北面东上士旅食者在士南北面东上小臣师从者在东堂下南面西上公降立于阼阶之东南南向揖诸公卿诸公卿皆西面北上揖大夫大夫皆少进唐制皇帝亲射仪其日质明御服武弁出乐作警跸及文武侍卫皆如常仪文武官俱公服典谒引入见皇帝观射仪其日质明王公以下俱服持弓矢分为左右引入至中门外位皇帝服武弁服出乐作警跸如常仪王公以下皆跪释弓矢于位典谒引入见宋制皇帝宴射仪其日车驾至玉津园入幄皇太子以下并从驾臣僚分东西相向立皇太子亲王使相正任管军使并窄衣宰执侍从公服系鞋班齐皇帝坐鸣鞭臣僚以次逐班奏圣躬万福各归侍立位元制缺国朝见仪注
　　燕礼
　　周制天子礼缺诸侯礼仪礼有燕礼篇未射先行此礼【命大夫一人为宾宰夫一人为主】唐制皇帝亲射仪及皇帝观射仪行防礼作乐皆如元防仪酒三遍止宋制元制俱缺国朝见仪注
　　立司正
　　周制天子礼缺诸侯礼仪礼摈者自阼阶下请立司正公许摈者遂为司正疏曰大射正司正摈者其实一人也唐制皇帝亲射缺皇帝观射仪置左右司射各二人司马二人宋制缺元制缺国朝见仪注
　　纳射器比三耦
　　周制天子礼周官大司马职云若大射则合诸侯之六耦诸侯礼仪礼司射适次【次张帏席为之在洗东南】袒决遂执弓挟乘矢于弓外见镞于弣右巨指钩【决以象骨为之着右巨指遂以朱韦为之着右臂横持矢谓之曰挟】自阼阶前曰请射遂告曰大夫与大夫士御于大夫遂适西阶前命有司纳射器射器皆入君之弓矢适东堂宾之弓矢与中筹丰皆止于西堂下【中盛筭器也大射用闾中宾射虎中燕射用皮树中筹筭也丰承射爵者】总众弓矢楅皆适次而俟工人士梓人升自北阶两楹之间画物【物谓射时所立处十字画之直画长三尺横画长一尺二寸】太史遂比三耦唐制皇帝亲射仪侍中奏称有司既具射侍中前承制称曰可王公以下皆降文官立东阶下西向北上武官立西阶下东面北上持钑队羣立于两边千牛备身二人横奉御弓矢立于东阶上西面执弓者在北设召于执弓者之前置御决拾笥于其上获者持旌背侯北面立侍射者出西门外取弓矢两手奉弓搢四矢于殿下射位西东面皇帝观射仪所司奏请赐王公以下射侍中承制称曰可王公以下将射者皆降庭前北面相对为首再拜讫典谒引出中门外复初位跪取弓矢兴两手捧弓搢四矢于带兴谒引入就将射位左司射右司射司马及获者皆就位宋制元制缺国朝见仪注
　　司射诱射
　　周制天子礼阙诸侯礼仪礼司射入于次搢三挟一个出次西面揖当阶北面揖及阶揖升堂揖当物北面揖及物揖射三侯将乘矢始射干又射参大侯再发降如升射之仪唐制皇帝亲射仪阙皇帝观射仪左右司射各一人先射皆搢矢于带两手奉弓左者从东阶右者从西阶至阶左者西面右者东面相顾立定俱升进各当席前北面俱进升射席立定左厢者右旋西面张弓右厢者左旋东面张弓俱南面挟一个【挟谓置矢于弓】司马执弓自西阶升当右射者前左旋南面挥弓命获者去侯获者持旌去侯至乏止乃射左司射先发右司射次发更迭发四矢讫左司射左旋西面防弓右司射右旋东面防弓俱北立定俱少退各从东西阶降于阶下相向立定乃退复位宋制元制缺国朝见仪注
　　御射
　　周制天子礼周官大仆职曰王射则賛王弓矢缮人职曰掌诏王射賛弓矢之事服不氏职曰掌以旌居乏待获射人职曰王射则令去侯立于后以矢行告卒令取矢司服王飨射则鷩冕疏曰燕射在寝则朝服宾射在朝则皮弁服唐制皇帝亲射仪司马奉弓自西阶升当西楹前南面挥弓命获者去侯获者去侯至乏止司马降西阶复位千牛郎将一人奉决拾以笥千牛将军奉弓千牛郎将奉矢进立于御榻东少南西面郎将跪奠笥于御榻前少东拂以巾取决兴賛设决讫千牛郎将又跪取拾兴賛设讫以笥退奠于坫上复位千牛将军北面张弓以袂拭弓左右面左执弣右执箫以进御讫退立于御榻东少后千牛郎将以巾拂矢逐一供御御将射协律郎举麾先作鼓吹及奏驺虞之乐九节至第六节御乃发一矢奏第七节又发一矢皆与乐声相应千牛将军以矢行奏中曰获下曰留上曰扬左曰左方右曰右方至九节发四矢毕协律郎偃麾乐止千牛将军于御座东西面受弓决拾退奠于坫上复位宋制天子燕射仪皇帝临轩有司进弓箭教坊乐作皇帝乃射若中的招箭班奏讫应左右侍立并只应臣僚阶上下就位并再拜皇帝射毕复坐元制缺国朝见仪注
　　公及宾诸公卿大夫射
　　周制天子礼阙诸侯礼仪礼三耦升射毕宾降取弓矢于堂西诸公卿则适次公将射则司马师命负侯皆执其旌以负其侯而俟仆人埽侯道司射告射于公公许适西阶东告于宾遂搢扑反位小射正一人取公之决拾于东坫一小射正授弓拂弓皆以俟于东堂【一小射正明有二人也】宾降适堂西袒决遂执弓搢三挟一个升自西阶先待于物北北一笴东面立【不敢与君并立退一笴三尺地】司正执弓升自西阶立于物间南向扬弓命去侯负侯者许诺趋至乏止司射命设中小臣师执中坐设之【设中南当楅西当西序】大师实八筭于中横委其余于中西公就物小射正奉决拾以笥大射正执弓皆以从小射正坐奠笥于物南遂拂以巾取决兴賛设决朱极三公朱设拾大射正执弓以袂顺左右隈上再下壹左执弣右执箫以授公小臣师以巾内拂矢以授公大射正立于公后以矢行告下曰留上曰左右曰方拾发以将乗矢公卒射宾降释弓于堂卿大夫继射诸公卿取弓矢升射如三耦若中则释获者每一个释一筭上射于右下射于左唐制皇帝亲射仪侍射者进升射席北面立左旋东面张弓南面挟矢协律郎举麾乐作不作鼓吹奏貍首之乐七节乐至第四节乃发第一矢奏第五节发第二矢皆与乐声相应至七节发四矢毕协律郎偃麾乐止射者右旋东面防弓北面立乃退复西阶下释弓于位【其射人多少临时听进止】皇帝观射仪典谒引王公从首六人自东西阶升如司射之仪至射席前北面进升射席立定左者右旋西面张弓右者左旋东面张弓俱南面挟一个所司奏请以射乐乐王公以下侍中前承制曰可通事舍人承传西面告太常卿太常卿于西悬内东面命乐正曰奏乐协律郎举麾作貍首之乐七节至第四节左右乃俱一发与乐相应又奏第五节左右又一发与乐相应以至七节四发讫协律郎偃麾乐止左厢射者左旋西面防弓右厢射者右旋东面防弓俱北面立少退从东西阶降立于阶下相向北上立定乃退次取六人升射如初四品以下射于殿下射毕三品以上及近侍官与四品以下皆释弓复防位坐其未射者立继射如初宋制天子燕射仪次宣臣僚射当射官执弓箭阶下再拜讫升阶射元制缺国朝见仪注
　　取矢视筭
　　周制天子礼缺诸侯礼仪礼司马升命取矢小臣师设楅坐委矢于楅北括【设楅居中庭南当洗东肆】司射立于中南视筭释获者先数右获二筭为纯一纯以取实于右手十纯则缩而委之每委异之有余纯则横诸下一筭为奇奇则又缩诸纯下次数左获坐兼敛筭实于左手一纯以委十则异之其余如右获释获者遂进取贤获执之告于公若右胜则曰右贤于左若左胜则曰左贤于右若左右钧则左右各执一筭以告曰左右钧唐制皇帝亲射仪司马升西阶于西楹前南面挥弓命取矢取矢者以御矢付千牛郎于东阶下以侍射者矢加于楅北括侍射者释弓于位庭前北面东上皇帝观射仪司马升殿挥弓命取矢取矢者上中下矢各一人持其不中者矢一人持至于庭前其第一矢跪加第一楅北括其以下次加楅讫取矢者各立楅南北面王公以下各降执弓庭前北面立宋制天子燕射仪臣僚射讫各归侍立位元制缺国朝见仪注
　　饮不胜者
　　周制天子礼阙诸侯礼仪礼司射命设丰司宫士奉丰由西阶升北面坐设于西楹西降复位胜者之弟子洗觯升酌散【散谓方壶也】南面坐奠于丰上降反位司射命三耦及众射者胜者皆袒决遂执张弓不胜者皆袭説决拾郤左手右加防弓于其上遂以执弣三耦及众射者皆升饮射爵于西阶上胜者先升堂少右不胜者进北面坐取丰上之觯兴少退立卒觯坐奠于丰下仆人师继酌射爵取觯实之反奠于丰上升饮者如初若宾诸侯公卿大夫不胜则不降不执弓耦不升仆人师实觯以授宾诸公卿大夫适西阶上北面立饮若饮公如燕则夹爵【谓君不胜宾饮君如燕礼宾胜公之礼夹爵者君既卒爵又自酌】唐制皇帝亲射仪所司奏请赏侍射中者罚不中者侍中称制曰可所司立楅之东西面监唱射矢取矢者各唱中者姓名中者立于东阶下西面北上不中者立于西阶东面北上俱再拜所司于东阶下以次付赏物讫退复西面位酌者于罚樽酌酒进奠于丰上不中者进丰南北面跪取丰上爵立饮卒爵跪奠爵于丰下酌者取虚爵酌奠如初不中者以次继饮皆如初皇帝观射仪所司奏请赏射中者罚不中者侍中承制称曰可所司监唱射矢取矢者各唱中者姓名中者立东阶下西面北上依射中踈宻为第其不中者【谓四矢俱不中侯也】立于西阶下东面北上依品为序东西俱再拜所司东阶下以次付赏物受讫者退复西面位罚不中者爵如皇帝亲射仪宋制天子燕射仪臣僚若射中招箭班报中或传防锡赐降阶再拜谢元制缺国朝见仪注
　　再射
　　周制天子礼缺诸侯礼仪礼再命三耦诸公卿大夫射如初司射请以乐于公公许司射命乐正曰命用乐又命上射曰不鼔不获【谓不与鼔节相应不释筭也】乐正命大师曰奏貍首大师奏貍首以射公不以乐志其他如初仪【不以乐志者君之射仪不必应乐】取矢视筭饮不胜者并如初唐制皇帝观射仪若更射则取矢者以矢就东西面位付射者讫左右司射各从首取王公以下六人升射如初其赏罚并如上仪然唐制射皆作乐而仪礼初射无乐至此乃用乐为不同宋制元制俱缺国朝见仪注
　　礼毕
