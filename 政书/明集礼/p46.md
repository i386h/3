<!-- { "loadSidebar": true } -->
　　前期内使监官陈御座香案于奉天殿中如常仪设诸王次于奉天门东耳房内尚寳司设寳案于御座前侍仪司设诸王拜位于丹陛上及御座前王府官拜位于丹墀南内道上之东西文官依品从侍立位于文楼之北西向北上武官依品从侍立位于武楼之北东向北上殿前班指挥司官三员位于陛上东向光禄司官三员位于陛上西向侍从班起居注殿中侍御史侍仪使尚寳卿位于殿上西向指挥司悬刀武官位于殿上东向拱卫司官位于奉天殿门之左右东西相向典牧所官位于仗马之前东西相向宿卫镇抚位于丹陛东西阶下东西相向护卫百戸二十四员于宿卫镇抚之南稍后东西相向护卫千户八员于殿东西门之左右东西相向賛礼二人位于陛上王拜位之北东西相向内賛二人位于殿上东西相向典仪二人位于丹陛上之南东西相向知班二人位于王府官拜位之北东西相向承传二人位于知班之北东西相向鸣鞭四人位于丹陛上之南北向天武将军四人位于丹陛上之四隅东西相向将军二人于殿上帘前东西相向将军六人于奉天殿门之左右东西相向将军六人于奉天殿门之左右东西相向是日金吾卫陈设甲士于午门外之东西列旗仗于奉天门外之东西拱卫司陈仪仗于丹陛上及丹墀之东西陈五辂于丹陛之南典牧所陈仗马于文武楼之南东西相向陈虎豹于奉天门外和声郎陈乐于丹墀王府官拜位之南击鼓初严催班舍人催文武官各具公服击鼓次严引班引文武百官依品从齐班于午门外以北为上东西相向殿前班指挥光禄卿各依品从序立于侍立位通班賛礼典仪内賛宿卫镇抚护卫鸣鞭殿内外将军各执事人俱入就位诸侍卫官各服其器服及尚寳卿侍从官入诣谨身殿奉迎击鼓三严引班引文官由午门西门东畔金水东桥奉天东门入就侍立位武官由午门西门西畔金水西桥奉天西门入就侍立位侍仪版奏外办御用监令奏请服皮弁服上位御舆以出尚寳卿捧寳及侍仪侍卫导从警跸并如常仪皇帝将出仗动【大乐鼓吹振作】陞御座【乐止】将军卷尚寳卿以寳置于案拱卫司鸣鞭司辰郎报时鸡唱讫引礼引王具衮冕由东门入东陛陞丹陛位引礼引王府官入就丹墀位立定賛礼唱鞠躬【乐作】拜兴拜兴拜兴拜兴平身承传唱鞠躬拜兴拜兴拜兴拜兴平身【乐止】引礼引王诣奉天殿东门入【乐作】引礼立伺于门外内賛接引王至御座前行礼位【乐止】内賛唱跪王与王府官皆跪王称第几子某王某兹遇孟春【四时随时改易】入觐钦诣父皇陛下朝拜内賛唱俯伏兴平身承传唱俯伏兴平身王与王府官皆俯伏兴平身内賛引王由东门出【乐作】引礼引复丹陛拜位【乐止】賛礼唱鞠躬【乐作】拜兴拜兴拜兴拜兴平身承传唱鞠躬拜兴拜兴拜兴拜兴平身王与王府官皆鞠躬拜兴拜兴拜兴拜兴平身【乐止】賛礼賛礼毕侍仪奏礼毕上位兴【乐作】警跸侍从导引至谨身殿引礼导王出【乐止】引班引王府官及百官以次出









<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>
<史部,政书类,仪制之属,明集礼,卷十七>















　　明集礼卷十七
<史部,政书类,仪制之属,明集礼>
　　钦定四库全书
　　明集礼卷十八上
　　嘉礼二
　　中宫
　　总序
　　周礼命妇朝女君则中宫之有朝尚矣汉制自二千石夫人以上服蚕衣以朝晋宋皆然唐永徽五年命妇朝于光顺门其后以朝官命妇杂处朝贺诏停开元礼载皇后正旦冬至受外命妇朝仪于肃章门外齐班然后入内殿行礼贺毕有防长庆以后则外命妇有邑号者正旦冬至诣光顺门起居宋制皇亲国戚之家及臣僚命妇遇节序庆贺许入内进奉而已其正旦冬至朝贺行礼之详无闻焉元正旦命妇则以常服诣内殿行贺礼国朝正旦冬至皇后御坤宁殿内使监官引内外命妇各服其服入朝礼毕赐宴于后殿今具歴代仪物及国朝仪注用着于篇
　　中宫冠服
　　周制王后以礼见王及见宾客首服用编用笄服用展衣【编者编列为之其仪象若今假髻笄玉为之所以卷展字当为襢襢亶也诚也其色则白】汉首饰用假结歩摇簮珥服用蚕服青上缥下为深衣之制唐首饰用大小花各十二树两博鬂花钿十二服用袆衣宋并同唐制冠加以九龙四鳯元用其本俗衣冠以临朝贺国朝皇后临朝叅用唐宋之制首饰以九龙四鳯大小花各十二树并两博鬂寳钿十二服用纬衣十二等其制度图本详见冠服篇
　　皇妃冠服
　　昔者黄帝立四妃帝喾亦立四妃而冠服之详未闻焉周制天子正后之下三夫人次最贵盖后世皇妃之位也内司服掌辨王后之六服郑谓三夫人其阙翟以下乎然亦亿度之説耳汉贵人首饰用大手髻黒瑇瑁加簮珥服蚕服青上缥下同深衣制唐首饰花九树两博鬂饰以寳钿服用翟衣宋首饰大小花各九株并两博鬂加以九翚四鳯服用揄翟元用其本俗衣冠国朝皇妃叅用唐宋之制首饰九翚四鳯大花九树小花如大花之数两博鬂饰以九寳钿服用翟衣九章其制度具见冠服篇
　　皇太子妃冠服
　　皇太子妃冠服之制周以前无闻汉贵人首饰皆大手髻黒瑇瑁加簮珥其朝服皆用蚕服青上缥下同深衣制北齐首饰假髻歩揺花钗九钿服用揄翟隋首饰花九树服揄翟九章唐首饰大小花各九树两博鬂饰用寳钿服用揄翟九等宋同唐制元用其本俗衣冠国朝皇太子妃首饰加九翚四鳯大小花钗九树两博鬂九钿服用翟衣九等其制度图本见冠服篇
　　诸王妃冠服
　　亲王妃冠服之制周以前无所攷汉制大手髻黒瑇瑁加簮珥服蚕服纯缥上下北齐假髻九防饰以金玉纁朱绶韦服佩同内命妇一品隋制王妃首饰花九树服揄翟绣为九章佩山玊兽头鞶囊绶同夫色唐制亲王视一品则王妃同一品命妇之服首饰花钗九树两博鬓饰以寳钿服翟衣九等佩绶同诸王宋同唐制元用其本俗衣冠国朝亲王妃首饰九翚四凤冠大小花钗九树两博鬂九钿服用翟衣九等其制度图本详见冠服篇
　　公主冠服
　　公主冠服之制周制无攷汉制大手髻黒瑇瑁簮珥长公主加歩揺服蚕服纯缥上下带绶以采组为绲带各如其绶色黄金辟邪首为带鐍饰以白珠北齐假髻九防饰以金玊金章紫绶服揄翟双佩山玊隋制首饰花九树服揄翟绣为九章佩山玉兽头鞶囊绶同夫色唐制公主视一品命妇两博鬂饰以寳钿翟九等花钗九树佩绶同诸王宋同唐制元用其本俗衣冠国朝公主首饰九翚四鳯冠大小花钗九树两博鬓九钿服用翟衣九等其制度图本详见冠服篇
　　命妇冠服
　　命妇朝服周制内司服辨外内命妇之服首饰副编次其服阙狄揄狄者用副服鞠衣展衣者用编服褖衣者用次郑云外命妇孤之妻服鞠衣卿大夫之妻服展衣士之妻服褖衣公之妻其服阙狄以下乎侯伯之夫人揄狄子男之夫人亦阙狄其公妻以下之説不过亿度而类推之汉制朝防公卿列侯二千石夫人首饰绀缯帼簮珥服用蚕衣唐首饰两博鬓饰以寳钿服用狄衣一品花钗九树狄九等二品花钗八树狄八等三品花钗七树狄七等四品花钗六树狄六等五品花钗五树狄五等寳钿视花树之数宋制一同于唐国朝命妇一品首饰花钗九树两博鬓九钿服翟衣九等二品花钗八树两博鬓八钿服翟衣八等三品花钗七树两博鬓七钿服翟衣七等四品花钗六树两博鬓六钿服翟衣六等五品花钗五树两博鬓五钿服翟衣五等六品花钗四树两博鬓四钿服翟衣四等七品花钗三树两博鬓三钿服翟衣三等以上翟衣之质依品从随夫朝服之色其制度图本详见冠服篇
　　仪仗
　　中宫之尊配位宸极理内教出则有卤簿以奉引居则有仪仗以侍卫其前代记载仪仗间见于卤簿中唐左右厢有黄麾仗厢各三行行列百人共六百人从内第一行短防五色氅第二行戈五色氅第三行仪锽五色幡又有偏扇团扇方扇各二十四团雉尾扇二大四大孔雀扇八华锦盖二小雉扇十二朱团扇十二锦曲盖二十锦六柱八扇绛麾二并分左右黄麾一宋同唐制国朝中宫仪仗殿下左右麾幡扇等仪三十六殿前班剑仗等仪四十四殿前擎执华盖交椅等仪十四殿上擎执香鑪唾壶等仪六制度详见仪仗篇
　　乐
　　古者后夫人有房中之乐歌周南召南而不用钟磬所以讽诵以事其君子而朝防之乐未闻焉隋初皇后之庭但设丝管大业以后始制钟磬而犹不设镈钟唐制中宫用宫架二十虡其十二镈钟以十二大磬代之舞用八佾宋中宫朝防乐无所考见元朝防皇后乘舆同陞殿受贺国朝中宫受内外命妇朝贺宴防并奏大乐详见乐书
　　陈设
　　古者命妇朝中宫必预为陈设于内外所以谨其礼也至唐则前二日本司宣摄内外各供其职前一日守宫设外命妇次如常仪尚寝率其属设御幄于皇后正殿北壁南向又设命妇为首者脱舄席于西阶前近西东向司乐展宫悬之乐于殿庭设麾于殿上西阶之西东向内仆设重翟以下于肃章门外道东西向司賛设命妇等版位于殿庭内谒者设外命妇等位于肃章门外设司賛位于东阶东南西向设掌賛二人位于司賛之南差退俱西向诸卫勒所部屯门列仗陈布于肃章门外宋正旦受贺之仪未见记载国朝正旦冬至中宫寿诞皇太子亲王行礼内使监设皇后御座于坤宁宫正中于宫门外设皇太子幄次于东北设亲王幄次于近南之东西设乐位于王宫门外设仪仗于丹墀及露台上之东西设司賛二人位于露台上之东西司宾二人位于司賛之南东西相向设内賛二人位于殿上之东西内外命妇行礼内使监仍设皇后御座于坤宁宫于宫门外设皇妃幄次于宫门西近北设皇太子妃及王妃公主幄次于门东设外命妇幄次于门外之东西近南设皇妃皇太子妃王妃公主拜位于露台上设司賛二人司宾二人位于露台上东西相向内賛二人于殿上之东西设外命妇侍立位于殿庭之东西相向拜位于殿庭中北向司賛二人位于殿庭之东西司宾二人位于司賛之南东西相向内賛二人于殿上司言位于殿上之东
　　执事
　　中宫朝防必戒执事之人所以使之各供其职也唐正旦冬至中宫受命妇朝有守宫掌命妇次尚寝掌御幄及命妇脱舄席司乐掌宫悬典乐掌举麾内仆掌陈重翟车司賛掌版位诸位掌列仗内典引掌引礼尚仪掌奏中严外办司寳掌奉琮寳司宾掌引班首行礼宋正旦冬至无受贺仪国朝受命妇贺殿庭执仗内使三十六人露台上执仗内使四十四人殿上擎执女使六人内使监官掌设御座皇太子亲王及内外命妇拜位侍立位司賛二人掌殿前拜礼内賛二人掌殿内拜礼司宾二人掌引内命妇行礼二人掌引外命妇行礼司言一人掌宣防乐工三十二人受皇太子亲王朝陈设执事同前
　　班位
