<!-- { "loadSidebar": true } -->
　　前一日壻家陈设香案表案及拜位一如纳吉之仪其日又设玊帛案于表案之南以表及玊帛置于案陈礼物于防事设表舆及玊帛舆于大门外之正中掌昏者服朝服省视讫立于香案之东引礼引壻父及壻各服公服就拜位立定赞礼唱鞠躬拜兴拜兴拜兴拜兴平身壻父及壻皆鞠躬拜兴拜兴拜兴拜兴平身引礼引壻父陞西阶至香案前引礼唱跪壻父跪赞礼唱跪壻亦跪引礼唱搢笏上香上香三上香壻父搢笏三上香讫执事者诣案取表跪授壻父之左壻父受表跪进于掌昏者掌昏者跪受表兴复置于案执事者复诣案取玊帛跪授壻父壻父受玊帛以进授于掌昏者掌昏者跪受玊帛兴复置于案引礼唱俯伏兴平身壻父俯伏兴平身赞礼唱俯伏兴平身壻俯伏兴平身引礼引壻父降自西阶就拜位立定赞礼唱鞠躬拜兴拜兴拜兴拜兴平身壻父及壻皆鞠躬拜兴拜兴拜兴拜兴平身赞礼唱礼毕引礼引壻父及壻退立于西掌昏者奉表执事者奉玊帛及礼物出壻父及壻送至大门外掌昏者以表及玊帛各置防舆中奉举以行表舆在前玉帛次之礼物又次之掌昏者乗马行其后至东华门下马入内东门外以表舆及礼物陈列如仪引礼引掌昏者立于门之右内使出立于门之左掌昏者进诣内使前曰朝恩贶室于某公之子某公有先人之礼使臣某以束帛乗马纳徴执事者就防舆取表跪授掌昏者掌昏者搢笏跪受表以授内使内使跪受表兴引礼唱俯伏兴平身掌昏者俯伏兴平身内使奉表进入于内殿执玉帛礼物者从入掌昏者退就次以伺内使出引掌昏者就次赐宴讫掌昏者还诸奉舆者以次出
　　请期仪注
　　仪与纳吉同其辞曰某公命臣谨请吉日
　　亲迎仪注
　　前一日内使监设壻次于内东门内又设皇帝皇后醴女位于内殿皆南向设公主受醴位于御座之南北向其日壻服公服告庙曰国恩贶室于某【壻名】以某日亲迎敢告子将行父醮于防曰往迎尔相承我宗事朂帅以敬先妣之事若则有常壻再拜降出乗马备仪仗执鴈及礼物者后从至东华门下马入至内东门内执鴈者及奉礼物者各陈礼物于庭壻将至内使延入次其日皇帝皇后醴女如宫中之仪礼部陈设公主卤簿仪仗车辂鼓吹于内东门外内使监令奏请皇帝皇后即御座皇帝服通天冠绛纱袍皇后服首饰袆衣陞御座左右侍从如常仪保姆内侍侍女等奉公主着花钗揄翟出閤就御座前北向立傅姆二人立于公主之左右侍女侍立于公主之后傅姆赞拜兴拜兴拜兴拜兴公主拜兴拜兴拜兴拜兴皇帝戒之曰戒之敬之夙夜无违命皇后戒之曰勉之敬之夙夜无违公主受命讫保姆又赞拜兴拜兴拜兴拜兴公主拜兴拜兴拜兴拜兴保姆及侍女导引公主降阶内命妇及宫人内侍送至内殿门外侍女请公主乗舆公主陞舆侍女执繖扇拥护至内东门侍女请降舆陞辂公主将陞辂内使引壻出次立于内东门内执事者执鴈立于后公主陞辂执鴈者以鴈跪授壻壻受鴈跪进于内使内使跪受鴈以授左右赞礼唱俯伏兴拜兴拜兴平身壻俯伏兴拜兴拜兴平身内使引壻先出乗马还第公主卤簿车辂后发内外命妇及宫人应送者乗辇后从如常仪
　　同牢仪注
　　公主至壻家行同牢之礼前一日壻家设公主次于寝室之外设幄于寝室正中设壻座于幄西东向设公主座于幄东西向设公主巾洗于寝室之北设壻巾洗于寝室之南设酒案于寝室南楹正中设酒樽于案上设四爵两卺于酒樽之北【爵巹皆以今酒器代之】设食案二于酒案之北其日初昏公主车辂将至侍女于内门之内设步障至寝室公主至壻第卤簿分列于大门之外傅姆及侍女皆下辇至大门内保姆请公主降车陞舆公主降车乗舆障以行幄侍女执繖扇遮护至寝室前保姆请降舆公主降舆保姆导引公主入次整饰赞者引壻礼迎至次前保姆侍女等引公主出次壻揖公主入寝门至阶壻导公主陞阶执扇者陈列于前后入室侍女引公主至北洗盥手壻从女沃之侍女引壻至南洗盥手公主从女沃之盥手讫司仪引公主壻各就座壻从者立于幄西公主从者立于幄东侍女各举食案进供于壻及公主之前侍女各以馔进壻及公主进馔毕侍女彻馔以爵斟酒进于壻及公主饮毕侍女再以馔进壻及公主馔毕彻如前侍女再取爵酒以进壻及公主饮毕彻爵如初壻及公主三馔毕侍女取巹酌酒以进壻及公主各受巹饮毕侍女彻虚巹司仪请壻及公主皆兴保姆及侍女导引壻及公主入閤更衣公主使者馂壻之余壻从者馂公主之余从者皆女人
　　公主见舅姑仪注
　　其日夙兴公主着花钗服揄翟侍御如常以见舅姑执事者设舅姑位于堂上东西相向舅位在东姑位在西舅服朝服姑服钿钗礼衣各就位后东西相向立保姆引公主陞自东阶至舅位前东向立司仪唱拜兴拜兴公主拜兴拜兴侍女奉枣栗进授公主公主受枣栗置于舅位前舅即座执事者进彻以东保姆引公主退复位司仪唱拜兴拜兴公主拜兴拜兴保姆引公主诣姑位前西向立司仪唱拜兴拜兴公主拜兴拜兴侍女奉腶脩进授公主公主受腶脩置于姑座前姑即座内执事者进彻以东保姆引公主退复位司仪唱拜兴拜兴公主拜兴拜兴司仪唱礼毕舅姑醴公主如后仪
　　醴妇仪注
　　公主见舅姑礼毕侍女设公主位于姑位之北少西东向保姆引公主立于其位之西侍女注酒于醆进授公主公主东面受醆置于案侍女奉馔置于公主位前公主即座饮食讫司仪请降座公主降座司仪引入閤
　　盥馈仪注
　　公主见舅姑之明日行盥馈之礼其日设舅姑位于堂上舅位在东姑位在西又设公主位于姑位之北少西东向舅姑服其服各就座公主服花钗翟衣保姆侍女导从至舅姑所北面立司仪唱拜兴拜兴公主拜兴拜兴讫侍女以馔进授公主公主受馔进供于舅位前侍女再以馔进公主公主受馔进供于姑位前舅姑俱食毕公主退就位司仪唱拜兴拜兴公主拜兴拜兴讫保姆导引公主就座侍女奉馔供于公主前加以箸公主食毕保姆请公主兴诣舅姑前司仪唱拜兴拜兴公主拜兴拜兴讫退入閤
　　飨丈夫妇人送者
　　主人飨丈夫送者主妇飨妇人送者皆如常仪
<史部,政书类,仪制之属,明集礼,卷二十七>
<史部,政书类,仪制之属,明集礼,卷二十七>
<史部,政书类,仪制之属,明集礼,卷二十七>















　　明集礼卷二十七
　　钦定四库全书
　　明集礼卷二十八
　　嘉礼卷十二
　　品官昏礼
　　总序
　　周制昏礼下达凡公侯大夫士之昏娶皆行六礼汉平帝诏刘歆定公卿大夫博士郎吏家属皆以礼娶迎立轺马【立轺小车马俪马】后汉郑众定百官昏娶亦行六礼唐百官昏仪以三品以上五品以上六品以下为降杀其日主人防宾客飨送者妇至之明日谒见舅姑又明日行盥馈之礼舅姑飨妇如常仪宋品官昏仪六礼皆与唐同其日主人飨送者姑飨妇人送者妇至之明日谒见祖祢又明日见舅姑行盥馈礼舅姑飨妇如唐仪今拟国朝品官昏仪先遣媒氏通书次遣使及媒氏行六礼妇至壻家主人宴飨送者明日谒见祖祢讫次见舅姑行盥馈之礼舅姑飨妇如家人之仪今具其仪以着于篇
　　冠服
　　仪礼大夫以上亲迎冕服纁裳士亲迎爵弁纁裳缁施【施以豉切缁施谓缘以缁】女纯衣纁袡【袡汝占切縁也以纁缘其衣也】妇见舅姑则纚笄宵衣【纚所买切致髪纚也笄今簪也宵读为绡织之属】唐品官娶妇皆用本职冕服一品衮冕二品鷩冕三品毳冕四品绣冕五品冕妇服花钗翟衣一品花钗九树翟九等二品花钗八树翟八等三品花钗七树翟七等四品六树六等五品五树五等六品以下花钗大袖之服品官子娶妇三品以上有公爵者其嫡子昏听假以四品冕服五品以下九品以上假以爵弁妇服花钗大袖女嫁亦同宋品官娶妇其服皆与唐同国朝品官昏礼各用本职朝服妇服花钗翟衣各随夫之本品服其三品以上子婚假五品服五品以上子假七品服六品以下子假八品服女服同
　　车辂
　　仪礼士昏礼迎乘墨车妇车亦如之注墨车漆车也大夫乘栈车士昏礼而乘墨车摄盛也又曰士妻之车有裧【裧昌占切车裳帷也】后汉昏礼娶迎立轺马【注见前】唐制三品以上乘革车四品五品木辂五品非京官职事者乘青通幰犊车六品以下青偏幰犊车从者公服乘车妇车各准其夫宋制与唐同今拟国朝品官昏礼壻乘马妇乘轿子
　　礼物
　　周制昏礼下达五礼皆用雁纳徴用纁束帛俪皮后汉郑众百官六礼辞礼物三十六种皆书之于检纁【象天纁象地】羊【羊祥也羣而不党】鴈【取随阳】清酒【降福】白酒【欢之由】粳米【养食】稷米【粢盛】蒲【众多性柔】苇【柔之久】卷栢【屈卷附生】嘉禾【须绿】长命缕【缝衣裳】延夀胶【能合异类】漆【内外光好】五色绣【章采屈伸不穷】合欢铃【声音和谐】九子墨【长生子孙】金钱【和鸣不止】禄得香草【为吉祥】凤凰【雌雄伉合】含利兽【廉而谦】鸳鸯【飞止须近鸣则相和】受福兽【体恭心慈】鱼【处渊无射】鹿【禄也】乌【乌知反哺孝于父母】九子妇【有四德】阳燧【成明安身】丹【五色之荣】青【为色首东方始】晋大夫昏礼用纁束帛加羊北齐聘礼一品至三品用三疋纁二疋束帛十疋璧【四品以下皆无璧】豹皮二【六品以下至九品并用鹿皮】锦防四十疋三品二十疋绢百四十疋四品百二十疋五品百疋羔羊一口羊二口犊二头黍稷稻米麫各四斛四品以下各二斛唐制三品以上不得过绢三百疋四品五品不得过二百疋六品七品不得过一百疋八品以下不得过五十疋皆充所嫁女资装等用宋三品以上四马纁束帛四品以下两马五礼皆用鴈今拟国朝品官昏礼
　　乐
　　记云昏礼不作乐幽阴之义乐阳气也又云娶妇之家三日不举乐思嗣亲也唐太极元年唐绍表请士庶亲迎广奏音乐请禁之建中元年礼仪使顔真卿奏昏礼主敬至于音乐切恐非礼请禁断今拟国朝品官昏娶不用乐
　　纳采问名
　　唐品官昏娶先使媒氏通书女氏许之乃致纳采之礼用鴈前一日主昏者陈设宾次于大门外受其礼于庙无庙则于正寝其日宾公服至女氏第曰吾子有惠贶室某也某有先人之礼使某请纳采主昏者对曰某之子憃愚又弗能教吾子命之某不敢辞宾出主昏者执事者彻雁【无雁听用羊】宾既出立于中门外复入陈雁请曰某既受命将加诸卜敢请女为谁氏主昏者曰吾子有命具以备数而择之某不敢辞曰某第防女某氏出主人遂醴宾【醴宾以醴酒荐以脯醢畧如一献之礼】宋宾至女氏第曰某官以伉俪之重施于某官率脩彛典使某谨纳采主昏者曰某之子弗娴于姆训维是腶脩枣栗之馈未知告防也某听命于庙敢不拜嘉其纳采之礼一如唐仪其问名之礼亦如唐仪今拟国朝品官昏娶遣宾用雁至女氏第行纳采问名之礼详见后仪
　　纳吉
　　唐纳吉用鴈如纳采礼曰吾子有贶命某加诸卜占曰吉使某也敢告主昏者曰某之子不教唯恐不堪子占有吉我与在焉不敢辞宋纳吉如纳采之仪宾至女氏第曰某官承嘉命稽诸卜筮龟筮协从使某以告主昏者曰某官顾惠于好欲施德于某未教之女而以卜吉告某不敢辞其受鴈醴宾皆如前仪今拟国朝品官昏娶既卜吉遣宾用鴈至女氏第纳吉详见后仪
