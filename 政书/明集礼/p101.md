<!-- { "loadSidebar": true } -->
　　发引前一日执事者设馔如朝奠祝斟酒讫北面跪告曰今以吉辰迁柩敢告俛伏兴丧主以下哭尽哀再拜乃迁柩役者入妇人退避丧主及众兄弟敛杖立视祝以箱奉防帛导柩前行丧主以下从哭男子由右妇人由左重服在前轻服在后服各为叙侍者在末无服之亲男居男左女居女右皆次丧主主妇之后遂迁于防事执事者布席役者置柩于席上祝设灵座及奠于柩前南向丧主以下就位坐哭借以荐席乃代哭如小敛之前亲賔致奠赙者其仪并如初丧时日晡时设祖奠祝斟酒讫北面跪告曰永迁之礼灵辰不留今奉柩车式遵祖道俛伏兴厥明轝夫纳大轝于中庭执事者彻祖奠祝北面跪告曰今迁柩就轝敢告遂迁灵座置旁侧召役夫迁柩就轝丧主从柩哭视载妇人哭于帷中载毕祝帅执事者迁灵座于柩前南向乃设遣奠奠毕执事者彻奠祝奉魂帛置灵车别以厢盛主置帛后妇人盖头出帷降阶立哭守舎者哭辞尽哀再拜柩行明器铭旌等前导丧主以下男女哭歩从尊长次之无服之亲又次之賔客又次之涂中遇哀则哭未至墓执事者先设灵幄在墓道西南向亲賔次在灵幄前十数歩妇人幄在灵幄后圹西明器等至灵车至祝奉魂帛就幄座遂设奠而退执事者先布席于圹内柩至脱载至席上北首执事者取铭旌去杠置其上丧主男女各就位哭賔客拜辞而归乃窆丧主兄弟辍哭临视丧主奉纁置柩旁再拜稽颡在位者皆哭尽哀加灰隔内外盖实以灰乃实土而渐筑之祠后土于墓左如前仪藏明器下志石复实以土而坚筑之乃题主以生时为称为号题毕祝奉置灵座而藏魂帛于箱中炷香斟酒执版出于丧主之右跪读之云孤子某【母云哀子】敢昭告于某亲府君曰形归窀穸神返室堂神主既成伏惟尊灵舎旧从新是凭是依毕复位丧主再拜哭尽哀止祝奉神主陞车执事者彻灵座遂行丧主以下哭从如来仪留子弟一人监视实土以至成坟丧主以下奉灵车在涂徐行哭至家哭奉神主入置于灵座丧主以下哭于防事遂诣灵座前哭尽哀有吊者拜之如初期九月之丧者可以饮酒食肉惟不与宴乐小功以下大功异居者可以归
　　虞
　　葬之日日中而虞或墓逺则但不出是日可也柩既入圹掌事者先归修虞事具馔于堂东既沐浴丧主以下内外俱诣灵座所丧主及诸子倚杖于室户外内外俱哭掌馔者以馔入设于灵座前降出賛者请丧主止哭盥手诣灵座前以盏跪奠酒俛伏兴西向立内外哭止祝进立于灵座右跪读祝文曰维年月朔日辰孤子某敢昭告于考某人之灵日月遄返奄及反虞叩地号天五情麋溃谨以清酌庶羞哀荐虞事尚享祝兴丧主哭再拜退复位内外哭尽哀丧主以下出杖降自西阶就次妻妾女子子还别室少顷彻馔祝取魂帛帅执事者埋于屏处洁地罢朝夕奠遇柔日再虞遇刚日三虞
　　卒哭
　　三月而卒哭其日夙兴掌事者具馔于堂东内外各衰服賛者引丧主以下俱杖陞立哭于灵座东西向南上妇人陞诣灵座西东面南上内外俱就位哭賛者陞自东阶入彻夕奠出执馔者以馔陞设于灵座前賛者引丧主降盥手讫进诣灵座前以盏跪奠酒俛伏兴少退西面祝入立于灵座南北面内外哭止跪读祝文曰维某年某月某朔日辰孤子某敢昭告于考某人【母曰哀子妣曰姓某氏】日月不居奄及卒哭叩地号天五情麋溃谨以清酌庶羞哀荐成事尚享祝兴丧主再拜哭应拜者皆再拜哭尽哀丧主以下各还次自卒哭后朝一哭夕一哭乃讳名丧主疏食水饮不食菜果寝席枕木
　　祔
　　卒哭之明日乃祔其日夙兴执事者具器陈馔丧主以下入哭于灵座前乃诣祠堂奉所祔祖考之主置于座内执事者奉祖妣之主置于座还诣灵座所哭祝奉新主以行丧主以下哭从如从柩之次至祠堂门止哭祝出主置于座丧主以下各就位賛者曰再拜在位者皆再拜掌馔者以馔陞各陈于座前设讫降出賛者引丧主盥手酌酒先诣祖考妣位前祝辞云孝孙某谨以清酌庶品适于某祖之灵隮祔孙某人之灵内丧则云适于某祖妣某氏隮祔孙妇某人某氏次诣亡者位前祝辞云荐祔事于先考之灵适于某考之灵尚享丧主再拜兴降出賛者引丧主诣诸座前各再拜乃复位賛者曰再拜在位者皆再拜祝先纳祖考妣神主于龛中匣之次纳亡者神主匣之奉之反于灵座丧主以下哭从如来仪
　　小祥
　　前期一日丧主及诸子俱沐浴具馔陈器设次陈练服于所其日夙兴祝入整拂几筵以出内外衰服丧主以下倚杖于阶东俱陞就位哭尽哀賛者引丧主杖就次主妇以下各就次乃陈练服賛者引丧主倚杖如初乃陞内外俱陞就位哭賛者引丧主盥手奠酒祝进立于灵座右内外止哭祝读祝文曰维年月朔日辰孤子某敢告于考某人之灵嵗月惊廹奄及小祥攀慕永逺重増屠裂谨以清酌庶羞祗荐祥事尚享祝兴丧主哭再拜退复位内外哭尽哀丧主以下出杖降自西阶就次妻妾女子子还别室自小祥之后止朝夕哭
　　大祥
　　前期一日丧主及诸子俱沐浴具馔陈器陈禫服于次乃告迁于祠堂告毕改题神主而递迁之虚东一龛以俟厥明祝先入拂几筵降出内外于次哭尽哀掌事者设馔于灵座前内外俱就位哭賛者引丧主盥手奠酒祝立于灵座右跪读祝文曰维年月朔日辰孤子某敢告于考某人之灵日月逾迈奄及大祥攀慕永逺无任荒踣谨以清酌庶羞祗荐祥事尚享祝兴丧主哭再拜退复位内外哭尽哀祝奉神主入于祠堂丧主以下哭送掌事者彻灵座断杖弃之屏处始饮酒食肉而复寝
　　禫
　　大祥之后间一月而禫既卜日前期一日丧主及诸子俱沐浴设神位于灵座故处乃陈器具馔其日夙兴祝入拂拭几筵诣祠堂出奉神主置于座丧主及诸子妻妾女子子内外俱陞就位哭賛者引丧主盥手奠酒祝立于神座右止哭跪读祝文曰维年月朔日辰孤子某敢告于考某人之灵禫制有期追逺无及谨以清酌庶羞祗荐禫事尚享祝兴丧主哭再拜退复位内外俱哭尽哀送神主还于祠堂
　　奔丧　改葬
　　并同品官












　　明集礼卷三十七
<史部,政书类,仪制之属,明集礼>
　　钦定四库全书
　　明集礼卷三十八
　　凶礼三
　　斩衰三年图
　　正服
　　子为父
　　女在室为父【已许嫁同】
　　女嫁反在父室为父【谓父丧期年内被出者】
　　加服
　　嫡孙为祖后者为祖【为曽高后者亦同】
　　父为嫡子
　　义服
　　妇为舅
　　为人后者为所后父
　　妻为夫
　　妾为主
　　齐衰三年图
　　正服
　　子为母
　　女在室为母【已许嫁同】
　　女嫁反在室为母【谓母防期年内被出者】
　　加服
　　母为长子
　　为祖后者祖卒为祖母【为曽高后者亦同】
　　义服
　　妇为姑
　　为继母
　　为慈母【谓庶子无母而父命他妾之无子者慈已】
　　继母为长子
　　妾为主之长子
　　为人后者为所后母
　　齐衰杖期图
　　正服
　　为祖后者祖在为祖母【为曽高后者亦同】
　　降服
　　为嫁母出母【报服亦同】
　　义服
　　父卒嫡继养慈母归宗为之服若改嫁从者为之服【报服亦同】
　　夫为妻
　　齐衰不杖期图
　　正服
　　为祖父母【父所生庶母亦同】
　　为伯叔父
　　为兄弟
　　为众子男女
　　为兄弟之子【女在室同】
　　为姑姊妺女在室及适人而无夫与子者女在室者为兄弟侄【侄女在室同】
　　妇人无夫与子者为其弟兄侄【侄女及姊妹在室同】女为祖父母
　　妾为其子
　　加服
　　为嫡孙若曽孙当为后者
　　女适人者为兄弟之为父后者
　　降服
　　为人后者为其父母【报服亦同】
　　女适人者为其父母
　　妾为其父母
　　庶子为其母
　　义服
　　为伯叔母
　　为夫兄弟之子【男女同】
　　为继父同居
　　妾为嫡妻
　　妾为主之众子
　　舅姑为嫡妇
　　齐衰五月图
　　正服
　　为曽祖父母
　　女为曽祖父母【出嫁同】
　　齐衰三月图
　　正服
　　为高祖父母
　　女为高祖父母
　　义服
　　为继父不同居【谓先同今异】
　　大功九月图
　　殇【中殇七月】
　　正服
　　为子之长殇中殇【男女同】
　　为叔父之长殇中殇
　　为姑姊妹之长殇中殇
　　为兄弟之长殇中殇
　　为嫡孙之长殇中殇【嫡曽孙同】
　　为兄弟之子长殇中殇
　　义服
　　为夫之兄弟之子长殇中殇【男女同】
　　成人
　　正服
　　为同堂兄弟【姊妹在室同】
　　为众孙【女在室同】
　　降服
　　为女适人者
　　为姑姊妹适人者
　　女适人为兄弟侄【姑姊妹及侄女在室同】
　　出母为女
　　为人后者为其兄弟【报服同】
　　女适人者为伯叔父【报服同】
　　为人后者为其姑姊妹在堂者【报服同】义服
　　为夫之祖父母
　　为夫之伯叔父母
　　为兄弟子之妇
　　为夫兄弟子之妇
　　夫为人后者其妻为本生舅姑
　　为众子妇
　　女适人者为伯叔母
　　小功五月图
　　殇
　　正服
　　为男女之下殇
　　为叔父姑姊妹兄弟之下殇
　　为嫡孙之下殇
　　为众孙之长殇【男女同】
　　为兄弟之子下殇【男女同】
　　为同堂兄弟姊妹之长殇
　　降服
　　为人后者为其姑姊妹兄弟之长殇
　　出嫁姑为侄之长殇【男女同】
　　义服
　　为夫兄弟子之下殇【男女同】
　　为夫之叔父之长殇
　　成人
　　正服
　　为伯叔祖父母
　　为兄弟之孙
　　为兄弟之孙女在室者
　　为同堂伯叔父母
　　为同堂兄弟之子
　　为同室兄弟之女在室者
　　为从祖姑姊妹之在室者【报服亦同】
　　为从祖祖姑在室者【报服同】
　　为再从兄弟
　　为外祖父母
　　为母之兄弟姊妹【报服同】
　　为同母异父之兄弟姊妹
　　降服
　　为同堂姊妹适人者【报服同】
　　为人后者为其姑姊妹适人者【报服同】为孙女适人者
　　义服
　　为夫同堂兄弟之子
　　为夫兄弟之孙
　　妯娌相为服
　　为夫之姑姊妹在室者【适人同报服如之】
　　为嫡母之父母兄弟姊妹
　　为庶母慈已者
　　为嫡孙之妇
　　母出为继母之父母兄弟姊妹
　　为兄弟妻【报服亦同】
　　缌麻三月图
　　殇
　　正服
　　为从父兄弟姊妹之中殇下殇
　　为众孙之中殇下殇【男女同】
　　为从祖叔父之长殇
　　为舅姨之长殇
　　为从祖兄弟之长殇
　　为从父兄弟之子长殇
　　为兄弟之孙长殇
　　为从祖姑姊妹之长殇
　　降服
　　为人后者为其兄弟之中殇下殇
　　出嫁姑为侄之中殇下殇【男女同】
　　为人后者为其姑姊妹之中殇下殇
　　为人后者为从父兄弟之长殇
　　义服
　　为夫之叔父之中殇下殇
　　为夫之姑姊妹之长殇
　　成人
　　正服
　　为族兄弟
　　为族曽祖父母
　　为兄弟之曽孙
　　为族祖父母
　　为兄弟之曽孙女在室者
　　为外孙【男女同】
