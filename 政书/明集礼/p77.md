<!-- { "loadSidebar": true } -->
<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>庶人昏仪
　　总序
　　周礼媒氏掌万民之判凡男女自成名以上皆书年月日名焉令男三十而娶女二十而嫁有故则二十三而嫁此庶人之昏礼也周末越王句践欲蕃育庶民使男二十而娶女十七而嫁自后庶民子女十五六之后皆许嫁娶唐贞观中诏庶民男女男年二十女年十五以上无室家者并仰州县以礼聘娶其纳采纳币皆遣宾行之宋庶人昏仪命媒氏行六礼壻盛服亲迎有故则令媒氏徃迎朱子家礼庶人昏仪男子年十六至三十女子年十四至二十并可昏娶先使媒氏通言次遣使纳采纳币然后壻盛服亲迎妇至交拜合巹主昏者礼宾明日妇见舅姑壻见妇之父母又明日妇行庙见礼今拟国朝庶民昏仪男年十六女年十四以上并听昏娶先遣媒氏通言女氏许之次命媒氏纳采纳币至期壻盛服亲迎主昏者礼宾明日妇见祖祢毕次见舅姑壻徃见妇之父母今具其仪以着于篇
　　冠服
　　仪礼壻亲迎爵弁礼曰士妻始嫁襌【音单】黼于领上【画黼于领】假盛饰耳唐制庶人昏听假以绛公服其嫁女则花钗【以银及金涂银琉璃等饰】连裳青质以青衣革带韈履【同裳色夫有官者则从其夫之品服】宋庶人昏假幞头公服或皂衫衣折上巾妇服花钗大袖今拟国朝庶人昏娶壻服常服或假九品服妇服花钗大袖
　　礼物
　　周礼凡嫁女娶妻入币纯帛无过五两唐制纳采问名纳吉请期亲迎并用鴈无雁听用羊以雉及鸡鹜代纳征用三疋纁二疋束帛【束帛五两两五寻每端二丈两两合其卷因谓之疋】函书盛于箱宋制与唐同朱子家礼昏币用色缯贫富随宜少不过两多不过十更用钗钏羊酒果实等物今拟国朝庶人昏娶
　　纳采问名
　　唐庶人昏娶媒氏通书之后别致纳采之礼其日备鴈及礼物命宾至女家曰吾子有命贶室于某使某谨纳采主昏者曰某之子憃愚又弗教某弗敢辞其受鴈礼宾如六品以下仪其问名亦如之宋庶人昏娶使媒氏奉书及礼物至女氏第纳采问名讫主昏者奉函书复命其仪与唐同今拟国朝庶人昏娶遣媒氏奉书及礼物至女家纳采其详见后仪
　　纳币【附请期】
　　唐庶人昏娶问名之后遣宾纳吉然后以纁束帛行纳征之礼宋既纳吉遣媒氏执函书奉礼物至女家纳成曰吾子既修好于某使某请纳成媒氏以函书授主昏者主昏者曰备物有嘉敢不重拜媒氏复致命曰某使某请吉日主昏者曰某固听命媒氏曰请以某甲子主昏者曰敢不承命其受礼物礼宾如纳采之仪今拟国朝庶人昏娶问名之后遣媒氏奉书及礼物行纳币之礼就请期
　　亲迎
　　唐庶人昏娶壻盛服至女家亲迎既至主昏者迎壻入至寝门前壻北向立主昏者西向立壻奠雁讫再拜出就次以伺女父母戒女毕女升舆壻先还家女至壻迎于大门外揖入寝室行同牢之礼宋庶人昏娶其亲迎之仪与唐同有故许令媒氏徃迎今拟国朝庶人昏娶壻盛服亲迎有故许令媒氏请迎详见后仪
　　见祖祢
　　宋妇至之明日谒见祖祢主昏者立于东阶下主妇立于西阶下诸亲及壻妇各以序分立于后赞者引妇进诣庭中北面再拜讫复位主昏者升阶诣神位前上香祭酒祝曰某氏来妇敢以见祝讫降自西阶复位主昏者以下皆再拜今拟国朝庶人昏娶妇至之明日谒见祖祢详见后仪
　　见舅姑
　　唐妇至之明日谒见舅姑舅西向坐姑南向坐妇再拜进枣栗于舅前又再拜进腶脩于姑前讫又再拜舅姑醴妇如常仪宋妇见舅姑之礼其日夙兴妇盛服立于庭下舅西向坐姑东向坐妇就东阶下再拜升阶置枣栗于舅位前降阶再拜次诣西阶下再拜升阶置腶脩于姑位前降阶又再拜舅姑醴妇如唐仪今拟国朝庶民昏娶妇至之明日谒见祖祢毕次见舅姑其详见后仪
　　飨送者
　　宋娶妇之日女氏送者至壻家主昏者飨男子送者于外防主妇飨妇人送者于中堂东西相向再拜讫俱即座具酒馔如常仪防讫主昏者奉币于送者送者受币降自东阶出主昏者送于门外今拟国朝庶民昏娶送者至主昏者主妇行燕享之礼详见后仪
　　壻见妇之父母
　　家礼娶妇之明日壻盛服徃见妇之父母妇父迎送如客礼拜则跪而扶之入见妇母则妇母阖门左扉立于门内壻拜于门外皆用币次见妇党诸亲妇家礼壻如常仪今拟国朝庶人昏娶之明日壻徃见妇之父母其详见后仪
　　纳采
　　凡将娶妇先使媒氏徃来通言候女氏许之然后纳采夙兴主昏者告于祠堂云某之子某年已长成未有伉俪已议娶某郡某之女今日纳采不胜感怆【若宗子自昏则自告】媒氏奉书及礼物徃女家至大门外主昏者出迎媒氏媒氏入门而右主昏者入门而左升堂东西相向立执事者陈礼物于堂上及庭中媒氏进诣主昏者曰吾子有惠贶室于某某亲某有先人之礼使某请纳采主昏者对曰某之子憃愚又弗能教吾子命之某不敢辞从者以书进授媒氏媒氏奉书以授主昏者主昏者受书以授左右讫延媒氏就次执事者各彻礼物主昏者遂奉书告于祠堂讫出迎媒氏升堂从者以复书进授主昏者主昏者受书以授媒氏媒氏受书以授执事讫请退主人请媒氏以酒馔请从者于别室皆酬以币使者复命壻家壻家复告祠堂
　　纳币请期【古有问名纳吉朱子家礼止从纳采纳币以从简便】
　　其日壻氏主昏者备书及礼物于庭媒氏省视讫遂奉书及礼物至女家主昏者出迎媒氏入门而右主昏者入门而左升堂东西相向立从者陈礼物于堂上及庭中媒氏进诣主昏者前曰吾子既修好于某某使某请纳成主昏者曰备物有加敢不重拜从者以函书授媒氏媒氏受书以授主昏者主昏者受书以授左右讫左右以复书进授主昏者主昏者受书以授媒氏媒氏复致命曰某使某请吉日主昏者曰某固听命媒氏曰请以某甲子主昏者曰敢不承命媒氏请退主昏者留媒氏宴飨如纳采之仪
　　亲迎【有故听以媒氏徃迎】
　　前期一日女氏使人张陈其壻之寝室【俗谓之铺房】其日质明壻父盛服以祝告庙讫父坐于正防中间南向子盛服【品官子孙假九品服余并皁衫折上巾】立于父位之西少南东向赞礼唱鞠躬拜兴拜兴平身壻鞠躬拜兴拜兴平身执事者以醆注酒授壻壻祭酒少许讫啐酒以醆授从者讫兴平身进立于父位前父命之曰厘尔内治徃求尔匹壻进曰敢不奉命赞礼唱鞠躬拜兴拜兴平身壻鞠躬拜兴拜兴平身讫降出乘马以二烛前导至女家司宾延入次是日女父母请亲戚宴女如家人之仪壻至女家主昏者以祝告于祠堂曰某之第防女将以今日归于某不胜感怆告祝讫出迎壻于中门之外揖壻入主昏者升西阶西面壻升东阶进当寝戸之前北面执鴈者陈鴈于阶庭【无鴈以他物代】壻曰某受命于父以兹嘉礼恭听成命主昏者曰某固愿从命赞礼唱鞠躬拜兴拜兴平身壻鞠躬拜兴拜兴平身赞礼引壻降阶出至次以伺主昏者不降送壻既出就次女父母盛服南向立侍女导从女至堂上诣父母前北面立賛者唱拜兴拜兴拜兴拜兴父戒之曰徃之尔家无忘肃恭母戒之曰夙夜以思无有违命诸母申之曰无违尔父母之训賛者又唱拜兴拜兴拜兴拜兴女拜兴拜兴拜兴拜兴讫侍女导从出门升舆二烛导行壻先乘马还俟于门外妇至门外賛者请降舆妇降舆入门北面立壻出至中门外南面揖妇同入室妇从者布壻席于室东壻从者布妇席于室西賛者引壻妇至席所东西相向立賛者唱拜兴拜兴壻妇皆拜兴拜兴壻揖妇就坐妇从者举食案置于壻前壻从者举食案置于妇前妇从者斟酒进供于壻壻授醆饮酒壻从者斟酒进供于妇妇授醆饮酒毕从者以馔进再饮再馔毕妇从者以巹斟酒进授壻壻受巹壻从者以巹斟酒进授妇妇受巹同饮毕壻妇皆兴入寝室壻脱服妇从者受之妇脱服壻从者受之壻从者馂妇之余妇从者馂壻之余主昏者礼男送者于外防主母礼女送者于中堂各如其仪
　　见舅姑
　　妇至之明日谒见舅姑其日妇夙兴盛服立于堂下舅姑坐于堂上东西相向舅位在东姑位在西置卓子于舅姑之前家人男女少于舅姑者立于两序侍女引妇立于东阶下賛礼唱拜兴拜兴拜兴拜兴妇拜兴拜兴拜兴拜兴侍女引妇升西阶至舅位前侍女以防币进授于妇妇受贽币奠于卓子上舅抚之侍女引妇降阶北面立賛礼唱拜兴拜兴拜兴拜兴妇拜兴拜兴拜兴拜兴侍女引妇就西阶下立赞礼唱拜兴拜兴拜兴拜兴妇拜兴拜兴拜兴拜兴侍女引妇升西阶至姑位前侍女以贽币进授于妇妇受贽币进奠于卓子上姑抚之侍女引妇降西阶下立定賛礼唱拜兴拜兴拜兴拜兴妇拜兴拜兴拜兴拜兴賛礼唱礼毕舅姑醴妇如家人之仪
　　见祖祢【古者三月而庙见朱子家礼以其太逺改用三日】
　　妇至之明日见于祖祢【无庙者设神位于防事中】设主昏者拜位于东阶下北面壻拜位于其后主妇拜位于西阶下妇拜位于其后亲属拜位各以序分立于主昏者主妇之后其日妇夙兴沐浴盛服主昏者主妇皆盛服賛礼引主昏者就东阶下位次引主妇就西阶下位次引诸亲与壻妇各就位立定賛礼唱拜兴拜兴平身主昏者以下皆拜兴拜兴平身賛礼引妇进诣庭中北面立引礼引主昏者升自东阶诣神位前引礼唱跪主昏者跪引礼唱上香上香三上香司香者奉香进于主昏者之左主昏者三上香讫引礼唱祭酒祭酒三祭酒司尊者以酒进于主昏者之左主昏者祭酒毕引礼唱读祝读讫引礼唱俯伏兴平身引礼引主昏者立于神位之西賛礼唱拜兴拜兴拜兴拜兴妇拜兴拜兴拜兴拜兴讫退复位引礼引主昏者降自东阶就拜位賛礼唱鞠躬拜兴拜兴平身主昏者以下皆鞠躬拜兴拜兴平身賛礼唱礼毕主昏者以下皆退
　　壻见妇之父母
　　妇至之明日壻盛服徃见妇之父母至大门外立伺賛礼者先入告妇父出迎于大门外揖壻入从者执币从其后妇父升自西阶壻升自东阶至防东西相向妇父在西壻在东賛礼唱鞠躬拜兴拜兴拜兴拜兴平身壻鞠躬拜兴拜兴拜兴拜兴平身妇父扶壻兴从者以币进授壻壻受币进于妇父妇父受币以授左右賛礼引壻入至后堂门外少伺从者执币以从妇母盛服出后堂南向立賛礼引壻入堂前楹北向立賛礼唱鞠躬拜兴拜兴拜兴拜兴平身壻鞠躬拜兴拜兴拜兴拜兴平身妇母答拜讫从者以币授壻壻受币进授妇母之左右讫賛礼引壻出次见妇党诸亲皆如宾客相见之礼妇家设酒馔礼壻各随贫富之仪
　　飨送者
　　其礼如品官飨送者之仪




<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>
<史部,政书类,仪制之属,明集礼,卷二十八>















　　明集礼卷二十八
<史部,政书类,仪制之属,明集礼>
　　钦定四库全书
　　眀集礼卷二十九
　　嘉礼十三
　　乡饮酒礼
　　总叙
