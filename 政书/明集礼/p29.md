<!-- { "loadSidebar": true } -->
　　进熟　賛礼唱进爼斋郎举爼至坛前进爼官举爼升自午陛协律郎跪俛伏举麾奏保和之曲导驾官同太常卿导引皇帝至夜明神位前太常卿奏搢圭皇帝搢圭进爼官以爼进于皇帝之右皇帝以爼奠于神位前太常卿奏出圭皇帝出圭导驾官同太常卿导引至星辰神位前进爼官以爼进于皇帝之右太常卿奏搢圭皇帝搢圭以爼奠于星辰神位前太常卿奏出圭皇帝出圭太常卿奏复位导驾官同太常卿导引皇帝复位初献　賛礼唱行初献礼太常卿奏请行初献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官执爵官又以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝执爵司尊者举幂酌泛齐皇帝以爵授执爵官太常卿奏出圭皇帝出圭太常卿奏请诣夜明神位前协律郎跪俯伏举麾奏安和之曲武功之舞导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵【乐舞止】太常卿奏出圭皇帝出圭读祝官取祝版于神右跪读讫【乐舞作】太常卿奏俯伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊举幂酌泛齐以爵授执爵官太常卿奏请诣星辰神位前导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭读祝官取祝版于神位之右跪读讫太常卿奏俯伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位
　　亚献　賛礼唱行亚献礼太常卿奏行亚献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官执爵官又以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝受爵司尊举幂酌醴齐皇帝以爵授执爵官太常卿奏出圭皇帝出圭太常卿奏请诣夜明神位前协律郎跪俛伏举麾奏中和之曲文徳之舞导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身【乐舞止】太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌醴齐皇帝以爵授执爵官太常卿奏请诣星辰神位前【乐舞作】导驾官同太常卿导引皇帝至神位前太常卿奏跪搢圭皇帝跪搢圭执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身【乐舞止】太常卿奏复位道驾官同太常卿导引皇帝复位
　　终献　賛礼唱行终献礼太常卿奏行终献礼请诣爵洗位导驾官同太常卿导引皇帝至爵洗位太常卿奏搢圭皇帝搢圭执爵官以爵进皇帝受爵涤爵拭爵以爵授执爵官执爵官又以爵进皇帝受爵涤爵拭爵以爵授执爵官太常卿奏出圭皇帝出圭太常卿奏请诣酒尊所导驾官同太常卿导引皇帝升坛至酒尊所太常卿奏搢圭皇帝搢圭执爵官以爵进皇帝受爵司尊举幂酌盎齐皇帝以爵授执爵官太常卿奏出圭皇帝出圭太常卿奏请诣夜明神位前协律郎跪俛伏举麾奏肃和之曲文徳之舞导驾官同太常卿导引皇帝至神位前太常卿奏跪搢圭皇帝跪搢圭司香官捧香跪进于皇帝之左太常卿奏上香上香三上香皇帝上香上香三上香执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身太常卿奏请诣酒尊所导驾官同太常卿导引皇帝至酒尊所执爵官以爵进皇帝受爵司尊者举幂酌盎齐皇帝以爵授执爵官太常卿奏请诣星辰神位前导驾官同太常卿导引皇帝至神位前太常卿奏跪搢圭皇帝跪搢圭执爵官捧爵跪进于皇帝之右皇帝受爵太常卿奏祭酒祭酒三祭酒奠爵皇帝祭酒祭酒三祭酒奠爵太常卿奏出圭俯伏兴平身稍后鞠躬拜兴拜兴平身皇帝出圭俯伏兴平身稍后鞠躬拜兴拜兴平身太常卿奏复位导驾官同太常卿导引皇帝复位
　　饮福受胙　賛礼唱饮福受胙太常卿奏请诣饮福位导驾官同太常卿导引皇帝升坛至饮福位北向太常卿奏鞠躬拜兴拜兴平身皇帝鞠躬拜兴拜兴平身太常卿奏跪搢圭皇帝跪搢圭捧爵官酌福酒跪进于皇帝之左賛曰惟此酒肴神之所与赐以福庆亿兆同霑皇帝受福酒祭酒饮福酒以爵置于坫捧胙官捧胙跪进于皇帝之右皇帝受胙以胙授执事者执事者跪受于皇帝之右太常卿奏出圭皇帝出圭太常卿奏俯伏兴平身稍后鞠躬拜兴拜兴平身皇帝俯伏兴平身稍后鞠躬拜兴拜兴平身太常卿奏请复位导驾官同太常卿导引皇帝复位
　　彻豆　賛礼唱彻豆协律郎跪俛伏举麾奏寿和之曲掌祭官彻豆賛礼唱赐胙太常卿奏皇帝饮福受胙免拜賛礼唱皇太子以下在位官皆再拜传賛唱鞠躬拜兴拜兴平身皇太子以下皆鞠躬拜兴拜兴平身【乐止】送神　賛礼唱送神协律郎跪俯伏举麾奏豫和之曲太常卿奏鞠躬拜兴拜兴平身皇帝鞠躬拜兴拜兴平身賛礼唱皇太子以下在位官皆再拜传賛唱鞠躬拜兴拜兴平身皇太子以下皆鞠躬拜兴拜兴平身賛礼唱祝人取祝币人取币诣望燎位读祝官取祝捧币官捧币掌祭官取馔及爵酒诣柴坛置戸上【乐止】
　　望燎　賛礼唱望燎导驾官同太常卿导引皇帝至望燎位賛礼唱可燎东西面各二人以炬燎火柴半燎太常卿奏礼毕导驾官同太常卿导引皇帝还大次解严銮驾还宫卤簿导从如来仪大乐鼓吹振作














　　明集礼卷十一
　　钦定四库全书
　　明集礼卷十二
　　吉礼十二
　　借田享先农
　　总序
　　祭法曰王为羣姓立社曰太社王自为立社曰王社王社亦曰帝社郑谓王社在借田之中诗载芟序云春借田而祈社是也又周官籥章凡国祈年于田祖吹雅击土鼓以乐田畯郑氏曰田祖始耕田者谓神农也汉立官社文帝令官祠先农先农即神农也晋武诏复二社北齐及隋又改曰先农唐神龙中礼官祝钦明议以礼典无先农之文先农与社本是一神妄为改作请改先农坛为帝社坛以应礼经王社之义至开元定礼又采齐隋之议复曰先农宋陈祥道曰先儒谓王社建于借田然国语王借则司空除坛农正陈借礼而歴代所祭先农而已不闻祭社也诗曰春借田而祈社非谓社稷建于借田也今按祝钦明云先农即社陈祥道云社自社先农自先农借田所祭乃先农非社也虽其说不同未知孰是要之其为重农报本之义一也若夫借田之制则考于月令与周官可见月令天子孟春之月乃择元辰亲载耒耜置之车右帅公卿诸侯大夫躬耕借田千亩于南郊冕而朱纮躬秉耒天子三推三公五推诸侯九推反执爵于太寝三公九卿诸侯大夫皆御命曰劳酒季秋之月蔵帝借之收于神仓地官内宰诏王后帅六宫之人生穜稑之种而献于王甸师掌率其属而耕耨王借以时入之以共粢盛其制如此然享先农之礼与躬耕同日礼无明文惟周语云农正陈借礼而韦昭注谓陈借礼者祭其神为农祈也至汉以借田之日祀先农而其礼始着汉旧仪春耕借田官祠先农百官皆従置借田令丞东汉借田仪正月始耕常以乙日祠先农于田所先农已享耕于乙地由晋魏以下至于唐宋其礼不废政和间罢享先农为中祀命有司行事止行亲耕之礼南渡后复亲祠元虽议耕借而竟不亲行其祠先农命有司摄事而已国朝亲祠躬耕始复遵古礼云
　　时日
　　月令孟春之月乃择元辰说者曰元辰祈谷郊后吉辰也十二支谓之辰郊天是阳故用辛日耕借是阴故用亥辰知用亥者正月亥为天仓以其耕事故用天仓也周语立春之日农祥晨正至二月初吉王裸鬯而行借礼汉文用亥日耕借祠先农后王相承用之明帝耕以二月章帝耕以正月乙日晋武帝以正月丁亥宋文帝以正月上辛后吉亥享先农亲耕齐武帝时王俭以为比来亲耕并用立春后亥日经无明文何佟之云少牢馈食礼禘太庙用丁亥郑以不必丁亥今若不得丁则用己亥辛亥茍有亥焉可也梁初依宋齐礼以正月用事天监中以尚书云以殷仲春借田理在建夘于是改用二月唐用孟春吉亥宋用正月上辛后亥日政和中议礼局言孟春亲耕下太史局择日不必専用吉亥元用孟春吉亥国朝以仲春择吉日行事
　　坛壝
　　周语虢文公云借田之制司空除于借汉文帝立坛于田所其制如社之坛宋于宫之辰地八里外整制千畞中开阡陌立先农坛于中阡西陌南梁移借田于建康北岸筑兆域如南北郊齐作祠坛于陌南阡西广轮三十尺四陛三壝四门又为大营于外北齐立帝社唐髙宗改借田坛为先农坛神龙初复改先农坛为帝社坛于坛西立帝稷坛礼同太社惟不备方色有异焉坛髙五尺方五丈四出陛其色青祀前二十日毕宋先农坛九尺四十歩饰以青二壝元坛制同社坛縦广十歩髙五尺四出陛其色青每方开灵星门国朝坛在借田之北髙五尺阔五丈四出陛
　　配位
　　汉祠令太社外又立官社配以夏禹立官稷配以后稷元始中议以官稷配官社光武中兴但太社有稷而官社无稷北齐祀先农神农氏于坛上无配享隋以后稷配唐初于帝社坛西立帝稷坛至开元定礼又除帝稷坛祀先农于坛上以后稷配歴宋元至国朝遂为常典焉
　　神席
　　唐宋正配位皆席以莞元加以褥国朝奉主置于案不用席
　　祝册
