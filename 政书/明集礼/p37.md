<!-- { "loadSidebar": true } -->
　　望瘗　赞礼唱诣望瘗位引赞引初献官以下诣望瘗位北向立祝人取祝币人取币掌祭取馔置于坎赞引唱可瘗置于半坎赞引唱礼毕引初献官以下及诸从祭官以次而出











　　明集礼卷十四
<史部,政书类,仪制之属,明集礼>
　　钦定四库全书
　　明集礼卷十五
　　吉礼十五
　　祀旗纛
　　总叙
　　旗谓牙旗黄帝出军诀曰牙旗者将军之精一军之形候凡始竪牙必祭以刚日祭牙之日吉气来应大胜之征纛谓旗头也太白隂经曰大将军中营建之天子六军故用六纛以旄牛尾为之在左騑马首秦置旗头骑以先驱汉武帝置灵旗为兵祷则太史奉以指所伐国孙权作黄龙大牙旗后齐天子亲征建牙旗唐宋及元皆有旗纛之祭国朝特建旗纛庙春秋遣官专祀焉
　　坛宇神位
　　宋太宗定旗纛仪除地为坛四方各五十步设两壝绕以青绳张幙置军牙之神并六纛之神位版版方七寸厚三分国朝立庙于大都督府之后题主曰军牙之神六纛之神版髙二尺五寸厚三分趺髙五寸
　　牲币
　　北齐祭旗纛用太牢宋亲征而祭之用少牢后诏用太牢以羊豕代祭毕衅鼓以猳豚旗币以白纛币以黒国朝用太牢祭毕又设酒六器于地杀雄鸡六沥血衅旗纛币俱以黒
　　祭器
　　国朝祭器笾豆各八簠簋豋各一
　　酒齐
　　国朝酒尊三牺尊实以醴齐象尊实以沈齐山罍实以事酒
　　粢盛
　　国朝簠实以黍稷簋实以稻粱
　　笾豆之实
　　国朝笾实以石盐鱼鱐枣栗榛菱芡脯豆实以韭葅醯醢菁葅鹿醢芹葅兎醢笋葅鱼醢
<史部,政书类,仪制之属,明集礼,卷十五>
　　降香遣官祭旗纛仪注
　　时日
　　斋戒　献官【以大都督充】及各执事官俱散斋二日致斋一日
　　降香　前祀一日清晨有司立仗百官具公服侍班皇帝服皮弁升奉天殿奉香授献官献官捧由中陛降中道出至午门外置龙亭内仪仗鼓吹导引至祭所陈设　前祀一日有司陈设如图仪
　　省牲　前祀一日献官公服诣坛东省牲赞礼引至省牲位执事者牵牲省讫诣神厨视鼎镬视涤濯毕遂烹牲
　　正祭　祭日清晨执事者入实尊罍簠簋笾豆牲爼并陈毛血豆于神位前列币篚于酒尊所赞引引献官及应祀官各入就位赞礼唱有司已具请行礼赞礼唱鞠躬拜兴拜兴平身献官及在位官皆鞠躬拜兴拜兴平身
　　奠币　赞礼唱奠币赞礼引献官诣盥洗位搢笏盥手帨手出笏诣旗纛神位前【大乐作】献官北向跪搢笏三上香执事者捧币东向跪授献官献官受币赞礼唱奠币献官兴奠于神位前赞礼唱鞠躬拜兴拜兴平身【乐止】复位
　　初献　赞礼唱行初献礼赞引引献官至爵洗位搢笏涤爵拭爵以爵授执事者诣酒尊所司尊者举幂执爵者以爵进酌醴齐以爵授执事者引诣旗纛神位前【大乐作】跪搢笏三上香三祭酒奠爵出笏俯伏兴平身稍退鞠躬拜兴拜兴平身【乐止】赞礼唱读祝献官跪读祝官取祝版于神右跪读毕【大乐作】赞礼唱俯伏兴平身稍后鞠躬拜兴拜兴平身【乐止】
　　亚献终献如初献仪【惟不读祝】
　　饮福受胙　赞礼唱饮福受胙赞引引初献官升坛诣饮福位鞠躬拜兴拜兴平身稍前跪搢笏进爵祭酒饮福酒以爵复于坫奉爼者进爼献官受爼以爼授执事者出笏俯伏兴平身少退鞠躬拜兴拜兴平身复位彻豆　赞礼唱彻豆掌祭官彻豆赞礼唱赐胙传赞唱已饮福受胙者不拜在位官皆再拜鞠躬拜兴拜兴平身赞礼唱祝人取祝币人取币诣望燎位
　　望燎　赞礼唱望燎赞引引献官诣望燎位执事者以祝版币馔置柴上赞礼唱可燎执事者举炬火燔至半赞礼唱礼毕献官以下各以次退
　　王国祭旗纛
　　时日
　　斋戒　前期王散斋二日于别殿王相府官于正寝王致斋一日于正殿王相府官于公廨
　　省牲　先祭二日执事设王次于庙坛南门外道之东南向先祭一日典仪典祠导王至次执事者各执事典仪典祠导王至省牲位执事者自东牵牲西行过王前省讫执事牵牲诣神厨典仪典祠导王诣神厨视鼎镬视涤濯讫典仪典祠导王还次
　　陈设　先祭一日典祠依图陈设
　　正祭　祭日清晨典祠率执事者各实尊罍簠簋笾豆豋铏置篚币于案祝版于诸神位之右大乐入就位诸执事及陪祭官入就位典祠啓王服逺游冠绛纱袍典祠典仪导王至位北向立典祠典仪分左右立于王之前
　　奠币初献　司礼唱奠币行初献礼典祠啓诣盥洗位【大乐作】典仪典祠导王至盥洗位【大乐止】典祠啓搢圭王搢圭典祠啓盥手司盥洗者酌水王盥手讫司巾者以巾进典祠啓帨手王帨手讫典祠啓出圭王出圭典祠啓诣爵洗位典祠典仪导王至爵洗位典祠啓搢圭王搢圭执爵官以爵进典祠啓受爵王受爵典祠啓涤爵司爵洗者酌水王涤爵讫典祠啓拭爵司巾者以巾进王拭爵典祠啓以爵授执事者王以爵授执爵官典祠啓出圭王出圭啓诣旗纛神位前【大乐作】典仪典祠导王至神位前北向立【乐止】典祠啓搢圭王搢圭啓上香上香三上香王三上香讫捧币者以币进于王之右王受币奠于神位前捧爵者以爵进于王之右王受爵典祠啓祭酒祭酒三祭酒奠爵王三祭酒奠爵讫典祠啓出圭王出圭读祝官取祝读于神位之右读毕复以祝置于案典祠啓鞠躬王鞠躬【大乐作】典祠啓平身王平身典祠啓复位典祠典仪导王复位【乐止】
　　亚献　司礼唱行亚献礼典祠啓王行亚献礼典祠典仪导王至神位前掌祭官于神位前爵内斟酒典祠啓鞠躬【大乐作】王鞠躬啓平身王平身典祠典仪导王复位【乐止】
　　终献如亚献之仪
　　饮福受胙　司礼唱饮福受胙执事举香案置于王位前执事酌福酒举胙肉典祠啓饮福受胙【大乐作】典祠典仪导王至香案前位典祠啓鞠躬平身王鞠躬平身典祠啓搢圭王搢圭执事捧爵东向进于王王受爵啓饮福酒王祭酒少许饮福酒以爵置于坫执事官东向进胙于王王受胙以胙授左右左右西向受之典祠啓出圭王出圭典祠啓鞠躬平身【大乐作】王鞠躬平身典祠啓复位典祠典仪导王复位【乐止】
　　彻豆　司礼唱彻豆掌祭官彻豆司礼唱赐胙典祠啓王饮福受胙者免礼司礼唱陪祭官皆再拜司赞唱鞠躬拜兴拜兴平身陪祭官皆鞠躬【大乐作】拜兴拜兴平身【乐止】
　　望燎　司礼唱望燎读祝官取祝捧币者取币掌祭官取馔诣燎所典祠啓诣望燎位【大乐作】典祠典仪导王至望燎位执事者先设席于地置大碗五只斟酒于器执事者次将雄鸡五只刺血入酒中酹旗纛神掷其鸡于四下候燎半司礼唱可燎典祠啓礼毕导引王还次引礼引陪祭官出
　　外各衞祭旗纛
　　时日
　　斋戒　前三日三献官【本衞指挥使为初献其亚献终献则僚属以次为之】散斋二日于别寝致斋一日于祭所执事人员各斋于祭所一日
　　陈设　前祭二日执事者扫除庙坛内外设三献官执事官次于庙门外前一日设省牲位于南门外设旗纛位于庙坛之中近北南向设笾八于神位之左豆八于神位之右簠簋各一于笾豆之间毛血豆于簠簋前爼二又于其前香烛案于爼前爵坫沙池于香案之前祝版于神位之右设酒尊所于庙坛之东南隅设币篚位附于酒尊所爵洗位于庙坛下之东盥洗位又于爵洗之东初献官位于庙坛下之正中北向亚献官位于初献官位之左终献官位于初献位之右稍后诸从祭武官位于三献官之后皆重行北向引赞位于献官之左右赞礼位于庙坛下之东读祝位于神位之右掌祭二人位于神位之左右司尊司爵司洗捧币位各于其所设望燎位于庙坛之西南
　　省牲　前祭一日执事者引三献官至省牲位北向立执事者自门东牵牲西行过献官前省讫牵牲诣神厨三献官诣厨视鼎镬涤溉讫遂烹牲执事以豆取毛血置于馔所
　　正祭奠币　祭日丑前五刻行事执事者入实尊罍笾豆簠簋豋铏陈毛血豆及祝版三献官服公服签祝版于次执事者各服垂脚唐防圆领白襴衫乌角带各入就位引赞引献官入就坛下拜位赞礼唱有司已具请行事赞礼唱鞠躬拜兴拜兴平身三献官并在位官皆鞠躬拜兴拜兴平身赞者唱奠币引赞引初献官诣盥洗位搢笏盥手帨手出笏引诣旗纛神位前赞礼唱跪搢笏执事者以币跪进于初献之右初献受币奠于神位前讫稍后引赞唱俯伏兴拜兴拜兴平身复位初献　赞礼唱行初献礼引赞引初献官诣爵洗位引赞唱搢笏初献搢笏执爵者以爵进初献受爵司爵洗者酌水初献涤爵拭爵以爵授执事者引赞唱出笏初献出笏引诣酒尊所引赞唱搢笏初献搢笏执事者以爵授初献初献执爵司尊者举幂酌牺尊之醍齐以爵授执事者引赞唱出笏初献出笏引诣旗纛神位前北向立引赞唱搢笏跪初献搢笏跪掌祭者捧香跪进于初献之左引赞唱上香上香三上香初献三上香讫执事者以爵跪进于初献之右初献受爵引赞唱祭酒祭酒三祭酒奠爵初献三祭酒奠爵讫引赞唱出笏读祝官取祝跪于神位之右读讫引赞唱俯伏兴拜兴拜兴平身初献再拜讫引复位
　　亚献终献并如初献之仪【惟不读祝】
　　饮福受胙　赞礼唱饮福受胙赞引引初献诣饮福位西向立掌祭者以爵酌福酒持诣献官之左引赞唱鞠躬拜兴拜兴平身初献官再拜讫引赞唱跪搢笏初献跪搢笏掌祭举福酒爵进于初献之左初献受爵祭酒少许饮福酒奠爵掌祭者减神位前胙肉跪进于初献之左初献受胙以胙授执事者引赞唱出笏俯伏兴拜兴拜兴平身初献再拜讫引复位赞礼唱赐胙唱初献官饮福受胙免拜在位者皆再拜唱鞠躬拜兴拜兴平身亚献官以下皆鞠躬拜兴拜兴平身
　　望燎　赞礼唱望燎读祝官取祝捧币者取币掌祭者取馔诣燎所赞礼唱诣望燎位引献官至望燎位北向立执事者先设席于地置大碗五只斟酒于器执事者次将雄鸡五只刺血入酒中酹旗纛神掷其鸡于四下赞礼唱可燎东西面各一人举炬火焚之赞礼唱礼毕引初献官以下及诸从祭官以次而出
　　祀马祖先牧马社马步
　　总序
　　周官牧人掌六马之属春祭马祖夏享先牧秋祭马社冬祭马步马祖天驷星也孝经説云房为龙马先牧始养马者其人未闻马社始乘马者世本曰相士作乘马马步谓神之灾害于马者隋用周制祭以四仲之月唐宋因之元无其祀国朝于春秋二仲合祭焉
　　坛壝
　　隋祠马祖先牧马社马步皆于大泽马祖则积柴于坛以燎先牧以下则埋而不燎唐设坛于长安四十里外龙台泽中其制高二尺周回九步宋为四坛各广九步髙三尺四出陛一壝二十五步国朝祭于国南为祠宇
　　祝册
