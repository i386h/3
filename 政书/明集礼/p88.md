<!-- { "loadSidebar": true } -->
　　周制天子将出征造于祢注造至也至父祖之庙也盖至庙中受命于祖考而以迁庙之主载于斋车以行如无迁庙之主则以币帛皮珪告于祖祢遂奉以出行而载于斋车每舍奠焉而后就舍反必告设奠毕敛币玉藏诸两阶之间乃出盖贵命也又大师造于祖注云大师者六军亲征之称出必徧祭七庙取迁庙之主而行梁亲征用牲币告于祖庙北齐亲征则天子备法驾乗木辂以造于庙载迁主于斋车隋制亲征师还俱有造庙之典唐皇帝亲征斋于太极殿应祭之官斋于庙所祭日皇帝服武弁乗革辂备六军造于太庙每室用特牲玉币作乐晨祼馈食行一献之礼皇帝已饮福受胙众官皆赐胙礼毕皇帝改服还宫如类上帝之仪凯还则陈俘馘军实于庙南门外其告祭之礼与出师同宋皇帝亲征遣官奏告宗庙用酒脯币帛行一献礼今拟国朝亲征前期择日皇帝服武弁乗革辂备六军祭告太庙每庙用牲币行三献之礼其仪皆同时享见宗庙篇但凯还则陈俘奏凯于庙南门外
　　宜于太社
　　天子亲征而宜于太社者谓社主杀戮以求便宜社主阴万物于此断杀焉周制将出征宜于社又奉社主以行不用命戮于社梁用牲币宜于社北齐备法驾乗木辂以宜于社载帝社祏主于车以行战前一日司空祷社战胜则报以太牢不用命者罚于社遂行戮隋徃征还师并宜社及征髙丽筑社稷二坛于干河上帝衮冕玉辂备法驾行宜社稷礼毕御金辂服通天冠还行宫唐皇帝亲征服武弁乗革辂备六军宜于太社每坛用牲犊作乐荐玉币进熟行一献礼皇帝已饮福受胙众官皆赐胙礼毕皇帝改服还宫如告太庙之仪凯还则陈俘馘军实于北门之外其告祭礼与出师同宋皇帝亲征遣官奏告社稷用酒脯币帛行一献礼今拟国朝亲征前期择日皇帝服武弁乗革辂备六军以牲犊币帛作乐行三献之礼其仪同春秋祭社稷之仪见社稷篇但凯还则陈俘奏凯于社北门外
　　祃祭
　　天子亲征而祃祭者谓师祭也为兵祷也其神盖始为兵者故黄帝蚩尤皆得为祃神也汉髙祖为沛公时祠黄帝蚩尤于沛庭北齐亲征将届战所卜刚日备牲列军容设坛墠而祃祭大司马奠矢有司奠毛血唐亲征以熊席设轩辕黄帝神座置甲胄弓矢于座侧建矟于座后皇帝服武弁行初献大将为亚献次将为终献具牲币行三献礼宋太平兴国五年太宗亲征河东就北郊用少牢祭蚩尤祃牙眞宗咸平四年诏太常礼院定祃祭仪其制除地为坛设两壝绕以青绳张幕置军牙六纛神位祭用刚日牲用太牢币军牙以白六纛以皂行三献礼今拟国朝亲征于国南羣神祠设旗纛皇帝服武弁备牲犊币帛行三献之礼其仪见于后
　　軷祭
　　古者天子出则軷祭周礼曰犯軷遂轹之注谓山行为軷轹车所践也犯之者谓于国门外封土为山象以菩蒭【菩音萯又音蒲香草蒭草束也】棘柏为主【三者皆可为主随用其一】太仆左执辔右祭两毂及轼前即驱驾轹軷而去喻无险难也隋軷祭礼有司于国门外委土为山象刳羊陈器奠币荐脯加羊馔埋于坎驾至太仆祭两轵及軓【轵谓毂軓音泛轼前也】乃饮授爵遂轹軷上而行唐亲征先于国门外委土于軷太祝布神座于軷前太官令帅宰人刳羊奠馔祭毕驱驾轹軷而行今拟国朝不行軷祭
　　祭所过山川
　　周制天子出征过大山川则用事注用事者谓令太祝祭告之也北齐亲征则所过名山大川以太牢命有司致祭隋所过之地名山大川岳渎以太牢山川以少牢皆命有司行礼唐亲征执事者先修除告所太官令备牢馔岳镇海渎用太牢中山川用少牢小山川用特牲若行速即用酒脯制币随方色亦遣有司行事今拟国朝亲征凡所过山川有司具牲制币皇帝服武弁行一献礼其仪见于后
　　奏凯献俘
　　周官大司乐王师大献则令奏凯乐此奏凯之由也出征执有罪还而释奠于学以讯馘告此献俘之由也唐武徳四年秦王世民平东都被黄金甲乗戎辂李世勣等二十五将从其后陈铁骑一万甲士三万前后部鼔吹俘王世充窦建徳及隋器物辇辂献于太庙贞观二十年太宗至自辽东献俘授馘备法驾具凯还之礼宋开宝四年擒刘鋹帝御明徳门楼有司陈仗卫及诸军文武官班百官常服将校戎服以俘先献庙社然后献于楼前以付所司九年正月擒李煜及其子弟伪官四十五人献于明徳门楼亦因唐制奏凯献俘于庙社今拟国朝亲征凯还皇帝率诸将以凯乐俘馘陈于庙社门外伺告祭礼毕以俘馘付刑部协律郎乐以退其告祭宗庙社稷行三献礼仪同于出师见宗庙社稷篇
　　宣露布
　　后魏每战捷欲天下闻知乃书帛建于漆竿之上名为露布此其始也隋文帝开皇中诏太常卿牛撰宣露布礼及九年平陈兵部奏请依新礼集百官四方客使等赴广阳门外朝服序列内史令称有诏在位者皆再拜宣露布讫百官三蹈舞又再拜唐平荡冦贼于东朝堂集文武客使中书令以露布宣于众宋宣露布或于明徳楼前或于宣徳楼今拟国朝亲征凯还皇帝服通天冠绛纱袍陞午门楼上以露布诏天下百官具朝服听诏其仪与开读诏赦同见朝防篇
　　论功
　　周礼战功曰多凡有功者铭书于王之太常祭于大烝司勲诏之传曰反行饮至舍爵策勲礼也汉髙祖有天下论功定封誓曰黄河如帯泰山如砺国以永存爰及苗裔于是定十八侯之位次以萧何为第一光武中兴定封功臣诏曰诸将业逺功大诚欲传于无穷其显效未酬名籍未立者大鸿胪趣上朕将差而録之于是封髙宻侯邓禹等二十八人唐髙祖武徳元年论太原建义功以秦王世民为首长孙顺徳刘基等次之太宗即位定功臣封户自裵寂以下差功大小苐之总四十三人宋定天下赏功臣石守信等有差今拟国朝亲征凯还中书省移文大都督府兵部具诸将功勣吏部具勲爵职名礼部户部具赏格中书集六部论定功赏奏取圣裁至日皇帝服衮冕御奉天殿百官朝服侍宣制大赉诏告天下其仪见于后
　　诸将受封赏表谢
　　大将有功而受封赏宜有谢仪秦汉而降礼文不载唐郭子仪平河东除兼河东节度使裵度平淮西除淮西宣慰处置等使马燧破河东加实封七百户莫不上表称谢宋曹彬下江南张俊等中兴有功其受封赏亦皆表谢今録裵度谢表一通以见其制其表曰臣度言臣伏奉去七月二十七日制书除臣门下侍郎同中书门下平章事充淮西节度观察处置等使蔡州刺史并淮西宣慰处置等使縁逆贼吴元济尚拒王师遂于郾城县权为理所臣笃励羣帅潜设多方倾其重兵顿在洄曲今月十七日唐邓节度使李愬乗虚直进生致元凶臣与贾栅三营诸军便降洄曲二万余众积年逋冦翌日殄除淮右千里通行无碍臣以二十五日领所部兵马及归顺将士至蔡州上讫豹豕旧穴迎风而汛扫鸱枭故林应节而黄落瞀瞀者咸观尧日皤皤者重识汉仪臣以不才猥当重寄力排茍且之议上赞圣明之心不敢偷安庙堂遂乞亲临疆埸陛下初犹未许微臣亟请是行睿防丁宁宠光照耀臣中心自誓毕命无憾若不成事必当死绥伏赖神道恶盈罪人斯得而今而后方保余生就天地削平之功贻策书不朽之美足使懦夫增气犷俗刳心方偃武以脩文故蹔劳而永逸臣谨敷扬帝泽宣布国章涤其瑕疵衣以襦袴俾斯污俗咸若新邦底宁但以才乏折冲任兼中外摩顶至踵谅无非其渥恩知臣者君庶不辱于鉴无任感激欣喜之至国朝诸将有功既受封赏具表笺称谢
　　祃祭仪注
　　斋戒　皇帝清斋一日大将陪祭官以下皆清斋一日省牲　前期二日设皇帝大次于庙庭之东皇太子次于大次之东设皇帝省牲位于南门外前一日驾官同太常卿引车驾诣大次太常卿奏中严皇帝服通天冠绛纱袍太常卿奏外办驾官同太常卿引皇帝至省牲位执事者各执事廪牺令率其属牵牲自东西行过御前省讫牵诣神厨太常卿奏请诣神厨驾官同太常卿引皇帝至神厨太常卿奏请视鼎镬请视涤溉遂烹牲驾官同太常卿引皇帝还大次陈设　前一日所司洒扫庙之内外执事设军牙六纛神案于庙殿中之北置军牙神位在东六纛神位在西设邉十有二于神位之东为三行西上豆十有二于神位之西为三行东上簠簋各二于笾豆之间簠在东簋在西钘三登三于笾豆之前俎三于登钘之前香案于俎之前爵坫于香案之前沙池于爵坫之前设酒尊所于庙庭之东币篚位于酒尊之北爵洗位于酒尊之南御洗位于爵洗之南瘗坎位于神位之西北设席于坎位之前上置酒碗五事及斟酒器具雄鸡五只以伺酹神设御位于庙庭之南正中北向大将及陪祭官位于御位之南异等重行文东武西皆北向司尊司爵洗司盥洗执爵司币执事各于其位设御史位于香案前左右赞礼位于御史之南东西相向传赞位于赞礼之南赞引位于传赞之南
　　正祭　祭日清晨建牙旗六纛于神位之后牙旗在东六纛在西太常少卿率执事者各实尊罍笾豆簠簋登钘实币于篚置于酒尊所置祝版于神位之右斋郎举牲俎入陈于案乐工执事官各服其服入就位陪祭官及诸将官服其服入就位太常卿奏请中严皇帝服武弁服太常卿奏外办驾官同太常卿引皇帝自左南门入至位北向立
　　迎神　赞礼唱迎神大乐作赞礼唱请行礼太常卿奏有司谨具请行事太常卿奏鞠躬拜兴拜兴平身皇帝鞠躬【乐作】拜兴拜兴平身【乐止】赞礼唱在位官皆再拜传赞唱鞠躬拜兴拜兴平身在位官皆鞠躬拜兴拜兴平身
