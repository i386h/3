<!-- { "loadSidebar": true } -->
　　周礼封人掌设王之社壝注壝谓坛及堳埒也禹贡徐州贡土五色以为社礼记郊特牲曰社祭土而主隂气也君南郷于北墉下答隂之义也北牖在社坛之北以砖为之髙广无定制以黄泥饰之韩诗外传曰天子之社稷广五丈土五色东方青色南方赤色西方白色北方黒色覆以黄土象王者覆被四方后世并用五色土前汉社稷之制无所攷后汉方坛外有门墙而已唐社稷坛广五丈稷坛如社之制四靣宫垣华饰各依方色靣各一屋三门每门二十四防四隅皆连饰浮思在南无屋宋政和三年仪礼局定太社坛广五丈髙五尺四出陛社东稷西四门同一壝二十五步坛饰各随方色覆以黄土于大社坛内设北牖以备亲祠南向答隂之义元制坛髙五尺方广五丈一靣各五丈东社西稷两坛相去约五丈社坛用青赤白黒四色土依方位筑之中实以常土上一二尺覆以黄土四靣当中各设幔道其广一丈亦各依方色稷坛制如社坛惟纯用黄土二坛于壝垣中近南置之周围壝垣之墙髙五尺方广三十丈每方各置櫺星门三间饰依方色每门列防二十有四其外四周为外垣南北辟二櫺星门国朝二坛坐南向北社坛在东稷坛在西各阔五丈髙五尺四出陛五级坛用五色土筑各依方位上以黄土覆之二坛同一壝壝方广三十丈髙五尺用砖砌四方开四门各阔一丈东门饰以青西门饰以白南门饰以红北门饰以黒周围筑以墙仍开四门南为櫺星门北靣防门五间东西防门各三间皆列防二十四
　　瘗坎
　　尔雅云祭地曰瘗埋又郑谓隂祀自血起贵气臭也故凡祭地祗则为瘗埋于神坛之壬地方深取足容物祭讫置牲币祝版馔物于其中而埋之又三礼义宗云祭地以瘗血为先然后正祭故祭社稷瘗埋有二始则瘗血以致隂祗至于礼毕又以牲币燔瘗为礼之终秦汉之制无所攷唐制祭大社大稷前二日为瘗坎二于南门之内稷坛西南方深取足容物北出陛祭毕皇帝就望瘗位南向立诸太祝各执篚进神座前取币斋郎以爼载牲体并黍稷饭爵酒置于坎奉礼曰可瘗塪东西靣各二人寘土半塪祝版则燔于斋所宋制郊社令开瘗坎二于社稷坛子阶之北壬地南出陛太常于降神乐止先瘗血以歆神乃赐胙郊社令以黍稷脂祭借以白茅束之吏部侍郎率太祝执篚取玉币祝册借以茅以爼载牲体并黍稷饭爵酒置于坎元仍宋制国朝用唐制开瘗坎于稷坛西南用砖砌阔四尺深四尺降神乐止先瘗血送神乐止执事官取祝币牲馔置瘗坎坎实半土
　　社主
　　周礼小宗伯立军社郑氏注社主用石为之盖以石者土地所生最为坚实故也惟社有主而稷无主又论语哀公问社于宰我宰我对曰夏后氏以松殷人以栢周人以栗朱子注曰古者立社各树其土之所宜木以为主也白虎通曰社稷所以有树尊而识之使民人望见敬之又所以表功也尚书逸篇曰大社惟松东社惟栢南社惟梓西社惟槐汉髙祖诏御史令丰治枌榆社师古曰以枌榆树为神因立名盖髙祖里社也平帝时立官稷种谷树唐睿宗神龙中议立社主韦叔夏等引郑议以为社主用石又检旧社主长二尺五寸方一尺七寸按韩诗外传云天子社方五丈盖以土是五数故坛方五丈其社主请准五数长五尺准隂之二数方二尺剡其上以象物生方其下以象地体埋其半以根在土中而本末均也祭之时设大社大稷勾龙后稷四神位版于坛上宋初祭社稷正配用神位版太社又以石为主其形如钟长五尺方二尺剡其上培其下半其中植槐元制石主与宋同设神位版用栗素质墨书二坛各树松于南陛之下国朝社主用石髙五尺阔二尺上防尖半在土中近南向北祭时惟稷与二配位用神位版
　　神席
　　周礼司几筵祭祀席蒲筵缋纯加莞席纷纯郑氏注莞清坚于鬼神宜唐祭大社大稷设神位于坛上四席皆以莞宋制社稷正位席以藁秸后土后稷位席以莞元制神位四席皆以莞縁以黒绫裀褥如币之色用黒方七尺四寸国朝设主于案不用席
　　祭器
　　周礼春官凡祭祀社壝用大罍自秦汉以来祭社礼器无所攷见唐制正配位各十豆十簠簋各二铏俎各三正位各大尊二着尊二山罍一配位各设象尊二着尊二罍二皆加勺幂有爵坫宋制正配位豆各十有二爼四登一簠一簋一大尊五元制正配位俱用十豆十铏三簠二簋二爼五盘一毛血豆一爵一沙池一玉币篚一木柶一勺一正位各大尊山尊五在坛上有坫加勺羃为酌尊大尊二山尊二着尊二牺尊二象尊二壷尊二在坛下皆加羃设而不酌着尊牺尊山罍各二皆有坫加勺羃象尊壷尊山罍各二设而不酌皆有坫羃配位各象尊二着尊二牺尊二山罍二以为酌尊壷尊二山罍二设而不酌皆有坫羃国朝社稷正配位皆用酒尊三加勺羃篚箱一豆各十铏三簠簋各二爼三爵坫一沙池一盥盆一
　　玉
　　周礼两圭有邸以祀社稷圭锐首象土生物三礼图注玉人云两圭五寸有邸以祀地此两圭五寸亦宜于六寸璧两邉各琢岀一圭俱长二寸半博三寸厚一寸又牧人职注云神州地祗玉与牲币同用黝色有缫借瘗玉二色与玉同唐社稷用玉两圭有邸五寸宋同唐制元制每嵗春秋祈报太社太稷各用黝圭一并缫借瘗玉一以黝石代之国朝礼神之玉用两圭有邸
　　币
　　周官牧人隂祀用黝牲毛之黝黒也祭社稷币同牲色也又肆师次祀用牲币注次祀谓社稷汉文十三年诏广诸祀坛场珪币唐社稷币以色用黒缯四各长一丈八尺宋元及国朝皆同唐制
　　祝
　　唐制祝版用楸长二尺四寸阔一尺二寸厚一分其祭大社祝文曰惟某年月日嗣天子某敢昭告于大社维神徳兼博厚道着方直载生品物含庻类谨因仲春祗承常礼敬以玉帛一元大武柔毛刚鬛明粢芗合芗萁嘉蔬嘉荐醴齐备兹禋瘗用伸报本以后土勾龙氏配神作主尚享配位祝文曰维年月日皇帝某敢昭告于后土氏爰兹仲春揆日维吉恭修常祀荐于太社维神功着水土平易九州昭配之义实惟通典谨以制币一元大武柔毛刚鬛明粢芗合芗萁嘉荐醴齐陈于表位作主侑神尚享祭大稷祝文曰惟神播生百谷首兹八政用而不匮功济萌黎谨以某物式陈瘗祭备修常礼以后稷弃配神作主尚享配位祝文曰敢昭告于后稷氏爰以仲春式拣吉辰敬修常礼荐于太稷惟神功叶稼穑阐修农政允兹从祀用率旧章余同后土氏宋祭大社祝文曰维年月日嗣天子某敢昭告于太社伏以维土与谷神实司之坛壝崇成于国之右严恭禋祀祗荐忱诚兹率典彛尚祈歆怿谨以玉帛牲齐粢盛庶品恭陈明荐以土正勾龙氏配神作主尚享太稷文同配位勾龙氏文曰惟神配食社稷利养羣生分命荐诚惟祈昭答谨以量币牲齐粢盛庻品恭陈明荐作主侑神尚享配位后稷氏辞同元祭社祝文曰维年月日嗣天子谨遣某官某敢昭告于太社之神惟神承天有庆载物无私品类咸亨万世永頼谨以玉帛一元大武柔毛刚鬛明齐芗合芗萁嘉嘉荐醴齐备兹禋瘗用伸报本以后土勾龙氏配神作主尚享配位文曰惟神功平水土徳着神明祗率旧章昭配典祀谨以制币一元大武柔毛刚鬛明粢芗合芗萁嘉蔬嘉荐醴齐陈于表位作主侑神祭稷文曰惟神寔司稼穑普济黎萌百谷用成羣生咸遂谨以某物式陈瘗祭备修常礼以后稷弃配神作主尚享配位文曰惟神播时百谷粒我烝民维是荐禋寔允昭配余同勾龙氏国朝洪武元年八月十日祭社文曰惟神厚载功深资生徳大涵宥庶品造化斯成谨以仲秋祗率常礼敬以牲币嘉荐醴齐备兹禋瘗用伸报本以后土勾龙氏配神作主尚享后土氏文曰爰兹仲秋揆日维吉恭修常礼荐于太社维神水土平治永頼其功载稽典彛礼宜昭配谨以牲币嘉荐醴齐陈于表位作主配神尚享祭稷文曰惟神嘉种生成明粢维首帝命率育立我烝民敬以牲币嘉荐醴齐式陈瘗祭备修常礼以后稷弃配神作主尚享后稷氏文曰爰以仲秋揆日维吉恭修常礼荐于太稷维神勤农务本政成稼穑生民立命万世之功谨以牲币嘉荐醴齐陈于表位作主配神尚享
　　牲
　　周礼王制天子祭社稷用太牢书曰乃社于新邑羊一牛一豕一是皆用太牢也地官牧人隂祀用黝牲毛之春官太宗伯以血祭祭社稷汉髙祖立太社太稷嵗各祠以太牢后汉仲春仲秋及腊一嵗三祠皆太牢隋仲春仲秋吉戊各祀以太牢色用黒唐初用太牢宗开元十九年停牲牢惟用酒脯后仍用太牢宋神宗元丰中详定礼文所言周礼以血祭社稷血者隂幽之物所谓本乎地者亲下各从其类是以类求神之意也请祭社稷以牲为始又言王制天子社稷皆太牢今用少牢殊不应礼请于羊豕之外加以角握牛二诏从之髙宗南渡用羊豕元制牛一其色黝其角握有副羊豕各四国朝正配四位各用犊一羊一豕一
　　酒齐
　　唐制太社太稷醴齐实于大罍为上盎齐实于着尊次之清酒实于罍为下配座之尊亦如之齐加明水酒加酒各实于上尊宋制每坛每位泛齐实于太尊醴齐实于山尊盎齐实于着尊醍齐实于牺尊沈齐实于象尊又各以一尊实明水壷尊三实酒三实三酒明水酒皆在上元制正位泛齐实于太尊为上醴齐实于着尊盎齐实于牺尊醍齐实于象尊沈齐实于壷尊三酒实于山罍配位泛齐实于着尊为上醴齐实于牺尊盎齐实于象尊醍齐实于壷尊三酒实于山罍凡齐之上尊实以明水酒之上尊实以酒皆以上醖代之国朝社稷正配位酒尊皆实以醍齐盎齐事酒
　　粢盛
　　礼记郊特牲曰唯社丘乘共粢盛注谓稷曰明粢在器曰盛大夫以下无借田故丘乘之民共之若天子祭社则自用借田之谷秦汉以下唯梁陈粢盛以六饭粳以敦稲以牟黄粱以簠白粱以簋黍以瑚粢以琏自唐以至宋元皆用簠二簋二实以黍稷稲粱国朝制同唐宋
　　笾豆之实
　　唐制正及配位笾实以石盐干鱼干枣栗黄榛子菱芡鹿脯白饼黒饼豆实以韭菹醓醢菁菹鹿醢芹菹兎醢笋菹鱼醢脾析菹豚拍簋实以黍稷簠实以稻粱登实以大羮铏实以肉羮【凡祀神之物有当时所无者则以时物代之可也】宋制笾实以菱芡栗鹿脯榛实干桃干防干枣形盐鱼鱐糗饵粉餈豋实以大羮铏脂鼎实以和羮盘以奉毛血簠实以黍稷簋实以稻粱豆实以芹笋葵菁韭酏食鱼醢豚拍鹿臡醓醢糁食兎醢元制笾实以干防枣形盐鱼鱐鹿脯榛干桃菱芡栗豆实以芹笋葵菁韭鱼醢兎醢豚拍鹿臡醓醢簠簋实以黍稷稻粱铏实以和羮国朝笾则实以盐藁鱼枣栗榛菱芡鹿脯白黒饼豆实以韭菹醓醢菁葅鹿醢芹菹兎醢笋菹鱼醢脾析豚拍簠簋实以黍稷稻粱铏以肉羮
　　乐舞
