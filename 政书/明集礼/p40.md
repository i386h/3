<!-- { "loadSidebar": true } -->
　　省馔　前祀一日献官公服并执事官集于初献斋所执事者陈礼馔于庙门东南南向赞引引三献官就省馔位防馔讫次引至省牲位执事者牵牲省讫诣神厨视鼎镬视祭器涤溉及视牲充腯遂杀牲执事者以豆取毛血置于馔所遂烹牲命有司扫除殿内外讫还斋所
　　正祭　祭日丑前五刻执事者入实尊罍笾豆簠簋列币篚于酒尊所赞引引献官及应祀官各公服入就位乐正率工人各入就位余官各服祭服次引三献官就殿下席位北向立赞礼稍前唱有司谨具请行事迎神　赞礼唱迎神乐正举麾奏【阙】　之曲赞礼唱鞠躬拜兴拜兴平身献官及在位者皆鞠躬拜兴拜兴平身【乐止】复位
　　奠币赞礼唱奠币赞引引献官诣盥洗位搢笏盥手帨手出笏诣伏牺神位前乐奏【阙】　之曲赞礼唱跪献官北向跪搢笏三上香执事者捧币东向跪授献官献官受币赞礼唱奠币献官兴奠币于神位前赞引唱鞠躬拜兴拜兴平身次诣神农神位前黄帝神位前并勾芒祝融风后力牧四配位以次上香奠币皆如伏牺神位前之仪奠讫【乐止】复位
　　进爼　赞礼唱进爼执事者举爼升自东阶乐奏【阙】之曲赞引引献官至伏牺神位前搢笏以爼奠于位前【以下神农至力牧六位进爼皆同】奠讫出笏复位
　　初献　赞礼唱行初献礼赞引引献官诣爵洗位搢笏涤爵拭爵以爵授执事者【以下六位爵其涤拭皆同】次引诣酒尊所司尊者举幂执爵者以爵进酌牺尊之泛齐以爵授执事者【以下六位进爵酌酒皆同】出笏赞礼唱诣太昊伏牺氏神位前乐正奏【阙】　之曲初献官至神位前跪搢笏三上香三祭酒奠爵出笏【乐止】赞礼唱读祝读祝官持版进于神座之右北面跪读祝文讫【乐作】赞礼唱俯伏兴平身稍后鞠躬拜兴拜兴平身【乐止】次诣炎帝神农氏黄帝轩辕氏神位前并勾芒祝融风后力牧四配位以次上香祭酒读祝并如上仪
　　亚献终献行礼并如初献之仪【惟不读祝】
　　分献　赞礼俟行终献时唱分献官行礼赞引各引分献官诣盥洗位搢笏盥手帨手出笏次诣爵洗位搢笏执爵者以爵进受爵涤爵拭爵以爵授执爵者出笏次引至酒尊所搢笏执爵者以爵进受爵司尊者举幂酌齐以爵授执事者出笏分诣殿上东西十哲神位前
　　分献官跪搢笏三上香三祭酒奠爵出笏俯伏兴平身稍后鞠躬拜兴拜兴平身复位
　　饮福受胙　赞礼唱饮福受胙赞引引初献官诣饮福位鞠躬拜兴拜兴平身稍前跪搢笏奉爵者进爵献官受爵祭酒饮福酒以爵置于坫奉爼者进爼献官受爼以爼授执事者出笏俯伏兴平身鞠躬拜兴拜兴平身彻豆　赞礼唱彻豆乐奏【阙】　之曲掌祭官彻豆赞礼唱赐胙传赞唱已饮福受胙者不拜亚献官以下皆再拜鞠躬拜兴拜兴平身【乐止】
　　送神　赞礼唱送神乐奏【阙】　之曲赞礼唱鞠躬拜兴拜兴平身献官以下皆鞠躬拜兴拜兴平身赞礼唱祝人取祝币人取币诣望瘗位读祝官取祝捧币者捧币诣望瘗位
　　望瘗　赞礼唱望瘗赞引引三献官诣望瘗位赞礼唱可瘗东西面各二人以炬燎火俟半燎实土半坎赞礼唱礼毕献官以下各以次出
　　释奠文宣王
　　总叙
　　周制凡始立学者必释奠于先圣先师凡学春夏释奠于先师秋冬亦如之汉儒以先圣为周公若孔子以先师为礼乐诗书之官若礼有髙堂生乐有制氏诗有毛公书有伏生可以为师者葢四时之学将习其道故释奠各以其师而不及先圣惟春秋合乐则天子视学有司摠祭先圣先师是则汉时释奠亦略可见矣魏正始中使太常释奠于辟雍晋释奠皆于太学东晋成穆孝武皆亲释奠隋制国子监每嵗四仲月上丁释奠先圣先师州县学则用春秋仲月唐初释奠儒官自为祭主直云博士姓名敢昭告于先圣许敬宗奏请令国子祭酒为初献词称皇帝谨遣仍令司乐为亚献博士为终献县学则令为初献丞为亚献主簿及尉通为终献永为礼制武德贞观中皆以二月亲幸国子监释奠开耀景龙中皆皇太子释奠于太学开元中诏春秋释奠以三公摄事着之常式若会大祀则用中丁州县用上丁宋元因古礼而损益之国朝洪武二年御制祭文遣官赍御香祀曲阜孔子庙每嵗春秋二丁降御香祀于国学中书省臣初献翰林学士亚献国子祭酒终献其礼乐悉如前代之制
　　封諡
　　鲁哀公十六年夏四月己丑孔子卒哀公诔之称曰尼父汉元始元年諡曰褒成宣尼父后魏太和十六年改諡宣尼曰文圣尼父后周大象二年追封邹国公唐太宗贞观十一年诏尊为宣圣尼父髙宗干封元年追赠太师天授中追封道公宗开元二十七年追諡文宣王令三公持节册命宋真宗大中祥符元年加諡曰圣文宣王五年改諡至圣文宣王元武宗至大元年加諡大成至圣文宣王诏曰葢闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕缵承丕绪敬仰休风循治古之良规举追封之盛典加号大成至圣文宣王遣使阙里祠以太牢呜呼父子之亲君臣之义永惟圣教之尊天地之大日月之明奚罄名言之妙
　　庙祀
　　汉世京师未有夫子庙后魏太和十三年立孔子庙于京师唐髙祖武德二年于国子监立周公孔子庙各一所以四时致祭周世宗始营国子学宋初诏国子监文宣王庙门立防十六枚徽宗崇宁中诏辟廱文宣王殿以大成为名御书大成殿榜付国子监揭之政和中庙门增立二十四防元太祖置宣圣庙于燕京以旧枢密院为之成宗大德十年京师新作宣圣庙此歴代国学立庙之制也汉永平二年诏郡县行乡饮酒于学校北齐令郡县坊内立孔顔庙唐贞观四年诏州县学皆作孔子庙宋元仍唐制此歴代州县学立庙之制也汉唐宋元曲阜林庙嵗时遣使致祭遇有损壊皆奉勅修理此歴代林庙之制也国朝京师及郡学曲阜林庙皆如旧制
　　袭封
　　汉髙帝封夫子九代孙腾为奉祀君元帝赐孔覇爵为褒成君食邑八百户奉孔子后光武封孔志为褒成侯魏文帝封孔羡为宗圣侯食邑百户晋武帝改封宗圣侯震为奉圣亭侯后魏封孔乘为崇圣大夫改封崇圣侯北齐改封恭圣侯后周封为邹国公隋改为绍圣侯唐太宗封裔孙德伦为褒圣侯给户二十充享祀开元二十七年改封褒圣侯为嗣文宣公武宗会昌二年以三十九代孙荣为国子监丞袭文宣公周太祖以四十三代孙仁玉为曲阜县令宋太宗以孔宜为太子右赞善大夫袭封文宣公免其家租税仁宗至和二年改封为衍圣公元封孔子后为衍圣公官嘉议大夫至正间加为中奉大夫国朝以五十【阙】代孙【阙】　为衍圣公复以五十【阙】代孙【阙】　为曲阜知县并如前代之制
　　配享
　　魏释奠孔子于辟廱以顔回配此配享之始也唐初以周公为先圣以孔子配享贞观二年左仆射房龄建议云武徳中诏释奠于太学以周公为先圣孔子配享臣以周公尼父俱称圣人庠序置奠本縁夫子故晋宋梁陈及隋故事皆以孔子为先圣顔回为先师歴代所行古今通允伏请停祭周公升夫子为先圣以顔回配享从之宋神宗元丰七年以孟子设位居顔子之次配食咸淳间又以曾子子思合顔孟为四配元及国朝因之
　　从祀
　　后汉明帝幸阙里以太牢祀孔子及七十二弟子章帝安帝因之此弟子从祀之始也唐贞观二十一年诏以左邱明以下二十一人从祀庙庭开元八年以十哲为坐像享于堂上七十子及二十一贤并图于壁宋元丰间又以荀况雄韩愈从祀于左丘明等之次理宗淳祐初以周敦颐张载程颢程颐朱熹从祀景定中复加张栻吕祖谦度宗咸淳初又加司马光邵雍元武宗至大间复以许衡从祀
　　祝文
　　唐皇太子释奠正座祝文曰维某年嵗次月朔日子皇太子某【若有司摄则云皇帝谨遣某官姓名先师准此】敢昭告于先圣文宣王惟王固天攸纵诞降生知经纬礼乐阐扬文教余烈遗风千载是仰俾兹末学依仁游艺谨以制币牺齐粢盛庶品只奉旧章式陈明荐以先师顔子等配尚飨配座祝文曰【首同先圣】先师顔子兖公等七十二贤爰以仲春【仲秋】率遵故实敬修释奠于先圣文宣王惟子等服膺圣教徳冠四科光阐儒风贻范千载谨以制币牺齐粢盛庶品式陈明荐尚飨宋崇宁四年宣圣祝文曰维某年嵗次月日具官姓名敢昭告于至圣文宣王【祝辞用唐文】以兖国公邹国公配尚飨其兖国公祝文曰维某年嵗次月日具官姓名敢昭荐于兖国公爰以仲春率遵故实恭修释典于至圣文宣王惟公好学之乐簟瓢不改絶尘之踪步趋可望徳行扶世心同禹稷具体而微素王是配邹国公祝文曰惟公后生孔子百有余嵗其知圣人如亲见之辞辟杨墨三圣是承扶世道民登以配祀咸淳三年升侑郕国公沂国公郕国公祝文曰惟公道明忠恕一贯心融正统之传晩年独得沂国公祝文曰惟公家传奥学丕阐中庸为孟之师道统以续【首尾并同上】元释奠祝板各长一尺二寸广八寸以楸梓柏木为之祝文每祭有之至大四年祝文曰维某年某月某朔某甲子皇帝敬遣某官等致祭于大成至圣文宣王惟王金声玉振集厥大成有道立教垂宪万世谨以制币牲齐粢盛庶品只奉旧章式陈明荐以兖国公邹国公配尚飨兖国公祝文曰维年月日某官以仲秋率遵故实敬修释奠于大成至圣文宣王惟公闻一知十未逹一间贤冠四科实惟亚圣谨以制币牲齐粢盛庶品只奉旧章式陈常典从祀配神邹国公曰惟公知言知徳亦克允蹈攘剔异端以承三圣【首尾同前是时未定四配之仪故缺沂郕二公祝文】国朝洪武二年遣官降香致祭曲阜孔子御制祝文曰惟神昔生周天王之国实居鲁邦圣德天成述纪前王治世之法虽当时列国鼎峙其道未行垂教于后以至于今凡有国家大有得焉自汉之下以神通祀海内朕代前王统率庶民目书检防忽覩神之训言非其鬼而祭之谄也敬鬼神而逺之祭之以礼此非圣贤明言他何能道故不敢通祀暴殄天物以累神之圣德兹以香币牲齐粢盛庶品式陈明荐惟神鉴焉
　　祭器
　　唐开元仪先圣先师每座牺尊二象尊二山罍二尊皆加勺幂有坫以置爵笾各十豆各十簠各二簋各二爼各二罍各一洗各一篚各一宋祥符仪先圣先师每座牺尊四象尊四在殿上为酌尊太尊二山尊二牺尊二着尊二象尊二壶尊六在殿下设而不酌笾各十豆各十爼各八簠各二簋各二从祀各笾二豆二簠簋爼爵各一元同唐制国朝正配位尊三笾八豆八簠二簋二豋二从祀两庑各笾二豆二簠一簋一
　　币
　　周制释奠先圣先师行事必以币唐宋元以及国朝币皆用白色
　　牲
　　汉髙祖过鲁以太牢祀孔子章帝幸阙里祠以太牢魏以太牢祀孔子于辟廱晋武时太学及鲁国祀孔子俱备三牲唐宋皆以太牢南渡后以羊豕代元牲用牛一羊五豕五国朝牲用牛羊豕各一配位共羊豕各一
　　酒齐
　　唐牺尊实醴齐象尊实盎齐山罍实以酒宋设尊实五齐三酒酌尊实泛齐醴齐元及国朝并同唐制
　　粢盛
　　唐簠实以稻粱簋实以黍稷宋元及国朝同
　　笾豆之实
　　唐笾实以石盐干鱼枣桃榛菱芡鹿脯白饼黒饼豆实以韭葅醯醢菁葅鹿醢芹葅兎醢笋葅鱼醢脾析葅豚拍从祀笾实以栗黄鹿脯豆实以菁葅鹿臡宋元同唐制国朝笾减白饼黒饼豆减脾析葅豚拍从祀笾实以栗鹿脯豆实以菁葅鹿臡
　　乐舞
