<!-- { "loadSidebar": true } -->
　　毎宴会朝贺及上位出宫还宫进膳用乐工六十四人戏竹二人箫四人笙四人琵琶六人六人箜篌四人方响四人头管四人龙笛四人杖鼓二十四人大鼓二人板二人戴曲脚幞头衣红罗生色画花大袖衫涂金束带红【阙】拥项红结子皂皮靴
　　宴会乐舞仪注
　　毎宴会和声郎四人引乐工舞士人等各服其服执乐器舞器立于丹墀之西伺殿上陈设既毕和声郎二人执麾由西阶陞立于御酒案之左右北向二人引歌工乐工由西阶陞立于丹陛上之两旁东西相向舞师二人执旌引武舞士立于西阶下之南作四行毎行八人俱北向引文舞二人执翿引舞士立于东阶下之南作四行毎行八人俱北向引四夷舞二人执幢引舞士立于武舞之西南作四行每行四人俱北向引大乐二人执戏竹引大乐工陈列于丹陛之西文武二舞乐工陈列于丹陛之东四夷乐工陈列于四夷舞之北俱北向上位将出仗动大【乐作】陞御作【乐止】伺上位进第一爵和声郎举麾唱曰奏起临濠之曲引乐二人引歌工乐工诣酒案前北面重行立定奏曲奏毕偃麾押乐引歌工乐工退【进第二爵则唱曰奏开太平之曲进第三爵则唱曰奏安建业之曲第四爵则唱曰奏削羣雄之曲第五爵则唱曰奏平幽都之曲第六爵则唱曰奏抚四夷之曲第七爵则唱曰奏定封赏之曲第八爵则唱曰奏大一统之曲第九爵则唱曰奏守承平之曲其举麾偃麾歌工乐工进退皆与第一爵同】伺上位进第一次膳和声郎举麾唱曰奏飞龙引之乐大乐振作食毕乐止偃麾【进第二次膳则曰奏风云会之乐第三次膳则曰奏庆皇都之乐第四次膳则曰奏平定天下之乐第五次膳则曰奏贺圣明之乐第六次膳则曰奏抚安四夷之乐第七次膳则曰奏九重欢之乐第八次膳则曰奏车书会同之乐第九次膳则曰奏万年春之乐其举麾偃麾与第一次奏同】九奏三舞既毕上位兴大乐振作入宫乐止和声郎执麾引诸乐工舞人等以次出
　　朝贺奏乐仪注
　　圣节冬至正旦大朝贺用乐工六十四人引乐二人箫四人笙四人琵琶六人箜篌四人六人方响四人头管四人龙笛四人杖鼔二十四人大鼓二人板二人戴曲脚幞头衣红罗生色画花大袖衫涂金束带红罗拥项红结子皂皮靴毎朝贺之日和声郎预先陈乐于丹墀百官拜位之南北向伺上位将出仗动和声郎举麾唱曰奏飞龙引之曲上位陞座【乐止】偃麾赞礼唱鞠躬和声郎唱曰奏风云会之曲【乐作】百官拜毕【乐止】国公陞殿和声郎唱曰奏庆皇都之乐【乐作】国公出殿门复位【乐止】赞礼唱鞠躬和声郎唱曰奏喜升平之乐【乐作】百官拜毕【乐止】伺上位兴和声郎唱曰奏贺圣明之乐【乐作】上位还宫【乐止】百官卷班和声郎引乐工以次出
　　九奏乐器
　　歌四箫六笙二板二
　　文武二舞乐器
　　笙二二横管二杖鼓二大鼓一板一
　　大乐器
　　箫四笙四琵琶六六箜篌四方响四头管四龙笛四杖鼔二十四大鼔二板二
　　四夷乐器
　　腰鼓二琵琶二胡琴二箜篌二头管二羌笛二二水盏一板一
　　武舞器
　　干
　　长三尺五寸上濶一尺下广六寸朱质上画雉羽中画陞龙云气
　　戚
　　长二尺五寸朱红漆柄金装戚斧
　　文舞器
　　籥
　　长一尺五寸朱红漆筀竹为之上开三窍
　　翟
　　长三尺五寸朱红漆柄金龙吞口上缀雉羽五层毎层用涂金寳盖红丝绦穿末用红绦结子
　　鹭羽
　　长三尺五寸朱红漆柄金龙吞口上缀鹭羽五层毎层用涂金寳葢红丝绦穿末垂红绦结子
　　麾
　　长七尺五寸朱红漆柄金龙吞口上悬绯罗麾长五尺蓝青罗頟上画陞龙
　　旌
　　长七尺五寸朱红漆柄金龙吞口悬五彩羽九层毎层用涂金寳盖红丝绦穿末垂红丝结子
　　翿
　　长七尺五寸朱红漆柄金龙吞口悬白鹭羽九层毎层用涂金寳盖红丝绦穿末垂红丝结子
　　幢
　　长七尺五寸朱红漆柄金龙吞口悬五彩罗幢五层每层缀五色销金吹带末垂红丝结子
　　九奏乐歌
　　第一奏起临濠　　曲名飞龙引【醉花阴】
　　千载中华生圣主王气成龙虎提劒起淮西将勇师雄百战收疆土　驱驰鞍马经寒暑将士同甘苦次第静风尘除暴安民功业如汤武
　　第二奏开太平　　曲名风云会【唐多令】
　　玉垒瞰江城风云绕帝营驾楼船龙虎从横飞炮发机驱六甲降敌将胜强兵　谈笑掣长鲸三军勇气増一戎衣宇宙清宁从此华夷归一统开帝业庆升平第三奏安建业　　曲名庆皇都【蝶恋花】
　　虎踞龙蟠佳丽地真主开基千载风云会十万雄兵屯铁骑台臣守将皆奔溃　一洗烦苛施徳恵里巷讴歌田野腾和气王业开千万世黎民咸仰雍熈治第四奏削羣雄　　曲名喜升平【秦楼月】
　　持黄钺削平荆楚清吴越清吴越暮秦朝晋防多豪杰幽燕齐鲁风尘洁伊凉蜀陇人心恱人心恱车书一
　　统万方同辙
　　第五奏平幽都　　曲名贺圣明【鹧鹄天】
　　天运推迁敌运移王师一举定燕畿百年礼乐重兴日四海风云庆会时　除暴虐抚疮痍漠南争覩旧威仪君王圣徳容降敌三恪衣冠拜玉墀
　　第六奏抚四夷　　曲名龙池宴【人月圆】
　　海波不动风尘静中国有真人文身交趾氊裘金齿重译来宾　奇琛异产梯山航海奉表称臣白狼豹九苞丹凤五色麒麟
　　第七奏定封赏　　曲名九重欢【栁梢青】
　　乾坤清廓论功定赏防勲封爵玉带金符貂蝉簮珥形图麟阁　奉天洪武功臣佐兴运文经武畧子子孙孙尊荣富贵久长安乐
　　第八奏大一统　　曲名凤凰吟【太常引】
　　大明天子驾飞龙开疆宇定王封江汉逺朝宗庆四海车书会同　东夷西旅北戎南越都入地图中遐迩畅皇风亿万载时和嵗丰
　　第九奏守承平　　曲名万年春【百字令】
　　风调雨顺遍乾坤齐庆承平时节玉烛调和甘露降逺近桑麻相接偃武修文报功崇徳率土皆臣妾山河磐固万方黎庶欢恱　长想创业艰难君臣曽共扫四方豪杰露宿宵征鞍马上歴尽风霜氷雪朝野如今清宁无事任用须贤哲躬勤节俭万年同守王业
　　十二月按律乐歌【系毎月第一奏起临濠】
　　正月太蔟本宫黄钟商俗名大石
　　万年春
　　奉天承运秉黄麾志在安民除慝曽覩中天腾王气五色虹霓千尺龙绕兠鍪神迎艘舰嘉应非人力凤凰山上庆云长绕峯石　天助神武成功人心効顺所至皆无敌手握干符开寳祚略定山河南北饮马江淮列营河汉四海风波息师雄将猛万方齐仰威徳
　　二月夹钟本宫夹钟宫俗名中吕
　　玉街行
　　山林虎中原狐兔四海英雄无数大明真主起临濠震于赫戎衣一怒　星罗玉垒云屯铁骑一扫乾坤烟雾黎民重睹太平年庆万里山河磐固
　　三月姑洗本宫太蔟商俗名大石
　　贺圣明
　　云气朝生芒砀间虹光夜起凤凰山江淮一日真主出华夏千年正统还　瞻日角睹天顔云龙风虎竟追攀君臣勤苦成王业王业汪洋被百蛮
　　四月仲吕本宫无射征俗名黄钟正征
　　喜升平
　　风云密濠梁千载真龙出真龙出鲸鲵虎扫除无迹江河从此波涛息乾坤同庆承平日承平日华夷万
　　里地图归壹
　　五月蕤宾本宫姑洗商俗名中管双调
　　乐清朝
　　中原鹿走英雄起回首四郊多垒英主倡兵淮水将士皆雄伟　百灵防助人心喜一呼万人风靡谈笑扫除蝼蚁王业从兹始
　　六月林钟本宫夹钟角俗名中吕角
　　庆皇都
　　王气呈祥飞紫凤虎啸龙兴千里旌旗动四海欢呼师旅众天戈一指风云从　将士争先民乐用驾驭英雄圣徳皆天纵率土华夷归职贡词臣拜献河清颂七月夷则本宫南吕闰俗名中管商角
　　永太平
　　凤凰佳气好王师起义乾坤初晓淮水西边五色庆云缭绕三尺龙泉似水更百万貔貅熊豹军令悄鱼丽鵞鹳风云蛇鸟　赳赳电掣鹰扬在伐罪安民去残除暴天与人归豪杰削平多少万里烟尘净洗正红日一轮髙照膺大寳王业万年相保
　　八月南吕本宫南吕宫俗名中管仙吕
　　凤凰吟
　　紫薇华盖拥蓬莱圣天子帝图开厯数应江淮看五色云生上台　栉风沐雨攻坚击锐将士摠英材跃马定尘埃创万古山河壮哉
　　九月无射本宫无射宫俗名黄钟
　　飞龙引
　　千载中华生圣主王气成龙虎提劒起淮西将勇师雄百战収疆土　驱驰鞍马经寒暑将士同甘苦次第静风尘除暴安民功业如汤武
　　十月应钟本宫姑洗征俗名中吕正征
　　龙池宴
　　大明英主承天运倡义拥天戈星辰旋绕风云围防龙虎麾诃　旌旗所指强敌纳欵江海停波从今平定万年疆宇百二山河
　　十一月黄钟本宫夷则角俗名仙吕角
　　金门乐
　　庆皇明圣主开寳祚起临濠正汝颍尘飞江淮浪卷赤子呼号天戈奋然倡义拥神兵百万摠英豪貔虎朝屯壁垒虹蜺夜绕弓刀　凤凰山势耸层霄佳气五云髙爱士伍同心君臣协力不惮勤劳风云相会看鱼龙飞舞出波涛静扫八方氛祲咸听九奏箫韶
　　十二月大吕本宫大吕宫俗名髙宫
　　风云会
　　天眷顾淮西真人起布衣正干刚九五龙飞驾驭英雄收俊杰承永命布皇威　一劒立鸿基三军拥义旗望云霓四海人归整顿乾坤除暴虐歌圣徳庆雍熈
　　武舞曲　　　　　曲名清海宇
　　拔劒起淮土防马定寰区王气开天统寳厯应干符武畧文谟龙虎风云创业初　将军星绕弁勇士月弯弧选骑平南楚结阵下东吴批亢虗万里山河壮帝居
　　文舞曲　　　　　曲名泰阶平
　　乾清坤宁治功告成武定祸乱文致太平郊则尽其礼庙则尽其诚卿云在天甘露零风雨时若百谷登　礼乐雍和政刑肃清储嗣既立封建乃行谗佞屏四海贤俊立朝廷玉帛钟鼓陈两楹君臣赓歌扬颂声




<史部,政书类,仪制之属,明集礼,卷五十三下>
<史部,政书类,仪制之属,明集礼,卷五十三下>
<史部,政书类,仪制之属,明集礼,卷五十三下>
