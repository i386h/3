<!-- { "loadSidebar": true } -->
　　饮福受胙　司礼唱饮福受胙执事轝香案置于王拜位前执事酌福酒举胙肉典祠启饮福受胙【大乐作】典祠典仪导王至香案前位典祠启鞠躬拜兴拜兴平身王鞠躬拜兴拜兴平身典祠啓跪搢圭王跪搢圭执事捧爵东向跪进于王王受爵讫启饮福酒王祭酒少许饮福酒以爵置于坫执事官东向跪进胙于王王受胙以胙授左右左右西向跪受兴典祠啓出圭啓俯伏兴拜兴拜兴平身王俯伏兴【大乐作】拜兴拜兴平身【乐止】典祠啓复位典祠典仪导王复位
　　彻豆　司礼唱彻豆掌祭官彻豆司礼唱赐胙典祠启王饮福受胙者免拜司礼唱陪祭官皆再拜司赞唱鞠躬拜兴拜兴平身陪祭官皆鞠躬【大乐作】拜兴拜兴平身【乐止】
　　送神　司礼唱送神典祠启鞠躬拜兴拜兴平身司礼唱在位官皆再拜司赞唱鞠躬拜兴拜兴平身王与陪祭官皆鞠躬【大乐作】拜兴拜兴平身【乐止】
　　望燎　司礼唱望燎读祝官取祝捧币者取币掌祭官取馔诣燎所典祠启诣望燎位【大乐作】典祠典仪导王至望燎位【乐止】候燎半司礼唱可燎典祠启礼毕导引王还次引礼引陪祭官出
　　各府州县祭风云雷雨师仪
　　时日　春以惊蛰日秋用秋分日行事
　　斋戒　前三日三献官散斋二日于别寝致斋一日于祭所执事人员斋各一日于祭所
　　陈设　前祭二日有司扫除坛上下设三献官次于坛门外前一日执事者设省牲位于南门外设神位于坛上近北南向每位设笾四于神位之左豆四于神位之右簠簋各一于笾豆之间毛血豆于簠簋前爼二又于其前香烛案于爼前爵坫沙池于香案之前祝版位于神位之右设酒尊所于坛上东南隅牺尊一山罍一设币篚位附于酒尊所设盥洗位于坛下之东爵洗位于盥洗位之北初献位于坛下正中之南亚献位于初献位之左终献位于初献位之右稍后从祭官位于献官之后引赞位于献官之左右赞礼二人位于坛下之东读祝位于神位之右掌祭二人位于神位之左右司尊司爵司洗捧币位各于其所设望燎位于坛之西南省牲　前祭一日执事者引三献官至省牲位执事者自门东牵牲东行过献官前执事者吿腯讫牵诣神厨献官诣厨视鼎镬涤溉讫遂烹牲以豆取毛血置于馔所
　　正祭奠币　丑前五刻行事执事者入实尊罍笾豆簠簋登铏陈毛血豆祝版三献官服公服签祝版于次执事者各冠垂脚唐帽圎领白襴衫乌角带各入就位引赞引献官入就坛下拜位赞礼唱有司已具请行事赞礼唱鞠躬拜兴拜兴平身赞者唱奠币引赞引初献官诣盥洗位搢笏盥手帨手出笏引诣风云雷雨师神位前赞礼唱跪搢笏执事者以币跪进于初献之右初献受币奠于神位前讫稍后引赞唱俯伏兴拜兴拜兴平身复位
　　初献　赞礼唱行初献礼引赞引献官诣爵洗位搢笏受爵涤爵拭爵以爵授执事者出笏次引初献自南陛升坛诣酒尊所搢笏受爵司尊者举羃酌牺尊之缇齐以爵授执事者出笏引诣神位前北向立引赞唱跪搢笏掌祭官捧香跪进于献官之左引赞唱上香上香三上香初献三上香讫执爵者捧爵跪进于初献官之右受爵引赞唱祭酒祭酒三祭酒初献三祭酒奠爵出笏读祝官取祝版跪于神位之右读讫引赞唱俯伏兴拜兴拜兴平身
　　亚献终献其行事并与初献同【惟不读祝】
　　饮福　赞礼唱饮福赞引引初献官诣饮福位西向立掌祭者以爵酌福酒持诣献官之左引赞唱鞠躬拜兴拜兴平身初献官再拜讫引赞唱跪搢笏初献官跪搢笏掌祭举福酒爵进于初献之左初献官受爵祭酒少许饮福酒奠爵掌祭官减神位前胙肉跪进于初献之左初献受胙以胙授执事者引赞唱出笏俯伏兴拜兴拜兴平身初献再拜讫引复位赞礼唱赐胙初献官饮福受胙免拜在位者皆再拜唱鞠躬拜兴拜兴平身亚献官以下皆鞠躬拜兴拜兴平身
　　望燎　赞礼唱诣望燎位引赞引初献官以下诣望燎位祝人取祝币人取币掌祭取馔置于燎所赞礼唱可燎东西面各一人举炬火燔之柴半燎赞引唱礼毕引初献官以下及诸从祭官以次出




　　明集礼卷十三
　　钦定四库全书
　　明集礼卷十四
　　吉礼十四
　　专祀岳镇海渎天下山川城隍
　　总序
　　岳镇海渎之祀虞舜以四仲月巡狩而祭四岳东岳曰泰山四岳之所宗也故又曰岱宗南岳曰衡山西岳曰华山北岳曰恒山而未言五岳王制曰天子祭天下名山大川五岳四渎始有五岳之称葢以中岳嵩山并列也又周官小宗伯兆四望于四郊郑谓四望为五岳四镇四渎四渎者江河淮济四镇者东曰沂山西曰岳山南曰会稽北曰医无闾也诗序又曰巡狩而祀四岳河海则又有四海之祭焉葢天子方望之事无所不通而岳镇海渎在诸侯封内者诸侯亦各以其方祀之秦罢封建岳渎皆领于祠官及汉复建诸侯则侯国各自祀其封内山川而天子无所预焉武帝时诸侯或分或废五岳皆在天子之邦至宣帝时岳渎始有使者持节侍祠之礼矣由魏及隋岳镇海渎皆即其地立祠命有司致祭唐宋之制则有命本界刺史县令之祠又有因郊祀而望祭之祠又有遣使之祠焉元遣使祀岳镇海渎分东南西北中为五道其天下山川之祀则虞书曰望于山川徧于羣臣周颂曰懐柔百神周官小宗伯兆山川邱陵坟衍各因其方王制凡山川之小者其祭秩视伯子男刘向谓山川能生物出云雨施润泽品类以百数故视伯子男也其在诸侯封内者诸侯又自祭之如楚祭睢漳晋祭恶池齐祭配林是已及秦罢封建则皆领于天子之祠官焉由汉唐以及宋元岳镇海渎之外皆有其余山川之祀若其城隍之祀莫详事始先儒谓既有社矣不应复有城隍故唐李阳氷缙云城隍记谓祀典无之惟吴越有之尔然成都城隍祠太和中李德裕所建张説有祭荆州城隍文杜牧有祭黄州城隍文则不独吴越为然又芜湖城隍祠建于吴赤乌二年髙齐慕容俨梁武陵王祀城隍神皆书于史则又不独唐而已宋以来其祀徧天下或锡庙额或颁封爵至或迁就附会各指一人以为神之姓名如镇江庆元宁国太平华亭芜湖等郡邑皆以为纪信隆兴贑袁江吉建昌临江南康皆以为灌婴是也张説祭荆州城隍文曰致和产物助天育人张九龄祭洪州城隍文曰城池是保甿庶是依则前代崇祀之意有在矣国朝既于方丘以岳镇海渎天下山川从祀复于春秋清明霜降日遣官专祀岳镇海渎天下山川于国城之南而以京师及天下城隍附祭焉至于外夷山川亦列祀典若国有祈祷则又遣使降香专祀于其本界之庙若夫山川之在王国城隍之在郡县者则自以时致祭
　　封爵
　　周官天子祭天下名山大川五岳视三公四渎视诸侯夏传云其余山川视伯小者视子男谓视其牲币粢盛笾豆爵献之数以定杀轻重非有所尊卑而加之以封爵也至唐武后垂拱四年始封嵩山为神岳天中王通天元年又尊为皇帝神龙元年复为天中王先天二年封华岳为金天王宗开元十一年封泰山神为天齐王礼秩加三公一等天宝五年封中岳为中天王南岳为司天王北岳为安天王六年封河渎为灵源公济渎为清源公江渎为广源公淮渎为长源公十年封东海为广德王南海为广利王西海为广润王北海为广泽王封沂山为安东公会稽山为永兴公岳山为成德公霍山为应圣公医巫闾山为广宁公宋真宗大中祥符元年泰山天齐王加号仁圣进封河渎为显圣灵源公五年加号东岳曰天齐仁圣帝南岳曰司天昭圣帝西岳曰金天顺圣帝北岳曰安天元圣帝中岳曰中天崇圣帝遣使充奉册使奉玉册衮冕诣五岳祭告又加号东岳淑明后南岳景明后北岳靖明后中岳正明后仁宗康定二年加封东海为渊圣南海为洪圣西海为通圣北海为冲圣江渎为广源王河渎为灵源王淮渎为长源王济渎为清源王庆歴二年增封南海神为洪圣广利昭顺王神宗元丰八年始封西镇吴山为成德王徽宗大观四年加东海以助顺之号髙宗绍兴三十一年加封江渎昭灵孚应威烈广源王元世祖至元二十八年加封东岳曰大生南岳曰大化西岳曰大利北岳曰大贞中岳曰大宁加封江渎为顺济河渎为济淮渎曰溥济济渎曰善济东海为广德灵会王南海为广利灵孚王西海为广润灵通王北海为广泽灵祐王成宗大德二年加封东镇沂山为元德东安王南镇会稽山为昭德顺应王西镇吴山为成德永靖王北镇医巫闾山为真德广宁王中镇霍山为崇德应灵王其余山川之封号则唐武后垂拱四年封洛水神为显圣侯宗天寳中封昭应山为德公太白山为神应公文宗开成二年封洛南山为广惠公僖宗干宁五年封少华山为佑顺侯昭宗天佑二年封洞庭湖君为利涉侯青草湖君为安流侯宋真宗大中祥符元年封泰山通泉庙为吴派侯亭亭庙为广禅侯邹峄山为灵岩侯徽宗大观二年封乐山为仁勇公绍兴二年封梓潼山为英显武烈忠佑广济王元至大三年封乐山为宗泽仁勇公皇庆年间封梓潼山为英显武烈忠惠灵济王马鞍山为衍庆显佑昭德灵感王延祐二年封丽阳山为仁文神武广佑忠圣王延祐五年封太白山为康衞惠济王至治二年封新罗山为忠义灵济威惠广佑王至治二年封昭亭山为灵应忠烈显正福佑广惠王至治三年封韩山为明德奕应侯泰定元年封防山为嘉惠昭应王蒙村河为善佑渊圣广源王常山雹泉神为广惠灵济昭烈王封洛川为昭应显佑仁济公若其城隍之封则后唐清泰元年尝封临安府城隍为顺义保宁王宋封显正康济王号永固庙梁封绍兴府城隍为崇福侯清泰封兴德保闉王宋封昭顺灵济孚祐忠应王大抵城隍封爵至宋几徧天下矣不能悉举也元封燕京城隍为防国王至治中尝加封溧水城隍为灵佑广惠侯国朝初循旧制尝封城隍京都为承天鉴国司民统神升福大帝各府为鉴察司民城隍威灵公各州为鉴察司民城隍灵祐侯各县为鉴察司民城隍显祐伯其山川之神亦因守臣之请间有封者洪武三年五月上出睿断逺稽古礼降诏曰自有元失驭羣雄鼎沸土宇分裂声教不同朕奋起布衣以安民为念训将练兵平定华夷大统以正永惟为治之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆髙山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至如忠臣烈士亦依当时初封以为实号后世溢美之称皆与革去其孔子善明先王之要道为天下师以济后世非有功于一方一时者可比所有封爵宜仍其旧庶几神人之际名正言顺于理为当用称朕以礼祀神之意所有定到各各神号五岳称东岳泰山之神南岳衡山之神中岳嵩山之神西岳华山之神北岳恒山之神五镇称东镇沂山之神南镇会稽山之神中镇霍山之神西镇吴山之神北镇医巫闾山之神四海称东海之神南海之神西海之神北海之神四渎称东渎大淮之神南渎大江之神西渎大河之神北渎大济之神各处府州县城隍称某府某州某县城隍之神歴代忠臣烈士并依当时初封名爵称之天下神祠无功于民不应祀典者即系淫祀有司毋得致祭于戏明则有礼乐幽则有鬼神其理既同其分当正故兹诏示咸使闻知遂遣使颁谕天下且刻石于各庙可谓一洗千古之陋者矣
　　祭所
