<!-- { "loadSidebar": true } -->
　　前期一日礼部官奉册印进入置于谨身殿中御座寳案之前册东寳西侍仪司设册礼使受制位于奉天殿横街之南稍东使副位于其西俱北向设承制官奉节官奉册官奉印官位于使副之东北西向以北为上设使副受册受印褥位于受制位之北南向以俟册使受册使副受印设典仪二人位于丹陛上之左右东西相向设传賛二人位于丹陛下之左右东西相向设文武官对立位于丹墀两旁文东武西设引班四人位于文武官之北东西相向设賛礼二人位于册使位之北东西相向所司置龙亭于奉天门外正中备仪卫鼓吹以俟迎册印行内使监令又设使副位于内宫门之外北向东上设内使监令位于册使之东北西向设賛者二人位于册使之北东西相向设册印案于賛者之北册东印西内使设妃受册位于本位庭中北向设册印案于妃受册印位之北册东印西设内命妇诸亲贺位于庭阶之南北向又设妃受贺位于其宫之中南向设内賛二人位于妃受册位之北东西相向设引礼二人位于内賛之南东西相向其日质明文武百官皆朝服引班分引序立于奉天殿丹墀之两旁东西相向賛引引使副公服入就横街南位北面立承制官奉节奉册奉印官及掌节者皆入诣谨身殿外北向立以俟内臣传旨讫掌节者持节奉册官奉印官率执事者举册印案以行奉节官率掌节者前导次册案奉册官后从次印案奉印官后从承制官押其后至横街南以案置于使副受册褥位之北册东印西承制官奉节官奉册奉印官各就位西向立掌节者持节立于奉节官之左差退典仪唱拜传賛唱鞠躬拜兴拜兴平身使副皆鞠躬拜兴拜兴平身承制官诣使副前称有制典仪唱跪使副跪承制官宣制曰某妃某特封某妃【或已有封则曰进封】命公等持节展礼宣制讫复位典仪唱就拜兴平身使副就拜兴平身奉节官率掌节者持节诣册使前掌节者脱节衣以节授奉节官奉节官以节西向授册使册使跪受以授掌节者掌节者受节立于册使之左奉节官退复位賛礼引册使诣受册褥位立定奉册官于册案上取册授册使册使跪受册兴置于案奉册官及册使各退复位賛礼引使副诣褥位北向立定奉印官于印案上取印西向授使副使副跪受印讫兴置于案奉印官及使副俱退复于位讫典仪唱拜賛唱鞠躬拜兴拜兴平身使副皆鞠躬拜兴拜兴平身典仪唱礼毕执事者举册印案出奉天门外奉册奉印官取册印置龙亭中奉册奉印官退賛礼引册使押册使副押印持节者前导仪卫鼓吹以次出引班引文武百官退册印将至内宫门外内使请妃服花钗翟衣引出閤至本位宫中南向立及册印至使副于龙亭中取册印权置于门外所设案上讫引礼内使引使副及内使监令俱就位立定次引册使于内使监令前称册使姓某副使姓某奉制授某妃册印退复位内使监令入诣妃本位庭躬言讫出复位引礼引命妇诸亲俱入就位引礼引册使诣内使监令前册使取册以授内使监令内使监令跪受册讫以授内执事引礼又引副使取印以授内使监令内使监令跪受印以授内执事内使监令率执事者奉册印以次入诣妃受册位前各置于案册东印西引礼引妃降诣庭中受册位立定侍从如常仪内使监令率内执事取册印以次立于妃之东西向内使监令称有制内賛唱拜兴拜兴妃拜兴拜兴内使监令宣制讫执事者取册授内使监令内使监令跪读册讫以册授妃妃跪受册以授内执事执事者取印跪受妃妃跪受印以授内执事内賛唱拜兴拜兴妃拜兴拜兴讫内使监令出诣使副前躬称妃受册印礼毕使副还复命引礼引妃陞阶就位南向坐引礼引内命妇诸亲以次贺如常仪賛礼唱礼毕引礼引内命妇退内使监令引妃谢皇帝皇后并如宫中之仪






<史部,政书类,仪制之属,明集礼,卷二十二下>
<史部,政书类,仪制之属,明集礼,卷二十二下>















　　明集礼卷二十二下
　　钦定四库全书
　　明集礼卷二十三上
　　嘉礼七
　　天子加元服
　　总叙
　　按礼冠者成人之道也故帝王重之自天子至庶人皆有冠礼周文王十二而冠成王十五而冠此天子之冠礼也秦灭礼学冠礼无闻其见于仪礼者止于士冠而已后世因士礼推而上之以达于天子汉改皇帝冠为加元服皆于祖庙而成礼焉永元三年和帝加元服至庙成礼还宫以朝服宴享永建四年顺帝加元服皆于髙庙以礼谒见世祖庙魏以后始冠于正殿东晋诸帝加元服则百僚陪位加衮冕毕太保率羣臣奉觞上夀先以币吿宗庙事讫又庙见北齐皇帝将加元服先奏吿天地宗庙择日临轩加衮冕毕太保上夀羣官三称万嵗后日文武羣臣朝服上礼又择日亲拜圆丘方泽谒庙唐皇帝加元服先遣官吿圆丘方丘宗庙择日加元服冠讫谒见太后次卜日谒太庙见庙之明日皇帝防羣臣羣臣上礼宋政和御制冠礼自皇太子以下而无天子加元服之仪元因本俗礼废不行今拟国朝皇帝加元服既筮日遣官奏告天地宗庙次择日加兖冕于奉天殿冠讫谒太后次卜日亲谒宗庙明日百僚称贺皇帝防羣臣今歴考前代仪文以着于篇
　　筮日
　　古者冠必筮日汉初用正月甲子丙子为吉后天子冠则筮日于庙唐制天子加元服卜日于太庙南门之外今拟国朝皇帝加元服前期命太史监择日奏闻
　　奏吿
　　晋穆帝将冠先以币告庙而后行礼北齐天子加元服先以玉帛告圆丘方泽及以币吿宗庙隋唐皇帝加元服亦先吿圆丘方泽宗庙今拟国朝皇帝加元服前期遣官祭吿天地宗庙行一献礼其仪见祀天祭地及宗庙篇
　　冠服
　　周礼虽有冕服之数而无天子冠文汉顺帝永建四年加元服用曹褒新礼初加缁布进贤次加爵弁武弁次加通天冠东晋诸帝冠仪用冕帻北齐皇帝加元服先着空顶帻次介帻绛纱袍以出次加衮冕唐皇帝加元服初着空顶黒介帻双童髻双玉导绛纱袍以出次加衮冕服今拟国朝皇帝加元服先服空顶帻绛纱袍以出次加衮冕服其制见冠服篇
　　加数
　　周礼公冠篇曰公四加天子亦四加五礼精义曰天子五加衮冕汉天子四加至魏以天子至尊礼无逾理惟一加衮冕唐开元礼因之天子加元服亦一加不着皇帝加元服之仪今拟国朝皇帝加元服一加用衮冕与唐同
　　就庙
　　古者冠必于庙五礼精义曰天子冠于始祖之庙汉和帝以正月甲子至庙行冠礼魏天子加元服则一加于正殿自魏以后加元服皆不就庙择日谒庙而已唐天子加元服则于太极殿成礼今拟国朝皇帝加元服于奉天殿行礼
　　陈设
　　唐上舍奉御设御冠席于太极殿守宫设羣臣次于朝堂大乐令设宫县于殿庭鼓吹令设十二案于建鼓之外乗黄令陈车辂尚辇奉御陈舆辇典仪设版位奉礼郎设罍洗于阼阶尚舍奉御设席于东房殿中监陈衮冕服于东房内席上尚食奉御设醴馔诸卫勒所部陈设黄麾仗如常仪今拟国朝陈设详见仪注
　　执事
　　晋诸帝将冠御府令掌奉冕帻太保掌加帻太师掌加冕太尉掌读祝侍中掌系紞常侍掌脱帝绛纱服加衮服唐皇帝加元服则尚舍奉御掌设冠席守宫掌设次大乐令掌设乐鼓吹令掌设十二案乐典仪掌设百官版位奉礼掌设门外位侍中掌奏中严外办奉礼郎掌设罍洗殿中监掌陈冕服尚食奉御掌设醴位太常博士太常卿掌导驾通事舍人掌引太师太尉太常掌受冕太尉掌加帝冕服太师掌祝辞殿中监掌彻栉纚箱侍中掌进帨巾今拟国朝皇帝加元服执事详见仪注
　　宾賛
　　汉献帝加冠以司徒淳于加为宾东晋诸帝冠皆以侍中常侍太尉加帻太保加冕唐天子加元服则以太尉设纚太师受冕今拟国朝天子加元服设太尉设纚太师受冕如唐仪
　　用乐
　　古者君冠必以金石之乐节之汉和帝加元服撞太簇之钟东晋天子冠设金石之乐唐天子加元服将出撞黄钟之宫奏太和之乐太师入门奏舒和之乐皇帝受觯奏休和之乐礼毕撞蕤賔之钟奏太和之乐今拟国朝皇帝加元服和声郎奏乐详见乐书
　　醴醮
　　唐皇帝将加元服尚舍设莞筵尚食设醴及馔于东序皇帝加冕服讫大师进醴于御座前祝曰甘醴唯厚嘉荐令芳承天之休夀考不忘祝讫以馔进皇帝讫太师取肺以进皇帝祭肺及祭醴啐醴讫奠于荐东今拟国朝皇帝加元服行醴醮礼详见仪注
　　祝辞
　　周成王冠祝雍作颂曰令月吉日王始加元服去王幼志思衮职钦若昊天六合是式率尔祖考永永无极汉昭加元服辞曰陛下摛着先帝之光辉以承皇天之嘉祐钦奉仲春之吉辰普率大道之郊域秉率万福之丕灵始加昭明之元服推逺冲孺之幼志蕴积文武之就徳肃勤髙祖之清庙六合之内靡不防福承天无极唐大师祝曰令月吉日始加元服夀考维祺以介景福今拟国朝祝辞或用古辞或临时修撰
　　见太后
　　唐皇帝加元服讫服通天冠绛纱袍诣太后所御殿如常朝见之仪尚宫引就殿前北面再拜讫尚宫引出还宫今拟国朝皇帝加元服讫改服通天冠绛纱袍入宫拜谒太后如正旦仪
　　谒庙
　　周成王冠而朝于祖后汉天子冠讫皆于髙祖庙行谒见礼魏天子加元服讫别卜日谒庙唐因歴代之制冠讫有司卜日躬谒太庙今拟国朝皇帝既加元服择日谒太庙其仪与时祭同
　　防羣臣
　　周制成王冠而后见诸臣汉和帝加元服讫还宫朝服以享宴魏天子冠讫出防羣臣唐开元礼天子冠而谒庙之明日防羣臣如元防之仪今拟国朝皇帝加元服见庙之明日百官具朝服称贺毕锡宴于谨身殿并如正至朝防仪
　　天子加元服仪注
