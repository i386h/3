<!-- { "loadSidebar": true } -->
　　汉册皇太子不载其册文之词唐太宗册晋王治为皇太子其文曰于戯惟尔并州都督右武大将军晋王治忠肃恭懿宣慈恵和仁孝发于自然信义备于成徳祯祥夙着睿哲日新永言少阳鬯是寄畴咨朝列卿士叶从是用命尔为皇太子往钦哉尔其思王道之艰难遵圣人之炯戒勤修六徳勉行三善无或举非法度忘恭俭而好骄奢无或理乖伦逺忠良而近邪佞非履道无以扬名非任贤无以成徳尔身为善国家以安尔身为恶天下以殆睦九族而礼庶僚懐万姓而忧遐裔兢兢业业无怠无荒克念尔祖宗以宁我社稷可不慎欤宋太宗册夀王为太子其文曰朕受乾坤之眷佑承亿兆之推崇旰食宵衣纳隍驭朽兢兢业业日慎一日故能跻动植于夀域致华夷于大同载稽古先歴览图史万邦之本元良是正守器承祧莫斯为重徽章缛礼自我而行盖圣王之盛典也咨尔夀王粹禀天地量吞海岳忠孝备于君父友爱敦乎弟兄逹刑政礼乐之源着宣慈恵和之美迈五官之才藻叶九龄之吉夣洊雷攸震重离克明早分茅土实尹都邑诚以接物仁以抚民每见贤而思齐知为善之最乐予懋乃徳嘉乃勲爰辟重华俾膺主鬯询彼中外契于蓍今册尔为皇太子仍改名恒于戯正身足以率下去邪在乎勿疑罔咈昌言必迩端士企大中之道鉴无逸之篇戒矜伐则功愈髙师勤俭则福弥乆日新尔令望永保我丕基戒之哉钦承简册之休命元仁宗册皇太子其文曰朕仰遵太祖世祖成宪永惟天下之本实重元良之建咨尔某以嫡以长诸王勲戚请正储位继承皇太后之意乃允佥言授以金寳立尔为皇太子纪纲中书之政令综理宥府之枢机积有日矣廷臣敷奏当行册礼今遣太尉持节授尔玉册于戯益勉尔事亲之孝广推予睦族之恩以脩身养德为要以亲贤爱民为务钦哉尚隆我祖宗之洪业国朝册立皇太子其文曰皇家建储礼从长嫡天下之本在焉朕起自田野当羣雄混淆就功于多艰之际今基业以成命尔为皇太子于戯尔生王宫为首嗣乃天意所属焉兹位正东朝其敬天惟谨且抚军监国尔之职也六师兆民自他国而归我宜守以仁信恩威悉当悦服其心用永固于邦家尚慎戒之
　　寳
　　汉制皇太子用黄金印龟钮其文曰皇太子章晋用金玺龟钮绶四采赤黄缥绀宋齐梁皆因之北齐用黄金为之方一寸龟钮其文曰皇太子玺唐用黄金方一寸文曰皇太子寳宋亦用黄金方二寸厚五寸系以朱组大绶连玉环金斗金检长五寸濶二寸厚二分悉褁以红锦加红罗泥金帕纳于小盝盝以金装内设金牀又盝二重皆覆以红罗销金帕盝及腰舆行马皆银装金涂元用黄金为之广三寸六分防龙钮用蒙古字刻其文隠起内填以金译曰皇太子寳绂用晕锦大绶赤小绶连玉环又玉检髙七寸广二寸四分皆饰以金褁以红锦及红罗泥金夹帕纳于小盝盝以金装内设金牀晕锦褥饰以玻瓈碧钿瑚金精石玛瑙又盝二重皆装以金覆以红罗绣帕承以镀金装长干牀镀金鱼钩借盝以锦褥其行马饰以镀金寳案用朱漆覆以红罗销金衣国朝皇太子金寳龟钮朱绶文用书曰皇太子寳依周尺方五寸九分厚一寸七分寳池用金濶取容寳寳匣二副每副三重外匣用木饰以浑金沥粉盘龙红纻丝衬里中匣用金钑造蟠龙内小匣仍用木饰以浑金沥粉蟠龙红纻丝衬里小匣内置以寳座四角雕蟠龙饰以浑金座上用小锦褥褥上一置寳一置寳池寳复用销金小夹袱褁之其匣外各用红罗大夹袱覆之临册日置于红漆舆案案顶有红罗沥水用檐床二举之
　　节
　　汉临轩册皇太子不用持节北齐遣使持节内册皇太子礼而无其制唐节制上画木盘三相去数寸隅垂赤麻铜龙一首紫缣为袋油囊为表其内册皇太子则遣使持节至东宫宋临轩册皇太子不用持节元节制金涂竿上施圎盘朱丝拂八层韬以黄罗云龙袋其册皇太子则遣摄太尉持节至东宫国朝皇帝临轩行册皇太子之礼不用持节
　　乐
　　唐临轩册皇太子展宫悬于殿庭皇帝出入奏太和之曲皇太子出入奏舒和之曲其内册皇太子亦陈乐悬于其东宫殿庭宋临轩册皇太子展宫悬于殿庭皇帝出入奏干安之曲皇太子出入奏明安之曲元册皇太子用云和安和之乐各一部国朝册立皇太子皇帝临轩用大乐如朝贺仪详见于俗乐篇
　　仪仗
　　唐制临轩册皇太子设黄麾仗及钑防近仗若内册则设屯门列仗于东宫宋临轩册皇太子设黄麾仗元册皇太子设内外仪仗用七百四十八人国朝皇帝临轩册皇太子其仪仗与朝贺仪仗同
　　执事
　　汉临轩册皇太子则谒者掌引賛及称制中常侍掌持玺绶司空掌读册北齐临轩册皇太子则使者掌授册尚书掌授玺绶中庶子掌受皇太子所受玺绶皇太子防而内册则主司二人掌奉冠服中庶子中舍人掌奉表章诣阙谢唐临轩册皇太子则尚舍奉御掌设御幄座守宫掌设皇太子及羣官次太乐令掌设宫悬及举麾位协律郎掌举麾偃麾鼓吹令掌设十二案乘黄令掌陈车辂奉御掌陈舆辇典仪掌设百官客使版位奉礼掌设百官客使门外版位左庶子掌启皇太子内严外备仆掌进皇太子金辂及授绥执辔左内率掌执刀立辂前賛善掌请发引及停辂降辂及承宣令防舍人掌引礼诸衞掌列仗侍中掌奏中严外辨及奏礼毕符寳郎掌奉御寳典仪掌賛礼賛者掌承传黄门侍郎掌奉册寳令史二人掌对举案中书侍郎掌引册寳案及取玺绶授中书令中书令掌称制读册及奉玺绶以授皇太子左庶子掌授皇太子所受册玺持案者掌持册玺案通事舍人掌引羣官其内册皇太子则太尉为正使司徒为副使守宫掌设使副次及宫臣文武官次诸卫掌陈列仗伶官师掌展轩悬之乐掌筵掌设皇太子受册位掌仪掌设百官版位于殿庭奉礼掌设百官版位于朝堂谒者掌引使副就次掌次掌筵使副入次通事舍人掌引百官左庶子掌啓内严外备及賛皇太子礼及受册玺以授皇太子典直掌引使副入閤司徒掌取册玺绶以授太尉太尉掌称制宣册掌书二人掌授皇太子册玺绶主节者掌持节其皇帝临轩遣使执事与遣使册后同宋临轩册皇太子则殿中监掌帅尚舍设御座香案施大晟掌设宫悬协律郎掌举麾仪鸾司掌设皇太子次及百官行事官东宫官次及册寳幄次尚辇掌陈舆辇太仆掌陈五辂尚辇掌列御马尚书兵部掌帅其属设黄麾仗典仪掌賛礼及设承制受册权置册寳褥位及行事官賛者位賛者掌承传大乐正掌率乐工大司乐掌押乐管勾内臣掌承制降册寳奉册寳官掌率执事人举奉册寳中书侍郎掌押册门下侍郎掌押寳礼直官通事舍人太常博士礼仪使掌引导皇帝皇太子及册寳案中允掌进皇太子桓圭及礼毕押寳中舍舍人掌礼毕押册左辅掌奏中严外辨及承制宣制以寳授皇太子右弼掌读册以授皇太子符寳郎掌奉寳右庶子掌受皇太子所受册寳元册皇太子太尉一贠司徒一贠持节官一贠奉册官一员引册官二贠举册官二贠读册官二贠侍仪使二贠主当内侍五贠副持节一贠代礼官十贠清道官二贠警跸二贠拱卫使二贠折冲都尉八贠殿中侍御史二贠紏仪御史二贠方舆官四十贠侍香官四贠知班四贠侍仪司引礼官四十贠国朝册拜皇太子其执事见于仪注
　　陈设
　　唐临轩册皇太子设御幄于太极殿北壁下南向设皇太子次于东朝堂之北西向设羣官次于东西朝堂设宫悬于殿庭设举麾位于上下设十二案于建鼔之外陈车辂舆辇设皇太子位及典仪赞者位于殿庭及门外诸卫勒所部列黄麾仗及钑防近仗入陈于殿庭其内册皇太子则设册使次于重明门外道西副使次又于其西俱南向又设宫臣文武官次于东宫朝堂设皇太子羽仪车舆及乐悬等并如元日受朝仪设皇太子受册位设宫臣版位于殿庭及朝堂诸卫率所部陈屯门列仗其皇帝临轩命使陈设则与册皇后临轩同宋临轩册皇太子则设御座于大庆殿当中南向设东西房于御座之左右稍北设东西阁于殿后之左右殿上前楹施设香案于丹墀螭陛间设宫悬之乐于殿庭横街之南设举麾位于宫架西北东向设押乐位于宫架之北北向设皇太子次于大庆殿门外之东西向设文武百僚应行事官等次于大庆殿门外及朝堂之内外设册寳幄次二于殿后东厢俱南向陈舆辇于龙墀扇于沙墀陈五辂于殿庭玉辂在中金辂在东象辂次之革辂在其前木辂次之玉辂稍前俱北向列御马于龙墀在舆辇之后东西相向设黄麾仗于殿门之内外设皇太子受册位及承制官位设赞者及应行事官位设权置册寳褥位于近东稍北西向册在北寳在南又于皇太子受册位前东西北向设褥位一以俟右弼奉册左辅奉寳又于奉册寳位之北设褥位一以俟左辅宣制右弼读册元册皇太子则设发册案于大明殿御座西发寳案于东设香案于皇太子东宫殿上设册案于西寳案于东又设受册案于殿内坐榻之西受寳案于东设太尉册使副位及册官寳官位设礼仪司及主节官位皆于大明殿庭皇太子殿庭亦如之国朝临轩册皇太子陈设详见于仪注图本
　　班位
　　汉册皇太子百官防位皇太子当御座殿下北靣立司空当太子西北东面立唐制皇帝御太极殿皇太子位在横街之南道东北向典仪位在悬之东北賛者二人在南少退皆西向文武官诸亲蕃客朝集使诸州使人初就位于门外次入就位于殿庭皆如册皇后临轩之仪其内册皇太子则皇太子受册位在东宫殿庭之阶间北向文官五品以上位在悬东六品以下位在横街之南皆西面北上武官五品以上位于悬西六品以下在横街之南皆东靣北上其朝堂班位如常仪其皇帝临轩发册班位则与册皇后临轩同宋册皇太子于大庆殿则皇太子位在殿庭横街之南北向承制官位在御座之东西向典仪位在宫架东北赞者二人位在南少退俱西向应行事官位在宣制褥位北西向其三公以下文武百僚班位东西相向如正至朝防之仪元制册皇太子则使副位在大明殿庭中册官位于左寳官位于右礼仪使位于前主节官位于左其文武百司自一品至九品序列于崇天门外文班自外傍折位入日精门武官自外傍折位入月华门各就东西起居位立定然后就丹墀位国朝临轩册皇太子其班位详见于仪注
　　奏告
　　唐册皇太子先期卜日遣官奏告圎丘方丘宗庙天地用玉币酒脯宗庙用香币酒脯宋亦遣官告天地宗庙礼与唐同并告社稷岳渎山川在京十里内神祠用笾豆酒脯元制遣官奏告天地于南郊及奏告宗庙用香酒行一献之礼今拟国朝册立皇太子先期遣官奏告天地宗庙用香币酒脯行一献礼
　　谢皇帝
　　北齐及唐皆有内册皇太子之礼北齐则受册毕遣中庶子中舍人乗辂车奉奏章诣阙谢皇帝唐受册毕则防童髻绛纱袍诣皇帝所御殿司賔賛再拜而退元皇太子内受册毕侍仪官同庶子导诣皇帝殿庭四拜国朝临轩册皇太子别无谢皇帝之仪
　　朝中宫
　　唐制皇太子受册毕仍服逺防冠绛纱袍舍人引皇太子三师三少导从诣皇后所御殿閤外皇后首饰袆衣出即御座司賔引太子再拜于庭其内册者皇太子受册毕则防童髻绛纱袍入谢皇后于中宫宋制皇太子受册毕入内朝见皇后如宫中之仪元制皇太子受册毕侍仪同庶子导皇太子诣皇后前谢恩四拜今拟国朝皇太子受册后朝见皇后于中宫
　　谒太庙
