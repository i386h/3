<!-- { "loadSidebar": true } -->
　　唐祀马祖祝文曰天子谨遣某官昭告于马祖天驷之神爰以春季游牝于牧谨以制币牺齐粢盛庶品明荐于神尚飨先牧祝文曰皇帝谨遣某官臣某昭告于先牧之神惟神肇开牧养厥利无穷式因班马爰以制币牺齐粢盛庶品明荐于神马社祝文曰【首尾同先牧】惟神肇教人乘用赖于今式因仆谨修彛典马步祝文曰惟神为国所重在于闲牧神其屏兹防慝使无有害爰因献校谨脩彛典宋祝文缺国朝祭马祖先牧马社马步祝文曰惟神始于天地之初而马生于世牧养蕃息驭而乘之闲廐得所歴代兴邦戡定祸乱咸赖戎马民人是安朕自起义以来多资于马摧坚破敌大有功焉稽古按仪载崇明享爰伸报本以昭神功谨以制币牲齐设坛于京城之北式陈明荐尚飨
　　币
　　唐祠马祖先牧马社马步用白币各一宋不用币国朝用白币四
　　牲
　　隋祠马祖先牧马社马步用少牢唐用羊一宋用羊一豕一国朝用羊豕各四
　　祭器
　　唐用笾豆各八簠簋爼各一宋笾八豆八簠一簋一爼二国朝则笾豆各四簠簋各一豋铏各一
　　粢盛
　　唐簋实以稷饭簠实以黍饭宋簋实以黍簠实以稷国朝同宋制
　　酒齐
　　唐象尊二实以缇齐上尊实以酒宋小祀用三献者牺尊三实以缇齐象尊三实以沉齐国朝象尊一实缇齐壶尊一实事酒
　　笾豆之实
　　唐笾实以石盐干鱼干枣栗黄榛子仁菱仁芡仁鹿脯豆实以韭葅醯醢菁葅鹿醢芹葅兎醢笋葅鱼醢宋笾实以形盐鱼鱐干枣干桃干榛实芡鹿脯豆实以芹葅笋葅菁葅韭葅鱼醢兎醢醯醢鹿臡国朝笾实以石盐鱼鱐枣栗榛菱芡脯豆实以韭葅醯醢菁葅鹿醢芹葅兎醢笋葅鱼醢
　　乐
　　唐宋祀马祖先牧马社马步并不用乐国朝用教坊大乐




<史部,政书类,仪制之属,明集礼,卷十五>
<史部,政书类,仪制之属,明集礼,卷十五>
　　遣官祀马祖先牧马社马步仪注
　　时日　用春秋二仲
　　斋戒　献官及各执事官俱散斋二日致斋一日降香　前祀一日清晨有司立仗百官具公服侍班皇帝服皮弁升奉天殿奉香授献官献官捧由中陛降中道出至午门外置龙亭内仪仗鼓吹导引至祭所陈设　前祀一日有司陈设如图仪
　　省牲　前祀一日献官公服诣坛东省牲赞礼引至省牲位执事者牵牲省讫诣神厨视鼎镬视涤濯毕遂烹牲
　　正祭　祭日清晨执事者入实尊罍簠簋笾豆牲爼并陈毛血豆于神位前列币篚四于酒尊所赞引引献官及应祀官各入就位赞礼唱有司已具请行礼赞礼唱鞠躬拜兴拜兴平身献官及在位官皆鞠躬拜兴拜兴平身
　　奠币　赞礼唱奠币赞礼引献官诣盥洗位搢笏盥手帨手出笏诣马祖神位前【大乐作】献官北向跪搢笏三上香执事者捧币东向跪授献官献官受币赞礼唱奠币献官兴奠于神位前赞礼唱鞠躬拜兴拜兴平身次诣先牧马社马步神位前上香奠币并如上仪讫【乐止】复位
　　初献　赞礼唱行初献礼赞引引献官诣爵洗位搢笏涤爵拭爵以爵授执事者执事者复以爵进涤爵拭爵以爵授执事者【下二位同】诣酒尊所司尊者举幂执爵者以爵进酌醴齐以爵授执事者执爵者复以爵进酌醴齐以爵授执事者【下二位同】引诣马祖神位前【大乐作】跪进笏三上香三祭酒奠爵出笏俯伏兴平身少退鞠躬拜兴拜兴平身次引诣先牧神位前上香祭酒再拜如上仪讫【下二位同乐止】赞礼唱读祝献官跪读祝官取祝版于神右跪读毕【大乐作】赞礼唱俯伏兴平身稍后鞠躬拜兴拜兴平身【乐止】
　　亚献终献如初献仪【惟不读祝】
　　饮福受胙　赞礼唱饮福受胙赞引引初献官升坛诣饮福位鞠躬拜兴拜兴平身稍前跪搢笏进爵祭酒饮福酒以爵复于坫奉爼者进爼献官受爼以爼授执事者出笏俯伏兴平身少退鞠躬拜兴拜兴平身复位彻豆　赞礼唱彻豆掌祭官彻豆赞礼唱赐胙传赞唱已饮福受胙者不拜在位官皆再拜鞠躬拜兴拜兴平身赞礼唱祝人取祝币人取币诣望燎位
　　望燎　赞礼唱望燎赞引引献官诣望燎位执事者以祝板币馔置柴上赞礼唱可燎执事者举炬火燔至半赞礼唱礼毕献官以下各以次退
　　祭厉
　　摠叙
　　按祭法王祭泰厉诸侯祭公厉大夫祭族厉泰厉谓古帝王无后者此鬼无所依归好为民作祸故祀之也公厉谓古诸侯无后者诸侯称公其鬼为厉故曰公厉族厉古诸大夫无后者鬼也族众也大夫众多其鬼无后者众故曰族厉又士防礼疾病祷于厉郑氏谓汉时民家皆秋祠厉则此祀又逹于民也春秋传曰鬼有所归乃不为厉然则鬼乏祭享而无所归则其为害也必矣古者七祀于前代帝王诸侯卿大夫之无后者皆致其祭岂无所为而然哉后世以为涉于淫谄非礼之正遂不举行而此等无依之厉乃或依附土木为民祸福以邀祀享者葢无足怪国朝于京都则祭泰厉于王国则祭国厉于各府州县则祭郡邑厉于里社则祭乡厉而于天下之淫祀一切屏除使厉之无所归依者不失祭享其为民除害之意可谓至矣
　　祭日
　　泰厉国厉郡邑厉皆一年二祭【春以三月清明日冬以十月初一日】乡厉则一年三祭【春以清明后三日秋以七月十五日冬以十月三日】
　　祭所
　　京都坛在武湖中其各府州县则皆设坛于城北其县里长下则又各自立一祭坛
　　祭物
　　凡祭用少牢羊三豕三饭米三石
　　祭仪
　　凡祭前期移文告于京都城隍【京都七日前告各府州县三日前告其各府州县则随其地而易之曰某处城隍】
　　正祭日设城隍神位及天下城隍神位于坛上【其各府州县则独设某处城隍于坛上之正东】设无祀神鬼等众位于坛下之东西
　　祭泰厉文
　　维某年某月某日【阙】　中书省某官钦奉圣防谨备牲醴饭致祭于天下无祀神鬼等众有制谕尔尔其恭听皇帝制曰普天之下后土之上无不有人无不有鬼神人鬼之道幽明虽殊其理则一故天下之广兆民之众必立君以主之君总其大又设官分职于府州县以各长之各府州县又于每一百户内设一里长以统领之上下之职纲纪不紊此治人之法如此天子祭天地神只及天下山川王国各府州县祭境内山川及祀典神只庶民祭其祖先及里社土谷之神上下之礼各有等第此事神之道如此尚念防防之中无祀神鬼昔为生民未知何故而殁其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有因战鬭而殒身者有因危急而自缢者有因墙屋倾頽而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祭祀姓名泯没于一时祀典无闻而不载此等孤魂死无所依精魄未散结为隂灵或倚草附木或作为妖怪悲号于星月之下呻吟于风雨之时凡遇人间节令心思阳世魂杳杳以无归身堕沉沦意悬悬而望祭兴言及此怜其凄已勅天下有司依时享祭在王国有国厉之祭在各府州有郡厉之祭在各县有邑厉之祭在一里又有乡厉之祭期于神依人而血食人敬神而知礼犹虑四海之广未能遍及今遇【三月清明日十月初一日】特设坛于武湖中遣官置备牲醴普祭天下鬼魂等众先期已告京都城隍移文遍歴所在招集汝等鬼灵于今日悉赴此坛普享一祭城隍在此鉴察尔等或生于良善或素为凶顽善恶之报神必无私汝等既享之后听命于城隍各安其分
　　告城隍文
　　中书省为祭天下无祀神鬼等众事钦奉圣防【云云】犹虑四海之广未能遍及特于京城之北武湖中设坛遣官普祭天下无祀神鬼等众然幽明异境人力难为必资神力庶得感通故命移文于神先期分遣诸将徧歴所在召集鬼灵等众于某日悉赴坛所普享一祭至日请神镇控坛鉴诸鬼等类其中果有生为良善误遭刑祸死于无辜者神当逹于所司使之还生中国来享太平之福如有素为凶顽身死刑宪虽获善终亦出侥幸者神当逹于所司屏之四裔善恶之报神必无私永垂昭格钦此除钦遵外合行移咨请照钦依施行
　　各府祭郡厉文【州县仿此】
　　维某年某月某日某府官某遵承礼部符文为祭祀本府阖境无祀神鬼等众事该钦奉皇帝圣防普天之下后土之上无不有人无不有鬼神人鬼之道幽明虽殊其理则一故天下之广兆民之众必立君以主之君总其大又设官分职于府州县以各长之各府州县又于每一百户内设一里长以统领之上下之职纲纪不紊此治人之法如此天子祭天地神祗及天下山川王国各府州县祭境内山川及祀典神祗庶民祭其祖先及里社土谷之神上下之礼各有等第此事神之道如此尚念防防之中无祀神鬼昔为生民未知何故而殁其间有遭兵刃而横伤者有死于水火盗贼者有被人取财而逼死者有被人强夺妻妾而死者有遭刑祸而负屈死者有天灾流行而疫死者有为猛兽毒虫所害者有为饥饿冻死者有因战鬭而殒身者有因危急而自缢者有因墙屋倾頽而压死者有死后无子孙者此等鬼魂或终于前代或殁于近世或兵戈扰攘流移于他乡或人烟断絶久缺其祭祀姓名泯殁于一时祀典无闻而不载此等孤魂死无所依精魄未散结为隂灵或倚草附木或作为妖怪悲号于星月之下呻吟于风雨之时凡遇人间节令心思阳世魂杳杳以无归身堕沉沦意悬悬而望祭兴言及此怜其凄故勅天下有司依时享祭在京都有泰厉之祭在王国有国厉之祭在各府州有郡厉之祭在各县有邑厉之祭在一里又各有乡厉之祭期于神依人而血食人敬神而知礼仍命本处城隍以主此祭钦奉如此今某等不敢有违谨设于城北以【三月清明日十月初一日】置备牲醴饭专祭本府阖境无祀神鬼等众灵其不昩来享此祭凡我一府境内人民倘有忤逆不孝不敬六亲者有奸盗诈伪不畏公法者有抝曲作直欺压良善者有避差徭靠损贫户者似此顽恶奸邪不良之徒神必报于城隍发露其事使遭官府轻则笞决杖断不得号为良民重则徒流绞斩不得生还乡里若事未发露必遭隂谴使举家并染瘟疫六畜田蚕不利如有孝顺父母和睦亲族畏惧官府遵守礼法不作非违良善正直之人神必逹之城隍隂加护佑使其家道安和农事顺序父母妻子保守乡里我等阖府官吏人等如有上欺朝廷下枉良善贪财作弊蠧政害民者灵必无私一体昭报如此则鬼神有鉴察之明官府非谄谀之祭尚享
　　祭告城隍文
