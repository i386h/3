<!-- { "loadSidebar": true } -->
　　周官小宗伯兆四望于四郊兆谓坛之营域也秦自崤以东所祠者其山则嵩山恒山泰山会稽其川则济淮自华以西所祠者其山则华山岳山河祠于临晋江水祠于蜀汉祖亦祠河于临晋武帝祠中岳太室又礼之天柱山号曰南岳宣帝以四时祠江海祠东岳泰山于愽中岳太室于嵩山南岳山于西岳华山于华隂北岳恒山于上曲阳河于临晋江于江都淮于平氏济于临邑界中光武祀北郊祀地只从祀中岳在未四岳各在其方孟辰之地在中营内海在东四渎河在西济在北淮在东在外营内魏祀五岳四渎晋立北郊于覆舟山五岳四望四海四渎皆从祀梁令郡国有五岳者置宰祀三人及祀海渎之应祀者后魏立五岳四渎庙于桑干水之隂春秋遣有司致祭隋祀四镇并冀州镇霍山俱就山立祠祀东海于会稽县界南海南镇俱近海立祠四渎亦如之唐制岳镇海渎既皆从祀方丘又每年以五郊迎气日祭之于本界东岳岱山祭于兖州东镇沂山祭于沂州东海于莱州东渎大淮于唐州南岳衡山于衡州南镇防稽山于越州南海于广州南渎大江于益州中岳嵩山于雒州西岳华山于华州西镇吴山于陇州西海及西渎大河于同州北岳恒山于定州北镇医巫闾山于均州北海及北渎大济于洺州皆命本界都督刺史行事开元天宝又遣使分祭之宋制祭东岳于兖州西岳于华州北岳于定州南岳于衡州中岳于河南府东镇于沂州南镇于越州西镇于陇州中镇于晋州东海于莱州南海于广州西海河渎并于河中府北海济渎并于孟州淮渎于唐州江渎于成都府遥祭北镇医巫闾山于定州北岳祠各以本县令尉兼庙令丞专掌其事真宗景德中加五岳帝号遣使即其庙祀之神宗元丰中建四望坛于四郊望祀岳镇海渎每方岳镇共一坛海渎共一坎元遣使致祭皆就岳镇海渎之庙国朝既于国城南建祠合祀岳镇海渎山川城隍若遣使致祭则各就岳镇海渎之庙自如故事云
　　瘗坎
　　周官大宗伯以血祭祭五岳以貍沉祭山林川泽説者谓牲币之物山林则貍之川泽则沉之所以顺其性之舍藏以通信于神明也魏文帝黄初三年礼五岳四渎咸秩羣祀沉瘗圭璋唐祀岳镇海渎为瘗坎于坛之壬地方深取足容物海渎则坎内为坛髙丈四尺皆为陛又于瘗坎之东北设献官望瘗位祭海渎则无望瘗之礼祭毕取牲币馔物置于坎置土半坎祭海渎则以币血沉之宋神宗元丰三年建四望坛于四郊皆用血祭瘗埋元遣使祀岳渎海镇无瘗坎之礼国朝岳镇海渎祭毕其祝币牲馔岳镇则瘗之于坎海渎则沉之于水其国南羣祀坛则并置于瘗坎
　　祝版
　　周礼太祝国将有事于四望则前祝秦汉皆设太祝以主岳渎山川之祀唐开元礼其祝版并署御名先享祭日附驿发遣其制长二尺四寸阔一尺二寸阔厚一分用楸梓木其文曰嗣天子某谨遣某官某敢昭告于某神东岳曰惟神赞养万品作镇一方式因春始【南岳云夏始中岳云季夏西岳云秋始北岳云冬始】谨以玉币牺齐粢盛庶品朝荐于东岳岱宗【南岳衡山中岳嵩山西岳华山北岳恒山祝文并同】尚享东渎大淮曰惟神源流深潜泌润溥洽阜成百谷防涤三川青春伊始用遵典秩南渎大江曰惟神总合大川朝宗巨海功昭顺化徳表灵长敬用夏首修其常典西渎大河曰惟神上通云汉光啓图书分道九枝旁润千里素秋戒序用率常典北渎大济曰惟神泉源清洁浸彼遐迩播通四海作纪一方冬肇节聿修典制【首尾并同】宋太宗至道元年分祀五岳故事御书祝版翰林学士王禹偁上言准礼五岳视三公今虽加王爵亦同人臣而天子称名恐非古制太宗曰昔唐德宗犹拜风雨况旧制素定岂可废也朕为万民祈福桑林之祷犹无所惮至于书名又何损乎真宗大中祥符三年太常礼仪院请五岳祭告祝版祭毕焚于庙所从之元遣使祀名山大川祝文曰天子谨遣臣某官而不称名国朝亲祀祝文自署御名遣官代祀祝文称嗣天子某谨遣臣某官姓名敢昭吿于东岳泰山之神惟神磅礴英灵参赞化育位于东方为岳之首及出肤寸之云不崇朝而雨天下有滋稼苗民赖以生功被于世歴代帝王咸敦祀典或躬临而奉祭或遣使以伸忱朕允膺天命肇造丕基礼宜亲临致祀今国治未周新附未抚或居以图治或出而视师是用命使以表朕衷惟神鉴焉尚享西岳曰惟神气应金方灵钟兊位奠于西极屹立巍巍长物养民功被于世歴代【云云同前下并同】南岳曰惟神祝融诸峰奠彼南服崇髙峻极徳配离明长物养民功被于世北岳曰惟神镇并临代峙立朔方终始隂阳着世悠久养民阜物功被寰中中岳曰惟神嵩髙攸宅表此中区四岳攸宗羣山环拱养民育物功被寰中东海曰惟神百川朝宗涵育深广灵钟坎徳润衍震宗滋物养民功被于世歴代【云云同前下并同】西海曰惟神灏灵所钟道里辽邈坎徳深广衍润兊方滋物养民功被于世南海曰惟神环兹粤壤物钜灵钟坎徳深大离明斯配润物养民功被于世北海曰惟神防攸司遐逺莫即钟灵坎徳奠位隂方润物养民功被于世江渎曰惟神岷蜀发源浩渺万里朝宗于海坎徳灵长润物养民泽被于世歴代【云云同前下并同】河渎曰惟神发源昆仑亘络中土配精天汉坎德灵长润物养民泽被于世淮渎曰惟神源深桐柏演迤楚甸出云致雨润物养民坎德灵长泽被于世济渎曰惟神沉浸覃懐功配三渎流澄荡浊润物养民坎德灵长泽被于世东镇曰惟神镇彼琅琊羣山所仰宣泽布气育秀钟灵生物养民功被于世歴代【云云同前下镇并同】西镇曰惟神作镇汧阳羣山所仰宣泽布气育秀钟灵生物养民功被于世南镇曰惟神作镇会稽羣山所仰宣泽布气育秀钟灵阜物养民功被于世北镇曰惟神镇彼平营羣山所仰宣泽布气育秀钟灵阜物养民功被于世中镇曰惟神镇彼霍邑三晋所瞻育秀畅灵奠兹中土生殖庶物功被寰宇洪武三年正月专遣使致祭于外夷山川其安南祝文曰惟神磅礴深广流峙西南灵秀所钟福庇一方使其国君世保境土当歴代中国帝王之兴即能慕义归化得免兵戈靖安民庶神功为大朕本布衣因四方云扰廓清羣雄混一天下以承正统皆赖天地神明而至于此自临御以来海岳镇渎俱已致祭迩者安南奉表称臣考之典礼天子于山川之祀无所不通故特遣使以牲币之祭往答神灵尚飨其髙丽祝文曰髙丽为国奠于海东山势磅礴水德汪洋实皆灵气所钟故能使境土安宁国君世享富贵尊慕中国以保生民神功为大朕起自布衣今混一天下以承正统比者髙丽奉表称臣朕嘉其诚已封王爵考之古典天子于山川之祀无所不通是用遣使敬将牲帛脩其祀事以答神灵惟神鉴之尚飨其占城祝文曰惟神灵秀磅礴源流深广以济民物保安海邦使其国君世守境土尊附中国其功多矣朕起自布衣仰荷天地眷祐混一疆宇以承正统迩者占城奉表称臣考之典礼天子于天下山川之祀无所不通故特遣使以牲币之祭往答神灵惟神鉴之尚飨五月降诏岳镇海渎复遣使代祀其祝文曰维洪武三年嵗次庚戌六月戊午朔越二十二日己卯某官臣某今防中书省防差钦赍祀文致祭于东岳泰山之神皇帝制曰磅礴东海之西中国之东参穹灵秀生同天地形势巍然古昔帝王登之观沧海察地利以安生民故祀曰泰山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神隂佑削平暴乱正位称尊职当奉天地享鬼神以依时统一人民法当式古今寰宇既清特修祀仪因神有歴代之封号予起寒微详之再三畏不敢效葢神与穹壤同始灵镇东方其来不知嵗月几何神之所以灵人莫能测其职必受命于上天后土为人君者何敢预焉予惧不敢加号特以东岳泰山名其名依时祀神惟神鉴知尚飨南岳中岳西岳北岳祝文并同其东镇祝文曰屹立沂州作镇东方生同天地形势巍然古先帝王察地利以安生民故祀之曰沂山于敬则诚于礼则宜自唐始加神之封号歴代相因至今曩者元君失驭海内鼎沸生民涂炭予起布衣承上天后土之命百神隂祐削平暴乱正位称尊职当奉天地享鬼神以依时统一人民法当式古今寰宇既清特修祀仪因神有歴代之封号予起寒微详之再三畏不敢效葢神与穹壤同始灵镇东方其来不知嵗月几何神之所以灵人莫能测其职必受命于上天后土为人君者何敢预焉予惧不敢加号特以东镇沂山名其名依时祀神惟神鉴知尚飨其起句南镇则曰屹立会稽作镇南方中镇则曰屹立霍州作镇中央西镇则曰屹立陇州作镇西方北镇则曰屹立营州作镇北方【余并同东镇】其东海祝文曰生同天地浩瀚之势既雄深浅之处莫测古昔人君名之曰海神而祀之于敬则诚于礼则宜自唐以及近代皆加以封号予因元君失驭四方鼎沸起自布衣承上天后土之祐百神之助削平暴乱以主中国职当奉天地享鬼神以依时式古法以治民今寰宇既清特修祀仪因神有歴代之封号予起寒微详之再三畏不敢効葢观神之所以生与穹壤同立于世其来不知嵗月几何凡施为造化人莫可知其职必受命于上天后土为人君者何敢预焉予惧不敢加号特以东海名其名依时祭祀神其鉴知尚飨【南海西海北海文并同】其东渎大淮祝文曰源始桐柏洁而东逝纳诸川以归海古者人君尊曰淮渎之神未尝加号于敬则诚于礼则宜自唐始加神之封号歴代相因至今曩者元君失驭海内鼎沸予起布衣承上天后土之命百神隂祐削平暴乱正位称尊职当奉天地享鬼神以依时统一人民法宜式古今寰宇既清特修祀仪因神有歴代之封号予起寒微详之再三畏不敢効葢神与穹壤同始其来不知嵗月几何神之所以灵人莫能知其造化必受命于上天后土为人君者何敢预焉予惧不敢加号特以东渎大淮名其名依时祀神惟神鉴知尚飨其南渎则曰源于岷山生同天地广纳诸川东逝于海古者人君尊曰江渎之神【余文并同东镇】其西渎则曰源于昆仑其行也屈曲其激也有声于山不徙于平壤则流荡汹涌莫测自有天地则有之古之人君尊曰河渎之神【余文并同东镇】其北渎则曰源始王屋伏流而出洁异众水古者人君尊曰济渎之神【余文并同东镇】
　　代祀岳镇海渎碑文
　　洪武二年春正月四日羣臣来朝皇帝若曰朕自起义临濠率众渡江宅于金陵每获城池必祭其境内山川于今十有五年罔敢或怠迩者命将出师中原底平岳镇海渎悉在封域朕托天地祖宗之灵武功之成虽借人力然山川之神黙实相予自古帝王之有天下莫不礼秩尊崇朕曷敢违于是亲选敦朴防洁之臣赐以衣冠俾斋沐端竦以俟遂以十月五日授祝币而遣焉臣某承诏将事惟谨某月某日祭于祠下威灵歆格祀事孔明砻石镌文用垂悠久惟神收藏万类奠于东方【西南北随方改用】典礼既崇纲维斯在尚期隂阳以和风雨以时物不疵疠民庶乂安是我圣天子之所望于神明者而亦神明助我邦家之灵验也
　　代祀外夷山川碑文
