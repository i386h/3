<!-- { "loadSidebar": true } -->
四年九月，殿中侍御史徐宏兼侍讲。 
五年三月，左司谏郑昭先、右正言董居谊兼侍讲。 
十月，右正言石宗万兼侍讲。 
六年二月，右正言金式兼侍讲。 
五月，右正言应(戈)[武]兼侍讲。 
七年正月，右正言黄序兼侍讲。 
十一月，右正言倪千里兼侍讲。 
九年正月，吏部侍郎徐应龙兼侍讲。 
九月，右正言李楠兼侍讲。 
十二月，右正言刘棠、礼部侍郎袁燮兼侍讲。 
七月，左司谏盛章、右正言李安行兼侍讲。 
十二年五月，右正言胡卫兼侍讲。 
十三年正月，刑部侍郎(愈)[俞]应符、右正言王元春兼侍讲。 
三月，右正言张次贤兼侍讲。 
十二月，殿中侍御史张攀兼侍讲。 
十四年八月，礼部侍郎杨汝明、右正言袭盖卿兼侍讲。 
十五年十月，右正言方猷兼侍讲。 
十六年二月，殿中侍御史朱端常兼侍讲。 
三月，左司谏李伯坚、右正言叶禾兼侍讲。 
九月，兵部侍郎杜孝严兼侍讲。
 职官 宋会要辑稿 职官六 讲筵所 
      
讲筵所
      
《京都杂录》天头原批：「此条已补入侍讲门夹注，删
讲筵所
之名。缘侍读、侍讲多言讲筵所事，未便另立一门，又未便将讲读门内事抽出归此门故也。
」东京大内
讲筵所旧曰说书所，寓资善堂。庆历初，改今名，曰讲筵所。《大典》卷九百四
十一。
      
淳熙十三年十二月九日天头原批：「此条已补入侍讲门。」，诏讲筵所减祗应御书一人，手分一人，投送看管洒扫兵士二人。以司农少卿吴燠 
      
议减冗食，下敕令所裁定，故有是命。
 职官 宋会要辑稿 职官七 学士 
     
宋会要辑稿 职官七

学士
【宋会要】
《职官》九《学士待制》：文明殿学士，观文殿大学士、学士，枢密直学士，资政殿大学士、学士，端明殿学士，保和殿大学士、学士，初名宣和。龙图阁学士，直学士、待制、直阁。天章阁学士，直学士、待制、侍讲、直阁。宝文阁学士，直学士、待制、直阁。显谟阁学士，直学士、待制、直阁。徽猷阁学士，直学士、待制、直阁。敷文阁学士，直学士、待制、直阁、修撰。集贤殿、右文殿、集贤〔院〕学士。附学士、待制。 
《两朝国史志 殿学士》：观文殿大学士、学士，资政殿大学士、端明殿大学士、学士，资望极峻，无吏守，无典掌，惟出入侍从，备顾问而已。观文殿大学士非曾为宰相不除。观文殿学士、资政殿大学士及学士并以宠辅臣之去位者。端明殿学士，惟学士久次者始除端明殿学士。明道二年，置观文殿学士，初为文明殿学士。庆历七年，以「文明」同真宗谥，改为紫宸殿学士。御史何郯以「紫宸」不可以为官称，八年遂改延恩殿为观文殿，即殿名置学士。皇佑元年置大学士，龙图阁学士、直学士、待制，天章阁学士、直学士、待制、侍讲。学士、直学士、待制皆为从官，而直阁以待文学高选，侍讲以讲解经术为职。又有崇政殿说书，以士人秩卑资浅而学问可以备讲说者充。龙图阁藏太宗御集，天章阁藏真宗御集，以内侍四人为勾当官，掌典籍、国书、珍宝、符瑞之物；典书五人，楷书 
     
二人，装裁匠一人。自直龙图阁以上皆先朝所制。天章阁学士、直学士并庆历七年置，待制天圣八年(制)[置]，侍讲景佑四年置，(从)[崇]政殿说书景佑元年置。 
《神宗正史 职官志》观文殿大学士从二品，观文殿学士、资政殿大学士、资政殿学士、端明殿学士、枢密直学士、龙图、天章、宝文阁学士并正三品，龙图、天章、宝文阁直学士从三品，龙图、天章、宝文阁待制从四品。掌侍从，备顾问，有所献纳，则请对或奏封。自资政殿大学士以上，非有勋绩及曾任执政官弗除。其观文殿学士惟罢宰相者为之。旧制，昭文、史馆、集贤皆置大学士，凡命相，以次迁授。而枢密直学士隶枢密院，遇朝得升殿侍立。及行官制，宰相正名，不领他职，枢密院惟都、副承旨为属。若非领省台寺监职事及任外官，即视其资格乃除。龙图、天章、宝文阁勾当官四人，以入内侍充，掌藏祖宗文章图籍及符瑞宝玩之物，而安像设以崇奉之。宗正所进属籍、世谱，则归于阁「进」下原衍一「进」字，已删。，大礼则陈瑞物，元日、生辰契丹国贺使至则受其礼币，设吏六。哲宗职官制同。 
神宗元丰三年三月二十五日，枢密直学士、佥书枢密院事曾孝宽为端明殿学士、知河阳。端明殿学士明道二年复置，以处宋绶，讫元丰，无前执政为之者。孝宽先以枢密直学士佥书枢密院事，遭丧在位，丧满乃授此职。 
七年七月十七日，尚书左丞王安礼为端明殿学士、知江宁府。佥书枢 
     
密院事为端明殿学士自曾孝宽始，执政为之自安礼始。 
徽宗元符三年未改元十月三日，辅臣奏永兴军阙守，上命除翰林学士承旨蔡京。韩忠彦曰：「京虽尝除两学士，缘河东与长安不同，兼京罪状已露，欲只与端明。」上曰：「善。」曾布曰：「京之出，天下所同欲，今圣意如此，幸甚!」上云：「朕初不主之，近日陈瓘有言，因得其交通近习之状。」是日诏京为端明殿学士、知永兴军。 
政和四年八月三日，诏改端明殿学士为延康殿学士，恩数品秩并依旧。 
十月二十四日，枢密院言：「河北西路提举保甲司踏逐到保义郎陈宝文堪充洺州鸡泽、曲周县巡检，准都省札子，新差权发遣隆德府。」王寔奏：「臣伏闻陛下特以延康、述古二秘殿易学士名，以宠赐近(日)[臣]。然四方之人多有以此自名而名物者。臣愿悉诏改之， 所以尊禁殿、别官名。」诏：「陈宝文改名宝如，有似此之类并当令易。」 
哲宗元佑四年十一月十三日，翰林学士、知制诰苏(辄)[辙]奏：「《神宗皇帝御制集》凡著录九百三十五篇，为九十卷，目录五卷。内四十卷皆赐中书密院及边臣手札，言攻守秘计，先被旨录为别集，不许颁行。仍制集序一篇，以纪盛德，发明大训。臣窃见祖宗御书皆于西清建重屋，号龙图、天章、宝文阁，以藏其书，为不朽计。又(劾)[刻]板模印，遍赐贵近。欲乞降付三省，以故事施行。」诏《御集》于宝文阁收藏。 
徽宗政和六年九月十七日，诏增置宝文 
     
阁、显(模)[谟]阁学士、直学士、待制、直阁。 
哲宗元符元年二月十八日，知枢密院事曾布言：「恭惟
神宗皇宗圣学高明，出于天纵，中外之议谓宜卜日相地建延阁，为一代图书之府。」又权发遣提举河东路常平等事邓洵仁言：「伏见祖宗朝置龙图、天章、宝文阁，以藏列圣御制述作。况自陛下绍隆丕烈，遹明先志，而宝宇未新，徽名未揭。伏望明诏有司祗循旧章，亟加营建。」诏令翰林学士、中书舍人每员撰阁名五以闻。 
四月十八日，诏建阁，藏神宗皇帝御集，以「显谟」为名。 
徽宗建中靖国元年二月九日，诏曰：「朕奉先思孝，恭己承祧。绍累圣之丕基，扬烈考之光训。神宗皇帝神心经纬，圣学缉熙。百度惟新，备矣有周之庶事；四方其训，(魏)[巍]乎尧帝之成功。言则为文，昭如云汉；宝之垂世，炳若丹青。仙驭升遐，泰陵继序。乃眷祖宗之旧，悉藏金玉之编。邃在西清，并崇华宇。爰咨迩列，俾访遗文。钿轴未终，云軿忽远。肆冲人之纂绍，惟往宪之钦承。用揭嘉名，仍延俊望。诒谋有永，岂徒琬琰之并陈；与天无穷，是惟奎璧之相照。宜以『显谟阁』为『熙明阁』，仍置学士、直学士、待制。」复显谟旧名年月检未得。 
崇宁元年十一月十七日，诏显谟阁学士、直学士、待制如三阁故事。 
十二月六日，诏显谟阁学士、直学士、待制序位在宝文阁学士、直学士、待制之下。 
三年六月一日，诏曰：「朕惟神考，以道御时，独追唐虞三代之隆，振起于 
     
千载流弊之后，制法更治，旷古无前。其肆笔成书，与六经相表里；再诏纂集，殆无逸遗。总九千八百余篇，皆文辞、政事、边机之要，藏于禁阁，揭以『显谟』，所以丕昭圣作也。夫臣之于君，相须一体。志同道合，乃能成功。其名位之崇，当绘于原庙者，既已率循彝宪矣，仰瞻宝宇，恻然兴怀。惟时功臣，宜列于此，非特若麒麟、云台、凌烟，思着其美而已。盖典章号令待人而行，于以着其感会之荣、奏承之绩，永为天下后世臣子之劝。其熙宁、元丰功臣图形于显谟阁。」 
政和六年九月十七日，诏增置显谟阁。
 职官 宋会要辑稿 职官七 文明殿学士 
     
文明殿学士
【宋会要】
     
后唐明宗置端明殿学士二员，立翰林学士之上，专(被)[备]顾问。太平兴国五年，沿殿名而改，此职益重矣。观文殿大学〔士〕、学士，殿即旧日延恩殿也。庆历七年以「文明殿学士」称呼。同真宗谥号，乃改名为「紫宸殿」，以冠学士之职。又以紫宸殿非人臣所可称呼，乃以「延恩殿」更名「观文殿」，置学士。皇佑初，又置〔大〕学士。
太宗太平兴国五年正月「太宗」上原衍「皇佑」二字，已删。，以礼部侍郎程羽充文明殿学士，序立于枢密副使之下。先是，后唐明宗不知书，四方章奏令枢密副使安重诲读之。重诲多不晓文义，宰相孔循献议置端明殿学士二员，序立在翰林学士之上，专备顾问，以翰林学士冯道、赵凤为之，累朝因而不改。至是因殿名改为文明殿学士，即端明殿之任也。国初立位在翰林学士之下，至是始改焉。 
仁宗庆历七年八月，参知政事宋庠言：「文明殿学士称呼正同真宗谥号，虽久不除授，然班簿、仪品并见存。兼禁中无此殿额，其学士礼理自当罢。乞择见今正朝或秘殿少名学士易之。」乃诏：「朕祗率先猷，参建近职，招选髦硕，咨询话言。惟时正寝之名，冠于学士之职。题榜载易，班联久虚。然存定着于禁廷，同尊谥于祢庙，乃眷紫宸之制，实法经星之躔。爰重内朝，用更新号，其改『文明殿』为『紫宸殿』「殿」下原衍「学」字，已删。。」 
八年五月，诏：「乃者因祢宫之尊谥，涉朝寝之故名，爰官曹「爰」下疑脱一字。，并从改避。载念紫宸之制，实当 
     
