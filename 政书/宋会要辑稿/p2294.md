<!-- { "loadSidebar": true } -->
阙堂除一次。已差下人赴部重行注授，优给占射两年。如见任而情愿就部，亦同上项恩例，庶几幕属得人。」从之。 
十六年四月十五日，臣僚言：「铨部之法，讲若画一。州郡僚属所资以协赞者，幕职官若也。今选人初任甫及一考，或因罪罢未几到选，残零有阙，皆得注授。若系宗子，类以恩例径注破格职官。在部则有破格、残零之分，在郡则均为幕职之寄。彼既罚不伤其毫毛，而反使超躐，兼居官一考，更事几何，重以罪斥，宁有婉画以裨郡政乎 欲乞今后选人初官未及二考，或以罪罢，不许径注破格及残零职官。」从之。
 职官 宋会要辑稿 职官四八 县 令 
      
县令
【宋会要】
      
淳熙十二年八月十三日，吏部乞将夔路见阙县令辟差一次，从之。以吏部侍郎王蔺言：「夔路见阙县令凡二十处，亦有六七年无正官者，其阙并系本路转运司定差，应格人少而格法阻碍。乞令本路安抚、转运司公共选择经任无赃私过犯人，不以其它拘碍辟差一次。候有辟正去处，仍旧收归运司差使阙。」故从其请。 
同日，吏部乞将二广见阙县令辟差一次，任满与升一年名次。从之。以吏部侍郎王蔺言：「二广见阙县令三十六处，有十余年无正官者，或系尚书左选与本选通差窠阙，或系本路转运司定差窠阙。其间四(方)[分]之三已承指挥破格，并未见有人指射及定差到人。远恶之地具无赏格，纵有赏格处，亦不过任满得不依名次家便差遣而已。其间唯宜州忻城、昭州立山、廉州石康、邕州武缘宣化、梅州程乡、南恩州阳春得循资减年及减举主，后来亦经朘削，人孰肯就 乞将上件见阙去处，令本路经略、转运司公共选择经任无赃私(遇)过犯人，不以其它拘碍，听从辟差一次。如任满无遗阙，到部特与升一年名次。其有赏格处，自依见行，候有辟正去处，依旧(遂)[逐]旋收归本部注拟及转运司定差。」故从其请。 
庆元元年二月二十三日，诏选人任郴州宜章县令，满日该磨勘，与减举主一员。干道四年三月二十三日， 
      
知潭州张孝祥以宜章深在溪峒，水土恶弱，人不顾就，乞今后如系选人在任弹压，别无盗贼生发，即于合磨勘日特减举主二员，京官与转一(员)[官]。诏从其请。缘淳熙新格，选人任满止循一资，至是本路帅司请复旧推赏，故有是命。 
淳熙二年十二月十一日，臣僚言：「昨来臣僚有请，令诸路监司、帅守各于岁终以所部县令实迹分为臧否七等，次春奏上。此令一行，致使作邑之人不安分守，不修职业，专事经营权要书札，嘱托当路，希觊推荐，以图升进。非惟无补于考察，且私意盛行，是非紊乱，他时难以取信。况县令能否，自有监司、帅臣举次之法，不必如是纷扰，徒长奔竞之风，诚为未便。乞将臣僚所请已得指挥寝罢施行。」从之。 
三年二月二日，诏：「四川今后不得违法抽差知县、县令，有敢抽差若经营求抽差，悉重寘典宪。其抽差过月日，并不理为在任。诸司互相纠察，有敢隐蔽，御史台觉察以闻，并与坐罪。仍立为令甲。」以臣僚言：「四蜀县令、知县违法抽差甚众，到官未几，即谋他徙。大抵非贵游之子孙，即高谈之文士，往往惮烦，不肯屑就，迫于合入，姑为一来，委而去之，不过付之佐官而已。佐官既非本职，岂肯竭力尽心 上司违法抽差，亦难以严诘峻责，纲运月解悉不能办，故州郡拖欠总所有至数十万缗，而本州岛官兵月给有拖下累月者，此则县令扣差之所由致也。」故有是命。 
四年四月二 
      
十六日，宰执进呈严州分水知县王斌近遭论罢，寄居王中实等率众入县衙，欲欧击之，围守三日。上曰：「如此则守臣亦可肆其无礼矣。」京镗等奏：「此风不可长，欲作访闻行下惩治。」上曰：「恐相仿效，不可不治。」 
十二月四日，知赣州彭演言：「赣之为州，在江西之极南，实与岭南接境。龙南、安远二县瘴疠之气，视岭南他州县殆甚焉。乞将龙南、安远二县县令从邻县梅州程乡及惠州河源县例，许以举主二员，改合入官。仍许通用前任举主及免职司。或前任已有举主三员，亦并候三年终满，别无公私过犯，许提刑及守臣照改官状犯入己赃甘当同罪体式，连衔保奏，亦与改官。盖前任举主至于三员以上，即其人才必有可取；而本任之内并无公私过犯，其余莅官律己亦有足称；又令宪司、守臣连衔责其保任，则非出于一人之私意，而其言亦不苟矣。若京朝官以上任知县者，亦乞仿此优立赏格，庶几士夫欣慕而来，务修职业，以期荣进。」诏如京朝官愿就之人，候三年任满与转一官，更减二年磨勘。 
嘉定三年十一月十七日，诏天水军置天水县令一员，令制置司于经任有才干选人内奏辟。先是，四川制置大使安丙言：「天水军元系秦州成纪县疆理，绍兴初创为天水县，今改为军，(徒)[徙]治白环堡以就形胜，去旧县十余里，其旧县治井邑如故。欲随宜措置，存天水县之名，俾通判兼领，即 
      
故县为治所，专管民讼、财赋，以通判天水军事兼知天水县事入衔，与理为通判，仍三年为任。其措置抚御显有劳绩之人，任满许诸司保明，陈乞军、监差遣。庶几有志事功之人，不惮极边，展效才力。其上件窠阙，仍乞专委制置安抚司于改官授告人内公共选辟，其于边防实为利便。」检正都司拟到，照得所乞将已改天水县为天水军，奏辟初改官人充通判天水军兼知天水县事，自来无此条法，难以施行。今欲创置判官、县令各一员，以天水军军事判官及知天水军天水县事入衔，仍令制置司于经任有才干选人内选择奏辟。故有是命。 
五年八月十三日，权发遣靖州陈谦言：靖州有三县：曰永平，曰会同，曰通道。永平负城之邑，文武通差；会同、通道皆是外邑，多注右选。会同自庆元五年秉义郎石师钧之后，今已十余年无人注授；通道自嘉定元年成忠郎卢元吉之后，今亦数年无人注拟。乞下吏部将此二阙，凡武举出身曾经任人及任子曾试律义经任者，皆许破格注授。任满之后，特转一官。」吏部勘当：「会同、通道二阙，今来申请乞作破格差注，止合差武举出身经任监当资序、有举主二员、年未六十人。其任满旧法得减三年磨勘，今乞特转一官，窃恐太重。欲任满日与减四年磨勘，将二阙作破格差注。」从之。 
九月二十一日，臣僚言：「自今以后，凡有武臣资格合入两淮县令者，除武举 
      
人外，其余并当同文臣任子一例铨试。其在选中，方许注授。两淮县令必须先历武尉一任，庶几稍通文学，粗谙民事，不至为民病矣。」从之。 
七年二月四日，荆湖南路安抚司奏：「郴州桂阳县昨被峒寇残破，先差承节郎张志宁权县令，总管官军在县驻札，提督讨捕。后来捕获贼首，其张志宁解罢职事。绩同诸司辟差从政郎、前衡州录事参军郑必闻充桂阳县令，葺理县治，招集流徒，候任满与减举主三员，内职司一员。本官去替止有半年，其下次人虽已差从政郎陈 ，所是赏格未准指定，合(其)[具]申催促，早赐行下遵守。」诏郴州桂阳县令任满无盗贼疏虞，与减二年磨勘，选人循一资，付吏部施行。 
四月八日，浙东提刑兼知庆元府程覃奏：「四明属邑大率濒海，而昌国一县去州尤远，几与高丽接境。是以为邑令者多不奉法，税租或至于重科，公吏恣行于掊克，细民惮于裹粮，往往陪输而莫诉。正缘县令多是选人，未曾关升，或无举主，或昏缪无能，无所顾籍。欲乞自后专注改官人，庶几知自爱重，悉心抚字，使海岛生齿各安田里，无有愁孍。」诏令吏部今后专注改官人，其见任人且令终满，已差下人令赴部别行注授。 
九年四月二日，臣僚言：「二广气候恶弱，西广尤甚，今资格之合入县令者，必不肯深入瘴烟之地。今欲使文臣之为令者，不惮深入，以惠吾民，惟有减举员以示激劝耳。试 
      
以东广言之。循州之长乐、兴宁，新州之新兴，皆许用两纸常员荐状改官；梅之程乡只用一剡；南恩之阳春满考不用举状。今率是文臣之选人注授，往往皆能律己爱民，以希改秩。此已行之明验也。岂有行之广东而广西最僻绝之地，独不得援此为比乎 (此)[比]二广守臣亦有以此为裕民五事之献者，融州守臣赵善淇乞以怀远邑令比附阳春、河源推赏，柳州守臣郑肃乞以马平、柳城、洛容比附东广诸邑推赏，皆乞量与减员。广西诸邑合减举员处颇多，如象之武仙、昭之立山、高之信宜、雷之徐闻、化之石城等邑，皆毒 (务)[雾]熏蒸，民生窭悴，户口萧疏，不可不择人任抚安之寄。若推东广减员之令以示激劝。于选人恩数不为泛滥，而遐方小民实均被不赀之施。乞令广西诸司条具诸邑之最恶弱、久阙官去处申上，量与裁减荐员，以为作邑者之劝，庶几少苏岭海无告之民。」从之。 
七月四日，臣僚言：「邑令之职，最为近民。古者郎官出宰百里，本朝仁厚，尤所注意。以至绍兴之诏旨，寺监丞、簿改官，未历民事，与堂除知县。干道之御笔，非任县令不许除监察御史。凡此者，皆责任之不轻，故除用之亦异。是时监司、郡守仰识上心，体察邑令，而无上下不相恤之政，故任邑寄者得以行抚摩之志。二十年来，海内寖有不可为之县。未赴者有偿债之忧，已赴者有镬汤之叹。臣知其故矣，敢略陈之，如零细窠 
      
