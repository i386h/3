<!-- { "loadSidebar": true } -->
神宗元丰二年四月十八日，枢密直学士、尚书右司郎中、知通进银台司陈襄兼权判都省。 
六月二十一日，诏：「诸司承受朝廷批状，有合付案不行者，于月奏状具所碍条贯及如何难疑施行。」 
三年六月八日，诏：「内外官司于中书、尚书省、三司不以有无统摄用申状，唯御史台于三司移牒。」后又诏：「御史台应官司冠『尚书』字者用申状。」 
四年十一月五日，诏尚书都省及六曹各轮郎官一员宿直。 
十二月十日，诏尚书都省弹奏六察御史纠劾不当事。 
五年四月二十六日，诏尚书省寓旧三司。庞元英《文昌杂录》云：「以新省营缮未毕，凡寓治四所：一旧三司，二旧司农寺，三旧尚书省，四三司使廨舍。」 
五月一日，诏左、右仆射、丞合治省事。初议左、右分治，及进呈，始命合治。 
三日，诏尚书省得〔合〕旨下去处并(同)[用]札子。 
七月，诏应定冲替官事理轻重并归尚书省。 
十四日，御史台言：「尚书左丞蒲宗孟、右丞王安礼贺仆射上尚书省，都堂下马。」 
六月十四日，诏尚书省得弹奏六察御史失职。 
七月十四日，诏：「应台察事并由尚书省取索，事小者先约法，送中书省取旨。」 
十月十七日，详定官制所言：「准尚书省札子，官制所定杂事奏钞奏有司事，旧令式并尚书左、右仆射与左、右 
     
丞签书。盖朝廷以法在所司，案法闻奏，禀候朝命，而人主于有司之成务付之执政，执政之官所宜代天工而任赏罚，则人主但闻之而已。朝廷以天下分六曹以治之，都省以总之，六察以按之。六曹失职，则都省在所纠；都省失纠，则六察在所弹。上下相维，各有职守，则奏钞书都省执政官，于理为当。其房玄龄等告身四道，内三卷敕授、制授不书尚书省都省官，内一卷奏钞并着尚书都省官，而不书名。按敕授、制授则尚书省有书有不书者，唐告体制不一。至于奏授，则尚书省具钞奏上，未有不具尚书都省官。然于告身，有不书名者。盖告身翻录奏钞，其钞已付吏部翻录为告，故或不书。今奏钞已书名，即告身止令代书。」从之。 
十二月十五日，尚书省上元丰五年下半年条贯，诏依签改行下。上每进拟敕令，必签贴改定，然后降出。其所指擿事理，皆有司抵(梧)[牾]也。 
六年正月十七日，诏：「给事中陆佃、中书舍人蔡卞看详御史中丞舒亶论奏尚书省录目事，按罪以闻。」先是，
亶奏尚书省凡有奏钞，法当置籍，录其事目。尚书省违法，擅不录目。既按奏，而乃以发文书历为录目之籍。亶以为大臣欺罔；而尚书省取御史台受事簿，亦无录目字，亦奏亶为欺妄。于是诏尚书刑部劾罪。而御史翟思、王桓、
杨畏言：「中书按尚书省事，不应付其属曹治曲直。」故改命佃等。 
十九日，尚书省言：「御史台编《一司敕》，于官制 
     
后，违法请公使钱，御史中丞舒亶直学士院日，于官制后违法请厨钱，台察官朋蔽不言，并乞付有司推治。」诏大理寺鞠之。 
二十四日，尚书省乞都司置御史房，主行弹纠御史察案失职并六察殿最簿。从之。 
十月十六日，诏：「自今臣僚上殿札子，其事干条法者，尚书省依条法议奏。如事理难行，送中书省取旨。」 
十一月十九日，恭谢万寿观回，幸尚书省，驻辇令厅。上顾执政曰：「新省宏壮，甚与官制相称。」王珪等对：「规模制作，皆出圣谟。」次至仆射厅，上又曰：「新省制作非苟而已，卿等宜率励官属，勉修职事。」既又召尚书侍郎以下，随其曹问以所掌职事甚悉。因戒敕曰：「朕所以待遇，(贵)[责]任非轻，宜各思自勉，尽心职事。」乃传诏：「尚书省执政官与五服内未仕者一人承务郎，六曹都司、吏部尚书至员外郎迁寄禄官一等，赐吏史有差。」 
十二月四日，建尚书省成。诏：「入内供奉官、寄内藏库使、庆州团练使宋用臣
迁昭宣使，寄资及迁一子官，文思副使秦士禹等十二人皆迁一官。」赏劳也。尚书省即殿前司廨舍地为之，自令、仆厅事下至吏舍，为屋四千楹有奇。以五年五月癸巳即工，六年十月庚子而成。上稽古董正治官，既复尚书二十四司职事，并作新省，其规摹区处详密曲折，皆出制旨裁定。用臣承诏督工作，壮伟雄盛，近世所未见也。又以旧中书东、西厅为门下，中书省都堂为三司都堂，徙建枢密院于中书 
     
省之西，以故枢密、宣徽、学士院地为中书门下后省，列左、右常侍至正言厅事直两省之后，都承旨司直枢密院之后。由是三省、枢密院位着官仪焕然一新矣。 
七年正月二十六日，上批：「本差内侍守尚书省门，止为与外庭臣僚无交涉，得以尽情几察出入。若申解一贱隶，令禀都省，则动有忌惮，何事不废。自今但干违令出入事命官奏闻，吏史以下送所属。」先是，中书省言：「尚书都省门状，刑部牒，有卖肉人擅入比部门，已送开封府。省门授事，不禀都省，其使臣欲上簿。」 
十二月十六日，诏朝廷封桩钱物令尚书省岁终具旁通册进入。 
哲宗元佑元年诏：「军期、河防、赈救、灾伤之类，从本省札降诸路，以画录黄付本曹。应受御札事大者，送中书省取旨；事小及急速，止本省行讫奏知，仍关报中书、门下。其未便者，听执奏。」 
三月十七日，尚书省言：「请自今奏强劫十人凶恶或军贼五人以上，合降朝旨收捉者，更不送刑部，直送中书省取旨，仍都省置簿，抄录所得朝旨。」从之。 
四月六日，中书省言：「尚书省文书，自来左、右仆射轮日当笔。今来左仆射未谢，右仆射未除。」诏令左、右丞权轮日主印当笔。 
六月二十日，尚书省言：「近有司奏差踏逐官吏短使，不以闲剧，例乞不拘常制，至有直关吏部拟差，多非其人。请自今除军期边防、非常贼盗，先有不拘常制并依旧例外，其余已得不拘常制指挥并罢。自今并令依 
      
条奏举，应合差短使亦如之。如违，委御史台弹奏。」从之。 
七月二十一日，诏都省每季差省曹不干碍郎中一员，赴榷货务检察见在钱物并交引数目申省。及令户部差元丰库监官一员，不妨本职，兼管封桩米、盐钱物。令除本务当支外，每旬据见在数交拨封桩。 
二十四日，左仆射司马光、右仆射吕公着、左丞
李清臣、右丞吕大防等言：「臣等闻王者设官分职，居上者所总多，故治其大要；居下者所分少，故治其详细。此理势之自然，纪纲所由立也。是以《周官》小宰以官府之六属举邦治，大事则从其长，小事则专达。凡宰相，上则启沃人主，论道经邦；中则选用百官，赏功罚罪；下则阜安百姓，兴利除害，乃其职也。至于簿领之差失、期会之稽迟、狱讼之曲直、胥吏之迁补，皆郎吏之任，非宰相所宜亲也。故人有言，察目睫者不能见百步，察百步者亦不能见目睫。言详于近者必略于远，谨于细者必遗于大也。今尚书省事无大小，皆决于仆射，自朝至暮，省览文书，受接辞状，未尝暂息，精力疲弊于米盐细故，其于经国之大体、安民之远猷，不暇复精思而熟虑，恐非朝廷所以责宰相之业也。窃以六曹长官，古之六卿，事之小者，岂不可令专达 臣等商量，欲乞今后凡有诏令降付尚书省者，仆射、左、右丞签书讫，分付六曹誊印，符下诸司及诸路、诸州施行。其臣民所上文字，降付尚书省，仆射、左、右丞签讫，亦 
      
分付六曹。本曹尚书、侍郎及本厅郎官次第签讫，委本厅郎官讨寻公案，会问事节，相度理道，检详条贯，笔判云欲如何施行，次第通呈侍郎、尚书。若郎官所判已得允当，则侍郎签过，尚书判准。应奏上者奏上，应行下者直行下。即未得允当者，委侍郎、尚书改判，事之可否，皆决于本曹长官。其文字分付本厅郎官之时，委本曹长官随事大小凿限，若有稽违，即行纠劾。委的有事故结绝未得者，申长官展，更不经由仆射、左、右丞。即改更条法，或奏乞特旨，或事体稍大，或理有可疑，非六曹所能专决者，听诣仆射、左、右丞咨白。或其状申都省，委仆射、左、右丞商议，或上殿取旨，或头签札子奏闻，或入熟状，或直批判指挥，其诸色人辞状，并只令经本曹长官陈过，尚书、侍郎、本厅郎官次第签押判决，一如朝廷降下臣民所上文字次第施行。若六曹不为接状，及久不结绝，或判断不当，即令经登闻鼓院进状，下尚书省，委仆射、左、右丞判付本省不干碍官员看详定夺。若本曹显有不当，即行纠劾。所贵上下相承，各有职分，行遣简径，事务办集。」御史上官均亦奏：「乞尚书省事类分轻重，某事关尚书，某事关二丞，某事关仆射。」于是三省同进呈：「欲尚书省事旧有条例，事不至大者，并委六曹长官专决。其非六曹所能决者，申都省，委仆射、左、右丞商量，或送中书取旨，或直批判指挥。其常程文字及讼牒，止付 
      
左、右丞施行。若六曹事稍大及有所疑，方与仆射商量。若六曹施行不当及住滞，即委不干碍官定夺根究，庶上下称职，事务办集。」从之。 
三年闰十二月十四日，诏：「陕西、河东蕃官、蕃兵，三路、广西、川陕、荆湖民兵及敢勇效用之属，并隶枢密院，兵部依旧主行。其余路民兵，令兵部依旧上尚书省。应小使臣初补及改转，并吏、兵部拟钞画闻讫，送枢密院降宣。」 
四年，诏以御史刑房为御史催案刑房，并掌催督刑部、法寺稽违案牍。其条限约束并依旧法。 
五月九日，尚书省言：「六曹、寺、监吏额并关防约束，欲罢吏籍案，内外役人增减等，止合随处行遣。应出职而合入流，并直达吏部、都官。欲罢配隶案，所掌配籍并归刑部举叙案。」从之。 
二十八日，尚书省言：「诸州军奏案过限未报，令御史刑房专一主行，仍以御史催案刑房为名。」从之。 
绍圣元年闰四月十八日，诏：「在京官司所受传宣、内降及内中须索及常行应奉，随事申尚书省或枢密院覆奏。及类聚月终奏闻指挥，可并令随处覆奏，即本司官亲承处分须索。仍画所得旨录奏，请宝奉行。其官司奏请得旨，非有司所可行者，仍申朝廷覆奏行下。」 
徽宗崇宁三年四月二十六日，中书省、尚书省送到白札子：「勘会近降朝旨，讲议司限一月结绝罢局。今来见结绝旧文字。欲自五月一日后收到文字并送尚书省施行。其外处合申讲议司文字，今后并径申 
      
尚书省开拆房投下，付逐处行遣。」从之。 
