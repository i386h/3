<!-- { "loadSidebar": true } -->
十一日，大敛成服，群臣奉慰。刘从愿言：「同司天监官按行到永定陵都俸地一段，堪充园陵。」诏可。 
十二日，太常礼院言；「凶仗请下少府监制六十事。」监护使王随言：「准明道三年例，内藏库支钱三十万贯供用，今来更不差顿递使。」诏凶仗增制四十事，钱内藏库支一十万贯，余从之。 
十三日，太常礼院言：「准诏特加服少功，皇亲亦合随皇帝五日而除。」从之。 
十六日，攒于皇仪西阶，群臣奉慰。 
十七日，翰林侍读学士、判太常寺李仲容请上谥曰庄惠皇太后。诏可。议曰：「夫名以
      
宾实，谥以表行，古今之通义也。矧极天子之孝，致四海之养，旌慈仁之烈，答爱育之德，不亦义之大乎 伏惟保庆皇太后柔顺含章，淑明成裕。袭赤泉之遐胄，流太姒之徽音。维俭约之是敦，维谦祗之是履。宽而逮下，动必得中。外族无假借之私，公室尽思勤之意。自家刑国，表里肃然。在昔永定登真，实参付托之重；大明继照，每怀顾复之恩。皇帝爰自缵承，早从依怙，是用追长乐之往制，揭保庆之尊名，亲倚之隆，皇情斯厚。方且怡神黄老，比寿松乔，弗虑弗图，光灵倏閟。因心追远，有恻于上仁；考行易名，式扬于坤范。谨按《谥法》：『维德端严曰庄，慈哲远识曰惠。』伏请上尊谥曰庄惠皇太后。」 
十八日，太常礼院言：「奉慈庙殿见今一间，内庄献、庄懿室殿两头挟屋只收尊号宝册，欲将挟室内宝册法物于本室奉安，将六间分三室，以西为上，奉安神主。」从之。 
二十一日，诏来年二月六日葬讫，八日覆(三)[土]，九日离陵所，十三日宿普安院，就百日五更烧神帛。一行人入京，影座于右掖门入，由景晖门赴慈德殿。即保庆殿也。七日皇后于会圣宫朝拜。八日诸陵朝拜。 
二十三日，太常礼院言：「请两制、馆阁官各撰挽词二首，付太常寺教习。执仪仗人用太常、太仆、金吾左右街司、殿中省、司天监兵卫二千三百三十四人。」奏可。 
十二月八日，太常礼院言：「园陵所过州县，发引前三日至神主回京，并禁乐。群臣于板
      
桥奉辞灵驾毕，次日赴西上合门进名奉慰。祝册文并称『孝嗣皇帝臣某』。园陵监护使应随从官并常服、黑带，皇亲各素服随从宿顿，诣幄殿前立班致奠。所过州县官吏，送迎并常服、黑带，应佩鱼者权去之。皇帝亲行遣奠之礼，掩皇堂毕并九虞祭，并用大祠，具宗正卿行礼。应随从官并陪侍，立班再拜。升祔奉慈庙并每岁五飨，三室牲牢共享羊豕四。大升轝百五十人，輴车挽士二十人，挽歌三十六人，余准昭宪皇太后礼例。」并从之。 
十一日，内降御制挽词二首，令太常寺教习。 
十七日，太常礼院言；「将来神主到京，请于琼林院权奉安，以行升祔之礼。祔庙前一日，皇帝亲行酌奠。园陵沿路十里内神祠，准礼例差官祭告。掩皇堂前夕，合差内侍行祭奠。」诏差(人)[入]内都知王惟忠祭奠，余并依。 
二十六日，太常礼院言：「园陵掩皇堂毕，应随从臣僚并合进名奉慰皇后。神主至京及祔庙，群臣合出城并庙前奉迎。」从之。 
四年正月十三日，诏二月六日掩皇堂，命右谏议大夫孙冲祭告。 
十六日，群臣奉懿册宝告太庙。翌日，上皇仪殿灵座。谥册曰：「孝子嗣皇帝臣祯言：伏以敦仁厚爱，抚育之恩深；尊位大名，推崇之礼备。缅思自己之重，追述累行之节。垂之徽册，表乎公议。恭惟保庆皇太后河汾遗胄，岷蜀遥源。早翼赞于先帝，常参听于内治。时修苹藻之事，动监箴图之戒。简狄佐喾，象应四星；
      
女英嫔虞，道存二典。被文考之末命，增皇太之尊称。拥卫眇躬，绍承丕祚。阴教既洽，孝飨是承。协恭母仪，谒款世室。副袆重翟，服御以光；璋瓒玉齍，祼荐有序。克成从献之义，用达追养之心。逮夫专侍瑶斋，遂受琮镇。避臣名之尊奉，辞岁计之供须。誉蔼紫闱，音播彤史。当锡神祉，以均邦祚，而旻穹不吊，凶咎奄锺。荷顾复之私，每怀欲报；致踊哀之痛，永感不忘。亟下诏书，咸告中外。禁声乐，加服纪，所以申哀素也；陈龙輁，饰凤辒，所以严备物也；祔山兆，升閟宫，所以建陵庙也；订宝谥，勒金策，所以昭德号也。有司定论，庶尹同辞，皆谓严正斋恭之诚，慈哲宽裕之范，积实于既往，流芳于将来，谁曰不然，斯为允矣。谨遣摄太尉、右仆射、兼门下侍郎、同中书门下平章〔事〕吕夷简，奉册宝，上尊谥曰庄惠皇太后。伏惟庆灵垂鉴，蕃数是膺，归安仙园，敷佑皇极。歆岁时之常祀，媲宗社而长存。」 
十八日，启攒宫，帝诣皇仪殿行祭奠之礼。 
二十四日，监护使诣皇仪殿行启奠，奉梓宫升龙輴。至中庭，复行祖奠礼毕，龙輴出宣德右门外，升太升轝。百官叙班，帝行遣奠之礼，摄中书令读哀册。册文曰：「维景佑三年，岁次丙子，十一月乙亥朔，四日戊寅，保庆皇太后上仙，旋殡于皇仪殿之西阶。有司奏谥曰庄惠。粤明年岁次丁丑，二月甲辰朔，六日己酉，将迁座祔于永定陵，礼也。雕辒夙戒，祖奠宵陈，列铭旌于广陌，严仗
      
卫于清晨。孝子嗣皇帝臣祯感慕日增，哀怀天至。礼有数而载加，物无容而不备。惴远卜之遄临，痛慈颜之永閟。爰诏辞臣，奉扬淑懿。辞曰：姬周之胄，发祥凭厚。绵绪蕃昌，庆灵远茂。瑶魄凝辉，珠躔炳秀。华阀挺生，熙辰聿遘。昔在先朝，助宣内治。静顺柔明，温恭 惠。四星耀极，位列其次。六宫修职，坐论其事。率礼无违，秉心罔诐。登进贤才，忧勤寝寐。协和邦教，敦厚人伦。均恩逮下，节用先身。练缯示俭，椒兰蔼芬。休瑞应期，多欢在旦。陪从巡游，周旋间燕。左右图史，朝夕规谏。鼎湖升驾，(王)[玉]几遗言。付(讫)[托]尤重，仪服斯尊。桥山送往，清庙荐蘩。烝烝展孝，翼翼告虔。洪惟圣皇，寔资保育。克爱克慈，是顾是复。显号推崇，徽章渥缛。爰作宝命，乃受琮玉。光辉靡耀，德范弥隆。劳谦降志，冲约处躬。尽还赋邑之奉，屡辞外戚之封。味金仙之妙典，探老氏之渊宗。方怡神于寿域，俄萦衅于璇宫。呜呼哀哉!天乎难谌，高不可问。生也有涯，同归于尽。迫真驭于九清，促千龄于一瞬。呜呼哀哉!中宸怆惨，禁掖凄凉。繐帷掩兮昼阗，攒殿虚兮夜长。嫔媛何依兮攀号殆绝，袆褕弗御兮廞襚深藏。瞻黼筵兮流尘易晦，祔陵园兮拱木相望。呜呼哀哉!龟册告猷，龙輴进辙。服马悲鸣，繁笳怨咽。背层阙之浮云，睇西郊之落月。阅逝波兮不复回，恨终天兮从此诀。呜呼哀哉!阴阴泉(禭)[隧]，森森柏城。上无光兮翳白日，下无象兮巘万灵。想神
      
游兮莫测，惟体魄兮长宁。飨閟宫之严祀兮，昭谥册之大名。同皇基之永固兮，侔厚载以难倾。呜呼哀哉!」礼毕，奉辞，群臣赴城西板桥奉辞。 
二月六日，葬于永定陵之西北隅，群臣奉慰。 
十三日，群臣赴顺天门外立班，迎拜虞主，权安于琼林苑。 
十四日，帝幸琼林苑行酌奠之礼。 
十五日，诏赐监护使已下休假三日。 
十六日，群臣叙班奉慈庙前，神主祔升，行祔飨之礼毕，诣合门奉慰。凡叙班、奉慰、行礼，并赐酒食于幕次。 
十七日，德音：「两京畿内释杖罪，应沿园陵应奉科率，并蠲复赋役。沿路道场，首经僧道并赐紫衣。」 
神宗熙宁二年七月二十七日，命龙图阁直学士张掞摄太常卿，以十月九日瘗神主于园陵。诏、议具别庙。 
九月二十八日，起发，上幸琼林苑奉辞。
 礼 宋会要辑稿 礼三二 后丧 二 张皇后 
      
张皇后
【宋会要】
仁宗明道二年十月三十日，诏故美人张氏追册为皇后。天圣六年九月二十日薨，殡咸宜坊之别第，葬奉先西北隅。 
十一月三日，诏追册皇后官告焚黄进入内。 
十一日，诏遣内侍相视陵园地步，太常礼院详定仪式以闻，务从简俭。 
十六日，命内园使、带御器械岑守素管勾修葺园陵。 
景佑元年正月九日元年：原作「九年」。按景佑无九年，且后文有「乙亥年」之语，景佑二年为乙亥，则此处当是元年，因改。，司天监言：「准诏，太常礼院定到陵台制度，修展墙(园)[围]，移正门户，石作墙外据地步置棘(园)[围]，献堂安鸱尾，别无妨碍。兴修年
      
月至乙亥年二月八日利便兴：原作「典」，据本书礼三七之六一改。。」从之。
 礼 宋会要辑稿 礼三二 后丧 二 郭皇后 
      
郭皇后
【宋会要】
仁宗景佑二年十一月八日，金庭教主、冲静元师郭氏薨，治丧于嘉庆园。 
二十五日，诏以后礼葬，太常礼院详定仪式以闻仪：原作「议」，据本书礼三七之六一改。。 
二十九日，太常礼院言：「参详故郭氏出葬日吉凶卤簿仪仗，欲望比孝章皇后例，坟园陵台依张皇后例，大升轝、影帐欲只彩结。」从之。 
二年正月日，太常礼院言：「出葬日排吉凶仪仗，望自嘉庆院导引出崇明门，赴奉先院。」从之。 
十三日，制曰：「国家推褒宠之恩，不忘于存殁；举追崇之礼，用极于哀荣。其有曾沙降祥，俔天表贵，雅尚清虚之志，素怀冲默之风。脱屣世纷，爰栖于真境；飞名仙籍，奄谢于人寰。邈想音容，特申命数。故郭氏德门锺庆，宝婺分辉。鉴图史之前规，服组(训)[紃]之懿诚。早自玉衣 兆，金屋承荣。统御六宫，久宣于阴教；逮事先后，备罄于孝诚。克彰辅佐之勤，茂着闲和之则。而乃遗情物表，探味渊宗，独抗出尘之心，遂(压)[厌]涂椒之地。灵期遽迫，晞露难留。良增悼往之怀，载厚饰终之典。呜呼!柔仪永隔，内范如存。蹑三景之踪，倏同于万化；应四星之象，复正于徽名。魂而有知，歆兹优渥。宜特追册为皇后，仍令所司择日备礼册命。」 
十七日，诏曰：「朕纂绪膺图，建中御极。念持盈守成之诫，敦自家刑国之风。期表正于万邦，务恢隆于至化。故郭氏早由冠族，
      
选备椒房，允资令人，以宣内治。而顷因忿郁，偶失谦恭，既亏承顺之仪，当行废黜之典，止迁别馆，冀省前非。而屡上奏封，愿为羽服，恳志弥确，敦谕不回。勉从勤请之诚，仍建修真之宇。遽婴沉疾，奄谢昌辰。朕以其入预长秋，仅周一纪，逮事先后，亲奉寝园，存殁若斯，轸悼良切。特申追册之命，复正中壸之名。制礼缘情，靡怀于往咎；饰终漏泽，且慰于游魂。郭氏已降敕追册为皇后，其谥册祔庙并停。咨尔宰司，当体予意。」 
十八日，命知制诰丁度、内侍省内侍押班蓝元用同护葬事，建陵台于奉先院之东北隅。 
