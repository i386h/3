<!-- { "loadSidebar": true } -->
四年十月五日，太常少卿齐庆胄言：「乞照详国朝典故，自今宗庙祠祭并于宗室使相以下轮次选差，非实有疾，不许辞免，庶几祀事益肃，班联可观。乞下大宗正司斟酌，若实年老，艰于拜跪，免差行事。其年齿差高，可以拜跪，欲乞并令本司依上件仪制差充五飨初献行礼。其余差亚、终献等官，亦合照应仪制、指挥轮差。」从之。同日，太常博士章谦言：「如同日祠祭，御史台报阙监察御史，从本寺申礼部关吏部，轮请六曹郎官摄。并不许辞避，更不降敕。如在散斋之内阙监察御史，除初献外，如本祭有郎官，请郎官(设)[摄]监察行事；如无郎官，欲从上请官一员(设)[摄]。行在厘务官、浙西安抚司、临安府属官差充祀祭行事，内无斋舍及无本司者，听于邻近寺观致斋，前一日质明赴(司)[祠]所。每遇祠祭，祗应人前夕须管于祠所附近寺观澡浴，赴祠所祗应，不得辄离祠所。诸色祗应等人如不严肃，及违犯约束，并令监察御史弹奏，无官人送大理寺。内祠祭无察官处，委本祭(官献)〔献官〕检察。」从之。 
五年三月二十七日，太常寺言：「每遇祀祭，依仪制，(论)[轮]请本寺少卿行事。今来太常少卿齐庆胄时暂兼权侍立修注职事，乞依已降指挥，先趁赴侍立毕，径赴祠听省馔、致斋行事。及日后遇祀祭，轮请本寺少卿行事。致斋日分内有朝殿，亦乞依上件指挥。」从之。先 
       
是，国子司业、兼太子左谕德、兼权起居舍人萧燧为仲春上丁释奠至圣文宣王充初献行事，在致斋内，系常朝日分，许趁赴侍立毕，径赴斋，故有是命。 
六年七月九日，诏：「应被差等官，如敢依前托故避免，申乞改差之人，委台谏密切觉察，具名弹奏取旨。」从中书门下省请也。 
十三日，太常寺言：「明〔堂〕大礼，前一(月)[日]朝飨太庙，合差南班宗室，乞降敕差官施行。」从之。员数如(彝)[仪]式。同日，皇叔祖嗣濮王士輵言：「将来明堂大礼，合差宗室行事。士輵见年八十七岁，乞免陪位立班。」诏别庙初献改差嗣濮王士輵，亚献改差恩平郡王璩，终献改差保康军节度使士歆。 
八月五日，皇城司言：「明堂大礼，从驾臣僚祗应人依格将带外，其余应合行事官许带一名，若过数，依阑入法，不以大礼赦原。」从之。此申明绍兴三十一年已降指挥，权依大观皇城司例。十五年八月同此。 
七年八月二日，诏：「自今吏、户、刑三部郎官免差祠祭，如遇阙官，许于卿监馆职通差。」以中书舍人施师点言：「考功、侍右勿使兼二四时祠祭，乞与免差。」故有是命。 
九年七月十三日，诏：「今岁明堂大礼，少师史浩、少保陈俊卿并特令赴阙陪祠，令学士院降(语)[诏]。」浩、俊卿各以疾辞，诏允。十二年十月同。 
十年八月八日，臣僚奏：「仁宗朝，包拯因监祭九宫贵神，见以常朝官充摄行事，遂引唐天宝中故事为言，乞摄太尉者差两制以上，所贵差重其礼，以申崇奉之意。今所祀九宫贵神，三献官类皆用寺监丞簿以下摄行祭祀，虑其太轻，崇奉未至。」诏礼部 
       
同太常寺看详：「今检照，遵用《政和五礼新仪》差官。数内初献系以礼部尚书、侍郎；如礼部尚书、侍郎或阙，依次轮别曹长贰充初献行事。」先礼部、次户部之类。 
十一年六月十五日，臣僚言：「臣闻礼典有大祀、中祀、小祀之别，主其祀者有宰执、侍从、卿少、博士、郎官之异，亦曰尊卑隆杀，惟其称而已矣。今或大祀，而合主于侍从者，乃代以寺监丞簿；中祀而合主以卿少者，乃代以局务官。品位邈绝，为礼不称。礼非其礼，敬何从生 祭而非敬，祭何益焉!欲望明戒有司，自今祭祀委官，必当一遵礼法。如果拘于职守，适有疾病者，须是未受斋戒之前报闻，当差一等班列充代。」从之。 
十二年八月十五日，太常少卿朱时敏言：「臣闻祭祀之有斋，非虚文也，所以致其诚敬之心，求于恍惚神明也。散斋七日以定之，致斋三日以齐之，散斋于外，致斋于内。散斋、致斋，名言不同，在外在内，存诚则一，盖使之愈久而愈敬、益深而益严耳。礼经所戒，祭律所禁，莫不皆然。而今之所谓斋者，散斋不废宴集，〔致〕斋不废游观。夫独不忍数日之不宴游，举礼律而弃之乎 祖宗郊丘之岁，车驾至青城，召侍从观水嬉，登龙警场。至神宗以为非致斋所宜，罢之，至今斋日悉止游幸。陛下昭事天地，孝飨祖宗，礼敬百神，内则尽志，外则尽物，得其道矣，百官有司，岂所当忽 望明示禁戒，使各齐心，以助精禋。祭则受福，当非虚语。」从之。 
九月十四日，诏： 
       
「今岁大礼，皇孙、安庆军节度使、平阳郡王扩令陪祀。」 
十月十三日，宰执进呈起居舍人李巘奏：「窃见郊禋之祭，命官行事，或环列坛垓，或周 营壝，或执事登降，或陪祠左右，皆所以尊天礼神。然赞导之吏利于速集，往往先引就位，以待行礼，漏下或数十刻，尚未及期。立俟既久，筋力有限，(徒)[徙]倚疲顿，或至倒侧。及当行礼，多不如仪，肃敬之诚，何从(生而)[而生] 恐未足以仰承陛下钦崇寅畏之心。乞下有司，将来祀礼，如引行事等官，虽在时前，亦须稍(远)[近]行礼之时，方令就位，不得多经时刻，使至疲顿。务在肃敬，无或惰慢，庶几可以尽事神之礼，而不失重祠之意。」上曰：「此说甚当。朕往日在潜邸为亚献时，催班亦早，时风紧帘疏，颇觉难待。况百官既无幕次，又立班太早，所谓虽有肃敬之心，皆倦怠矣。盖引班吏只欲早了佗事，宁顾时之未可 今次须先二刻催班，卿可喻与礼官。」 
十五年六月十三日，权刑部尚书、兼侍讲、兼太子詹事葛邲言：「当郊之际，天地、祖宗，陛下之所亲飨，百神从祀，遣官分献。然神有尊卑，官有大小，不可以不求其称。如天皇、北极、神州、后土、大明、夜明，与夫五帝、五岳之类，居天地之次，为百神之最尊，而国家之所甚重者。考之旧礼，乃止遣寺监丞簿分诣，无乃不称欤 臣尝求其故，盖宰执既为五使，而侍从、卿监、郎官又皆在应奉执事之列，故分献例差寺监丞以下，初不问其秩之不 
       
等，而礼之不称也。今秋大飨明堂，既在谅阴之内，太庙、景灵宫只是遣官行事，则应奉执事之官自当减省。乞差近上官诣近上神位分献，庶于礼为称。」礼部、太常寺看详：「今来明堂大礼，所设神位系并依淳熙九年外，其两朵殿分献官五员，乞差寺监丞以上充分献行礼。」从之。 
绍(兴)[熙]二年四月十三日，太常少卿耿秉言：「祀事以(以)敬为主，每祭必用三献。以一献为未足，则再献；以再为未足，则又献，示诚敬之有加。过三则渎矣。初献以甲充，亚献必别以乙充，终献则别以丙充。各先其斋戒，以达其一时之敬，与神明交，庶或飨之。窃见祠祭行事官自受誓戒之后，或有疾故，则以次官兼摄。如初献有故，乃以亚献兼摄初献；如亚、终献有故，则以一摄二。适奠爵于神之前者此人，再奠爵于神之前者又此人，慢渎孰甚焉!乞今后三献官如有疾故，则于押乐、奉礼、捧俎等官内选择，以足献官之员，庶几三献各异其人，不至慢渎。其献官之外有阙，自从旧例兼摄。」从之。 
庆元元年正月二十三日，臣僚言：「恭遇哲文神武成孝皇帝神主祔庙，陛下亲诣重华宫，行宁神奉辞之礼，然后迎奉神主，即于太庙。千官在列，百执趋事，严恪无或不虔，亦知宗庙重事，国家大典，不敢轻也。然诚之所寓，三献而已，神之鉴否，惟是之视。今之献官，乃有甚不然者，以钱塘县尉师逯为终献官是也。事莫重于宗庙，官莫卑于 
       
县尉，以至卑之官，行至重之事，何礼敬之不孚，情文之不副也!臣按《政和五礼新仪》，太庙、别庙，亲王、宗室使相、节度使并郡王、观察使以上为初献，宗室正任以上为亚献。今纵阙官，何至以一尉通摄乎 若以不曾受誓为嫌，则以亚献兼终献可也。今事已无及，但惜以卑官行重礼，不能体陛下孝思之诚，无以慰孝宗降鉴之灵耳。臣求其故，盖由近上宗室惮于致斋行礼，多以疾辞，临时仓猝，遂令通摄。乞申饬有司，自今有事于太庙，行事官则依《五礼新仪》定差；有辞疾者，则令内侍省押医看验。庶几官称其事，实副其名，祀事孔严，神明顾飨。」从之。 
八月二十六日，臣僚言：「窃见近来祠祭，每于受誓宿斋之次，所差官以疾辞者率是数人，不免委以次官通摄，至有簿、尉、监当而充献官，甚不称陛下咸秩群祀、揭虔妥灵之意。窃原人情纵弛，前后相袭，弹劾未及，得以自肆，固是一说；然吏部所差员数有限，而祠祭无月无之，一旬之间至有三四，又有同时数处者。如职事稍冗，被差频并，却有所妨。官清务简，莫如馆学，宜于礼文，所(不)不当略。矧国之大事在祀，若视为烦浼，不屑为之，臣子之恭，岂应有此!乞下吏部置籍消注，将馆学照前后所差职事体例，与寺监等处一等轮差。除太学私试，先期将锁院、开院日分报部照应外，如所差官托疾推免，当(尊)[遵]承条格，弹奏施行。」从之。 
三年二月七日，臣僚言：「礼 
       
莫严于祀宗庙，祀莫重于奉神主。鹢室肃开，拥持出入，榻位俨设，陟降奉安，备尽恪恭，罔敢失坠，此宫闱令之职也。执事匪轻，差官宜择。臣备员分察，监祭非一。窃见所差官闱令，年齿幼小者率居其半，其年未长，人物短小者，难于攀取，易于乖疏，进止周章，步趋惶遽。职奉神主，岂比他官 礼或有违，臣实惧焉。乞日后遇祭宗庙，应差宫闱令必择长成重厚之人，仍不许托疾避免。庶几谨于执事，宜于大体，有以仰副陛下寅奉宗庙之意。」从之。 
