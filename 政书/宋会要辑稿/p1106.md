<!-- { "loadSidebar": true } -->
东、西措置犒赏酒库共六十四库，拨付三衙，分认课额。今逐司族速差人交割族：疑误，据文意当作「疾」。，令户部依此以十分为率，殿前司四分，马、步军司各三分。其息钱每岁分上、下限，赴左藏南库输送，余息充逐军赡军及造军器等。 
十三日，司农少卿兼点检措置犒赏酒库陈良弼言：「湖州长兴县有管和平瓶窑一所，今来和平酒库已拨付殿前司，所有上件瓶窑乞从朝廷一就拨付殿前司交管，依元额认发息钱。」从之。 
二年三月十六日，户部侍郎曾怀言：「行在赡军激赏十五酒库，全籍监官悉心措置，近来多有弛慢不职，课额亏欠。乞许本所申奏，与换授岳庙从臣差择，不以寄居待阙文武官抵替，及依已得旨，先次权摄一季，(侯)[候]果可倚，正行辟差。」从之。 
四月九日，诏废罢开州温汤井隔槽酒务监官，就令监盐(并)[井]官同清水知县兼，监正令槽户兼收，仍督责槽户须究心趁办，务要增羡。 
五月二十五日，诏临安府安抚司酒库悉归赡军，并将赡军诸库共并为七库。临安府及安抚司酒务，令户部取三年所趁息钱，以一年酌中之数立为定额，却于赡军库息钱拨还。以户部侍郎兼点检赡军激赏酒库曾怀言：「行在赡军诸酒库比年以来，亏欠日积，自绍兴三十年前，总诸军所欠已数百万贯，三十年后截日终，所欠二百余万贯。缘酒库相继增添，见今已十五所，又子库十一所，并临安府安抚司洒库六所，共三十二所，互相搀夺，缘此利入之源尽归柏户，以致失陷官钱。」故有是命。 
同日，尚书户部侍郎兼提点赡军激赏酒库曾怀言：「近省并诸酒库并减监官，正欲钤束诸处，及点磨簿帐，事体繁重。乞复置签厅主管文字一员，干办公事一员。」从之。 
六月二十日，两浙转运司言：「婺州兰溪酒坊年纳常平名课等钱一万四千余贯，及办户部息钱二万贯，近来本坊沽卖迟细，名课息钱，积压拖欠。据本坊申称：有接界新建、张省二坊败阙，无人承买，乞依条抱买。」从之。 
七月三日，诏赡军酒库以隆兴元年分净息钱为额，临安府、安抚司六务以隆兴二年分净息钱为额。 
十九日，诏：「应诸路人户买扑酒坊，不问已未败阙，尽许特依绍兴二十七年之制，除见欠官钱并在役军吏外，不以有无拘碍，并许以见管已产抵常承买。」先是，臣寮言：「天下坊场败阙者甚多，暗失财赋，不可胜纪。尝究其弊，盖买扑坊场，抵当用本动以万计，非豪右之家不能办。而豪右往往多有官荫，及得解进士依条不许买扑。引用绍兴二十七年九月指挥「引」字前疑有脱字。。」故有是命。 
二十二日，知襄阳府陈天麟言：「乞以新置激赏酒库依荆南都统司并湖北、京西转运司添置酒库例，免分隶经总制钱。」从之。 
十月九日、诏将诸州军外坊绍兴三十一年至隆兴元年拖 
     
欠酒钱并放，以后年分依元立期限催纳，从户部侍郎曾怀请也。 
十一月三日，三省言：「温州诸路将酒坊趁额不及课利，违法科敷民户，其提举官并不禁止。」诏令提举官宋藻具析，申尚书省，疾速禁止。如更有科扰之处仿此。 
二十七日，户部侍郎兼点检赡军激赏酒库曾怀言：「行在赡军酒库并作七库，地里阔远，年计浩瀚，欲望各添辟监官一员。」从之。 
十二月十二日，臣僚言：「赣州并福建路广南等处，以烟瘴之地，许民间自造服药酒，以御烟瘴，谓之万户酒。小民无力酝造，榷沽之利，尽归豪户。乞将应造酒之家，将所造之酒经官税毕，然后出卖，仍将税钱桩发行在。」户部看详：「逐州军风俗不同，又事干财计，乞下江南西、福建、广南东、西路转运司从长相度。」从之。 
十六日，诏建康府笪桥酒库并见管钱物、米曲、醅清、银器什物及脚店等，并依旧拨还萧鹧巴军，差人前去交割管干，开(酤)[沽]收息钱充激赏等支用。 
四年五月七日，左司谏陈良祜乞行万户酒，却将坊场钱于亩头均纳。以其言付户部侍郎曾怀商度。既而上以为难行，寝其奏。蒋芾奏：「目前利害未甚见永远，却为百姓之害，且臣每闻玉音云：他时财赋稍从容，当为百姓蠲减非泛科须、折帛之类。今以坊场钱均之亩头，自陛下始，只利造酒大姓，而非细民之利也。」上语曰：「诚如此。」陈俊卿曰：「今州县意在急于财赋，捕私酒甚严，至于无酒而遭执者。小民无所伸诉，或至破家，但当严于禁戢此弊也。」上曰：「此全在守令。」王炎曰：「守令若贤，虽弊法亦不为民害。如其不然，虽良法美意，反害于民也。」上曰：「诚如是，作法于凉，其弊犹贪；作法于贪，弊将若何 」俊卿曰：「愿付有司，条约捉私酒之弊，不至滥及平民，则虽不变法可也。」 
九月，诏：「四川酒务，十万贯以上场务，酒官任满，与减四年磨勘；谓如在任三年，依额趁收共及三十万贯文以上之类，下准此。五万贯以上场务，任满，与减三年磨勘；三万贯以上场务，任满，与减二年磨勘，更与占射差遣一次；不满三万贯场务，任满，减二年磨勘。以上选人比类施行，并以三年为任。若满三年，即推全赏。成资替者，减三分之一推赏。兼监官：知县并本州岛知、通，比正监官减半赏罚。其已废罢官监，将酒务专委知县拘催官钱去处，任满，催发应干钱足，依正监官减半推赏。如管两务以上，即并逐务酒额钱作一等推赏。诸州傍郭知县更有在州酒务不系罢监官去处，其所得，兼监官减半推赏；两应得者，从一高等推赏。」从四川总领查钥请也。 
十月十八日，诏：「淮东州军有败阙停闭酒坊，出榜限一月召人，酬价不以及与不及元额，但折封日取酬价最高人给付。权以一年为界，每界增钱一分接续开酤，仍令勒邻坊抱认名
     
课。」从本路提举司请也。 
十一月十日，诏：「婺州兰溪酒坊所认净利钱二万贯，量减三千贯，自干道四年为始。」从两浙漕臣沈度之请也。 
五年三月六日，提举江南东路常平茶盐公事翟绂言：「饶、信两州诸县多酝私酒，擅于乡村置立拍户，抑勒乡人沽买，钱每月(月)三二百文，骚扰人民，搀夺常平坊场课利。」诏即日尽罢，计本路监司察觉计：疑误。。 
四月二十六日，权(王)[主]管殿前司公事王逵言：「本司管浙东西酒库二十四所，瓶窑一所，元系户部措置所拨付本司，今乞将上件库仍旧还户部开沽，及将诸军见占本官钱五十一万贯并献纳朝廷，乞行下所属拘收措置。」从之。 
五月八日，总领四川财赋军马钱粮所言：「利州系本所置司去处，其在城清酒务措置收息赡军，乞以四川总领所赡军酒库为名。」从之。 
二十八日，诏：「镇江府都酒务监司二员，内减罢一员，日后止差一员。其见任人且合依旧，已差下人依省罢法。」先是，镇江府言：「本府都酒务每年合趁额钱三万六千余贯，本务监官保议郎张师文、右文林郎叶松年到任已及一年，止趁得钱六千余贯，比额计亏二万余贯，及拖欠本府并经总制官钱四千余贯，难以差破双员管当。」故有是命。 
十二月十二日，诏：「步军司元拨诸暨等二十二酒库，依殿前司例，依旧拨归户部开沽。」 
六年二月十三日，户部侍郎杨倓言：「被旨提领殿前步军司犒赏酒库，乞以提领户部犒赏酒库所为名，就用措置两浙路犒尝酒库所印。诸库系在两浙州县管下，所有理索赊欠、禁戢私酒、本所行移取会，全籍州县官公共协力，如有灭裂违(扆)[戾]，从本所将人吏斟量事体轻重，送大理寺追治。」从之。 
三月二十二日，诏复置涪州在城隔槽酒务监官一员，从四川总领程沂请也。 
二十四日，上封者言：「近来坊场以拖欠停闭为名，欺陷数多，望下有司痛革弊端，请如坊场有拖欠课扑去处，便合停闭，召人承买。其已停闭去处，如州郡见行差置(闭)[开]沽，即合以息钱十分为率，以一半起充上供。如见今空闲，即乞为万户酒均输课扑，从便沽卖。」从之。 
四月三日，明州定海县驻御前水军统制冯湛言：「乞于江阴军置酒库一所，应副统领诸将佐等供给并军需百色支遣。」从之，既而江阴军言：「见额不敷，今既添置，乞减半趁(辨)[办]。」诏既听允，冯谌复请移置许浦，又从之，仍抱许浦酒额。 
五月十二日，诏：「点检(胆)[赡]军激赏酒库所主管干办官，依元降指挥，任满与转一官。如任内替移，许计日推赏。见任人依此。」从本所点检官曾怀请也。 
十四日，两浙转运司言：「婺州兰溪买扑酒坊名课息钱浩大，趁办不及。」诏两浙转运司正辟监官二员，别措置开沽，日后所认息钱依限发纳。日前拖欠息钱，分 
     
限起发。 
闰五月四日，提领户部犒赏酒库所言：「拘收殿、步司所管两浙员从之库，乞将二万贯以上课额库分差监官二员，二万贯以下止差一员。」从之。 
十三日，户部侍郎、提领户部犒赏酒库叶颙言：「元差总辖官三员，访闻如遇差出，百端搔扰。兼都钱库监官一员，乞就令点检所都钱库监官兼管，逐官省罢。」从之。 
六月十六日，诏楚州盐城县南酒库依旧拨付本县买扑措置，从知楚州陈敏请也。 
八月二十八日，诏将楚州盐城县管下堽门酒坊，令淮南转运司依见今立定一界净课利钱数置扑措置沽卖置扑：据下文俞召虎言，当作「买扑」。，以淮南转运判官俞召虎言：「本司于淮东总领所认息买扑到盐城南酒库一所，自行措置开沽。近朝廷从楚州陈敏之请，拨付盐城县买扑，致使本司有失岁计。」故有是命。 
同日，诏楚州故晋东、西店并谢阳店酒坊，增钱令楚州买扑，趁息应(辨)[办]武锋军激犒支遣。从知楚州陈敏之请也。 
九月十六日，太府少卿兼点检赡军激赏酒库查钥言：「本所赡军诸酒库，每岁趁息浩瀚，乞权复干辨公事一员，任满，仍不差替人。」从之。 
十一月九日，诏：「建康府添置行宫酒库一所，将收趁息钱令留守司桩管，贴助移屯军马支遣，听候御前支用。」 
七年正月九日，诏马军司元拨德清等一十八酒库，依殿前步军司例归户部，差官干当，每年应副马军司钱八万贯，充犒赏使用。既而主管马军司公事李显(宗)[忠]言：「欲于见管十八酒库内存留德清、练祁、练塘、莫城四库，共计额息钱七万五千八百七十二贯一百五十四文，就差见管人措置趁办，息钱应副犒赏使用。」从之。 
二月二十八日，诏：「户部将盐官、乌廓两酒务拨付殿前司，其已拨和平、当湖并乌盆、石浦、张浦五处酒库，却行拘收。」从提领官姚宪请也。 
