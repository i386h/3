<!-- { "loadSidebar": true } -->
十月，群牧判官王晓言：「准诏，诸州不堪放马闲田，召牧户耕种，不可许有田输税户弃业分房请占。又缘浮客户多苦贫乏，应募者少。请依州县职田例，招主客户种莳，以沃瘠分为三等输课。其州县官吏、使臣，如招得民力，依元诏批历为劳绩。」从之。 
二年八月，以开封府学究郑麟言，卫州新乡县东有牧龙乡草地百余里，为户民所占，输租税。乃诏殿中丞祖昌世、内侍高班石惟清同往按视，凡得六百九十余顷，冒佃者三之一，并伏还官。以麟补三班借职。 
三年八月，令河北沿边不得焚牧马草地。 
四年十月，群(牝)[牧]司言：「诸监以草地充屯田，遣卒种莳，所入不充其费。今马数益多，阙人牧放，请废屯田，仍为草地，委所属州县标其疆畛，免公私侵占。」从之。 
大中祥符二年正月，群牧制置使陈尧叟等言：「准诏旨，群牧岁息马及万，则分为两监，监标牧马地，令臣等规画以闻。望下京东、京西、河北、陕西转运使并知郓州马元方：除旧系官草地外，应古来坊监、旧牧龙坊草地系官闲田，即标立封堠。其远年逃土及今闲田有与民田相接者，官利市之，或易以沃壤，无妨农种。仍令判官李克勤、田谷往来巡视，俟标定讫，本司上其勤课，请行旌赏。」从之。 
三月，群牧制置司言：「内外监牧所管草地，虽已各起立封识，委随处检校。自今欲令每季具帐付群牧司管系。」从之。 
三月八日，诏曰：「汶上奥区，东巡所出。比从行庆，用慰来苏。苟刍牧之是资，虑农桑之失业。特敷朝旨，永惠斯人。其令侍御史裴宗元、比部郎中袁逢吉、群牧判官李克勤等，所标郓州牧马草地，并特给与见佃户为主。所要牧放草地，别经度以闻。」 
四年十一月，(言)[诏]西窑务停废空闲地，据元系官步亩封标，充牧马草地。仍计会本系检量系：疑误。，起立封堠。 
七年三月，侍卫马军司言，雍丘等县牧马地多，为民所盗耕。诏遣官于本县按籍参定，立堠以表之。 
八月，诏兖州管勾充牧马草地，并给还本主。其系官闲地，亦许人请射耕佃，群牧司不得指占。 
仁宗景佑元年六月二十五日，三司户部副使王沿言：「乞令邢州更不供申群牧司洺州广平监牧马草地文帐。其洺、赵州先许人户佃牧马草地，亦依例施行。」从之。 
庆历二年正月，诏权以同州沙苑监牧马地为营田。 
嘉佑四年五月十九日，差都官员外郎高访往河北路，先与逐监官员标定合召人耕佃牧马地土，不得多占顷数。凡得剩田三千三百五十余顷，岁课一十万七千八百二硕、绢万三千二百五十一匹、草十万一千二百三十束。 
七年在月，诏洺州广平监牧地听民请佃之。以上《国朝会要》 
神宗熙宁元年二月四日，群牧司言：「枢密副使邵(兀)[亢]乞将监牧马剩地各立田官，仰专管耕种之政，以成牧养之利。勘会左右厢马监草地，实管四万八千二百余顷。今约以马五万匹为额，每匹占地五十亩。大名、广平四监共一万五千余顷，剩地不多。并原武监所管凤凰陂八百顷，系自来与诸坊监共占牧放。欲并且依旧外，所有原武、单镇、洛阳、沙苑、淇水、安阳、东平等监地三万二千四百余顷、马三万六百匹、额数占放外，可以择良田一万七千余顷，召人租佃，牧草粟以备寒月支用，委是利便。」从之。 
十二月，权河北监牧使崔台符言：「乞应系牧地人户已占佃者，并令供析所出租税。今后尽归本路监牧司支用。」从之。 
二年十月十四日，诏令群牧司检寻故(也)[地]租帐。 
三年六月二十三日，群牧司言：「知扶沟县姚辟乞自今永占马牧地权给草此处疑有脱文。，欲(令)[今]后院坊、监牧永占草地，如去坊、监地远，即令使臣等驱喝，于近便州府县镇乡村系官屋宇，或寺观、祠庙安泊，支草七分、粮五胜。候晴霁依旧。所须什器，所在官司应副，仍同(供)[共]照管。」从之。 
四年正月十九日，枢密〔院〕言：「诸路见行根括牧地，颇闻搔扰。春耕失时，虑妨农务。欲权罢根括，候将来农闲，别听朝旨。」从之。 
五年四月二十七日，相度诸班直诸军牧地司言：乞依勾当官董钺状，将侵耕牧地分为三等出租。从之。 
七年二月四日，诏废郓州东平监，以其牧地听民出租。 
元丰元年六月四日，诏：「牧地租课，诸路委提点刑狱、开封府界委提点司催纳。每年秋科限满次季具纳欠数，上群牧司；任满无欠或欠不及二分，令本司保明取旨；即及三分以上，并奏 。」 
三年正月二十八日，诏：「(郡)[群]牧废监及诸军班(牝)[牧]地租课积年逋欠，遣太常博士路昌衡、秘书丞王得臣，与逐路转运司、开封府界提点司按租地，依乡原例定租课。据岁输之物，酌三年价为准，及合纳见钱，付逐司为年额。若催趣违滞，以擅支封桩钱法论。」 
六月十五日，都大提举淤田司请以雍丘县黄酉等十棚牧地为官庄田。从之。 
六年六月十三日，提举河北路保甲狄谘言：「卫州远年牧地，乞并拨属牧地官司拘籍，以租课责转运司。」从之，仍令自元丰元年管认送纳。 
哲宗元佑元年二月十六日，永兴军等路提刑司言：「昨民庶状，兴平县灵宝乡诸村地土约二百四十余顷，并纳二税。熙宁五年，本县逼(勤)[勒]退为牧地，乞依旧耕种。令本司定夺闻奏。如本路更有将民户税地改为牧地，亦依此。今看详，欲免纳租钱，令依旧。」从之。 
四年四月二十二日，诏在京院坊监牧马草地近系太仆寺拘收者，听民间仍旧承佃。从文彦博请也。 
绍圣元年六月二十六日，右正言张商英言：「先朝废河北、京西等处马监，募民租佃，而议养马于泾、汧、陇之间，未及施行。元佑初，收已租之田，复置监牧。行之九年，死生羸壮，不足相补，而又买马官历本失陷，殆无文书可考。太仆卿少牵制恩旧，谬悠行遣。望选官会计亏赢，熟讲马政，以修武备。」诏送太仆寺。 
三年七月六日，权知邢州张赴等言：「据知任县韩筠等申：请应有牧地县分，许〔等〕第人户投状指请上色一顷，给付人户，自得耕佃而蠲其租，令养官马一匹。各于所属县籍其毛色、尺寸、齿岁、给付。每岁分番就县令佐点〔集〕。若马有死失，许实时申县，自备印给。非点集日，许私自乘骑，不得出本州岛界若干里。如元佃地人户愿养马者，秪令将文契批凿，除其租数。若请不尽并不愿请者，依条召人租佃。赴等看详，陕西沿边置弓箭手，授田不过一顷，养马一匹，又役一丁，一年之间，备边之日虽平时亦当过其半，与今所陈事理相类，而又无身丁之役，有利无害。望朝廷详酌施行。」枢密院言：「先废罢郓州东平、郑州原武两监，及并卫州淇水两监为一。至熙宁八年，诏河南北见管九监内沙苑监令属群牧司，余八监并废。后尽以牧地募民租佃，所收岁租计百余万。元佑初兴复监牧，所费不赀，殊未见 。议者或欲以牧地召人租赁，官给草料，令百姓畜养。或欲责以蕃息，或欲令逐月赴官司阅视决责，或欲分配义勇保(申)[甲]，或欲分配等第人户。以此，终不可行。今据张赴所称，体究得民间愿得牧地养马，但与蠲其租课，仍不责以蕃息，俾养马人户无追呼劳扰之患。并不愿者，不得抑勒，可以施行。今欲具为条画牓示，令太仆寺雕印施行。应有监牧地分州县晓谕人户，如第四等以上愿请佃，免纳租课，为官养马者，听(赏)[实]封于本县投状。逐县置历收接，月终，具若干状送州。州县并不得开拆，具数申送太仆寺开排，申枢密院看详，取旨施行。」从之。 
四年五月十四日，诏卫州颍昌府马监并废罢。所有牧地，仰太仆寺措置以闻。详见诸州监收。 
徽宗大观元年二月二十五日，提举熙河兰湟路牧马司奏：「据通判会州王大年申：本城迂僻地土，据人户陈状，情愿递相委保，各养马一匹。只乞就拨见佃迂僻地土充养马田土。本司检准崇宁牧马令节文，该说闲田若已请射而无力耕，许募人给养官马，即无人户已请佃见出给租课地土，亦许就拨充养马明文。本司未敢施行。契勘给地养马，与出纳租课，其利略等。今来若将人户见纳租课地土，亦许人情愿回充养马，必当早见就绪。」诏给地养马，一取人愿，当不限已佃未佃之数。 
四月二十八日，都省札子：「提举熙河兰湟路牧马司奏：检会崇宁牧马令节文，即是孳生战马，皆合牧养。行下诸州点检养马官，取汉蕃人情愿收养逐等官马去后，今据诸处点检养马官申：召募到蕃汉人户，往往愿养骒马，出驹纳官。本司契勘，熙河最出产战马之地，若取人户情愿，养骒马收驹者，听从其便。每匹收三驹，以(勘)[堪]收养二驹纳官，一驹给与马户充赏。其孳生到驹，先拨充养马户死损之数。有余，配本路阙马兵士。如系骒驹，本司别无支配，即取朝旨，拨付近里孳生监。有不堪披带出战及不孳生骒马，乞就近拨与马舍，充填递马。」贴黄称：「兼体访得诸州愿养马户例(合)[含]疑虑，恐养战马，缓急朝廷别有差拨。今若令愿养骒马者听从其便，即人户不疑，出息亦厚，牧马早就绪。伏望详酌施行。」诏依所奏，仍每三驹以〔二〕驹纳官，一驹充赏，不限每匹之数。其骒马户不得过堪出战之半。 
二年四月一日，诏：「追述先王寓马于农之意，募人给地，免租收马。行之期年，熙河颇就绪。然徒法不能自行，要在州县协力赴功，以底成绩。可令县镇、城寨、关堡官衔内并带兼管句给地牧马事，佐官同管句，庶使人各知任责。」 
五月一日，诏：「昨降给地养马之法，虽以推行，而地之顷数尚少。访闻多缘土豪侵冒，官司失实，牙吏欺隐，百不得一。自今被差括地之官，限一日起发，亲诣地所。如违及不实不尽，杖一百；故隐落者，以违制论。」 
六月十八日，臣僚上言：「河朔沿西山林木茂密，为逋逃囊橐。良以经界未明，州郡推避。乞应诸路州军有迂僻山林、沮洳、泺淀，牧马监地丛祠等，并令监司递相关会，明立封界，各以图上，剖析利害以闻。」从之。 
政和四年十月二十三日，刑部奏：「据秦凤等路提点刑狱司状：今拟牧地人户久来租佃，若已典当与人，只以见今租佃人为业。即元典当人以一尢钱收赎者听，仍依法养马。若业不离户，却系元业户租佃者，令业户与佃户共养。」从之。 
五年八月二十五日，尚书省札子：「勘会河东给地牧马，尚中行施行一年，方奏到文字，尚不足备，及申乞改用邻县人户给请，复只乞上三等，擅欲改给地牧〔马〕之法。」诏提举河东路给地牧马，尚中行送吏部与远小处监当。
