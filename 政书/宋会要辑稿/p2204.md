<!-- { "loadSidebar": true } -->
使施于有政；卿则欲通经学古，将一意于斯文。其思裕于乃身，尚益尊其所学。」
五月五日，诏：「皇太子辞免临安尹，已降诏允所请，其临安府知、通、签判、推判官并复置。」
 职官 宋会要辑稿 职官三七 左右厢公事所 
     
左右厢公事所


【宋续会要】


     
神宗熙宁三年五月，诏以京朝官曾历通判、知县者四人分治京城四厢，其先差使臣并罢之。凡民有 讼事，轻者得以决遣。从权知开封府韩维之请也。

九月，权知开封府韩维言：「逐厢旧置勾当使臣四员，今并减罢，其开陶渠堑委都水监，救应人户火烛委巡检司，自余事件即令勾当四厢京朝官依使臣例管勾。勘会四厢公事，惟检覆抄札、打量界至、检定贼纵由往、福田院支贫子钱最是奔走不完，若令所置京朝官逐时躬亲点检事头，区断公事，窃虑有所妨阙。乞逐厢依旧存留使臣分管前项奔走之役。」诏许留使臣两员，分左右厢管勾。

十一月十九日，看详编修条例所言：「开封四厢各置官一员勾当断决公事，内杖六十以上罪及枝蔓公事不许收接文状依旧外，取到逐厢一月之内决断事件不多，欲止令京朝官两员分领两厢决断，所是旧来四厢使臣仍旧存留，以备诸般差使。」从之。

十二月八日，诏：「京城里外雪寒，应老疾孤幼无依乞丐者，令开封府并分擘于四福田院住泊，于额外收养。仍令推判四厢使臣依旧福田院条约看验，每日依额内人给钱

      
养活，无令失所。其钱于左藏库见管福田院钱内支给，候春暖即申中书住支。」
四年七月，知开封府刘庠乞罢勾当左右厢公事官，诏不许。

哲宗元佑元年，诏府界捕盗官吏隶本府，与都大提举司同管辖而掌其赏罚，置新城内左右二厢。

六月二十七日，权知开封府谢景温言：「京师新旧城内惟有二厢，遇夜公事解送遥远，请于新城内外左右置二厢，通为四厢，添举文臣二员，量增人吏。」从之。

四年，诏罢新置二厢。

绍圣元年四月十七日，知开封府钱勰言：「熙宁三年，初置旧城里左右厢公事所，元佑元年增置新城里两厢公事，元佑四年废罢增置两厢，今请复置。」从之。

靖康元年五月十八日，诏左右厢公事所厢官并替成资阙。
 职官 宋会要辑稿 职官三七 州牧 
      
州牧


【宋会要】


      
国朝州镇有缺，或遣朝官权知。太祖始削外权，牧伯之缺止令文臣权莅。其后文武官参为知州军事，二品(以)以上及带中书、枢密院。凡开封、河南、应天、大名、真定、京兆、凤翔、河中、江宁、江陵、兴元十一府，冀、兖、青、徐、扬、荆、豫、梁、雍九州岛，皆置牧。天子巡狩，于其境行大礼，则州牧备奉引。

真宗大中祥符八年二月，制皇兄楚王元佐特授天策上将军，依前守太师、尚书令、兼中书令，行兴元牧，赐剑履上殿，诏不名。州牧自此始。

天禧元年，元佐领雍州牧，二年加兴元牧。真宗谓宰臣曰：「楚王加恩，兴化府必遣人来，重于烦扰，宜速止之，不烦上京。」兼州府两牧自此始也。

景佑二年十一月，制雍州牧兼凤翔牧荆王元俨为荆南淮南节度使，行荆州、扬州牧。二州牧自此始也。

【宋会要】
(徽宗宣和七年十二月二十二日重太子除开封府牧)崇宁二年五月十
一日，户部尚书左肤等言：「崇宁诏旨，开封府置牧，皇子领之，请制禄令。」诏如执政官
，立为定制。


宣和七年十二月二十二日，皇太子除开封府牧。时上有内禅之意，用本朝故实也。

淳熙四年四月五日，诏皇子魏王恺特授荆南集庆军节度使，依前开府仪同三司，行江陵尹，判明州，兼管内劝农使，兼沿海制


      
置使。
五年闰六月十三日，诏皇子荆南集庆军节度使、开府仪同三司、行江陵尹、判明州军州事、兼管内劝农使、兼沿海制置使魏王恺特授永兴成德军节度使、雍州牧，依前开府仪同三司、判明州、兼沿海制置使、魏王。八月二日，诏雍州牧铸印，以「雍州牧印」为文。亲王带牧随本镇。
十月四日，礼部、太常寺言：「亲王出镇加牧合行礼例，今参酌比附魏王昨判宁国府见客礼例，条具下项：一、接见寄居及过往前宰执、使相、两府、太尉，俟亲王出厅降揖序坐，茶汤毕，就厅上轿。一、接见见任寄居文臣侍从官以上，武臣正任观察使以上，及见任三衙管军、知阁，俟亲王出厅赞请某官，俟到位赞揖讫就坐。点茶毕，出笏取覆讫，赞就坐。点汤毕，出笏揖，就厅上轿。内文臣曾任侍从以上、武臣曾任三衙以上同。一、见长史、司马并见任本路监司及寄居过往监司、诸州知州，俟亲王出厅系鞋，赞请某官，俟到位赞揖就坐。点茶毕，赞掇转倚子，出笏取覆讫，不点汤，揖，巡廊退。一、见任寄居、过往参议官并诸路知军、王府记室参军等，欲并依昨来判宁国府体例。」从之。
 职官 宋会要辑稿 职官三七 行府 
      
行府


【宋会要】


      
太祖建隆元年九月，以侍卫亲军副都指挥使、归德军节度使石守信为扬州行营前军都总管，兼知扬州行府事。

开宝二年三月十十四日，以知制诰卢多逊权知太原行府事。

二十五日，以右赞善大夫张渎充行府推官。

四月，命殿中侍御史崔愚通判太原行府事。

八年六月，以太子洗马马处璘权知润州行府事。

太宗太平兴国四年正月十二日，以宣徽南院使潘美充北路都招讨，兼制置太原行府军粮等事。

十三日，以盐铁判官奚屿通判太原行府事，户部判官杜载为太原行府判官。

六月，以宣徽南院使潘美知幽州行府事，度支判官奚屿、户部判官杜载并为行府判官。

雍熙三年正月，以右谏议大夫刘保勋知幽州行府事。

 职官 宋会要辑稿 职官三八 节度使 
     
宋会要辑稿 职官三八

节度使
【宋会要】

干德元年二月，天雄节度使符彦卿来朝，上欲使彦卿典兵，枢密使赵普以为彦卿名位已盛，不可复委以兵柄，屡谏不听。宣已出，普复怀之请见。上迎谓曰：「岂非符彦卿事邪 」对曰：「非也。」因别以事奏。既罢，乃出彦卿宣进之。上曰：「果然，宣何得在卿所 」普曰：「臣托以处分之语有未备者，复留之，惟陛下深思利害，勿复悔。」上曰：「卿若疑彦卿，何也 朕待彦卿至厚，彦卿岂能负朕邪 」普曰：「陛下何以负周世宗 」上默然，事遂中止。 
开宝二年九月，上燕蕃臣于后苑，酒酣，从容谓之曰：「卿等皆国家宿旧，久临剧镇，王事鞅掌，非朕所以优贤之意。」前凤翔节度使兼中书令王彦超谕上旨，即前奏曰：「臣本无勋劳，久冒荣宠，今已衰朽，乞骸骨，归丘园，臣之愿也。」前安远节度使兼中书令武行德武行德：原作「武德行」，据《长编》卷一○乙。、前护国节度使郭从义、前定国节度使白重赞、保大节度使杨廷璋竞自陈攻战伐阅及履历艰难，上曰：「此异代事，何足论!」庚子，以行德为太子太傅，从义为左金吾卫上将军，重赞为左千牛卫上将军，廷璋为右千牛卫上将军。 
太宗太平兴国二年八月，上初即位，以少府监高保寅知怀州。怀州故隶河阳，时赵普为节度使，保寅素与普有隙，事多为普所抑。保寅心不能平，手疏乞罢节镇领支郡之制，乃诏怀州直隶京，长吏得自奏事。于是虢州刺史许昌裔诉保平军 
     
节度使杜审进阙失事，诏右拾遗李瀚往察之。瀚因言：「节镇领支郡，多俾亲吏掌其关市，颇不便于商贾，滞天下之货。望不令有所统摄，以分方面之权，尊奖王室，亦强干弱枝之术也。」始，唐及五代节镇皆有支郡。太祖平湖南，始令潭、朗等州直属京师，长吏得自奏事。其后大县屯兵亦有直属京师者，兴元之三泉是也。戊辰，上纳瀚言，诏豳、宁、泾、原、鄜、坊、延、丹、陕、虢、襄、均、房、复、邓、唐、澶、濮、宋、(毫)[亳]、郓、济、沧、德、曹、单、青、淄、兖、沂、(具)[贝]、冀、滑、卫、镇、深、赵、定、祁等州并直属京，天下节镇无复领支郡者矣。兴国三年复镇，盖遥领也。按此时已尽罢节镇所领支郡矣，而《实录》兴国七年五月辛亥又书诏以泾州直属京，不知何也。今削去不着，然更须考之。 
景德二年二月三日，节度使石保吉、葛霸受命，上言乞罢拜授纶诰之仪，以帝母后心丧之故也。从之。拜授当出干元门，用鼓吹戏马优乐前导归地，盖国朝旧规，宠藩帅也。 
元佑六年十一月九日元佑：原无，据《长编》卷四六八补。，制以观文殿大学士、右光禄大夫、知河南府韩缜为武安军节度武安：原倒，据《长编》卷四六八乙。、冀州管内观察处置等使、河东路经略安抚使，兼知太原军府事。 
崇宁四年，赵州为庆源府，仍以为庆源军节度使。 
燕王俣，大观元年正月改授淮南安武军节度使。 
二年，瀛州为瀛海军节度，乐州赐名向德军节度。 
三年，融州 
     
为清远军节度。 
政和元年正月十一日，制以定州管内观察使、枢密都承旨郭天信为安武军节度使安武：《宋史》卷四六二《郭天信传》作「定武」。、佑神观使。是年，琼州为靖海军节度。 
二年九月二十九日，诏节度使以下更不带持节等，只称某军节度使之类。 
四年五月二十日，制静难军节度观察留后、直睿思殿杨戬为彰化军节度使，依前直睿思殿。是年，拱州复为州，仍旧为保庆军节度。 
五年，汝州为陆海军节度，浚州为浚川军节度。 
十一月十一日御笔：「昨曾降诏，以非缘制礼作乐、开拓一路，内侍臣僚不持节钺。比以蓝从熙领冬祀坛壝斋宫事，已降旨与节度使，亦缘礼祀。深虑今后以他事援以为例，可令三省、枢密院遵守前诏，仍许执奏。」 
七年，渭州为平凉军节度，鼎州为常德军节度。 
重和元年，泸州为泸州军节度。十一月二十六日，端州为肇庆军节度。 
宣和元年，宁州为兴宁军节度，均州为武宁军节度，宜州为庆远军节度，光州为光山军节度，睦州为建德军节度，岳州为岳阳军节度。 
皇子模，宣和二年正月以检校太保为淮南节度使，封乐安郡王。 
政和四年十月，涿州赐名涿水郡，为威行军节度。檀州赐名横山郡，为镇远军节度。平州赐名海阳郡，为抚宁军节度。 
高宗建炎元年七月二十九日，抚州改为保成军节度。 
范致虚，建炎二年言者论南阳之陷咎由致虚，责安 
     
远军节度副使，英州安置。 
