<!-- { "loadSidebar": true } -->
五月十八日，续遣少保、镇海军节度使、开府仪同三司蔡攸为河东河北路宣抚副使。于是西师稍集。种师道总东路之众屯白沟，王亶将前军，杨惟忠将左军，种师中将右军，王玶将后军，赵明、杨志将选锋，辛兴宗总西路之众屯范村，杨可世、王渊
      
将前军，焦安节将左军，刘元国、冀景将右军，曲奇、王育将后军，吴子厚、刘光世将选锋，并听刘延庆节制。以刘韐、宇文黄中为参谋，邓珪、邓管为廉访使者。贯初至雄州，令赵良嗣草书，差归朝官张宪、赵忠谕淳祸福。淳得书，执二人斩之。贯知游说不效，遂募武翼大夫、合门宣赞舍人马扩自雄州赍军书及敕牒入燕京招谕。淳亦甚惧，遣大石林牙、萧曷鲁领骑二千屯新城。种师道裨将杨可世乃将轻骑数千，欲直取之。二十六日，至兰沟甸，为大石林牙所败。二十九日，淳益师二万余人渡白沟挑我军，我军遇之，又北。于是童贯以为契丹尚盛，未可图，上亦诏班师，遣诸将分屯。会耶律淳死，契丹无主，太宰王黼力主再兴师之议，于是悉诸道兵二十万，期九日会三关。诏贯、攸毋归，异议者斩，而伐燕之议成矣。 
八月，常胜军管押、诸卫上将军郭药师囚涿州刺史萧庆余，遣团练使赵鹤寿帅兵八千、铁骑五百，并一州四县民士上表来降。 
二十九日，西路统制刘光世与契丹迎战于易州之南，光世稍却。州人赵秉渊等杀城中契丹，遣人纳款，卫尉少卿、通判易州王鉴以州降，于是涿、易皆下。拜药师恩州观察使，余命官有差。以常胜军八千、易州义兵五千，并隶刘延庆前军，为乡导。萧太后闻常胜军降，遂遣永昌宫使萧容、干文阁待制韩昉来使，奉表称臣。 
十月十三日，手诏：「应收复及已归附州县，见 
      
禁罪人，除抗拒王师及谋不轨外，余罪无大小并赦；见停废文武官将校、公吏人，并许所在自陈，当议甄叙，随才任使；流配人悉迁之；逃亡及为盗贼者并释罪，令归业。」又手诏：「应日前无名科率抑配及一切烦苛之令，敕诸州一一具闻，当悉行蠲罢。不必待报者，宣抚司除之。积欠税赋若公私子钱皆免，人户委州县长吏招诱以归，加意存抚，贫乏饥民「贫乏」下原有「若」字，据《三朝北盟会编》卷一○删。，并以官粟赈给，无令失所。略获人口者，各寻付其家，违者重寘典刑。」又手诏：「见居官耆俊若有功卿士，已议褒擢外，有怀才抱艺、堙沉下僚，或素为乡里所推、未被试用者，敕宣抚司及州县长吏询采以闻，当不次擢用。其以忠直得罪虏酋，或为权幸排斥，或以诖误抵罪者，并以闻，咸当甄擢咸：原作「或」，据《三朝北盟会编》卷一○改。，永用为劝。」 
十五日，诏燕京为燕山府、广杨郡、永清军节度使。 
十八日，诏蔡攸知燕山府。 
二十二日，以得涿、易二州，百官诣紫宸殿称贺。 
六年正月十四日，诏：「伪四军大王夔离不擅即伪位，爰饬六师，大败于燕山燕山：原作「峰山」，据《宋史》卷二二《徽宗纪》四改。，传首京师，可择日御紫宸殿受贺。夔离不首级，依典礼送太社库。」自金人屯白水泊，遣乌歇及高庆裔来归，缘前日遣曷鲁、大迪乌等归，不遣使，疑吾有谋；又闻童贯大军趍燕，恐吾自取燕，则岁赂不可得，故专遣使来。朝廷遣赵良嗣、马扩报其聘。良嗣等至奉圣州，与其国相蒲结奴计事，彼欲不论元约，止以燕京六州二十四县归于我，平、栾等州并
      
不在许与之数。盖知刘延庆等还师故也。留马扩从军，再遣李靖、王度刺、撒卢母同赵良嗣来。朝廷复遣良嗣、周武仲往聘之。贯、攸再举师，不能下燕，惧无功得罪，密使良嗣祷金人图之，而金兵以先入燕，遣马扩归献捷。良嗣等至金人军前，阿骨打欲燕京税租而不议平、栾等州，再遣李靖、王度刺来议其事，且欲交岁币。朝廷复遣良嗣、武仲同使人往议租赋多寡之数，阿骨打欲得百万缗，良嗣往复辨论，未决。遣良嗣归。良嗣至雄州，以驿书闻，诏亦许之，再遣良嗣至军前。阿骨打大喜，遂议云中地。阿骨打云：「我增百万缗，南朝一言不辞，今求西京，何辞拒之 」遂遣宁术割、度刺、撒卢母赍誓书来，朝廷又差卢益、赵良嗣、马扩报聘。兀室云：「计议已定，近有燕京职官赵温讯等来南，须先以见还，议交燕月日。」良嗣谕宣抚司，以赵温讯与之，乃得其誓书。初，平燕之役，上以三策授童贯，意在保民观衅，不急于攻取也，而王黼暨贯、攸锐于成功，力主兴师之议，调发累年，至是乃入燕云。
 兵 宋会要辑稿 兵八 讨叛二 契丹 大辽附 夏州 交州 夏 州 
      
夏州
太宗淳化五年正月，以侍卫马军都指挥使、邠州节度使李继隆充河西行营马步军都总管，以长州团练使长州：原作「苌州」，据《宋史》卷二七五本传改。、尚食使尹继伦充行营兵马钤辖继伦：原作「纶」，据《长编》卷三五、《宋史》本传改。。先是，李继迁攻围灵州，泊通远军诸堡寨，侵略居民，焚其积聚。帝怒曰：「继迁叛涣沙碛中十年矣涣：原作「换」，据《长编》卷三五改。，朝廷姑务含容，赐以国姓，授之观察使，赐与加等，俸入优厚，仍通其关市，及以银、绥州委其弟兄，恩宠极矣。乃敢如此。朕今命将讨之决矣。」故命继隆等〔讨〕焉。三月，李继隆等平夏州，擒伪节度使赵保忠，收获牛羊、器甲数十万，安抚其民，留兵镇守银、夏 
      
州。蕃汉户八千余帐族归顺。 
至道二年四月，以侍卫马军都指挥使、静难军节度使李继隆为环庆、灵州、清远军兵马都总管，殿前都虞候、凉州观察使范廷召副之，以会州观察使、知灵州田绍斌为灵州兵马都总管、内外都巡检使。未几，召绍斌赴(关)[阙]。先是，命洛苑使白守荣、西京作坊使马绍忠与大将皇甫继明率兵护送刍粟四十万于灵州，令知灵州田绍斌率兵迎援。次浦洛河，会继明卒，守荣等后期一日至，为继迁所围。守荣等(故)〔欲〕击之，绍斌曰：「蕃戎轻佻，勿弃辎重与战，但按辔结阵徐行。」守荣曰：「我不受汝节度，尔但率兵来迎尔，勿预吾事。」绍斌因率所部，去辎重四五里。继迁初望，见绍斌旌旗，不敢击。守荣自欲邀功，遂与战。战败，役夫弃辎重溃走，蹂践死者无数，悉为继迁所获。始，帝令调发车乘，分为三辈护送，寇至易为御而民力不匮乏。转运使违旨，擅并为一，遂致陷没。帝闻之怒，遣国子博士王用和乘传捕转运副使宝玭，系狱验问，白守荣责授洛苑副使，马绍忠责授供奉官，而命继隆等出讨焉。继隆至灵、环，逗挠未进军，诏以深州防御使尹继伦为灵庆兵马副总管，以督其军事。 
七月，以殿前都指挥使王超为夏、绥、麟、府州兵马都总管。 
九月，夏、绥、延行营两路合势破贼于乌白池，斩首五千级，生擒二千余人，获米募军主、吃罗指挥使等二十七人，马二千疋，兵器铠甲数万， 臣称贺。先是，帝亲部分诸将攻讨继迁，令继隆自环州，丁罕自庆州，范廷召自延州，王超自夏州，张守恩自麟州，凡五路，率兵抵平夏，皆授以成算。师已有期，会继隆遣其弟继和驰驿上言路回远，欲自清望峡直抵继迁巢穴，不及援灵武。帝怒，召继和于便殿，诘之曰：「汝兄此行，必败吾事矣。」因手札数幅，切责继隆，命引进使周莹赍诣军前督之。莹至，而继隆已便宜发兵，不俟报。既而与丁罕兵合，行数十日不见虏，引军还。张守恩见虏不击，率兵归本部；独王超、范廷召至乌白池，与贼遇，大小数十战，虽频克捷，而诸将失期，士卒困乏，终不能擒贼焉。 
三年正月，以侍卫亲军马步军都虞候傅潜为延州路兵马都总管，殿 
      
前都虞候王昭远为灵州路兵马都总管昭远：原作「超远」，据《长编》卷四一、《宋史》卷二七六本传改。，西京作坊使石普为关右河西巡检，户部使张鉴调发陕西诸州军粮，知制诰张秉、冯起冯起：原作「冯超」据《长编》卷四一改。、翰林侍读吕文仲持节督之。未几，太宗上仙，遂罢。 
仁宗宝元二年四月，诏以夏国元昊叛命，指挥陕西诸路兵马总管司各常训练兵甲，预备蕃路出入山川道路，并须画时会合掩杀。 
六月二十三日，乃下诏削元昊在身官爵，除去属籍，令陕西、河东点集丁壮，移戍军马。 
九月，斩其伪环州刺史刘乞于都市。是月，昊贼寇延州，副将死之。 
十二月，攻保安军，钤辖卢守懃等击退之。 
三年正月，再攻延州甚急，知州范雍〔招〕诸路并兵雍：原缺，据《宋史》卷六八八《范雍传》补。。二月二日，乃命镇海军节度使、知枢密院事夏守赟为宣徽南院使赟：原作「斌」，据《长编》卷一二六改。、陕府西路马步军兵马都总管，兼经略安抚使，寻加沿边招讨使沿：原作「江」，据《宋史》卷一○《仁宗纪》二改。；龙神卫四厢都指挥使葛怀敏副之。知制诰韩琦、西上合门副使符惟忠为安抚副使，秘书丞田京、太子中允尹洙并签书经略司事，陕西转运明镐充随军转运使。以知经州夏竦为忠武军节度使兼泾原、秦凤经略安抚使。 
五月二十六日，遂除夏竦充陕府西路马步军都总管，兼经略安抚使、沿边招讨使知永兴军，以葛怀敏知泾州代领其事；韩琦、范仲淹并为经略副使，仍同管勾都总管司事；待制庞籍为都转运，耀州观察使夏元亨为副都总管兼沿边招讨使。仍召夏守赟等还阙，以用师无功，更用将
      
帅也。又以太常丞田况为安抚判官。昊贼出入常在保安、镇戎等军，往返环庆而窥延州。康定元年春，鄜延、环庆路副都总管刘平、石元孙与贼接战，获首级甚众。贼先以老弱，继以精兵乘其后，援兵不至，平、元孙死之。是秋，昊贼领大兵寇保安、镇戎，环庆路副都总管任福等副都：原作「都副」，据《宋史》卷一○《仁宗纪》二乙。，自庆州东路声言巡边，战于白豹城，遂分部将士围其城。福押大阵居城(福押大阵居城)南，夜漏未尽，四面合击，平明，大破之。破荡骨咩等族四十余帐，焚其巢穴委聚四十余里。 
五月九日，复以夏竦知泾州，临边制事也。以知青涧城种世衡、通判仪州耿傅计置陕西随军粮草。
九月，诏河东转运使杨偕率并州强壮万人偕：原作「揩」，据《宋史》卷三○○《杨偕传》改。，自鄜鄜：按右引有云：「密诏偕选强壮万人，策应麟、府。」疑「鄜」乃「麟」之误。、府入界。是冬，诏鄜延、泾原两路同进兵入讨西贼。 
