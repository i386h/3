<!-- { "loadSidebar": true } -->
八日礼部言：「皇太妃冠服之属，减皇后五分之一。」诏翰林学士、给、舍、礼部、太常寺同详定。后翰林学士邓温伯等言：「参详皇太妃冠服礼令不载，亦无故事。请参酌裁定其生日节序，请损皇后五分之一。」诏依。所定内冠朵用牙鱼。 
十月二十二日，诏皇太妃出入上下檐子并于内东门内会通门前 下。 
十二月十二日，礼部言：「皇太妃欲依皇后例供进新历。」从之。 
哲宗元佑元年正月十二日，诏：「太皇太后出入仪卫及从驾臣僚对御赐茶酒等仪式，并依章献明肃皇后故事，内不可考者，依慈圣光献皇后例施行。」 
闰二月八日，诏皇太妃遇圣节及生日更与骨肉一人恩泽。 
十九日，诏赐宰臣韩缜：「省所上表，请建太皇太后宫殿，宫曰崇庆，殿曰崇庆寿康；皇太后宫殿，宫曰隆佑，殿曰隆佑慈徽，事具悉。朕以诏承大统，奉事两宫，循六世之燕谋，极万方之至养。露章来上，引义甚明。谓德厚者报隆，而礼盛者文缛。宜开中禁，仰奉慈仪。崇长信之名，备洛书之介福；揭东朝之号，绍太姒之徽音。若稽古初，具存典册。汉家致孝，有朝夕上食供御之廷；唐室承颜，有岁时踵门庆贺之礼。逮于列圣，咸有旧章。顾惟冲人，敢忘继序 所请宜允。候过谅阁，令有司检举。」 
四月八日，尚书礼部言：「太皇太后恩礼已准章献明肃皇后故事，今坤成节所奉已增一倍，其岁时合供奉物亦当依此。」诏更不增奉。 
十二月六日，太皇太后诏曰：「近中书省检详故事，将来服除，百官当拜表上尊号。可依元丰三年诏书，更不检举。」 
二十二日中书省言：「太皇太后权同处分军国事，合依章献明肃皇后故事，用玉宝方四寸九分，厚一寸二分，龙钮。」从之。 
三年六月四日，三省奏尚书吏部言：「同进士出身陈仲宜状，自三班奉职 应合换判、司、簿、尉。为系太皇太后姑之子，依昭宪皇后族孙杜藻例，特与初等职官。今欲少损恩例，与知、令、录。」太皇太后曰：「安敢比用昭宪体例，兼非本宗，只今依条。」 
七月 
      
九日，太皇太后手诏：「皇帝嗣位，于兹四年。皇太妃以恭俭之德，鞠育之恩，虽典册以时奉行，而情文疑有未称。皇帝以祖考之奉，尊无二上，而吾推春秋之义，母以子贵。其推天下之养，以慰人子之心。宜下有司，寻绎典故。」于是诏檐子饰以龙凤，伞用红罗，从卫人各有加，人数见仪卫门。冠服度数并依皇后，其详见冠服门。生辰合奏恩泽之类亦如之。 
八月十四日，诏「皇太妃宫合依皇后所居制度，惟不设鸱尾。」先是，辅臣言：「礼官已议皇太妃礼仪依皇后，宫合亦当准此。缘外廷不见宫禁制度。」太皇太后曰：「皇后所居一小殿有鸱尾，今已展修。皇太妃合惟不设鸱尾，为是皇帝诞育之地，更不欲迁。」遂降此诏。 
十月十四日，诏「皇太妃仪制已依皇后，其所居宫合合与不合称殿及立殿名，其考议闻奏。」于是礼部、太常寺言：「皇帝推崇母道，皇太妃仪制当依皇后。缘尊无二上，理有屈伸。兼检会历代及国朝典故，皇太妃即无称殿及立殿名之制，请如故事。」从之。是日，辅臣奏礼官所议于延和殿。太皇太后曰：「既言并依皇后，应须一一如此。」文彦博曰：「事固有不可尽同者，臣下于皇后有臣妾之称，于太妃则否。晋宋间议论亦曰位号不极，礼不尽恭。」太皇太后又曰：「汉、唐有典故否 此事非因人有求，乃吾思虑所及，恐于礼有阙，故与卿等商议。」佥曰：「汉、唐非正之事不可用于圣朝，若稽典故，当依礼官所定。」 
闰十二月十五日，太皇太后手诏曰：「官冗之患，所从来尚矣。流毙之极，实萃于今。以阙计员，至相倍蓰。上有久闲失职之吏，则下有受害无告之民。故命大臣，考求其本。苟非裁损入流之数，无以澄清取士之源。吾今自以眇身率先天下，永惟临御之始，尝敕有司，荫补私亲，旧无定限，自惟簿德，敢配前人 已诏家庭之息，止从母后之比。今当又损，以示必行。夫以先帝顾托之深，天下责望之重，苟有利于社稷，吾无爱于发肤。矧此恩私，实同毫末。忠义之士，当职此诚，各忘内顾之心，共成节约之制。今后每遇圣节、大礼、生辰合得亲属恩泽，并四分减一。皇太后、皇太妃准此。」先是，太皇太后宣谕辅臣，欲减亲属恩泽，佥曰：「陛下临朝，本殿恩泽自当不限人数，向来止用皇太后例已是数少，何可复减 」太皇太后曰：「今来官冗自宰执以下恩泽皆有减损，本家亦须裁定。要自上始，所贵均一。」佥曰：「此盛德事，容臣等别具进呈。」遂降此诏。 
四年八月二十六日，太皇太后手诏：「皇帝临御，海内晏安，五经季秋，再讲宗祀。克有君德，以享天心，顾吾何功，获被斯福 今有司因天圣之故事，修会庆之盛礼，将俾文武称庆于廷。吾自临决万几，日怀祗畏，岂以菲薄之德，自比章献之时 矧复皇帝致贺于禁庭，群臣奉表于闱佐。礼文既具，夫又 
      
何求 前朝旧仪，吾不敢受。将来明堂礼毕，更不受贺，百官并内东门拜表。」先是，礼官言：「天圣中南郊礼毕，皇太后御会庆殿，皇帝于帘内恭谢，百官称贺于廷，升殿赐酒，辅臣以故事奏禀于延和殿。」太皇太后谕止之，遂降此诏。 
十一月二十二日，太皇太后复诏曰：「王朝盛会，礼见 臣。今有司欲依天圣故事，行会庆称贺之仪。顾惟菲薄，岂敢比隆于先后 来年正月一日更不御殿受贺上寿，皇帝御殿礼毕，百官并内东门拜表如常仪。」 
六年十二月十四日，诏皇太后亲侄女三人并封郡君。 
九年二月二十六日，诏曰：「比朕亲奉皇太后圣谕，皇太妃保育之德着于中外，皇帝虽已备极崇奉，而仪节之间，犹有未称。盖旧仪虽全比皇后，而宫合舆盖之制及出入所由宜有所加，苟于本朝祖宗以来母后之制有所差降，则褒隆之数可施行矣。其下礼部、太常寺，参考典礼仪制及臣僚上笺称名、命妇进见等仪式奏(门)[闻]。」于是群臣议皇太妃所居宫合建殿立名、所乘檐二改为舆、上设行龙五、出入宣德东偏门、百官上笺称殿下、自称姓名、命妇旧升阶上拜今改为殿下出入，仪卫率加于旧。帝又诏曰：「昨亲奉皇太后圣谕，皇太妃特与立宫殿名，殿名圣瑞。坐六龙舆，进黄伞，出入由宣德正门。朕常思皇太妃尊奉之礼未至周尽，今奉玉音，不胜惓惓，卿等可并臣下称呼讲议奏闻。」于是三省议皇太妃坐龙凤舆、伞红黄兼用、遇从皇太后出入止用红，应宫中并依皇后仪制称臣妾外，命妇入内准此。有司供纳之物并称进奉，余依礼官所定。从之。 
绍圣元年闰四月十八日，诏改隆佑宫曰「慈德宫」，前殿曰「慈德」，中殿曰「仁明」，后殿曰「寿昌」。 
十月十二日，以武安军节度观察留后高公绘为镇宁军节度观察留后，恩州团练使向宗回为相州观察使，荣州团练使向宗良为利州观察使。上以宗回等皇太后近属，恭谨少过，故有是命。 
十三日，诏「昨议裁损，中外奏荐宣仁圣烈皇后欲以身率群下，故于亲属恩泽首行四分减一指挥。今兹于奉亲之礼不宜一例裁损，所有皇太后、皇太妃亲属恩泽四分减一指挥宜罢。」 
十一月二十四日，礼部言：「明年正旦朝贺，以宣仁圣烈皇后服制未除，于礼合罢。欲其日百僚诣东上合门拜表称贺，次诣内东门拜表贺皇太后，拜笺贺皇太妃。」从之。 
二年三月二日，诏皇太妃生辰祗应人推恩依皇太后条例。 
五月二十一日，帝谕辅臣曰：「皇太后尝有旨令立皇太妃宫殿名，向礼(宫)[官]止请建殿立名，未尝及宫名，其审议之。」同知枢密院事曾布曰：「皇太妃宫乃陛下降诞之地，今欲名圣瑞，亦宜以圣瑞名宫。」从之。 
十月七日，诏皇太妃合奏亲属恩数并视皇太后例，圣节大礼亦如之。 
      
三年九月三十日，诏：「皇后孟氏可上皇后册宝，废居瑶华宫，赐号华阳教主、玉清妙静仙师，赐紫，名冲真。其居处供帐服用禀给之类务从优厚，称朕所以始终待遇之意。」 
四年正月五日，诏：「皇太妃昔从任氏并继父朱氏，依礼制各以封赠。近访求，适父母悉已物故，未曾明言于朝，乞赐恩礼。其崔杰并李氏可拟始封品秩进呈。皇太妃姓氏已布告中外，更不归宗，止续朱氏旧称。任氏虽非父母之家，亦系近戚，存亡恩命，更不追正。每岁所得亲属恩泽，并奏荐朱、任二家。」 
元符二年九月二日，宰臣章惇等上表言：「中宫虚位，历载于此，宜有建立，协修阴教。望于定省两宫之暇，祗禀慈训，登崇贤淑，正位内治。备举典册之盛，俯慰中外之望」。诏荅曰：「后听内治，以风四方。昔之盛王，茂建贤德。朕若古明训，慎于东求。卿等职在秉钧，诚深体国。以长秋之虚位，援故实而有言。当禀两宫，即颁礼命。用承天佑，俯慰群情，所请宜允。」 
七日，内出手诏曰：「朕以卿等上表请建中宫事禀于两宫，皆以为莫宜于贤妃刘氏。柔明懿淑，德冠后宫，诞育元良，为宗庙万世之庆。中宫特建，非斯人其谁可当 所宜备举典册，以正位号。恭依慈训，即颁礼命。」 
三年徽宗即位未改元正月十二日，上召辅臣面谕章惇等请皇太后权同处分。又顾曾布曰：「事初即再三告太后，乞同听政。」布曰：「陛下圣德谦悒，乃欲如此。然长君无此故事，不知太后圣意如何 」上曰：「皇太后已许，方敢指挥。兼遗制未降，可增入。」 
十三日，诏皇太后权同处分军国事，并依嘉佑、治平故事施行。三省检会嘉佑、治平故事，皇帝御前后殿，辅臣奏事，退诣内东门帘前覆奏皇太后，皇太后不御殿，百司不奏事，不立生辰节名，不遣使契丹。诏恭依。 
十四日，诏先皇帝皇后建宫殿并以元符为名，仍号元符皇后。同日手诏：「朕奉皇太后圣谕曰：『皇帝以践祚之初，请权同处分军国事。遭家不造，所不忍闻。皇帝仁孝，至再至三，继之以泣，勉从动情，暂济艰难，非久便当。退处房闼，除不御前后殿等事已降指挥外，尚虑有司依循故事，如回避家讳之类，可并勿施行。宜布告中外，使谕此意。』朕躬被慈训，敢不奉承 」初，辅臣具天圣、嘉[FJF]佑、元丰故事进呈，天圣、元丰前御殿垂帘，立诞节，遣北使，避家讳，嘉佑末则不然，皇帝间日御前后殿，辅臣奏事退，诣内东门帘前覆奏而已。皇太后谕辅臣曰：「非久即还政，宜只用慈圣故事。」故有是诏。 
