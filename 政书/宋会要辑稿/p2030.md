<!-- { "loadSidebar": true } -->
三年八月四日，诏：「应命官参部而年甲不实，欲冒注授者，与展名次半年，若磨勘而年甲不实，欲冒转官者，与展磨勘一年。限一月许自首改正。」 
四年五月二十七日，吏部言：「欲自今命官到部，会到刑寺有公罪流以下过犯未结绝者，令吏部告示本人，如愿就刑寺结绝者，即(今)[令]开具三代、年甲、乡贯、脚色所供诣实因依，甘伏朝典状申吏部，经备所供，关刑寺，参照元犯，具事因申省结绝。如不愿就刑寺供具，即听候本处结绝施行。」从之。 
五年二月二十五日，吏部尚书韩元吉言：「铨量之法最为近古，乞自今应知州军、知县、县令合铨量者，于癃老疾病之外取其履历。若有过犯，虽不曾推鞫，已经赦宥，并令长贰酌其情理轻重。若 
      
难付以(川)[州]县之寄者，详具别次等差遣。仍具事因申都省及关牒御史台照会。」从之。 
三月二十七日，吏部言：「十三处立战功已离军人，已降指挥，创置破格岳庙，每州差二员，减半请给。今乞改作添差，许修武郎以上指射。如亲民资序人，与添差诸州军兵马都监，监当资序人，与添差监当场务，并不厘务，仍许添差两任小使臣校尉每州亦差两员，亲民资序人与添差诸州军兵马监押，监当资序人与添差监当场务，校尉添差指使，并不厘务。大小使臣内有愿作岳庙者听。」从之。其后六年二月二十八日，吏部又言：「四川(载)〔战〕功破格岳庙，亦乞改为添差，下四川转运司刷阙，出榜差注。」亦从之。 
五月二十一日，敕令所重修《吏部四选通用令》：「诸犯赃罪若私罪情重，拜未历任，承直郎以上未成考。或无举主及停替未成资，并不在选限。即成资后，因前任过犯该停替，听与选。」从之。以吏部侍郎司马伋言，旧令不曾开注，故重别修定。 
闰六月十三日，吏部言：「六部郎官就理关升条：诸郎官任内该关升者，并通实历年限，听理合入资序。本部契勘，郎官昨任外官日，虽已关升，其间于常格合用任数外，多有余剩月日「若止」至「月日」句重复，已删。，若止自曾经关升之后别理考任，不与收使，则与外官无异，而郎官就理关升专条遂为虚设矣。」诏吏部依郎官见行条法施行。 
十二月十五日，诏：「自今吏部窠阙并令铨曹(过)[遵]守见行条法，不得以堂除为名。」先是，殿中侍御史江溥言：「 
      
朝廷近发堂除通判干官窠阙尽付铨部，堂中无阙可以差降。近来有资格不应差注之人，又复巧计经营取旨，径作堂除，令注授吏部窠阙，致有部中以资格授下而复为堂除所夺者。」故有是命。 
六年正月十六日，吏部侍郎、兼权尚书程大昌言：「乞将已射阙该铨量人如实病不能赴铨，且于阙榜之侧注说系某人射下，见病候铨量。不以是何假故，通过十日，许他人射注。」从之。先是，大昌言：「在法，大、小使臣注应铨量差遣人许留一月外，方(今)[令]他人改射。缘此有三弊：凡注阙三员外不许别换，今既占定此阙，妄请病假，旋询好弱虚一月此句疑有误。，又却别授，是为暗坏不许改换之法，一弊也。其人身实在远，凭人代射，旋来赴铨，尚无大害。如不及赴，遂成虚占一月，方碍在部，二弊也。假如甲、乙、丙三人皆该此阙，甲不愿射而丙实欲之，丙(知)[资]次恩例皆在乙下，遂已赂甲，令且占下，旋以病状拖过月日。乙不知其为幸也，遇阙即已别授，甲方退出，则丙遂得之，三弊也。」故有是命。 
十六日，诏：「归正官自今须要亲身到部，有召保官二员，内须要今任满罢日非归正人而同在本州岛军，在内知识官一员。即虽同在一州军，而任诸县官者非。其初离军人，亦于保官二员内召未离军时同营官一员，并后所属，结罪委保正身不系承代诈冒。到部须经长贰亲加引问照验，方得放行添差。」 
九月十六日，明堂赦：「应官员任满批书并四川、二广升改考第、举主、定差使阙恩例名状有小节不圆，取会留滞，并许就行在召本色官二员委保，先次放行。案后取会，如有违碍，依条改正。」自后郊赦同。 
十二月五日，吏部侍郎芮辉言：「川广拟官，以道路回远，径赴本路转运司，参司注授，各不逐季申发，于是有积压之弊。今乞令逐路应有参司官每月先具所理恩例名次申部，本部以所申置 
      
籍抄转，仍每岁参司官脚色置籍申部，庶几定差文字到日，本部得以稽考。至于差注不公者，许集注官先经各路本司、次提刑、制置、经略司陈诉，令各司受理互察。」从之。 
十一日，诏：「自今诸路州军非泛申发京官、选人、大小使臣身亡事故之类，并以每月所申阙状实封，差人赴长贰厅投下，即付逐选施行。」先是，监察御史余端(理)[礼]言：「以诸路州军非泛申到京官、选人、大、小使臣身亡事故，谓之非次阙，吏取货赂隐匿，从当得者已有差遣，方行榜示。缘其申状止是付开拆司，不即赴长贰厅投下。」故有是诏。 
七年二月五日，吏部侍郎阎苍舒言：「乞令诸路漕臣将所部州军每州专委通判一员，三衙并驻札诸军令主帅各委将佐一员，将诸军及外路州、军、县、镇、乡村使臣、校尉如遇身亡事故人当日专状供申本部讫，仍取索付身，关报本州岛，批凿身亡月日，给还本家。」上曰：「如此关防，则可绝伪冒承代之弊。」于是诏依所请。如有违戾，其所委通判并将佐取旨施行。 
十四日，诏：「吏部四选各于岁首刷四川定差二年以下及见阙差遣共一百阙，以待因事到阙之人注授。」先是，利州路转运司言：「近承淳熙三年指挥，吏部四选措置，将四川定差窠阙内每月刷三年、二年以下并见阙去处，许令因事到阙人注授。榜及一季，无人愿就，即行下使阙定差。本司每遇集注，有名次该注某阙，其下名自知不可得，却急赴部先注。缘本司系代铨曹参选注授，兼照得淳熙吏部四选通用令，止将四川不该定差窠阙听本部出一次，其前项指挥冲改上条，于四川漕司集注未便，乞参修条制。」本部言：「已降指挥，难以遽改。昨来措置，每季(遂)[逐]路各刷五阙(岁)[截]留，以待到阙之人。今乞改每季作每年，令四川各于岁首刷本路二年以下及见阙各十员，许因事到阙人注授。分明具阙次下逐路，权不定差上件窠阙。」故 
      
有是诏。 
八月十一日，臣僚言：「乞自今见任执政、台谏子孙并与祠庙差遣，特许理为考任者，即日并罢，应历过月日，仍许他日通理。」诏吏部条具以闻。既而本部条具于后：「一、见任宰执、台谏子孙，京官、监当并知县资序并选人，并差岳庙。一、见任宰执、台谏子孙，京官、知县资序或通直郎以上，并宫观一任。见宰执、台谏子孙，元授内外厘务差遣，已到任人，即日许父祖陈乞改差，仍许通理前任月日。一、见任宰执、台谏子孙，铨试中，入官年久及并任满得替及并：疑衍一字。，或已注授而未赴上者，并许父祖陈乞。一、宰执罢政，台谏改除，其子孙已任岳庙，愿终满者听；或不愿终满而别授合入差遣者，亦许通理。一、见任宰执、台谏子孙，见系知县资序人，所得宫观虽许理考任，(郎)[即]不得当实历知县。一、如遇陈乞祠庙，先关会吏部，于法不碍注授者方差。」从之。 
十二月二十五日，诏：「四川属官令吏部通差京朝官、选人。内选人须注关升有举主人。」先是，权吏部尚书王希吕言：「欲将四川属官二十九阙复归朝廷，其主管官以上则用京朝官，主管官以下则用选人。」故有是诏。 
八年闰三月六日，诏：「吏部目今差注两淮州军差遣，令长贰精加铨量。」 
八月一日，诏：「吏部陈乞阵亡恩泽及委保宗室女夫，不许离军拣汰使臣作保。」 
九年二月五日，诏诸注官不厘务非。不注本贯州。因父祖改用别州户贯者同，应注帅司、监司属官于置司州系于本贯者皆准此。不系本贯而寄居及三年，或未及三年而有田产物力，虽非居住处，亦不注。宗室同。即本贯开封，惟不注本县。先是，吏部条具宗室寄居及庶官流寓州县不许注授差遣。上曰：「寄居不必及七十，有田产不必及三等。凡有田产及寄居州县，并不可注授差遣。可令敕令所参照旧法修立。」至是敕令所增修来上，故有是诏。 
十一月二日，吏部言：「乞将利州路转运司合刷窠阙自今每岁首止 刷一年以上阙，因事到阙人指射，其见阙去处更不 刷。」从之。 
十二月三日，诏自今应不 
      
厘务并不许荐举作厘务，从臣僚请也。 
十年正月十九日，臣僚言：「乞下二广转运司，所有定拟窠阙，须候省(剖)[部]给到差札，方许赴上，不得先令就权。如有不可阙官去处，即于州县见任官内选委，时暂兼权。」从之。 
二月八日，诏：「自今吏部注授沿边职官县令、兵官、巡尉，并令照应格法，铨量人材。」先是，臣僚言：「朝廷除授，既重内地，远塞穷边，人所不乐，至吏部注授昏耄庸缪过犯之人，不得已而就焉，故州县官吏多不称职。」故有是命。 
十一年九月二日，臣僚言：「添差之员，宗室、戚里、诸军拣汰与夫近时十三处立战功人、归明、离军、忠顺官，非泛恩例，其类不一，宜痛加裁抑，纵未能尽削冗滥「冗滥」下恐有脱句。。迩来添差中有元降指挥带任满更不差人者，及其任满，仍再差人；有令再任，有差待阙，源源不绝。乞重行相度，今后遵依元降指挥不差，仍不创置。」从之。 
十二年十月八日，臣僚言：「今年冬祀大礼，制敕所差朝士尚有余者，而吏部所差官亦已备足，舍此之外，了无所用。而吏部自八月间即牒合门，不许放京朝官朝辞，其见在部者，皆拘縻不使去。且以九月论之，至于暮冬，无虑百日，当此盛寒，大可旅桂玉之地，劳费无益。乞下吏部，将见今到堂并在部人除已差官数足外，其不系被差行事者，并听辞谢而去。仍乞自(令)[今]如系大礼年分，并前期两月尽数差定，仿此施行。」从之。 
十一月二十二日，南郊(散)[赦]：「勘会官员任满批书印纸多有小节不圆，见(拟)[碍]注授升改，并四川、二广升改考 
      
第、举(王)[主]定差使阙恩例名次应得格法。缘本路转运司行遣或州军批书不依条式及小节不圆，致取会留滞，有碍参选，并许令就行在召本色官二员委保，先次放行。案后取会，如有违碍，依条改正。」十五年九月明堂赦(司)[同]。
