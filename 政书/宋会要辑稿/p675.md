<!-- { "loadSidebar": true } -->
怀远城此上天头原批：「广南西路。移后。」
仁宗天圣三年五月八日，广南西路提点刑狱、转运司言：「相度郑天益请移怀远军城并古阳县及都巡检廨宇，就江口寨镇江西岸起置，控扼安化等州处蛮人出入，久远甚为稳便。」初，帝虑劳百姓，令本路相度，及言省功便民，从之。 
 方域 宋会要辑稿 方域八 诸城修改移并\qf上\Qf 
     
诸城修改移并上「诸城」上又有手添「修城」一标题。
雍熙三年八月六日，河北营田使樊知古请修城木百万、牛革三百万。帝曰：「万里长城，岂在于此 自古匈奴、黄河世为中国之患，朕即位以来，疆埸无事则有河堤之役。近日边(蜂)[烽]稍警，大河寻即安流，此盖天意更迭垂戒，常令惕厉。然备豫不虞，古之善教，深沟高垒，亦王公设险之义。知古所请过当，重困吾民。」第诏有司量以官物给之。 
咸平四年八月七日，陕西转运使刘综请于浦洛河建城为军，帝曰：「颇有臣僚曾献此议，且城郭既立，又须屯兵，屯兵不多，寇来不可悉战，止闭壁自守，则军城之立未见其长。」吕蒙正曰：「圣虑所及，深得理要，愿罢其请。」从之。 
景德元年四月二十九日，诏：「沿边州军役人修城隍，宜令官吏常切按视，饮食以时，均其劳逸，无过督责，致其逃亡。其北平寨筑堤导河水灌才良淀者，宜罢之。」先是，帝以北边工役烦重，渐及炎夏，虑使者不 
     
能优恤。又周怀政自北面来，帝阅地图，以才良淀地极卑下，至夏秋自有积水，不必劳役，故有是诏。
二年三月十八日，诏河北诸州军城敌楼战棚有隳损者，即葺之，虑罢而列郡废怠故也。 
三年二月十五日，诏：「闻贝州调民修城，颇亦劳苦，即罢之，第用州兵以渐给役。」 
四年三月五日，诏近徙祁州而颇为迫隘，南关旧城令葺以裨益之。 
四年十月一日，诏河北诸州军增葺城池楼橹之具，令转运使、沿边安抚都监分往检校。 
天圣三年八月四日，河北转运使言：「沿边州军霖潦之后，修浚城隍功料甚大，役兵不足，欲伺农隙差乡村强壮共力营葺。」从之。 
六年九月十四日，诏：「河北沿边及近里州军城壁，令逐处总管、知州军、同判、钤辖、都监，如城池敌楼壕堑等摧损，亦并修之。」自通和已来，只修近边州城，今并力修饰之。又诏天雄军城壁并敌楼年深，候将来检计修御河、漳河时，并城壕密令检计，差夫修之。 
明道元年十二月二十二日，河北转运司言：「相度高阳关城壕开淘，别无妨碍。」诏自今春秋但作渥城取土，渐次开浚，不得张皇。 
康定元年三月五日，诏：「陕府以西城池，令都转运司相度，除近边冲要之处即依前敕催督修筑，自余州郡止以役兵渐次兴葺，无得差率人夫，致妨农务。」 
康定元年四月十九日，陕西安抚使韩琦等言：「庆、鄜、泾三州修城，有妨农种，复少兵士以代夫役。今 
     
请听富民献力，自顾人夫修筑三万功者，与太庙斋郎，五万功与试监簿或同学究出身，七万功与簿尉，八万功与借职，十万功与奉职。」从之。 
庆历元年七月，诏：「河北、河东近经霖雨，恐城壁垫坏，及甲铠、弓弩损湿。其令转运、安抚司点检完葺，及所部有衰疾不任职者，(迁)[选]吏代之。」三年正月十九日，以提点河北路刑狱王仪提举本路葺城池、器械，及置堡寨烽火、教阅军阵、市马等事。 
二十六日，诏河北转运、提点刑狱、安抚司提举修完城垒。 
五年七月七日，步军都虞候狄青言：「西事以来，极边州军并已完固，次边不曾修葺，西贼直至泾川，人大惊逃，盖为城壁未完。今西贼纳款，乞将次边州军因暇兴修。」诏令陕西转运司相度施行。 
庆历八年九月十四日，诏河北沿边修城军士月给特支钱。 
皇佑元年三月二十四日，臣僚上言，江淮城壁缺落，乞特加修葺。诏以透贼谩说量葺之。 
五年八月二十一日，诏益、梓州、夔路转运司渐修筑诸州军城池，毋致动民。时言者以甲午年有蜀变，而诸州军素无城郭之豫，宜备御之。及兴工，又赐役卒缗钱。
治平四平六月八日，神宗即位未改元。诏河北沿边当职臣僚常切完城壁、楼橹、器用。 
熙宁二年十月九日，诏：「应河北州军昨经地震，管勾修葺城壁、敌棚、楼橹、仓库、官舍功役官员，的有勤劳，逐州军长吏已下各赐奖谕。令本路更切体量，昨经地震后，缮完城宇，救获官物，内有尽心悉力、优有劳绩者，仰与本州岛长吏同共的确保明闻奏。」 
熙宁三年正月二十三日，诏：「诸州军自来有于城上别作踏路、便门，可以踰城出入者，并令废拆，不得存留。」《续资治通鉴长编》：神宗熙宁三年，赐沧、瀛、莫、霸州、信安、保安军知州军、通判并董役使臣等银绢有差，以地震修城有劳也。秦凤路经略使李师中请废山丹、纳述、干川三堡，增修伏羌寨为城，从之。 
熙宁八年九月十三日，诏：「河北诸州军城壁见兴修外，权住修展。令转运司指挥逐处，据昨来检计合修展城所用楼橹，渐次计置材植，兴造收阁，准备缓急安卓。仍限三日了毕，先具工料闻奏，每季具已修、未修数目申枢密院。」 
九年八月十八日，中书门下言：「福建路转运副使徐亿奏，准朝旨修沿海福、泉、漳州、兴化军城壁，缘约用工料价钱万数浩大，乞借民力兴役，支与口食。」诏亿量岁时丰凶、州军紧慢，依条差夫修筑。 
十年七月十一日，河北西路提点刑狱丁执礼言：「窃考前代，凡制都邑，皆为城郭，于周有掌固之官，若造都邑则治其固，与其守法是也。盖民之所聚，不可以无固与守。今之县邑，往往故城尚存，然摧圮断缺，不足为固。况近岁以来，官司所积钱斛日多于前，富民巨买，萃于廛市，城郭不修，甚非所以保民备寇之道也。以为完之之术，不必费县官之财，择令之明者，使劝诱城内中、上户，出丁夫以助工役，渐以治之。缘城成亦民之利，非强其所不欲也。仍视邑之多盗者先加完筑，次 
     
及余处，庶使民有所保，而杜塞奸盗窥觊之心。」诏中书门下立法以闻。中书门下言：「看详天下州县城壁，除五路州军城池自来不阙修完、可以守御外，五路县分及诸州县城壁多不曾修葺，各有损坏，亦有无城郭处。缘逐处居民不少，若不渐令修完，窃虑缓急无以备盗。今欲令逐路监司相度，委知州、知县检视城壁合修去处，计会工料，于丰岁分明晓谕，劝谕在城中、上等人户，各出丁夫修筑。委转运使勘会辖下五路，除沿边外，择居民繁多或路当冲要县分，诸路即先自大郡城壁损坏去处，各具三两处奏乞修完。候降到朝旨，依下项：一、委转运司先体量合修城州县知州、知县人材，如可以倚办集事，即行差委。如不堪委知州，即具奏乞选差知县。并许于本路官员内选择对换，或别举官。其被替人却令赴铨院，依旧名次别与合入差遣，仍并不理为遗阙。一、令所委躬亲部领壕寨等打量检计城壁合修去处州县，并依旧城高下修筑。其州县元无城处，即以二丈为城，底阔一丈五尺，上收五尺。如有旧城，只是损缺，既检计补完，其州城低小去处，亦须增筑，令及县城丈尺分擘工料纽算，却计合用人工、物料若干数目申差宫检覆，委无虚计工料，即各令置簿抄录，依料次兴修。一、于丰岁劝诱在城上、中等人户，各出人夫，仍将合用工料品量物力高下，均定逐户合出夫数，出榜晓示，及 
     
木博子椽之类，并委转运司勘会有处移那 置簿拘管，从上轮番勾集工役，仍限三年了毕。如遇灾伤年分，亦许依常平赈济法，召阙食人民工役，支给钱米。一、应合用修城动使(之)[支]拨，其椽木亦许于系官无妨碍地内采斫充使。一、应城门并检计合用物料、人工，差官覆检，支破官钱收买，应副使用。」从之。 
元丰二年正月十七日，诏诸路修城，于中等以上户均出役夫，夫出百钱。其役广户狭处，以五年分五限，余以三年分三限送，官为相度，募人或量增役兵修筑。如钱不足，预具数以闻。遇灾伤及三分年，仍权住输钱。 
五年七月二十三日，诏鄜延路见修六寨，其长城岭寨以西接连环庆路金汤、白豹，已指挥环庆路差二万人并边照应。若别无兴作，即是虚勒军马，令徐禧、沈括计议当进筑城寨处，与曾布议定以闻。 
八月二十五日，环庆路经略使曾布言：「洛原故城可以建一城，白豹和市可以建一寨，宫马川可以建一堡。」从之，令李察应副，候鄜延路兵势相接，方兴板筑。 
十一月九日，鄜延路经略司言：「塞门山城逼山受敌，有古城基、井、古壕垠，权本路第三将米赟和募禁兵兴筑，凡七日工毕。」诏米赟减磨勘二年。 
六年九月十二日，河东经略司言：「本路有当修城壁，工料浩大，转运司钱谷有限，必难应副。乞赐度僧牒五分，分与沿边州军，和顾民夫修缮。其次边及近里州军，乞令转运司 
     
就农隙度工料发民夫。」从之。 
元符三年十一月十日，中书省、尚书省送到工部状：「臣僚札子奏，窃见元符元年十二月二十三日朝旨，将陕西诸路并依泾原路申请，不得于近城脚下取土。臣窃谓固护城壁，何独陕西，欲乞天下应有城垒去处，并依泾原路申请施行。(尚)[撅]成坑陷者，限半月令有司填垒，豫为缓急之备。工部勘当，欲依本司所申，如违，其所主修造官科(丈)[杖]八十罪。当职都监、监押有失检察，减罪二等。」从之。《续资治通鉴长编》：元符二年闰九月庚午，承议郎、知吕州文辂，奉议郎、通判泗州沈衔，宣德郎、持服人王高，淮南节度推官、知达州新宁县张湜各特冲替。奉议郎杨阜依冲替人例，王高候服阕日准此。以诉理所言辂等进状语涉讥讪故也。辛未，知大名府韩忠彦奏，乞顾募饥流民修城。从之。 
大观二年五月四日，枢密院札子：「臣僚言，诸州壮城兵士，州军多巧作名目影占，差充他后，不得专任修葺城壁。欲乞责在知通，如任满或非次替移，令递相交割。若有损坏去处，令新任官不得隐庇，具实申枢密院相度，若城壁大段损圮，取旨黜责。所贵知通任责，提辖兵官免有他役之獘，因致损坏误事及枉费官钱。」从之。 
二年五月二十六日，河东路提点刑狱司状：「承都省批下承议郎赵希孟札子：『窃见备城之具，以篾篱为先。河东素不产竹，止以软木条子为之，不经岁月，便成麋烂，难御矢石。今欲乞于怀州、河南府等处根括系官竹园，分作二年，间岁洗斫，令递铺般运，于泽州置场，专委知、通、职官管勾。先沿边，次次边，挨排拨送逐州 
