<!-- { "loadSidebar": true } -->
四月十三日，礼部、太常寺言：「将来明堂大礼，依仪皇帝散斋、致斋，散斋七日，于别殿；致斋三日，一日于文德殿，一日于太庙，一日再赴文德殿。上设正、配位，亲祠行礼；从祠神位，差官分献行事。乞令太史局前期以神位次序具图本申取指挥，降下(绯)[排]办。其御札降，祭告五岳、四渎及朝献景灵宫、前二日。朝飨太庙别庙，前一日应合行事务，乞令有司依淳熙三年郊祀大礼例，检举(绯)[排]办。」从之。 
十八日，礼部、太常寺言：「已降指挥，今次明堂大礼并排设大辇、玉辂。祀前一日，皇帝朝飨太(宗)[庙]毕，乘玉辂入丽正门，降辂乘舆，用平辇。归文德殿宿斋。其大辇及四辂止合后从。」诏除大辇免行排设，余依已降指挥。
五月六日，诏以权两浙转运判官韩彦质为提点一行事务，仍依已降指挥，务从省约，更不差置属官。自后同。 
七月五日，诏：明堂大礼庙献朝飨，亚献差皇太子，终献差永阳郡王居广； 
      
别庙初献差嗣濮王士輵，亚献差恩平郡王璩，终献差保康军节度使士歆。 
二十三日，诏：「明堂大礼，应行事、执事等官务在严肃，有懈怠不恭者，令合门取旨送御史台。」 
九月十三日，文武百僚诣文德殿，奏请皇帝诣斋殿。十四日，皇帝诣景灵宫行礼。十五日，皇帝诣太庙行礼。十六日，皇帝诣行礼殿行明堂礼。同日，明堂礼成，宰臣赵雄等奏：「肇禋总章，积雨骤霁，熙事庆成，神天顾歆，景贶飨荅，舆情胥悦。陛下拜跪虔恭，不御小次，圣躬良劳。」上曰：「敬事天地祖宗，初不觉劳。久雨即霁，星月灿然，殊可喜。」 
淳熙九年六月八日，太常少卿余端礼等言：「太史局缴到《明堂神位图》，数内『传说得之』，本寺检照《春秋正义》：『天策傅说星，《史记 天官书》之文，庄子云傅说得之，以骑箕尾。傅说相商高宗，死而托神于此星，故名为傅说。』及《政和五礼新仪》，太史设神位版，传说在寅阶内壝之内，即不是傅说，此太史局循习谬误，乞改正。」从之。 
七月六日，诏：明堂大礼，以皇太子惇充亚献，嗣濮王士歆充终献。前一日飨别庙，初献差少傅、静江军节度使、充醴泉观使、恩平郡王璩，亚献差昭庆军节度使、濮王位检察尊长士岘，终献差和州防御使、知大宗正事不息。 
九月十三日，车驾诣明堂行礼讫，文武百僚赴紫宸殿称贺。质明，皇帝登门肆赦。毕，上帅文武百僚诣德寿宫上寿、饮福、称贺。恭承太上皇帝圣旨，为泥泞 
      
免到宫。自绍兴元年至此，并详见后《中兴礼书》。 
十五年四月二十四日，太常寺言：「今年九月有事于明堂，检照绍兴三十一年六月十六日礼官议，按礼经丧三年不祭，惟祭天地、社稷，为越绋而行事。元佑之初，大飨明堂，而哲宗居神祖之丧，礼官谓景灵宫、太庙当用三年不祭之礼，遣大臣摄事。或谓圣祖为天神，非庙飨也，当时虽从其说，然黄帝实我宋之所自出，岂得不同于宗庙 今秋有事于明堂，以孝慈渊圣皇帝升遐，主上持斩衰之服，考之礼经及元佑已行故事，并当时礼官所议，窃谓前期朝献景灵宫、朝飨太庙，皆当遣大臣摄事，主上惟亲行大飨之礼。其玉帛、牲牢、礼料、器服、乐舞，凡奉神之物依典礼外，銮驾既不出宫，所有车辂、仪仗、供张、宿顿之属，令有司更不排办。礼毕于殿庭宣赦，及朝飨景灵宫，朝飨太庙，缘皇帝在高宗圣神文武宪孝皇帝谅阴之内，乞依上件典故。」从之。 
五月十一日，权礼部侍郎尤袤等言：「逐次明堂大礼所设神位，沿革不〔一〕。绍兴四年、七年、十年，设昊天上帝、皇地祇、太祖皇帝、太宗皇帝并天皇大帝已下从祀四百四十三位；绍兴三十一年，设昊天上帝、徽宗皇帝并五方(地)[帝]、五人帝、五官神从祀共一十七位；淳熙六年、九年，设昊天上帝、皇地祇、太祖皇帝、太宗皇帝并天皇大帝以下从祀共七百七十一位。今来缘高宗皇帝几筵未除，考于典礼，未合升配。」从之。 
二十五日，宰 
      
执进呈礼官申(谓)[请]明堂画一。上曰：「配位如何 」周必大奏：「礼官昨已申请，高宗几筵未除，用徽宗故事，未应配坐，且当以太祖、太宗并配宗：原作「祖」，据《宋史》卷一○一《礼志》四改。。他日高宗几筵既除，自当别议。大抵前代儒者多因《孝经》严父之说，便谓宗祀专以考配，殊不知周公虽摄政，而主祭则成王。自周公言之，故曰严父耳。晋纪瞻荅秀才策曰：『周制，明堂宗其祖以配上帝，故汉武帝汶上明堂，舍文、景而远取高祖为配。』此其证也。」留正奏：「严父莫大于配天，则周公其人也，是严父专指周公而言，若成王则其祖也。」上曰：「有绍兴间典故在，自可参照，可以无疑。」 
二十七日，太常寺言：「明堂大礼，缘在高宗圣神武文宪孝皇帝谅阴之内，将来行事合服吉服。今皇帝见服布素，乞自受誓戒以后，依典礼权易吉服，至礼毕仍旧。一、文武百僚应行事、执事、应奉官，并禁卫、执打从物等，自受誓戒以后，并合权易吉服，俟宣赦毕依旧。一、九月一日、八日，缘系在受誓戒、散斋、致斋行事之内，免诣德寿宫高宗皇帝几筵前烧香、一、昨淳熙九年明堂大礼，大庆殿作明堂殿行礼，后殿作文德殿致斋，依仪枢密院以下诣垂供殿起居。一、皇帝散斋七日于别殿，致斋三日于文德殿。一、明堂大礼毕，紫宸殿受贺，欲依绍兴三十一年免称贺。一、本季内朝献等，并依典礼权罢。一、恭谢景灵宫等处，依礼例分诣行事。一、明堂大礼，合于行礼殿习仪外，其朝献景
       
灵宫、朝飨太庙，系遣官摄事，更不习仪。」从之。 
七月四日，〔诏〕：明堂大礼，以皇太子惇为亚献，嗣濮王士歆为终献。朝飨太庙，以皇太子惇为初献，少傅、荥阳郡王伯圭为亚献，士歆为终献。 
八月六日，礼部、太常寺言：「起居舍人郑侨言：『大飨之礼，陛下身亲行之，歌乐之作似不可废，其它委官分献与夫先期奏告之所有合用乐者，若设而不作，不亦可乎 今明堂典礼与其它祀事不同，若因而裁定，亦足为将来之法。』奉旨令礼部、太常寺详议以闻。检照景德二年十一月有事于南郊，时 臣上表请举乐，诏郊庙用乐如礼，事毕复寝。熙宁元年，依景德二年故事，并除郊坛、太庙、景灵宫礼神用乐外，有卤簿鼓吹、楼前宫架、诸军音乐，皆备而不作。元丰三年，诏依熙宁元年南郊例施行。今详议将来明堂大礼，遣官朝飨景灵宫，朝飨太庙行礼，所设登歌、宫架、乐舞，缘祖宗已行典礼，欲除降神、奠玉币、捧俎、酌献、换舞、彻豆、送神依典礼作乐外，所有皇帝并三献官盥洗、登降、行步导乐备而不作。」从之。先是，内降御札曰：「朕何神天之顾，赖宗佑之灵。嗣缵丕图，久底多方之乂；亲承元祀，率循三岁之常。礼盖重于合祛，谊并崇于陟配。念方在谅阴之疚，惧莫修肆类之文，祗考前朝考：原作「朝」，据《中兴礼书续编》卷五改。，具存明宪，虽云宅恤，无敢废尊。 缘越绋之文，爰饬燔柴之敬。惟郊丘之夙讲，宜路寝之间祠。位度九筵，务斋精而展事；正成万宝， 
       
资备物以将仪。庶申报本之诚，益茂函生之祉。肆浮大号，用戒先期。朕以今年九月有事于明堂。咨尔攸司，各扬其职，相予祀事，罔或不恭。」《朝野杂记》：明堂者，仁宗皇佑中始行之，其礼合祭天地，并配祖宗，又设从祀诸神，如郊丘之数。政和七年，既建明堂于大内，自是岁以九月行之。然独祀上帝而配以神宗，惟五帝从祀。绍兴元年，上在会稽，将行明堂礼，命迩臣议之。王刚中居正为礼部郎官，首建合祭之议，宰相范觉民主之，乃以(帝)[常]御殿为明堂，但设天地、祖宗四位而已。四年，始设从祀诸神。七年，复祀明堂而徽宗崩问已至，中书舍人傅崧卿请增设道君太上皇帝配位于太宗之次。礼部侍郎陈公辅言，道君方在几筵，未可配帝，乃不行。三十一年，始宗祀徽宗于明堂以配上帝，而礼五天帝、五人帝于明堂上，五官神于东厢，罢从祀诸神位，用熙宁礼也。干道以后，说者以德寿宫为嫌，止行郊礼。淳熙六年，用李仁父、周子充议，复行明堂之祭，并侑焉。逮十四年，高宗崩，明年秋季，乃用严父之典。今郊祀从绍兴，明堂从皇佑，惟岁时常祀则以太祖配冬至圜丘，太宗配(亲)[祈]谷、大雩，高宗配明堂宗祀，盖尤延之为礼官时所请云。绍兴、淳熙，分命馆职定撰十七首撰：原作「择」，据《宋史》卷一三三《乐志》八改。：降神《景安》，圜锺为宫：「上直房、心，时维明堂。配天享亲，宗祀有常。盛德在金，日吉辰良。享我克诚，来格来康。」黄锺为角：「合宫盛德，金商令时。备成熙事，搜扬上仪上：原作「人」，据《宋史》卷一三三《乐志》八改。骏奔在庭，精意肃祗。来享嘉荐，神灵燕娭。」太簇为征：「休德孔昭，灵承上帝。孝极尊亲，严配于位。嘉荐芬芳，礼无不备。神其格思，享兹诚至。」姑洗为羽：「霜露既降，孝思奉先。陟降上帝，礼隆九筵隆：原作「龙」，据《宋史》卷一三三《乐志》八改。。有馨黍稷，有肥牲牷。神来燕娭，想象肃然。」盥洗《正安》：「礼经之重，祭典为宗。上公摄事，进退弥恭。庶品丰洁，令仪肃雝。百祥萃止，惟吉之从。」升殿《正安》：「皇祖配帝，岁祀明堂。冕服陟降，玉佩玱玱。疾徐有节，进止克庄止：原作「此」，据《宋史》卷一三三《乐志》八改。。维时右享，日靖四方。」上帝位奠玉币《嘉安》：「大享季秋，百执扬厉。明明太宗，赫赫上帝。祗荐忱诚，式严珪币。祚我明德，锡兹来裔。」太宗位奠币《宗安》：「穆穆皇祖，丕昭圣功。声律身度，乐备礼隆。祗荐量币，祀于合宫。玉帛万国，驩心载同。」捧俎《丰安》：「备物昭陈，工祝告具。维羊维牛，孔硕孔庶。有嘉维韾，加食宜饫。敛时五福，永膺丰胙。」上帝位酌献《嘉安》酌：原作「昭」，据《宋史》卷一三三《乐志》八改。：「烨彼房、心，明明有融。维圣享帝，礼行合宫。祀事时止，粢盛洁丰。昭受申命，万福攸同。」太宗位酌献《德安》：「受命溥将，勋高百王。寰宇大定，圣治平康。有严陟配，宗祀明堂。神保是格，申锡无疆疆：原作「强」，据《宋史》卷一三三《乐志》八改。。」文舞退、武舞进《正安》：「温厚严凝，于皇上帝。文德武功，列圣并配。
       
