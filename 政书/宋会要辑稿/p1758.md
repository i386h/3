<!-- { "loadSidebar": true } -->
十四年四月二十四日，兵部言：「四川武举正奏名李炎卯言：『西蜀贱士，滥叨奏名。自去岁正月，万里束装，趁赴廷对。实以船小，偶遭风浪，遂被沮留，以致愆期，赶试不前。已引用文举体例，附牓推恩。兵部不照文举旧例，不蒙施行。』照得绍兴十八年指挥，四川类省试合格人赶廷试不及，第一等赐进士出身，余赐同进士出身。优待蜀士，恩宠甚渥，即不分文举许附牓、武举不许附牓。况今举左选正奏亦有三五人赶试不及，皆蒙注授西归。独炎卯未蒙放行，顿失进望，无复归乡之计。」诏李炎卯特与放行推恩。既而本部言：「文举与武举等甲，事体不同。在法，举人已奏名而有故，许次举就试。本部即未曾准四川武举正奏名赴御试不及推恩条例，乞指挥施行。」诏李炎卯特补进武校尉。 
十五年九月十四日，臣僚言：「窃惟开设科目，罗致英俊，贵而三事，亦由此进，可谓重矣。至如武举，素多代名之弊。如今次比试，有试卷与引试弓马 
      
日书簿字迹绝不类者，年甲不同者，已申省部，不令就解试讫。今后更加关防，兵部引试弓马之际，欲令五姓五名，先当试厅亲书情愿结保，如有一名伪冒，保内同罚，然后引试弓马。将来武举省试，亦合一体施行，乞下礼、兵部常切遵用，毋为具文，少戢吏奸，诚为士子之幸。」从之。 
十六年四月十九日，上御集英殿策试武举进士。策题见亲试门。 
二十三日，上御幄殿阅武举射射。 
十七年五月二十五日，诏：「保义郎、差充侍卫马军行司同准备将陈宗臣特降一官，拟承节郎、差充侍卫步军司同准备将陈甡追毁冒授付身，特殿三举。」以临安府言：「陈甡、陈宗臣招，互不相识，各习武举。嘉定九年，宗臣作本贯临安府取中比试，赴解试下，不愿次年赴补，写比试三代户贯，令陈文伟卖与陈甡，得钱二十二贯文。嘉定十年，陈甡隐下本贯温州及三代，妄作陈宗臣姓名、户贯、三代，赴补中格，拨入中吉斋。嘉定十二年科举，宗臣为前举比试卖与陈甡，今赴补恐致重迭，以此作曾祖不记名，赴比试并解试并中。嘉定十三年过省赴殿试，赐武举出身，授前件职，见在任。陈甡在学累试，进补内舍优等，校定该玉宝赦免解，嘉定十六年过省赴殿试，赐武举出身，拟前件职。被缪伯恭得知因依，经都省陈诉，札府追勘，实招情犯。」故有是命。以上《宁宗会要》。 
【宋会要】
 选举 宋会要辑稿 选举一八 宗室应举 
      
宗室应举
      
绍兴三十二年六月十三日，寿皇圣帝登极赦书：「宗室曾经锁试两次得解人，许赴将来殿试；曾经锁应人，许赴将来省试一次。」 
同日，登极赦书：「宗室实请文解之人，并与推恩。宗室无官人，依建炎元年五月一日赦，与量试推恩。」 
八月十三日，礼部言：「宗子无官人该登宝位赦量试推恩，看详并依国子监公试附试例，别场引试。愿试经义，量试本经义二道，试诗赋各一首，试论人论一首，作一场引，余并依建炎二年二月之制。合格人从本院具姓名申朝廷推恩。」从之。 
二十六日，礼部言：「无官宗子依赦量试推恩之人，若不立定年甲，例皆陈乞，窃恐太滥。欲自今降赦文以前，凡无官宗子见年二十五岁以上，方与量试。其行在无官宗子经大宗正司，在外经宗正司，即去宗正司远，经所在州军陈乞，各勘会年甲无违碍，给据赴部，下大宗正司勘会取试。」从之。
十一月十九日，礼部言：「宗子量试止一场，难以比附取应条格补官，将合格第之人补承节郎第之人：「之」字疑衍。，余合格人并 
      
补承信郎。如不合格，自不在推恩之限。取应宗子到省试下，若年及二十五岁，欲乞比附宗子实请文解之人，免量试，并补承信郎。其合陈乞，今已立定期日，或以赴不及为辞，并不在推恩之数，所贵不致冒滥。」从之。 
十二月二十九日，大宗正司言：「无官宗子，依赦量试推恩，在外宗子并召见任文武臣宗室委保。缘在外宗子亦有未曾召保，先结文据，已赴行在之人，引试日逼，若候取会，虑使徒费往返。相度如年果及，于引试前赍所居州军赴量试公据，乞看详先次引试，以俟审无增年诈冒，即与放行推恩。即有虚伪，自依所获旨治罪。」从之。
寿皇圣帝隆兴元年正月十三日，诏宗子进士赵不忮等五人并补将仕郎。登极覃恩，无官宗室曾请两举，并免省赴廷试。不忮等止一请解，先有旨并取应得解人并补承信郎。不忮等诉乞比附两举人推恩，故有是命。
二月十一日，礼部贡院言：「宗子量试终场七百余人，约三分文理稍通，余程文皆不荅所问，或全写他文者。若止取文理稍通并荅元题为合格，仅可取三分以上。虽文理稍通，偶尔杂犯，亦多有之。」诏取放文理合格人，合格杂犯于榜后仍展二年出官。 
三月十七日，诏：「量试不中宗子，年四十以上，特补承信郎，展三年出官。(余)余人许将来省试年再量试一次。」 
四月十三日，上御射殿引见宗子彦瑗，特赐同进士出身。以取应省试第 
      
一人推恩也。第二、第三人补保义郎，余四十人承节郎，七人承信郎。旧制取举第一人许赴廷试，以是举不临轩策士，故彦瑗有是命。 
干道二年正月五日，大宗正司言：「有旨量试不中宗子年不及四十之人，许将来省试年再试。昨偶服制或疾病赴不及，亦并令前期陈乞。如在远州军未曾召保，先给据到行在之人，难以伺候取会，欲仿旧旨施行。」从之。 
二月十七日，礼部贡院言：「量试不中宗子，许今来再试。考校合格彦桩等二百十有六人，合格杂犯彦大二等五人。」诏赵彦桩补承节郎，余并补承信郎，赵彦大二等五人展二年出官。宰臣洪适等奏：「前举试者七百余人，榜首补承节郎。(令)[今]试人数不多，然为榜首者乃前举丁忧，今方就试，即非已黜再试之人。」上曰：「前举未试，可依例补官。」适等又言：「前举黜落人，续降指挥，年四十亦推恩承信郎，仍展二年到部。今举取圣裁。」上曰：「前此一时指挥，今岂得援例。」 
四月二十五日，上御集英殿唱名，取应宗子师份以下三人，特补保义郎，汝舟以下三十六人，特补承节郎。 
十一月二十六日，礼部言：「无官宗子赵岩夫、南夫、善钦，于绍兴三十二年请成都府路转运司取应文解，未曾到省，乞依赦文推恩，年皆十六以下，虑赴试假名传义，冒滥不实。今措置无官宗子赦前取应合格未曾到省之人，依已赴省试下赦前委年及二十五岁，方与补官。」从之。 
五年 
      
正月十二日，量试宗子彦辅、致夫、彦京等言：「昨该覃恩，量试不中，准指挥许再一试，以忧制未赴。窃见五州该恩士人，今已还试，乞许还赴量试施行。」礼部勘会，更许附今举一试。后举再有仿此之人，下诸州军无得保明申发，本部亦不受词。从之。 
二十六日，礼部贡院言：「引试有官锁应宗子七十三人，一名《春秋》，一名《诗》。无官应举宗子五十五人，一名《周礼》，一名《礼记》，一名《易》，各系孤经，欲依公精考。如文优合格，前期具真草卷缴尚书省取栽；即不合格，径从本院黜落。后更有无官取应孤经之人，乞依此施行。」从之。 
三月七日，礼部言：「量试宗子经隔两举止有八人，即无黜落，第一名难依前旨补承节郎。欲将今举合格公俣、伯逵、伯康、升之、彦辅、致夫、师邈、彦楫八人，并补承信郎。」从之。 
二十一日，上御集英殿唱名，取应宗子善宽以下三人特补保义郎，彦侃以下三十五人并特补承节郎。 
七年正月二十五日， 赐进士出身、成忠郎赵师恺言：「登极赦书，宗室曾经锁试两得解，许赴殿试。臣幸预两请文解，附木待问榜，准 赐进士出身。伏见祖宗以来格法，应宗室武臣因应举换授，并于元官上先转两官，然后改换文质。于去年陈乞改换，吏部谓臣已用恩例免省，不许又行转官。窃详同榜免省宗子赵善洙等二十余人，与臣事体实同，已皆用恩赦转官换授。伏望与臣于见官上转两官换授 
      
施行。」诏特与转官上换授文资。 
八年四月二日，上御集英殿唱名，取应宗子知夫以下三人特补保义郎，公茂以下三十八人特补承节郎。 
五月六日，权尚书吏部侍郎韩元吉言：「应举宗子赵师烜干道八年四月黄定榜 赐进士及第第一甲十六名，依条合注教授。昨经吏部自言，缘有绍兴三十二年七月之制不许。窃详殿试第一甲，依格合注教官，即与其它宗室有出身事体合稍优。别乞以宗室及第一甲应格之人，许集注教官差遣，余不许除注。」从之。绍兴三十二年七月初二日「初二日」下疑有脱文。，不行。以上《干道会要》。前三书无此门。
 选举 宋会要辑稿 选举一八 效士 
      
效士
光尧皇帝绍兴二年六月二日，诏：「进士陈献边事利便，内有可采及有自河北、京东远赴行在之人，理宜优恤，并收充效士。每月各支钱一十贯、米一石，令枢密院检详官置籍总辖，以便差使。」 
六年十二月十八日，诏：「应今行在所及行宫枢密院、都督府效士，并令附来年春选人类试所就试时务策一道，分优、平两等考校，具合格姓名申尚书省。其试中优等人，再令学士院召试，以时务、文理优异者取旨推恩。」 
七年五月二十三日，行宫吏部言行宫：疑为「行在」之误。：「类试所考校到效士，合格人陈寿昌等在优平等计一十人，不合格人计四十三人。」诏：「试中优等人，依已降指挥。平等人与免将来文解一次，如已系免解人，与永免文解；已系永免人，即此比附优等推恩。不预等人，令吏部 
      
支赐束帛，各从其便。」 
十年七月二十九日，诏前东京留守司效士夏颖达、孙定、张汉、吕弥文、李光朝并与免文解一次，差充诸州效士。」自东京脱身来归故也。 
八月十一日，(绍)[诏]前东京留守司效士林云与免文解一次，差充江州效士。自东京脱身来归故也。以上《中兴会要》。余无此门。
 选举 宋会要辑稿 选举一八 百篇 国朝不设此科，来应者即命试。 
      
百篇国朝不设此科，来应者即命试。
      
太宗太平兴国五年四月八日，应百篇赵国昌始自陈求试，帝御便殿，亲出五言四句诗为题云：「松风雪月天，花竹云鹤烟。诗酒春池雨，山僧道柳泉。」凡二十字，为五篇，篇率四韵。国昌至晚仅成数十首，皆无可取。帝欲激劝后学，故特赐及第。仍诏今后应此科者，约此题为式。 
