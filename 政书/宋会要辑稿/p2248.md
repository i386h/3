<!-- { "loadSidebar": true } -->
十月二十七日，提举陕西买马监牧同提举成都府利州秦凤熙河等路茶场司奏：「准诏，买马价钱仰依条画时支给。又诏，令经制熙河边防财用司指挥，许令弓箭手依官价自买及格堪披带马，赴本司呈印讫给付买马场，当日支给价钱，仍充买马司年额之数。本司岁额所入见钱不多，欲乞今后弓箭手自(卖)[买]到马价钱，许以茶及银、紬、绢、见钱相兼支给，所贵易为应副支用。」从之。 
十一月二十五日，中书札子：「提举成都府利州秦凤熙河等路茶场司奏：准朝旨，名山茶专用博马，候年额马数足，方许杂卖。又余色茶如蕃部愿请，亦听博马支用，即不妨茶场司出卖。窃缘本司年额课利浩大，只熙河一路逐年桩认应副钱二十万贯，及非泛支拨在外，诸杂(茶色)[色茶]变转绝少，全藉出卖名山茶趁办。若伺候马足杂卖，监牧司买马必是年终数方足备，纔及岁首，又须却止住出卖，应副博马。如此则本司无有货卖名山茶之期。今来杂色茶亦博马，即本司买卖，左右为法所拘，窃虑收趁课利不足，有 支用。兼蕃部出汉 
      
买卖，非只将马一色兴贩，亦有将到金银、斛、水银、麝香、茸褐、牛羊之类，博买茶货，转贩入蕃。若不令本司旋行出卖，即蕃客别买物货，不惟大段亏失本司财利，兼名山茶却有积压，买马蕃部未必尽皆要茶，次下等一匹马价自不及茶一驼之直，大约每岁不过用茶一万五六千驼。乞赐指挥，除依今来朝旨，诸色茶亦听博马不妨出卖外，名山茶亦乞责办本司应副博马年额管足，所有余数并许出卖，贵得两司各不妨阙。」诏从之。以上《续国朝会要》。 
元丰五年二月十八日，提举陕西买马监牧兼同提举成都府利州秦凤熙河等路茶场公事郭茂恂奏：「奉圣旨，陕西逐路诸军阙马至多，仰臣具合如何擘画可以招诱蕃部，广行收买，支填得足，速具事理闻奏。一、勘会熙河路州军各有蕃官，如包顺、包诚、赵纯忠之类，并是近上首领，蕃部素所信服，其势力足以招致蕃客。乞赐敕书，令各官诱蕃部贩马入塞，每人且令结买五七百或一千匹，仍乞委自逐处守臣丁宁慰谕之。或要预借茶、彩，仍乞应副支借，约定期限。如能招置数足，即乞量赐恩奖。岁月之间，必有成 。一、体问得旧日券马上京马价甚高，每匹大约不下三十贯，而茶价其初颇贱，每驼不过十二贯。今则马价减于旧日，茶价倍贵于前。缘蕃客往来贩易，须有所得，乃肯趋利而来。臣今相度，若将博马茶比之用钱及别物货博买 
      
者，别为两等，其博马茶量减钱一贯已来，如此则蕃部自然多贩马入塞矣。若以谓稍亏茶价，缘卖茶之息甚大，马来既众，则售茶亦多，茶价高即马来者少，不若稍减以致多马，是其实无损也。一、自来买马自四赤七寸至四赤一寸七等中，各以一寸为差，而价钱自三十二贯至十六贯，其等第差降少者祗一贯三百文，多者至五贯一二百。等量之际，蕃部以争较等第分寸，不肯中卖。谓如四赤四寸马二十七贯三百文，如有亏分数，须作四赤三寸收买，价直二十二贯二百文，即是寸争一寸，便较钱五贯二百文。价直相远，往往不肯作四赤三寸中卖。臣今相度，欲乞将诸等价衮合，重行均定，使相较不致绝远，如此则易于收市。兼勘会熙、岷、秦州马价并合一般，其蕃部就秦州中卖，比熙、岷州远七八程，有刍秣裹粮之费。欲乞因今来均定马价，于逐等内将熙、岷州各减五百文，秦州各添五百文，所贵稍得均当。一、勘会自来依条每月将门户蕃部勾招到中官马数比较，最多者支与彩一疋，银 一只重半两。自来不计马数多少，只取最多者一名支与。臣今相度，乞重别立定，每月勾招蕃马中官及一百匹已上者，不限人数，并各支与上项例物。如月各不及百匹，即取一名最多者支与彩一疋，银堞子一片重二钱。所费钱物不多而有所别异，可以激劝蕃部。兼旧条蕃部中马，其卖马蕃部并给 
      
酒二升，自来只是纽计价钱支给。相兼既久，祗与马价一衮请领，不复知有犒设之食。今乞除依自来条例外，委逐州长吏每旬于中马稍多日分，量给酒食，犒设卖马蕃部，亦足以使远人知朝廷之意，乐于致马入塞。」诏所乞预借茶、绢恐致失陷外，余并从之。 
五月二十四日，朝散郎、同提举茶场公事蒲宗闵奏：「臣伏见今来新开拓兰州定西城，与通远军、熙州邻近。蕃部所嗜略同，体问得川茶亦可博卖。近经制司奏，新添城寨费用增广，令添助岁额钱十万贯。今欲擘画津般茶货往兰州定西城，委监酒税官兼管，渐次货卖，就近添助，不得公私兴贩往彼。候见次第，即依熙州、通远军等处先得指挥例，擘画差官置场。其余约束，并依本司条贯施行。」从之。 
同日，同提举成都府等路茶场蒲宗闵言：「成都府路产茶县及利州路、兴元府、洋州已有榷法，今相度巴州等产茶处，亦乞用榷法。」从之。 
六年正月十七日，同提举茶场公事蒲宗闵奏：「监牧司新条，乞买马钱帛等先委买马司移用等事，欲乞将博马茶价钱物不须先令马司移用，其马司若额外更要钱物，乞令申奏，本司于息钱内正行支借。」批送兵部，检准元丰元年正月九日指挥：「仰 牧司关牒行司，据所要茶以钱帛对数交易，不得预行指占，致妨滞茶场司岁额。」又元丰四年八月二十一日郭茂恂奏：「乞将买马钱帛先委买马司移用， 
      
逐旋约度余剩之数，节次关报茶场司，同共变转。每岁终会计后，许马司却于茶司支拨过钱物内借拨应副支使许：原作「计」，据本卷原稿第五七页(见前)改。，于年内据数还。」本部看详，乞依元丰元年正月九日指挥，所有元丰四年八月二十一日条例更不施行。从之。 
四月三日，同提举茶场公事陆师闵奏：「伏自买马司兼领茶场而茶法不能自立，盖有所职既专以多马为务，而又得与茶事，则其势不免于取此以益彼。如买马司用茶买：原作「贡」，据《长编》卷三三四改。，并乞依旧条以钱帛对数交易，仍不许别司取拨茶货。」诏令蒲宗闵、陆师闵共同详具利害奏闻。 
同日，提举成都等路茶场陆师闵言：「文州与阶州接境，有博马及卖茶场，龙州旧许通商许：原缺，据本书食货三○之一八补。，乞以文、龙二州并为禁地。其秦州本司差官一员造帐，计置川路羡茶， 入陕西路出卖，仍于成都置博买都茶场。」从之。 
五月三日，提举陕西买马监牧司奏：「据阶州申，元买马蕃部请大竹茶，每驼一十四贯六百四十文，所有近茶场司每驼添钱五贯三百六十文，近累申上衙，只每驼减钱一贯文。为茶价高大，买马不行。本司看详，阶州茶价添起钱数，其马价若只依旧，恐蕃部不肯将马中卖，须致量增马价。」诏只依旧价，如蕃部不愿请茶，并以见钱物帛收买。 
六月七日，兵部状：「勘会提举陕西买马司郭茂恂奏内一项节文：『臣昨于去年中奏乞将博马茶比见钱及物货博买者，每驼减钱一贯文，即蒙施行。缘今来 
      
茶价比之日前增数至多，又添长不已，而买马价如旧。所较数日，相远殊甚。臣今相度，若欲稍添马价，缘一增之后难复减损，而日后它物价平，脚费稍少，则茶固应可减，不若只将茶价减数博买，所贵他日易于裁损，可复如旧。臣今欲乞权将应系博马茶每驼量添色高下及马等第参酌，于见折价上更与减一二贯以来。仍从本司相度，随时增损，候向去脚费渐少，茶价稍减，即依旧每驼秖减钱一贯文。所贵蕃部可贩，易于招诱。』窃恐茶场司以减钱数多，仍乞从依先降朝旨减价钱外，今来所减茶价钱，本司管认别作项次拨还，如此则自不亏损茶司财利。」诏提举买马司更不兼茶场司，其博马茶每驼比见卖价更与减二贯文，所减价更不拨还，许理茶场司课息。所有买马司用过茶价，限岁终拨还取足，不得拖欠。 
二十二日，提举成都府等路茶场郭茂恂言：「昨准诏专提举买马，兼提领茶事，而茶场司不兼买马，既不任责，遂立法以害马价，每驼有增十余千者，恐蕃马岁不入，上 国事。乞并茶场、买马为一司，庶几茶司同任买马之责。」降旨阙。 
闰六月十二日，吏部状：「准都省送下提举成都府利州陕西等路茶场司奏：『乞秦、熙、河、岷、阶州、通远军、永宁寨茶场，并乞令本司不拘常制踏逐谙晓事法、有心力京朝官、选人、小使臣，奏乞差充监官。』本部检会圣旨，内外官司举行悉罢，今来系 
      
是本处创有陈请，合取自朝廷指挥。」诏特依。 
十三日，提举茶场公事陆师闵札子奏：「窃见新修茶场司敕尚未全备，择出合行通用条贯三十八件，内有于新法干碍者，略加删正下项：诸提举官于辖下官吏，事局相干同按察，部内有犯同监司。诸提举官点检职务公事，杖已下罪就司理断，事合推究者送所司，徒已下依编敕监司点检法。诸路茶法、职务、措置、词讼、刑名、钱谷等公事，除州县施行外，合申明者申取提举司指挥施行，他司不得干与。虽于法合取索文字，并关牒提举司施行，不得专辄行下诸处，亦不得供报。如已经处置，尚有抑屈者，许以次经转运、提刑司申理。诸干当公事官，川路二年、陕西二年半为一任，选人愿三考者听从便。供给依廨宇所在州签判例，州无签判依职官例。京官以上及大小使臣各随本资添支，本资无添支者，依监一万贯场务例给。诸干当公事官阙无所承，许不拘常制选差辖下官权充。其余应合差官干事，并依编敕差官条施行差官条施行：原作「差官依条行」，据本书食货三○之二二改。。诸纸笔、朱墨、油烛、皮角，以系省钱收买，在京申省支给。诸文字往还并入急脚递。」从之。全文见茶门。 
十月八日，户部状：「提举成都府利州陕西等路茶场司奏：『检准元丰五年二月十八日朝旨，郭茂恂奏，博马茶量减钱一贯已来。窃详元无指定减过钱数，合令是何司分管认明文。今来未审令买马司据减过茶价钱数拨 
      
还本司，或只亦依今降朝旨指挥于本司课息钱内豁除。』本部今勘当，欲将元丰五年二月十八日后来至今年二月终已前减过茶价钱，并依今年六月七日朝旨，更不令提举买马司拨还，许理为茶场司课息。」从之。 
十一月八日，诏：「都大提举成都府等路茶场，朝廷特以增广榷卖路分，所以改置司名。其将事之人资任虽浅，不可不随宜假借事权，宜令与转运使叙官。」后诏都大提举视转运使，同主管视转运判官。经制熙河兰会路边防财用司准此。 
