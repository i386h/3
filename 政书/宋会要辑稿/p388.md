<!-- { "loadSidebar": true } -->
同日，礼部、太常寺言：「检照典礼，禫除前寿康宫内侍官依所定官品服制。其余内侍官遇到宫行礼，合依所定服制；遇从驾及出入和宁门，合常服、黑带。」从之。 
同日，礼部、太常寺言：「百司于以日易月服制之内入局治事，即不合易服。」从之。 
同日，礼部、太常寺言：「依典故，皇帝释黪，常服， 臣如之。宗室出则常服，居则衰服，以终丧。今来宗室合随 臣释服外，仍合依服属终丧，其婚嫁各依服属终丧日，许令婚嫁。」从之。 
十三日，礼部、太常寺言：「依典故，文武臣僚之家至山陵祔庙毕，并许嫁娶，仍不用花彩，候开乐日依旧。」从之。 
十四日，礼部、太常寺言：「将来神主祔庙，合于太庙内添一室修制鹢室，乞下临安府、两(折)[浙]漕司，先相度修盖。」从之。 
同日，大殓成服，行祭奠之礼。其日仪鸾司先设素幄于几筵之侧稍前，时将至，分引行事、陪位官易服就位立班定，皇帝服素服，诣大行太上皇帝几筵侧素幄即座。太史奏时及，礼直官、太常博士引太常卿当幄前俛伏，跪奏「太常卿臣某言，请皇帝为大行圣安寿仁太上皇帝升遐成服」。奏讫，俛伏，兴，内侍官为皇帝释素服，易衰服。礼直官引读祝文官诣香案北面南立。帘卷，前导官前导皇帝出幄，诣殿上褥位北向立。奏
      
请拜，皇帝再拜哭，在位官皆再拜哭。前导官前导皇帝诣香案前，奏请三上香，跪。内侍进茶酒，奏请酹茶、三奠酒，俛伏，兴。奏请少立，俟读祝文官稍前跪读祝文讫，奏请皇帝哭尽哀，在位官皆哭尽哀。奏请拜，皇帝再拜，在位官皆再拜。前导官前导皇帝还褥位北向立，奏请拜，皇帝再拜，在位官皆再拜。前导官前导皇帝还幄，帘降，太常卿奏礼毕，退。百官移班稍南，进名班首出班致词，复位再拜，奉慰寿成惠慈皇太后，次进名再拜奉慰皇帝，次进名再拜奉慰皇后讫，班退。 
同日，立铭旌，高九尺，书「大行圣安寿仁太上皇帝梓宫」。 
同日，立重。 
同日，殿攒行烧香之礼。前一日，仪鸾司先设素幄于大行太上皇帝殿攒方位之东稍前。其日祭时至，都大主管丧事官行祭土之礼，以俟太史报时及，导奉大行太上皇帝梓宫至殿攒方位。其合用仪物，(今)[令]都大主管丧事官供应。都大主管丧事官监视殿攒讫，分引行事、陪位官就位立班定，皇帝服衰服，复诣素幄即座。礼直官、太常博士引太常卿当幄前俛伏，跪奏称：「太常卿臣某言，请皇帝为大行圣安寿仁太上皇帝殿攒行烧香之礼。」奏讫，俛伏，兴。礼直官引读祝文官诣案北面南立，帘卷，前导官前导皇帝出幄，诣殿上褥位北向立。奏请拜，皇帝再拜哭，在位官皆拜哭。前导官前导皇帝诣香案前，奏请三上香，跪。内侍进茶酒，奏请酹茶、三奠酒，俛伏，兴。奏请少立，俟读
      
祝文官稍前跪读祝文，奏请皇帝哭，再拜，在位官皆哭，再拜，跪。前导官前导皇帝还褥位，奏请拜，皇帝(拜)[再]拜，在位官皆再拜讫，前导官前导皇帝还幄，帘降。太常卿奏礼毕，退。百官移班稍南，进名班首出班致词，复位再拜，奉慰寿成惠慈皇太后，次进名再拜奉慰皇帝，次进名再拜奉慰皇后讫，班退。 
同日，礼部、太常寺言：「已降指挥，御前禁卫等，自成服日并服青紫或褐衫、带子，至释服日依旧。其辇舆从物等权用浅黄色裹。及依典故，禫服毕，文武官有系金玉带及佩鱼者，易以黑带，仍去鱼；其乘花绣鞯、狨座者，易以皂鞯。俟祔庙毕别降指挥。今来禫除毕，百官常服、黑带，所有禁卫等并辇舆从物，乞侯祔庙毕取旨。」从之。 
同日，诏：「大行圣安寿仁太上皇帝升遐，应干支费并照应高宗皇帝升遐例，内库及封桩库支降，免侵有司经常之费。诸路监司、州府军监等，止进慰表，其余(体)[礼]物并令免进，仍不得以助修攒宫为名，有所贡献。」 
同日，御笔：「大行太上皇帝奄弃至养，朕宫中服三年之丧， 臣自遵易月之令。」 
同日，诏右丞相谢深甫拟撰大行圣安寿仁太上皇帝陵名。深甫上陵名曰永崇，诏恭依。 
十六日，诏临安府应已买过铺户客旅物件，日下从实尽支价钱交还，稍有阻抑及辄除(冠)[ ]，许经御史台陈诉。 
同日，诏总护使差韩侂胄，按行使副差韩邈、黄鉴，桥道顿递使差吴瓙，修奉都监差吴曦，钤辖差续 
      
康伯。 
同日，诏朝奉郎、右司郎中李寅仲假焕章阁学士、朝议大夫、提举万寿观、兼侍读、咸安郡开国侯、食邑一千户、食实封壹伯户、赐紫金鱼袋，充奉使金国告哀使；从义郎、左卫郎将张良显假福州观察使、右武卫上将军、德化县开国伯、食邑七百户，副之。 
十七日，礼部、太常寺言：「检照典礼，皇帝听政未释服前，其引班人如行吊临之礼，即依旧服衰绖；如遇内殿引班奏事及从驾，合常服、黑带。皇帝视事日，宰执奏事令去杖，至小祥日去冠。余官奏事依此。」从之。 
十九日，礼部、太常寺言：「已降指挥，禫除后山陵前，每遇朔望， 臣并朝临，进名奉慰太皇太后、皇帝、皇后。所有将来九月十五日，系在明堂大礼致斋之内，欲乞是日皇帝免诣几筵殿烧香，文武百僚亦免入临奉慰。」从之。 
二十日，小祥，行祭奠之礼。如永阜陵之仪。 
二十七日，礼部、太常寺言：「将来梓宫发引及神主祔庙，合用法物并下文思院制造。」从之。 
二十八日，诏谥册宝并沿册宝法物、哀册并沿册法物，并下文思院制造。 
同日，诏撰谥册文并书谥册文官差右丞相谢深甫，撰哀册文并书哀册文官差知枢密院事兼参知政事何澹，书篆宝文官差签枢密院事陈自强，撰谥议官差起居舍人、兼权中书舍人、兼权直学士院邵文炳。 
九月二日，大祥，行祭奠之礼。如永阜陵之仪。 
三日，礼部、太常寺言，乞依故例集议谥号于尚书省。从之。 
四
      
日，禫除，行祭奠之礼。如永阜陵之仪。 
七日，诏：「皇堂内椁令有司用沙板随宜修制。候将来掩皇堂时，先下椁底板，候进梓宫于椁底上定正讫，然后安下椁身。次将天盘曩(纲)[网]于椁上。梓宫已有牙脚，其椁止用平底，可就修奉攒宫处制造。」 
十九日，总护使韩侂胄言：「将来梓宫发引，尚虑州县以排办为名，乱有追呼(紧)[监]系科扰，乞出给黄牓晓谕。仍乞札下诸使、诸司并经由监司、州郡县镇，体认恤民之意。如或违戾，许令被扰之人指实越诉，具名奏劾，重寘典宪。」从之。 
二十二日，礼部、太常寺言：「检照典故，山陵皇堂神台及上宫等不同，今来系修奉攒宫，乞依高宗皇帝礼例施行。」从之。 
同日，又言：「攒宫内合用十二神等，乞下文思院修制。」从之。 
二十四日，按行使副韩邈、黄鉴言：「判太史局荆大声等相视得大行太上皇帝神穴，系在永阜陵西永思陵下空闲地段，委是国音王气秀聚之地，依得尊卑次序，可以安建。乞差官覆按。」诏吏部尚书兼侍读袁说友充覆按使，入内内侍省押班卢安仁副之。既而说友等亦以为是，乃从之。 
同日，礼部、太常寺言：「将来梓宫发引前夕并沿路导引宿顿排设，合用警场、鼓吹、挽歌，依故例系总护、顿递使同都大主管官、礼部太常寺官，于发引前二日就贡院按阅。」从之。挽词，翰林学士、中书舍人撰二十首，文臣职事官以上各撰二首；导引歌词，学士院撰。 
同日，又言： 
      
「发引日，合用卤簿仪仗，权以仪卫服青紫褐衫权以仪：原无，据本书《礼》三○之八二同类文字补。，执持仪物充代，乞令主管禁卫所前期相度差拨。」从之。 
同日，又言：「依礼例，发引日总护使、顿递使、都大主管官就幄次前朝辞，余行事官并免。」从之。 
同日，内出御制挽诗五首。其一曰：「问寝长清禁，宾空遽白云。万方怀覆育，六载想忧勤。虚己来辰告，稽经每夜分。遗言犹薄葬，不起霸陵坟。」其二曰：「德盛兼神圣，仁深似祖宗。繁几劳听断，高蹈适从容。日谨承尊养，天胡降闵凶。稽山传禹葬，僊寝又闉封。」其三曰：「顾复恩勤厚，基图父子传。虽怀心爱日，曷报德如天。太极方同运，神机倏已僊。可胜殂落痛，得疾为民编。」其四曰：「亹深凉德薄，祸踵数旬余。母范成真驭，丧容正倚庐。尚成慈父养，又怆大庭虚。号绝羹墙慕，奎文但宝书。」其五曰：「祖载僊辒去，因山浙水东。铭旌愁落照，挽铎咽悲风。凤翣 灵拥，乌号兆姓同。嬛嬛心欲折，哭踊望陵宫。」 
三十日，礼部、太常寺言：「今来灵驾前所立重，乞依典礼，俟发引日捧擎至攒宫，令太史局选利方，至掩攒日埋瘗。」从之。 
十月一日，诏朝散大夫、吏部郎中、兼删修 令官丁常任假朝议大夫、工部尚书、清化郡开国侯、食邑一千户、食实封一百户、赐紫金鱼袋，差充太上皇帝遗留礼信使；武翼郎、左骁卫中郎将郭掞假严州观察使、知合门事、兼客省四方馆事、安仁县开国伯、食邑七百户，副之。 
五日，诏将来请谥于南郊，
      
摄太傅差右丞相谢深甫，读谥议官差权吏部侍郎兼给事中费士寅。 
六日，攒宫修奉司言：「今来修奉攒宫，所有下宫俟标定上宫地段毕，依永阜陵礼例，于上宫之后随地修盖。」从之。 
八日，攒宫修奉司言：「将来铺砌皇堂石藏，照得高宗皇帝、孝宗皇帝石藏里明长一丈六尺二寸，阔一丈六寸，深九尺，今乞依上件高低深阔丈尺修奉施行。」从之。 
二十五日，礼部、太常寺言：「将来梓宫发引日，大轝龙輴车并在寿康宫前排设，委是拥遏。乞依典故，除启奠行礼太傅、宰执、总护使、皇亲、行事侍中以下前导等官外，余文武官并免立班，径赴城外奉辞灵驾。」从之。 
二十七日，摄太傅谢深甫率百官请谥于天。如永阜陵之仪。 
也。繄我神宋，同符帝王。太祖肇基，太宗践祚，传绪十叶，炎图中兴。巍乎大哉，时乃天道，法尧蹈舜，跨商轶周，稽三圣之传，揭二典之范，铺张 同日，摄太傅谢深甫等请大行圣安寿仁太上皇帝谥曰宪仁圣哲慈孝皇帝，庙号光宗。议曰：「臣闻至大而不可名者天，至盛而不容述者圣。圣人之道，实原于天，而功德之盛，与天同大。尧、舜相继，勋、华并称。逮文命之祗承，昭神禹之授受。心传微妙，精一执中，广运而神，诚难俄测，而帝舜两申命于惟贤，孔子三致意于无间。于是禹之为大，古今同辞，流祚扬休，相为先后，亦犹钦明文思，温恭浚哲，随事以着，推类以言，全众美而归全，犹可得而髣
      
