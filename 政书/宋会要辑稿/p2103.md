<!-- { "loadSidebar": true } -->
徽宗崇宁二年二月十二日，中书省修立到殿中监尚食、尚药、尚酝、尚衣、尚舍、尚辇官制等下项：殿中监掌供奉天子玉食、医药、服御、幄帟、辇舆、舍次之政令，总六尚局而修其职。监一人，少监一人，丞一人，簿一人，令史二人，书令史六人，贴书十二人。尚食局掌供御膳羞品尝之事。典御二人，奉御六人，监门二人，膳工二百人，膳徒三十人，食医四人，司珍六十人，掌库二人，杂役三十人，库典十二人，典事二人，局史六人，书(吏)七人。以御厨翰林司凡供御事悉厘入尚食局，以直下事厘为太官局太官局：原无，据本卷第八页所载「御厨翰林司并入太官局」补。，太官令主之，太官令增一人，通旧监御厨官为四人。以今御厨内臣武官监官四人厘为奉御，增置二人，通为六人。增监门二人。唐有食医，以辨饮食禁忌，今置四人以供御。工匠百八十人，并都虞候已下，余令本分擘(大)[太]官外本句似有脱文，疑作「余令本〔司〕分擘〔入〕大官外」，补二字。，择精熟人入尚食局，通为膳工，共置二百人。托盘院子以三十人为膳徒，以专知为掌库，以库子为库典，以押司官为典事，以(分手)[手分]为局史，以书手为书(史)[吏]，并量定人数。余人太官、 
     
内翰林司供御人员等并为司珍，于局内别置一处，本局官通管。尚药局掌供奉御药、和剂诊候之事。典御二人，奉御四人，监门二人，医师二人，御医四人，医正四人，医佐四人，药童二十人，封人三人，药工十人，掌库二人，库典七人，局长一人，典事二人，局史四人，直史四人，书吏三人，贴书十人。今以御药院凡供御汤药之事厘为尚药局，余事分厘入他局外，御药院旧无监官，今供药饵，事体为重，增置内臣监官四员为奉御。以医官使上名有功效者为医师，医官使为御药，副使为医正，医官为医佐，杂役、秤子、捣碾之类为药工，检点文字为局长，押司官为典事，前行为局史，后行为直史，贴司为书吏，守阙贴司为贴书，封角人为封人。尚酝局，掌供奉酒醴之事。典御二人，奉御四人，监门二人，酒人十五人，酒工五十人，掌库二人，库典五人，局史三人，书吏二人。应法酒库(库)供御事并厘为尚酝局，增置监官内臣四员为奉御，以供御库酒匠为酒人，炊淘之类为酒工，余依诸司名外，应法酒库非供御事并依旧，监官亦合依旧。炊匠十人，今增五人，共为酒人长行。子三十九人，今增十一人，为酒工。尚衣局，掌供御衣服、冠冕之事。典御二人，奉御四人，监门二人，掌库二人，衣徒三十人，典事二人，局史五人，书吏二人，贴书五人，库典十人，缝人十二人，典功二十人，染人七人。以今尚衣库所主事分厘为尚衣局， 
     
除扇筤厘入尚辇，衮冕、法服合降付本局置库收掌，并御药院供应御衣、帽子、幞头等厘入局外，置监官内臣或武臣为奉御，通作四员。押司官为典事，手分为局史。旧御药院有贴司，今随事厘二名入局为书吏，守阙厘入五人为贴书。本库旧有裁缝匠二人，通御药院今增十二人为缝人。旧库有供御裹三人及御药院有裹幞头帽子五人，造靴作一名，腰带作二人，靴履作、犀作各一人，今通作二十人为典功。旧染御服一人，切虑太少，今通作七人为染人。专副共为掌库，库子共为库典，尚衣无杂役使，今定为二十人为衣徒。尚舍局，掌供御幄帟张设之事。典御二人，奉御四人，监门二人，幕士一百人，正供五十人，次供五十人，掌库十人，库典六人，局史二人，书吏二人。以仪鸾司应供御事并入尚舍局，增置监官内臣四员为奉御，其余应供诸处并各依旧为仪鸾司，见今监官并依旧。所有本局工匠人今量定人数，恐未均足，今本局官更分合用人，立为(立)[定]额。以旧供御人为幕士，以次供御为正供，以搭材为次供。尚辇局，掌供御辇事。典御二人，奉御四人，监官一人，正供二百二十人，次供一百三十人，下都一千人，知库二人，典库一十人，典事一人，局史二人，书吏三人。以御辇院事厘为尚辇局，增置内臣监官四员为奉御，仍以尚衣库扇筤厘入。其正供御、次供御、下都三色人旧亦祗应殿阁使用， 
     
今虽约定人数，恐未均足，合本局将应供御人分定厘入本局外，将余人并入车辂院。今后应付批降取索及合供应诸处并增减量定人数令车辂院充应外，旧御辇院吏人数少，今特添三人，一人职级充典事，二人贴司充书吏，厘旧来二人额为局史。其知粮司更不专置，只于(分手)[手分]或贴司内差充。其六局别更有厘正事在他局内，如奶酪院之类，候于寺监取索到续行厘入。殿中监今拟定在列曹侍郎之上，少监序位欲在秘书监之下，丞欲在诸寺丞之上。提举六尚局欲在副都知之下、合门使之上；六尚管勾欲在枢密院(丞)[承]旨之上、押班之下；六尚典御欲在枢密副(丞)[承]旨之上。诏：「六尚局各添置管勾一员。内典御已增置一员外，共置提举六尚局一员，以入内省官充。杂压殿中监在正议大夫之下，提举六尚在延福宫使之上。余依拟定。」 
十四日，殿中省言：「本省掌供奉天子玉食、医药、服御、幄帟、辇舆、舍次之政令，总六尚局而修其职。置令史二人，书令史六人，贴司十二人。切缘专掌供进之事，所系甚重，与他司事体不同。今建局之初，全藉谙练行遣谨畏之人，须合于寺监内外官司选择抽取，即作以曾有抽取之人。若不割隶名籍，不得专一祗应。今乞特许不依常制指名抽取，如碍本处前后一切条禁弹奏科罪更不发遣指挥，并乞依今来指挥，仍割隶(各)[名]籍。」从之。 
同日，殿中监言：「本监今来行 
     
移文字，乞依秘书省例以殿中省为名。」从之。 
五月六日，诏殿中省官并赴内朝立班。 
九日，诏：「御药院院可候(省)[殿]中省六尚建局日，除供御汤药事厘归尚药局，又供应御衣等厘归尚衣局外，其崇恩宫等处供应及排办香表、国信礼物、御试举人、臣僚夏药并自来应干事务等，并依旧主行，仍改名内药局。其见勾当官已系六尚职事者，令兼勾当，依旧禁中供职，今后新差到官准此。」 
同日，诏殿中省食直钱内尚辇局典御、奉御仍破第三等御厨食，余依旧。提举四十贯，管勾三十五贯，典御三十贯，奉御二十贯。 
十一日，诏差两制二员选试尚药局医官，并依试诊御脉医官条例施行。 
十四日，诏已置尚食局，其御厨翰林司并入太官局。太官令五员，见勾当御厨官夏倜、王遵、张大忠并改充勾当太官局，黄滂改充太官令。其见今光禄寺太官令亦依此改入本局，惟掌祠事。翰林司供御事已并入尚食局，余事合存留翰林司，并见任官依旧。已置尚衣局，合并尚衣库入祗候库，见任官并入祗候库。已置尚辇局，御辇院供御事已并入尚辇局，余事并入车辂院。除已差充六尚局官外，御辇院改为中车院，更不并入车辂院，监官改为勾当中车院。 
二十一日，诏应殿中省官并赴内朝。合门拟定在工部侍郎西别班立，少监以下各重行。 
二十三日，诏：「殿中省监治一省之事，凡事干他司，若奏申牒帖，皆专总之， 
     
少监为之贰。提举官总六尚之事，凡事不干外司，若承宣旨供奉应办及事系宫禁皆专总之，与少监不相统属。监、少与提举官行移以牒，管勾、典御皆具状申省。」 
二十六日，殿中省言：「今月二十八日太后受册，并六月五日皇后受册，所有本省合点检仪仗、排立次第，缘今来未有立定官吏入殿点检条贯，欲乞特降指挥，许本省官将带人吏三人于习仪日并至日入殿点检施行。」从之。 
三年二月二十九日，蔡京言：「奉诏令讲仪司修立六尚局条约闻奏，谨以元陈请画一事件并稽考参酌，创为约束，删润修立成《殿中省提举所六尚局供奉库敕令格式》并看详，共六十卷。内不可着为永法者，存为申明。事干两局以上者，总为殿中省通用，仍冠以崇宁为名。所有应干条画起请续降申明及合用旧司条法已系新书编载者，更不行用。不系新书收载，各令依旧引用。」从之。 
五年正月十六日，诏六尚局供奉库物见抛降诸州军岁贡已起发在路者，即令赴京送纳，余并停贡。 
大观三年十一月一日，中书省、枢密院同诏下项：一、应缘御马事依大辇例隶尚辇局，仍差前班大使臣二员充奉御，前有人吏并骑御马直教骏人兵，更不添置，余并如旧制。一、御马隶殿中省尚辇局，凡大礼朝会、车驾行幸供进并入殿排立、引从之类，典、奉御主之，(具)[其]调养、赏罚事依旧左、右骐骥院官管勾。一、典御令尚辇典 
      
御兼领，奉御令中书省取旨差。一、奉御宿值依本局见行条法。一、行遣事务令本局人吏兼管。一、每季令殿中省官依条检察。一、未尽事件令殿中省条画闻奏。奉御笔关送中书省，诏差任渥、黄甚见。 
殿中省大观二年八月内因殿中监宋 检举奏请，就本省监、少、丞、簿厅安置题名记毕工，诚为儒者之幸。况本省官自提举、管勾、典、奉御至监门悉自上选，非材干详敏之人必不得预。臣虽不才，滥叨器使，即未曾陈乞刻石以记姓名，置于治所室壁，似乎阙典，未称朝廷设官创局之意，欲乞许令安立。所有差取人物并管勾官吏等，并乞从本所依昨安置殿中 十二月二十六日，提举六尚局所言：「朝廷肇建殿中省六尚局，自崇宁三年至今已及五年，官各安职，应奉有绪。伏(书)[省]题名记逐次所得朝旨施行。」诏依，差姚佑撰文，李时雍书。 
政和元年十一月十七日，殿中监高伸等言，准诏编定六尚供奉式，今已成书。诏殿中监、少、丞、簿刘瑗等各与转一官，内刘瑗依条回授。手分、书写人共一十一人，内使臣三人，各转一官，余八人候有名目转一资，余等第支赐。 
二年十二月二十八日，殿中省奏：「检会通用令，诸受殿中省若六局所会事急速者，即日回报。契勘供奉库取会文字，亦干供奉，未曾立定日限。欲乞今后应官司承省局若供奉库取会事急速者限即日，余限三日回报，有缘故不得过十日。 
      
如有稽迟，其合干人从本省牒大理寺究治施行。」从之。 
三年正月二十五日，诏殿中省尚食局收使臣王淑等欠家事备偿价钱，在京使臣令诸司粮料院等处、在外使臣令本路所属官司请受内一面依条 纳入官，今后准此。 
