<!-- { "loadSidebar": true } -->
二十四日，大敛成服敛：原作「钦」，据《宋史》卷一二二《礼志》二五改。，帝行祭奠如仪。群服衰服临庭中，俟皇帝垂帽即御座，移班稍东奉慰。俟殿上垂帘，复慰皇太后。次赴内东门，拜名祗慰皇太妃。诏每七日于观音启圣院、开宝寺塔设斋会，中书、枢密院分往行香。命判少府监杨嵎、入内供奉官李怀俨、康延让同管勾制造凶仗。少府监言：「检会永熙陵法物，比永昌陵凶仗又增辟恶车、重车、象生辇、逍遥子各一，刻木殿直供奉各五十人，控鹤官马步军队各五百人，六尚内人各十人，音声队白幕、象生器物五千，床椅二十副，马各三十，羊群五，茶藏、食藏、屏风、掩障、神御帐，宫城、园苑各一。今请如永熙陵修制。」从之。又添造凉车、毡帐、引驾象大辇各一，瓷甒添七，瓦甒添十四，纱幪大小四百五十，聚盖青黄各十，从物白藤檐子、驾头扇筤各一，供奉官殿直各五十人，六尚内人四十人。内弟子控鹤官殿侍当从物及下茶酒者，钧容及西第二班执乐者，带甲马步军各二百人，入内院子三十人，金甲将军二(二)〔十〕人，五坊三十人，翰林御厨、仪銮司、祗候库、武德司、亲事官内六班各五十人，清道四人。御马二十疋，散马五十疋，带甲马二疋并鞍辔，按鹤官百头，羊五圈圈百口，果子、杂花各二十株，金银器物各一舆，金钱酒器各五十，食奁二十副，兀子一十副，酒瓮二十副，茶檐四副，龙床、踏床各二，仰观、伏听、清道、蒿里、老人鲵鱼各一，招幡子六十，赠作五十舆，衣服三百五十舆，琴阮各六事， 
      
鸉局二副。又内出大小御侍十人，朱漆椅卓各十，逍遥于、平头辇各一，并赴陵下。是日，命辅臣各还私第。自初丧至是，皆入宿于中书、枢密院，及成服，乃诏归。 
二十五日，有司设御座，垂帘于崇政殿之西庑，帘幕皆缟素。群臣叙班殿门外。帝衰服，去杖、绖，服布襕衫、腰绖、斜巾、垂帽，侍(侍)臣扶升座，通事舍人引群臣入殿庭，西向合班。俟帘卷，群臣再拜，宰臣班首奏圣躬万福，随班三呼万岁。退，宰臣升殿奏事如仪。 
二十六日，召辅臣至清景殿，拜先帝灵御。御至延庆殿梓宫前拜奠，令环绕梓宫阅视，其覆盖及周络皆饰以珠珍杂宝，侍臣咸哭，尽哀而退。 
二十七日，翰林学士承旨利瓦伊请上尊谥曰文明章圣元孝皇帝，庙号真宗。议曰：「伏以古之王者，申节惠之文，举易名之典，取法于天地，陈礼于郊庙，盖所以褒劝成德，彰示方来，着为令猷，历代不易者也。伏惟大行皇帝诞膺基命，祗嗣宝图，席二后之庆晖，接五精之正统。业隆富有，德茂中孚。端绣扆以向明，偃琱戈而下武。四鄙清定，九区率顺，面内之吏钦向，充庭之贡狎至。成泽流洒，载谣洋溢，孰远而弗达，胡微而弗浸!仍岁嘉熟，方内大宁。协百志以咸熙，总万机而惟允。厉精以思道，广听而博纳。刑罚止息，品汇阜滋。形忠利以宣猷，焕文明而施化。家兴礼义，俗跻仁寿。无爽物牲，勤恤民隐，咸祗遹于成宪，乃克务于在宽。居无自我之规，动 用中之道。乃至慎选列辟，体貌皇僚。畴咨蹇谔之臣，以箴王阙；浚发丁宁之札，盖重农本。一二之言好问，声色之娱不迩。九功灼叙，百吏肃谨。讲求礼式，着明宪度，政体以之必举，时俗以之于变。洁诚而致祀，钦容以事天，举必率于斋蠲，奉必资于崇宠。精专祗戒，翕习示祥。天人之际已交，帝王之制兼劭。旋荷昭回之鉴，荐膺奥秘之锡。示先期于路寝，接冷御于紫闱。丕昭濯濯之灵，怳悟绵绵之绪。传观品列，诞告方国，均同于纯贶，载严于崇报。隆神丽之精宇，范端功之睟像
功：原作「印」，据《太常因革礼》卷九一改。。纪节物于令甲，总使职于台宰。阐绎集虚之道，奉延御辩之游。茂讲景仪，专致精意。聿询夏谚，载事虞巡，祗建天家之封，亲 皇后之祀。金庭顺拜，缅尊于道荫；昊坛荐类，式报于春祺。震耀采章之容，纷纶符瑞之富。且夫修 
      
明典则，祗祓燔薶，必归美于祖宗，祈褫于兆庶。然后发涣汗之号，建尊显之称，昭浸盛之威容，腾英茂之馨烈。繇是振章天之藻翰，纪镂石之信辞。锺律均和，黼黻交丽，逮星灰之屡改，积缇缃而弥广。矧乃中禁之地，侔于上帝之府于：原作「以」，据右引改。，金楹丛倚，钿轴相鲜，迈炎汉之好文，盛开元之致治。朝廷无事，皇家多欢。处帝府之秘深，味真风于冲漠，希微致用，晬穆居尊。体广运于干元，保久视于教父。齐皇极以敷训，示太素以御民。固以守丕业之盈成，致怀生于茂远。岂图时有浸沴，疾生腠理， 冯玉以大渐，遽脱屣以上仙。冢宰导乎遗音，天下悲乎晏出。所以三灵愤惨，万国号慕。穆卜惟吉，同轨赴辰，列哀仗于绮城仗：原作「依」，据《太常因革礼》卷九一改。，引龙辒于御道。虔遵礼典，上易徽称。谨按《谥法》谨：原作「讲」，据《太常因革礼》卷九一改。：经纬天地曰文，无幽不察曰明，法度明大曰章，通达先知曰圣，主善行德曰元，慈惠爱亲曰孝。文以化成，明以临照，章以垂宪，圣以广运，元以法天，孝以述志。惟治也本乎证道，惟德也所以称宗，则法旧史之明文，为来叶之懿范者，盖天之所以命矣。请上大行皇帝尊谥曰文明章圣元孝皇帝，庙号真宗。」 
三月一日小祥，帝行祭奠，释衰服，群臣入临、奉慰如仪。 
二日，以大行皇帝丧二七日二七日：原作「二十七日」。按前述，真宗崩于二月十九日，至三月二日，乃第十四日，即「二七日」也，因删「十」字。，群臣入临，退赴内东门，进名奉慰。自是每七日皆临，至四十九日而止。是日，礼仪院言：「准礼例，禫除后山陵前，每遇朔望，群臣并入临，进名奉慰。」从之。自是凡进名奉慰皇帝于西上合门，皇太后于内东门。 
四日，掩攒宫，帝行祭奠，群臣入临、奉慰如小祥之仪。是日，群臣拜表请御正殿。 
十三日，大祥，帝行祭奠，释服，群臣奉慰、改惨服如仪。 
十四日，司天监言：「山陵斩草用四月一日丙时吉。」从之。 
十五日，禫除，帝行祭奠，群臣奉慰如大祥之仪。帝服常服，群臣并吉服。 
十六日，山陵按行使蓝继宗等言：「据司天监定夺到，永安县东北六里以来，地名卧龙岗，堪充山陵。」诏雷允恭覆按以闻。 
十七日，礼仪院言：「禫除，外庭百官已吉服，皇亲尚有乘白布 
      
缘裹车檐出内庭者，请令内东门告谕。」从之。自是内人从灵驾至山陵回日，并改吉服。 
十八日，内园副使岑守素言：「准诏写大行皇帝圣容，其一常服，用神御帐；其一服通天冠、绛纱袍，用行殿。其帐殿前各设香炉合烛台，委少府监修制，还京日真容止安匣内。」从之。 
二十三日，五七日，以其日值壬辰，群臣赴奠酹，不举哭。 
二十六日，门下省言：「太尉持节导梓宫，所用旌节请下少府监制造。」从之。 
二十七日，礼仪院言：「永熙陵所补挽郎二人，余以斋郎摄事，共十九日，服白练宽衫裙、勒帛、绢帻。按故事用挽郎六十人，望下太常寺差摄，所服衣帻亦委少府监制造。」从之。 
二十八日，诏：「应缘山陵一行并逐顿所用钱帛、粮草、诸般动用物色，仰三司、转运司擘画般拨，以官物置办供给，不得科配扰民。仍晓示人户知悉。」 
四月九日，入内都知张景宗言山陵西北隅可以创造佛寺，就命监修下宫带御器械皇甫继明、合门祗候郭延化兼管勾修创。后赐名永定禅院。是日，又命(三)[山]陵副使郝昭信修上宫。 
五月二十九日，卒哭， 臣入临、奉慰。 
六月五日，命龙图阁直学士吕夷简、鲁宗道、入内押班岑保正、入内供奉官任守忠，实时乘传诣永安县相度皇堂地，仍遣司天监主簿侯道宁、周讷随往。又令夷简召京城习阴阳地理者三五人偕行。先是，蓝继宗与王承勋按行山陵，封域已定，又命雷允恭覆按。允恭乃与邢中和辈擅移皇堂就东 
      
南，地颇峻侧，众知非便，以允恭交结丁谓，莫敢言者。开筑之际，土石相半，兴作踰月，皇堂内东北隅石脉通泉，夏守恩停役上闻。丁谓复言，虽掘见泉水，缘已及元料，请便修筑地基。既从之，而内侍毛昌达入奏，具皇堂为允恭擅移向东南二十步，即诏中书审议，复请令继宗、承勋与司天监亟往参定，又命入内押班杨怀玉同之。时谓欲庇允恭擅移之罪，众皆疑惧不决，遂请命吕夷简、鲁宗道等往视焉。未几，怀玉言翰林天文诘难中和等，称新移皇堂不及元按行之地，夷简等奏至，请移就元按行处。是日旬假，即内出其状，令张景宗召冯拯、曹利用而下，就谓私第参议同否。始谓志在党庇，依违群议，至是特出中旨，谓始与同列请从夷简等奏。仍令王曾往彼责众状，如无同异，即兴工役。曾至审验，用元按行地止占新移处西北一角，乃从之。即遣内侍罗崇勋就巩县劾允恭擅移之状，并得隐盗官物金玉万计，及与谓交构贿赂之迹。杖死允恭，籍没其家，而谓及于贬(去)[云]。 
十一日，诏以修奉已来累停役作，命参知政事王曾充祭告使，张景宗充都监，又遣夷简、宗道分告诸陵。时曾等受命即行，又命皇堂工作并禀曾指挥。 
十六日，王曾等上言；「得司天监主簿(候)[侯]道宁状：『按由吾《葬经》，天子皇堂深九十尺，下通三泉。又一行《葬经》，皇堂下深八十一尺，合九九之数。』合请用一行之说，旧开上方二百尺，今请止百四十尺。」并从之。是日，以内殿承制郝昭信、入内供奉官罗自宾代雷允恭修垒兆域，蓝继宗充山陵修奉钤辖，内殿承制王克让同管勾。 
十九日，契丹国遣殿前都点检、崇义军节度使耶律三隐，翰林学士、工部侍郎、知制诰马贻谋，充大行皇帝祭奠使、副；左林牙、左金吾卫上将军萧日新，利州观察使冯延休，充皇太后吊慰使、副；右金吾卫上将军耶律宁、引进使姚居信，充皇帝吊慰使、副。所司预于滋福殿设大行皇帝神御座，又于稍东设御座。祭奠、吊慰使副并素服，由西上合门入，陈礼物 
      
