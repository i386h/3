<!-- { "loadSidebar": true } -->
理宗嘉熙四年十月癸巳按自理宗以下当非《宋会要》之文。，诏以明年正月初一日为淳佑元年。 ：「门下：春秋内夏外夷，寔重三正之统；王者改元立号，每因万国之心。朕猥以眇躬，嗣膺大历。践祚十有三载，若涉春冰；临朝一日万机，靡遑旰食。蔇更张于鸿化，期开际于多艰。厉精虽勤，计 愈邈。仰而观诸天运，未臻协气之横流；俯而验诸人情，但见浇风之华竞。惟口兴戎而民生匮，藩身以贷而吏道衰。疆埸骚然，戎狄惊甚。必欲庶邦之靖，必图百志之安，若非宪法于前猷，何以作兴于群听!重念仁、孝两朝之盛，蔼如唐虞、成周之和。节用爱人，此嘉佑所以永天命；经文纬武，此淳熙所以恢圣谟。用表新年之名，以达(斯)[期]治之意。(期)[其]以明年正月朔为淳佑元年。」 
淳佑十二年九月壬午，诏以明年改为宝佑元年。十二月丙子朔，诏曰：「 门下：更化则可善治，所以开平之期此句有脱文。；发号而定诰教，所以膺缉熙之庆。朕昭承丕绪，诞保受命，荷上帝之降康，蒙列圣之垂佑。既历三纪，夙夜罔敢遑宁；底绥四方，渊冰未知攸济。每兢兢而行道，期穆穆以迓 
      
衡。然察文审己而庶政靡齐，务本重农而群生寡遂。朝纲隳而积玩，吏习狃于怀私。国势仅定而未强，边机多虞而未靖。思报以图其易，补币而举其偏。惟三百年德泽之深，式克至于今日；而万亿载基图之永，用昭受于天休。欲通变于宜民，乃取斯而凝命。若稽成宪，遹广骏声。法势之宏规势：疑当作「艺祖」。按此联上句言取开宝之「宝」字，下句言取嘉佑之「佑」字。，会车书之一统；踵仁祖之盛际，致朝野之咸和。爰易嘉名，以兴嗣岁。遵迎善庆，振起群心。茂凝常久之功，永底辑宁之福。其以明年正月一日改为宝佑元年天头原批：「阙开庆、景定、咸淳改元诏。」又批：「夹注『宝佑元年』下。」。」 
咸淳十年七月癸未，奉遗诏即皇帝位于柩前。甲子，诏以明年为德佑元年。 
德佑二年五月乙未朔，宜中等立昱于福州，以为宋主，改元景炎元年。四月戊辰，昱殂于碙洲，其臣号之曰端宗。庚午，众又立卫王昺为主，以陆秀夫为左丞相。是月有黄龙现海中，五月癸未朔，改元祥兴。
 礼 宋会要辑稿 礼五五 听政 
     
宋会要辑稿 礼五五

听政
【宋会要】
请听政御殿。太祖建隆二年六月二日，昭宪皇太后崩。五日，宰臣范质等上表请听政，不允。继三上表固请，诏允。九日，始见百官于殿门。 
开宝九年十月二十日，太祖崩，太宗即位。二十三日，宰臣薛居正等上表请听政，诏答不允。二十四日，成服于万岁殿，居正前跪奏固请，可之。即日移御长春殿听政， 臣皆丧服就列。 
太宗至道三年三月二十九日，太宗崩，真宗即位。四月二日，宰臣吕端等上表请听政，不允。继三上表，诏允。四日，御崇政殿之西序，群臣入谒，帝号恸以见，辅臣以次奏事。十四日，端等复请御(政)[正]殿，三上表，始允。五月三日，御崇政殿视朝，还御后殿阅事如常仪。 
真宗景德元年三月十五日，明德皇太后崩。十七日，宰臣李沆等上表请听政，不允。十九日，再上表。二十一日，沆等诣万安宫门请对，帝号泣见之。沆曰：「军国事繁，不可暂旷，愿以天下为念，早俞众恳。」于是继上四表，犹不许。沆等复请对，言西北边屯重兵，机务不可暂滞。帝曰：「梓宫在殡，四方之事各有司存，所请听政，朕情所未忍。」沆等瞻仰圣颜，毁瘠至甚，因退复上言曰：「伏以先后升遐，宸衷哀慕，痛深创(讵)〔〕，擗(拥)[踊]伤摧，殆此弥旬，茕然在疚。虽三日听政，备遗诰以丁宁，四表叫阍，罄群情之恳祷，而诏旨敦谕，(刑)[形]于未忍，朝野惶骇，不知所图。窃以机务至繁，不可暂旷；治命至重，不可辄违。况自先后圣体弗康，载离寒暑，陛下衣不解带，药必先尝，躬祷神祇， 走群望，亲(后)[候]安否，(至日)[日至]清光。则长乐如在之灵，实歆孝德；有司各扬之职，不紊官常。所系非轻，期于得请。」沆等又上奏曰：「伏奉诏谕，誓守哀制。陛下宅忧过礼，中外不遑。窃以历代礼文，三日听政，盖于便座视事，俟易月始御前殿，以示变礼之渐。今候易月，方允听政，便升前殿，即废便座视事之仪；更于便殿视朝，缘服制已终，无此典礼。伏望节哀顺变，俯就礼文，庶安群心，免滞机务。」沆等复诣宫门求见，告以边事军机，深虑有所旷阙。帝泣谓沆曰：「勉依卿等所请，有军国急务，即于便殿商量。」 寝门。或常膳之载加，然乃御食；虽中夕而屡起，靡敢宁居。动静承颜，勤劳不匮，天子之孝，载籍所无。及兹上仙，追怀罔极，无穷永感，谅闇不言。臣等获造倚庐，面陈至恳。愿以宗社为念，少抑哀怀；望遵顾命之文，俯亲庶政。而易月之制，圣情誓守于几筵；宅忧以来，天颜殆至于栾棘。臣等兢惶屏息，不敢仰视。伏望循祖宗之旧典，禀母后之遗言，节哀顺变，式 前经，垂拱响明，躬决庶务，以天下为大计，俾群臣 
二十四日，帝杖绖御万安宫西偏对辅臣。翌日，有司设幄于崇政殿廊，帝去杖绖，服缞裳，近臣扶(节)[即]御座，哀恸左右。 
     
沆等跪奏：「陛下毁瘠过甚，伏望割哀强食，以为宗庙社稷，臣等不胜大愿。」 
四月七日，始御崇政殿听政。九日，(郡)[群]臣复请御正殿。三上表，始允。 
四年四月十六日，庄穆皇后崩，诏崇文院讨寻皇帝视事故事。检讨杜镐言：「 观载籍，历代皇后上仙，无群臣〔请〕听政表，即皇帝无不视事之文明矣。又唐德宗明德皇后以贞元二年十一月丁酉上仙，壬寅成服之日，宣抚军节度使刘元佐、幽州行营节度使曲环、鄂岳观察使卢玄卿来朝，诣延英门谒见。窃详自丁酉至壬寅六日，已接见藩臣，明是服内听政，其延英是便座。欲望皇帝依辍朝例，前殿不座，便殿视事如仪。」诏太常礼院详定以闻。礼院上言：「历代无服内不视事之文，欲请如镐所(义)[议]，视事便殿，俟释服后即复常仪。其攒殡及释服日皆不视事。」从之。 
真宗干兴元年二月十九日，真宗崩，仁宗即位。二十一日，宰臣丁谓等上表请听政，不允。二十二日，诣内东门拜表，请皇太后依遗制处分军国事，不许。二十三日，皇帝表三上，诏允。二十四日，皇太后表三上，批答宜许。二十五日，皇帝听政于崇政殿之西庑下，有司设御座，垂帘，帘幕皆用缟素。中书门下、文武百僚、诸军将校于殿门外立班。帝自宫中缞服，去杖绖，服布襕衫、腰绖、斜巾垂帽，号恸而出。侍臣扶侍升御座，通事舍人引百僚入至殿庭，西向合班。俟帘卷，百僚再拜，宰臣班首奏圣(宫)[躬]万福，随拜三呼万岁。班首出并少前，跪奏称：「臣某等言，请皇帝听政。」复位，宣徽使承旨称制可，百僚再拜，随拜三呼万岁。班退，宰臣等升殿奏事，军头司引呈杂公事，并如旧仪。是日，宫中设祭大行皇帝，而后赴听政。三月四日，谓等复请御正殿。三(日)[上]表，始允。二十一日，御崇政殿。 
明道二年三月二十九日，章献明肃皇太后崩。四月二日，宰臣吕夷简等上表请听政，不允。继五上表固请，诏允。十三日，听政于崇政殿之西厢。十六日，夷简等复请御正殿。表三上，始允。二十日，御紫宸殿。 
嘉佑八年三月二十九日，仁宗崩，英宗即位。四月五日，宰臣韩琦等上表请听政，不允。表三上。初，帝欲命琦摄冢宰，躬行谅闇三年之礼，执政皆以为不可，乃止。 
八日，诏曰：「朕承大行之遗命，嗣列圣之丕基。践祚之初，衔哀罔极，遂罹疾恙，未获痊和，而机政之繁，裁决或壅。皇太后母仪天下，子育朕躬，辅佐先朝，练达庶务，因请同于听览，惟曲赐于矜从。俾缓忧劝，冀速康复。(后)[候]将来听政日，请皇太后权同处分，应文武臣僚并权放朝参，俟平愈日依旧。」帝感疾未瘳，故有是诏。礼院奏请自十一日皇帝同皇太后御内东门小殿垂帘，中书、枢密合起居，以次奏事，而帝方服药，权居柔仪殿东门之西室，皇太后居其东室， 
     
辅臣日入东合候问圣体，因奏政事。至五月二十七日，帝初御延和殿。至六月三日，复不出。是时惟辅臣得入对柔仪，退诣内东门小殿帘帷之外，覆奏事于皇太后。至七月十三日，帝始间日御前后殿视朝听政。辅臣每退朝，入内东门小殿覆奏如初。至治平元年五月，皇太后降手诏，遂彻小殿帘帷，不复处分军国事。以下《国朝会要》。 
英宗治平四年正月八日，英宗皇帝崩，神宗皇帝即位。十一日，宰臣韩琦等上表请听政，不允。继三上表固请，诏允。十七日，始见百官。二十一日，御迎阳门幄殿。二十四日，琦等复请御殿，表三上，始允。二月六日，御正殿。 
元丰二年十月二十日，慈圣光献皇后崩。二十六日，宰臣王珪等上表请听政，不允。继七上表，乃诏候终易月之制，有司定日御殿。十一月十九日，御崇政殿听政。上服素纱幞头、淡黄衫、黑犀带，于殿西庑幄次号哭见群臣。西向起居毕，中书、枢密院，次使相至合门副使，次翰林学士至修起居注官，并升殿奉慰。二十八日，宰臣吴充等再上表请御正殿，诏曰：「朕既逾易月，即御便朝，外虽揽于繁机，内更深于悲慕。何需章之来(止)[上]，祈路寝之亲临寝：原缺，据《宋大诏令集》卷一四六补。。宜体至情，勿为迫遽。所请宜不允。」至是五表，乃从之。至十二月二十三日，始御垂拱殿。 
三年二月二十二日，上御崇政殿。上自十六日以大行太皇太后发引不视事太皇太后：原作「皇帝」，据《长编》卷三○二改。，是日始御后殿，至祔庙乃御前殿。 
八年三月五日，神宗皇帝崩，哲宗皇帝即位。八日，群臣上表请听政，又诣内东门请太皇太后听政，并三表，从之。二十一日，上御迎阳门听政，见百官。瞻神宗皇帝像于集英殿，宰臣等及文臣御史、武臣横行已上以次升殿，举哭尽哀而退。二十五日，群臣复请御正殿，三上表，乃从之。四月三日，上初御紫宸殿，宰臣以下奏事，诸司犹未许对。 
