<!-- { "loadSidebar": true } -->
景佑二年正月十七日，中书、门下言：「检院、鼓院今后应有(诣)[诸]色人投进文字，依例取责审状，书写赍文书人姓名，于实封上粘连进入。如与元状异同，并行勘断。」从之。 
四月二十五日，诏：「应在京臣僚每遇札子奏公事， 
      
除中书、枢密院、学士院依久例外，今后并仰系书衔位姓名。」初，知制诰丁度进牍只书名而不用姓，内中误降于参知政事盛度故也。 
四年十月十六日，知开封府张逸言张逸：原作「张遶」，据《长编》卷一二○改。：「准 ，臣僚、皇亲、诸色人奏状，不得因亲戚入内，辄于中投进。近见渐有违犯，望令承受官司未得施行，便即纠举勘断。」从之。 
宝(光)[元]二年二月十一日，三司户部判官郭积言：「近日上封论列边事甚众，乞差近臣看详，有可采者，委中书、枢密院施行。」诏并送翰林学士于本院看详，不得漏泄于外。 
康定元年四月二十七日，诏：「臣僚及诸色人所上章表、边事及朝廷降下制诰、宣敕文字等，令都进奏院不得传写，学士院不得漏泄于外。」 
七月十六日，权御史中丞柳植言：「比来上封者所陈两事军机皆送学士详定，多致传布，有害事机。望只委中书、枢密院详酌施行。」诏学士院密收掌，无致漏泄。 
九月七日，诏开封府晓谕：「进边事人所陈方略有可行者与恩泽外，无可采者已行告示及给盘缠钱，令逐便者。自今毋复接驾进状，(市)[希]望恩泽。」 
十月六日，诏：「应今后降出内批臣僚迁转差遣文字，并行将元行条贯一处覆奏取旨。」 
二年六月十六日，太常博士于房言：「台谏官及内外臣僚所上实封章疏，辄敢漏泄及传达草本示人，乞重行朝典。」从之。 
十一月十五日，臣僚上言：「乞自今发机宜文字宣头，令枢密院拜三司缄密题记拜：疑误。，付所差使臣赍下诸处。」诏枢密院、三司应添兵食、案籍、边防机宜事，并实封下逐处；其河、陕三路州军转运司并准此，违犯重罚。 
庆历元年三月六日按庆历元年实为康定二年，此条事应移于前。，诏：「以羌寇平定，自今举人并不得以进献边机及军国大事为名，妄希恩泽。」 
二年五月十五日，诏：「近日诸色人所上边事，多是开书铺人将他人文字改易首尾，鬻于此辈，重迭进献，幸望恩泽。宜令开封府严切(正)[止]绝。」 
七月三日，诏登闻检院：「诸色人除告陈密事即收接通进，言边事者于开封府并随处州军投下。如有可采，附递以闻。」 
三年四月五日，臣僚上言：「窃见近日臣僚将所上封章书疏令人抄录出外，及密遣浮薄之辈传诵称扬，务取己名，欲彰君过。朝廷累行戒告，终未遵依，扇成浇风，无益圣化。大抵为臣事主之道，务敦忠厚，靡尚激昂。倘惟节行之自存，岂悉功名之不立 苟亏祗慎，固有典章。乞晓示中外，更有违犯，察访得知，重行贬降，以厉众多。」从之。令御史台出榜示朝堂。 
五年九月二十五日，殿中丞李寔言：「今后臣僚上章疏迂诞词语，乞不行下四方。」从之。 
十年五月二日，知谏院王贽言：「臣僚章疏内有事合更张者，送两制及台谏官等同议，动经半年余，未见结绝。缘官员数(夕)[多]，迁移不定，其间若事或分寸有益，即迟一日有一日之损。盖素无条约， 
      
而务在因循。欲乞今后应批状下两制及台谏等官同定者，乞限五日内聚议，半月内连书奏上。如议论不同，才识特异，稽合礼法，自有建明，即许别状以闻。」从之。仍诏已送下详定文字亦依此日限详定闻奏。 
十月九日，三司言：「准诏，今后每有传宣及内降指挥，须候面奏讫，方得施行。缘有系急速合实时应副者，虑面奏不及，亦有体例分明者。今相度除系入纳钱物并例外生事须候面奏施行外，其余体例分明及急速事乞依旧实封覆奏。」从之。 
皇佑元年正月九日，诏：「诸州军不下司文字，知州、总管、钤辖躬亲书写回报，或专委通判职官收掌行遣，免致漏泄。如违，当行重责。」 
六月二十四日，御史陈升之言：「近有臣僚缴奏交亲简尺，朝廷推究，事近深文；或不缴奏，又近请嘱，因事显露，悉皆科罪，遂令圣世成告讦之俗。请自今请求非法，自论如律。」从之「请自今」以下原脱，据本书《仪制》八所引补。。 
师以下至八月六日条实为本书《仪制》五 官仪制内容，乃大中祥符中事，与本类「章奏」不符，不知何以错简阑入于此，当删。其《文心雕龙》小注则系本类，当保留，然不知为何条之注。、三公、仆射、尚书丞郎、大夫、中丞、知杂御史并避，权知、判官不避，遇两省给舍以上敛马。京官遇丞郎、给舍、大卿监、祭酒以上、本寺少卿监、司业，并避。诸卫大将军以下遇上将军、统军亦避。詹事遇上台官，如卿监之例。庶子、少詹事至太子仆遇太子(王)[三]师、三少并避，遇上台官如少卿监例。中允以下遇太子三师、三少并避，遇宾客、詹事敛马，遇上台官如太常博士例。应合避尚书者并避三司使。权知开封府者，如本官品避。其台省官虽不合避，而职分见在三司、京府统临者，避。中书门下、枢密院常朝有冲突者，巡检人员具名送开封府，京朝官誊报御史台弹奏。内诸司使以下报宣徽院施行。不即申举者，委御史台、左右街司察访以闻。入皇城司及殿门外当避而不避者，委亲事官报皇城司捕送开封府，职官具名以闻。诸色人当避台省官及敛马侧立而有违者，街坊巡检亲事官止约；固违不伏者，移牒官司及申奏如上制，即不得凌辱命官。武班、内职并依此品施行。」从之。《文心雕龙》：仁宗时范镇请禁中及中书、密院各置章奏簿，上以备观览之遗忘，下以责大臣之销注。 
六年三月十七日，诏：「应富民得试衔官者不得与本州岛县官使臣接见，如曾应举及衣冠之族不在此限。」 
八月六日，枢密直学士、礼部尚书、知升州张咏言：「当州每有祠部司事，并申公状。臣官忝六曹，祠部即本行司局，例申公状，似未合宜。欲望自今尚书丞郎知州除申都督外，其本行官局并止签检。」从之「签检从之」四字愿脱，据本书《仪制》五所引补。。 
乞留中「乞留中」以上脱。，每有文字留中者，封御批封降下。」从之。 
十月十六日按此条不知何年。据《宋史 林逋传》，林大年任侍御史在英宗治平中，下条为三年，则此条当为治平元年或二年。，侍御史林大年言：「伏见两府近臣、台谏所言事件，多致通进司传达出外。乞今后通进司更不差内臣，只于诸司使副内选择勾当，仍别差有行止内臣充承受司。臣僚所进文字，并须用印；无印表状，须与外封一手书写。所贵禁中易为点检。」诏通进银台司相度如 
      
何关防禁止，具经久利害以闻。既而本司乞应内外臣僚所进文字依常手粘实封讫，别用纸折角，重封用印，无印者臣名押字仍须一手书写。及乞官员诸色人等不得辄入本司。从之。 
三年八月七日，诏中书门下：「近日希求恩泽稍多，今后须管次日覆奏取旨。」以上《国朝会(典)[要]》。 
四年四月十四日，神宗即位，未改元。诏：「近许外任臣僚言事，委翰林学士承旨张方平、学士司马光看详。如有可采，即进呈施行。」 
五月二十四日，翰林学士承旨张方平等言：「诸封事但陈箴谏之言，及泛论治体，据所可取者，欲节略编写，候成一册，逐旋奏御。其指陈时务利害，或数事内除不足采者更不取录外，据可施行之事逐旋节录闻奏，乞降付中书、枢密院看详施行。所上封事，其大意可采，虽文辞鄙俗，须至备录；其发明事理不尽者，臣等逐节后别立看详一项，所冀文理稍备。其上封事人开陈政体时务，文理详明，显见才识出众者，官员乞依诏书出自圣衷，特加甄擢，其次赐敕书奖谕。布衣乞下有司召问所上封奏内事节，令逐一条对，委有可取，即与量才录用。」从之。 
七月十三日，以御史中丞滕甫、龙图阁直学士赵抃、天章阁待制陈荐同共详定前降手诏许中外臣庶所上差役利害章奏。 
神宗熙宁二年八月二十七日，令知通进银台司、翰林院学士范镇、权监察御史里行程颢同看详银台司所进文字数目，定夺当进与不，并令减罢名件闻奏。 
闰十一月十四日，看详银台司文字所言：「诸路州军奏雨雪，内有月或旬(拜)[并]逐时旋奏去处。欲乞令逐月终一次具状申中书，候齐足，即具逐路分得与不得雨雪类聚作一状闻奏。」诏：「今后诸处逐旬降雨雪，更不闻奏，并只于次旬内申司农寺。如有迟违，亦仰催促，(常)[当]类聚收付，准备朝廷取索。 
十二月四日，诏：「文武臣僚及内臣等进呈公事，并批送合属中书、枢密院别取进止，不得辄批依奏及直送诸处行遣。如违，并当重行朝典。」 
二十四日，诏：「今后中书、枢密院宣敕札子带圣旨批状，除系机密不送外，其余并送银台司封驳。」 
三年六月三日，诏司农寺令具五月中诸路州军所降雨泽闻奏，仍仰今后常切点检察访，如有旱涝特甚州军，许具状申奏。 
八月一日，看详银台司文字所言：「别无看详减废，欲乞罢局。」从之。 
四年四月二日，诏：「内臣宫中凡有勾当，须称圣旨。若尽关申中书、枢密院，则伤烦碎，或稽缓不及事。可令入内内侍省具自来合依久例施行事节开析以奏。」 
八日，吏部侍郎、新知邓州韩绛请于通进司下奏状，从之。 
六月四日，罢委官看详臣僚所上封章，令中书门下看详以闻。 
五年五月八日，中书门下言：「西头供奉官刘宋卿等乞今后通封赴银 
      
台司投下常程文字，并依通进司例，次日不以有无假故，送中书施行。自来银台司文字于奏状前贴写事宜一行，其奏状前自来有贴黄，亦乞减罢。」银台司奏状称：「进奏院下到诸州军奏状，自来作四日行遣。今欲乞作三日，更不贴写事宜，当日便写奏目发送，及写发历点对。第二日封卷印押讫进呈，第三日降出，分配发放。遇中书、枢密院早出及宅引并非次等假，乞依通进司体例，不理诸假故，每日并入赴司收接，投进发放。」从之。 
九年十一月二十一日，中书门下言：「孔目房申，熙宁八年七月四日条贯，诸内外官司奏状并申牒，衔位只书本处差遣。今看详，既不见得是何官职，缓急却须勘会。欲自今应官司公文合书衔者，令并书官职。其兼领差遣及散官勋赐等，即依旧更不入衔。」从之。 
