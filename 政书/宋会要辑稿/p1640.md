<!-- { "loadSidebar": true } -->
三年八月二十八日，录系囚，杂犯死罪已下递降一等，杖以下释之。开封府界及三京准此。 
四年三月二十二日，疏决在京系囚，杂犯死罪以下递降一等，至杖释之。以时雨稍愆也。 
二十七日，诏：「诸路监司除近便州军躬亲外，余各于辖下选官分诣诸州军，将见禁公事与当职官逐一躬亲引问，除死罪于法合听旨及重伤守辜外，余并疾速断讫以闻。」 
五年二月十二日，疏决四京府界诸县系囚界：原作「罪」，据《长编》卷四三八改。，除常赦所不原外，杂犯死罪以下递降一等，杖以下释之。其后又诏疏决应天下州、府、军、监、县等系囚。 
六年六月十二日，诏：「方盛暑，虑刑狱淹系，除在京府界诸县已降疏决，其诸路令监司除置司处及邻近州分诣外，其余州军选官催促结绝，事理轻者先次断放。」 
绍圣元年四月八日，诏：「时雨稍愆，虑刑狱淹系，在京委刑部郎官及御史一员，开封府界令提点刑狱，诸路令监司催结系囚，事轻者先次断放讫奏。府界徒以下罪人，罪状显著不该配及申奏者，虽小节不圆，并决讫以闻。」 
十九日，以时雨稍愆，疏决四京并府界诸县系囚，如故事。 
十二月十一日，诏：「久时雪，虑刑狱淹延， 
      
在京委刑部郎官及御史一员，开封府界并诸路州军并令监司按所部结绝，内事理轻者先次决遣。府界徒以下罪人罪状分明、不该编配及申奏公事，并断讫以闻。」 
三年五月十六日，诏：「春夏以来，雨泽以时，二麦丰稔，尚虑刑狱滞留，更宜深恤。其诸路州县，委监司分(谊)[诣]逐处，催促结绝见禁公事。」 
四年五月八日，诏：「皇太妃近尝服药，及雨泽稍愆，农田在望，宜颁恩宥，以导嘉祥。疏决应在京府界并三京及诸县罪人。」 
元符二年三月二十六日，诏：「稍愆时雨，窃虑刑狱淹延枝蔓，在京委刑部郎中及御史一员，开封府界令提点，诸路阙雨州军令监司，催促结绝见禁罪人。」 
四月十五日，以时雨稍愆，疏决在京及河南应天、大名府系囚，杂犯死罪以下递降一等，至杖释之。 
七月四日，诏以盛暑，在京令刑部郎官，开封府界令提点、提举司，诸路令监司，催促结绝囚禁。内干照人及事理轻者，先次决遣。 
三年四月三日，诏诸路刑狱虑有淹延，除四京已降德音外，令诸路监司分头催促结绝见禁罪人。内干照人及事理轻者，先次断放。如委有事故、亲到不遍处，即选官前去，仍具起发及每到处月日并事故(囚)[因]依径申尚书省。如有疾病之人，即仰当职官常(窃)[切]点检医治。 
徽宗建中靖国元年四月二十九日，中书省勘会，正当时暑，窃虑刑狱淹延枝蔓，诏在京委刑部郎官及御史一员，开封府界 
      
令提点，诸路州军令监司，分头点检催促，结绝见禁罪人。内干照人及事理轻者，先次断决讫奏。内府界徒以下罪人，罪状分明、不该编配及申奏公事，或虽小节不圆，不碍大情，并许一面决断讫奏。其府界及诸路监司如委有事故，亲去未得，即选官前去，仍具每到处月日、事故因依径申尚书省决。自是岁着为例。 
崇宁二年正月二十六日，诏曰：「臣僚言，天下囹圄见劾治者一百四十余事，证逮多者五七十人，少者尚二三十人，已无虑数千人矣，而县之狱不与焉。穷冬冱寒，重围丛棘之中，桁杨接折之下，宁无向隅而泣者!虑伤阴阳之和，朕甚悯之。可令监司乘驿躬讯，限一月结绝，仍具狱官姓名、推治事目报御史台，令具籍检察。」 
四年十一月十四日，朝奉郎、前提点梓州路刑狱公事王岘札子奏：「昨在任，每年承尚书刑部符，承中书省勘当，时暑，窃虑刑狱淹延枝蔓，诏令诸路监司分头点检，催促结绝见禁罪人。然川路辽远，比至 命到日，多是过时，囹圄囚人实未沾恩赐。臣欲乞着为定令，今后路分远处更不候降敕，并令监司每年于六月中分头催促结绝断放，仍具所到州县月日径申尚书省检察施行，庶使远人均沾惠泽。」从之。 
大观元年八月五日，诏：「京司犴狱屡空，四方郡县吏或以微文细故，(招)[捃]摭追逮，久系不决，甚非钦恤之意。可令监司分(诸)[诣]所部虑囚决狱，其或淹延不治， 
      
留禁无辜，即按劾以闻。」 
政和二年七月二十二日，臣僚言：「诸路监司岁奉诏旨分部决狱，而承例差官，吏或不虔，徒为文具。乞令监司每被旨决狱，皆依当日亲行，若计程旬日未周，方听差官。」从之。 
三年九月九日，都省言：「尚书刑部郎中钱归善奏，承 节文：正当时暑，窃虑刑狱淹延枝蔓，在京委刑部郎中及御史一员分头点检，催促结绝见禁罪人，内干照人及事理轻者，先次断讫奏，杖已下应禁者并与责保知在。委本部员外郎耿良能点检催促，大理寺等处节次具已结绝名件奏闻外，所有未了公事，见行催促。」诏：「五月恤刑，盖当炎暑，朝廷所以示宽恕之政，岂可稽留!直至秋深，尚未结绝，显属过期。自今后仰所委官限一月结绝，如取会未圆、见行推治公事，自合依条施行。」 
六年五月十四日，诏：「每岁大暑，差官虑囚，外路限四月，在京限六月行下。」以川广路远，受命多后时，故有是诏。 
七年二月二十五日，诏：「诸路监司每年分定州军巡按决狱，往往不 ，民无所诉，令互察弹奏。」 
宣和六年四月四日，臣僚言：「伏望诏有司根究见今诸路被旨根勘未了公事最久者，显绌一二，以示慢令之戒。自余皆责近限，趍令结绝。」诏见禁勘公事如大情已正，小节未圆，并仰疾速结绝。应干证人并先次疏放。仍令提点刑狱官躬亲 诣所部催促，其巡历不 去处，选官前去，不管少有淹延刑禁。 
      
高宗建炎元年九月十九日，两浙、福建路抚谕江端友言：「比年以来，州县刑狱淹滞。臣奉使两路，欲乞许臣所至州县，依祖宗遣使法亲阅狱讼，或遣提刑司分诣本路。其大节已具、小节未圆者，约法从轻，日下断遣。其杂犯死罪有疑惑、情理可悯、须上请俟报者，比缘盗贼未平，道路不通，奏章未必得达。兼朝廷多事，或不以时行下，罪人久系，不幸瘐死，则非上请本意，亦乞酌情减降断遣讫奏闻。」诏除张换、王外，余抚谕官准此。十一月三日，又言：「臣已遵依诏旨，遍牒两路州(运)[军]，不候臣及提刑到州，一面遵依圣旨施行去讫。臣恐一过之后，复循旧弊，欲望圣慈特令今日以后，并依九月十九日已得指挥，候将来盗贼宁息，递角通行，即依旧法。仍令提刑司常切觉察，有断狱稽程、淹久不决者，依条勘劾。」诏诸路依此。 
绍兴元年九月五日，诏：「越州见勘军人黄德等，令刑部郎官躬亲往彼取索公案看详审问。如情犯别无翻异，即依今来指挥断遣；如或情节可疑，难便处断，即具奏闻。」先是，越州勘到军人黄德、陆青、周立、徐青、傅青、吴城、百姓苗贵持杖劫盗前酒库人员李成等差出买柴船，杀死四口，各合(家)凌迟处斩。所杀之人尸不经验，疑虑奏裁。既诏黄德依断凌迟处斩，周立、陆青、苗贵并特处斩，徐青、傅青、吴城并决重杖处死，而又命官录问云。 
十月三十日，诏：「致理之体，先德后刑。比来 
      
旱既太甚，斯民嗷嗷而望云霓，深可悯恻。朕惟兢兢业业，祗畏祈禳，未尝敢自赦也。窃虑刑法失当，狱讼淹滞，怨怼所由生，而和气消铄多矣。可令逐路宪臣限指挥到日，日下躬亲前去，遍诣诸州县刑狱，催督结绝施行。如违，当议黜责。」 
二年五月十三日，诏：「霖雨不止，诸处刑狱窃虑淹延，行在委刑部郎官，在外委提刑躬亲催督，结绝见禁公事，具已结绝月日申尚书省。」 
十二月十五日，刑部侍郎章谊言：「近者分遣五使，按行郡县，亲加 戒，以刑狱为首务。若将命之臣仅能察讼谍之繁词，按稽缓之小吏，亦何足以仰副恻怛哀矜之(惠)[意]哉!欲望应制勘事自赃罪、流罪与夫元降指挥具情犯申奏外，其余徒、杖而下，自非重害不可贷舍，悉许五使酌情断遣，具按以闻。庶几使指所临，狱讼即决，远迩之民，咸被实德。若分镇去处，四川路分，望委帅臣、监司限日结绝。」诏令札与诸路宣谕官，其四川令宣抚制置使司，分镇去处令镇抚使，各差官点检结绝。 
三年七月十六日，诏：「浙东路及临安府、严、秀等州，久阙雨泽，窃虑刑狱淹滞，仰两浙路提刑躬诣所部州县，将见禁罪人事小者监视决遣，事大及合行追逮干照者疾速催促勾追结绝。如遐远去处，即仰选差通判、幕职官分诣，仍逐旋具已施行次第申尚书省。」既而右司谏唐辉言辉：原作「辉」，据《建炎要录》卷六七改。：「乞令提点刑狱所到州县，不得凭案牍，委胥吏，须一一亲自 
      
引问，听其言，察其情，无罪者即出之。狱吏高下，严寘以法。庶几冤枉获伸，感召和气。其所选官分诣者，亦乞依此。」从之，仍先诣最未得雨去处决遣。 
二十二日，诏：「大理寺、临安府等刑狱已施行外，诸州县囚禁尚多，其间虑多冤枉淹系，令临安府及诸州各遣强明官分诣诸县，检察决遣。」为久阙雨泽，故有是诏。 
四年六月十一日，诏：「大理寺、临安府并钱塘、仁和两县见禁公事，委御史台官、刑部郎官，诸州县刑禁委提点刑狱官，并躬亲前去务察，催促结绝。如外邑遐远去处，令提刑司选差官前去。」 
五年正月一日，刑部尚书章谊等言章谊：原作「张谊」，据《建炎要录》卷八三改。参《宋史 章谊传》。：「绍兴四年十二月二十五日手诏，为正月朔日有蚀之，讲求阙政、察理冤狱等事。本部检会今来车驾驻跸平江，乞委郎官一员诣本府应刑狱去处，点检见禁，催督结绝施行。」 
五月二十四日宰执进呈疏决，上曰：「外路如何 」赵鼎曰：「臣记得每年夏热时，令提刑司催决狱事，自渡江后不曾举行。」上曰：「行在大理寺等处禁系不多，须行诸路，令无淹延刑禁，庶暑热时不致罪人疾病。」于是下诏：「正当时暑，窃虑刑狱淹延枝蔓，行在委刑部郎官及御史一员，临安府属县并诸路州军令监司分头点检，催促结绝见禁罪人。内干照人及事理轻者，先次断讫奏。临安府属县徒已下罪，事状分明、不该编配及合申奏公事，或虽小节不圆，不碍大情，并许本府一面决断讫 
      
奏。杖以下应禁者，并与责保知在。(徐)[除]行在外，有事故不能亲行，即选官前去，仍具每到处月日、事故因依径申尚书省。」自是岁着为例。 
