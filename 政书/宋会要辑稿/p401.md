<!-- { "loadSidebar": true } -->
赞引祭奠吊慰使、副俱诣神御座前 下北向立定。殿上帘卷，祭奠使、副并举哭再拜，殿上皆哭。引祭奠使、副升殿西阶神御前，祭奠使一员三上香、奠茶酒毕，祭文及书祭奠使启封，中书舍人二员跪捧。祭奠副使跪读讫，内侍捧受，置于神御前，降阶复位，又举哭再拜。礼直官、宣事舍人赞引祭奠吊慰使、副并稍东立，礼直官、宣事舍人先退。未祭奠前，皇帝升御座，中书、枢密于使副未入前先参起居侍立，次馆伴使、副入见如仪。祭奠毕，宣事人引吊慰使、副等于阶下当御座前跪，进慰书。殿上垂帘，合门使一员受书，复殿进呈。吊慰使少立，候上启封读讫，皇帝举哀，帘卷，合门使引吊慰使升(慰)[殿]，诣御座前稍南，传语及回问如仪，引降阶复位。宣事舍人引奠祭使、副并吊慰使、副下已，俱合班北向立定，舍人赞拜，各两拜，班首奏圣躬万福。又赞拜，随拜，三呼万岁。引班首稍前，致词奉慰毕，归位，又赞拜。如谢茶药、御筵及抚问，即依例出班致词谢讫，退归幕次，改常服赴客省赐茶酒。使、副随行从人并令门见，侍使、副归馆，别差近上臣僚押赐御筵。其日后殿不坐，至朝辞日御紫宸殿，引祭奠吊慰使、副等入诣庭。其起居、朝辞、受书及支赐，并依合门旧仪。 
三日，礼仪使言：「神主回京，未委于甚殿权安、选日祔庙 」诏于皇仪殿权安，用十月十七日祔庙。 
六日，礼仪使言：「检会明德皇太后启攒，文武百官、
      
皇亲各服初丧之服，内庭诸色人员及从五使执事职掌，只服本色公裳祗应。将来启攒，欲依礼例。」从之。 
十三日，太常礼院言：「将来山园，应沿路州县官吏并服初丧服，出城奉迎并辞，并举哭再拜毕，改吉服。俟山园礼毕，神主回京，即并常服出城再拜奉迎并辞，再拜讫退。」诏依。 
、头巾、麻屦。 十四日，赐山园役兵、工匠、和雇百姓布袍 
二十二日，太常礼院言：「每年十月一日，宰臣已下及军员诸班并着所赐锦袍袄子入谢。将来十月一日灵驾在路，并合只着常服谢。」从之。 
二十三日，太常礼院言：「山园发引长行所排吉凶仪仗，虑上路交杂，欲望至板桥合为一处排列，前引庄懿皇太后灵驾先次进发，庄献明肃皇太后灵驾以次进发。掩皇堂日，各于遂陵排列，候神主至宿顿幄殿，却合为一处。次日进发，庄献明肃皇太后神主先行，庄懿皇太后神主以次而行。」诏依。 
二十四日，太常礼院言：「将来庄献明肃皇太后启攒后，百官并服初丧之服，前后殿都知押班已下并军员、三班使臣、伎术官更不服初丧之服，并常服、黑带。文武百官俟至板桥奉辞毕，并权改常服、黑带，次日纯吉服。俟神主至京日，并常服、黑带。五使已下，俟掩皇堂，并常服、黑带，候祔庙礼毕，并纯吉服。」诏可。 
二十八日，礼仪使言：「將來十月五日下事已前，各自丙地幄殿奉遷梓宮至 道前幄帳下，行事臣僚並諸色祗應
      
人等并吉服，候庄懿皇太后掩皇堂毕，其服孝服者权改吉服立班。题神主毕，却服孝服。俟庄献明肃皇太后掩皇堂毕，并改吉服。」诏依。 
九月四日，太常礼院(吉)[言]：「山园五使依干兴例，更不朝拜诸陵。将来灵驾发引，群臣至板桥奉辞，次日西上合门进名奉慰。掩皇堂毕，并神主到京，皇仪殿奉安讫，及祔庙礼毕，群臣并诣西上合门进名奉慰讫退。五使已下俟掩皇堂讫，进表奉慰。」并从之。 
五日，太常礼院言：「将来谥册宝告太庙，读于灵座，欲望军员更不立班。」从之。 
六日，太常礼院言：「将来山园，皇后随行掩皇堂，应随从臣僚并合立班，进名奉慰。并山园皇后已下随行，并逐程于灵驾未发前朝临，至晚晡临，其随从命妇等俟逐程奉安灵驾毕，行朝临。将来庄献明肃皇太后发引前一日，除行礼公卿及诸司合祗应人等在内止宿，如内庭有本司者宿于本司，无本司者宿于皇仪殿门外幕次。宰臣、枢密宿于中书、密院。」从之。 
七日，宰臣率百官奉二太后谥册宝告于太庙。翌日，上于灵座。册文曰：「哀子嗣皇帝臣祯言祯：原作「仁宗御名」，据其名回改。：伏以致孝之本，莫大于显亲；敦化之方，莫先于追远。矧荷明辟之重，形四海之风，追惟鞠育之仁，永怀孺慕之感。不诔大行，何以昭众听；不镂显册，何以信后来!恭惟大行皇太后沙麓开祥，涂山锺粹。本静专以法地，体柔明而配天。动遵珩佩之仪，言合图史之训。以任、姒之德，
      
尝佐治于周家；以阴、马之贤，更翼隆于汉室。至于受遗先帝，称制从宜，保佑匪躬，尊临天 ，风教被乎蛮貊，仁泽及于昆虫。九庙展祠，六宫承式。焦劳一纪，覆育万物。兰殿问安，适恭于子养；椒涂(伦)[沦]景，奄遘于内艰。羽卫戒期，王灵协吉，用举追崇之礼，式申顾复之恩。爰诏有司，俾敕容典。乃铺懿铄，备扬淑声。祗荐大名，以应丕则。谨遣摄太尉、门下侍郎、兼兵部尚书、同中书门下平章事、昭文馆大学士、监修国史张士逊，奉册宝，上尊谥曰庄献明肃皇太后。伏惟圣灵降格，膺兹典礼，幽赞丕祉，对〔扬〕鸿休，庙鹢烝尝，永永无极。」礼毕，群臣进名奉慰。 
十日，山园使张士逊言：「乞差集贤校理王琪随行管勾章表。」从之。后以琪病，复差集贤校理聂冠卿。 
十一日，启攒宫，百官衰服临于皇仪殿，易常服出内。自是至发引皆如之。 
十七日，参知政事、枢密副使、文武百官临于皇仪殿庭及门外。宰臣、枢密使、山园五使分官赴洪福院临。自是辅臣分押百官班临，至发引如仪。 
二十日，帝行启奠于梓宫，百官入临。梓宫升龙輴，祖奠彻，帝顾辅臣曰：「朕欲亲行执绋之礼，以申孝心。」乃引绋行哭出皇仪殿门，辅臣、礼官固请乃止。仍步送至正阳门外，百官立班。梓宫升舆，设遣殿，参知政事王随读哀册。册文曰：「维明道二年，岁次癸酉，三月甲午，庄献明肃皇太后崩于宝慈殿。四月癸卯，旋殡于皇仪殿之西阶。粤十月
      
丁酉，迁座祔于永定陵，礼也。椒闱月晓，蕙路霜凄。启菆涂于秘殿，廞羽卫于通逵。哀子嗣皇帝祯痛慈覆之长隔，悲远日之有期。山开松槚，兆协蓍龟。徒瞻象物，莫驻龙帷。从先后之不返，邈上宾以何之。爰发宸旨，下及台司，俾导扬于孝治，庶光昭于母仪。词曰：太上立德，建用皇极。惟天所辅，惟帝之则。其次立功，追皇比崇。亭毒品汇，合鸿蒙。其次立言，徽懿是宣。有教无类，非文不传。思齐有慈，作合先帝。总是三者，以经万世。自昔来仪，锺夫卓异。扪霄协梦，俪干育粹。占麓开祥，扰龙凝系。玉度沈巘，兰仪静嫕。十乱同符，三辰允契。内助圣考，洽成至治。斗极交欢，天符辑瑞。六合车书，一同文轨。轩鼎既(昴)[升]，缀衣在辰。顾惟冲眇，以托慈仁。乃御坤元乃：原作「于」，据《宋大诏令集》卷一六改。，乃助干
健。丕扬景命，顺迪皇宪。游精道钥，栖志神扃。希夷自得，寿考惟宁。邃探古记，远监前经。心该治乱，道应神灵。敦叙天枝，奖隆宗室。顾待无贰，宠嘉咸秩。善养士类，勤求俊奇。弓旌相踵，岩穴无遗。屏去雕文，敦尚朴素。织纨是亲，濯衣是御。仁恕赋意，恻愍居怀恻：原作「侧」，据《宋大诏令集》卷一六改。。施德行惠，救患分灾救：原作「牧」，据《宋大诏令集》卷一六改。。岁逋蠲释，民隐矜哀。宏开寿域，茂建春台。方隅润泽，远迩胥来。珪璋之行，竹帛难纪。着在鸿台，书之彤史。呜呼哀哉!积焦劳之不豫兮，历凉燠以无瘳。怼挹霞之罔验兮，恫徂景之难留恫：原作「侗」，据《宋大诏令集》卷一六改。。发绪言之不迭兮，眷维辟以垂休。呜呼哀哉!龙輴夙驾兮，遵途超忽。蜃车宵载兮，直城右出。纷
      
圭翣兮张徘徊，列地兮澹蒙密。雾楚挽兮凄凝，风素旗兮憀栗。呜呼哀哉!周原巩木兮，岑郁萧条；经皇神寝兮，幽严泬寥。脂泽生尘兮宝奁兹暗，巾箱遂覆兮仙凤其遥。体魄即安兮协仪曩册，神明外济兮御辨层霄。呜呼哀哉!德业光大兮信编纪圣，恩腴普咏兮群伦训定。保我黎元兮顺时立政，佑我皇图兮祈天永命。生着懿范兮九围胥咏，没存徽谥兮千龄愈盛。呜呼哀哉!」礼毕，奉慰。群臣赴板桥奉辞讫，易常服退。 
二十一日，群臣诣合门奉慰。 
二十九日，命枢密副使李谘往山陵祭告复土。 
十月五日，葬永定陵之西北隅定：原无，据《宋史》卷一二三《礼志》二六补。，群臣奉慰。 
十日，虞主至京，群臣奉迎于琼林苑，帝服靴袍导迎于皇仪殿门，奉安于皇仪殿。有诏，赐山园五使休暇三日，百官一日。 
十二日，群臣班皇仪殿虞祭，进名奉慰。自是至祔庙，间日虞，立班奉慰如仪。 
十六日，帝斋于垂拱殿，群臣宿于朝堂。 
十七日，帝酌献于皇仪殿。神主载重翟车，帝亲步导出正阳门奉辞，祔于奉慈庙。有司行祔庙之礼，群臣奉慰。 
二十一日，德音：「两京畿内释徒罪，应沿山园科率，并蠲复赋役。」 
二十六日，奉安御容于慈孝寺彰德殿。 
景佑元年三月二十五日，诏小祥前后禁乐各三日，不视事各二日。诏大祥前二日不视事。
 礼 宋会要辑稿 礼三二 后丧 二 章懿皇后 
      
章懿皇后
【宋会要】
      
仁宗明道元年二月二十六日，宸妃李氏薨，攒涂于嘉庆院。三月十四日，葬于洪福禅院之西北隅。命翰林学士冯元摄鸿胪卿，与入内内侍省押班卢守懃、上御药张怀德监护丧事，三司使、尚书兵部侍郎晏殊撰墓铭。 
二年四月十五日，诏中书门下曰：「朕哀制之中，未遑议政。皇太后谓朕曰：『宸妃早事先帝，尤推懿恭，膺降诞之符，守谦冲之德。至于奉侍陵寝，聿周禫祥，归奉母仪，克勤辅佐。兴居合礼，言动有常。两朝徽音，九御承宪。淹悲沦谢，俄历岁华，权厝梵宫，未崇位号。当遵旧典，祗上尊名，别卜寝园，用光世范。况今大行太后方议山陵，宜因兹时，式便修奉。』朕仰承慈旨，惕念劬劳，怆慕之怀，夙宵罔措，敢忘燕翼，以奉诲言!宜令中书门下依先朝追荣元德皇后礼典，追崇宸妃尊谥、位号及营奉园陵。」制曰：「王者抚育黎元，务恢要道。盖孝笃于己则化之厚，感发于天则报必隆。有怀顾复之恩，爰举尊崇之典。故宸妃李氏辅佐先圣宸：原作「崇」，据《宋大诏令集》卷一三改。，诞育眇躬，空流彤管之音，未正星轩之位。是用顺稽旧礼，恭荐徽名，庶申创慕之思，以称劬劳之德。宜追尊为皇太后。仍令有司择日备礼奉册。」宰臣率百官诣西上合门进名奉慰。 
