<!-- { "loadSidebar": true } -->
宝元三年二月十一日， 牧司言和买马价等第。诏第一等五十千，第二等四十千，(等)[第]三等三十千，第四等二十五千。在京以浙绢估实价，外处支见钱。 
康定元年二月八日，诏令将三岁已上十三岁以下堪充带衣甲壮嫩好马赴京进卖。经过馆驿，支给熟食草料。 
二十七日，诏开封府买马，令权知府郑戬亲躬管勾，仍差同纠察在京刑狱李昭述、三司度支判官王球分置场收买。 
五月二十五日，有司上言在京收买鞍马，切虑拥并。诏差群牧判官沈维温、三司勾当公事任颛于开宝寺，群牧判官周越、三司勾当公事张子宪于锡庆院，各置场收买。 
庆历元年七月，诏诸路本城厢军军员阙马，听自市三岁以上十三岁以下、高四尺一寸者，官用印附籍，给刍粟。 
八月，诏河北置场括市马，沿边七州军免之。 
二年三月，诏河北沿边州军置场市马。 
六月，诏河北都运司籍民间所养马，沿边有警，则给价市之。 
五年七月，枢密院言：「咸平初，陕西振武乡兵许结社买马，以升填广锐军。往岁河东已有此例。今河东诸军阙，广锐指挥人数不足。欲听本路宣毅、义勇、乡军结社买马，官助其价，以升填其阙。」从之。 
十一日，诏并、代路许宣毅、义勇、乡军结社买马，官助其价，升填广锐兵之阙。 
二十九日，支内府绢二十万匹，付并、府州、岢岚军市马。 
六年五月，诏陕西相度兴置屯田夏安期与四路经略司招诱蕃部入中战马。 
十二日，诏保安、镇戎军榷场，岁各市马千匹。 
八年十一月，环庆路经略使李肃(子)[之]、鄜延路经略使陆诜、陕西制置解盐判官李师锡并言：「本路无系官草地，又去西界咫尺，难以兴置马监。其同州沙苑监近割属陕西监牧司，可以增添牧马。」诏陕西四路都总管司更不兴置马监，仰陕西监牧司广市善种，令蕃息，以备逐路诸军阙马。 
皇佑二年八月，群牧司言：「近以河北转运总管等相度权住买马。勘会河北州军诸军阙马至多，乞依韩琦奏，别降宣命下河北诸州军，令依旧收买第一等、第五等鞍马，相兼配填诸军阙数。仍乞令逐处官吏设法招诱收买，逐月依例申奏。其权住收买第六等马，侯丰稔复旧。」从之。 
至和元年七月，河北安抚使贾昌朝请以河北诸州军户绝钱并官死马价钱，令逐虏市马，以给诸军。从之。 
十二月，群牧司言：「旧制，陕西、河东路十七州军市马，自西事后，止置场于秦州。今内外诸军皆阙马，欲请于环州、保安、德顺军仍旧市马。」从之。 
三年八下五日，知并州庞籍言：「勘会本路马军，例各阙马。麟府见管买马物帛数少，乞下三司支拨绢帛五七万匹。」诏令三司支绢三万匹，于府州下卸。是月二十二日，诏三司以绢三万市马于府州，以给河东马军。 
嘉佑五年八月，诏权陕西转运副使薛向，专领本路监(收)[牧]及买马公事，仍相度于原州、渭州、德顺军置买马场。(具)[其]同州沙苑监并凤翔府牧地勾当使臣，更不下群牧司举官，并令薛向保荐以闻。初，相度牧马所言：「自古国马盛衰，皆以所任得人、失人而已。今陕西马价多出解盐，三司所支银绢，又许于陕西转运使兑换见钱。今薛向既掌解盐，又领陕西财赋，一切委之移用，仍令择空地置监而孳养之。盖得西戎之马牧之，西方则不失其土性，一利也。因未尝耕垦之地，则无伤于民，二利也。因其材使，久其任而经置之，三利也。又河北有河防塘泊之患，而土多泻卤，戎马所屯，地利不足，诸监牧多在此路，马又不堪，未尝孳息。若就陕西兴置监牧，即河北诸监有可存者，悉以〔陕〕西良马易其恶种。有可废者，悉以肥饶之地赋民，收其课租，以助戎马之费。于此，又利之大者。仍请委向举(薛)[荐]辟官，及论改旧弊。」故有是命。 
九月，薛向言：「祖宗朝，环、庆、延、渭、原、秦、阶、文州、镇戎军九处置场市马。泾原路副总管陈兴欲废镇戎市马场，并归平凉。真宗常谕近臣，买马之法不独(蕃收)[收蕃]国马，亦欲招来蕃部，以伺敌情，不可轻易。其后岁月寖久，他州郡皆废，唯秦州一处券马尚行。每蕃汉商人聚马五七十匹至百匹，谓之一券，每匹至场支钱一千，逐程给以刍粟，首领续食；至京师，礼宾院又给十五日并犒设酒食之费，方诣估马司估所直，以支度支钱帛。又有朝辞分物，锦袄子、银腰带，以所得价钱市物，给公凭，免沿路征税。直至出界，计其所直，每匹不下五六十千。然所得之马，皆病患之余，形骨低弱，格尺止及四尺二寸以下，谓之杂支。然于上品良马，固不可得。至于支近上臣僚及宗室，国信往来及拣填马军，岁多不足。请于原渭二州、德顺军三处置场，举选使臣专买马，以解盐交引召募蕃商，广收良马，不支度支钱帛。其券马且以来远人；宜存不可废。岁可别得良马八千余匹。以三千给沿边马军，五千(人)[给] 牧司。」从之。 
八年正月月，宰臣韩琦言：「秦州永宁寨元以抄市券马之处，昨修古渭寨，绝在永宁之西，而藩汉多互市其间，因置买马场，凡岁用缗钱十余万、苟荡然流入虏中，实耗国用。请复置场于永宁，而罢古渭城买马。」从之。《涑水记闻》：「八月庚辰朔，节度使王德用自陈所置马，得于马商陈贵，契约具在，非折继宣所卖。诏德用除右千牛卫上将军、徙知随州，仍增置随州通判一员。九月丁未，折继宣责授诸卫将军，徙知内地，以其弟代之。《宋史 吕公绰传》：仁宗时，公绰知秦州安远砦，古渭州诸羌来献地，公绰却之。时弓箭手马多阙，公绰谕诸砦户为三等，凡十丁为社。至秋成，募出金帛市马，马少则先后给之。又，薛向权陕西转运副使，制置解盐兼提举买马监牧。向乃置场于原、渭，以羡盐之直市马，于是马一岁至万匹。《宦者传》：李继和，开封人。庆历中，为河北西路承受。沙苑阙马，诏秦州置场以券市之。继和领职不数月，得马千数，而人不扰「不」下原有「授」字，据《宋史》卷四六八《宦者传三》删。 
英宗治平元年八月十二日，群牧副使刘涣言：「所管御马至少，乞令买马州军用心添价收买。勘会到嘉佑四年下陕西、河东路都总管司拣选少嫩迭格尺堪充御马者，鄜延、环庆、泾原、河东路十一匹，秦凤路三十匹。」诏令拣选及收买仍依嘉佑四年匹数，下逐路都总管司。 
三年七月二十一日，群牧司言：「据陕西提举买马监牧司言：每年元定买马银四万两、绢七万五千匹。内银本路自有坑冶，兴发银货已多，更不支拨外，欲乞下三司一就兑那紬绢。每年从京畿支拨一十万匹，差使臣管押，递铺般运赴陕府下卸，应副买马支用。」诏令三司于每年合支拨银绢内，只支紬绢共一十万匹，充买马支用。仍支拨堪充军装紬绢，责令易为变转。其四万两更不支。如三司支拨未到，仰监牧司具状闻奏。以上《宋会要》
神宗熙宁元年八月，群牧司言，乞下河东等路市马，每五千匹，赴卫州监牧司。诏令陕西、河东各市一千匹，京东三百匹，仍增价钱有差。 
二十六日，诏河北马军并令立社，依陕西、河东例，共备钱助买马。其先给官价钱，并等第增加，仍出内库珠千余万，卖以充用。 
十月，陕西同制置解盐李师锡言：「渭州德顺军今年春季买马，比额亏少。访闻秦州界经过道路堡塞，约拦鞍马，不令放来泾原；兼以西事未宁，不敢于西界极边族帐过往。又德顺军界延家族蕃部纳药等称：有贩马蕃客瞎颠等到秦州界，为贼人劫掠，由是少有蕃部贩至军中。渭州蕃部青罗等称：秦州界青鸡寨、董家堡等守把人，要每匹纳税钱百文、盐抄却计作钱数，每千纳十钱足。今已约束，尚虑阻节。欲乞朝廷专委本路经略司觉察，严加约束止绝创并于盐引上纽纳税钱，所贵就近指挥，城寨官吏畏禀，易为止绝。」从之。 
三年十月五日，群牧司言：「陕西宣抚使韩绛等奏：比来官私难得好马，盖官价小。乞自今应买马州军添价收买，即客人不愿中官，毋禁吏民收买。本司定骒马不添外，其秦、渭、原、阶州、德顺军见买大马，逐等添钱有差。」诏除阶州马不添外，其余从所请。其价高马小、客人不愿中官者，赴场火印讫，听诸色人收买。 
十二月二十七日，群牧判官王晦言：「乞自今原、渭州、德顺军买马使臣任内，每年共添置马一万匹。如使臣买及年额，乞优与酬奖。所少马价，乞下买马司擘划及支川绢，或朝廷支拨银绢应副。勘会原、渭州、德顺军三处，三年买一万七千一百匹。」诏：「今后添买及三万匹，以十分为率，买及六分七厘，与转一官；余三分三厘，均为三等，每增一等，更减一年磨勘。令三司岁支紬绢四万匹，与成都府、梓州、利州三路见支紬绢六万匹，共十万匹，与陕西卖盐钱相兼买马。年终具买马数目及支过钱绢等已支见在，申三司群牧司。其三州军提举买马等赏罚，自依别降指挥。」 
六年五月十一日，泾原路经略司言：「德顺军界蕃部收买马，每请官钱外，例各添备价钱。」诏令经略司体量，贴还其价。 
七年二月十四日，鄜延路经略司言：「德靖寨管下小胡等族蕃兵见阙战马，乞于本司封桩钱内借支万贯，委官于渭州、德顺军市马，散卖与得力蕃兵。」从之。 
八年正月十二日，知成都府路蔡延庆言邛部川蛮王苴 等遣首领，愿以马中卖入汉。诏延庆优加犒设，以示招来。议者以成都府路可市马，特委延庆领其事。原、渭州、德顺军更不买马，以移熙河路置场故也。 
九年三月六日，提举熙河路买马司言：「准朝旨，立定起发马纲日限条约。欲令逐场今后如日逐买马数多，才及三五十匹，立便计纲起发。若遇买发数少，五日内买未及上件匹数，即据数解赴合属去处送纳。内熙州马务，受纳熙河州并宁河寨买到官马熙河州：疑作「西和州」。。如三场日逐纳到马数多，才及百匹，合本务于当日编排，次日计纲起发。若纳到五日内未及百匹，即据数拨纲施行。」从之。 
四月二十三日，中书门下省言：「勘会川路买马，所买不多，及不耐骑压，难为养饲。兼据逐路官司申报榷茶修路等事，于边计蛮情各有不便。欲罢提举买马官。所有买马榷茶指挥，更不施行，余如旧条。」从之。 
九月八日，诏自今应干买马事，并枢密院施行。 
