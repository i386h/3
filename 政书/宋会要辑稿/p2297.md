<!-- { "loadSidebar": true } -->
五年十月十六日，三省言：「通远军申「申」上原有「乞」字，据《长编》卷四四九删。，乞添置倚郭一县，以陇西为名，差选人充尉，兼令、簿。」从之。 
绍圣三年八月十三日，诏开封、祥符知县今后差通判以上资序人。 
四年九月十一日，新知扬州程嗣恭言：「乞今后吏部差注县令遇有以资考入而无主簿处，不许流外人充尉。」诏都司立法。 
徽宗崇宁二年四月十九日，都省言：「八路知县等阙，虽依条系八路转运司使阙差人，缘今来前项置官去处并系创添，欲并令吏部依条差官。如一季无人愿就，下八路差注。」从之。 
四年八月十九日，前权提举永兴军等路常平等事王谷言：「乞申明禁约，应陕西诸县知、令除奉朝旨或委系军期急切外，不得以应副军期为名，妄有差出者以违制论。」从之。 
政和元年四月十二日，梓州路提举学事郑宗言：「欲乞今后邻州接境人，不得注邻县令、佐。」吏部勘会：注拟官员差遣，依条本贯开封府不注本县，诸州不注本州岛，即河南、京兆府、郓、苏州有产业者，虽非本贯，亦不注亲民。今臣僚所请令、佐不得注邻县，今看详令佐事权不同，欲于上条内「不注本州岛」字下添入「县令不注邻县」六字。从之。 
二年四月三日，诏：「县令于境内亲诣田畴，劝谕勤(隋)[惰]，以为力田之倡。述职承宣，虔奉明诏，即出乡就见(文)[父]老，播告国家务农重谷、恻怛爱民之意。以十二事劝课农桑，宜各遵行，上副朝廷之意。一曰敦本业。谓农桑为衣食之本，工作之类乃是治末，虽获厚(刊)[利]而无本源，故于本业切宜敬尚。二曰兴地利。谓旷地有可以垦辟者，积水有可以疏决者，皆宜耕种，庶使地无遗利。三曰戒游手。谓 饮聚博，放(膺)[鹰]走犬，游墯之事，皆废农桑。为人父兄，理当戒谨；为人子弟，尤宜遵禀。四曰谨时候。谓农时一违，诸事废败，尤在所谨。故耕以时则土膏，种以时则苗秀，敛以时则无禽兽之耗，无盗贼之侵，无霖雨之坏。五曰诫苟简。谓耕欲熟，欲足，则田土膏腴，禾稼茂实。盖农事最为劳苦，人易怠墯，多致苟简，尤宜戒勉。六曰厚蓄积。谓财不妄用，谷不妄费，谷有余则农事实用有备。七曰备水旱。谓修固池塘以资灌溉，开沟导洫以泄淫雨，则旱涝无患。八曰戒宰牛。谓牛为为耕稼之本，当务孳生，况其功力最大，尤不当杀。九曰置农器。谓农家器用缺一不可，与其废(用)[财]修饰车服，不若以财广置农器。十曰广栽植。谓麻麦粟豆果瓜蔬菜，凡可以为养生之资者，广务栽种，则自然农足。十有一曰恤佃户。谓佃客多是贫民，方在耕时，主家有催旧债不已，及秋收时以其租课充折债负，乃复索租，愈见困穷，不辞离即逃走，宜加以宽恤。十有二曰无妄讼。谓非理兴讼，致被追呼，在官对定，必费时日， 
      
以妨废农桑，甚为无益。」 
五月九日，臣僚上言：「愿特诏诸路监司，告戒所部令、丞，豫于催科之前举行法令，究所以便民之方，毋失期会，使民艰于输纳，毋繁文移督责以滋吏奸。其有输入以时，民安而赋足，于课最号为不扰者，岁特取一二尤者以闻，少加褒擢，以示旌劝。若扰民长奸，岁额亏阙，尤无状者，即劾奏于朝，议加典刑。」诏依所奏，仰尚书省委户部，限五日检详前后条令，立为约束，疾速 行。岁终具升黜官以闻。 
十一月十一日，权发遣河北路转运副使侯临言：「乞繁难县令阙官及六年以上，如有人愿授者，候任满无公私过犯，令本州岛及转运司保明，京朝官与转一官，选人与减举主二人改官。」诏依。承务郎以上与减二年磨勘，选人比类施行。(从之)三年三月十七日，臣僚上言：「访闻士大夫之间，皆轻县令之选，盖太平盛时，人皆重内而轻外。又县令之任为最繁重，催科劝率、民讼刑禁，凡朝廷所行之政多在焉。前日吏部两选知县窠阙久不注授者甚多，以人皆轻之，不愿就故也。愿察县令势轻之弊，议所以增重激劝之法，使人皆悦慕，各思效职。」诏令尚书省措置。 
六月十一日，新提举利州路常平等事卢知原言：「乞(抄)[县]令非缘学事及沿边不拘常制并部领本县夫役外，余虽拘(拘)常制，并不得差出。」从之。 
四年三月二十八日，尚书省言：「勘会万户以上知县，昨于崇宁三年六月十一日降朝旨讲议司措置，并差承务郎以上，至大观四年七月内冲改。」诏并依崇宁三年六月十一日已得指挥施行，其见任、已差人许终满今任。 
七年正月二十八日，左司员外郎陈扬庭言：「应诸路知县有阙及一年以上者，令吏部措置差注，庶治县得人，政事悉举。」从之。 
六月二十八日，诏：「访闻虔、吉州管一十二县，见阙正官，权官苟禄，不切任事，民受其弊。仰转运司限一月依格选那合入资任人差填讫奏。」 
九月二十三日，新知宋州宋昭年言：「比年以来，士多求幸免，故诸路县令例直差注。然考课固有成法，而有司徒为具文，漫不加意。臣谓宜因遣使采民谣，察政事，其治行尤异者不次升擢，去其不任事者，以为劝沮。」诏令尚书省检详条令立法，取旨施行。 
八年十月十六日，尚书省言：「河南府永安军使兼知县事，自来吏部使阙差人，缘应奉陵寝，全籍有风力才干人管勾，即与其它军使不同。」诏今后朝廷使阙选差人。 
宣和二年十二月廾三日，中书省、尚书省言：「增修到诸繁难县令阙，本路无官可(考)[差]，若转运、提点刑狱司于罢任待阙官内选年未六十、曾历县令、无私罪疾病及见非停替人权，不得差在本贯及有产业、并见寄居者旧曾寄居处。上条合入《政和职制令》，冲改本条不行。」从之。 
三年十月十二日，诏：「滨州招安、深州 
      
束鹿县令佐，许河北转运副使吕颐浩踏逐有心力人奏差一次。内京朝官替见任人成资阙，选人替年满阙。」先是，委颐浩拘催州(州)县学事司田土租赋，颐浩言两县田土空闲，无人承佃，在县令佐协力干办，故从其请也。 
四年正月二十八日，提举利州路常平刘镃言：「切见僻远县令多缺正官，类皆权摄，苟且岁月，丰己营私，视公宇如传舍，奚暇究心职事、劝恤民隐 乞二广县令见阙处尽行差注。」从之。 
五年十二月五日，利州路转运判官王敏文等奏：「县令之职，全要风力强劲，不可以昏老任之。近蒙吏部差注六十以上之人，伏望处分，虽破格不以拘碍，唯县令乞差年六十以下之人。」从之。 
六年十月二十三日，臣僚上言：「川陕四路差官之法，令、佐不得并差川陕路人。内地人多不愿就，故本路监司不免差官权摄，所差官多是川人，有至三五年不替者，其与破格差注名异实同。欲乞应川峡四路令、佐内无应入人，而限满无本色人就者，许通注邻路人，庶使注授稍广，各得正官，民不受弊。」诏可依所奏，尚书省立法施行。 
十一月十九日，诏：「今后监司审择县令，并同共审择，委有治绩，连衔保奏。每路不得过三人。召赴都堂审察录用，如人材卓异，可备除擢，取旨引对。」 
七年三月二十七日，臣僚上言：「伏见川路县令多是川人，往往去乡近便，故旧干托，旦暮不绝。伏望川路县令不许差注川人，庶几有以杜绝干托骚扰之弊。」从之。 
十一月二十一日，臣僚上言：「窃见福建诸州军管下诸县逐时非遇知州到任内，欲入州营私干谒，即以禀公事为名，将带公吏入州，往来动经数日，委是有妨理民急务。缘公事有疑，依令只合申州与决，即无专许知县入州禀复之文，欲望下有司立法禁止施行。」诏依所奏立法，余路依此。 
钦宗靖康元年四月十八日，知太康县康国材、知扶沟县惠厚下、知东明县宋晟能率众守御，与改合入官。 
五月十八日，诏畿内县知县并替成资阙。 
六月二十九日，利州路转运判官张上行言：「本路定差官员并遵守熙丰法，至宣和七年始有不许差本路人为县令之制。缘川州去乡远近不同，且如本(县)[路]洋州人指射剑州梓橦县令，则去乡一十七程，以本路人不该定差；若成都府路绵州人指射，去乡两程，却系别路人合差。况祖宗八路差官法，令、佐不得并差川人。续降旨，令、(佗)[佐]不得差本贯邻县人，阙防已备。」(即)[诏]依祖宗八路差官法。 
七月六日，诏三省申明旧制，今后不以堂除、吏部人，凡初改官未曾实历知县者，不许别除差遣。以上《续国朝会要》。
高宗建炎元年七月十四日，江南东西路经制使翁彦国言：「准朝旨增置弓手，小县二百人，大县三百人，知县兼领，不知如何系衔。旧法兼兵知县有添给 
      
食钱。」诏知县兼管不须带入(街)[衔]，月给食钱三贯，候创置县尉到日罢。 
二年七月二十四日，知常州周杞言：「防秋之时，沿江令、佐乞不许帅臣、监司差出。虽朝廷除授差遣，并许本州岛占留，候来年二月以后方得离任。」诏依，札(札)与帅臣、监司。 
绍兴元年正月十四日，诏：「今后京朝官知县阙次，并令三省选择差除。仍内外侍从官各举堪充县令京朝官二员，中书门下省籍记姓名，以次除授。俟有善政，任满升擢差遣；或犯赃罪，连坐举官，依保举法。」 
二月八日，诏：「应知县、县令今后不以是何官司，并不得差出。虽专画到许差见任官指挥，亦不许一例指差。仰守臣检察，如或违戾，按劾以闻。被差及差之者，以违制论。」 
二年十一月十三日，诏今后知县阙官处，只委本州岛日下差本州岛属邑丞、簿权外，巡尉场务阙下依旧法。 
三年十月十三日，臣僚言：「乞自今令、佐官非出入假故，应通签而独行者，官司不得被受。仍乞申严典宪，重行黜责，监司、守贰按行觉举。」诏坐条申严行下。今后如遇差出或在假等事故，并于阶衔下分明批鉴。 
五年闰二月二十一日，诏：「自今见任县令未经交割离任以前，并不许辄从诸军辟置，及不得兼带军中干办职事。专委监司常切觉察，如敢隐蔽，重寘以法。」 
六年三月二十七日，诏：「诸县非有公事拘留平民，或受讼、输纳，多端乞取，及多收米麦剩耗造酒聚饮等，令诸路帅臣、监司按劾以闻。」 
六月七日，诏帅、守、监司：「今后县令庸懦不才者，依法对移，赃污不法者依法按(刻)[劾]。自余并遵诏令，不得横肆凌逼。」从右司谏王缙请也。 
八月十七日，诏四川知县有不可倚(杖)[仗]之人，令安抚(使)[制]置大使司依已降指挥先次对移闻奏。 
