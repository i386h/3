<!-- { "loadSidebar": true } -->
二年正月二十二日，以礼部尚书王孝迪知贡举，给事中卢襄、中书舍人梅执礼同知贡举，合格贡士六十六人。 
三年正月十二日，以翰林学士赵野知贡举，尚书兵部侍郎黄齐、给事中郭三益同知贡举，合格奏名进士六百三十人。 
六年正月二十三日，以翰林学士承旨兼侍讲修国史宇文粹中知贡举，尚书吏部侍郎同修国史王时雍、中书舍人沈思、何 、王绹、左司谏高伯振并同知贡举，合格奏名进士八百五人。以上《续国朝会要》。 
高宗建炎二年、绍兴二年，以军兴道梗，权宜诸路类试。事见《杂录》。 
绍兴五年六月二十六日，以翰林学士孙近知贡举，给事中廖刚、中书舍人刘大中同知贡举，合格奏名进士樊光远以下二百一人。 
八年四月二十七日，以翰林学士、知制诰朱震知贡举，给事中张致远、起居舍人勾龙如渊同知贡举，合格奏名进士黄公度已下二百一十二人。 
十二年正月二十四日，以给事中程克俊知贡举，中书舍人王铢、右谏议大夫罗汝楫同知贡举，合格奏名进士何溥已下二百五十四人。 
十五年正月二十四日，以右谏议大夫何若知贡举，权吏部 
      
侍郎陈康伯、秘书少监游操同知贡举，合格奏名进士林机以下二百三十人。 
十八年二月十二日，以权吏部侍郎边知白知贡举，权礼部侍郎周执羔、右正言巫伋同知贡举，合格奏名进士徐履以下二百三十二人。 
二十一年三月七日，以礼部侍郎陈诚之知贡举，殿中侍御史汤允恭、右正言章夏同知贡举，合格奏名进士郑闻已下二百三十七人。 
二十四年正月九日，以御史中丞魏师逊知贡举，权礼部侍郎汤思退、右正言郑仲熊同知贡举，合格奏名进士秦埙以下二百六人。 
二十七年正月九日，以御史中丞汤鹏举知贡举，中书舍人王纶、起居郎赵逵同知贡举，合格奏名进士张宋卿以下二百四十三人。 
三十年正月九日，以御史中丞朱倬知贡举，右谏议大夫何溥、起居郎黄中同知贡举，合格奏名进士刘朔以下二百五十四人。以上《中兴会要》。
孝宗隆兴元年正月九日，以翰林学士承旨洪遵知贡举，兵部侍郎周葵、中书舍人张震同知贡举，合格奏名进士木待问以下五百六十人。 
干道元年二月二十九日，诏曰：「开学校以育一时之英，设科举以来四方之俊，悉从大比，率用三年。宜安里选之公，各就秋闱之赋，出胸次蕴藏之富，应司存程度之严。与计吏以偕来，造大廷而亲策，用副虚心之待，岂惟好爵之縻。当体至怀，勿云故事。」 
二年正月九日，以中书舍人蒋芾知贡举， 
      
权户部侍郎林安宅、起居舍人梁克家同知贡举，合格奏名进士何澹以下四百九十二人。 
四年三月一日，诏曰：「盖闻治道以得贤为首，非博采而精鉴之，贤奚由进。惟我祖宗以来，建学设科，以风厉四方之多士，取其尤贤者，寘之公卿大夫之列。二百余年间，治效昭然，视汉、唐有光矣。朕祗承洪业，夙夜不敢康，惟豪杰之士，所在而有，常惧其逸遗也。三年宾兴，着在令典。有司其为朕选择可者，令偕计吏，升于春官。朕将进之大廷，询以言而试以事焉。布告天下，使明知朕意。」 
五年正月九日，以吏部尚书兼侍读兼权翰林学士汪应辰知贡举，给事中兼侍读兼直学士院梁克家、右谏议大夫兼侍讲陈良佑同知贡举，合格奏名进士方恬以下三百九十人。 
七年三月一日，诏曰：「朕稽列圣之诒谋，本右文而为治，每在虚己，务在得人。遵守三年大比之常，庶博收于儒效。举四海来游之彦，顾敢后于兵兴 要使无失职之嗟，期各懋济时之略，既嘉言之罔伏，宜庶绩之咸熙。可令有司，精核多士，俾偕秋计，较艺春官。且将亲策于廷，以尽求贤之道。布告天下，明体朕怀。」 
八年正月九日，以翰林学士、知制诰兼侍读王曮知贡举，中书舍人兼同修国史兼实录院同修撰赵雄、侍御史李衡同知贡举，合格奏名进士蔡幼学以下三百八十九人。以上《干道会要》。 
【宋续会要】
 选举 宋会要辑稿 选举一 贡举 
      
贡举
      
孝宗淳熙元年二月二日，诏曰：「盖闻君唯急于求贤，国莫强于得士。校其行艺，在周尝谨于宾兴；试以文辞，至唐尤备于科举。永念累朝之制，具存三岁之常。翕受群英，明熙庶绩。朕祗承体绪，丕阐大猷。纯化懿纲，将踵帝皇之盛；通儒硕学，尚虞岩穴之遗。肆因大比之期，率用有司之典。爰加诏谕，咸俾朋来。业有尔勤，爵无予吝。谅浑涵于素蕴，当淬励于宏图。考诸乡而献书，党闻定论；造于庭而亲策，敢缓详延。布告多方，使知朕意。」 
二年正月九日，以翰林学士、知制诰兼太子詹事兼侍读王淮知贡举，给事中胡元质、侍御史范仲芑同知贡举，得合格奏名进士章颖以下二百四十四人。 
四年二月一日，诏曰：「朕惟四术以造士，三年而兴贤。崇化厉俗，未有或先于此者。粤予凉菲，寤寐髦隽。郡国诏书，凡五下矣，期无愧于前闻，有补于当世，此岂为虚文也哉 兴言大比，今复其时。乃饬攸司，申谕朕志。其各以贤能之书来上，朕将亲策于廷，使在吾选中者，皆足以章明治教，振宣事功。岂惟予一人以宁时，尔多士亦与有无穷之闻。」 
五年正月七日，以权礼部尚书范成大知贡举，试尚书刑部侍郎兼侍讲程大昌、试右谏议大夫萧燧同知贡举，得合格奏名进士黄涣以下二百二十六人。 
七年二月二日，诏曰：「盖闻人材众而邦国宁，儒术行而治化 
      
美。思皇多士，周并命于六卿；间出异人，汉旁开于数路。洪惟圣代，丕阐文风，既通才硕学之攸兴，乃德元勋之相望。逮予菲质，率是彝章。属览有司之陈，当修贡士之制。爰加诏谕，咸俾言扬。献贤能之书，傥精求而上达；陈治安之策，庶延进以周询。岂袭虚文，尚图实用。布告中外，明识朕怀。」 
八年正月八日，以吏部尚书兼侍读兼修玉牒官王希吕知贡举，礼部侍郎郑丙、侍御史黄洽同知贡举，得合格奏名进士俞烈以下三百人。 
十年三月一日，诏曰：「国家侧席贤，辟门吁俊。三年大比，仿周制之宾兴；百郡群招，集汉科之茂异。咸副明明之选，用隆济济之风。岁属启于举闱，求弥先于艺实。俾升名于外府，仍论秀于春官。朕将延对大庭，周询上务，庶博收于翘彦，期协济于功荣。咨尔庶邦，体予至意。」 
十一年正月九日，以户部尚书兼侍读王佐知贡举，中书舍人兼侍讲王蔺、右正言蒋继周同知贡举，得合格奏名进士邵康以下二百四十六人。 
十三年二月四日，诏曰：「周以三年而考艺，礼重贤能之兴；汉由数路而得人，制严郡国之选。粤我朝之取士，参前代之设科。崇太常讲劝之功，广司马论升之法。网罗该备，秀茂群臻。自朕初元，再涉周星之纪；若时常宪，八登乡老之书。菁菁方喜于人材，济济盖生于王国。属当大比，敢后旁招。饬秋计以偕来，即春官而明试。公卿多文学之士，要皆出于 
      
此涂；英俊陈治平之原，将更勤于亲策。勉修素业，期副至怀。」 
十四年正月二十日，以翰林学士、知制诰兼侍讲兼修国史洪迈知贡举，权刑部尚书兼侍讲兼太子詹事葛邲、右谏议大夫陈贾同知贡举，得合格奏名进士汤以下二百七十九人。 
十六年正月二十六日，诏曰：「国家以科目取士，以三岁宾兴，得人之盛，视古亡愧。朕谨守成法，靡所变更，故于大比之年，首下详延之令，非直应故事，为文具而已。夫奔轶绝尘之才，或窘于声律；穷经嗜(右)[古]之士，或昧于世务。宜令有司考核，其长吏二千石以时劝驾，俾预计偕。朕将试之春官，亲策于庭，拔其尤异，縻以好爵。布告天下，使明知之。」以上《孝宗会要》。
淳熙十六年二月四日，登极赦：「应举人除犯徒已上及真决人外，其余因事殿举及不得入科场之人，虽有不以赦降原免指挥，可并许应举。」 
八月二十九日，臣僚言：「四川进士及宗子该遇覃霈补授，观其所陈之词，多系当得之人；求其所据之籍，则无可考之迹。盖缘四川去朝廷远，贡籍不以时至，或全举不申，或累年未到，或有正解之名而无免解之数，与行在省试之籍不同。移文取会，动淹岁月，待报之人，未免失所。乞下川蜀，将省部见行取会文字日下供报。其合发贡籍，遵依条令，速申省部。」从之。 
九月二十一日，右谏议大夫何澹言：「窃惟国家三岁一举士，事体不轻。四方士子，冲冒严寒，引试 
      
之时，春令尚浅，间遇风雪，则笔砚冰冻，终日呵笔，书字不成，纵有长才，莫克展布。年高之人，至有不能终场者。今欲展半月，定以二月一日引试。」从之。绍熙三年亦如之。 
十一月二十五日，诏：「自今岁试闱，六经义并不许出关题，亦不得摘取上下经文不相贯者为题。」先是，以国子祭酒沈揆言：「六经自有大旨，坦明平正(道)，不容穿凿。关题既摘经语，必须大旨相近。今秋诸郡解试，有《书》义题用在『璇玑玉衡，以齐七政』，关『舞干羽于两阶，七旬有苗格』者。据此题目，判然二事，略不附近，岂可相关!谬妄如斯，传者嗤笑。此则关题之弊。有《易》义题云：『时乘六龙，以御天也；云行雨施，天下平也。』至此当止矣，而试官复摘下文『君子以成德为行』相连为题。据此一句，其义自连下文，若止已上四句为题，有何不可 此则命题好异之弊。」宰执进呈，上曰：「出题碍理，诚不可不革。见说近时科场文格卑陋，将来省试，须是精择试官。」故有是命。 
绍熙元年正月十四日，诏：「临安府免解人，令礼部贡院令项考校，具终场人数，取旨量行取放。元审实不当官赵汝忱，降两资放罢。」既而以臣僚言：「近年士风不竞，廉耻汩丧。京师首善之地，士子该登极恩例，十百为 ，诣台省陈乞恩泽，遂至两终场而得免者数百人，系学籍而得免者又数百人，例皆计属府学学司诈为干照，皆得预免，略无廉耻。始进若此，万一得试春闱，而又为有司收录，则士类岂不羞与为伍 」故有是命。
二十四日，以吏部尚书兼侍讲郑侨知贡举，右谏议大夫兼侍讲何澹、权尚书吏礼侍郎陈骙同知贡举，得合格奏名 
      
进士(汤)[钱易直]以下五百五十七人。 
