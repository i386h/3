<!-- { "loadSidebar": true } -->
十四年六月九日，知处州孔元忠言：「在法囚禁未伏，则别推；若仍旧翻异，始则提刑司差官，继即转运司、提举司、安抚司或邻路监司差官，谓之五推。若使推勘官之来，照其翻异之词，一一与之究证对辨得实，囚将何辞。或果冤枉，则与平反，亦何必至五推而不决。然今之被差勘鞫者循袭为常，纔一入院，惧其留滞，推狱示意于囚，使之供状，略无异辞。至录问官之来，即使之翻异。故囚利其无所拷讯，所差官则谓得讫事便回，殊不知无罪干累者终岁牵连，损财废业，彼实无辜。乞今后应被差鞫狱之官须要照元翻款一一对证得实，方始供状申圆。其官吏合支券食，则与挨日批支，即不许便听囚人伏罪，却令就录问翻异。如仍前灭裂，他时所经差勘之官，州点检申提刑司，提刑司申上，一并取旨责罚。」从之。 
十七年二月十一日，臣僚言：「窃见所在置推鞫勘重囚，差择官吏，设棘防闲，可谓严密。所差之官奉檄入院，所宜稽貌胥占，阅实审克。顾乃具文引问，教令翻异。况顽囚贪生畏死，类多抵谰，教之使翻，彼胡为而不翻乎 乞令刑部遍符诸路监司，自〔今〕以始，所差勘官须管依条限起发前去，勿容迁延规避，务在尽心推鞫，究见本情，不得教令翻异。如违，并行按劾。狱成奏上，即令勘官出院。仍约束州郡排办勘院，无致灭裂券食，计 
      
日(之)[支]给，俾一行官吏安意肆志，以竟狱事。」从之。
 职官 宋会要辑稿 职官五 粮料院 
      
粮料院
【宋会要】
粮料院在安定坊，分掌文、武官诸司、马步诸军给授俸料、批书券历，诸仓库案验而廪赋之。勾当官各一人。 
太祖开宝六年二月，以前密州安丘县令陆光范为著作佐郎、充在京都粮料使，太仆寺丞赵巨川充西京粮料使，从新制也从：原在「使」字上，今据文意改正。。国初承旧制，以三司大将为都粮料使，至是改用京官。 
太宗太平兴国五年正月，分粮料诸司、马军、步军为三院，命著作佐郎刘锡、太府寺丞燕咸一、国子监丞赵晃分主之。 
八年，以马军、步军合为一院。 
雍熙四年四月，命供奉官陈处诲勾当诸司粮料院，供奉官曾祚勾当马步军粮料院。自后复分马军为两院，或以诸司使、副分主之。端拱二年，复以京朝官主之。 
真宗大中祥符元年十月，真宗曰：「应行臣寮诸班、诸军、诸司诸色人等，访闻自离京来，逐日于粮料院勘请官中所给物色，如闻自旦至暮，不能了绝。盖军马数多，所支浩瀚。朕谓且凭已勘之券前程依而给之，即事甚多，而人易获其物矣。」以问省司。权三使司丁谓对曰：「必日勘而遣之，盖虑于其间有逃病假故，留而不行者重复给之。若止于防此，所失不多。可降宣命指挥，令三日或五日一度批勘，以便公私。」 
六年十二月，诏：「三粮料院文旁须寔封送左藏库监官当面通下，仍于送旁历右语内分明言说文旁多少，并是元批印押，其旁别无虚伪。如已后点检验认稍有虚伪，便只勘粮料干系官吏情罪，勒令陪填所支钱数。如左藏库公然将外来不是粮料院封文旁支遣，只勘左藏库干系人情罪陪填。又应合系勘支文旁发赴左藏库之时，其诸军内诸色人并诸司坊、监、场、院、库、务诸色人等，令开坐名目去处、合请人数、官物都数，寔封关报左藏库。候到，依正旬支给例，对旁勾凿支给。所有自来执历勘请官物人等去处，亦令粮料院具逐人职位姓名、所请官物数目开坐，随旁关报左藏库。所(是)[有]马步诸军自来遇南郊并非泛特支，并令粮料院依旧例勘支。」 
仁宗干兴元年未改元九月，三司言：「右侍禁、同监左藏库李守信状：先准大中祥符六年十二月三十日敕，应粮料院批勘文旁赴库通下，仰置簿抄上，候请人将到文历，监官当面将正勾省帖对勘姓名、人数，亲于帖内勾下姓名支付，其旁亦勒所司将勾正省帖连人当月或次月帐内除破。日近多不依禀，显有造伪。乞今后支下，逐旋令文旁及请人文历将赴中门，监官当面对历毁抹。出中门至大门，监门使臣依例封历，用朱笔勾出。仍逐库轮差专副、前行、勾押官、手分、库子各一名，在中门收掌毁抹文旁，旋计逐色支过数目委无差互，诣寔结绝文状在旁。其支过文旁上历，发与专副收管，依 
      
例入帐除破。及每日逐库轮监官一员，在中门里点检，以此拘辖旁历，相原缺入官物分明，稍得止绝造伪。」从之。 
天圣二年八月，诏审官院：「今后勾当真、楚、泗州粮料院，须是选差曾经历任，谙会钱谷京朝官充。」从淮南、江浙、荆湖制置发运司所请也。 
六年九月，诏：「诸处粮料院多原缺过军口食，不早勘原缺
事。」宰臣王曾等言：「已有条约，但乞将不率原缺弛慢之处稍或章露，重行惩责。」 
七年十月九日，上封者言：「京城诸军月粮，粮料院勘旁多有邀颉，枉费脚力。或西营返给东仓，东营反给西仓，若值霖雨，每斛计脚钱二百。望自今听就近仓给遣。」事下三司。三司言：「旧条，凡给粮，有诸班、诸军禄与诸司之别，皆粮料院预以样进呈，三司定界分仓敖支给，用年月为次。今城东十二仓贮江淮水运所输万数不少；城西三仓兼贮茶茗，贮粟至少；城南止粳米一仓；城北四仓贮京(几)[畿]夏秋税杂色斛，亦多马料。所贮各异，难以就近给遣。今请每月委提点仓场官与三粮料院依旧制排连年月界分外，仍依军次批旁。如敢邀颉作弊，地远不便，许人纠告，公人迁一次，百姓给钱三十千为赏，以犯事人家财充。」从之。 
八年七月，三司言：「近准天禧元年三月二十一日诏，在京并府界、外县仓、场、库、务帐内开破官物，并是仓、场、库、务具状，开坐文旁并支过钱物数目连申，勘给务、粮料院覆行验认。如委是元批勘真旁，别无伪滥，即具结罪文状缴连，寔封赴省，逐案判官厅置历抄上，付司点数收领，便将点对应帐使用。兼勘给务、粮料院别具合同军状，开说旁数、官物数目，寔封申三司院，将元关报照证拘辖。其省司正勾破贴，即候出勾，逐旋缴连，直赴逐案投下点检着字收领，应帐使用。今新授京西转运使王继明擘画，令将两本合同凭由文旁一处申缴入省，乞行除破。虑恐有失关防，引惹专副作弊，出没官物。今欲乞只依天禧元年三月二十一日敕命内添入，令府界提点司指挥诸县勘给务，自今将先次赴省申下合同单状一本，各认支过者「过」下原衍一「过」字，已删。，自于盐铁、度支、户部勾院申下，更不将赴前部投下。及委三勾院主判官厅置簿，抄上合同文状因依。」从之。
 职官 宋会要辑稿 职官五 都盐院 
      
都盐院
都盐院在归德坊，掌受解州池盐，以给京城及京东诸州出鬻廪禄之事。以京朝官及三班二人监领，典五人，主秤八人。 
大中祥符二年，又置院烧煎盐席，以三班一人主之。 
真宗咸平五年二月，诏：「京盐院合般盐货每席量破随纲折耗，三百里以上耗一斤，三百里已下半斤。」 
大中祥符五年四月，诏：「京城民买盐籴货，须依元盐出粜，不得拌和作弊，随处官吏出榜告谕。」 
六年十二月，诏令京盐院监官岁为一界。每界选曾任亲民经事京朝官使臣二员同监，直候守给漏底，方得离任。如有欠少，与专秤均陪。先是，盐院专副以二年为界，自纳及支悉掌之。而盐院官等以岁满即代，或中而升职者。院吏因而为奸，乃至欠失有及数千斛者。三司请择官曾亲民而干职者任之，其欠失者同偿，故有是命。又诏：「京盐院自今每(教)[敖]支货讫，即开次敖。」初，三司言：「盐院并开数敖，而欠剩者相半，难于拘辖。」故请条约。又诏：「盐院受纳盐货，起置文簿，用三司印书给付本院。每簿先空纸写数号， 
      
纳盐之时，分明抄上纳人姓名、盐席、纳数及剩数，每旬于三司通押。每敖交尽，监官点勘印押，送三司呈验，不得隔蓦敖眼。如违，等第科罪。」 
七年正月，诏：「盐院监官自今不许般家居止，亦不得令闲杂人出入。每夜押宿，慎火监门二员，每院分定一员，每日据出入官物抄历点检。如涉欺弊，即捉搦送三司。其历每五日一赴提举司点检。」 
八年七月，诏：「自今都盐院只令都大提举库务司提辖，更不令提点仓场所统属。」 
神宗熙宁八年三月六日，三司言：「勘会都茶盐院久为支纳事丛，将茶、盐各立逐界典例分管。今盐界罢支京东、西府界蚕盐，并减出卖盐货务陕西盐钞入市易务下界管勾，但给诸军马盐而已，别无事务，虚占人吏。欲乞将茶界复为茶库，盐界废罢，其支纳煎造并令外物料库管勾。」从之。
 职官 宋会要辑稿 职官五 粜盐院 
      
粜盐院
旧在永济仓，后徙顺成坊都茶库，至道元年置。常出粜颗盐及煎变御膳盐花，以都盐院监官请领。 
真宗咸平二年六月，诏：「京城人户许取便开铺粜盐，每五日一(起)[赴]盐官请领。」 
大中祥符七年四月，诏京城粜盐院自今专差使臣二人勾当，隔手出卖。额定秤子一人，旋作料次，于本院请拨。
 职官 宋会要辑稿 职官六 〔枢密院承旨司〕 
     
宋会要辑稿 职官六

〔枢密院承旨司〕
【宋会要】
枢密院承旨司，有枢密都承旨、副都承旨，又有枢密院副承旨之名，皆不备置，常以一、二员通书诸房公事。五代有承旨、副承旨，以诸卫将军充。每崇政殿临决庶务，则侍立殿前。侍卫司奏事，则受而读之。又别置兵房副承旨二人，吏房、户房、礼房副承旨各一人，主事八人，主事已上并带诸卫将军同。正令史二十五人，书令史三十四人，兵房掌兵马名籍及卒校迁补、筑城垒、防戍、战守之事。主事二人，令史十三人，书令史二十人，分掌之。吏房掌合门祗候以上迁补之名籍、三公将帅迎受恩命及贼盗之事。主事一人，令史三人，书令史五人，分掌之。户房掌金谷刍粮出纳之事。主事一人，令史、书令史各五人，分掌之。礼房掌礼仪国信之事。主事一人，令史三人，书令史二人，分掌之。别置兵马司，择副承旨主事以下专掌之。主事以下初命者，隶银台司。其给使则左、右押衙、左、右副知客各一人，承引官行首一人，副行首一人，承引官四人，军将十人，至左押衙五周年，补供奉官。大程官百人，有都头、十将、副将之名。东、西二厨食手二十八人。 
太宗太平兴国七年四月，以翰林副使、管勾供奉官、殿直文班承制公事杨守一为西上合门使，充枢密都承旨。枢密承旨加「都」字，自守一始也。 
