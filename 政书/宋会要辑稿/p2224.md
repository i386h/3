<!-- { "loadSidebar": true } -->
五年十二月二十八日，龙图闾学士、前梓州路计度都转运使、泸南招讨统制使赵遹言：「三省、枢密院同奉御笔：『晏州夷贼犯顺，王师出征，拓地千里，建置五城，悉隶泸州，接连交广，外薄南海，控制十州五十余县，团、纯、滋、祥州、长宁军属焉，边寄宜重，依河东代州置沿边安抚司。(安抚司)孙羲叟〔应副钱粮，颇闻宣力，特除〕集英殿修撰此节衍文、脱文，均据《长编纪事本末》卷一四一删、补。、知泸州、泸南沿边安抚使、提举梓夔两路诸州军巡检兵甲公事；吴子厚充梓夔路兵马都监，同主管沿边安抚司公事，泸州驻札。』臣窃以元丰中以乞弟犯顺，移武臣钤辖知泸州，领沿边安抚司事， 因军兴权时之宜。比至事定已罢，后来因循，未 
      
曾措画。其知梓、夔两路，节制于泸州，事权甚重，而朝廷付与甚轻。今日圣训所画，蔽自宸衷，平时责其抚绥怀柔，则易以文吏，缓急责其控捍制御，则付之武臣，一举可谓两得矣。乞赐详酌，泸州文臣知州，俾令依武臣知州例，带梓夔路兵马钤辖。仍乞(上)[止]以泸南安抚使为名，统隶两路内外诸州，更不带『沿边』二字，贵得开府置帅，事权归正。」诏泸南主管钤辖职事知州，可今带梓夔路兵马钤辖入衔，仍以泸南安抚使为名，去「沿边」二字。 
宣和二年三月六日，诏泸州守臣带潼川府夔州路兵马都钤辖、南沿边安抚使。 
十一月九日，大名府路安抚使邓洵仁言洵：原作「询」，据《宋史》卷三二九《邓绾传》改。：「近降朝旨，诸路监司及帅臣添置属官并罢。臣契勘河北、河东两路与诸路事体不同，欲望特令依旧存留。」诏大名帅司属官可特行存留三人，候籴买等事就绪日，依近降旨挥减罢。 
十二月十五日，诏罢置辅郡，内(颖)[颍]昌府带京西北路安抚。 
三年五月六日，臣僚言：「睦贼猖獗，大兵奉行天讨，已见平靖。虑班师之后，余孽尚在，理宜措置。窃闻太宗皇帝尝以蜀寇虽平，尚有残孽，因命赵昌言为安抚招讨之。神宗皇帝亦命刘瑾知虔州，兼江西安抚、兵马钤辖。今乞以杭、越知州并兼本路安抚使，镇抚一方。」诏抚、越州、江宁府守臣并带安抚使，两浙东西、江东路钤辖，并依本路选差。 
九月二十一日，诏洪州守臣可依江宁府带安抚使。 
      
六年四月十四日，诏潼川府守臣可带潼川府诸州路兵马钤辖，惟泸州止带管勾泸南沿边安抚司公事，仍差武臣。 
七年十二月二十二日，诏河阳、开德守臣并带管内安抚使，以知州兼充。 
高宗建炎元年六月二十一日，宰臣李纲言守备：「当于沿河、沿淮、沿江置帅府，皆带使名、要郡以控扼。其帅府文臣一员，充带安抚使、马步军都总管；武臣一员，充副总管。要郡文臣一员，带兵马钤辖；武臣一员，充副钤辖。次要郡文臣一员，带兵马都监；武臣一员，充副都监。安抚使总一路兵政，许便宜行事，钤辖、都监参与。每朝廷调发军马，则安抚使措置办集以授副总管，率副钤辖、都监、总兵以行。如安抚使自行，即漕臣两员，一员留本路摄事，一员随军以治钱粮；提刑文武各一员，专切巡历，以治盗贼。见今路分钤辖、州钤辖可以改充今来新制，其不可倚仗人，令安抚司具名以闻。」从之。继而江南东路安抚钤辖司言：「被旨于沿江置帅府、要郡，本路帅府文臣一员充都总管，武臣一员充副总管。要郡江、宣州，文臣各一员，带兵马钤辖；武臣各一员，充副钤辖。次要郡池、饶、太平州，文臣各一员，带兵马都监；武臣〔各〕一员，充副都监。路分钤辖、州钤辖可以改充今来新制，江宁府知府见带一路安抚使，合与不合便以马步军都总管系衔 及要郡钤辖、都监，知府带钤辖、都监依此，所有置武臣副钤辖、都监， 
      
亦未审合与不合便行改充今来新置。」诏合带马步军都总管系衔，置武臣副钤辖、都监，合改充。 
二十八日，宰臣李纲言：「沿河沿淮沿江诸路置帅府、要郡、次要郡，使带总管、钤辖、都监以寓方镇之法，许其便宜行事，辟置僚属、将佐以治兵，不数年间，必有可观。今日控御之策无大于此，佥谓帅府、要郡之制可行，但未可如方镇割隶州郡。」有诏：京东东西路、京西南北路、河北东路、永兴军路、淮南、江南路、两浙东西路、荆湖南北路皆置帅府、要郡，以要郡帅府为安抚使，带马步军都总管，要郡带兵马钤辖，次要郡带兵马都监，皆以武臣为之副。改路分为副总管钤辖司，许以便宜行军马事，辟置僚属依帅臣法，屯兵皆有等差。遇朝廷起兵，则副总管为帅，副钤辖、都监各以兵从，听其节制，止官愿行者听。转运司一副一员随军，一员留本路，提点刑狱弹压本路盗贼，遇有盗贼则量敌多寡，出兵会合，以相应接。本路帅臣当职官措置兵马，先就绪者当优议旌赏。 
二年三月八日，诏：「诸路虽各建帅府，然于一路见任官吏初无节制指挥，致翫习常态，缓急难以集事。宜令诸路安抚使便宜节制施行。」 
五月十七日，诏：「应将副虽在他处驻札，随将兵住营或出戍去处，知州带管内安抚使，亦令听节制，并依本路安抚使法。」 
九月十六日，臣僚言：「淮南西路已依祖宗制，庐州为帅府，带一路安抚使，而寿 
      
春府又带管内安抚使。若以朝廷置帅之意，其管内安抚虽系要郡，亦合听从帅司节制。欲乞应受管内安抚使节制处，凡有军期，并专从本路帅司号令。」诏诸路管内安抚使，军期事并听帅司节制。如将兵屯戍就粮在本州岛，听管内安抚使节制。 
三年五月三十日，尚书省言：「今相度，欲将江、池、饶、信州为江州路，知州带本路安抚使；建康府、太平、宣、徽州、广德军为建康府路，知州带本路安抚制置使。其节制江东路军马及江州知州带『江东湖北』四字入衔并除去，所贵名正事成，号令归一，任责稍专。」从之。 
闰八月二十二日，臣僚言：「诸州守臣既带安抚，又兼制置，及许便宜，是特朝廷生杀之权。若行之于兵马边防之间，即为大利；若夺所隶州军财计，为害不细。欲乞依祖宗良法，止许漕使转输本路财用。」诏除用兵许依应便宜指挥，余不行。 
四年正月二十四日，诏温州见措置防托，捍御贼马，其守臣可令带管内安抚使。 
五月二十四日，诏京畿等路州军既分为镇抚使，其逐路安抚使并罢。 
二十七日，诏：「诸州守臣比年以来往往陈乞带管内安抚使，不过欲增置官吏，辟举亲识，无补事功。其诸州守臣见带管内安抚使可并罢。」 
同日，三省言：「湖北路系分镇建帅地分，内鄂、岳州正在大江之南，与江、洪州接境，今欲拨属江南路。沿江一带道里阔远，若依旧只于建康、江州两路置帅，或 
      
恐照管不尽，缓急有失机会。今欲将江南东、西路州军分置三帅总辖：内鄂州路安抚使于鄂州置司，拨鄂、岳、筠、袁、虔、吉、南安军为所隶；江州路安抚使于江州置司，拨江、洪、抚、信州、兴国、南康、临江、建昌军为所隶；建康府路安抚使于池州置帅，拨建康府、池、饶、宣、徽、太平州、广德军为所隶。契勘建康府本系置帅去处，缘本府至镇江府不满二百里，相去太近，而往江州计一千四百里，远近不伦。独池州正在镇江、江州之间，若置帅于江州，则沿江四帅相去道里甚均，实为利便。」从之。 
六月九日，尚书省言：「临安府旧带两浙西路安抚使，昨降指挥权移于镇江府置司，其临江府见兼两浙西路同安抚使。今来防秋在近，窃虑帅臣事体不专，难以倚办。」诏临安府罢两浙西路安抚使，余依已降指挥。 
十五日，尚书省言：「自来二品以上官为诸路帅臣，即与侍从官并职名稍高之人一等安抚使，显见无以区别。欲乞今后诸路帅臣如系二品以上，即为安抚大使，其系衔则镇抚使体式。」从之。 
十六日，太尉、奉国军节度使、两浙西路安抚大使、兼知镇江军府事刘光世言：「今来创置安抚大使之意，是欲控制一路，不独治镇江一府而止。若使只守镇江，即与别郡太守同为守土之臣，缓急别郡有警，均碍常制，不敢离任。欲乞将镇江府别除守臣或添置通判一员，专主民事，光世专充浙西安抚大使，随宜 
       
从便置司，惟不得出离本路。」诏镇江府特添置通判一员，令具名奏辟。余依。《名臣言行录》：刘光世为江东西安抚使，置背嵬亲随军，皆鸷勇绝伦、一以当百者。 
七月二日，臣僚言：「今之帅府虽有一路安抚之名，一旦有(惊)[警]，惟知城守自保，不相应援，则溃败必矣。契勘逐路帅守虽带总管或钤辖、都监之名，然既是守土，难以统兵出援。昨来朝廷措置，帅府有副总管，要郡有副钤辖，次要郡有副都监，而又将兵旧各有将副，此皆统兵之官，正欲以备急难，相为应援者也。然比年以来，所差除者多是不知兵之人，军中利害既不能语，出战行阵又不素习，或老耄而不任事，或以杂流滥居，或以技术超擢，徒冒其名，缓急之际不可倚仗，必至烦朝廷出师而后已。且其官不职，不过虚费禄廪而已；若统兵官不职，则生灵性命所系，其害甚大。欲望应逐路副总管、钤辖、副都监及将副等，并令枢密院置籍拘定。仍依祖宗差除将领故事，并以曾历边任、曾立战功、谙知兵略之人任其职。遇有(惊)[警]急，即以次就近起发属郡将兵策应。其土兵、弓手，即委提刑统领，协力救援。若邻路有警，坐视不救而致失利者，重行诛责。」诏令枢密院遵守。 
十四日，知越州、兼主管两浙东路安抚司公事陈汝锡言，乞添置干办官一员。诏特许添差干办公事二员，令陈汝锡踏逐奏辟，其阙候任满日更不差人。 
二十三日，诏江南 
       
路已分三帅，逐路各置准备将领四员、准备差遣六员、准备差使八员、准备使唤十员。 
八月一日，诏朝散大夫、(真)[直]徽猷阁范正己充两浙西路安抚司参谋官。先是，两浙西路安抚大使刘光世言：「正己系范文正公亲孙、范纯礼之子，趣操蕴藉，有父、祖风，劲正敢为，议论高远，众所推服，乞许于额外更置参谋官一员。」故有是命。 
