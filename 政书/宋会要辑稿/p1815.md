<!-- { "loadSidebar": true } -->
二年十二月十六日，德音赦：「楚、滁、〔濠〕濠：原阙，据职官五九之二二补。、庐、光州、盱眙、光化军管内并扬、成、西和州、襄阳、德安府、信阳、高邮军。勘会逐州军因被檄及移治离任官吏，已降指挥，限五日还任。今来人马已退，民户渐次归业，全籍官吏招集抚存。尚虑稽违，可令本路监司催促回任。有不职之人，令守臣铨量〔踏〕逐公廉能吏，不以有无拘碍，许辟差一次。」 
干道元年正月一日，南郊赦：「应四川、二广奏辟定差通判以下差遣，先次就权之人，任内开破过应在官物，及趁办经总制无额上供酒税茶息钱，已及赏格，如不该差注，更不推赏。缘已用心趁办，切虑无以激劝，因而失陷官物，可并与依正减半推赏。」 
二年三月十三日，诏：「今后二广县令阙正官一年去处，许本路诸司奏辟，不得差官权摄。」 
九月十三日，四川安抚制置使司言：「嘉州峨眉、犍为两县，今后于本路都(铨)[钤]辖司同提刑司选辟谙练边事、合入资序人充知县。」吏部勘会嘉州峨眉、犍为知县，虽是本路运司定差窠阙，缘并系边县，欲许令本路诸司选辟。从之。 
三年八月八日，诏令四川逐路帅臣、监司审实繁难县 
      
分，保明申尚书省，于本路目今应有见阙知县，令公共辟差经任无过犯人一次，申朝廷给降付身。从臣僚之请也。 
四年六月二十四日，新权发遣容州杨尧弼言：「乞将广西阙正官州县，特破格差注一任。仍许本路三司公议奏辟，惟不辟赃私罪犯。若三司辟书到吏部已差注，即将奏辟圆备之人代省部已差下人。」从之。 
六年七月十六日，工、吏部状：「准批下许子中申，勘会舒州同安监鼓铸铁钱，所用铁炭浩瀚，乞置官属两员，专一往来寻踏苗脉、兴发及点检起置事件。今勘当欲依所乞，差置一员，从本所踏逐文武官内辟差。」从之。 
八年正月九日，枢密使、四川宣抚使王炎言：「欲将夔、利两路合注京朝官知县，两季无人愿注窠阙，依元旨破格差注令(绿)[录]资序以上，及经任有举主、无过犯人。如再经一季以上无人注，即许逐路帅司公选经任无过犯人辟差，庶川远县邑得人济办。」从之。 
三月三日，诏复置滁州司法、泰州海陵县主簿、真州杨子六合县主簿、通州金沙余庆盐场巡检，并令逐州申监司保明辟差一次。 
九月二日，绍兴府言：「近申明诸暨县枫桥镇改立为义安县，乞辟差县令、丞、主簿兼县尉，却将本府监都酒比较务双员各减一员，并减赡军酒库监官一员，主簿兼县尉许辟差选人一任外，知县、丞乞于见任待阙京朝官、选人，不以有无资格拘碍，辟差一任，日后从吏部使 
      
阙。」从之。 
九年正月二十八日，知扬州、淮南路安抚使王之奇言：「淮西帅司省罢官属，乞依叶衡知荆南已得指挥，许别行辟差。」从之。 
八月二十六日，权发遣蕲州提领铸钱韩 言：「奉旨令分舒州同安监，岁铸铁钱一十万贯，申乞差知监官一员。准旨挥就差蕲春知县兼管。契勘所置监系在蕲口镇，自州城往来，即须三日，蕲春知县难以兼领，伏望详酌，许令选差一员奏辟。」从之。
十一月十九日，诏：「自今诸路官非有着令及有原降指挥者，不得创行辟差。其合辟差者，并须悉应条法，方许放行。间有见阙，须是委无差下替人，方得举填。即不得将已差下人替所辟人阙。其妄有申请者，委御史台察举，重加惩治。」 
【宋会要】
 选举 宋会要辑稿 选举三一 召试 
      
召试
      
太祖干德二年正月十日，秘书郎直史馆张去华上章诉居官久次，且言祠部郎中、知制诰张澹及祠部员外郎、知制诰卢多逊、殿中侍御史师颃等文学肤浅，愿与校其优劣。帝临轩策试，命翰林院学士承旨陶谷、学士窦仪、吏部尚书张昭、知制诰赵逢、高锡考其程试。以澹所对不应策问，责授左司员外郎，擢去华为右补阙，赐袭衣、银带、鞍马。 
开宝三年五月二十一日，前扬州高邮县主簿郏颖献所业文，召试学士院，授右赞善大夫。 
七年五月七日，布衣齐得一以密州上言「能讲五经，喜教授乡里，士大夫子弟皆就而肄业，布衣蔬食，不乐仕进」，召试舍人院，策入等，命为齐州章邱县主簿。 
太宗太平兴国七年正月十四日，元帅府长史元象宗上章求试，诏学士院召试内外制数篇，命为卫尉少卿。象宗，钱俶之婿。 
淳化元年七月二日，殿中丞尹畋上表献所著诗赋杂文五十轴，令学士院召试《用何道使民知礼节论》，命为太常博士。 
二年九月二十七日，著作佐郎李建中，令学士院试诗赋，命为殿中丞。 
真宗咸平三年五月十五日，右神武大将军钱惟演献所著文及《咸平圣政录》，召试学士院，命为太仆少卿。 
七月六日，秘书郎陈彭年，学士院试论，词理中上等，命为秘书丞。
六年正月十六日，河阳节度判官张知白上疏言事，召 
      
试舍人院，命为右正言。 
景德元年二月六日，同进士出身柳察献所著拟白居易策问七十五篇，目为《赞圣策林》，并续《丹扆箴》五篇，召试策、论凡三千字，授楚州团练推官。察前以献文得试学士院，赐出身，至是再有所献，故以命之。 
八月十五日，饶州浮梁县主簿李庆孙上书自陈日能为十赋，命中书召试之，虽至晡成文，而荒浅无取，帝犹奖其敏，以为南康军判官。 
景德二年十月二十四日，太常寺太祝宋绶、奉礼郎邵焕并召试中书，命为大理寺评事。绶年十五，焕年十八。前一日内出姓名，付中书，帝嘉其敏赡，并命迁秩，仍令绶读书于秘阁。 
二十六日，童子出身重轲献所业，召(见)[试]诗赋，命为秘书省正字。 
三年八月十七日，前隰州温泉县尉杨操上书求试，命中书省召试诗、赋各一首，稍有可采，特免选升两赀。 
四年八月十六日，神勇指挥使李绾男习进士玠献所业文赋，帝览其文理颇有(其)可采者，送枢密院考试以闻。翌日，以所进呈粗合程序，帝曰：「将校之子，当补殿侍。观其修学，若勤而不止，必有所成，可谕之，令依例赴举。」 
大中祥符元年五月七日，殿侍三班使臣侯鲁进《大中祥符颂》，诏枢密院试，补三班借职。鲁累上封章，以诞妄摈于外郡。帝以其辩而知书，录为殿侍。至是复进文字，颇亦近理，诏枢密院试以时务而命之。 
四年十一月二十日，京兆府草泽李遂良以本 
      
路上言存心文学，不求闻达，召试中书，命为试秘书省校书郎、复州军事推官。 
五年正月十三日，舒州录事参军刘滋献文求试，召试于中书，命为著作佐郎。 
五月四日，以前彰武军节度推官解旦为著作佐郎，均(军)[州]参军许洞为和州乌江县主簿，越州余姚县主簿李孜为临江军判官。祀汾阴岁，邀车驾献文者甚众，命近臣考第之。以旦等词学可采，诏试中书，而有是命。 
天禧元年九月十一日，屯田员外郎杜詹召试学士院，赋平诗稍优，秘书丞黄总赋、诗俱平，诏詹为都官员外郎，并总并升陟差遣。 
十一月二十一日，前江州瑞昌县主簿刘若冲进所业，命试舍人院，以策、论稍优，特升两资。先是，若冲建言自今召试者，并请试策。至是，用其议而命之。 
四年六月十三日，进士姚嗣复献其父舒州团练副使铉所纂《文粹》百卷，召试舍人院，命为亳州永城县主簿。 
天圣元年七月二十八日，大理寺丞李溥召试学士院，策颂并平，命为殿中丞。 
五年二月二日，卫尉寺丞李安石召试学士院，策颂并平，诏依旧充馆阁校勘。 
七月十二日，前泰州军事推官滕宗谅召试学士院，策稍堪、论稍优，诏为大理寺丞，依前知太平州当涂县。 
九月十二日，太常博士李昭述召试学士院，策稍优、论稍堪，命为屯田员外郎。 
七年五月二十二日，大理寺丞王素 
      
召试学士院，赋、诗平，太常寺奉礼郎钱彦远赋平诗落韵，诏素升陟差遣。 
八年八月六日，秘书丞张逵召试学士院，赋、诗平，诏升陟差遣。 
十年六月二十六日，秘书丞、监左藏库郑骧献文，召试学士院，赋平、诗稍堪，命为太常博士。 
明道二年六月五日，鄂州进士李宗孟年十二，上书自言，诏舍人院试所能。帝嘉其幼且才，命为试秘书省校书郎。 
景佑元年八月十五日，太常博士施昌言召试学士院，赋三下、诗四上，命为屯田员外郎。 
二年七月三日，屯田员外郎王素以判许州张士逊荐有文艺，命学士院召试，赋三下、诗三上，诏与优便差遣，仍赐绯。 
十二月二十七日，权常州团练判官闵从周召试舍人院，诗赋并四上，诏循二资。 
宝元二年十月五日，大理评事徐师闵献所业，命学士院召试，赋三下、诗四下，诏特与亲民差遣。 
康定元年四月九日，大理寺丞谭嘉震召试舍人院，策四上，诏换内殿崇班。 
十五日，草泽卢觊召试学士院，策三下，诏为防州军事推官，权宁州判官。 
九月四日，翰林学士晁宗悫等言，大理评事苏舜宾敏学有文，集历代谏诤奏议之事，成《献纳大典》一百卷上之。诏学〔士〕院召试，未有召试而卒。 
二年二月四日，学士院试郊社斋郎邱良孙，策三下；应茂材异等科邵亢，策三上；舍人院试永兴军布衣宋昭，策三下。诏良孙、亢并陕西初等职官，昭陕西簿尉。 
七月九日，学士院试茂材异等科龚懋、进士华直温，策三上，进士 
      
张问，策三下。诏懋、直温陕西初等职官，问试将作监主簿。 
八月七日，殿中丞苗振召试学士院，赋四下、诗五上，诏升知军差遣。 
庆历二年二月六日，光禄寺丞钱曈召试学士院，赋四上、诗三下，诏与亲民差遣。 
九月二日，泰州司户参军李肩白召试舍人院，策三上，诏与初等职官。 
三年五月六日，屯田员外郎凌景阳召试学士院，赋、诗四下，诏知和州。 
十一月七日，舍人院试草泽黄通，策三下，张定方策四上，姚光弼、张纮策四下。诏通试大理评事，定方试秘书省正字，光弼、纮试将作监主簿。 
四年九月二十七日，舍人院试进士赵仁修、蔡若拙，策四上。诏若拙为司士参军，仁修三班借职。 
十一月五日，太常博士尹源召试学士院，论七首，四上三下，诏与堂除知州。 
五年六月九日，泽州进士刘羲叟召试舍人院，策入等，命为试大理评事。 
六年六月二十四日，权知威胜军沁源县薛恕召试舍人院，策三下，诏除节度掌书记。 
七年六月十一日，布衣刘绛以翰林学士张方平等荐，仍上所著《皇极论》，召试舍人院，策中等，命为试秘书省校书郎。 
