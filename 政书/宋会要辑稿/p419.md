<!-- { "loadSidebar": true } -->
泽，七登镂玉之弥文。披载籍则靡闻，考皇家而创见。信乎备生人之全福，极天下之至美矣。顾大德虽泯于不言，而遗烈具存于公议。参稽故实，度越彝章，易名联五后之芳，因山视长陵之制。彰一时之保护，揭千载之仪刑。谨遣金紫光禄大夫、右丞相、提举编修玉牒、提举实录院、提举编修国朝会要、提举编修敕令、豫章郡开国公、食邑七千一百户、食实封二千四百户臣京镗奉册宝，上尊谥曰宪圣慈烈皇后。伏惟俨若明灵，膺兹盛礼，齐放勋在天之驾，扶炎宋无疆之统。谨言。」 
十一日，诏书题神主差吏部尚书兼给事中许及之。 
同日，诏奉迎虞神并神主祔庙，礼仪使差右丞相京镗，都大主管差赵大荣。 
同日，诏将来灵驾发引，帅捧梓宫奉升大升轝，又引梓宫即攒宫，摄少保复土九锸，差权工部尚书钱象祖。
 礼 宋会要辑稿 礼三五 请听政御殿 
     
宋会要辑稿 礼三五

请听政御殿
淳熙十四年十月八日，皇帝诣德寿宫，侍太上皇帝汤药。是日，大行太上皇帝升遐于德寿宫德寿殿。遗诰：「皇帝成服三日听政，丧纪以日易月。」 
十二日，宰臣王淮等率百僚三上表请皇帝还内听政，不允。 
十四日，上令中使宣谕辅臣曰：「欲不用易月之制，实行三年服，自不妨听政。」 
十五日，宰臣王淮等复上二表请皇帝还内及听政，批答：「俟过小祥还内，设素幄，宰臣奏事。」 
十月二十一日，皇帝还内。 
十一月五日，宰臣王淮等又三上表请皇帝听政。批答：「可自十八日内殿引辅臣及上殿班，俟过祔庙，勉从所请。」 
十四日，上令中使传旨：「欲不用易月之制，如晋孝武、魏孝文实行三年服，自不妨听政。」是日未时，令辅臣赴德寿宫素幄奏事。上服衰绖，呜咽流涕。王淮等奏蚤来丧服指挥，上曰：「司马光《通鉴》所载甚详。」淮等奏：「《通鉴》载晋武虽有此意，后来止是宫中深衣练冠。」上曰：「当时群臣不能将顺其美，光所以讥。后来武帝竟欲行。」淮等奏：「记得亦不能行。」上曰：「自我作古，何害 」淮等奏：「御殿之时，人主衰绖，群臣吉服，可乎 」上曰：「自有等降。」淮等奏：「乞令有司讨论，庶使四方知陛下之圣孝。」 
同日，右谏议大夫谢谔等言：「三日听政，固有遗诏及典礼可稽，至若还内典故，前所未有。乞明诏大臣，少缓进表，与礼官更加详议，酌典礼之宜。」从之。 
十五年四月二十八日，宰臣王淮等奏：「伏观已降圣旨：『缘群臣屡请御殿易服，故以布素视事内殿。虽有俟过祔庙勉从所请之诏，然稽诸礼典，心实未安，行之终制，乃为近古。』臣等仰体圣孝，不敢具表陈请。惟是侍从、史官、管军、御带、环列、禁卫等，皆合星拱宸极，岂容旷日弗朝 傥陛下未欲临正衙，坐垂拱，自可间御后殿。」示诏礼官同合门、御史台参酌取旨。既而权礼部侍郎尤袤等奏：「检准《国朝会要》，嘉佑八年三月二十九日，仁庙之丧，英宗七月十三日始御紫宸殿见群臣，退御垂拱殿，中书、枢密以次奏事。盖始御内朝，犹未御正衙也。今外朝、内朝，皆未临御。窃详后殿及延和殿，乃祖宗崇政施化之所，缘今来延和地步窄隘，难以排立侍从、史官、管军、御带、环列、禁卫等。今参酌，欲乞皇帝于后殿视事，所有仪制乞下合门、禁卫所条具，申尚书省。合门奏事(旨)[止]后殿坐，起居班次并如(价)[假]日仪。遇四参日，权令侍从官趁赴起居。其御后殿日，分令太史局选日，主管禁卫所照日常后殿窠差班直、亲从共三百人排立祗应。」诏裁减一百五十人，余依。 
绍熙五年七月二十六日，宰臣留正等上表留：原作「刘」，据《宋史》卷二一三《宰辅表》四改。，以皇帝在重华宫大行至尊寿皇圣帝丧次，请听政。凡三上表固请，乃允。 
庆元三年十一月六日，寿圣(降)[隆]慈备福光佑太皇太后崩
     
于慈福殿，遗诰皇帝成服三日听政。九日，释服。十日，宰臣京镗等上表请还内听政，三表乃允。二十一日，复请御殿，复三上表固请，始诏权御后殿。六年六月四日寿仁太上皇后、八月八日圣安寿仁太上皇帝、开禧三年五月十六日寿成惠圣慈佑太皇太后崩，亦如之。 
六年五月二十一日，为亢为(为)沴，避殿减 。宰臣京镗等上表请御殿复膳，再上表，乃允。嘉定八年五月亦如之。 
嘉泰元年四月十五日，为回禄为灾，避殿减膳。宰臣谢深甫等上表请御殿复膳，三上表，乃允。嘉定二年七月成肃皇后大祥礼毕，亦如故事。
 礼 宋会要辑稿 礼三五 请举乐 
     
请举乐
     
太祖建隆四年六月八日，宰臣范质等上言曰：「伏以三年不言，既毕谅闇之制；八音未奏，岂为达礼之丧!陛下自缠陟屺之哀，尤抱终天之戚。易月虽遵于遗诰，因心曲尽于孝思。今则星纪再周，祥禫巳阕，犹彻在县之乐，尚怀罔极之悲，将何以接和人神，对越天地 望体圣贤之通制，俯从中外之群情。」诏答不允。继三上表，诏曰：「朕积衅上延，祸锺长乐。虽军国之事，敢不勉旃；而人子之情，实惟永感。固于雅奏，焉忍遽闻!卿等援引古今，继陈章表，明先王之制礼，俾凉德以俯从。式徇群情，良增深愧。所请宜允。」 
九月十一日，宴广政殿，始作乐。 
开宝七年正月二十九日，中书门下上言曰：「王者尊居宸极，礼绝正期。今圣节将临，寿觞斯献，皇帝陛下以恭懿长公主丧犹在殡，哀出常情，曲敦同气之恩，尚彻在县之奏。虽君父友爱，发于自然；而臣子祝延，何以为礼!伏望长春节日，特允教坊奏乐。」诏从之。 
太宗太平兴国二年十月十三日，宰臣
薛居正
等上言曰：「臣闻礼之大在乎顺，顺则酌古今之中；君之心本乎仁，仁则从亿兆之欲。质文迭用，损益可知。敢抚前经，式陈公议。伏惟皇帝陛下大明毓粹，至道在躬，宣猷于纳麓之辰，迈德于飞天之运。恢纂旧服，发挥永图，恭勤日跻，孝友天赋，实历逾稔，至怀益臻。游豫之娱，动而有节；击拊之乐，遏而不陈。旷三五而
     
无偕，岂蹈咏之能尽!群臣庸浅，谬窃宠光，空仰云天，何裨万一。然则先王之礼，过弗能踰；四海之情，勤不可夺。伏况易月之制，遗诏甚明，公除以来，庶事相称，独从辍乐，诚未得宜。今者流虹纪节之初，在镐宣恩之际。梯航之贡，并集彤庭，华裔之人，同承大庆。礼容不备，盛德何观!周行之臣，实任其责。伏望俯回睿鉴，曲采舆词，许容赐宴之辰，特举在县之奏。」诏答曰：「朕猥以渺躬，嗣守鸿业。顾惟谅黯，纔及期周，瞻弓剑以未遥，履霜露而增感。遏密于下，自有三年之期；创因心，固无一日之乐。所陈章表，难遂乃诚。凡尔具僚，体兹未忍。」自是三上表固请，始诏允。 
十一月九日，宴大明殿，始作乐。 
真宗咸平二年七月二日，宰臣张齐贤等上言曰贤：原脱，据《宋史》卷二一○《宰辅表》一补。：「先王之礼，过乎哀有俯就之文；圣人之孝，终其制有顺变之道。况三年之丧斯毕，而九奏之乐未陈，敢导群诚，冒闻丹扆。伏惟皇帝陛下禀惟睿之德，袭重熙之盛。元功侔于造化，惠泽浸于生民。而自玉几受遗，桥山送往。虽以日易月，法唐、汉之旧规；而绝浆泣血，过参、 之至性。洎勉亲庶政，总览万机，宅忧出于常情，恭己遵于先训。每孜孜而求理，惟望望以如疑。矧怀继体之难，更动因心之感。所以丕承之美，掩千古以推高；孝治之风，率万方而知化。今则炎凉再易，祥禫既除，已成达礼之丧，犹遏在县之奏。伏望顺考古道，俯仰圣怀，采羲《易》崇德之言，稽戴《礼》祥琴之
     
义，许陈金石，允合仪章。」诏答曰：「祸酷上延，纂承是重，勉亲朝政，退守心丧，祥禫奄终，荼毒如昨。卿等共循典故，旅拜囊封，冀徇群诚，聿陈备乐。音惟可尚，情所未安。」自是五上表，宰臣因对恳请，方勉从之。 
二十三日，镇宁军节度使柴禹锡来朝，宴于长春殿，不作乐。时虽许臣〔僚〕之请，尚以禫制甫毕，圣情未忍故也。 
八月七日，宴群臣于崇德殿，始作乐。 
景德元年三月十五日，明德皇太后崩。十月，神主祔庙。二十一日，宰臣毕士安等上言曰：「比者既行升祔之仪，已释苴麻之服，宗鹢烝尝而是奏，春秋飨宴以为先。至于御革辂以省方，幸金郊而讲武，清庙之笙镛合奏，广庭之金石在县。时巡则亲采声诗，军行则振作鼓吹。乐之盛也，岂徒然哉!远寻汉室之旧章，近取唐朝之故事，皆从祔庙之后，便陈九奏之音。望抑至怀，俯徇公议。」诏不允，表三上，终不许。是冬，车驾亲征，士安等复三上表。诏曰：「卿等 赞谋猷，周爰典故，请陈具乐，俾导明鸾，用壮军容，以从戎事。抗封章而三上，因造膝以屡言。抑朕至怀，徇兹恳请，庶协从宜之礼，止资耀武之威。所请宜允。仍候还京日，其教坊不得更有按习。」 
二年七月二十一日，诏举郊祀之礼。二十三日，宰臣毕士安等上言曰：「先王作乐，所以治人心；圣人制礼，期于顺变按文例，此句似脱一字。。今公除已毕，严祝将陈祝：疑当作「禋」。，尚阙雅音，实郁群恳。陛下永怀顾复，(遇)[过]执哀摧，外虽释于苴麻，中未(忌)[忘]于栾
     

棘。金石彻县而斯久，鸟兽率舞以何阶!当戎辂省方，聊振作于鼓吹；洎宸舆归阙，复遏密于箫韶。昔汉明帝曾未再期，亲祀爰陈于庙乐；唐高宗始逾周岁，飨礼特设于宫县。故实备存，讨论可见。伏望俯遵典礼，稍抑孝思，特诏奉常，(裨)[俾]陈雅奏。庶六代之具举，致三神之交欢。」诏答不允。继三上表，诏曰：「朕勉徇舆情，审思中道，除郊天之庶事，资礼乐以相成。暂举箫诏，所请宜允。俟严禋之告毕，守旧制以如初。复执心丧，用申永感。凡诸音乐，依前寝停。当体朕怀，即断来表。」士安等复面奏曰：「将来诞节，万方入贡，北戎始通和好，遣使祝圣，苟不举乐，恐礼容不备。况典据尽在，望许依故事施行。」帝曰：「北使到日，当令在外作乐可也，朕将固守心丧，以申感慕。」再三陈述，终不俞其所请。 
八月十四日，群臣复再上表，请郊礼毕举乐如故。不许。宰臣因对，恳激陈述，帝曰：「昨以大礼俾振作，盖不得已，士庶宴乐，亦不禁绝。朕固守丧制，以申哀慕，无烦过请。」 
三年六月十八日，群臣上表请举乐，诏答不允。继三上表固请，始从之。 
七月二十四日，大宴含光殿，始用乐。 
四年正月十五日，中宫召外命妇观灯，以皇从弟右监门卫将军德钧卒，罢之。 
