<!-- { "loadSidebar": true } -->
圣体违和，及升遐神主祔庙，并同之。 
四年正月十七日，钦宗皇帝谥号敕下，奏告天地、宗庙、社稷、诸陵、攒宫。 
五年十二月十四日，奉安仁怀皇后神御、宪圣慈烈皇后神御，前二日奏告景灵宫。既而嘉泰二年七月奉安光宗皇帝、慈懿皇后神御，嘉定二年六月奉安成肃皇后神御，并同之。 
六年二月十二日，诞皇子，奏告天地、宗庙、社稷、高禖、诸陵、攒宫。 
五月三十日，为皇嗣所患未愈，奏告太庙。 
开禧二年五月十四日，为兴师，奏告天地、(宫)宗庙、社稷、宫观、九宫贵神、五岳、四渎、风伯、雨师、北方天王、马祖、蚩尤。 
三年二月二十四日三年二月：原作「二年三月」，据《宋史》卷三八《宁宗纪》改。，吴曦叛逆就诛，奏告天地、宗庙、社稷。既而是月函首到阙，亦如之。 
十一月二十一日，立皇太子，奏告天地、宗庙、社稷、宫观、诸陵、攒宫。 
嘉定元年五月二十九日，以飞蝗大作，奏告天地、社稷。 
七年九月十二日，为进呈《高〔宗〕皇帝中兴经武要略》，奏告景灵宫。既而十三年五月进呈《宗藩庆系录》、《刊正宪圣慈烈皇后圣德事迹》、《光宗玉牒》，十四年五月进呈《孝宗宝训》，同。 
十四年正月九日，为镇江都统制翟朝宗缴进皇帝恭膺天命之宝、玉宝牌，奏告太庙。 
六月十六日，皇侄贵和改名，为皇子，奏告天地、宗庙、社稷、诸陵、攒宫。 
闰十二月二十六日，为明年元日大庆殿受皇帝恭膺天命之宝，奏告天地、宗庙、社稷。 
十七年六月五日，诞皇孙，奏告天地、宗庙、社稷、诸陵、攒宫。以 
      
上《宁宗会要》。
 礼 宋会要辑稿 礼七 禘 祭 祝文版 
      
祝文版
【中兴礼书】
      
干道六年二月二十五日，秘书少监李焘等言：「本省修写太庙朔祭及四孟荐飨祝版，神宗皇帝祝文内，钦圣宪肃皇后向氏、钦慈皇后陈氏皆称皇曾祖妣，唯钦成皇后朱氏即不称皇曾祖妣。」太常寺指定，钦成皇后合依钦圣宪肃皇后、钦慈皇后体例称皇曾祖妣，诏依「干道六年」至「祝版」数句原脱，据本书《礼》一○之一二补。又，原眉批云：「松案：此条有阙文。以神宗为曾祖而下复有淳熙纪年，则此当是隆兴、干道时事。」可参考。。 
淳熙三年七月七日，成都府状：「四月二十一日，据本府北门斥土候铺兵递到行在都进奏院排发汤字号《立夏日祭南渎御名祝板》一首，本府寻行点检上件祝版，系用竹奄损坏，内祝板顺木纹当心破损作两片，用胶粘定。府司除已收管外，照得大渎为江，翊赞中兴，威德显著，朝廷毖严典祀，所有祝板系御书御名，事体至重。今来付之铺兵，损坏如此，除已移文夔州路提举马递铺根究外，伏乞指挥：今后验降，责付巡铺使臣躬亲管押，传递施行。」诏依，余路依此。
 礼 宋会要辑稿 礼七 禘 祭 礼器 
      
礼器
【中兴礼书】
      
右《中兴礼书》绍兴制造礼器图，俎长一尺八寸，阔八寸，高八寸五分，漆两端以朱，中以黑。
 礼 宋会要辑稿 礼八 〔诞圣节〕 
     
宋会要辑稿 礼八

〔诞圣节〕
《太公金匮》：夏桀之时，有芩山之水，桀常以十月发民凿山穿陵，通于河。民谏曰：「凿山穿陵，是泄天之气，发地之藏。天子失道，后必有败。」桀杀之。期年，岑山崩为大泽，汤率诸侯伐之。 
《含神雾》：唐地处孟冬之位，得常山、泰岳之风，音中羽。其地硗确而收，故其民俭而好畜。此唐尧之所起。 
梁元帝《纂要》：十月孟冬，亦曰上冬，亦曰阳月按以上三条非《宋会要》之文，盖抄书者误录。原有眉批「销」。。 
《宋会要》：大中祥符五年，以十月二十四日，圣祖降延恩殿日此句疑有脱文。。 
〔《中兴礼书》〕：淳熙十二年十二月十七日，御史台、合门、太常寺言：「勘会已降指挥，太上皇帝圣寿无疆，来岁八十，用元日行庆寿礼。乞是日，皇太子、文武百僚先赴大庆殿立班称贺。」诏依。十二月二十八日，诏：太保致仕史浩，已降指挥令赴庆寿立班。来年正月一日大庆殿朝贺，特令立班。
 礼 宋会要辑稿 礼八 朝 贺 冬至 臣朝贺仪 
     
朝贺
【中兴礼书】
冬至 臣朝贺仪
     
其日，应在内诸门并比常(左)[早]一刻开，于大庆殿列黄麾角仗。行门、禁卫、诸班直、亲从等并入内省执骨朵使臣排立如仪。读奏目知合门官并簿书官当祗应，宣赞舍人已下觉察失仪。提点、承受等并靴笏。一班于殿下，北向立定。合门、御史台、太常寺分引文武百僚并靴笏。入赴殿下，分东西相向立。次太常寺、礼直(宫)[官]引宰执、使相到位立定。次合门、提点引皇太子到位立定。次舍人传称警，四色官趋赴殿庭称警毕，合门附内侍进班齐牌。皇帝服靴袍出，鸣鞭。行门、禁卫、诸班直、亲从等并入内省执骨朵使臣并迎驾，自赞常起居。皇帝升御座，舍人赞执仗人四拜起居。次舍人赞「读奏目」，知合门官以下常起居讫，知合门官升殿读奏目。余官各归侍立祗应位。舍人就位，揖，皇太子已下躬。舍人当殿直身，通文武百寮、皇太子某已下起居称贺。皇太子已下直身立。舍人、礼直官引皇太子、宰执、使相已下文武百僚北向立班定，舍人揖，躬身。典仪曰「再拜」，赞者承传，在位官皆再拜，搢笏，舞蹈，又再拜，讫，且躬身。班首不离位，奏「圣躬万福」讫，典仪曰「再拜」，赞者承传，在位官皆再拜，讫，直身立。礼直官引枢密〔一〕员由东阶升殿，东壁面西立，以俟宣荅。舍人引皇太子出班列位，俛伏，跪，百僚并躬身。致词讫，伏，兴，却引归位，揖，皇太子躬身。典仪曰「再拜」，赞者承传，在位官皆再拜，讫，且躬身。殿上礼直官引枢密当御座前躬承旨，退诣折槛东，西向立，称「有制」。皇太子已下两拜讫，且躬身。枢密宣答，讫，复位立。典仪曰「再拜」，赞者承传，在位官皆再拜，讫，直身立。俟皇帝起，鸣鞭，皇太子已下并退。舍人承旨放仗，四色官趋赴殿庭，称「奉 放仗」，押仗官就位，两拜讫，退。
 礼 宋会要辑稿 礼八 朝 贺 正旦 臣朝贺仪 大朝会仪 
     
正旦 臣朝贺仪
其日，大庆殿列黄麾半仗，行门、禁卫诸班(武百寮)[直、亲从]等并入内省执骨朵使臣排立如仪。合门、御史台、太常寺分引文武百寮并靴笏。入赴殿下，分东西相向立定。次太常寺、礼直官引宰执、使相到位立定。次合门、提点引皇太子到位立定。读奏目知合门官并簿书官当祇应。宣赞、舍人已下觉察失仪。提点、承受等并靴笏。班于殿下，北向立定。次舍人传称警，四色官趋赴殿庭称警毕，合门附内侍进班齐牌。皇帝服 袍出，鸣鞭。行门、禁卫、诸班直、亲从等并入内省执骨朵使臣并迎驾，自赞帝起居。皇帝升御座，舍人赞执仗人四拜起居。次舍人赞「读奏目」，知合门官已下常起居讫，知合门官升殿读奏目。余官各归侍立祗应位。舍人揖，皇太子已下躬。舍人当殿直身，通文武百僚、皇太子某已下起居称贺。皇太子已下直身立。舍人、礼直官引皇太子、宰执、使相已下文武百 
     
僚北向立班定。舍人揖，躬身。典仪曰「再拜」，赞者承传，在位官皆再拜，搢笏，舞蹈，又再拜，讫，且躬身。班首不离位，奏「圣躬万福」，讫，典仪曰「再拜」，赞者承传，在位官皆再拜，讫，直身立。礼直官引枢密一员由东阶升殿东壁，面西立，以俟宣荅。舍人引皇太子出班(到)[列]位，俛伏，跪，百僚并躬身。致词讫，伏，兴，却引归位，揖，皇太子躬身。典仪曰「再拜」，赞者承传，在位官皆再拜，搢笏，舞蹈，又再拜讫，且躬身。殿上礼直官引枢密当御前躬承旨，讫，于折槛东，西向立，称「有制」，皇太子已下两拜讫，且躬身。枢密宣答讫，复位立。典仪曰「再拜」，赞者承传，在位官皆再拜，搢笏，舞蹈，又再拜，讫，直身立。俟皇帝起，鸣鞭，皇太子已下并退。舍人承旨放仗，四色官趋赴殿庭，称「奉 放仗」，押仗官就位，两拜讫，退。 
【中兴礼书】
     
高宗建炎四年十一月五日，太常寺言：「检会冬至皇帝躬率百官遥拜道君皇帝、渊圣皇帝讫，御殿，百官起居，宰执更不奏事，是日作休务假。本寺勘会今来冬至日，并来年正旦，欲依上件礼例施行。」诏依。自是至绍兴六年仿此。 
〔绍兴〕七年闰十月六日原有批云：「案：建炎无七年，『七年』上当有『绍兴』二字。」今据补。，行在礼部、太常寺言：「勘会自来冬至日，皇帝躬率百官遥拜渊圣皇帝表讫，依例御殿，百官起居。缘今来系在圣文仁德显孝皇帝、显肃皇后未祔庙已前，所有将来十一月一日冬至日，今参酌礼例申请下项：一、冬至日，乞依见旦、望遥拜礼例，是日宰执率文武百官于行宫门外遥拜渊圣皇帝表。所有表文乞令礼部修撰书写。其表不入词，俟拜讫，付礼部收掌，候问安使行日附行。一、所有冬至日，依礼例，皇帝御殿，百官起居。缘今来系在未祔庙已前，欲乞是日文武百僚依旦、望礼例，于常御殿门外进名奉慰。」诏依。 
十二月十八日，行宫礼部、太常寺言：「来年正旦，留守以下至日合诣行宫北门立班拜表。今来系在圣文仁德显孝皇帝、显肃皇后服制之内，难以作贺表。又缘已系祔庙毕，欲乞改作拜起居表。仍乞于十二月二十一日先拜六参起居表讫，次预拜正旦起居表。其拜表节次等，依近冬至礼例施行。所有表，依例，行宫行首司收接，留守司差人投进。兼正月一日留守以下先诣行宫南门遥拜(肃)[渊]圣皇帝讫，次赴行宫北门拜六参起居表。」诏依。 
九年十一月五日，礼部、太常寺言：「勘会将来冬至日，乞依见今旦、望礼例，是日皇帝于禁中遥拜渊圣皇帝，更不御殿。 臣于南宫门外遥拜讫，次宰执率百官僚诣常御殿拜(贺)[表]称贺。其日礼部郎官转表授班首，班首转授合门官。其表依在京冬至、正旦不御殿礼例入词。所有来年正旦亦依此施行。」诏依。自后仿此。 
