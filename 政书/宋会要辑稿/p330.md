<!-- { "loadSidebar": true } -->
十月一日，皇帝御明堂平朔左个，以是月天运、政治及八年戊戌岁运历数布于天下。自是每月朔御 
      
明堂，布是月之政，每岁十月以来岁运数布于天下。宣和二年，始用正月朔布是岁之运数，后以为常，其文不能尽录。 
九日，文武百僚、太师鲁国公蔡京等上表，恭请皇帝御明堂，负扆朝百辟，南面听天下，批答不允。京等再上表陈请，始诏从之。 
二十一日，诏：「应颁朔布政诏书入急脚递，依赦降法。诸路监司、州县依此。应颁朔布政诏书付吏部，差人吏、工匠、纸札，限一日以事分下六曹，限一日下诸路监司，违者杖一百。应承受颁朔布政诏书，监司随事检举下诸州，州下诸县。牓谕讫，具已施行申州，州申所属监司以闻。共不得过十日，违者杖一百。若检举不以时，施行不如令，加二等，不以赦降原减。」 
十一月一日，皇帝御明堂，南面以朝百辟，退坐于平朔，颁政。 
十二月二十一日，诏：「今后颁月令、颁政官，当殿依降麻仪搢笏宣读，舍人二员对展。」 
二十五日，提举京西北路常平等事时君陈奏：「共惟皇帝陛下肇建合宫，诞布仁政，每月谷旦行月令以顺阴阳，德至渥也。内以诏书降付省部，外则委之监司、郡守，推而行之，孰敢不虔!然窃考成周之时，凡治教政刑之法，莫不垂于象魏，使万民可观。浃日以敛之，而又设官分职，月吉则属民而读邦法。臣愚欲乞今后以颁朔布政诏书并昭示于魏阙之下，使民拭目而观，咸知陛下德意。诸路州县集民宣读，悉意奉行，印给黄牓，遍行晓谕。」诏都下于 
      
河南北市、诸州军于颁诏所牓示。 
【宋会要】
      
政和三年三月八日此前原批：「此条与礼书『明堂大礼』相连，盖是明堂颁朔。」又天头原批：「明堂颁朔。」，诏；「颁月之朔，使民知寒暑燥湿之化，而万里之远，虽驿置日行五百里，已不及时。千里上可前期十日先进呈，取旨颁布，诸州长吏封掌，候月朔宣读。」 
重和元年十二月二十三日，诏应千里外并前二十日颁降。 
六月二十九日，起居郎李弥逊奏：「契勘太史局天文院崇天台浑仪所隶秘书省，今来颁朔布政，既建府设官，则太史局等处虑合拨隶明堂颁朔布政府，庶几体统相承，治以类举。」从之。 
宣和二年七月二十九日，诏：「颁政事、颁朔，人主之事，不可以为官称。可减罢颁政一员不置；颁事二员改置司常一员，掌颁朔布政等事；颁朔四员改置司令二员，掌读月令等事。以上并隶明堂颁朔布政府。」 
八月十四日，诏明堂颁朔布政府详定官并罢。 
四年二月十四日，太宰王黼言：「今编类到明堂颁朔布政司政和七年十月止宣和三年十月颁朔布政诏书，及建府以来条例，并气令应验，《目录》一册，《编类》三册，《岁令》四册，《朔令》五十一册，《应验录》四册，总六十三册，谨随表上进以闻。」 
钦宗靖康元年二月十日，罢明堂颁朔布政。绍兴元年二月十一日天头原批：「明堂颁朔止此，以下为明堂大礼。」，礼部尚书秦桧等言：「明堂之礼尚或可举，然而事大体重，更乞博采 议，审择其中。至于参稽沿革，讨
      
论典礼，(真)[直]有司之职也，宜诏令礼部、御史台、太常寺条具明堂合行事件。」十六日，诏令有司参酌讨论闻奏。 
七月十二日，礼部言：「准诏参酌皇佑诏书，将来请合祭昊天上帝、皇地祇于明堂，奉太祖、太宗以配。合用神位四位，元係禦筆明金青出字，雕木縷金，五綵裝蓮花戲龍座，黃紗明金罩子，黃羅夾軟罩子，黃羅襯褥，朱紅漆腰 套匣，黃羅夾帕，事件全。昨缘扬州渡江遗失，乞下所属疾速制造。」从之。 
十七日十七日：此前原有「十八日上合」五字，显与下条首五字重，删。，上致斋于内殿，文武百官各致斋于所司。 
十八日，上合祭天地于明堂，奉太祖、太宗(酌)[配]。礼毕不受贺，文武百官拜表称贺如仪。 
二十五日，诏：明堂大礼，越州天庆观差同知枢密院事富直柔，温州景灵宫差本州岛守臣，行恭谢之礼。太史局选用九月三十日，从之。 
二年闰四月二十七日，太常少卿王居正等言：「九月二日，季秋祀昊天上帝前二日，奏告神宗皇帝配侑。居正等窃惟去岁明堂大礼，是时礼官仰稽神宗圣训，及取司马光、吕诲、王安石等说，皆以谓向者明堂配以近考，失《孝经》本旨，遂请以太祖、太宗配，而朝廷参用侍从、台谏之议行之矣。其九月四日祀昊天上帝，实每岁季秋大飨明堂之礼，今既不敢因旧配以神宗，而去岁明堂缘奉诏书参酌皇佑故事，有合祭并配之礼，与今来每岁季秋祀上帝礼复不同。乞令礼官合议，取旨施行。」从之。已而权礼部侍郎赵子 
      
(画)[昼]等言：「谨按《孝经》：『郊礼后稷以配天，宗祀文王于明堂以配上帝。』前汉以高祖配天，后汉以光武配明堂，说者谓古之帝王自非建邦启土、肇造区夏者，皆无配天之记。圣宋崛起，非有始封之祖，则创业之君太祖是矣。太祖则周之后稷配祭于郊者，太宗则周之文王配祭于明堂者。仰惟祖功宗德，万世不迁，配帝配天，礼无易此。顷当三岁之亲祠，爰奉祖宗而并配，虽为旧典，其实权宜。自今每岁季秋摄事，臣等伏请专祀昊天上帝，以太宗皇帝配侑。」诏依。 
绍兴四年四月六日，礼部、太常寺言：「礼部侍郎、兼侍讲、兼权直学士院陈与义奏：『窃惟明堂之礼，有西汉武帝汶上之制，绍兴元年实已行之，若再举而行，适宜于今，无戾于古。』太常丞詹公荐、太常博博士刘登奏：『窃考古之巡幸，自非封禅告成，未有行郊祀者。如汉武帝一时巡狩，不过祀明堂而已。今岁若且祀明堂，实得权时之义。』又贴黄称：『绍兴元年止设四位，即不曾从皇佑诏书兼祀百神。』诏将来行明堂大礼，令有司条具合行礼仪闻奏。今具下项：一、昨绍兴元年以明堂大礼为称，今来大礼，欲依绍兴元年体例施行。一、神位系设昊天上帝、皇地祇，配以太祖、太宗皇帝，共四位。并天皇大帝、神州地祇已下从祀共七百六十七位，总计七百七十一位，并合用神位版。乞下工部，指挥文思院，计会(大使)[太史]局指说，依数制造施行。一、祭器共计七百七十一位，合用陶器：豆六十只，并盖。内十二只准备。 
      
簠十二只，并盖。内四只准备。簋十二只，并盖。内四只准备。尊五十只，内十只准备。罍五十只，内十只准备。樿杓一百只，登四百三十二只；并盖。内二十只准备。铜器：铏鼎二只，并盖。牛鼎四只，羊鼎四只，豕鼎四只，局、毕、罩并全。搏黍豆一只；并盖。竹木器：笾一千八百只，内十只准备。豆千七百五十只，内十只准备。簠七百七十三只，并盖。内一只准备。簋七百七十三只，并盖。内二只准备。尊一百四十三只，并杓。内二十只准备。毛血盘二十五只，内三只准备。币篚四十五只；内六只准备。匏爵并玷各十五副，内三副准备。盘匜一副，罍洗共十二副，内爵洗二副准备。爵盏并玷各七百七十五只，内八只准备。饮福俎一面，铁烛台八百一十六只，大八只，中十六只，小七百九十二只。俎九百一十面。内三十面准备。昨绍兴元年明堂大礼，绍兴府烧变制造到殿上正、配四位祭器，并文思院铸造到牛羊豕鼎等，昨绍兴府沿火烧毁不存。今来开坐到祭器名件，并合创造，乞令太常寺图画样制，下两浙转运司，令所属州军均摊制造。所有陶器，乞下绍兴府余姚县烧变，并乞于大礼前十六日起发赴太常寺送纳。内系铸造铜器，仍乞工部下文思院铸造施行。一、大乐堂上登歌乐，编锺一架，编磬一架，柷敔二，钥四，埙二，箎二，笛四，巢笙四，和笙四，箫二，搏拊鼓二，瑟二，麾幡一，二、三、五、七、九弦琴各二，已上乐器见在太常寺；七星、九曜、闰余匏各一，见阙，乞下工部创造。其见在乐器内有损动、颜色故暗，乞令工部下所属添修雅饰施行。一、朝服、祭服等，昨 
      
应奉绍兴元年明堂大礼，见有朝服一十三副，祭服六十二副，赞者衫帻二十三副赞者：原作「贫者」，按祭祀官员无所谓「贫者」，据后文「赞者五十九人」句改。，供奉官衫帻一十二副外，合令创造下项，并乞下工部计料制造施行。分献官五十八员，奉礼郎五员，以上合创造祭服六十三副；赞者五十九人，合创造绯罗宽衫、分帻勒帛八十八副；宫架乐工合用二百九十四人，乐正二人，合创造绛公服二副；引舞乐二十二人，合创造武弁冠、绯绣抹额、绯绣鸾衫、铜革带、履鞋二十二副；引舞色长二人，合创造紫绣袍、幞头、紫绣抹额、执杖子二副；文郎、武郎共一百三十二人，合创造紫絁冕、皂绣袍、革带、履鞋一百三十二副；执色乐工一百三十五人，合创造绯绢宽帻子、勒帛一百三十五副；掌器事三人，合创造绯绢宽衫、帻子、勒帛三副。一、昨来明堂大礼，依仪合用盥、洗、盘、匜；并皇帝位版二面，系黑漆金字；亚献、终献位版二面，系黑漆朱字；公卿位版八十片，黑漆；腰 一副，黑漆蓋版；黄罗二幅，夹帕一条。并系工部行下文思院制造。所有 擎位版兵士八人，系绍兴府差禁军充，于大礼前一日赴太常寺教习祗应。今契勘上件盤、匜、位版並腰 、黃帕，昨經紹興府遺火焚燒，所有今來明堂大禮，合行創造，欲並依上件數目，令工部指揮文思院計會製造。内兵士乞令临安府依例差拨施行。」诏陶器令绍兴府余姚县烧变，余令文思院制造，余从之。 
同日，臣寮上言：「伏望诏三 
      
省，俾有司参酌损益，务崇简俭，勿为无益，徒有耗费，庶几称陛下钦祀天地以实而不〔以〕文，乃为尽善。」上谓宰臣朱胜非曰：「当此多事，固非制礼作乐之时。然祭天之礼，不可有阙，若礼数不备，不如不祭。」于是诏令礼部、太常寺条具。 
五月七日，礼部、太常寺言：「昨扬州郊礼大礼并绍兴元年明堂大礼，其实不曾设置，所有今来明堂大礼，合依上件礼例，即便不须设置。」从之。 
六月十四日，上曰：「祖宗以来，每遇大礼，凡所观见去处例皆雅饰。今多事之时，惟事天礼当严恭尽诚，其余宜从简省，所有雅饰可令并罢。」 
七月十三日，礼部言：「将来明堂大礼，行礼合用黄罗拜褥，昨来系改用绯。」诏依例用绯。 
二十四日，诏：「明堂礼毕，依绍兴元年权宜之制，于常御殿宣赦。」 
二十六日，诏明堂大礼使差朱胜非，(仪礼)[礼仪]使差孟庾，礼御使差赵鼎，礼器使兼礼顿使差胡松年，余依绍兴元年例施行。 
