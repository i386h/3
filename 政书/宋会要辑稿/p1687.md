<!-- { "loadSidebar": true } -->
庆元元年五月四日，权礼部侍郎许及之言：「自乡举里选之法不复行于后世，糊名考校，虽未足以尽得天下之英才，其间老师宿儒，穷年皓首，见摈有司而不怨者，服场屋之公也。近年私心胜者，设为得好文字不若得好士人之语。不知既糊名矣，好士人何从而知之 阴通默授，欺天罔人。臣窃以为阴通默授者，固无从禁格。至于形格势禁，可以大为之防者，乃不能守已行之令，而反开弊幸之门，如试官得差待阙人是也。彼不过谓见任有出身员数不足，势不免取待阙寄居官。又不过谓见任有出身员数虽多，而习经义词赋之不同，势难 差。审尔则员数之足与不足，皆须取待阙人。不思立法本以防奸，乃至以人废法。甚者谓见任未必皆佳士，待阙往往多名流。殊不知见任之员，即前日待阙之数，见任之员不足，惟当展日考校。今岁大比，乞检照淳熙六年臣僚之请，勿开寄居考校之门。除知县、县令不差外，虽总所属官，许本路运司同州县见任人差。随其多寡，量分诸郡，宽其考校之程，续其供给之数。仍将差不足员数，合破供需，亦行均给。如是则有司奉令承命，精择公选，场屋之士，得者不以为私，而失者不以为怨矣。」 
六月十三日，臣僚言：「国家三岁大比，经义、诗赋分为两科，使各占其 
      
艺，以便多士，德之至渥也。惟差试官，有失立法之意。或全差治经而不差习诗赋者，或全差习诗赋而不差治经者，是以考校去取，间有枉被黜落，或滥中科名。今试期已迫，乞下礼部符诸路漕司，凡差试官，必经义、诗赋相半，虽远方小郡解额少处，亦不可使偏于一。收拾千人一律之腐语，识认同门共习之故文，怙势凭愚，故黜正论，连交合党，共取凶徒。甚者秋闱敢举浮诞之说，发为策问，诳诱后学，遂使真贤实能见弃有司者大半。乞宣谕大臣，今后试官，须精加选择，委有文行，该通博洽，可以服众，方严公正，可以厉俗，始许以名闻。否则科目前列，不在兹选。庶几学校科举自此少变，而朝廷收得人之实效矣。」从之。 
十月九日，礼部言：「依条，省试系用正月九日锁院。淳熙十六年臣僚奏陈，省试乞用二月一日引试。绍熙元年、四年正月并小尽，用二十四日锁院。来年正月系大尽，欲乞用二十五日锁院。」从之。以后省试锁院，准此。 
十一月一日，臣僚言：「建康通判王万枢以其二子王逢、王遂嘱试官刘大临，皆预荐书。虽未行根究，而众论决知其(是)事。臣今考遂家状，则万枢为见任建康通判；考王逢家状，则万枢为前任建康通判。若以为见任，则从来见任守倅子弟，例不敢于隶官处就试，盖避计嘱观望之嫌。若以为前任，则万枢实以今年八月七日受代，必未离建康，则( )[计]嘱观望之嫌犹在焉。同官监试，何 
      
所不可行其私 合驳放者一也。今逢、遂均为万枢之子，而户实异同，逢作江州，遂作真州，而万枢家状则江州。况遂方年十二，决未能文，代笔私取，其理甚明。合驳放者二也。乞下所属追逢、遂到部，取旨覆试。若其能文，与真卷不异，亦合照臣所言二事而与驳放。如见得委是代笔及有私嘱伪冒等事，乞送有司追人照勘，依法施行。」从之。 
十五日，礼部言：「国子监检举四川类省试，乞依画一事件施行：一、牒试得解人，依指挥除见任帅臣、监司子弟赴南省试外，余牒试类试，并依类试旧法。所有在任差遣去本贯户籍二千里者，照绍熙二年五月指挥，止许牒随行本宗缌麻以上亲。一、陕西州军举人，许赴类试。昨绍兴三十二年四月指挥，本路系是新复，合该免解人，若有干照，难得保官，令不拘路分，召文官二员结罪委保本人曾经应举年甲诣实，经所属陈乞验实，批保官印纸，许行赴试。如有伪冒，申取指挥。一、绍兴二十七年五月指挥，监司、帅臣、守倅亲属门客依法牒试，及属官干官以上、去户籍二千里、随行本宗异姓缌麻以上亲赴漕司试得解人，并令赴南省试。其余得解人，愿赴南省者听。仍给口券，并依绍兴二十九年八月指挥，合该免解进士，如愿赴南省，无州军保明公据，不在收试之限。其人得免解进士，合赴省试，令制司置院，依累举例类试，以十六人取一名，仍具合格等第 
      
推恩。内愿赴御试者，令给券于三月以前到行在，祗备御试。若后到人，依本司已考等第推恩。一、该特奏名进士，依累举例，系本司置院差官，试时务策一道，将中人分立五等推恩。一、将来类省试下，合该特奏名人，乞照绍熙四年行在定例指挥，递趱施行。一、淳熙六年指挥，特奏名二人取一名，人数冗滥，欲三人取一名，寘在第四等以前，谓如三百人赴试，则取一百人出官。其余并入第五等，听纳 再试。后止纳 一次，淳熙十一年三月增而为三，至今遵用。及每举免解进士，丁忧疾病并门引不到、赴试不及人，并理为一举。今欲将实请到省终场人，方许理为举数，逐举准此。」并从之。 
二年正月五日，臣僚言：「天下之治乱，由于人材之盛衰，人(林)[材]之盛衰，由乎科举之当否。明岁春闱，乞诏有司，所试之士，必经术醇深，文章典丽，问学该博，论议中正者，然后充选。其有诡怪迂僻，肤浅芜陋，狂讪狡讦，阿谀侧媚者，并行黜落。如所取不当，有辙听闻辙：疑误。，考官降罢，士人驳放。庶几积弊一空，人才辈出，以副设科取人之意。」从之。 
同日，臣僚言：「科举之弊，无甚于今日。近者臣僚论列，可以 见。来岁既无廷对，省试尤当关防。大抵试院帘内帘外之弊略等，帘内知举必差台谏官，可以紏察。若内外则自淳熙八年以来，差卿监郎官一员封弥。虽比向前差局务及在部官事乃稍重，然而职非弹劾，其权尚轻。小人觊利，无所畏 
      
惮，奸弊自若。检照景佑五年贡举，封弥官则殿中侍御史方偕，庆历六年贡举，封弥官则侍御史仲(间)[简]。今欲帘外改差监察御史一员，专一监督封弥等事。如有奸弊，申举弹劾。庶几涂抹试卷，漏泄字号，拆换印缝等弊，可以顿革。」诏令于卿监郎官内选差。 
二月十二日，宰执进呈，内出御笔付知贡举叶翥等：「朕既群天下之秀彦试于春官，期得器识伟厚、议论正平之士，副异时公卿大夫选。属婴哀疚，不能亲策于廷，唯赖卿辈协意悉心，精加衡鉴，网罗实才，毋使浮夸轻躁者冒吾名器。朕则汝嘉。」余端礼奏乞宣付史馆，上曰：「今年无殿试，省试事体不轻，欲得试官，留意考校。他日大用人材，皆由此出。」 
三月十一日，吏部尚书叶翥等言：「二十年来，士子狃于伪学，沮丧良心，以六经子史为不足观，以刑名度数为不足考，专习语录诡诞之说，以盖其空疏不学之陋，杂以禅语，遂可欺人。三岁大比，上庠校定，为其徒者专用怪语暗号，私相识认，辄寘前列。遂使真才实能，反摈不取。臣等孰识其弊，比知贡举，试取经史之疑以质之，多不能对。观其文理，亦有可采，而怪诞尤甚，深可怜悯。盖由溺习之久，不自知其为非。欲望因今之弊，特诏有司，风谕士子，专以孔孟为师，以六经子史为习，毋得复传语录，以滋其盗名欺世之伪。更乞内自太学，外自州军学，各以月试取到前三名程文，申御史台考察。太学 
      
以月，诸路以季。太学则学官径申，诸路则提学司类申。如仍前不改，则坐学官、提学司之罪。如此何忧文风之不变，士习之不革哉 」从之。 
《文献通考》：宁宗庆元二年，以亮阴不亲策。省试进士，得正奏名邹应龙等。自韩侂胄袭秦桧故习，指道学为伪，台臣附之，上章论列，诏榜朝堂。而刘德秀在省闱奏疏，至云：「伪学之魁，以匹夫窃人主之柄，鼓动天下，故文风未能丕变。请将语录之类，并行除毁。」既而叶翥上言：「士狃于伪学，专习语录诡诞之说，《中庸》、《大学》之书，以文其非。有叶适《进卷》、陈傅良《待遇集》，士人传诵其文，每用辄效。请内自太学，外自州军学，各以月试合格前三名程文，上御史台考察。太学以月，诸路以季。其有旧习不改，则坐学官、提学司之罪。」是举也，语涉道学者，皆不预选。 
同日，都省言：「正免解并国学该遇覃恩免解，临安府府学职事及临安、庆元、安庆、英德府曾该赦文免解，国学诸州还赴庆寿恩覃恩等免解人，依绍兴四年取放分数，十七人取一名，零分更取一名。其庆元、安庆、英德府连三举不改名人，庆元府取四人，安庆府取二人，英德府取一人。内英德府如无应取合格卷子，即听阙。」从之。 
四月二十九日，礼部言：「检会干德、咸平典故，省试开院，合格举人内有任两省、台谏、侍从以上有服亲属权要亲族者，从本部取索，具名奏闻覆试。」从之。以后准此。 
三年五月六日，监察御史沈继祖言：「昨备数省闱较艺，恭拜御札，有曰：『期得器识伟厚、议论正平之士，副异时公卿大夫选，毋使浮夸轻躁者冒吾名器。』臣窃谓教养有素，则所取皆有用之材；训迪不先，则旧习无骤变之理。昨者宸翰虽遄颁于礼闱，而纶音未播于郡国。况今去科举，止有 
      
年余，训迪磨励，今正其时。乞诏郡国，俾四方士子精勤隶习，博通古今，种学绩文，以应明时之需。主司出题，必指事寔，毋事虚泛，庶几寔材辈出。」从之。 
十二月十八日，臣僚言：「嘉定府系是潜藩，该遇登极赦，应乡贡进士曾经连三次终场不改名之人，免文解一次。本府有赦前一举终场四千五百八十九人，缘去失前两举号簿，无因见得连三举终场不曾改名之人，难以取放。」礼部勘当：欲于庆元四年科举除取本府解额外，于内就取五百名，以补上项人数，特与赴省试一次，令项考校，乞量立省额。或有事故赴省不及之人，不许后举还试。其试下人，亦不理为到省举数。」都司拟定以三人为额，余并从之。 
四年正月十一日，右谏议大夫姚愈言：「乞诏天下，将来秋试春闱，司文柄者，惟取文辞根本理义，鲠直明白，无所阿佞，擢寘高等。或文辞可采，而议论涉于柔佞谄曲，则黜之。庶几皆有挺特刚方之操，以备器使。仍乞戒 太学儒官、州郡教官，于训诱考校之际，严加激厉，俾之涵养气质，习为忠鲠。如此则人材辈出，仰副教养作成之意。」从之。 
四月二十九日，右正言刘三杰言：「曩者以科举之文虚浮迂僻，典贡举者摘其辞而显黜之，一洗异时之弊矣。然而四方士子传闻不审，但见主司命题，欲求寔学，率皆采取传注，编摭故实，或搜求陈腐之类书，以备场屋之用。至于词采议论，殊不留意。 
      
