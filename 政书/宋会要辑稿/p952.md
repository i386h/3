<!-- { "loadSidebar": true } -->
十一月二十七日，诏令三衙、江上诸军，今后取马官兵每纲各先给十日草料价钱，将带前去，准备(过)[遇]住程阙少去处，接续收买草料，如法养餧。或有支用钱物不尽，回纳本军。从殿前司护圣马军统制刘世荣之请也。 
五年二月二十五日，殿前指挥使郭杲言：「本司所管诸军战马，内有齿老双目赞及疾久难医治马数，年例于牧马往回拣选，申朝廷送承旨司，于马右胯火印『出』字。往年令诸军出卖，将卖到肉脏钱纳内藏库。后来淳熙二年九月指挥，将『出』字马从本司发两浙东西路安抚司，分摊付逐州军，支破草料养餧。淳熙十六年四月指挥，令三衙别置马院，减半草料看餧。窃详本司一年两次拣退不下五百余疋，虚费日支草料。乞从旧解赴承旨司火印『出』字，发送安抚司交管。」诏依，马、步军司依此 
     
施行。 
三月六日，都大提举四川茶马杨经言：「照得本司每岁排发三衙纲马，并拣十岁以下壮嫩阔实、无病及格好马排发。今体访得押纲人辄于汉上一带沿路州军，将纲内皮毛正有看相及格马(司)[私]自盗卖，却买矮小不堪马填数起发。窃虑马到，纳官验出，其押纲官兵必以本司排发借口交纳，虽有法禁，所在官司多不觉察。乞下汉上沿路州军，委逐处守令措置，严切觉察，仍多出榜，许人告首，依条断罪。」诏湖北、京西安抚(专)转〔运〕司常切觉察。 
四月七日，殿前副都指挥使郭杲言：「本司应管战马一万七百疋为额，比之元额，见阙二千二百余疋。盖缘近一二年间，茶马司发马稽缓，况诸军日有损毙，及每岁牧放，往回两次拣退，是致补码不敷。(令)[今]诸军马军正队内见有阙马趁赴教阅之人，指拟纲马到来，摊拨着脚。乞行下茶马司疾速团纲起发。仍乞指挥，自今后免行截拨，付别司军分。」诏四川茶马司将殿前司合得纲马照数排发，毋令稽缓。余依此施行。 
五月二十四日，金州诸军副都统制田世辅言：「所部马军中军一将，额管入队战马一千疋。至绍熙四年，阙四百八十七疋。每年虽准四川制司均拨二分马、不过五六十疋。本司自以青草钱每岁于都大茶马司收买七十疋，一半应副诸军统兵将官，充脚下驿料马乘骑。所得入队马二项，共不过八九十疋补填，尚未能敷补上年倒 
     
毙拣退之数，委是积岁阙额。乞下茶马司，于绍熙五年分买发阔壮马支拨一十纲，差人取押归军，调习养餧，应副入队披带教阅，以备缓急出入之用，亦可补及元额。」诏支拨五纲。以上《光宗会要》。 
绍熙五年九月十四日，明堂赦：「川广纲马，沿路自合预办草料。访闻州军临时科敛百姓及差夫采斫青草。仰转运司行下州县，并支见钱收买，不得非理科扰，令提刑司觉察。如有违戾，按劾以闻，仍许被扰人户越诉。」自嘉泰三年至嘉定十四年，南郊明堂赦并同。
闰十月二十七日，步军司言：「本司今岁诸军差往湖州下菰城牧放战马二千五百六十五疋，于内倒毙六十一疋，比之淳熙十一年至绍熙四年十年之内，毙马最少，委见总辖官、前军统制、武德郎高宗周究心职事，牧养有方。」诏高宗周特转一官。 
庆元元年正月五日，诏茶马司权住收买阔壮马一年。其银价钱，同日前年分一就桩管，听候指挥，不得辄行支用。仍先次开具前后已桩收数目奏闻。 
四月三日，广西经略安抚司言，乞照襄阳副都统冯湛所请，径令本军就便收买土产马，实为两便。捡详所拟到：「照得诸军逐处阙马，江陵、襄阳犹少，今四年、五年已是不买。若住广西经略司买马，将来万一要用，不可卒置，委是不便。若不许江陵副都统司收买土马，又有率逢原等申请利害分明。乞下总领所，将每岁买马钱四万贯两处分拨。一、欲将钱二万贯令经略 
     
司买马三纲起发，赴江陵副都统制司交纳。起纲既无迫促之弊，又可以拣择好马。一、欲将钱二万贯令江陵副都统制司拣买及格土产马，将所买马赴襄阳府，帅臣审验及尺寸、堪披带马时直价例，置历印烙，季具有无买到数目，申枢密院，庶几两便。」诏依检详所拟到事理施行。 
九月二十一日，诏殿、步司主帅，限三日拘收诸处官司见借官马，具申枢密院。仍约束诸军兵官，今后或有违戾，重作施行，必罚无赦。从臣僚请也。 
二十八日，诏：「已降指挥，令殿、步司不许私借战马与诸处官司，合行拘收外，其见趁赴朝参及从驾官僚，若一例拘收，却恐有妨乘骑。如委阙省马，许权暂存留元借马一疋。已差破省马人，不得再行占留两司官马，仍不得指占踏逐差取及将省马换易战马。如有违戾，重寘典宪。余依已降指挥。」 
十月二十六日，诏茶马司于殿前司庆元元年合起纲马内除豁五纲，仍依宕昌实买马价钱，照数发还湖广总领所。以茶马司言：「已得指挥，令殿前司于襄汉州军收买土产马二百五十疋，合用价钱，先于总领所借支，却令茶马司于拖下纲马所管钱内对数拨还。照得边场买马，每疋钱引一百三十四道半，其殿司每疋约一百五十道。今来止合据本司实价应副发纳，仍乞于殿前司绍熙五年分未起岁额内销豁。」故有是诏。 
十一月十九日，诏：「广西经略安抚司于额外添贴马纲内全拨三纲，付江州都统制司。今后令茶马司将文马十纲，依数排拨，毋令仍前阙误。」以都统赵廞有请故也。 
十二月三日，茶马司言：「乞下承 
     
旨司，日后遇马纲到来，先勒将校、兽医、军兵责问纲官有无系是正身，如非正身，马虽全到，更不推赏。」从之。先是，臣僚言管押进马官多是代名冒赏，令本司相度措置故也。 
同日，诏内外诸军严行约束，责委各军统制等(状)[将]收买堪好药材，监视修合，遇马病患，勒令医兽对证医治。如岁终倒毙战马数多，一例重作施行。从臣僚请也。 
二年二月十三日，诏：「今后买马官陈乞酬赏，诸军报到马数，保明圆备放行，与免制置司覆实。余照自来条例施行。」从四川茶马緆经请也。 
九月十九日，枢密院进呈臣僚札子：「三衙诸军，每岁收到马不足以补一岁倒毙之数。乞明立赏罚，严作施行。」郑侨等奏：「虽有已降指挥，立定赏罚，岁久，遂生欺弊。每次奏申，多是将倒毙数逐军互相均摊，谓不该二分之罚，苟免罪责。」叶翥又奏：「近年马政不修，极有弊幸，当责之主帅，委自逐军统制将官每于岁终，具逐军倒毙之数，申枢密院，比较损失多寡。不许巧作回护均摊，以免罪罚。」诏兵部参照见行条法指挥，申严闻奏。 
三年三月四日，兵部言：「茶马司系专一管买马职事，乞下本司，须管照岁额合买马数，于岁终排发尽绝，不管依前拖延。仍令制置司每岁取见茶马司排发过纲及诸场买到马数，并当职官吏姓名，开具申部，以凭稽考，行下催促。如见得有亏欠元额数多去处，即将当职官吏具申朝廷，取指挥施行。所有在路减克草料，不切用心 
      
看管一节，欲令诸军主帅须管依已降指挥，并选差廉谨谙晓马性之人前去取押。严切戒谕，令在路用心 举，将批到草料，尽数依时餧饲，不管稍有违慢。如或有减克草料之人，许互相觉察，归司陈告。如追究是实，即与支赏，将犯人重行断遣。其纲官合干人失于觉察，一例坐罪，务在必行，不管违戾。」(照)[诏]依兵部看详到事理施行。仰内外主帅、都统常切督责所部诸军，如法养餧战马，毋令瘦瘠，有病随即医治。仍令兵部每岁终，依已降指挥，比较诸军统制已下毙马多寡赏罚外，参酌臣僚所陈，将各司所管总额马数，令项稽考倒毙分数，申枢密院取旨，以议赏罚。 
四年正月十五日，兵部言：「乞从江东安抚司所请，下马军行司，建康府、池州都统司，将拣退马仍旧令各军置马院，差队外人兵看养。」诏依兵部指定到事理，照应淳熙十六年已降指挥，内外诸军依此施行。其倒毙马价钱，并依旧例解发。 
五年三月二十七日，司农寺丞潘子韶言，唐、邓榷场监勒牛马牙人，立赏以招南客，乞行措置。诏湖北京西安抚司行下守令，严切禁止。督责巡尉常切巡警，不许透漏，务要革去旧弊。或仍前违戾，除犯人重作施行外，其当职官吏并地分邻保，例作行遣。如客旅兴贩驮载货物内有及格尺壮马，并不得辄往沿边界首。先次揭榜乡村晓谕。仰帅臣监司常觉察，旬具有无透漏，结罪保明闻奏。」 
      
五月二十五日，合门舍人厉仲详言：「乞诏殿、步帅臣，自今呈马之际，除十分病(发)[废]，不任医治，别作行遣区处外，应见管马无问肥瘦，并从牧放。如合量留在寨，亦须壮实可用，以备缓急。不许专养肥马，以为冒赏之地。岁终，算计实数，马军之马耗及二分，步人之马耗及四分，自统制而下，一等镌秩。」从之。 
十月五日，臣僚言：「乞诸路漕臣，凡马纲经过州县，必差县尉及巡检一员监饲草料，不得循习旧弊，准折价钱，仍令主管纲马驿程之官往来诸驿，以检察之。马或羸瘠，疋数不全，即纲吏与主管驿程者例皆坐罪，(此)[比]旧法责罚稍重。如军中裨将牧马损折之罪，不以赦原。」从之。 
十二月五日，诏广西提刑司将庆元六年分合起发湖广总领所经总制钱内，截拨买发江陵副都统制司岁额马六纲价钱四万贯，于内分拨二万贯付江陵副都统制司，于襄阳等处权行拣买及格尺土产马，解赴襄阳府帅臣审验来历。如委堪披带及不系外处盗马，即与印烙，发往本军。季具买到数目，申枢密院。余二万贯，仍旧解发赴广西经略司，依数收买堪好齿嫩马三纲，疾速起发，赴江陵诸军交纳，不管稍有阙误。以湖广总领有请故也。 
嘉泰元年二月十七日，臣僚言：「诸军马军今后比较倒毙马数，有外官差借、因病发遣归军倒毙，即仰分明申说豁出，免行比较。」诏依，令殿、步司主帅，将依指挥合借差马 
      
先次置籍，开说各军将队毛色、齿岁，不许频并踏逐换易。如有发遣回军病毙马，即行批凿委因是何病患、月日倒毙，每岁终，具申枢密院，以凭稽考。如因别患在军倒毙，依旧例理为分数，仍不得将军寨马作借差之数，避免比较。如是见得稍涉情弊，重作施行。 
二年正月二十七日，镇江府副总管刘忠言：「伏见频年以来，北界用兵，日在两淮、汉上用银收买淮马。贪利冒禁者纷纷，我空彼盈，利害不细。乞下帅司禁戢，立赏许告，不问小大，不得透漏。有马之家地分官司常切觉察。」从之。 
