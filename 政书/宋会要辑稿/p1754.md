<!-- { "loadSidebar": true } -->
寿皇圣帝隆兴元年正月八日，兵部言：「武举省试，例附礼部贡院别试所。今降旨更不临轩。其免省还试特奏名武举人，合试兵机策一道，欲乞就差本院考试官出题考校。」从之。
三月二十三日，殿中侍御史胡沂言：「国家艰难以来，屡颁诏旨，数路搜扬将臣，然臣窃以谓犹未尽也。夫设武举，立武学，盖将有所用也。及临轩唱第，名在一二者，固蒙褒擢，余皆吏部授以搉酤征商之事，所养非所用，所用非所养，殆非上之求材，下之应举之本意。欲望与大臣审度计义，取近岁应中武举之人，量其高下，与其考任之浅深，定为品格，分差沿边屯驻将下准备差使。旧沿边各有巡检，其下士卒亦有部伍。今之资历深者，亦可为之乎 淮甸荆襄之间，邑各有尉，其下弓级亦习武艺。今之资历浅者，亦可为之乎 如是则武艺之士，岂犹已中选者，人人思奋，而遐方远邑方习举业者，亦皆欣 
      
然相率而上之所求矣。」从之。 
《文献通考》：孝宗隆兴元年御试，得正奏名三十七人。殿中侍御史胡沂言：「臣观唐之郭子仪，以武举异等初补右卫长史，历振远横寨天德军使。祖宗时试中武艺人，并赴陕西任使。又武举中选者，或除京东捉贼，或三路沿边，试其效用，或经略司教押军队，准备差使。今率授以搉酤之事，是所取非所用，所用非所学也。臣请取近岁中选人数，量其材品之高下，考任之深浅，授以军职，使之习练边事，谙晓军旅，实选用之初意也。」 
二年正月十四日，诏：「应武举第三名已上人，一任回，仍赴枢密院陈状，铨量与合入差遣。其才识卓越者，具名以闻。」 
干道元年五月十一日，诏：「成忠郎、新荆湖南路安抚司准备将领孙显祖，昨应武举，程文第一，武艺绝伦，补保义郎，可依赵应熊例，加合门祗候，仍改殿司军中差遣。」应熊例在绍兴二十七年。 
二年三月七日，绝伦人须晋，诏与免省，候唱名日降等推恩。先是晋乞依赵应熊例奏裁，洪适等曰：「绝伦人在法不以策义优平，或一场稍可采者，并奏裁。昨试院推行，已失法意。」上问程文如何，适等言文理亦粗可采，上以有专法，遂命之。 
十七日，兵部言：「旧例，皇帝登宝位，临轩策试，系推龙飞恩例。今举已降旨依典故施行。武举进士合推恩数，缘崇宁、建炎年该龙飞典例，自渡江案牍散逸，无凭契勘。伏乞详酌。」诏比附进士正奏名例，第一名特更与转一官，第二、第三名依第一名恩例。 
十八日，中书舍人蒋芾言：「国家开设武学，教养智勇之士。然既第之后，问其所职，则莞库而已。夫孙子、吴起之术，非可用于勾稽；由基、飞卫之技，非可施于钱谷也。愿诏本兵大臣议定其制，继自今以武举登第者，悉授以军中之职，安知异时无郭子仪者出于其 
      
间哉 」诏应武〔举〕出身人，候关升亲民，实历一任，如有材能，许监司帅守荐举，取旨，与将副差遣。上复问帝宰臣巡检比将副高下，洪适等曰：「在巡检则为亲民，武举初任人亦可入，止带权字，所以欲关升后始命以将副。」上曰：「恐太骤，须议之。」
六月八日，诏武举正奏名承节郎吴管差充侍卫步军司准备将职事。以主管步军司陈敏言管素蕴韬略，愿从军效力，故有是命。 
七月二十七日，中书门下省言：「绍兴重修贡举令，诸应武举被举人，限六月到阙。承前多以七月中引试，自绍兴二十四年指挥定用八月十五日。今若令举人六月终到阙，恐在旅日久。」诏自今应举人并限七月到阙，限内不到，并不收试，余依见条。 
五年二月二十五日，枢密院检详诸房文字林栗言：「窃见省试举人，考定字号闻奏，准 差台官拆号发榜。武举绝伦，止委封弥官，轻重不等。欲乞自今武举省试，并依避亲举人考校字号，先具闻奏，并付拆号官下考试院考校。承前并以举人三场分送三房，各随一场最优处攒类编排，盖欲参取所长，兼防奸弊。近者被命考校，独武举程文，前后两场试卷并入一房，深虑非宜，遂令互考，理或可行。欲乞详酌。」从之。
三月二十七日，诏监司、帅臣、管军、侍从于见任待阙寄居武举人内荐，岁具有无文状以闻，诸州军监守臣仿之。 
《文献通考》：干道五年廷试，始依文举给黄牒，同正奏名三十三人，榜首赐武举及第，余并赐武举出身。上垂意武科，以授官与文士不类，诏自今第一人补秉义郎，堂除诸司计议官，序位在机宜之上；第二、第三人保义郎，诸路帅司准备将领，代还，转忠翊郎；第四、第五人承节郎，诸路兵马监押，代还，转保义郎。皆仿进 
      
士甲科恩例。四年，又以文举状元代还，例除馆职，亦召武举榜首合门舍人。五年御试，得正奏名四十四名，始立武学国子额，收补武臣亲属。其文臣亲属愿赴武补者亦听。七年，初立武举绝伦并从军法，凡愿从军者，殿试第一人与同正将，第二、第三名同副将，第五名以上、省试第六名以下并同准备将。从军以后立军功及人材出众，特旨擢用。上曰：「武举本求将帅之才，今前各皆从军，以七年为限，则久在军中，谙练军政，他日可备擢用。」武臣试换文资，祖宗朝许从官三人荐举。绍兴令敦武郎以下，听召保官二人，以经义诗赋求试。其后太学诸生久不第者，多去从武举，已乃锁厅应进士第，凡以秉义或忠翊皆换京秩恩数，与第一人等。后以林颖秀言：「武士舍弃弓矢，更习程文，褒衣大袖，专效举子。夫科以武名，不得雄健喜功之士，徒启其侥幸名爵之心。」于是诏自今毋得锁换。 
六年正月十九日，敷文阁待制、提举佑神观刘章乞复武举制科，不必如汉唐科目之繁，召试天下士，以备将帅之用。上曰：「此一事甚善，当令详酌立科。」
三月二十六日，诏：「武学生李国勋，将来省试，令还省试绝伦弓弩一次，如合格，许赴殿试绝伦。即有不中，依旧赴三等弓马。」国勋该免省，乞赴廷试绝伦，下兵部勘会，而有是命。 
七年六月二十二日，试秘书少监兼权兵部侍郎周必大，乞将应试武举人，虽发奏在三月以后，权许收试。虞允文奏曰：「文士应举，初不用保奏，临期投卷，便可就试。武举须保奏，又限以当年三月以前，拘矣。」上复问：「旧法限以三月，何故 」允文曰：「盖虑试人太冗耳。」上皆然之。 
七月十七日，国子监司业刘焞等言：「绍兴二十六年复兴武学之后，就举人数浸多，非复向日之比。而逐举将免解人数等除，解额日就仄狭。今欲将免解人赴省试外该赴解试人，立定若干人为额，庶得允惬。」诏正解以五十人为额。 
八 
      
月三日，中书门下省勘会在法奏举武举人，内外各许奏举一名，人数太狭。诏自今内外各许奏举二名。 
十二月十七日，中书门下省〔言〕：「应武举绝伦进士李岳、顾谅
状，已于比试弓弩合格，程文取中，又于解试弓弩皆合格，试程文被黜。在法，武艺绝伦，不以策义优平，或一场稍可采者奏裁。其李岳、顾谅弓弩并应法外，试卷文义稍有可采。」诏李岳、顾谅并特免解一次。 
二十八日，武举解进士游梦协等言：「武举每当大比，到省率以七十人为限，合格不许过三十人。缘今绝伦人到省已十余，上舍免省又加三四，皆在三十名省额筭除之数，比之常举，亏数已甚。乞以绝伦人别作一科，及免省人勿复筭除省额。」勘会今举正解五十人，免解二十九人，绝伦十一人，省试三十人为额，免省三人。诏(令)[今]举武举省试，除免省三人外，以上十人为额取放。 
八年正月十八日，诏：「武学生该遇绍兴三十二年覃恩，先曾升补内舍生，或在学已及五年，曾经公试或私试中选人，并特与放行今来省试。」 
三月二十三日，兵、吏部言：「已降旨，武举正、特奏名进士，并依文举例，唱名日给黄牒告命。缘文举正奏名黄牒，称赐进士及第、进士出身、同进士出身。承前武举唱名，止给付身，称保义、承节、承信郎校之类，并及展减磨勘。今欲于武举 牒前衔作武举正奏名某，绝伦人于正奏名上添『绝伦』二字，其后拟第一名赐武举及第，余并赐武举出身并所补官。特奏名前衔作武举特奏名某，后拟所补官资、展减磨 
      
勘一节。候黄甲指挥下，令吏部出给公据。」从之。 
四月一日，集英殿武举唱名。其间有策系优等绝伦、武艺并应格者，反具在平等之后，如第一名亦止补保义郎。上顾虞允文等曰：「此恐未当，宜别措置。」 
同日，诏唱名武举进士，本贯系潜藩人，令兵部比附文举升名。其后唱名，第十六人吴克孝贯建宁府，系皇帝潜藩，令升名。有司言：「武举比之文士，即无五甲。欲令吴克孝用升名恩例，将已展一年磨勘更不展年。」从之。 
十二月二十一日，臣僚言：「祖宗采李唐之法，置武举以侍四方英俊，此将才渊薮也。自渡江以来，西北之士流落蜀汉者，往往无力以进。而又限以保奏之官，寒微何由可得 故每举就试，不过数十人，其取人不广如此。欲望颁武举之法于四川，令四路(师)[帅]臣、宪漕、知州、军监、(铃)[钤]辖、路分及寄居侍从以上，每举各保一员，而兴元府、利、阆、金、洋、阶、成、西和、凤州各保三员，较其艺能，命之以官而任使之。他日，诸将中未必无郭子仪辈出也。」兵部勘会：「四川文士解额七百二十五人，纽筭武举合取二十一人，省额六人，比试额四十二人，欲乞令四川宣抚司酌度均拨下逐路转运司，照本部条旨收试。其已得解人，并赴宣抚司类试。仍令本司将合格省试人发赴行在，与本部武举人混杂殿试。今四川武举既初创行，恐试者尚寡，欲乞令本路转运司据数比试，以二人解发一名。如四川得解人通未及二十一人之数，即三人五分，与放省额一名。他有未尽，令宣抚司 
      
续具申明。」从之。其后四川宣抚司言：「昨臣僚奏请，盖为西北流寓素习武艺之人，多寄居利州路，所以许兴元府等处所保人数，比他路(所以)独多。今先以省部所立四川武举解试、比试额通四十二人参酌，以十分为率，分拨利州路四分，计十六人。余六分，依省部勘当，以三路文解多寡酌度均拨，成都府路十二人，潼川府路十人，夔州路四人，并为额。」从之。 
九年九月八日，御前弓马子弟所言：「干办公事黄飞乞以新差京畿第二正将比换殿前司额外正将差遣。」上曰：「武举之人，能自陈从军，尤可激劝。」从之。以上《干道会要》。
 选举 宋会要辑稿 选举一八 武举 
     
宋会要辑稿 选举一八

武举
【宋续会要】
