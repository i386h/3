<!-- { "loadSidebar": true } -->
啐酒，奠爵。殿中监跪，受爵以兴。太祝帅执事者持胙俎进，减神位前正脊二骨、横脊加于俎上。内侍受俎以授进俎官，进俎官南向跪以进。皇帝受俎，奠之。进俎官受俎以兴，以授内侍，退诣殿上稍西，东向立。太官令取黍于簋，抟，以授抟黍太祝。太祝受以豆，北向跪以进。皇帝受讫，奠之，搏黍太祝受豆以兴，降，复位。次殿中监再跪，以爵酒进。礼仪使奏请再受爵，饮福酒，奠爵。殿中监受虚爵，兴，以授奉御。执事者俱降，复位。礼妡仪使奏「请执大圭」，俛伏，兴。又奏「请再拜」，皇帝再拜，乐止。礼仪使前导皇帝还版位，登歌乐作；至版位，西向立，乐止。次引彻牛俎官彻笾豆及俎，笾、豆、俎各一，但少移故处。登歌《丰安之乐》作。卒彻，乐止，彻牛俎官降，复位。礼直官曰「(肠)[赐]胙」，行事助祭官、拜赞者承传曰「赐胙」，再拜，在位官皆再拜。送神，宫架《兴安之乐》作，一成止。 
神主入室。次引奏奉神主官诣皇帝版位前，俛伏，跪奏「奉神主入室」，奏讫，俛伏，兴，退。祠祭官于殿上承传曰「奉神主入室」。次引荐香灯官搢笏，奉帝主入石室讫，荐香灯官先捧匮于神座，纳神主于匮讫，捧入鹢室。执笏，退，复位。次引宫闱令奉后主如上仪，退，复位。次引奉神主官诣皇帝版位前，俛伏，跪奏「奉神主入室讫」，俛伏，兴，退。礼仪使奏「礼毕」，前导皇帝降自阼阶，登歌乐作；至阼阶下，乐止，宫架乐作；出门，乐止。礼仪使奏「请释大圭」，殿中监跪受大圭，以授有司。皇帝还大次。礼部郎中奏「请解严」讫，皇帝入斋殿。宫闱令以黍、稷、肺祭(祭)，藉用白茅，束而埋之西阶东，有司各取币置于坎。大礼使以下就望瘗位，礼直官曰「可瘗」，寘土半坎，太庙宫闱令监视。次引大礼使以下诣东神门外揖位立，礼直官赞礼毕，揖讫，退，文武助祭官及宗室以次出。次引七祀献官诣南神门外七祀望瘗位，南向立。有司置祝版于燎柴，焚，退。太官令帅其属彻礼馔。监察御史诣殿监视收彻 
     
讫，宫闱令阖户以降，乃退，太常藏祝册于匮。
 礼 宋会要辑稿 礼一七 亲 飨 庙 杂录 
     
亲飨庙
      
太祖四干德元年十一月十五日，开宝元年十一月二十三日，四年十一月二十六日，系亲郊朝庙。开宝九年三月五日，系亲告将幸西京行雩祀礼。 
太宗五太平兴国三年十一月十四日，六年十一月十六日，雍熙元年十一月二十日，淳化四年正月一日，至道二年正月九日，系亲郊朝飨。 
真宗十二咸平二年十一月六日乙酉，飨太庙，至太宗室，泣下欷歔，感动左右。五年十一月十一日，景德二年十一月十二日，(元)[天]禧元年正月十日，三年十一月十八日，系亲(飨)[郊]朝(庙)[飨]。大中祥符元年九月十日，系亲告将行封禅礼。十一月二十七日，系封禅礼成恭谢。三年十二月十一日，系亲告将祀汾阴。四年四月六日，系封阴礼成亲谒。五年闰十月七日，系圣祖降恭谢。六年十二月十五日，系亲告将谒太清宫。七年二月十五日，系东郊恭谢朝飨。 
仁宗十三天圣元年十一月十二日，五年十一月十六日，八年十一月十八日，景佑二年十一月十三日，宝元元年十一月十七日，庆历元年十一月十九日，四年十一月二十四日，七年十一月十七日，皇佑五年十一月三日，系亲郊朝飨。(嘉)[皇]佑二年九月二十六日，嘉佑七年九月六日，系亲祀明堂朝飨。嘉佑四年十月十二日，系亲行夆祭。天圣十年十一月十一日，系修大内恭谢。 
英宗一治平二年十一月十五日，系亲郊朝飨。 
神宗六熙宁元年十一月十七日，七年十一月二十四日，十年十一月二十六日，元丰六年十一月四日，系郊祀朝飨。熙宁四年九月九日，元丰三年九月二十日，祀明堂朝飨。 
哲宗五元佑七年十一月十二日元佑七年：其序次当列于「元佑四年」后。，元佑元年九月五日，元佑四年九月十三日，元符元年十一月十九日，系亲郊祀朝飨。绍圣二年九月十八日，系祀明堂朝飨。 
徽宗九建中靖国元年十一月二十二日，崇宁三年十一月二十五日，大观四年十一月二日，政和三年十一月五日，六年十一月九日，宣和元年十一月十二日，四年十一月十四日，七年十一月十四日，系冬祀朝飨。大观元年九月二十七日，系(祀)〔明堂〕朝飨。 
高宗十绍兴七年九月(二月)一日，十年九月九日，并明堂飨庙。十三年正月十一日，系奉上徽宗皇帝徽号册宝飨庙。十一月七日，十六年十一月九日，十九年十一月十三日，二十二年十一月十七日，二十五年十一月十八日，二十八年十一月二十二日，并系亲郊飨庙。三十一年九月一日，系明堂飨庙。 
孝宗十绍兴三十二年七月十四日，隆兴二年十二月二 
      
十九日，干道三年十一月一日，六年十一月五日，九年十一月八日，淳熙三年九月六日，六年九月十五日，九年九月二十日，十二年十一月二十二日，十五年九月八日。先是三年九月六日，礼部、太常寺言：「今年十一月十二日，谒款于南郊，前二日朝献景灵宫，朝飨太庙，欲依干道九年十一月郊祀礼例，皇帝行礼合用黄罗拜褥，并改用绯。」从之，自后郊祀同此。
光宗二淳熙十六年四月六日登极淳熙十六年：原作「淳熙十二年」，据本书礼一七之八四、《宋史》卷三六《光宗纪》改。。绍熙二年十一月二十六日南郊。 
宁宗八庆元三年十一月壬寅，嘉泰三年十一月癸酉，开禧二年九月庚寅九月庚寅：原无，据《宋史》卷三九《宁宗纪》补。，嘉定二年九月庚子，嘉定五年十一月辛酉，八年九月庚午，十一年九月庚辰，十四年九月庚寅。
杂录
太祖干德元年十一月十三日，帝以亲行郊礼，斋于崇元殿。翌日，自斋次服通天冠、绛纱袍，〔执〕镇圭，乘玉辂，卤簿前导，赴太庙宿斋。翌日未明三刻，帝服衮冕，执镇圭，行飨礼于四室。自是每亲行郊祀前一日，朝飨太庙如仪。 
六年十月，判太常寺和岘上言：「按《礼合新仪》：唐天宝五年，诏飨太庙，宜祭料外，每室加常食一牙盘。将来飨庙，欲每室加常食一牙盘。禘夆时飨亦准此制。仍委宗正寺点检，务在清洁，以称严恭。」从之。 
开宝九年三月五日，以将幸西京，四月雩祀于南郊，诣太庙行飨告之礼。旧仪，将有事于南郊，必先告太庙。至是以将赴西京，不欲载神主偕行，故礼官议行此礼。是日，帝常服常：原作「欲」，据《长编》卷一七改。，乘步辇，列仗卫、百官班于廷，不设乐悬，止一献，不行祼礼，不饮福，不祭七祀。 
太宗端拱二年七月十九日，内出御札曰：「上元降鉴，宗社储休，率土之滨，三时不害，至于今岁，为大有年。岂繄凉薄之所能，斯寔祖宗之垂佑。是思躬谒清庙，祗见明灵。陈豆笾庶品之羞，荐金石九成之乐。谢兹元贶，聊展孝思。非唯上感于天功，亦冀虔伸于子道。朕取今年八月内亲飨太庙，宜令所(思)[司]详定仪注，务从简约，无致劳烦。」有司上言：「按乘舆卤簿有大驾、法驾、小驾之别。自东汉以来，大驾以郊天，法驾以飨宗庙，小驾以行幸。又唐礼，大驾郊天，法驾祀明堂、宗庙，小驾拜陵及行幸。将来飨庙，请用法驾卤簿。」从之。 
二十三日，诏曰：「近以稼穑丰登，风雨调叙，将欲归功于天地，爰思告谢于祖宗。已选良辰，躬诣清庙，庶展因心之孝，兼行及物之恩。而精诚未通，悬象垂戒。方责躬避殿，减膳彻悬，如复严仗卫于百司，鸣和銮于五辂，牺象成列，金石盈庭，虽云志在孝思，无乃自亏贬损 事既干于典礼，情合酌于变通。有渎备物之仪，恐非列圣之意。所宜改作，贵在得中。其谒庙宜停，仍令所司择日，御丹凤楼肆赦。诸事务从简省，其合行恩泽优给，并依谒庙例施行。」先是有彗出东方，故下诏罢行礼。 
      
真宗咸平二年十一月六日，帝飨太庙，至太宗室，泣下欷歔，感动左右。 
大中祥符元年十一月二十三日，诏曰：「朕祗事上封，克成大典。洎言旋于辇毂，合致谢于祖宗。盖以昭荅景灵，增崇尊谥。属未行于册礼，难遽展于虔诚。今仰荐徽名，已陈明祀，特申祗见，用达寅恭。朕取今月二十七日俟上尊谥礼毕，躬谢太庙，宜令详定所与太常礼院速定仪注以闻」。先是帝谓宰臣王旦等曰：「朕昨东巡之日，亲告太庙，今回京阙，亦当祗见祖宗。」旦等请如圣旨奉行。 
二十五日，详定所上《躬谢太庙仪注》，太常寺李宗谔上奠献乐章。二十六日，帝斋于长春殿。二十七日，帝服通天冠、绛纱袍，于朝元殿奉太祖、太宗尊谥册宝，拜授摄太尉王旦，持节奉册升辂，赴庙行礼，捧置室中。銮驾诣庙，酌奠六室。 
二年十一月十三日，详定所言：「祀□阴前据文意，此处缺文当为「汾」字。，皇帝亲告太庙，遣官告后庙、元德皇太后庙，前一日祭社稷。其腊日飨祭望权停。告祭日请用常祀之礼，献官祭服，并御史监祭」。从之。 
十二月十日，诏曰：「朕以亲祀后祇，昭告祖考。缅怀徽烈，既追远以因心；俯念其寮，亦在三而罔极。顷者详观定议，有所未安。入庙则步武正门，至庭则回班东向。属以天封蒇事，时迈戒期，未暇改更，靡皇宁处。且躬伸祗见，礼取尊严，是宜避中道以不行，奉至神而如在。庶由诚悫，用罄寅恭。谒庙日朕祇于南〔神〕东偏门入至殿庭，不得令百官回班。仍付所司，着为定式」。先是将东封，亲告太庙，礼官撰仪，先于南神正门外幄殿酌奠天书礼毕，自小次步入南神正门(正门)，百官班于殿庭者皆回身东向，以俟。至是帝欲尽恭于宗庙，故下斯诏。 
五年闰十月三日，诏曰：「朕以上穹降佑，真驭下临，亲奉圣言，逖知遐胄。顾眇冲之增祉，盖宗庙之垂休。朕以今月七日诣太庙行告谢之礼，宜令所司详定仪注以闻。」四日，命置五使如郊礼。有司言，用飨礼，一献，庭设宫架，殿上登歌，无二舞。帝欲重其事，乃备三献，以相王元墦为亚献，舒王元捻为终献。五日，大礼使王旦言：「东封、汾阴，告庙日皆奉天书，所以表奉符行事。今兹告庙，天书重于举动，望不出内。銮驾仪仗旧用二千人，今增至七千人。」诏可。判太常寺李宗谔上太庙奠献登歌《瑞安》曲乐章，诏付寺肄习。六日，帝斋于长春殿。七日，恭谢太庙六室，命大臣分告天地、社稷、宗庙。帝作《奉仙歌》，近臣毕和。 
