<!-- { "loadSidebar": true } -->
三月二十四日，诏茶马司将黎州蕃马并文州马并买四尺二寸五分以上、齿嫩向长、堪披带马起发，余遵依已降指挥。五月二十八日，诏：「黎州蕃部辄敢侵扰省地作过，意欲逼胁边郡，将不及格式马中卖入官。令茶马司下本州岛，今岁且依淳熙五年二月五日指挥口齿尺寸收买。其近降减作四尺二寸五分以上指挥，俟蕃部畏服，可自淳熙八年分为始。仍更切审度蕃部作过情理轻重，随宜措置施行。」 
七月四日，臣僚言，黎州市马，专委通判，虑守臣不预马政，理宜申饬。诏黎州知、通均任其责，仍须不失事体，赏罚依见行条法。 
八月三日，宰执奏事毕，上语及黎州边事，令宰执以书谕胡元质、吴总等：如蛮人以市马邀我，则且住一两年，使权常在我，彼无能为，自然安帖畏服。赵雄等奏曰：「圣谕可谓明见万里矣。」 
九月十七日，诏广西经略司行下邕州，自今每岁买马，止令通判前去，仍轮差将副一员，量带将兵弹压。守臣依旧衔带提点买马，只在本州岛治事，不妨检察。以枢密院言守臣往边上弹压，有妨郡事故也。后八年九月一日，广西经略王卿月言：「守臣临边，不专为马政，溪洞事宜不一，正在酌情调护。一但易以通判，事权寝轻，不能号令溪洞。」诏令依旧。八年五月，都大提举茶马吴总言黎州买马，乞依邕州指挥，令守臣依旧带衔。从之。十年十二月，叙州亦依此。 
八年二月四日，知兴国军朱晞颜言：「茶马司所买马，并四尺二寸以上、十岁以下，方许起纲。自四尺一寸以下，或十岁以上，虽四尺五寸亦不收买。其间多骨相骁骏而驰骤超逸者，例以不及格弃之，又不许民间收买。乞于茶马司所买外，不堪拨发起纲之马，不拘军民，并听从便收买。」诏茶马司契勘十岁以上、四尺五寸马，见今曾与不曾收买，其不及格尺之马，令买马官等验用退印给据，令民间从便交易。 
六月十一日，诏关外四州民间孳养到马，从便卖买，不得拘籍禁止。 
九年五月二日，都大茶马王渥言：「黎州买马，旧额二千一百二十四疋，一年计用绢二万三千匹。干道九年，赵彦博以青羌作过，优支马直，始用绢三万四千匹。至淳熙八年，龚总到任，买马三千三百八十一疋，将数内不及格尺马一千九百八十八疋升作良细马，共支绢七万六千余匹，与干道八年买马相类，而支绢加一倍以上。今乞以十年买马支用数目，取一年酌中之数，立为定则科拨。仍立定每纲五十疋，止许以十五疋为良细，使买马官吏从实互市。所有淳熙八年买马官，乞朝廷重作施行。」诏：「龚总已放罢，特降三官；通判孙醇、监押杨仲礼，各特降一官放罢。仍令陈岘、王渥参照绍兴年间一岁酌中之数，立为定制闻奏。」既而，岘等言：「黎州马政循习既久，为獘已极，至有全纲作良细者。蕃蛮所得马价既优厚如此，若依(来)[自]来所降指挥，以绍兴年间酌中之数立为定则，乃是一旦革去十分之九，却恐蕃蛮别致生事。今取酌中年分。如淳熙六年共买马一千一百二十九疋，内良细马只计五百四十疋。若以此年为则，庶从中制，于边防马政两便。乞行下黎州，照淳熙六年酌中之数渐行更革，令及此类。如将来蕃蛮驯服，从实互市，其所减又不止此。」从之。 
十年六月二十四日，臣僚言：「江、池二州阡陌狭隘，深沟断堑而又津梁不修；况石溪、冷水马驿有二，相距六十余里，狭隘泥泞。冬日差短，马行至暮，方能抵驿。望令江、池二州重修马路，石溪、冷水添置马驿。」诏江、池州守臣相度闻奏。既而知池州岳甫言：「石溪驿至冷水驿计五十五里。若于中间添置马驿，每驿不及三十里，地程促近，别无合置驿去处。令相度，将地里高低迓曲去处，牒巡尉重行兴筑高壮平阔及开渠道，无致泥泞。」从之。 
十一年四月十二日，兴州驻札御前诸军都统制吴挺言：「鄂州江陵府副都统制郭杲乞下川秦买马司及兴州都统制司，各应副骒马五纲。仍乞于御前阔壮良细马内截拨两纲，以充脚马。缘户民所养骒马稀少，艰于收买，令止买得一百五十匹，排足三纲，起发两纲。窃恐未能便得办集。」诏令一面接续收买。 
七月二日，兴元府驻札御前诸军都统制彭杲言：「所部马军见以二千匹为额，又有倒毙。乞许令依兴州、金州两都统司例，每岁除合拨二分马外，差官赍桩收青草钱于四川茶马司宕昌马场摘买马二百疋，遂旋补填阙额。」从之。十二年五月九日言：「依已得指挥，每岁就宕昌马场摘买，更不援例自行置场。」从之。十三年四月二日言：「近准茶马司奏，乞候买发阔壮马日，照(与)[兴]州例对减。得旨，各与应副一年。契勘本司马军近年拣退倒毙积压数多，今乞行下，每岁买一百五十疋。」诏令茶马司每岁将本军纳到青草钱收买一〔百〕疋。 
十二年正月二十三日，建康都统制郭钧言：「本军先用官钱买到叱白大马，堪充披带，已将补填阙额。若不印烙，窃虑无以关防。缘从来即无承降到指挥。除已权行印烙外，日后如有似此买到之数，乞令照前项已降指挥施行。」从之。 
七月六日，四川茶马司言：「每年买发阔壮马七百疋。先准尚书省札子，自淳熙十年为始，住买三年。其淳熙十三年分如依旧收买，乞早降指挥下本司，预期说谕蕃客兴贩入中；仍乞下总领所，照例料降本钱施行。」(照)[诏]依年例收买，特应副镇江军一次，须将及格尺、齿嫩、堪披带马起发。候到，委官核实。 
八月十六日，诏湖北转运司移石墙马驿于京山县曹武市驿舍，令京西运司修盖。其每岁钱粮草料，仰湖北运司依旧应副，毋致阙误。 
十二月五日，四川茶马司言「乞将兴元府都统司所买马二百疋，依兴州都统司例，于本司合买阔壮马或三衙马内依数对减施行。」诏令应副堪好马一次。 
十三年四月二十九日，四川茶马司言：「宕昌买岁额马自远蕃来，太半瘦瘠。既已入中，便行排发。若至大泽县瘠驿，经涉横水汨水驿，乞住程一日，实为利便。」从之。 
十一月十五日，诏四川茶马司每岁市马若干，价直增损若干，收支茶彩银两若干，并令制置司通知。 
十四年五月十四日，都大主管四川茶马李大正言：「西和州买马系本司选辟差官前去，通判略无干预。乞(令)[今]后西和州通判更不推买马之赏。」从之。 
二十五日，宰执进呈赵汝愚等奏，相度到边场用银买马利害。上曰：「所买阔壮马与纲马何异，却用银二万余两 可行下，权住买阔壮马，依令茶马司每岁用银买马不得过干道五年以前之数。」 
七月十六日，枢密院进呈四川(制置)[置制]司申虚狠蛮乞自来黎州中马事，上曰：「虚狠蛮既是久例附带邛部川出汉中马，难以许其自来。可令赵汝愚行下黎州宛顺说谕，仍令严饬边备，以防不测。」 
八月十一日，枢密院进呈赵汝愚、李大正奏到增添银两买马事，上曰：「用银买马，宜以渐革。使诸蕃互市，由之而不知。当以此意谕与两司。」 
十五年二月十五日，诏四川茶马司权住收买淳熙十五年分阔壮马。其银两令项桩管，不得妄用，岁终具数闻奏。 
十六年五月二十四日，诏更住一年。 
五月十一日，诏州郡互市去处，每岁买马银两，可更措置减省以闻。 
二十四日，殿前副都指挥使郭(某)[杲]言：「茶司牵马官兵，系诸州抽摘厢、宜宜：疑误。，类皆游手。押纲使臣初非遴选，不谙马(姓)[性]，纲马多毙，其实由此。乞只从三司选差官兵前去取押。仍乞自川路至国门，相度道里远近，定地分，令逐处都统司各选差将官一员，点检驿舍草料。遇有觉察到作弊等人，许牒赴所属惩治。仍以一年一替。所过纲马，全无倒弊少量，与等级酬赏。或前弊不革，罚亦如之。」侍卫步军都虞候梁师雄言：「乞行下所隶州县，相视驿舍，量加修葺，及将合用草料常切应办，各就马驿附近桩顿。纲马到日，随即支给。仍乞更令沿路都统制司分定驿程，各差素有心力将官一员，逐司量给盘费，与诸州军所委官同共提点。自宕昌至兴州一十五驿，属兴州都统司；自大桃至汉阴一十五驿，属兴元府都统司；自衡口至干平一十三驿，属金州都统司；自梅溪至石墙一十四驿，属江陵副都统司；自应城至石田一十四驿，属鄂州都统司；自边城至杨梅一十一驿，属江州都统司；自紫岩至广德军一十二驿，属池州都统司；自段村至临安府余杭门六驿，属殿前步军司。各令所差将官，用心巡视，务要驿舍草料应办齐整。如有违戾去处，从提点将官具申所属都统司等，移文州县，将本驿不职官吏依公责罚。若更(减)[灭]裂，备申朝廷。逐司所差将官，岁一更替。如实有劳 ，即与支给犒赏。」从之。以上《孝宗会要》 
绍兴元年十月二日，宰执进呈茶马司申纲马格尺，上曰：「马只要齿嫩。若齿嫩，自会长进，不可拘格尺。」继而茶马司言：「承殿前司申，乞下本司将四尺二寸马日后不许买发。本司照得昨于淳熙五年二月内准指挥，令本司照元降到尺样买发，品类均分，揍纲排发。窃详边场买马，自准指挥降到格尺，见今诸蕃执为久例。今若将四尺二寸马尽数退出，恐阻遏蕃情，别致生事。乞下殿前司，于本司发到马纲，逐匹应得元降岁数尺寸，即遵淳熙五年指挥施行。」从之。 
