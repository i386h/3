<!-- { "loadSidebar": true } -->
咸平五年，又告岳台庙。景德二年，又告南熏、朱雀门外二坊桥。大中祥符元年东封，又告开封县文宣王、胡王、樊将军三庙。天禧三年，又告池亭三桥。遂着定式。淳化三年十二月八日，礼仪使言：「皇帝亲郊，故事，在京并去圜丘十里内神祠及所过桥道并差官致祭，而独遗太社、太稷、文宣、武成王等庙。今请俟出宫前一日，遣官致祭。」从之。四年四月二十七日，太常礼院言：「伏见遣中使四郊改移坛位。按唐贞元中移风师坛，遣太常少卿裴郁以脯醢告。请依礼，择日遣官诣逐坛致告。」诏可。至道元年八月十八日，皇太子行册礼，前二日，遣官奏告天地、太庙。天禧二年八月册皇太子亦如此例，又加告玉清昭应宫、景灵宫。三年四月一日，真宗即位未改元，尊皇后为皇太后，遣官告天地、宗庙。五月，立皇后郭氏，不告。治平二年十月册皇太后、皇后，熙宁二年三月册太皇太后、皇太后、皇后，元佑二年册太皇太后、皇太后、皇太妃，元符二年册皇后，崇宁二年册太皇太后，政和元年册皇后，并奏告天地、宗庙、诸陵。景德元年三月八日，以万安太后不豫，遣官告祈于天地、太庙、社稷。
真宗咸平二年闰三月十五日，监(察)[祭]使张利涉言：「上辛祀昊天上帝及祀感生帝，少府监供圭玉，其色赤，恐未合典礼。」诏太常礼院详定。礼官言：「按《周礼 典瑞》云：『四圭有邸，以祀天，旅上帝。』后郑云：『祀天，夏正郊祀感生帝 
      
也。旅上帝，谓祀五帝也。大宗伯青圭等以祭五方天帝，此用四圭有邸而祭者，彼则四时迎气及总飨于明堂，是常也，此因有故而祭之也。』又《郊特牲义》云：『祭感生帝，玉与牲、币宜从所尚之色。』今详四圭合用赤色，难于改易。」诏如所议。 
四月十一日，诏遣中使检视诸祠祀祭器、礼料，务令精洁。自国初至是，每岁祠祭烦数，有司供办礼料或尚乖祗肃，非荐诚为民之意，故特诏检责之。 
十月十八日，学士院言：「监祭使每言祝文差误，凡祝文皆当直学士及待诏、孔目官等勘比进御书名，不当更有错误。今 所奏，缘祝板已焚，无以辨正。自今本院欲差孔目吏同送监祭使交付，具无差互公文回报。」从之。二十八日，监祭使张利涉请：「祠祭祝版，前三日致斋时，集众官看读。如有错误，可以改换，既无阙事，亦免饰非。」从之。 
四年十二月十日，上封者言：「郊庙大礼，有司多亏蠲玹，望令致斋之所增给幄幕。」诏：「应祠祭行事官所须帐幔、毡席、什物，令仪鸾司供给，无得阙误。」 
六年正月三日，省南郊供办物十万六千数，减功九万九千。先是三司使梁鼎以郊祀经费颇多，请止行谒庙之礼。宰臣言：「前代因灾沴停郊祀则有之，改以谒庙，则典礼(元)[无]据。」真宗曰：「郊祀天地，安议所费 」故止令省不急之用。 
景德元年二月，太常礼院言：「旧制，四季祠祭令监礼博士赴诸坛庙点检。近来或遇阙官，牒监祭通摄。欲望自今委判院官 
      
摄博士监礼，点检行事；如遇祭多阙官，亦仰礼直官觉察。」从之。 
十二月二十三日，命知制诰李宗谔、杨亿、崇文院检讨陈彭年详定《正辞录》。宗谔等言：「经典之内，尧、舜、禹、汤或以名，或以谥，若从回互，足表致虔。《正辞录》内尧、舜惟称陶唐氏、有虞氏，其夏王禹、商王汤伏请除去『禹』、『汤』字。商中宗、高宗既有庙号，固令避名，伏请除去『帝大戊』、『帝武丁』字。」从之。因诏：「自今御书名祝板，令秘阁吏书写时进书。」商王祝版差误不谨，故有是命。 
二年九月二日，上封者言：「郊(正)[丘]天地神位版，有司临时题写，多不严肃。望令重造。」诏卤簿使王钦若与内臣详阅修制。十一月一日，位版成，王钦若等呈于便殿，贮以漆匣、舁床，覆以黄缣帕。坛上四位朱漆金字，第一等黑漆金字，第二(位)[等]黑漆黄字，第三等已降黑漆朱字。天地、祖宗各为一匣，余十二陛共为一匣。诏付有司，郊祀日差官专掌，每行礼日，以长竿 舁赴祠所。 
十六日，判太常寺李宗谔言：「四郊诸坛及斋(官)[宫]近各修饰，欲自来年，本寺四时差太祝、奉礼二员巡行，有隳损，即寺司移牒三司修整，仍判寺官春秋躬自按视。望着定式。」诏从之。 
十二月二日，诏：「南郊礼毕，从祀行事官当赐胙者，五使、亚献、终献、司徒、司空、太常卿、亲王、枢密院凡十六段并赐犊，使相至知杂御史凡五十二段并赐羊、豕。」六日，诏光禄寺：「自今祀天地、社稷、宗庙，牲牢等俟礼毕，有司方得进胙，分赐 
      
臣僚。」 
十七日，诏：「应郊庙祀事，车服、仪仗自今阙误不恭，不在赦原之限。」 
三年八月二日，诏：「自今夏至祭皇地祇，孟冬祭神州地祇，二(社)[仲]、腊祭太社、太稷，春秋二仲祀九宫贵神，春秋分朝日、夕月，蜡百神，立春祀青帝，立夏祀赤帝，季夏土王祀黄帝，立秋祀白帝，立冬祀黑帝，凡十四祭，宜并用乐。」 
九月，太常礼院言：「孟冬荐飨宗庙，伏缘明德皇后其月园陵，已准敕命禁止在京音乐。将来荐飨日，登歌乐望准大祠与国忌同日例，备而不作。」诏恭依。 
四年七月，诏：「自今祠祭，不以台官或余官监祭，其监祭司手分迹须致斋日赴祠所祗应。如监祭、监礼官或见违犯不能纠察，许摄察公卿并以名闻。」 
八月十一日，诏：「自今祠祭祝版，令秘书省官提举精谨书写校书，乃得进书御名。如有差谬，当重寘其罪。」 
十四日，卫尉少卿姚坦上言：「诸州知州祭境内山川多不尽精专，以致水(早)[旱]。望加戒励。」诏曰：「祠祭之仪，当思严肃。如闻列郡，不切遵依。将罄寅恭，时行戒喻。自今诸州祠祭并依礼例，官吏务在严恪，不得违慢。」 
十二月十二日，诏：「四郊坛壝，悉令严饰，圭币、牲牢、豆笾之数，令礼官检讨，未及古制者增之。御史台所差监祭使，自今可定差二人，以监察御史俞献可、张士逊充，与礼官同检之，月给钱十千，免其出使。」 
十四日，诏：「自今御书名祠祭(祀)祝版自内中降出后，令秘阁却用木匣封锁，付吏人 舁赴祠所。 
      
行事官看读讫，准前封锁给付，以至祠所。」 
大中祥符元年二月十九日，皇城使刘承珪言：「准诏新造郊祀坛昊天上帝、皇地祇配座，太祖、太宗神位版。」诏有司藏于严洁之所，以备亲祠。 
四月二十八日，监祭使欧阳载言：「少府监洗涤祭器，请置漆木槛充用。」从之。 
六月二十二日，诏：「闻遣使外州祠祭，而礼料皆无定式，州县因缘须索，颇致烦扰。宜令有司具数颁下。」 
八月一日，诏：「大祠诸坛祭器并从上殿下，无令执事者践履不恭。」 
九月一日，诏：「郊祀所设褥位不得跨越，行事官及乐工自今并致斋沐浴，诸坛星辰龛位专差官监视，祭器、法物并躬亲浣涤。仍委监祭使觉察。」 
十二月二十一日，诏：四渎祝文自今并进御书名。旧制，常祀祝文秘书省主之，特祭祝文学士院主之。而秘书省岳、渎并御书名，学士院惟五岳御书名，而四渎则否。故有是诏。 
二年四月五日，诏两制、龙图阁待制与太常礼院，取秘书省、学士院祝版，据《正辞录》复位，付有司遵用。 
三年九月四日，入内殿头史崇信言：「准诏诣陕府祭告黄河，其缘祭礼料，本府以太常礼院移牒未至，不即供给。」诏：自今所遣官先于礼院取礼料文字赍往。 
十二月十日，诏曰：「朕以亲祀后祇，昭告祖考，详观定议，有所未安。入庙则步武正门，至庭则回班东向。且躬伸祗见伸祗：原作「神祇」，据《宋大诏令集》卷一四八改。，礼尚尊严，当罄寅恭，庶申诚悫。谒庙日，朕当自南东偏门入，至殿庭，不得令百官 
      
回班，仍付所司。」 
四年正月十五日，诏：「大祀酹酒沙罗，止用乘舆常御者，非朕恭洁之意。其令有司特造十五枚，付光禄寺别贮，仍勒字志之，无得他用。」 
八月二十二日，监祭使俞献可言：「四郊祀坛，值雨雪泥淖，例于斋宫望祭。窃缘祀前一日，官吏悉集斋宫，惟南郊外，余皆逼隘。望令增设厅屋，或于斋宫前建亭，以备望拜。又祀官幕次在壝内，皆乘马直至次前。按《祠祭令》：中祠以上并官给明衣。斯礼久废，望付礼官详酌。」诏太常寺与礼院官详定以闻。判太常寺李宗谔等言：「值雨雪，望祭日不设登歌，祀官以以公服行事。如建厅宇，不惟逼隘，典礼无据。望令增葺斋宫，每望祭日，委监祭使检校，务令精洁。又坛壝之内，本禁行人乘马往来，固为渎礼。自今欲设次于外，则下马无嫌。明衣绢布，唐礼具存，然停废既久，望且仍近例。」奏可。 
五年七月十九日，太常寺言：「准诏定冬至祀圜丘神位版。依《开宝礼》六百九十位，增献官十三员。请增置斋室、器用，仍委内臣规度其事。」从之。 
八月二日，诏：「学士院撰青词、斋祝、祭文，除旧式称『嗣天子』、『嗣皇帝』外，其余止称『皇帝』。」时学士院引端拱中李至奏请秘书省祝册不称尊号，乞比类施行，故有是命。 
七日，权判宗正寺赵世长言：「应祠祭前一日，少府监洗涤祭器卤莽不洁。望自今诸祠祭并委行事官一员监涤濯，太庙仍令宫闱令同知。」奏可。 
十一月八日，诏南郊斋 
      
宫自今遣军士五人代乡耆守护，常令完洁。时修葺毕工也。后五帝坛悉居此制。 
十二月十五日，详定所言：「《正辞录》祝文『唐玄宗明皇帝』，今请止称『明皇帝』；『梁国公房玄龄』，本名乔，以字行，今请云『房乔』。」从之。 
六年十月十八日，诏：「太府寺自今祠祭，行礼官及设道场，并令于入内内侍省请御封香。」 
十二月二十一日，诏：「太常寺每季前期具祠祭合使香数，牒翰林司、内侍省差中使同监，精洁修合，仍加数，准备非常使用，送太府寺封钥收管。每祠祭前，本司封印送斋所。非常祭告，以准备香充用。」 
七年正月十三日，礼仪院言：「南郊合祭天地，承前太府寺供到币七十八段，除正位十三段外，自余施于内官则有余，用于中外官、岳渎则不足。窃寻礼制，内外官、海岳币从方色。欲望皇帝亲祀昊天上帝、皇地祇，配(帝)[祀]五方帝、日、月、神州、天皇、北极，及内官五十四，中官百五十九，外官百六，岳、镇、海、渎十八。请并供制币，各如方色，着为定制。」从之。 
