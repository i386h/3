<!-- { "loadSidebar": true } -->
嘉定六年九月二十六日，吏、刑部、敕令所看详：「官告院写告楷书祝椿年满补进武副尉事，照得官告院楷书系大观、政和年间一时指挥，七年补官，委是太近。绍兴年间，刘思恭一名补授外，经今岁久，并不放行。今省部等处正贴司元法七年比换副尉，已于绍熙二年从长贰、后省看详集议增三年，作十年为限，每岁不得过四十人，合参照上件指挥施行。照得官告院楷书额管一十二名，昨于开禧元年十二月内承降指挥日同时拨正理年。今虽例(赠)[增]三年，则他时年及一十二名，尽该陈乞补授。今当立定限制，使有司得以遵守。乞降指挥，候将来十年限满日，每岁止许从上几人陈乞补授。如上名未愿补授者，方许以次人陈乞。」诏：「官告院楷书今后补授依吏、刑部、敕令所看详到事理，试中正额楷书之人以一十二名为额，候满十年日，每岁止许从上补授一名。如上名未愿补授者，方许以次人陈乞，仍不得过每岁省、部、寺、监诸司人吏正贴司比换副尉四十人之数。」
 职官 宋会要辑稿 职官一一 吏部格式司 
      
吏部格式司
【宋会要】
      
太祖建隆元年十一月，诏：「天下县除赤畿、次赤畿外，重升降地望，取四千户以上为望，三千户以上为紧，二千户以上为上，千户以上为中，不满千户为中下，五百户以下为下。自今每三年一次升降。」《大典》卷一千九百七，又卷一万四千六百十五。 
太宗太平兴国三年六月，诏广南县五百户以下者止置主簿一员，兼令尉事。 
雍熙二年十二月，诏定幕职州县官俸钱。 
淳化五年七月，诏诸州木夹文解依格逐季申发，令进奏院即事收下，勿得稽滞。 
至道二年四月，诏：「自今后初出官人便入初等幕职者，料钱止给七千。若已有入官资考，许请前任料钱合入令录。入初等幕职者依本州岛录事例给(奉)[俸]。」 
真宗咸平四年二月，诏：「格式司自今如有不切子细勘会升降户口、参定料钱，干系人吏重行决罚。」 
三月，诏：「逐季阙解，三年一次升降户口，令有司定式样颁下。」 
五月，诏：「吏部格式所辖木夹阙解帐，本司置籍，委主判官躬亲点检销注，架阁收掌，无得散失。」 
八月，诏：「广南路幕职州县官知州处，自今并差京官。其浔州录事参军、贵州司户参军及春州元(下)[不]置官外，其龚、白、南仪、 林、高、化、横七州录事参军依旧不置。」 
六年七月，诏：「州县官俸钱米麦并须经格式司升降则例支给，不得专擅增减。」 
景德二年正月，诏：「广南 
      
试衔知县、通判除合给录事俸钱外，更与添支。」 
三年正月，诏：「格式司起请幕职州县官、司士、文学参军板簿，具录出身、历任、乡贯、三代。其外州所资寓居者亦抄录官名、替罢因依供申，令格式司别置得替官板簿点检拘辖。如有改授及丁忧事故，实时批凿销注，委判铨官常切点检。」 
四月，诏：「自今如已是令录、知令录引见与幕职者，即注节察推官、军事判官。其判司簿尉、司理参军资考合入令录引见与幕职者，且注初等，给本州岛录事或倚郭令俸，不得过十五千。」 
十一月，诏：「吏部铨所注幕职州县官令格式司每月具半年未上人名衔申铨，铨司上簿移牒催促。若新授官身亡、丁忧不赴任者，所在根究，具事以闻，别行注拟。」 
大中祥符二年十二月，诏：「自今银台司送下奏状但干员阙者，即送吏部铨上簿，送格式司勘会。如的是合收阙，即具状上铨注官。若已注替，即批凿状后送铨。」 
六年十月，权判吏部铨慎从吉言：「格式司用《十道图》较郡县上、下、紧、望，以定俸给。而户口岁有登耗，未尝刊修，颇误程品，乞差官校定新本，付本司行用。」从之天头原批：「修书门可备考。」。事具修书门。 
干兴元年二月，流内铨言：「准敕定夺广南州军千户以上县，各置官两员，及令格式司自今应广南诸县候三年一度升降敕下，逐旋勘会。若有升及千户以上县，即依今来所请置官两员。如是降下户口不及千户县，令即依旧例止置官一员。其有 
      
减省下县，令候成资日依得替人例放令罢任。」从之。 
广南东、西路四十一县，见合各置官二员，一员县令，一员主簿兼尉。东路：广州清远、增城、怀集、四会，潮州潮阳，贺州桂岭、富川，南雄州始兴，梅州程乡，连州阳山、连山，韶州乐昌、仁化，康州端溪，惠州归善、博罗，端州高安，英州沧光，新州新兴，恩州阳江。西路：桂州临桂、永宁、荔浦、修仁、灵川，昭州平乐、恭城、龙平，宜州龙水，南仪州岑溪，白州博白，融州武阳，钦州灵山，廉州合浦，容州普宁、陆川，宾州上林，藤州锦津，蒙州立山，高州茂名、电白。 
五月，仁宗皇帝已即位未改元。流内铨言：「幕职、令录前任俸厚、今任薄者，欲望损旧俸而给之。凡二十千者给十八千，十八千者给十五千，十五千者全给。」从之。 
神宗熙宁四年九月二十二日，中书门下言：「天下选人俸既薄，而又多少不一，恐不足以劝廉吏，请增逐月俸给。」诏依所定施行。
 职官 宋会要辑稿 职官一一 甲库 
      
甲库
      
太宗至道三年十二月，诏：「吏部甲库许置院子一人，月给钱于祠部钱内支。」 
真宗大中祥符五年四月，诏：「流内铨注官后日限：给帖过院，逐甲牒送门下省押定，送铨司七日，铨司送南曹两日，南曹句勘邸书复送铨一日，铨牒门下省一日，门下省进内两日，候内中降到中书，中书两日再付门下省，却给付都省承 人一日，送甲库亦一日，甲库出给签符，关送南曹格式官告院五日，南曹给历子十五日，官告院给官告五日。」 
七年八月，诏官告院：「应中书送门下拟官奏状，并送甲库依黄甲例收管，准备诸处会□「会」下一字原有缺损，疑为「问」字。。」 
十一月，诏：「今后废置司应收到事故合废置选人官告文字，并画时当厅批凿，牒送刑部毁抹。」
 职官 宋会要辑稿 职官一二 【续宋会要】 
     
宋会要辑稿 职官一二

【续宋会要】
原稿旁批：「寄案，徐辑阙户部，其属官见此。」
《两朝国史志》：度支判司事一人，以无职事朝官充。凡调度之费，皆归于三司，本司无所掌。元丰官制行，郎中、员外郎始实行本司事。 
【续宋会要】
《两朝国史志》：金部判司事一人，以无职事朝官充。凡库藏出纳之节，金宝财货之用，皆归于三司，而权衡度量之制主于太府寺，本司无所掌。元丰官制行，郎中、员外郎始实行本司事。 
【续宋会要】
《两朝国史志》仓部判司〔事〕一人，以无职事朝官充。凡仓庾受纳租税、出给禄廪之事，皆归于三司，而别置提点仓场官以督察之，本司无所掌。元丰官制行，郎中、员外郎始实行本司事。
 职官 宋会要辑稿 职官一二 总制司 
     
总制司
【宋会要】
     
高宗绍兴五年闰二月二十五日，参知政事孟庾言：「准敕差提领措置财用，乞以『总制司』为名。令礼部下文思院铸印一面，以『总制司印』四字为文。行移取索文字，并乞依三省体式。应本司措置事务，依例进呈得旨，并关申尚书省。总制司乞专一检察内外官司应干钱物隐漏、失陷、侵欺、违欠之类，并从本司一面拟定取旨行下，仍申尚书省。其利害明白，事体稍重，今从宜更改。应内外主管财计官吏遇有员阙及不堪倚仗之人，并乞依圣调与宰执商议施行。行在并诸路州军及内外诸军合用钱物粮斛等，从来系户部与漕司应副，自合依旧。」并从之。 
五月十八日，诏：「孟庾已除知枢密院事，所有见兼总制司自合依旧。」 
七月八日，诏参知政事沈与求权行兼领总制司。以孟庾除知绍兴府故也。 
六年三月四日，诏：「沈与求已除知明州，总制司官候三省别除执政官取旨。」 
     
籍给剃度受戒文牒而已天头原批：「此系重文，见祠部。」。元丰改制，郎中、员外郎始实行本司事。 
【续宋会要】
《两朝国史志》：膳部判司事一人，以无职事朝官充。凡供御之膳羞、内外饔饩隶御厨，以它官勾当陵庙牲豆、酒膳，诸司供奉口味，亲王以下常食料，皆分领它司，本司无所掌。元丰改制，郎中、员外郎始实行本司事天头原批：「清本已缮校过。」。 
【续宋会要】
《两朝国史志》：职方判司事一人，以无职事朝官充。凡城隍镇戍、烽候防人、道路远近、四夷归化皆不与闻，本司但受诸州闰年图及图经而已原稿旁批：「查《职官》二十七」，天头原批：「此当校补入。」，又批云：「已补入。」。 
【续宋会要】
《两朝国史志》：驾部判司事一人，以无职事朝官充。舆辇车乘隶于太仆，传驿、给受一出于枢密院，牧之政总于群牧司，本司无所掌。元丰改制，郎中、员外郎始实行本司事。《神宗正史职官志》，见《宋史》。 
建炎三年，以驾部兼库部，复并太仆寺归驾部。绍兴元年，复裁内外官，于是驾部又当省，而即适赞读王府，而诏听留，需其迁勿补。厥后间或一置，而一员之制定矣天头原批：「已归太仆寺。」。 
【续宋会要】
《两朝国史志》：库部判司事一人，以无职事朝官充。凡戎器分藏内藏库及军器库，以它官及侍典领卤簿、仪仗天头原批：「归提举在京诸司库务司。」。
 职官 宋会要辑稿 职官一三 礼部 
     
宋会要辑稿 职官一三

礼部
【宋会要】
主都省集议奏状，百官名表，补奏太庙郊社斋郎，改补室长、掌坐，出给补牒，诸州奏祥瑞，出纳内外牌印及制科举人有名表印出纳：原误作「纳纳」，据下文改正。，每百官拜表用之，以朝官一员或二员主判。 
《两朝国史(制)[志]》：礼部判部事二人，以两制及带职朝官充。凡礼仪之事，悉归于太常礼院，而贡举之政领于知贡举官，本曹但掌制科举人、补奏太庙郊社斋郎、室长、掌坐、都省集议、百官谢贺章表、诸州申举祥瑞、出纳内外牌印之事，而兼领贡院焉。令史三人。元丰改制，所掌具《职官志》。 
