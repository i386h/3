<!-- { "loadSidebar": true } -->
二十九日，少傅、右丞相史弥远等请大行皇帝谥曰仁文哲武恭孝皇帝，庙号宁宗。议曰：「臣等闻皇坟帝典，咸述于徽谟；玉锁全函，悉储于美号。然史纪五帝之寿，于古独高；而商称三后之年，历书有永。盖履位既久，则膏润之被也必深；而享国既长，则治功之凝也必盛。惟功德之兼茂，宜名号之益张。恭以熙朝，上承尧运，仁皇御历四十二年四十二年：原脱「四」字，按宋仁宗在位四十二年，径补。，高宗中兴三十六载。伟淳熙之继体，亦四七以承休。逮我先皇，垂及三纪。羲昊而上，莫可订详；《诗》《书》所编，于斯为盛。昭德作谥，宜鉴在兹。恭惟大行皇帝梦日开祥，神光阐瑞，万善众美，天授神锺。迹其登贤聘逸，消庸斥回，放勋之明也；欢奉两宫，善述前志，重华之孝也；食不御珍，衣裳屡澣，大禹之俭也；阴燠小愆，露祷清禁，文王之畏天也；未昕视朝，暑寒不变，宣王之勤也。视民若伤，念兵在己。敬大臣，恤小臣，察迩言而莫惑，塈谗说而
      
不行。郊庙迭举以隆报本之心，亲幸儒宫以示右文之化。日惟一讲，肇始再临。录先圣之后，赐诸儒之谥。奥学上窥于轩昊，飞毫俯烂于云章。既书《说命》以锡辅臣，复翰《无逸》以置坐右。蠲两浙丁钱之困，减江东折帛之重。建学以垕宗枝，锡庙以表忠节。苑囿不修，游幸绝迹。禁罔持严于金翠，仁心下逮于肖翘。闻民食之稍艰，即发丰储之廪；念民生之不易，数捐内帑之金。凡帝轨王涂，圣言哲行，若修身之三德，暨为治之九经，无不躬蹈而力行，积久而不懈。用是纯德上格，实意下孚。五雨十风， 生茂豫；冰洋桂海，爱戴同心。重译鞑靼，连岁输忱；四世金雠，绝币不与。粤自南渡，块土未还，今也名若魏、梁，大若齐、鲁，略河以北，循山而东，奉图职方，请印少府。而又中土人心，影从风动，豪士则挈州送 ，黔民则襁褓归仁。列处边亭，凡数百里，万艘余粟，沾及伧荒。矧其传国古玺，元佑宝章，与夫荐天之璧，祀庙之器，爵尊王累珂，锺律铿锵，列玉大圭，尽归广内，边吏不绝受，史馆不绝书。履德于践祚之始，收功于真积之余。巍巍煌煌，光洗六合，如清风戒晓而白日升，如蛰雷起春而应龙奋。良由德盛于身，故功显于世，本末有第，非幸而致。仰惟玩志穆清，观道昭旷，宜千亿岁，比筭三皇。顾以求衣中宵，忘食过旰，焦勤圣体，寖爽天和。既愆豫于逾旬，尚临朝于一日。若与臣子，永诀僊凡；自是广庭，不再清跸。三灵为
      
之色变，万宇为之心摧。初，玉几甫凭，亟命圣子，自承大统，盛德愈新。付托得人，海邦胥慰。体天议谥，下属末臣。臣等是用循列圣之规，刺六经之制，阐章天之藻德，酌希代之隽功，合为徽称，用昭亿世。谨按《谥法》：『功施于人曰仁，圣德广运曰文广：原作「光」，据下文改。，知人能官曰哲，辟土斥疆曰武，接下不骄曰恭，继志成事曰孝。』夫泽流方夏，余被北方，非功施于人乎 道统既明，邪说自殄，非圣德广运乎 信贤逐佞，至明不惑，非知人能官乎 北方版图，日衍月增，非辟土斥疆乎  臣谒奏，虚心乐从，非接下不骄乎 愤解百年，功光列庙，非继志成事乎 夫贤起有尧之野，万国咸安；舜躬天德之全，出宁四海。或遗大龟之宝，亦取安邦；或惟武功之图，亦贵能敉。然则宁之为义，大矣哉!夫植显号，建鸿名，必也稽之事业，考之佥舆，关于百圣而不疑，质诸鬼神而无媿。故荐于天而天心受，陈于庙而帝意愉。韦昭曰『王者无上，故于南郊称天以谥』。大行皇帝尊谥，宜天锡之曰仁文哲武恭孝皇帝，庙号宁宗。」诏恭依。 
宝庆元年正月四日，礼部、太常寺言：「大行皇帝谥宝，欲以『仁文哲武恭孝皇帝之宝』十字为文，乞下工部行下文思院修制。」从之。 
九日，又言：「将来灵驾发引，依礼例差太傅一员后从皇帝行启奠、祖奠、遣奠之礼。」诏差少傅、右丞相、兼枢密使、鲁国公史弥远。 
十六日，臣僚言：「近同副使郑俣再诣先皇帝新陵恭行告土之仪。
      
启土之日，天宇澄霁，阳耀宣明，土脉缜密，形势秀聚，天造地设，合于地理之吉。见〔者〕莫不举手加额而相告曰：『此先皇帝盛德之应也，两宫孝思之格也!』七月而葬，礼有常经，以月计之，为期已迫。欲望明诏有司，预涓发引之日。仍乞行下应办诸司，务在督趣整备，使无 缓苟简之虞、仓卒科扰之弊。」从之。 
同日，礼部、太常寺言：「将来梓宫发引，依典故启攒前三日奏告天地、宗庙、社稷、宫观。」从之。 
十七日，诏将来梓宫发引，依故例前一日免呈拽。 
同日，礼部、太常寺言：「将来奉上(太)[大]行皇帝谥册宝，宜用正月二十八日己丑吉。」从之。 
十九日，又言：「将来神主祔庙日，皇帝行宁神奉辞虞主之礼。今欲乞是日于皇帝行礼前，提举官奏请皇太后诣虞主前，先行宁神奉辞烧香之礼。灵驾发引掩攒毕，迎奉虞主回，皇帝亲行三虞祭及卒哭祭之礼。」 
二十日，又言：「将来神主祔庙，合于祔享时前告迁恭淑皇后神主，诣太庙南神门外幄次权行安奉，以俟同时祔谒升祔宁宗室。一、合差宫闱令一员，自别庙告迁恭淑皇后诣太庙升祔行礼。扶侍、夹侍各一员，捧腰舆官四员，并前一日赴太庙致斋。乞令太常寺报入内内侍省差官施行。一、合差仪卫亲事官三十人，装着仪注全，乞令皇城司差拨，前一日赴太庙奉安所上宿，至日祗应。一、所有告迁仪注，令太常寺修定关报施行。」从之。 
二十七日，又言：「将来
      
梓宫用三月十二日掩攒，依典故除攒宫荐献外，自三月十日为始，禁止屠宰三日。令进奏院牒绍兴府，行下合属县分禁止施行。」从之。 
二十八日，少傅、右丞相史弥远率文武百僚奉上宁宗仁文哲武恭孝皇帝谥册文，曰：「维宝庆元年，岁次乙酉，正月壬戌朔，二十八日己亥，孝子嗣皇帝臣昀谨稽首再拜言曰：臣闻德必有功，功，德之干也；功必由德，德，功之本也。然古者祖有功，宗有德， 而言之，匪曰区别，铭德纪功，敬宗尊祖，其义一也。徽名显号，镂玉绳金，帝王以降，寖加详矣。思我昭考，讵容阙遗!恭惟大行皇帝生有神光，梦符抱日。天之所畀，秉德粹冲。充养滋深，始终克一。爰自潜蟠，逮于御极，雅言懿行，善政良规，皆德之发也。表正影随，根茂实遂，休功伟绩，得于自然，皆德之应也。屡书悉数，莫可胜纪，敢因节惠，采摭形容，庶几万一焉。凝神靖穆，靡事玩好，岁寒清心，揭以名室，至纯也。《中庸》《大学》，克明要旨，秦皇、梁武，是谓渺茫，至正也。金华说书，演为朝夕，黼扆听朝，不怠昕旦，衣必服澣濯，饮不过三行，勤于邦、俭于家矣。容止进退，可观可度，在朝在宫，雝雝肃肃，动容周旋中礼矣。畏天则遇灾而惧，减膳彻乐，露立请祷，宁亲则克谐以孝，问安侍疾，躬进药饵，事天如事亲矣。以和颜接臣邻，以大度纳谏诤，忧民之忧，闻必憯怛，乐民之乐，不自满假，体 臣而爱百姓矣。及夫形而为言，于学问则
      
曰人主一心，攻之者众；于讲读则曰引古证今，庶非文具。语珠玉之宝，而明德业之为宝；语君为舟、民为水，而明覆舟之可畏。因举子有君，则谓父母之心由之以生；因收平海寇，则谓招徕得用，又可全生。推是以往，言皆德言。于是见诸行事，则政必由中书，官不私嬖近。祖宗成宪，遵承惟谨，便民奏牍，命以考行。立贤无方而朋比亡，恶恶必去而奸邪沮。捐帑储，振乏绝，发仓廪，救饥馑。丁口之赋全以弛之，折科之色重则损之。兴崇学校，广及宗庠，褒谥先贤，录及后裔，拔民豪以为将，轸死士而恤孤。罪疑惟轻，可悯即贷，平反者有赏，失入者有罚。十诏取士，八策于庭，惟实用是求；七飨合宫，三登圆陛，惟时宜(时)[是]举。设施注措，莫非德政。稽验成功，则天地顺应而阴阳和，风雨时，年谷阜成， 物畅茂。帝歆亲祀，夜气澄肃；封人岁祝，晨光赫曦。眷佑之来，可幸而得耶!人心丕应而户口蕃息，囹圄空虚，遗黎襁负以向化，豪杰率众以来王。山河境土，寖复版图；符宝珍瑞，复还御府。多助之至，可强而致耶!故虽残虏陆梁，终自取败；寇攘间作，毙不旋踵。权奸自孽而莫逭，叛将弗征而就诛。在位三十有一，事变屡萌而汔康，感应之机有不疾而速、不行而至者。大功数十，是不曰盛德之所召乎!乃若(震)[宸]奎宝画，笔由心正；弓矢侯鹄，中由体直。以之而书《无逸》，书《说命》，则书可以观德矣；以之而尚武勇，去弋猎，则射
      
可以观德矣。游于艺者犹若是，岂功而非德欤!夫有大德者必得其寿，谓宜无(强)[疆]惟休，眉寿万岁，夫何遽厌黄屋，灵驾莫追!殂落之旦，风雨晦冥，天人俱惨，臣方□荒，顿足摧心。乃承凭几之命，俾绍丕图之休。追惟凉菲，凛弗克胜，茕茕在疚。因山告期，四辅 工若稽古训，敬紬称谓，得请于郊，人谋天同，诞昭懿铄。谨奉玉册、玉宝，上尊谥曰仁文哲武恭孝皇帝，庙号宁宗。恭惟睿灵如在，允膺茂典，列于宗庙，妥安閟恤，于万斯年，永昌厥后。呜呼哀哉!谨言。」 
二月二日，检察宫陵所言：「将来大行皇帝攒宫所有差置官吏、诸色祗应军兵等人，并应干合行事务，乞照诸陵体例差官。应合支破请给、人从、理任、酬赏，并依前后已得指挥施行。」诏差都监一员兼香火，并差内外巡检一员，主管官物一员，专知官一名，手分二名，余从之。攒宫修奉(关)[阙]官掌管出入牌记，权令永崇陵攒宫都监陈叔达兼权，候差到正官日仍旧。主管官物及专知官，从本所于见任得替小使臣、校副尉内指差。其官吏并诸色祗应人、防守军兵等，应合得诸般请给，令绍兴府挨排，按月批勘。 
二十一日，都省言：「今来梓宫发引在近，合行祈晴。」诏日轮侍从一员，诣上天竺灵感观音前及分诣东岳、城隍、福顺庙、旌忠观祈祷，香自入内内侍省请降。 
二十四日，梓宫启攒，皇太后诣梓宫前行烧香，如宫中之仪。皇帝行祭奠礼，文武百僚赴
      
几筵殿陪位立班，进名奉慰。 
