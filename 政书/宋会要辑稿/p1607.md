<!-- { "loadSidebar": true } -->
 刑法 宋会要辑稿 刑法二 禁造伪金天头原批：「杂禁。」 
       
禁造伪金天头原批：「杂禁。」
       
太祖开宝四年，开封府捕得伪金民王元义等案问，皆伏辜。帝怒，并决杖，流于海岛，因下诏曰：「昔汉法作伪黄金者弃市，所以防民之奸弊也。比云京城之内竞习其术，转相诳耀，此而不止，为盗之萌。自(京)[今]应两京及诸道州府，禁民无得作伪金，违者捕系，案验得寔，并寘极典。」
 刑法 宋会要辑稿 刑法二 诏禁市金 
       
诏禁市金
大中祥符元年，帝以京城金银价贵，以问三司使丁谓，谓言多为西贼回鹘所市入蕃，诏约束之。
 刑法 宋会要辑稿 刑法二 禁服用金 
       
禁服用金
孝宗隆兴元年，上封者言：「乞诏有司，自今拍造金箔、金线之家，尚敢取金以縻坏器用，衣服与神佛之像尚敢取金以妆饰，皆论如法，仍许人陈告。」诏户、工部检坐见行条法申严行下。
 刑法 宋会要辑稿 刑法二 禁金出关 
       
禁金出关
淳熙元年五月十五日，盱眙军守臣言：「铜钱、金银并军须违禁之物，不许透漏过界，法令甚严。本军系与泗州对境，逐时客旅过淮博易，射利之徒殊不知畏。且本军与泗州以淮河中流为界，渡船既已离岸，无由败获。今欲自客旅往渡口正路本军西门外立为禁约地分，遇有违犯之人，分别轻重断遣，庶几有所畏惮。今条画如后：一、照应榷场逐时发客过淮博易，系经由本军西 
       
门出入，今欲每遇榷场发客，令搜检官先就西门搜检，如无藏带金银、铜钱并违禁之物，方得通放。若客人经由西门搜检之后，于西门外未至淮河渡口搜获藏带金银、铜钱者，欲将犯人比附越州城未过减一等断遣，仍将搜获到金银、铜钱、物货尽数充赏。一、今欲于淮河渡口筑土墙、置门户以为禁约地分。如客旅或诸色人藏带金银、铜钱辄过所置墙门，虽未上舡或已上舡而未离岸，即与已过界事体无异，欲并依已出界法断罪，犯人应有钱物尽数给与搜获之人充赏。」从之。
 刑法 宋会要辑稿 刑法三 定赃罪 
     
宋会要辑稿 刑法三

定赃罪
国朝之制，凡犯赃者，据犯处当时物准上估绢平赃。如所犯赃去见禁处千里外及赃已费用者，皆于事发处依犯时中估物价约估，亦依上估绢平赃，兼具赃物已费、见在，其生产之类有无蕃息，及以赃转易得物，皆具言之。内有经赦，即言在赦前后赃钱绢匹。入估时，皆长吏、通判、本判官面勒行人估定实价，其制勘推期者，亦勘官监估。 
太祖建隆二年二月二十五日，诏：「自今犯窃盗，赃满三贯文坐死，不满者节级科罪。其钱八十为陌。」先是，周广顺中，敕窃盗计赃绢三匹以上者死，绢以本处上估为定，不满者等第决断。至是以绢价不等，故有是诏。 
三年二月十三日，诏曰：「窃盗之徒，本非巨蠹，奸生不足，罪抵严科。今条法重于律文，财贿轻于人命，俾宽宪网，用副哀矜。令后犯窃盗，赃满五贯处死，以百钱足为陌；不满者决杖、徒、役，各从降杀。」先是，汉法一钱之罪必加重法，周初以所犯赃满绢三匹坐死，帝以死者不可复生，以钱代绢，满三千(又)[文]处死，及是又改。 
太宗太平兴国二年八月二十五日，知资州、著作佐郎成肃上言：「先是开宝六年六月丁亥诏书，剑南西川吏民犯窃盗赃以铁锡钱计之，满万钱者抵罪，犯强盗赃满六千者亦抵法。铁锡钱轻，四直铜钱之一，愿均定其 
     
法。」事下有司，法寺言：「剑南诸州官市金银、丝绢、茶盐，悉以铁锡钱四当铜钱之一，他物价随时高下，不可以为准。自今本犯窃盗、强盗及他赃，并望以铜钱一千为银一两定其罪，亦犹内郡国以绢论。」从之。 
四年九月二十六日，诏曰：「先是江浙诸州所定法，以绢计赃物，绢价钱每二疋当江北之一，今宜以千钱为〔绢一〕匹计赃论其罪。」 
五年三月二十一日，诏；「荆湖、岭南等处绢价钱，自今所定法如江浙例，悉以千钱为绢一匹论其罪。」 
八年十二月二十三日，福州言：「先是铜、铁钱兼用，铁钱三直铜钱当一。吏受赇盗用官物，参以铜、铁钱计其赃差重，自今望悉以铜钱定罪。」从之。 
至道三年七月二十二日，诏逐处将铁钱依时价准折铜钱实数定罪施行。 
大中祥符六年二月一日，诏川陕四路赃钱、赏罚钱以小铁钱十当一。 
天禧元年十月二日，殿中侍御史薛奎言：「灾伤州军有饥民为盗者，望止以见赃估断，余已费者不计。」诏审刑院、大理寺定夺以闻。 
三年二月十二日，殿中侍御史董温其言：「自今凡认赃，当官员前令变主识认，题号着字内，不是元赃即勘官着字，至录问时令本判官更切覆问。又准先降敕命，应诸色赃物委长吏着字记号，令被盗家识认，断讫，当面给付。当纳官司者籍其数，金银匹段等送军资库，衣甲器械送甲仗库。自余品配折支料钱及估计货卖，充禁囚纸笔，不堪者 
     
焚毁。又被盗之家如是认赃之时明知不是己物，虚有识认，或旧有嫌雠，致官司承误断杀平民者，其认赃人从诬告死罪已决法科处。」从之。 
仁宗天圣八年三月，诏：「审刑院、刑部、大理寺，今后案内有收理合纳官名件，除系干钱谷物色数目稍多，即依自来体例申奏外，自余钱帛不及贯、匹、石、秤并棒杖器刃之类，并于案内节掠合纳官数，候降(刺)[敕]下寺，直牒三司勘会，依例施行。内无还寺敕文者，候奏上公案，直牒三司。」 
景佑元年闰六月二十九日，法寺请今后凡勘贼盗所通赃物，称于人户处典质，即先取簿历(诏)[照]证，方得追取。若官司挟情教令指说，又追取赃物，抑令民陪备，并科违例罪。从之。 
三年四月二十三日，开封府言；「客司李简三受人钱，并经杖罚，今又使却欠负钱，乞特决停。」今后公人犯赃杖已下经三次者，依此奏。以上《国朝会要》。 
神宗元丰二年十二月四日，成都府、利州路钤辖司言：「往时川峡绢匹为钱二千六百，以此编敕估赃两铁钱得铜钱之一。近岁绢匹不过千三百，估赃二匹乃得一疋之罪，多不至重法，盗贼寖多。」法寺乞以一钱半当铜钱之一，从之。 
绍圣二年四月二十三日，诏：「陕西杂用铜钱、铁钱地分，计赃者以铜钱为准。如只用铁钱处，即纽计铜钱定罪。」 
徽宗建中靖国元年九月六日，刑部言：「元符令，定罪以绢者，每绢一匹准钱一贯三百。近岁物价踊贵，非昔时 
     
比，一绢之直多过于旧价，乞于令文添入『若犯处绢价高者，依上绢计直。』」从之。 
二十二日，中书省检会元符三十年十一月七日指挥，强盗计赃应绞者，赃数并增一倍。赃满不曾伤人及虽伤人情理轻者，奏裁。其用兵仗、汤火之类伤人及残虐财主，并情状酷毒者，或污辱良家，或入州县镇寨内行劫，不在奏裁之限。若驱虏官吏、巡防人等，罪不至死，仍奏裁。诏强盗应绞者并依旧计赃，其前降指挥内增倍一节更不施行。 
大观元年闰十月二十日，诏：「计赃之律，以绢论罪，绢价有贵贱，故论罪有重轻。今四方绢价增贵，至两贯以上，而计绢之数独循旧例，以一贯三百足为率。计价既少，抵罪太重，可以一贯五百足定罪。」 
政和五年三月二十一日，刑部尚书慕容彦逢等奏：「窃见刑狱官司承勘公事，内有合备赃赏之人，先尽拘本家财产，遣出家属，封闭室宇，以备填纳。其间赃赏数少而财产数多，及勘证不合出备者，事决之后给还，稽违动经岁月，妨废营生，因致失所。乞诏有司立法，应承勘官司，如犯人合备赃赏，先下所属估定财产，据合备的数擗截拘管。如勘证不合备赃赏者，断讫，限当日给还。」从之。 
六年四月十九日，刑部奏：「检会当年闰正月二十四日敕中书省，刑部员外郎李揆奏：『窃见天下诸县推鞠强盗，依条解州结断，其间有所通赃数稍多，初勘官司以追究未足，不敢解送，动 
     
经岁月，未能结(施)[绝]。乞特诏有司立法。』诏令刑部立法申尚书省。本部寻下大理寺修立到，诸县推鞠强盗而追到赃已满，或别有轻罪，各不碍捡断者，先次结解，余赃从后追。」从之。以上《续国朝会要》 
高(祖)[宗]建炎元年六月七日，大理正、权尚书刑部郎中朱端友言：「看详见今犯罪计绢定罪者，旧法以一贯三百足准绢一匹，后以四方绢价增贵，遂增至一贯五百足。州县绢价比日前例皆增贵，其直高下不一，欲应州县犯赃，合计绢定罪者，随当时在市实直价计贯伯纽计绢数科罪。其铁钱地分，并以铜钱计数科罪。」诏自今计绢定罪，并以二贯为准。 
二年二月十七日，诏犯枉法自盗赃罪至死者，籍没家产入官。 
三年八月二十三日，大理寺言：「陕西路旧法唯许行铁钱，不许私用铜钱，所以计赃以钞面为准，纽铜钱定罪。今来本路既得通使铜钱，即计赃者合据犯处以铜钱估价为准，如元赃即以铜钱计绢价准赃。」从之。谓如犯时本处绢每匹铁钱三十贯文，铜钱三贯足，即元赃铁钱一十贯足准铜钱一贯足计赃之类。 
绍兴三年九月八日，诏曰：「朕闻子产铸刑书，叔向罪之，盖刑法世轻世重、有伦有要而已。昨因臣僚有请，举行祖宗之制，欲杖脊赃吏于朝堂，痛恨椎肤剥体于斯民，亦以刑止刑之意也。复思纽绢之法，与祖宗立意大不相侔。是时绢值不满千钱，故以一贯三百计匹，是官估比市 
     
价几过半矣。其后尝因论(例)[列]，遂增至二贯足。目今绢价不下四五贯，岂可尚守旧制耶 可每匹更增一贯，通作三贯足，俟戎马平定，绢价低小，别行取旨。而今而后，赃吏犯法，夫复何言!」 
