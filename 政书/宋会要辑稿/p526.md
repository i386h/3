<!-- { "loadSidebar": true } -->
八日，制曰：「朕获以菲质，绍承宝图。历观王化之兴，莫非内德之茂。惟时淑媛，祗事掖庭，生尔天材，立我国本。其涓谷旦，升冠长秋，章妇道于家人，焕母仪于天下。贤妃刘氏心容具善，德履参和。弓韣祠禖，蚤歆帝武之敏；簟筦考室，遂占熊梦之祥。诞降元良，来符亨会。属中宫之虚位，适宰府之有言，以七庙祭祀必有以共承，两宫奉养不可以无助。朕躬禀慈训，钦聆玉音，谓其有柔明之姿，懿淑之德，载育长嗣，垂庆万年，亮非斯人，谁可为后。宜举典册之备，以正位号之崇。播告治朝，是颁休命。于戏!虞舜之厘二女，帝喾之登四妃。冠德后宫，远则贵人选(逮)[建]于永平之岁；锺英甲族，近则德妃礼命于祥符之年。匪朕私恩，具咨故实。尚协修于阴教，其笃叙于壸彝。忧若《关雎》之进贤，仁如《樛木》之逮下，成《麟趾》之信厚，致《螽斯》之众多，燕及家邦，永绥福祚。可立为皇后，令所司备礼册命。」先是，将立后，内出皇太后手诏曰：「非此人其谁可当 」翰林学士蒋之奇载其语于白麻，故有「亮非斯人谁可为后」之语。其后皇太后临朝，以瑶华无辜被废，遣治元符立后之因，诏之奇进所奉手诏，验其字画，乃刘友端所书。之奇帘前奏曰：「当时降制用手诏语，皆得旨，不谓皇太后不知也。」皇太后谕曰：「当时实未(常)[尝]见，唯九月二日先(常)[帝]来殿中，云章惇等乞立中宫，议已定，欲初七日降制，自后文字皆不曾见。友端、郝随辈误先帝多矣。」它日曾布问惇：「立元符手诏是刘友端书，外间有人进入文字，皇太后未尝见问，何也 」惇遽曰：「是惇进入。先帝云已得两宫旨，令撰此诏意。」于是二府以惇语奏，徽宗及皇太后曰：「惇罪诚不可贷，然不可暴扬者，正为先帝尔。」是时章惇专政，结内侍郝随以固权宠，刘友端助之。三人凶狡相济，故长乐手札惇撰定进入，友端矫制书之。宫禁事秘，人莫得而辨也。 
同日，命尚书左丞蔡卞撰册文并书。 
二十七日，上御文德殿，遣摄太尉、宰臣章惇，摄司徒、中书侍郎许将，持节册命皇后。册文曰：「皇帝若曰：古之明王，天立厥配，以赞助其行事，御于家邦。朕嗣有令绪，抚绥万方，若稽大 
     
猷，严所登建，以奉宗庙，非朕敢私，图惟其人，在帝所右。咨尔贤妃刘氏，懿柔淑哲，维德之行，自初叙御，率礼不越，震夙之庆，协于声诗。乃生元子，诞受帝祉，立我国本，垂休无疆。朕率吁庶言，恭承慈训，敷教在位，莫如尔贤，神人允谐，命尔予翼。其膺典册，正位宫庭。今遣摄太尉、金紫光禄大夫、守尚书左仆射、兼门下侍郎章惇，摄司徒、右光禄大夫、守中书侍郎许将，持节册命尔为皇后。夫王化之美，必自内始，浃于四海，凡厥攸行，罔不在初。尔为顺，故能上承两宫，化天下以妇道；尔惟明，故〔能〕迪朕夙夜无怠，以懋尔德，毗(于)[予]一人，永绥兆民「永」、「兆」二字原脱，据《宋大诏令集》卷一九补。。天其申命于我家，尔亦永膺多福，岂不韪欤!」礼毕， 臣诣东上合门拜表称贺，又贺皇太后、皇太妃、皇后于内东门。 
元符三年二月二十八日，徽宗即位未改元。制曰：「朕嗣守令绪，若稽前人。王假有家，所以始基邦教；天作之合，所以缵成治功。肆朕柬求柬：原作「作」，据《宋大诏令集》卷一九改。，惟古时宪。咨尔万方之有家，听予一人之告猷。顺国夫人王氏，徽柔懿和，温恭慈顺。胄自勋阀，嫔于王藩。夙夜在公，克明其德；朝夕匪懈，淑谨其身。兹入绍于基图，用申加于位号，以承九庙之祀，以刑四海之风。于戏!古先哲王，肇修人纪，厘厥士女，御于家邦。惟克艰则罔有后艰，惟克正则罔敢不正。尔励朕相，予惟汝嘉，朕其永孚于休，尔亦并受其福。可立为皇后，令有司择日备礼册命。」 
徽宗崇宁二年六月五日，上御文德殿，遣摄太尉、宰臣蔡京，摄司徒、中书侍郎赵挺之，持节册命皇后。册文曰：「皇帝若曰：昔之制后，缵王之事，以听天下之内治，其义配于乾坤。非有《关雎》之淑则不足以帅六宫，非有《樛木》之仁则不足以羞众善。王化之美，自其躬兴，播之声诗，后世承式。肆朕时若，以蕲协于前人。咨尔王氏，徽柔静专，夙蹈彝训。惟乃显祖，服劳王家，庆锺令人，启大厥后。越朕初载，来嫔于藩，爰逮缵承，克资劢相朕。上帝眷佑，元子挺生，恪勤祗修，夙夜靡懈。膺受册典，神人允谐。今遣摄太尉、右光禄大夫、尚书左仆射、兼门下侍郎蔡京，摄司徒、中大夫、中书侍郎赵挺之，持节册命尔为皇后。惟先哲王，建用皇极，能使天下好于其家。尔克诚，其膺不僭；尔克和，其应不乖。尔尚辅予，惟以一德，无俾姜、任专美于周，则有宋惟时建无穷之基，尔亦与有无穷之闻，岂不韪欤!」 
大观四年十月二十一日，制曰：「天地定位，二气合而万物生；日月并明，四序时而百度正。朕祗膺先烈，嗣守丕图，顾修身而治家，将明内而齐外。稽《关雎》正始之义，考《思齐》嗣徽之音，用昭俨极之尊，爰求硕德之媛，扬于路寝，正厥坤仪。贵妃郑氏，婉淑柔明，谦恭靖密。辅予内治，顾已历年。怀《卷耳》之进贤，体《樛木》之逮下，警戒有相成之道，忧勤无私谒之心。鉴图史之训以持身，谨珩佩之节 
     
以率下。德高禁阃，位极元妃。属长秋之久虚，致大臣之屡请。远惟东汉，得永平选建之公；近则真皇，有祥符宣制之比。龟筮协吉，袆翟有光。既勤绩于壸中，更仪刑于天下。一人有庆，万世无疆。于戏!王假有家，化必资于阴教；天作之合，理非(侍)[待]于人为。灵承七庙之休，表倡六宫之治。惟久乃济，非初其难。用燕及于家邦，兹永绥于福禄。可立为皇后，仍令有司择日备礼册命。」 
十二月十八日，议礼局奉御笔：「据所奏皇后受册仪制，颇未详备。比览《开元礼》嘉礼，册命皇后，于皇后殿张幄位，设宫架乐，进重翟，诸位屯门列仗之类，其礼详尽。宜精加讨论，重别议定。」本局看详：临轩册使，皇帝御文德殿，服通天冠、绛纱袍， 臣并朝服，陈黄麾细仗，依古用宫架。册使出殿门，依近议不乘辂。权以穆清殿为受册殿。其日皇后服袆衣，其奉册宝授皇后，皆用内侍。受册讫，皇后上表谢皇帝，内外命妇立班称贺， 臣入殿贺皇帝，于内东门上笺贺皇后。其上礼仪注，乞依进马条令施行。其会 臣及皇后会外命妇仪注，并乞遵用《开元》、《开宝礼》开宝：原无「开」字，据《宋史》卷一一一《礼志》一四补。下文同。从之。又按《开元》、《开宝礼》，皇后受册及内外命妇班贺，皆于受册之殿陈宫架，用女工，升降行止并以乐节。乞定乐名，别撰乐章。及修皇后谒景灵宫仪注，诏付议礼局。 
政和元年正月二十五日，皇后上表乞免受册排黄麾仗及乘重翟车、陈小驾卤簿等。诏依所乞，其延福宫受册依已降指挥，朝谒景灵宫止依近例。 
二月九日早一刻，开内门，文武百官、未升朝官由右掖门，宗室及诸司使副至殿直由东华门、左掖门，入赴朝堂内外幕次换朝服，未升朝官公服。赴殿庭立班。俟皇帝赴文德殿西合，皇后册宝降出，由东正合门至文德殿庭权(直)[置]。侍中奏中严外办，承旨索扇，皇帝服通天冠、绛纱袍以出，乐作。即御座，乐止。扇开，太尉、司徒入门，奏《正安》之乐，乐作，至位，乐止。在位官皆再拜。侍中宣制曰：「册贵妃郑氏为皇后，命公等持节展礼。」宣讫，太尉、司徒再拜，侍中退。门下侍郎以节授太尉讫，次中书令取册授太尉讫，兴，置于案，举案退。册文曰：「皇帝若曰：王者体象二仪，宪法两曜，登建正后，以临兆民，盖以端本人伦，始基王化。朕亲承丕绪，若稽前训，睠图硕德，以御邦家。咨尔贵妃郑氏，秉柔明之懿则，赋燕婉之令猷。袭庆儒宗，俔天异表。自居藩邸，蚤辅朕躬。感会云龙之期，浸膺褕翟之贵。寤寐思服而有进贤之志，夙夜匪懈而无私谒之心。深避外家之宠荣，每坚冲恳；屡被褒功之典策，推以惠畴。无珠玉美丽之矜，惟诗书理义之阅。行高往籍，德冠后庭。睠长秋之久虚，属大臣之屡请，朕考古以定命，卜龟而见祥。宜进正于中宫，俾专听于内治。今遣摄太尉某、摄司徒某，持节册命尔为皇后。夫上承九 
     
庙之禋洁，下隆六寝之表仪，位弥高则施愈光，德益新则望愈理。涂山启夏，太任兴周，流芳六经，垂誉万世。尔其益圣素蕴，追配前人，朕永享无穷之休，尔亦有无穷之闻，岂不韪欤!」太尉、中书令、中书侍郎复本班，侍中取宝以授司徒讫，兴，置于案，兴案退。司徒、待中、门下侍郎复本班，在位官皆再拜，太尉押册，司徒押宝，出文德殿门。礼仪使奏礼毕，皇帝降坐，承旨索扇，乐作。入东房，乐止。所司承旨放仗，在位官皆再拜讫，退归幕次。俟太尉、司徒诣文德殿庭复命讫，文武百僚常服赴东上合门拜表贺皇帝，内东门司进笺贺皇太后。 
钦宗宣和七年钦宗即位未改元。》之德，抚列媵以咸均。实生 十二月二十五日，制曰：「进贤而王化基，道允资于淑女；正家而天下定，议盖总于严君。朕蚤践储闱，肇临宸极。仰遵圣训，当茂建于长秋；俯重人伦，肆诞扬于异数。载涓良日，敷告具僚。皇太子妃朱氏性禀贤明，心存婉嫕。毓于庆阀，素隆邦媛之风；嫔我震维，夙悟阴仪之政。居每观于图史，动常谨于佩环。节俭《葛覃》之功，服澣袍而无厌；和平《芣(申)[甲]观之孙，弥荷中宫之睠。爰当履阼，方赖协心。朕欲黛耜劝耕，尔则供后熟之种；朕欲紫(壈)[坛]蒇事，尔则备亲蚕之衣。可以远过于二《南》，可以丕宣于四教。是用褒其兰驭，登以椒涂，焕缛礼于金根，蔼令名于王度。制皆考古，恩匪 私。于戏!妫水兴虞，遂致五典克从之 ；涂山翊夏，终成九功惟叙之歌。勉继徽音，益光懿范。可立为皇后，其合行册礼，令有司检详典故以闻。」 
【宋续会要】
此下原有标目「后礼」。按以下仍为册后之礼，非别是一门，今删
。
     
淳熙十六年二月二日，诏：「恭奉至尊寿皇圣帝圣旨，皇太子妃李氏册为皇后。」 
