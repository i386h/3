<!-- { "loadSidebar": true } -->
翌日，帝临轩唱名，面赐及第、出身。颢先以程试上进，帝嘉其敏速，以首科处焉。十七日，试九经已下，得三百一十八人，第为三等，并赐本科及第出身。是日，召考官分出问目，举人就坐既定，遣左右监视，非预考试者不得入殿门。 
是日，(日)诏殿前不合格南省已奏名进士内文采可取者，许令再试。 
十八日，帝复御崇政殿亲试，内出《庭燎赋》、《淡交如水诗》题，又得进士洪湛已下七十六人，并赐及第，以姓名附本等，湛以文采遒丽，特升为第三人。 
翌日又试御前下第三传、《毛诗》、《尚书》学究三科，得三百二人，并赐本科出身。时有五经王从善能并注诵其书，帝取五经，举其端，从善应声念之，甚嗟赏，赐九经及第。 
《文献通考》：雍熙二年，令考官亲戚别试。是年亲试举人人：原脱，据《文献通考》卷三○补。。初唱名赐第，得梁颢以下一百七十余人，诸科百余人，李昉、吕蒙正之子皆入等。上以势家不宜与孤寒竞进，罢之。左右言尚有遗材，复试，又得洪湛等七十余人，诸科三百余人，并赐及第。 
端拱元年闰五月十七日，帝御崇政殿试礼部不合格进士，内出《暑月颁冰诗》题，得马国祥已下五十四人。翌日又出《冰壶诗》题，得张熙尧以下四十七人。十九日，又试诸科，内出《夏雨翻萍诗》题，得王又言已 
     
下六百二十一人，令枢密院给牒，以试中为目。先是，南省下第举人投登闻鼓乞再试，至是复亲临试。 
六月十一日，帝御崇政殿试武成王庙合格进士，内出《一叶落知天下秋赋》、《堂上有奇兵诗》题，得叶齐已下三十一人，并赐及第。又试诸科举人，得卢范已下八十九人，并赐本科出身。时郡县缺官甚多，前诏礼部发榜，帝虑有司遗才，故复命王世则等于武成王庙重试诸道进士、诸科，得合格者数百人，复亲试焉。 
二年三月二十一日，帝御崇政殿试礼部奏名进士，内出《圣人不尚贤赋》、《五色一何鲜诗》、《禹拜昌言论》题，得陈尧叟已下百八十六人，并赐及第。 
翌日，试诸科，得九经孙奭已下四百七十八人，并赐本科及第、出身。时越州进士刘少逸年十三中礼部之选。及帝临轩，亲试少逸诗赋之外，召升殿别赐御题诗数章，皆有旨趣，特授校书郎，令于三馆读书。 
《文献通考》：端拱三年，亲试举人，有中书吏人及第，上令夺所授 牒，及诏禁吏人应举。 
淳化三年三月四日，帝御崇政殿试礼部奏名进士，内出《 言日出赋》、《射不主皮诗》、《儒行论》题，得孙何已下三百五十三人，第为五等，并赐及第、出身。时御出赋题，孙何等不知所出，相顾惶骇，阁笔不敢措词。人教之上请，因相率叩殿槛乞指示。帝初不为言，既所请再三，始为陈其大义焉。命三司使、翰林学士、丞郎、两省给舍已上三馆职事官等糊名考校，定优劣为五等，第一至三赐及第，第四第五赐出身。 
七日，试诸科，得九经王惟庆已下七百四十七人，并赐本科及第、出身。 
真宗咸平三年三月十七日，帝御崇政殿试礼部奏名进士，内出《观人文以化成天下赋》、《崇德报功诗》、《为政宽猛先后论》题，得陈尧咨已下三百六十五人，(等)[第]为六等，并赐及第、出身、同学究出身。时命(翰林)
     
翰林学士承旨宋白、侍读学士夏侯峤、吕文仲、工部尚书张宏、给事董俨、右谏议大夫李若拙、知制诰梁周翰、师颃、朱昂、知杂御史冯拯为考官，列于殿之东阁。又命直昭文馆安德裕、句中正，直史馆
姚铉、孙何、曾致尧，秘阁校理舒雅，诸王府翊善张蔚、杨澈、郭成范，三司判官施护为考官，列于殿之西阁。又命国子博士雷说，著作佐郎梅询于殿后封印卷首。始命德裕等(老)[考](讫)[试]，次命白等覆之，然后取入等者帝亲览之，赐第一、二、三等及第，四等出身，五等同三传学究出身。翌日试诸科，得九经马龟符已下四百三十二人，第为三等，并赐本科及第、出身、同出身。命翰林侍读学士邢昺等十五人为考官，赐第一等本科及第，第二等同本科出身，自余第降同诸科出身。又试进士五举、诸科八举已上，及曾经先朝御试，洎年五十以上者，内出《礼乐刑政致理何先论》题。时帝谓左右曰：「此辈潦倒场屋，皆已迟暮。傥例试三题，则遗落多矣。」故止令试论一篇，粗观其智识也。得进士张浩然已下二百三十六人，第为四等，并赐同学究出身，授试衔官，第一、二(第)[等]赐同学究出身，第三等授试校书郎，第四等授试主簿。 
十九日，试诸科，得三史刘昌已下六百九十七人，第为二等，并赐本科出身。 
《文献通考》：咸平三年，亲试举人，上临轩三日无倦色，得进士陈尧咨以下四百九人，诸色四百三十余人。又试进士五举、诸科八举，及尝经御试，或年踰五十者，得进士及诸科凡九百余人，共千八百余人。其中有(普)[晋]天福随计者，较艺之 
     
详，推恩之广，近代未有。诏曰：「孔门四科，德行为贵。言念近岁，偷薄成风，务扇朋游，以图进取，潜相诟病，指摘瑕玭，有玷士伦，颇伤俗化。自今两京诸路所解举人，宜先廉访行实，或艺文可采而操履有亏，投书匿名，饰词讪上之类，并严加惩断，勒归乡县课役，永不得就举。如辄敢解送，所由官吏，必当论罪。仍令御史台觉察之」又亲试河北贡举人，赐进士齐革等十三人、诸科三百四十五人及第、同出身。有下第求试武艺及量材录用者五百余人，悉赐装钱慰遣之，命礼部叙为一举。 
容斋洪(武)[氏]《随笔》曰：国朝科举取士，及太平兴国以来，恩典始重，然各出一时制旨，未尝辄同。士子随所得而受之，初不以官之大小有所祈诉也。太平之二年，进士一百九人，吕蒙正以下四人得将作丞，余皆大理评事，充诸州通判。三年七十四人，胡旦以下四人将作丞，余并为评事，充通判及监当。五年一百二十一人，苏易简以下二十三人皆将作丞、通判。八年二百三十九人，自王世则以下十八人，以评事、知县，余授判司簿尉。未几世则等移通判，簿、尉改知令、录，明年并迁守、评事。雍熙二年二百五十八人，自梁(灏)[颢]以下二十一人，才得节察推官。端拱元年二十八人，自程宿以下，但权知诸县簿尉。二年一百八十六人，陈尧叟、曾会至得光禄丞、直史馆，而第三人姚揆但防御推官。淳化三年三百五十三人，孙何以下二人将作丞，二人评事，第五人以下皆吏部注拟。咸平元年，孙仅但得防推。二年，孙暨以下但免选注官。盖此两榜真宗在谅闇，礼部所放，故杀其礼。及三年，陈尧咨登第，然后六人将作丞，四十二人评事，第二甲一百三十四人节使推官、军事判官，第三甲八十人防团、军事推官。
五月十八日，帝御崇政殿试礼部奏名河北进士，内出《以贤为宝赋》、《膏泽多丰年诗》题，得齐革已下十三人，第为三等，并赐及第、同出身、同三传出身。召直集贤院梅询于殿内糊名，命两制、侍读、枢密直学士等考较，取艺业优长者亲览之。 
翌日试诸科，得通(理)[礼]已下三百四十五人，第为三等，并赐及第、同本科出身。是日召殿试下第举人暨先试武艺及乞量材录用者五百六十八人，各赐装钱三千，慰谕遣之。仍诏礼部并理为一举。且令归募勇士扞寇，俟有劳 ，赏以官秩。 
五年三月二十三日，帝御崇政殿试礼部奏名进士，内出《有物混成 
     
赋》、《高明柔克诗》、《君子黄中通理论》题，得王曾已下三十八人，并赐及第。 
翌日，试诸科，得九经高丙丙：原作「内」，据《宋会要辑稿》选举二之四改。已下一百八十二人，并赐本科及第、出身。 
《文献通考》：五年，亲试举人，得进士王曾以下三十八人，九经诸科百八十人。是岁，贡举人集阙下万四千五百余人，陈恕知贡举，所取士甚少，进士、诸科共取二百一十八人，约六十六人取一人，诸州举送官被黜责者甚众。 
景德二年三月六日，帝御崇政殿，试礼部奏名进士，内出《天道犹张弓赋》、《德輶如毛诗》、《以八则治都鄙论》题，得李迪已下二百四十七人，第为五等，并赐及第、出身。第一、二、三等赐及第，第四、五等同出身。又得特奏名五举以上进士江白已下一百一十一人，第为三等，并赐同进士、三传学究出身。翌日试诸科。得九经已下五百七十人。第为三等。并赐本科及第、出身、同出身。又得特奏名诸科三礼已下七十五人，第为三等，赐同学究出身，授试衔官。时命翰林学士承旨宋白等糊名考校，帝取封弥试卷观之，谓宰臣曰：「考官恃无所私，不以取士为急，一切考入末等，内郭贽尤甚。如此则例多摈斥，非所以助朝廷求才之意也。」遂命知制诰李宗谔等十人宿于殿东，覆加考较，其中选者甚众。 
《文献通考》：景德二年，亲试举人，得进士李迪等二百四十余人，特奏〔名〕一百余人，诸科五百余人，诸科特奏〔名〕七十余人。先是，迪与贾边皆有声场屋，及礼部奏名，而两人皆不与。考官取其文观之，迪赋落韵，边论当仁不让于师，以师为众，与注疏异。特奏令就御试，参知政事王旦议落韵者失于不详审耳，舍注疏而立异，不可辄许，恐士子从今放荡，无所准的，遂取迪而黜边。当时朝论，大率如此。 
虞部员外郎、知郑州王矩上书自荐，求进士第。上以矩自燕蓟归化，居官清白而自强学业，特赐及第，驿召赴闻喜宴。上以去岁河朔用兵，民甚惊扰，其乘城捍寇，多出士人，故广示甄采。 
诏应赐进士、诸科同出身试将作监主簿者，并令守选。故事，登科皆有选限，近制及第即命以官，上初复廷试，赐出身者亦免选。至是策名之士尤众，多设等级，以振淹滞，虽艺不及格，悉 
     
赐同出身，试秩解褐，故令有司循用常调，以示甄别。 
诏：「贡举之门，因循为弊，躁竞斯甚，缪滥益彰。宜令权住二年，庶使服勤，更专学问，无失大成之术，式符虚伫之怀。仍委礼部贡院，自今科场，务精考试，无容滥进，用革浇风。比又有州郡全无解送，是谓旷官。其诸路府州将来秋赋赋：原作「风」，据《文献通考》卷三○改。，当职官如依前顾避，全不解人，致有上言，必行朝典。」 
礼部贡院上言，请诸色举人各归本贯取解，不得寄应，及权买田产，立户诸州，取解发寄应举人，长吏以下请依例科罪，犯者罪亦如之。有乡里遐远，久住(京)京师，许于国子监取解，仍须本乡命官委保，判监引验，乃得附学发解日奏。 
