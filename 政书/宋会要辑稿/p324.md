<!-- { "loadSidebar": true } -->
七年十月二十六日，尚书礼部言：「亲祠仪注，享太庙、祀圜丘日，帝自斋殿赴大次，服通天冠、绛纱袍，然后改服祭服。看详明堂大享，帝宿斋于文德殿，祭日之旦自斋殿赴大次，亦合服通天冠、绛纱袍，至大次改服祭服行事。」从之。《宋朝事实》：先是，七月戊申，内降御札曰；「朕蒙上神之休，膺列圣之绪，兢兢业业，罔敢怠荒。惟皇佑之再秋，荐五神于重屋，明有以教万民之孝，幽有经通 灵之欢。历年于兹，久旷弗举。今四时和裕， 物茂丰，奉牲告成，曷勤之惮!况夫容台献议，去并侑之烦；乐府考音，推至和之本。宜恢盛则，用戒先期。朕以今年季秋择日有事于明堂，其恩赏并如南郊故事。诸道州府不得以进奉为名，辄行科率，致有烦劳。」礼毕肆赦：「门下：朕承三圣之基，履四海之贵，深为持国之日久，益念为君之道艰。有临听之 ，庶以图天下之佚；无奉养之靡，庶以资天下之丰。兢兢万务之维微，勉勉前事之所戒。倚以左右辅弼之所正，予敢有弗钦 事于上下神祇之是明，予敢有弗肃 属九谷登富，三辰昭华，象来桂海之祥，尘绝玉关之警。有邦之应，于朕岂功!恭念为天之子者，必修报本之禋；为人之子者，必怀追养之慕。重怀菲德，屡缉旷文。顷按明堂之图，古如路寝之制。载经斯席，载度斯筵。直大火之骍芒，乘季秋之肃气。物无上帝之称，非躬祠不足诏乎虔；圣维文考之尊，非严配不足尽乎孝。于时备法物之驾，服六冕之章，格灵娱于真庭，款清德于太宇。还祗宗祀之举，共饬纯诚之将。乃神光陆离，烛于荐鬯之夕；嘉气休宴，被于钦柴之时。亶丕事之继成，敢蕃祉之专(向)[飨]。宜孚廷焕，以契天心。可大赦天下。于戏!承神之胙，既均辉翟之微；荡俗之瑕，复若风霆之布。盖礼具则泽之博，孝至则劝以遐。尚赖秉文之英，经武之杰，厉同寅于王室，恢大治于邦图，共荷无疆之休，亦膺无穷之问。」 
元佑元年二月二十六日，吏部尚书吕大防等言：「谨按国朝之制，奉僖祖皇帝、太祖皇帝以配郊丘。季秋大飨，自唐及本 
      
朝皆严父子义，伏请宗祀神宗皇帝于明堂以配上帝。」诏恭依。朱光庭进议曰：「臣谨按《周颂 我将》，祀文王于明堂也，『我将我享，维羊维牛，维天其右之。』《孝经》曰：『孝莫大于严父，严父莫大于配天，则周公其人也。昔者周公郊祀后稷以配天，宗祀文王于明堂以配上帝。』臣详二经之文，皆为明堂而言也。在《我将》之颂，言天而不言上帝；《孝经》称严父莫大于配天，又曰配上帝。又按《郊特牲》曰：『万物本乎天，人本乎祖，礼所以配上帝也。郊之祭也，大报本反始也。』由是言之，则天之与上帝一也。推本始而祭之，则冬至万物之始也，故于是日祀天，尊祖而配之。推成功而祭之，则季秋万物之成也，故于是月祀上帝，严父以配之。祖配本始之祭而父配成功之祭，其理然也。自汉以来，论明堂者众矣。臣切究《周颂》、《孝经》、《郊特牲》之文，天之与上帝既一，则从祀之神不当有异，缘郊与明堂皆三年一大祭也，但内外配祖、考为异尔。又《大司乐》曰：『乐六变则天神皆降。』则从祀之神固无疑矣。臣伏请将来九月宗祀神宗皇帝于明堂以配上帝，天神宜悉从祀，不惟正大飨之礼，盖以隆配父之道也。伏望朝廷因此大祀，特下有司考正，以为万世法。」 
三月十六日，御札：取今年季秋择日有事于明堂。 
五月六日，诏将来明堂前二日朝献景灵宫、天兴殿殿：原作「宫」，据《长编》卷三七七改。。以太常寺言：「准御札，祀明堂前二日朝献景灵宫，前一日亲享太庙，当用三年不祭之礼，悉遣大臣摄事。看详景灵宫、天兴殿用天神之礼天神：《长编》卷三七七作「天地」。，即不系庙享，于典礼别无妨碍。」故有是诏。 
六月十五日，太常寺言：「苏辙奏请明堂用皇佑典礼，今详皇佑明堂虽尝编纂，然嘉佑末已经仁宗厘正。至元丰三年宗祀英宗于明堂以配上帝，专用《孝经》严配之文，最为得礼之正。盖宗祀大典更累圣乃定，将来明堂宜遵元丰三年定制。」从之。 
二十三日，诏：「将来明堂，除依礼例礼神用乐外，其卤簿、鼓吹及楼前宫架、诸军音乐，皆备而不作，警场止鸣金钲 角。」以在 
      
神宗皇帝禫祭中故也。 
八月十四日，礼部言：「自来大礼，皇帝诣景灵宫、太庙，皆乘玉辂。今来明堂止诣景灵宫一处行礼，检会嘉佑四年仁宗亲行夆享及七年明堂诣景灵宫、太庙，往回皆乘大辇。欲依上件故事修入今次仪注。」从之。是日又奏：「自来明堂前三日，皇帝自内乘辇赴文德殿御幄，改服通天冠、绛纱袍升御榻，百官奏请致斋讫，降坐归御幄。今来皇帝就垂拱殿致斋，缘本殿地步隘窄，陈设御幄外，难以安置御榻，欲请皇帝自垂拱殿改服，乘辇赴文德殿，并如常仪。俟百寮奏请毕，却归垂拱殿宿斋。自余幕次，悉依令式陈设。」从之。四年行明堂礼亦如之。 
二十二日，诏：「今年明堂，诸军素队乐而不振作，更不支赐。」 
九月六日，大享于明堂，以皇叔扬王颢为亚献，荆王頵为终献。 
二十五日，宰臣、亲王、执政、近臣等分诣观寺恭谢，以明堂礼毕，皇帝在谅闇，不亲行恭谢之礼也。《通考》：九月辛酉，帝大飨于明堂，诏：「明堂礼毕御紫宸殿， 臣起居，不奏祥瑞，御楼惟行肆赦仪，称贺并罢。」以太常寺言司马光薨故也。 
《宋朝事实》：哲宗元佑元年九月六日，明堂礼毕，诏：「门下：圣人之德，无以加孝；帝王之典，莫大承天。朕以眇眇之身，茕茕在疚，永惟置器之重，惕若临渊之深。承明继成，思有以迪先王之烈；绍志述事，未足以慰天下之心。仰繄母慈，总揽政体，缉熙百度，和乐四方。赖帝况临，浃寓宁乂，三垂之兵靡警，万邦之年屡丰。庶几大同，光嗣成美。深惟六圣之制，必躬三岁之祠。惟兹肇禋，属予访落，丧有以权而从变，祭无以卑而废尊。钦言总章，古重宗祀，以教诸侯之孝，以得万国之心。我飨维天，《下武》式文王之典；大孝严父，孔子谓周公其人。追惟先猷，尝讲兹礼，包举儒术，咨诹搢绅。刺六经放逸之文，斥众言殽乱之蔽，嘉与四海，灵承一天。革显庆之兼尊，隆永徽之专配，成于独断，畀予冲人畀：原作「卑」，据《宋大诏令集》卷一二五改。。尊遗教于前， 
      
着成法于后。涓选吉日，裒辑上仪，奉罍琳宫，奠玉路寝。神之吊矣，燕及皇矣，谁其配之，既右烈考。于时夙斋辂之驾，被衮冕之章，备庶物之微，追三牲之养。灵旗而风马下，孝奏而日月光。惕然履霜，讵胜凄怆之意；僾然出户，如闻叹息之音。秩佑赉我思成，侍臣助予恻楚。既迄成于熙事，敢专(向)[飨]于闳休!宜布沉恩，以暨诸夏。可大赦天下。云云。于戏戏：原作「献」，据《宋大诏令集》卷一二五改。!汉庭祀帝，着于即祚之踰年；唐室施仁，固以御门之吉日。盖礼盛者文缛，泽大者流长。尚赖文武之英，屏翰之隽， 恭政治治：原作「路」，据《宋大诏令集》卷一二五改。，以辅邦图。」 
四年三月七日，御札：取今年季秋择日有事于明堂。 
五月四日，诏：今年明堂大礼，太庙更不排顿。 
六月十四日，礼部言：「太常寺申：故事，明堂享太庙，虽遣官摄事，除供行事官罍洗之类并依常享外，其逐室所设祭器特用亲祠器。将来明堂大礼，太庙差官摄事，其逐室所陈祭器及祠官罍洗之类，请依此。」从之。 
八月日，诏徐王颢为亚献，嗣濮王宗晖为终献。 
九月二十四日，帝以明堂礼毕，诣景灵宫行恭谢礼，次诣万寿观。二十五日，诣凝祥池、中太一宫、集禧观、醴泉观毕，宣从臣赐酒五行，次诣大相国寺诣：原作「诸」，据《长编》卷四三三改。。《宋史 礼志》宋史礼志：按《宋史》文字甚略，此下文字实引自《文献通考》卷七四。：先时，三省言：「按天圣五年南郊故事，礼毕行劳酒之礼，如元会之仪。今明堂礼毕，请太皇太后御会庆殿，皇帝于帘内行恭谢之礼。百僚称贺讫，宣 官升殿赐酒。」太皇太后不许，诏曰：「皇帝临御，海内宴安，五经季秋，再讲宗祀，以享天心，顾吾何功，获被斯福!今有司因天圣之故事，修会庆之盛礼，将俾文武，称庆于庭。吾自临决，万机祗畏，岂以菲薄之德，自比章献之明 矧复皇帝致贺于禁中， 臣奉表于闱左，礼文既具，夫又何求!前朝旧仪，吾不敢受。将来明堂礼毕，更不受贺，百官并内东门拜表。」 
《宋朝事实》：元佑四年九月十四日，明堂礼毕，诏：「门下：治人莫急于重祭，严父孰大于配天，昔者周公，宗祀明堂而致孝；鸿惟仁祖，规抚路寝以尊亲。参合古今之宜，兹谓情文之尽。肆我昭考，称秩彝祠，周爰 策之长，专崇一帝之配。圣作明述，事并功偕。稽《吕令》之文，则享以秋季；案《鲁经》之载，则日用吉新。允协灵心，奉为常宪。朕纂图宸极，承训慈闱，事举于中，礼循其旧。向讲亲祠之制， 
      
一遵先圣之谟。对越上神，翕受纯嘏，五韪来备，三稔于兹。属方隅之底宁，嘉河流之顺复，物无疵疠，民用平康。荷穹昊之降休，致涵生之蒙祉。复会一郊之岁，前询七数之谋。而干象垂文，辰集房辰集：原作「晨觌」，据《宋大诏令集》卷一二五改。、心之次；朝仪取法，是为政教之宫。适及其时，兹用展采。陈千乘万骑之仪卫，极四海九州岛之贡羞，皆欲有以致其严，犹惧无以称其德。前期戒众，各扬职以尽恭；先甲端诚，中集虚而思道。始钦柴于真馆，旅备物于大庭。作主侑神，帝与亲而并飨；奠匏及瓒，荐暨祼以交行。一纯罄而高明歆，四气和而诸福应。有司已事，祝嘏既告以孝慈；与物惟新，风霆爰布于号令。式均惠泽，溥被敷天。可大赦天下。于戏!合内朝之神事，既因锡羡以推仁；得万国之欢心，又将使民而致孝。盖布德行惠者，非贤罔乂；任大守重者，惟后克艰。尚赖文武荩臣，股肱硕辅，共
底缉熙之法，庶成忠厚之风。咨尔群伦咨：原作「兹」，据《宋大诏令集》卷一二五改。，其体朕意。」 
六年二月二十一日，太常博士赵叡言：「本朝亲享之礼，自明道以来，即大庆殿以为明堂，盖得圣人之意。至于有司摄事之所，乃尚寓于圜丘。窃见南郊斋宫有望祭殿，其间屋地颇宽，乞将来季秋大享明堂，有司摄事只就南郊斋宫行礼。」从之。 
绍圣二年四月二十五日，御札：取今年季秋择日有事于明堂。 
