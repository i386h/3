<!-- { "loadSidebar": true } -->
三年二月十九日，翰林学士承旨张方平等言：「准中书送下臣僚上言：『伏见审官院京朝官以上磨勘转官者举一岁中约有千数，其因职任升擢者尚不与焉。按《国朝会要》，真宗皇帝朝因谏官孙何等上疏，遂罢郊祀序进之制，即令有司考其殿最，临轩引对，亲加升黜，又令审官(考)院考较京朝〔官〕今任五年以上磨勘无赃私罪，即以名闻，当议迁秩。又令在京臣僚已经三年磨勘改转，候依旧勾当直至得替后更及三年，再令磨勘。当时条制虽前后不同，然大抵不限定三年，亦不以在任得替一例磨勘。自今寺监主簿以上率三岁一迁，在外任者不俟替归，居官职者亦无候替别限年磨勘之制，至有待阙于家，动踰岁时，居无职事，禄廪不绝，苟及三年，则又磨勘。臣谓考课之弊无甚于今，而亦无速于今也。乞朝廷检详旧制，以见今内外京朝官及两制以上磨勘之法别立中制，虽未尽如虞舜三考升黜之典，而且复祖宗之制，亦庶几抑侥幸之弊矣。望赐别委近臣检详典故，裁定施行。』诏令两制详定之间，续降下权御史中丞彭思永言：『乞今后前行正郎该磨勘，依转大卿监例候四周年。及自历正郎后，须得举主五人，内有本路提转及大两省三人，方与改转少卿监。』同知谏院傅卞言：『欲乞今后京朝官至员外郎且依旧年限磨勘外，其前行员外郎入三郎及正郎磨勘并限四年，至前行郎中更不许磨勘。待制以上并乞五周年磨勘，至谏议大夫更不许磨勘。』殿中侍御史吴申言：『欲乞从今裁节，如有前行郎中合转少卿监者且令权住，先立定员数，候有阙即以迁授，仍以历任年深无赃私罪、或曾历职司差遣不经责降、或前后历官可称及素有文行者先次迁转。前行员外郎合转郎中及博士合转员外郎者，亦且权住，先立定员，候有阙即以次迁补。』监察御史刘庠言：『欲乞少卿监合磨勘大卿监者，如年已及七十以上，更不许磨勘。』监察御史蒋之奇言：『切见两制以上皆四年转两资，比京朝官皆是二年一转，欲乞两制亦依京朝官例五年磨勘转一官，至前行郎中后乃更添左司郎中一转。』臣等检详祖宗朝中外官不立迁转条限，大中祥符八年始降诏，京朝官并以三周年令审官院磨勘引对与转官。是时仕路犹清，官员数少。厥后及今五十余年，约祥符初略计什倍，以故员多阙少，坐糜禄俸，才否无辨，差遣不行，考课之法难复施用，官制之弊无甚于此。今详定，且欲自京朝〔官〕以上磨勘一例各展一年，升朝官至后行郎中更不磨勘。其〔有〕才望劳绩，或因繁难任使，即自朝廷甄 
      
擢。盖登仕升朝累官至正郎，奏荫子孙，稍奉法循理，自应至州郡长吏，以此处常调固为优厚。其待制已上已处显近，请遵祖宗故事，更不磨勘。若因事功寄任，上自圣衷推恩迁改，因见资品已高，各据所居官止。自余条例，一切仍旧。其见任卿监不曾历职司差遣，只自常参官累迁者，并送审官院一例差遣。其以老或疾陈乞留台宫观监当者更不磨勘。如此则操柄归于君上，劝沮行于朝廷，人材有所甄别，重难烦剧之地可以用人，事体均平，简〔而〕易守，比于祖宗之制犹为优幸。」诏曰：「朕惟制(官)[治]之本必始于官，设官之方其亦有择。国家承累圣之祚，跻时丕平，而假省寺之官，出厘庶务，复诏以三祀俾之一迁。岁月既深，吏员猥积，虽海宇至广，工师寔繁，以官率人，倍者数矣。肆我台阁，数陈其故，兹用博议，审求臧谋。而封章亟来，请从更制，朕嘉与卿士，图惟厥中，庶几流弊，由此其息。一、待制以上今后并自转官后及六周年，令中书检会取旨，如无过犯与改转，有过犯者依旧条展年，至谏议大夫止。京朝官并四年与磨勘，至前行郎中更不磨勘，仍以少卿监七十员为定员。如定员内有阙，即检会前行郎中内拣及四周年以上月日最深者迁补。其有过犯合展年及有劳绩得减年磨勘者，并依旧制。少卿监以上更不检会取旨转官。如(此)别有劳绩，或因要重任使，特旨推恩者，即不在此限。噫!公诚之心，期共济于道，澄革之始，无或蔽尔私。况上自于要官，俾一从于新令，凡曰在位，咸体朕怀。」 
五月六日，枢密院言：「嘉佑三年诏：非军职当罢横行岁满当迁及有战功殊绩皆不得除正任。正任当迁则改州名，或加检校官、勋封、食邑。自降诏以来，正任刺史以上绝迁进之望。今欲自知藩要、知郡或路分总管任使勘会及十岁，再经改州名，或加检校官、勋封、食邑，则与改官，至节度观察使留后止。又嘉佑三年诏客省、引进、四方馆各置使一员，东西上合门共置使四员，合门引进、客省共置副使六员，合门通事舍人八员。合门使须有阙乃补。今欲增置引进、四方馆各使一员，合门共使二员。合门、引进、客省共副使二员，通(使)[事]舍人二员，所增置员须见任官当迁及有阙乃补。诸司副使兼合门通事舍人如在合门供职转七资，不供职即转五资。又庆历四年皇城使李继忠乞磨勘，以继忠为遥郡刺史。而旧制皇城使不转合门昭宣使，绝其磨勘，则无叙进之望，遂除遥郡，则坏法。(入)[又]旧制诸司副使当改官者降五资除使，则是一日而迁十五资。今欲皇城使改官及七岁，如曾任边有本路安抚转运使、总管五人以上举，则与除遥郡刺史，至遥郡防御使止。诸司副使因差使及有劳迁，使如旧制，止因磨勘即不得过五资，有战功 
      
及殊绩者不限。又旧制两省都知押班及带御器械内臣合磨勘者，临时用例取旨，今欲如旧制。」诏自今皇城宫苑使副当磨勘者各于本班使额自下升五资改诸司使，其自左藏库副使以上因酬奖及非次改官者如旧制，余皆如所奏。初，帝谓执政曰：「诸司副使当从供备库使始，今对行降五资太优。」于是合议条奏而为此制。 
十八日，枢密院言：「自今知州军选历任无赃私罪者。私罪杖以下及公罪体量冲替降差遣候经四任亲民，赃私罪徒以上而尝立战功酬奖转官者亦候经四任亲民，临时取旨。知州军、路分都监钤辖等如有员阙，即与正差，不得陈乞理为资序。」从之。 
三年五月十一日，知制诰、同判流内铨蔡抗言：「伏见系磨勘奏举候次引对选人二百五十余人，一岁所引不过百人，计须二年半方可引绝。检会编 ，在朝文臣知杂御史以上、武臣观察使以上，各许举外任选人充京官，安抚、发运、转运使副、提点刑狱、知州军、通判各举辖下选人充京官县令。今将南曹逐年举状约一千九百员，被举者既多，故磨勘者益众，朝廷虽于引对之际限以班次，然内外举官之数未尝略有裁损，本源未窒，徒抑其流，故待次选人日月滋引。且今天下吏员有限，每一官之阙初授已替并见任者率有三人，故使除授益艰，能否共滞，若不稍为更改，恐久不胜其弊焉。欲乞权罢在朝文臣知杂御史以上、武臣观察使以上每年所举京官，其在外安抚使以下至通判逐年所举京官县令，各量本处在任吏员多少，于旧数十分内量减三五分，候员少即依旧。臣伏思朝廷更张法制太甚之弊，盖有材者不患见遗，侥幸者则所不欲，况今来只是减损臣僚所举人数，即不得增添选人考第、举主，在人情亦无所觖望，乞委近臣参酌施行。」诏在京文臣知杂御史以上、武臣观察使以上，每岁许举幕职州县官充京朝官二人，今后并罢。 
治平四年二月十一日，神宗即位未改元。枢密院言：「寄班祗候及十年合落职者，如曾犯公罪徒以上及私罪状情理重者不迁资，公罪杖于磨勘年限内减三年，私罪情理轻者减半，请依旧例。」从之。 
三月，诏：「臣僚将孙作男奏授官，后因陈首降资改正，所有磨勘与通理自磨勘来年月外更展二年。」 
九月十三日，刑部郎中、兼侍御史知杂事刘述以久不磨勘，特命为吏部郎中。 
神宗熙宁元年五月，诏审官西院大使臣因酬奖得减年磨勘者已过合减年限，许陈乞后次收使者听。若无陈乞，即行磨勘减外，残零年月不复收使。」 
二年二月十三日，枢密院言：「河北转运司言，左藏库副使、知安肃军陈昉久不磨勘劳 ，恬静难进，乞与升擢。」上曰：「右职若 朝士养名，特加奖进，则今后 
      
竞习惰安，以为高尚，非便也。俟其依格自陈，即与施行。」 
十四日，权河北转运副使、兵部员外郎张问以十年不磨勘，命为礼部郎中。 
八月八日，御史中丞吕公着言：「伏见英宗朝文臣磨勘转官例展一年，至少卿监以上，更不磨勘迁转。其武臣横行以上旧例四年一转，使臣五年一转，初出官三年便转，当时并不曾比类施行。又仁宗朝尝着令正任防团以上非有边功不得转迁。后来冲改，但及十年以来曾历外任即许迁转，亦不曾与少卿监以上比类施行。」诏大使臣至正任及横行改转年限令两制详定以闻。 
十二月，审官院言：「国子监博士苏兖合该磨勘。勘会兖是同知院苏颂弟，嘉佑编敕知院臣僚有亲戚者其差遣磨勘并牒同知院官施行。俱是亲戚，即具申中书施行。」诏更不回避，审官院、流内铨今后应差注升迁本司官亲戚合回避者无官可牒送，并依此施行。 
三年六月二十五日，审官西院言：在院磨勘差遣人未审依与不依审官东院例引见。诏今后磨勘大使臣依例引见，更不告谢。 
十二月二十九日，知大宗正丞事李德刍言：「近据宗弟等状奏，各称自嘉佑五年十二月内磨勘转官，至今年十二月已周一十年，合依诏条磨勘转官。检会先准至和二年八月诏：先朝旧制，皇族在班及十八年者具名取旨，今宜令中书、枢密院勘会皇族自明堂覃恩普转后十年者特具名取旨，当议依天禧元年二月宗正寺所定房院次第各与迁转，所有近因特恩改转者即须候及十年别具取旨。今来宗弟等称依得诏条磨勘转官，看详前项诏书出于一时特旨，即无今后指挥。自嘉佑五年至今虽及十年，又缘其间两经覃恩并转官资，自覃〔恩〕后至今方及四年，乞下中书看详诏书，明降指挥。」诏自治平四年覃恩并转后及十周年者特具名取旨，近因特恩改转者即须候特转及十周年取旨。 
四年二月二日，诏：「边任使臣任满合该减年磨勘者不因公事非次减罢，如在任及二年已上内合减三年磨勘者减二年，合减二年者减一年，仍并免短使，先次指射差遣。」 
十七日，诏：「应在京京朝官大使臣依条合该磨勘者，令审官东西院并依外任官例，具历任功过取旨，在京者更不引见。应有将转官或减二年已上磨勘酬奖愿换堂除差遣，并听流内铨奏举。选人合该磨勘者，内有过犯人即申中书，无过犯人并一面磨勘引见。其应有劳绩虽该磨勘，候改官日并与比类元条酬奖。」 
