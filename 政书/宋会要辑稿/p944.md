<!-- { "loadSidebar": true } -->
更不别差。见有提点纲马驿程官两员，一员在静江府，一员在抚州，别无责委。若差(官)管押使臣及轮差兵级，乞责委干办钤束，严降指挥，不管稍有违滞疏虞。契勘每年买发战马，每纲差使臣一员、将校五名、医兽一名，分隶诸州军，差拨前去邕州横山寨领马。所至州，别差兵级一名传送，逐州交替，至经略司呈验，排纲分送诸军交纳。依立定赏罚，如全纲交纳，各有转赏；若有倒毙分数，降罚断罪，以为惩劝。今白札子乞逐州更互差人，所至轮替，窃虑传马之人既无赏罚，必不能用心。兼马纲所过，州郡不依时差人替换，深恐留滞，别致死损。欲乞诸州管押兵级依旧例差拨职次人外，今来增买马数，窃恐临时阙使臣差拨。今(指)[措]置，如有心力使臣，愿管押两纲，止请一纲请受之人，即与并行两纲赏罚。所有提点纲马驿程官，欲乞依白札子所请，朝廷申严约束指挥，如稍有违慢，即从本司点检奏劾。一、沿路使臣兵级等合支钱米，乞别拨度牒出卖，拨还诸州支过钱数。『契勘押马使臣、兵级批支口食，缘支省钱米。今来白札所乞拨度牒出卖，拨还诸州支过钱数』，欲乞朝廷行下沿路诸州军，契勘每年押马使臣、兵级经由州县，批支钱米实数，申本路转运司保明申尚书省，下所属给降度牒，前去逐州，依数拨还。每一年买发战马，依已降指挥，沿路州县应付草料四分。缘每年并是春间起发，窃 
     
恐后时。今欲不以时月起发，窃虑秋冬草枯，不堪喂饲，长途却至瘦损。欲依四川茶马纲体例，行下沿州县。如遇秋冬，马纲经由，即支破本色草料七分应副，不致妨阙。」并从之。 
七月十三日，御营使、和义郡王杨存中言：「绍兴二十四年十二月二十日得旨，西和州宕昌、阶州峰贴硖两处，每岁起发纲马可自绍兴二十五年为始，循环拨付殿前、马、步三司。如二十五年并拨殿前司，「二十六年分拨付马、步军司，二十七年分却拨付殿前司。周而复始，皆循此三年为例。后来马步军妄有申请，改以二年为例，将殿前司三十一年纲马取押了当。窃详三十一年、三十二年两年马纲，三司交互取押，所有隆兴元年本司合得马数，马步军司又已取押。今乞更不拨还本司外，望将岁额合起西马七十一纲，自隆兴二年为头，令逐司照应绍兴二十四年十二月二日已降指挥，皆循三年为例，各司自行差人取押。并令依例，各差统领官一员前去宕昌马场监视买发。」从之。 
十二月三十日，诏令茶马司将岁额川陕纲马，差人管押至汉阳军，置驿歇泊。仍令三衙及江上诸军差人前去，就汉阳军取押；令茶马司不得依前和顾人夫牵送。约度马到汉阳军数目，预期申取朝廷指挥，下逐处差人依资次前去，庶免拥并，在彼等候，虚费批请。其赏罚，以地里远近别行参照，比折轻重拟立。茶马司收买武骑毅 
     
士、神劲左右两军二十六纲并额外措置买马，系本司差牵送外，所有文州岁额马三十六纲，合赴荆南，止令茶马就便交纳。其江州一十纲，依今降指挥，就汉阳军马监歇泊，江州诸军差人取押。行下江州都统制遵守施行。 
二年二月七日，枢密院言：「四川宣抚使吴璘同郭升申，差使臣赵千等，管押御前马一纲五十匹到行在，看验得并无疮疥瘦瘠，送兵部施行。本部契勘：兴州即非团发纲马去处。昨降指挥内，亦无赏罚许依茶马司进马见行条法明文。缘茶马司起发御前马到行在交纳，每纲系五十匹，差使臣二员，将校、医兽各一名，牵马军兵五十人。今来本纲比之茶马司，除差使臣一员、人员医兽各一名、牵马军兵五十人外，计少差使臣一员，却多差节级、先牌旗头、押请料库子、曹司、火头一十人。」诏郭升买到马，其纲内多差过人，并依茶马司进马赏罚体例施行。干道元年八月八日，御前中军统制、权知兴州吴挺收买到御前阔壮马一纲五十匹，差使臣范 等押到行在。三年六月十四日，四川宣抚司差使臣杨全等管押到进马一纲五十匹，除沿路倒毙外，见在马四十八匹到行在，看验得并无疮疥瘦瘠病马。诏依郭升进马赏罚例指挥施行。今后并准此。 
五月五日，主管殿前司公事王琪言：「绍兴三十年二月二十七日指挥，差统领官一员躬诣宕昌、峰贴硖监视买发纲 
     
马，依旧差拨官兵，起兴元府茶马司团纲，交割归司，往往稍及臕分，少有损弊之数。绍兴三十一年指挥，止令本司差医兽一名，茶马差厢兵、顾夫等送至行在。马沿路倒毙过多，不堪医疗，利害灼然。今来若仍前差委厢兵衮同人夫牵送，又限至汉阳军，不无却将瘦病之马交付本司官兵，委是枉费官钱。所有本司合得隆兴二年分马七十一纲，欲乞权依绍兴三十年二月二十七日指挥，本司差统领官一员前去监视买发，继续差拨人兵就茶马司团纲处交割，管押归司。所贵纲马到司，易于养饲，便得为用。」诏隆兴二年分马，令殿前司权取一年，余令枢密院别行措置。 
七月九日，臣僚言：「四川茶马司每岁(置)[买]马一万匹，截二千应副吴璘外，有八千摊拨三司及江上诸军。向缘多毙，朝廷下茶马司于宕昌寨、峰贴硖、黎、文、叙州置场处，委属官说诱番羌，于价外增支犒锦彩、酒食之类，每疋不下用茶七驮、准绢七十匹，并部押一行官兵资赏口券马一匹，约铜钱三百贯文，而多毙如故，合行措置。一、州县批请元降指挥，系截用轻总制司钱和买支遣，本州岛县违法折支，不惟人马阙食，又虑欺隐和买价钱，或至扰民。欲下逐路监司，就驿置库，预办草料、钱米，常令有余。纲到实时批请，免有折支之弊。一、差厢、禁军牵马长行，日支米二胜、铜钱六十文，委是赡给不足，难以责办。今欲逐人日支铜钱 
     
一百五十文，川界折支钱引三分，米依旧二胜半。其余人员医兽，添作一百七十文，川界折钱引三分四厘、米二胜半。回程到川约四千八百里，空行每八十里为程，欲破六十券。虽有指定州军支给，例多阻节。今后欲于左藏库及鄂州总领所各支三十券。乞下逐处，不拘窠名，于应干官钱内实时支给。一、茶马司买马到官，并沿路日破料七胜，草十分。到及三月破料八胜，半年方料十胜。今欲乞沿路依旧支破十分草料。一、金、房州一带，皆崎险山谷，路皆曲折。值潢潦雨雪，必须人马失所。窃见自金州至均州梅溪驿二百八十里，皆浅山土路，更无险峻。缘兵火后不曾修葺，乞札下金、均两州，重行开广，改此驿路，比旧路裁损三驿，又道路坦夷，利便非小。乞下本路安抚司及都统制司同相视新旧两路，令制置司参详利害，一面施行。其添减程驿批请，令转运司应办。」有旨，第一项令户部申严行下，应纲马经由处，如有违戾，令提点纲马驿程官申本路转运司并提举司，具官吏申取朝廷指挥。(等)[第]二项行下应经由处，长行日支铜钱一百文，余依旧。第三项行下诸军，并纲马经由路分转运司，关报所属州县，如遇纲引，须管依数批支，不得稍有阙误。第四项，令赵樽、王宣看详所陈事并改移驿程，于边(房)[防]有无利害，具经久利便，申取朝廷指挥施行。 
二十七日，宰执进呈谏官论州郡送马转资人多，所至指挥使充 
     
满，只合依条支钱。上曰：「恐此徒益不肯在路照管纲马。今边境未宁，特有所不得已尔。」 
九月十二日，诏添差使臣州军，令逐州每月转差差五名在界首，每名管马一纲宿驿，批支草料。自入界，转交次界，要处处照管，不致损毙。以湖北、京西制置使韩仲通言：「马纲经由州县，无人照管，添差使臣端坐无事。」故有是命。 
      
干道元年二月十日此条前原有标目「马政八杂录中」，今删。，枢密都承旨张说言：「广西邕州横山寨马每匹价直大约用银四五十两，而全纲善达者十无二三。开具利害如后：一、永州界排山驿四望空迥，人烟在数里之外，草木深茂，虎狼出没，最为危险。寻常马纲经由，不敢就驿存住，却于道次客店人家寄歇。今乞下永州将此驿踏逐依傍人烟去处盖造。一、潭州湘潭县管下有青石、梅下等四驿，旧来草料、钱粮差人就驿给散。近年却(今)[令]押马将校停住行程，迂路八十余里到县请领。所有草料，往往不能般运，遂致马皆饥饿。乞严降约束，依旧将草料钱粮就驿给散。一、丰城起程分路到曲湖驿，约四十余里，沿江有檐岸十余里，路极窄隘，不住颓塌。马纲经由，常致颠落江中。乞行下常切开修隘窄之处，仍置栏干防护。一、广西发马旧例，每纲破官兵五十人牵控，后减去元数，只破将校五人、医兽一名，经过州郡，贴差兵级十一人传送，逐州交替。至饶州，止肯差五六人，池州直至镇江府，虽一名亦不应副。乞行下逐州，须管依数贴差十一人。一、沿路驿舍颓塌倾损，上漏下湿，堆积粪壤，马入辄病。一马感疾，众马传染。乞行下逐处州县官常切点检，修葺洒扫。」并从之。 
十一日，诏令茶马司，日后将及格尺、堪披带、口齿轻嫩、阔壮马，交付取马使臣，管押前来。如稍有违戾，当议重行 
      
降黜。以枢密院奏：「访闻茶马将无臕分病马衮同支拨元数希赏，是致沿路损毙。」故有是命。 
十四日，四川茶马陈弥作言：「契勘纲马多毙，缘迫于期程，沿路不得停泊，兼刍秣失时。欲于汉上踏逐水草便处置监，少令休(自)[息]。择瘦病者暂留喂饲，肥壮者先次起发。乞委本路漕臣措置施行。兼马纲经由处，全仰修整驿亭，预办草粮。访问沿路驿亭多是倒塌，及减 草料，或折支价钱，人马皆受其弊。今欲乞专委知县措置马驿，委巡尉监支草料，依程赶发出界。如界内全无倒死，与依巡尉纲运无沉溺法推赏。或倒死及分，亦乞严行责罚。应经由地分，如有官吏应办弛慢，许本司奏劾。」并从之。 
二月二日，权马军司职事李舜举言：「今年分纲马，合当本司取押。检照得绍兴三十一年指挥，系茶马司差人牵拽前来，人夫不切用心，是致倒毙。所有今年合得纲马，乞令本司自行差拨惯熟能养马官兵前去兴元府取押，贵得不坏官马。」从之。 
十一日，主管殿前司公事王琪言：「本司差人前去兴元府茶马司，取押隆兴二年分马七十一纲。续承指挥，每纲止差使臣一员，余差军兵牵取。缘军兵往往系新招之人，不谙马性，欲乞每纲差使臣一员充管押外，余差关马 用前去取押。所有添破钱米，止依军兵例添破，出给券历，庶得取押好马归司。」诏依，马步军司准此。 
四月四日，步军司言：「本司契勘殿前司所乞，差拨关马 用取马。缘本司所 
      
