<!-- { "loadSidebar": true } -->
绍熙元年六月十一日，吏部侍郎余端礼言：「窃见年来试闱，奸弊百出，因吏部掌行铨试，(察)[密]加考究，见得六曹寺监等处差到人吏，下至翰林帐设司等人，例皆窃带游手入院，以为肘腋，通同作过。万一事败，令代罪名，主谋受贿，略不相及。今铨试 院日逼，深恐未易顿革。乞今后似此等人，并不许私辄带入试院。如果是局分事繁，令本局人吏踏逐保明素有行止人，申乞系籍，或有作过，与同罪，庶几少破奸谋，以戢弊源。」从之。 
八月九日，国子司业(计)[许]衡言：「乞下吏部，今后将铨试中选之人，令长贰郎官遵仿中书覆试太学帘引之法，量试小经义一首，或小赋一韵，或省题诗一首，试中然后参 
      
部出官，注授差遣。否则再候铨试。如此，则膏粱之子皆知向学，而假手、传义、代名之弊可以尽革。虽有高赀者，亦无所施其巧矣。」从之。 
二年四月二日，吏部条具下项：一、帘试去处，合就本部长贰厅前排设座次引试。一、京官选人帘试，各随本选长贰郎官出题引试，如有避亲，请不干碍官出题考校。一、引试日，官员各合冠带入试，令书铺户责状识认正身。一、合令试人投纳试卷前连家状并草纸，仍声说所习名件。一、照得臣僚申请所降指挥内，系令试小经义一道。却缘铨试人只试经义五篇，不试小经义，今合令试本经义冒头一首，或小经义一道，或赋一韵，或省题诗一首。一、候指挥下部日出榜，令铨试中人投纳试卷，不拘日分人数引试。合下国子监关借《韵略》一百本，并合用出题经书及试案一百只。一、所有宗子系是量试中出官，更不帘试。一、所有铨试不中、终场之人，引用年及四十、陈乞出官之人，自有见行条法，更不帘试。一、所有同进士出身并恩科人铨试，止试《刑统》或断案。若试中之人，不须更令帘试。一、四川安抚制置使司铨试，乞候今来本部帘试了日，行下本司照会，一体施行。 
七日，国子监供具太学帘试节次如右：一、引试日，请长贰判，请博士、正、录各一员同共垂帘出题引试。一、士人试毕，亲于帘前纳卷，先呈博士、正、录，考毕，呈长贰定高 
      
下资次，揭榜晓示。所有考校，例不糊名，更不誊录。若文理通，并无黜落。一、照得淳熙十一年颜师鲁任内，有补中学生沈良杰系帘试文理纰缪，寻勒再试，亦纰缪，已行驳放。以后别无文理不通纰缪之人。 
二年二月十四日，诏：「自三年以后，任子不试律义者，无得独试断案。如已试律义，而后欲试断案者听，惟不得以断案辄当律义之数。」从礼部尚书李巘请也。 
四月二十七日，宰执进呈黄由奏：「铨试已添律义，不须更用帘试。」上曰：「帘试正以革代笔之弊，正当加严，岂可废也。」 
十一月二十七日，南郊赦：「初官不曾铨试，其间有年及五十以上，并因功赏特旨补文学、已经注权官一任回、年及五十以上，并令吏部权与放行参部，注残零阙一次。初官依条年四十、铨试不中、注残零阙之人，如一任回，应有恩赏恩例，许收使一次。」 
同日，赦：「应材武格法，年六十以上人，可令吏部长贰铨量人材精力未衰、堪充兵官者，与免呈试，许指射。」 
三年八月二十四日，权工部侍郎兼权吏部侍郎谢深甫言：「铨试不中，年及四十人，许注残零阙。夫既云铨试不中，则其于文义未必通，法理未必晓，岂应遽然授以职任 乞将铨试不中人到部日，令本选郎官就长贰厅写律一条以授之，俾之解释律意，不问文采，止直说数语，如定夺公事之辞。或愿试省题诗、小赋、小经义者，亦听。但义理稍通，使与参注。如或不通， 
      
许再到部。如此，则不致以懵然不通晓之人而使之从仕也。」从之。 
绍熙五年九月十四日，明堂赦：「勘会初官不曾铨试，其间有年及五十以上，并因功赏特补文学、已经注权官一任回、年及五十以上，并令吏部长贰铨量，权与放行参部，注残零阙一次。」自后郊祀、明堂大礼赦亦如之。 
同日，赦：「勘会初官依条年四十、铨试不中、注残零阙之人，如一任回，应有恩赏恩例，许收使一次。」自后郊祀、明堂大礼赦亦如之。 
庆元元年三月二十五日，臣僚言：「臣近者差充类试监试官，因见有关防〔未〕尽他日合行措置事件：一、访闻代名就试之人，自入都门，已代其身，书铺保官皆不知也。既中之后，帘试注拟，亦是代身。及他时之官，始是正身。至罢官到部，别移书铺，则其迹泯矣。今欲乞令书铺具见在铺铨试中人姓名，申部照证。如后来移铺，则令前来书铺识认。如有差异，即与从条坐罪，庶息代身之弊。一、寻常铨试，第一场系在帘前，逐保令书铺识认。至第二场，则不复至帘前，止将试卷缚在试案上。缘就试人多是移案，坐次难寻。乞今后逐场令保头赴帘前请领卷子，分给同保之人，并申严搬移之法，庶息此弊。一、誊录人系于临安府转运司差拨贴司，其人多是避免入院，雇募顽猾曾经作过之人抵替，兼恐损坏试卷，通同里外作弊。乞今后须要正身，仍封臂书其姓名，差手分一名管押入院。如有 
      
改换差误，即将手分并代名人重作行遣。一、誊录官多差在部选人，而监中门则是临安府通判，是致誊录吏辈全无忌惮。乞今后通判专监誊录，却差职官充监中门，庶几轻重得宜，可以无弊。」从之。 
十月五日，臣僚言：「窃谓官冗之弊，莫甚于今日，而初官为尤甚。凡一阙而三四人共之，需次至八九年之久。良由入仕之源不清，伪滥者众，故贤愚有同滞之孍。国家每岁春铨，任子率二人而取一，选至优也。使所取皆得其人，则位无虚授，何患官冗。比年以来，世禄子弟不务力学，但以货取，假手传义，冒名入试，至有全不识字而侥冒中选者。异时使之临政，不能书判，则委之吏手，必为民害。窃见特奏名进士殿试，元系二人取一名。顷因议者谓入仕冗滥，请增为三。孝宗慨然从之，由是所取颇精。欲乞自今任子自来年为始，铨试亦以三人取一。姑以三年为率，俟其艺业稍精，则复旧制。庶几任子皆知勉学，而无货取之私。异时从政，且有得人之 ，官冗之弊，可以少革。」从之。 
二年二月二十七日，吏部言：「每年铨试，于二月二十五日锁院。如遇省试年分，依指挥展至五月二十五日，更不申展。窃见国子监申，混补用四月十五日锁院。照得干道八年大学混补，系于六月内附铨试一处锁院。所有今来铨试出官，缘今年系谅闇牓，恐有合就试之人，委是相妨。乞照逐举省试年分，依绍熙四年用 
      
六月十日锁院。」从之。 
六月十三日，诏：「进士第五甲并恩科人铨试，照旧法两人取放一名，余并照近降指挥施行。」先是 赐同进士出身李大有等陈乞：「窃见臣僚奏请以任子艺业未精，权将铨试三人取一人，于有出身人难以雷例施行雷例：「雷」字疑误。。」都司拟到进士第五甲系曾过省及特奏名老于场屋之人，即与其它宗室推恩并任子不同，故有是命。 
九月二日，宰执进呈京镗等奏：「内批太皇太后侄孙、通直郎吴铨，用其兄钧例，添差转运司属官差遣。以通直郎而得属官，不为过当。但此人未经铨试，昨来吴钧乃在未严铨试之前，今来吴(钧)[铨]乃在指挥之后，恐于铨法有碍。」上曰：「既碍铨法，不若已之。」 
三年十月六日，宰执进呈内批婕妤杨氏亲侄、承节郎杨谷等差充合门看班祗候。京镗等奏：「两人未曾呈试，莫若候来春试中而后与，庶不碍法。」上曰：「未呈试，于法有碍。」遂已。 
四年二月三日，吏部侍郎谢源明言：「乞遵用孝宗隆兴之诏，铨试十八而取五，诚为中制。若代笔、传义、挟书，照累降指挥禁止。所有宗室铨试，亦依此施行。」诏依，自庆元四年为始。 
六年闰二月三日，臣僚言：「吏部每岁一铨，荫补子弟各召保官二员，然后收试。其中选者，实时帘引，再引再中然后参部注授。若使人人务学，下笔能文，铨试之名，是其自取，则学优而仕，驯致通显。今则不然，每遇就试，即拥高赀而来，经营书铺等人 
      
代身代笔，安然中选。前后约束非不严切，犯者或至失官。此风既久，渐不可革。窃见所在士人应乡贡、漕司、进士举及就铺到省人，并是本贯节次勘会保明，申州、申漕、申监、申部，其间亦有召保官者。盖缘就试之人，惟本贯知之最详。今荫补子弟受父祖世赏，居乡亦久，贤否优劣，人所共知。及其就铨，不责以本贯保明，反就此间书铺求保。及其引试，却关(集)[书]铺使之识认正身，是何切切于士子，而阔略于命士 乞今后应赴铨试人，须经本贯州县先次勘会，保明指实，并召本等官两员委保正身，堪赴铨试，结罪保明申部，方许收试。其随侍在京任人，亦仰于随侍去处，如前召保施行。兼虑州县保员不多，拘于五次作保之限，乞特许七次，庶几保员稍宽，免有沮格。」从之。 
嘉泰元年正月二十日，臣僚言：「臣尝具奏，欲将日后就铨试人各经本贯保明，并从本贯就取试人亲书家状连申，以凭将来比对字迹，免有代笔之患。去年明堂，臣僚合该奏补，其诸州保明文字到部，或有先后。兼大礼以后，假故颇多，奏钞亦有迟缓。尚有合该奏补人，亲身在部，伺候至今，未得绫纸者；亦有随侍远方，或居在远郡，伺候绫纸未到，一面起离前来待试者。似此之类，各未有绫纸可照。若听其迂回保明，则其间远郡必有赴试不及之人。今取试期尚有四十余日，乞将庆元六年该遇明堂大礼奏补，合赴今年铨试之人， 
      
续得绫纸，未能经本贯保明者，且许就所在州军陈乞辩验，如委是去本贯稍远，仰实时批书保官印纸，就取亲书家状，保明连申一次。其当年大礼以前应系补官就试，或已经试下再来就试人，并照已降指挥及亲书家状连申一节事理施行。仍令吏部疾速遍牒合属去处，及出文牒晓示。」诏今后如遇大礼年分，合赴次年铨试之人，吏部前期捡举，行下所在州军，照此施行。 
