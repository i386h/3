<!-- { "loadSidebar": true } -->
十八日，臣僚上言：「窃见监司提案一路，事干州县法令之当检察者，其目不一。每遇按行，指摘点检，多不过数事。前期移文，号为刷牒，官吏承报，必预为备，而文之所不载者曾不加省，故吏或因循，寖多旷失，实由检案之不严也。欲乞明诏部使者，巡按所至，各具所隶事目，不以巨细，临时摘取点检，不得预行刷牒。州县既莫知所备，则必事为之戒，当使庶务毕举，罔有阙遗矣。」诏依。 
十二月十五日，诏监司、郡守遵依累降御笔指挥，并三年成任。今后通判准此。 
三年八月二十八日，诏监司、郡守未满三年，并遵依累降指挥，不得非时替移。虽奉特旨，令三省执奏。 
九月一日，臣僚言：「四海之广，所与共治者在守、令，而监司刺举之官也。近岁以来，任非其人，背公自营、倚令扰民者比比皆是，惟以附托权势为计，委之营缉田产，制造器用，侵用公钱，须索诛求，靡有艺极。甚则假托气焰，强市横敛。乞自今有敢蹈袭抵犯，重立典刑，令御史台及廉访使者觉察按治。设被委之者，并以枉法自盗论，知而不案与同罪。」 
十一月二十二日，手诏：「重惟赋政于外，俾德泽下究，实赖外台。顷有弛慢骄处者，亦足汰黜，变而通之，朕心庶几焉。自今应于政无补、于民弗便若蠹邦财、害实利者，监司、郡守悉以上闻，务 
      
从宽恤。如观望顾避，方命怀奸，倚法以削，朕当与众共弃，罚不尔私。」 
四年二月二十四日，诏：「监司、知、通自熙丰行(宫)[官]制后，例替成资，可并遵依旧制。其治绩显著及专委勾当、合满三年或令再任者，自依专降指挥。」 
十二月九日，刑部言：「增修诸转运、提点刑狱岁以所部州县量地远近互分定，岁终巡遍。提点刑狱仍二年，提举常平一年一 ，并次年正月具已巡所至月日申尚书省。以上巡未偏而移罢者，至次年岁首新官未到，即见任官春季巡毕。」诏依。 
十日，臣僚言：「乞诏诸路监司未经上殿者，虽从外移，并令赴阙引对，方得之官。庶几阘茸老疾者无所容，而真贤实能率职 力，足以(即)[仰]副为官择人之意。」从之。 
六年五月二十七日，中书省言：「勘会初除监司合上殿人，其见阙官去处，初除人未有指挥。」诏今后就外初除监司人，如系见阙官去处，候任满日上殿，申明行下。 
十二月十九日，诏：「监司审择县令，委有治绩，连衔保奏。每路不得过三人，召赴都堂，审察录用。如人材卓异，可备除擢，取旨引对。」以言者论县令虽有审察之法，未闻褒擢，故有是诏。 
七年六月十二日，手诏：「中都裁押冗滥，立为经常简易之制，事协于至公，法稽于成宪。百司庶府，惟动丕应，罔不是乎遵扬，继述之意，庶无愧于前人。夫京师诸夏之本，惠中国而绥四方之道也。承平日久，法令明具。可遵而不可失，而侥幸苟且 
      
之徒，习尚弗虔，为便文自营之计；民繁物阜，可安而不可扰，而贪贱刻薄之吏，侵渔不已，为丰殖黩货之资。甚者托言公上以紊贡入之常，贿赂要权以图进取之策。浮靡相先，费出无艺，流弊滋久，上下相蒙。虽明示劝惩，申颁诏令，而监司、州郡恬不加恤，然则国用安得不屈，民力安得不匮哉!帅臣、监司各条具所部无名之费、不急之务以闻。」 
高宗建炎元年五月一日赦：「应诸路帅守、监司，许依例进贡推恩。其因金人及盗贼曾失守或逃避之人，不许进贡。」 
十二月六日，诏诸路监司：「应曾烧劫州县，并躬亲巡历，一岁再遍。所至具月日申尚书省。仍开坐所措置过事，尚书省类聚，考其当否而为之升黜。」从臣僚之请也。 
二年八月十七日，朝散大夫、充秘阁修撰、新差同提领措置行在茶盐司徐公裕言：「契勘提领官二员，内梁扬祖系发运使兼领，前官杨渊乃工部员外郎，系第二等奉使同领。以上逐官应干事件，各有本职任条法外，今来公裕系是正除上件官，所有服色、序位、刺举、请给、人从等，并未曾有立定指挥。」诏并依发运副使条法施行，内举官减三分之一。 
三年二月十八日，知平江府汤东野言：「元丰、政和令节文，诸发运、监司因点检或议公事，许受酒食。其巡历所至，薪炭、油烛、酒食，并依例听受。续准宣和二年御笔，每岁巡历所部，并一出周遍。即有故复出者，不得再受所过州县酒 
      
食、供馈。今军兴之际，调发紧急，百须应办，巡历不常，又非平日无事之比，难以指定岁终巡遍之限。倘使区区往来道路之间，供给所入不足以偿所费，而又廨宇所在，合得供给，例皆微薄。见今物价踊贵，既不足以糊口，又使更营道路之费，深恐未称朝廷所以委寄部使者之意。欲并依元丰、政和条令施行。」诏权依所乞。 
三月二日，诏：「监司缘事擅置官属，理当重寘典宪，为累经赦宥，特免行遣。其所差官并罢。今后更敢擅自差置者，差与被受官并徒三年，所在官司不得放行请给。」 
四月十二日，诏：「诸路州军除添差宗室归朝官存留外，余并日下减罢。监司属官依此施行。其江东路经制司属官日下减罢，所有职事并今安抚司属官兼领。」 
九月十七日，诏：「诸路监司今后差官属出干事，不得差待阙官。如辄差，其元差官司及被差官各徒二年，不以去官、赦降原减。」 
十月一日，臣僚言：「自宣和以来，至今为州县之害者，赃吏是也。赃吏不除，民无安靖之理。欲乞立法，应按察官自通判至监司，每半年具发擿过赃吏若干人，并籍记姓名，以为殿最。或当劾而不劾，致因他事暴闻者，其不劾之官并重行贬黜。」诏每年一次，令诸监司按察官具发擿过赃吏姓名申尚书省置籍。 
四年二月二十三日德音：「应军民疾苦或刑政未便事件，仰监司采访闻奏。」 
六月三十日，诏：「应监司巡历去处，除合得供给外，辄 
      
以米曲价钱于所部公使库买酒，缘本司职事于所在州取者非。入己者以自盗论，不入者以坐赃论。」 
十月四日，诏：「应监司被旨体究公事，如敢迁延观望及循情灭裂，令御史台弹奏，重寘典宪。」 
绍兴元年正月一日德音：「方今州县积弊，百姓疾苦，朝廷无由尽知。今令诸路监司及郡守、县令，各据一路、一州、一县随所在合有可以罢行事件讲究条具，申尚书省。如实便国利民，当议褒赏。」 
五月二十五日御笔：「监司以侍从所荐县令不法，不即按劾，重寘典宪。」上以侍从荐县令，如将来犯赃则与同罪，若按发一人则并坐举者，监司必观望，有所不敢，故戒饬之。 
二年二月五日，臣僚言：「近叶梦得、李回、冯澥并以曾任执政，陈乞子侄为监司属官，至或创添窠阙与之。且监司属官并系堂除，若发运司则压通判，其余往往亦与诸州通判叙官。遇本司长官出，签厅实行其事，其权甚重，岂可轻畀未出官人!请收还梦得等三人已降指挥，令别陈乞合入差遣。其以前未曾出官经任堂除属官人，不以已未到任，并令放罢归部，别选历任三考以上、实有材能之人，以重其选。」从之。 
十八日，诏今后监司令三省取见本贯，不得除乡贯系本路人。 
九月二十八日，诏：「今后诸路监司及安抚等司属官，元额之外不得以军期为名辄行奏辟。及见任、罢任、待阙未出官人，并不许暂时虚作名目，差委出入。被差之人计俸坐赃，帅司、 
      
监司别行黜责。」 
十一月二十四日，诏：「应宽免诏旨，令诸路监司每季具所部州县施行实状上闻。其奉行周悉与夫苟简者，精加检察，为之赏罚。」 
三年三月十九日，新除淮南转运副使郭康伯言，先在扬州居住，有父母坟垄并产业，碍监司不许任本乡贯指挥。诏淮南系缘边去处，既非本贯，虽有坟垄，自不合避。 
二十六日，司封员外郎郑士彦言：「真宗即位之初，谓宰相曰：『天下物宜、民间利弊，惟转运使得以周知，当令更互赴阙，延见询访。』以今日论之，宜不止于转运使而已。若狱讼之繁简，茶盐之利病，舶货之低昂，鼓铸之多寡，各有司存。乞依祖宗彝训，应监司、提举官因事到行(任)[在]所，并令引对，不许免。除奏禀职事之外，凡可以救时济治者，悉许敷陈。」诏除两浙路外，余依奏。 
六月五日，工部侍郎李擢言：「愿择知州资序以上人充转运使、副与提点刑狱，第二任通判资序以上充转运判官、坑冶提点官，初任通判资序以上充茶盐、市舶提举官。若资序未及，则择尝历郎官、监司、郡守行治有称者充其选。」诏令三省常切遵守。 
五年闰二月十九日，诏：「诸路监司属官，除转运司主管帐司、提刑检法官外，余并堂除。内两浙转运司催促籴买官减一员，往来催促 刷起发行在米斛官二员并罢，仍并差令录以上资序曾经任人。」 
三月八日，诏：「应诸路监司取会州县，三经究治不报，住滞人吏杖一百 
      
勒停，当职官申尚书省取旨。」 
六(月)[年]二月四日，神武副军都统制岳飞言：将复襄阳府路，未曾差置监司，许置监司一员兼领诸司事务。 
九月十四日，勘会诸路监司举本路安抚大使司、宣抚司行移并用申状，(令)[今]四川转运使李迨系龙图阁直学士，其与四川安抚制置大使司及川陕宣抚司行移，未有指挥。诏并用申状，书检不系衔。 
十二月十八日，诏：「监司、守贰，委寄非轻，除授非人，百姓受弊。比年员多阙少，致有除代数政去处。尚虑选择失当，其间不无望实未副之人，可令中书省开具已除监司、守贰职位、姓名，送中书后省、御史台照会。仍令今后遇阙到前半年，取索以次待阙官出身、历任脚色，并加铨量。如有不可任用之人，具诣实闻奏，与改作自陈宫观。」 
七年五月二十六日，中书门下省言：「诸路监司系通治一路，祖宗法即不避本贯。」诏监司除授依祖宗法施行，内本贯系置司州军者，即行回避。 
闰十月二十九日，右正言李谊言：「今后除授监司不以本贯人，其见任并已差下人，乞与邻路两易其任，庶几公道稍开，私门稍塞。」从之。继而中书门下省勘会，福建转运叶宗谔、提举两浙市舶章蔺、提举浙西茶盐章茇并碍本贯。诏叶宗谔改为江西漕运使替徐林，章蔺改为提举广南市舶替黄大名，并成资阙，提举浙西茶盐章茇与提举江东茶盐徐康两易其任。 
八年正月二十一日，诏： 
      
「今后诸路监司、知、通，提举坑冶、茶盐、市舶、(当)[常]平主管官，除代不得过一员。监司属官、诸州教授除代不得过二员。」 
