<!-- { "loadSidebar": true } -->
二年二月十日，诏将作监修建北郊帷宫望祭殿。《续会要》：元佑二年九月二日，熙河路经略总管司擒西蕃大酋领鬼章以献，诏差左谏议大夫孔文仲奏告永裕陵。鬼章乃董毡之将，桀黠有谋，诸羌畏服之。自蹈白城之役，神考每欲平(珍)[殄]，至是窃入洮州，诸将怀先朝恩德，士卒争奋，遂擒之，槛车以献。诏奏告裕陵。 
      
绍圣二年六月一日，诏以增上神宗皇帝徽号，命门下侍郎安焘奏告天地、宗庙、社稷。二日，学士院言：「增上神宗皇帝徽号，将以七月十四日遣官诣永裕陵奏告。故事，告陵当用祝文，今尚循元佑格用表，非是，望仍元丰故事。」从之。先是，中书省签改学士院格，御札降：「奏告诸陵，已依祖宗故事，而降诞皇子及他告谢，尚未厘正。」至是遂尽复。三年十月二十六日，以皇后孟氏废(君)[居]瑶华宫，差官奏告天地、宗庙、社稷、宫观。五年四月八日，以将受传国宝，命近臣奏告天地、宗庙、社稷。元符二年五月二十一日，泾原路进筑南牟会新城为西安州军毕工，遣官奏告太庙、永裕陵。上谓辅臣曰：「开(佑)〔拓〕疆土，列置城寨，一二年尽有横山之地，西夏由是衰弱，惶怖请命。神宗之功昭矣!」八月五日，以皇子茂生，差官奏告天地、宗庙、社稷、诸陵。二十六日，以城西安州及五路进筑就绪，命皇弟端王奏告太庙。十月九日，以收复青唐，置湟州、鄯州，命近臣奏告太庙、社稷、诸陵。三年四月一日，太阳亏，遣官奏告太社。二十三日，以皇太子生，命辅臣奏告天地，宗室奏告太庙，侍从官奏告社稷、高禖，又令吏部差官奏告诸陵。自是，皇子生皆遣官奏告如礼。六月十六日，以复元佑皇后，差官奏告天地、宗庙、社稷、宫观。 
徽(宫)[宗]崇宁二年三月六日，太常少卿席旦言：「本寺见用《元佑祀仪》，自元丰元年被旨编修，至元佑三年而书成。恭惟神宗制礼作乐，以贻万世，且诏有司讲求奉祀礼文而修饰之。其每岁常祀，上自昊天，下逮七祀，其事有制，其名有义，其容有度，其物有数，其疏数有节，其设饰有文。其书不获成于元丰之时，皆尝讨寻案牍，以年月寝远，往往不全。今略加检会，见用《祀仪》内有漏落及有增损事节，未经修入改正者甚多。望下本寺，将《元佑祀仪》与增损漏落事件，许令本寺官属重加讨论看详，修载成书。仍乞以《崇宁祀仪》为名，庶昭神考制作之盛，以广陛下继述之志。」从之。《崇宁祀仪》不见书成年月。 
十二月十一〔日〕，诏：「景灵宫、太庙、郊坛登歌不兼设锺磬，并依元丰旧
      
制。」先是元符元年十一月，已诏登歌依元丰四年指挥，不设锺磬。建中靖国元年，郊庙登歌复兼用之。至是，以礼部、太常寺申请，故有是诏。 
四年八月二十一日，诏：「天地、宗庙、社稷、百神之祠，所有御封香、青词、表祝，自来止使臣取降及执事人赍往，未至严洁。宜令有司制造朱红匣并檐床共十二事，覆以黄帊、油帊，锦帽、锦络缝、紫宽衫四十八事，均送入内内侍省、学士院、秘书省。仍造两幅黄绢袷帊五十按下文又有黄绢袷帊，疑有误。，铜香合二百具，方二尺五寸，黄绢袷帊二百条，付入内内侍省。制朱红小匣二十，付学士院秘书省。自今祝版及青词、表文既进，降出，即置于匣，亲事官四人服所给锦帽等奉至祠所。皇城司每半年差亲事十八人，内节级二人，分于学士院、入内内侍省檐擎御封香、青词、表祝。」 
五年十一月二十八日，礼部、太常寺言：「准令，诸坛置守坛户洒埽除治，大祠二人，中、小祠一人。所有南郊及雩祀上帝、北郊皇地祇坛壝三重，亦止二人，请各增为六人。余大、中祠坛各增为四人。」从之。 
大观元年七月十七日，资政殿学士郑居中言：「窃以国家祈报社稷，崇奉先圣，上自京师，下逮郡邑，以春秋上丁社日行事。然太社、太学，献官、祝、礼皆法服，至于郡邑，则用常服。欲命有司降祭服于州郡，俾凡祭祀，各服其服，以尽事神之仪。」诏以衣服制度颁之州郡自制，敝则听其改造，庶简而易成。 
二年八月十九日，诏：「礼 
      
以序人伦，为卑尊后先之等，以(辩)[辨]上下。故知礼之序，然后可以制礼。礼坏久矣，失后先之序，无复统纪。考于周书，其制具在。以禋祀祀昊天上帝，以实柴祀日月(晨星)[星辰]，以槱燎祀司中、司命、风师、雨师，以血祭祭社稷、五祀、五岳，以狸沈祭山林川泽，以 辜祭四方百物，以肆献祼享先王。与禴祠烝尝，为吉礼之事，而冠不在焉，盖先天而后人，为礼之序，不可踰也。今以义起于千载废阙之后，不追述先王制作之原，以冠为吉礼之首，失先王之意远矣。可并改正，依周吉礼之制。」 
十一月十五日，兵部尚书、议礼局详议官薛昂奏：「有司所用礼器，如尊、爵、簠、簋之类，与士大夫家所藏古器不同。盖古器多出于墟墓之间，无虑千数百年，其间〔制〕作，必有所受，非伪为也。传曰『礼失则求野』，今朝廷欲订正礼文，则苟可以备稽考者，宜博访而取资焉。欲乞下州县，委守令访问士大夫或民间，有蓄藏古礼器者，遣人即其家图其形(制)[制]，送议礼局。」从之。 
四年四月二十八日，议礼局言：「臣等闻，古之祭祀，必七日戒、三日斋。戒者，防其德，然后可以交于神明，所以斋则见其所为斋者。有能一日尽其诚于此，则可以承祭祀矣。必期以十日者何也 人之精神，动而难静，非俟之以久，则夜气之所息不足以胜旦昼之所为。今夫自甲至癸，日一周也；五行刚柔，气一成也。《周官 太宰》：『祀五帝，则前期十日，帅执事而卜日，遂戒。』谓散斋 
      
七日、致斋三日也。秦变古法，改用三日。汉则天地七日，宗庙五日，魏晋因之。唐则大祀七日。虽多寡不同，皆非先王之制。欲乞明诏有司，应郊庙大祭祀，皆前期十日而戒，散斋(十)[七]日以定之，致斋三日以斋之，以应典礼。」手诏曰：「祭祀虽有不同，而其斋明致一，以交神明，不可异也，宜依所奏。」 
又言：「按《周官》：『凡以神仕者，掌三辰之法，以犹鬼、神、祇之居，辨其名物。』释者曰：居谓坐也，凡郊之布座，皆有明法焉。夫神、鬼、祇各有居，以辨其名物，则若今之神位版是也。昔祖宗接五代礼废之后，每遇大礼，至或以纸书神号，而以饭帖于版者。逮乎治具日修，礼文日焕，而版位始以朱漆金字，稍稍严洁。臣等犹以为未尽也。谨按《周礼 职金》：『旅于上帝，则共其金版。享诸侯亦如之。』盖旅上帝，非一帝也，享诸侯，非一侯也，故必有版，以辨其名与位焉。而版必以金为之者，盖礼之大者，莫过乎事上帝与享宾客，所以极其严洁，而不敢忽也。伏请凡祀昊天上帝、皇地祇、五方上帝、神州地祇、大明、夜明，与配神之帝，皆以黄金饰木为神位版，镂青为字。其余则用朱漆金字，以是为尊卑之差。」 
又言：「按《周官 大宗伯》『凡祀大神、享大鬼、祭大示，诏大号。』说者〔曰〕，诏大号者，谓大宗伯告太祝出祝辞也。」又(言)《礼记 礼运》曰『作其祝号』，说者谓祝为主人享人神辞也。古先圣王严恭祀事，以谓交三灵而通之者，莫重乎此，故其辞，太祝作 
      
之，大宗伯诏之。至后世始相沿袭，其所谓『诏大号』『作祝号』者废矣。且以宗庙言之，曰『晷度环周，岁序云及，永怀追慕，伏增远感』者，唐开元禘夆之辞也；曰『晷运环周，岁序云及，永怀追慕，伏增远感』者，本朝开宝禘夆之祝辞也；曰『晷度环周，岁序云及，永言追慕，伏增远感』者，崇宁禘夆之祝辞也。夫册祝以交神明，而循岁习传，恐非古者严恭祀事之意。况因太平盛时，陛下恭承先志，以制大礼，其册祝岂可因旧而弗改乎 臣等欲乞特诏儒臣，分撰以成一代之典。」 
又言：「按《春秋传》曰：『祝史正辞信也。』盖祭祀以诚意为主，诚意不可尽见，则达之于言辞。先王先成民而后致力于神，则必着之话言，而立之祝史之官，陈情荐信，以告于神明。祝史既择精爽不携贰者为之，又有方册以备谬误。自百名以上则书之策，不满百名则书之方，临事执读，以号诏于天地之间。所谓民力普存，三时不害，上下嘉德之意，得以昭格幽明，交通神人，其事不亦重乎!自魏以后，郊祀有祝文，无策文，晋宋因之，并用祝版。唐则随文之多少、名之疏密，为大小长短之制，及所用之木，亦有意义。今祠祭祝版皆以梌木为之，未合古制。乞依唐制，以梓楸木充。」 
又言：「《祭法》曰：『燔柴于泰坛，祭天(地)[也]；瘗埋于泰折，祭地也。』诸儒皆以谓，祭天即南郊所祀感生之帝，祭地即北郊所祭神州之神。历代崇奉，以为天地大祠，故牲以茧栗，席以槁 
      
鞂，器以陶匏，其仪必与昊天上帝、皇地祇等。今太常祠感生帝、神州地祇仪注，牲用茧栗，席用槁鞂，已合古礼，而所用之器与宗庙同，则为非称。伏请自今祠感生帝、神州地祇，并用陶匏。」 
又言：「《周礼》大司乐之职：『分乐而序之，以祭以祀。乃奏黄锺，歌大吕，舞《云门》，以祀天神；乃奏太簇，歌应锺，舞《咸池》，以祭地祇。』郑康成谓：天神者，祭受命之帝于南郊；地祇者，祭神州之神于北郊也。按今国朝郊祀仪注：皇帝亲祠，则设宫架、登歌，用文武二舞。其有司行事，唯祀昊天上帝、皇地祇及明堂、雩祀、祈谷，皆如亲祠之仪。其感生帝、神州地祇，国家崇奉为大祠，以僖祖、太宗配侑，而有司行事，不设宫架、二舞，殊失所以尊祖侑神作主之意。伏请常祀感生帝、神州地祇，皆设宫架、二舞，庶几尊事神祇祖宗，名物皆称。」并从之。 
二十九日，议礼局言：「牙盘上食，非古也。唐天宝之末，韦彤等据经而议，谓亵味多品，不可交于神明，欲罢去之。乞祭惟藉以席，不用牙盘。」从之。 
又言：「国家崇奉赤帝为感生帝，以僖祖配侑，与迎气之礼不同，尊异之也。而乃祀于立夏迎气之坛，甚不称所以尊异之意。请于南郊别立感生帝坛，依赤帝高广之制。」从之。 
七月十三日，诏：「近闻祠祭所多不肃静，有违誓戒，甚失严奉之意。宜令太常寺常切检察，务要严肃，不得喧渎。」 
政和二年八月二十四日，太常寺言：「宗庙、太社、太稷并为大祠。今太 
      
