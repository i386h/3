<!-- { "loadSidebar": true } -->
数目，今照得止有魏千运一名体例。今参酌，将来若有上节到阙或回程身亡之人，欲赐银二百两。如未到阙，在沿路身死，欲依魏千运体例，止赐六百两。其中节人比附上节减半，给银三百两。下节人却比府中节减半，给银一百五十两。」〔诏〕依。所有中、下节人沿路及到阙合给例物，并依前项本所条例支给。
二十年五月二十六日，尚书省言：「使人往回渡江，不测值风，窃虑拘于排日程顿，济渡不便。」诏今后使人渡江值风，不拘所定日分，候济渡，却令兼程进发。

十月八日，诏：「今后入国使、副令常切钤束三节人从，不管与北界承应等人相等作闹，虑失国体。以三人为保，如有违犯之人，仰国信所差指挥使等觉察，候回日具姓名申所闻奏。」

十二月十八日，诏使人到阙，赤岸等处锡宴，其排办供须不及经过州府，甚非朝廷抚劳远人之意。可行下临安府并赐御筵等官，今后须管躬亲行(事)视，并要排设丰洁，不得减克料例。仍令国信所主管官依条抽阅点检，如稍有灭裂，具事因申尚书省，应干主办官吏等重寘于法。」

二十二年六月一日，主管往来国信所言：「今重别参酌到大金都管、上节到阙未回程身死支赐，欲都管锡银五百两，上节赐银四百两。其都管、上节沿路到阙应合给例物并赐。所有支赐银，如到阙下，左藏库支供，令馆伴使、副给赐；沿路下转运司应副，令接送伴使、副给(使)[赐]，

      
并作朝廷意度。其中、下节支赐银等，并依绍兴十九年十一月已降指挥施行。所有三节人孝赠钱绢，缘已有支赐银，今后依近降指挥，更不支给。」从之。
二十四年十二月十八日，上宣谕(输)辅臣曰：「大金人使将到，并接送伴等一行，应牵挽人夫闻多未尝支破钱米，或值雪寒，不无冻馁，有至死者，深可悯恻。令所差州军依已降指挥优加存恤，无令少有失所。如违，在内令御史台觉察，在外转运司按劾。」

二十五年十二月二十四日，工部侍郎丁娄明等言：「被旨差充接伴使、副，陛辞日令措置淮南打冻、牵挽人兵，毋令失所，已具奏闻。如遇河冻，乞将打冻及牵挽人逐日分作三番轮替。如遇交番，即预先犒设酒肉蒸糊，令饱暖方得上船。乞下淮南转运司，每遇河冻年分，即于系省钱内支破三百贯，充应上项使用。浙西路亦乞依此。」从之。

二十六年十二月二十六日，诏：「大金使人赴阙，接、送、馆伴诸官司应差祗应人姓名如有犯大金名讳旻、晟、干、亮四字并同音，及军民人面上刺有避忌字，并不许差赴使人前祗应。虽不系使人前祗应人，如有似此刺字犯讳者，仰所属权暂回避。」

二十八年十二月二十五日，国信所言：「自来使人朝见，礼物、檐(妆)[ ]、鞍马于紫宸殿门以西至过道门外一带陈列，候入殿进呈。今来使人经由新路入皇城南门，若依旧陈设，有碍馆伴使人等下马及入殿班路。

      
除国书合依旧在紫宸殿门上，其余礼物、檐 等，欲乞于紫宸殿门内两壁陈列，庶无妨碍及使人应入内经由上下马去处。」诏大金使、副体宰相上下马，及于丽正门外西廊从北第一至第三间为待漏幕次。余从之。
二十九年二月五日，诏：「年例接送北使，浙路牵挽人夫素无支请，昼夜暴露，或至(嬴)[羸]乏。可委两浙运司，自今遇接送，每船预给米二石。或遇阻风及大寒极暑，令各于人夫具牵挽人姓名，各日支米二升炊饭俵散。候接送毕，具数申所属出豁。」

十九日，国信所言：「每遇大金使人到驿告觅物色，自来止据排办骑御马直一面于本府取索供纳，至晚开具告觅物色申所照会，似此无以关防。欲乞今后遇有告觅物色，专差通事、指使应各一名在位次门外置历逐一抄转，赴所书勘结押，至夜令排办官具日下的实告觅过物色申所参照。」从之。

同日，国信所言：「大金使人在驿打造银器，自来系通事承领，分付排办骑御马直，依例一面计会本府书手、铺户取索造作，径赴通事处交割，遂致银料出豁不明。欲自今每遇转出打造银器，委当管通事具名数申所，行下排办使臣，(收)[取]索银料应副。候交纳了当，开具用过银数报所属出豁。」从之。

五月五日，诏：「大金贺生辰使人王可道等到阙，(尤)[左]都管为病，两浙转运司差到管船使臣二人，更不经由馆伴使、副等，径行呼索临安府卧轿应付

      
入门。仰本司将逐人依条施行。仍钤束自今后所差人，如遇使臣呼索告觅，须管计会所属馆伴、送伴等官司讫，方许遵行。如违，以违制论。」
十四日，国信所言：「在京日，都亭驿俯近皇城外廊，火禁严切。今来本驿亦与皇城相近，况系安泊使人去处，兼见收贮在京案牍及官物浩澣，事体至重。欲乞遇使人在驿，除合停留灯火官司许行在留委监驿使臣同提点监门常切巡觑照管，仍置历拘籍，所有其余不合留灯火去处，并令本驿禁止施行。」诏非使人在驿，国信所除遇检照案牍、书写紧急文字许权暂关灯，用毕实时打熄，余并禁止。

六月四日，国信所言：「本所被旨，奉使大金所有行移文字，除申朝廷合用公状外，其余去处依例合用札子。」从之。

三十年正月十八日，诏：「去年以来去年：疑当作「比年。」，使命往还，淮南州郡如有买过人户诸般物色不支价钱及有亏价，令人户赴本所陈诉，具姓名闻奏。」

二月二十一日，国信所言：「准御宝批，随使、副下节额二人，听御前差，今后改充中节。」从之。

三月二日，知临安府钱端礼言：「本府排办国信，多缘阙乏钱物，临期于行铺收买物色，过期则不支价钱，致使行户失业。自绍兴二十八年以后，未还铺户国信等买物钱二万九千四百八十余贯，若更岁月渐久，人户无缘请领。照应本府(级)[缘]去年拣汰将兵，见今按月将拣汰人料钱并折粮米钱四千五百余贯赴左

      
藏库送纳，欲望自三月以后，将欠铺户钱数截拨上件窠名，尽数当官支还。」从之。
四月十一日，诏差亲从四十人，充人使到阙都亭驿充代剩员使人位看房等祗应。令皇城司于使人过界前半月交割，事毕日发遣，今后准此。

十二月二日，臣寮言：「每岁接送伴使副所差将校军兵三十余人，每名起发借请及沿路批券再借用缗钱无虑百余。又皆乌合，无甚顾藉，影带商货，避免官征。」诏使、副各差将校一十三人、军兵七人。

五日，主管往来国信所言：「昨对境报到大金庙讳，其『旻』字项内有『文』字一字，今来贺正旦使虞允文有犯元报到讳内一字。」诏令虞允文权改名允。

三十一年七月十八日，臣寮言：「遣使金国，往来所有得语言率皆大事，往往先(照)不相照知，酬应之间，不无差舛，此为非便。每遇使回，有所受事，不载语录，诚为阙典。欲自今后奉使回程，各具所得之语，实具札子闻奏，降付三省、密院编录成册，不许泄漏。遇遣使命，则令通知前后事宜。如此则其知首尾，应荅之间无失词之患，可以专对。」从之。

三十二年四月十九日，国信所言：「本所旧额管指使祗应二十人，准备祗应五人，昨裁减，差置指使祗应一十人，准备二人。逐年轮番随从奉使入国，及差赴接送伴使副下，掌管引揖仪范，听审语录，并遇使人到阙，在驿祗应，全籍惯熟旧人。今来见管指使祗应二人、准备祗应二人，

      
到所日浅，未谙使事，其见阙指使祗应，若移文殿前司差拨，又是新人，窃虑生疏，难为倚仗。欲乞依已降指挥，从本所于殿前司踏逐曾经差入驿祗应人充填，及许依再留使臣例，拘收旧曾在所充指使祗应人填阙，请给等(上)[止]依权留指使体例施行。」诏依，今后准此。
孝宗隆兴元年八月十四日，主管往来国信所言：「依指(指)[挥]条具并省吏额，本所见管使臣二十一员，点检、通事、指使、传语使臣共二员，指使祗应一十员，欲并减半。」从之。

二年十二月二十一日，国信所言：「勘会已降指挥，将奉使金国传语、宣问意度，今后令国信所录白一本，候使、副赴都亭驿阅视日，主管官当面分付使、副遵执，仍取知委闻奏。昨奉金国上尊号，本所传旨陈诚之修写闻奏。所(在金)[有]今来金国贺生辰传语意度，遂具奏闻。」诏令洪适修写大金朝见日传语、宣问意度一本，赴国信所进呈。

干道元年正月二十四日，洪迈、张抡言：「接伴金国人使已到扬州，于泗州虹县北境虞姬墓界首取接，不发远迎状。两朝庙讳、御名，彼此不传；两朝皇帝圣躬万福，彼此免问；相见叙志，彼此稍前。三节(文)[人]公参尽冠服，接伴只着紫衫。上节先参，稍起，不还揖；中、下节则坐受其礼。旧例止曾与赐御筵，中使口宣人有敕，中使、北使相揖，各只依位。御筵劝酒，传语称圣恩隆厚。送私觌，彼此用日子。上件事理元系逐一往复议定，欲降付三

      
省、枢密院，札下主管往来国信所照会。如已差馆伴及日后接伴并赐御筵中使等，并令通知，庶免异同。」诏令李若川、张说照应，参酌施行。
二月二十四日，国信所言：「勘会金国国信使、副非晚到阙，访闻经由州县以准备应办物色为名，(遇)[过]有科取，欲令逐路监司严行戒约。兼人使经由州县，将医人、兽医、工匠、行铺户等人预期科差，显是搔扰。今后如有合用之人，令接送伴所报所属，临期据数和顾。所有赐宴更不用妓。」从之。

三月九日，中书门下省言：「提举修内司承受提辖刘庆袒状：今来人使赴阙，沿路御筵已承指挥用乐。其到阙合用乐人等，乞令临安府差拨，仍委本府承受官主管教习，令勒前钤辖教坊所人吏。并教坊省记到旧例，行人自起教日并赴教阅处教习，庶得应奉详熟。」从之。

二十四日，国信所言：「检准绍兴三十二年三月二十五日尚书省札子，馆伴使徐 、副使孟思恭奏：今来馆伴金国报(金)[登]宝位使人高忠建等，自接见至出驿，有更改到事一十三件。一、馆伴与北使初相见通状，彼此只用一张双衔。一、使、副相见，彼此只各就船同上轿摆定，入馆内并兼立。一、本所掌仪以下与北上、中节各不恭参。一、使副在驿，每遇过位，彼此只就设厅上对立相揖。一、使人入内，使、副于宫门内隔门各上下马。一、三节(入)[人]于皇城门外上下马。一、使人相朝见并意度、仪范，并系臣等与北

      
