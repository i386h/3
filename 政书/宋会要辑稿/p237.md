<!-- { "loadSidebar": true } -->
虎、蜼，而尊用太、山。阼阶之东设六罍，其三在西，以盛元酒；其三在东，以盛三酒。皆不屈不错也者，齐酒不以杂错为味故也。陈祭器之位盖如此。古者豆设于神席之前，今则设之于其右。古者俎设于豆东，今则有在豆前南，有在笾南者。古者笾设于敦南，今则在神座之右，与豆夹陈。古者敦设于俎南，今则簠簋在二俎之间。古者铏设于豆南，今则三铏列之如鼎足，在牙盘南，以笾豆夹之。古者大羹及庶羞皆在荐豆之北，今则一在铏南，一在笾左，一在户外之左。(右)[古]者尊彝在户东，以西为上，两两陈之，自北而南，今则在堂上前楹间陈之，自西而东。古者罍在堂下，所以酢诸臣，不敢与神灵共尊，今则列于彝尊之后。此皆讹舛，在所当正。至于堂上朝践之节，则尸席在户西，南面；主席在尸右，东面。其荐陈之序，则古天子、诸侯礼既不得而见，又《特牲》、《少牢》止有室中之事，然《公食大夫礼》及《少牢》推之，有可言者，曰：『宰夫自东房荐豆六，设于酱东，西上。韭菹以东，醓醢、昌本；昌本南麋臡；麋臡以西，菁菹、鹿臡。』是豆以西为上，而屈陈之也。韭菹在西，次东醓醢，次东昌本，次东麋臡。麋臡南菁菹，次西鹿臡，次西茅菹，次西鹿臡。《公食大夫》又曰：『士设俎于豆南，西上，牛、羊、豕、鱼在牛西西：原作「南」，据《仪礼 公食大夫礼》改。，腊、肠、胃亚之。』郑云：『不言，错俎尊也。』孔颖达以为牛俎在西，牛俎东羊俎，羊俎东豕俎。又牛俎南鱼俎，鱼俎东腊俎，腊俎东肠、胃俎。若东九俎，则鱼俎南鲜鱼俎，鲜鱼俎东有鲜腊俎，而肤俎为下。朝践所荐者，豚解为七体，所谓腥其俎也。室中所荐者，体解为十一体，所谓熟其殽也。其笾以《有司》言之，麷、蕡设于豆西，麷在东，蕡在西。设白、黑于初笾之南，白在西，黑在东，亦，以东为上。其形盐、膴、鲍、鱼鱐从可见也。黑之南，形盐，其西膴，膴南鲍，鲍东鱼鱐。堂上陈鼎之位，案《少牢礼》在东方，当序南于洗西，皆西面北上，匕皆加于鼎东祊。俎皆设于鼎西西肆，肵俎在北，亦西肆，不继鼎。若庙门外，则陈鼎于东方，各当其镬，而在镬之西，皆北面北上。臣等推《特牲》、《少牢》之意，而约以周天子之礼，谨图上二本，以同异是非，互相明别。所有室中、堂上筵几，及豆、铏、俎、簋、笾、之列，欲请据古考正其所实之物。虽已具别录，然恐于今有不可备者，乞参酌古礼，以时物品类相近者代之。如大夆， 庙之主会于祖庙，则笾、豆、俎、簋至多，恐室中不足以容，或乞量减其数，移之户外。」从〔之〕。 
五年四月二十日，又言：「太庙每室设豆笾十二，盖承唐显庆旧制，情文不称。乞从典礼，笾豆各用二十有六。」诏候庙制成日取旨。 
六月十九日，太常寺言：「《仪礼 特牲馈食礼》有配其筮尸之辞，止曰『适某皇祖某子』；《少(宰)[牢]馈食礼》有配其筮尸外祝辞，则曰『以某妃配某氏』。盖古者吉祭有配无配皆 
      
一尸而已。其始也，祝洗酌奠，奠于铏南，但有一爵。及主人献尸，主妇亚献，宾长三献，亦止一爵。崔灵恩广郑氏《周礼注》意，以为王享宗庙，凡九酌祼，朝践、馈食、衍尸各三献，诸臣为宾一献，而每献一爵。盖筵则同几，祝则同辞，食则共牢，俎豆之类皆不两陈。而犹奠副爵，于义无取。所有祀仪逐室奠副爵乞罢。其夆享别庙皇后，自如常礼。」从之。 
十月六日，尚书礼部言：「太常博士黄实言：『宗庙每遇祭享，埋币于西阶之东。其立班望瘗虽依旧仪，而殿后立班与殿下不同，其监祭立位正与殿室相背，于礼未顺。今后礼毕望瘗，并乞令监祭官于(搯)[鸰]西，与初献并奏告官等相对东向立，其太祝、奉礼郎立于(搯)[鸰]南，北向。」从之。 
七年六月十七日，又言：「亲祠太庙，祝册文云『谨以牺牲粢盛、嘉齐庶物，恭荐岁事』，宜并准《曲礼》备举牲币粢盛之号。」从之。 
二十五日，又言：「大礼誓戒，请以平明，左仆射誓文武官于明堂，右仆射誓宗室于太庙，以刑部尚书侍郎分 。」从之。 
八年八月十四日，详定郊庙奉祀礼文所言：「谨按《特牲馈食礼》，尸九饭，主人既衍尸，祝酌授尸，尸以酢主人。主人左执角，祭酒啐酒，进听嘏。《少牢馈食礼》，二佐食各取黍于一敦，上佐食抟之以授尸，尸执以命祝，祝受，以嘏于主人曰：『皇尸命工祝，承致多福无疆，于女孝孙，来女孝孙，使女受禄于天，宜稼于田，眉寿万年，勿替引之。』盖祝，将命接神者也。必命祝以嘏主人，何也 言神歆其祀，卑以长大之福，祝能传神之意，致之于主人耳。故曰『祝以孝报，嘏以慈告』。《诗 楚茨》说天子之礼，亦曰：『工祝致告，徂赉孝孙。』丁孚《汉仪》载东汉祠恭怀皇后嘏辞，令礼皇帝饮福，乃古之受嘏。而仪注则以内臣酌酒授侍中，侍中跪进，皆无所本。又按古者祝以啬黍嘏主人，然后释神之辞，其谓之(昨)[胙]者，正是尸与主人相答酢之俎。今独用胙，而无啬黍，则于礼为阙。所有明堂、南郊、太庙亲祠，饮福、酌酒、进虚爵，伏请改命太祝，仍仿《仪礼》佐食抟黍之说，命太官令取黍于簋，抟以授祝，祝受以豆，以嘏于皇帝。其嘏辞，缘近礼无尸，即更不用。」从之。 
哲宗元佑四年三月一日，监察御史王彭年言：「月朔、四孟、腊享太庙及奏告诸室， 臣执事循奉典礼，殚竭精恪，惟恐不严。其在交接神明之际，先则祼地，次则献爵，皆献官恭行之事。而瓒之实郁鬯，爵之实齐酒，今皆遣有司酌之。又以入于室，献官始受而祼献，且有司(践)[贱]隶安得亵近祼献之实，交于堂室之间 按《开元礼》，郁鬯、醴齐，惟亲祠，侍中赞酌之；遣官行事，则太尉亲酌之。《开宝礼》亦然，未闻一委之有司。望诏礼官、博士讨论故常，举酌酒奉爵之仪，称严祀钦奉之意。及郊坛诸祠酌酒奉爵礼文，皆请修定。」从之。 
七年九月十八日，诏：将来南郊前朝享太庙、 
      
景灵宫，并于阼阶上设皇帝行礼版位。 
绍圣元年七月十九日，诏罢太庙荐享牙盘食，并依元丰旧制。元佑七年八月十四日，从太常丞吕希纯等所请吕希纯：原作「吕纯希」，据《宋史》卷三三六本传乙。，乞遇荐享，除礼料外，乃用牙盘，而易其名曰荐羞，今复依元丰旧制。惟旧用副爵，从太常丞陈察所请，更名配爵云。 
二年六月二十一日，尚书礼院言：「今岁明堂，景灵宫、太庙行礼，皇帝版位当依已降指挥设于阼阶之上，仍欲依元丰礼文所详定，不设殿下小次。」诏太庙仍设小次，余从之。 
元符元年八月六日，三省言：「郊祀前朝享太庙，欲依例，逐室每俎(羞)[差]奉俎官一员，八室共差荐笾豆官一员。」从之。 
三年正月五日，诏差干当御药院郝随同修内司及宫闱令检视太庙室殿，有损漏去处，如法修造。先是太常少卿曾旼言太庙室内如楹桷之类损漏，故有是诏。 
四月二日，礼部、太常寺言：「按大礼式，亲祠太庙，俎不设肠胃，已合古礼；独(大)[犬]牲腥、熟皆设肠胃，于义未安。兼按《仪礼》，羊俎、豕俎皆有举肺一、祭肺三，今豕俎独不实肺，亦当详正。欲罢犬牲肠胃，止存离肺、刌肺，及豕俎设离肺一、刌肺三，于礼为当。」从之。继而太常礼院言，乞太庙祠事罢用犬牲。从之。 
三年八月十八日，徽宗即位，未改元。太常寺言：「太庙增哲宗皇帝一室，欲就旧殿十八间地基，止攒那作二十间修盖。」从之。 
十月二十六日，诏：太庙石室制度，依周制，赤为定。先是，修奉太庙司乞降太庙石室制度，太常寺言：乞依周制赤，去地六尺一寸安置石室，故有是诏。 
崇宁三年四月十一日，礼部言：「元丰元年亲祠太庙，不设小次于殿下。其后累大礼，皆太常寺临时申请。」诏设小次。 
四年三月十一日，复翼祖、宣祖庙，诏差礼部尚书徐铎充修奉使，增太庙，设为十室。铎卒，改差给事中王宁。 
二十一日，宗室士竞言：「太庙十室，而旧设馔幔七八间，不足以容祭器。请将来大礼，增为十间。」又翰林学士邓洵仁言：「大礼朝享太庙，设馔幔于东门外行事；及执事者引揖俎馔，经由禁卫，往来多不相续，或致稽滞。切见郊坛设于南壝门外，请太庙亦设于南神门外。」诏太常寺议，礼官言当如士竞等所请。皆从之。 
十二月八日，礼部、太常寺言：「太庙十室告迁帝后神主复还本室，合行奉安之礼。今比附参酌，依奉安景灵宫神御礼例，差宰相前一日早同行事官赴太庙宿斋，至日行奉安之礼。惟不用前期受誓戒、致斋，及亚、终献乐舞。」诏以十二月十六日奉安，差司空、尚书左仆射、兼门下侍郎蔡京，余皆从之。 
大观四年四月二十八日，议礼局言：「《周礼 司尊彝》，春祠、夏禴，祼用鸡彝、鸟彝，朝践用两牺尊，再献用两象尊。秋尝、冬烝，祼用斝彝、黄彝，朝献用两着尊，馈献用两壶尊。凡四时之间祀，追享、朝享，祼用虎彝、 
      
蜼彝，朝践用两太尊，再献用两山尊。今太庙仪注，春、夏用牺尊、象尊各二，秋、冬用着尊、壶尊各二，已应古义。又每享各用太尊二，则是以追享、朝享之尊施之于禴、祠、烝、尝矣，其为失礼明甚。伏请自今四时享太庙，不用太尊，以合《周礼》。」又言：「《礼记 郊特牲》曰『灌以圭璋』，用玉器也。《周礼 典瑞》『祼圭有瓒，以肆先王』，说者谓天地有礼神之玉，而无郁鬯；宗庙有郁鬯，而无礼神之玉。然则宗庙之玉，祼圭而已。圭瓒之制，以圭为祊，其长(赤)有二寸，黄金为勺，青金为外，朱中央。其容五升，其径八寸。其勺之鼻为龙头，所以出郁鬯也；其下有盘，其径一赤，所以承瓒也。今亲祠太庙以涂金银瓒，有司行事以铜瓒，其大小长短之制皆不如礼。伏请改造，以应古制。」又言：「牙盘上食非古也，其制始于唐天宝之末。韦彤等据经而议，谓亵味多品，不可交于神明，欲罢去之。本朝刊正礼文，祗若祠事，告朔有祭，而上食之礼固已不行，其得先王之制旨深矣。然今太庙祭享所〔用〕之器，犹设牙盘，是岂礼之意耶!《记》曰：『先王之荐可食也，而不可嗜也；宗庙之器可用也，而不可便其利也。』尊彝之制，鼎俎笾豆之式，圣人尚象，取成于四时阴阳之中，岂可以后世率意而造者杂乎其间哉!欲乞祭惟藉以席，不用牙盘。」并从之。 
