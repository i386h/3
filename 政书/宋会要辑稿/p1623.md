<!-- { "loadSidebar": true } -->
湖南北、江南东西、淮南、两浙、京东、京西路转运使副亲往本路诸州军监，取赦前见管杂犯、刺面不刺面配军，与逐州长吏、兵官同共取索配犯因依，勘会配到后有无违犯，看详拣选，就近体量移配。其广东西、荆湖南北、福建并移江浙州军，江南、两浙并移配淮南州军，淮南并移京东，京西亦与量移侧近州军牢城及本城无料钱军分。元不刺面人不得刺面，亦依此移配。元系广南、荆湖、福建配江北州军，即量移往近南州军，不得移过岭南及大江。仍相度大小州军合销人数均配。其年老病患者，看验委实不堪医治充役，予给公凭放停，递归本贯州县知在，系帐编管。元奉(宜)[宣]敕永不放停，及情理巨蠹，累行恶迹，搅扰州县，豪强欺压良善，恐吓钱物，并借词论诉不忤己事，伪造符印，或持杖惊劫，伤杀人命，及不受尊长教训、父母陈首人等，不得移配，亦不得以老患为名放停。其余杂犯人中少壮堪披带者，即押赴阙，送军头司拣选，分配诸军安排。如不愿量移及赴阙者，亦听从便，仍具分析闻奏，当量迁改军分。不得将赦后配及经赦已量移人一例拣选。自来选迁至威边骑射及本城有料钱人，相度本处合销执役数外，分配于事务多处州军一般军分诸杂差使。候了日，具析都数开坐，驿置以闻。」 
闰十月八日，三司盐铁判官萧律上言：「广州每岁押杂犯罪人配岭北、福建者，其数甚众，皆 
      
不计赦前后，但杖罪三次，悉不黥面徒配，又不给日食，所过縻以铁索，求丐口粮。苦痛如此，有恻行路。窃以远方之民鱼盐自给，纵犯笞杖，未为巨蠹，本因一时奏请，累经赦宥，未涤宿负。望除此 ，以惠遐陬。」诏自今犯徒并赦前二次、犯杖赦后五次者，委本州岛审度情理，移配岭北州军，或止羁管。 
十年六月十二日，诏：「自今乡书手移减税务，虽决杖，亦黥面配五百里外本城，犯徒奏裁。」 
二十七日，右谏议大夫赵贺请自今配罪奸恶之人，本房老小若病不愿行，亦听从便。」奏可。 
七月三日，益州路钤辖司言：「西川决配充军之人奏乞停者，自今望下本路阅元犯，保委闻奏，免纵凶恶还乡，复为搔扰。」从之。 
十月十六日，侍御史李纮上言：「前领陕西转运，沿边有老病军士，多是川峡配到，蹇瘦甚多。盖元配一房，日食不足，深可悯伤。望自今川峡配军牢城之人，如女年十五以上已定婚，及子妇不欲从，乞放逐便。」从之。 
明道二年五月十四日，诏：「劫盗在今年二月丁酉及三月庚寅赦书以前，合刺面隶五百里外州者，有司不须具奏，并按赦文施行。劫盗伤人，仍隶千里外。疏决以前诸罪人，追逮未至，须至具 ，准疏决施行。若疑狱及死罪者，听奏取指挥。军籍逃亡能自归若获者，更不刺面，许还旧籍。」 
十一月三日，龙图阁直学士狄棐言：「广州杂犯罪人五犯杖罪，不以赦前赦后，决讫配岭北州 
      
军本城。近改更，赦后五犯，方行刺配。欲乞并依元 。」诏五犯杖罪，赦前者送邻州编管，赦后者即依前降指挥施行。 
景佑元年三月十八日，京东转运使张存言：「点检兖、沂、莱、密四州见管配役三百余人，乞今后窃盗犯流人权免配役。」诏见配役人并放还归农，今后如有情理轻者，特免配役，候丰稔日依旧。 
四月二十九日，中书门下言：「诸路州军明道二年三月赦前配军人，除十恶、杀人放火、父母陈首及元是军人作过配到者依旧外，自余杂犯配军人并放逐便。」 
五月二日，中书门下言：「检会编敕，应配军该恩放逐便，后有恃凭凶恶，不务农桑，盗窃资财，恐吓民户，罪不致死者，并决讫刺配牢城。」诏应合该放停人以此告示，仍责诫励文状。 
二十二日，提点京东路刑狱崔有方言：「应灾伤州军捉获强劫贼人，有因饥困与家人共犯，俱合重断者，乞数内勘会一名元不是行凶恶、情理轻者决放。」诏从之。仍决徒刺配本州岛牢城，候丰稔日依旧。 
三年七月五日，诏：「诸道新犯罪人内准宣 合配沙门岛者，今后止刺面配广南远恶军牢城。如南人即配岭北。」 
九月二十三日，国子博士卢南金言：「今后沙门岛罪人日支口食一升，不得妄以病患别致杀害，及本寨船 当切有管。」诏杀害人命，船 严加钤辖，余不行。 
康定元年七月六日，中书门下言：「开封府、京东西、河北、淮南应罪人合配千 
      
里、五百里外牢城者，请并配永兴军。仍令本军自今取为盗贷命并杂犯罪人，候及三二百人，团作指挥，以威捷为额，选军校教阅，分隶逐路。如遇战斗，令于阵前驱使，果能用命立功，保明闻奏，当议酬奖。内贷命劫贼人本以情理可悯及有疑虑贷命者，若至配所更作过犯，罪法至徒，情理凶恶者，处斩讫奏；其余非贷命配到者，如有过犯，加常法一等断遣。」诏可。 
十月二十三日，权知开封府吴遵路言：「乞今后京城内偷盗犯赃钱十贯以上，并配永兴军或二千里外牢城。」诏京城内偷盗赃钱十贯已上，年五十已下，无病，并决配永兴军牢城；年五十已上，并决配二千里外牢城。 
二十五日，诏：「应诸处捉到强劫贼人，依法施行，不得解赴开封府乞降朝旨，却纳中书。其合配五百里、千里外牢城者，刺配永兴军牢城。」 
二年八月三日，知仪州、礼宾副使曹僖言：「应开柜坊停留军伍樗博之人，乞依法决讫刺配清边弩手。」从之。 
庆历元年八月二十日，诏：「沿边弓箭手于近里州军别置产业以避役者，决配近南州军本城。」 
二年三月十六日，诏军头司择沙门岛放还罪人之伉健者，隶近京归远壮勇指挥。 
五月十八日，陕西转运使卞咸言：「所部民有累犯罪而其理凶悍者，请籍其姓名，毋令出外。」从之。 
十一月十八日，诏：「罪人累犯为盗及诸凶恶，依法决讫，并黥面徒，以逐州远近差次籍为 
      
役兵。」 
三年五月十一日，诏诸路配役人在疏决以前者并释之。 
七月十六日，诏诸犯罪人自今不得配隶河北沿边州军。 
二十五日，诏广南转运司，诸配军有累犯情涉凶恶者，许便宜处斩以闻。 
四年四月二日，诏广南东西、荆湖南北路转运司、提刑司：「比者(郡)[群]盗结集，未尽捕灭，其体量逐路配军及编管人内，有凶恶不可存者，徙配近里州军。仍令诸路罪人权住配往四路。」 
三日，诏：「自今诸处合移配罪人，除不配往川界及沿边州军外，余据地里远近均配逐处，各置簿拘管，不得只配以南州军。转运、提刑司常切体量，如配到人多，即具申奏，移于一般军分地里罪人少处。」 
七月十六日，法寺言：「自今差出屯驻、驻泊禁军，妻口在营及诸处犯奸，各加奸罪二等，军人改配邻州一般军分下名收管，父兄子弟并刺面。诸色人不刺面，配邻州本城。」从之。 
八月七日，诏：「在京犯罪配隶外州军者，不得因差役上京，在京诸司亦不得指名抽差。」时内东门吏犯赃配黄州，其亲戚多内臣，求驾纲上京，而南作坊射为甲匠。权三司度支判官李参奏，以谓恐毋以惩奸，故禁止之。 
五年十一月十二日，审刑院、大理寺言：「参详，乞诸处不刺面配本城、牢城人愿从军者，当职看验，如人材少壮，别无疾病，与刺面充之下厢军，不支例物。如充军后不犯徒罪，依条迁补，官司不得抑勒充军。」从之。 
六(月)[年]七月 
      
七日，诏：「如闻州郡民若犯轻罪而多行刺配他处，使其有离去乡里之孍，朕甚悯之。自今非尝受朝廷指挥，毋得擅于法外施行。」 
八年十月九日，上封者言：「决配亲从、亲事官、辇官，请不得占留当直及令上京，虽有该拣，不得放停。」从之。 
皇佑二年十一月六日，诏知制诰曾公亮、李绚看详诸州军编配罪人元犯情理轻重以闻。自今每降赦后，即命官看详如例。 
十五日，审刑院、大理寺言：「荆湖南路安抚司奏：『近为潭州不住准逐处推院公文，追呼乡县干证，人数颇众，有妨农业。望自今勘断公事内有累作过犯之人，并令官司根检元犯逐度公案照验入案。若委是毁失公案，检寻不得，即暂勾元犯罪时干连之人，取责证据，的确不虚，亦许累为度数。如依应得上项编 ，即行刺配。如检寻元犯公案不得，又无从初干连人照证，即不入连累之数。仍令转运、提刑常切觉察点捡。如又违犯，其官司从违制分故□定罪所缺一字，原左旁存「古」。此句文字似有误。。所有(有)军民、公人犯罪，内有情理凶恶、条法不该刺配，不可存留在彼，即依庆历六年七月七日朝旨奏裁。所贵别无枉失，追扰平民，有妨农务。』寺司参详，其累犯该配人已有前项编 外，有似此经来年岁，其间或与州县官吏通同作弊，偷毁公案，后却经官司论理，称刺配不当，盖是未有厘革条贯，以致引惹词讼。欲讫应累作过犯罪人依条刺配后，却称元初刺配不当者，限一 
      
年内许经逐处理诉。如在一年限外，官司不得受理。」从之。 
三年十月十三日，翰林学士曾公亮言：「昨奉敕，以明堂赦后看详诸道编管配军人罪犯轻重，逐时具状贴黄奏讫。伏思自前南郊赦令，虽与今一体，及其奏到罪人犯状，久不蒙移放。不惟赦令失信，其间甚有州军妄行编配，遂致一二十年羁囚至死，伤害和气，众所共闻。欲乞特降恩旨，今后依此，永为着例。兼详益、梓、利、夔四路地里至远，凡取索干证文字，经年未得齐足。况此四路各有钤辖司，欲乞今后益、梓、利、夔四路编管配军人，如经大赦，只就本路转运、钤辖司同共看详，据犯状轻重量移释放。」诏依奏。其益、梓、利、夔路编配人内情理重及干碍条贯者奏裁。 
五年十月二十七日，臣僚上言：「切见诸州军犯罪人送逐处编管，若非不肖之流，即是无图之辈，不自知非，恐生异意。欲乞今后有编管人，逐州军及十人以上，即送邻近州军编管，仍不许在极边之处，切虑诱众纠集作过。」诏今后编管人更不配沿边州军。 
十一月四日(诏)南郊赦：「应东西两川配出川界之人永不放还乡里者，其间有情轻偶被诖误之人，宜令所在件析以闻。」 
十二月二十一日，诏：「川峡人刺配为内地军者，遇拣停毋得放归，其令关津常讥察之。」 
至和二年七月二十日，诏：「蕃部犯青白盐坐法当死者，自今并配沙门岛；若群党为民害者，听奏裁。」 
嘉佑三 
      
