<!-- { "loadSidebar": true } -->
至道(九)[元]年九月，司天监丞王睿献新历。睿言：「准开元《大衍历》议定大衍之数，乃何承天气朔母法。参详监司所奏，于二万已下修撰日法，演纪不过亿数。臣今于二万已下参详到日法有二，演元不及亿数。其一日法一万五百九十，演得积年一千六百五十一万五千九百余岁；其一日法一千七百，演得积年三百九十八万一千一百余岁。臣今各依所立法数，撰到气朔用率积年等，合具算到气朔以进。」又称：「司天见行历算定端拱二年五月十七日望不合规矩。见今水火二星细行颇有差处。」乃诏夏官正郑昭晏参校以闻。昭晏言：「今将十余家历法比对考定，续据王睿称，端拱二年己丑岁，准《干元历》算定其年五月十七日望且不合向来规矩，其时司天监遂移作十六日望。臣今详其年四月小尽，若是五月进朔，四月为大尽，则自然五月十六日望，不烦改移。又详王睿淳化四年历，其年三月内水星晨伏东方一月已来，《干元历》水星晨见东方二十余日。又王睿历九月内水星夕伏西方二十余日，《干元历》水星夕见西方一月已来。伏缘水星见伏，与诸星有异，全自司历者临时消息，以定见伏。此二事未敢考校。臣据前代经史气朔交蚀日辰，将王睿比校，得十八事，内六事合，十二事失。又今古历书互有所说。」帝嘉之，赐昭晏金紫，令专知历算。 
至道二年四月，屯田员外郎吕奉夫言：「经史年历，自 
     
研既久 汉魏已降，虽有编联，周秦已前，多无甲子。司马迁虽言岁次，详求朔闰，则与经传都不符合，乃言周武王元年岁在乙酉。唐王起撰《五位图》，言周桓王十年岁在甲午，四月八日佛生，常星不见；又言孔子生于周灵王庚戌年，卒于周悼王四十一年壬戌，皆谬也。马迁古之良史，王起近世名儒，后人因循，莫敢改易。窃以史氏编年，则有十二月，月有晦朔，气闰须与岁次合同。苟不合同，何名岁次 臣久探隐百家，用心十载，乃知唐尧即位之年岁在丙子，迄太平兴国元年岁在丙子，凡三千三百一年矣。虞夏之间，未有甲子可证。成汤既没，太甲元年始有十二月乙丑朔旦冬至。伊尹祀于先王，至武王代商之年，正月辛卯朔，二十八日戊午，二月五日甲子昧爽。又康王十二年六月戊辰朔，三日庚午朏，王命作册毕。自尧即位年距春秋鲁隐公元年，凡千六百七年；从隐公元年距今至道二年，凡千七百十五年；从太甲元年距今至道二年，凡二千七百三十二年；从鲁庄公七年四月辛卯夜常星不见距今至道二年，凡千六百八十一年；从周灵王二十年孔子生，其年九月庚戌、十月庚辰两朔频食，距今至道二年，凡千五百四十五年；从鲁哀公十六年四月己丑孔子卒，距今至道二年，凡千四百七十二年。已上并据经传正文，用古历推校，无不符合。及考《史记》及《五位图》所编之年，殊为阔略。臣研既久：原脱，据《宋史》卷七○《律历三》所引补。，引证尤明，起商王小甲七年二月甲申朔旦冬至，此乃古历一蔀。每一蔀积月九百四十，积日二万七千七百五十九，率以为常。至春秋鲁僖公五年正月辛亥朔旦冬至，了无差爽了：原作「予」，据《宋史》卷七○《律历三》改。。用此为法，以推经传，纵少增减，抑经传之误可以发明。古历到齐梁已来，或差一日，更用近历校课，亦得符合。乞许臣撰集，不出百日书成。」诏许之，书终不就。 
十一月，司天冬官正杨文鉴请于新历六十甲子外更增二十年。事下有司，判司天监苗守信等议，以为无所稽据，不可行用。帝曰：「支干相承，虽止六十，倘两周甲子，共成上寿之数，使期颐之人得见所生之岁，不亦善乎!」因诏新历以百二十甲子为限。 
真宗咸平四年三月，司天监上新历，赐名《仪天》，命翰林学士朱昂作序，以修历官翰林天文院太子洗马史序、王熙元并为殿中丞，秋官正王睿、赵昭逸、石昌裔并为春官正，各赐绢五十疋。 
大中祥符七年七月十一日，真宗览司天监知算历官表求改秩，因谓宰相曰：「历象，阴阳家流之大者也，以推步天道、平秩人时为(初)[务]。究灾祥吉凶者，虽有妙术，必待之而(或)[成]。近年唯赵昭逸能专其业。」始王熙元等上《仪天历》，昭逸请覆，熙元等不从。后二岁，历果差。昭逸言：「荧惑度数稍谬。」推验果如其说。平居算策未尝离手，熙元亦伏其精一，言后人鲜及 
     
矣。 
仁宗天圣七年二月，秋官正杨可言：「《景福》、《崇天历》所算火星合见不见，虑历法有差。」诏本监集不干碍官详定。既而上言：「今将《景福》、《宣明》、《干元》、《仪天》、《崇天》五历推验火星合见，不相差远。」罢之。 
十月，开封府言：「欲乞禁止诸色人自今不得私雕造小历，印版货卖。如违，并科违制，先断罪。」 
九年六月四日，司天监言：「测验星辰，与历算多误。」诏入内押班江德明集司天官其上《验天合历何法最密之状》献之。 
景佑三年五月九日，司天监主簿王升上言：「每岁司天所上御览细行不贰交蚀，请于其中分明标载，仍用丹书。」从之。 
皇佑四年十一月三日，诏司天监、翰林天文院以唐《戊寅》《麟德》、《大衍》、《五纪》、《正元》、《观象》、《宣明》、《崇玄》八历及皇朝《应天》玄：原作「真」，据本类前文所引改。、《干元》、《仪天》、《崇天》四历算此月太阴蚀分及时辰分野，各具两本以闻。仍命知制诰王洙及编修《唐书》官刘羲叟参定。以司天监言，此月十五日太阴当蚀也。 
五年三月，知制诰王洙言：「据司天监李用晦等称，十一月望月蚀十分，七历并同，复圆在昼，不辨辰刻。推验起亏时刻，内《宣明》算在丑正二刻，《仪天》丑三刻，《应天》、《干元》、《崇玄》寅初一刻后，《大衍》、《景福》寅初二刻，而其夜蚀寅初四刻，惟《大衍》、《景福》稍近。然《景福》算景佑三年四月朔日蚀二分强，而《崇天》、《干元》、《宣明》不蚀，后果不蚀。《大衍历》算唐开元十二年七月戊午朔日蚀八分半，十三年十二月庚戌朔日蚀十五分之十三，至时皆不蚀。所以一行《大衍历议》云：假令理历者因开元二食曲变交限以就之，则所协甚少，所失甚多。今亦不敢指定《大衍》、《景福》为密。缘历算日月交蚀，诸历互有亲 ，不可常为准的。盖日月动物，岂不小有盈缩 亦变常不定。历家必无全密，所谓天道远而人道迩。古来撰历名贤，如太史公、洛下闳、刘歆、张衡、杜预、刘绰、李淳风、僧一行等，尚不能穷究，况浅学止依古法推步，难为指定日月所蚀 密。又据编修《唐书》官刘羲叟言，历官等称参较诸历，互有疏密，及称止依古法推步，不敢指定一历准的参定者。古圣人历象之意，止于敬授人时，虽考交会，不必合辰刻，故有修德救蚀之礼。天道神变，理非可尽。设谓必可尽邪，则先儒不容自为疏阔。又《大衍》等七历所差不多，法数大同而小异，亦是递相因藉，乘除积累，渐失毫厘。且辰刻更筹，惟据刻漏，或微有迟疾，未必独是历差。按隋历志，日月蚀既有起讫早晚，亦或变常进退，于正见前后十二刻半内候之。今止差三刻，或是天道变常，未为乖谬。又一行于开元中治历，以《大衍》及李淳风《麟德》、刘绰《皇极》三历校日食三十七事，《大衍》课第一，所中纔二十二，《麟德》得五，《皇极》得十。如一行尚未能尽，如淳风辈益以 远。况圣朝《崇天》历法颁用逾三十年，兼差无几，不可偶缘天变，轻议 
     
改移。诘其本原，亦出于《大衍》。其《景福历》行于唐季，非治世之法，不可循用。」诏仍用《崇天》历法。 
嘉佑二年四月二十九日，司天监言：「详定来年戊戌岁历日，据司天监丞同提点历书朱吉等言，戊戌年合是闰十二月。今为己亥年正月朔日，太阳当亏，未审回避与不回避 」诏不回避。 
八年英宗即位，未改元。七月，命翰林学士范镇、皇子位说书孙思恭、国子监直讲刘攽监司天监官属修历。 
神宗熙宁二年七月十九日，提举司天监钱象先言：「乞今后每岁造《大衍》、《宣明》、《景福》、《崇天》、《明天》等历之时，其岁若有日月交蚀，令具注所蚀分数及亏初、蚀甚、复末时刻，或于岁首别立一项声说。遇交蚀，集算造历官于浑仪下对所差御药与两制监测浑仪官测分数。」从之。 
十月十三日，提举司天监司马光言：「众历官称，久来注历颁朔，并不曾注在十七日望。欲进朔在己未，以就十六日望，朔在月二日也。所有来年注历，八月戊午朔、甲戌望，欲乞更不进退。仍自今后所行之历，依本经法，遇有望在十三日或十七日者，并令依实注历。其于交蚀气节之类有所妨碍，须至进退朔望者，自合依本法。」从之。 
三年八月五日，诏直舍人院吕大防监司天监官详定今年八月进行朔望有无差谬。先是，天历以八月戊午为朔天历：疑作「崇天历」。，而望在十七日。司天中官正周琮撰《明天历》，则以己未为朔，而望在十六日。琮言：「古今注历望未有在十七日者。」《崇天历》官舒易简等言：「干兴元年七月注十三日望，则今注十七日望不为非。」朝廷从易简等说，而琮争不已，故命大防详定。既而大防言：「易简等所言指《干兴历》注十三日望，乃私历舛误，已自屈伏。然据诸家历议，虽有十七日为望之法，但颁历即无注十七日为望者。自天圣三年后三望在十七日，皆注十六日为望，盖十七日晨度已前定望。犹属十六夜故也。今年八月朔，于《崇天历》本经不当进，但于十六日注望可矣。」诏如大防议。 
八年闰四月十二日，右正言、知制诰沈括上《熙宁奉元历》，诏进括一官，司天监官吏进官、赐银绢有差。初，仁宗朝用《崇天历》，至治平初司天监周琮改撰《明天历》行之。监生石道言未经测B，不可用，不听。至熙宁元年七月望夜将旦，月食东方，与历不协。乃诏历官杂候星晷，更造新历。终五年冬，日行余分略具。会沈括提举司天监，言淮南人卫朴通历法，(名)[召]朴至，言：《崇天历》气后天，《明天历》朔后天。又《明天历》朔望小余，常多二刻半以上。盖创历时唯求朔积年数，小减过闰分使然，考求日月交蚀为 。《崇天历》以熙宁元年交蚀，视《明天》为密，然但见朔法而已。以皇佑三年九月癸酉晷与十二月甲辰参较，差一寸一分半之，以日法除，得气后天五十三刻。其失皆在置元不当也。」 
     
诏朴改造。朴自以己学为之，视《明天历》朔减二刻。历成，行之至今，赐朴钱百千。 
