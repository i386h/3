<!-- { "loadSidebar": true } -->
二十七日，改军头司伴饭指挥使为散指挥使。五代以来，军校立功无阙可补者，第令与诸校同其食膳，因以为名。是后目为冗秩，惟被遣者处之，且以名品非正，故改焉。

三年三月，诏诸军寄位忠佐军头，自今人给屋止七间。

四年五月，诏军头司：「应诸军乞出箭镞者，押送枢密院呈验。乃先问中箭年月，愿出取者于本司官前出讫引见，不愿出者置簿管数。」

十月，同勾当军头引见司焦守节言：「每遇驾出，有诸色官员、僧道、军人、百姓等进呈文状，洎至询问，又别无异见冤枉情理，各是无例施行事件。自今欲望有此违犯者，并令军头司收

      
送开封府，依先降 命严断。」从之。
六年十一月，诏诸班直谢赐衣日不引公事。

七年五月，知徐州李昉言：「引见司科罪人于崇政殿门外，切为亲近，有亏严肃，欲望自今并送开封府或皇城司决遣。」真宗曰：「外人不知，近年每月不过一二次，决罚人皆杖笞以下，此事已久，不欲遽改。」

八月，诏军头司：「罪人瘐不任决者，并送配所军州区分。」

九月五日，诏军头司：「应回军兵士在京者，若老病合配(州)[外]处军分及草场、仓场、神卫看营三等剩员者，限驻泊半月后编排引见，见讫更与限五日般移。其经过军士编排引见后令归本营，限十日般移。」

二十六日，诏：「军头司祗候、散副指挥使自今更有降补者，须经恩方与差遣。」

仁宗天圣三年十月，皇城司言：「自今遇筵宴及驾出内，其军头司回军并招拣到兵士，直至引见公事，即依例放入，所贵整肃。」诏军营在京并招到兵即依所奏，若营在外处，经过合门见者即放见，依例支赐给食茶酒钱等。

四年九月，军头司言：「本司元额勾押官已下七人，内勾押官前行三人，都大点检书押本司公事，并入殿内抄札圣语祗应外，余四人各更分擘行遣诸般公事不少，望许招收贴司三人，本司守住，更不于三司抽拣。候及一年，别无过犯，即补充守阙后行，未支请受；如有正后行名阙，即依名次引见转补，仍依军头司后行例支给请受。」从之。

庆历五年六月，罢

      
军头引见司引不急公事。
十二月二日，勾当军头司钱晦言：「本司条制，见任、故任臣僚及两省都知、押班合破兵士、剩员额定人数内有阙，并许别差人承填，即不得额外抽占。即未有替换指挥，有牒到逐处作过、病患者，未敢便行差替。欲乞今后并许别差人替换，即不得于额外抽占。乞下步军司遵守。」诏尚书兵部、殿前司、侍卫马步军司依奏施行。

嘉佑五年十月二十七日，枢密院言：「军头司状，支散在京诸军兵士等来年出军春衣，勘会自来开坐合支日分并所支色额数目，勾当本司前后省都知押班、合门使副于宰臣未起居班次前进呈衣样，然后支散。勾当本司王道恭在假，欲权令合门进呈。今后无都知、押班、合门使副勾当，亦乞准此。」从之。

六年十月十四日，军头司言：「马、步军司关合行引见配填诸军兵级三百四十六人，缘每日引见不得过三十人，虑更有诸处拣来军士，转至积压。」诏增至五十人引见。刺鎗、打刀、相扑，每番各呈两对；射弓、踏弩亦添人数。候无留滞，却依旧例。

《神宗正史 职官志》：军头引见司勾当官五人，以内侍省都知、押班及合门通事舍人以上充，品视其官，掌禁卫军入见之事。应戍还及选阅、分隶，则具名以进，诏其进止之节，若供奉便殿马步军都、副军头。仍总其名籍，颁其禁令。凡乘舆行幸，有自诉者，审诘事状禀奏。分房六，设〔吏〕八。《哲宗正史 职官志》同。
神宗熙宁三

      
年十二月十二日，军头司〔言〕：「备军元额一千九百六十人，阙一千一百九十八人，应副差使不足。旧等五尺五寸，乞减二寸。」诏今后以一千人为额，如阙白直，即差步军司剩员。
四年十二月二十二日，诏军头司步直并马直，阙马者拨填步军司虎翼，有马者填云骑。按马直，雍熙四年置；步直，端拱元年置。请给优厚，不差发屯戍，唯给军司官白直驱使而已，最为优幸，故拨废之。以内批「军头司见管马、步两直，令拨入殿前步军司请受一般军分」故也。

元丰二年正月二十一日，上批：「军头引见司所管东京司备军借事，闻自来差科无优重之别，劳逸颇偏逸：原无，据《长编》卷二九六补。，一出于主辖官受祷私意。间虽有守公之人，患无法守以拒干请。宜依昨详定剩员差科例，委燕达具约束条目送承旨司看详，闻奏颁降。其备军借事隶步军司差使。」

六年八月二十一日，诏军头司：「自今诸路解拨到武艺高强兵级，虽有减退，如尚在同解发武艺最下人之上者，并依元丰令施行。」元丰令检寻未获。

八年四月八日，诏军头司：「应后殿引见事，如呈试武艺人申枢密院，令承旨司官与军马司同试，有妨嫌即与不干碍军司同试。如并涉干碍，即与军头司同试以闻。」上未御后殿故也。

高宗建炎四年五月十五日，诏：「今后选人改官，如不及申，亦令吏部报军头引见司，先次引见。」

十一月十六日，枢密院言：「御前忠佐军头引见司勘会，本司所

      
管祗候、军员，悉依祖宗旧法，差往川广等路州军权管克宁牢城等指挥，三年一替，遇阙依令由枢密院下(车)[军]马司差取承替填阙。散员系差往福建路权管保节、清化等指挥，三年一替，遇阙合差兴仁、颍昌府员寮、剩员直该期法量移取充散员之人。如无合入人，依条例许借差祗候、军员、承旨填阙。其应干窠阙，簿籍见管祗候、军员、散员见在东京军头司收管差使，如有年满、事故合使阙之人，并免引见，申乞给降宣命，前去承替填阙。近缘道路梗阻，其东京约二年有余并无差到权管军员，若不别行擘画，显见在外权管年满之人卒无承替期限。本司今相度，欲乞令川广、福建等路监司勘会，开具见今军头司祗候、军员、散员职次、姓名、人数、权管是何指挥、到管年月日。如已事故之人窠阙，各元系本司是何军额、职位、姓名、权管指挥、的实于甚年月日为何事故、后来曾未差到人填阙，并各录白逐人元授付身、宣命或本处信宣及本司元差充文牒，从本司依自来条例重别起置簿籍。并乞理逐人到营权管年月日，三年为满，逐旋收系，抄转文簿，挨排资次，将已系年满并事故合行使阙之人，依自来条例申枢密院，乞行军马司差取，候引见讫给降宣命，前去承替填阙。」并从之。
绍兴元年七月二十四日，诏军头司：「续到行在正额等子，因金贼烧毁请受文历并承局等，东京不曾分擘到

      
请受文历，令使属将逐人依旧有历人例一等支破请给。今后更有似此之人依此。」
十月二十一日，诏军头司：「正额等子彭遇等久在殿庭祗应，近因阅教闪扑伤病，不堪充扈卫祗应，特与免引呈，依合出职人例，陈乞外处院(防)[坊]监及厢军见阙员寮。」

二年六月九日，诏：「军头司等子内见有转充将校人并今后有转充将校至副指挥使已上人，为见随逐行在全阙旧人，并与留充依旧扈从祗应。」

七月九日，诏：「军头司干办官今后不许替成资阙，仍常切遵执，立为永法。如被奉特旨、内降圣旨指挥，只具奏知，更不施行。」

三年正月二十五日，诏干办军头引见司宋籛孙为入殿引呈公事详熟，候今任满日，特令再任。

二月四日，军头司言：「正额等子赵壁等四人合该陈乞出职，已被旨并留充依旧祗应，指教新人，候将来引呈陈乞，其逐人并不依前项指挥出头陈乞出职。」诏赵壁不合鼓唱无时陈乞，先次断讫，特与郴州牢城都头，日下出营。余人免断，依旧收管。

四年正月二十五日，诏保义郎、军头引见司主管文字郭仲祥引见公事祗应详熟，候今任满日，依旧留充主管文字祗应，依旧支破请给，不理为资任与不妨参部注授。

三月十四日，诏军头引见司头名押司官依政和五年指挥，今后满三年出职。先是，本司言近降吏部(之)[七]司条法作五年出职，即与本司见行条令不同，缘人吏为系殿庭

      
应奉东京旧人，故有是诏。
十一月二十二日，枢密院言：「军头司申，神武中军今来内教引见射射人教拜习仪，引拽入殿，引呼起居谢恩，及前一日关报合经由门户，乞令本军依自来内殿引见内教射射体例。」从之。

五年四月十七日，枢密院言：「御前忠佐军头引见司申：枢密院得旨，大礼次年二月，诸班直将校、亲从亲事官合依自来条令排转一次。本司契勘今来转员引见诸班直年代，上名出职呈试事艺，弓弩破体、枪刀标牌手输赢格法，分作三等推恩，前行、后行、第三行并系依格法当殿传喝推恩。今有元自东京抄录到传喝格法，乞详酌施行。」从之。弓箭手前后箭满不破体为前行，前箭满破体、后箭满不破体为后行，前后满破体存箭一指两指三指、射箭不去掉下箭第一第二次为后行，前箭满或存箭一指两指三指、后箭一把为第三行，箭存一把、三次掉下箭弓了、弓掉下弓身倒为第三行。弩手踏上躬、得踏上望山子。一次射箭不去、踏上衮了谓脚离镫子后衮了。为前行，获不发脚落掉下箭、两次射箭不(玄)[去]为后行，三次踏不上、掉下弩身倒为第三行。枪手赢为前行，输为后行，输却与阙对人 赢为前行，掉下枪身倒为第三行。刀手赢为前行，输为后行，输却与阙对人 赢为前行，掉下刀身倒为第三行。标牌手赢为前行，输为后行，输却与阙对人 赢为前行，掉下标、掉下蒲、掉

      
下牌身倒为第三行。
二十九日，诏：「军头司见阙准备等子、相扑打捍子共一十二人，系随从行在扈卫祗应。可将见阙人数，特令军头司踏逐少壮有筋力二十四人，指名牒军马司抽取一次，不许占留。引见讫，赢者收充祗应，输者遣还。」

十一月十四日，军头司言：「等子人员已下并系禁卫，依令后殿祗候退，分番上番人东华门外准备。昨自随从车驾驻跸，并未曾依令差拨祗应。欲乞自今后每日入皇城门里，于南宫门外祗候，俟朝殿退，分番上番人于行宫北门外准备，下番人趁赴本司等拣军兵差使。又契勘东京日，东华门外有等子外房二间，今踏逐到行在宫北门外六部南街西墙脚下空地一段，欲于本司杂支钱内修盖席屋三间，充等子祗候外房。」从之。

六年正月十一日，诏军头引见司：「今后应射殿特坐，内教引呈军马射射、驰逐弓马等，依旧制令军头司官量将带人吏并合入等子，随引呈人入殿祗应。」

