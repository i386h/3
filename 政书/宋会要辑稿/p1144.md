<!-- { "loadSidebar": true } -->
      
限外不自陈贴纳私下出卖者，并依私盐法断罪追赏。一、今来两路盐通行钞法，并许通贩，依旧令广南提举盐事司通行管认。乞下太府寺交引库先次印造广东、西钞引各五十万贯，仍令钞引上添入通货钱一贯文。一、所有干道五年四月十八日每箩增纳通货钱两贯文指挥，更不施行。一、应客人若有贩过东盐入西路界，曾经贴通货钱两贯文者，免纳前项通货钱一贯文。一、今来广南复行客钞，仰提盐司多方招诱客旅筭请，不得抑令客人带买，及移科与县道均配民户原书天头注云：「科一作料。」。一、西路截日终，官般官卖盐并各住罢，尽数拘收封桩。如客贩钞盐未到，仍仰本府县权将拘收到上项官盐零细依价出卖，即不得因时科俵，候客钞盐到，实时住罢。仍令本路转运、提举司限半月，类聚本路官卖盐数目从长措置。一、今来两道通行钞法，即不见得东、西路诸州县每岁的实产盐及住卖各若干，令广南提盐司限半月逐一子细开具，诣实供申。」从之，续诏广西运判高绎、提举章潭条具合行事件取旨。 
      
七年正月二十三日，诏：「昨降指挥，建康榷货务带卖淮东积盐二万袋，今已卖绝，令淮东提盐司更取拨二万袋，令本路依已降指挥搭卖。其卖到钱拨付建康府桩管。」 
三月十六日，提举广南路盐事司申：「照会广州卖钞库，干道六年七月一日准当年二月十五日指挥，给降广东路广、惠、(湖)[潮]、南恩四州盐钞引，正钱计四十一万六千六百五十五贯，计盐八万三千三百三十一箩，自今年七月七日起卖。今据卖钞库申：已卖及一半外，余见行出卖，缘道路遥远，预行申乞降，伏望早下所属印给广东路盐钞引五十万贯，应副接续给卖。」户部寻送榷货务勘当，欲依所乞，令将已卖钱疾速起发，从之。 
十九日，诏明州海内巡检(拱)[洪]伟亲获私盐被伤，特转一官。是日，宰执进呈乞推赏，上曰：「莫是明州与保明来否 」虞允文奏曰：「明州不曾与此人乞赏，臣等看详奏案，见拱伟亲率官兵斗尌敌被伤。从来巡尉罕有躬亲捕盗，故欲少加旌劝。」上曰：「此当与推赏，在法何如 」允文奏曰：「在法，命官亲获私盐一火五千斤，减三年磨勘，计伟所获亦五千斤。」上曰：「依格推赏。」允文曰：「伟亲被伤，宜加旌赏。」故有是命。 
四月二十二日，臣寮言：「利路关外诸州连接敌境，军兴以来，归正、忠义之人与逃亡恶少之徒，皆兴贩解盐为业，比之官价廉而味重， 
      
人竞贩卖，啸聚边境，动辄成 。乞将忠义、归正之人有官者，朝廷量加优恤，或为添差之类，俾稍沾寸禄，无官之人与夫恶少逃亡，谕以祸福，悉令归农，给关外诸州官田，贷之粮食，薄其赋役，使之各有常产。然后督责州县严行禁止，晓谕诸军无复兴贩原书天头注云：「军一作州。」，则我之井盐无壅滞之患。」诏令宣抚司措置。其后本司措置，欲下兴、凤州两都统安抚司、总领所约束禁止，无致少有违犯，及分委官前去断闸私小路，不通人迹往还，仍将出戍官兵分认地分，剽画界至，守把捕捉。若有透漏其本地分，当职官重作行遣。若能捉获奸细，每一名支赏钱五百贯。贩盐人除依总领所措置给赏外，本司量轻重支给犒赏，并下安抚司依此禁约，乃下三都统严行约束沿边更替诸军乃：疑当作「仍」。，毋令违犯，将犯人重作施行。」从之。 
      
七年六月二十六日，左右司言：「二广盐自靖康之后，始行官般官卖，至绍兴年复行客钞。因广西漕计不足，将本路苗米折纳价钱，每石不下两贯文足，却有苗米外科和籴米，每石支价钱五百至六百足。干道六年四月四日原书天头注云：「六年四月一作四年六月。」，始诏罢折米，将盐拨还本司，依旧官卖，和籴米令用盐息钱措置收籴，盖欲宽裕 
      
民力，而或以谓官般官卖，公私被害。干道六年二月十五日，遂令广东西通行钞法，复下广西运判高绎同提举章潭条具合行事件，(令)[今]将两司所申看详下项：〔一〕、广东路盐额五十万贯，广西路盐额四十万贯，岁额一体趁办，应副两路岁计。一、两路额盐计十八万箩，每箩增收一贯文作通货钱，充西路漕计钱；就 林仓支盐，更纳般脚钱一贯二百文省，每箩共纳二贯二百文。东路盐纳漕计钱一贯文省，若遇运盐入西路，每箩更合纳通货钱七百文，共计一贯七百文。两路钞面合一体开坐声说。一、西路盐本，旧每箩一贯八百文足一贯八百文足：据下文所述，「一贯」疑衍。，官吏侵克，名色不一，盐丁所得止四百文，犹不时给，故私贩日滋。自行官般，革去侵克之弊，每箩支钱一贯足，岁额八万箩，合收八万贯足。今每箩存留八百足，亦计八万二千余贯省。西路一岁卖及八万箩，始能趁八万贯之数。若东盐盐货又入西路，以干道二年计之，系三万三千三百九十六箩。民食既有限，西路决不能卖元数，是致递年亏损课额。今欲将东路通货入西路盐，每箩依数拨纳所留本钱八百足足：原作「贯」，原书天头注云：「贯一作足」，据改。，以还西路。一、旧广西岁计，并是折米钱约三十六万余贯，今住罢折米，其高绎所申岁计，共享四十五万三千八百九十七贯有零省，与章潭所申数目不同，难以稽考。缘漕司一年诸州岁计盐额，元管四十万贯，后认发二十一万贯，内将八万贯充经略司买马，三万贯应副靖州，十 
      
万贯应副鄂州总领所外，尚余一十九万。又西路额盐一十八万箩，增纳漕计钱约计十八万余贯，及西路存留盐本钱以八万箩为率，每箩八百足，计八万二千余贯省，共计已得四十五万二千之数。岁计之用，不得过四十五万贯，内除本路支给 用二万八千余贯合行添拨外，尚有宽剩二万余贯，即合均拨应副凋弊州军，以宽民力。一、石康县有小江处，其一泝流至 林仓，岁差常运官六员，客钞多，即般盐赴仓，应副静江、藤、容、梧、浔、昭、贺、柳、象、宜、融、 、贵十三州支请；其一泝流至武利场，岁差常运官四员般盐赴仓，应副邕、宾、横三州博马。今来客钞既就武林仓支请，所纳盐本、般车脚钱，合并依 林仓体例施行。一、广西盐事地里阔远，自合专置一司，今既委转运兼领，尚虑按行不周，合专置干官一员。乞差京朝官就石康县廨宇往来 林仓点检，仍改作主管官，理亲民差遣，任满，能禁戢私盐，岁额不亏，即令两司保明核实，与转一官。一、盐丁本钱，每箩既存留八百足外，所支一贯足，即合支还见钱，以恤盐丁，即不得以银折支原书天头注云：「支一作足。」。如违，以违制论。一、钦州管下白皮村，旧有咸土生发煎炼盐货，缘枕近溪洞，接连交趾，结集兴贩，虑别生事，自干道四年封闭上件盐灶。今广西运司乞依高、贵、廉、雷州例，仍旧差官般运蚕村二分盐煎前去出卖，应副民间食用。今看详，既行客钞，上件地分，不合 
      
官般，显属违戾，乞亦住罢。」并从之。 
十七日，户部侍郎、提领榷货务都茶场叶衡言：「窃惟今日财赋之源，煮海之利寔居其半，然年来课入不增，商贾不行者，皆私贩有以害之也。欲禁私贩之害，当自煮海之地为之限制，司其火之起伏，稽其灶之多寡，亭户本钱以时支散，盐货委积以时收买，又择其吏之廉勤有才力者，往来自察之原书天头注云：「自一作同。」，如此，则虽不必禁捕私贩，而私贩当自绝矣。且以淮东、二浙盐货出入之数论之，然后知其私贩之多也。淮东岁额盐二百六十八万三千余石，去年两务场卖淮盐六十七万二千三百余袋，总收钱二千一百九十六万三千余贯。然淮东盐灶止四百一十一所。二浙额盐共一百九十七万余石，去年两务场卖浙盐二十万二千余袋，总收钱五百一万二千余贯，而二浙盐灶乃计二千四百余所。以盐额论之，淮东之数多于二浙五之一；以去岁卖盐所得钱数论之，淮东多于二浙三之二；及以灶之多寡论之，二浙反多于淮东四之三。盖二浙无非私贩也，二浙私盐，侵损国家利入几十之六七。欲望从臣所乞，差官三员分路措置。」从之。叶衡条具下项：「一、巡尉官兵捕获私盐及关防亭灶甲头、并催煎买纳场去处官吏情弊等事，罪赏合一依《绍兴重编 令》内条法施行。一、收捉私盐，在法虽不可不严，亦须亭户衣食粗足，方可禁绝。除已行下提举司，令逐时就时下 
      
支还额盐价钱外，所有额外煎到盐，欲乞就南库预借会子二十万贯，分委措置官巡历诸场，逐时依额外盐价收买打袋，发赴盐仓支发。一、今来私盐盛行，往往将见行条法视为文具，兼官司略不奉行，臣乞差官三员分路措置：淮南一员，欲于通州置司；浙东一员，明州置司；浙西一员，秀州置司。以措置本路私盐司为名，每员于逐路产盐州军厢兵内差一十五人及书写人一名，应副随行检视。盐场定逐灶火伏盘数，依条置簿历稽考，其所差官除措置外，监督诸处巡尉、弓兵捕捉私盐，如有违慢去处原书天头注云：「如一作所。」，密具姓名申提刑总领所按治施行。即不令随行人从自行捉捕，或至生事。其所差官每员除请受外，每月各添给食钱并赡家钱共一百贯文，书写人吏日支食钱五百文，军兵各日添食钱五百文，米三升。所收息钱仍依条半年一次比较，且将干道五年卖得盐钱为额，如增及一倍以上者，申本所核实，取旨推恩。今照得干道五年淮盐卖及一千八百万贯，浙盐卖及五百万贯者，若一例增，一例推赏，窃恐淮盐所卖数目已多，决无更增一倍之理。欲于淮盐增四分之一，谓如卖一千八百万，令增至六百万以上之类，言合推赏。其浙盐即乞依法增至一倍，其催煎卖纳场及逐州知、通、本路提举官准此。或盐法州县及当职官奉行稽慢违戾，或有沮抑者，各徒二年，并不以去官赦降减。盐 
      
课增倍，亦合令产盐州军知州与主管官同赏。以盐事非知州所掌，更不留意禁戢私贩，或遇巡尉解到私盐，即从轻典，或以为生事，反将捕人违法收禁，遂至私盐盛行。今既与主管官一例推赏，今后取勘私盐公事原书天头注云：「取一作承。」，须管依公行遣，不管稍有灭裂。」从之。 
