<!-- { "loadSidebar": true } -->
同日，诏差行礼内侍官：读册，王俞。读宝，杨诏先。尚宫奏请前导，谢恕。承旨宣答，王凑。司言前导，刘信之。前导奏请皇帝行礼，黄汝霖、徐考叔、蒋安常、杨荣显。进接大圭，李大谦。前导寿圣皇太后，张延礼、吴思义。举册，何靖、罗元、谭尧弼、任嘉谋、张从政、刘世修。举宝，张谦、张评、陆洵、李枢。举册案，任资深、李抡、任邦俊、于忠正。举宝案，吴惟忠、邝安祖。赞引。张玠。 
十七日，为加上寿圣皇太后尊号册宝，行礼前三日奏告天地、宗庙、社稷、宫观。 
二十日，加上寿圣隆慈备福皇太后尊号册宝。前一日，有司设御幄于大庆殿御屏风后之西，行发册宝之礼。仪注备载于重华宫尊号门。其日早，慈福宫设寿圣隆慈备福皇太后座于慈福殿，南向。俟大庆殿前发册宝礼毕，礼部率辇官捧擎册宝进行，仪仗 吹振作，仪卫等以次援卫，太常博士、太常卿、举册举宝官、吏部礼部侍郎步导，太傅、侍中、中书令步从。至和宁门外，太傅以下皆上马，导使至重华宫门外，步导、步从至重华宫殿门外，权置定。仪仗、 吹、仪卫等分列于宫门之内外，乐正帅工人以次入。赞者引押乐太常卿、协律郎入就位。举册官举册兴，中书令奉册；举宝官举宝兴，侍中奉宝。吏部侍郎押册案，礼部侍郎押宝案，先诣殿上褥位北向置定，少退立。太常博士、太常卿前导册宝进行，入殿门，宫架作《正安》之乐。太常博士引太傅后从至殿下，乐止。册宝升殿，宫架作《圣安》之乐。置册宝于案讫，乐止。中书令、侍中、举册举宝官、太傅以下并少立，举册宝内侍举册宝兴，举册宝案内侍举案先入，诣慈福宫寿圣隆慈备福皇太后座前东褥位，西向置定。太傅以下俱降阶归幕次，以俟拜笺表。都大主管官前导册宝进 
     
行，宫架作《正安》之乐。举册宝内侍置册宝于案，乐止。俟皇帝至重华宫殿上降辇，入诣慈福宫，易服通天冠、绛纱袍，内侍跪进大圭。皇帝执大圭，诣寿圣隆慈备福皇太后座前北向褥位立。内侍引司言，司言引尚宫，尚宫引寿圣隆慈备福皇太后出合，宫架作《坤安》之乐。升座，乐止。皇帝再拜，躬奏万福，又再拜讫，退诣座之东褥，西向褥位立。举册内侍举册兴，宫架作《圣安》之乐。次举册案内侍举案置于寿圣隆慈备福皇太后座前褥位，北向置定。内侍跪进册于案，乐止。次读册内侍北向立，举册内侍跪举册，读册内侍跪读册。册文曰：「皇帝臣(炖)[惇]，身见三世，再逢揖逊，四上宝册，稽诸往牒，邈无前闻。衍徽称，举褥仪，于以侈大庆而章盛德，其可已乎!恭惟寿圣皇太后庄正静渊，恭俭仁惠，夙有全行，俪尊匹休。厥初中兴，外虞略平，内治当饬，时则助我皇祖，躬帅九御，祗奉慈宁，夙夜辅佐，讫底绥靖。帝勋已成，神器有托，时则赞我皇祖，法尧禅图，脱屣万乘，高蹈少广，宴乐大庭。重华御邦，日严至养，调虞其间，两宫愉怡。以恩以礼，有慈有孝。越兹冲人，获以菲质，诞受舜禅，尊若彝训，亦克用乂。揆厥所元，繄圣祖母保佑是赖，其曷敢弗钦!永惟爱笃者报宜厚，道大者名必闳，乃考国章，率吁众志，将以元日上万岁寿于东朝。先卜初阳，奋扬馨烈，庶以慰亿兆人之望。臣不胜大顾，谨奉玉册金宝，加上尊号曰『寿圣隆慈备福皇太后』。夫老氏三宝，慈居其先；戴经百顺，福欲其备。窃惟殿下与坤元合德，而无一物之不成，不曰慈之隆乎 与太极同体，而无一事之不顺，不曰福之备乎 萃厥二美，固已揭之宫名，昭示天下矣。今者申辑闳休，增崇丕号，又孰有大于此者乎 伏愿殿下对越嘉会，昭迪令猷，协海宇之欢心，袭宫闱之重庆，永膺寿嘏，绥于圣父，以施于孙子，同垂万世无疆之休，岂不韪欤!臣诚欢诚忭、稽首再拜，谨言。」读讫，俛伏，兴。举册内侍奠册，举册兴，并册案退，各复位。次举宝内侍举宝兴，宫架作《圣安》之乐。举宝案内侍举案置于寿圣隆慈备福皇太后座前，北向褥位置定。内侍跪进宝于案，乐止。次读宝内侍北向立，举宝内侍跪举宝，读宝内侍跪读宝。 谨稽首再拜言：臣闻维宋受干命，德茂坤极，咸以显闻，克配祖烈，率时令范，诒宪有家。亦维累圣承绪，章明孝治，崇阐懿铄，以济登兹。肆皇祖绍隆炎运，则有淑哲，与圣作合，积仁流泽，燕及世嗣，亶时休哉!若昔文王，大姜之孙，大任之子。《诗》美大任，上嘉大姜，列在《周雅》，传诵不泯。矧我大母，寿绵八宝以「寿圣隆慈备福皇太后」为文。读讫，皆如上仪，退复位。皇帝诣寿圣隆慈备福皇太后座前，北向褥位立，尚宫奏请拜，皇帝再拜，俛伏，跪奏：「皇帝臣(炖)[惇]稽首言：伏惟寿圣隆慈备福 
      
皇太后殿下深仁衍庆，显号增崇，家国均欢，古今盛美。」俛伏，兴，又再拜。内侍承寿圣隆慈备福皇太后旨宣答曰：「皇帝来陈宝册，昭衍尊名，圣孝日崇，实增丕庆。」皇帝又再拜，退诣座之东，西向褥位立。内侍诣寿圣隆慈备福皇太后座前跪奏礼毕，寿圣隆慈备福皇太后降座，宫架作《坤安》之乐。入合，乐止。内侍前导皇帝退，释大圭，内侍跪受大圭讫，皇帝易靴袍，诣重华宫贺至尊寿皇圣帝、寿成皇后，如宫中之仪。次宰执率文武百僚诣重华殿下稍西，拜笺贺寿圣隆慈备福皇太后。次移班拜表，贺至尊寿皇圣帝。次移班拜表，贺寿成皇后讫，退，仪仗、 吹、仪卫以次退。应从驾臣僚俟从驾还内。 
二十四日，宰执率文武百僚诣文德殿拜表称贺。 
二十九日，诏修制加上寿圣隆慈备福皇太后尊号册宝礼毕，依淳熙十二年、绍熙元年奉上尊号册宝体例等推恩，内白身人候有名目日特(非)[作]转官收使。都大主管官杨舜卿、承受官张彦臣合转两官，吏部奏以碍止法，诏各与转行一官。余该册宝转两官人准此。 
五年六月十六日，内降诏曰：「门下：朕缵列圣之绪，罔敢弗钦；奉重闱之尊，惟惧不称。比以慈宸之孝，未崇祖后之隆名，兹举旧章，实循大卞。寿圣隆慈备福皇太后功侔太极，德配高皇。蚤辅中兴之勋，母仪四海；洊参内禅之烈，福备三朝。顾惟菲躬，尝加徽称，敢扬玉几之命，载(藏)[蒇]瑶编之仪。谨上尊号曰『寿圣隆慈备福太皇太后』，合行典礼，令有司检详典故以闻。」 
庆元二年十月三日，恭上寿圣隆慈备福太皇太后尊号曰「寿圣隆慈备福光佑太皇太后」。册文右丞相京镗书撰，篆宝知枢密院事郑侨。诏曰：「朕躬修孝道，务协礼经。奉三朝母仪之崇，必极推尊之典；合万国人心之愿，少伸归美之诚。增衍鸿名，预颁明诏。寿圣隆慈备福太皇太后道先太极，德广重坤。胥宇同功，丕赞中兴之业；补天契妙，屡参内禅之谟。冲虚自适于性贞，安乐方延于寿祉。属圣父倦勤之际，命菲躬嗣服之初，率慈训之禀承，荷深仁之覆护。虽殚至养，念莫报于隆恩；茂阐徽音，宜亟加于显号。以着辉光之盛，以昭保佑之休。尚需吉制之行，首备缛仪之举。邦家之庆，臣子攸同。」 
同日，奉上寿圣隆慈备福光佑太皇太后、寿成惠慈皇太后尊号册宝。前一日，有司设御幄于大庆殿御凫后之西，行发册宝之礼。仪注备载于寿康宫尊号门。其日早，慈福宫设寿圣隆慈备福光佑太皇太后座于本殿，南向；寿慈宫设寿成惠慈皇太后座于本殿，南向。俟大庆殿行发册宝礼毕，礼部率辇官于大庆殿门外，捧擎寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后册宝进行，仪仗、 吹振作，仪卫等从行。太常 
      
博士、太常卿、举册举宝官、吏部礼部侍郎步导，太傅、侍中、中书令步从至和宁门外，寿康宫册宝于和宁门外幄次，权行安设讫。内仪仗、仪卫各分一半，于幄次前排立。太傅以下皆导从。慈福宫、寿慈宫册宝，都大主管官往来照管。至慈福宫门外，步导、步从至慈福宫殿门外权置定，仪仗、 吹、仪卫等分列于慈福宫门之内外，乐正帅工人入。押乐太常卿、协律郎入就位，举册官跪举寿圣隆慈备福光佑太皇太后册兴，中书令奉册，吏部侍郎押册案(外)[升]西阶，奉册实行礼等官(外)[升]降皆自西阶。先诣殿上褥位北向置定，少退立。举宝官跪举寿圣隆慈备福光佑太皇太后宝兴，侍中奉宝，礼部侍郎押宝案，先诣殿上褥位北向置定，少退立。举册官跪举寿成惠慈皇太后册兴，吏部侍郎押册案，先诣殿上褥位北向置定，少退立。举宝官跪举寿成惠慈皇太后宝兴，礼部侍郎押宝案，先诣殿上褥位北向置定，少退立。礼直官、太常博士、太常卿前导册宝进行，入殿门，作《正安》之乐。太常博士引太傅从(从)至殿下，乐止。册宝(外)[升]殿，作《圣安》之乐。至殿上，跪置册宝于案讫，乐止。中书令、侍中、举册举宝官兴，太傅以下并少立。举册宝内侍跪举慈福宫册宝兴，举册宝案内侍跪举册宝案兴，先入诣慈福宫寿圣隆慈备福光佑太皇太后座前稍南在东褥位，西向置定。举册宝内侍跪举寿慈宫册宝兴，举册宝案内侍跪举册宝案兴，先入诣寿慈宫寿成惠慈皇太后座前稍南在东褥位，西向置定。太傅以下俱降阶，各归幕次，以俟拜笺。都大主管官前导册宝进行，作《正安》之乐。册宝入宫，举册宝内侍各置册宝于逐殿册宝案，乐止。兴。都大主管官往来照管。俟皇帝自后殿服靴袍出，乘辇出和宁门，将至慈福宫，文武百僚迎驾，奏圣躬万福讫，权退，如值雨露湿，权免册宝下，行礼官免奏圣躬万福。以俟立班拜笺。俟皇帝至慈福宫殿上降辇，入诣慈福宫，服通天冠、绛纱袍，内侍前导皇帝，内侍跪进大圭。皇帝执大圭，诣寿圣隆慈备福光佑太皇太后座前褥位北向立。内侍引司言，司言引尚宫，尚宫引寿圣隆慈备福光佑太皇太后出合，作《坤安》之乐。升座，乐止。皇帝再拜讫，奏万福讫，又再拜讫，退诣寿圣隆慈备福光佑太皇太后座之东褥位〔西〕向立。举册内侍跪举册兴，作《圣安》之乐，举册案内侍举册案置于寿圣隆慈备福光佑太皇太后座前褥位北向置定，立。内侍跪进册于案，乐止。举册内侍兴，少立，读册内侍北向立，举册内侍跪举册，读册内侍跪读册。册文曰：「皇帝臣扩谨稽首再拜言曰：臣闻章献有保护仁皇之恩，故尊称上于明道临政之始；昭慈有亲立光尧之绩，故鸿名揭于建炎登极之初。盖不能忘者宗社蒙赖之训， 
      
