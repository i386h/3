<!-- { "loadSidebar": true } -->
三年正月十六日，行在榷货务状：「行在务场每岁收趁课额八百万贯，应副左藏西库，就支大军给(遣)[遗]及朝廷封桩财计。建康一千二百万贯，镇江四百万贯，应副淮东总领所给(遣)[遗]屯戍军马支费，并解发上供封桩之数，事系重害。今诸州府却依安抚司行下，更不顾客贩，茶盐舟船并行拘(肤)[敷]。设有不敷之人，便作有 军期行遣，遂使客人畏惧，不肯兴贩，三务所收课利全然稀少。乞指挥下三务场遍牒晓谕兴贩茶盐客人知委，有茶盐船经本务场陈乞，送铺户保明诣实，给黄旗公据收执兴贩，州县等处不得妄有拘扰。违，仰客人指实越诉，将官吏重行施行。」从之。 
十月十七日，臣僚言：「乞申饬诸路监司，严切觉察部内，如有因科买而不还价钱，以和籴而辄作奸弊，即州追都吏，县追典押及承行人吏，并行决配，仍许人户越诉。内守令纵容，情理巨蠹，即并按劾以闻。」从之。 
嘉定二年七月四日，权知漳州薛扬祖言：「科罚之为民病，在在有之。夫以小小争讼而姑从科罚，已非息争之道，今有以杀伤而至死者，亦或以罚而苟免，则冤气何所伸!乞明诏四方，使为郡县者不至科罚病民。」又言：「古有四民，舍士、农、工、商之外无他业。自佛法流入中国，民俗趋之，而南方尤盛。有如漳郡之民，不假度牒，以奉佛为名，私置庵寮者，其弊抑甚。男子则称为白衣道者，女子则号曰女道男人，失时不婚不嫁，窃修道之名，济奸私之行。乞严切禁戢，应非度牒披剃之人，并系各归本业。」从之。 
三年三月二十日，臣僚言：「淮甸旱蝗，江湖中熟，商贩不通。乞下诸路监司，严戒州县官通贩米之舟，弛下河出界之禁，无得出税截籴。或巧作名色拘留米舟，许客人经所属陈诉，监司按劾以闻。」从之。 
四年十二月二十五日，臣僚言：「今日之习俗，僣拟踰制,冒上无禁，流弊至此，不可不革。青盖之制，辇毂之下非亲王、宰执不得辄用，今通都大邑，不问贵贱，憧憧往来，蔽空如云。黄幄之设，尚方所用，今编户齐民一有醮设，张之私室。宜令临安府帅臣具见行条令一切禁止，如有违戾，必寘诸罚。」从之。 
五年二月十九日，臣僚言：「今之任于广者，凡有出产，皆贱价收之而归舟满载。南方地广民稀，民无盖藏，所藉土产以为卒岁之备。今为官吏强买，商旅为之惮行，若不禁戢，虑伤民力。乞下广东、西两路监司、帅臣严行约束，违者按劾，重寘典宪。」从之。 
八月一日，臣僚言：「州郡商税，经费所繇出也。今沿江场务较之往年，所收十不及四五，推原其繇，皆士大夫之贪黩者实为之。巨艘西上， 
       
客货如山，经由场务，曲为免税，沿江诸郡因此凋弊日甚，其可不思所以扶持拯救哉!乞令沿江州郡揭榜税场，严行禁戢，如有违戾，许令守臣密具职位姓名申尚书省及御史台。」从之。 
九月二十八日，臣僚言：「窃见漳、泉、福、兴化，凡滨海之民所造舟船，乃自备财力兴贩牟利而已。朝廷以备边之务不可弛，间籍定其数，更番以备防托。柰何州县创例科取，胥吏并缘搔扰百出，利归于下，怨归于上。乞行下漳、泉、福、兴化等郡禁戢，沿海诸邑凡大小海船除防托差使外，应干科敛无名色钱并行蠲免。如温、台、明等有海船去处，亦一例禁戢，毋得非法科取。若水居小船，不应丈尺，不得拘籍骚扰。如违，许船户越诉，官吏计赃，重寘典宪。」从之。 
二十九日，臣僚言：「沿江有诸屯，州郡有禁旅，盖欲专备缓急，岂容辄充私役 今不惟私役，至于寄居皆得借事，教阅披带一切蠲免。平时不习纪律，不识行阵，方时闲暇，恬不为怪，脱有缓急，何所倚(伏)[仗]!乞严戒江上诸屯依时教阅，并不许差借私役。诸路州军禁军，自监司、守倅而下不许占破役使及非法差出，须令逐日尽赴教阅。诸屯责总饷之官，诸路责帅臣，严行觉察。不测委官点检，如或违例，从实具申朝廷，将主帅、守臣重赐惩戒，庶几武备修明。兼诸县土军弓手近日专充州县役使及下乡追呼，教阅一事尤不之问。乞并下诸路提刑司严切约束，违者提刑司从公奏劾，例行降黜，亦可为缓急之备。」从之。 
十二月二十日，臣僚言：「州县之间，顽民健讼，不顾三尺，稍不得志，以折角为耻，妄经翻诉，必欲侥幸一胜，则经州、经诸司、经台部，技穷则又敢轻易妄经朝省，无时肯止。甚至陈乞告中，微赏未遂其意，亦敢辄然上渎天听，语言妄乱，触犯不一。不有以惩之，则无忌惮，不但害及善良，官司亦为其紊烦。乞遍下州县揭牓晓示，今后经州、县、监司及至台部，的然虚妄者，必行收坐，妄经朝(首)[省]者重作施行，欺罔天听者定行编配。」从之。 
六年四月二十六日，右谏议大夫郑昭先言：「张官置吏，各有司存。狱有重囚，差官审覆，委之倅贰令倅，或辞避不行。至委幕职代之，随司吏胥不受约束，不过具成案涉笔纸尾而已，冤枉何自而伸 县阙正宰，权摄当属邑佐，今县官不差，至委郡僚或外官兼摄，擅作威福，非理扰民，民力安得不困 苖税自有省限，固当责之令佐，今乃差官交纳，或差州吏下县，已纳再输，已放复催，监系鞭笞，残虐如此。酒税自有定额，监官皆系正员，今乃欲应人情，酒务则差官提督，税场则别委拘收，规图添给，且利赢余，紊乱如此。乞明示中外，自今仍前违戾，外则委监司觉察，内则许台谏风闻，重寘典宪。」从之。 
六月二十九日，臣僚言：「曩岁权奸用事，谗邪得志，四方 
       
游士纷集都城，假借声援，簧 是非，甚至胁持朝士，凌驾言路，动如所欲，同声相应，实繁有徒。更化以来，斥远轻浮，亦当渐变，不意此风复长，士大夫惴惴然有朝不谋夕之忧。乞下临安府严行禁止，如有仍前撰造胁持 惑，令总辖使臣密切根缉追勘施行。」从之。 
十月二十八日，臣僚言：「国朝令甲，雕印言时政、边机文书者皆有罪。近日书肆有《北征谠议》、《治安药石》等书，乃龚日章、华岳投进书札，所言间涉边机，乃笔之书，锓之木，鬻之市，泄之外夷，事若甚微，所关甚大。乞行下禁止，取私雕龚日章、华岳文字尽行毁板。其有已印卖者，责书坊日下徼纳，当官毁坏。」从之。 
十二月六日，臣僚言：「陛下(当)[尝]降御笔，官民户造屋一遵制度，无事华饰。今都城内外多建大第，杰栋崇梁，轮奂相高。至于释老之宫，峻殿邃合，僭拟莫状。此土木奢僭之弊也。陛下亦尝降御笔，销金铺翠不许服用，令有司检照条令，申饬中外，务在必行。今禁防既宽，销金日盛，什物器用、燕羞果核，无一而不施金。此销金奢僭之弊也。监司、郡守迎新供帐泰侈特甚，帏幕俱用绫罗，褥裀包以绮锦。此州县奢僭之弊也。执侍管军戎服乘骑，此军将之当然，今内管军之官出则乘轿，暖幄自卫，作为奇巧以充馈送，盛饰优伶以供宴娱。此军官奢僭之弊也。甚至民德不一，衣服无常，都城皁隶高巾大袖，混杂士流，民庶妻妾冠帔珠翠，僭拟贵族，其它未易悉数。教化不明，法制废坏，夫岂细故!乞申严土木之制及销金条令，所在官司供帐不得徇例过数，管军官不许循习旧弊。仍风厉中外，率循礼范，以为民则，共革奢僭之俗，助成殷富之风。」从之。 
七年三月十六日，臣僚言：「辰、沅、靖三州内则省民居之，外则为熟户山徭，又有号曰峒丁，接近生界，迤逦深入，围峒甚多。平时省民得以安居，实赖熟户之徭与夫峒丁相为捍蔽。创郡之初，区处详密，堤防曲尽，故立法有溪洞之专条，行事有溪洞之体例，无非为绥边之策。近年以来，生界徭獠多有出没省地而州县无以禁戢者，皆繇不能遵守良法。夫溪峒专条，山徭、峒丁田地并不(计)[许]与省民交易，盖虑其穷困无所顾藉。今也州郡悉听其与省民交易，利于牙契所得输税可以资郡帑泛用。而山徭、峒丁之丁米挂籍自如，催督严峻，多不聊生，反引惹生界出没省地。若骎骎不已，其害有不可胜言者。乞明敕湖、广监司行下诸郡，凡属(奚)[溪]峒去处，所有山徭、峒丁田业一遵成宪，不得擅与省民交易，犯者科以违制之罪。」从之。 
五月十六日，嘉兴府状，乞令倭舶前来本部住泊趁岁计。诏权令嘉兴府行下华亭县住泊海南船只抽解，如客人陈给公据，仰本府具申户部出给，及不得住泊高丽倭船。其客人起发前往海
       
南州军，仰本府县严行觉察，不得容令夹带铜钱，申提刑司委官搜检，亦不许将元船再贩物货往广、泉州军。如辄有夹带铜钱到于别处，官司败获，守臣、知县并行镌责。仍行下两浙转运司、庆元府照会，及浙西提刑司专一觉察施行。 
九月二十六日，臣僚言：「今之风俗，自京畿以至江浙，其微之不可不谨者非一。社稷之所报有常祀也，今愚民之媚于神者每以社会为名，集无赖千百，操戈被甲，鸣钲击 ，巡行于乡井之间。万一有啸呼其间如窃弄潢池之兵者，则里社何以御之 此习俗之不可不谨其微者一也。古者衣服有常，民得归一，今愚民以迎神为名，妄一男子，目以为神，如古者立(户)[尸]以祭，冠冕之华，服色之僭，饰金车，张皇盖，纵观者不骇，执法者不诃，僭乱之俗，莫此为甚。此习俗之不可不谨其微者二也。古之命名者不以日月山川，非独欲其不难于避也，盖名以立义，义以正行。今之士夫与豪杰之旁午于乡井者，或袭古帝王之名，殆将何为耶 此又习俗之不可不谨其微者三也。天下之事必自其微而谨之，微之不谨，积习至着，殆有难于(政)[改]者。乞明诏大臣，申严行下监司、郡守，镂牓晓示，严行禁戢。其或不悛，必置重宪。」从之。 
八年正月二十八日，臣僚言：「京师，风俗之枢机；礼教，人心之防范。陛下崇尚朴素，躬履俭约，固尝特降御笔，首严销金铺翠之禁。曾未数月，冒犯如故。臣以为行法固自近始，而尤当禁绝其源。窃见京城内外有专以打造金箔及铺翠销金为业者不下数百家，列之市肆，藏之箧盝，通贩往来者往往至数千人。若于其源而尽绝之，贩造者既无所容，则服用者不期革而自革矣。乞行下临安府，检坐见行条法，申严牓示，其打造金箔及销金铺翠工匠等人，仰日下改业，将应干作具经官首纳。如限外不首，仍前制造、贩卖，并许人告，犯人从杖罪科断，枷项号令监赏，候犯人替。外路州军专委转运司严切禁戢，准此施行。」从之。 
