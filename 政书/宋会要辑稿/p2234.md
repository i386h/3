<!-- { "loadSidebar": true } -->
运司已无职事矣，犹以催纲为名，虚存一司。今中原未复而朝廷所取米斛大抵出于二浙，诸路纲运自有转使领之，犹循旧例置发运使二员，果何谓哉!彼发运使者亦知其本无职事，不过自请于朝，收籴米斛一二十万，聊以塞责而已。其所收籴，又是抑配编户之民，就非抑配，亦一转运司属官可办也。伏望详酌，将发运司官吏尽行减罢。」诏发运司官属并权罢，人吏放散，案牍令本司官属封记，内两浙一司于湖州、江东一司于饶州架阁，以备照用公使，银器、钱物并起发赴行在。逐司应干旧来所管职事，并令逐路漕司分认管办。 
八年四月二十二日天头原批：「寄案崇宁无八年，疑。」，户部侍郎李弥逊言：「祖宗之法有便于国、利于民、可行于今者，发运一司是也。当于经费之外，别给籴本数百万缗，复置一司，广行储积，分毫不得取供近用，唯以待经远恢复之须。积之一年，必见其 ，三年之间，当有一年之蓄。加以数年，仓廪有丰实之渐，田亩有休息之期，公私之利，不可胜言。伏望参酌利病，断以不疑而力行之。」从之。吏、户部条具应有本司钱物去处，于逐州军通判或签判职官内选差主管，别置库眼敖屋，置历拘收。他司取会，不许回报。本司应干钱粮，诸司不许申明借兑，虽奉特旨，乞从本司执奏不行。并从之。 
六月十八日，诏以徽猷阁待制、知信州程迈为江淮荆浙闽广等路经制发运使。 
      
十月十一日，诏：「发运使司所差和籴官，诸司不许差出，候至限满，本司将诸路所籴米斛，每路比较最多、最亏及有无骚扰湿恶等事，开具三两处籴官姓名，保明申奏，取旨赏罚。如所委官违戾稽慢，不候限满，先次按劾。」从经制发运使程迈之请也。 
九年正月十六日天头原批：「寄案崇宁无九年，疑。」，诏罢发运司，其籴买经制等事，令户部侍郎专领，三省措置。先是，参知政事李光言：「发运使本以总六路财赋以漕赴中都，兵兴以来，既无转输，今乃委以籴买，本钱尽从朝廷给降，凡五六百万缗，又以淮南总制司及诸路回易、市易官军等钱，数又不下数十万缗，此国用所以窘也。乞罢发运司。」有旨令三省措置。至是三省言，欲除去发运二字，只作经制使司，差户部长贰一员兼领，别差副使或判官一员，不时巡按诸路，将见今属官十员减作六员，数内两员充主管文字，四员充干办公事。从之。 
大观元年正月三日，制置发运副使吴择仁奏：「本司总领东南粮运，近年玩习苟简，职事不修，纲运败坏，沉失官物。臣昔任南转运司属官，上供一百二十万，计一百一十五纲，田子谅、王祖道曾减至六十纲，岁额数足。后来却添至一百五纲，般运不办，并无劝沮。臣欲乞到任日会计利害，召遣官属商议讲究，申请立法。亦乞奏计日具逐路于纲运比较进呈，断自宸衷，赏罚施行。」 
二年八月二十九日，诏：「应诸路纲今来直达，各认 
      
船额，所在并发运司辄折变拘收改易者，以违制论。」 
三年五月三日，淮南、江浙、荆湖都大制置发运司承朝旨起发本司斛九十三万余石、五十五万余贯。寻勘会札子内坐到钱斛，缘其间有系封桩及有别司窠名数目，本司先次取会到合起钱斛数目，系在淮南、江东、两浙路州军桩管。为旧管淮汴纲并是分拨与诸路直达，别无纲船起发，乞下逐路转运。 
十二日，吕源又言：「近乞责限江湖路打造粮船二千七百余只，合用槔梢八千余人。欲从本司委官于辖下州军根刷闲慢窠坐厢军，抽差赴本司充槔梢，每名与起发钱一贯，每日量添食钱二十文。」诏依。遇打造到船，逐旋差拨，即不得预先差占。 
十三日，诏东南诸路赡军钱，令发运司依应拘收一年，应副籴买。 
十七日，发运副使吕源言：「今来取索驱磨措置钱物，窃虑诸处官司循习作过，或以曾被烧劫为词，或以军兴支讫为说，藏匿案籍，避免根究，合具名奏劾外，乞许诸色人陈告。十分为率，二分充赏。如同作过人自首，特与免罪给赏，其犯人并依自盗入己赃坐罪。若所首及万贯以上，除合得赏钱外，申奏朝廷，别加赏典。应诸路监司、州县承受本司驱磨措置钱物文字，并限一日回报。如违限，承行人吏从本司勾追，杖一百科断，情重者仍勒停。取索干照文字公案，亦乞依此。拘收到钱物，逐州专委官主管，并乞依本司籴本 
      
钱已降指挥，不许借兑移用，虽奉特旨或免执奏，亦具奏听旨。其官司擅行借支，即乞依擅支借常平封桩钱物条法。」并从之。 
三年五月十二日，户部侍郎叶份言：「发运司昨差寄居待阙官往诸路刷籴本钱物等，员数猥多，近已得旨减罢。访闻所差官尚在州县，不行解罢，依旧批支请给。欲下发运司根究差官的实员数，勒令罢任，如依前冒请给，乞从入己赃坐罪。」从之。 
十六日，添差制置发运使高卫言：「诸收上供钱各有额定起发期限，户部准拟支用，不可少阙。近年缘诸般抛买许截上供钱，官司因此作弊，更不桩发。户部累请不许支截，立法甚严。昨至和元年，令发运司下六路岁籴米一百万石，同年额般运赴京师封桩。每岁未尝籴发足数，而六路上供斛额分定认起折斛钱，自此斛额又将亏少。不若住罢岁籴虚名，责依格起发上供实 ，钱斛两得简便。」从之。 
政和元年三月七日，户部尚书许几奏：「发运司两年合起上供额斛六百七十二万六千四百余石未到，欲依去年例，差官前去真、楚州以来计会发运司疾速装发，并催促本路纲船。」诏差度支员外郎盖侁，以点检催促额斛纲运为名。继而臣僚上言：「计置纲运发运之职，所差郎官何力之有，不过取索鞭挞吏人而已，重有烦扰。」遂不复遣。 
八月十五日，发运司奏：「诸路合起禄粟米系在京年计，如逐路批拣未到，许从 
      
本司于逐路起发来上供米纲内拣选批发，依条径发上京，却具数关牒转运司，理充本路合径起禄粟米数。」诏特许令上供米内拣选一次。 
十六日，户部状：「契勘六路额斛，每年须要于本年般足奏计。欲乞今后诸路转运司应承发运司取会粮运事，并限三日报，违者杖八十。从本司关牒本路提刑司取勘，人吏如稽滞过一月不报，仍许申户部详酌事理，申取朝廷指挥施行。」从之。 
十月四日，发运司奏：「奉诏截上供钱三百五十万贯充盐、籴本支使，两项共有未截钱一百八十二万余贯文，欲望许令本司将政和二年诸路上供钱截留。」从之。 
十一月二十四日，发运副使蔡安持奏：「契勘东南六路上供额斛，依条合均三限般发。限满不足，本州岛并转运司官差替吏人勒停。臣看详，若或三限各有违欠，即一岁之间诸州三易官吏，窃虑难行。」诏出违第一限不及八分，转运司吏人从发运司移文本路就近提举等司，先科杖一百。第二限通不及九分准此，转运副使、判官各展二年磨勘。第三限不足，即依见行条法施行。如限内率先敷足，其官吏保明申朝廷，等第推赏。仍令户部立法申尚书省。 
十二月十三日，发运司奏：「监仓场监官并催煎官员，乞依熙宁旧法，令本司与转运司轮举。」从之。 
二年二月三日，诏罢措置淮南路矾事司，并归发运司，依熙丰旧法官般出卖，每岁上供卖矾钱 
      
三万三千一百贯，令发运司依旧额起发。先是，大观二年专置司措置，而课额亏损，故有是诏。 
七日，发运使吴择仁奏：「本司领东南大计，逐路监酒税课利自来未曾立法，转运司衮同支使。欲令于诸路系省历内据分数计结声说，出本司所总盐酒税钱逐时已支、见在实数，庶今后易为检察。」诏除酒税系漕司职事外，余依所乞。 
三月十三日，发运司奏：「六路合发上供额斛，如般发违一限，从本司会算拨过。江湖路自真州并两浙路自扬州，各至泗州上河一节支费阙，本路出备拨还，若已出末限，即出备自真、扬州至京钱米。」从之。 
十六日，发运副使蔡安持奏：「乞今后诸路年额，须管依县限计置般发足备，严立妄有申陈之法。若实有缘故路分，申降朝旨，方许量减及展期限。」诏令户部相度，具两无妨阙、永久可行事状，明行措画，申尚书省，将上取旨。 
十月八日，尚书省言：「奉诏措置东南六路直达纲，欲六路转运司每岁以上供物斛各于所部用本路人船般运，直达京师，更不转般，仍自来年正月奉行。其发运司见管诸色纲船，合行分拨应副诸路，余令发运司应副非泛纲运。」从之。 
十二月十一日，发运副使贾伟节言：「诸路旧欠发运司钱斛，近降朝旨，桩发七十余万贯应副打造舟船，听候朝廷支拨外，有其余钱斛：淮南一百二十六万，两浙二百二十六万，江东一十万，江西一百七 
      
十二万，湖南九十八万，湖北二万。今来奉行直达，不用钱本籴买，欲逐年立定分数，下逐路提刑司催督，拘收封桩，以备朝廷支用。如违，依上供法。」诏户部均作十年，令提刑司拘催。 
三年九月二十六日，发运副使贾伟节奏：「臣尝考州县钱谷出入之籍，有季易、岁易，有一岁而再易者，各分事例，吏缘为奸。臣尝仿《周官》数目凡要之法，稽令甲都簿之名，列为三簿，一以付司录官，一以付军资库，一委(之)之县令，参互以考其成，则催科盈缩，发纳登耗，如指诸掌，不可以毫忽欺。检察之司提其纲领，简而不繁，与磨勘理欠应在司条法各不相妨，仍可参照为用。臣尝试于一路，岁剩钱帛一十六万有畸，其发纳之可究者又亦倍是。以其所尝试度其所未试，则诸路虽广，亦可推而行之。谨以诸路财用纲目簿式缮写成帙，欲望圣慈特赐宣取。」诏令进入。 
十月四日，尚书省言：「检会宣德郎黄唐傅札子：『今州县官每遇监司巡按，往往假托他事，远候于数里之外；巡尉仍以警盗为名，部领甲仗，交会境上，习以为常。乞申严禁令。』今拟下条：诸发运监司所至，其州县在任官辄出城迎送以职事为名件者同若受之者，各徒二年，并不以失及去官、赦降原减。右入《政和职制敕》，系创立冲改，《政和职制敕》发运监司预宴会条内在任官出城迎送一节不行。诸般运监司预妓乐宴会，自用或作名目邂逅使令及 
      
