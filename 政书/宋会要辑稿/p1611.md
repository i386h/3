<!-- { "loadSidebar": true } -->
十八年二月十四日，刑部言：「臣僚奏请：『在法，放停人吏与词讼之人交涉者徒一年，因而计属公事加一等，受财重者自从重。此良法也。然于放停人吏则知畏，而见役人吏及(虽)[雄]横有力之家，与健讼之人阴为奥援，表里相通，致使良善之人深被其害。欲望更加参订，重立法禁。』本部看详，见役人吏与词讼之人交涉，欲元条徒一年上加一等，从徒一年半。若因而为计嘱公事，更加一等，从徒二年断罪。各 
      
系递加一等。」从之。 
二十一年十一月十七日，刑部言：「臣僚陈乞禁约健讼之人，本部欲于见行条法指挥外，其诉事不干己并理曲，或诬告及教令词诉之人，依法断讫，本州岛县将犯由、乡贯、姓名籍记讫，县申州，州申监司照会。若日后再有违犯，即具情犯申奏断遣，从断讫再注。仍先次镂板晓谕。」从之。 
二十二年五月七日，臣僚言：「今后民户所讼如有婚田、差役之类，曾经结绝，官司须具情与法叙述定夺因依，谓之断由，人给一本。如有翻异，仰缴所给断由于状首，不然不受理，使官司得以参照批判，或依违移索，不失轻重。将来事符前断，即痛与惩治。」上宣谕宰臣曰：「自来应人户陈诉，自县结断不当，然后经州，由州经监司，以至经台，然后到省。今三吴人多是(经)[径]至省，如此则朝廷多事，可依奏。」 
二十四年四月九日，上宣谕宰臣曰：「前日孟飨，有利州民王孝先邀驾，诉阆州守臣王升在任不法，用刑惨酷，枉遭决刺，宜差人押送本路官司究实。虑蜀道险远，追逮为劳也。」 
二十六年七月三日，臣僚言：「比年臣僚有缘诬告不测之罪，投窜遐裔，无路自明者，乃因郊赦，与之昭洗，甚盛德也。然中外陈诉辨雪，检、鼓院上封者滋多，颇涉冒滥。如其所犯元因语言疑似之类，诚可矜悯，至于奸赃狼籍，已经按治，迹状显著，人所共知者，亦复巧饰词理，公肆诞谩，咸称向曾违忤权臣所致，例图解免。望诏 
      
有司，应自今陈雪过名之人，并须检会元犯因事。如系赃罪已经勘劾者，乞止依元断条法施行。」刑部看详，命官犯罪，若元因人户论诉及因监司、郡守按发鞫勘，赃证结按，曾经录问，别无翻异，已行断遣，如日后陈诉者，欲具元断因依分明告示。其余一时被罪或因缘连累等断遣之人，若有诉雪，从有司更行看详。委有冤抑，即行开具因依，申取朝廷指挥。从之。 
十月二日，臣僚言：「向者风俗偷薄，告讦大兴，士大夫陷于宪网者前后非一。比降诏旨，检举追复，仍许自行陈诉。然有司尚多艰阻，能自伸雪者十无一二，诚为可矜。欲望严饬有司，将绍兴二十五年十月二十日以前应断过之人，除犯大不恭、不孝及蠹国害民，并枉法不枉法监主自盗、强乞取，已上并因人告发，迹状明白者，各论如法，其余犯在上件月日前者，不以年限，许自陈诉，委官看详。如实系无辜，则与行改正，理元断月日。若稍涉疑似，则且与除落过名，所有元断官吏并免收坐。」从之。 
二十七年七月二十二日，侍御史周方崇言：「民间词诉，必有次第经(曰)[由]，若侥妄蓦越，则坐之以罪。苟情理大有屈抑，官司敢为容隐，乃设为越诉之法，而敕令该载者止十数条。比年以来，一时越诉指挥亡虑百余件，顽民反恃此以扰官司，狱讼滋长。望行下刑部，将一时许越诉指挥非编敕所载，并令敕令所重加删除，以省讼牒。」从之。 
二十 
      
八年八月二日，上谕大臣曰：「近来州县人户词诉稍多，既经监司，又经台省，又复进状乞送大理寺，比比皆是。无他，其弊有二：其一不治妄状，其二受理官司沿袭旧例，却送元来去处。如此，不唯善良受弊，无所赴愬，而讼牒纷纭，至有一二十年不决者。卿等窃为措置。」于是诏诸色人进状及诣朝省陈诉州县等处理断不当公事，送所属曹部施行，仰今后不得却送所诉官司，别委官司，立限依公结绝。若所诉虚妄，依条施行。候结绝讫，申尚书省，令本省置籍拘催。如有违戾，三省觉察取旨。 
三十年十月七日，诏：「应民间讼牒，有事不干己，并仰参照成宪，依公施行。其诉州县不法，自当受理，不许辄加以告讦之罪。」左正言王淮之请也。 
绍兴三十〔二〕年八月二十三日，孝宗即位未改元。诏：「所在罢役人吏多诱导奸豪，巧生词讼，实为乡曲之蠹。自今如或不悛，当议刺配，永不移放。」 
二十四日，诏：「比来省部人吏随事生弊，命官、士庶理诉公事，法虽可行，贿赂未至，则行遣迂回，问难不已。若所求如欲，则虽不可行，亦必舞法以遂其请。自今如有冤抑之人，许诣登闻鼓院陈诉，当议重寘于法。」 
孝宗隆兴元年九月二十二日，臣僚〔言〕：「命官断罪，其始悉由刑部、大理寺拟定刑名。今于既断之后，遇有雪诉，却付外路监司委官看定，徇情出入，则是外路监司及得驳正刑寺，事属倒置。乞自今遇有命官陈诉元断不当 
      
者，并不许送外路监司，先委大理寺官参酌情法，保明申部，再委刑部郎官、长贰重行看定，续次申省，送左右司审详取旨施行。」从之。 
二年正月五日，三省言：「人户讼诉，在法先经所属，次本州岛，次转运司，次提点刑狱司，次尚书本部，次御史台，次尚书省。近来健讼之人，多不候官司结绝，辄敢隔越陈诉，理合惩革。」诏除许越诉事外，余并依条次第经由，仍令刑部遍牒行下。 
刑部关牒，不许人户越诉，甚为至当。然州县、监司所受词讼，多有经涉岁月不为结绝者，欲乞行下刑寺，将州县、监司词诉分别轻重，立限结绝。如限满尚未与决，许人户次第陈诉。」从之。 二十日，臣僚言：「伏 
八月十三日，臣僚言：「伏见御史台讼牒日不下数十纸，皆由州县断遣不当，使有理者不获伸，无辜者反被害，遂经省部，以至赴台。乞令御史台择其甚者，具事因与元断官吏姓名奏劾取旨行遣。」从之。 
干道元年正月一日大礼赦：「应过犯经断人依条限三年外，不许雪诉。如元因有司违法勘断不当实在五年内者，并经所属投状以闻，当议实责改正施行。」 
同日赦：「勘会进士枉被州县刑责，依条令所属审定，保明闻奏。虑恐所属多系元断官司嫌避迁延，不为保奏，仰诸路监司遇有诉理之人，即取索元按委官看定，如系枉断，即令所属疾速依条保奏施行。」九年十一月九日同此制。 
十七日，中书门下省言：「近日四方之人多 
      
有经省部、御史台陈诉冤抑者，有司事无果决，遂至久困逆旅，情实可悯。」诏三省、枢密院开具应干人结绝事件，分委刑部、大理寺，限一月与决。如合追逮及案牍未具，委逐路监司限两月理断，并各具已断事目闻奏。 
二年七月九日，臣僚言：「比来民讼至有一事经涉岁月而州县终无予决者，缘在法县结绝不当而后经州，州又不当而后经监司。乞自今词诉在州、县半年以上不为结绝者，悉许监司受理。」从之。 
四年六月十八日，权户部尚书曾怀言：「近来监司、州县承受省部看详定夺事件，动经岁月，不为结绝。今欲行下诸路，自指挥到日，并限一月结绝，具名件申尚书省。」从之。 
七月十三日，臣僚言：「窃惟守令治所部之凶顽犯法者，监司、郡守(刻)[劾]所隶之赃私不法者，皆所以奉行天子之法也。比年多有所部之民、所隶之吏曾遭治劾者，往往怀怨挟恨，公肆论诉。使其讼得行，则为守、令、监司者殆将缩手而不敢问矣。小人长恶不悛，何所忌惮!望特降指挥，如敢以私事讼元治劾之官者，更不究问虚实，即以告讦之罪罪之，庶几此风衰息。」从之。 
十六日，三省言：「迩来健讼之人多巧作缘故，妄经台省越诉，理合措置。应所诉事并须依条次第经由，仍真谨书写，通不得过五百字，亦不许连粘画一单子在前。应遇词状日，轮都司官一员点检，如不依式该说，已经某处结绝者，并实时退还。所 
      
受讼牒，专一置簿抄上，赴左右司斟量行遣。或已经陈辞，见送有司看详定夺，如限外未有结绝，或官司理断不当者，方许经朝廷陈诉。应陈词人除军期急速、事干人命许越诉外，余敢于宰执马前投陈白纸及自毁伤者，并不得受理。」从之。 
八月十六日，中书门下言：「近来无赖健讼之人，自知理曲，意谓官司不为受理，往往妄自毁伤，合行约束。」诏今后如有似此等人，先依条断罪，将所诉事更不受理。 
五年七月一日，大理寺丞魏钦绪言：「越诉之法，前后申严非不详备，今有所讼至微而辄以上闻者，又有冒辜而伏阙者，则越诉之法殆为虚设。欲望明诏有司，严立法制，庶几人稍知畏。」诏送刑部看详。已而刑部看详到条制，详见《刑制门》。 
六年八月二日，宗正少卿兼权户部侍郎王佐言：「朝廷虑猾吏之为民害，故开冒役越诉之门。然顽民奸巧，往往假此为胁持县道之计，甚至举论阖县之吏。乞自今有论诉冒役者，必须指陈所犯及收叙不当因依，如敢挟私妄诉，与重作行遣。」从之。 
六日，刑部侍郎王秬言：「近日讼诉滋繁，其弊有二：一曰妄诉之弊，二曰改正之弊。夫讼有当决于州县、监司者，有当决于省部、朝廷者。州县顽民狃于健讼，例皆投牒省部，紊烦朝廷。乞自今除身负冤抑、事系利害方许陈诉，其余琐屑并不许受理，则妄诉之弊可以少革。刑部讼雪过犯，前后非一，其间亡辜坐累固不为无人，然巨 
      
奸积恶，有不可不正典刑者。小人粉饰事情，百端伸诉，盖未尝治其诞妄之罪。乞自今遇有讼雪过犯之人，令别勘官司精加覆治，果有冤抑，即与洗涤。如妄有陈列，更与重作行遣，则改正之弊可以少革。」从之。 
十一月六日大礼赦：「勘会已降指挥，命官雪诉罪犯，刑寺见得委实冤抑、合行改正之人，其元断月日令一就看定。近来胥吏故作沮抑，意在请求，却两次申省，显是迂枉。自今后应命官理雪冤抑，如委合改正，其元断月日并令刑寺一就看定，申省取旨。」 
七年三月三日，中书门下省检正诸房公事司马伋言：「近有争〔讼〕产业、理雪过名之人，辄作公私利济、军期机密文字具奏，紊渎天听，委涉欺罔。乞自今遇有士庶进状陈诉，并赴鼓院投匦，方许进入。」从之。 
十二月十四日，臣僚言：「民间词讼多有翻论理断不当者，政缘所断官司不曾出给断由，致使健讼之人巧饰偏词，紊烦朝省。欲望行下监司、州县，今后遇有理断，并仰出给断由。如违，官吏取旨行遣。」从之。 
