<!-- { "loadSidebar": true } -->
言：「窃详先王之礼，庙止于七，后王以义起礼，乃有增至九庙者。详酌典故，当自朝廷。于是降诏曰：「有天下者事七世，古之道也。惟我治朝，祖功宗德，圣贤之君六七作，休烈之盛，轶于古先。尊为不祧者，至于五宗，迁毁之礼，近及祖考。永惟景佑钦崇之诏已行，而不敢踰，暨我元符尊奉之文既隆，而不可杀，虽欲如古，莫可得也。博考诸儒之说，详求列辟之宜，顾守经无以见其全，而适时当必通其变。爰援众议，肇作彝伦。推恩以称情而为宜，则礼以义起而无愧。是用酌郑氏四亲之论，取王肃九庙之规，参合二家之言，着为一代之典。自我作古，垂之将来。庶安宗庙之灵，以永邦家之福。其合行典礼令礼部、太常寺详议奏闻。」又诏曰：「朕诞膺文武之绪，祗遹前人之光，肆纂弘休，肇为九庙，用丕阐于彝训丕阐：原作「不单」，据《宋大诏令集》卷一三八改。，爰敷告于庶邦。仰惟翼祖在天，毓璇源而浚发；安陵有衍，粲皇武于始基。然循七世八室之规，则数踰于古；遵四庙五宗之法，则礼未应迁。是用仰奉二祧之灵，复还列圣之次。虽丰不昵，虽远当隆。岂惟稽三代之徽猷，盖亦用本朝之故事。宗庙体大，朕何敢专，惟卿士之协同，考典章而具列。庶灵承于庙鹢，以上妥于威神。其已祧翼祖、当祧宣祖庙并复。」 
四年正月二十六日，礼部言：「已降诏旨，奉僖祖睿和皇帝神主为太庙始祖，及翼祖神主复还本室。所有二帝忌辰，及文懿皇后、简穆皇后忌，并依大忌施行。」诏恭依。 
高宗皇帝绍兴元年五月十三日，太常少卿苏迟等言：「大行隆佑皇太后神主祔庙，合于太庙哲宗室。缘昭怀皇后神主已祔庙室，其祔庙次序合取自朝廷指挥。」礼部、太常寺拟定合升祔在昭怀皇后神主之上，诏恭依。 
十五日，刑部尚书、兼权礼部胡直儒等言：「准诏，以大行隆佑皇太后登配庙廷，令礼部、太常寺讨论合行册礼。窃考国朝追册母后典故，皆由前日未极尊称，故于升遐之后始务褒册，以正名位。恭惟大行隆佑皇太后早俪宸极，及绍圣蒙垢，退处道宫。谨按元符三年五月诏书，首曰『朕绍休列圣，承训东朝』，又曰『皇太后念仙游之寖邈，抚前事以兴悲』，恻然深矜，示不终废。虽奸邪当制，不肯发扬太后之盛德懿范，以昭雪绍圣黯昧之访访：疑误。，然道君皇帝受命于钦圣宪肃皇后以复冢妇之意，亦既明甚。崇宁初，权臣擅政，违悖典礼，以卑废尊。及靖康末，太后以扶持社稷、保护生灵为心，一旦垂帘听政。钦圣宪肃皇后之慈旨，与道君皇帝诏书故在，是太后之隆名定位，已正于元符三年，而不在于靖康变故之日也。复自建炎以来，正位东朝，母仪天下。升遐之日， 臣缟素，圣情悼慕，礼极优崇。名位既正，将来登配庙廷，谓宜专用元符三年五月诏书，明指崇宁奸臣沮格之意，奏告天地、宗庙。所 
      
有册礼，恐更不合讨论。」从之。 
二十一日，太常寺言：「大行隆佑皇太后，比附国朝故事，未奉上谥号册宝已前，合称大行隆佑皇太后；奉上谥册宝了日，合称昭慈献烈皇太后；祔庙毕，合称昭慈献烈皇后。」从之。 
三年四月十二日，礼部、太常寺言：「奉旨，昭慈献烈皇后谥号令礼部、太常寺同共重别讨论。今谨按国朝故事，慈圣光献皇后、宣仁圣烈皇后皆系垂帘听政，其谥号内皆称『圣』字。今昭慈献烈皇后当艰危之际，两经垂帘听政，功在社稷甚大，其谥号内即无『圣』字，实于尊称之义有所未尽。兼详国朝祖宗故事，明宪皇后改谥昭宪，庄怀、庄穆、庄献明肃、庄懿、庄惠皇后并改『庄』字为『章』字。今依故事，考功集官赴都堂集议，昭慈献烈皇后改定谥曰昭慈圣献皇后。」诏恭依。 
五月二十日，礼部言：「昭慈献烈皇太后改谥昭慈圣献皇后，欲依故事，只以册告庙，更不改题神主。」诏依。 
绍兴五年四月十七日，右司谏赵霈言：「窃惟四孟朝献于祖宗，以神御邈在海邦，权于明堂殿设位行礼，惟惠恭皇后则弗与。议者谓道君皇帝朝，盖有惠恭皇后别庙，遇太庙夆飨，则祔于祖姑。唯景灵宫朝献则无祔祭之文，为其嫌耳。然是时既有别庙，则岁时祭飨实未尝废，朝献之礼虽阙可也。况时异则事异，事异则礼异，礼以义起，贵于从宜。惠恭皇后于道君皇帝则夫道也，在当时以嫌，礼或得而略也；于陛下则子道，在今日虽以嫌，礼亦不可废也。且祭不欲疏，疏则怠，怠则忘。替四孟之飨，而止从三年之夆，几于疏且怠矣。今若设位于明堂，祔祭于祖姑，陛下躬行兹礼，似亦无嫌。或者又谓，在靖康初止循旧制，今日讵可轻议 臣窃谓不然。是时别庙既存，姑循其旧，所以未暇讲究者，不为无说。乞下太常寺讨论典礼，贵于适当，或依仿夆飨礼例，以为权制。异时中原平定，复行别庙之仪可也。」诏令礼部、太常寺讨论闻奏。既而礼官讨论：「若权就射殿躬行景灵宫朝献之礼，惠恭皇后祔祖姑，合于典礼。」至是宰执进呈，上曰：「礼缘人情而已。朕以母事惠恭皇后，今太庙既有别庙，则景灵宫四孟朝献之礼何可废也 宜从礼官议。」 
七年二月十九日，吏书尚书孙近等言：「已议上圣文仁德显孝皇帝尊谥，其惠恭皇后合易旧谥。」太常寺讨论，伏请改上惠恭皇后谥连「显」字，诏恭依。详见《奉上祖宗徽号》。 
四月十日，礼部、太常寺言：「道君太上皇帝俟奉上谥号册宝了日，合称圣文仁德显孝皇帝；祔庙毕，合称徽宗圣文仁德显孝皇帝。宁德皇后俟奉上谥号册宝了日，合称显肃皇后。」诏恭依。 
二十九年十月十九日，太常寺言：「将来大行皇后灵驾发引，至掩攒宫毕，虞主回，迎神主祔庙，依礼经，大行皇太后升祔于徽宗皇帝室显肃皇后之 
      
次。」诏恭依。 
三十一年十月十九日三十一年：原作「二十一日」，据《建炎要录》卷一九三改。，礼部侍郎黄中等言：「谨按古者，在礼七月而葬，既葬而虞，九虞而卒哭，乃祔于庙。惟我祖宗率而行之，不敢有加焉。往年徽考升遐，已过葬月，而梓宫未还，当时礼官请依典故，先行虞祔之礼，有诏近臣集议，遂从其说。兹者恭文顺德仁孝皇帝讣音之来，将及七月，未卜因山之期，若不先议虞祔，窃恐宗庙月祭时飨久废不举，于礼未安。望下礼官参酌徽考祔庙及本朝迁庙典故，条具申请。」礼部、太常寺讨论：「绍兴七年正月，始闻徽宗皇帝升遐，是年五月，礼官以梓宫未还，而宗庙祭飨不可久阙，请先行祔庙之礼。闰十月癸酉，(绍兴)[诏令]侍从、台谏集议，佥谓如景德故事，择日而行之。景德元年，有司以明德皇太后园陵不利大葬，权行攒宫之礼，九虞、祔庙皆前期而举之。十一月乙卯，埋重于报恩观，乃立虞主。十二月癸亥，九虞礼毕，乙丑，行卒哭之祭。自初虞至七虞皆于报恩观，八虞至卒哭皆于几筵殿。丁卯祔神主于太庙。恭惟太祖造邦，始立宗庙，追尊僖、顺、翼、宣四祖。厥后太祖、太宗、真宗、仁宗升祔，而七世之庙乃备。盖太祖、太宗以兄弟相及，同为一世，故在英宗朝太庙八室，其实七世。在神宗朝，尊僖庙为始祖，乃迁顺祖而祔英宗；在哲宗朝，又迁翼祖而祔神宗，皆为七世而八室也。徽考嗣位，将来祔哲宗，而宣祖当迁。于是仿唐之制，创为九庙，翼祖已迁而复故，宣祖当迁而不祧。僖、翼、宣祖为三世，太祖、太宗为一世，自真宗至哲宗为五世，遂为九世而十室也。往年徽考升祔，与哲宗同为一世，故为迭迁之主，是为九世而十一室也。兹者钦宗将祔，则翼祖当迁。盖钦宗之于徽考，犹哲宗之于神宗，皆以父子相继，别为一世。然则今日宗庙自僖祖、宣祖、太祖、太宗至于徽考、钦宗，是亦九世而十一室也。窃谓当遵本庙已行典故，迁翼祖而祔钦宗。」从之。(张)[章]如愚《 书考索》：绍兴十九年，著作郎刘章言：「礼莫重于祭，而郊庙为尤重。神宗元丰间，尝诏陆佃等编类成书。今陛下以明圣之资，当述作之任，而缛仪未纪。乞命官为绍兴郊庙奉祀礼文，以续元丰之书。」上纳之。 
绍熙元年十二月二十三日，臣寮言：「臣闻古者祖有功、宗有德，皆为万世不祧之庙。若商之三宗，周之文、武是也。仰惟我宋太祖以神武创业，太宗以圣明继之，然后天下合于一统。真宗守之以文德，仁宗抚之以仁俭，神宗临之以励精，其功德之盛，巍然炳然，皆咸五而登三，故景佑、崇宁诏书推尊，以为万世不迁之庙。窃见高宗圣神武文宪孝皇帝以上圣之资，启中兴之运，功德之盛，同符祖宗。至尊寿皇圣帝圣孝纯隆，追崇褒大，靡所不用其至，然庙号之定，于今三年，而万世不祧之诏，未以时下者，仰惟慈衷，端有 
      
于陛下也。昔西汉之尊文帝，寔在景帝之世，而世宗之尊，则在宣帝之朝。盖各因时而发扬，初无一定之制。愿陛下遵寿皇之制，循列圣之矩，采西汉之宜，诞敷德音，尊崇神烈，清庙祼荐，万世亡穷。则高宗之功德益彰，而至尊寿皇圣帝之圣孝益光矣。」诏令礼部、太常寺具合行典礼闻奏。礼部、太常寺言：「伏以高宗圣神武文宪孝皇帝启运中兴，功德盛大，为万世不祧之庙，理无可疑。依典故，合降诏付外施行。」 
内降诏曰：「门下：朕惟庙祧之制，礼经具存。迭毁所以明世数远近之常，不迁所以昭祖宗功德之盛。祖则惟一，宗无定数。昔商三宗及周文、武，质诸载籍，世世尊祀。粤惟国朝，率循是典。太祖、太宗恢开创之丕图，真宗、仁宗茂守文之鸿业。暨于神宗，厉精政治，景佑、元符载颁诏旨，一祖四宗，万世不祧，亶谓盛矣。肆我高宗神圣武文宪孝皇帝天锡勇智，沉机深略，真不世出，武以拨乱，文以致平。中兴之烈，高掩武丁；内禅之懿，有光放勋。大功数十，不能尽宣。仙驭宾空，威神如在。至尊寿皇圣帝稽六艺之文，妥在天之灵，厥既尊为高庙，而以时升祔矣，惟是不祧之典，犹未遑议。顾予凉菲，实奉烝尝，兹用虔遵圣父之训，丕(照)[昭]烈祖之光。然而事大体重，匪躬敢专，宜令礼官详议以闻。庶几高庙盛德大业，上配祖宗，下垂万世，庸副朕尊崇显扬之意。」 
