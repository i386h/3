<!-- { "loadSidebar": true } -->
十二日，司农寺丞苏良冶言：「淮、浙路并发运司粮纲到京，依条少欠一分五厘批发，及江、浙两路转般赴淮南用一分。今来车驾驻跸杭州，节次即未有立定分数。欲乞将江东路粮纲依旧用一分法，两浙路地里不远，权用五厘法施行。」诏已降指挥移跸江宁府，重别措置，申尚书省。司农寺措置：「两浙并江西路纲运少欠乞用一分法外，若地里及三百里已下，乞用三厘法；四百里以下，乞用四厘法；五百里以下，乞用五厘法；八百里以下，乞用七厘法；一千里以下，乞用八厘法，余并乞用一分法。若有碍分纲运，依京仓施行。」从之。 
五月十六日，发运副使叶宗鄂言：「押纲人乞依旧条酬赏外，更与减三年磨勘。近降赦书，除军功酬赏外，其余权住行遣一年。今来押纲人员所得酬奖，乞依军功例施行。」从之。 
建炎四年七月三十日，户部言：「准部省批下发运副使宋辉札子：契勘本司旧行转般支拨纲运装粮上京，自真州至京，每纲船十只，且以五百料船为率，依条八分装发，留二分揽载私物。如愿将二分力胜功料装粮胜：原作「升」，据本书食货四七之一五改。，听八分正装计四百硕，每四十硕破一夫钱米，二分功料计一百硕，旧法每二十硕破一夫。建炎二年，内装发东京粮，紧切画降圣旨：功料每十硕支破一夫。后来前本司官叶宗谔去年内得指挥年：原无，据本书食货四七之一五补。，拨还东京粮料沿汴少欠，就顾牵驾舟船，申画指挥：功料依和雇客船则例支给雇钱，入汴添支三分水脚钱，及旧法支给 席、剌水铺衬等钱，并管押人依条除本身请给外，重船又别给驿券，每运至东京卸纳，无欠折，转一官资，纲梢并支撞岸及赏钱，所请脚剩等大段优润。今来依奉圣旨，雇船起发浙西劝诱等米，其押纲除本等资序请给外，止添食钱三五百文，别无立定了纳赏罚。兼本司见打迭舟船，团给官纲起发行在物斛，浙西州军至越州地里不远，若不权宜立定赏罚，无以劝惩。今相度，除雇船自有立定地里水脚钱外，有官纲欲乞依本司昨来起发上京纲运例，除添支三分水脚钱不及外，余依旧例支破。所有官、客纲人赏罚，令以地里远近、所装米数参酌立定下项：赏：每运押米五千硕以上，地理至卸纳处无违程折会偿纳外，少欠依下项：副尉比折收使，八百里减磨勘二年半，五百里减磨勘二年，三百里减磨勘一年。罚：每运押米五千硕少欠一分，使臣冲替，副尉勒停，仍根究致欠咤依；七厘，展磨勘三年；五厘，展磨勘二年；三厘，展磨勘一年。后批送户部勘当，申尚书省。本部今欲依本官所乞施行，内赏系别无少欠。仓部供到状，近勘当发运副使宋辉札子，起发浙西诸州米斛 
      
至越州，乞依旧八分装，每四十硕破一夫钱米，二分功一料，每二硕破一夫，并以地里远近赏罚。合支 席、刺水铺衬等钱，已勘当依本官所乞，内押人依条除本身请给外，重船又别给驿券。缘今来止是一时装发斛，比之上京纲运事体不同，若更破驿券，委是太优。欲乞重船日支食钱四百文省。」诏依。 
十二月十日原书天头注云：「此条水陆两收。」，度支员外郎韩球言：「欲前去饶、信等州 刷钱粮，乞将沿流州军并起发见钱，其不通水路去处依指挥变转轻赍。」从之。 
绍兴元年二月十六日，诏令韩球照会前降事理，体度行在赡兵数多，将见 刷不以麤细色纲运，遵依建炎四年十月一日已降陆运指挥疾速施行原书天头注云：「一作二。」，不得少涉搔扰。内合应副张俊下军钱粮，仰于今来所般数内量度拨留应副。其后内降应干合于饶、信州桩垛钱物粮斛等事理，更不施行。」 
元年三月十二日，户部言：「越州通判赵公竑言：两浙路见有起发米斛万数不少，内有经由海道前来纲运，除官纲平河行运合依宋辉措置外，海道般运粮料系为登险，理当优异。本部今比附重别措置：每运至卸纲纳处，无拖欠、违限、折会，偿纳外，依下项：内赏比平河已是优异，其罚格亦比附申请措置递减一等。赏格：一万硕已下，所装虽多者同。一千里，无拖欠，转一官；不满一厘，减四年磨勘，副尉依使臣法比折收使，下准此。不满二厘减三年，五百里无拖欠，减四年，不满一厘减三年，不满二厘减二年。五千硕，所装不及五千硕，若并押两运如及所立之数，亦乞通行推赏。一千里无拖欠，减四年，不满一厘减三年，不满二厘减二年。五百里无拖欠，减三年，不满一厘减二年，不满二厘减一年半。罚格：欠三厘展一年磨勘，副尉亦合比展。欠四厘展一年半，欠五厘展二年半，欠七厘展三年半，欠一分展四年，欠三分抛失空船一十五只同抛：原作「拖」，据本书食货四七之一六改。使臣、校尉冲替，副尉勒停，仍根究致欠咤依。」从之。 
二十七日，户部言：「上供钱物粮斛，依法虽请降特旨截留借兑支拨，执奏不行。及承指挥，统制军马等官以便宜行事，拘截上供钱物斛，官吏并流三千里；主司听之，减三等。所有今后起赴行在送纳纲运辄敢拘截卸纳，亦乞朝廷严赐施行。」诏：「诸路应赴行在钱物斛官司辄截留借兑支拨，并依上供条法指挥。」 
六月二十四日，户部言：「诸路岁起粮斛，旧制：江湖转般，两浙直达上京。比缘军兴，淮南转般仓敖烧毁殆尽，其江、湖粮纲自合权宜直达赴行在。」诏依。 
九月十八日，明堂大礼赦：「勘会粮纲旧六路直达法，卸纳少欠一分五厘已下，本路备偿，折会过一分五厘，即行根究原书天头注云：「究一作治。」。比来行在下卸粮纲，咤有司申请减下欠数，和雇客船填，纳不及五厘，官纲一分已下，方许批发归回补发。缘此留滞纲船淹延刑禁， 
      
无补公私。自今并依旧直达法施行。」 
十月十九日，三省言：「保义郎翁 等状：准建炎四年圣旨指挥，置收籴粮斛，每一万硕为纲，选差有才干使臣两员管押舟船纲运，经由海道，载至福州交纳，如无 虞，依六月九日已降指挥，各与转一官，仍与家便差遣。 等于建炎四年十月内蒙差就潮州装发三纲，每纲各一万硕，经涉大海，于今年正月内到福州交卸了足。窃见成忠郎潘和等亦于潮州装发纲运，前来温州交卸，各有抛失，亦已依前项圣旨，各与转官，乞行推赏。」诏各与转一官。 
二年三月十二日原书天头注云：「下有三月四日，此『三』字疑是『二』字或『正』字。」，诏：「应纲运不以人粮马料，不得在外一面支遣，并赴合属仓分送纳，如违，并从杖一百科罪。每名赏钱五十贯文，以犯事人家豹充，仍先以官钱代支。」 
三月四日，户部言：「应上供钱物纲运，欲令州县遇装讫，实时计所装船只钱物数目、押人姓名、离岸日时，先次飞申户部仍关报前路州县纲运官司继续催赶出界，依此飞申出入界日时入急递报户部，下所属库分拘催。」从之。 
四月二日，绍兴府言：「闽、广、温、台二年以来，海运粮斛钱物前来绍兴府，并系至余姚县出卸，腾剥般运，而本县常患无船，不能同时交卸，往往留滞海船。今既移跸临安，缘自定海至临安海道中间，砂碛不通南船，是致沿海之民岁有科调之扰。契勘明州自来有般剥客旅货物湖船甚多，欲乞专委官一员措置，将闽、广、温、台等处发到钱物斛，并就本州岛出卸，优立价直，雇募湖船腾剥，就元押人由海道直赴临安江下。既得少舒绍兴诸县民力，又免海船留滞之患，粮斛不致失期。」从之。 
十二月十九日，吕餐浩奏：「近遣郎官娉逸督江西上供米，比闻已起三纲，可准拟三十万斛。」上曰：「以江西漕臣不以时起，必待朝廷遣郎官催促促：原作「捉」，据本书食货四七之一七改。，然后起发。如此，则漕臣失职，可黜责。朕尝面训都转运使张公济尝：原作「常」，据本书食货四七之一七改。，俾先理会常赋。若常赋不入，乃反务横敛，非朕爱民恤下之意。」 
三年四月二日，诏：「今后起纲，如本州岛差过三员皆未还任，接续有合发纲运，即先从倚郭县差丞或主簿一员管押，以后先近远于诸县轮差。如被差辄敢规避，并从徒二年科罪。管押官候到行在，别无 虞，依已降指挥推恩。」 
十二月二日，户部言：「两浙运判娉逸札子判：原作「司」，据本书食货四七之一七改。：诸州县起发纲运赴行在卸纳，别无拖欠，其管押人乞特行犒许。今立定下项：其钱于和籴场百陌钱内支破，如无见在，移文本路运司于移用钱内限当日支给。三百里以上，三千硕已上欲支一十五贯文省，五千硕已上欲支二十贯文省；五百里以上，三千硕已上欲支二十贯文省，五千硕已上欲支三十贯文省。」诏依，今后如遇纲运卸纳了当，别无缘故，排岸司非理留难阻节，官吏并从杖一百科罪。 
三十日，户部言：「已降指挥， 
      
两浙诸州起发粮斛、马料纲运赴行在卸纳，别无拖欠，其管押人特行犒许：三百里已上，三千硕已上支一十五贯，五千硕已上支二十贯等；虽不及三百里已上，亦合比类犒许。今相度，欲将诸州县起到纲运，如地里不及三百里，三千硕已上支钱一十贯文省，五千硕已上支钱一十五贯文省，特行犒许。」从之。 
四年二十八日，内殿进呈造船文字，宰臣朱胜非等曰：「近来诸路般发纲运大段费力，虽州县优支雇直，人户少应募者募：原作「慕」，据本书食货四七之一七改。，盖咤军兴以后，船户例遭驱虏，民间莫敢置船。欲令两浙、江东西路各造船二百只，专充运粮使用。」上曰：「须于船上分明雕刻字号，诸处不得指占，虽奉圣旨，听执奏不行。」 
