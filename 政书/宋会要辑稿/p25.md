<!-- { "loadSidebar": true } -->
 帝系 宋会要辑稿 帝系四 宗室杂录一 
     
宋会要辑稿 帝系四

宗室杂录一
太宗雍熙元年正月十一日，以皇侄德恭为左〔武〕卫大将军、判济州，封定安侯；德隆为右武卫大将军、判沂州，封长宁侯。初，廷美徙房陵，诸子皆从行，至是并受封，仍厚赐缗钱，遣高品卫绍钦送之治所。以起居舍人韩检、右补阙刘蒙叟通判二州，谕旨令检等专郡政焉。 
三年正月九日，德隆卒，以弟德彝为右千牛卫大将军、判沂州，封长宁侯，继其任。真宗咸平二年十一月十五日，以左神武军大将军德恭为左〔武〕卫大将军、判虢州；左武卫大将军德彝为右神武军大将军、判滁州。德恭等拜章，愿奉朝请，从之。大中祥符元年十二月二十三日，诏皇亲今后南班及十八年者具名取旨。时以皇弟德雍等皆领刺史，德雍高州，德文恩州，德存奖州，皇侄惟正顺州，惟忠遂州，惟叙勤州，惟和澄州，惟宪演州。允升迁右武卫将军，允言左屯卫将军，允成右屯卫将军，允宁、允正并右监门卫将军。先是真宗谓王旦等曰：「皇亲在环卫者众，宜第其久次者俾领州郡。」由是德雍而下八人在班十八年，允升而下五人在班七年，故有是命。 
二年九月二十六日，召宗室观书于龙图阁，因览《尚书图》。宁王元墦曰：「侍讲近说《尚书》、《论语》间，无事即习射。」帝喜其勤学，令讲读官日给太官膳，命入内副都知张继能主之，且戒以无得轻待专经之 
     
士。 
十二月二十一日，右骁卫将军允宁等言：「兄允言前坐称疾不朝降率府率，愿复旧官。」帝谓宰臣曰：「允宁诸弟同为拜章，词亦恳切，宜听其请，以奖雍睦。」遂复授允言左千牛卫将军。 
祥符三年七月十九日，诸宫言：「已依诏旨，子孙及年十岁以上者并就学于教授时大雅。」帝曰：「童稚就学，深有资益，且聪晤者读书往往便能风诵。」 
二十五日，勾当南宫诸院内侍高班陈文懿、勾当北宅内侍高班赵知升等各奏：南宫有将军惟忠、惟叙、惟和、惟宪，北宅有大将军德雍已下，各赴书院讲读经史。有诏：诸院十岁已上穿执及未穿执者，日须入学诵书。学书既午，方得归院。帝谓宰臣等曰：「朕常思太宗诫谕，惟学读书最为好事，朕遵行之，未尝失坠。今诸院能奉承先训，亦皇族盛美之事。若辅导者多方以诱之，即必至于善。朕尝忆太宗遣中官王仁熙主楚王宫事，仁熙忠勤，动由规矩，王诸子微有阙失，即忧形于色，多方警谕之。其听授学书，无一日废阙；从楚王出入，早夜无少懈，未尝干以私。询于其类，不可多得。朕今求其可继者，未有之也。」 
九月二十日，帝作宗室坐右铭并注，分赐宁王元墦等。帝谓宰臣曰：「判宗正赵善湘请朕亲着箴诫之文以示宗室，因制此铭，以申诲导。可付学士院降诏赐之。」宁王等因此亦降诏谕意分赐。 
十二月十六日，内出南阳郡王惟吉书迹七卷并目录，并御 
     
制序送秘阁。惟吉子守节又献其父真草书《千字文》石本。诏付史馆，而赐守节 书。帝因谓宰臣曰：「兖王元杰笔札甚精，但所存者少，朕尝询访，盖多焚之。」 
祥符四年五月十二日，增皇侄已下俸月十千。先是初授官俸三十(年)[千]，稍加五十千，再加七十千。行庆之后，各求领郡，帝以新进秩不许，故复增俸。 
四月十八日，龙图阁直学士陈彭年集帝在藩邸与诸王酬唱，并故郓王与毕士安酬唱，故安王德润、惟正等诗来上，诏并藏秘阁。 
九月二十八日，南宫惟正等诸院移居新修西宅，令内侍省选差使臣一员勾当本院公事。 
天禧元年二月十三日，宗正寺言：「准诏，以皇族初命授官未有定制，令参议者。今请以宣祖、太祖、太宗孙初荫授诸卫将军，曾孙授右侍禁，玄孙授右班殿直。内父爵高者听从高荫。其事缘特旨者，不以为例。」诏中书、枢密院再参定而行之。先是，帝谓宰臣曰：「皇族渐多，而授官未有定制，其令宗正寺以房院次第详定合除授班行以闻。」至是上议，始有是诏。 
仁宗天圣三年五月二十二日，楚王子濮州御使允成卒，其长兄允升日夕哀泣，帝嘉其友睦；仍以楚王先帝同气，寝疾弥年，思有以慰其心，特授允升澶州观察使，封延安郡公。 
五年十二月二十四日，供奉官从质为兄从谨疾刲股肉以疗，帝颇以为纯孝。宰臣王曾等以为，身体发肤受之父母，此虽出 
     
于孝友，然在昔圣贤所不许。闾里小民相仿为之，未能止绝，况在宗室，不可嘉赏。遂止给赐缣帛。明道二年十一月一日，诏：皇亲诸司使已下料钱，自来已支见钱。今诸司使特添见钱十贯，副使已下各于本资上依次第添一等料钱。其余请受并依旧。 
景佑二年九月二十九日，诏曰：「朕绍承丕构，怀抚懿亲，荷庙祧锡羡之祥，致藩戚广滋之庆。并开邸第，散处都城。念燕集之或暌，加室居之多隘，俾迁爽垲，载易规摹。示列次之有伦，庶在宗之胥乐。宜以旧玉清昭应宫地修盖潞王等宫院，仍赐名睦亲宅。命三司使程琳总其事，入内内侍省内侍都知阎文应、内侍省内侍副都知张永和、引进副使王克基典领工作。」 
十一月十五日，诏曰：「三圣登侑，二庙荐诚。言念宗枝，同膺庆祉。应宗室并比类文武官优与加恩。其任诸司使以下至殿直，并与换西班官。仍今后依此迁授。」 
景佑三年正月十三日，诏：自今宗室训名，令宗正寺与修玉牒官同共议定，勿得重迭。 
七月十九日，初置大宗正司，以宁江军节度使允让知大宗正事，彰化军节度观察留后守节同知大宗正事，仍赐器(弊)[币]袭衣、金带、鞍勒马。时宗室子孙众多，方聚居大第，故于祖宗后各择一人知宗正事，令敦睦之，违失则紏正焉。凡宗室奏陈，不得专达，先委详酌而后闻。小可过失并依理施行。 
八月三日，大宗正司言：请令皇族每 
     
日朝罢，各令听读，出入行马须依次序。从之。 
九月五日，以睦亲宅成，帝临幸，赐宗室器币、工匠役卒缗钱有差。遂燕宗室及从官于都厅，时儒臣多为赋颂以献。 
     
宝元二年七月二十日，命安化军节度观察留后允弼同知大宗正事。 
二十八日，大宗正司言：「先朝故事，宗室子孙七岁始赐名授官。今在襁褓者已有恩泽，请自今遇干元节、南郊，听官其一子，余须俟五岁方得陈乞。」从之。 
十一月二十五日，从蔼言：长男不丰励志精学，不幸夭折，乞追赐一进士及第。诏可。 
庆历二年五月十日，诏：自今南郊支赐，皇后及宗室妇各减旧数之半。 
闰九月十三日，诏：寒食、十月朔，宗室遥郡刺史以上听更往朝陵。先是唯允弼、守巽递行，它宗室不预，乃诏更往。 
四年正月二十八日，诏大宗正司曰：「朕思古之人君，莫不厚亲戚以辅王室，始家邦而化天下。近鉴前史，有足观者。如汉河间王之好书，东平王之乐善，不亦为风教之助乎 国家之兴，八十余载，子孙蕃衍，几数百人。比令建置宗官，开敞居第，所以示纠合之义、敦睦之爱。亦尝临遣儒士，往授经训。虽忠孝笃行，人皆夙习，而诗书成业，罕闻来上。自今帅诸宗子励翼一心，周旋六艺，以废学为耻，以饬身为贤，朕岂以爵赏 之哉!使四方谓朕有懿亲茂族，为国盘维之固，诚不愧于前代也。宜令睦族宅、北宅诸院教授官，常具听习经典或文词书翰功课以闻。咨尔宗室，体我眷怀。」 
二月二十三日，大宗正司言：皇族凡有违越过失，请从本司举劾。从 
     
之。
七月五日，燕王宫火，惊移灵座，遣内侍押班李允文即燕王几筵告之。 
十六日，制以武胜军节度使、同中书门下平章事、冯翊郡公德文为东平郡王；宁江军节度〔使允〕让为汝南郡王；安化军节度观察留后允弼为北海郡王；镇国军节度观察留后允良为华原郡王；左屯卫大将军、达州刺史从蔼为颍国公；左屯卫大将军、雅州刺史从煦为安国公；左千牛卫大将军宗说为祁国公；昭成太子孙右千牛卫大将军宗保为建安郡公；华王孙右千牛卫将军宗达为恩平郡公；邢王孙右屯卫将军宗望为清源郡公。自燕王薨，而祖宗之后未有封王爵者。议者以为，自三代以来，皆建宗戚，用自承助，于是次第封拜之。八月，又以宗室久不迁，自德文以下三百二十一人递进一官。 
八月三日，封洺州团练使守巽为颍国公。初以从蔼为颍国公，而守巽自言，冀王之后为最长，故更命之。 
九月二十九日，召宗室燕太清楼，射于苑中。 
五年二月十七日，安静军节度使允迪责授右监门卫大将军。允迪居父丧，命奴女日为优戏宫中，其妻昭国夫人钱氏告之，诏入内副都知岑守素即本宫按问。允迪既责降，亦度钱氏为洞真宫道士。 
十八日，诏允良、允迪、允初候服阕日移入睦亲宅。 
四月二日，左龙武军大将军、温州团练使从谠削除官爵，仍 于别宅。坐射杀亲事官。 
是月，大宗正司言：皇族 
     
众多，朝参、庆贺及侍燕、从驾等处添展幕次，排办什物，遇赐食乞令管勾使臣尽料供应。从之。 
六年六月二十六日，诏：自今皇族之丧，皆官为制服。时谏官李京言：「皇叔德文卒，而在宫缌麻以上亲并不给服。盖因近岁减省致此，甚非厚亲饰哀之道。」遂下太常礼院议而复给。 
十月，大宗正司言：「近制，宗室子孙候一十五岁即令(里)[裹]头赴起居。每年及者，即经本司奏陈，乞赐例物，内降凭由，付内东门司关三司施行，踰时方蒙支赐。欲自今年一十四岁即令本司关赴所司，依例支赐；且令在宫教习朝仪，次年即赴起居。」从之。 
十二月九日，大宗正司言：校试宗彦等书艺颇进。降 奖之。 
十三日，大宗正司言：右监门卫将军世绩以真宗皇帝御制《喜雪》诗书石摹本来上。诏奖之。 
七年正月八日，大宗正司请自今宗室辄有面祈恩泽者，罚俸一月，仍停朝谒。从之。 
九月二十二日，赐北宅名曰广亲。先是，以秦王宗子蕃多，而所居隘狭，乃命以故宰臣王钦若第增修之，及成而赐名。 
十月二十三日，以广亲宅成，帝临幸，谒太祖、太宗神御殿，遂 至诸院，赐赉有差。 
八年五月二十六日，以群牧司新修宗室马为宫骏坊。 
皇佑二年正月十七日，左羽林大将军宗望上集虞世南笔法《千字文》，特转资州刺史。 
三月十七日，诏宗室子生四岁者为给食。初诏五岁始给食，而大宗正司请宜 
     
仍旧以三岁，故裁定之。 
