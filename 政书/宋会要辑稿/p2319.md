<!-- { "loadSidebar": true } -->
     
宋会要辑稿 职官五○

遣使巡抚
【宋会要】
太祖建隆元年三月，命武胜军节度使宋延渥等领舟师缘江巡抚，而贻书于江南国王曰：「朕自勉徇推崇，志安兆庶，顾边陲之罢警，欲疆理之大同。乃睠江滨，近属中夏，当开创之方殆，谅巡抚以攸宜。聊会帅臣，往谕朝旨。今差邓州节度使宋延渥为都总管，舒州团练使司超副之，量率兵棹，自襄州下江，直至通州以来，缘北岸经略巡检，提举口岸，止绝偷渡舟船，安抚人民。若或经过之处，须经南岸，即令先发文字告谕本处人员，然后过往。载惟明达，当体所怀。」 
太宗淳化四年二月，分遣使于诸路巡抚：工部郎中、直昭文馆韩援，考功员外郎、直秘阁潘慎修，淮南；司封员外郎、直昭文馆李蕤，水部员外郎、直史馆乐史，两浙；翰林侍读、左司谏吕文仲、秘书丞、直史馆陈尧叟，陕西；殿中侍御史陈载，右司谏、直史馆冯起，江南。皆赐缗钱以遣之，仍下诏曰：「去年以来，亢兹甚，江浙淮陕，最被其灾。岁既荐饥，人则艰食，大开廪庾，以救流亡流：原作「荒」，据《宋大诏令集》卷一八七改。。常平之蓄屡空，转徙之民相继继：原作「断」，据《宋大诏令集》卷一八七改。，颇恣攘夺，多罹刑辟，系狴牢者既众，毙枯木而亦繁。当官者谨守科条，不体好生之意；按察者专务循默，罔伸刺举之文。衋然疚怀，明发不寐。用择通方之士，俾宣钦恤之仁。韩援等所至可劳问疲羸，申明诏旨，首询狱犴，周访 
     
惸嫠，招辑流亡，俾复其所，导扬壅遏，使得上闻。刑辟之间，哀矜为务，率从轻典，宁失不经。有可以惠兹下民，悉得以便宜从事。官吏罢软不胜任，苛刻不抚下者，上所行。诏令有所未便等事，咸宜条奏，附疾置以闻。」
八月，以虞部员外郎高象先为本曹郎中，充江南荆湖广南路巡抚使。 
真宗咸平二年三月，以度支判官判官：原无，据《宋史》卷二八四《陈尧叟传》补。、刑部员外郎、直史馆陈尧叟为广南东路巡抚使，赐金紫。 
三年七月，以翰林侍读学士夏侯峤为江南巡抚使，知制诰赵安仁副之；翰林侍讲学士邢昺为两浙巡抚使，仓部郎中、直秘阁潘慎修副之。所至问民疾苦，疏理滞狱。厚赐而遣，复命中使饯于郊外。 
四年十二月，命司封郎中栾崇吉、合门祗候郭盛巡抚荆湖路。 
景德三年四月二十一日，遣屯田员外郎谢涛为益利等州巡抚使，合门祗候王承仅副之；左正言、直史馆孙冕为梓夔等州巡抚使，合门祗候郭盛副之；太常丞、直史馆路振为福建等州巡抚使，合门祗候邹恩副之。所至存问犒设官吏、将校、父老等，疏决见禁罪人。杂犯罪人至死及官典犯赃依法外，流已下递减一等，其杂犯死罪情理可悯者，诸负欠官物累经赦宥除放而尚令理纳者，悉条其事以闻。仍按察官吏能否、民间利害以闻。内出名香付冕等，令所经名山大川及古圣先贤祠宇，精虔至祷，为民祈福。 
二十八日，命职方郎中、直昭文馆韩国华为升宣等州 
     
巡抚使，合门祗候张士宗副之；审刑院详议官、殿中丞周寔为江洪等州巡抚使，合门祗候王德信副之；度支郎中裴庄为两浙路巡抚使，合门祗候张雄副之。其存问、按察、疏决，如谢涛等例。 
大中祥符二年正月，命右司谏、直史馆张知白按巡陕西路。自去冬华、解少雪，谷价腾贵，流民入唐、邓州，转运使言濒河仓庾止有二年之蓄，故遣使视之。 
十月二十三日，遣使巡抚舒州，以霖雨害稼故也。 
八年二月，命知制诰陈知微、合门祗候曹珣巡抚淮南路，三司户部判官、虞部员外郎袁成务、合门祗候王承仅巡抚两浙路。候到逐州军，取索见在斛数目，内有少阙之处，即相度拨填。仍密切体量巡检使臣能否，如老而慢职者，即对换讫闻。先是，真宗以淮浙去秋不稔，物价稍贵，民颇艰食，故遣使赈恤。时上封者又言淮右物价贵，民家积谷者多，请勒其减价出粜，以惠贫民。帝虑其扰，止今知微等劝谕富民出粜，无得抑逼民间。 
九年三月，命虞部员外郎张怀宝、合门祗候王守荣巡抚温、处州，发廪粟救贫民。因令按视杭州江岸，具事状以闻。 
天禧四年闰十二月，以龙图阁学士陈尧咨为鄜延邠宁环庆泾原仪秦渭州等路巡抚使，皇城使刘承宗为副。时边臣言唃厮啰作文法，窃恐为患，曹玮又言其文法已散，必无生事，颇致异同，故遣使抚察。仍诏曰：「眷兹列郡，实介西陲，辍内合之近臣，暨禁 
     
庭之信使。属边防之无事，示晏犒以申恩，允为原隰之辉华，且访闾阎之疾苦。至于官吏之治行，州县之赋徭，宿负之未蠲，滞讼之或诉，即当平处，并以敷闻。仍就决于薄刑，在广宣于宽诏。勉遵朝命，用副予衷。」仍以七事付尧咨等：一、到逐州军，并官备酒食，犒设军校、使命官员等。一、察访民间利害，条上其目。一、有朝廷、转运司配率物色，及乡村追纠工匠打造官物来扰民者，并件(折)[析]其事。一、体量官员、使臣能否，内有贪浊深刻、昧于绥抚者，速上其状。一、州军系逋欠钱物见依三司定限校料无可偿，及该赦敕除放、三司未与指挥者，并仰件(折)[析]其事。一、应诸色人陈诉屈抑，已经转运司、提点刑狱司行遣区断，称是不当，便仰收接文状，详事理。按鞫得实，杖罪已下即仰区分，徒罪已上飞驿以闻。其断遣不当事状，仍候回日赍赴阙进呈。一、候到逐州军，取索见禁罪人，当面录问，如已结成公案，催促疾速结绝，不得淹延。其小罪即当面详度决放。 
 职官 宋会要辑稿 职官五一 国信使 
     
宋会要辑稿 职官五一

国信使
【宋会要】
太祖开宝八年十一月，命秘书省校书郎、直史馆宋准假朝请大夫、少府监，为契丹国信使；殿直邢文度假右卫率府率副之。 
真宗二年，诏先充北朝国信使者，每有北朝人到阙，并依所借官位服色班坐宴。 
天禧二年十二月二十六日，诏：「应曾充北朝国信及接伴、送伴使、副等，每遇契丹人使到阙，除大两省外，余并令于左掖门出入，候回日依旧。」 
干兴元年七月，遣户部郎中直史馆刘错、客省副使曹曦为皇太后回谢礼信使、副，工部郎中赵贺、内殿承制合门祗候杨承吉为皇帝回谢礼信使、副。 
仁宗二年三月二十一日，右司谏、直集贤院韩琦言：「乞今后国信及接伴使、副，委中书、枢密院择才进名。若有臣僚辄敢陈乞，望赐严断。」诏今后令择臣僚充。 
庆历二年三月，遣右正言、知制诰富弼假资政殿学士、户部侍郎，为回谢契丹国信使；西上合门使符惟忠副之。报其请地事也。 
八月，命礼部郎中、知制诰张师德为契丹国母生辰国信使，西京左藏库副使赵忠辅副之。国母生辰命使自此始。 
神宗熙宁四年九月五日，以文思副使梁交充贺北朝皇太后国信使，以马捻祖应图陷虏，不愿往，代之。 
五年九月七日，以供备库使任怀政为大辽国信副使，代田諲。初，以怀政押赐夏国主生日礼物，因对，上问怀政家世，任福之 
     
侄也，乃命与諲易之。 
元丰二年三月十四日元丰：原无，据《长编》卷二九七补。，太常博士周直儒等言：「国信一路郡县驿亭，陈设什物以至乐器等故弊，乞新之。」诏在京令国信所，缘路委监司一员，先事点检修治。 
十月二十二日，诏以西京左藏库副使兼合门通事舍人、河北沿边安抚副使刘管假西京左藏库使，代曹评为辽国信副使，令雄州止以评疾报契丹，乘驿还阙，以慈圣光献皇后崩故也。 
三年正月五日，送伴辽使李琮等言：「大行太皇太后未葬，恐使人以故事邀过白沟，置酒作乐。」诏勿过白沟桥，给乐人例物如故事例物：原作「倒 」，据《长编》卷三○二改。。 
八月二十三日，诏自今遣文臣奉使，元带馆职者并带职元：原无，据《长编》卷三○七补。。 
闰九月二十八日，知定州韩绛言：「谍知辽人遣石宗回为贺正旦副使，令于接伴等处，因语须说及本石晋出帝之后。乞预令接伴馆伴使、副以语折之。」诏札与接伴使、副。 
四年八月二日，诏自南北通和以来国信文字，差集贤院学士苏颂编类。 
九月二十七日，诏：「将来北使经过新路州军，守官内有审官常格新差，材品凡钝、难以酬接虏人者，可从中书预选官移易。其知赵州史宗范，磁、相、邢、赵州通判，令河北转运司体量人材，如不堪接待人使，即于辖下选官对移，并候人使回日依旧。」 
五年十月八日，太仆少卿吴安持等言：「奉 接伴大辽贺正国信使，原武河决，虽已治道，传闻自滑州以南犹有横水三十余里。」诏遣水部员外郎王谔
     
计置新船六十艘以待济。 
十二月十四日，上批：「河北沿边安抚司谍知辽人令贺正旦副使赵庭睦因觇朝廷西事，虑虏人因语言探问虚实，其当酬应之辞，三省、枢密院同议定，札与馆伴使、副。」 
十七日，接伴使吴安持言：「辽使沿路事节并如旧，唯例送乐人马一疋不至，臣等俟前路言及。」诏安持等所不送马勿问。 
六年二月二十五日，诏：「北使经过处知州曾借朝议大夫者依旧，自今更不借官，令权服金紫，不得系金带。其押赐御筵官仍互借，先已借朝议大夫即借中散大夫，并许系金带，不佩鱼。」 
十月八日，内西头供奉官冯世伦追两官，张应之、罗安、李庆长，内东头供奉官谭文握，内侍高品卢世永，右班殿直、寄班祗候朱伯瑜各追一官，坐编栏国信使，不觉察车营兵与北人私交易也。 
十二月五日，命给事中韩忠彦馆伴辽国信使。初命礼部侍郎李常，上批「西边事未定，虑虏人至阙须语及之，恐常不知西事本末，缓急难酬对」故也。 
七年四月八日，石得一奏：「接伴虏使下亲从官，随行觑步，欲乞令过位觉察。」诏许之，其入位与北人私相交易及传达事情者察之，余勿举。 
八年四月十八日，命左司郎中满中行充皇帝登宝位北朝国信使，左班殿直、合门祗候焦颜叔假供备库使、兼合门通事舍人副之。诏中行等到辽国，谕馆伴使，令以大行皇帝遗制尊皇太后为太皇太后，同 
     
处分军国事，典礼并依章献太后垂帘故事，两朝合通信使，具闻于北朝。 
八月二十四日，诏：「太皇太后特送辽国生辰礼物，令御药院依章献太后与北朝皇太后礼物数排办。内：冠朵，缠以金玉；腰带，水晶；鞍辔，以玉；鞋革蔑，以靴代之。」 
