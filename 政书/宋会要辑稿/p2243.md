<!-- { "loadSidebar": true } -->
谷，余则其法具存，悉兼领于宪司。七八年矣，未闻朝廷每岁终以格法较诸路措置推行之能否，以责其实效也。而军旅未息，用度百出，则收常平程课以助经费。况残破郡县，逃绝田产不可以数计；坊场河渡托以停闭地界，利源尽入于私室。及神霄已废额，学校未养士，二浙又有所谓湖田、草田米之类，名色不一。臣欲乞申严期，自兼领使者至州县守令，立为殿最之法，岁终稽考而劝惩之。」诏令户部立法，申尚书省。本部今修立下项：诸令、佐催纳免役钱、旧常平司诸色租课，限满委知、通取索应催纳欠之数，批书印纸，仍申提刑司。本司类聚，每岁将任满之人考较，以足而不扰为优，有欠而最多为劣，各三人，限次年二月终具事状保奏。无或不足听阙。足而不扰者升半年名次，欠而最多者降半年名次。诏从之。 
三年正月三日，诏：「诸路提刑司官各给敕一道，兼提举常平等事，于衔内添入。仍许(直)[置]干办官一员，于置司州军差属官一员兼管常平等事，其本司人吏与存旧额之半。内提刑官兼提举常平等事，与依旧支破提举官食钱。其本司应干田产、钱物，委逐州主管官根括驱磨。候新差到干办官，逐一取索检察，如得见主管官却有隐漏，令提刑司按劾施行。」以户部尚书黄叔敖等言，「罢司之后不置专(管)[官]，其提刑司及州县当职官吏观望苟简，不务振举职事，坐令失陷官物，滋长奸欺」故也。 
三月 
      
九日，江西提刑司言：「诸州主管常平官，在法许本司选差通判、幕职官充，窃虑其间有主管替移，任内有拖欠失陷常平等钱谷，避免责罚，计会本州岛官吏只依式批书任内劳绩，其拖欠失陷钱更不批上印纸，一面前去参部，省部无由几察。今相度，今后应本司选差诸州主管官，并(今)[令]所属实时批上本官印纸照验，方得放行。逐月添支食钱，如遇替移，即遵依已降去年六月十七日指挥。余路依此。」诏从之。 
四月十二日，江南东路提刑兼提举常平事张汇状汇：原作「匪」，据本书方域一○之五二改。：「户绝等田产，近缘兵火，官司不曾尽实根括拘收，及已前亦有冒占官产之人不少。乞限一月招召冒占之人，许自陈首。自出榜日为始。如能依限出首，即与免罪给赏，却将所管田产纽立租课，依旧给与承佃。若限满不首，即别许人陈告，除依法给赏外，更与犯人名下每上户追钱一百贯等，给与告人充赏。」户部契勘，除告赏自合遵依见行敕条外，如见曾冒占人自今限内自首，给佃。从之。余路依此。 
十九日，江浙荆湖广南福建路都转运使张公济言：「被旨拘辖检察常平钱物，今点检得秀、常等州有违法侵渔，兑使过常平钱谷，欲乞朝廷各责限半年拨还数足。如限满不足，将合干官吏特赐行遣。」户部勘当：「欲并限一年尽数拨还，起赴行在送纳。如违限不足，并依已降指挥施行，庶使侵欺财计官吏有以畏惮。并下都转运司照会，更切严紧催促。」 
      
从之。 
五月七日，户部言：「江西提刑兼提举常平等事丁彬状，乞立限责委诸州主管官根括驱磨常平司田土、租课、钱物。欲依本官所申，限一月，如稍有违慢漏落，亦乞依已降指挥按劾。」从之。 
九月二十，户部状：「据江南西路提刑兼本路提举常平等事丁彬札子，契勘提刑官阙，在法系转运司兼权。若将来提刑官任满或非次替移，其提刑职事依法牒送转运司官兼权，所有提举常平司职事，若依例前去转运司官兼权，其州县官吏观望，定是依前违法侵用常平官物。今相度，如提刑司官阙，欲依条许将提举常平职事牒送提点铸钱、提举茶盐官，或廨宇所在文臣知州时暂发遣，庶几常平官物不致侵紊。」从之，余路准此。 
十月十八日，都省言：「今秋诸路大稔，正当米斛上市之际，虽依法合行收籴，深虑常平官不为尽数 刷钱本及收籴后时，却致价贱伤农。」诏令两浙东西、江南东西、广南东西路提刑兼常平官，将应干州县见在常平等合充常平籴本钱物，专委任主管官亲(谊)[诣]逐县，同令、佐尽数 刷，逐旋关拨，乘时措置(开)[关]报，尽本收籴米斛桩管。其籴到数，仰知、通认数就元籴州县常平仓别项封桩。仍仰提刑官严切约束所委官，将合取拨籴官先次桩垛钱本，遇有人户中，即仰躬亲监视，两平交量，不得过收加耗，实时支还价钱，无令少有科配骚扰及容纵请托入中，巧伪湿恶米斛。如 
      
违，仰提刑司官按劾，仍仰逐司各先(其)[具]上件合 刷窠名，且约度半年钱数及可以收籴米斛各若干，并旬具 刷到钱本、已籴买到米数，各开具申尚书省。 
十一月十六日，诏提举常平司主管官并依常平旧法。先是，户部看详，欲诸州并以通判充主管官，不得别差他官。臣僚言，元丰、绍圣立常平令，诸州听提举司选通判、幕职官充主管官，盖通判或材力不能办事，即令人许于幕职官选差，此通法也。 
五年闰二月十二日，诏诸路提举常平并入茶盐司，仍以提举茶盐常平等公事为名。内无茶盐去处，依旧令提刑兼领。先是，臣僚言财用利源，有旨令户部讲究，条具申尚书省。内一项，欲以常平茶盐合为一官，稍重其选。故有是诏。 
四月三日，总(令)[领]司言：「据两浙东路提举茶盐常平等公事司申，据绍兴府(中)[申]，契勘有管义仓米贰万一千三百余石，虽依条唯充赈给，其米经年陈次，欲比街市价例量减钱出粜。近缘明州申请，米价踊贵，细民阙食，乞将义仓米出粜。已承朝旨，特令明州于上件米内借支一万石，候秋成日却行依数收籴拨还，不得拖欠。仍令常平司拘催桩管，仍免执奏。及再得旨，奏知不行。今看详，欲乞于收到义仓米内借支一万石，令绍兴府置场出粜，余并依明州已得措挥。」诏依，即不得粜与公吏之家，务要实惠细民。 
七月二日，都省言：「诸路提举常平已降指挥并入茶盐司， 
      
无茶盐司去处依旧提刑兼领，专置干办官。今访闻逐司为系并入兼领职事，并不逐一讲究，致他司妄用，失陷钱物，有 朝廷缓急支用。」诏令诸路提举常平官将常平事务恪意奉行，无得苟简，致有失陷钱物。如敢少有灭裂，户部按劾，申尚书省取旨，重行典宪。 
八月七日，诏：「应诸州军曾兼主管常平官罢任到行在，如系合堂除差遣人，令合门候朝见日具职位、姓名报吏部，依元降指挥取索印纸点检。如不经批书，即具状申中书门下省，未得与堂除差遣。」 
十二日，福建路转运判官薛昌宋言：「诸路州军借拨过常平司钱物，亦皆缘应副军期，即非侵欺失陷。又已经年岁，今来若必令责还，要之尽取于民而已。欲乞将七州军以前年分借过常平司钱物，乞依福州已得今年三月二十二日圣旨，并特与除破，使福建一路之民均被朝廷宽恤之恩。」诏并特与除破。今后如更敢擅支常平钱物，依法施行。 
六年五月一日，诏：「自今诸路提举茶盐常平官有阙，并取资历已深、(呈)[诚]实素着之人，或于郎官以上选择任用。」从殿中侍御史周秘言也秘：原作「必」，据《建炎以来系年要录》卷一○一改。。详见提举茶盐司门。 
二十五日，诏：「令江南东路转运常平司行下所部州县，将本路应未纳并今后合纳职田租米，令输纳本色，随市价尽数收籴，充义仓米，别项桩管，专充赈济支用。其合支本钱，许取拨本路常平司所管钱。如不足，将本路系省钱相兼应副旱伤阙食。余路州军 
      
有职田去处，依此施行。」 
七年二月二十四日，浙东提举常平司主管官赵桩言：「今来逐路乞置提举常平司主管官一员，并依转运司主管文字官体例施行。欲乞许常平主管官往诣管下州县检察，将点检到事件申提举司。及遇有要切事，并从本司差委，庶几所至州县检察违戾，驱催钱物，不致失陷。」从之。仍诏余路准此。 
八月二日，诏令逐路转运司据借兑过常平数目，候起纳税日，并限一月依数先次桩还。仍令常平司不住催促，各具已交还数足文状申尚书省。 
十二月二十五日，有旨：「天下苗米，其不熟处，除依条放免外，止令纳钱，却运钱于熟处籴米，如此则公私两利。」臣桩奏曰：「此乃刘晏之法也，见行措置。」 
八年正月二十一日，诏：「今后提举常平及常平主管官除代，不过一员，其已差下人并令依旧。」从御史中丞常同奏，乞在外堂除窠阙依仿在内除授之限故也。 
十二月十九日，参知政事李光言：「政有避其名而失其实者，有无其实而徒存其名者。常平之法，本出于汉耿寿昌。今州县钱谷有属常平司者，名色非一，悉总于户部右曹。今乃以王安石之故而废之，既使香盐司兼领，又别差主管官一员，有司莫知适从，钱谷因致失陷，岂非避其名而失其实乎 欲望废罢常平司主管，依旧令香盐司兼领，庶几名正而事成。」寻进呈，上曰：「常平法既出汉耿寿昌，今岂可以王安石而废之  
      
其常平提举自可复置，庶几一司钱谷不致失陷。令三省措置，条具以闻。」 
九年四月六日，诏：「(令)[今]后诸路常平司干办官遇出陆巡按州县，许差破般担人一十名。」以江、淮、荆、浙、闽、广等路经制使司申明绍兴格，监司属官差出，止许破般担人六人，委是使用不足故也。 
七月十七日，臣僚言：「诸路常平钱物，昨罢提举官，不无陷失。近既设官主管，而命经制司领之。若使本司常切拘催奉行，不许诸司支借移用，则此一司所积，缓急亦不为小补。但其间有近降指挥令解付行在者，计天下诸司钱物亦多矣，虽未能尽如古人三分以一为凶年之备，独不可损此一项邪 盖州县之间有此一项钱物，丰年增价以籴，凶年减价以粜，物价自平，农末俱利。所济既多，而又有以备朝廷之缓急，何苦而不为!近见楚州乞将涟水县所有常平钱五百贯文，准备奉迎两宫及枢密楼照宣谕回日支遣，户部已申明许行支用。夫楚州虽阙乏，何至少此五百缗哉!政恐开此端绪，使州县各自侵用，非户部所当尔也。臣愚欲望圣慈特诏常平一司钱物，并遵守户部右曹敕条，虽内有近降指挥许解行在者，并令依旧法于所在处桩管，不许支用移易，仍追寝楚州许用常平钱指挥，庶几有以为国家根本之计，不胜幸甚。」诏令户部遵守见行条法。 
九月十四日，户部言：「诸路主管常平官，近因置经制司，改作经制某路干 
      
