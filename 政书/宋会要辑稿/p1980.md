<!-- { "loadSidebar": true } -->
三月十九日，左司员外郎王(廷)[庭]秀言：「近见尚书省户部额外都事郑宪合该盐赏转资，情愿更不收使，亦不比换支赐，乞于见今名目上降一等支破请受。缘额外都事与正额都事不同，宪系额外，依条合破书令史请受。今所乞乃请正额主事俸禄，优厚太甚。此例一开，则凡该赏者皆援此以进。欲乞合该盐赏者(正)[止]依已降指挥推恩，其前降支破请受旨挥更不施行。」从之。 
四月二十五日，诏武功郎、枢密院兵房副承旨刘希房等前降展一官旨挥更不施行，特与犒设一次。先是，枢密院言：「福建贼范汝为等作过，近调发宣抚司总率大兵前往，今已破灭，系本房首尾应办行遣，别无阙误，乞赐旌赏。」诏刘希房等并与展一官。后臣寮言：「
范汝为辈啸聚，至命大臣提王师，仅能平殄，密院人吏行移文书，盖其职也，而并以功展官，事属侥幸，乞赐寝(请)罢。」故有是诏。 
八月十八日，诏尚书省都事王延庆送大理寺根勘闻奏。以侍御史辛(柄)[炳]言其赃污故也。 
二十二日，臣寮言：「近见塑像昭慈宪献皇后神御所，三省礼房都录事职级及守阙共一百二十二人，每日添 
      
给食钱支过一万九百余贯，犒设五次，计支过银一千二百余两，绢一千二百余疋。臣窃谓塑制所如工匠及监视人支食钱犒设可也，其(佗)[他]略挂姓名，如点检、催驱等类，有何功劳，而人数之多、犒设之厚如此。欲乞申严去年十月十九日旨挥，凡添给食钱、非泛犒设支赐并行遵守，虽有应例，亦不许陈乞。」从之，其已得者特免追克。先是，绍兴二年十月十九日，诏：「三省吏房行遣出敕及第人黄甲注拟文字、户房行遣增添亭户盐本文字、刑房行遣降敕文字、礼房行遣奉使文字，皆有犒设，侥幸不当。其已支者，特免 (运)[还]，今后更不得犒设。」未几，礼房塑像支破犒设如故，臣僚以为言，故有是诏。 
二十四日，诏：「尚书省额内年未及格守阙人吏并截日住罢请给，令本房习学公事，候年及格，召正额令史二人结罪委保，许支破请给。如冒请及隐庇不寔，帮看人与犯人同罪。」先是，尚书省言：「保引守阙，依法年十六岁方许公参。自官制行，增添年甲，保引入省，止令习学公事，未支请给。候额内有阙，方始拨填。近缘兵火，额内阙人数多，因而拨年未及格人入省守阙，支破请受。乞行措置。」故有是命。 
十月二十一日，诏：「赏功房今后除法所不(截)[载]事即看详审寔外，应有格法事，虽系三省、密院送到，及词状判付本房，并送六部，按法推恩。」 
十一月六日，尚书省言：「近有旨，额内年未及格守阙住罢请给，令习学公事，候年及格日，召保支破请给。所有额外年未及之人未有该载。」诏：「额外合拨填入额守阙内，年未及格之人，并候年及格日，依额外(入)[人]例召保入额，依元入仕名次安排。仍权攒那下名年及格人补填阙额，候将来有上名人入额，却依名次递攒，于额外收管。中书门下省、枢密院依此。」 
同日，尚书省言：「诸房自来遇有书写入进及付身敕(刘)[札]文字，系于额内守阙专一差定写敕六人，写进六人。自渡江以来，未曾专差，乞依旧制。」诏差写敕三人，写进六人，食钱依旧例破给。 
九月二十四日，枢密院言：「机速房主管书写文字使臣元降旨挥并理为任。及建炎四年七月十七日圣旨旨挥，已及三考成任之人，其后在任月日并理为再任。今再任人内又有已及三考之人，未有明文。乞与别理为合入资序。」从之。 
四年二月十一日，尚书省言：「旧日功赏文字随隶所属，故多留滞，遂专置赏功房。后来复将有格法事依旧分隶，止令专行战守招捕等事(月)[目]。欲都司检详勘定，三省、密院通治。今闻内外诸军州县多是专投公状，致有乞觅，奸弊日滋。乞增严法禁，及重立告赏断罪之法。」诏令刑部立法。 
五月十四日，诏枢密院机速房主管文字(用)[周]田、徐玩并降一官，以书写黄牒字札差错不楷故也。 
二十二日，御史中丞辛炳言：「吏部奏钞、刑部断案既 
      
上诸房，自来并有日限。访闻近日钞房率迂枉问难，或无故稽留；及刑部奏案既经本房反复问驳，已是详审，复持之不下，动经岁月，不降断敕。乞今后专委都司依限检察，仍令吏、刑部每抄案上省，限次日报御史台。其间经涉日久者，许本台弹劾。」从之。 
五年二月二十六日，都省言：「三省都录事、枢密院副承旨慕容伟、
李宗渊、张士敏、王泽等昨自东京远到行在，忠义可嘉。虽展官支赐，恐未称存恤之意。」诏各(持)[特]更展一官，令吏部添差合入差遣一次。已授未赴者，愿添差亦听，候事平日依元职名于额外安排。 
七月一日，诏：「堂后官补职及一年与改宣教郎堂后：原作「后堂」，据文意改正。，定着为令。」详定一司敕令所言：「检准《国朝会要》及《中书备对》，堂后官及一年与展京官，自选人补充者即展入京官。缘京官系是承务、承奉、承事、宣义、宣教郎五等，本所未审所改京官不从初等次第升转，便改宣教郎。今来止有崇、观后来改宣教告外，别无以前改宣教郎来历恩例。虽诸处省记系令改宣教郎，难以据凭。伏乞降下参修。」取到制敕库房状(掌)[堂]后官令，为三省诸房都、录事。检准绍兴令，中书门下省录事、尚书省都事为正八品，宣教郎为从八品。看详，自入省迁补至堂后官，已是年深，其补职及一年与改宣教郎，以官品较之，亦是相(堂)[当]，即与《国朝会要》、《中书备对》及省记中书制敕院本条下文称『五年愿出职与通判差遣、十年以上与知州差遣』意义轻重相称。虽不见得崇、观以前来历因依，今据取索到中奉大夫张忻墓志石本，契勘得本官崇宁二年转门下省录事，明年改宣教郎，系崇宁之初，亦可凭据。」从之。 
九日，臣僚言：「六察之职，掌纠察官司稽违。故事，尚书省刑房专置御史刑房以受行之。(人)[又]着令，弹察尚书六曹事件，限五日报尚书左、右司。盖有御史刑房以专主付受，又报左、右司，俾之检察，故凡所弹治，皆应时施行，台纲既举，百司亦肃。自中兴以来，朝廷务所并省，御史刑房不复专置，每遇弹纠，虽依令报左、右司，亦不闻有所检察，缘此施行稽缓，浸生奸弊。臣取索到六察案自夏季以来申弹事件，自上省后至批状行下，大率迟者或至两旬，速者不下十日，被受官司便作常程文字，一例行遣，所司根治，亦多观望灭裂。纠察之职，本以弹治稽缓，革绝奸弊，而坐视奸弊如此。虽欲革之，势不能得，是徒费支札行移之烦，果何补于治也。兼访闻诸部吏人罪恶贯极，每台察有所取索，自知情罪败露，例先请假，及探知文字申省，即便逃窜。大理寺承袭玩弛，(正)[止]是备礼移文，一再追捕，才称东西，便乞先次结案。缘此猾吏益得肆奸，结案甫毕，已改易其名，复窜籍中矣。诸曹之中，吏部尤甚，是以奸弊百出，而士大夫尤受其害也。乞令尚书 
      
省复置御史刑房，以专主本台所上弹劾文字。凡所付受，立为定限，无得稽违。申饬都史(尚加)[常切]检察。及大理寺承受勘鞠，不得观望灭裂。仍乞行下尚书六部，申严吏人结保之法，每令三人或五人结为一保，递相觉察。凡保中有人犯罪逃走，许大理寺监官同保人追捉，须管取获，如有不获，并与同罪，本部不得申请占留。其逃走改名，复来部中之人，并重行决配。保内人(辙)[辄]敢容隐者，亦与同罪，仍许诸色人告首。庶几弹纠之令不为虚文，奸猾之吏知所畏戢矣。」从之。 
十二月二十一日，诏枢密院本院北面房改为河北房，从枢密院请也。 
绍兴六年十二月二十五日，尚书省言：「尚书省旧专制封桩户房，立籍稽考诸路州县封桩钱物所在，逐季逐月各随已供申帐状，不容毫发欺弊。昨缘兵火之后，一例废罢，州县侵隐，暗失朝廷财赋，不可胜数。乞复置封桩户房，先次差书令史、守阙各二人专一主管，置籍揭帖稽考，仍隶户部都主事。点检诸路封桩等状并应取会钱物数(日)[目]，并依未罢房以前名，随名色置籍销凿揭贴。」从之。 
七年正月十六日，尚书省言：「江淮等路昨措置营田，累岁无效。自去岁改为官庄，官给钱牛借贷，抚存流移，一年之间，所收物斛已三十一万余石，稍见就绪。其专一差定行营田文字见系别作一房，其取索行遣文字之类，欲以营田工房称呼。若遇工房有恩赏犒设食钱之类，并许带行，贵责委专一，不致废弛。」从之。 
八年四月十七日，臣僚言：「检会建炎三年四月二十五日旨挥，尚书省都事以下遵用祖宗立定旧额，除去冗滥，以七十四人为额。其守阙权(在)留一百五十人。又敕，已降指挥，三省、枢密院额外人吏并罢。续取到诸司粮料院状，见今逐月勘请三省人吏员数，又与元降立定逐房名额多寡不同。明有罢额外旨挥，而依旧带行；明有限定诸房人数，而辄踰元额。欲望特差左、右司郎官取索三省、枢密院诸房不罢额外因依，看详改正。诏令检正左、右司检详官同共定夺。于是乞以三省、枢密院人见带行额外名目并罢。如遇正额有阙，自令史以上只得递迁，更不差权行。自书令史以下有阙，只得试补。未试补间，如有阙人处，委系烦重，许据阙差权，仍不得过所阙之数。」从之。 
十五年二月五日，诏临安府、两浙(专)[转]运司修盖五房六房院。先是，三省、枢密院诸房状：「居止散漫，外人妄作传报漏泄，难以分别。乞依在京例，于五房院、六房院居止，差置监门等，互相觉察。」故有是诏。 
十二月十八日，诏：「(三)[五]房六房院合置监门官一员，令堂除使阙差人。」 
二十二年十一月二十七日，诏：「三省都录事、主事、令史、书令史应陈乞收使、保引，除依例召保外，更增召有官都录事一人委保。如有不寔，许人陈首，有官 
      
人降一官，无官人降一资。其收使、保引并被引人并落籍编(官)[管]。」以臣僚言，自来陈乞保引人无断罪刑名，难以防关故也。
二十四年十月三日，中书门下省言：「守阙守当官龚镐状，有逐次茶盐酬赏，该(专)[转]一官，减二年磨勘。乞依一般守阙札宗远例补承信郎。」从之。 
