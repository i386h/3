<!-- { "loadSidebar": true } -->
大辰
绍兴七年六月二日，礼部、太常寺言：「准 ，臣僚札子奏：『臣闻古之火正，盖火官也，帝喾则有祝融，陶唐则有阏伯，掌行火正，以顺天时。后世尊为火祖，配祭火星。夫祝融氏远矣，士弱之对晋侯，公(叙)[孙]侨之告叔向，皆言阏伯之居商丘。说者谓商人承阏伯之业，宋其后也，世司其占，故先知灾变，修道以销除，班固志之，可考而知。且宋大辰之墟，而房心之野，商丘在焉，今睢阳是也。国家垂统，实感炎德，以宋建号，用诏万世。太祖受命，陛下中兴，应天顺人，皆在于此。是则大火之神，发祥储祉，佑我(实)[宋]祚，其所由来久矣。仁宗康定间，礼官建明，因古商丘，作为坛兆，以阏伯配大火之祀，内降 
     
祝词，命陪京尹正之臣奉祠行事，牲币笾豆，咸有品式。多事以来，祀弗克举，殊非佑神之意。比年多灾，虽缘有司不戒于火，然预防之计，亦宜无所不用其至。臣愚欲望睿慈特命曲台，参酌旧章，即行在所，每逢辰戌出纳之月，各设位望祭。如此，岂特昭炎德昌炽之福，盖亦弭灾之道也。』诏令礼部、太常寺同共讨论，申尚书省。今勘会：应天府祀大火，近因臣僚陈请，季春、季秋见于行宫，设位望祭。兼昨宣和间，因臣僚陈请，以季春出火日于东郊，季秋内火日于西郊，各建坛壝，以大祠之礼祀祭大辰。近缘军兴，未曾举行。今讨论，欲依今来臣僚所请，于行在所，每建辰、戌之月，依见今举行五方帝礼例，差(差)官用酒脯设位望祭。」诏依。 
二十七年五月二十七日，礼部、太常寺言：「准 ，臣僚上言：『祭祀之礼，大祀三十有六，而今所行者二十有三，其一十三祭止作中祀。欲望命有司依旧作大祀。』今勘会，坛壝、斋宫未备，所有祭祀大辰，其季春出火欲乞权于东青门外长生院行事，季秋内火欲乞权于钱湖门外惠照院行事。」诏依。 
干道五年八月二十九日，礼部、太常寺言：「准都省批下太常少卿林栗、丞陈损、博士龚滂札子：『契勘九月十四日望祭应天府大火，以商丘宣明王配；二十一日内火祀大辰，以阏伯配。大辰即大火也，阏伯即商丘宣明王也。伏缘国朝以宋建号，以火纪德，太祖皇帝、光尧寿(辰)[圣]太上皇 
     
帝皆受命于宋，故推原发祥储祉之所自，崇建商丘之祠，府曰应天，庙曰光德，加封王爵，锡谥宣明，所以追严者备矣。今有司旬日之间举行二祭，一称其号，一斥其名，义所未安，恐合厘正。欲乞今后祀荧惑、大辰，其配位称阏伯者，祝文位版并依应天府大火礼例，改称商丘宣明王，以称国家崇奉火正之意。』今勘当，欲依逐官所乞。」诏依。
祀大辰仪：时日、斋戒、陈设、省牲器、奠玉币、进熟、望燎。 
时日。太常寺预于隔季，以季春出火、季秋内火祀大辰，关太史局择日。太史局以其日报太常寺，太常寺参酌讫，具时日散告。 
斋戒。前祀十日，受誓戒于尚书省。其日五鼓，赞者设位版于都堂下：吏部尚书在左，刑部尚书在右，并南向。初献、亚献、终献位于其南稍东，北向，西上。监察御史位于其西稍北，东向。光禄卿、兵部、工部郎中、光禄丞位于南稍西，北向，东上。光禄丞位稍却。奉礼郎、太祝、太社、太官令位于其东，西向，北上。质明，礼直官、赞者引行事、执事官就位立定，礼直官引吏部尚书由都堂降阶就位。礼直官赞揖，在位者对揖。吏部尚书搢笏读誓文云：「某月某日季春出火，某月某日季秋内火，祀大辰。各扬其职，不共其事，国有常刑。」读讫，执笏。礼直官赞奉礼郎、太祝、太社、太官令先退，余官对拜讫，乃退。散斋七日，治事如故。宿于正寝，不吊丧、问疾、作乐、判书刑杀文书、决罚罪人，及与秽恶。致斋三日，光禄 
     
卿、丞、太社、太官令斋一日。二日于本司，无本司者于邻近寺观。质明至。唯祀事得行，其余悉禁。前祀一日质明，俱赴祠所斋宫，官给酒馔。祀官已斋而阙者，通摄行事。 
陈设。前祀三日，仪鸾司设行事、执事官次于斋宫之内，及设馔幔于殿门之东，北向。内火于殿之东南，西向。前二日，有司牵牲诣祠所。前一日，太社令帅其属扫除殿之上下，太常设神位席，太史设神位版于殿上。凡设神位版皆太社令监视。太常设祭器，凡设祭器，皆藉以席，笾豆又加(中)[巾]盖。以俟告洁。既毕权彻。有司陈牲于殿之东南，西向，祝史各位于牲后。太常设省牲位于牲西，三献官在南，北向。光禄卿、兵部、工部郎中、光禄丞、奉礼郎、太祝、太社、太官令在北，南向，俱西上。凡设光禄丞以下位皆稍却。监察御史位于光禄卿之西，少绝。太常陈礼馔于殿之东南，西向。内火于殿之东南，南向。设省馔位版于礼馔之西。内火于礼馔之南。三献官在西，东向，北上。内火在南，北向，西上。监察御史在北，南向。内火在西，东向。光禄卿、兵部、工部郎中、光禄丞、奉礼郎、太祝、太社、太官令在南，北向，东上。内火在东，西向，北上。太常设登歌之乐于殿上稍南，北向。祀日丑前五刻，礼直官、赞者、诸司职掌各服其服，太常设神位席，太史设神位版：大辰位于殿上北方，南向，席以槁秸；商丘宣明王于殿上东方，西向，席以莞。太常陈玉、币于神位前之左，玉以 
     
圭璧，盛以匣，配位不用玉。玉加币上，置诸篚，币以赤。祝版于神位之右，置于坫。次设祭器，实之，每位各左十有二笾，为三行，以右为上；第一行形盐在前，鱼鱐、糗铒、粉餈次之。第二行榛实在前，干桃、干橑、干枣次之。第三行菱在前，芡、栗、鹿脯次之。右十有二豆，为三行，以左为上。第一行芹菹在前，笋菹、葵菹、菁菹次之。第二行韭菹在前，酏食、鱼醢、兔醢次之。第三行豚拍在前，鹿臡、酉(宛皿)、醢、糁食次之。俎二：一在笾前，实以羊腥七体：两(体)[髀]两肩、两胁并脊。两髀在两端，两肩、两胁次之，脊在中。一在豆前。实以豕腥七体，其载如羊。又俎四，在俎右，为二重，以北为上。第一重，〔一〕实以羊腥，肠、胃、肺，离肺一在上端，肺三次之，肠三、胃三又次之。一实以豕腥肤九，横载。第二重，一实以羊熟肠、胃肺，一实以豕熟肤，其载如腥。皆羊在左，豕在右。若配位即以东为(为)上。登一，在笾豆间。实以大羹。盘一，在登前。实以毛血。簠二、簋二，在笾豆外二俎间，簠在左，簋在右。簠实以稻、粱，粱在稻前。簋实以黍、稷，稷在黍前。设着尊二，一实明水，一实(体)[醴]齐，初献酌之。壶尊二，一实明水，一实盎齐，亚、终献酌之。皆有罍，加勺、幂，为酌尊。太尊二，一实泛齐，一实醴齐。山尊二，一实盎齐，一实缇齐。牺尊二，一实沈齐，一实事酒。象尊二，一实昔酒，一实清酒。皆有罍加幂，设而不酌。并在殿上稍南，北向，西上。配位即设于正位酒尊之东，每位各有爵坫。太常 
     
设烛于神位前，又设俎四于馔幔内，洗二于殿东阶之东，南向。盥洗在东，爵洗在西。罍在洗东，加勺；篚在洗西南肆，实以巾。若爵洗之篚，则又实以爵，加坫。执罍、篚者位于其后。又设揖位于殿之东南，如省牲之位。唯不设光禄卿、丞、太社令位。积柴于殿门之外燎所。内火于燎坛。设望燎位于其北。三献官在北，南向，西(土)[上]；监察御史在西，东向；兵部、工部郎中、奉礼郎、太祝在东，西向，北上。又设三献官席位于殿东阶之东，西向，南上；兵部、工部郎中席位于三献官席位之南，西向，北上。设监察御史席位于殿下，北向；奉礼郎、太祝、太官令位于其后，俱西上。光禄卿席位于监察御史之东，北向。又设监察御史位于殿上乐(虞)[虡]之北，在西，东向；奉礼郎、太祝在东，西向，北上；太官令在酌尊前，俱北向。 
省牲器。(所)[前]祀一日，行事、执事官集初献斋所肄仪，太祝习读祝文。(眠)[]玉币及神位版讫，次礼直官、赞者分引行事、执事官诣殿东省牲位、凡(物)[初]献，行事神直官引，余官皆赞者引。立定，礼直官赞「揖」。次引监察御史升自东侧阶。凡行事、执事官升降阶自东侧阶，内火并升西阶。(眠)[]涤濯执事者举幂曰「洁」，降，复位。礼直官稍前，曰：「告洁毕，请省牲。」太祝出班巡牲一匝，诣初献前，西向，躬曰「充」，退，复位；光禄丞出巡牲一匝，诣初献前，西向，躬曰「绖」，退，复位。礼直官赞：「省牲毕，请诣省馔位。」揖讫，引行事、执事官各就位立定，礼直官 
     
赞揖。所司省馔具毕，礼直官赞：「省馔毕。」揖讫，俱还斋所。光禄丞、太祝以次牵牲诣厨，授太官令。次引监察御史诣厨省镬，及祭器涤溉，乃还斋所。未后一刻，太官令帅宰人以鸾刀割牲，祝史以盘取毛血，置于馔所，遂烹牲。(脯)[晡]后，太社令帅其属扫除殿之上下，讫，还斋所。 
奠玉币。祀日丑前五刻，行事春用丑时七刻，秋用丑时一刻。太社令先入视设神位版讫，退。次太官令、光禄丞帅其属实馔具，毕，光禄丞还斋所。次引光禄卿入，诣殿下席位，北向立。赞者曰「再拜」，光禄卿再拜，升殿，点礼馔，毕，退还斋所。引监察御史升，点阅陈设，纠察不如仪者。凡点视及点阅皆先诣正位。次乐正帅登歌工人升殿，各就位，余官各服祭服。次引行事、执事官各就殿之东南揖位立定，礼直官赞揖。次引监察御史、奉礼郎、太祝、太官令入就殿下席位，北向立。次引三献官、兵部、工部郎中各入就殿东阶之东席位，西向立。礼直官稍前，赞：「有司谨具，请行事。」《高安之乐》作，六成，止。太常升烟，燔牲首。赞者曰「再拜」，在位者皆再拜。次引监察御史、奉礼郎、太祝、太官令俱升殿，各就位立定。太官令就正位酌尊所。次引初献诣盥洗位，北向立，搢笏，盥手，帨手、执笏、升殿。《正安之乐》作。凡初献升降行止皆作《正安之乐》。诣大辰神位前，北向立，乐止，《嘉安之乐》作。初(初)献搢笏，跪。次引奉礼郎搢笏，西向跪。执事者以玉币授奉礼郎，〔奉礼郎〕奉玉币 
     
授初献，执笏，兴，先诣商丘宣明王神位前，北向立。初献受玉币奠讫，执笏，俛伏，兴，再拜。次诣商丘宣明王神位前，东向立。酌献诣配位准此。奠币如上仪。乐止，奉礼郎复位。初献将降阶，乐作；复位，乐止。 
