<!-- { "loadSidebar": true } -->
又高祖之上又有一祖，未有称呼。』本局札子：『臣等看详，家祭之礼，子孙所以致孝也，其世数之远近，必视爵秩之高下，以为之等，是以或祭五世，或祭三世，或祭二世。封赠之制，朝廷所以广恩也，其世数之远近，亦以视爵秩之高下，以为之等，是以或赠三代，或赠二代，或赠一代。盖朝廷之典，以义制恩；人子之心，奉先以孝。故远近虽不同，乃所以为称也。今来家庙所祭世数仪注，已遵依御笔修定，其封赠自合依司封定格施行。至于高祖以上一祖称呼。臣等检详，《尔雅》曰：父为考，父之考为王父，王父之考为曾祖王父，曾祖王父之考为高祖王父。至四世而止。按《礼记 王制》：诸侯五庙，二昭二穆，与太祖之庙而五。则所谓太祖者，盖始封之祖，不必五世，又非臣下所可通称。《祭法》：诸侯立五庙，曰考、曰王考、曰皇考、曰显考、曰祖考。则祖考亦(由)[犹]《王制》所谓太祖，不必五世者也。今高祖以上一祖，欲乞称五世祖，庶于礼经无误。更乞断自圣学。』大观四年四月初八日御笔依所奏。一、《政和五礼新仪》庙制：文臣两制、武臣正任以上祭于庙，余祭于寝。文臣执政官、武臣节度使以上祭五世，文武升朝官祭三世，余祭二世。应有私第者立庙于门内之左；如狭隘，听于私第之侧；力所不及，仍许随宜立庙。间数视所祭世数，寝间数不得踰庙，事二世而寝用三门者听。兄弟同居则合飨，异居则分祭。其庙飨世数、疏数之节，同居则视其贵者，异居则各视其品。若父祖先立庙，后世子孙官卑者，亦听庙飨，其世数之差各视其品。一、祭器。《通典》：唐三品以上特飨其庙，前一日设祭器之数：每室尊二、簠二、簋二、瓶二、铏二、俎二。笾、豆，一品、二品各十，三品八，四品、五品各六。六品以下，簠、簋、瓶、铏、俎各一，笾、豆各二。掌事者以尊入，设前楹下，各于室(户)[尸]六品以下无庙者不言室(户)[尸]之东北面，(面)[西]上，皆加勺、幂。首座爵一，余座皆爵四，置于坫。四品、五品、六品以下皆置于尊下，加勺、幂。《国朝会要》：政和六年九月二十五日，礼制局言：『窃考太庙陈列祭器，每室笾、豆十有二，簠、簋各二。原于有唐开宝之制，因陋至今，未足以副圣上致孝宗庙之意。乞尽循周制，笾、豆各二十有六，簠、簋各八。如是，则五庙、三庙所用之器，其等降之数可得而议也。』从之。先是诏造祭器颁赐宰执，礼制局制造所乞降祭器名数，故有是议。政和六年十月二十七日，礼制局言：『近奉诏讨论臣僚家庙所用祭器，稽之典礼，参定其制：正一品每笾、豆各十有二，簠、簋各四，壶尊、壶罍、铏鼎、俎、篚各二，尊、罍加勺、幂各一，爵一。诸室共享胙俎一、罍洗一。从一品笾、豆、簠、簋降杀以两，正二品笾、豆各八，簠、簋各二，其余皆如正一品之数。』诏礼制局制造所制造，取旨给赐。时太师蔡京、太宰郑居中、知枢密院事邓洵武、门下侍郎余深、中书侍郎侯蒙、尚书左丞薛昂、尚书右丞白时中、权领枢密院事童贯，并以次给赐。绍兴十六年三月二十六日，礼部、太常寺言：『给事中段拂札子奏：臣闻记礼者曰，祭器未成，不造燕器。凡家造祭器为先，盖祭以事神，器以藏礼。奉祀宗庙，足以隆孝飨；宠锡勋劳，足以昭庆泽。武王有宗彝之班，孔子有簿正之说，宜致严而不可后也。国家(立)[自]靖康以来，郊禋庙飨，器用之设，因循未备。窃考《政和会要》，礼制局建言，太庙陈列祭器，尚袭有唐制度之陋，乞尽循周制，然后议五庙、三庙祭器名数。恭惟陛下钦崇祀事，垂意典章，凝土范金，制作高古。稽考博通于载籍，览定悉自于宸衷，观时会通，庶事备矣。当及此时，厘正郊庙祭器之数，次及臣僚家庙给赐，并依政和六年已行旧制，庶几多寡适宜，有所依据。伏望圣慈，更付礼官详加讨论。诏依。礼部、太常寺今讨论：谨按《周礼》，朝事馈食，加笾、豆各八，羞笾、豆各二，其数各二十有六。《礼记》：天子之豆二十有六，诸公十有六，诸侯十有二。《诗》陈馈入簋，古制甚明。徽宗皇帝诏书已有明文。今讨论，合依政和六年厘正郊庙礼器之数，于天地、宗庙每神位前用笾、豆各二十有六，簠、簋各八。次及(神)[臣]僚家庙给赐，并依已行旧制，委得允当。乞下礼器局照会增造。』诏依《三礼图》并《绍兴制造礼器图》制度，仍诏令礼官参酌典礼，指定 臣合立家庙世数，及给赐合用祭器制度、名数，申尚书省。』」其豆、笾等器尺寸制度并见礼器下。 
既而七年十月二日，宰执进呈：「韩世忠家庙祭器事，缘曾经中书舍人陈骙奏，于礼难行。」上问：「本朝群臣家庙制度如何 赐器始于何时 」赵雄等奏：「仁宗朝虽因赦书，许群臣立庙，然未暇行。其后唯文彦博曾酌唐制为之，未尝赐器。至政和间，始命礼制局范铜为祭器，赐宰臣蔡京等。绍兴以后，又用政和例赐秦桧。其后张俊、杨存中、吴璘辈皆援桧例以请。」上曰：「汉唐而下，既未有赐祭器者，惟器与名不可以假人，宜更令礼官讨论历代及本朝制度以闻。」 
八年十月十二日，中书舍人崔敦诗言：「已降指挥，韩世忠家庙祭器断自宸衷，故用竹木，省去雕文。然一开其端，攀援必继。须宜详讲，必傅古义，方协今宜。谨按礼，赐圭瓒然后为鬯。盖诸侯嗣位，祭祀不敢专，必待命于天子，又必赐以圭瓒者，凡以祭祀交神，惟灌为重，举其重者赐之，则余得自用，初不尽赐之也。臣谓铜为祭器，可以传远，今不用铜，以竹木为之，坏而不易，则坠上之赐；易而自造，则弃君之命。欲略仿古制，今来特赐韩世忠家祭器，止令有司精致制造爵、勺各一给赐本家，余令礼官定合用礼式，画图成册，给付本家，听其自造，并用竹木。」从之。《中兴礼书》：八年九月二十 
      
九日，敷文阁学士、提举佑神观韩彦直札子奏：「先臣世忠起自微远，际遇圣时，仰蒙陛下隆天厚地之德，追封赐谥，亲洒宸翰，冠于碑首。生死俱荣，臣举族捐麋，未足图报万分之一。淳熙五年，伏蒙圣恩，特赐先臣世忠家庙祭器，并依杨存中体例。伏缘家庙毕工已久，所有祭器未蒙给降，欲望睿慈特降指挥施行。」诏令礼官遵依已降指挥，参酌指定闻奏。太常寺言：「窃详诸侯大夫许立庙，虽载于礼经，行于后世，而给赐群臣家庙祭器，并不详见。唐《通典》载：三品以上时飨其庙，前一日设祭器。不言所以赐臣下制度。本朝庆历元年南郊赦书，许文武臣僚创立家庙。当时唯有文彦博乞于河南府创营私庙，虽从其请，皆不着给赐祭器之文。至政和六年，始诏讨论臣僚家庙所用祭器，参定其制，遂诏礼制局制造所制造，取旨给赐。时蔡京、郑居中、邓洵武、余深、侯蒙、薛昂、白时中、童贯并以次给赐。绍兴十六年，诏造秦桧家庙祭器。自此韦渊、吴益、虞允文并该上件恩数，皆非陈乞而得；惟杨存中、吴璘始行陈乞，亦蒙给赐。今韩世忠家遂援以为例。本寺今具典故及今来事始末在前，实缘自古别无给降祭器制度，始自政和间给赐蔡京等，亦出特恩，非由臣下启请，谓为当得。惟杨存中、吴璘陈乞而得赐，当时礼官失于详议，后省不曾缴驳，遂致放行。今韩世忠迭有陈乞，必欲遂请。若议放行，则自后官品及格之家皆谓为当得，陈乞纷然，朝廷无以拒绝，则名器假人，僭礼乱分，莫此为甚。参酌礼经，未见考据，况耗费铜齐，追役工匠，此例一开，后必难塞。礼官既经详议，后省又有缴驳，今指定，委实难以施行。本寺(其)[具]此申礼部，乞详酌敷奏施行。」礼部备具奏闻。十月十二日，诏：「韩世忠系中兴勋臣，可特赐家庙祭器，并用竹木，内勺去文饰。」臣僚上言：「臣伏见韩世忠家陈乞家庙祭器，给舍、礼官据义论奏，皆为国家惜烦费、重典礼。今陛下断自宸衷，酌用中制，改用竹木，省去雕文，其为创制，皆非 臣所及。然端倪复开，攀援必继。虽圣神谨礼，专待元勋，观听有初，宜须详讲，必傅古义，方协今宜。臣谨按礼：赐弓矢然后征，赐鈇钺然后杀，赐圭瓒然后为鬯。盖诸侯嗣位，征诛祭祀皆不敢专，必待命于天子也。又按礼：祼圭尺有二寸，有瓒。盖凡祼，酌鬯用爵，灌之在瓒，形如盘，其柄以圭瓒为之。然则天子命诸侯始承祭祀，必赐以圭瓒者，凡以祭祀交神，惟灌为重，举其重者赐之，则余得自用，犹不尽赐之也。臣窃见铜为祭器，可以传远。今断难用铜，则以竹木为之，无有不坏之理。坏而不易，则坠上之赐；易而自造，则弃君之命。臣欲略仿古制，今来韩世忠家庙祭器，止令有司精致制造爵、勺各一，给赐本家；余令礼官定合用礼 
      
式，画图成册，同所赐器给付本家，听其自造，并用竹木。既不烦于公家，亦有便于私用，已昭恩典，又合礼经。伏乞睿旨施行。所有录黄，臣未敢书行。」诏依。太常寺彩画祭器式样，文思院制造木爵、木勺各一，同给赐本家。 
嘉泰元年十月二日，诏：「太傅、永兴军节度使、充万寿观使、平原郡王韩侂胄家庙祭器，特令文思院铸造给赐。」先是侂胄言：「曾祖先臣琦 忠先朝，重见褒录，于今奕世侑食大烝，荣光宠灵，古昔未有。今臣居止粗备，独家庙犹阙，仰俯之间，每怀愧惧。敢缘故实近例，悉有请许立家庙之文，乞付之礼官，讨论 臣家庙制度，下臣本家，自行修立；及照近例，颁降祭器式样，以竹木制造，免紊司存。」故有是诏。「按《五礼仪鉴》：祝文以方版书之。今遇时享，仿古用祝版。祭器，每位笾一十二，巾；豆一十二，盖；簠四；簋四；铏鼎二，柶；俎二；壶尊二；巾、杓。壶罍二；巾、杓。爵坫三；祝坫一；烛台三；登二；罍洗一；篚、杓、巾。爵洗一；篚、杓、巾。拭爵巾一；帨巾一；篚一。共享黑漆髹匣一十具，黑漆腰舆一十只，紫紬绦二十条。乞令工部下文思院制造给赐。」从之。 
