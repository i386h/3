<!-- { "loadSidebar": true } -->
绍兴十三年正月五日，太常寺言：「今具申请事件：一、依仪，皇帝自北宫门外乘玉辂，至太庙棂星门外降辂，乘舆至大次，降，赞入次。窃虑至时不测雨降，今相度，欲乞自太庙棂星门里，直西曲尺头北，至东门神贮廊，预备席幕屋，令临安府同仪鸾司排办。一、亲飨日，皇帝自斋殿乘舆至玉辂所，导驾官步导至行宫北门，俟 ，侍臣上马骑导诣太庙。若至时雨降，欲乞令导驾官免步导，先诣行宫北门玉辂所，俟 ，侍臣上马骑导诣太庙。仍乞沿路许施雨具，俟至太庙棂星门下马，依仪步导至大次。」诏依。 
七日，主管禁卫所言：「今来圣驾诣太庙亲飨，太常寺仪注，至于皇城北门里降辇升辂，并合鸣鞭前导；引至太庙棂星门外降辂，亦合鸣鞭。」诏太庙棂星门外降辂更不鸣鞭。 
同日，诏：「正月十一日奉上徽宗皇帝徽号册宝，亲飨太庙行礼，依仪宿斋。所有九日十日早晚御膳并进素。」 
十日，主管禁卫所言：「奉诏，今月十一日太庙亲飨，应诸色人虽带入禁卫 号，如无色彩，并不许入禁卫。」 
十八日，权礼部侍郎王赏言：「恭 今月十一日加上徽宗皇帝谥号，皇帝亲飨太庙，诚孝格天，前数日阴云欲雪，及致斋行事日，霁雾澄穆，日景融明。初九日发册宝，皇帝立于殿下，望册宝出殿门，涕泗潸然。亲飨至徽宗皇帝室前，又泪流不止。左右莫不感动。酌献毕，不御小次，申 臣僚，务要虔肃。上件事迹伏望宣付史馆，以昭圣孝。」诏依。右朝奉大夫、直秘阁、两浙西路提刑王(铁)〔鈇〕进《亲飨太庙赋》，文词可采，除直徽猷阁。
 礼 宋会要辑稿 礼七 禘 祭 进圣政记 
      
进圣政记
      
〔干道二年〕闰九月二十九日，国史日历所上《光尧寿圣太上皇帝圣政》。进御仪 
      
注见国史院上《三朝帝纪》。十月三日，恭进德寿宫。 
前〔朝〕〔期〕，仪鸾司设《圣政》幄次于德寿宫殿门内西，东向；设大次于德寿宫殿门外之东，南向；小次于殿门内东廊，西向；设权安奉《圣政》幄次于德寿宫门外，随地之宜；设御案于殿上之西北，设《圣政》匣卓子于殿上西壁；设文武百官幕次于宫门之内外。 
迎奉。其日五更，宰执、亲王、使相、侍从、台谏、两省官、知阁、礼官、圣政所官、南班宗室、都大主管官、承受官、诸司官，并诣秘书省内外幕次。内应奉官有职事相妨者免赴。仗辇官、乐人等排立定。俟圣政所排办香火毕备，御史台、合门、太常寺分引宰执、亲王、使相、侍从、台谏、两省官、知合、礼官、圣政所官、南班宗室诣道山堂权安奉《圣政》幄前，北向立定。次礼直官引礼仪使、提举官诣幄前，北向立定。礼直官揖躬拜，礼仪使、提举官拜，在位官皆再拜。讫，礼直官引礼仪使诣香案前，搢笏，上香，再上香，三上香，执笏，退，复位。礼直官揖躬拜，礼仪使、提举官拜，在位官皆再拜。讫，礼仪使、提举官诣幄次前，分东西相向立。次引宰执、亲王、使相、侍从、台谏、两省官、知合、礼官、圣政所官、南班宗室以次出秘书省门外，分左右乘马，以俟骑导。次圣政所率辇官捧擎《光尧寿圣太上皇帝圣政》腰舆进行。乐人作乐，仪卫、仪仗前引。次引礼仪使、提举官乘马骑从，圣政所、都大主管官并承受官、诸司官往来照管。至德寿宫门，如未开 
      
门，捧擎《圣政》权归幄次，仪卫、仪仗等就幄前排立。其骑从等官并退，权归幕次。德寿宫门开，引骑导官诣《圣政》幄前，分左右步导。圣政所率辇官捧擎《圣政》腰舆进行，礼仪使、提举官后从，乐人、仪卫、仪仗前引，都大主管官、承受官、诸司官从入。至德寿宫殿西廊上幄安奉讫，骑从等官权退归幕次，仪仗、乐人退，并于宫门外随地排立，以俟恭进讫，并退。 
恭进。其日，皇帝出祥曦殿，即御座，从驾臣僚、禁卫等起居如常仪。皇帝降座，乘辇。将至德寿宫，报引合赴立班官并圣政所官属诣宫门外迎驾起居。如值雨或地面沾湿，并免起居。讫，前导官、太常卿、合门官、太常博士、礼直官先入，诣大次前，分左右立定。次圣政所检点文字以下率辇官捧擎《圣政》腰舆，(如)阁门官前导，簿书官二员前引至殿西阶下置定。次内侍官捧《圣政》匣升殿西阶，诣殿上，设于西壁卓子上。合门、簿书官并圣政所点检文字以下及辇官捧腰舆先退。其圣政所点检文字西阶下立，都大主管官、承受官于殿上照管讫，随地立定。次德寿宫提举、提点官于殿上《圣政》匣之侧立。俟皇帝诣德寿宫大次，降辇入次，御史台、合门、太常寺分引合赴立班官入诣殿下，相向立。前导官导皇帝入小次，帘降。俟光尧寿圣太上皇帝出宫，即御座，禁卫起居。前导、应奉等官并圣政所点检文字以下并拜起居。讫，小次帘卷，前导官导皇帝升殿东阶， 
      
诣殿上折槛前褥位，北向立。太常寺卿奏「请拜」，皇帝再拜，躬身奏「圣躬万福」讫，又奏「请拜」，皇帝再拜。讫，前导官导皇帝诣光尧寿圣太上皇帝御座之东西褥位立，前导官于殿上随地之宜立。引殿下立班官横行北向立定，揖，班首已下躬。典仪曰「拜」，赞者承传曰「拜」，在位官皆再拜。讫，直身，搢笏，躬身，三舞蹈，跪左滕，三叩头，出笏，就一拜，又再拜，讫，且躬身。班首不离位，奏「圣躬万福」讫，典仪曰「拜」，赞者承传曰「拜」，在位官皆再拜。讫，礼直官引礼仪使、提举官升殿西阶，诣御座之西稍南，东向立。次礼直官引进读官升殿西阶，于殿上《圣政》匣之侧，随地立定。次内侍举御案诣光尧寿圣太上皇帝御座前设定，诸司官启封 ，承受官取《圣政》册转(受诸)[授都]大主管官，都大主管以授提举官。提举官就位搢笏，受《圣政》册，捧诣皇帝褥位之南，北向躬进。讫，提举官执笏少退立，皇帝受《圣政》册。前导官导(诣)皇帝〔诣〕光尧寿圣太上皇帝御案前，北向，躬设于案上。讫，前导官导皇帝诣御案之东，西向立。次礼直官引进读〔官〕诣御案之西，侧身北向，搢笏，启《圣政》册，进读讫，合册，执笏，降西阶，归本班立。前导官导皇帝诣御案前，北向，躬彻《圣政》册，退诣褥位，西向立。次引提举官搢笏，躬身受《圣政》册，退诣匣前，以《圣政》册授都大主管官，讫，执笏。提举官、礼仪使并降西阶，复位立。次都大主管官以《圣政》册授承受官，置于匣，封 讫。次 
      
内侍彻御案，退。前导官导皇帝诣折槛前褥位，北向立。太常卿奏「请拜」，皇帝再拜讫，前导官导皇帝诣褥位，西向立。殿下揖，班首已下躬，典仪曰「拜」，赞者承传曰「拜」，在位官皆再拜。讫，直身，搢笏，躬身，三舞蹈，跪左膝，三叩头，出笏，就一拜，又再拜，讫，直身立。光尧寿圣太上皇帝降座，皇帝后从入宫。其殿下官以次退，以俟从驾还内，如来仪。次都大主管〔官〕、承受官以《圣政》授德寿宫提举、提点官进入。 
于是修书官吏各转一官，减一年磨勘，内选人改合入官，更减一年磨勘。经修不经进行在供职官转一官，余人等第推恩，支赐有差。内两该赏人止从一处推恩。《三朝帝纪》推恩亦如之。
 礼 宋会要辑稿 礼七 禘 祭 告 礼 
      
告礼此下原有批注：「案郊祀有奏告，系专主郊祀。此告礼则兼各典礼，不仅郊社，故另列于后。」
      
告礼。是日，皇帝前后殿不视事。其奏告官差宰执或侍从官，内太庙、别〔庙〕、诸陵差南班宗室节度使以上，两攒宫差绍兴府南班宗室，余官及致斋、降香、祝。 
淳熙三年二月二十九日，礼部尚书赵雄言：「准敕差充大社奏告官，既至社坛，恭阅祝版，祝文云『用牲伐鼓，爰举旧章』，询之有司，则实不用牲伐鼓，乞下有司删改。」从之。 
七年七月二十九日，为雨泽稍愆，奏告天地、宗庙、社稷、宫观。 
十五年三月六日，奉上大行太上皇帝谥册宝、懿节皇后谥册宝，奉告天地、宗庙、社稷、宫观、诸陵、攒宫。以上《孝宗会要》。 
淳熙十六年二月五日，以皇帝登极，奏告天地、宗庙、社稷、景灵宫、诸宫观、诸陵、攒宫。 
七月十七日，以秋飨明堂，奉高宗皇帝升侑，奏告天地、宗庙、社稷、诸陵、攒宫。 
十二月二十四日，为来年改元绍熙，奏告天地、宗庙、社稷、宫观、诸陵、攒〔宫〕。 
二十八日，为恭(寿)上至尊寿皇圣帝、寿圣皇太后、寿成皇后尊号册宝，前三日奏告天地、宗庙、社稷、诸陵、攒宫。 
绍熙元年正月十六日，以册皇后，奏告天地、宗庙、社稷、宫观、诸陵、攒宫。 
二年六月十九日，为将来郊祀大礼，御札降奏告天地、宗庙、社稷、宫观。 
十一月二十二日，为加上高宗皇帝徽号，前二日奏告天地、宗庙、社稷、宫观。 
四年十一月十七日，为加上寿圣隆慈备福皇太后尊号册宝行礼， 
      
奏告天地、宗庙、社稷、宫观。 
五年五月七日，为至尊寿皇圣帝圣体愆和，遣官祈告宗庙、社稷、宫观。以上《光宗会要》。 
绍熙五年七月五日，以皇帝登极，奏告天地、宗庙、社稷、宫观。以上《光宗会要》。 
绍熙五年七月五日，以皇帝登极，奏告天地、宗庙、社稷、宫观、诸陵、攒宫此条与上条所述内客略同，盖分别出自光宗、宁宗会要。今仍其旧。。 
八月七日，为明堂大礼，奏告天地、宗庙、社稷、宫观、五岳、四海、四渎、诸陵、攒宫。 
十月二十六日，奉上孝宗哲文神武成孝皇帝谥册宝，并安穆皇后、安恭皇后改谥册宝，奏告天地、宗庙、社稷、宫观。既而奉上孝宗徽号册宝、宪圣慈烈皇后谥册宝、光宗宪仁圣哲慈孝皇帝谥册宝、慈懿皇后、恭淑皇后谥册宝、光宗徽号册宝、成肃皇后谥册宝，同之。 
十二月二十六日，为来年改元，奏告天地、宗庙、社稷、宫观、诸陵、攒宫。以后改元同之。 
庆元元年二月四日，以雨泽稍多，奏告天地、宗庙、社稷、岳、镇、海、渎、风伯、雨师。以后雨旸久愆并同。 
二年六月十二日，为将来郊祀大礼，御札降奏告天地、宗庙、社稷、宫观、五岳、四海、四渎、诸陵、攒宫。以后郊祀明堂，御札降并同之。 
十月二日，册皇后，奏告天地、宗庙、社稷、宫观、诸陵、攒宫。既而嘉泰三年正月二十八日册皇后，同之。 
三年十一月六日，太皇太后圣体违和，奏告天地、宗庙、社稷、宫观。既而六年六月寿仁太上皇后、七月圣安寿仁太上皇帝、十月恭淑皇后、开禧三年五月寿慈太皇太后 
      
