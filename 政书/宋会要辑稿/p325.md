<!-- { "loadSidebar": true } -->
五月二十六日，三省言：「礼部、太常寺状，将来明堂，皇帝饮福受胙，乞依元丰三年郊庙礼制施行。」从之。 
二十七日，诏依元丰三年例，明堂前三日致斋于文德殿。以元佑元年四月尝致斋于垂拱殿，故有是诏。 
六月二十日，礼部言：「将来明堂，乞依元丰三年明堂，车驾诣景灵宫、太庙，往回并乘玉辂。」从之。 
二十五日，太常寺言：「今来明堂、景灵宫、太庙行礼，皇帝版位自合设于阼阶之上。所有殿下小次，欲依元丰详定郊庙奉祀礼文所议，不设。」诏太庙设小次，余从之。 
九月一日，诏皇叔祖济阴郡 
      
王宗景为亚献，皇伯保信军节度观察留后仲迁为终献。 
十九日，宰臣章惇等言：「伏见皇帝自庙门降辂，步至斋宫，秋日尚炎，却伞弗御；荐献至神宗庙室，涕泗沾服；礼毕复自斋宫却伞，步升玉辂。〔乞〕宣付史官。」从之。 
十月二日，以明堂礼毕，诣景灵宫行恭谢礼。三日，诣凝祥池、中太一宫、集禧观、上清储祥宫、大相国寺。唯第一日自景灵宫诣崇因阁，余如元佑四年故事。《宋朝事实》：绍圣二年九月十九日，明堂礼毕，诏：「门下：顺考礼经，莫先于祭典；遹遵成业，益重于孝思。朕以眇躬，获承休德。访予落止，奉长信于帘帷；始初清明，绍先朝之矩矱。不懈于事，惟既乃心。延登隽良，修饰治具，每怀兢慎，惧忕盈成。方海寓之宴宁，亦雨旸之顺序。心存偃伯，诚在邵农，十有一年，允厘庶务。岂朕寡德，致此休嘉，洪惟祢宫，垂慈佑助。益励从先之志，适丁亲祀之期。配帝飨亲，用周公之故事；明堂路寝，协神祖之宏规。(日)[月]用季秋，日维新吉，备千乘万骑之仪卫千：原无，据《宋大诏令集》卷一二五补。，先有事于琳宫；极四海九州岛之贡羞，用亲祼于太室。骏奔扬职，肸蠁荐诚，一纯罄而高明歆，四气和而福禧应。有司已事，庆熙洽之告成；与物惟新，布惠和而肆眚。式扬大号，爰及敷天。可大赦天下。于戏!毖祀总章，所以教诸侯之孝；推恩绵宇，所以致天下之和。更赖三事协恭，百官修职，共伸励翼，永底丕平。」 
《尘史》麈；原作「尘」，据今本《麈史》改。：绍圣乙亥季秋，大享明堂，余时贰军器，从百官服朝服。前一日，皇帝致斋，御史台吏具行礼次第，人印给一本。至是日，则曰「 其佩」，仍注云「屈而结之」。在庭之臣亦有莫能省其音者省其音：原作「音其 」，据《麈史》卷上《礼仪》改。，或读曰青，曰菁。余潜告曰：「当为争。」有相顾而笑者。按《仪礼》作「」字，音义与此同。 
元符元年十二月五日，尚书左丞蔡卞言：「昨季秋大享于明堂，充初献充：原作「克」，据《长编》卷五○四改。，就南郊望祭殿行礼殿：原无，据《长编》卷五○四补。，窃见其殿制度隘窄，阶级平夷，未足以仰称严事之意。盖闻明堂者，天子布政之宫，于以朝诸侯，而先王宗祀配帝乃就此者，所以致亲亲之义也。国家皇佑初讲求坠典，始即大庆殿奉祠，至今循之，盖得古者宗祀之遗意， 
      
独常岁寓祭位处有所未安常：原作「尝」，据《长编》卷五○四改。。恭惟对越上神，配以烈考，大事也，虽遣官摄事，亦当如礼。伏见新作南郊斋宫端诚殿，实天子洁斋奉祠及礼毕见 臣之所，在国之阳，高明邃深，可以享神。即此行礼，于古义为有合。自今大礼自依旧制外，其常岁季秋大享，宜改就端诚殿。」从之。 
《宋史 乐志》：元符亲享明堂乐章十一首：皇帝升降《仪安》：「严父配天，孝乎明堂。与奠升阶，降音以将。天步有节，帝容必庄。辟公宪之，礼无不臧。」上帝位奠玉币《镇安》：「圣能享帝，孝克事亲。于皇宗祀，盛节此陈。何以荐虔，二精有炜。何以致祥，上天鉴止。」神宗奠币《信安》：「合宫礼备，时维哲王。堂筵四敞，明德馨香。圣考来格，降福穰穰。承承继继，万祀其昌。」奉俎《禧安》：「奕奕明堂，天子即事。奠我圣考，配于上帝。凡百有职，畴敢不祗!俎洁牲肥，其登有仪。」上帝位酌献《庆安》：「惟礼不渎，所以严亲。惟孝不匮，所以教民。陟配文考，享于大神。重禧累福，祚裔无垠。」配位酌献《德安》：「隆功骏德，两有烈光。陟配宗祀，惠我无疆。」退文舞、迎武舞《穆安》：「舞以象功，乐维崇德。文经万邦，武靖四国。一张一弛，其仪不忒。神鉴孔昭，孝思维则。」亚献《穆安》：「于昭盛礼，严父配天。尽物尽诚，莫匪吉蠲。重觞既荐，九奏相宣。神介景福，亿万斯年。」饮福《胙安》：「莫尊乎天，莫亲乎父。既享既侑，诚申礼举。戛击堂上，八音始具。天子亿龄，饮神之胙。」彻豆《歆安》：「穆穆在堂，肃肃在庭。于显辟公，来相思成。神既歆止，有闻无声。锡我休嘉，燕及 生。」归大次《 安》：「有奕明堂，万方时会。宗子圣考，作帝之配。乐酌虞典，礼从周志。厘事既成，于皇来暨。」
大观元年三月二十三日，御札：取今年季秋择日宗祀于明堂。 
四月十三日，诏季秋宗祀于明堂，礼成宣制，恩赏并依南郊例施行。 
五月六日，诏皇城司：「今后宗祀大礼，太庙行礼回宿文德殿。次日，自文德门至右升龙门外，并左升龙门里更衣殿至内藏西库大次前，并铺迭黄道。所有应干合增对象，本司应办及应于他司差借者，并比类旧条施行。」 
九月 
      
二十八日，宗祀明堂，以皇弟魏王(娱)[俣]为亚献俣：原作「娱」，据《宋史》卷二四六《宗室传》三改。，邓王戚为终献。礼毕御楼肆赦，上遣中使以御制《宗祀礼成》诗赐宰辅以下，近臣毕和。 
十月七日，宰臣蔡京等言：「伏见宗祀之月，久雨不止，斋宿之夕，雨尚滂注。翌日，祼献宫庙，日光照耀，祗事总章，天无纤云；肆赦之日，天气晏温。望宣付史官。」从之。 
十月十六日至十八日，以明堂礼毕，诣景灵宫、西宫、上清宫行恭谢之礼。先是，崇宁四年，诏营建明堂，已度地鸠工，俟过来岁取旨兴役。明年，以彗出西方，遂诏罢之。 
《宋史备要》：大观元年九月辛亥，大飨明堂，以神宗皇帝配。大赦天下，应元佑系籍、上书邪等人，见今羁管、编管、安置者，并与量移近地，已量移者放还本乡。应元佑系籍人子孙、兄弟，元非本犯，深原罚不及嗣之意。 
《宋朝事实》：大观元年九月二十八日，明堂礼毕，诏：「门下：帝为大神，非精禋无以获其格；亲则皇考，非专飨无以极其严。鸿惟本朝，上稽周室，宗祀明堂而致孝，规图广殿以陈仪。涓选杪秋之良，卜用维辛之吉。协灵心而昭事，崇侑食以来宁。曰予菲躬，绍乃大统，发挥古训，率循旧章。礼缉熙、丰之讨论，乐用崇、观之制作。虽度筵犹因乎路寝，而均律已得乎中声。矧政事之维醇，抑嘉祥之滋至。河澄澈，咸若丰登，生德洽而狴犴清，壬人退而蛮夷服。顾惟寡昧，底兹乂安，宝赖谟烈之燕诒，与夫昊穹之眷佑。念无待而施报，在荐诚而必躬。是用朝献殊庭，祼将太室，登还阳馆之陛，大奏合宫之歌，骏奔之多士秉文，显相之 公咸一。故得明灵昭格，况施衍蕃，祝嘏并告乎孝慈，风马胥来而肸蠁。既多受祉，诞膺帝命之休；用锡庶民，钦敷时敛之福。扬于端阙，赉尔多方。于戏!信顺之助，丕应乎天人；祭祀之泽，均覃于海宇。茂尔臣民之赉庆，笃予邦国之荣怀。尚赖德惠流行，垢瑕掩涤，小大尽输于忠义，迩遐咸奋于事功。永底丕隆，并绥茀禄。」 
《宋史 乐志》：大观宗祀明堂五首：奠玉币《镇安》：「交于神明，内心为贵。外致其文，亦效精意。嘉玉既陈，将以量币。肃肃雝雝，惟帝之对。」「有邦事神，享帝为尊。内心致德，外示弥文。嘉玉效珍，荐以量币。恭钦伊何，惟以宗祀。」配位奠币《信安》：「肇祀明堂，告成大报。颙颙祗祗，率见昭考。涓选休辰，齐明朝夕。于惟皇王，孝思罔极。」酌献《孝安》：「若昔大猷，孝思维则。永言孝思，丕承其德。于昭明威，侑于上帝。赉我思成赉：原作「赖」，据《宋史》卷一三三《乐志》八改。，永绥福 
      
祉。」配位酌献《大明》：「于昭皇考，大明体神。宪章文思，宜民宜人。严父之道，陟配于天。躬行孝告，有孚于先。」 
《宋朝事实》：大观四年十一月初三日，冬祀礼毕，诏：「门下：朕绍膺骏命，祗奉燕谋，永惟置器之艰，常轸临渊之虑。躬揽万务，兹越十年，荷上帝之降康，底 生之咸遂。礼制乐作，仁洽道丰。抚五纬以宣精，翕九河而顺纪。干戈弗试，囹圄屡空。同云应尺泽之祈，甘露协中台之瑞。三登既格，六府允修。昭受闳休，敢忘大报 是用率循彝典，称秩上仪，乘景至之熙辰，备星陈之法驾。祼献清庙，初蠲饎以揭虔；竭款紫坛，遂钦柴而展采。推本烈祖，对越昊穹，表洁纯牺，荐诚苍玉。于时协气充塞，高灵宴娱，肃然精意之通，纷若美祥之下。惇崇元祀，属熙事之涓成；申宥眚灾，宜湛恩之诞布。可大赦天下。于戏!一人有庆，既敷锡于蕃厘；庶政惟和，其永绥于极治。尚赖辅弼励相，官师交修，增隆不拔之基，益固无疆之祚。」 
政和六年闰正月十二日，大晟府言：「神宗皇帝尝命儒臣肇造玉磬，藏之乐府，(允)[久]不施用。乞令略加磨砻，俾与律合，并造金锺，专用于明堂，以荐在天之神。」从之。 
七年四月十八日，礼制局言：「谨按《诗》称郊祀天地而继以宗祀文王，经称郊祀后稷而继以宗祀文王，《周礼》祀大神
示而继以享先王。然则祀大神者，圆丘也；祀大示者，方泽也；享先王则明堂在其中。三者备矣，而后事神示祖考之礼成。然非一日而能 ，盖圆(兵)[丘]必俟冬至，方泽必俟夏至，明堂必俟季秋，千数百载，斯礼弗备。今圆坛、方泽继展上仪，而明堂肇新，宗祀之期，理不可缓。伏请夏祭大礼后，季秋亲祀明堂，以称陛下昭事神示祖考之意。」又言：「谨按《礼记》，祀大神于冬至，祀大示于夏至，乃有常日，无所事卜。季秋大享帝，以先王配，则有常月而未有常日，所谓卜日者，卜其辛尔。万物萌于甲，新于辛，故社用甲，郊用辛，以见成功必 
      
