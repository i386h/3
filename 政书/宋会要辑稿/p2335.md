<!-- { "loadSidebar": true } -->
绍熙元年六月二十四日，诏宁武军节度使、开府仪同三司、判潼川府潼：原作「同」，据《宋史》卷三九六《赵雄传》改。、降益川郡(国开)[开国]公赵雄充醴泉观使，在外任便居住。从其请也。 
五年二月十一日，诏少保、(开)[观]文殿大学士、益国公周必大充醴泉观使。以辞免判隆兴府，故有是命。 
五月一日，诏太师、安德军节度使、判大宗正事、嗣秀王伯圭充万寿观使。以辞免判大宗正事，故有是命。
 职官 宋会要辑稿 职官五四 任宫观 
      
任宫观
【宋会要】
      
《哲宗正史 职官志》：外任宫观非自陈而朝廷特差者，如降黜人例。 
神宗熙宁二年十二月二十四日，诏宫观差遣不限员数，差知州资序人以上，须神不至昏昧、堪任厘务者充，以三十个月满替。 
三年正月二十六日，诏应宫观差遣，除两制以上临时取旨外，余候到阙体量定差。 
五月十四日，诏杭州洞霄宫、永康军丈人观、亳州明道宫，华州云台观、建州武夷观、台州崇道观、成都玉局观、建昌军仙都观、江州太平观、洪州玉隆观、五狱庙、太原府兴安王庙，今后并依嵩山崇福宫、舒州灵仙观，置管勾或提举官。先是，上以诸臣历监司、知州，有衰老不任职者，令处闲局，令增诸道员数，使便乡里，示优恩也。 
十六日，龙图阁直学士、兵部侍郎、集贤殿修撰何郯提举成都府玉局观，以病故也。郯遂请老，乃除右丞致仕。 
七月二十七日，诏二京留台、国子监及诸州宫观岳庙所差提举、管勾官等添支，大两省、大卿监及职司资序人视知小州，知州资序人视小州通判，仍各依本人见任官，武臣仿此。遥郡以上罢正任及遥郡改授南班官以上：原脱「上」字，据本书本卷第六页补。，元系文资换者却与换文资，功绩殊异者别取旨。 
四年五月，诏：「应臣僚陈乞宫观并国子监差遣，除大卿监以上及朝廷特旨与差从中书指挥外，余并送审官东院。 
十一月十六日，诏：「应提举、管勾内外诸宫观及岳庙官，常留一员在彼，余听如分司、致仕例，任便居止。」 
六年四月，诏：应宫观差遣系大卿监及职司，并本州岛知州自来带管勾者，并充提举，余官管勾。」 
十八日，诏前宰臣、执政官宫观差遣添支，依知大藩府禄令给。 
九月十四日，以莊宅使、帶禦器械、知鎮戎軍張 為右騏驥使、提點鳳翔府太平宮。 有戰功，以病請退，故遷官以閑局處之。 
八年正月二十五日，以皇城使、忠州团练使马捻管勾兖州仙源县景灵宫太极观公事。寻除捻大将军，以闲职不可仍旧官也。 
闰四月十八日，诏：「今后武臣遥郡刺史以上曾历五路路分钤辖，不因体量，并有战功、曾经转资、历路分都监以上差遣，不以官资，并许陈乞外处宫观差遣。 
九年五月一日，以殿中丞曾孝纯同管勾西京崇福宫，从父公亮所乞也。孝纯监当资序，得管勾宫观，用父恩也。 
元丰元年正月十九日，权发遣三司使李承之言：「近年以来，朝廷宽假资格稍高之人，为其衰迟，或不任事，未欲遽令休退，改置提举、主管宫观之职，优与俸禄，以示始终，而不立员数。臣僚趋闲贪禄，冒居无耻，或精神未衰，年齿方壮，以便私避事，亦求此职。条制既宽，初未厘革，故今内外宫观约百余员，无纤介职事，岁费廪食不下数万缗，臣窃惜之。乞今后在 
      
京宫观提举、提点、主管官共无得过十五员，诸路倍之。如有除授，令依例待阙。所贵勤劳官守之人有以区别，不虚费国用。」诏中书立法，自今陈乞宫观等差遣人，年六十以上听差，仍无过两次。 
二月七日，诏审官东、西院，应乞宫观人年六十以上听差，毋得过两任。 
二年六月二十四日，尚书屯田员外郎、权京西转运副使李南公主管西京嵩山崇福宫，以御史黄颜言南公女皆适士人，而同产女弟在室者已三十余岁，委寄于妹 范迁家，按之有实故也。 
五年九月十六日，诏应尚书吏部陈乞留台宫观、国子监人，年六十以上兼用执政官恩例者，通不得过三任。 
哲宗元佑元年五月二十二日，新差知苏州张铣依旧提举杭州洞霄宫，以其罢耄也。 
七月二十八日，提举西京嵩山崇福宫韩宗师再任，理提刑资序，以宗师自陈父老，从所乞也。 
二年六月十四日，诏郭逵罢广州观察使逵：原作「达」，据下文改。、知河中府，除左武卫上将军，提举嵩山崇福宫。先是，逵知潞州，河东路转运使论逵言语蹇缓，步履艰难，请别与差遣，以安老疾。会逵徙知河中府，亦露章祈免，故有是诏。 
三年十二月十六日，诏应缘例陈乞子弟宫观岳庙差遣再任者，不理为资序。 
绍圣二年正月十三日，侍御史翟思言：「欲今知右州资序人年七十以上者，并依元丰以前旧法，注监当差遣。元佑二年与监岳庙差遣法勿用，其见任执政官许依例陈乞，仍不得过一任。及于今文『年七十乞宫观』条内『侍御史』字下添入『以上』二字，『职司』字下添入『中散大夫』四字。」从之。 
元符元年，知枢密院事曾布言：「高遵固年八十一，乞再任宫观；高遵礼年七十六，已再任亳州太清宫，又从其再任之请。待遇宣仁亲属敦笃如此，当宣付史官。」从之。 
徽宗崇宁元年七月十一日，中书省〔言〕：「勘会熙宁三年五月诏，以诸臣历监司、知州，有衰老不任职者，使食其俸给，令处闲局，故令诸州增置宫观员数，使人各得便乡里，且以优老示恩。自后添支屡经裁减，而诸州供给亦无明文，是致往往失所，恐非先帝创立宫观、优老示恩之意。今以熙宁、元丰以来条制，参详修立下条：诸三京留司御史台、国子监，诸州宫观岳庙提举、管勾等官添支，前宰相、执政官依知判诸路州府例，待制已上依见任官知郡例，中散大夫以上并职司资序人依知诸州府大卿监例，知州资序人依见任官充小郡通判例，通判资序人依见任官充军通判例，武臣正任横行以上依诸司副使知州例，路分钤辖以上依侍禁、合门祗候知州例，路分都监以上依殿直充诸路走马承受例。上条合入禄令，冲改元丰三年十一月十八日并元丰六年四月十八日、绍圣元年五月十六日指挥不行。诸宫观、岳庙提 
      
举、管勾等，文官因陈乞及非责降充者，并月破供给，于所居处依资序降二等支，职司以上资序人依通判例，知州资序人依佥判例，无佥判处及通判资序人并依幕职官例幕：原无，据本卷第三五页补。。前宰相、执政官及见带学士以上职者不降不降。原无，据本卷第三五页补。。诸陈乞宫观、岳庙若三京留司御史台、国子监，年七十以下不得过三任；七十以上、曾历侍御史以上，听两任；寺监长贰六(书)[曹]郎中以上同。及职司中散大夫以上，并一任。曾历堂除知州资序人准此。当直宫观、岳庙，宫观使五十人，学士以上四十人，太中大夫、(官)[观]察使以上三十人，中散大夫及提点刑岳以上资序并正任横行以上二十人，知州路分都监以上资序十五人，通判以下资序十人。」从之。 
十月二十七日，诏应责降充宫观人不得同在一州军居住。 
政和三年二月十五日，尚书省言：「勘会官员关升，依条并实理考第，其宫观以三十个月为任，显是碍关升。」诏今后应宫观并以三年为任，其已授三十个月合罢人，并依三年满罢人例施行。 
八月十七日，尚书省言：「宫观已降指挥三年为任，岳庙其以二年。」从之。 
二十四日，中书省言：「检会《大观重修中书省令》，诸宫观差遣，中散大夫以上及职司资序并充提举，余官充管勾。勘会余官内，朝奉郎以上及曾任职事官监察御史以上职任，及曾带贴职之人，若与承务郎并一等充管勾宫观，虑无以区别今令参酌添立下条：诸宫观差遣，中散大夫以上及职司资序充提举；朝奉郎以上或曾任职事官监察御史以上，若曾带贴职，充提点；余充管勾。」从之。 
十月二十九日，中书省〔言〕：「勘会除授宫观差遣，近降旨立定提点、提举、管勾三等，所有(诸)[请]受、从人，亦合随所授职任修定。今参酌旧法，拟立下项：承务郎以上任宫观差遣，提举二十人，提点一十五人，管勾一十人。右入《政和重修吏卒格》，冲改本格中散大夫及提点刑狱以上资序、知州通判以上资序差当直人格不行。承务郎以上任宫观差遣，谓外任许在京居住者。提举十五人，提点十人，管勾四人。右入《绍圣军马司格》，冲改本格太中大夫及职司资序、知州通判(江)[以]下资序差当直人格不行。」从之。 
五年八月十三日，诏新知池州陈邦光提举杭州洞霄宫，池州居住。以言者论其以地远辞桂州之行、方命不恭故也。 
六年闰正月二十六日，户部侍郎孟昌龄言：「文武二途，本为一道；禄廪待遇，理当均一。朝廷近为宫庙供给之制以优礼臣下，令文臣任宫庙，自职司以上比视有差，至通判而(上)[止]。按令，通判与武臣序官，自有定制，而武臣宫观供给未有明文。臣愚欲乞曾任职事与通判序官人依通判法，余皆勿给，以称陛下均待文武之意。」诏系武功大夫以上未至知州职司资序人，依通判资序 
      
人例支破供给，以下勿给。 
三月二十四，枢密院言：「臣僚任宫观差遣，供给人从各有等差。今外路见任宫观之人，其间或有妄称资序，冒请供给，谓如知县人称作通判、知州人作职司，未应请而妄请，当请少而受多，或匿其照检，州县不察。欲乞今后任宫观、岳庙人，并令吏部以本官资序符所住州郡，及于所受付身内声说，庶绝贪冒。其见任人诸州供具所请月给等第，申吏部勘验，如有冒请，即行改正。」从之。 
宣和元年八月十一日，臣僚上言：「窃以宫观、岳庙设置官属，既免亲执祠事而又给廪禄，陛下养贤优老之意厚矣。比年下至小使臣，往往偷闲窃禄，其数猥多。臣近会到吏部右选小使臣任宫观差遣凡四百二十七员，累日已来，又不知其几人也。使皆有功可念，有劳可录，犹未免泛滥之弊，况其间年齿方壮、血气未衰者比比皆是。揆其入仕，亦未久远，曾无汗马横草之劳，率皆规避重难，以就安逸。伏望睿旨，应小使臣之授岳庙差遣者，特重其选，庶几可以杜绝侥幸，不为苟免退避之计。」诏今后小使臣更不得差注宫观、岳庙，见任人并罢。 
九月十七日，吏部言：「奉圣旨，选人见任岳庙，令吏部具数申中书省取旨。本部勘会，选人见任岳庙计七十九员。检会政和七年十月敕内一项，应未应出官人及选人小使臣并大使臣武功郎以下，并不得陈乞宫观、岳庙差遣。如违，以违制论。」诏并罢。 
