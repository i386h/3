<!-- { "loadSidebar": true } -->
二年三月二十四日，刑部言：「大理寺参详臣僚奏请，州县之间诸案知在人数多少、岁月久近莫得而知，乞委提刑分上下半年，从本司印给赤历下州县，凡逐时诸案知在之人，并令抄转在历，催促结绝。临安府申，本府三狱直司及钱塘、仁和县公事所隶台察，今来令置知在人历，其临安府并钱塘、仁和两县难以从提刑司一 同外郡给历。今看详，欲委自本府详照臣僚所奏，别给知在人历，分上下半年印记发下三狱直司并钱塘、仁和两县，遵依已降指挥，将诸案应知在人抄转施行。若台部官每遇点检刑狱，许从一就取索按验。」从之。 
十一月二十七日南郊赦：「在狱病囚，官给药物医治，病重责出，自有成宪。深虑州县循习苟简，不与救疗，及不照条责出，因致死亡，仰监司、知、通常切觉察。」 
四年七月二十五日，知临安府袁说友言：「遵承旧制，凡盗贼累犯，其人桀黠难制，与已断逐而复回者，项筒永远拘锁外，县寨日给粮食。惟是积日既久，拘囚数多，罪固可嫉，情亦可悯。在(发)[法]，羁管、编管各有年限，盖未尝终其身而拘囚也。乞将本府见行项筒拘锁之人，如元系配隶者，即押回元配所；如有强壮者，即照已承指挥，与分刺屯驻军；其余分押出本府邻州界。」诏令临安府将见管贼人各差人 
      
管押，分送外州军牢固拘管，日具存亡申枢密院。以上《光宗会要》。 
绍(兴)[熙]五年九月十四日明堂赦：「勘会在狱病囚，官给药物医治，病重责出，自有成宪。深虑州县循习苟简，不与救疗，及不照条责出，因致死亡，仰监司、知、通常切觉察。」自后郊赦并同。 
庆元六年五月六日，诏令大理寺、临安府并属县及三衙、诸路阙雨去处，见禁囚徒并仰实时点检看视，其间稍有病患，即遵守见行条法施行，毋为文具。 
嘉泰元年正月七日，臣僚言：「乞令诸路提刑司检坐应禁、不应禁条法，出给版牓，大字书写，行下逐州县，委自通判、县丞各于狱门钉挂晓示。被禁之人如因罪入狱，仰就取禁历，书写所犯并月日、姓名，着押历上，以并新收，出狱日亦如之，以凭销落。其有不能书写者，令同禁人或当日书铺代书，亲自押字。仰通判、县丞逐时点检，如遇月终申发禁历赴提刑司，从提刑躬亲检察行下。内有不应禁而收禁者，提刑按劾守令以闻。仍许不应禁人或家属经提刑司越诉，如提刑不为受理，仰经刑部、御史台越诉，乞从本台觉察弹奏。仍乞更令提刑司每岁终检察管下州县狱空最多并禁人最少者一两处，具申尚书省，取旨激劝。如因民讼见得不实，坐以妄申之罪。」从之。 
三年十一月十一日南郊赦文：「在法，禁囚应给饮食，合于转运司钱内支；其病囚药物，合于赃罚钱内支。访闻州县违戾，却将合给禁囚饮食，止 
      
令狱子就街市打掠，或取给于吏卒，病囚药物抑勒医人陪备。是致禁囚饮食不充，饥饿致病，医人无钱合药，病囚无药可服，多致死亡，诚可怜悯。可自今赦到日，应合给囚粮并仰守令于转运司钱内分明取拨，置造饮食；病囚药物并于赃罚钱内支破修合。各具赤历收支，不得仍前再令狱子辄于街市打掠，及勒医人陪备药物。如违，仰监司按(勒)[劾]以闻，重寘典宪。」自后郊祀、明堂赦交并同。 
四年正月六日，臣僚言：「乞内委刑部，外委提刑，戒察狱司，应非事干人命及重害公事，勿许妄禁。」从之。 
十八日，臣僚言：「窃见县狱苦无囚粮，而城下之邑尤甚。法许于运司钱内支，往往县道不敢支破，例多倚办于推狱，私取于役户，分甘于同禁之人，箪食入狱，攫拏纷然，极可怜悯。乞从诸县申州，就于常平米支拨，岁终州具实支数申提举司出豁。」从之。 
开禧三年三月二十九日，诏：「应州县辄将病囚押下巡尉司以致死亡者，许被死之家直经刑部陈诉，仍令提刑司于岁终别项检察，并行具申，将州县官重作施行。」以臣僚言：「州县之狱遇有病囚，多是不切医治，听其自愈。至疾势稍笃，欲避免在禁死亡之数，则一切付巡尉司交管。彼巡尉司既无医药可疗，又无饮食可给，拘系空屋，困顿饥饿，往往至于死亡。」故有是命。 
嘉定三年四月二十六日，诏：「诸路提刑司岁终择一路狱囚瘐死最多者，必按劾以惩不职；择一路 
      
医疗全活最多者，必荐以劝其勤。刑部则总核之。」从臣僚请也。 
七年正月七日，诏：「应州县除事干人命及重害公事，许照条收禁，提刑司以州县申到禁历，须管躬亲检察，将不应禁及久囚去处严行责罚，毋为文具。」从臣僚请也。 
八年六月十三日，臣僚言：「夫州县之狱凡为民害者，朝廷因臣僚奏请，屡尝戒饬，独囚粮一事未见施行。狱户沈郁，易于生疾，一有乏食，病辄随之。州县但谓之狱瘟发动，而不知其端盖在于此。江浙州郡皆有囚粮，远州僻郡大率疏略，乞令僻远之州皆视内郡，以见管食米正行支破，县则以赃罚钱物收籴充数。仍令提刑司免其解发，别置循环历二本，名曰『囚粮历』，日具支破姓名，取其着押。不愿支者，亦明书何人馈饷，俾随禁历月申提刑司，以备参考。仍乞行下提刑司，申严见行条法，岁终类申刑部，阅瘐死人数多者，将守、令量行责罚。」从之。 
十六年八月八日，大理司直朱藻言：「乞行下诸路提刑司严戢诸县，除附郭县狱许通判寄收罪囚外，凡佐官遇有合收禁人，须具事因申解本县，遵照条令书上禁历。如擅自送狱，不许接受。」诏送刑部看详，申尚书省。已而刑部言：「准都省批下朱藻奏，寻下刑寺看详，今据本寺申： ，诸囚不应禁而禁者徒二年，当职官知情与同罪，失觉察者减二等，许被关留人越诉。看详得州县将不应禁人辄行收禁，自有见行条法指挥。其 
      
间县佐寄收人，多是不曾书上禁历，非理囚禁。今本官奏请，诚为允当。本部欲从刑寺看详到事理施行。」从之。 
十一月六日，臣僚言：「访闻安边所属官多不禀命，使长辄将每日送下公事不问轻重，遇夜寄钱塘、仁和两县并诸厢尉司等处，淹系日久，不即予决，拘囚囹圄，病痛相缠，前后死者不知其几。乞行下两县等处，每日仰官吏具本所有无送下寄收公事申御史台，以凭稽考。如或仍前违戾，许被寄禁人家属直经本台陈诉。访闻得实，将当职官具申朝廷，重赐镌责，公吏决配。」从之。以上《宁宗会要》。
 刑法 宋会要辑稿 刑法六 枷 制 
      
枷制
      
宋朝《狱官令》：诸枷大辟重二十五斤，流、徒二十斤，杖罪十五斤。各长五尺以上，六尺已下；颊长二尺五寸以上，六寸以下；共阔一尺四寸以上，六寸已下；径三寸以上，四寸已下。仍以干木为之，其阔狭轻重刻志其上。杻长一尺六寸已上，二尺已下；广三寸，厚一寸。钳重八两已上，一斤已下；长一尺已上，一尺五寸已下。 长八尺已上，一丈二尺已下。 
太宗淳化二年九月，诏所置枷徒、流罪重二十斤，死罪重二十五斤，并用干木，长短阔厚如令。 
三年十月，大理寺丞惠价言：「州县制枷多不如令，请委逐处知州、通判依令制造，称校一依等第书字刻讫，各据所犯罪施用，违者官吏劾罪。不(恕)[如]令者一切毁弃。」 
四年十二月二十八日，太常博士、河北提点刑狱陈纲言：「诸州勘事，杖已下法当令众，及抗拒不招、当枷问者，未有定制。自今请置枷重十五斤。」命法寺参议，如纲奏，从之，仍须情状顽恶及准条令众者方得行用。 
真宗天禧二年二月，工部郎中、知制诰盛度言：「请委军巡使、判官点检见管枷杻 踀，如有窍棱生涩，修葺错磨滑易，无致磨损罪人肌肤。如违，狱子乞行严断，官吏重行科罪。」从之。 
二月，诏开封府将见造到枷并依式样、斤重刻字为记，令左右军巡使、判官依元条轻重施用，常切觉察，不得违越。 
仁宗庆历五年三月二十六日，殿中丞田颖
      
《狱官令》，内大辟以下枷有三等，独盘枷之制不着令式，而天下有司常所用之。县送徒于州，州送囚于他所，催理官物，督责赋税，锢身千里之外，荷校连月之间。考其所设，议谓得宜；审其所行，当须定制。今诸处轻者同于无用，重者致于太刻，轻重不等，何以为法!且小杖亦立分寸，岂盘枷独有差殊。欲乞许置盘枷，委有司明立觔数，颁行天下，俾之遵守。」从之。 言：「伏 
徽宗政和五年十一月十七日，中散大夫、新差提点京畿刑狱公事兼提举保甲钱归善奏：「臣检会政和敕，诸笞杖若诸军小杖制度违式者，已有断罪之文，而独讯囚杖枷杻未有专法。臣欲乞下有司，修立补完，以称陛下钦恤之意。」诏违者以违制论。 
宣和元年五月六日，诏：「狱具盘枷，止重十斤，日近官司不究法意，增置斤重过倍。其犯罪编配枷锢，不惟途路苦楚，枉致性命亦皆有之。可检会政和断狱条式，行下内外刑狱官司，常切遵守。其见使不依法式者，速令改正。若敢违戾，以杖刑法施行。仰刑部、御史台觉察弹奏。」 
高宗绍兴十二年四月二十六日，御史台言：「检会《绍兴令》，诸狱具当职官依式检校，枷以干木为之，长者以轻重刻式其上，不得留节目，亦不得钉饰及加筋胶之类。仍用火印，从长官给。访闻当职官吏视为虚文，并不依时检举，甚失朝廷钦恤刑狱之意。诏令刑部行下内外应有刑狱去处，各仰遵守成法施行。敢有 
      
违戾，在内令御史台，诸路委提刑司，弹劾以闻。仍季具奉行有无违戾申尚书省。本台今检点得钱塘、仁和县长枷并大杖各有违戾。内钱塘县杖直丁贵大杖一条，重多五钱半五钱半：疑是「五斤半」。；仁和县第二等长枷一具，重多一斤；第三等长枷二具，轻少半斤。临安府供到状，钱塘县左奉议郎、知县方懋德，右宣议郎、县丞蔡纯诚，左修职郎、主簿赵彦端，左迪功郎、县尉陈从易，仁和县左从政郎、知县王巩，左从政郎、县丞范光，左迪功郎、主簿谢沇，左迪功郎、县尉刘贽。」诏两县官吏各降一官。
 刑法 宋会要辑稿 刑法七 军 制 
     
宋会要辑稿 刑法七

军制
太祖建隆三年七月，诏搜索内外诸军不逞者，悉配隶登州沙门岛。先是，云捷逃卒李兴伪刻侍卫司印，捕得斩之，故有是命。 
