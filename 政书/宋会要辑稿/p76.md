<!-- { "loadSidebar": true } -->
特进封贵妃。命公等持节展礼。」宣讫，册使副再拜，宣徽使还位，门下侍郎帅主节者诣册使，东北主节者以节授门下侍郎，主节者退立于后，门下侍郎执节授册，使跪受，兴，付主节，门下侍郎归本班，幡随节立于使左，次引中书令诣册使，东北西向立，中书侍郎引册案立于中书令之左，中书令取册授册，使跪受，兴。册文曰：「皇帝若曰：天上宪星，极协四妃，敷阴教之列，亚长秋之位。正始王化，御于家邦。咨于淑哲，是谓畴内治，备于典册，是谓隆徽数；谂而行之，古今通谊。美人张氏，渊敏居质，醇和赋性，生绂冕之令族，禀图史之懿戒。柔明维则，克茂嫔风，婉穄章，讵烦姆训。肆予凉薄，纂大丕构。乐得邦媛，参叙宫职。始明慎于选纳，见勤劳于辅佐。向辞贵秩，愈励冲诚。宜有褒嘉，聿申崇拜，揆兹谷旦，膺此涣恩。质于师佥，孚我德举。褕翟盛其服，礼莫大焉；彤管贻其范，体莫重焉。澣衣示俭，妇道于以从训；樛木逮下，风人于以流咏。宠命既辑，尔实宜之。今遣使左谏议大夫、参知政事庞籍，副使右谏议大夫高若讷，持节册命尔为贵妃。于戏!体顺承以勤道，躬法度以修已，祗率九御，赞于壸则，惟劳谦以处其贵，惟肃雍以成其美。永启休誉，不其盛欤 」中书令、中书侍郎各还本班，次引礼部侍郎诣册，使东北西向立，礼部郎中引印案立于礼部侍郎之右，礼部侍郎取印授册(使册)，使跪受，兴，礼部侍郎、礼部郎中 
     
各还本班，其册印并东向置于案，举案者退立于后，立定，典仪曰：「再拜赞者。」承传册使、副应在位文武百僚皆再拜，讫，通事舍人、博士、引册使、副押册印持节前导，援卫如式，以次出朝堂门，文武百僚班退，由右升龙门入大庆门，由殿西过，至殿后门出，由宣佑门至内东门，权置册印于贵妃本位门之外，设受册印位于庭阶下，北向，又设册使位于内东门外，副使及内给事又于其南，差退，并东向北上设册印案位于册使之前，南向；又设内给事位于册使北，南向。其日，自文德殿奉册印，将欲至内东门。内给事诣本位，请贵妃首饰褕翟衣、衣服所司预供入。册印至内东门外褥位，置讫，捧册官主当者少退，内臣引内外命妇诸亲俱入，就位，立如仪。礼直官引册使、副等俱就东向位，立定，内给事进就南向立。通事舍人、博士、引册使就内给事前，东向，躬称『册使庞籍、副使高若讷奉制授贵妃册印讫』，退，复位。内给事入诣所受册印本位贵妃，前，躬言讫，退。内给事进诣册使前西，册使跪以册、印授内给事，内给事跪受付内谒者。册使退，复位，内谒者及主当内臣等持册、印入内东门内给事。」从之。册使、副并行事官班退。以次入诣本位庭以次：原文误「以」为「事」，又于「事」旁注「以」字左半，盖既知其误，欲改而未尽也。今改正。。又内给事赞贵妃降诣庭中，北向位立定，内给事跪取册，兴，立于贵妃之右，少前西向；又内给事一员立于贵妃之左，少前东向；又内给事称有制，内给事赞贵妃再拜讫，内给事奉册授贵妃，贵妃受以授内给事，内给事奉印授贵 
     
妃，贵妃受以授内给事，如奉册之仪。内给事赞贵妃再拜讫，内给事前引贵妃升位，以次内臣引内外命妇诸亲贺如常仪。内给事赞言「礼毕」，内外命妇诸亲退，内给事引贵妃谢皇帝、皇后，一用内中仪。百官上表称贺。 
【宋会要】
贵妃张氏天头原批云：「仁宗贵妃张氏。」，熙宁九年十一月，诏：「鲁国大长公主养母仁宗后宫延安郡君张氏，可特进美人。」元丰八年四月进婕妤，元符三年正月进充仪，崇宁二年三月进贤妃，三年十月薨。车驾临奠，特赠贵妃，赐谥昭懿。 
贵妃沈氏天头原批有：「《宋史》：真宗贵妃沈氏。」又按，据前天头原批，此条当移至真宗方贵妃后。，故相伦之孙、光禄少卿继宗之女。大中祥符二年四月为才人，六年正月进美人，天禧二年九月进婕妤，干兴元年四月进充媛，明道二年十一月进昭容，宝元元年十一月进昭仪，庆历元年十二月进婉容，四年九月进贤妃，寻加德妃。为人淑俭不华，帝亦以妃家世，故待之异众。长秋虚位，帝欲立之，有从中沮之者，不果。嘉佑七年十二月，进贵妃。熙宁九年十一月卒，赐谥昭静。 
【宋会要】
嘉佑七年十二月二十三日，太常、礼院言：「准诏，详定贵妃册礼合与不合奏告天地、宫观、宗庙、社稷、诸陵，检详即无奏告之礼。」八年八月二日，以参知政事欧阳修为贵妃册礼使、枢密副使胡宿副之，翰林学士王珪撰册文并书册印。册文曰：「皇帝若曰：夫《国风》之始，以厚天下 
     
之大伦；阴教之修，以助王者之正道。顾予凉昧，奉若基图。眷言别掖之英，逮事先帝之室。维年德之并茂，且名秩之未称。稽求往册之适，登冠列妃之华。咨尔德妃沈氏，渊粹惠闲，柔明端靓。幼蹈仪矩，不待姆师之训；初被选纳，盖出公相之族。鸣玉节动，陈诗戒盈。展如邦之良媛，宜然天与遐福。朕仰钦圣烈之余，俛怀宫籍之旧。维尔有辅佐之力，早经于大谟；维尔有澣濯之工，下式于群御。兹庸表迪懿实，敷锡徽猷。亚于轩龙之象，不谓不崇；衣以褕翟之衣，不谓不宠。备物既渥，蠲辰既良，咨合佥谋，荅扬显命。今遣使礼部侍郎、参知政事欧阳修，副使枢密副使、左谏议大夫胡宿，持节册命尔为贵妃。于戏!内治起化，外姻戒权。相祭祀以时，则有周家之礼在；斥憸谒之行，则有汉史之论明。当(职)[识]恩礼之来，以绥贤令之祉。遂永终誉，不其美欤 」 
【宋会要】
贵妃周氏天头原批云：「《宋史》：仁宗贵妃周氏。」，嘉佑四年六月自御侍安定郡君为美人，五年七月进婕妤，八年三月进婉容，熙宁九年三月进贤妃，元丰五年十二月进德妃，八年四月进淑妃，元符三年正月进贵妃。生令德景行大长公主、懿穆大长公主。 
【宋会要】
贵妃董氏天头原批云：「仁宗贵妃董氏。」，嘉佑四年自御侍县君为贵人，五年进美人，固辞，请回授其父一官，许之。六年七月进婕妤，九月进 
     
充媛，是月卒，赠淑妃。元符三年四月赠贵妃。生庄谨大长公主、庄齐大长公主、贤懿恭穆大长公主。 
神宗贵妃邢氏天头原批云：「神宗贵妃邢氏。」，初为御侍，熙宁二年四月封永嘉郡君，四年六月进美人，七年七月进充容，十年二月进婉仪，元丰元年十二月进贤妃，八年四月进淑妃，元符三年正月进贵妃，崇宁三年十月薨。车驾临奠，赐谥曰懿穆。生惠王仅、冀王、豫王价、徐王倜、贤和长公主。 
贵妃宋氏天头原批云：「神宗贵妃宋氏。」，熙宁二年十一月为才人，六年四月进婕妤，元丰二年进充媛，八年四月进婉仪，绍圣四年二月进贤妃，元符三年正月进德妃，大观二年二月进淑妃，政和三年三月进贵妃，七年六月薨。生咸王佾、唐王俊、贤孝长公主。崇宁八年，内出手诏曰：「神考嫔御贵妃宋氏，自熙宁初诞育皇嗣，年德弥邵，誉谒掖庭。遽尔沦谢，列用伤恻。可依例赐二字谥，并依贵妃苗氏合得恩泽七人外，更添三人，以称朕思亲眷旧之意。」宣和五年，以岳阳节度使王舜臣乞致仕，手诏奖谕王贵妃天头原批云：「『宣和五年』至『奖谕王贵妃』一行，似不在此处。」今按当移至徽宗贵妃王氏之后。。 
贵妃林氏天头原批云：「《宋史》：神宗贵妃林氏。」，初为御侍，元丰五年八月封永嘉郡君，六年十月为美人，八年四月进婕妤，元 
【宋会要】
贵妃武氏天头原批云：「《宋史》：神宗贵妃武氏。」，初为御侍，元丰五年八月进才人，八年四月 
     
进美人，绍圣三年进婕妤，元符三年正月进昭仪，建中靖国元年十二月进贤妃，大观元年六月薨，七月车驾临奠，赠贵妃，谥曰惠穆。 
徽宗贵妃王氏天头原批云：「《宋史》：徽宗贵妃王氏。」，初封寿昌郡君，建中靖国元年十月进美人，崇宁二年三月进婉容，三年七月进德妃，四年八月进淑妃，大观元年四月进贵妃。生郓王楷、荆王楫、肃王枢、徐王棣棣：原阙，据《宋史 宗室传三》补。、相国公 、崇德公主、保淑公主、熙淑公主。 
贵妃王氏天头原批：「徽宗贵妃王氏。」，崇宁三年九月封平昌郡君，四年闰二月进才人，三月进美人，是月进婕妤，五年八月进修容，大观二年进婉容，七月进贤妃，政和元年七月进德妃，三年二月进淑妃，四年三月进贵妃，七年九月薨月：原作「百」，误，据《宋史 后妃传下》改。，谥曰懿肃。生莘王植、陈王机、惠淑公主、康淑公主、柔福公主、冲懿公主。 
贵妃乔氏天头原批云：「《宋史》：徽宗贵妃乔氏。」，初为御侍，崇宁二年五月封宜春郡君，二年九月进美人，四年闰二月进婕妤，五年二月进婉容，大观元年十二月进贤妃，二年二月进德妃，三年五月进贵妃。生景王杞、济王栩、邠王材、华原郡王朴、郓王栱、郓国公 衷、瀛国公樾。 
【宋会要】
贵妃崔氏天头原批：「徽宗贵妃崔氏。」，初为御侍，大观三年正月封平昌郡君，十月进才人，四年七月进美人，十二月进婕妤，政和元年二月进婉容，二年二月进贤妃，三年十一月进德妃，六年七月进贵妃。生汉王椿、悼穆公主、敦淑公主、宁福公主、顺穆公主、永福公主。宣和四年七月降为庶人。 
      
〔宋续会要〕
孝宗贵妃张氏「孝宗贵妃张氏」六字原为天头批语，依前后文体例，移入正文。下文「孝宗贵妃黄氏、宁宗贵妃杨氏」条同。。淳熙十四年三月二日，诏婉容张氏进封贵妃，制曰：「朕董择柔仪，宣明内治。奉慈闱之养，上焉祗事于两宫；佐中壸之徽，下以翼齐于九御。克艰厥选，兹得其人。申制綍以诞 ，亶廷绅而倾听。婉容张氏，性资娴肃，矩度渊英，德盛雎鸠，擅《彤管》三章之美；礼崇褕翟，应良家八月之求。自虞侍于邃清，即寖蒙于腆泽。恩隆而志愈巽，位峻而身益恭。兰行桃姿，茂迪嫔嫱之化；瑶环瑜珥，动循珩佩之龢。罍觥不替于忧勤，琴瑟日章于窈窕。靖言懿范，妙简深衷。是用稽参往策之文，登晋列妃之冠。宸班一品，有严玉瑱之华；天极四星，于赫珠躔之贵。昭其命数，匪我私亲。于戏!《鸡鸣》兴贤女之思，久赖陈诗之戒；《鱼贯》利宫人之宠，更图观象之孚。勉辑芳猷，永绥多佑。」【宋续会要】 
