<!-- { "loadSidebar": true } -->
三年正月十七日，诏：「定制，皇族非袒免以下更不赐名授官，只令应举。今后其所生男女及死亡者关报。逐祖下袭公爵者置籍纂录，岁终上玉牒所；其未出官者，依旧入大小学。祖宗袒免亲外两世贫无官，合量赐田者，大宗正司今后体量，有如此即具诣实以闻。祖宗袒免男，近制赐名授官，与右班殿直，年十五支请授里头穿执、逐日吃食、祔葬送殡盘缠钱，依旧时服，南郊赏给依外官例，至赴朝参日赐马一匹价钱。祖宗袒免女未出适日给食，出适支料钱三贯。祖宗袒免亲新妇日给食，并夫亡无子孙食禄者，料钱、衣赐依旧，余请给物皆罢。祖宗袒免及非袒免男、女、新妇诸请给物，系降 已前合支者依旧例。」 
四月七日，枢密院言：「河北、河东诸军，三月支银并麻 ；陕西环州等驻泊并环庆州巡检下诸军，两月一赐薪刍钱。」诏自今只拟进依例指挥。 
六月二十五日，诏大宗正司：「应袒免以下亲 前授副率已上者， 后合请裹头穿执、逐日吃食、送殡盘缠，赴朝日支马一匹，依袒免授殿直 
      
例支给。」 
十二月十二日，赐恩州防御使宗晟芳林园宅地一区。 
四年三月十八日德音：「两路马步禁军并曾因军事(撇)[搬]运粮草、材木、修筑堡寨等诸般差使，厢军后自京至沿边急脚、马递铺兵士，除宣抚司日近已与特支人外，余未经支赐者，并等第与特支。内曾经入贼界攻讨及曾与贼接战，并曾差(提)[捉]杀庆州作过军人者，虽已经宣抚司支赐，宜更等第与特支。」 
九月二十二日，诏赐濮王子通州〔防〕御使宗隐芳林园宅一区，仍计日给屋。后宗传、宗瑗、宗玮、宗荩依此。 
五年八月十六日，以衲袍二万(顷)[领]赐武胜军征役军人，边城早寒故也。
【宋会要】
元丰元年三月四日元丰元年：原无，据《长编》卷二八八补。，赐(寒)[塞]决河役兵特支钱。 
五月七日，赐捕杀荆湖北路徭贼军士土丁特支钱「杀」原作「贼」，「徭贼」原作「徭役」，据《长编》卷二八九改。。 
十月八日，上批：「泸州军前兵士皆自远遣，委韩永(拭)[式]，候讨贼还日赐禁军等特支钱。」 
十一月十四日，上批：「捕詹遇兵暴露日久，冒历山险，实甚劳苦。今贼已败获，分屯归所在，宜各赐特支钱。诸效用人比类给。」 
五月十四日，诏权及权发遣郡府推判官及职司等职任，除依本资序奏荐外，请给锡赐并依正入资序例。 
十一月十六日，检(检)[校]太尉、宣徽南院使、西太一宫使王拱辰辞，赐方团金带。时许拱辰居西京，辞日有是赐。 
二年二月一日，诏保州作院募民为工匠，其给银鞋钱及南郊赏赐视厢军。以诸 
      
州军作院所给旧并系厢军投换故也厢：原脱，据《长编》卷二九六补。。 
三月一日，赐辰州捕徭贼兵丁特支钱。 
四月十七日，赐固护黄河南岸卒特支钱。 
五月十二日，诏岁增茶场司公用钱二百千。 
六月四日，赐导洛通汴司开河筑堤役兵特支钱。 
八月二十八日，三司言：「发神骑等指挥戍桂州，后止令驻湖南，有多给路费特支钱万六千九十五缗。」诏蠲之。 
二十九日，经制熙河路边防财用司言：「已拘收本路州军公使醋坊归本司资助，以逐处月收课利约定监官三等食钱，月终纽计，于醋坊净利钱内给。」从之。 
十二月十二日，诏增雄州公使钱二千缗，以坊场钱给。以知雄州苗授言，熙宁中裁减公使钱为八千缗，用度不足，当国信往来顿舍之地，非他郡比故也。
【宋会要】
四年七月九日，鄜延、太原、环庆、熙河、麟府路各赐金带十五条，银带、锦袄七百，银器万两，交椅、水(鑵)[罐]、手(中)[巾]筒、水叉五十副，鞍辔缨二十副，象笏三十面，置轻疾步乘付逐路经略司，麟府路付王中正。 
二十三日，上批：「出界诸军支禁军钱千，民兵、厢军、剩员降一等。」 
八月二十六日，诏鄜延、麟府兵士出界招纳已回，斩获有劳，并赐特支钱。 
十二月八日，诏环庆、泾原路行营兵元未经王中正喝赐「泾」原作「深」，「元」原作「员」，「喝」原作「唱」，并据《长编》卷三二一改。，并赐特支钱。先逃亡招抚到，即不支。 
五年四月二十七日，赐河北提举义勇保甲狄谘每年公使 
      
钱千缗河：原脱，据《长编》卷三二五补。，专给犒设。 
五月十五日，诏：「应支给军前汉蕃士卒特支犒设并酱菜钱等，如三日内不支，其转运司及合支官司并当除名。」 
十月十四日，诏：「自今岁赐诸军锦袄，官印提号押赐官，所至州军计会长吏、兵官验封号，当官给□。」以麟府路走马承受贾宗元言，技术官押赐衣袄，匿其精觕，与诸军为市故也。 
八月，诏赐交址郡王李干德释典一大藏。 
九月二十一日，迩英讲书，读《宝训》，赐御书诗一首。 
十月二十九日，讲书终篇，赐宴东宫。 
六年二月十七日，赐成州公使库钱千缗，从知州周士隆请也。 
九月十五日，上批付刘昌祚：「所进器械具悉，今于京师见作军仗，赐卿金线乌梢弓一，神臂弓二，将官甲、马军甲、偏挨甲各二，斧合竹马枪、马军刀、步人刀各五，栾竹步人排、附排刀各一刀：原脱，据《长编》卷三三九补。，标二，透蝎尾马黄弩桩一，以备出入。卿更省阅，具便否以闻。」先是，上批：「闻鄜延路经略司刘昌祚屡请战斗，精于骑射，而留心兵仗，所用多穷要理。委走马承受霍丙谕昌祚，令(其)[具]所习用马步战器械并目击士卒御贼可用利械，入递进入。」故有是赐。 
七年十月三日，诏泾原、鄜延两路发赴城寨堡镇防秋诸军，比诸路特早，并与特支钱。 
十一月四日，枢密院言：「准朝旨，泾原路差赴城寨堡镇防秋卒比之诸路早发，并与特支，其常例差发者不给。」 
二十五日，泾原路总管姚麟乞特给公使钱，诏如更有 
      
边事出入给。 
八年正月十八日，鄜延路经略司言，第二、第四、第五将出塞讨贼获级，诏禁军、兵民、蕃兵并与特支钱。 
三月十日，诏赐内直长上诸班缗钱有差。 
三月二十七日，诏以登位赐致仕前宰相、守太师、潞国公文彦博，前执政、宣徽南院使、太子少师张方平，观文殿学士、知河阳冯京，观文殿学士、提举西京嵩山崇福宫孙固，资政殿大学士、知扬州吕公着，资政殿学士、知太原府吕惠卿，资政殿学士、知亳州蒲宗孟，端明殿学士、知江宁府王安礼宽衣、金带、银帛有差。
【续宋会要】
哲宗元佑元年二月十二日，诏：河北路解发到保甲，内尚荣、孟隆、李赟与三班差使，更减二年磨勘，孔震与三班借差，并赐袍带，令归吏部承差遣。以试验武艺出等推恩也。 
十六日，诏赐端明殿学士、光禄大夫致仕范镇对衣、鞍辔鞍马。 
【宋会要】
四月十二日，诏扬王颢、荆王頵迁外第，岁各增公使缗钱五千，并特支与寔数，仍给见钱。 
五月四日，诏扬王、荆王外第各赐监书一本。 
五月，赐高丽《文苑英华》。 
五月二十八日，诏河州南川寨围闭贼马并已退散，所有因今来事宜，曾因抽差牵制应援汉蕃军兵等，并令刘舜卿以劳佚轻重等第特支。
【宋会要】
      
十月十二日，诏以大礼特赐左武卫大将军郭逵银、绢、羊、酒，以逵尝任同签〔书〕枢密院事故也。 
十二月七日，以大雪寒赐诸军薪炭钱。 
十六日，赐京师厢军、诸司人及剩员薪炭钱。其癃老冻馁者，即营中计口给之。 
二年正月二十八日，以登极恩赐前宰相、执政官及宗室戚里衣带、器币有差。 
九月十五日，赐宴东宫，赐诗。讲《论语》赐宴及御书诗，讲《尚书》赐宴。 
三年五月六日，赐鄜延路第三、第六将及塞门寨守御军兵特支有差。以西贼(范)[犯]顺，牵制及守御有劳也。 
六月十二日，诏赐北京、恩、冀州界修河役兵夏药、特支钱。 
十一月二十五日，诏岁以十月给望火巡城兵衣裘。 
闰十二月六日，诏太中大夫以上知、判州府，添赐公使钱。正任团练使、遥郡〔防〕御使以上至观察使，并分大郡、次郡。初除次郡，俸钱各减四分之一，移大郡全给。留后、节度使分大镇、次镇、小镇，递减五万。刺史以下、使相以上不减。其刺史至节度使公使钱，依俸钱分数裁减。 
四年九月十八日，诏观文殿大学士、知永兴军韩缜，观文殿学士、知(颖)[颍]昌府范纯仁，并依大礼令赐物外，加赐缜器币三百匹，纯仁半之。 
二十日，诏太子太保致仕张方平，依大礼令赐器币。
【宋会要】
      
五年五月二日，诏陕西、河东地界近已定议，以观文殿学士、知(颖)[颍]昌府范纯仁知延安府，枢密直学士、中大夫赵为端明殿学士，仍迁一官，知太原府。特赐银绢各一千匹两。 
六年八月四日，赐朝奉郎、直龙图阁、专切措置荆湖北路边事唐义问银绢一百匹两。以渠阳贯保罢戍，护领居民出汉无虞也。 
七年七月二十八日，诏诸路安抚、钤辖司并西京、南京，各赐《资治通鉴》一部。 
十月二十六日，以西贼出塞，赐环州及被贼镇寨策应军兵特支钱有差。 
绍圣元年六月一日，诏故嗣濮王宗晖，令户部以系官屋一百间赐本位居住。 
十月十三日，三省言滑州修河桥役兵艰劳，上曰：「可遣使以差赐钱。京城冬浚濠兵士执锸泥水中，苦甚，亦宜有以恤之。」 
二年十月十九日，诏诸司使已下差新旧城里都同巡检、南郊宿卫，依大礼令，内管勾事加赐银绢，御厨、翰林仪鸾司应奉官，武臣诸司使，文臣朝奉郎以上，诸司副使、通直郎以上，内殿承制以下，并小使臣宣德郎至承务郎，银绢有差。 
三年十月八日，熙河兰岷路经略司言：「西贼见侵鄜延路，本路近移十将兵马并边驻泊，今来乘事机兴修女遮，四面并力，半月可毕。」诏特支入役人兵等钱有差。 
十一月二十四日，环庆路经略司言：「探得宥州界正名 等各带领人马，于曲律、六掌等处驻札，欲寇塞安等寨。钤辖张存领兵将掩击， 
      
斩首九百余级。」诏赐出界军兵特支有差。 
四年四月十七日，保安军李沂申：「今月五日入西界，获首级一百六十有五，俘二人，得牛马驼畜甚众。」诏赐出战诸军特支钱有差。 
八月五日，鄜延路经略使吕惠卿言：「近遣将官王愍破荡宥州，烧毁族帐，斩获五百余级，牛羊以万数。」诏赐出界军兵特支有差。 
十一月二十五日，御批：「日近冱寒，诸军班直等艰苦，其令内藏库给薪炭钱有差。」 
