<!-- { "loadSidebar": true } -->
勘诸路合发上供钱粮、金银、匹帛、杂物等纲，在路多是妄作缘故，住岸贩卖，百端作过，其催纲地分官司容纵，不行催赶。臣欲乞今后应沿江河作催纲官司，除依法催促纲运外，如承发运司文移，应缘纲运事务，并限一日回报。如违，官员并许发运司先次选官对移，合干人取勘。仍委逐州通判季一点检。」又奏：「西外宗室每年合用食米三万硕，系依先降朝旨，令泗州排岸司于上供米纲内拣发白粳米，批发前去巩县卸纳。今年批发过安永康、李端、李日宣、赵子仪四纲前去。据京东排岸司称，大观元年八月二十五日敕，湖南路申请乞免截留往洛口指挥，遂行截留赵子仪、安永康两纲，就京岸下卸。臣契勘安永康系两浙路上供纲，别无指挥免截，显是畏避前去西河，与京岸人吏别有计会。乞将京岸官吏送大理寺根究情弊，今后应缘纲运在京岸住滞违法等事，乞依熙宁二年九月八日已降朝旨，许发运司觉察申奏，差官取勘施行。」诏西外宗室米今后不许诸处截留及就京下卸，余并依奏。 
宣和四年十二月初七日，敕：「发运使、经制两浙江东路陈亨伯奏，乞应诸路州军籴买上供并军粮斛斗、法酒库并酒务、公使库糯米，并委官置场，不得抛下属县并于人户、行人处收买。如有违戾，乞重立刑名，仍许被率取人户越诉。诏如违徒二年。」取到户部状：「检会政和敕，诸缘公使库职 
      
事辄委县令佐管勾者徒二年。勘会诸州军公使库，属县收籴糯米，合遵依政和条 行；所有其余合籴斛斗，自合遵依自来体例，措置收籴。」诏宣和四年十二月七日指挥更不施行。 
七月一日七月一日：按前条已述及宣和四年十二月事，此处则脱「五年」二字。此下至「六年」前数条，皆为五年之事，恕不详考。，发运副使吕淙奏：「准尚书省札子，向子諲奏：『江淮州县自宣和六年起税，其经制司陈亨伯措置到七色钱，乞于内将七路地契、卖糟量添钱桩充籴本。』(奏)[奉]圣旨：『陈亨伯措置七色钱，江浙被贼州县起税日，并令吕淙拘收，专充籴本。内增添酒钱(祸)[过]多及事属详细者，令吕淙向子諲相度闻奏，特行蠲罢。』契勘经制司昨措置到七色移用钱，内一分宽剩钱及罢支学事司减下人吏等钱，依原降朝旨，候新复州县敷纳役钱足用，并造簿日依条除落外，止有酒糟、增收契税等钱，别无苛细。若候勾收专充籴本，委实利便。」诏依。 
十八日，发运副使吕淙奏：「勘会诸州收到经制移用七色官钱，依奉圣旨拘收，专充转般籴本。其钱并系散在诸路州县，多有兑拨使用及起发稽滞，欲乞于逐路或隔路，每路各委见任官一员，躬亲催督根刷，计置起发。候至岁终，取逐路催发到钱最优之人，具三二名奏朝廷推赏，用为激劝。」从之。 
十一月六日，诏：「江、淮、荆、浙、福建七路所收七色钱，昨系陈亨伯起请拘收，充经制移用。已降指挥，候经制结罢，令发运司拘收，专充籴本。可逐州委通判、逐路专委应奉官拘催，拨充转般 
      
籴本。内福建路令发运司相度支移，于近便去处收籴。仍令应奉官每季开具拘催到钱数、支桩去处申应奉司。奉行违慢等，应干约束，并依赡学钱物已降诏施行。」 
八日，诏：「今年上供未到额斛数多，有误中都岁计，发运司官及最多路分漕臣，当示惩戒。吕淙、徐宏中、陈汝锡、李侗并落职，俞赒、向子諲各降两官，范仲、柴梦得、李孝昌各降一官，蔡杰、蔡蒙休、胡端平、郑待问各降一官冲替。系事理稍重逐司职级、手分，有官人降一官，无官人送置司州，各决杖一百。仍具合降官并决人姓名申尚书省，仰吕淙等并其余两浙、江西、湖北路、蔡河拨发司，并限一月据未起斛斗，尽数躬亲催督起发上京。如限满不到，并将上取旨远窜。内发运司属官别选能吏。」 
十九日，发运司奏：「契勘江西、湖南北、两浙西路新起用 告、香药钞均籴斛斗，已准御笔处分，权暂和顾舟船般运，合要管押人。召募得替待阙及进纳并实有行止物力人管押起发外，本司相度，欲乞从吏、刑部每路各更差小使臣并副尉、校尉一十人，发遣赴逐路，相兼差押纲运。」从之。 
六年正月二十六日，发运判官卢宗原奏：「奉诏措置兴复转般仓，欲于淮、浙、江、湖、广、福九路官司，除淮、浙、江、湖、福建七路茶盐司外，应出纳钱物每钱百文别收头子钱一文，应副修船、招至人兵、籴本支用。」从之。 
二月三日，发运判官卢宗原奏：「契勘兴复代 
      
发转般，拘收州县钱本，计置和籴，事务散漫，合要清强有材干官分头前去。欲乞于本部见任官内，不拘常制，每路选差官一员前去。所至比本司勾当公事，候见次第，具因依奏乞量与推恩。如有不职，亦乞重赐罪责。」从之。 
三月四日，又诏许令隔路差官。 
五日，诏：「去岁六路额税不敷，吕淙姑从禠职，责其后 。近据淙奏准差排发运，仰专切促办诸路年额及均籴斛斗先期到京。所有兴复转般、拘收籴本及结绝经制，正专委卢宗原。」 
十六日，发运副使吕淙奏：「两浙被劫州军，正月至起租日实阙军粮衣赐等，已行桩留支拨外，为淙依法轮当今年排运催遣奏计，若更到杭州，窃恐于发运司职事妨废。乞就委两浙应奉官孟庾交割杭州移用库见管及本路州军年终合桩移用月帐钱，据被劫州县契勘支拨，具支过钱物关刘中元及淙。」奉诏：东南被贼州县内有不系烧劫人户输纳到钱物可以应副外，今来经制司岁终结罢，所有正月至起租日实阙衣粮等，只合掯拨的实数目贴支，余并桩充转般籴本，即不得辄有移易侵用。 
三月三日，太府少卿李着等奏：「比年以来，外路上供钱往往贩卖行货，或移易他用，到京交纳，方见少欠。虽有发运司于真、泗州选官点检之法，未尝举行。除本寺依条取索行程历点检外，今相度，欲乞申明见行条法，下发运司遵守。仍今后应诸路上供钱纲 
      
擅自移盗，买贩物色，到京勘鞫得实，候断讫，令大理寺具不点检去处关报本寺，从本寺申户部奏劾。」诏依。 
八日，发运判官卢宗原状：「六路纲运水脚工钱，漕司并不遵依，诸州多称阙乏。今相度，欲据淮南路每年合桩水脚钱二十一万贯，除本路合得钱六万贯，自行移那支遣，将江、湖、两浙五路合得钱一十五万贯，(今)[令]淮南转运司契勘管下州军所入财赋多寡，分抛桩拨，令于酒税课利内以十分为率，每日以所收钱拨一分专作水脚钱。谓如一州日收酒税钱三百贯，即令每日拨出钱三十贯之类。须管依立定条限桩足，别库收管，选曹官一员专领，责知、通点检，每月一次起赴真州本司交纳，本司专责属官一员管勾支遣。所有两浙路合支钱数，亦从本司支拨，于扬州、镇州、瓜州镇桩管，就便委官支遣。如诸州有违欠不桩日分，或虽正收桩而辄敢别作支移，其当职官吏从本司点检奏劾，乞重赐典宪，仍不以去官赦原。」从之。 
五月十六日，诏：「已降指挥兴复转般，专委卢宗原措置拘收籴本，限三年斛斗足办。所有上供岁额及均籴、和籴斛斗，吕淙专管。窃虑诸路漕臣、州县官吏隐占移易籴本，及妄作指准，应已降指挥充转般籴本钱物辄充他用，以盗论。虽有已降处分，并合冲改前后指挥，虽奉御笔支拨，亦仰执奏不行。直达须候转般斛斗有次第日罢。有司如敢奉行违戾，仰卢宗 
      
原、吕淙奏劾，并当重行黜责，隐庇不言与同罪。」 
六月五日，尚书省〔言〕：「检会宣和六年正月二十七日 ：『发运判官卢宗原奏：依(奏)[奉]御笔，措置兴复转拨，所有转般舟船，招置人兵，支费浩瀚，欲于淮、浙、江、湖、广、福九路官司应出纳钱物一百文别收头子钱一文足。』度支供到政和四年四月二十六日 ：『荆湖南〔路〕转运司状，欲乞应给纳系省钱物，并许令每贯、石、匹、斤、两、束各收头子钱五文足。内物价如直钱一贯，即收五文足；若一贯以上或不及一贯者，并纽计收纳；或旧收多处，自依旧收。专充裨助直达粮纲水夫工钱等。诏依所申，其应行直达路分依此。』正月二十六日，诏：『东南九路除茶事司并六路盐事司外，应诸司出纳钱物，每贯收头子钱一十文省，物以实直价纽计收纳。余依政和四年四月二十六日指挥，应诸司、二广、福建、淮、浙、江、湖等路收到钱，并令发运司拘收，充转般籴本、修置汴纲、招置人兵使用。江湖四路见收系省头子钱，系缘直达纲收纳，候行转般日依此拘收。』五月三日，诏：『卢宗原拘收籴本，兴复转般，并系御〔笔〕措画，亲笔处分，无损漕计，亦无取敛于民。访闻诸路漕司辄敢观望指准补欠，更不以上供岁额为意，发运司官又欲以补欠为己功，不复督责，举此以废彼。卢宗原所拘收钱本，可令不住于秋夏丰熟去处广行收籴，其已籴到并去岁均籴斛斗，并行桩管，以御前 
      
措置封桩斛斗为名。所有诸路上供额斛，除已代发过数合行截还外，且令依旧径发上京。如违，以大不恭论。』」 
六月二十四日，诏：「官(师)[司]降指挥于六路漕司借舟船、人物等般载官物之类，并不得收接，仍仰发运司执奏觉察。如违，以违御笔论。」 
二十七日，发运司卢宗原奏：「臣勘会淮、浙、江、湖、广南、福建九路所收钞旁定帖钱，依准先降御笔，令臣拘收，充发运司转般籴本。近奉今年五月三日御笔，诸路斛额且令径发上京，卢宗原拘收到籴本，专一收籴御前封桩斛斗。及承五月十三日御笔，御前措置封桩斛斗，昨降处分委拘收赡学、钞旁定帖钱充籴本，官司辄敢申请支拨，或缘他事阴肆侵渔，或奉行拘收弛慢，拖欠及借兑移用者，以违御笔论。虽奉御笔特旨或免执奏，亦具奏听旨，及仰诸路廉访使臣觉察，隐而不言与同罪。每岁终令宗原逐路比较诸州奉行拘收钱本官吏勤(隋)[惰]各三两员，等第保明以闻。准尚书省札子，四月二十八日奉圣旨，诸路罢印卖钞旁定帖，令人户从实自写，依官卖日所收钱数送纳合同印记钱。内淮、浙、江、湖六路钱，依宣和二年七月十三日朝旨拨充籴本，即是收籴六路岁籴封桩斛斗一百万之数。并广东西、福建三路钱，令提刑司封桩。窃恐诸路承受上项四月二十八日指挥疑惑，合行申明。」奉御笔，元非漕司常赋，已令拘收，可遵守今年五月十三 
      
日御笔处分施行。 
