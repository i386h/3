<!-- { "loadSidebar": true } -->
斋戒。前享十日，受誓戒于尚书省。其日五鼓，赞者设位版于都堂下，初献官在左，刑部尚书在右，并南向。亚、终献位于其南稍东，北向西上。若冬享、腊享，则又设礼官位于终献之东，其揖位、省牲位、省馔位准此。监察御史位于其西稍北，东向。兵部、工部尚书、押乐太常卿、光禄卿、押乐太常丞、光禄丞位于其南稍西，北向东上。凡设太常丞、光禄丞位皆稍却。奉礼、协律郎、太祝、太官、宫闱令位于其东，西向北上。捧俎官、荐香灯官位其后。质明，赞者引行事、执事官就位立定。礼直官引初献降阶就位。礼直官赞揖，在位者对揖。初献搢笏，读誓文云：「某月某日孟春，荐享太庙、别庙，夏云孟夏，秋云孟秋，冬云孟冬，腊享云季冬腊享。各扬其职，不共其事，国有常刑。」读讫，执笏。礼直官赞奉礼、协律郎、太祝、太官、宫闱令以下先退，余官对拜乃退。散斋七日，治事如故，宿于正寝，不吊丧问疾、作乐、判书刑杀文书、决罚罪人及与秽恶。致斋三日，光禄卿、丞、太官令斋一日。二日于本司，宗室于睦亲宅都听，如相妨，即于宗学。余官无本司者，并于太庙斋坊。质明至斋所。唯享 
      
事得行，其余悉禁。前享一日质明，俱赴祠所斋宫，官给酒馔。享官巳斋而阙者，通摄行事。 
陈设。前享三日，仪鸾司设馔(馒)[幔]于东神门外，别庙馔幔于本庙。每室馔幔各一。若冬享，则设配享功臣次于殿下横街之南，东西相向。每室配享功臣(冬)[各]为一次。若腊享，则设七祀次一于横街之北道西，东向。前二日，有司牵牲诣祠所。前一日，宫闱令帅其属扫除庙之内外，太常设祭器，凡设祭器，皆藉以席，笾豆又加巾、盖。以俟告洁。既毕权彻。有司陈牲于东神门外，当门西向，祝史各位于牲后。太常设省牲位于牲西。三献官在道南，北向；兵部、工部尚书、押乐太常卿、光禄卿、押乐太常丞、光禄丞、奉礼、协律郎、太祝、太官、官闱令在道北，南向，俱西上。凡设押乐太常丞以下位皆稍却。若享日，则不设光禄卿、丞、宫闱令位。监察御史于兵部尚书之西，少北。太常陈礼馔于东神门外却东道北，南向，设省馔位版于礼馔之南。三献官在南，北向西上。监察御史在西，东向。兵部尚书、押乐太常卿、光禄卿、押乐太常丞、光禄丞、奉礼、协律郎、太祝、太官、宫闱令在东，西向北上。捧俎官、荐香灯官在其后。太常设登歌之乐于太庙、别庙殿上前楹间，却南，北向；设宫架于太庙庭中，立舞表于酇缀之间。享日丑前五刻，礼直官、赞者、诸司职掌各服其服。宫闱令入殿开室，整拂神幄，帅其属扫除。铺筵在室内北墉下，南向，几在筵 
      
上，如常仪。太常陈币、篚各于神位前之左，币以白一。祝版各于神位之右，置于坫。次祭器实之：每室左二十有六(边)[笾]，为四行，以右为上；右二十有六豆，为四行，以左为上。俎二，一在笾前，实以羊腥七体。一在豆前。实以豕腥七体，其载如羊。又俎六，在豆右，为三重，以北为上。第一重，实以羊、豕首各一。第(三)[二]重，〔一〕实以羊腥肠、胃、肺，离肺一在上端，刌肺三次之，肠三、胃三又次之；一实以豕腥肤九，横载。第三重，一实以羊熟肠、胃、肺；一实以豕熟肤，其载如腥。皆羊在左，豕在右。登一，在笾、豆间。实以大羹。铏三，在登前。实以羹，加(笔)[芼]滑。簠八、簋八，在笾豆外二俎间，簠在左，簋在右。簠实以稻、粱，粱在稻前；簋实以黍、稷，稷在黍前。登一，在笾之左。实以肝膋。盘一，在室户外稍东。实以毛血。炉炭于室户外之左，稍前。置萧、蒿于篚。设尊、罍于殿上，为二重。着尊二，加勺、幂，为上尊。一实玄酒，一实醴齐，初献酌之。壶尊二，加勺、幂。一实玄酒，一实盎齐，亚、终献酌之。春夏设鸡彝一并舟，在着尊之右，实以郁鬯，初献酌之。秋、冬、腊享则设斝彝。加勺、幂；又设鸟彝一并舟，在着罍之右。实以明水。秋、冬、腊享则设黄彝。太尊二，一实泛齐，一实醴齐。山尊二，一实盎齐，一实醍齐。牺尊二，一实沈齐，一实事酒。象尊二。一实昔酒，一实清酒。罍皆实以明水。俱北向西上，皆加幂，设而不酌。爵坫三，在尊之前。太常设烛于神位前。若冬享，设配享功臣位 
      
于殿下横街之南次内。若腊享，则设七祀，司命、户、灶、中溜、门、厉、行，于横街之上次内。皆太常设神位席，本庙设神位版，太常设祭器实之。又设俎二于东神门外每室馔幔内；洗二于东阶下直东溜，北向。盥洗在东，爵洗在西。罍在洗东，加勺；篚在洗西，南肆，实以巾。若爵洗之篚则又实以珪瓒，及别庙则实以璋瓒。执罍、篚者位其后。若冬、腊二享，则又设礼官盥洗一于从祀神位前。又设揖位于东神门外，如省牲位。唯不设光禄卿、丞、捧俎官、荐香灯官、宫闱令位。(闻)[开]瘗坎于太庙、别庙殿西阶之东，方深取足容物，南出陛。设望瘗位于太庙瘗坎之南，如省馔之位。唯不设光禄卿、丞、太官令、捧俎官、荐香灯官、宫闱令〔位〕。若腊享，则积七(祝)[祀]燎柴于西神门外。又设三献官席位于殿下东阶之东南，西向南(立)[上]。若冬享、腊享，则又设礼官位于终献之北。兵部、工部尚书于其南，西向北上。监察御史、押乐太常丞席位于殿庭之南，北向；奉礼、协律郎、太祝、太官令位其后，俱西上。光禄卿席位于监察御史之东，北向。又设监察御史位于殿上前楹西架，东向。奉礼郎、太祝在东，西向北上。押乐太常丞于乐虡之北，太官令于酌尊所，俱北向。协律郎位二，一于太庙殿上前楹间稍西，一于宫架西北，俱东向。押乐太常卿位于宫架北，北向。 
省牲器。同郊祀前朝享太庙礼。 
晨祼。享日丑前五刻，行事春冬用丑时七刻，夏秋 
      
用丑时一刻。祠祭官引宫闱令入诣殿庭，北向立。祠祭官曰「再拜」，宫闱令再拜，升殿开室，整拂神幄，帅其属扫除，退就执事位。次引荐香灯官入诣殿庭，北向立。凡宫闱令、荐香灯、捧俎官行事，皆祠祭官引。祠祭官曰「再拜」，荐香灯官再拜，升殿，各就执事位。次乐正帅工人、二舞入就位。太庙、别庙登歌工人，俟监察御史点阅讫，升西阶各就位。次太官令、光禄丞帅其属实馔具毕，光禄丞还斋所。次引光禄卿入诣殿庭席位，北向立。赞者曰「再拜」，光禄卿再拜，升殿点视礼馔，毕。次引监察御史升殿点阅陈设，纠察不如仪者。凡点视及点阅，皆先诣僖祖室，以至次室及别庙。光禄卿还斋所。余官各服祭服。次引行事、执事官诣东神门外揖位立定，礼直官赞揖。次引押乐太常卿、太常丞、协律郎，次引监察御史、奉礼郎、太祝、太官令，入就殿下席位，北向立。次引初献、兵部、工部尚书、亚、终献入，就殿下席位，西向立。若冬享、腊享，则引礼官。祠祭官于殿上赞奉神主。次引荐香灯官入室，搢笏，于鹢室内奉帝主，设于座，奉神主诣神幄内，于几后启匮，设于座，以白罗巾覆之。执笏，退，复执事位。次引宫闱令奉后主(奉)，别庙宫闱令奉后主，如上仪，以青罗巾覆之。退，复执事位。祠祭官于殿上赞「奉神主讫」，礼直官稍前，赞：「有司谨具，请行事。」赞者曰「再拜」，在位者皆再拜。次引监察御史、押乐太常卿、太常丞、奉礼、协律郎、太祝、太 
      
官令各就位〔立〕定。太官令就僖祖位尊彝所。次引初献诣盥洗位，北向立，搢笏，盥手，帨手，执笏，诣爵洗位，北向立，搢笏，洗瓒，授执事者，执笏，升殿，诣僖(宗)[祖]室尊彝所，西向立。执事者以瓒授初献，搢笏，跪，执瓒。执彝者举幂，太官令酌郁鬯讫，先诣宣祖室尊彝所，北向〔立〕。初献以瓒授执事者，执笏，兴，诣僖祖室神位前，北向立，搢笏，跪。次引奉礼郎搢笏，西向跪。执事者以瓒授奉礼郎，〔奉礼郎〕奉瓒授初献。初献执瓒，以鬯祼地，奠讫，以瓒授执事者。次执事者以币授奉礼郎，奉礼郎奉币授初献，执笏，兴，先诣宣祖室神位前西向立。初献受币，奠讫，执笏，俛伏，兴，出户外，北向再拜。次诣宣祖室、太祖室、太宗室、真宗室、仁宗室、英宗室、神宗室、哲宗室、徽宗室、钦宗室，次降西侧阶，诣别室，升西阶，诣懿节皇后室、安穆皇后室、安恭皇后室，祼鬯、奠币并如上仪。讫，降东侧阶，由东廊，俱复位立。协律郎跪，俛伏，举麾兴工、鼓、柷，宫架作《兴安之乐》、《孝熙昭德之舞》，九成，偃麾戛敔，乐止。凡乐皆协律郎跪俛伏，举麾兴工、鼓、(敔)[祝]而后作，偃麾戛敔而后止。既晨祼，荐香灯官入取毛血，奠于神座前。别庙以太祝。太官令取肝，以鸾刀制之，洗于郁鬯，贯之以膋，燎于炉炭。荐香灯官以肝膋入，诏神于室，别庙以太祝。又出，以隋祭于室户外之左，三祭于茅苴，退复位。 
馈食。享日，有司帅进馔者诣厨，以匕升羊实于一俎，肩、臂、臑在上端，肫、胳在下端，正脊一、 
      
