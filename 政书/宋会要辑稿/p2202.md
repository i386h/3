<!-- { "loadSidebar": true } -->
三月十三日，中书舍人张震奏：「准御前降下圣旨，大方脉科医官、殿前左右班宿直医治陈舆、李延年，小方脉科潘兴世，口齿科潘侃，并特与差(克)[充]入内内宿，各填见阙。取到医官局状，检准宣和二年三月十八日指挥：『内宿医官旧法选保试补，政和改充铨择，有紊旧制，自今后并依元丰法选保试补，医师听御笔差填，御医已下阙即递迁，虽奉特旨、传宣、宣押等，御医官局执奏不行，违者以违制科罪。』契勘陈舆等并碍前项指挥，合行执(事)[奏]。奉旨并特依今来指挥。臣闻医虽一伎，而执事禁掖者其选试之法加严，以其所系重也。谨按宣和指挥，立法甚严，今陈舆、潘〔兴〕世、侃并未尝试补，李延年以缪 久罢，一旦忽奉特旨差充入内内宿，翰林院执奏，可谓能守法矣。仍复特依今来指挥，是法不信于下也。伏望圣慈令依旧法试补。」从之。

干道元年二月二十六日，臣僚上言：「据主管侍卫马军司公事张守忠申：『契勘本司诸军遇有病患，止系医官朱中孚一员医治。守忠去年七月内出戍日申，获朝廷指挥，差辟医官局翰林医候鲍师文前(主)[去]。本人谙晓方书，精明色脉，欲望特降指挥，将鲍师文收充本司医治。仍乞依朱中孚例，支破衙官五人例请给。』臣伏见增添医官虽为公磨，外廷论列，恐又有甚于此者，不可不杜其源。欲望圣慈将前项指挥更不施行。」从之。

八月二十八日，执政进呈次，洪适等奏曰：「昨日张说传圣旨，询问医官换授事，吏部供并无条法，惟有王继先以特恩换授。」上曰：「伎术官自是不许换授。」适等奏曰：「陛下欲推恩一小臣，亦须问法。」上曰：「正恐批出，又不可行。旧无条法之事，岂可增创 卿等亦当如此。」适奏曰：「陛下如此遵守法度，臣等岂敢轻违三尺!」

十一月

       
二十二日，中书门下省奏：「准降下圣旨，翰林医证、诊御脉、赐绯何滋医药有劳，特与赐紫服色。取到医官局状，检准《元丰令》，诸医官将恩例等改换服色者，候本色服及五年以上，方许改换。本局契勘，何滋自绍兴三十一年十月内服绯，至今未及五年，有碍前项条令。」诏特依今来指挥。
二十九日，臣僚上言：「窃惟陛下昨壬午年受册皇太子推恩，应官吏诸色人各转两官。续降指挥，遇该转遥郡之人，将两官作一官收使，方许转行。今皇太子受册，应官吏、诸色人各转一官。虽降指挥碍止法人与转行，而医官(能)[熊]诚已系遥郡观察使，陈孝廉已系遥郡团练使，李师尧系和安大夫，合转遥刺，若将今来转一官便转行遥郡，则是前日碍止法人以两官转行，而今日止以一官转行，今日一官恩例却与前日两官恩例无异。欲望圣慈特赐行下，遇有转行两官，方许于碍止法上转行一官。其转一官恩例，止令回授。」诏依，再因转官日，通作一官收使，遥郡上转行。

二年十一月六日，吏部状：「准批下翰林医证张琮乞放行磨勘事。本部契勘，张琮见系翰林医证，依医官局条法，合理七年磨勘。缘本人已曾磨勘，依已降指挥，合自转授末后官资朝谢供职日起理，至今未及七年，致磨勘未得。今来却称系是殿前司护卫军赏，即与本局事体不同。缘本官见系翰林医证，系属医官局磨勘，即不属本部所掌，

       
乞朝廷详酌施行。勘会张琮昨因磨勘后来该遇覃恩及护卫功赏，依得文武臣已用恩赏转官不隔磨勘体例，合依所乞。」诏令吏部施行磨勘。
三年正月二十四〔日〕，臣僚上言：「随龙医官平和大夫、阶州团练使潘攸差判太医局，请给依(能)[熊]诚例支破。寻取会(能)[熊]诚全支本色因依，系与陈孝廉皆援干办军头司王公济例，特旨用随龙恩数。在于禄令，固无伎术官请真奉之文。按(能)[熊]诚系和安大夫、潭州观察使，月请米麦百余石、钱百千，春冬衣绵绢之属比他人十倍。今潘攸官秩虽降诚两级，然其所得亦已多矣。以医职而授观察、团练使厚俸，何以别将帅、勋旧哉!欲望睿旨将潘攸合得请给，令户部照条支破。」从之。

三月六日，诏：「御医、内宿医官大方脉五员，小方脉三员，风科、口齿科、眼科、针科、疮肿科、产科各二员，通二十员为额，诊御脉四员，入内看医三员。在内溢额人且令依旧，今后并不作阙差人。其在外职事人内，除德寿宫六员，殿前左右班宿直四员，国子监、大理寺、和剂局、杂买务各一员，太宗正司一员许存留外，余人并在局祗应直日。太医局及局生、医生并罢，今后更不试补。」

四月四日，诏：「应诸路州军驻泊医官，并以二年一替。其已过满人不候替人罢任，今后不许陈乞奏辟再任。」

六月九日，臣僚上言：「伏见今年二月二十四日指挥，医官何滋为应奉汤药有劳，特与转行一官，仍

       
不隔磨勘。臣已命词行下讫，今月七日又降旨，何滋特转一官，其请给、官序并依禄格支破。至今纔及百日，未审合与不合又令改转。伏望圣慈详酌，如以滋应奉中宫果为宣力，特与荐行恩典，则乞再赐睿旨，臣敢不奉诏 如只是向来医事，已经转官，委是月日未久，诚恐难以便颁再命，亦乞特从寝罢。」诏特与转行。
七月十四日，臣僚上言：「医官杜楫祗应皇太子汤药无 ，可降两官，送袁州编管。臣切见皇太子本以伏暑微疾，未至膏，而医非其人，投药失当，议者谓陛下当取数人断其腰领，以快天下冤忿。俟命两日，不过贬黜杜楫一人，而所谓主病元恶如郭良者，盖偃然自若也。欲望圣断，将郭良、杜楫等明正典刑。纵未有肆诸市朝，犹当黥配海外，永不放还。」有旨，杜楫专充皇太子医官，最先用药无 ，可除名勒(亭)[停]，送韶州编管。郭良可降两官，送兴国军编管。风科秦铸可降两官，送处州编管。是日续有旨，郭良与免编管，仍追官勒(亭)[停]，仍且令临安府居住，听候德寿宫使唤。

四年八月八日，翰林院状：「准太上皇帝圣旨，医官朱仲谦医药有劳，特赐紫服色。寻取到医官局状：契勘朱仲谦见系翰林医证、御医、德寿宫祗应，于隆兴二年九月内补翰林医学。自补授日服绿，至今未及五年，亦未经赐绯，今承指挥特赐紫服色，有碍本局下项条法：一、《(丰)[元]丰令》，诸医官将恩例等改换服色者，候本色服

       
及五年以上，许改换。一、宣和二年四月指挥，应医官见系服绿，未经赐绯隔等赐紫者，听执奏。」有旨，为系德寿宫祗应，特依今来指挥。
六年二月十五日，诏王继先(儿)[子]孙令依赦叙复职名指挥更不施行，从臣僚之请也。臣僚上言：「真宗皇帝时，工部郎中陈尧咨尝任龙图阁学士，坐事削职，会赦求牵复。上曰：『学士清近之职，非会赦可复。』祖宗爱惜名器如此。况延阁之直，祖宗所以待文学政事之臣。如王继先子孙本出医术，其文资职名，因附会秦桧，得所不当得。其后罪迹既着，太上皇帝特出睿断，尽从停废。当时言章所载过犯，其子孙所为。干道三年已行复官，陛下之恩至矣。今又引赦复职，若遂放行，则是陈尧咨之贤不得之于真宗，而反使王守道辈乃得之于陛下，此臣之所甚惜也。欲望特赐寝罢。」有旨依奏。

十二月二十日，翰林院状：「太上皇帝圣旨，医官赵确为医有劳，特与依朱仲谦例赐紫服色。取到医官局状，本局契勘，赵见系翰林医学大方脉科，服绿至今未及五年，未曾赐绯，兼有碍宣和二年四月执奏指挥。」诏为系德寿宫祗应，特依今来指挥。

七年十二月二十三日，宰执进呈太医局生乞附省试试补。虞允文等奏曰：「医人入仕之路三：有试补，有阴补，有荐补。今独试补之法废，恐庶民习医者无进取之望，不复读医书。且局生请给岁不过四千缗，国用司省之过矣。」上曰：「然。」

       
于是诏更不置局，依旧存留医学科，可令逐举附试。
同日，诏：「随龙太史局令、判太史局李继宗两经该遇德寿宫应奉有劳，特转三官，许回授，可将未曾收使三官特与男安国补太史局保章正，充历算科。」臣僚上言：「保章正虽号太(使)[史]局，然从八品，与宣(仪)[义]郎、成忠郎等尔。祖宗着令，功赏转官碍止法者，许回授有服亲，皆谓有官人，非白身也。自大观、政和以后，蔡京紊乱法度，(郡)[群]臣始有以转官回授为荫补者，今吏部以为非乏补官而不与放行致仕恩泽者是也。其后蔡攸遂又回授转官以为职名，其子蔡卫、蔡衎皆自待制以回授而迁直学士。由是武臣高俅亦用此例，其子尧康以回授自遥郡转正任，尧辅以回授自观察而转承宣。名器之滥，有不可胜言者。今陛下命一小臣为保章正，固无足惜，然使其精于历算，众所共推，则虽特命之可也，用其父之回授，臣恐不可开此例尔。」从之。

八月二日，吏部随龙和安大夫、吉州刺史、入内内宿兼德寿宫旬看李师尧状：「先于干道元年十一月该遇庄文皇太子授册，依已降指挥与遥郡刺史。后因臣僚上言，该转遥郡之人将两官与作一官收使，师尧一官，止合回授。得旨依奏，候因转官日通作一官收使，遥郡上转行。窃念臣于干道七年五〔月〕再该遇德寿宫五年有劳赏，合转一官。所有前后两官，并未曾收使，乞依陈孝廉例转行遥郡一官。」诏依，特转

       
成州团练使。
九年五月十一日，中书门下省勘会，李继宗等推算太阳交蚀时刻分数并皆差舛。诏太史局令、判太史局李继宗特降授太史局正放罢，太史局春官正、判太史局吴泽特降太史局中官正，太史局丞、同判太史局荆大声特降授太史局灵台郎，并差遣如故。

淳熙三年十月四日，诏：「翰林医官局自今应医官已授差遣违一年不赴任，及不到局公参者，并行退额。」从本局请也。

十一月二十九日，诏：「医官带遥郡，非祖宗旧制，自今不得转授。」

