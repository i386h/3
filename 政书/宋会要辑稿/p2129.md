<!-- { "loadSidebar": true } -->
十二月十八日，中书言：「奏诏开封府司录司及左右军巡院刑狱皆本府公事，而三司诸寺监等凡有禁系，并送三院，系囚猥多，难以隔讯。又盛暑疾气熏染，多死亡。官司各执所见，吏属苦于谘禀，因缘留滞，动涉岁时，深为未便。参稽故事，宜属理官。今请复置大理狱，应三司及寺监等公事，除本司公人杖笞非追究者随处裁决，余并送大理狱结断。其应奏者并天下奏案，并令刑部审刑院详断。大理寺置卿一人，少卿二人，丞四人，专主推鞫；检法官二人。余悉罢。应合行事，委本寺详具以闻。」从之。以权知审刑院、尚书度支郎中崔台符为右谏议大夫、知大理卿事，屯田郎中、直史馆、权发遣江淮等路发运副使蹇周辅，太常博士、权判都水监杨汲为少卿。丞及检法官，令举官以闻。初，上谓国初废大理狱非是，以问孙洙。洙对合旨。至是，命台符等作大理寺，工万七千，十七日而成。作于元年十二月之戊辰，讫于二年正月之甲申。以楹计凡三百六十有三，度地于驰道之西。宋用臣经其制，秦士禹司其役，史臣李清臣为记。

二十二日，诏：「大理寺官吏并公案等，并

     
归刑部。其当送大理狱结断事，自来年正月后，依十八日诏施行。」
二年正月九日，诏：「旧隶三司寺监承受断遣或送府司军巡院禁勘公事，非提点仓场司、四排岸司徒以上罪及合追究公事旧送三司者，并送大理寺。」从本寺请也。

十七日，知大理卿崔台符言：「乞自今大理勘事内有情法不称者，许依三司条例断奏。事若重密，仍依审刑院、三司、开封府例，上殿奏裁。」从之。

十八日，诏大理寺：「日者修举坠典，厘正职业，俾治官府狱事。前代章程湮灭，岁久不可复知。今所图画，皆以义起。推论规模，不少宽假，必难称办。苟官吏各怀顾忌，于驱遣之际，或致逡巡，则稽留弊害，无易前者。本寺承事勘鞠，可且依推制院及御史台例，不供报纠察司，断讫供：原作「从」，据《宋史》卷一六五《职官志》五改。，并以上司具犯由申中书、枢密院、刑房，候置司及一年别取旨。」其后及一年，乃(役)[复]诏依开封府例，供报纠察司。《职官志》云：崔台符等言，寺囚待报者多，诏京师具狱有系囚者，断奏先下。

二十七日，诏大理少卿资任视三司判官，丞视转运判官，又诏大理寺置干当公事官二员，以大小使臣充。《职官志》云：崔台符言：「请增置主簿一员。」其年月检未见，今附此。

二月十五日，诏大理寺官属可依御史台例，禁出谒及见宾客。

十六日，知大理卿崔台符言：「流以下罪，长贰亲录问决遣。其大辟罪，乞牒御史台，选差曾任亲民常差官一员审问，即特旨推

     
勘。罪至大辟或命官，即临时取旨差官。」诏大辟罪牒御史台差官，赴纠察司审覆，余如所请。后又诏报御史台差官，同纠察司就寺审覆。
二十二日，诏大理寺月具见禁及已决罪人数，申中书省。

三月八日，诏：「大理寺长、贰、丞、簿家属既不在治所，如遇休暇，宜止各轮一员在寺，余归休沐，庶可经久，人无惮倦。」着为令。

九月十七日，诏：「翰林学士李清臣所撰《大理寺记》，凡朝廷修废官事之本末小大，无不该载。惟台符等首被选抡，考举坠典，能剸遣滞讼，狱无淹囚，独不得挂名其间，尚为阙漏，宜送清臣增入。」

三年正月七日，诏大理寺鞫罪人，依开封府例，报纠察司。后大理寺乞旬具徒以上事报纠察司，许之。开封府准此，仍照纠察司，如察访得虽非徒以上而出入不当，许索文案点检。

四年十一月二十一日，诏大理寺左听已画旨公案，批送门下省。

五年正月十二日，诏自今毋以大理寺官为试官。

四月七日，大理卿崔台符言本寺狱空，诏送史馆。台符减磨勘二年，少卿韩晋卿、杨汲一年。《职官志》云：其后狱屡空，令御史按实，降 奖谕焉。

五月一日，〔诏〕大理寺官差承务郎以上。如无，即差选人充正官，立行守试请受法。

七日，诏以朝奉郎莫君陈等九人为大理寺丞，宣德郎张仲颖等十二人为评事，朝奉郎程嗣先等四人为司直。先是，复置大理狱，有诏已差卿少，自余丞及检

     
法官，令举官以闻。至是始差官也。
七月三日，诏罢大理寺官赴中书省谳案。自今每岁一次，就本寺以见在案尽数断绝，上中书取旨。

二十一日，大理寺绝断公案官吏共赐四百千，次第均给之。

十月六日，诏：「大理寺狱空，吏人量与支赐。自今大理卿免假日入，止令治狱少卿、推丞更直。」

六年三月六日，尚书刑部〔言〕：「旧刑官、详断官分公案断讫，主判官论议改正注日，方过详议官复议。有差失问难，并于检尾批书，送断官具(讫)[记]改正，上注判官审定，然后判成录奏。自三司并归大理，断官为评事、司直，议官为丞，所断案草不由长贰，日者断案，类多差忒。欲乞分(平)[评]事、司直与正为断司，丞与长贰为议司。凡断公案，先上正看详当否，论难改正，签印注日，然后过议司复议。如有批难，具记改正，长贰更加审定，然后判成录奏。」从之。

六月十三日，诏：「大理寺刑名疑虑及情法不称，奏裁公案，送定断官看详。如非疑虑，情法不称，并免收坐。」从本寺请也。

八月二十八日，尚书祠部言：「乞应吏部补授大理寺左断刑官，先与刑部大理寺长贰杂议可否，然后注拟。仍取经试得循资以上人充，正阙以丞补，丞阙以评事补。」诏刑部、吏部同着为令。其后着令：司直、评事阙，选尚书及侍郎左选人；丞阙，止选尚书左选人，仍经任司直或评事，系亲民资任者。已上二件，其初改官应入知县人，亦选。正阙，选丞或司直、评事见系

      
通判以上资序者。以上所选，仍不限见任、授讫未赴。即曾失入徒以上罪已决或死罪，若私罪情重及赃罪，或停替后未成任，各毋得入选毋得：原阙，据《长编》卷三三八补。。
七年六月三日，御史蹇序辰言：「去年五月，举行大理寺长贰亲讯狱及十日虑囚格。闻长贰并不亲虑问，望更按实。」诏大理寺分析。

六日，御史刘拯乞大理寺、开封府左右厢、军巡抚院皆置门簿，凡追送人，具人数事目知在断放，并朱书结绝。从之。

八年六月十一日，尚书省言：「乞自今大理寺事干推断应奏及尚书省者，更不先申本曹。」从之。

十二月十五日，刑部言：「刑司检法官覆州县官、小使臣等公罪杖以下，按申吏部大理寺注籍，则法官可以专于谳狱。」从之。

哲宗元佑元年正月十日，三省言：「大理寺右治狱近勘断公事全少，其见管官属吏人狱级名额依旧，虚糜廪禄。欲左右两推并为一推，并减官吏冗员。」从之。

四月四日，诏：「大理寺左断刑架阁库专委主簿主管，其余台寺监有架阁处依此。」

十八日，诏：「大理寺除左断刑丞外，其余寺监簿并中书省差。」

五月十二日，诏：「大理寺公案日限，大事减十日，中事、小事各减五日。」

二年五月十六日，刑部言：「大理少卿杜纯请省断官，且仍旧额省评事二员，以十二员为额。」

三年五月二日，三省言：「大理寺右治狱并罢，请依三司旧例，于户部置推勘检法官，治在京官司应干钱谷公事。」从之。

十

      
六日，诏寺监省员，大理寺并置长贰。
四年十二月二十四日，刑部言：「大理寺官，旧条惟曾任外处官失入徒以上已决或失入死罪，方不预选。新条又添入任大理官(又)[失]断徒以上三人或死罪一人，亦不在选限。窃以大理日断天下疑案，案牍既繁，不无错误。又况容有疑于轻重之间，若因问难改断，亦为差失，则人数太窄。窃虑精强谙习之人，偶以碍格，不得预选。欲乞于条内改三人作五人，改一人作二人。」从之。

五年八月十三日，大理寺言：「丞有阙，乞于司直内通行差权。」从之，仍于承务郎以上选差。

六年五月十二日，大理寺言：「断案若定夺事，卿、少卿、正应避者，免签书；若俱应避者，牒开封府。」并从之。

闰八月十五日，大理寺评事梁子奇言：「官员犯罪，应坐举者。乞今后会问到合断人，依旧取勘定断。又犯罪者与大理寺官曾荐举之人，乞本寺丞、司直、评事依元佑编 被差检法，有嫌听回避法，许自陈，别差官定断。」从之。

十二月三日，诏：「大理寺人吏并许依旧法断(法)案，次第推恩。」

绍圣元年七月九日，御史中丞黄履言：「大理天下之平，而断刑之官，选任尤重。先皇帝振修百度，初立选试之法，第一等取数常艰，最为精密。惟中等得入大理为断刑官，自是文士始有预试中选者。以故奏案之上，皆理官躬阅断案，多所雪活，舞文之吏，不能移夺。元佑中，以大理断刑官恩典常重，故责考

      
任举主，而增以尝历刑法官与县令优课为奏举法。其试入优等者，不得预焉。欲自今专用先朝选试之法，删去尝历刑法官、县令优课条。自非试预上选者，不得为断刑官。庶乎官得其人，而职事举矣。」监察御史郭知章亦乞用熙宁、元丰试法。诏令刑部、大理寺依元丰选试推恩法立条。
二年七月二十三日，诏大理寺复置右治狱，仍具元丰旧例添置官属员数。

二十八日，诏大理寺复置右治狱官。内置司直一员，于左断刑部差部：疑误。，余依元丰年员数差置。

八月十三日，试大理卿路昌衡言：「欲令本寺丞据数员分左右推，有翻异即左移右推，右移左推，亦如开封府三院翻变公事改送别院。若再有翻异，即乞申朝廷差官审问，或送御史台推究，更不与开封府互勘。庶事得其实，可革互送挟雠之弊。应勘鞫公事，乞不许地分探报，适足生事。」从之。

三年六月一日，御史中丞黄履、监察御史蔡蹈言：「近诏以大理寺申请，自今御史台弹察诸司违法稽滞等人，候朝廷批降大理寺，从本寺牒元举发处，令责限取索，送寺书断。缘本台纲纪之地，岂可代有司区区应报 请应弹察诸司违慢等事，依元丰旧例，止从大理寺取索约法，官司各安分守。」从之。

十月十三日，大理寺权少卿李延宁言：「司直、评事乞复用元丰选差之法。」从之。

元符元年三月十九日，大理寺言：「乞应大理寺、开封府承受内降

      
公事，并依旨勘断，各不得奏请移送。」从之。
四月十四日，大理寺言：「应奏断公事，乞依开封府专条，不许诸处取索。」从之。

徽宗崇宁四年，诏大理寺官诸司辄奏辟者，以违制论。

