<!-- { "loadSidebar": true } -->
九年五月十六日，枢密院检详诸房文字晁谦之言：「窃见外路监司、郡守按发之际，初不体究其实，但知便文自营，改易月日，悉作前期奏劾，习以成风，至有一郡之内凡起数狱者，或流入为深刻，或滥及于无辜。乞赐戒敕，凡案发之际，先委清强忠厚之士体究得实，方闻于朝，庶几人自无冤。」从之。 
十一年九月十二日，臣僚奏：「乞凡监司容纵赃吏，并不按勘，而为台谏弹奏，勘鞠有实者，其监司亦坐之，轻从降秩，重或免所居官。俟奏断日，令大理寺贴说取旨。」从之。闰四月十一日，又诏申严行下。二十六年九月一日，又诏如台谏弹奏外，人户论诉得实，其失按察监司，令刑部具名申尚书省取旨。 
十三年二月三日，诏诸路常平司职事令茶盐官兼领。 
八月三日，诏每路委有出身监司一员兼提举学事，如本路监司并无有出身人，即从上一员兼管。 
二十六年二月二日，诏诸路监司仰依法分上下半年出巡，修举职事。除坑冶司外，其诸司官属并不许差出。 
五月十四日，诏：「近民之官，莫如郡守，其间职事修举、治状显著者，可令监司连衔保明闻奏，当议甄擢。」 
六月四日，诏诸路监司躬亲遍历所部州县，询访廉察官吏，条具奏闻，当议黜陟。 
八月十三日，上谓辅臣曰：「新除两浙二 
      
漕臣，卿等可召至都堂，面谕近屡降宽恤事件。到任后，令遍诣所部，税赋之足否，财用之多寡，民情之休戚，官吏之勤惰，悉加访问。如有奉行弗虔，职事不举者，并按劾以闻。庶几可以警动诸路，使皆知所(亲)[视]效。」 
九月十四日，诏曰：「朕宵旰图治，讲求民瘼，诏旨屡颁，务行宽大，革去烦苛。监司之职，临按一路，寄耳目之任，专刺举之权，命令之下，是宜悉心布宣，庶使郡县得以视效。乃奉行不虔，徒为文具，致事有壅滞，奸弊弗除，欲实德及民，其可得乎!至如官吏废弛，不闻有所惩治，乃或上下相蒙，习为偷惰，甚无谓也。继自今，其究乃心，率乃职，以祗承朕命。其或不恪，委台谏按劾以闻，当寘重宪。」 
十月五日，中书门下省检正诸房公事陈正同言：「监司按治之牍相踵而上，奸赃者惩戒既严，而不旌异循良，恐或未尽。乞更令诸路监司采访部内有恺悌之政，宜于百姓，洁己奉公，不邀虚誉者，拔擢一二人，不次用之，庶几威惠兼行，人知劝沮。」上曰：「卿此论甚合朕意。今日方有一郡守为监司所荐，已令除职再任，任满与升擢差遣矣。」 
二十七年六月四日，诏诸州军上下半年(多)[各]开具监司出巡将带人数，并批支过口券数目，及有无应副过须索物件，供申户部点检。 
八月八日，左司谏凌哲言：「比来州县官吏每遇监司巡按、帅守移替，例皆倾城远出，为监司、帅守者亦辄受而不辞。乞严饬于诸路监司、帅守， 
      
互相觉察，应所属见任州县官，不应迎送而辄出迎送，与不应受而辄受之者，并须依公按举，寘之典宪。其或徇情容庇，委御史台弹奏。」从之。 
十一日，诏：「诸路监司可将所借管下州军兵士尽数发归元差去处。今后监司接送，据依条合破人数，分下诸州差拨，候接送毕即发回。仍专委帅臣觉察。」以知邵州赵不茹言：「监司赴上、替移，例于管下州军差拨厢禁军，既而更不发回，别给口券，所费不赀，乞行禁止。」故有是命。 
二十八年七月十七日，诏：「监司按发属吏，仰依条不得送置司州军。如所犯稍重，即申取朝廷指挥，委邻路监司选清强官就本处置狱推究。其州军按发官吏，即申监司于邻州差官，所委官不得避免及接见宾客，仍限三日起发。如有违戾，重作施行。」 
十月十二日，左正言何溥言：「乞诏大臣，应监司、郡守除命既下，即日起发。或以疾故丐祠禄，俟终满方许陈乞。如或违戾，令御史台纠察。」从之。 
十一月四日，诏：「诸路州军合(依)[供]钱物粮斛，仰所隶监司将违限拖欠最多去处当职官吏依(然)[条]按治。监司如在置司州军，或因出巡到州县，方许时暂勾追都吏、典押整会供报。」以左正言何溥言：「财赋积欠，所在而有，监司帖州则追都吏，州帖县则追典押。一岁之间，殆无虚月，徒有劳费，无益于事。」故有是诏。 
二十九年八月十八日，诏两浙东路提刑徐度、两浙西路提刑吕广问，候满日召赴行 
      
在，除在内升等差遣。初，度等有召命，司谏何溥言：「监司择人，每患其难，今既知其可用，复不使少安厥职，恐来者未必如旧，送迎纷纷，重为劳扰。乞令二人依旧供职，或有显效，宠畀职名，俟其终更，乃加召擢。」故有是命。 
三十年十一月十二日，京西路转运判官兼提刑、提举常平茶盐等公事蒋汝功言：「契勘淮南东、西路监司依诸路属官已得指挥，随置司州军推赏。今京西路转运、提刑、提举在襄阳府置司，正系极边，乞依淮南路监司一体推赏。」从之。 
三十一年二月二日，军器监主簿杨民望言监司三弊，曰：「按吏所以除民之蟊贼，而忤己者搜索其过，奉己者容庇其罪，以示威福，一也。巡按所以察郡县，而卒伍菲屦之资，胥吏囊橐之贿，一县或踰千缗，二也。居处多藉狨绵，以公使奉其奢华，不足以示俭；案会迭送钱，计其月收过于供给，不足以训廉，三也。此三者，监司之弊。他道未必皆然，蜀去朝廷最远，吏尤自肆，乞命四川帅臣、监司互察察：原作「从」，据《建炎要录》卷一八八改。。」从之。 
孝宗绍兴三十二年八月二十三日，未改元。中书门下省付下内降宽恤事件：「勘会监司巡历，不得过数将带人吏，于州县乞觅，计赃坐罪。其以白状借请州县钱者，准盗论。所取索文案置历，委守贰、令佐发遣。其诸司属官过往及通判、职官季点行县依。〔如〕有违戾，监司仰御史台弹奏，州官令提刑司按勘以闻。」 
十二月三日，诏曰：「朕祇膺慈训，诞保 
      
斯民，永惟戚休，系于牧守。昔我祖宗，每思共理，乃分道遣使，以寄耳目，守之臧否，靡不周知，故累朝之民安于田里。法令犹存，而人莫克举，是以循良不劝而贪暴未革，将何以助朕为治!咨尔使者，其悉乃心，察列城之政，举循良、劾贪暴，及疏怠旷职者，以听升黜。至于任非其所长，无他大过者，亦条列以闻，朕当命以他官。刺举以公，朕则有赏；阿私失实，罚亦随之。其令诸路帅臣、监司，限两月悉具部内知州治行臧否，连衔闻奏。苟违朕言，令御史台弹劾。」 
隆兴(三)[二]年三月七日，诏：「朕自即位以来，累降诏旨，优恤军民。其令尚书省下诸路帅守、监司，开具见已如何施行，务使实惠及人，无或失信。敢有不虔，必罚无赦。」 
五月十一日，诏：「自今后应除监司，于阙期前具名取旨。仍令先次上殿，不得在外又以资序差除。可立为定式。」 
九月十五日，臣僚言：「乞专降指挥，应监司并不许将亲随、仆使在任所。如遇出巡，除依条合带吏人二名，客司书表一名，当直兵级十五名，不得以承局茶酒等为名别差人数，及不得令随行人吏、兵级于合任日数外借支食钱等乞取钱物。如违，许人越诉。监司不互觉察，与同坐。」从之。 
十月五日，侍御史尹穑言：「本台每日受诸路州县民户讼诉，多是官吏擅行科扰，肆为贪欺，虽有监司，不为受理，以远在数千里外，不惮劳费，前来陈状。欲望特降指挥，自今后许本台取每月台谏 
      
官所论州县官吏贪污罪犯，及因本处民户陈论得实施行事项，监司不曾按发究治，择一二多者具名奏劾，将本路监司重行贬黜，庶使远方之民得以安业。」从之。 
干道元年正月一日大礼赦文：「勘会监司巡历州县，依条不得过三日，(诏)[访]闻近来多是过数收受馈送。并随行公吏，已降指挥，借请岁不得过两月，却有直判白状，重迭过数借请，乞取搔扰。若州县过数供送，并仰监司互察。如违，令御史台弹劾。」 
十八日，臣僚上言：「臣闻台谏之与监司，虽内外不同，其为耳目之官均也。台谏之察郡邑，孰若监司之详且审。今监司不刺举，而必俟台谏按劾，是辜陛下之委寄也。欲望特降睿旨，戒敕诸路监司，察郡县之吏不职不法者，按劾究治，罚一惩百。如隐庇不举，致台谏论列，必议失察之罪。庶几内外协心，官吏知畏。」从之。 
五月十四日，诏令逐路监司、帅守讲究实有革弊事闻奏，毋事文具。 
六月四日，潼川府路转运判官窦敷奏：「郡守多自外除用，或在任选易，其有老病者，朝廷莫得而知之。县令皆外台拟注，而铨量之法益为文具，老病者以资格得之。守令如此，斯民何赖焉!乞下诸路监司，将见任守、令公共铨量，将郡守老病者具名闻奏，县令老病者径从罢免。若监司容隐，亦必寘之严科。」有旨：「窦敷所奏虽当，今监司例为文具，从来未见公劾。可札喻本人，到官当践其言，勿为循习取容，称朕临 
      
遣之意。」 
七月七日，诏诸路监司将见任老病守臣限一月公共铨量闻奏，知县委守臣体访，申取朝廷指挥。如监司、守臣互为容隐，御史台觉察以闻。 
十二月十四日，诏应已授监司、郡守人候阙到，半年前赴行在奏事讫，方得之任。如本贯川、广，见在本乡居住之人，即仰逐州知县结罪保明(议)[诣]实，申取指挥。 
三年闰七月十五日，诏：「今后监司郡守除授讫已上殿，应赴在二年内者，与免将来奏事，候阙到前去之任；其赴在二年之外及除授未经上殿人，依已降指挥，阙到半年前赴行在奏事讫之任。」 
四年六月十四日，臣僚言：「绍兴二十八年指挥：『监司、郡守按发官吏，往往只送本州岛或置司去处，不无观望，致有冤滥。今后监司按发官吏，不得送置司州军，事理重者委邻路监司选官；郡守按发官吏，申监司于邻州差官推勘。』其法虽已详备，而尚有可议者。如监司、郡守按发所部官，据凭一时访闻赃私罪犯，便具申奏，致获降指挥，先次放罢。后来勘得止系公罪，于法不至差替、冲替、追官、勒停，其被按发之官情实可怜。乞降旨，应监司、郡守按发所部官，致获降指挥先次放罢，后来勘得止系公罪，于法不至差替、冲替、追官、勒停，如元是堂除，与本等近阙差遣，或系吏部差注，与先次注授差遣。庶几枉被按发者不至失所。」从之。 
六月二十六日，诏：「今后守臣有罪状显著，或职事不举，而监司不即按 
      
