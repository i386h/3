<!-- { "loadSidebar": true } -->
六年十二月二十五日，礼部太常寺言：「检准绍兴仪制令节文，诸大庆、大礼，发运、监司官、提举、(司)[主]管茶(军)[事]、提点坑冶铸钱官同。诸州长吏三泉知县同。奉表贺。所有今来光尧寿圣宪天体道太上皇帝、寿圣明慈太上皇后加上尊号册宝礼毕，系大庆典礼，合依上条施行。欲乞候今降指挥下日，令进奏院遵依，遍牒 
      
施行。」从之。 
七年五月七日，合门言：「将来皇太子受册礼毕，宰执率文武百僚常服诣德寿宫拜表称贺光尧寿圣宪天体道太上皇帝，次移班稍东，拜笺称贺寿圣明慈太上皇后。」从之。 
二十三日，上御大庆殿，行皇太子册礼。同日，文武百僚赴德寿宫拜表笺称贺。 
淳熙二年三月六日，宰臣、侍从、两省、台谏等为观太上皇帝宸翰并御制跋语，诣文德殿拜表称贺。 
十月十一日，诏冬至百官朝贺拜表，为行奉上太上皇帝、太上皇后尊号册宝典礼，权免一次。其合诣德寿宫拜表称贺，用前一日。 
二十七日，临安府耆老以太上皇帝庆寿，乞诣登闻检院进表称贺。从之。 
十一月十六日，太学、武学、府学进士以太上皇帝庆寿，诣登闻检院进表称贺。十年十二月十六日，太上皇帝庆寿如之。 
十二月五日，以加上太(皇)[上]皇帝、太上皇后尊号册宝，执政率文武百僚诣文德殿拜表称贺。十二年十二月四日加上同。 
十七日，以行太上皇帝庆寿礼毕，执政率文武百僚诣德寿宫拜笺称贺太上皇后，次诣文德殿拜表。十年十二月十六日太上皇后庆寿、十一年正月四日太上皇帝庆寿同。 
四年二月五日，执政言：「车驾幸学，合拜表称贺。州郡监司亦当上表。」诏免。 
十五日，诏：「三月九日进呈《徽宗皇帝实录》，免拜表。」 
五年九月二十五日，以车驾幸秘书省，宰臣率文武百僚诣文德殿拜表称贺。 
七年五月六日，以进读《三 
      
朝宝训》终篇，赐御筵于秘书省。翌日，宰臣率经筵官诣文德殿拜表称谢。八年五月五日《真宗正说》终篇，十一年十一月一日《周易》终篇，十三年五月六日《陆贽奏议》终篇同。 
八年十月十四日，宰臣王淮等言：「监司、帅守等谢上表之类，自祖宗时至绍兴间皆报行，不特欲四方知其到官之日，是亦使人留意文字之端也。近岁偶废。今后欲择稍佳者报行，而去其不文者。」上曰：「不文在彼，皆与报行。」 
九年十一月十八日，以冬至，宰臣率文武百僚诣文德殿及德寿宫拜表称贺。十年亦如之，以免朝贺，故拜表。 
十年七月十三日，上以旱暵避殿减膳。至二十三日，宰臣率文武百僚诣文德殿拜表(诣)[请]御正殿，未允；再上表，从之。 
十四年七月十一日，上以旱暵避殿减膳。至八月一日，宰执率文武百僚诣文德殿拜表奏请御正殿，未允；再上表，从之，用初五日。 
十月十二日，宰执率文武百僚诣德寿宫拜表奏请皇帝还内听政，凡五上表，从之。 
十五年八月二十七日，礼部太常寺言：「检照国朝典礼，谅阴内遇大礼毕御殿， 臣称贺。缘祖宗朝以日易月，山陵后 臣并纯吉服，礼毕称贺，于事为宜。今来皇帝见服衣素， 臣未纯吉，将来明堂礼毕，合依绍兴三十一年典礼免称贺外，其群臣拜表乞取旨。」诏并免。九月五日，又诏外路帅臣、监司、州军等称贺上表并权免。 
九月二十一日，礼部太常寺言：「检会国朝典礼， 
      
元佑元年十二月八日兴龙节，群臣及辽使诣东上合门拜表称贺，罢上寿赐宴。其将来会庆节上寿，文武百僚拜表称贺，合取旨。」诏免贺，止就东上合门拜表起居。 
十六年七月五日，宰执率文武百僚诣东上合门，请以九月四日为重明节，凡三表，从之。 
十二月八日，礼部太常寺言：「已降指挥，自十二月十八日民间开乐。乞于是日以后从朝廷定日，宰执率文武百僚先诣东上合门拜表，请皇帝自来年正月一日奉上尊号册宝举乐。同日，诣重华宫拜表，请至尊寿皇圣帝听乐受册。」从之。 
十二月，礼部太常寺言：「检准淳熙仪制令，诸大庆、大礼，发运、监司官、提点坑冶铸钱官同。诸州长吏奉表贺。来年正月十九日，皇后受册，系大庆典礼，合依上条施行。」从之。 
二十日，右丞相留正率文武百僚诣东上合门拜表，恭请皇帝自来年正月一日因奉上尊号册宝举乐。
 仪制 宋会要辑稿 仪制七 拜表仪 
      
拜表仪
【宋会要】
国朝之制，每正、冬不受朝。及郡国大庆瑞、奉上尊号、请行大礼，宰臣率文武群臣或并内诸司使、三班、诸军将校、蕃夷酋长、僧道、耆老等诣东上合门拜表。其日班定，知名表官奉表案，于班前跪取表授于宰臣讫，退；次合门使进前，宰臣跪授表于合门使，乃由通进司奏御。其降批答者亦拜受于合门，如降御札之仪。若所请不允，则不舞蹈。获可奏者，又奉表称谢。凡拜表，若其三应横 
      
行或当朝者，其并拜表讫，再立拜。正、冬赐茶酒。正、冬，枢密使率内职庭臣拜表于长春殿门外，亦合门使受之。西京留守率留守司百官五日一上表起居。质明集长寿寺立班，置表于案，再拜以遣。其春秋赐服及大庆瑞亦如之。或令分司官赍诣行在，或止附奏。南京、北京留守司约用此制。车驾巡幸。东宫、留守司百官每五日一上表起居。并集大相国寺，又遣朝臣奉表一员，贡香药一员，贺礼毕一员，请还京一员。若非次庆贺，群臣皆集留守公府；若有宣谕，即望行(闻)[阙]再拜，余如西京。 
太祖干德二年六月二十日，诏有司议定表首。太常礼院言：「仆射，南省官，品第二，太子三师官品第一，品位虽高，而南省上台为重南：原作「司」，据《宋史》卷一二○《礼志》二三改。，合以仆射充首。如论一品高于二品，专次品秩为定，则诸行侍郎品第四，列于诸司三品卿监之上，固不可以品序为准。按唐(正)[贞]元六年诏，每有庆贺及诸上表，并合上公为首；如三公阙，以令仆行之，中书、门下列贡章表。又仪制令：宫臣于太子称臣，百官自称名。则仆射是百僚师长，非(司)[同]宫臣之例。」事下御史台、主部名表郎官议「主部」句疑有误。，共上奏曰：「仆射为中台之师长，(官)[宫]师乃东朝之师傅。况仆射自唐武德以来，是正宰相之任，位望崇重，礼秩有殊。今若以(言)[宫]僚统率上台，恐未为允。」 
又诏令百官集议，翰林学士承旨陶谷等议曰：「按唐制，上台、东宫并是廷臣，当时以左右仆射、侍中、中书令为正宰 
      
相，(正)[贞]观末带同中书门下三品者方为宰相。又(正)[贞]观中太子太师长孙无忌、太子太傅房玄龄、太子太保萧瑀并免师傅之任，许之，以萧瑀同中书门下三品。东宫三师之为重，明矣。马周为中书令，兼左庶子。高宗显庆中，以中书令来济为太子宾客，崔敦礼为太子少师。当时仆射为正宰相，犹居少师之下。今仆射既非宰臣，合在太子三师之下在：原作「任」，据《宋史》卷一二○《礼志》二三改。，理固不疑。若以宫僚非廷臣「宫」原作「官」，「廷」原作「庭」，并据《宋史》卷一二○《礼志》二三改。，即宰相岂当兼领 今若先二品而后一品，升后列而退前班，紊其等威，事恐非顺。请以太子三师为表首。」 
翰林学士窦仪等议曰：「今详东宫三师为表首，讨论无证，左右仆射援引制敕，合为表首者，其事有六。谨按《周官》先叙六官，又准《六典》尚书为百官之本。今自一品至六品常参官每班以尚书省官为首，则仆射合为表首，一也。又按《唐会要》及《礼阁新仪》，(正)[贞]元中御史台奏，每有庆贺及须上表，并令上公行之；如无上公，即尚书令仆已下行之。其嗣王合随宗正；若有班位，合依王品。此则嗣王虽一品，不得为表首，二也。又据故事，仆射位次三公，则仆射合为表首，三也。又准故事，仆射是百僚师长，即无东宫一品为师长之文，是知上台表章，仆射当为首，四也。又准晋天福二年敕节文，今后凡有谢贺上表，并令上公行之；如三公阙，以令仆行之。则上台表章，仆射当为首，五也。又立班之制，卑者先入后出，尊者后入先出。见东宫一 
      
品立定，仆射乃入；仆射既退，而省班退后，东宫一品方出，即轻重先后之礼较然可知。则仆射合为表首，六也。今御史台检讨有凭，事理甚允，议者或引百僚起居之日，宰相偶不押班，东宫一品在前，不可却通仆射。臣等答曰：必合通前立之者，则两省官班在前；如通最在前班，必求宰相之次为首，则非上台仆射而谁 又曰：一品为尊，二品为次。臣等答曰：班秩之内，轻重是分。或有自四品入三品为黜官，丞郎入卿监是也；从四品入五品为进秩，少卿入郎中是也；四品在三品之上，诸行侍郎于卿监是也；七品八品在杂五品之上，殿中侍御史、补阙、拾遗、监察于三丞五博是也。若不以省台轻重次第相准，居此官者肯以品为定乎 又大凡尊卑各有伦等，虽系君臣之际，可论父子之间。上台则君父之官也，东宫则君子之官也。若或品位殊邈，亦可尊卑各申；其如台仪轻重不同，实恐统摄不得。假若轻重虽等，亦须推奖上台。议者又曰：新定合班，最可为准。臣等答曰：近敕合班之位，仆射与东宫三师不曾改移。上件所引故实敕文，当时与今无异，此乃仍旧，不是新条。又议者曰：仆射轻重不同往日。臣等答曰：此官崇重，仪亚三公仪：原作「议」，据《皇朝文鉴》卷一○五改。，上事旧规，典册见在。公参之礼，立朝之仪，见令可知，何曾损减 又议者曰：假如百僚同书一状，必须依次书名。臣等答曰：此议只为表章，独以一人结为衔首；且云『文武百 
      
僚臣某等言』，则是总统文武众官。见有正衙重官，太子宫臣难以为首难：原作「虽」，据《皇朝文鉴》卷一○五改。。若援引依次连书，实又与此不同。又议者云：表首之人近亦曾有三少。臣等答曰：今为在朝见有仆射，表首难定宫臣。历朝典据分明，都来不取，近或重轻颠倒，却引为凭。脱或不论官曹，不取闲剧，不以近尊为重，但只据品而言，则上来班位及于资品，以至仆射出入，今后并各改更。若变旧章，于时何益 臣等今请依唐(正)[贞]元、晋天福故事，以仆射为表首。」从之。 
太宗太平兴国元年三月，太常博士、通判河南府张佖上言：「伏见西京莅事分司官五日一拜起居表，并集于长寿寺佛殿东南。欲望自今凡西京拜表，并于皇城内正殿前列班。」奏入不报。 
