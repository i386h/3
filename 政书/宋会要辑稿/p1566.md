<!-- { "loadSidebar": true } -->
二年三月十五日，殿中少监、同详定一司敕令宋(升)[ ]陛下亲政以来，继志述事，纤悉无遗，横议异端， 刷殆尽。元佑海行条法虽已投畀炎火，独诸路、一司敕令删修未完。前后条法尚藏元佑指挥，官司至今执用，俾前日焚毁诏旨却成虚文。窃详诸路、一司敕令，熙宁以来置局刊定，迨今三十余年，未能成书。昨承乏，本所官属亦尝深究其弊，盖是自来官必分房，房必分路。如川、广等路驲程辽远，一有取会，动经岁月，官吏安坐待报，即于他路了无相干，而勤惰能否且无劝沮之法，欲书之成，未易得也。欲望特降睿旨，本所删定官更〔不〕分房，令协力共修一路。才候了日，别取他日，共行删修。其每路书成，并申纳朝廷审覆，逐旋颁降。若有违戾，仰本路申明，删改行下。如此，不过数年，必见完书。仍乞纳以课程，严立期限。内详密精密者量加旌擢，稽违抵牾者特行罢黜。庶几成一代不刊之典。」诏：「置局修书，余三十年，计日之力，所费之广，书犹末成。吏慢失职，不可不惩。可并依所奏，每路限一季。其 慢官吏，虚糜岁月，仍令惩汰以闻。」 奏：「伏 
九月十八日，诏：「名不正则言不顺，言不顺则事不成，名不可以乱实久矣。比阅《军马司敕例》，有敕令格式之名，而名〔实〕混淆，敕中有令，令中有格，甚失先帝设此逆彼、禁于已然未然之训，殆未足以称扬功遵制之意。可令有司重加刊正。」 
十一月二十九日御笔：「批阅近奏，以六曹事修例为条。且法有一定之制，而事有无穷之变，苟事一为之法，则法不胜事。又其轻其重、其予其夺，或出于一时处断，概为定法，则事归有司，而人主操柄失矣。宜令详定一司敕令所，应于六曹已施行事为永制者，修为敕令格式外，其出自特旨，或轻或重，非有司所决，可以垂宪者，编为定例，以备稽考，余悉删去。庶使官吏不得高下其手。」 
三年六月十三日，中书省、尚书省勘会详定敕令所修到外路敕令格式等，朝廷置局审覆，设官置吏，糜费禄廪，显属重复。诏罢审覆，如事干诸路，下逐路安抚、转运、提刑、提举司依公看详，子细签贴。如有未尽未便事件，限半月指陈利害，保明申尚书省。 
七月四日，诏：「内外官司应已行之令，一意遵承，毋或观望，辄有动摇。若妄言传播改革，及敢沮坏，许诸色人陈告。白身与三班奉职，有官人转两官，有名目人转两资；不愿转资，依白身人推恩。并支赏钱五十贯。 
七月九日，臣寮上言：「伏见近时刑名有出于臣僚一时随事建议，不经思虑，取办目前，恐轻重有不协于中者。愿诏有司将臣僚前后奏事所立刑名看详，酌中立为定制。合用旧条者，宜依旧条施行。庶几有罪不失，而人无冤滥。」诏依奏，仍令刑部逐旋看详，申尚书省。 
四年四月二十四日，给事中蔡 
      
薿奏：「窃惟人主称制，故辄违者，论以违制之罪。臣伏见比来有司以己见条陈事，方欲立法，辄请论以违制，此臣所未(论)[谕]也。不唯间因细事，暗增重刑，实亦理势非顺，其名不正。欲望睿慈明示戒。兼因事立法者，岂容臆决 谓如付在所司讨论参考，然后颁行，亦可以杜绝轻重不论、罪同罚异之弊。」从之。 
六月三十日，刑部奏：「圣旨：『神考稽古创制，讲明治具，维时宪度，尽载编敕，悉出睿断裁成，亲加笔削，故行之甚久，曾无抵疵。继而元符续敕令，疏密重轻，颇有不同，遂致踳驳，寖失本意。可委刑部检详元丰颁降敕令格式，条具闻奏。如有该载末尽，参以绍圣所降敕令施行。』今来元丰颁降敕令格式书完具，欲令先次遵依施行。如该载未尽，参以绍圣所降敕令。庶几元丰敕令便可施行。」又奏：「《元丰敕令格式》系元丰七年正月一日颁降，所有后来续降，在元丰八年三月五日已前，亦合参照施行。」诏从之，仍具元符、崇宁后来敕令等，或因官司申请，各不失法意，有所补完及随事创立，与元丰敕令格式别无妨碍者，且合遵依施行。内有刑名轻重不同，去取失当，即令本部、大理寺限一月条具前后意义，签贴成书，取旨。 
八月三日，诏：「近降指挥，刑部检详元丰颁降 令格式，条具(开)[闻]奏。可。」 
十三日，委本部依元降指挥疾速条具，其令存留□用。应干敕令续降等条件，仍仰刑部、大理寺编类成书，申尚书看详，取旨颁降。所有今年七月一日刑部申明先决遵守指挥更不施行。 
闰八月十八日，工部尚书、《圣政录》同编修官李图南奏：「臣将《大观内外宗子学敕令格式》等与奏禀到条画事件，重别详定到《宗子大小学敕》一册、《令》七册、《格》五册、《式》二册、《申明》一册、《一时指挥》一册、《对修敕》一册、《令》二册，总二十一册。谨缮写上进。如得允当，乞付尚书省礼部颁降。」从之。 
政和元年二月一日，手诏：「神宗皇帝稽古立极，垂裕后世，敕令格式之制视六经实相表里。而政令有所因革，官司有所建明，宜行修纂，以便遵用。可依熙、丰、绍圣故事，设官置吏详定删修。差何执中提举。仍限一年成书。」 
二十三日，尚书左仆射何执中奏：「准敕差提举详定删修敕令格式。今以熙、丰、绍圣修书旧例参酌。乞从本所关牒诸路监司，遍下本路州县，晓谕官吏诸色人，如有见得见行敕令续〔降〕等条贯，有未尽未便，合行更改，或别有利害未经条约者，指挥到日，限两月内具状分明指说，实封，经所在投陈。随处州军附急递至京，仰都进奏院直赴本所投下。在京亦从本所报合门等处，依此晓谕施行。」从之。 
四月十三日，尚书左仆射何执中奏：「近蒙圣恩差提举重修敕令。臣历观祖宗以来，除天圣、庆历、嘉佑、熙宁编敕、元符敕令格式，各有曾差宰臣提举 
      
之例。盖是元丰成书，轻重去取，一出神笔刊削，复有总领之官。今陛下圣学高明，独观万事之表，缉熙先烈，无不仰遵。元降手诏，并依元丰、绍圣故事。当逐时条上，以禀睿训。虽元降手诏并依元丰、绍圣故事，终当以元丰为法。欲望寝罢提举敕令之名，以尽遵制扬功之美。」诏可，以「兼领」为名，同提举官准此。初以同知枢密院王襄同提举重修敕令，是日襄奏，以笔削润色，一禀圣裁，提举之名，所不敢当，故有「同兼领」之命。 
二十四日，臣僚言：「东南茶盐已尽(覆)[复]熙、丰旧法。缘熙、丰、绍圣以来，前后申明、续降不一，宜编次遵守，乞委官修类成书。」从之。 
十二月二十七日，详定一司敕令所奏：「奉圣旨编修禄秩，以元丰、大观式修定。今修成禄令、格等计三百二十一册。如得允当，乞冠以『政和』为名，雕印颁降，下本所先次施行。其旧法已系新书编载者更不行用外，今来经编载，及政和元年十二月十七日已后续降，自合遵守。」诏依。二年二月十三日，诏详定官乞不推恩外，删定官李良佐、周穗、李富国、周用中、周因、何天衢、何亮、戴该，检阅文字吴守仁、(禓)[杨]发各转一官。内选人比类施行。 
二十八日，郑居中奏：「《学法》一百三十卷，御笔裁成者列于卷首，乞冠以『政和新修』为名，仍乞付国子监颁降。」从之。 
二年二月一日，手诏：「朕躬览万几，讲求民瘼，作新宪度，孚于万邦。事之缺者悉已补完，法之弊者随即更革。熙、丰诏令，具在谟训，思与天下，共遵成宪。今货殖通阜，商旅贸迁，民物安堵，边隅绥静，中外经费颇以宽舒，持之岁年，其效必着。尚虑妨功害能之士、贪利希进之徒，乘间抵巇，妄意申陈，轻议增损，规毁其成。应今日已行法令，三省恪意遵守，无容妄有纷更。非窒碍而轻议改易者，(已)[以]违制论。仍令御史台觉察弹奏。」 
二十二日，诏：「详定重修敕令所官吏置局未久，趁办条敕，进呈了毕，委有勤劳。删定官各特转两官。选人改合入官，更转一官。使臣各转两官。内尹正特与转行遥郡一官外，一官许回受有官有服亲。供书使臣转一官，减三年磨勘。编修手分及承受下手分、点进使臣、知杂司手分各转一资，有官人转一官，仍各减三年磨勘。内差使臣借差，不隔磨勘。无官人有出职法者，内少五年以下人愿先次出职者听，少三年以下出职人仍与占射差遣一次，二年以下更循一资；五年以上候补至前行或职级日与先次出职；其未有名目人愿换大将、减三年磨勘者亦听。」 
二十八日，臣僚上言：「窃见详定一司敕令所参稽前宪令条，为万世之常法。朝廷尚虑修书之官未必能尽知天下土俗之所宜，与夫民情之所便，故书成之日，必下之逐路监司审覆可否，然后施行。为监司者往往志在观望，不复研究是非，审覆遂 
      
为文(旦)[具]臣愚欲乞诏诸路监司，今后审覆一司敕令格式，必选择本路通晓政事之官，同共究心参考。如能指摘差失，有可采择，即以为监司善最；或卤莽保明，及法行之后却有未尽未便，即乞量行黜责，庶几有以劝惩。」从之。 
九月十五日诏：「今年五月已后，应见行钞法洎茶盐法合传载者，大小纲目，具着为令。」以太师蔡京还冠宰司，图制国用，公藏私余，上下皆足，故有是诏。 
二十九日，尚书省言：拟立到《诸路州军分曹掾掾格目》共三十册。诏自来年正月一日奉行。 
十月二日，司空、尚书左仆射兼门下侍郎何执中等上表：「修成《 令格式》等一百三十八卷，并《看详》四百一十卷，共五百四十八册，已经节次进呈，依御笔修定。乞降敕命雕印颁行，仍依已降御笔，冠以《政和重修敕令格式》为名。」从之，仍自政和三年正月一日颁行。先是政和元年二月一日，诏以尚书左仆射何执中提举、同知枢密院事王襄同提举，至是上之。仍诏兼领官何执中、详定官李孝称、任良弼、承受官张僧佑、删定官刘宏、杜充、张焘、钱随、尚谕、杜严、刘寄各转两官。 
十一月十一日，臣僚言：「乞命有司类次诏书律令可以训民者为一书，与婚冠之礼先后颁焉。州县委官专掌，孟月属民而读之。」从之。
 刑法 宋会要辑稿 刑法一 格令三三：原作「二」，按前已有「格令二」今改。 
      
格令三三：原作「二」，按前已有「格令二」今改。
      
