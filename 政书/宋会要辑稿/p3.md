<!-- { "loadSidebar": true } -->
七月二十三日，宰臣蔡京等上更定神宗皇帝徽号曰体仁显道帝德王功英文烈武钦仁圣孝皇帝。是日，又(上增)[增上]哲宗皇帝徽号曰宪元继道显德定功钦文睿武齐圣昭孝皇帝。 
八月十一日，命中书侍郎赵挺之书神宗皇帝徽号宝文，尚书右丞吴居厚书哲宗皇帝徽号宝文。 
十一月二十三日，上诣文德殿，备礼奉更定神宗皇帝徽号册、宝授宰臣蔡京，上于太庙室。是日，又奉哲宗皇帝徽号册、宝授知枢密院蔡卞，上于太庙室。 
      
大观元年六月七日，内出手诏曰：「尊祖奉先，孝飨为大。僖祖皇帝积功累行，肇基王迹。覃及后嗣，抚有四海，尊隆庙佑，万世不祧。其徽号未足以显功垂后。可集官议定，于宗祀前备礼加上，以称严恭之意。」 
十二日，有旨加上僖祖文宪睿和皇帝谥号，共为一十六字。令三省、枢密院官、御史中丞、杂学士、太中大夫以上，与太常寺同共集议合增徽号。仍令礼官详具典礼以闻。 
二十四日，命宰臣蔡京撰册文并书，知枢密院事张康国书册、宝，翰林学士薛昂撰议文。又诏于宗祀大礼初致斋日，行发册、宝及上徽号之礼如故事。 
八月四日，宰臣蔡京等奏请上僖(宗)[祖]皇帝徽号曰立道肇基积德起功懿文宪武睿和至孝皇帝。 
九月二十五日，上诣文德殿，备礼奉徽号册、宝授蔡京，上于太庙室。 
政和三年正月十一日，内出手诏：「朕嗣承祖宗丕祚，惧德弗类，率时昭考。永惟熙宁、元丰盛德大业，述而明之，孚于四海。故自缵绪以来，循亲 惇叙之诏，而为之建两京敦宗之令；遵学校养士之法，而申之以乡举里选之政。追董正治官之志，制名定位，训迪文武之秩；绍均输裕国之制，懋迁有无，阜通山海之利。乘常平羡余，以惠养鳏寡，使民养生送死无憾。嗣开拓武功以柔远，辟牂柯、积石，列为郡县。一纪于兹，迄用有成。和足以广乐，富足以制礼。声名文物，于是大备。荷天之休，诸福之物毕至。锡以元圭，告成厥功。推原本始，实自我烈考施张弥纶，权(与)[舆]万事，以克用乂；亦惟我哲宗继志述事，克为先烈。顾朕何德以堪之!朕若稽古，《那》祀成汤，以衎烈祖；《维清》太平，以告文王。肆朕缵述，缉熙先烈，共成康功，永言孝思，不敢不告。可差官册告永裕、永恭陵。神宗尊谥比祖宗已各十六字，然不着稽古建立法度之意；哲宗遵制扬功，未能昭显。盖不足以慰在天之灵，垂示万世。其令群臣参议，加上神宗四字，改定哲宗旧谥以闻。俟将来冬祀飨庙，躬行奉上，以称朕功成不居、归美显亲之心。咨尔中外，其体至怀。」 
二月三日，命翰林学士张阁撰加上神宗皇帝徽号议文，翰林学士承旨白时中撰更定哲宗皇帝徽号议文。 
二十八日，命太师、鲁国公蔡京撰神宗皇帝、哲宗皇帝徽号册文并书，少师、太宰何执中书神宗皇帝徽号宝文，门下侍郎余深书哲宗皇帝徽号宝文。 
八月二十九日，太师、鲁国公蔡京等上加上神宗皇帝徽号曰体元显道法古立宪帝德王功英文烈武钦仁圣孝皇帝。是日又上更定哲宗皇帝徽号曰宪元继道世德扬功钦文睿武齐圣昭孝皇帝。 
      
十一月三日，文武侍从六参官以上、宗室正任刺史以上、禁军都虞候以上并服朝服，赴大庆殿立班。皇帝御殿，备礼奉神宗皇帝徽号册、宝，授于太师、鲁国公蔡京，奉哲宗皇帝徽号册、宝，授于少师、太宰何执中。京奉神宗册、宝于玉辂，执中奉哲宗册、宝于金辂，并诣太庙幄殿，权奉安以俟。四日，皇帝诣景灵宫行礼毕，赴太庙宿斋。五日，文武陪官各服朝祭服，入就位以俟。皇帝服衮冕，躬行奉上神宗皇帝册、宝于本室，又躬行奉上哲宗皇帝册、宝于本室。 
光尧皇帝绍兴三年四月十五日，礼部太常寺言：都堂请官集议，昭慈献烈皇后欲改定谥曰昭慈圣献皇后。诏恭依。 
二十四日，礼部太常寺言：「奉诏，昭慈献烈皇后改谥曰昭慈圣献。谨按《谥法》曰：通达先知曰圣，克嗣徽音曰圣。」诏恭用「克嗣徽音曰圣」，命翰林学士綦 礼撰。 
五月十二日，礼部太常寺言：「昭慈献烈皇后谥号，检照六家《谥法》，系君谥、后妃谥内通用该载。今来昭慈献烈皇后改谥昭慈圣献皇后，先申请开具通达先知曰圣，克嗣徽音曰圣。已有诏恭以『克嗣徽音曰圣』。合于君谥、后妃谥曰参照通用曰：疑当作「内」。。」诏宜恭以「备物成器曰圣」。 
六月二十一日，翰林学士綦崇礼上昭慈献烈皇后改谥曰昭慈圣献议。诏恭依。 
二十四日，太常寺言：「昭慈献烈皇后改谥昭慈圣献皇后，于温州太庙奉上册、宝，今参酌礼例修撰仪注。」诏依。 
二十九日，诏：昭慈圣献皇后改谥，命签书枢密院事徐俯撰谥册文，参知政事席益书谥册文，枢密都承旨赵子画书篆宝文，户部员外郎徐杞奉册、宝告庙，并命使发册、宝，起居郎、权中书舍人孙近读册文。 
七月六日，枢密都承旨赵子画言：「准敕差篆昭慈圣献皇后宝文，寻据文思院供，旧宝方二寸四分。欲以『昭慈圣献皇后之宝』八字为文，分寸仍旧。」从之。 
九月十四日，告庙。十五日，皇帝御常御殿，命开府仪同三司、信安郡王孟忠厚摄太尉，奉上册宝于庙室册：原脱，按《建炎以来系年要录》(下称《建炎要录》)卷六八云「上昭慈圣献皇后改谥册于温州太庙」，是有册也，据补。。 
十二月十三日，诏：昭慈圣献皇后改谥册、宝，命使发册，告迁，权安奉神御，迎奉至温州太庙，奉上册、宝，景灵宫安奉神御。礼毕，礼仪使已下并官吏等比拟除几筵例，各支银绢有差。 
七年二月十九日，三省言：「已议上徽宗圣文仁德显孝皇帝尊谥，所有惠恭皇后合易旧谥，礼部太常寺今讨论：窃闻周之文母，唐之文德，及东汉诸后，皆同帝谥。议者以为后无外事，法不专谥，故系于帝，以为称谓。国朝以来，列圣诸后悉遵此制。至于昭宪皇后，初谥『明宪』，后改曰『昭』，以从宣祖『昭武』之谥也。真宗皇帝五后初皆谥 
      
曰『庄』，后皆改『庄』曰『章』，以从真宗『章圣』之谥也。今徽宗皇帝已议上尊称曰圣文仁德显孝皇帝，宁德皇后已议尊称曰显肃皇后，伏请改惠恭皇后谥连『显』字，仍依故事集官议谥。」既而吏部尚书孙近等集议，易惠恭皇后谥曰显恭皇后。诏恭依。 
四月六日，太常少卿吴表臣言：「侍从官议上惠恭皇后改谥，俟敕下有司合行制造册、宝。检照昨加上神宗皇帝、哲宗皇帝谥号，系于政和三年冬祀大礼前一日皇帝行朝飨礼前躬行奉上。所(以)[有]将来奉上惠恭皇后改谥册、宝，合依加上神宗谥号礼例，将来大礼躬行奉上。」诏恭依。 
五月二十三日，命给事中胡世将撰谥议，参知政事张守撰册文，知枢密院沈与求书册文「求」字原缺，据《宋史》卷二一三《宰辅表》四补。，参知政事陈与义篆宝文。 
七月五日，给事中、兼直学士院胡世将上显恭皇后谥。诏恭依。 
九月二十一日，明堂前一日，奉册、宝上于庙室。 
十二年十一月四日，诏曰：「朕恭惟徽宗皇帝躬神明之德，有尧舜之仁。绍累圣之丕基，当四海之全盛，储靖渊默，体道穆清。盖垂拱优游于十闰之间，而功德度越于百王之上。逢时初否，弃屣若遗。暨讣驿之远来，举敷天而感痛。朕缵承大业，遭罹百难，力修邻国之和，亟致輴车之复。已卜会稽之地，权行陵寝之仪。先远告成，升祔云毕。顾徽号之莫称，在眇躬而惕然。虽藏用之神无得而名言，而显仁之迹可求于拟象。矧祖宗之明训，有追崇之旧章。宜扬显功，以垂来世。徽宗皇帝谥号见今六字，宜加十字，为十六字，如祖宗故事。令三省、枢密院、侍从、台谏以上同太常寺集议，仍令礼官详具典礼以闻。」 
      
十二月十二日，宰臣秦桧等请加上徽宗皇帝徽号曰体神合道骏烈逊功圣文仁德宪慈显孝皇帝。 
同日，礼部太常寺言：文思院修制奉上徽宗皇帝徽号册、宝，所有修制玉宝，合以「徽宗体神合道骏烈逊功圣文仁德宪慈显孝皇帝之宝」为文。诏依。 
同日，礼部太常寺言：「集议徽宗皇帝徽号，(讫)[乞]依礼例，奉上册宝使率行事官并百僚，诣徽宗皇帝本室奏请徽号，行礼。候降下议文，从本寺关太史局，选定日辰，取旨排办。行礼日，皇帝前后殿不视朝，百司作休务假。合差读奏请徽号议文官一员，系差史官充；奏告，光禄卿、奉礼郎、太祝、太官令各一员，差本寺官充。奉上册宝使并行事官宿斋于太庙斋坊，陪位官止至日趁赴。其行事奉册宝使、奉礼郎、太祝、太官令，并乞服祭服；读徽号议文官并应陪位百僚，并服常服立班。」诏读奏请徽号议文官以起居舍人程敦厚充，余并依。 
二十日，诏命宰臣秦桧撰上徽宗皇帝加上徽号册文。 
同日，礼部太常寺言：「奉上徽宗皇帝徽号用来年正月九日，皇帝御殿，命使发册、宝，行礼。俟修制册、宝毕，有司前一日进呈，请御书讫，降出，于所御殿设幄安奉。令入内〔内〕侍省依例差内侍三员，专一掌管进呈及请御书，并在幄宿卫主管。所有发册、宝日，依〔例〕，文武百僚陪〔位〕立班，不视事，作休务假。」从之。 
同日，诏签书枢密院事、兼权参知政事程克俊为奉册读册，中书令、户部尚书张澄为奉宝读宝，侍中、大理卿周三畏，大理少卿姜师中举册，秘书少监秦 、军器监刘才邵举宝，吏部侍郎魏良臣进接大圭，礼部侍郎王赏奏中严外办，中书舍人张扩御前奏中严外办，右谏议大夫罗汝楫礼仪使，前导皇帝行礼，祠部员外郎段拂奏解严，权太常少卿王师心御前奏解严，太常博士刘嵘赞引礼仪使。 
二十三日，礼部太常寺言：「奉上徽宗皇帝徽号册宝，奉册宝使合用本品车及卤簿仪仗，缘今来未备，欲乞服朝服，骑从至太庙。侍中、中书令、举宝官亦服朝服，骑从册宝至太庙幄次。其册宝下官并职掌授卫亲事官等依礼例并于册宝幄之侧宿卫。」从之。 
二十八日，合门言：「奉上徽宗皇帝徽号册宝，行礼合差合门官二员前导皇帝，一员奏中严等牌。」(言)[诏]以知合门事〔兼〕客省四方馆
      
事兼枢密副都承旨蓝公佐、知合门事兼客省四方馆事郑藻前导，知合门事兼客省四方馆事宋籛孙奏中严等牌。 
同日，御史台(诏)[言]：「奉徽宗皇帝徽号册宝毕，次日皇帝诣太庙行飨礼，其陪祠文臣百官合前十日受誓戒。欲乞应通直郎以上及行在见任承务郎以上职事官趁赴。所有太庙奏请议文并习仪，奏请皇帝致斋、发册宝等立班，亦乞用前项已受誓戒官。」从之。 
