<!-- { "loadSidebar": true } -->
二月一日，诏：「巡幸所至，令御营使司严切觉察，如有官员、将兵、人吏强占民间舍屋，辄夺商旅舟船，买物不还价直，及诸般骚扰等事，将上取旨，犯人重作施行。应干官司取索等事，不经三省、枢密院取旨行下事件，州县不得回报，亦不得应副。三省、六曹不得发白帖子勾唤人吏，须经官长印押勾追方许发。如违，官员勒停，吏人决配。仍出牓晓示。」 
四月三十日，诏：「比年以来，爵赏失实，名器寖轻，人不加劝。盖自童贯、谭稹之流统兵，乘时射利，预乞空名告 、宣札，任意书填，驯致今日，未能遽革，深属冒滥。可自今后应将帅、监司、守臣等，并不得陈乞空名告 、宣札。如系实有功人，即仰保明申奏，以凭推赏。虽大臣出使，亦当遵守。如违，重寘典宪。」 
五月二十三日，诏：「访闻行在诸军及越州内外，多有宰杀耕牛之人，可令御营使司出榜禁止，诸色人告捉，赏钱三百贯。犯人依军法，如系军兵，其本军统领官取旨施行。」十月十四日，诏知情买肉兴贩者徒二年，许人告，赏钱五十贯。绍兴元年九月二十九日，诏越州内外杀牛、知情买肉人并徒二年，配千里，立赏钱一百贯。十一月二十六日，诏左藏库支钱三百贯，于尚书省都门桩垛充赏，许诸色人告捉。如绍兴府内外捕盗兵官不切用心缉捕，并先勒停。仍令尚书省检坐指挥，出 
       
榜晓示。二年九月四日赦，五家结为一保，邻保知而不纠及主兵官失觉与同罪。三年二月六日，禁影带宰杀，妄以毙死投报，其赏格并如上条。五年二月二十五日，诏应杀官私牛罪一等，官司断罪不如法杖一百，其告获杀官私牛及私自杀者，每头赏钱三百贯。二十三年三月二十四日，以军器监丞黄然言，复申严条法禁止。二十八年十一月二十三日赦，禁农生牛犊创使纳钱者。 
六月八日，诏：「行在受纳米斛、钱帛仓库，今后须管两平交纳，不得大量升合，非理退剥，阻节骚扰。如违，许纳人经尚书省越诉，其合干官吏并科二年之罪。及许人告捉，每名支赏钱二百贯。仍令尚书省出榜晓示。」 
九日，尚书省言：「勘会三省、枢密院、六曹、百司人吏，自军兴以来，全无忌惮，请托受赇，弊端不可概举。除已差人密行觉察，如有漏泄朝廷未下有司政事差除之类，又受请托贿赂，私相看谒，六曹、百司等处因公事受乞钱物等事，即具姓名密报，送所司根勘，即依法施行。窃虑未知上件措置尚有抵犯，理合检会条法，申严晓告。」诏三省、枢密院、六曹令尚书省出榜，百司等处令六曹随所隶出牓，并于门首晓谕。是日进呈，令海巡八厢密行视(密)[察]，兼出榜晓谕。上曰：「人吏请托受赇，不可不革。然此风已久，须三令五申，使上下通知而不敢犯。恐一旦付之八厢，犯法者必众。」范宗尹曰：「更望训谕八厢，止 
       
为人吏，不可使及百姓。若行在百姓因此恐惧不安，则亦非便。」上曰：「不惟不及百姓，公人受赇固有可阔略者，如大程官送 告、宣札之类，各有所得，岂人吏受赇之比 朕当一一谕之。」 
十七日，合门言：「奉旨，近来臣僚为患在朝假，往往赴局治事及看谒，并无约束。自今后如在假辄赴局治事及看谒，令合门觉察弹奏取旨。内文臣令御史觉察弹奏。」诏臣僚为患在朝假，若不妨本职自合赴局治事外，余依已降指挥。 
二十三日，诏：「诸军统制官常切钤束，不得容纵军兵等带领无图百姓，挟持兵势，采打鱼蚌、莲荷、菱草，践踏苗稻及拆去笆篱、斫伐墓园桑竹等。如有违犯之人，并依强刈田苗已降指挥，立赏钱五百贯，许诸色人告捉。犯人并申解枢密院，重作施行。其统制官不切觉察，亦当重寘典宪。仍出牓禁约。」 
七月六日，诏闽粤商贾常载重货往山东，令广南、福建、两浙沿海守臣措置禁止。四年七月十九日，禁明越州、山东游民来〔往〕贩籴。绍兴二年三月九日，禁江浙之民贩米入京东，及贩易缣帛者，濒海巡捕官觉察止绝，告捕人赏钱三千贯，白身补承信郎，有官人取旨推恩，犯人并依军法。三年二月一日，禁贩箭簳往山东，其有透漏并元装发州县，当职官吏并流三千里，各不以〔去〕官、赦降原减。三年八月七日，诏应水陆兴贩出界，其知情负载及随舡售顾火儿，并徒二年罪。三年十月 
       
二日，禁客人以箬叶重龙及于茶篰中藏( )[筋]鳔漆货过淮，前往外界货卖，许人告捉，并行军法。所贩物充赏外，其当职官吏等并依客舡泛海往山东法，并流三千里，不以去官、赦降原减。每旬具申以闻。京西等路州县界首并依此。四年二月十九日，禁客人收买诸军春衣绢往伪界货卖，罪赏并依透漏( )[筋]鳔条法。五年五月十九日，以沿海人户五家结为一保，不许透漏舟舡出北界。如违，将所贩物货尽给充赏外，仍将应有家财田产并籍没入官，同保人减一等。六年六月二十一日，禁贩海金沙往伪界。十二年八月三日，禁客旅私贩茶货，私渡淮河，与北客私相博易。若纠合火伴，连财合本，或非连财合本而纠集同行之人数内自相告发者，与免本罪，其物货给告人。若同伴客人令本家人告发者，亦与免罪，减半给赏。仍比附获私茶盐法，令户部立定赏格。二十二年八月二十六日，禁泉州商人泛海私贩。上宣谕曰：「累有约束禁止私泛海商人，闻泉州界尚多有之，宜令沿海守臣常切禁止，无致生事。」 
九月十五日，臣僚言：「近年州县之吏赃贪颇众，望应官员犯入己赃，许人越诉。其监司守倅不即究治，并行黜责。」从之。 
十八日，进(皇)[呈]越州勘到岢岚军狂人王师昊怪妄惑众事，上曰：「必是狂荡，可只送邻州编管。朕大开言路， 、检院进状日关听览。言有可采，至命以官；言或不当，虽斥朕躬，朕 
       
亦置而不问。至于狂诞惑众，不免略须禁止。卿等可以此意晓谕士民。」 
绍兴元年三月十七日，诏：「诸州军依已降指挥，免行钱并罢，见系行人户更不作行户供应。见任官买卖并依市价，违者计赃，以自盗论，许人户越诉。监司所部州军，分明出榜晓谕，如有违戾，按(刻)[劾]闻奏。候边事宁息日，令户部取旨依旧法。」 
四月四日，诏令枢密院札下诸军统制，今后遇军兵出城打草，须差使臣部押，不得将人户田苗收刈。如或违犯，许人告捉，赏钱一百贯。其统兵将佐不切觉察，亦当重黜责。 
五月十四日，诏曰：「朕遭时艰难，盗贼蜂起，比分遣将帅，招来平荡，而民力久困，不可枝梧。访闻县令寅缘为奸，廉者取羡余，悦权贵，为进身之术；贪者充家，民无所聊，朕甚悯恻。虽累降指挥，州县不得非理科率，缘其间实因军期急切，有不得已合须索之物，窃虑州县假此声势，过数率敛，为害不细。仰自今后州县如有似此合科物色，须管明以印榜开坐实数于前，次具乡村户口若干，依等第每户合出若干，仍具一般印榜申监司，因出巡亲行按察，不得更似日前先多科其数，然后轻重出没。如违，官窜岭表，人吏决配。仍许民户越诉。」 
九月二十五日，诏福建路转运司不得赍牒下所部州县抑勒士民出备助军钱物，如违，仰提刑司觉察闻奏。以福州寄居陈义夫愿以人户一钱之产均出十钱以助军资，于是 
       
本路运司遣官赍牒谕下四州，知漳州綦崇礼言其事，故有是命。 
十月四日，诏：「已降指挥，令逐军自二月十三日后权住采斫。若阙少柴薪，申取指挥，给限于买到山内采斫。如擅出城斫柴，当依军法。将佐不钤束，重寘典宪外，今后诸军并三衙遇得朝廷指挥，许打柴军兵并令长官给号，差官部押。如无押号及虽有而采斫坟茔林木作过，许巡尉、乡保收捉，赴枢密院取旨，部押官重作行遣。」从臣僚请也。 
二年正月二十一日，枢密院言：「访闻日近有诸军使臣军兵等赶逐居民，强占屋宇，致人户不得安居。」诏令枢密院出榜禁止，如违犯之人，仰临安府收捉，申解赴枢密院，重作行遣。 
二月十一日，诏：「临安府居民多不畏谨火烛，虽已差殿前马步军司人兵救护，缘措置未严，致多攘夺财物，民甚苦之。可更令本府差定救护人兵，仍令逐司并临安府依东京例，各置新号并救火器具，俟扑灭实时点龊搜捡讫，方得放散。及仰临安府差缉捕使臣，立赏钱收捉遗火去处作贼之人。犯人并依前项指挥，其寄赃隐匿之家，许依已立日限陈首，仍与免罪给赏。」二年三月四日，诏：「临安府城内犯强盗及放火烧有人居止之室，并依开封府条法断罪。告捕人除依条推赏外，令所属具诣实闻奏，当复与推恩，仍令尚书省出榜。」二年三月二十八日，知临安府宋辉言：「日近有遗火去处，其犯人多是避 
       
罪走闪，根捉不获。乞每五家结为一保，互相觉察。逃亡军人及奸细盗贼停藏之家，仰同保人赴官陈告，特与免罪。仍今后人户有遗火去处，本保人先次收捉正犯人赴府，如正犯人走失，其同保人并一例科罪。」从之。二年十二月十二日，尚书省言：「临安府近来累经遗火，至焚烧官司舍屋，间有存在，皆是瓦屋。今措置朝天门以南除诸军营寨外，应官司舍屋旧用茅草搭盖者，限十日改造瓦屋，限满差官点检。」诏依，尚书省出榜晓谕。二年十二月三十日，诏行在榷货务火禁并行在省仓、草料场火禁，并依皇城法。三年十二月九日，诏：「临安府官司已改造瓦屋，开通瓦巷，各有专降指挥。今后如有违犯之人，依条根治，命官降一官，民户徒一年，当职官奉行灭裂，亦从降官行遣。」三年十二月十一日，殿中侍御史常同言：「乞委临安府守臣多方措置，于紧切地分专置防火司，立望火梯楼，多差人兵，广置器用，明立赏罚。」从之。三年十二月十七日，诏：「今后火发去处，委官及临安府当职官监辖军民，约度火势，远近拆截，不得乘时作过。其救火之兵，并不得带刀剑军器出寨，因而邀夺物色。又乘火之际，于相去远处寻求有力之家，用铁猫钩索于屋上钩定，商量乞觅钱物，稍不满意，即便拆拽。令临安府觉察犯人，计赃断罪，重者取旨。又因火发，有良民妻女人口迷路，为人诱引，知下落不肯收赎者，许 
       
赴尚书省陈诉。」七年十一月九日，进呈临安府火禁条约，放火者行军法，失火延烧数多者亦如之。上曰：「放火、失火，岂可同罪 大凡立法太重，往往不能行。」赵鼎曰：「失火延烧多者，止可将上取旨断遣。」上曰：「止于徒亦足矣，庶几可以必行。兼刑罚太重，非朝廷美事。」 
