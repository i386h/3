<!-- { "loadSidebar": true } -->
高宗建炎二年六月二十七日，诏福建路提刑司募少壮武勇枪杖手五千人，专一准备东南捕盗使唤。数内选取事艺高强众所推伏、或曾经调发有功之人，每百人差一名，部辖人先次借补进武校尉。若所部人一年别无过犯，委所属保明，特与补正所借名目。或别有立到功效，即随所立功优加爵赏。令逐路晓谕，所募人并不差往西北，仍令逐州知、通专一措置合用器甲，常切训练教习。合用钱粮，令提刑司立定则例，申尚书省。 
八月十一日，兵部尚书卢益言：「近制以田括丁，号为民兵，亦古乡兵之意。恐州县奉行或过当灭裂，乞差官分路按察。」诏令逐路提刑司按察，仍具训练招置次第申尚书省。 
十一月二十二日，南郊赦：「近立法，选择民兵备御盗贼，保护乡县，以安吾民。访闻州县有奉行失当，猾吏奸民并缘烦扰，仰逐路转运、提刑官躬诣所部，询察所行次第，尚有合行更易利便，速具条奏。若违戾初意，致有烦扰去处，即仰按(刻)[劾]以闻。」 
三年四月八日，赦：「应天下民庶，并许置弓弩。本家习学，以防外患。如有事艺高强，许于所在州县自陈，委长吏审验人材，解发赴御营使司审议推恩。」 
六月六日，诏：「池州招枪杖手及忠义敢勇一万人，充控扼守御。内破用使臣，日支食钱四百文，米三升，钱粮并从朝廷应付。」从知州袁植请也。 
闰八月十日，御营使司 
      
参议官柳约言：「今(修)[条]画土豪召募民兵，沿江把隘，自备钱粮、器甲，二百五十人承信郎，四百人承节郎，七百人保义郎。土豪召募民兵，官给钱粮、器甲，五百人进义副尉，七百人进武副尉，一千人承信郎。以上并先与补授，如有逃亡作过等人，不及数，即计数多少具数申朝廷，依法行遣。若所部人兵立到功效，并依军功推赏。」从之。 
四年正月一日，知温州卢知原言：「本州岛召集土豪民兵，别无激劝，乞给降空名官告、度牒。」诏令礼部给降度牒三百道。 
二月十二日，诏今后召募乡兵土豪，专委守臣召募。以臣僚言：「近朝廷以兵不足而起乡兵防江，又虑武艺未精，从而募土豪胆勇。殊不知土豪胆勇，是亦乡兵也。或者置司自行募召，差守他郡，非也。募土豪当责守令，不必监(守)[司]。盖守令近而亲，劝以利害，必欣然而从，以其守乡邦故也。监司远而 ，虽多方诱之，未必从，以其未知所向也。乞召募土豪、胆勇，必责守臣，使各守乡井。」故有是诏。 
七月十九日，臣僚言：「浙江、福建土豪等既立寨栅，团结枪杖手及民兵，内则恐迫县道应副钱粮，外则骚扰百姓，要求犒设，无所不至。盖缘州县失守，监司不曾巡按。」诏：「令逐路提点刑狱与提举茶盐官斟量紧慢，分定州县巡按，笃责措置。如不亲临，当重置典宪。仍州委通判、县委知令，火急措置。其募充甲头、寨长，所差官候过防秋，别无 虞，令束所部民兵、枪杖手 
      
不曾作过，即具保奏，特与推恩。若稍有透漏违犯，及官吏用情，抑配不均，并当重作施行。各具相度到险隘置寨去处，令提点刑狱、提举茶盐官具以分定州县，画图贴说以闻。」 
八月九日，诏：「诸路州县，应水陆控扼，合行把隘去处，委守臣、知县召募土豪，招集乡兵，捍御把隘。如能自备钱粮、器甲，招到委可使唤兵及三百人，把隘二十日以上，其首领仰所属州军开具召募人数，把隘日分，保明奏闻，当议参酌，各随人数、日分多寡等第补授官资。内有立到奇功、忠义显著之人，即优加旌赏。其把隘土豪乡兵，并仰先期籍定姓名、人数。如遇警急，即赴隘所防托。仍仰所属州县，选择清强官躬亲前去隘所部辖。即不得以把隘及办验奸细为名，将官员、商贾一例妄行阻当骚扰。如违，并依军法施行。仍多出文榜于隘所并州县，分明晓示。」以知越州陈君锡言：「乞将陆地把隘土豪正副首领，从朝廷比类前项申明，立定把隘日限及召募人数，量其费用，随数多寡，立为赏格。委自诸州守臣召募有能于冲要处结集民兵、出备粮食、置办土俗器仗者，候见结定人数，令守臣选官前去点检。见得所部人数委可使唤，器仗足备，即从本州岛一面依朝廷立定合该官资，先次给与公据照证。候过防秋，保守无虞，具奏正行补授。若或别有立到奇功之人，即乞优异推恩。」故有是诏。其后有旨，令诸州将昨来土豪实
      
曾立功之人，勘验诣实，保明申奏，(尝)[当]议参酌推赏。仍分明出榜告谕。若今来防秋，或敢报怨复雠、劫掠作过，并许相容隐人并奴仆、同伴告首，特与推赏；犯人遣兵剿戮，定不招抚。 
九月一日，诏：「今后并仰所属州军，将实有劳 官员、乡兵、土豪，如因金贼立功，即保明申本路安抚司，或缘盗有劳，即申本路提刑司。并令逐司核实保明，闻奏推恩。」 
十月，承侍郎徐端礼言承侍郎：按宋代无此官名，疑为「承事郎」之误。：「自军兴以来，东南州县纠率乡兵，捍御盗贼，官司无一毫之费，若非激赏，难以劝功。欲将应乡社守隘防托去处，每乡首领限以名数，从州县出给文凭，与免身役。候有劳绩显著之人，次第保明，申朝廷量加爵赏。」从之。 
十一月二十六日，诏应诸路召募到土豪、乡兵，各听本州岛县守、令节制。 
绍兴五年五月十二日，秘书省正字李弥正言：「见存西北之兵，岁久销减，乞令州郡募东南民兵教习，以壮国威，御盗贼。万一朝廷有警，亦可募以调发。」上曰：「朕自知南兵可用，向有五百人皆平江府人，在张浚军中浚：原作「俊」；中：原作「人」。并据《建炎要录》卷八九改。，往往率先犯阵。其不可用者，但未教习耳。」 
六月二十七日，福建路安抚司言：「臣僚乞将福建系籍枪杖手人悉行蠲放。本司相度福建漳、泉、南剑、汀州、兴化、邵武军逐州，熙宁年间，因南剑州将乐县枪杖手廖承禹等捕获强盗贼吴笋等，系提刑司奏，准朝旨选(栋)[拣]，籍定姓名。今已五十余年，元有武艺强壮之人，皆已老病，虚系 
      
名籍，遇有盗贼，并是临时呼集游手之徒充数。今乞依臣僚陈请，委实利便。」从之。 
六年十二月四日，荆湖南路转运司言：「湖南武冈军管下有绥宁、临冈县。创置之时，于武冈、邵阳轮差乡户作弩手名目，远戍于彼。今欲依臣僚上言罢雇外，乞就本军量差军兵前(法)[去]沿边二十一县寨，分番防拓使唤。」从之。先是，三年八月十七日，臣僚言：「武冈军管下三县，除依郭武冈尚存外，有绥宁、临冈两处，旧来强名为县及寨者，尽为徭人所有。往者创置之时，于武冈、邵阳两县轮差乡户作弩手名目，远戍于彼，及供役使。今既无县寨之实，而弩手之名尚存，都头、队长及逐处胥隶，常执文引往来于两县之间，追呼骚扰，岁取其直，每名不下二三千，人民怨嗟，为害甚大。望委本路监司详究利害，及更革之方，条具以闻。」诏令本路监司同共相度经久可行利害，具状申尚书省。至是上言。 
二十六日，荆湖北路经略安抚司言：「湖北路澧、辰、沅、靖州并系接连蛮徭溪洞，昨营田四州，共招置弓弩手九千九百一十人共：原作「其」，据《建炎要录》卷一○七改。，已见就绪。散居边境，教习武艺，弹压蛮夷，并不请官中钱粮。平常无事，耕作自赡，若(与)[遇]缓急，勾集使唤，极有便利。止(有)[因]靖康元年内全军调发，应援河东陷没，又遭兵火，遂致死亡阙额数多。今若尽行省汰，缘澧、辰、沅、靖州并无正兵防守，窃虑引惹蛮夷观望，别致生事。欲将前项四州刀弩手元额，并权 
      
行裁减，立三千五百人为额：内澧州五百人，辰州一千人，沅州一千五百人，靖州五百人，依条责委知、通提举，先将堪好田土标拨，措置招填，训练弹压。仍候招补足数，从本司别行相度，以元申增添补。所有减下人额空闲地土，并乞召人承佃，出租课，补助岁计，委于本路边防、财计两便。」从之。先是，知鼎州张觷言：「湖北路鼎、澧、辰、沅、靖州并系接连蛮徭溪洞去处，祖宗以来，各有排置刀弩手，最为得力。比缘多事之际，例皆阙额。」诏令本路帅臣同觷将阙额人数参酌旧额，合与不合裁减，如(合)[何]招填可以敷额，并新旧营刀弩手若给回田土，如何标拨、若干数目。仍先多方招填，仍限一月，条(其)[具]边防经久可行利便闻奏。」至是上言。 
八年三月二十六日，知扬州折彦质言折：原作「析」，据《建炎要录》卷一一八改。又，「知扬州」，《建炎要录》卷一○七作「知福州」，未详孰是。：「诸州起发弓弩手，先行拨回。」宰臣得旨，呼杨沂中到堂商量，欲朝廷应副钱物，招收填阙，可以久长使用。诸州弓弩手，欲节次遣还之。上曰：「甚好。」 
二十七年九月二十五日，广(西)[南]西路经略安抚、转运、提刑司言：「宜州不系团结土丁，每年见纳身丁米。缘与团结土丁一例，轮流差在沿边守戍，合依团结土丁体例免纳。」从之。 
三十一年九月十二日三十一年：原作「二十一年」，据《建炎要录》卷一九二改。，(准)淮南运副杨杭言杭：《建炎要录》卷一九二作「抗」，未详孰是。：「高邮军创复之初邮：原作「陲」，据《建炎要录》卷一九二改。，钱粮阙乏，无力招置马兵防捍。有主管官秉义郎陈顺、忠训郎车定方二人，各于本军界纠集团练到义兵，内陈顺六百余人，车定方三百余人。自 
      
备器仗旗号钱粮，更不支破官中请给。其纠集到人，并是东北强壮义勇、堪披带之人，皆有老小，缓急可以守御使唤。委见陈顺、车定方忠义可嘉。」诏：陈顺特与转一官，车定方减三年磨勘。 
十一月二十七日，枢密院言：「严州起发方文燧部押到义兵三百余人，已送忠锐第五将张耘，常切教阅。」诏令听张耘节制。 
孝宗隆兴元年八月二日，诏广西经略安抚司，先次将土丁输竹木上籍，州县官科需，部辖人掊 ，堡寨官取结，并日下严行禁绝。 
