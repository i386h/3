<!-- { "loadSidebar": true } -->
十一月二十四日，检鼓院言：「本院收接进文字，职务至重，其人吏虑恐因漏泄传播于外，及非理抑退，不为收接。今后遇有投进实封文字，辄盗拆窥泄传报，事干(几)[机]密重害者流二千里，非重害者徒三年，终事无害者杖一百。非理退所进文字，亦从杖一百断罪。其因而乞取钱物者，依监临主司受财科罪。」从之。 
淳熙三年七月十三日，约束书铺进状。既而执政言：「诸色人进状欣理不实，自有条法。近来书铺止是要求钱物，更不照应条法，理宜约束。」上曰：「书铺家崇饰虚词，妄写进状，累有约束。不若行遣一二人，自然知畏。可令刑部检坐条法行下，检、鼓院出榜晓谕。」 
四年九月十七日，令两院照应格目收接论诉。既而臣僚言：「检、鼓两院，其建官之意虽均，而所掌之事则异。比年(寝)[寖]有违戾，交互收接，至于论诉不平、陈乞恩赏之类。乞检坐条法，申严行下两院，照应格目，常(均)[切]遵守。如有违戾，罚在必行。」从之。 
十三年十二月 
      
九日，诏：「登闻检、鼓院书写人各减一人，看管剩员各减一人。」以(农)[司]农少卿吴燠议减冗食，下敕令所裁定，故有是命。 
淳熙十六年七月三日，监登闻检院黄灏言：「窃见四方婚田之讼，经检、鼓院投进，行下有司，所宜即为予决。今乃多有经历岁月，再三陈诉，迹涉烦黩，或事非冤枉者。乞令有司立为定式，应今后降出进状，自所属省部行下所委官司，所委官司行下州县索案。及州县将案申上，各限若干日。其案牍亦各随多寡立限，使之看定。如有稽违，并令所属省部检察，按劾以闻。嚚讼之人所诉无理，尘紊天听，扰害善良，亦当行下科断。如此则进状施行，事加严重，于体甚便。」从之。 
庆元三年十月二日，司农卿、兼知临安府赵师言：「祖宗置检、鼓二院，实古昔立谏鼓、嘉石之遗意。迩岁以来，顽狠之人公然腾越，至有事属细微，巧词饰说，一经所属，不待施行，遽投检鼓，或径伏阙，或邀车驾陈诉。匪独轻法嫚令、亵渎不恭，复有事涉虚妄，惧其章露，故欲挠蔑有司。检、鼓二院自有明载条令，盖谓经从次第所行失当及无所施行，方许投匦进状。仍着令，诸进〔状〕令诣鼓院，次检院。如所行非理抑退，许连所判审状，邀车驾陈诉。国家下情之通，可谓委曲(许)[详]尽。今乃无所忌惮，违戾日甚。乞下检、鼓院，继今遇词诉，虽经由州郡、监司、台部、朝省，已为受理而未予夺当否，或已结绝而无给到断由者，不得收接。其有辄伏阙及妄邀车驾陈诉之人，并从临安府照条科罪，所诉事不理。仍令刑部申严累降诏旨并前后所定条法，俾诸路提刑司遍牒郡县，使人通知。」从之。 
同日，大理卿陈倚言：「棘寺近奉御宝封下进状，理诉婚田等事一十六件，皆是监司州县自可理断者。其间有不曾次第经由官司，或虽曾经由，不候与夺，及有已经官司定断，自知无理，辄敢越望天庭，进状妄诉，于贴黄上旨定乞送大理寺，显是全无忌惮。今后应有进状诉事，乞从自来体例，先次降付尚书省，量度轻重，合与不合送司，取旨施行。」从之。 
五年正月二十九日，谏议大夫陈自强〔言〕：「自备数谏列，检、鼓二院虽在所隶，然不过日知投进名件。至于陈诉之曲直、施行之始末、理断之当否，曾不预闻，有隶局之名，而无审究之实，甚非责任之本意。欲望明诏大臣，今后朝廷遇有施行进状事件，即札下谏院照会，俾得以随事稽考。若所送官司理断之不当，结绝之淹延，并许劾奏，以行责罚。或进状人所诉虚妄，亦坐以上书诈冒不实之罪。庶几检、鼓二院不为虚设，而臣之职守亦不为虚领矣。并乞循旧制，应进状诉事人并于状前画一开坐经由官司、结绝次第，仍令保人于状内甘立虚妄罪罚，虽无断由，听与投进。如是则冤民得以伸雪，而嚚讼亦不至于渎闻。」从之。 
      
开禧三年十二月二十六日，臣僚言：「国朝因唐旧制置检匦，以通下情。天圣七年，仁宗皇帝颁降诏旨，凡有指陈军国大事、朝政得失、大段冤枉累经诉理未获辩明，并许投进。干道四年，孝宗皇帝备举天圣诏文，给黄榜下登闻检院晓谕。近年以来，上书进状者日益稀少，权臣畏人议己，沮抑下情，不令上达。今日朝廷清明，大开言路，乞检照孝宗皇帝典故，令三省给降黄榜付登闻检院晓谕士庶，凡军国大事、朝政得失及事属冤抑者，并许上书投进，本院官吏不得沮遏。如所言可行，即与施行；如不可行，亦与容纳，庶几下情皆得上达，亦可以为更化之助。」从之。 
嘉定三年十一月一日，臣僚言：「比来进状全无(犯)[纪]律，皆不候所属官司结绝，或雇倩代名，或隐下情节，以脱行遣，或恃此以凌轹承行官司，因求脱免。至若卑贱豪右之家，下及寺院，亦用管干姓名，率然进状。乞下检院院：原衍一「院」字，今删。，自今遇有进状，须本家合为状首人，并以次知首尾家属，方许陈理，即不许管干人出名。庶几法不废于上，情可遍于下。」从之。 
十六年九月十二日，臣僚言：「周设路鼓，立肺石，以达穷民。凡惸独老幼之情，无日不彻于下。国家检、鼓二院，实周制也。生民之休戚，军国之利病，函封腾之，曾不崇朝，遂登睿览。其视君门万里，如在咫尺。二院隶于谏院，进(收)[状]之见于施行者，尚书札下谏院，使知清朝无壅之意，德惠优渥，可谓极矣。然愚民之狃顽亡赖者，第知欲快一己之私忿，不知仰渎九重之至尊，有事理情法之不可行者，投进之词源源不已，何其敢尔不惮烦也。乞行下检、鼓院，应干进状，并遵旧制，必先经鼓院，次经检院，两院互相关会。投进至三者，分明开说系第三状，俾从省部详与看详。如情法未协者，令所属亟行改断；如元断已当，初无可改者，即行告示。今后不许妄有进状或辄敢伏门，其有违者，酌情施行。庶几既可伸小民之冤，复可为健讼之警。」从之。
 职官 宋会要辑稿 职官三 登闻院鼓 
      
登闻院鼓
【宋会要】
鼓在宣德门南街西廊，院在门西之北廊。旧(日)[曰]鼓司，景德四年改。掌诸上封，受而进之，以达万人之情状。判院官二人，以朝官充。监鼓内侍二人，令史二人。凡文武臣僚合门无例通进文字，并先经登闻鼓院进状。未经鼓院者，检院不得收接。建炎元年，因旧制置局于阙门之前。《山堂考索》：高宗即位于南京，召李纲为宰相。纲奏曰：「人主莫大于兼听广视，使下情得以上通。今艰难之际，四方休戚利害日欲上闻，而(仕)[士]民之愿效其智虑者尤多。而检、鼓院犹未(宜)[置]，恐非所以通下情而急先务也。」遂置登闻检院、鼓院于行在便门外。三年，专隶谏院。
 职官 宋会要辑稿 职官三 诉理所 
      
诉理所
【宋会要】
      
哲宗元佑元年闰二月四日，三省言：「元丰八年三月六日赦恩已前命官、诸色人被罪，今来进状诉理，据案已依格法。虑其间有情可矜恕，或事涉冤抑，合从宽减者，欲委官看详闻奏。」诏御史中丞刘挚、右谏议大夫孙觉看详以闻。 
二月十四日，管勾看详诉理所言：「看详进状诉理人不若立定期限，窃虑无以结绝。欲乞应熙宁元年正月已后至元丰八年三月六日赦前命官、诸色人被罪合行诉理，并自降今来指挥日与限半年进状，先从有司依法定夺。如内有不该雪除，及事理有所未尽者，送本所看详。」从之。 
八月六日，右正言王觌言：「臣伏见今年闰二月五日 节文，勘会元丰八年三月六日赦恩已前命官、诸色人被罪，今来进状诉理，据案已依格法。虑其间有情可矜恕，或事涉冤抑，合从宽减者，委官看详奏闻。并今年三月十五日 节文，赦前命官、诸色人被罪合行诉理，限半年进状。臣窃闻自有上件朝旨，置局以来，凡有情可矜恕、事涉冤抑，获申雪者甚 
      
多。中外人情既知朝廷哀矜冤抑，故见今陈诉者未已。而旦夕半年之限将满，窃恐疏远衔冤之人闻诏后时，未及自陈者尚众。臣欲乞指挥下诉理所，更与宽展日限，庶几衔冤之人皆得洗雪，可以推宽圣恩，感召和气。」贴黄称：「检会元丰公式令，诸赦书许官员诉雪过犯。自降赦日二年外投状者，不得受接。即是常赦许官员诉理，刑部犹限二年。若该元丰八年三月六日赦恩者，刑部自须至来年三月六日(赦恩者刑部)方不接状。所有今来诉理所日限诉理所：原作「理诉所」，今改正。，欲乞依前项令文，展至元佑二年三月五日终。如此则凡经刑部定夺，不该雪除者，诉理所皆详看施行诉理所：原作「理诉所」，今改正。。」诏展诉理所日限至元佑二年三月五日终。 
元符元年三月十四日，诏：「熙宁元年正月以后至元丰八年三月六日赦前命官、诸色人被罪合行诉理，并限半年进状，先从有司依法定夺。如内该有雪诉，及事理有所未尽者，送管勾看详诉理所。」 
六月二十五日，御史中丞安惇言：「伏思神宗
皇帝励精图治，明审庶狱，天下莫不知之。而元佑之初，陛下未亲政事，奸臣乘时议置诉理所，凡得罪于元丰之间者咸为雪除，归怨先朝，收恩(思)[私]室，傥出奸意，不可不行改正。欲乞朝廷委官将前元佑中诉理所公案看详，如合改正，即乞申明得罪之意，复依元断施行。」诏蹇序辰、安惇看详。内元状陈述及诉理语言于先朝不顺者，具职位、姓名以闻。 
三年 
      
三月十七日，诏以朝散大夫、中书舍人张商英为龙图阁待制，复降授朝奉大夫、权刑部侍郎周之道为朝散大夫，降授朝请郎门令为朝奉大夫，降授通直郎马璟为奉职郎，勒停人竹璟为承事〔郎〕，朝散郎致仕王迭落致仕。皆坐元佑诉理语言贬降，至是经恩牵叙故也。 
九月二日，诏勒停人陈郛为朝奉大夫，朱光裔为朝散郎，苏嘉为朝奉郎，吴俦为承议郎。以元佑诉理获罪，今复其(言)[官]故也。《国朝中兴干道会要》无此门。
