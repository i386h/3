<!-- { "loadSidebar": true } -->
十一年九月二十九日，诏：「诸路州军犯盗等人间有意欲报雠及受吏人教唆，妄将本处富室上户及沿海有船之家以停藏资给之类攀引追逮，州县不审是否，便行捕治。及所在巡尉弓兵、商税场务以搜检铜钱为名，辄将船户舟中所需之具指为军器，欺诈钱物，致使无辜之人枉被追扰。令诸路提刑司及沿海帅臣、制置司各约束所部州县，常切禁止。如有违戾，觉察以闻。仍出榜晓谕。」 
十二年三月八日，右正言蒋继周言：「今蕃乐有名《渤海乐》者盛行于世，都人多肆习之，往往流传宫禁，乞行禁戢。」从之。 
二十五日，前发遣筠州赵谧言：「湖外风俗，用人祭鬼，每以小儿、妇女生剔眼目，截取耳鼻，埋之陷 ，沃以沸汤，麋烂饥肤，靡所不至。盖缘贩弄生口之人偷窃小儿、妇女，贩入湖之南北，贪取厚利。乞行下诸路州军，应兴贩生口入湖南北者，严立赏罚。委自监司、守臣专责巡尉，如能捉获此类强盗，与之酬赏。」从之。 
二十八日，诏：「内外诸军兵将官赴枢密院审察，其官司诸色人往往巧作名色，乞觅欺诈。自今许诸色人指名赴枢密院陈告，将犯人送所属根勘，重作施行。其告人每一名支赏钱三百贯。事理重者取旨，特与转官资。仍出牓晓谕。」 
七月二日，右正言蒋继周言：「乞明诏诸军将佐，于屯驻去处自今后并不许私置田宅、房廊、质库、邸店及私自兴贩营运。」从之。 
八月二十九日，诏殿前司行下韶州屯驻摧锋军，严行禁止军中回易，将见科敷钱物日下除(于)[放]。仍仰广东经略、提刑司取见营运科抑名色及除放过钱数，开具申枢密院。日后帅臣、监司如失觉察，并行责罚。从知英州许从龙请也。 
九月二十三日，诏：「应被差郊祀景灵宫、太庙行事等官，如敢仍前托故避免、申乞改差之人，委台谏密切觉察，具名弹奏，取旨施行。」 
十月二日，诏淮南东路帅、宪司差使臣二员，专一(机)[讥]察楚州北神镇私渡，仍令系衔。如失觉察，仰逐司按治。 
十一月二十二日南郊赦：「在法，病人无缌麻以上亲同居者，厢耆报所属官为医治。访闻比来店舍、寺观遇有病患，避免看视，闻官赶逐出外，及道路暴病之人，店户不令安泊，风雨暴露，往往致毙。可令州县委官检察，依条医治，仍加存恤，及出榜乡村晓谕。」十五年明堂赦同。 
同日南郊赦：「州县间有将人户计口抑负食盐，严限催钱，过于常赋，深山僻远无得免者。稍有违限，便行追断号令。可令提举司觉察禁戢，如有违戾，按劾施行。」十五年明堂赦同。 
同日赦：「官司辄立茶盐铺，虚给帖子，均科人户，勒令赍钱赴铺缴纳，未尝 
       
支给茶盐，显是违法科抑。仰提举司及诸州主管官严行禁戢，仍许人户越诉。」十五年明堂赦同。 
同日赦：「州县酒坊多就人户赊籴米麦，不支价钱，即将酸黄酒 价折还，或因节朔、吉凶、修造之类，抑勒酤卖，监系追纳官钱，显属骚扰。可令监司常切觉察，如有违戾去处，按劾以闻，仍许人户越诉。」十五年明堂赦同。 
同日赦：「州县以权势亲戚过往干托，辄于乡村差借人夫，显属违法。仰监司常切觉察，按劾以闻，仍许人户越诉。」十五年明堂赦同。 
同日赦：「人户折帛钱，已降指挥，听以钱、会中半输纳。访闻州县间有抑纳银两，重困民力，可令监司觉察按劾。」十五年明堂赦同。 
十一月十一日，兵部勘会：「擅入溪洞及典买田产与夷人，断罪、告赏非不严备，盖缘当职官吏奉行不虔，致有臣僚陈请。」诏令广西帅司约束逐州，遵依见行条法，常切严行禁止，今后如有违戾，仰本司将当职官吏按劾施行。 
十四年正月二十三日，新知秀州赵亮夫奏：「所在州县有神祠去处，每岁秋成丰稔，多用器械之属前后导引。乞申严条令，行下诸路州军，告谕民间，应有所藏迎神兵器，立限出首，赴官交纳，许以木锡代用。」从之。 
十五年正月二十日，诏：「近闻不逞之徒撰造无根之语，名曰小报，转播中外，骇惑听闻。今后除进奏院合行关报已施行事外，如有似此之人，当重决配。其所受小报官吏，取旨施行。令临安府常切觉察，御史台弹劾。」 
五月二十九日，知南安军赵不 言：「乞令江西守令遇有祈祷，只许用香花鼓乐迎神，不得辄持兵器。」诏令诸司常切觉察禁戢，毋致违戾。 
十二月五日，臣僚言：「日来都城之内，士庶尽持青伞。始时不过二三尺，今乃悉是重檐巨盖。又帅臣、监司、通判出入，随轿皆有乘马胥吏，稍遇晴热，例使人持黑油伞遮日，多至三五十柄，见者叹骇，谓驾后亦不如此，非所以尊崇辇毂，观示四方。乞下有司严行禁戢。」从之。以上《孝宗会要》。 
淳熙十六年二月四日登极赦：「私放军债及质买所辖请给、赏赐，前后约束甚严，尚虑有力之人依前牟利侵 ，致使军士不能赡家，可令主帅严行觉察，将见欠债负并行除放。访闻诸军回易市帛等物，赊与官兵，重搭息钱，却于请给内过数除 ，及辄差请受最多人掌管库务、店肆，稍有亏欠，勒令陪偿。又有见占私役、科摊造作及买工之类，弊幸不一，致令军士贫乏。前后约束虽已严切，深虑未能尽革，仰主帅严行禁戢，将见欠本军钱物并行除放。尚有违戾，在内委御史台、在外委总领所觉察以闻，重寘典宪。」 
七日，礼、刑部言：「将来遇丁卯皇帝本命日，依例合禁屠宰、禁刑。」从之。 
五月十一日，前权发遣洋州王知新言：「窃见本州岛真符县沿边所置关隘，皆高山峻岭， 
       
林木参天，虎豹熊罴，不通人行，自可以限隔。自辛巳岁(比)[以]来，归正之人将关外空闲山地给令耕种，今已三十年，生子生孙，蕃息甚众，尽是斫伐林木，为刀耕火种之事。一二年间，地力稍退，又复别斫一山。兼又皆射猎，故于深山穷谷持弓挟矢，探虎豹之穴。又将林木蓊翳之处开踏成路，采取漆蜡，以为养生之具。如此一年复一年，林木渐稀，则关隘不足恃矣。或有奸细巘伏于关外，去州县极边，官司无缘得知，如此则叛亡难禁，奸细不防矣。」诏令四川制置司行下沿边州郡，将应有林木关隘去处措置严切禁戢，毋致采斫。 
十六日，户部郎中丰谊言：「沿江并海深水取鱼之处，乞许令众户舟楫往来，从便渔业，勿有所问，不得容令巨室妄作指占，仍旧勒取租钱。虽昔系耕种之地坍落，今为深水，亦不在占据之限。豪强尚敢违戾，州县傥或纵容，即许人户越诉，择其首倡，重作惩戒。」从之。 
闰五月二十日，诏：「今后有私撰小报，唱说事端，许人告首，赏钱三百贯文，犯人编管五百里。」 
六月五日，诏谕前不曾差人往榷场并海外去处收买物货，深虑或有假作名色，夹带铜钱、银两过界。仰沿边官司密切讥察，如有似此之人，先次拘管，实时具奏听旨。」 
七月三日，诏镇江、建康都统制司严行约束，今后修城军人并搬运砖灰等人将带铜钱至沿边诸州，或因事败露，其统兵官或管押将副、使臣等，并仰逐州取会名衔，具申朝廷取旨施行。如州郡或行容庇，一例行遣。以臣僚言：「楚州修筑城壁，镇江万兵往来更替，并随行亲属装载船只，因而藏匿铜钱过江。又本军与建康军中津发砖灰官船动以百计，经从扬州、高邮管下乃至楚州，逐处虽行禁戢，势力不加，谁敢向迩 兼闻近来军人结党，递相堤防，负钱于前，持擿于后，间有掩捕，公然抢夺，虽死不顾。乞行禁止。」故有是诏。 
十一月二十五日，诏福建路监司严戒州县，如有盗贼、紧急，不得辄于数里之外起动保甲，役使农民。有或违戾，特许越诉，必寘典宪。以右正言黄抡请也。 
绍熙元年三月八日，诏建宁府将书坊日前违禁雕卖策试文字日下尽行毁板，仍立赏格，许人陈告。有敢似前冒犯，断在必行；官吏失察，一例坐罪。其余州郡无得妄用公帑刊行私书，疑误后学，犯者必罚无赦。从起居郎诸葛廷瑞请也。 
四月十七日，诏临安府今后江上客人贩到柴薪，不得侵近居民屋舍，仍旧于塘岸宽阔处或沙地上垛放，常切检举约束。 
二年二月二十五日，诏盱眙、安丰军每遇客旅过淮博易，差官检视，不许差归正归朝人。 
三月十七日，侍御史林大中言：「近有造匿名诗嘲讪宰相、学官及枢臣、侍从者，乞申严法禁，有犯毋贷。」诏本府多出文牓晓谕，如有捉获 
       
之人，送狱根勘，重作施行。 
六月十一日，臣僚言：「长官曹属相遇于涂，自有定制，今也不问别曹异局，必揭帘相揖，甚则并舆相语，有骇观瞻，识者以谓避遇之制废矣。至于夜集众以讽诵梵文，立社首以掠民财，假巫祝以诳惑庶众，兴妖祠以张皇祸福，其在明时，皆所当禁。乞谨饬有司，申严厥令，一或有犯，必加以罪。」从之。 
十二日，臣僚言：「沿边无赖之民渡淮行劫，杀人放火，踪迹败露则复窜淮南。有司究治，乃比附亡叛归本所，减二等坐之。今淮北作劫而复归淮南，正以淮之南作窠穴耳。乞明诏有司，申严行下沿边州郡，出榜晓谕，一季之后作过徒伴供通赃证分明者，并照现行条法。罪不致死，合从宽贷，亦乞照应已降指挥，分配屯驻军施行。」从之。 
十月四日，湖南提刑孙逢吉言：「近年以来，为守令者不修其官，以待考察，往往崇饰虚伪，撰造政绩，或葺一亭舍，或疏一陂渠，或于常费薄有所蠲，或于旧弊微有所革。自职事而言，皆其所当(违)[为]者，而刊刻碑记，张大其事，绘画图册，表闻于朝，甚者摹印装褾， 纳中外。至于分配坊市，建立生祠，阴讽士民借留再任，其间饷遗请托，何所不有!监司在远，难尽察知，盖有误以其姓名登彻天听者矣。此诞谩诈巧之大者，诚不可不禁遏也。」诏检坐建祠、立碑、举留条制，申严行下。 
四年六月十九日，臣僚言：「朝廷大臣之奏议、台谏之章疏、内外之封事、士子之程文，机谋密画，不可漏泄。今乃傅播街市，书坊刊行，流布四远，事属未便，乞严切禁止。」诏四川制司行下所属州军，并仰临安府、婺州、建宁府照见年条法指挥，严行禁止。其书坊见刊板及已印者，并日下追取，当官焚毁，具已焚毁名件申枢密院。今后雕印文书，须经本州岛委官看定，然后刊行。仍委各州通判专切觉察，如或违戾，取旨责罚。 
