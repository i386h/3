<!-- { "loadSidebar": true } -->
安抚制置使(江)[汪]应辰、前宰执知宁国府汪澈、知泉州周葵，并依例赐夏药，令户部打造一百两银合四具，五十两银合一具。又四川宣抚使吴璘、御前诸军都统制戚方、时俊、赵樽、王宣、王权、陈敏、任天锡、苗定，刘源，知阶州、节制本州岛屯驻军马吴拱，并御前诸军统制、统领、将佐、官属，并依例赐夏药，户部打造一百两银合一具，三十两银合十具，赴御药院送纳，降付进奉院，附递给赐。其逐军依年例令近上统制官分赐，仍传宣抚问。 
四年三月一日，诏枢密院逐房副承旨见今关借金带、服系趁赴朝参等，可令祗候库依条例就赐。今后转至，仍依此取旨给赐。 
十二月十一日，诏权主管殿前司公事王逵遇立春日并冬年、寒食节，特与依见今主管马步军公事例，给赐幡胜、签赐。 
七年二月十八日，内东门司状：「契勘取赐皇太子生日节次物色指挥，比亲王例三分增一分。今来皇子恭王为皇太子，所有合取物色，本司即未敢便行取赐。」诏依数取赐。 
二十三日，诏皇子魏王出镇，令左藏南下库祇备金三千两、银一万两，令承受取赐。 
三月二十八日，诏四月二十四日皇子判宁国府、魏王生日，特差内侍陆彦端取赐牲饩。 
四月二十二日，宰执进呈皇子魏王赐夏药，虞允文奏曰：「前二府用百两银合，亲王易以金否 」上曰：「用金。」梁克家奏曰：「自干道初载，虽前二府亦皆令进奏院递赐，今亲
      
王领藩，恐须遣中使，以示陛下恩意。」上曰：「甚好。」八年，九年赐药同。 
五月三日，诏皇子判宁国府、魏王恺到阙，入内内侍差使臣谢安道传宣抚问，并赐金合茶药。 
十一月八日，客省札子奏：「本省见依格签赐宰臣、亲王已下正旦、寒食、冬至节料，检准本省格，上有宰臣、执政官奉使出外取旨，今有皇子魏王恺判宁国府，取旨施行。」诏依格赐，自发付宁国府，仍令本府依数排办就赐，今后准此。 
八年五月七日，诏居广生日支赐，依士輵、士得已得指挥。 
九年四月二十五日，诏魏王合赐夏药，令学士院降 书一道，户部打造一百两金合一具，差内侍张咏给赐。 
干道元年正月二十三日，诏：「主管侍卫马军司公事张守忠一军率先赴都督府调拨，据守定山，又自淮西往来应援，道路遥远，委是劳苦，即与诸军事体不同。令户部支给钱三万贯，内库更支银五千两，劳赐本军，委守忠等第给散。」 
九月六日，诏御药院、东门司，皇太子合取赐生日等物色，比亲王例三分增一分取赐。 
十一月十七日，士輵言：「濮安懿王(国)[园]令士程，在任恭奉神主神貌，并躬亲监督修造园庙、龛室、屋宇，并皆如法。乞依士奇前任园令体例，将两次该遇园令月日，每一年与减一年磨勘。仍许通理转官后历过年月，揍行收使，于见今官上特与转行。」诏从之。 
二年四月二十九日，诏于左藏库取银四千两，充犒设神 
      
武军使用。 
十二月十五日，诏行在诸军依年例支雪寒钱。 
七月十二日，士輵言：「叨冒袭封，每月(诸)[请]给止(此)[比]宗室正任防御使。今先乞依禄格全支本色，仍免折支，及每岁生日令入内内侍省依旧全支取赐。」诏依。 
十二月二十九日，宰执内殿进呈都承旨龙大渊言，已支银三千两并茶引，约计钱万余贯，付权发遣楚州胡明。洪适等奏曰：「胡明元乞二万缗，昨已降旨令淮东总领司支万缗，凑银以(其足)[足其]数矣。」上曰：「总司钱今不须支。」 
三年二月十六日，诏降下《武经龟鉴》、《孙子》各二十本，令枢密院差使臣一员给赐镇江府驻札御前诸军都统制戚方、建康府驻札御前诸军都统制刘源，仍令选择兵官，各给赐一本。 
闰七月十三日，诏王友直已除镇江都统，令(在)[左]藏南库支钱一万两，本军更支钱二万贯充犒赏。以友直初除，从其请也。 
十月四日，诏士輵已除开府仪同三司，其生日支赐并使臣依已降指挥外，所有应干恩数、请给、人从等，并依居广例施行。 
十一月一日，诏应从驾诸班直、亲从亲事官并诸军将校等，为寒凛，令户部给赐柴炭并增三分，愿请钱者听。以后仿此。 
四年正月二十九日，户部言：「侍卫步军司得旨，(盖)[差]拨官兵三千人前去六合，交替刘福所管人马归司。」诏所差官兵依例犒设一次。 
三月十三日，诏礼物局如将来空闲，令临安府将上件屋宇同嗣濮王见住宅子一 
      
并拨赐嗣濮王士輵永远居住，仍与量行修葺。 
五月十二日，枢密院言：「殿前司差拨策选锋军全军人马前去扬州看守城壁，乞依例支给犒设等钱。」诏依。其镇江府都统司合差官兵，并日后两司更替人，并依此例。继而十月三日，枢密院言：「镇江府驻札御前诸军差拨全军人马前去扬州，与殿前司策选锋军人马前去，同去看守城壁。乞依殿前司差拨前去扬州看守城壁官兵，比之镇江府都统司所差官兵地(星)[里]遥远。」诏令淮东总领所照殿前司差往扬州看守城壁官兵犒设则例支三分之一。其后五年二月二十七日，淮东总领所言：「镇江府驻札御前诸军都统制司申，为差拨御前中军人马前去扬州抵替前军人马归军，乞依昨来差发官兵前去扬州看守城壁，支给犒设等钱。」从之。 
干道五年六月十日，诏自初伏日赐学士冰一月。 
七月十四日，诏令左藏南库支发钱三千贯付御前忠锐军统制张师颜，充拣到军兵紧急支用。 
九月十一日，户部言：「王逵奉圣旨权主管殿前司公事，所有请给、供给券钱见在步军司历内，乞行下所属分(壁)[擘]批勘施行。」行在诸司粮料院申：「王逵即无给到自分料钱文历，其请受不合批勘外，所有供给券钱，昨差作主管步军司公事日，系承指挥支破了当。今来差权殿前司公事，即未有许行分擘依旧支破系给券钱指挥。王宏权主管侍卫步军 
      
司公事，每月给券钱，乞依例下所属批勘施行。院司照得三衙主管官供给券钱，并系专降指挥支破。今来本官即无承降到指挥许行支破。」诏权主管殿前司公事王逵、权主管侍卫步军司公事王宏，并特与依例支破供给券钱。 
十月十八日，诏令四川宣抚司支钱二十万贯，充员琦初到军犒设使用。 
二十日，诏降银三百二十两、钱三万七千四百七十贯七百、会子万八百六十二贯三百，付步军司。又降银三百九十六两六钱、钱四万五千七百八十三贯六百、会子万二千八百五十六贯，付马军司，充滩上亲阅军马犒设使用。 
十一月一日，诏降钱四百四贯五百、会子一百五贯五百，付马军司，充滩上射生官兵犒设使用，令差人付内藏库交拨。 
十八日，诏支钱三万贯，应付杨钦犒军使用，仍(领)[令]湖广总领所就支。 
十二月二日，王友直除主管步军司(执)[职]事，言到任之初，欲行点看诸军应管人马，缘步军司阙乏，无以犒赏。诏令左藏南库支钱三万贯，以会子支。 
是年廷试，始依文举给黄牒，同正奏名三十三人，牓首赐武举及第，余并赐武举出身按此条与赉赐无关，又文意不明，疑是错简。。 
六年五月八日，诏于左藏南库取会子一万贯，充赐忠锐军犒设使用，候降合用除破，限日下供纳。 
八月二日，总领两淮浙西江东财赋军马钱粮所申：「得旨，郭振诸般请给可特支钱俸。户部勘当，合支统兵战守臣诸般全分请给、全俸料 
      
(料)钱四百贯，禄粟一百五十石，准细色九十石，内米四十五石，小麦四十五石。元随五十人，各每月粮二石，计一百石，每石折钱三百文。」诏依已降指挥支破全俸。 
也，不以予无功之人，其意深矣。」上曰：「予及无功则人不知劝。」克家奏曰：「岂非无功者不劝，有功者解体矣。」上曰：「然。」因顾允文：「昨遣内侍往江上，欲就令抚问，以卿言而止，正为此也。」允文奏曰：「非陛下从谏如流，臣岂敢昌言之 郭子仪所得上赐甘蔗几条，柑子几颗，人主以此示恩意耳，不必在金帛之多也。今诸将受陛下厚恩，未有以报陛下者。」上曰：「郭子仪有大功于唐，今诸将孰有子仪功 赐予诚是不可轻也。」 七年正月二十八日，宰执进呈三衙旧司禁军人数，上曰：「祖宗时上四军分止是支数百料钱。」虞允文奏曰：「今不知几倍矣。」梁克家奏曰：「秘阁中有太祖御札，禁军券钱至亲笔裁减一二百者。」上曰：「虽一麻鞋之微亦经区处，祖宗爱惜用度如此。」克家奏曰：「用度岂可不爱惜 且如非泛赐予，尤不可轻。韩昭侯非靳一弊 
同日，诏：「浙东诸州军起发第三番弓弩手，并已到忠锐军，可特与依例犒设一次。内将校一贯五百文，长行一贯文，令都承旨张说前去传旨阅视给散。其钱于左藏南库支给，见钱、会子各一半。」 
二月八日，诏：「三衙并外路诸军拣汰官兵，分拨诸州军添差、养老，道路遥远，阙乏盘费。除支破合得请给外，令本军参 
      
照远近等第，更行量支盘费津遣。」 
三月九日，提举御前弓马子弟所吴挺奏：「本所元承指挥差置干办官二员，指教官十员，押教官二员，其所请微薄，乞每人逐月各添支三贯。」诏并与支破本等衙官券钱，见请钱更不支给。内干办官二员，每月添支钱一十贯文；无衙官人，通见请添作一十五贯文；甲长一十人，每月各更添支三贯文。 
七月十六日，诏：「马军司官兵连老小移屯建康，访闻有不伏水土身故之人，其军校请给低小，令淮西总领所将身故军校已请本月不该钱米并免回 ，仍更候展支一月。日后有似此之人，依此。今年终止。有男儿少壮及等，虽年十五岁以上，二十岁以下，或未及等仗，并与插板招刺一次，亦至年终止。孤幼之家，仰〔本〕军量支钱米养赡，常加存恤。」 
七年十一月六日，士輵言：「濮安懿王神主神貌见在绍兴府光孝寺奉安，每年四季仲享，合差三献官行礼，其亚献、终献依格合差子侄充。已前系绍兴府行司差南班官权充，今来行司已并归(依)[行]在宗正司，其绍兴府并无南班官司差兼。士輵系袭封初献官，蒙先降指挥，如遇士輵忽患，亦令差官权摄行事。欲望特降指挥，每遇四仲享月，就差嗣濮王位子侄或绍兴府见任寄居待阙宗室，依长次序，许士輵牒绍兴府逐时权差行事。庶得崇奉祖宗，仲享不致阙误。」诏依。 
十二月十一日，诏浙东七州禁军、弓弩手至〔今〕 
      
