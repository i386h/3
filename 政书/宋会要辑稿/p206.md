<!-- { "loadSidebar": true } -->
凤(祥)[翔]府上清太平宫。咸平三年八月，置殿，以奉〔安〕太宗圣容。天圣二年六月，又建殿，奉安真宗圣容。皇帝文德殿酌献，文武百官、武臣诸司使副并合门祗候以上、军员都虞候以上并赴立班。右奉太宗神御。 
景灵宫奉真殿。天圣元年三月，诏修景灵万寿殿，奉安真宗神御，以奉真为名，入内都知邓永迁侍立。二年三月，命宰臣王钦若 
     
(克)[充]奉安御容礼仪使，洛苑使、入内副都知周文质管勾。九日，迎御容于文德殿权奉安。十日，皇帝酌献，具 吹、仪卫、僧道威仪迎导赴宫，百官班殿廷，皇帝行祭告之礼。十一日，皇太后酌献。治平二年十月，以修整毕，命宰臣奉安真宗及章懿皇后神御。 
慈孝寺崇真殿。天圣四年闰五月，诏于寺建，奉安真宗神御，飞(帛)[白]书额。五年十月，自天章阁迎奉御容，安于会庆殿。百官立班，皇帝酌献，僧道威仪、教坊乐迎导赴殿。又行酌献之礼，从臣陪位。 
万寿观延圣殿。至和二年正月，奉安真宗铸金像于殿。初以神御帐损，权徙别殿，至是帐成，奉安之。 
崇先观永崇殿。先是上清宫火，寿星殿独存，遂建为观，命起此殿。嘉佑六年十一月成，七年八月，自禁中迎真宗御容奉安，命翰林学士王珪为礼仪使，复迎旧御容藏天章阁。翌日，帝亲酌献。九月，诏改观名，仍给永崇殿店宅务房钱日二千。 
澶州信武殿。仁宗宣谕曰：「恭惟真宗归契丹于澶州，是偃武之信也。宜即其旧寺建殿，名曰信武殿。」命枢密使高若讷充奉安真宗御容礼仪使，副使王尧臣副之。以皇佑五年三月，备礼迎赴澶州奉安。百官辞于门外，使、副至，宿顿幄殿而退。 
西京崇福宫保祥殿。帝尝游幸之地，在登封县嵩山之下，画像，以旦望供养焉。 
华州云台观集真殿。帝再游幸之地，在华阴县华山之下，至和元年修建。右奉真宗神御。 
景灵宫孝严殿。治平元年三月，即宫之西园建此殿，将奉安仁宗神御，都知任守忠、三司副使张焘、修造案张徽领其事。八月成，乃题殿名。二年四月，以宰臣韩琦奉安御容，英宗亲行酌献，命大臣分诣诸神御代行礼。是月，皇太后往酌献，皇后、大长公主、内外命妇皆陪位。右奉仁宗神御。 
景灵宫英德殿。奉英宗神御。治平四年十月十二日，诏移景灵宫道院向西修建，直南置殿门。熙宁元年七月，以内降殿名，将奉安英宗神御。殿后小殿曰灵豫，改为预真。二年正月二十四日，奉英宗御容赴殿奉安。是日，上亲行酌献，退御迎厘殿，宣从臣赐茶。 
昭宪皇后奉安在奉先资福禅院宣祖庆基殿。 
孝明皇后奉安在太平兴国寺太祖开先殿。 
元德皇后奉安在启圣禅院太宗永隆殿，及普安禅院隆福殿。 
明德皇后、章穆皇后同奉安在普安禅院重徽殿。 
章献明肃皇后奉安在慈孝寺彰德殿。 
章懿皇后奉安在景灵宫广孝殿。 
章惠皇太后奉安在万寿观广庆殿。 
大中祥符五年十一月，玉清昭应宫既建三正殿，即起二圣殿，奉太祖、太宗，凡二室，配飨功臣皆塑像冠服侍立。 
仁宗天圣元年十一月，以真宗圣容不易，琢玉为像，奉安于集灵殿旁，诏以安圣殿为名。三年十二月，诏朝拜仪式并依二圣殿例。 
庆历七 
     
年四月，诏在京寺观及有神御殿处，宝元中尝减房钱，今给还如故。 
至和二年八月十二日，诏有神御殿寺观内行禁约，不得采捕、弹射禽鸟，仍检会条约施行。 
嘉佑三年四月，罢修睦亲宅祖宗神御殿。初，翰林学士欧阳修言：「神御非人臣私家之礼，若援广亲宅例，当详定兴置，则是沿袭非礼之事。」诏送两制、台谏〔详〕定，而言：「汉韦元成奏议，《春秋》之义，王不祭于下土诸侯，其后遂罢郡国庙。今睦亲宅、广亲宅所建神御殿不合典礼，悉宜罢。」时帝以广亲宅置已久，不欲毁之。 
治平四年十月十一日，神宗即位，未改元。李柬之、王守规等言：「再相度应天禅院迁升太宗神御过太祖兴先殿，其后七间欲迁升真宗、仁宗，奉安英宗神御。其兴先殿盖造年深，乞检计修葺。」诏三司度支副使苏痴与王守规相度修整，及会圣宫添展英宗神御殿。 
神宗熙宁元年六月一日，命西京左藏库副使、带御器械苏利涉同提举增修会圣宫、应天禅院神御殿。利涉陈乞随行使臣欲用王守规例。诏令(例)[利]涉与知河南府李师中协意干集，就选本府使臣一二人，凡事裁省，速令毕工，不得援例干乞。 
九月八日，诏名西京应天禅院神御前殿曰继明，后殿曰会真。以知河南府李师中言：五圣御幄别榜以金书庙号，今两殿欲各置一榜，故有是诏。 
二年九月二日，诏：仁宗皇帝、英宗皇帝御容奉安西京景灵、应天两院毕，令每年赐紫衣各二道。 
四年四月二十四日，诏：应诸宗室宫院祖宗神御，令入内内侍省差官迎奉入内，藏天章阁。以知大宗正丞事李德刍言：「切详礼法，诸侯不得祖天子，公庙不设于私家。今宗室邸弟并有帝后神御，非所以明尊卑、崇正统也。望一切废罢，以合礼意。」诏送〔礼〕院详定，礼院请如所奏，故有是诏。自是臣庶之家凡有御容，悉取藏禁中。 
五年十二月四日，诏：崇奉圣祖及祖宗陵寝神御寺院宫观免纳役钱。 
元丰五年，作景灵宫十一殿，而在京〔宫〕观寺院神御，悉皆迎奉入内，所存者惟万寿观延圣、广爱、宁华三殿云。 
七年九月二十三日，成都府言：「新繁县重光寺壁有图写太祖御容，乞修殿奉安。」诏令设板屋遮护扃 。 
哲宗元佑元年十一月二十四日，工部言：「已差官管干，塑制会圣宫、应天禅院神宗皇帝御容。」其修建神御官，提举诏差知河南府孙固，监修应天禅院就差水北巡检，监修会圣宫即于本宫差使臣一员。兵匠材植并京西转运司应副。 
二年九月五日，礼部言：「熙宁八年故事，奉安仁宗、英宗御容前一日，各曾奏告会圣宫、应天禅院。今奉安神宗神御，亦当如例。」从之，仍以本处官摄太祝。 
十月十三日，以会圣宫、应天禅院奉安神宗皇帝神御礼毕，降德音：原西京系囚杂犯死罪以 
     
下，第降至杖，释之。应官(例)[吏]兵匠赐予有差，城郭耆老给酒食茶绢。 
六年四月二十二日，三省言：「顷因池州奏巡检戴昭逸首纳太宗御容，令前广州催纲内侍高班林文忠因便供奉至京进纳，而文忠移文州县，令官吏等朝拜迎送，仍结彩为殿，所须索多乘舆之物，有违条式。」诏：「文忠所须索，州县不得依从，仍劾罪以闻。御容所到州军，权于天庆观圣祖殿奉安，候别有因便内臣，供奉进纳。」 
七年七月二十一日，知太原府韩缜言：「资圣禅院统平殿太宗皇帝神御，欲专令管干本殿内臣日进香酒。其应奉器物，望重行制造，务令严洁，以称寅奉祖宗神灵之意。」从之。 
十一月六日，滁州天庆观修完太祖皇帝御容端命殿，其告迁、奉安等并如常仪。 
绍圣元年八月二十七日，南(宫)[京]鸿庆宫翻修毕工，奉安圣祖并三圣神御，以本处长吏行事。 
袍，出就景辉门外迎拜宣祖神御，内侍执 二年正月二十二日，自太平兴国寺广严院告迁宣祖御容一、太祖御容四十、太宗御容一，自宣德门赴天章阁。帝服伞以从，帝却之。前导神御入景辉门，俟有司奏请降彩殿讫，复出门外迎拜太祖神御。次迎拜太(祖)[宗]神御。权奉安于凝华殿。帝诣殿焚香毕，遍视神御，还坐 珠殿，召宰臣、执政官焚香，仍许升殿遍观。 
四月二十一日，吏部尚书许将等言：「定力院迎奉太祖皇帝御容赴天章阁，欲望令臣等前一日诣本院朝拜。」从之，仍许权侍郎以上并赴。 
三年七月二十二日，礼部、太常寺言：「龙图、天章、宝文阁准朝旨翻修崇孝殿，制造诸圣头冠衣物，太史选定七月二十八日乙卯造迁奉安。」以权礼部侍郎黄裳为礼仪使，入内内侍省副都知冯宗道都大管干。其令用黄麾细仗、僧道威仪、教坊、钧容，扶持引从内臣，应干供办彩殿、腰舆、伞帕、茶 、酒馔等，并依常仪。 
元符元年六月十一日，扬州言：「建隆寺章武殿应奉神御仪物阙少，望令有司增修。」诏后苑造作所增制，仍内侍省差使臣赍送。 
二年五月十六日，有司言：「万寿观延圣、广爱、宁华神御殿缮修毕工。」诏吏部侍郎徐铎充奉安礼仪使，以五月二十一日奉安真宗皇帝、章惠、温成皇后神御。 
徽宗建中靖国元年七月三日，礼部尚书丰稷言：「奉诏差诣会圣宫、应天禅院相度奉安哲宗神御，其应天院前殿三位奉安太祖、太宗、真宗神御合依旧外，其后殿三位奉安仁宗、英宗、神宗神御，元各置帐座，今欲通作一座，分为四位，以次升迁，奉安哲宗神御。依旧以西为上。其会圣宫降真殿六位奉安六圣神御，中间阁道今欲彻去，增为七位。殿后御阁旧东西各一，与中四位为六，今欲东西各二，中置三位，为七阁。后山亭亦合增修，如阁之数。」从之。 
崇宁元年二月，诏以中 
     
书侍郎温益为奉安使，入内内侍省都知刘瑶都大管干，奉安哲宗皇帝神御于会圣宫。 
十一月十三日，太常寺言：「明年二月十二日，迎奉哲宗皇帝神御赴会圣宫、应天禅院，望依故事，御容出内，及至西京日，褰(惟)[帷]令士庶瞻仰；在道即否。」从之。 
二年三月八日，尚书左丞赵挺之言：「河南府洛河浸淫为害，渐迫应天禅院神御所在。乞修埽岸，差官一员提举。」从之。 
三年二月二十七日，太常少卿席旦言：「顷迎奉哲宗皇帝御容进发文德殿，陛下特诏移陛下褥位于庭，步导出宣德门外拜辞，面西拱立，及彩舆进发，乘舆乃还。臣职当前导，亲 盛事，望颁付史馆，以训万世。」从之。 
五月十五日，知南京外宗正事赵令佥言：「南京鸿庆宫先奉安太祖皇帝、太宗皇帝、真宗皇帝三圣御容，今敦宗院成，欲乞候宗子到日，及诸命妇有邑号、冠帔者，诣殿朝拜。」从之。 
十六日，前京西路提点刑狱孙鼛言：「伏见南京鸿庆宫有祖宗三圣御容，今屋宇例皆损漏，乞支降祠部度牒增修。」诏委京东转运司，仍降度牒二百道。 
十九日，户部侍郎王汉之言：「伏 会圣宫降真殿之后，直北，东西相向增建列圣暖殿共七座，虽自来以西为上，即无神御牌额；及每殿设御座外，亦无供具、服玩、帘帷、陈设等。及增修真宗暖殿，以为哲宗殿，然殿壁所绘内人，皆真宗时服饰，尤非先王所以事亡如事存之义。乞下增修令式所照会景灵宫制度，详定以闻。」诏殿名令学士院撰，余依奏。 
