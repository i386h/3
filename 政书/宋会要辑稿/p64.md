<!-- { "loadSidebar": true } -->
二十四日，内降皇太后手书曰：「先帝以嗣君之托，所以遗制之中，权令处分军国事。勉遵遗命，不敢固辞。自今中书、枢密院事进呈皇帝后，并依例程进入文书印画，亦不妨内中子细看览，或事有未便，即当与皇帝宣召辅臣商议。若事关机要，亦许非时请对，即不必预定奏事日限。盖念先朝理命务合至公，其于文武大臣、内外百辟推诚委任，断在不疑。缅料忠贤，各怀恩义，必能尽节，以佐昌朝。顾予菲躬，得守常制，兴言及此，五内摧伤。」先是，中书、枢密院奏：请每五日一次皇太后与皇帝同御便殿，出帘奏呈公事，既依奏，已而复有此命。 
三月十六日礼仪院上言：「内外命妇入见皇太后，请于内中别设客殿。唯长公主并亲王夫人许殿上起居，自余内命妇并立殿下。仍度宫庭设次，不得交杂往还，其班序次第及表状文字专委职掌之人管干收接。如有犯者，并奏取旨。」从之。 
七月十一日，中书、枢密院上表请皇太后特遵大行皇帝遗制，每五日一次与皇帝同御便殿，许中书、枢密院奏事。表三上，从之。 
八月八日始御 
      
承明殿，宰臣率百僚诣内东门东上合门拜表称贺，中书、枢密院请军国机宜及臣僚恩泽并进呈取旨，若常事即依旧进入文字，候印画付外施行。若事从别旨，有未可行者，即于御前纳下，再候指挥。其日殿上垂帘，皇帝座亦在帘内，辅臣以次奏事，屏去左右侍卫。如有军机急速，即不限五日，并许非时请对及宣召合门前一日奏裁。并从之。初，丁谓定皇太后称「予」，于是中书与礼仪院参议，每下制令称「予」，便殿处分事称「吾」。诏并止称「吾」。初御承明殿，冯拯等再拜舞踊，皇太后哀恸久之，令内侍宣谕曰：「予不欲行垂帘御殿之仪，卿等累请，辞不获已，候皇帝春秋长，即当还政。」拯等言，皇太后临朝，盖先朝顾命之托也 
仁宗天圣五年七月二十一日，皇太后手诏，文武臣僚今年南郊更不得上表请加尊号。 
八年七月二十一日，群臣请加上尊号曰「应元崇德显功隆运仁寿慈圣皇太后」，表三上，不许。 
明道元年十二月九日，太常礼院言：「皇太后赴太庙，乘玉辂，服祎衣花钗冠，其行礼服衮衣仪天冠。」从之。 
二年四月八日，太常礼院言：「尊皇太妃杨氏为皇太后，百官通奏于皇太后，言笺，不称表。其称谓则曰殿下，若教旨懿慈。」诏从之。先是，大行皇太后遗诰曰：「皇太妃与吾同事先朝，备彰懿范。自今朝之临御，亦共赞于内谋。爰属兹辰，允当崇奉。宜尊为皇太后。往者皇帝践祚，方幼冲年，吾禀先帝遗言，权助军国。今皇帝统临一纪，盛德日新，此后听断，一依祖宗旧规。如有军国大事，皇帝与皇太后内中裁旨商量。」是时帝久临御，威德已着，中外企望亲政。及宣诰之际，尚有「裁旨商量」之语，往往窃议，浸淫上闻。翌日令中书门下掇去遗诰内所载皇太后事，不须颁告天下。有司因得用咸平旧章以正其礼。 
景佑元年九月二十六日诏，皇太后宜令宫禁上下此后并以保庆皇太后为称，并题所居殿额。 
嘉佑八年英宗即位未改元四月八日诏曰：「朕承大行之遗命，嗣列圣之丕基。践祚之初，御哀罔极。遂罹疾恙，未获痊和。而机政之繁，裁决或壅。皇太后母仪天下，子育朕躬，辅佐先朝，练达庶务。因请同于听览，蒙曲赐于矜从。俾缓忧勤，冀速康复。候将来听政日，请皇太后权同处分。」太常礼院奏：「请自十一日皇帝同皇太后御内东门小殿垂帘，中书、枢密院合班起居，以次奏事，或非时召学士亦许至小殿。皇太后处分称『吾』，其日群臣进名起居于内东门。」从之。 
英宗治平元年五月十三日，皇太后手书付中书曰：「日者昊天不吊，先帝上宾。遽扬末命之言，方结未已之痛。而皇帝践祚之始，御哀过情，忽传诏于外廷，请预闻于庶政。载念承邦之重，累申还辟之文。皇衷未回，群听犹郁。顾人子之诚虽至，然国家之 
      
事靡安。况日听治朝，躬发神明之断；出驰禁跸，众闻舆马之音。百姓莫不交欣，三灵以之荐祉。吾尝视前史之戒，思累圣之图，将退饬于母仪，庸进强于君德。从容房闼，不亦美欤 」先是，帝即位感疾，大臣以命令无所出，遂请皇太后权同听政，以安人心。初议于内东门垂帘奏事，而帝方服药，权居柔仪殿东合之西室，皇太后居其东室。辅臣日入东合候问圣体，因奏事。至五月二十七日，帝初御延和殿，至六月三日，复不出，唯辅臣得入对柔仪，退诣内东门小殿，帘外覆奏事于皇太后。至七月十三日，帝始间日御前后殿，视朝听政。辅臣每退朝，入内东门小殿覆奏事如初。皇太后再出手书还政，大臣以白帝，辄留之不下。至是，皇太后以帝躬康复，故降手书，遂撤小殿帘帷，不复处分军国事。 
七月十六日诏曰：「顷以嗣承大统，方执初丧，过自摧伤，遂婴疾恙。皇太后尊居母道，时遘家艰，闵予哀号，俯徇诚请。勉同听览，用适权宜。赖保护之勤劬，获清明而康复。恭惟坤德之至静，实厌事机之久烦。迨此弥年，荐承谆诲。顾寔繁于庶政，难重浼于睿慈。而方国多虞，则共济天下之务；惟时无事，亦宜享天下之安。先民有言，无德不报。虽日用三牲之养，未足尽于予心，而形于四海之风，必务先于孝治。惟是事亲之礼，盖存有国之规。当极尊崇，以称朕意。应合行仪范等，令中书、门下、枢密院参议以闻。」 
十九日诏：「皇太后称『圣旨』，出入唯不鸣鞭，他仪卫如章献明肃太后故事。有所取索，本合使臣录圣旨付所司，事属中书枢密院者，使臣具申状，皆覆奏即施行。」 
二十一日中书、门下之表：「伏以蓄非常之施者，必获非常之报，举极隆之典者，必有极隆之名。而况廓帝母之深居，揭宸庭之大顺，宜图懿号，式表常尊。恭惟皇帝陛下，秉德自天，乘时出震，大横之兆，夏启以光，《小毖》之诗，成王求助。赖穹苍之降佑，复宗社之垂休。外则多士协忠，终济艰难之务；内则慈闱辅治，益恢顾复之恩。同大政以踰年，顺 情而复辟。臣等窃谓：极天下之养，未足以报其仁，严禁闱之称，乃所以崇其位。稽参近古，蔚有前规。在汉之隆，实居长乐，有唐之盛，亦阐义安。斯皆保承承继继之昌，达尊尊亲亲之义。下推子道，上奉坤仪。臣等订正遗章，讲明大法。入以摽九重之奥，烂乎有文；出以训百行之源，莫加于孝。愿闻俞旨，俯亮愚衷。臣等不胜大愿，请以皇太后所居为慈寿宫，殿为慈寿殿。」诏恭依。 
治平四年神宗即位未改元。四月四日，太常礼院言：「参详到太皇太后已有治平元年所定仪范外，皇太后出入仪卫：御龙、骨朵子直都虞候、都头、副都头各一名，十将、长行共三十人，弓箭直、指挥使、都头、副都头各一名，十将、长行共二十人。皇太后、皇后 
      
常出止用正副金涂银装白藤舆各一，上覆泬榈屋，饰以凤辇宫服，同乘舆平头辇之制。咸平中，万安太后与上设行龙六，制饰率有加焉。今来皇太后出入所乘，伏请依万安太后舆制造。所请有金铜坐车子等即于礼典不载，合依自来体例施行。」并从之。从皇太后仪视太皇太后，唯不呼万岁。 
神宗熙宁元年三月十五日，中书、门下上言：「伏以太皇太后辅佐仁祖之久，参决英庙之初，内协和于六宫，外敉宁于百度，成功不处，复辟之明。皇太后诞育圣躬，布宣阴教，动循共俭之训，允隆顾复之恩。陛下日欸慈闱，躬修色养。臣等以谓其施博者其报厚，其实茂者其名闳。故汉尊长乐之宫，唐揭兴庆之号。本朝当咸平之际，明德飨万安之名，于岁时而奉觞，即躬省而改筑。质于典册，具有故常。足以兴隆母仪兴：原作「亡」，今据文意改。，首善风教，置而未讲，阙孰甚焉。臣等不胜大愿，请命有司稽考旧典，特建太皇太后宫殿，并以庆寿为名，皇太后宫殿并以宝慈为名。」诏荅曰：「朕闻孝莫大乎尊亲，尊亲莫大乎以天下养。顾惟寡德，获承丕绪，富兼四海，荣奉两宫。虽晨昏不远于慈颜，而居室尚仍于旧贯。四时温凊，未通阴阳之和；三朝庆贺，莫容仪物之盛。有稽营建，兹用慊然。后览奏陈，请图改筑。历援故事，并揭华题，事协尊崇，理为宜称。所请宜允。」后过谅闇，令有司检举施行。后庆寿宫建庆寿、萃德二殿，宝慈宫建宝慈、姒徽二殿。 
二年五月二十七日，太皇太后迁居庆寿宫。 
七月二十二日，皇太后迁居宝慈宫。 
六月二十六日诏：「两宫毕工，事干尊奉。提举及干当官张若水等推恩各有差。」 
元丰六年七月十二日诏：「祔孝惠、孝章、淑德、章怀皇后于太庙。」后二日诏曰：「朕若稽古昔，是正礼文。永惟四后之慈，实佐三朝之圣。载涓谷旦，参订仪，升自閟宫，祔于太室。侑禘夆四时之飨，协天地一体之文。嘉娱神心，称秩祀事。宜均庆泽，以暨后昆。四后之家，宜推其长一人，已仕者迁一官，未仕者与初等官。」 
八年三月一日诏曰：「朕膺昊穹之腃命，缵列圣之丕图，夙夜积勤，兴居爽豫。永惟四海之广，虑拥万机之繁。皇太后德盛母仪，道隆坤载，圣性聪哲，达于几深，仰叩慈仁，许同听断，庶专调护，早遂康和。应军国事并皇太后权同处分，候康复日依旧。」先是，三省、枢密院奏皇太后权同听政，候康复日依旧。帝顾视首肯，既退，即移班近东垂帘见皇太后，具所奏以闻，皇太后泣许，故有是诏。 
五日遗诏尊皇太后为太皇太后，应军国事并权同行处分。 
七日制德妃朱氏加号皇太妃，其合行册礼令有司检详典故以闻。时哲宗已即位未改元。 
四月六日礼部言：「太皇太后、皇太后、皇太妃当行册礼，请如故事，在三年之外。」从之。 
十八日，诏太皇太后 
      
母鲁国夫人李氏进封韩越国太夫人。 
五月二日，诏太皇太后母韩越国太夫人凡给赐倍常仪。 
六月八日，尚书礼部言：「太皇太后生辰旧所供奉物于令式宜增一倍。冠朵旧用朵子九及花五亦各增为十二之数。皇太妃生辰节序宜用皇后例。」从之。 
十二日，诏：「皇太妃出入宜乘檐子，令所属议制度及仪卫恩数以闻。」于是礼部尚书韩忠彦等言：「檐子当用牙鱼凤为饰，伞用青罗，命妇上笺，宫人称慈旨，升阶上拜。应礼物太皇太后、皇太后于皇太妃称赐，皇帝于皇太妃称奉。百官不称臣。应有该载未尽，令所属比附所定礼仪施行。」从之。 
八月二日，诏：「太皇太后遇大礼兴龙、坤成节，亲属恩泽及冠帔之数，并以临时所得指挥取旨施行。」 
