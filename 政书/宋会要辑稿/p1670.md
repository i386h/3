<!-- { "loadSidebar": true } -->
论如法。如有久在乡县，实无户籍，许召命官一人保明行止非妄冒者，听具本贯家状，于开封府投纳收试。文武升朝官以上骨肉愿于国学请解者，许陈本贯，投状试补。旧是寄应举人，今欲归本贯者，不得叙理前举。其《开宝通礼义纂》，望改为疏。自今所试墨义，每场问正经五道，义疏五道，通六为合格。」并从之。 
十一月五日，诏贡院：「河中府进士五举，余州军诸科终场七举者，并特奏名。」 
十二日，诏：「自今知贡举及发解试官，更不得乞上殿及进呈题目。并令门辞，差官伴入院 宿。」 
十二月三日，诏曰：「眷彼设科，存乎旧制。惟礼经之奥义，暨传学之繁文。念其研习之勤，特蠲条对之数。自今三礼、三传，宜各减一场，仍以五通为合格。」 
五年三月十二日，诏曰：「凡于科试，即预士流，虽膺刈楚之求，未着赎刑之典。或缘诖误，永阻进趍，特示矜宽，庶从甄别。自今贡举人但曾预南省试者，犯公罪特听收赎。」 
十五日，诏：「贡院所试诸科举人，如闻解衣搜阅，虑其挟藏书册，颇失取士之体，亟宜止之。」 
三月十六日，诏礼部奏名人有隐匿服纪者，令自陈，勿赴殿试。 
二十四日本条原在「三月十六日」条前，据天头原批乙。，诏贡院录诸州发解所试诗、赋、论题以闻。旧制，诸州试题，止贡院具录省视，虑命题重复。帝以将亲临试，亦恐重复，始命录奏，自后用为常例。
四月六日，诏礼部贡院：取前后诏 经久可行者，编为条例。本院言：「旧条，诸科举人，第一场十否，殿五举；第二、第三场十否，殿三举；九否，殿
      
一举。进士文字乖舛，词理纰缪甚者，殿五举；其次殿三举。怀挟书策，旧例入省门搜获者，不计多少，扶出，殿二举。今参详诸科怀挟书策，比对义十否者情理稍重。其进士所挟，未必全是所〔试〕文字，则情理稍轻。请自今南省就试日，有怀挟至省门及到铺搜获者，进士殿二举，诸科殿五举。诸科旧场第虽高，并降从第一场，仍于所试卷上明标所犯。其同保殿举，更不施行。」从之。先是，直史馆刘锴请应挟书赴试者，并同保人殿一举。是岁试诸科，以挟书扶出者十八人，计同保九十三人，而十二人当奏名，有司以闻。帝特令赴殿试，因诏复位此制焉。 
八年二月十二日，诏礼部贡院：于考试不该奏名人内，检勘进士实应六举，诸科实应九举以上者，并特与奏名。候将来一例考试，量事业等第录用，不愿者亦听从便。先是，帝谓宰相曰：「如闻科场举人有累举不第，年齿已高，无家可归者，深可矜悯。宜令广示搜罗，特与奏名。」故有是诏。 
《文献通考》：祥符八年，始制誊录院。时怀、卫、滨州以部内官属少进士登科者，因聚数州进士都试之。乃诏自今诸州发解，如乏试官，宜令转运司选邻州官充，不得移举就他州并试。 
三月二十四日，诏曰：「朕亲选英髦，擢登甲乙，冠群材而为重，在优待以攸宜。特异等威，着于彝矩。自今第一人及第，宜令左金吾司差七人导从，许出两节。每御试，即预差在殿门外祗候，永为定式。」初，帝以蔡齐单族，且闻佣召仆隶，故有是诏。 
天禧元年九月二十八日，右正言鲁宗道言：「进士所试诗赋，不近治道。诸科对义，惟以念诵为工，罔究大义。」帝曰：「前已令进士兼取策、论，诸科能通经者，别加考校，宜申谕之。」 
三年三月五
      
日，诏：「南省下第举人，如曾至御前，及诸科终场内七举已上者，并赴御试。」 
十八日，中书门下言：「大中祥符八年御试举人，曾诏谕两制三馆臣僚精审考较，及申明罚典。今亦欲依此告谕。」从之。 
【宋会要】
 选举 宋会要辑稿 选举三 科举条制 
      
科举条制
此门与职官、贡院互见，详略不同。 
      
仁宗天圣元年七月七日，学士院言：「准中书批送汝州并镇海军状，称天禧四年 ，今后举人有周(基)[期]尊长已上服，依元条不得取应，其缌麻服，并特许应举者。看详除周期尊长已上不许取应，即周亲卑幼已上，并得应举。又缘 文只指定缌麻服，并特令应举。其有周期卑幼及大功小功等服，即未有明文。诏送两制定夺。臣等看详，欲乞依天禧四年晁迥等元定夺，有周期尊长已上服不得取应外，有周(基)[期]卑幼并大功已下服，并许应举。」从之。 
十月十二日，礼部贡院言：「旧制，诸州解发举人试卷并家保状试纸等，置库编排封 ，合差官与主判官同加检勘。」从之。 
十二月十二日，中书门下言乞定科场条贯，诏两制与孙奭同共详定以闻。既而上言：「殿举人旧实殿一举，后遂以一年理为一举。缘数年一开举场，其间更值恩赦，遂使惩沮之典，虚有其名，负犯之徒，不妨进取。欲今后殿三举以下，即依旧例。其殿五举者，须实殿两举后，方许更理一年为一举。又，曾犯刑责之人，不得收试。大凡无官荫者，笞以上皆决，不复更践科场，有官荫者，流以下皆赎取应，并无妨碍。轻重之间，恐未允当。欲今后有官荫举人，身犯徒以上罪，虽赎及虽逢恩宥，并不许应举。如敢罔冒，以违制罪之。同保
      
人殿五举，有保官者与同罪。又，下等举人好撰匿名文字，谤讟主司，或私相期集，构合词讼。欲今后委是知举官等第不公，许令单名实封指论，更不得期集，连名进状。如辄撰无名文字，私相传布，令开封府及巡检人擒捉，重行断决。如不获主名，其文字随处焚毁，勿送官司。」从之。 
二年正月十二日，帝问：「今年新旧举人甚众，将来合放人数多少 」宰臣王钦若曰：「已令礼部贡院具合格等第、字号、人数闻奏。」帝曰：「久罢科场，虑遗贤俊。令贡院精加考试艺业，候将来特放进士二百人，诸科三百五十人。」 
二十二日，故尚书令南平王高从诲孙进士辅元有兄亡，系周亲服制，取应不得。诏以王公之后，禄仕殆绝，特令送贡院试。 
二十三日，诏：「今年贡举，依咸平二年南省榜体例施行。仍除不合格系驳放等外，先具考试到合格等字号人数以闻，听旨。」权知贡举刘筠奏差覆考官及别令近上臣僚详定，帝曰：「朝廷文柄，已是选委近臣，若别令覆考，乃是过有规避。」但令筠等依公考试。 
二月四日，考试巡铺官左正言孔延鲁言：「进士就试以前，欲令主司先晓谕不得上请，仍雕印试题，分明解说，在逐人卷子内，依此给散。」帝以文闱取士，条约已多，只令依旧例施行。 
三月一日，诏：「礼部考试官刘筠等以执经肄业，不善属文，特令取其所长，以广仕路。仰应经学对策不得者，与免退落。」 
二十四日，礼部贡院言天禧三年 免解进士宋说等二十四人，诏：「除及第事故外，昨 
      
经南省落下者，进士六举已上，诸科八举已上，分为两等奏闻。」 
四年五月二十三日，诏曰：「朕博采俊髦，详观典策。得人之盛，汉业斯隆；多士以宁，周文载郁。国家推崇治本，恢振儒风，命乡里以荐能，笼英雄而入彀。顾惟冲昧，寅嗣基图。三后在天，具存于遗训；万邦作乂，尤赖于 材。矧兹取士之方，并有酌中之制。向暂停于秋赋，已再易于岁时。言念孤平，尚多遗滞。特颁恩诏，用广明扬。应诸道州、府、军、监贡举人等，内进士曾实应三举，并诸科实应五举已上者，特免取解外，宜令礼部贡院准旧例指挥逐处，依前后 条考试举送，须是艺业精修，士行无玷。勿使权豪之党，假左右以为容；寒俊之流，或滞淹而兴孍。」原件此条下空三行，或疑有脱文。 
五年正月十六日，诏：「贡院将来考试进士，不得只于诗赋进退等第，今后参考策、论，以定优劣。诸科所对经义，亦不得将重复文句及抽拆经注，令数字对答，致有非理黜落。仍榜谕举人。」 
二月二日，权知贡举刘筠等言：「准诏免解进士五举已上，诸科七举已上，虽不合格，未得退落。缘诸科于逐场有九否十否者，未敢去留。」诏十否者驳放，仍候贡举毕日以名闻。 
三月二十三日，诏：「今年省试下第举人，进士
      
五举，年五十以上，及曾应淳化年举者；诸科七举，并六举终场，年六十以上者；并进士、诸科曾经先朝御试者，令贡院检会以闻。」 
四月十八日，诏曰：「设科取士，有国之令猷；侧席待贤，前王之格训。洪惟三后，勤御万邦，备存吁俊之方，俱显得人之盛。朕缅怀先烈，载举旧章，俾乡老以荐能，委春官而辨等。洎夫亲临轩陛，精校艺文，既吹一一之竽，尽刈翘翘之楚。尚念绵区至广，群士毕臻，或累朝积随计之劳，或十上阻千名之志，是用各分等级，咸被搜扬。虽振发滞淹，已布非常之泽；而考核名实，必思经久之规。将永革于因循，宜特申于诲谕。应诸(通)[道]贡举人等，今后并须服膺翰墨，励志典坟，当企慕于隽贤，勿坐希于侥幸。其或靡务激昂而自奋，正期华皓以见收，人将谓何，朕所不敢。苟敦修之未至，谅黜落以无疑。预形告戒之言，庶尽详延之旨。凡尔多士，宜知朕意。」先是，中书门下言：「昨以天下举人至多，所试词业，罕及格式。圣造曲成，不遗片善，念其久在场屋，齿发已衰，其中择举多年甲高者，并列官常，俾荣乡里。然虑隳学之徒，不务进修，坐候岁月，恐爽激劝之理。欲乞特出诏旨，敦谕四方。」故有是诏。 
七年正月二日，诏曰：「国家稽古御图，设科取士，务求时 ，以助化源。而褒博之流，习尚为弊，观其着撰，多涉浮华。或磔裂陈言，或会粹小说，好奇者遂成于谲怪，矜巧者专事于雕镌。流宕若兹，雅正何在。属方开于贡部，宜申儆于词场。当念文章所宗，必以理实为要，探典经之旨趣，究作者之楷模，用复温纯，无陷偷薄。
      
庶有 于国教，期增阐于儒风。咨尔多方，咸体朕意。」 
景佑元年正月二十二日，诏曰：「朕以绍隆先构，总揽宏纲，务恢致治之源，弥切思皇之念。矧以幅员至广，文物寖昌，秀茂颇多，计偕尤众。间者俾敦修于儒业，遂连罢于贡闱。顾场屋湮滞之人，洎衡泌孤贫之士，爰加轸悯，特示甄收，用旌稽古之勤，式阐右文之化。其今年南省就试进士、诸科，宜令礼部贡院于十分中许解送二分，并曾经先朝御试及后来殿试，进士三举，诸科五举，并进士五举、年五十已上，诸科六举、年六十已上者，虽所试不合格，特许别作一甲奏名。其二分人内，如合格人数不足，不得将文艺纰缪之人充数。」 
