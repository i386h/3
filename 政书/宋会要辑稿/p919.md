<!-- { "loadSidebar": true } -->
闰九月十四日，执政进呈江西茶寇官兵「江西」上疑脱「剿除」之类字词。，江州军令皇甫倜、鄂州军令解彦详统押归军。诸路禁军、弓兵令帅宪司各发归元来去处，并令歇泊。土豪、乡义丁等，日下放散，仍令都统帅漕司等第优支犒设。以剿除茶寇故也。 
二十四日，执政进呈两浙、福建路起发禁军、土兵赴行在忠锐、忠武军教阅。上曰：「可量地里远近，依例支犒设一次。差编修官一员传旨给散。其福建路道途遥远，与依例倍支。」 
二十五日，诏诸路起发禁军、土兵赴行在建康府。其管押官并与等第减年推赏。内碍止法人特与犒设。以部辖整肃故也。 
三年正月七日，诏：「明州摆泊诸处发到海船，令统制官林文犒赏一次。押船主、梢碇、招头、水手各给钱有差。」以到岸日久故也。 
二十三日，诏：「忠锐军人兵内教已毕，发遣归逐州，可依初发到行在日犒设一次。忠武军依此。」 
五年六月二十三日，诏内外诸军士卒有家累重大之人，可于朝廷封桩钱内，每处各拨钱，委两浙漕臣总领所措置营运，将趁到息钱，每月令诸军开具的实人数，各与添支。除军中合添支外，更与添支。以殿前步军司、御前水军共二十万贯，马军行司、建康府、池州诸军共二十万贯，兴州、兴元府、金州诸军共二十万贯，镇江诸军、武锋共十五万贯，江州、鄂州、荆南诸军共十五万贯。 
六年正月六日，宰执进呈武功大夫平江府许浦水军都统郭大用奏到任，乞支犒军钱。上曰：「郭大用似麤勇而能谨细，旧曾在水军立功，可令左藏库支会子一万二千贯充犒军使用。」 
三月十七日，诏淮东总领所支四万贯钱付李思齐。以到任点看军马并新并到武锋军犒设也。 
二十八日，诏岳建寿差权马军司职事，令南库以银依省则纽支钱一千五百贯犒军。从所请也。 
四月二十一日，鄂州江陵府都统制郭钧言收捕陈峒等贼阵亡官兵，乞令湖广总领所批勘全分请给一年。从之。 
七月十九日，诏两淮总领所支降钱付马军行司、建康府、池州、镇江府都统司，两浙转运司支降钱付平江府许浦御前水军，令各添支五口以上人外，更于御前桩管钱内降钱付逐处军，给赐口累重人一次。(以) 
八月十四日，诏湖广总领所支降钱八万一千贯，付鄂州、江陵府、江州，给散诸军五口以上人。 
十一月二十六日，诏四川总领所支降钱五万九千贯，付兴州、兴元府、金州司，委主帅给散诸军五口以上人。八年五月十八日，臣僚言：「朝廷比年支降缗钱，赐内外诸军口累重者，然其间有入队不入队〔劳〕逸之殊。乞将诸军入队自五口以上，依数支给；不入队并减半。」从之。 
十二月十四日，诏广西经略司收捕贼徒李接，所遣官兵、弓兵、土豪、义丁等，令刘焞先次等第犒设一次。 
七年五月七日，诏广州统领刘安、统制张喜所将官兵一千九百九十六人，令广东安抚司犒设一次。以知广州周自强言收捕柳寇陈峒有劳也。 
八年正月二十一日，宰执进呈诸军犒设钱，上曰：「此内外诸军射射精熟人数也。乡来诸军只习右手射，近又教习左手射颇精，各支犒设，以示激劝。」 
七月十三日，诏左藏南库支降会子一万二千贯，付殿前司，委官前去犒设许浦水军。以其初拨隶本司故也。 
十九日，上谓辅臣曰：「江州副都统刘光祖极精细，好兵官。闻财赋甚窘乏，无以激赏士卒，可于鄂州总领所支钱三万缗与之。」 
十一年二月二日，诏：「今后因病身故官兵，本司具军额、职次、姓名，保明有无家累，关报所属，实时大历内开落名粮，随历批勘请给两月，趁次旬宣限支给。」以枢密院言「已降指挥，殿前马步军司官兵因病患身亡，其家累特与支破请给两月。访闻所属以会门为名，动经月日，方始批放，有失存恤之意」故也。 
五月二十七日，诏：「四川驻札御前诸军将士戍边滋久，常轸朕怀，可令总领所支拨桩管钱三十万道，特与犒设一次。」 
六月二十四日，诏两浙转运司、淮东西、湖广、四川总领所依淳熙十一年上半年已支过钱数，付逐军主帅，充淳熙十一年下半年添支诸军口累重大之家。十一年十二月二十三日至十五年十二月终。上下半年添支诸军钱皆如之。 
十二年九月十九日，淮东总领吴琚言：「本路先准已降指挥，内外诸军差出牧马并更戍官兵，免分擘口券，特令每人支盐菜钱三十文、米二升半。照对镇江屯驻诸军，每遇差出盱眙、高邮军、梅、楚州守戍，所支盐菜钱米，自来粮料院直候到戍守处方起支。比其更替，又自离戍日，即便住支，往回并无支破钱米。窃见步军司差出六合县守戍人，自出门日起支，其更替到寨日方始住支，理合一体。」从之。 
十三年正月一日，诏：「殿前司马军旧司、步军司官兵、诸班直军兵、皇城司亲从亲事辇官等人，并依则例，令主帅并所隶官司，各日下从实开具所管人同合支钱数，报提领封桩库所。以桩库所(以)桩管会子降付逐处，实时当官支给。其出戍人，依赦文仰主帅将降到则例报所在州军。候到，令知、通同部辖兵将官给散。马军行司主帅开具所管人同合支钱数，报建康府，实时于降去第七界会子内支给。屯驻大军于屯驻州府仰知、通同兵将官据合支钱数，以本处应桩管朝廷会子支给。如不敷，或无桩管会子去处，于上供并诸司不以是何名色窠名内取拨给付。州府军监禁、厢军等准此。」以尚书省言：「庆寿赏给则例：殿前司马军旧司步军司统制七十贯，统领四十贯，正将二十五贯，副将十五贯。拨发官同副将例，准备将十二贯，额外比正员下一等。谓如额外统制支统领四十贯之类，至准备将不减。使臣至带甲入队官兵九贯，傔人、辎重、火头五贯。队外官兵三贯。班直、行门二十五贯，余人十贯。班直下军兵三贯。皇城司亲从亲事官五贯，院子三贯，辇官五贯。后苑厨子、御厨、仪鸾司、翰林司将校兵级四贯，军头司将校兵级四贯。御药院工匠、御酒库、御丝鞋所、内东门司、内藏库、内军器库、修内司、御马院、骑御马直、左右骐骥院将校兵级，德寿宫摆铺将校兵级，并造作人三贯。步军司厢军并行在百司军兵、逐处自行招刺人一贯五百。差出人准此。行司统制五十贯，统领三十贯，正将二十贯，副将十五贯。拨〔发〕官同副将例。准备将十(员)[贯]，额外比正员下一等，至准备将不减。使臣至带甲、准备带甲人入队官兵六贯，傔人、辎重、(大)[火]头四贯。队外官兵二贯五百。殿前司摧锋军、左翼军，许浦水军，兴州、兴元府、金州、镇江府、鄂州、江陵府、池州驻札大军统制四十贯，统领二十五贯，正将二十贯，副将十五贯。拨发官同副将例，准备将十贯，额外比正员下一等，至准备将不减。使臣至带甲、准备带甲入队官兵五贯，傔人、辎重、火头三贯，队外官兵二贯。诸州府军监拣中禁军二贯五百，禁军、土军、水军二贯，厢军、铺兵一贯。诸路安抚司忠义军亲兵二贯五百。」 
十九日，镇江府驻札御前诸军统制张诏言：「出戍楚州高〔邮〕军官兵请庆赏给钱，以楚州四千八百九十一人，计请钱二万三千一百一十八贯；高邮军六百八十七人，计请钱三千二百八十七贯。今据楚州申：本州岛自来不曾有朝廷桩管钱物，兼系全行展免上供去处，亦无诸司合拨窠名等钱。本州岛别无那兑支拨去处。又据高邮军申：本军目今未有钱支给，申转运司、提举司，取指挥行下支拨。已上二项共二万六千三百九十六贯，乞下镇江府于桩管会子内支给。本司差官押发前去逐处布押官交割，点名俵散。」从之。 
二十四日，诏：「平江府顾径港摆泊当番海船适轻雪寒，可令守臣到岸，〔依〕则例将总辖官、船主、梢上招头、 手等特与犒设一次。据合用钱数，日下于桩管会子内支拨，差官同主兵官给散。」 
十二月二十一日，诏：「积雪冱寒，军人不易。其行在殿步司及诸军可依已支雪寒钱体例，再支一次。令主帅并所隶官司各日下将见管人数从实保明，报提领封桩所，并实时以见钱降付逐处，当官支给。」以二十四日权侍卫马军司职事梁师雄言：「所有诸处差出并在军半分请给等共五百八十九人，粮料院以无体例，不肯批放。窃详逐人亦隶兵籍，各有家累，比之在寨全分请给之人，尤不为易。乞下所属，将前项差出等有家累官兵，自今岁为头，每年特与依例批放雪寒钱，及下提领封桩库所，再支一次，给付他家应付使用。」从之。 
二十八日，诏殿前司差出有家累及在军半分请给等官兵共一千六百四人，依军司已得指挥施行。 
十四年正月二十三日，诏弓弩手、枪手并于镇江府桩管钱内各特支犒设一贯。其枪手撺数，仰本军斟酌审验讫，开具闻奏。以镇江府都统制张诏等言：「准御前札子，镇江府驻札御前诸军，今春所进兵帐等一一躬亲审验，并要实年甲、斗力，以备抽摘，发赴行在引呈。恐须薄犒设，却具奏来。本司诸军应管如右：弓箭手正带甲一万六十二人，准备带甲二千三百八十六人。弩手正带甲八千八百四十二人，准备带甲一千八百二十八人，计二万三千一百一十八人。诸军见管枪手正带甲五千六百八十人，准备带甲一千四百六十四人。除审验年甲外，未审合与不合审验撺数。」故有是诏。又，三月六日，侍卫马军副都指挥使雷世贤言：「已将本司兵帐内弓箭手八千三百六十一人、弩手四千三百一十七人躬亲审验的实年甲、各人斗力外，有见管枪手共三千八百七十人，亦行审验年甲，撺数了当。委实各人少壮，武艺精熟，所有犒设，合取圣裁。」诏弓弩手、枪手并于建康府桩管钱内各特支犒设一贯。 
二月十三日，诏封桩库支会子五万六千五十八贯四百，西上库支会子二十四万八千四百六十四贯六百，充殿前马步军司教阅犒设。 
六月十九日，殿前副都指挥使郭〔均〕贴黄缺言：「今年下半年累重官兵六千七百四人，合用添支钱四万八百六十六贯。三万一百七十四贯年例漕司科降，一万六百九十二贯未有支拨去处。乞将四千八百二十六贯令漕司贴科，余令本司自备。」从之。 
十二月十五日，诏归正忠义人兵添支米，特更与展支一年。以殿前司言：「昨承指挥，远来充军，理宜优恤。每月添支米数相兼养(瞻)[赡]。续准(备)指挥，更特与展支一年。今来将及一年，缘并皆家累重大，指拟添支米相兼养(瞻)[赡]。乞下所属照应见请券历，依旧勘支。照得递年各降指挥，更特与展支。」故有是诏。 
