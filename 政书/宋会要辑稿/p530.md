<!-- { "loadSidebar": true } -->
明道二年十二月二十四日，诏曰：「朕钦膺骏命，临御中区，守三后之成基，为 黎之司牧。四隅底定，一纪于兹。乃至图任忠良，博询谠直，罔敢暇逸，务致隆平。自明道之建元，逮作噩之居岁，祲灾荐起，暵潦相仍，人多疠疫之伤，稼有虫螟之害。亦尝去溢美之号，损兼膳之珍。宵旰不遑，但虞于阙政；牲币靡爱， 祷于 神。然而丰泽尚僣，和气犹郁，物价腾涌，编氓阻饥。常赋既蠲，廪粟皆振，岂恤隐之心弗至，致休若之应未臻。侧身内思，其咎安在 且夫阴阳之道叵测，变则能通；天地之戒甚明，顺则成福。消灾之理斯在，影飨之振可期。惟上奉首祚之辰，及万物向荣之始，因举授时之典，载更纪岁之名。祗若灵心，庶迎丕贶。式布惟新之令，先申诞告之文。宜改明道三年为景佑元年。」 
     
景佑五年十一月十八日，诏曰：「升禋陟配，诚孝所以兼申；拥休肆眚，人灵由其交豫。朕奉承丕历，钦率先谟，永惟置器之重，浩若涉川之广，讫在尊极，弗敢遑宁。幸席成规，侵寻至治，而疆陲宾款，岁物顺蕃，民罔时恫，政克用乂。斯皆穹昊开佑之况，宗祊燕贻之谋，幽赞于兹，朕将何力!内循凉寡，期保顾存，是用图讲旧义，毖修大报。严饰坛兆，丰洁粢盛，虔会迎长之辰，躬陈合祭之典。至于前献道祖，历课庙昭，尽礼经必先之文，庶哲王能享之义。指事之日，备物有严，百执骏奔，三圣参侑，获率强功，以底盛容，居歆在上，降鉴如答。迪拜胙之吉，敢曰余勤；霈崇朝之泽，方思众共。再念向循 议，许加徽名，深揆浮实之华，如乖克己之训。宜因冠号，俾易建元，顾无专享之福，更示惟新之命。可改景佑五年为宝元元年。」 
宝元三年二月二十一日，诏曰：「朕绍膺骏命，继御庶邦，祗迪先猷，甫浃章闰，何尝不稽探前载，询纳迩言，克念永图之安，聿求小毖之助，靡敢暇逸，迄臻治康。而近岁以来，眚灾间作，穹躔示象，星舍舛期，灵戒有开，史占攸着。每惟凉薄，茂对鉴观，夙夜疚怀，儆惧兼切。企汤乙在予之诰，慕周王侧身之思，屡省实勤，厥咎非远。虽复彻盛食之品，躬怀旰朝之忧怀：原脱，据《宋大诏令集》卷二补。，务罄焦劳，以伫消伏。是用推筴正本，协纪求中，庶迎嘉气之和，式新瑞历之授瑞：原作「端」，据《宋大诏令集》卷二改。。宜改宝元三年为康定元年。」 
康定二年十一月二十日， 
     
诏曰：「朕继膺宝命，嗣守洪基。荷上灵降鉴之祥，奉列圣绍庭之宪，抚宁兴运，司牧黎元。谨保盈成之难，思隆久大之业，祗勤益畏，垂二十年，何尝不中昃厉精，幽微博听 虑一夫之不获，期百志之惟熙。务汤铭之日新，致禹畴之时若。至于秉慈俭之训，绝游畋之娱，器服屏琱文之功，刑政革烦苛之弊。虽未臻于淳古，庶无怠于始初。幸以诸夏谧清，百嘉汇茂，民涵丰楙之乐，物弭疵疠之伤。玉烛四时，萧勺 慝。斯皆三神之所孚佑，九庙之所拥绥，岂繄眇眇之躬，克召穰穰之福!是用揆天元景至之序，定国阳郊庙之仪。皇穹地祇， 瞻嘉飨之厚；艺祖文考，毖陈升侑之严。交集盛容，克成美报。礼繇众举，庆靡专承。当天地并况之仁，幸均大嘏；法雷雨既解之施，用霈洪恩。仍建号以纪元，美受厘而布庆。宜改康定二年为庆历元年。」 
庆历八年十二月一日，诏曰：「朕执象御民，稽古布度。顾幅员之至广，常临履以自持，莫不顺人之心，奉天之道，虑一物之失所，斯庶政之惟和。稼穑虽登，或未臻于丰稔；兵戈载戢，尚靡格于偃销。惕惕居怀，兢兢在念，惟兹黔庶，仅底乐康。而自春夏之交，霖雨作沴，伤暴禾麦，漂溢堤防漂：原作「坛」，据《宋大诏令集》卷二改。。河北之民，尤罹弊苦，粒食罄阙，庐室荡空，流离乡园，携挈老幼，十室而九，自秋徂冬，嗷嗷道涂，沟壑为虑。愍其失业，弥甚纳隍。当原究其由来，冀销弭于灾变。宜均霈泽，以召嘉祥。仍更纪岁之元更：原作「经」，据《宋大诏令集》卷二改。， 
     
用冀自天之佑。宜改庆历九年为皇佑元年。」 
皇佑六年三月十七日，诏曰：「朕以寡闇，守兹盈成，缅念为君之难，深惟置器之重，罔敢怠忽，思致治平，而王泽未孚，治道多阙。皇天降谴，太史上言，豫陈薄蚀之灾，近在正阳之朔。经典所忌，阴慝是嫌。寻灾异之攸兴，缘政教之所起。永思厥咎，在予一人，德不能绥，理有未烛，赏罚失序，听纳不明，庶政未协于中，众冤或壅于下，有违万物之性，以累三光之明。上穹动威，阳精示变，此皆彰朕过失，警予省修。畏天之威，栗栗危惧，若将陨于渊谷，兹用惕于夙宵。庶几减损之诚，或蒙降鉴之眷。是用改避正寝，却去常珍，俾更元历之名，冀召太和之气。仍敷惠泽，益霈眚恩，庶达眇冲之心，更回亿兆之佑。宜改皇佑六年为至和元年，以四月一日为始。」 
至和三年九月十二日，诏曰：「朕缵承基绪，继御幅员，周视万机，仅成三纪。思守文之尤重，念居上之至难，或未明而衣，或既旰乃食。惟正人是访，惟公论是稽。恬然过勤，举不知困。此春云始，平履或亏。荷高明之博临，膺厚顺之丕拥，宗社降福，士民输忠。眇眇之躬，遄臻于绥乂；便便之政，率遂于讲修。虽属水潦遘灾，河流移道，眷言方国，咸克妥安。邦经所繄，朕力何有!亶兹循省，弥用战兢。秋凛戒期，农收毕务，诞询故事，参绎前文，约郊壝之仪，严路庭之制。工师虔巩，物品晏清。祗罄诚忱，洁伸款见。上以答玄元之开 
      
右，下以蕲生聚之乐康。寖通明灵，交示肸蠁，宜与兆庶，共均休嘉。式覃涣汗之恩，仍易纪年之号，以孚神贶，以顺物宜。可大赦天下，宜改至和三年为嘉佑元年。」 
嘉佑九年正月一日，时英宗已即位。诏曰：「朕以眇躬，获承洪绪，涉道犹浅，烛理弗明，大惧菲冲，罔克负荷，深惟抑畏，曷敢荒宁!然而仰凭社稷之灵，俯赖股肱之助。先帝至德，遗惠结于人心；列圣重光，流泽长于世祚。所以自新庶政，甫陟逾年，中外乂宁，风雨时若。惟《春秋》之正始，盖历代之通规。献岁发春，方临于吉旦；开元易纪，祗率于旧章。宜改嘉佑九年为治平元年。」 
英宗治平五年正月一日，神宗已即位。诏曰：「朕膺凭几之遗音，遵委裘之定业。动则铭于周席，处则见于尧墙。深虞朽驭之难持，大惧菑田之弗获，恭思至道，勉继先猷。采获善谋，不敢忽负薪之谏；敷求吉人，庶几成构厦之功。白云未远于遗弓，駃景俄惊于过隙。属穷阴之毕岁，肇苍德以建正。茂惟《春秋》(五)[正]始之文，载考人君逾年之制，不求其端则不足以承天命，不正其元则不足以法诸侯。表嘉靖之休辰，揭熙宁之美号。欲跻黎庶，永底时雍。王统于此遂尊，法象繇之乃出。混齐六合，敢期尽入于甄陶；鼓舞万民，将以一新其耳目。宜自正月一日改治平五年为熙宁元年。」 
神宗熙宁十年十二月六日，诏曰：「朕奉承圣绪，一纪于兹，兢兢业业，罔敢暇逸。赖天之佑，年谷顺 
      
成。其因来岁之正，以新元统之号。式循旧典，对越神休。宜自明年正月一日改为元丰元年。」 
元丰九年正月一日，哲宗已即位。诏曰：「朕绍承大统，遹骏燕谋，于乎皇王王：原作「上」，据《宋大诏令集》卷二改。，永世克孝。维予小子，未堪多难，业业兢兢，夙夜钦止。尚赖亲慈拥佑，神保况临，年谷顺成，方内安乂。永惟《春秋》正始之义，深见天人相与之符。即位逾年，改元布政，以俟属景命，以作新斯民。顾惟守成，敢忘继序!宜自正月一日改元丰九年为元佑元年。」 
哲宗元佑八年四月十二日，诏曰：「朕荷皇穹之眷命，守列圣之丕基，十年于兹，四海用乂。日听外朝之治，躬勤万务之微，眇若涉渊，未知所济。顾念祗承上帝，诞保受命命：原作「民」，据《宋大诏令集》卷二改。，惟骏惠于先猷，以缵隆于下武。力稽仁祖之成宪，思大文考之烈光。其因盛夏之辰，载新元统之号，庶导迎于景贶，用敷锡于 黎。宜改元佑九年为绍圣元年。」 
绍圣五年五月十九日，诏曰：「朕统承圣绪，绍述先猷，克享天心，屡蒙嘉贶。甘露荐降，灵光属天，申锡无疆，神玺自出。顾德菲薄，荷帝溥临，敕命之几，惟圣时宪。严恭寅畏，惧弗克胜，思答神休，以协瑞应。其易统年之号，用昭受命之符。宜自绍圣五年六月朔改为元符元年。」 
元符三年十一月十三日，徽宗已即位。诏曰：「朕丕承祖宗，奉若天命，思建皇极，嘉靖庶邦。盖尝端好恶以示人，本中和以立政，日谨一日，期月于兹。稽历数在躬之文，念《春 
      
秋》谨始之谊，肇新元统，国有常典。是遵踰岁之期，以易纪年之号。岂惟昭示朕志，永绥斯民；庶几仰协灵心，导迎景福。宜自来年正月一日改为建中靖国元年。」 
徽宗建中靖国元年十一月二十三日，制曰：「朕绍膺宝命，祗遹洪图。躬勤俭以御邦，本宽仁而敷政。维先训是式，维师虞是从。永言继序之，克谨持盈之戒。荷皇天之降佑，蒙列圣之诒谋，方夏乂宁，蛮夷宾服，三时不害，六府孔修。建皇极而王道明，即康功而民志惬，以迪纯熙之运，以形平富之风。岂朕德之能胜，繄帝临之下属。肇称禋祀，祗答闳休。是用恭酌上仪，铺昭旷典，奉神考恭行之志，绎绍圣申讲之文，将蒇事于皇祇，先致飨乎穹昊。乃候景涓日，饬躬绍虔，祼清庙以肃将，款圜坛而拜享，侑我烈祖，秩于百神。礼严钦翼之答，乐备雝和之奏。苍璧既奠，柴烟其升。于时干象粹精，灵心嘉向，和气洋溢，景光陆离。瑞庆大来，俾缉熙于纯嘏；膏泽并下，用敷锡厥庶民。豫建新元，诞扬涣号。可大赦天下，仍自来年正月一日改为崇宁元年。」 
崇宁五年七月十三日，制曰：「朕克谨天戒，顺受民时。若稽前王，遹追先烈，卜降年之有永，导新布之嘉祥。宜因来岁之初，是正纪元之号，思与万国，裒对神休。可自明年正月朔改为大观元年。」 
大观四年十一月三日，制曰：「朕奉承圣绪，遹追先猷，荷穹昊之休，蒙宗庙之佑，昭事翼翼，夙夜惟寅。中外靖绥，年 
      
谷登稔，礼乐明备，百志用成，嘉与多方，布新显号。可以来年正月一日改元政和。 
