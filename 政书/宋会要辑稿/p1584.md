<!-- { "loadSidebar": true } -->
元符元年三月三日，户部言：「诸押纲人押荆湖南路盐粮纲，已受省部付身，除程限三十日到转运司公参。如无故违限，论如之官限满不赴律，违限月日仍不理磨勘。」从之。 
十九日，诏：「近闻省寺官多私谒后族之家，或以邂逅为名，诸处宴聚，不可不戒。」 
四月十五日，尚书省言：「宗室宫院遗火，宗正司取勘闻奏，宗室及同居尊长展磨勘年、罚俸给有差。祗应当直人若女奴失火，同保人不觉察，或自祗应人不即救应，勾当使臣不切钤束，等第坐罪。」从之。 
五月十五日，尚书省言：「进奏官许传报常程申奏及经尚书省已出文字，其实封文字或事干机密者，不得传报。如违，并以违制论。即撰造事端誊报若交结谤讪惑众者，亦如之。并许人告，赏钱三百贯。事理重者奏裁。」从之。 
二十三日，礼、刑部言：「请诸赴朝参宗室如有疾病请朝假，申合门，合门报入内内侍省，差使臣押医官看验。如涉诈妄，所差使臣申大宗正司。其请假一日者，正任以上具牓子于合门投下，合门关宗正司；遥郡以下申大宗正司施行。若月内请过三日者，亦报所属，差使臣押医官看验。每半年一次比较，二十日以上取诫励，三十日以上罚俸半月，四十日以上罚俸一月，五十日以上取旨责罚。即痼疾未能痊者，委大 
      
宗正司保明奏裁。」从之。 
二年二月九日，熙河兰会路经略司言：「押伴瞎征般次使臣郭 等具析，般次人内夹带回纥刘三等至京，请今后解发诸蕃般次，不许数外夹带，私下抵换人口上京。如违，即抄点得押往使臣并以违制论。」从之。 
二十七日，权殿中侍御史邓棐言：「伏见发运司属官，近执政大臣与驸马都尉皆用恩例为亲戚陈乞，望下有司立法。」诏张敦义罢发运司管勾文字。 
八月十日，诏：「应国戚、命妇入内，辄将带元自内中放出及作过经断宫人者，并以违制论。」 
十八日，诏：「诸上殿进呈文字，并批送三省、枢密院，不得直批圣旨送诸处，违者承受官司缴奏。」 
九月十九日，通判潭州毕渐言，请应元佑中诸路所立碑刻纪述等，并令碎毁。从之。 
闰九月十二日，诏：「诸供官之物，转运司豫计置钱，令本州岛于出产处置场，比市价量添钱和买，亦许先一年召保请钱，认数中卖。即辄抛降下县收买及造制物色者，并以违制论，不以去官、赦降原减。」 
十四日，御史中丞安惇言：「欲应陕西沿边收复故地并纳降疆界内，有羌人坟垄及灵祠寺观等，不得辄行发掘毁拆。」从之。 
徽宗建中靖国元年七月二日，河东路转运使孙贲言：「河东习俗俭陋，死者焚之，懵不知礼。韩琦知太原，官营墓域使葬，其后庞籍奏蠲地税，孙沔乞令三寺主之，岁度一僧，仁宗悉从其请。逮今岁久，弊俗如故。乞令太原守臣同转运司官常加禁约，无废前规。应河东州县依此。」从之。 
崇宁元年 
      
正月二十六日，诏：「应民庶朝岳献神之类，不得仿效乘舆服玩，制造真物，秖得图画焚献，余依旧条。及令开封府并诸路府界监司逐季举行，粉壁晓示，仍严切觉察施行。」先是臣僚言：「窃惟小民无知，因祠赛社会，兵仗旗帜执引先后，乘舆器服或张黄盖，造珠帘车马，备饰仪卫，呼喝载路，京师尤甚，坐元符令止之。」故有是命。 
十二月二十七日，诏：「诸邪说诐行、非圣贤之书并元佑学术政事，不得教授学生，犯者屏出。」 
二年六月十八日，诏：「应官员不得与宗室戚里之家往还。其宗室戚里之家门客，申尚书省保明，选行义纯正之人充。其见在门客准此。」 
学制，凡邪说诐行、非先圣贤之书并元佑学术政事，不得教授。非此法特施于太学耳，其在外者厉禁未加；且邪说诐行非特成人之学可禁，而童子之学亦不可不禁。」讲议司看详，欲令诸路州县并开封府管内遍行晓谕，应私下聚学之家，并仰遵守，一依上条。从之。 七月十三日，知泗州姚孳状：「伏 
三年四月十九日，中书省、尚书省勘会：「近据知廉州张寿之缴到无图之辈撰造《佛说末劫经》，言涉讹妄，意要惑众。虽已降指挥，令荆湖南北路提点刑狱司根究印撰之人，取勘具案闻奏，其民间所收本限十日赴所在州县镇寨缴纳焚讫，所在具数申尚书省。窃虑上件文字亦有散在诸路州军，使良民乱行传诵，深为未便。」诏令刑部实封行下开封 
      
府界及诸路州军，子细告谕，民间如有上件文字，并仰依前项朝旨焚毁讫，具申尚书省。 
六月十二日，臣僚言：「检会前后臣僚奏请有碍条禁，特乞且依今来指挥施行，其类非一，甚非所以维持纪纲、与众共守之意。欲乞惟供奉至尊及措置边防法难具载者，许临时奏请，其余着在敕令，并仰有司遵守。所有特乞权依今来指挥之类并罢，庶使因缘苟且之人无复有意外之幸。」诏从之，如今后辄敢陈乞，以违制论。仍令御史台觉察弹奏。 
十月十三日，户部状：「承都省批下熙河路提举司奏：契勘本司自来差官体量坊场、河渡，或检察灾伤，或被朝旨分定州军选差官结绝刑禁等事，其依条合差出之官，每遇差委，须计会本州岛占留。守臣收敛人情，便为申乞，别行差官。既无官可差，往复行遣，动经三两月方肯前去，率皆迟误。兼坊场、河渡系出纳净利钱，若所差官逗遛月日，枉有积压官钱。检察灾伤及狱囚在禁，却居家待免，尤为害事。盖是自来别无专条禁约，本司今欲乞立法，应监司依条差官，别无违碍，不许申乞占留，依限起发。辄推避及为申者，并科杖一百罪。」从之。 
四年正月二十三日，诏曰：「日者诸路监司靡恤百姓，或增价折税，或并输籴买，聚敛掊克，自以为能。州县观望，又有甚焉。百方罔利，求益公帑，规取苛细，害侵小民。其令中外按察官觉察纠劾以闻，当议重贬，以戒贪(雪)[虐]。」 
      
四月十二日，中书门下省送到白札子：「勘会民间私铸钱宝及私造石铜器，各有条格及朝廷近降指挥，自合遵守外，全藉监司、州县及巡捕官司上下究心，方能杜绝。今具约束事件下项：一、私铸钱、私造铜器罪赏条禁，并仰于逐地分粉壁晓示，仍真谨书写，监司所至点检。一、获私铸钱宝、私造铜器合支赏钱，才候见得情由，即据合支数目立便支给，各于犯人名下理纳入官。一、邻保内如有私铸钱宝、私造铜器之人，若知而不告，并依五保内犯知而不纠法。一、提刑司每岁比较巡捕官所获私铸钱宝、私造铜器一路最少之人名二员闻奏，当议除合得罪赏外，明行升黜，以为劝戒。」从之。 
十月二十二日，尚书省札子：「奉御笔：『备边兵马消耗甚多，盖(盖)自衣粮不时赒给，切当留意措置招填，检察官司预桩请受，无令减克，兑折坐仓。』今勘会诸军及减克请受、兑折坐仓，不止陕西、熙河，应三路沿边皆当立法。」从之。 
五年二月二十四日，诏：「河北、京东机户多被知、通及以次官员拘占，止给丝织造匹帛，日有陪费侵渔。可诏监司常切按察，如敢循旧拘占机户织造，诸色人陈首，将所亏过机户工价等钱计赃定罪，行下诸路约束施行。」 
三月二十三日，京东东路安抚使状：「据莱州申，契勘旧系禁海地分，不通舟船往来。昨因钞监新法，令客人借海道通行，往淮南等州军般贩盐货。今来若不依旧 
      
法禁止，窃虑夹带奸细及隐藏海贼，难以辨认，别致生事。本州岛已行下沿海地(方)分，令依旧权行禁绝百姓船。本司今相度，欲依本州岛所申，权行禁止。」从之。 
八月十九日，诏：「访闻诸路监司属官擅行文书付下州县及出按所部，犯分搔扰。可令今后学事司属官许出诸处点检学事外，余并不得离(同)[司]出诣所部，及不得擅移文书付下州县。即有公事差委勾当者，径诣所差处，沿路不许见州县官及受馈送。违者徒二年，仍不以赦降、去官原减。」 
大观元年七月十六日，诏：「天文等书，悉已有禁，奉法弛慢、私藏盗习尚有之，一被告讦，诖误抵罪。可令诸路，应系禁书，限一季首纳，并与免罪，不首复罪如初。」 
八月十二日，诏：「在京有房廊屋业之家，近来多以翻修为名，增添房钱，往往过倍。日来尤甚，使编户细民难以出办，若不禁止，于久非便。自今后京城内外业主增修屋业，如不曾添展间椽地步者，不得辄添房钱，如违以违制论。」 
二十一日，新差权提举江南东路常平等事何谊直札子：「臣窃见豪右兼并之家，雕楹刻桷，异服奇器，极珠玑纨绮之饰，备声乐妓妾之奉，伤生以送死，破产以嫁子，专利自厚，莫知纪极。臣愿申明禁令，事为之制，待以期月，行之必信。臣盖知防范礼乐以辅太平之功者，有在于是也。」奉御笔：可详所奏，定五礼之制条上。 
十月十九日，四方馆使、莱州防御使郭天信奏，乞今后 
      
中外并罢翡翠装饰。上批：「先王之政，仁及草木禽兽，皆在所治。今取其羽毛，用于不急，伤生害性，非先王惠养万物之意。可令有司立法闻奏。」 
十一月十四日，诏：「比来京师传报差除，皆出伪妄，盖缘小人意不得骋，造言欺众，规欲动摇，以幸回遹。奸不可纵，可令开封府立赏一百贯，许人告捕，仍以违制论。」 
二年正月二十九日，诏：「古者命之教然后学。比闻上书及党人聚徒立众，教以邪说，所习非正，违理害义，其能一道德、同风俗乎!除士子并合入所在学外，自今应于乡村城市教导童稚，令经州县陈，赴所在学试艺一道，文理不背义理者听之。上书及党籍人不在此限。违者以违制论。」 
三月十三日，诏：「访闻虏中多收畜本朝见行印卖文集书册之类，其间不无夹带论议边防、兵机、夷狄之事，深属未便。其雕印书铺，昨降指挥，令所属看验无违碍，然后印行。可检举行下，仍修立不经看验校定文书擅行印卖告捕条禁颁降，其沿边州军仍严行禁止。应贩卖藏匿出界者，并依铜钱法出界罪赏施行。」 
五月一日，诏：「工作之事，兵匠不足，遂顾民工，已恐劳人。比来官司顾募拘占，更以争夺，稍不如意，断以重刑，甚非悦以使民、民忘其劳之意。应官局不以前后有籍无籍民工，仰限指挥到，并放逐便。自今造作，计其工限，军工委有不足，方许和顾民工，事讫即遣，不得以他事故作占留。应今日以 
      
前，缘局所被罪编管民工，并放逐便。其官司以给付身文帖者，限三日于开封府送纳类聚，具状缴进。如违及辄有奏请者，以违制令御史台、入内内侍省按劾以闻。」 
