<!-- { "loadSidebar": true } -->
天圣五年十月三日，太常礼院言：「自来宗庙祠祭，皆宰臣宰：原作「幸」，据《宋史》卷一二五《礼志》二八改。、参知政事行事，每有服制，旋复改差，多致妨阙妨：原作「防」，据《宋史》卷一二五《礼志》二八改。。当院检会《唐会要》，贞元六年，诏百官有私丧公除者，听赴宗庙之祭。初，御史监祭者以《开元礼》凡有缌麻以上丧不得飨庙，移牒吏部，诘以奏差祭官有私丧者。于是吏部奏曰：『准礼，诸侯绝周、大夫绝缌麻者，所以杀旁亲，不敢废大宗之祭事，则缌不祭者，谓同宫未葬，欲人吉凶不相黩也。魏、晋已降，变而从权，缌以上丧服假满即吉，谓之公除。凡既葬公除，则无事不可，故江左虞潭、殷仲堪并云既葬公除废祭者非也殷：原作「商」，此乃宋人避讳改，今据《晋书 殷仲堪传》加改。，故其时公除者则行公祭。盖大夫不敢以家事辞王事，《春秋》之义也。今国家行公除之令，既以即吉，于祭无妨。今私家之祭则无废者，公家之祭则犹禁之。是以有司限文，若以服为禁，则惧亏祭礼；若以例奏差，则惧违令文。先王立礼，所以进人为善也；立法，所以禁人为非也。被公除者，人思君亲，莫不欲祭。使子得祭其父，孝莫大焉；臣得祭其君，义莫重焉。苟祭而不许，是禁人为善也。苟私祭不禁，则公祭无嫌。是则垂之空文，不若行其变礼。今请申明旧令，使行之可守。凡有惨服既葬公除及闻哀假满者，许吉服赴宗庙之祭。其同宫未葬，虽公除者，请依前禁之。庶轻重有伦，以一王法。』从之。又王泾《郊祀录》注：『缌麻已上丧不行宗庙之祭者，以明吉事凶人不干也。贞元六年吏部奏请既葬公除之后，得许权改吉服，以从宗庙之祭，此一时之事，非旧典也。』今当院看详，律称：『如有缌麻已上丧遣充掌事者，笞五十，陪从者笞三十。』此则唐初所定所：原无，据《宋史》卷一二五《礼志》二八补。。至贞元六年吏部起请，皆援引典故，乞『凡有惨服既葬公除及闻哀假满者，许吉服赴宗庙之祭。其同宫未葬，虽公除者，请依前禁之』。奉诏，百官有私丧公除者，听赴宗庙之祭。后虽王泾着《郊祀录》，称是一时之事，非旧典也，又别无诏敕改更，是以历代止依贞元六年诏命施行。至大中祥符三年，详定仪注官请依《郊祀录》，缌麻已上不预宗庙之祭。今详贞元起请证据分明，王泾所说别无典故，望自今后有私丧公除者，听赴宗庙之祭，庶使旧典克从，免致废阙。」从之。 
元丰三年三月二日，太常礼院言：「国子博士孟开乞以侄孙宗颜为嫡孙。据令，无子者听养同宗之子昭穆合者，又曰子孙继绝应析户者，非十八以上不得析上：原无，据《长编》卷三○三补。，则是有以孙继祖者以：原无，据《长编》卷三○三补。。又晋侍中荀顗无子，以兄之孙为孙。请如开所乞。」从之。 
神宗熙宁二年十一月二十一日，诏同修起居注、直史馆蔡延庆许归后本宗。初，延庆言：「先臣赠太尉齐是臣之伯父，臣祖父以齐未有继嗣日，令臣出继。今齐有子延嗣为光禄寺丞，而臣所生父裒
      
反无继嗣。」乃下礼官议，而礼官言延庆当归后本宗故也。 
哲宗元佑元年闰二月十八日，礼部言：「故朝请郎致仕李弼贤妻王氏状，亡夫从祖惟清系绘像臣僚，为本支无嗣，乞依张知白例推旁支恩。」诏从之，仍令李惟清族中推有义者立为嗣。 
绍圣元年十二月五日，尚书省言：「元佑七年南郊赦书节文，今后户绝之家近亲不为依条立继者，官为施行。今户绝家许近亲尊长命继，已有着令，即不当官为施行。」从之。 
政和三年闰四月二十七日，户部尚书刘炳言：「有旨，王彦林以弟彦通与叔母宋氏为继绝孙。今户部员外郎盖侁议，彦通用元丰中孟开以侄孙宗颜为嫡孙例，事体明甚，大理寺官皆以为允，独寺丞吴异议。窃以深文刺骨、离于人心者，非所以为法；胶执拘滞、泥于故常者，非所以为礼。法不违于人情，礼固可以义起。君子者，法之原必本于平恕；圣人者，礼之制莫尚乎变通。不明礼法之本原而欲绝人之世，岂先王之用心哉 孔子曰：『继绝世，天下之民归心焉。』盖以其无后而绝，故继之也。若祖自有子，又尝娶妇，方得养孙，或有子未娶而亡，亦不得养孙，则天下之绝世将不可胜计。以是为礼法，不亦可乎 盖侁议是。若如议，则元丰孟宗颜、绍圣刘守信二家，皆可追夺产业。数十年之间，天下之养孙者，不惟世守其先畴，或已经荫补，若行此议，则乡里奸民倚法搔扰，长告讦之风，起争竞之俗，非所以绥靖四方也。若曰使皆有继续，则天下遂无户绝。夫法有养子、养孙，盖虑天下有绝灭之家也。户绝财产，所得几何 政和元年，诸路户绝钱万余贯而已。使皆知立后，遂无户绝，一岁虽失万余缗，圣主之所乐为也。」从之。 
徽宗大观四年九月十五日，诏：「孔子谓：『兴灭继绝，天下之民归心。』王安石子雱不幸无嗣，有族子逮已尝用安石孙恩例官之。比闻兴讼未已，可仍旧以逮为雱后，以称朕善善之意也。」 
政和八年四月二十三日政和：原无。按前条为「大观四年」事，而大观无八年，又后文已提及「政和六年」。故据文意，补「政和」二字。，故临川伯王雱女王氏状：「伏念父被遇神考，擢寘法从，不幸早世，未立嗣息。大观间，特诏以族子逮为后。于政和六年缘其所生父 身亡，诏令逮归宗，照管葬事。今已终葬，欲望特令逮仍旧为先父雱后。」诏从之。 
高宗绍兴八年十月二日，诏故太尉、镇洮军节度使镇；原无，据《宋宰辅编年录》卷一三补。、同知枢密院事种师道以再从侄浤为后，其神道碑令本家陈乞，委官制撰。
 礼 宋会要辑稿 礼三六 丧服 追行服 
      
追行服
【宋会要】
      
绍兴三十年五月十三日，太常寺看定：「韦评等昨解官持服，今显仁皇后升祔恩例所得转官，检照礼律，即未合祗受。」从之。 
元佑六年五月六日，监察御史徐君平言：「父母之丧，无贵贱一也。今大小使臣任管军、沿边之类，当行服而不请解官者甚众。愿令并解官持服，着为令。」从之。其大小使臣除系沿边等职任并元是军班换授，及小使臣非奏补，及武举入官人，并仍旧。 
七年二月十一日，诏：「武臣丁忧者见任管军处，或充路分总管、钤辖、都监、知州县城关使使：原缺，据《长编》卷四七○补。、县尉都监、寨主监押、同巡检、巡检驻泊、巡防驻泊及管押纲运管：原作「营」，据《长编》卷四七○改。，大使臣系军班换授，小使臣非荫补，并武举入官者及差使、借差，并不解官。内系沿边任使并押纲者，给假十五日，余一百日余：原作「除」，据《长编》卷四七○改。。其应不解官而愿解官行服者，除沿边任使奏候朝旨外，听之。」 
绍圣三年五月八日，诏小使臣丁忧，依元丰旧法，勿令持服。 
十一月二十三日，诏准备将领、差使，并依边将副、城寨使臣条，不许持服。 
徽宗元符三年已即位正月十四日，诏三省集侍从官、礼官议兴国二年服是何服纪，令疾速指定闻奏。详见九月六日指挥。
淳熙四年九月十二日，敕令所言：「臣僚奏，自今右选修武郎以下如有服制，并合依文臣解官。吏部看详：『应小使臣外官、宗室任诸路监司、知州军、军使、知县、县令、县尉、钤辖、路分都监、副都监、将副、准备将领差遣，如遇丁忧，乞依文臣解官持服。授讫未上同。内极边去处，并不解官；愿解官持服者，具奏听旨。』诏依，仍下本所修立成法。本所欲于武臣丁忧不解官本条依旧文外，今参酌创修：诸路小使臣任知州及军使、知县、县令、尉丁忧，并解官，内缘边去处不解，授讫未上同。愿解官者具奏听旨。」从之。 
七年四月二十七日，吏部侍郎芮辉言：「吏部选法，小使臣遭丧不解官，给式假，百日为限。欲除缘边职任及见从军与归正、归朝、拣汰指使等官，并军功补授杂流出身人，依旧以百日为限外，小使臣如荫补子弟及取应宗室武举出身之类，皆合遵三年之制。」从之。既而吏部奏：「所降指挥内荫补子弟并取应宗室武举出身人悉遵三年之制，窃虑未尽。今照得，如奏荐、遗表、致仕及捧表、生辰亲属并捧香戚里、宗室女夫、染瘴阵亡、罢省亲属恩泽，应诸色补官宗室并进献人，并合依已降指挥施行。校尉准此。」从之。 
二十八日，诏：「内侍官如丁忧，依旧给式假一百日。」 
七月七日，中书门下省言：「昨降指挥，应从军小使臣自今在职丁忧，与免式假。近缘吏奏请，将见从军与不系从军之人，例皆给(理假)[假，理]宜分别。」诏内外诸军小使臣在职丁忧，并依上件已降指挥施行。 
十年七月二
      
十二日，吏部言：「淳熙条格，小使臣沿边任使，丁忧不解官，止给式假十五日。淳熙七年四月二十七日，因臣僚奏请，失于照会，一例衮同声说，给假一百日，遂致抵牾。乞依淳熙条格，止给式假十五日。」从之。 
二十七日，诏：「小使臣丁忧，并依旧法。其在淳熙七年四月二十七日指挥之后解官持服人，与依旧法理还磨勘月日。」
 礼 宋会要辑稿 礼三六 丧服 成服 
      
成服
【宋会要】
      
