<!-- { "loadSidebar": true } -->
二年六月十三日，直秘阁、特改添差通判严州张宗愈奏：「伏念臣先大父循忠烈王张俊，遭遇高宗皇帝，备将佐于大元帅府。自河朔扈卫，至南京登宝位，首在劝进之列。披荆棘，立朝廷，歼丑虏，荡 寇。翼载王室，济登中兴，终始恭顺。尝奉玉音，有『张俊之功与诸将万万不同』之训。前后思陵所赐宸翰，独臣宝藏惟谨。继乃配飨高宗庙廷，勋书盟府，不暇缕陈。缘从来未曾陈乞家庙，乞就赐第旧基，建立修造使用，四时祭飨。有元拨堂前田产支遣，不敢别有觊觎。家庙制度、祭器式样之类，乞下所属讨论，札付本家，自行修立。祭器欸志下工部文思院照例镌铸给赐。」从之。先是以张宗愈之请，下礼、寺讨论，礼、寺言：「张俊生前任一品官，典故一庙五室，合自张俊而上立五世。窃照杨存中生前，高宗从其请立庙，给赐祭器。韩世忠身薨后，其子有请，孝宗以世忠中兴勋臣，特赐家庙祭器，并用竹木，勺去文饰，画图听其自造。今张俊身薨后，其孙陈乞，合从韩世忠家庙祭器制度事体。」于是从之。 
开禧三年三月二十三日，忠州刺史、右屯卫将军刘伯震奏：「先祖鄜武僖王光世，自结发从戎，捍御西陲。当宣、政年间与夏贼血战，累立全功。高宗皇帝以大元帅开府，先祖光世首提万骑，亟请济上奉迎劝进。高宗皇帝委以腹心，扈卫至南京，即登宝位。从驾南度，备历艰难。而苗、刘叛逆，复与丞相吕颐浩建议，传檄会合诸将复辟。建炎翊戴事迹，备载国史。蒙恩追封鄜王，家庙未曾给赐。乞就本家赐地旧基建立修盖。诸费及四时祭祀，自有先祖遗下田产拨充使用，不敢有分毫觊觎。」从之。 
      
嘉定十四年正月二十日，诏封桩库支拨度牒一百道、会子一十万贯，丰储仓支拨米五千石，并给付宪圣慈烈皇后宅，充盖造家庙等用。以居民遗火延烧宅庙，故有是命。 
八月四日，诏：「右丞相史弥远赐第行在已十四年，依淳熙典故，合赐家庙。可令转运司、临安府随宜盖造。」既而弥远言：「恭奉御笔，依淳熙典故合赐家庙。照得礼、寺讨论家庙祭器典故，每位合用笾豆一十二只，并巾、盖。簠、簋四副，铏鼎二只，并柶。俎二面，壶尊二只，并巾、杓。爵坫三副，祝坫一只，烛台三座，登二只。共享罍一副，篚、杓、巾全。爵洗一副。杓、巾全。并所生母齐国夫人周氏一位，亦乞如数制造外，今来妻鲁国夫人潘氏一位，欲乞附祭于所生母齐国夫人周氏别庙，制造笾、豆一十二只，并二杓。簠簋四副，铏鼎二只，并柶。俎二面，壶尊二只，并巾、杓。壶罍二只，并巾、杓。爵坫三副，祝坫一只，烛台三座，登二只，罍洗一副，篚、杓、巾全。爵洗一副。杓、巾全。欲望令工部行下所属，照数制造给赐。」从之。 
十五年十月十九日，史弥远奏谢家庙祭器。上批：「先太师功在社稷，况卿辅朕有年，兹遣内臣赐以祭器，少答殊勋，不必多谢。」《宋史》：理宗景定三年，诏丞相贾似道赐家庙，命临安守、漕营度，礼官讨论，赐祭器如仪。
 礼 宋会要辑稿 礼一二 九宫太乙祠 
      
九宫太乙祠
      
国朝承唐制此上原有眉批云：「应入祀宫类原祀五。」，祀九宫贵神东郊，用大祠礼。真宗(成)[咸]平四年三月二十四日，直秘阁杜镐上言：「按《史记 封禅书》云：天神贵者曰太一，太一之佐曰五帝。今礼以五帝为大祠，太一为中祠。况九宫所主，风雨、霜雪、雷雹、疾疫之事。唐玄宗天宝中，述九宫贵神，次昊天上帝，类于天地神祇。玄宗、肃宗皆尝亲祀。惟文宗太和中，太常博士崔龟从请降为中祀。至武宗会昌中，升次昊天上帝。欲望复为大祀，用协旧章。」诏史馆、礼院详定以闻。翰林学士承旨宋白等议曰：「伏以太一天之贵神，止在中祀，考于礼文，是为倒置。况会昌中仆射王起、博士卢就讨论详定，颇为酌中。今请如镐议，复为大祀。其御香、祝版，礼同社稷。增设坛两壝。玉用两圭，有邸，藉以槁秸，加茵褥，如币色。南郊大祀，公卿升降，各有阶陛。坛四陛之外，西南又为一陛，〔曰〕坤道人门。今请行事升降仍旧由此。」并从之。 
八月七日，诏以九宫贵神坛壝不合礼制，及与坟冢相接，遣使迁移修饰。太常礼院上言：「大坛上面元无尺丈阔狭，今请第一成，东西南北各一百二十尺，高三尺；再成，东西南北各一百尺，高三尺。坛上安小坛九，每坛高一尺五寸，纵广八尺，各相去一丈六尺。取容神列祭器，及公卿酌奠。」奏可，仍遣官以香币酒果致告。 
大中祥符 
      
元年七月十三日，以东封泰山详定所上言：「先准 ，九宫贵神升为大祀。今参详，如在本坛，即为大祀；如当郊祭，元无此神，况位座不全，珪玉虚设，其于封祀坛不合用玉。望令三省官集议。」诏吏部尚书张齐贤集两省、给事、舍人以上同议定以闻。封祀坛准圆丘，从祀惟有太一、摄提、轩辕、招摇、咸池、天一等位天一：原作「太一」，参《宋史》卷一○三《礼志》改。。是时颇疑神名或殊。 
九宫贵神坛，四阶之外，西南又为一陛，曰坤道人门，请行事升降仍旧由此。从之按此条即前宋白议之残文。。
 礼 宋会要辑稿 礼一三 神御殿 
     
宋会要辑稿 礼一三

神御殿
南京鸿庆宫。大中祥符七年正月，诏曰：「睢阳奥壤，艺祖旧邦。应命历以天飞，创基图而日盛。朕躬朝涡水，茂集蕃禧；旋幸平台，缅怀积德。想清都之锡类，庆鸿绪之无疆。奉真像以颙昂，建灵宫于曲密。洪惟二圣，敷佑万方。故当陪仙御于福廷，严宸仪于恭馆。南京新修圣祖殿，宜号曰鸿庆宫，仍奉安太祖、太宗像。」八月，遣都知阎承翰、内侍杨怀古奉像至归德殿后正位权安。天圣元年三月，修殿成，诏知制诰张师德奏告南京内城，迎圣像奉安。四年十月，又奉安真宗御容。康定元年六月，经火，别建斋殿供养。庆历六年十二月，又诏重修三圣御容殿。七年六月，命翰林学士张方平往奉安。右奉太祖、太宗、真宗神御。 
西京应天禅院兴先殿。景德四年二月，诏以西京太祖诞辰之地，建太祖影殿，起应天禅院，一如启圣院例。天僖元年五月，以宰臣向敏中为奉安太祖圣容礼仪使，权安于文德殿。百官立班，皇帝行酌献礼毕，卤簿仪仗、道门威仪、教坊乐张引导，升彩舆进发，入内都知张景宗都大管勾。皇帝辞于正阳门外，百官辞于琼林苑门外。遣左谏议大夫戚纶奏告昌陵毕，群臣称贺。七月，令日具素食，月给法酒、降真香，五日供白乳茶。遇放灯夜，官给灯油。每岁正月上旬，择日朝拜。四年，又取永兴军太祖、太宗御容于西院奉安。天圣元年二月，以冯拯为奉安真宗御容礼仪使，酌献、奉辞、迎导、奏告，并如奉安太祖圣容之制，以内侍都知韩守英都大管勾。又遣翰林学士晏殊奏告永定陵。治平四年十一月十二日，龙图阁直学士李柬之、内侍押班王守规相度，请升太宗神御过兴(光)[先]殿，其后殿七间升真宗、仁宗及奉安英宗。诏如其请。熙宁二年五月九日，迎奉仁宗、英宗御容赴天德殿。十三日，上亲行酌献之礼，乃赴西京。二十四日，奉安。 
西京会圣宫。天圣八年正月，差内侍张怀恩就永安县訾王山置宫。九年闰十一月十五日，宫成，诏遣三司使晏殊、上御药供奉罗崇勋、江德用自京迎太祖、太宗、真宗圣像至宫奉安。仍改訾王山为凤台山。治平三年九月二日，龙图阁直学士李柬之相度仁宗神御殿，乞免凤台村户绝地土租税。四年十一月三日，户部副使苏痴、内侍押班王守规相度，英宗神御以降真殿第六间奉安，并如其请。熙宁二年五月九日，迎奉仁宗、英宗御容赴文德殿。十三日，上亲行酌献之礼，乃赴西京。二十二日奉安。右奉太祖、太宗、真宗、仁宗、英宗神御。 
奉先资福院。干德六年，就安陵旧城置院建殿，设宣祖、昭宪太后像。大中祥符二年六月，诏 
     
遣兵卒守卫，名曰庆基。庆历七年，重修殿成，以翰林学士杨察奉安。仁宗幸院，亲行酌献之礼。旧宣祖绘像韡袍，后冠帔，嘉佑五年正月，留旧像禁中，而别绘衮冕、后服奉安，帝亲酌献。右奉宣祖神御。 
太平兴国寺开先殿。天圣八年九月，建太祖神御殿于寺之后廷，以开先为名。十二月，命宰臣吕夷简(克)[充]奉御容礼仪使，入内都知韩守英管勾。十一日，自天章合迎奉于会庆殿权奉安。十二日，百官立班殿廷，皇帝行酌献之礼，有司备仪仗、鼓吹、僧道威仪，奉迎赴殿，皇帝行奉安之礼。次日，皇太后又酌献。景佑三年，殿火，遂罢朝谒。至庆历六年八月，殿成，帝飞(帛)[白]书榜。九月，命宰臣贾昌朝奉安。十月，帝亲行酌献。七年正月十一日，朝谒如常。至和元年十一月，重修，权奉御容于天章合。二年七月，复奉安于殿。 
扬州建隆寺。寺旧有太宗御榻，寺僧构殿，置榻修供。景德二年，寺僧胜显请奉安圣容，诏翰林图写，严卫而往，仍赐供具。殿本偏设，五年八月，遣使改葺，徙正位，命礼宾副使卢文寿同修设，正、冬、朔、望，令州长吏朝拜。皇佑二年五月，诏改旧名章武为神武。 
滁州端命殿。仁宗宣谕曰：「恭惟太祖擒皇甫晖于滁州，受命之端也。」乃诏因其旧寺建殿，名曰端命殿。以皇佑五年三月，命宰臣庞籍充奉安太祖御容礼仪使，(知)参知政事梁适副之。二十四日，迎赴滁州奉安。百官辞于都门外，使、副至，宿顿幄殿而退，右奉太祖神御。 
启圣禅院永隆殿。至道二年八月，诏以院之法堂为殿，奉安太宗圣容。内侍杨继密董役，翰林内供奉官僧元蔼摹写。咸平二年九月，殿成，以僧道威仪、教坊乐导迎赴殿，真宗亲诣致殿致殿：疑为「致奠」之误，元蔼加朝散大夫。天圣八年九月，名永隆殿，御容以刘承规、李神福侍立。至和二年七月，以重修殿毕，复自内迎往奉安。 
并州崇圣寺统平殿。太平兴国初平太原，诏以行宫，饰为梵舍，赐名平晋寺。后于寺建太宗圣容殿。大中祥符二年十一月，改今寺名。皇佑五年三月二十四日，又自万寿观迎御容赴并州。先时，仁宗宣谕：「恭惟太宗取刘继元于并州，是太平之统也。宜即旧寺，命殿曰统平。」以枢密使王贻永充奉安御容礼仪使，参知政事刘沆副之。以百官辞于门外，使、副至，宿顿幄殿而退。四月二十二日，奉安。帝闻之，曰：「太宗以是日月至其城下，有此符合。」宰臣请付史馆，许之。 
