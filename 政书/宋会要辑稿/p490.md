<!-- { "loadSidebar": true } -->
殿下当中面册，皇帝从册宝降阶，于此立并拜。一于殿下当中南向。皇帝以册宝授太傅讫，立于此，俟册宝出殿门。又设置册宝褥位十二：四于殿下西阶之西，东向，册北宝南；册宝初降阶，置于此。四于殿下南向，册东宝西；皇帝至殿下面册褥位立定，即置宝册于此，以俟授之太傅。四于殿下东阶之东，西向，册南宝北。太傅授册宝讫，置于此。太傅、侍中、中书令、吏部礼部侍郎、举册举宝官、太常卿、太常博士，各有位于殿之东西阶下。太常展宫架之乐。乐备而不作。是日，列黄麾仪仗、鼓吹、禁卫于殿庭内外讫，前导官、礼仪使、合门官、太常博士分立于御幄之左右，百官各朝服入就位，东西相向立。太傅、中书令、侍中、吏部礼部侍郎、举册举宝官、太常卿俱诣殿下西阶东向位。至少顷，皆自西阶升殿，立于册宝幄之西，东向。太常博士、太常卿立于西阶之上，东向。皇帝服履袍入御幄，易通天冠、绛纱袍。合门官、礼部侍郎奏中严外办，太常博士引礼仪使奏请皇帝恭行发太上皇帝、太上皇后尊号册宝之礼。前导官导皇帝出御幄，殿中监跪进大圭。皇帝执大圭，殿中监进大圭讫，诣东阶上西向立，以俟礼毕授大圭。诣殿上册宝幄前褥位西向立。举册官入幄，举太上皇帝册，中书令奉册兴，凡举册宝、置册宝皆搢笏授人，勿跪。吏部侍郎押册案。次举宝官、举宝侍中奉宝兴，礼部侍郎押宝案。次举册官举太 
      
上皇后册，吏部侍郎押册案；举宝官举宝，礼部侍郎押宝案。凡举册宝等，皆礼部职掌助举。侍中、中书令奉册宝降自西阶，太常博士、太常卿前导皇帝步从至殿下褥位，东向置定。侍中、中书令已下各诣西阶下褥位，东向立。皇帝至殿下面册褥位立，举册宝官举册宝，吏部、礼部侍郎押册宝案，太常博士、太常卿导至殿下南向褥位置定。举册宝、押册宝官、太常博士、太常卿皆退，诣东阶下西向褥位。礼仪使奏请皇帝拜，典仪曰再拜，赞者承传，在位官各再拜。内应行事、执事、应奉官不拜。德寿宫并准此。举册官前举册兴，吏部侍郎押册案，先诣皇帝褥位前置定。中书令前奉册进行，置于案，吏部侍郎、中书令退复西向位。举册官少立，太常博士引太傅诣受册褥位，东南向，侧身俛伏跪。举册官跪举册，皇帝搢大圭，跪捧册，授太傅。太傅受册，皇帝执大圭，俛伏兴。太傅兴，举册官举册兴。太傅奉册于殿东阶下褥位，西向跪，置册于案。太傅受册，礼部先举册案诣殿东阶下褥位置定。(实)[宝]案同。举册官退，立于册案之后，太傅立于册案之侧，西向。次举宝官举宝，礼部侍郎押宝案，先诣皇帝褥位前置定。侍中奉宝进行，置于案。太傅诣受(册)[宝]褥位，东南侧向，皇帝以宝授太傅，太傅奉宝至于东阶西向褥位，如发册仪。次发寿圣太上皇后册、宝，皆如上仪讫，太傅已下并退，诣殿东阶下褥位，西向立。皇帝诣 
      
殿下当中南向褥位少立，举册、举宝官前举册宝兴，吏部、礼部侍郎押册宝案，太常博士、太常卿前导，太傅、侍中、避书令后从。册宝出大庆殿正门，至殿门外，权置幄内。有司捧册宝置于腰舆，太傅以下各易常服。初，册宝出，礼仪使奏礼毕，皇帝升自东阶，至御幄，殿中监跪受大圭，皇帝入御幄，帘降。合门官、礼部郎中奏解严，皇帝服履袍还内，文武百寮以次退，易常服。非导从册宝、从驾臣僚，并先赴德寿宫。次德寿宫奏上册宝，前期有司设大小次于德寿官大门内及殿东廊上，设权安册宝幄于大门内。设皇帝褥位二：一于殿上，当中北向；一于太上皇帝御坐之东，西向。设置册宝褥位四于殿下当中。又设册宝褥位五，四于殿上稍东重行，一于殿上当中，俱北向。行礼官殿上下阶有位，设宫架之乐如大庆殿之仪。大庆殿礼毕，礼部率辇官捧擎册宝进行，仪仗、鼓吹、仪卫等以次援卫。鼓吹备而不作。太常博士、太常卿、举册举宝官、吏部礼部侍郎步导，太傅、侍中、中书令步从至和宁门外，太傅已下皆上马，导从至德寿宫门外，步导、步从至册宝幄次，权行安设讫，太傅已下退，易朝服，以俟行礼。皇帝服履袍，乘辇至德寿宫，入大次，仪仗、鼓吹、仪卫等分列于宫门内外，文武百僚入就位，东西相向立。太傅已下奉册宝至殿下褥位置定，侍中已下各就位，太傅诣本班西向立。合门官、礼部郎奏中严 
      
外办，皇帝服通天冠、绛纱袍出大次，殿中监跪进大圭。皇帝执大圭，将至小次，释大圭，入小次。礼仪奏请皇帝恭行奉上太上皇帝、太上皇后尊号册宝之礼，皇帝出小次，执大圭，升自东阶，至殿上褥位，西向立。太上皇帝服履袍即御坐，皇帝诣北向褥位立。礼仪使奏请拜，皇帝再拜，躬奏圣躬万福，又再拜讫，皇帝诣西向褥位立。太傅已下横行，北向立，再拜。太傅不离位，奏圣躬万福，内前导官、应奉官并免起居。又再拜讫，太傅诣殿西阶下东向褥位，百官分班，东西相向立。次举册官前举册兴，吏部侍郎押册案，先诣御坐前褥位置定，少退，东向立。太傅举册升殿，太常博士、太常卿前导，中书令后从，至殿上褥位，北向跪，以册置于案。太常博士、太常卿降阶复位立，太傅诣殿上前楹间北向立，举册官举册，中书令北向跪，读册。册文曰：「皇帝臣谨稽首再拜言曰：臣间推成功而不有者，必享天下之鸿名；嗣大历于无疆者，盖尽天下之美报。永惟神心密运，妙用莫测。如天地之大，不可以形容；日月之明，不可以摹写。而仰干符之昭答，俯舆情之乐推，有可以铺张扬厉，庶几强名其万一者，在于臣子，曷可已哉!是必表盛节，建显号，绳金镂玉，极其尊崇，然后为称。恭惟太上皇帝陛下刚健中正，徽柔懿恭，孝悌通于神明，诚信格于高厚。垂衣拱手于一堂之上，缓步阔视于万古之先。中兴之功，不可概 
      
举。其乃宪天聪明，充迈乃训，《说命》之典学也；内修政事，外攘夷狄，《车攻》之复古也；综核名实，信赏必罚，本始之制度也；总揽权纲，沉几先物，建武之风烈也。是以方艰难之初，则明庙谟，扩雄断，以拨乱反正，而置九鼎于奠安；及底定之后，则偃金革，兴文教，以持盈守成，而措八纮于嘉靖。至于宵衣旰食，忧勤三纪，虽法宫之亲事，实黄屋之非心，则又超然远览，奋然独断，而以宗庙社稷付于冲人。历观上世，未有以春秋鼎盛之年，当安平无事之日，脱屣万乘于雍容揖逊之间，而尽善尽美若陛下者，开辟以来，一人而已。昔者尧之为君，光宅天下，允恭克逊，寿高于五帝，圣冠于百王，载籍之传，昭若云汉。今陛下不以臣为不克负荷，使受此丕丕基，方且优游退处无为之地，于万斯年，既寿且圣。以今准古，视尧为有光矣。末予小子，惧德弗类，无以答扬丕显休命，用稽典礼，仰荐徽称。臣不胜大愿，谨奉玉册玉宝，上尊号曰『光尧寿圣太上皇帝』。钦惟光尧寿圣太上皇帝陛下，游心太古，玩意穆清，御姑射之丰年，临建德之乐国。千二百岁，陋广成子之修身；万八千年，应天皇氏之纪历。永膺多福，垂裕后昆，实我国家无穷之休。」读讫，俛伏兴。举册官奠册，举册兴，中书令奉册，吏部侍郎押册案，先诣御坐之东褥位北向置定，降阶复位。中书令进册置于案讫，中书令、举册官俱降阶复位。次太傅降阶，诣太上 
      
皇帝宝案之后立。次举宝官举宝，礼部侍郎押宝案，太傅奉宝，侍中后从，升殿，侍中读宝。宝以「光尧寿圣太上皇帝之宝」为文。读讫，置宝于案，皆如上仪。俱降阶复位。次太傅已下奉太上皇后册宝，诣御座之东北向褥位置讫，降阶，各归班立。初，太上皇后册宝升殿，侍中升殿，诣折楹东西向立，皇帝诣北向褥位。礼仪使奏请拜，皇帝再拜，俛伏跪，奏：「皇帝臣稽首言：光尧寿圣太上皇帝陛下宝册告成，鸿名肇正，与天同寿，率土均欢。」俛伏兴，又再拜。侍中承太上皇帝旨，退，西向宣答曰：「皇帝孝通天地，礼备古今，勉受鸿名，良深感慰。」皇帝又再拜，退诣西向褥位。太傅已下横行北向立，再拜。太傅稍前，俛伏跪，奏：「文武百僚摄太傅、尚书左仆射臣陈康伯等稽首言：伏惟光尧寿圣太上皇帝陛下，肃临宝殿，诞受丕称，鸿惟天父之尊，普尉帝臣之愿。」俛伏兴，太傅复位，在位官皆再拜舞蹈。又再拜讫，侍中诣太上皇帝御坐前，躬承旨退，诣折槛前西向宣曰：「有制。」太傅已下躬再拜。宣曰：「倦勤滋久，佚老是图，勉受嘉名，但增感尉。」宣讫，退诣折槛东，西向立。太傅已下皆再拜舞蹈，又再拜讫，侍中奏礼毕，太上皇帝还宫。 
干道六年十一月九日，诏：「大礼庆成，光尧寿圣太上皇帝、寿圣太上皇后合加上尊号，可令有司集议以闻。」既而举用唐典故，诣德寿宫上表陈请，不复集议。 
十四日，臣僚上言：「谨案《大唐诏令》，凡 
      
上太上皇帝尊号，系人主率百官上表陈请，今宜参用唐制，以称升下事亲尽敬之意。」诏恭依。上表仪注：皇帝履袍诣德寿宫奉表笺，入宫如宫中之仪。文武百官班于殿下，再拜讫，移班稍东，又再拜，退。 
二十一日，诏尚书右仆射虞允文书撰太上皇帝册文，兼礼仪使；参知政事梁克家书撰太上皇后册文，兼篆宝；入内内待省押班赵志忠为主管。 
同日，上帅文武百僚诣德寿宫上表，恭请加上光尧寿圣太上皇帝尊号。表文曰：「臣言：伏为郊祀大礼庆成，谨帅 臣诣德寿宫，恭请加上光尧寿圣太上皇帝尊号者。伏以事亲如事天，宜尽推尊之义；得名必得寿，式昭归美之诚。既丕(藏)[蒇]于精禋，敢敬加于显号。臣诚惶诚惧，顿首顿首。切以逖观治古，无若帝尧，明俊德而于变时雍，立蒸民而莫匪尔极。虽神化要道，问朝野而不知；然济众施仁，格上下而光被。分羲和之职则日月星辰顺其序，重岳牧之任则华夏蛮貊罔不从。陶成比屋之封，坐底垂裳之治。放洪勋而不宰，仰后圣以同符。恭惟光尧寿圣太上皇帝陛下，性本钦明，政全哲惠，骏命受九围之式，中兴恢三纪之余。冠德百王，方隆谦而退托；脱屣万乘，乃观妙于希夷。自遂燕(超)[逸]，就安至养，俾凉菲获承于令绪，实晨昏祗奉于诒谋。念殚竹帛之书，莫效涓埃之报。属此庆成泰畤，福介慈庭，不胜率土之欢心，愿〔上〕鸿名于盛际。谓莫神于天而宪之 
      
