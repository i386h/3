<!-- { "loadSidebar": true } -->
治平四年正月十日，神宗即位未改元。制曰：「圣人之制世驭俗也，莫大乎孝治；先王之正国安人也，必先于礼经。矧惟帝母之尊，夙毗王国之化。朕绍膺宝祚，祗遹圣谟，恭遵凭几之言，深惟置器之重。遵行典册，仰奉徽名。大行皇帝皇后柔范布于公宫，阴教播于天下，辅佐先帝，贤德内修，抚爱朕躬，慈训备至。恭加懿号，允迪先猷。谨上尊号曰皇太后，其合行册礼，令有司检详典故以闻。」 
熙宁二年正月十四日，命参知政事唐介撰册文并书。 
四月二十六日，上诣文德殿跪奉皇太后玉册， 
     
授摄太尉、枢密使文彦博。册文曰：「嗣皇帝臣顼谨稽首再拜言曰：臣闻子亲生之，而恩咻仁煦，至于有成，其义若天覆无穷极。矧眇躬所毓，以提以护，乃至托王公之上而获承祖宗之余烈，亲德所载，不以极隆而愈重欤!欲报之恳，顾天下无物以称其大，是用率吁众志，顺稽典礼，一辞欣合，不胜至愿。谨遣摄太尉、枢密使、剑南西川节度使、守司空、兼侍中臣文彦博，摄司徒、右谏议大夫、参知政事臣赵抃奉玉册金宝，上尊号曰皇太后。恭惟皇太后静专柔明，亶协坤体，以承天之顺，内助英考。惇俭德以为阴教之冠，而世莫不矜式；杜私恩以保外家之贵，而俾福之长享。懿铄远虑，高出前古。肆小子缵服，惟慈训是禀，夙夜寅畏，不敢坠继承之业。比见上帝，告成大礼，仰惟我圣母保佑之力。于戏!奄有九州岛之富，而莫大之德不足报万一；孝刑四海之广，而因心之笃不足见彷佛。惟是尊名徽册，合乎万寿之无疆。末予小子，永惟左右之是奉，兹惓惓之愿。臣曙诚欢诚忭、顿首再拜，谨言。」金宝授摄司徒、参知政事赵抃。礼毕， 臣称贺。 
哲宗元丰八年三月七日，即位未改元。制曰：「王者之治国也，莫重于礼文；人子之事亲也，莫先于孝至。矧正母仪之位，实基王化之纲。顾惟冲人，祗绍大统，奉受同之遗训，崇俪极之徽名，申敕攸司，答扬盛典。大行皇帝皇后化刑四国，教被六宫。辅佐先朝，秉齐明之德；抚循菲质，致均一之仁。恭迪圣猷，奉加美称。谨上尊号曰皇太后。」四月四日， 臣贺尊皇太后，拜表如仪。 
八日，礼部言：「皇太后册，请三年丧毕行礼。」从之。 
元佑二年二月六日，命门下侍郎韩维撰册文并书。 
九月七日，发册宝于文德殿。册文阙。 
徽宗崇宁二年二月七日，制曰：「朕获承至尊，嗣有令绪。顾我烈考，寔能配天，念兹哲宗，弗克与子，遂扬末命，肆及眇躬。载惟付托之大恩，实有谘谋之初议，诞扬显册，播告治朝。元符皇后刘氏端一诚庄，柔明懿淑。谨鸣玉佩环之度，广友琴流荇之仁。天下从风，则有化家邦之道；禁中定策，则有安社稷之功。宜极褒崇，以彰报称；尚循近比，乃复旷时。适宪府之建言，俾曲台之论定，盖以弟及之义，实从于兄，母贵之因，亦系其子。既册命已加于献愍，则典章当视于慈徽。用斟酌于情文，爰进升于位号。备增仪物，崇建宫庭，以尽友恭之心，以明继述之志。于戏!礼由义起，率因事以制宜；名与功偕，斯显庸而揆实。惟德尊者物必称，而施重者报亦隆。其茂对于闳休，以永绥于遐福。可进号太后，仍令有司择日备礼册命。」 
四月二十五日，诏太后受册宝(信)[仪]，并依皇后礼制。仍以五月二十八日，上御文德殿，遣摄太尉宰臣蔡京、摄司徒门下侍郎许将，持节册命太后。册文曰：「皇帝若曰：为天 
     
下国家者，盖亲亲而贵贵。亲亲有仁而褒以恩，贵贵有礼而叙以位。此帝王之通制，而古今之共繇者也。义有所起，朕其可忘 咨尔元符皇后刘氏，夙以内德，事我昭考，而徽懿庄淑，积有显闻。化行恭俭，祥发震育。乃正坤极，以母天下，忧勤辅佐，帝实允赖。建授神器，属于朕躬，而导扬末命，乃实与焉，厥功茂矣。朕躬念先朝弗克与子，唯献愍之赠既视青宫，而《春秋》之意母以子贵，遂进厥号，于事为称。斟酌其中，断自朕心，盖以对越在天之神，而成朕友恭敦报之志也。况复 议来上，佥谋率同，诹辰孔嘉，仪物具备。今遣摄太尉、右光禄大夫、守尚书左仆射蔡京，摄司徒、左银青光禄大夫、守门下侍郎许将，持节册命尔为太后。夫以贵名缛典，敻无比隆。惟益惠迪，以茂膺斯命；惟受兹福，尊荣显融，以克保绥于永年；惟益邵乃德，以仪刑六宫，光于家邦。尚俾永世有誉而无斁，岂不伟欤!」 
哲宗元丰八年三月七日，制曰：「朕蒙休先帝，羡锡我家，钦闻凭几之音，付畀承祧之托。眷言邦媛，久侍宸闱，俾序进于宠名，敢忽忘于天下!德妃朱氏发祥庆系，协德后庭。祗慎两宫，不遗于盥馈；帅循四德，居念于保阿。实生冲人，获绍正统，申隆懿号，用契旧章。谨加上曰皇太妃。」四月四日， 臣贺尊皇太妃，拜表如仪。 
八日，礼部言：「尊皇太妃册，请三年丧毕行礼。」从之。 
元佑二年二月六日，命尚书左丞李清臣撰册文。九月七日，发册宝于文德殿。册文阙。 
淳熙十四年十月十二日，诏上皇太后尊号。诏曰：「王者丕扬孝道，稽古圣之格言；尊奉母仪，宪累朝之茂典。盖所以广思齐之化，崇内治之风。矧祗迪于遗谟，俾率循于天下，敢当昧旦，亟正鸿名。寿圣齐明广慈备德太上皇后顺则干元，章明坤载。佑我昭考，周旋五纪之间；拊予冲人，绍承四海之重。至德光乎妫汭，仁恩播于周京。徽称之崇，慈闱有耀。谨上尊号曰皇太后，命行典礼，令有司检详典故以闻。」先是，十月八日，提点德寿宫张宗尹、王寔言：德寿宫提点等处应得旧例，并合经由本官裁处事务，并奏取皇太后圣旨施行。如干预外庭事，乞取旨施行。」从之。 
十一月二十二日，礼部、太常寺言：「今检照国朝典故，神宗朝元丰八年四月八日，礼部言：『尊皇太后册，请三年丧毕行礼。』从之。今来上皇太后尊号，合行典礼，乞依上件典故，候三年丧毕行礼。诏恭依。 
绍熙元年正月一日，诏寿圣齐明广慈备德太上皇后，恭上尊号曰寿圣皇(皇)太后。册宝礼例详附重华宫尊号门。亲属与本殿官吏等各推恩有差。 
四年八月七日，诏：「寿圣皇太后圣寿无疆，来岁八十，邦家大庆，可令有司讨论典礼来上。」 
十七日，礼部、太常寺言：「奉诏讨论寿圣皇太后庆寿典礼，参照淳熙十二年礼例，先加
     
上尊号，后行庆寿礼。今欲以九月十二日，宰执、侍从、台谏、两省官集议尊号于尚书省，议毕，令学士院降诏，以九月二十四日宣布。加上尊号册宝，欲用十一月冬至。行庆寿礼用新岁元日。」并从之。 
二十八日，礼部、太常寺言：「今来加上寿圣皇太后尊号册宝，并沿册宝法物制度，令工部下文思院，参照昨逐次加上寿圣皇太后尊号册宝制度修制施行。」从之。行礼服御、百僚服色、发授册宝、宿卫仪仗、宫架乐、 吹，并如逐次上尊号之制。详见重华宫尊号门。 
九月二日，诏：「将来修制加上寿圣皇太后尊号册宝行礼，都大主管官差降授武显大夫、明州观察使、新除入内内侍副都知杨舜卿，仍以都大主管所为名。」 
十六日，诏加上寿圣皇太后尊号册宝，摄太傅并礼仪使及撰册差右丞相葛邲，太傅、礼仪使，寻以邲免，改命左丞相留正。摄侍中并书册差知枢密院事赵汝愚，摄中书令奉册并篆宝差参知政事陈骙，前导礼仪使并奏礼毕差同知枢密院事余端礼。 
同日，右丞相葛邲，知枢密院事赵汝愚，参知政事陈骙，同知枢密院事余端礼，翰林学士李巘，权兵部尚书罗点，权刑部尚书京镗，户部侍郎赵彦逾，礼部侍郎倪思，权吏部侍郎沈揆，权工部侍郎谢深甫，太常少卿薛叔似，起居郎楼钥，起居舍人陈傅良，侍御史张叔椿，左司谏章颖，右正言黄艾，监察御史曾三复、杨大法、黄度，宗正丞、兼权礼部郎官郑公显，太常博士邵康，太常主簿张贵谟等，集议于尚书省，请加上寿圣皇太后尊号曰「寿圣隆慈备福皇太后」。诏恭依。 
二十四日，诏曰：「门下：朕缵熙洽之图，遵爱钦之训。躬修孝养，展诚意于重闱；咨举庆仪，介寿祺于八帙。爰辑佥辞之进，预申显号之登。寿圣皇太后妙广坤元，崇昭母道。尧门启瑞，翊成立极之勋；京室扬徽，懋迪思齐之行。方安冲澹，享延长。欣日御于常珍，期仰陈于善颂。承圣父宁亲之乐，衍皇家奕世之休。欲阐尊荣，敢稽褒赞 惟慈是实，隆实冠于千龄；以福为名，备盖彰于百顺。将选迎长之吉，用伸奉上之恭。繄盛典之具行，谅欢心之咸得。寿圣皇太后宜加上尊号曰『寿圣隆慈备福皇太后』。其令有司详具仪注，朕当亲帅 臣诣慈福宫奉上册宝。」 
二十五日，礼部太常寺言：「将来加上寿圣皇太后尊号，欲乞是日迎奉册宝至重华宫，以俟内侍官举册宝，入诣慈福宫行礼。」从之。 
二十九日，礼部、太常寺言：「加上寿圣皇太后尊号金宝一钮，欲以『寿圣隆慈备福皇太后宝』为文。」从之。 
十一月八日，诏奉上册宝，依礼例用 吹导引，更令临安府差乐人一百人，自祥曦殿门外作乐，导引册宝至重华宫。 
同日，诏：「今月二十日车驾诣慈福宫奉上尊号册宝毕，从驾臣僚并仪卫等 
     
并簪花，从驾还内。」 
九日，诏加上尊号册宝，差行礼官：押册案吏部侍郎一员，工部尚书赵彦逾。押宝案礼部侍郎一员，翰林学士兼侍读李巘。奏中严外办礼部侍郎二员，权兵部尚书兼权吏部尚书罗点、侍御史张叔椿。进接圭殿中监一员，权刑部尚书兼侍讲京镗。导册宝太常卿，权工部侍郎兼权给事中谢深甫。举册官二员，起居郎兼权中书舍人楼钥、起居舍人兼权中书舍人陈傅良。举宝官二员，右司谏章颖、右正言兼侍讲黄艾。奏解严礼部郎中二员，监察御史曾三复、杨大法。太常博士三员，赞引太傅、太常丞兼权都官郎官吕棐。赞引前导礼仪使、太常主簿张贵谟。赞引太常卿，太常博士邵康。押乐太常卿，太常少卿詹体仁。协律郎，监察御史黄度。前导皇帝行礼，知闾门事兼客省四方馆事兼枢密副都承旨吴、知合门事兼客省四方馆事谯熙载。进中严，知合门事兼客省四方馆事韩侂胄。进外办兼进解严。权知合门事兼客省四方馆事刘(考)[ ]。 
