<!-- { "loadSidebar": true } -->
豫国大长公主，嘉佑六年闰八月薨，追封楚国。《王安石文集 皇故第十三女追封楚国公主制》：「 ：先王制礼，有卑尊疏戚之宜，惟至亲〔得〕以致悼痛之恩，惟至贵得以极褒崇之意。皇故第十三女，方在襁褓，尚其有成；位号未正，奄与物化。盖王姬之车服下后一等，而不视其夫，情文之隆，于是为称。则虽夭阏，其(弭)可弭忘 追命启封，胙之全楚。以终天性之爱，且慰幽穸之灵焉。可。」治平元年六月，追封韩国长公主。元符三年十二月，改封豫国大长公主。政和四年十二月，改封庄俨大长帝姬。 

      
荆国大长公主按此为太宗女，应移前「魏国大长公主」条后。，至道三年五月封万寿长公主。大中祥符元年十二月，进封隋国，降右龙武军将军李遵。四年七月，改越国。六年正月，改宿国。天禧三年八月，改鄂国。干兴元年二月，进封冀国大长公主。明道元年十一月，改魏国。皇佑三年六月薨，追封齐国，赐谥献穆。元符三年三月，改封荆国。政和四年十二月，改封献穆大长帝姬。大中祥符六年正月十九日，魏国长公主进封徐国，楚国长公主进封邠国，越国长公主进封宿国。时以圣祖降，帝谓宰相曰：「诸主宜推庆泽，而疏封之名已遍大国，奈何 」王旦曰：「亦有以小国美名升为大国进封者。」帝以为然，遂命更封。大中祥符八年八月五日，命入内副都知张景宗同勾当长公主宅及郡县主诸院公事。初，供备库副使麦守恩管勾，至是守恩请以入内都知兼 其事。 
惠国大长公主按此是真宗长女，应移于前。，元符三年三月，追封惠国大长公主。政和四年十二月，改封静一大长帝姬。 
周、陈国大长公主按周陈国大长公主，仁宗女，前有记事之文，此条当移并。，宝元二年封福康。嘉佑二年，进封兖国，降驸马都尉李玮。七年三月，降沂国。十一月，复岐国。治平四年五月，进楚国大长公室。熙宁三年薨，谥庄孝，追封秦国。徽宗初加周、陈国。政和四年十二月，改封庄孝明懿大长帝姬以上一段，除「七年三月降沂国十一月复岐国」十三字外，均系原稿批补。。韦骧《代刘兵部贺兖国公主出降表》：「臣某言：伏审六月日内降白麻，福康公主进封兖国出降者。礼盛太平，舄奕本朝之事；势荣下嫁，光华旧戚之门。筑馆据乎鲁经，附骑沿于汉制。表正人伦之大，藩维帝祚之长。四方闻风，万古称 
      
庆。臣某诚驩诚喜，顿首顿首。恭惟尊号皇帝陛下荷祖宗之业，挟尧舜之心。循降女之前规，发慕亲之至德。赐公主以兖国之号，乃陛下爱育之深；归公主于皇舅之家，盖陛下孝思之永。延宠休于勿绝，继欢好而又新。物仪所稽，丰约惟古。义评周什，车服避至后之尊；言采庶臣，资送减先皇之子。圣明一举，慈顺两全。远贻史册之昭章，幽致庙灵之说喜。臣限以官守之在远，不获奔走阙庭，鼓舞称贺，卑情无任瞻天踊跃之至。谨差某奉表以闻。」 

秦、鲁国贤穆明懿大长公主，嘉佑五年封庆寿，进惠国。治平四年五月，进许国大长公主，降右领军卫大将军钱景臻。改韩、周、燕国。徽宗朝进秦、魏两国。政和三年，更封令德景行大长帝姬。建炎初复公主号，改封秦、鲁国。绍兴十五年薨，谥(明)[贤]穆。二十九年，加谥明懿此段亦是原稿批补。。神宗熙宁九年二月十二日，中书门下言：「前诏陈国公主出降王师约，更不升行及令行舅姑之礼。今韩国大长公主降钱景臻，其见行舅姑礼合依此。」帝曰：「大长公主，朕宫中每见必拜，惟皇太后亦叙姑嫂之仪，不可与朕诸妹等也。宜止依兖国公主降李(韩)[玮]之礼。」三月一日，太常礼院言：「皇后居父期服，韩国大长公主出降日，皇后行更不行至第之礼 」诏：贤妃率宫闱掌事送至第外，命妇更不从。熙宁九年三月一日制：许国大长公主进韩国大长公主，令所司备礼册命。三(月)[日]，命枢密副使、尚书礼部侍〔郎〕王韶为册礼使，枢密直学士、起居舍人、佥书枢密院事曾孝宽为副使，翰林学士、尚书兵部郎中、知制诰邓绾撰册文并书篆印。四日，中书门下言：「韩国大长公主受 
      
册法物，虑有司趁备绣作不及，欲权以锦代。」从之。十四日，内降韩国大长公主册印，宰臣率百官班文德殿庭行礼。册文曰：「皇帝若曰：好合二姓，人伦所先；礼隆诸姑，国典惟旧。风化是式，品章有彝。参稽前猷，申锡明命。咨尔许国大长公主，仙源流庆，宝婺分辉。(总)[聪]慧敏明，天姿特异。懿柔端静，姆训弗烦。朕仰惟仁祖之慈，早厚公宫之教。而乃和顺见乎积行，教爱禀乎夙成。性修而愈循，言谨而无择。爰迨及笄之始，载询卜凤之祥。是用进加大国之封，涓选迩辰之吉。君袂备物，公圭主仪，诹循旧章，参酌异数。今遣使枢〔密〕副使、尚书礼部侍郎王韶，副使枢密直学士、起居舍人、签书枢密院事曾孝宽持节册命尔为韩国大长公主。于戏!惟顺为正，式显燕贻之谋；以贵而行，无忘厘(隆)[降]之义。永启来誉，不其美欤!」元丰五年正月十日，诏：韩国大长公主长女钱氏特封宜春郡主。七年九月二十三日，诏以韩国大长公主长男为庄宅副使，赐名忱。绍圣三年闰八月八日，尚书户部言：「周国大长公主长女宜春郡主与侍禁卢珫为亲，合破诸般请给，乞依条施行。」诏依宗女已嫁郡主请给外，每月更特添料钱二十贯。十二月七日，周国大长公主奏：「长女宜春郡主与卢珫为亲，欲依驸马都尉王师约、王诜女郡主除请给外，更支生料钱等。」从之。五年四月九日，三省言：「周国大长公主奏，男西染院 
      
使钱忱年十六，乞除一使额赴朝参。」诏特迁庄宅使、文州刺史。元符三年三月四日，诏：「宗祖诸女并进封。其殁而已封赠者，自宣祖诸女而下，并复追赠，依昭穆序加长公主、大长公主之号。」徽宗崇宁元年九月十九日，诏：「朕恭惟仁宗皇帝以神器大宝属于英宗，保宗社万世安固之基，为天下得人，泽渐夷夏。知人睿哲，辉焕无前。图报忱诚，不忘寤寐。燕国大长公主乃仁宗皇帝爱女，庄静和懿，徽柔惠恭。动容周旋，率由仪矩。秉心淑谨，迪德肃雍。不有优异褒嘉，何以仰酬盛德 疏疏封两国，超越典彝。(典)[断]自予怀，庸昭施报。可特进封秦、魏两国大长公主。」十一月十一日，秦、魏国大长公主奏：「近封秦、魏两国，出于陛下亲睦之厚。乞依亲王移镇例推恩。」诏与恩泽三人。二十四日，诏：「秦、魏国大长公主第三女钱氏，已与故李玮男承徽议亲，特封信都郡主。所有请给、祗应人并添赐生料、细食等，并依长女宜春郡主例施行。」十二月二十三日，诏：秦、魏国大长公主除见给外，特增月俸二百千。先是大长公主月俸千缗，至是以始兼两国，增俸及春冬衣、奏荐等。崇宁五年十一月二十三日，诏秦、魏国大长公主第五女特封同安郡主；第七女特封齐安郡主；第八女特封建安郡主；第九女特封文安郡主。高宗建炎元年六月二十六日，诏：「仁宗皇帝长女秦、鲁国大长公主驸马都尉、赠太傅钱景臻长女：「长」字当衍，或为「爱」字之误。据《宋史》卷二四八《公主传》，秦鲁国大长公主为仁宗第十女。，忠 
      
臣之后，昨缘薨逝，一无陈乞。今遇登极赦文，可与赠太师。景臻子、仁宗之甥止有忱等今(生)[在]阙下。忱、愕元任节度使，愐承宣使，依祖宗故事，并与依旧原任官，许持服。」续诏钱景臻还旧官，其环卫官告令吏部拘收毁抹，赠太傅依旧；钱忱、钱愕、钱愐并令检讨官讨论取旨。二年十月十日，秦、鲁国大长公主奏：欲朝见毕，诣名山福地烧香。从之。四年六月五日，诏：「秦、鲁国大长公主本身请给，令所至州军于诸司钱内应副；不足，即许截拨上供钱。其余官吏等并依元降指挥施行。仍具每月请给名色数目申尚书省。内生日支赐并节料之类并权住支。」绍兴元年五月十七日，中(侍)[奉]大夫、宣州观察使、(斡)[干]办秦鲁国大长公主宅郭永锡奏：「大长公主孙钱端英、端、端 并曾孙钱符，并各长立，乞依荫补条格比附，并于文臣内安排。兼契勘大长公主孙已有合补授条格外，有曾孙欲乞比附孙男降等补授。大长公主女之子、应天府进士王博，乞依荫补条格比附，于文臣内安排。」司封检准大观条，特推恩。「大长公主子庄宅副使今系武节郎，孙东头供奉官今系从义郎，女之夫右班殿直今系保义郎。勘会除有大长公主子孙并女之子入条格外，即无大长公主曾孙比附推恩入官条格。兼自来公主遇大礼合荫补亲属，若换文资者，如三代内曾任朝奉郎以上，或身曾预文贡士，依条听于文资 
      
内安排，亦无比附荫补格换文资法。」诏令吏部依条施行。绍兴六年五月九日六年：疑有误，当是二年或三年。，秦、鲁国长公主奏：「久远宫庭，今自闽中至信州，欲权寄家衢州，止带儿孙赴行在朝见。」诏令绍兴府居住，仰守臣踏逐寺院安泊；其朝见一节候到绍兴府具奏听旨。续有诏：大长公主远涉劳顿，可免朝见。如有申请事件，开具奏闻。六月二十六日，秦、鲁国大长公主奏：「本宅主管事务、武经郎王恻随逐有劳，乞特令再任。」尚书省检会绍兴二年十月三日 ：今后除监司、沿边守臣许再任外，余不许，仍令御史台觉察弹奏。诏检坐已降指挥与照会。十一月二十四日，秦、鲁国长公主第五男武功大夫、嘉州防御使钱恺年已及格，依条例合赴朝参。诏许放参。四年八月二十六日，秦、鲁国大长公主奏：「昨于建炎之前首上表奏迎请皇帝登位，未经陈乞推恩。重念妾有子二人，历任三十年，并自诸司副使积官至节钺留务。靖康之初， 授环卫，今已九年，未还旧秩。忱元任检校少保、泸(州)[川]军节度使、充中太一宫使；愐元任光山军承宣使、提举万寿观公事。今来乞用前件恩典，各与改正元任旧官。其请给见支节度、承宣使半俸，止乞依旧支破。」诏：「秦、鲁国大长公主系仁庙之女，忱、愐特各与改正旧官。余依奏。应戚里之家不得援例，如违，重寘典宪。」六年二月十六日，诏差钱愐往台州传宣抚问秦鲁国大长公主，并赐 
      
