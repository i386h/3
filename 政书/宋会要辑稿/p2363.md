<!-- { "loadSidebar": true } -->
六年正月二日，诏显谟阁待制、秦凤路经略安抚使何常责授昭化军节度副使，房州安置。以壬戌日擅决罚，大不恭故也。 
九日，提举荆湖南北路(监)[盐]茶矾事陈彦武勒停，以言者论其酷虐故也。 
二十七日，少府少监文维中送吏部，与监当。以言者论维中擅其父彦博所得恩泽，不及孤遗，而孀 寡妇交讼故也。 
三月十五日，朝请大夫、前知信州虞 追毁出身以来文字，特除名勒停，永不得收叙，送朱崖军编管。以私忿违法擅行追摄本州岛通判郭沔送右狱留禁，且奏闻因依不实故也。 
四月三日， 
      
湖南转运副使程元佐、转运判官乔方、运勾苏公才各降一官。以朝旨取会湖南北路土军弓弩手人数及废置，下逐路转运司勘会，经六催不报故也。 
二十八日，荆湖北路提刑毛衍、提刑司检法官温琦各降一官，坐不催鄂州差拨邵州屯驻人兵也。 
五月七日，直龙图阁、知兖州方邵落职，提点建州武夷山冲佑观。以臣僚言其踪迹污秽也。 
十八日，直秘阁刘宗韩落职，依前提点西京嵩山崇福宫。以言者论其兄弟争讼、无雍睦之义也。 
二十一日，前知常州晁端诚、通判朱辕各降一官，以均籴违法故也。又有旨监官冲替。 
九月十七日，显谟阁直学士、提举南京鸿庆宫洪中孚降授显谟阁待(诏)[制]。以言者论其帅真定，缘昏耄与宫祠，乃请入对故也。 
二十九日，徽猷阁待制、知洪州张 落职，提点江州太平观。以言者论其朋附阿私故也。 
十二月八日，南剑州司兵曹事、将仕郎章揆可勒停。以昨权剑浦县事，将曾贡士陈汝贤断决，仍更剃除头发，为和州黄懋所奏故也。 
十一日，诏：「任宗易、张调检踏建延宁军城地基前后异同，比委帅司体究，虽是汤延俊、董承有所献地土，缘从初不窃子细，几误兴筑。可并追夺昨因检踏转官恩命，仍冲替，以戒诞谩。」 
二十二日，京畿转运徐闳中、运判陈迪各降一官。以(颖)[颍]昌府奏，勘会每年合起发上供木炭，合用本钱转运司不肯依限支拨，并 
      
无回报故也。 
政和七年正月十四日，李孝彦罢尚书驾部员外郎。以言者论其妄奏请并左右骐骥院为一院、紊乱官制故也。 
十八日，提点淮南西路刑狱黄敦信、光州定城县令王绅、巡检忠训郎张修各降一官。以开封府断遣陈崇等夜聚晓散，传习妖教，有旨事发日本处官坐之，故有是责。 
二月十八日，淮南转运副使李祉、转运使张根各降一官。以妄举发扬州户曹胡纁擅载蕲州纲米一千二十余石，应副两浙直(逵)[达]纲不当故也。 
三月二十三日，知茂州刘唐询特降一官，以茂州猺人作过故也。 
四月十七日，尚书户部侍郎韩梠落职，与外任宫祠，日下令开封府押出门。以言者论〔其〕倾邪忿争故也。 
二十一日，湖北提举香药卢宗原、湖北常平赵霖放罢，送吏部与(令)[合]入差遣。以言者论其欺妄诞谩、专恣狂妄故也。 
杀绞罪，故元断官坐之。 杀，该赦刺配千里牢城，后来因朝廷问难，改断 五月十五日，大理寺权评事李龟长、评事薛仁辅各降一官，丞胡正修、刘元长、权正李彦卿各展一年磨勘，少卿周宗师罚铜十斤。以法寺断毛旺系 
二十二日，知处州晏昙降两官，勒停。以言者论其荒淫不法故也。 
同日，徽猷阁直学士、知中山府张杲落职，与宫观；武翼郎孙用诚降三官，勒停，循州编管。以杲积虑乖违，临机轻易，用诚职在巡防，弗究事情，敢尔轻易故也。 
六月一日，天章阁待 
      
(待)制、提举洪州玉隆万寿宫曾孝蕴责授安远军节度副使，筠州安置。以言者论其居池州，干扰州县，侵夺民田，体究有实故也。 
四日，河北西路常平贺希仲送吏部与合入差遣，以言者论其猥恶不廉故也。 
六日，知成都府周焘、利州路廉访使者丁弼各降两官，统制茂州军马张永铎特降三官。以永铎进兵出讨静州蕃贼失利，焘、弼措置乖方，故皆责之也。 
十二日，勾当街道司曾绚、都大总领梁平并降两官，勒停，仍展三期序。以私置枷棒栲缚人兵故也。 
十八日，诏饶州德兴县以前当职官降一官，见任降两官，冲替。以本县税户董鸿进状，自大观元年后，官中取索过金银，以和买为名，不支价钱。得旨，令本路提刑司体量。据体量到已后节次支还讫，犹有此责。 
二十五日，朝请郎刘绎降一官。以御史言其着纱分服朝见，大理寺定到荫减外，合罚铜四斤，特有是命。 
二十七日，知积石军辛兴宗勒停取勘。以不法乱常、引惹边事故也。 
七月一日， 令所删定官黄荐可冲替，系私罪重，永不得与教官差遣。以言者论其任学官日衩(祖)[袒]步出、欧人抵罪故也。 
十七日，权发遣鼎州张察可降两官。御笔：「以察差官赍御笔手诏抚纳胡耳西道，辄遣男、侄照前去说谕。身为帅臣，不能一意公家，选用材武，协济边事，而私其子侄，意在徼赏，可降两官，以为开疆拓边、挟私害公之戒。」 
同日， 
      
步军副都指挥使、麟州观察使杜大忠特降授濮州团练副使，徐州(总)[编]管，以傲狠怨望故也。 
八月十日，广东运判黄叔敖降一官。以差人管押物赴京，元给到黑漆木牌上有金填一十二字，写黄运判衔位，及用黄帕裹，为江宁府奏到，故有是责也。 
二十九日，前知虔州虔兴县欧阳知晦更降一官，勒停。知晦昨在任被罪，追三官除名，(人)[今]已经一年以上，又理诉元勘，故复坐之。 
九月二日，监察御史蔡纯臣放罢。纯臣奏：「臣窃惟今明堂之建堂：愿作「当」，据后文改。，其制度已纯于古，兹者天休昭格，太史奏言火星行度远避心星，而心为明堂之次。越既望二日甲寅夜，流星出柳星，异光照地，而示宗庙有喜，建造宫殿之象。」有旨：纯臣越职奏论，意在迎合，送吏部与监当差遣。 
十七日，户部员外郎陈公彦送吏部。以宗祀明堂省馔日后至，故责之。 
二十二日，显谟阁直学士、提举亳州明道宫胡师文落职。以书神宗诞日杂于臣庶之间，言者论其不恭故也。 
二十八日，徽猷阁待制、知洪州张 落职，提点江州太平观。以言者论其(明)[朋]附阿私也。 
十一月二日，诏淮西提刑黄敦信纵盗，匿不即闻，可勒停取勘。 
八年正月二十七日，葛胜仲罢大司成仲：原作「中」，据《宋史》卷四四五《葛胜仲传》改。，提举江州太平观。以言者论其邪僻、不足当师儒之选故也。 
四月三日，诏：「监察御史黄颖向因臣僚上言，有陷 之名，岂可更为台属，可送吏部与合入差遣。」 
四日，承 
      
议郎、知南康军奚献之勒停，以江南东路提举常平司奏其不法故也。 
十四日，诏：「淮南运使张根轻躁妄言，不循分义，亲书奏牍，注改草略，傲慢不恭，可落〔职〕，责监信州酒税。」继而臣僚又论其辄肆奸言，欲害先烈，以敛散为病民，以市易为竞利，有旨责授濠州团练副使，郴州安置。 
五月三日，提点淮南西路刑狱李传正勒停。以盗发大安，寝不关报，稽缓失机，故责之。 
十三日，诏仓部郎官徐禋追毁出身以来文字，除名勒停，送庐州编管。以禋被命措置东南九路铜锡及坑治宝货，专事欺罔，邀功幸赏，所至逼胁州县，俾(丞)[承]虚数，致言者论列，故有是命也。 
六月九日，给事中吴敏提举南京鸿庆宫。先是，盗发淮西，朝廷遣兵讨平，始以首恶三人置之极典，余皆递降。有傅旺等初被驱胁，后为贼用，其丐法当论死，而敏疏驳，以为胁从罔治，为言者所弹，故有是命也。 
二十一日，诏：「荆湖北路廉访使者李滋奉诏迁延，妄受供馈，亏价买物，除名配衡州。」 
七月九日，诏知温州徐韶美阘冗非才，与岳庙。 
十一日，徽猷阁待制、前知镇江府蔡居厚落职，依旧宫观。坐言者论其在任日迎接御书神霄宫牌不肃故也。 
十八日，诏：「武功大夫、康州刺史、权发遣保州王拱降两官，落遥刺，与宫观，不得至京，以为贪吏之戒。」时令漕臣措买名房廊收诸州公库醋务息钱以佐邦用，而拱辄奏委是供给不行，故有 
      
是责也。 
八月六日，诏：「礼部尚书蔡薿(明)[朋]附要权薿：原作「疑」，据《宋史》卷三五四《蔡薿传》改。，党蔽其私，阿尊事贵，尝命大臣往谕斯意，俾对便殿，面诘其由，而毅然弗从，殆今踰月。为臣若此，于义安乎!责授单州团练副使单州：原无，据《宋史》卷三五四《蔡薿传》改。，房州安置。」 
七日，资政殿学士、提举杭州洞霄宫林摅落职，以干人置田瘠民，抑令倍赏，制狱成故也。 
十三日，吏部侍郎李杭提举亳州太清宫，中书舍人贾安宅提举杭州洞霄宫，中书舍人宇文黄中提举凤翔府上清太平宫，起居郎李弥逊、明堂颁事郑昂并送吏部。以言者论其植党分明，冒犯廉耻，为朝廷患故也。 
十五日，尚书户部侍郎任熙明知同州，以奏请不当故也。 
二十六日，诏罢鸿胪卿王俣，太常少卿莫俦，左司郎中姚宗彦、张大亨，右司员外郎王礼，符宝郎黄颖、钱蕴之，并与宫观。以言者论其趋权贵之门，为偷合之计，朋比 私，蔑弃公法故也。 
九月十六日，诏：「徽猷阁待制、知□州王靓自备从官天头原批：「『知』字下有避讳字。」，一无报 ，造言附会，可落职知商州。」 
二十四日，鼎澧路都钤辖张察放罢，差提点西京嵩山崇福宫。初，臣僚尝论列察不法事，有旨命本路漕、刑体究。湖北路转运、提刑司体究，各无事实，以言者曾论，遂有此命。 
二十九日，诏：「知襄州赵岍饮燕无度，搔扰百姓，可放罢。」 
闰九月二日，右文殿修撰文维申罢知亳州，提举南京鸿庆宫。以陈乞回授恩泽缪误故也。 
八日，太学博士钱坼、辟(痈)[廱]直学钱堪
      
并送吏部。以言者论坼谄佞权贵，故兄弟并黜。 
十七日，诏：「顷发运使(在)任谅奏泗州大水，躬亲救护，得以无虞，致行赏典。寻知漂溺人口千数，学舍、仓庾悉已冲圮，浮桥断坏，谅匿而不言，公肆虚诞，可勒停。」
 职官 宋会要辑稿 职官六九 黜降官六 
     
宋会要辑稿 职官六九

黜降官六
【宋会要】
重和元年十一月十四日，淮南路转运使李祉降两官。以臣僚言：「近旨，非战阵开疆及朝廷灼见劳 ，而有司擅为奏者，严为之禁。近者李祉以寿春府官有劳，乞降旨付己，保明推赏，未闻诏许而遽列姓名来上，玩法慢命，何以加此!」故有是责。 
