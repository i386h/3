<!-- { "loadSidebar": true } -->
酒，亦不敢私自酤卖。数十年来，诸司私造之酒月增岁盛，始者举在城之酒利惟归一总所，故所亏课额不为甚多。后来裂为四五，各私其利。酒课既已暗分，每年(尝)[常]亏净息二十余万，往往皆侵移经常钱兑发，及别作营运补掩。见今已侵过经常钱四十四万余贯，拖欠朝廷桩管钱八十三万余贯，若不以利害分明控告，向后转见狼狈。乞矜念总所之职本为给粮饷、察军政，许将见在本钱给还诸司，自行酤卖。」诏令总领所依旧酤卖，每岁除合纳内库钱照数解发外，所起朝廷桩管钱全与减免，诸司息钱权减四分之一。仍自来年为始。 
庆元元年正月五日，中书门下省言：「淳熙二年十月指挥，镇江务场岁终收趁茶盐钱及额，淮东总领官与比附左右司官，计日减半推赏。又淳熙四年七月指挥，镇江务场每岁陈乞收趁茶盐等钱增羡，官吏推赏，从淮东总领所审实，一岁收趁到钱比额增羡，其所卖钞引等钱委是已拘收钱物数足，本所即具保明供申推赏。照得淮东总领既依淮西总领推赏，其务场收趁课额自合提领趁办。」诏淮东总领所照淮西总领所事体提领措置施行。 
嘉泰二年十月一日，新淮西总领王补之奏：「总领所岁计系朝廷科拨州军上供钱斛应副支遣，使郡守尽数拘桩，如期解发，不至有 指准。窃见漕、宪、常平茶盐、坑冶司皆以各州通判为主管官，盖权有所归，究心督促。倅 
      
厅非州郡比，无供输之烦，免支费之扰，断不敢移易借兑。乞令总领所将诸郡合解本所钱斛委本州岛通判充主管官，专一拘辖催促，应限起发，须管本年之内数足。本所逐季稽考，其间宣勤职守，取一二申奏旌赏。如或弛慢不职，欠负最多，按劾责降。所有诸州起发钱斛，每岁令本所于次年三月终比较，不许展限，具发足、实欠殿最名衔以闻，乞行赏罚。」从之。 
闰十二月二十一日，淮东总领所奏：「照得淮西总领司近画降指挥，专委诸郡通判充主管官，拘辖合发钱米，催督起解。所是淮东财计理合一体，乞令本所将诸州合发钱粮专委逐处通判一员，置籍拘催，主管催发，一依淮西总司已得指挥施行。」从之。 
开禧元年十一月三十日，臣僚言：「恭惟高宗皇帝以诸道财赋分置四总领所，而又以王人领之，其为虑深矣。比年以来，赋入亏于前后之相因，事权弛于劝惩之不及。假如一州财赋隶于总所者以十万计，今岁偶因水旱而亏其一，若未甚害。奈已亏者不复增，来岁逐以九万为率矣。使岁及九万犹云可也，今岁亏一岁，后来者复援亏多之岁以为率矣。故曰(财)[赋]入亏于前后之相因。且宪、漕诸司之势必行于郡县者，以刑狱之冤滥，讼牒之稽违，财赋之欺隐，诸司皆得以察之。下至当职官之去留，承行吏之罢复，诸司皆得以专之。至诸司耳目之所不接，又巡按得以及之，故郡县于诸 
      
司财赋，类不敢亏，惟总所则异是。兼置司之地去所部或千余里，间有及二三千里之远者，势有所不接，令有所不行。岁终比较，展减磨勘不过三二年，其间又有夤缘幸免者，而惩劝之术穷矣。故曰事权弛于劝惩之不及。夫前后之弊非可以骤革，劝惩之法亦未易骤加，乞于郡守离任之日，各令具本任内合解总所财赋有无亏欠。如亏者即诘其由，重加责罚。至若在任尤弛慢者，亦许总所按奏。如此则诸郡知畏，而财赋必不致有亏，缓急必不致误事。」从之。 
嘉定三年十一月九日，臣僚言：「四川总领所与东南三总领所事体不同，参政王之望总蜀赋日盖尝论列，以为东南将帅统军旅，户部总财赋，朝廷制其予夺盈虚之柄，所以东南总领责任稍轻。又朝廷在近，凡事有所倚重。今四川去朝廷路遥，又总所不与兵事，凡有调度之费，据其所需应副，若非朝廷主张假借，使之有以自立，则缓急难与财赋作主。此说最为明白。至开禧用兵之初，宣抚使程松以私意恳嘱权臣，遂令四川总领所照江淮、湖广体例，并听宣司节制。自是本所财赋，两宣司动(辙)[辄]干与，且不时取拨金帛。逆曦包藏祸心，用度无艺。自安丙诛叛之后，继为宣抚使，虽仍指挥之旧，其实总所全赖左右扶持，以至今日。但军政、财赋，既有攸司，所当各专任责。今宣司结局，改置制置大司，当核实军政，撙节钱粮，以宽总所 
      
馈运。总所当斡旋储蓄，极力措置，以应军须，不应复累大司。所有权臣一时元降节制指挥，合行厘正。其制司与总所往来文移，既是制置大使系执政大臣，总所合用公申。如将来止是制置司，欲合止用公牒。庶几名正体顺，两司 和，不致(止)[上]误国事。」从之。 
六年十月二十八日，臣僚言：「两淮榷货务场，自奸臣变法，创置提辖一员。嘉定二年，臣僚以其费用日广而财计展转不行，奏请省罢。未踰半载，朝廷仍旧差官。方其增置，固以贪吏侵欺出纳之无限也；及其省罢，则以官吏廪禄费用之尤多也。今此司再复，非以课额之有亏乎 尝以两司申请利害考之，镇江一司提辖未再置，时所管钱会犹足以支数月，今反空匮赤立，不可支吾，岁给降者不啻百万。建康一司每月认支之额既已省减，而朝廷给降月犹不下十四五万。夫差官三四任，更历四五年，课额不登，给降如故，而徒增二司官吏费用，所谓长立而马益癯也。今若逐岁指降钞引，令总所自行发卖，择一干官提其大纲，万一钞引未甚流通，虽不免陈请给降，岂不省增置官吏廪给之费!况供帐幕帟，徒御使令，欲与诸司并驱，今又有增而无减乎!乞将镇江、建康分司提辖职事并令总所交割管掌，各令归班，别与差遣，实经久之利。」从之。 
十一月十四日，监察御史黄序言：「国家置四总领所以董军饷，半天下之赋入皆在焉。又于建 
      
康、镇江各有榷务一司，斡茶盐之利以通商贾。曩时科降钞引，不为撙节，客商入纳，利源繁伙，军额多阙，支遣嬴余，总所得专其权，朝廷无所稽考。间有私自封殖，利己干没，而罚徒具文。此榷务所以专置分司，在前日行之为宜也。自分司之后，逐岁钞引掯数科降务场发卖，登载文历，出入明白，为辖官者不过谨出纳之司而已，流通则桩管月廪，阙乏则告急于朝，虽有他巧，无所施之。考之累政，借拨朝廷钱物不知其几，总所坐享其逸，朝廷实任其劳，无乃体统倒置者邪!向者以积弊而厘析之，今以其无弊而复归之，名正辞顺，故复(推)[榷]务于总所为便。或者谓专置一司犹不足以供亿，而总所安得力而给诸。审如是，则以王人委寄之隆而但曰催督纲运云者，无乃择易而辞难乎!夫钞引即钱物也，以变卖而为支遣，其数不易。万一入纳稍迟，支遣不敷，则以总所钱物通融之，此犹朝三而暮四也。钞引在是则钱亦在是，况科降出纳，大数灼然，逐时打算，毫发无隐，特不过使总所任向来之责而朝廷不为分司之累尔。榷辖一司官吏皆可省罢，欲乞将镇江、建康两处务场日下结局，仍旧付之总领，庶几事权归一，无所扞格。」从之。 
八年正月二十五日，吏部言：「淮东西、湖广总领所昨来系援引户部例差置催纲官，徒费廪给，合照户部例一体住罢。」详见户部门。 
九年正月二十七日，司农卿、淮西总领胡槻奏：「本所干 
      
办公事一员，分司池州，事权既专，责任亦重。池州一军岁蒙朝廷科降钱一百九万余贯，全藉分司干官拘催。缘累政皆系堂除选人，资浅望轻，州县固已轻视。又往往多非其人，到任即以文字为急，职业多不留意。只嘉定八年一岁之间，失催钱四十余万贯，常是本所那拨添凑支遣。望将上件窠阙发下吏部，照格法差已作县合入资序人。庶几资望稍高，必能办职。」从之。 
十四年二月八日，总领四川财赋军马钱粮所奏：「利州大军库系四川根本所在，日逐收支钱物，委是繁伙。其监官两员，从元申获绍兴十六年七月二十九日指挥，许从本所选择保明奏辟。近准朝廷差下新官杜璋，本所已行遵奉外，窃虑以后不经本所审量，或有癃老疾病、精力不逮之人，径行赴部注授，庙堂无缘得知，委碍本所出纳。乞将上件监官两阙日后免行差注，止从本所择材奏辟。」从之。 
十五年正月二日，朝奉郎、守军器监、淮东总领岳珂奏：「本所自绍兴间创置淮东一路军马，尽在镇江府大军仓官专一任出纳之责。近年边备未撤，王师宿淮就(成)[戍]，军兵粮米多移在淮南交受支遣。昨来扬州大军仓前政总领亦创辟仓官一员，已蒙朝廷从请。今楚州比扬州事体尤重，本所支遣镇江月支二万四千五百余石，扬州一万一千六百余石，楚州一万四千五百余石，委是一体，不可阙官。久例于楚州州官兼摄， 
      
各有本职，不能专心管干，遂致纲运积压，不以时交，委实利害。今欲照扬州大军仓体例，创置监楚州大军仓官一员，专一管干，隶属本所。乞从朝廷选差一次，或从本所奏辟，庶几官有定守，军储可以给足。」诏从公选辟经任无过犯、有举主人一次，仍以监淮东总领所楚州户部大军仓系衔。既而珂又奏：「本所置司镇江，相去动数百里，不惟出纳经常钱米、交受纲运数目繁瀚，要任得人。窃缘久例，沿边郡县通判、判官、知县兼受给，曹官、主簿兼仓库，指作兼职，不复经意，榜历支遣，率付吏手，递互推托，不与交受，正缘受给官不曾入衔，因此视为不切。窃照淮西总领所昨来陈乞通判主管官并带淮西总领所签厅职事入衔，及赴所批书，今来本所正与事体一同，乞朝廷详酌，特赐札下楚、扬、真、泰、盱贻军通判，高邮军判官，天长、六合知县，并各带淮东总领所受给钱粮职事入衔。除扬州已有专官外，余并于满替前一季预申本所，于见任官内从本所踏逐选差。或见得下政可委就差承代管干，其受给并仓库官遇差兼满替，并赴本所批书。」从之。
 职官 宋会要辑稿 职官四一 圣政所 
      
圣政所
【宋会要】
绍兴三十二年孝宗已即位未改元。六月二十三日，诏曰：「朕惟太
上皇帝临御三纪，法令一新，粲然备具。嗣位之初，深惧坠失。其议设官裒集建炎、绍兴以
来所下诏
      
旨条列以闻，朕当与卿等恪意奉承，以对扬慈训。」续
诏专委权吏部侍郎
徐度
、权刑部侍郎
路彬
措置裒集。
九月十一日，诏 令所可改为编类圣政所。 
