<!-- { "loadSidebar": true } -->
二十一日，礼部、太常寺言：「今参酌条具到合行事件：一、今来神主祔庙日，依礼例，皇帝不视事。俟祔庙礼毕，文武百僚诣常御(史)殿门外进名奉慰，百司各作休务假一日。一、埋重、立虞主并神主祔庙，合差礼仪使一员，依礼例差宰臣；都大主管官一员，系差入内内侍省官；题神主官一员，系差翰林学士。并乞降 差官。一、合修制虞主、神主，并(跌)[趺]座青罗巾并浴斛、题神主笔、墨、砚，及行障、沿室法物等，并行祔飨礼藉神主紫绢褥一个，并乞下工部指挥文思院修制。内虞主，计会太常(侍)[寺]权行收奉，神主于太庙奉安所权行收奉，以俟祔庙书题。」诏依。 
二十三日，礼部、太常寺言：「将来大行皇后神主祔庙日，先行祔谒太庙之礼。至日，俟题大行皇后神主毕，依礼合于神宗室东壁西向，祔祖姑之下。缘即今太庙殿室比之在京窄狭，委实难以于神宗室前设位，今参酌，欲权宜趱那于室之东夹室，稍南，西向，设大行皇后神主。所贵铺设祭器，行礼并无妨碍。」诏依。 
二十四日，礼部、太常寺言：「今参酌条具到合行事件：一、今来虞主回日，并神主祔庙日，依礼例，迎奉虞主升厌翟车，用仪仗导引。缘今来仪仗未备，依礼例，止用常日仪卫、执打从物等导引。所有厌翟车乞令都大主管官报所属，关借昨已造大行皇后檐子充代，用辇官擎捧。一、合差威仪僧道各一百人，下临安府差。其仪卫、辇官、亲从官，并合用执打从物、伞扇等，并令都大主管官指挥所属，量人数差。内伞扇、从物等，关借今几(几)筵殿伞扇、从物等供使。一、今来立虞主并神主、祔庙，合差扶侍、夹侍内谒者、内常侍等官，具合差员数报入内内侍省差。」诏依。 
二十七日，礼部、太常寺言：「已降指挥，用七月六日大行皇后神主祔庙，依礼例，合前二日奏告天地，合差奏告官一员，乞降 差宰执；宗庙合差奏告官一员，并乞降 差侍从〔宗〕室；太社、太稷、天庆观、报恩光孝观各合差奏告官一员，并乞降 
      
 差侍从。」诏依。 
七月一日，祔庙都大主管官所言：「契勘今来懿节皇后埋重、立虞及神主祔庙，窠差仪卫下项：迎重日合服本色服，系用皂或黄带子；〔立〕虞并神主祔庙日，并合服吉服衣带。其合用衣带、骨朵等，令所属排办。仪卫六百一十八人，前引四十八人，殿前指挥使三十二人，快行亲从一十六人，中道编排禁卫行子一十人。禁卫围子三重：第一重崇政殿亲从一百三十人，第二重御龙直长行人员一百四十人，第三重亲兵使臣人员一百五十人。内殿直散员、散指挥、散都头、散祗候、金枪、银枪、散直、辇官一百六十四人，僧、道各一百人」。诏依。 
五日，合门言：「契勘今月六日懿节皇后虞主祔庙毕，所有七日(作)[依]例合作歇泊假。」诏依。
神主祔庙仪
祔飨前一日，其(祔)日祔飨并别庙行事、执事官并服常服，赴太庙奉安所斋坊幕次。俟行事、执事官齐足，诣初献厅下对揖讫，升阶，收笏就坐，点茶毕，请执笏立。俟太祝习读祝文讫，收笏就坐，点汤毕，礼直官、赞者分引行事、执事官诣东神门外省牲位立定，礼直官赞揖讫。次引监察御史升殿，诣诸室前，北向视涤濯。执事者皆举幂曰「洁」，降，复位。礼直官曰「告洁毕，请省牲」，次引太祝、光禄丞巡牲，讫，退，复位。礼直官曰「省牲毕，请诣省馔位」，揖讫，礼直官、赞者分引行事、执事官诣省馔位立定。礼直官赞揖讫，所司省馔(俱)[具]。毕，礼直官赞「省馔毕」，揖讫，退。光禄(臣)[丞]、太祝以次牵牲诣厨授太官令。次引监察御史诣厨省鼎镬、视濯(既)[溉]，讫，退还斋所。晡后，太官令帅宰人以鸾刀割牲，祝史以盘取毛血，各置于馔所，遂烹牲。晡后，宫闱令帅其属扫除庙之内外讫，还斋所。 
晨祼。飨日，有司奉迎虞主诣太庙南神门外，礼仪使、都大主管官后从，至幄次，权安奉讫，礼仪使、都大主管官权退归幕次。僧道先退，禁卫更互排立。宫闱令诣殿下再拜讫，开室整拂神幄。有司实设礼料，太官令监视讫，退。次引光禄卿诣殿下褥位，再拜讫，升殿点阅毕，次引监察御史升殿按视，讫，俱还斋所，并服祭服。祔飨时将至，礼直官引礼仪使诣神主幄前稍南，北向立。次礼直官引都大主管官诣礼仪使之东，北向立，少却。次引内谒者入幄，搢笏，捧懿节皇后神主诣浴斛，跪浴，拭讫，置于案，执笏，兴，退。次引题神主官诣幄前盥洗位，西向，搢笏，盥手，帨手讫，执笏入幄，诣懿节皇后神主案前，搢笏，跪，题神主讫，执笏，兴，退，有司漆之。次引内谒者诣神主案前，搢笏，捧神主置于腰舆，以青罗巾覆之，执笏，退。次引扶侍、夹侍官、捧腰舆官捧(腰舆)[神主]腰舆，次于虞主腰舆，讫。次引礼仪使诣虞主前，俛伏，跪奏称：「礼仪使具官臣某言，请懿节皇后神灵上神主。」奏讫，俛伏，兴，退，复位立。俟题神主将毕，先引荐香灯 
      
官入诣殿下，北向再拜讫，升殿。次御史(阁)[台]、合门、太常寺分引宰执、使相、百僚入诣殿庭，分东西相向立，北上。礼直官、赞者分引祔飨行事官诣东神门外揖位立定，礼直官赞揖讫，俱入就位立定。祠祭官于殿上赞「奉神主」。次引荐香灯官入室，搢笏，奉帝主 于后，以白罗巾覆之。执笏，退归执事位。次引宫闱令奉后主如上仪。以青罗布覆之。执笏，退归执事位。祠祭官于殿上赞「奉神主讫」。太史局报时及，礼直官引内常侍诣懿节皇后神主幄前，西向俛伏，跪奏称：「摄内常侍臣某言，请懿节皇后神主进行。」奏讫，俛伏，兴。次诣神主腰舆前，取巾，以 覆讫。次赞者引扶侍、夹侍、捧腰舆内侍诣幄，捧腰舆进行，内常侍前导，礼直官引礼仪使、都大主管官后从。入南神正门，诣泰阶下，北向，禁卫退。御史台、合门、太常寺分引宰执、使相、文武百僚合班，北向立定。次引内常(寺)[侍]诣殿下褥位，东向俛伏，跪奏称：「摄内常侍臣某言，请懿节皇后神主少驻。」〔俛〕伏，兴，少退立。礼直官引都大主管官先退。次礼直官引礼仪使升自泰阶，诣殿上当中褥位，北向俛伏，跪奏称：「礼仪使具官臣某言，(诣)[请懿]节皇后神主祔谒。」奏讫，〔俛〕伏，兴，退归本位。次引宫闱令诣殿下神主腰舆前，搢笏，捧神主(申)[升]自泰阶，〔诣〕殿上当中褥位，北向权设于座，讫，捧腰舆内侍捧腰舆，并扶侍、夹侍官权退。宫闱令奉懿节皇后神 设于后。以青罗巾覆之。宫闱令执笏，兴，少立。俟祔谒讫，宫闱令再执笏，跪，捧懿节皇后神主兴，诣祔飨褥位，置于座。执事者捧神 设于座后，宫闱令执笏，退归执事位。礼直官赞「有司谨具，请行事」，赞者曰「拜」，在位官皆再拜讫。次引监察御史、奉礼郎、太祝、太官令各升殿就位立定。次礼直官引初献诣盥洗位，北向立，搢笏，盥手，帨手，执笏，诣爵洗位，北向立，搢笏，洗瓒，拭瓒讫，以瓒授执事者，执笏升殿，诣僖祖室尊彝所，西向北〔上〕。执事者以瓒授初献，初献搢笏，跪，执瓒。执彝者举幂，太官令搢笏，跪，酌郁鬯讫，执笏，兴，先诣翼祖室尊彝所，北向立，搢笏，跪。次奉礼郎搢笏，西向跪，执事者以瓒授奉礼郎，奉礼郎奉瓒授初献。初献执瓒，以鬯祼地，奠瓒。次执事者以币授奉礼郎，奉礼郎奉币以授初献讫，执笏，兴，先诣翼祖室前，西向立。初献受币，奠讫，执笏，俛伏，兴，再拜讫。次诣翼祖室，次诣宣祖室，次诣太祖室，次诣太宗室，次谊真宗室，次诣仁宗室，次诣英宗室，次诣神宗室，次诣哲宗室，次诣徽宗室，次诣懿节皇后神主前，祼鬯、奠币，并如上仪。讫，俱复位。《兴安之乐》〔作〕，九成，止。既晨祼，荐香灯官〔取〕毛血奠于神座前，太官令取肝，以鸾刀制之，洗于郁鬯，贯之以膋，燎于炉炭。荐香灯官以肝膋诏(依)[于]神座，又以堕祭、三祭于茅苴，退，复位。懿节皇后神主前太祝行事。 
馈食。飨日， 
      
