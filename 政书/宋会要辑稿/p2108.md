<!-- { "loadSidebar": true } -->
八年十二月十七日，诏：「宗正寺编修太祖、太宗、秦王下《仙源庆系属籍总要》令接续修纂，合行事件并依已得指挥。」本寺少卿张绚言：「昨来编修太祖、太宗、秦王下《仙源庆系属籍总要》，今来已及二年有余，诸处文字渐多，若不乘时接续修纂，切虑岁久文书浩渺，卒难考正，编类费工，欲将续到宗室事迹与已编修属籍再行参合照应编纂。」故有是命。 
九年八月十五日，诏令东京留守司搜访属籍文字缴申尚书省，从(司封)[司封]员外郎薛嘉言请也。 
十年闰六月二十九日，宗正少卿江公亮等言：「承朝廷送下搜访到东京已经进呈《宗藩庆绪录》并宗室班位、宗女宗妇簿，共一十五册，约二千余板。本寺再行参照得与近来取会应诸路报到事迹等各有异同，及缺文差讹去处颇多，委是文字浩大，卒难尽行编修。今欲乞依绍兴五年本寺丞孙纬已编修进呈体例，将《太祖皇帝庆系》先次进呈，其《太宗皇帝庆系》并《秦王庆系》续行编修进呈。兼契勘绍兴五年系修写二本，一本进 
      
入，一本在寺崇奉。今检准在京日进呈玉牒条例，系入内内侍省差承受官一员进呈毕，迎奉安奉。今来编修到亦系祖宗庆系，今乞比附进玉牒条例，更不乞差承受官外，止乞(今)[令]本寺官进呈讫，迎奉赴寺安奉。」从之。 
十一年八月十一日，诏：「宗正寺编修太祖皇帝下《仙源庆系属籍》已进呈讫，少卿江公亮、丞邵大受各与减磨勘二年，人吏量行犒设。」 
二十六年十二月二十日，诏宗正寺复置胥佐一名，守阙贴书二人，额外习学贴书二人，并行减罢。其胥佐、贴书依名次敦减，候有阙，次第收补。以裁定百司吏额也。 
二十八年四月，诏宗正寺修纂《宗藩庆系录》，候将来接续进呈《仙源积庆图》日，一就进呈。 
二十九年闰六月十六日，诏：「宗正寺胥长满五年，通入仕及三十年，依太常寺条格体例补将仕郎，依条解发出职。」 
八月二十三日，诏玉牒所宰臣提举依旧。修书官一员，同宗正卿、丞修纂，更不置检讨官。 
三十二年闰二月二十九日，宗正寺簿除不预修纂玉牒外，其余职事相兼管干，更不支破折食钱。以上《中兴会要》 
绍兴三十二年孝宗已即位未改元十一月二十四日，诏宗正寺职掌减一年出官，该遇皇帝登宝位也。 
孝宗(兴隆)[隆兴]元年七月二十六日，诏宗正寺并省主簿一员，见任人许终满今任，已差下依省罢法。从右谏议大夫王大宝等议也。 
八月三日，宗正寺状：「依指挥条 
      
具并省吏额，见管胥长一，胥史一，胥佐二人，贴书二人，楷书二人，今乞从下减楷书一。」诏依，见在人且依旧，将来遇阙，更不迁补。 
二年闰十一月二十七日，诏宗正寺丞簿今后并依旧制。以上《干道会要》。玉牒所，宫闱令，陵台令。
 职官 宋会要辑稿 职官二○ 太宗正司 
      
太宗正司
【宋会要】
      
仁宗庆历四年二月二十三日，大宗正司请自今后皇族凡有违慢过失，并从本司取勘施行。从之。 
至和二年五月，以皇子汝南郡王子右领军卫大将军宗师为严州刺史，北海郡王子右监门卫大将军宗乔为右领军卫大将军，皆以其父领大宗正久，因干元节推恩特迁之，后毋得为例。今大宗正司每岁有与子减磨勘恩例，乃缘其制也。允让、允弼领大宗正在景佑三年七月，汝南郡王即允让，扶风郡王即允弼也。 
嘉佑六年正月七日，判大宗正事允弼言：「自创置本司，所降宣敕札子指挥及约束条贯甚多，独未编修，欲望差潭王宫教授周孟阳、燕王宫伴读李田与臣编条对读装写，乞差都监任修古监勒。」从之。 
英宗治平元年六月十三日，诏：「夫明德以亲九族，正家而刑万邦。古先哲王，罔不由此。朕嗣守丕业，率循旧章。惟皇属之敦和，命宗臣而董正。惟累圣承继，百年盛隆，荷宗社之庆灵，茂本支而蕃衍。念其性本于仁厚，宜广学以勤修；顾其日益于众多，必增员而统理。故外已诏于儒学，各选于经师；而内仍择于亲贤，共司于属籍。庶乎 赞其职，并修厥官。纠乃非违，先以正而为率；勉夫怠堕，惟其善而是从。式孚于休，以副予意。」英宗既命增皇亲宫院学官，以谓宗室之盛数倍于前，而宗正司事亦烦多，乃增置同知大宗正 
      
事一员，选宗惠为之，仍降是诏。 
九月二十五日，判大宗正事允弼等言，详定到皇亲听书等赏罚规式。诏依所定施行。 
三年四月，以怀州团练使宗惠为恩州刺史，罢同知宗正事，止其朝参，坐女仆相告讦语不顺故也。 
是月，以密州观察使宗旦同知大宗正司事。 
景佑三年置，熙宁三年五月并管勾睦亲、广亲并提举郡县主宅所，归大宗正司。 
《神宗正史 职官志》：大宗正司知及同知官各一人，以宗室团练使以上充。丞二人，以文臣升朝官以上充。掌宗室之教法、政令，以行艺、训道而敦睦之，受其辨诉之事而纠其失，微罪则先劾以闻。即法例有疑不能决者，同上殿取裁。若宫邸因事出入，日书于籍，季终类奏，岁录其存亡之数报宗正寺。记室一人，典笺奏，讲书教授十有二人，分位讲教，兼领小学之事。自熙宁初置丞，省记室、讲授员，增给以禄。而大宗正岁与子若孙推恩，及十年则加褒赏。由是宗子屡有中进士第者，人自矜饬，以劝学焉。分案五，设吏十有一。《哲宗正史 职官志》同。 
神宗熙宁元年二月一日，以皇伯吉州团练使宗惠权同管勾大宗正司事，候允弼服阕日依旧。 
三年二月，中书门下言，大宗正司请置丞二员于睦亲、广亲宅。从之。命都官员外郎张稚圭知丞事，继以光禄寺丞李德刍同知丞事。 
五月十八日，废管勾睦亲、广亲并提举郡县主宅所，归大宗正司，从知宗正丞张稚圭请也。 
      
先是，宗室举动皆为管勾内臣所拘制，稚圭始请罢之，上令并罢郡县主宅提举。 
六月十四日，大宗正司言：「行省管勾睦亲、广亲并提举郡县主等宅所，并令本司依例一面管勾。今有合行约束及废置八事，乞指挥。」诏内除应诸色人并姨犯杖罪以下乞从本司一面勘断不行外，余并从之。《实录》上云废置八事上云：疑误，或当作「止云」。，不载事目。 
四年二月六日，同知大宗正丞李德刍言：「欲乞自今后皇亲应有内外亲族吉凶吊省合出入事件编成则例，更不逐旋奏知及日申本司，只令勾当使臣置历抄上，赴大宗正司签押。其榜子每月类聚奏闻。」从之。 
五年七月六日，诏自今宗室犯过失杖以下，委宗正司劾奏。 
二十二日，知大宗正司宗旦言：「宗室所投文字或违例碍条，退回即生诬怨。或情有可怜，而例无其事；或事涉违冒，而理或可容。乞自今有疑难事，许上殿敷奏，或许同见执政禀议。」从之。 
八年三月六日，诏宗室换官及外居者隶大宗正司管勾。 
五月六日，诏知大宗正司官及十年取旨，仍岁与一子若孙遥郡刺史以下官，减二年磨勘。 
七月二日，皇伯、昭信军节度使、知大宗正事宗旦降授彰化军节度观察留后、忻州防御使，同知大宗正事宗惠降授霸州团练使，坐不察世居阴谋，乃有此责。同知大宗正丞事宋靖国、诸王宫记室参军王慥皆坐累，夺官一秩。 
九年五月十四日，中书门下言：「大宗正司官候管勾及十周 
      
年取旨。勘会同知大宗正司宗惠治平元年六月差同知大宗正事，至二年七月再差同知，所是先管勾月日，合与不合通理。」诏许自权同管勾年月通理，仍依宗旦例展二年取旨。 
元丰三年八月二十六日，诏判大宗正司宗旦旧例添厨食料，虽有后条冲革，可以见领宗正特给之，他官虽等非职事同者，无得援为例。 
五年二月十五日，武昌军节度观察留后、同知大宗正宗惠进封江夏郡王、知大宗正，武胜军节度观察留后宗晟同知大宗正。 
十一月十八日，诏大宗正司不隶六曹，其丞属听中书省取旨差。 
七年六月二十七日，以安化军节度使、同知大宗正事高密郡王宗晟知大宗正事，相州观察使宗景同知大宗正事。 
哲宗元佑三年四月二十六日，诏宗室嫁娶，依旧制大宗正司勘验。 
四年，诏宗室越本司诉事者罪之。 
绍圣元年七月七日，诏知大宗正司(宗正司)宗晟管勾实及十年，合得恩泽特与回授长男吉州防御使仲御除府州观察使。 
二年八月七日，三省奏事，上曰：「皇族狃习富贵，或弗能以礼法饬其下，独同判大宗正司宗景家法甚严，兹可佳也。」辅臣对曰：「景领宗事十余年「景」字下原有一空格，疑有阙文，或作「宗景」。，职事亦修，闻其德性安和，不以爵禄自骄，可以劝率宗亲。」上曰：「可加使相，仍进封郡王。」制以(宋)[宗]景可特授开府仪同三司、判大宗正事，特封济阴郡王。 
三年七月十一日，礼部言：「乞宗室 
      
袒免亲授外官人，若未曾参部者，并依宗室例令大宗正司管辖。」从之。 
徽宗宣和四年三月二十日，尚书省言：「判大宗正事江夏郡王仲爰等奏，本司自熙、丰而来，三司至六曹非相统摄，于本司皆行公牒。昨来吏部司封不依上条，于政和五年创行请申，将合取会事务不行公牒，直押贴子，付本司取索。缘本司即非司封所隶，既非所辖，自当公牒取会。欲望降旨，令司封遵依元丰旧制施行。」从之。 
旧置判大宗正事、同判大宗正事、知大宗正事、同知大宗正事、知大宗正丞事、同知大宗正丞事各一员，今置判大宗正事、知大宗正丞各一员。旧置主押官一名，押司官一名，前行一名，后行一十二人，正名贴司一十一人，守阙正名贴司四人，私名贴司一十人，今置主押管一名，押司官一名，前行一名，后行七名，正名贴司一名天头原批：「『贴司一名』下脱『守阙正名贴司一名』。」掌本司事务。士案，系掌行南班宗室磨勘转官，袭封及缌麻、袒免亲嫁娶房卧钱，宗室赐名授官，宗女夫乞官，郡、县主奏荐，遗表恩泽，宗室乞岳庙差遣、换官，降生立名等事务。户案，系掌行南班宗室请受，非袒免以下亲降生、分割财产，嫁娶房卧钱并宗室出磨添破，陈乞孤遗钱米，并核实诸路孤遗钱米等事务。仪案，系掌行宗室朝参，主奉祠事，陈乞入道为尼及太庙五飨、三献、奏告等行事差官，并宗室听请量试、赠官，南班差药院等事务。兵案，系掌行宗室差亲事官兵士、 
      
省马等事务。刑案，系掌行宗室陈乞叙官，除落过名，作过犯罪拘管、锁闭年满放免等事务。工案，系掌宗室外住修造，本司应杂事务。 
