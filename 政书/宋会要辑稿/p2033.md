<!-- { "loadSidebar": true } -->
十二月十七日，考功郎官王闻礼言：「窃见近者臣僚陈请，选人历四任十考而实历监当、狱官、县令各三考者，与改入官。见蒙朝廷行下本部，遵守施行。兹固足以振拔滞淹，收拾遗材。然而应格者终少，且县令、狱官诚为繁重，而监当盖有优轻者。今有或为县令两任、狱官两任，以不曾经历监当之故，四任十二考虽足，不敢放行。区区愚见，以为有不任监当而曾任县令或狱官两任者，许理为监当之数；如阙县令、狱官一任，虽有监当两任，不与通理，庶几寔历重(虽)[难]之人应得上件资格。伏乞详酌施行。又近日陈乞四任十二考之人，任考虽足，其间县令、狱官、监当任内偶因丁忧、事故，以理去官，一任之内，所少或一两月，或十数日，便以不满三考告示，不该放行，以故应格者尤艰。欲乞将曾历过上项三任之人，每任实历三十个月，便许理为一任。但须监当、县令、岳官通满九考，方理为实历。如此则绝长补短，人被宽恩，天下无遗才之叹。」从之。 
开禧元年闰八月六日，臣僚言：「六曹之设，皆为法守之司，而吏铨为尤详，条格品目，炳若日星。比年以来，创例废法，循习滋久，流弊有不可胜言。试以一二言之。诸文学遇赦许注官，法也。今乃以公私 
      
试曾中及已用覃恩幸学恩例升甲推恩，后又欲用为免待郊参部，果法乎 诸黄甲已授差遣，丁忧、事故人服阕到部，许同在部人注授差遣，法也。今必欲占射未便阙，果法乎 诸初注权官任内不许循资，虽奉特旨收使者执奏不行，法也。今乃却于未赴任间多方图谋酬赏资，径欲作正官，理为考任，果法乎 初官不许差辟，法也。今乃却于部中注授差遣，后径欲作经任人，以图辟差遣遣：疑衍。，果法乎 在法，应得循资以上酬赏不许留后收使。今有选人未转至承直郎，改官后却欲将选人时所得酬赏作京官磨勘收使，果法乎 在法，诸已授阙，不许退换，拟定三日内，许换经使阙一次。今有已授差遣，出三日限，虽一两月后，亦别作缘故退阙，仍欲占射非次阙，果法乎 凡若是者，得之者不以为恩，不得者适以为怨，吏奸乘之，比附并缘，请嘱公行，祖宗成法荡然无有。欲望申饬吏部，自今以往，凡有成法者，不得援例引用，庶几幸门杜绝。」从之。 
二年九月十三日，明堂赦文：「应命官管押纲运，偶缘元差官司失于照应，致有年及六十以上或无举主，未曾到部，及课利场务监官并有进纳杂流与夫特奏名，并差别路官管押，或陈乞厘革之人，但所押钱物别无少欠，见碍推赏，可特与放行一次。」 
三年九月十一日，诏：「应任极边差遣人不愿循三(次)[资]，与减常员举主两员，次边与减一员。恩科出官人一任理一考 
      
者，极边差遣与理两考，次边与理一考半。并及三考，方许引用。自今降指挥之后，如有赴部注授见阙之人，即欲与就部出给理当减员增年公据。如京朝官、选人、大小使臣应赴边任，出边一季不之任人，日后参堂到部，并不得与授差遣。」 
嘉定元年正月九日，臣僚言：「改官必班见，旧制也。或(经)[径]得差遣，不妨趁班。改官必作邑，旧制也。或别得差遣，遂免作邑。至如升改之员已定，特许附班；荐举之章有碍，委曲收使；或阙已授，而留钞未上，别图改注；或阙未出，而先乞当阙，阻遏后来；或不合奏荐，而特与放行，既开方来之门，复令已往者援例，或不许收叙而特与改正，既已脱去罪籍，仍还积下磨勘；辟差者不问实历之有无，换阙者不问阙次之远近；甚至出身定于补官之初，或扳援亲属而改换进士；限以科举之制，或未尝中选而出官。已往之事，诚难尽行追改，更化之后，岂容一切因仍 欲乞明诏中外，自今一遵祖宗成法，凡后来所行与成法相戾者，并不许放行。」从之。 
三月七日，臣僚言：「欲节财用，当先汰冗滥之员；欲汰冗员，当先革添差之弊。数年以来，凡添差者皆寅缘而得之，尤为冗滥。欲乞自今以始，除铨曹添差自有立定正条法差注外，所有堂除及特旨，应文武臣添差厘务、不厘务并行住罢。」诏各令所属条具，取旨施行。 
四年十二月二十八日，吏部言：「臣僚检会，凡弹劾放罢之人，率 
      
以二年为限，方许授祠禄。祠禄任满，然后取旨除授。乞下部，照累降指挥遵守。本部照得京官按劾之人以二年为限，方授祠禄。其选人止有县令限年参选指挥，余官并无限年条法。今措置，欲将选人县令任内经臣僚或监司郡守按罢，如曾经推勘体究之人，罪状显著者，昨降指挥，放罢满一年参选，今欲展作二年后，方许陈乞参选。内有虽不曾经取勘体究，(两)[而]按章内声说赃滥明白，自放罢后并合满一年半，方许陈乞参选。其县令为监司、郡守一时按罢，按章内无赃滥等实迹，只是职事旷弛者，满半年后参选。其余选人任职官、县丞、判司、簿尉、教授、属官、监当等，内监司、郡守按罢，其赃滥明白者，虽不经〔取〕勘体究，欲自放罢后亦满一年方许参选。除县令外，余官犯公罪，照差替元法降两月名次，今展作一季名次，方许注授。」从之。 
五年十一月二十日，南郊赦文：「应文武臣年七十以上，遇大礼合该奏荐之人，若从来未经荫补者，可特与放行一次。」八年十一月明堂赦亦如之。 
又赦文：「嘉定四年十二月二十八日指挥，承务郎以上，在任经臣僚或监司郡守按罢之人，比类侍左措置。如曾经推勘体究之人，罪状显著者，昨降指挥放罢满一年参选，今欲展作满二年方许参选。内有虽不曾经推勘体究，却缘按章内声说赃滥证据明白，放罢后并满一年半方许参选。按章内无赃滥等实迹，只是职事旷弛， 
      
满半年参选。今来既该郊恩，应犯在今赦以前，令吏部四选将上项展年参选人特与减年，许行参注一次。内元合候满二年参选人，令减作一年。合候满一年半参选人，减作半年。合候满半年参选人，即与放行参选。其赦后有犯人，自照应元降指挥施行。」 
又赦文：「使臣常程短使，旧法参部三月收入住程，被差之人三月一替。昨缘开禧修书将合该短使人止满一月收入住程，纔遇住程，月日既满，虽不曾差充短使，亦得自便。其已被差充短使人缘尚照旧法，却须候满三月，方得交替，委有抵牾，遂使外方之人久成留滞，理宜优恤。可自今赦到日，令吏部将常程短使已满一月，(既)[即]听交替。」八年、十一年、十四年明堂赦亦如之。 
六年六月二十八日，臣僚言：「初官不许占经任之阙，选人宗室许连授两政；年及三十，经任有举主人方许注选阙；年及六十，不许为狱官；曾经改官年及人，止许补外郎签判；或曾铨试不中年及人，止许注川广残零阙；捕盗改秩，必须先注县丞、令录，打归破格，方许集注；非阙期相近一年，不得互易差遣；按罢曾经鞫勘一年，方许参选；大使臣转武翼郎，经郊方许奏荐；小使臣非曾关升，难以亲民。是岂立法之不善哉!自夫不能权之以人，部吏与书铺相为表里，遇一暗阙，如获宝货，百端邀求。稍厌其欲，名曰榜示，其实未曾。及其出阙，不问前后资历有无分数，密以为地，俾之注拟而去。夫 
      
铨选之法，以历任浅深为资序之高下，以分数多寡为注拟之后先，可谓至公，了无欺弊。今也私意一萌，所当入者匿而不示其阙，所不当入者乃窃取而冒得。试诘其故，则曰此人某官(人)[之]亲若故也，此人某官之兄若弟也。是岂立铨法之本意哉 乞下臣此章于吏部，俾确守成法，检柅奸弊。如部吏与书铺仍旧扶合欺谩，必重寘典宪。其或以(而)亲族而(桡)[挠]法，以故旧而坏法，许御史台弹劾以闻。」从之。 
八月三日，臣僚言：「检准嘉泰四年八月二十三日集议指挥，应文武官除磨勘转官外，应以恩赏转者，每年不得过两官。注文：谓如今年八月二日已转过两官者，须候来年八月一日以后，别遇恩赏，方许转官。如更有合转官恩赏，并作磨勘收使。窃详当来集议之意，正以谨重赏典，用革泛滥之弊，其欲永久施行，亦贵于法意与人情相合。今观元来集议之文诚有窒碍，至于赏功之意，颇为亏失，不容不加订正。今照注文：谓如今年八月二日已转两官，须候来年八月以后，别遇恩赏，方许转官，其所以明立一年条限，固为严切，但失于照应初转第一官月日，未免有碍一年不得过两官之制。假如嘉定元年正月十五日转第一官，八月二十〔日〕转第二官，若直至来年八月二日方许转第三官，即是一年七个月方得转第三官，此犹是日月差近。又如嘉定元年正月十五日转一官，当年十二月转二 
      
官，若依集议指挥，直至来年十二月满一期，方转第三官，却是始终两年，止许转两官。其实每年止得转一官，乃于一年不得过两官元制委有抵牾。今乞朝廷详酌，立为定制。应文武官每岁自正月一日以后止十二月终以前，除磨勘转官外，如有恩赏，止许转两官。其更有合转官恩赏，并作磨勘收使。如此则限制截然，了无抵碍，庶可永久施行。乞下吏部、 令所公共审详，修立成法，实为利便。」吏部、 令所看详：「嘉泰四年八月指挥其每年不许过两官注文委有未便。今欲从所乞，自正月一日至十二月终，除磨勘转官外，许转两官，委是顺便。所有元降指挥：如更有合转官恩赏，并作磨勘收使，其注文欲只仍旧施行。」诏依吏部、 令所看详到事理，令吏部常切遵守施行。 
八年二月十八日，吏部尚书李大性言：「吏部见行条令，诸福建路知通、录事、司理参军、令佐不得差本路一州人。照得川峡路差注不许同任，向来亦有此法。其后干道三年指挥已行冲破。盖缘承平之日，在京去川峡、福建地里甚遥，遂一时如此措置。(目)今福建与昨来事体不同，兼相避之法引用不一，委是未便。照得在法，诸川峡知通、职官判司、兵官、令佐不并差川峡人，又令诸福建路知通、录事参军、令佐不得差本路一州人。除川峡路不并差本路人条法已有绍兴十七年十二月三日并干道三年十二月四日指挥冲改， 
      
权不引用上条外，所有前项福建路知通、录事、司理、令佐不得差本路一州人之法，未有承准指挥冲改。今欲将福建路知通、录事、司理、令佐不得差本路一州人条法照川峡路已得指挥，权不引用上件条法施行。」从之。 
