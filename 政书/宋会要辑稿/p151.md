<!-- { "loadSidebar": true } -->
郊祀奏告。绍兴十三年六月二十三日，礼部、太常寺言：「准御札，今年冬至日有事于南郊，合奏告天地、宗庙、社稷、宫观。据太史局申，宜用六月二十七日壬子吉。今参酌到合行事件：一、合用御封降真香二十合，天地二合，宗庙十二合，社稷二合，天庆观一合，报恩光孝观三合。乞下入内内侍省请降付太常寺。一、合用祝文一十六首，天地二首，宗庙一十二首，社稷二首。青词二通，天庆观一通，报恩光孝观一通。并述以今年冬至日有事于南郊，合祭天地奏告之意。乞下学士院修撰书写，进书讫，降付太常寺。内懿节皇后祝文一首更不进请。一、合用币帛二十段，苍五、黄一、白十二、皁一注文总计为十九段，与正文「二十段」不合，疑有误。。各长一丈八尺小尺，下太府寺，行下左藏东库支供赴太常寺。一、奏告天地、社稷合用神位版并铺设学生，下太史局排办差拨。前一日赴惠照院斋宫祗应。一、奏告天地合差奏告官一员，前一日赴惠照院斋宫致斋。依礼例，降 差宰执。一、奏告太社、太稷合差奏告官一员，前一日赴惠照院斋宫致斋。天庆观合差奏告官一员，前一日赴本观致斋。报恩光孝观合差奏告官一员，缘本观别无屋宇，欲乞前一日于明庆寺宿斋，至日赴本观行事。依礼例，并降 差侍从官。一、奏告(官)宗庙合差奏告官一员，前一日赴太庙致斋。依礼例，降 差南班宗室。一、奏告逐处各差光禄卿、奉礼郎、太祝、太官令，并各前一日绝早赴祠所致斋。内太祝差文人有出身人充。乞从太常寺请官，及具员 
      
数申吏部差官。一、奏告天地、宗庙、社稷，每位各合用酒二升，鹿脯一段，每段重四两。鹿臡二合半，真蜡烛三条，每条重四两。缩酒茅一束。其天庆观、报恩光孝观每位各合用酒二升，鹅梨五颗，阙，以时果代。法酱二合半，真蜡烛三条。每条重四两。及逐处合用香炉、匙合、炭火、神席、燎草、籸盆，并下临安府排办。」诏依。十六年用六月二十四日。十九年用七月九日。二十年用七月十日。二十五年用七月二日。二十八年用六月二十一日。隆(庆)[兴]二年先用六月二十五日，续准指挥，以来年正阳之月、雩祀之辰，恭见上帝于圆丘，再用十一月二十三日；又准诏改用献岁上辛，又用十二月十四日。干道三年用六月十六日。六年用六月十九日。九年用六月十四日。淳熙三年用六月十五日。其所差光禄卿、奉礼郎、太祝、太官令，及排办香币、青词、祝文、礼料、酒脯等，并如绍兴十三年之制。 
七月五日，礼部、太常寺言：「奉告诸陵宜用七月九日甲子。乞依礼例，权于法惠寺设位，奏告行礼。今具合行事件下项：一、奏告诸陵合用表文二十八通，并昭慈圣献皇后攒宫表文一通，永佑陵攒宫表文二通，懿节皇后攒宫祝文一首。并述以今年冬至日有事于南郊，合祭天地奏告之意。并下学士院修撰书写，进书讫，降付太常寺。所有攒宫表文、祝文，乞令学士院一面降付入内内侍省，令所差赍香人一就赍降前去攒宫司。内懿节皇后祝文更不进书。一、合用御封降真香，内诸陵二十八合，昭慈圣献皇后攒宫一合，永佑陵攒宫三合。乞下入内内侍省请降付太常寺。所有攒宫合用香，乞依例差人降付攒宫司。内懿节皇后香更不进请。一、奏告诸陵合差奏告官二员，乞依例降 差南班宗 
      
室；并合差太祝三员，以文臣有出人充，并前一日赴法惠寺致斋。所有每位合用供养茶、酒、果、蜡烛、燎草等，下临安府排办。一、奏告昭慈圣献皇后攒宫并永佑陵攒宫，乞候香祝到日，令绍兴府一面选日差官，及排办供养茶、酒、果、蜡烛等。」诏依。十六年用六月二十九日。十九年用七月十八日，改于惠照院斋宫设位。二十二年用七月十九日。二十五年用七月十一日。二十八年用六月二十四日。隆兴二年用(用)六月二十九日，续准指挥，以来年正阳之月、雩祀之辰，恭见上帝，再用十一月二十四日；又准诏改用献岁上辛，又用十二月十五日。是年添祭告安穆皇后攒宫。干道三年用六月十九日。六年用六月二十四日，是年添祭告安恭皇后攒宫。九年用六月二十二日。淳(宁)[熙]三年用六月二十一日。其降香、表、祝文奏告昭慈圣献皇后攒宫、永佑陵攒宫，并如绍兴十三年之制。 
二十二日，礼部言：「准都省批送下入内内侍省申：大礼前豫告宫观礼毕，各作道场一昼夜等。后批送部看详，寻下太常寺看详，(钦)[欲]依绍兴十年体例，于大礼前降香于行在天庆观，设道场一昼夜罢散。并礼毕，亦降香于天庆观，设道场一昼夜罢散。」诏依。绍兴十六年至淳熙三年郊祀，降香预告宫观，于天庆观作道场，并礼毕设道场，并如绍兴十三年之制。 
八月五日，礼部、太常寺言：「今来郊祀大礼，御札降祭告五岳、四海、四渎。其路通去处，欲依绍兴十年明堂大礼例，赍降香祝前去逐处祭告；所有道路未通去处，亦乞依礼例于行在设位祭告。今具合行事件下项：一、道路未通去处，系兖州东岳天齐仁圣帝、华州西岳金天顺圣帝、定州北岳安天元圣帝、河南府中岳中天崇圣帝、莱州东海助顺渊圣广德王、河中府西海通圣 
      
广润王、孟州北海冲圣广泽王、唐州东渎大淮长源王、河中府西渎大河显圣灵源王、孟州北渎大济清源王。所有设位祭告日辰，据太史局申，宜用八月八日壬辰吉。其应合差官、排办香祝、币帛、礼料等，依礼例从太常寺开具，关报所属差官，及排办于望祭斋宫设位行礼。一、路通去处，系潭州南岳司天昭圣帝、广州南海洪圣广利昭顺威显王、益州南渎大江广源王。各合用御封降真香一合，乞令入内内侍省请降。各合用祝文一首，并述以今年冬至日有事于南郊祭告之意。乞令学士院修撰书写，进书讫，并降付太常寺，同礼料、牒，给付所差使臣赍降前去。各合用币帛、礼料、酒脯、差官等，乞从本寺开具，牒报逐州军照会排办。及申吏部，各差小使臣一员赴太常寺请领香祝，并礼料、牒前去逐州军交割。及下临安府，各差兵士一名 擎香祝役使。所有合用祭告日辰，乞侯香祝到日，令遂州军一面择日排办祭告。」诏依。其路未通去处，十六年用七月十六日，改于望祭斋宫设位。十九年用七月十九日。二十二年用七月二十三日。二十五年用七月十四日。二十八年用七月一日。隆兴二年用七月二日，续准指挥，以来年正阳之月、雩祀之辰，恭见上帝于圜丘，再用十一月二十四日；又准诏改用献岁上辛，又用十二月十五日。干道二年用六月二十二日。六年用六月二十七日。九年用六月二十四日。其路通去处，依条例赍降香祝前去逐处祭告。隆兴二年唐州亦系路通去处，降香祝前去祭告东渎大淮长源王。自后告谢东渎，止于行在设位。 
九月十四日，礼部、太常寺言：「将来郊祀大礼，前二日奏告太祖皇帝、太宗皇帝配侑，今具合行事件下项：一、合用御封降真 
      
香二合，乞下入内内侍省请降付太常寺。一、合用祝文二首，并述以今年冬至日有事于南郊，前二日奏告。乞下学士院修撰书写进书讫，降付太常寺。一、每位合用鹿脯一段，重六两。鹿臡五合，真蜡烛三条，每条重四两。法酒四升，并合用缩酒茅、藉祭器席、拜褥，并行事官幕次等，乞下临安府排办，及仪鸾司同共钉设。」诏依。绍兴十六年至淳熙三年郊祀前二日奏告，合用香祝等，并如十三年之制。
十九年六月二十四日，礼部、太常寺言：「准御札，今年十一月十四日谒欸于南郊。契勘昨绍兴十六年郊祀大礼，依礼例合奏告在京宫观，当时奏告天庆观、报恩光孝观。昨绍兴十八年修盖太一宫，系在京宫观。所有今来御札降，即合依在京例，奏告太一宫十神、太一十位。」诏依。 
隆兴二年六月二十四日，太常寺言：「郊祀大礼奏告天地、宗庙、社稷、宫观，其日依礼例，皇帝前后殿不视事。」诏依。凡遇奏告天地等，差宰执行礼日，并前后殿不视事。 
十一月二十日，礼部、太常寺言：「昨准御札，今年十一月二十九日谒欸于南郊，已依逐次大礼奏告五岳、四海、四渎等了当。续准指挥，以来年正阳之月雩祀之辰，恭见上帝于圆丘。所有祭告外路岳、镇、海、渎香祝，止乞依见今岁中常祀礼例，付进奏院入递前去逐处。」诏依。旧制，郊祀告谢南方岳、镇、海、渎，依吏部各差小使臣一员赍降香祝前去逐州行礼，是年冬至郊祀改作雩祀，续又改上辛，差官不及，遂有此请。自后因以为例。 
干道五年七月二十六日，太常少卿林栗等言：「伏见国家驻跸东南，东海、南海实在封域之内。 
      
检照国朝祀仪，立春祭东海于莱州，立夏祭南海于广州。其西海、北〔海〕远在夷貊，独即方州行二时望祭之礼。自渡江以后，唯南海广利王庙岁时降御书祝文，令广州行礼，如东海之祠。但以莱州隔绝，不曾令沿海官司致祭。栗等谨按：东海祠，隋祭于会稽县界，唐祭于莱州界。本朝沿唐制，莱州立祠。元丰元年，建庙于明州定海县，加封渊圣助顺之后，则东海之祠本朝累加崇奉，皆在明州，不必泥于莱州矣。欲乞自今后立春及大礼告谢，依见今广州祭南海礼例，关报所属请降香祝，下明州排办，差官行礼。」诏依。自后仿此。 
奏告天地、宗庙、太社、太稷仪注： 
前二日，仪鸾司设行事、执事官次于祠所。前一日质明，行事、执事官赴祠所清斋，集告官斋所肄仪，太祝习读祝文，及礼馔香币讫，俱还斋所。 
告日前三刻，礼直官、赞者、诸司职掌各服其服。太常设神位席。天地、社稷席以槁秸，余以莞。太庙、别庙宫闱令入殿开室，帅其属扫除，于神幄内铺筵，南向设几筵上，如常仪。太史设神位版于坛上北方，南向。社稷位南方，北向。太常陈玉、币于神位之左，玉加于币上，置诸篚；太庙、别庙及祠庙用币。祝版于神位之右，置于坫；香炉并合置于案上。以御封香。次设祭器，皆藉以席。光禄实之，每位各左一笾，实以鹿脯。右一豆。实以鹿臡。牺尊一，置于坫，加勺、羃，在坛之东南隅，北向。实以祠祭酒。社稷设于西北隅，南向。太庙、别庙于本室前楹间，祠庙于堂上前楹间，俱北向。太常设烛于神位前。洗二〔于〕卯阶之东，北向。太庙、别庙于东阶下，直东溜；祠庙于东阶之东。并盥洗在东，爵 
      
