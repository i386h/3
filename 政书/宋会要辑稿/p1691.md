<!-- { "loadSidebar": true } -->
漕司天府之所差，无非嘱托充役，志在奸利，无所顾藉。以远外到选之官，御无藉之吏，既无事权，何能(铃)[钤]束 不过俛首听其自为。方士人纳卷之初，幸而尚蚤，犹可书历投柜。昏黑之后，奔迸填壅，势只向幕撺掷。吏辈须其小定，方行收拾代纳。柜眼至大，已入之卷，复可探取，柜固不足恃也。所谓监董之官，只候中门下锁，倏然扬去。帘内深远，无从考察。封弥所相去尚在百步之外，亦无谁何。吏辈肆奸，了无顾忌，欲拆换卷头，以甲为乙，誊写程文，以伪为真，受他人之嘱，毁坏有名试卷，亦可也。此而不革，为害不细。臣有说于此，无大更革，不必差官，乞于封弥所前旋创幕屋，仍旧差誊录官受卷。其省试封弥院门官，皆郎曹以上，稍可弹压吏辈。自余程试，本所亦有长官，遇晚出至幕所，同董其事。所纳试卷，不必投柜，只用布囊盛贮，遇满即封。俟试人出绝，请在院封弥官出至幕所，与受卷官计数交授，不入吏手，奸计莫施。夫内而逻察有官，外而对号有簿，幕所关防，复加严密，场屋之弊虽未尽去，亦十革其七八矣。乞下吏、礼部、国子监，日后行在贡院，不拘是何程试，并令一体施行。」从之。 
三年五月二十一日，侍御史刘 言：「国家以经义、诗赋取人，习诗赋者或 于经义，颛治经者多不闲声律。士大夫往往不肯自谓非素(冒)[习]，(疆)[强]加去取，被黜之士不无遗恨。乞今后省解等试，分房考校之际，令监试择 
     
试官之元习诗赋者颛考诗赋，治经义者颛考经义。或诗赋卷多，经义卷少，则以论策卷补之。论策通考，固不拘也。词赋虽若雕虫末技，士之器质，于此乎见。先朝王曾、范仲淹为举子时，识者固因所作赋知有辅相之器。近年主司多谓词赋疵病易于指摘，恐人得以议己，故试者虽多，其最优者仅置三五名之外，深失国家通尚词赋之本意。乞今后省、解等试，择词赋优长者与经义间居前列，用革考校偏尚之弊。臣少游场屋，每遇科诏将下士类，相谓曰某人饶财，某人有夤缘，将必获荐。及牓揭，则向所拟议者十一二，臣未敢深信。近年此风颇炽，有实不谙文墨，或居上游，盖上则私记，下则假手，相与表里而得之。如顷者泉州黄广之狱，可信不诬。臣熟询其弊，始由点差考官之时，漕臣或不经意，属官案吏得以容私，阴定所差之处，考官多申亲嫌合避，以取必其所往之州。及考校分卷，监试官或不精明。所谓封弥、誊录等人，阴相指授，以达所分之房。士夫知自爱者固不肯为此，其或昧心黩贿十有一焉，凡前之私得行矣。乞下诸路州郡，凡漕臣差试官、监试官，分试卷必躬必审，务革欺弊。其有考官多引亲嫌，则密加审究，择其欺罔者按治之，用革计嘱私记之弊。」从之。 
六月七日，礼部国子监看详臣僚言：「乞太学解试将赴试士子之数拨出四分之一，与避亲士子同试别院。仍于大院拨差 
     
试官与取额人数，并以四分之一为准。照得臣僚所陈别试利害，欲以大院人数分拨四分之一就别院引试，委是可行。比来省试治经人数，其最少者亦近二百人。随所取之额分拨以四分之一，甚易区处。惟是太学解试系是十三人取三人，诗赋数多，尽可分拨。其间经义恐有数少者，难拘四分之一。欲得或全留，或全拨，或不一半，在监试临时随宜区处。其待补国子生，系是二十五人取三人。若太学生分拨别院者，合与待补国子生各出题目，仍分东西廊，严行隔截，庶几不至混殽。其别院屋宇窄狭，合行增广。欲下临安府措置所有别院。省元从来止升本甲首，今取人既多，欲将上二名准大院省试上十名恩例，庶得公平。」从之。 
七月六日，权礼部尚书章颖言：「窃惟科举之法行之既久，苟无大弊，不可轻有变更。伏见庆元二年正月指挥，宗室并不许差充试官并监试。续准嘉泰元年为常州申明，差监试官下国子监看详，若通判双员去处，或有宗室任通判，自不许差监试。其独员通判或系宗室，若不许差监试，则以次职曹官，权轻望浅，恐不能弹压，遂从常州所申，差通判赵师岌监试。独有常州虽蒙许差，而四方州军尚拘指挥，不差宗室通判监试。伏缘诸路每三岁科举，最为重事。大郡至万余人，小郡亦不下数千人，试院之内，事务浩繁，监试职在弹压，以至分拨士人试卷，支遣钱(量)[粮]，关 
     
防漏泄，革绝欺弊，事不胜数，诚难委之于官卑望轻之人。向来权臣意在沮抑宗姓，臣僚观望风指，遂有前请。当时州郡皆明知其不可，独常州首先(四)[申]明，已从其请。夫科举之法一也，既许行于常州，而独不行于他郡，可乎 今科举日逼，窃虑外路州郡尚以前降指挥为疑，或差曹职官监试，四方士子皆不以为便。乞速赐行下，以嘉泰元年七月常州所得指挥，差宗室通判监试，行之四方，以惠士子。」从之。 
八月二十九日，太府寺丞唐吉先言：「省闱考官，虽尽出天下选，近年所出之题，诗赋如『太宗得至治之体』、『圣人之道犹日中』，义题如『上天之载，无声无臭』、『仪刑文王，万邦作孚』，与诸州解试同然一律。以至策目，大概不过捃摭时事，乡举与省闱所问，间有一二之殊，大体亦类。甚至省闱策题，不相照应，临时参会，皆已撰定，不复更改，事意俱同者。夫以群贤会聚，肩摩袂接，六经百氏，堆案盈几，岂无可命之题，可问之目 缘诸路阔绝，无从稽考，遂致重复。恭闻祥符中尝令礼部贡院录诸州发解试题，进内史臣，以上将亲试贡士，虑其重复也。自是用为常例。然则类解试题，以防重复，盖取士家法，独不可举行于今乎 乞诏诸路漕臣，于科举后，将所属诸州解试题类聚成集，上之礼部，类聚诸司所上，申送省闱。使出题之际，必以三举题目参考，发策命题，讲论时事，品藻人物，质问疑难，各出己见，无致重 
     
复。」从之。 
十一月八日，臣僚言：「自昔省闱，独严他试。八厢貌事，罗立四隅。士子提壶而入，未尝敢怀挟也，据案端坐，未尝敢传义也，覃恩所学，未尝肯假手也。自侂胄窃权，内畏人言，纵弛试禁，邀誉士子，蝇头册子，山积案上，往来交加，无异阛阓。持文衡者，又复观望容私，士怀不平，莫不愤惋。更化以来，首严其弊，搜出怀挟者四人，虽与免罪驳放，一时观听耸然。近年省场，顿觉弛慢。夫一事一目不守其常，则大经大法所从以坏，而况省闱中选，公卿将相由此涂出，可不严禁而曲防哉。今秋试已毕，南宫伊迩，乞亟下礼部先期申严条令，敢有怀挟、传义、假手者，必驳放殿举。其间考官观望容私者，例与坐罪。【贴黄】近者臣僚论年来省闱试题多与诸州解试题目相犯，间或预名，多有全写古来者，而真才实学多致无落。乞依祥符旧制，预期下礼部类聚国子监及诸路诸州解试三举题目，使省闱命题之际，精加参考，毋使重复，以防侥幸。」从之。 
四年二月十七日，礼部贡院言：今来省试，诸州军国学赴试经义、诗赋进士，贡院终场四千三百一十一号内，有国学该赦恩免解及还赴省试等人，其取人分数，乞指挥施行。诏依嘉定元年收放分数，每一十七人取一名，零分更取一名。 
四月十一日，臣僚言：「窃闻考试院誊录所，自来循袭体例，以士人试卷凡有犯科举条制不考式者，并听誊录人点对 
      
举觉，与免誊录。由此誊录人怠于书写，辄为改易正本，书人讳字，以免书写，甚则有焚匿遗弃之患。虽有合格之文，无由得达于考试官。士子三年勤苦，千里来试，乃为誊录者毁弃试卷，暗遭黜落。试卷有第一场、第三场而无第二场者，有裂去一半不可誊录者，虽一时拥并所致，而封弥官亦有不亲临于其间，明知其弊，多不以闻。乞今后士子试卷，应有犯讳及不合考校格者，并令依本誊录，写发入里，听试官考察，不许誊录所暗行黜退。其试卷首尾不全，亦须具数以告帘里。又须帘里试官中专差一员，以封弥所日纳试卷之数及誊录所日受封弥之数，参考异同，至拆号五日之前，以诸位试官分房所受之数，总而计之，稍有不同，须加究见。如此则官吏知畏，封弥、誊录必无毁弃文卷、改易字画之患。」从之。 
十二月二十七日，礼部言：「国子祭酒兼权刑部侍郎刘爚言：『国家以科举取士，三日之试，虽兼策论，而去留之际，必本经义、诗赋。近年经学不明，命题断章，学者以巧于迁就为工，不以推本经意为正，略传注之说，侮圣人之言。词赋抑又甚焉，体字全类歇后，用字不考理致，盖检阅于类书，非根原于实学。文义无取，器局何观 乞令学官选择中兴以来魁选义赋，根本经旨、词气浑厚者数十篇刊降，以为体式。今后命题，不许断章，长短不拘。《春秋》一经，照嘉定四年省试例，以事实通贯者为 
      
题。令礼部下诸路，于差试官牒内备坐施行。』本部看详，乞下国子监，令监学官精加选择刊本颁降。所有经义命题，亦下国子监、诸路遵依施行。」从之。 
六年正月二十三日，臣僚言：「试院有平安历，不过以报平安。今则不然，其出也，所书项目，监门莫得而见；其入也，所传件数，监门莫得而稽。囊复封识，不知所藏何物。名为药褁，安知无简札往来 号为家书，安知无消耗漏泄 其弊有未易言者。嘉泰间，议臣亦尝推究关防矣，未闻许其发视而后通传。乞下所属，自今平安历早暮出入，监门官逐一点检，不许帕复缠褁，私自封缄，虽药贴家书，亦先开拆，方得收传，监试覆视，则考试者无得容其私，就试者无以售其私。」从之。 
三月十七日，臣僚言：「自中兴以来，取士几三十科，积习既久，弊幸滋深。今岁科场，若不申严，窃虑愈甚，试举数事以明之。乡贡土著，令甲非不严也。游手之士奔走远郡，或买同姓为宗族，或指丘垄为坟墓，百计营求，以觊一试，于是妄冒诞谩之风成矣。假手传义，罪名非轻也。饥贫之士贪于近利，竭其素蕴，人之田，有一人代二三名者，有二三人共为一名者，亿则屡中，竟遂其私，于是铜臭假儒之志得矣。差官考试，逐州对号，此漕司之措置也。好贿之吏，不念灯窗之旧，作叟辞密授亲仆，所至求售，满意而归，于是富室子弟相仿行赇矣。通判之牒馆客，盖避监试之嫌也。而别厅 
      
