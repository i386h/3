<!-- { "loadSidebar": true } -->
毕，徐王加恩，当赐剑履上殿，缘虚文已删去，请易以岁增公使缗钱。」太皇太后曰：「尝有例耶 」吕大防等对曰：「仁宗时荆王元俨增至五万贯，徐王昨亦增赐，今纔万三千缗。」乃诏增之。 
八年二月八日，诏皇弟大宁郡王以下出就外学，宜令于亲王旧第置学舍，及差官二员充诸王说书，就差逐位内侍四员充管干官。前此太皇太后宣谕三省曰：「大宁郡王以下渐长，可令就学。」故有是诏。 
三月二十三日，诏皇(第)[弟]、诸郡王、国公出就外学，各赐九经及孟、荀、扬子书一部，令国子监印给。 
八月十八日，诏徐王颢许乘檐子至下马处，以颢疾故也。 
绍圣二年十月十三日，诏曰：「朕嗣有令绪，获承至尊，惟先帝休德施及后世博矣。共赖燕谋之锡，实蕃同气之亲。顷在妙龄，已就外学。属柄臣之佥议，援今昔以有言，以谓年逮奉朝，礼当出合，庶明班爵之义，以固盘石之宗。朕稽协祖宗之猷，深怀手足之爱。因之广孝，曷喻至情。以义称恩，姑循故事。大宁郡王佖、遂宁郡王佶宜依所请。仍令有司疾速修完东宫位次，候来春出合。」时宰臣章惇等言：「皇弟大宁郡王等出就外学，于今三年，年及奉朝，而爵号未称，礼秩未备。宜及此时进爵增秩，启真王封，及大建邸第，开府置属。出班外廷，入侍长乐，以衍茂天支，增重王室。」故有是诏。 
十一月十一日，诏瑶华宫希真凝寂太师冯守冲复封崇国夫人。初，三 
      
省奏冀王乞罢册礼，帝因宣谕：「王之夫人冯氏，在先帝时以其不和，止令异居尔。至元佑已及九年，乃更施行。闻所居甚敝，资用不足，可复其国封，给赐如故，仍葺其所居。」 
三年正月十七日，诸王位说书傅楫言：「将来诸郡王听读日，乞依旧互讲《论语》、《孝经》、《孟子》，如唐诗对句之类一切罢去。」从之。 
二月二十二日，将作监上修盖皇弟大宁郡王、遂宁郡王等五位外第地图。诏皇弟五位依亲贤宅故魏王位，从东先次修盖。 
九月二十八日，楚王颢言：「臣妻冯氏已蒙恩还复封邑，欲望许令归臣本家。」未报。会王薨，其子孝骞复以为请，从之。 
四年二月一日，诏故燕王崇国夫人请给依旧全支。以昨在瑶华宫减半支给，故有是诏。 
十七日，三省奏楚王颢遣表，诏(将)[特]除其子渭州防御使孝骞为崇信军节度观察留后。又奏孝骞与狄谘女为亲，诏特封齐安郡君。 
十八日，诏申王佖、端王佶每年特赐公使钱各六千五百贯，内一半见钱，一半折绢。 
元符元年二月十三日，诏：咸宁郡王俣、普宁郡王似于三日内选日出合，权就东宫。所有佖等见住位，以令有司依先定图，计会誊那，擗截施行。」以三省言，皇弟大宁郡王佖、遂宁郡王佶并许建第开府，今修外第两位，旦夕毕，咸宁郡王已下次当出合，故有是诏。 
三月三日，皇弟申王佖、端王佶奏：「臣等自忝窃恩荣，开国建府，托局内城，附居宫禁，
      
一日必葺，三年于兹，以理则早合丐迁，论情则难于遽请。盖陛下隆属籍之爱，厚天伦之亲，结恋既深，恳陈莫遂。而又营修第等，多阅岁时，比及告功，尚需督治。愿陛下察其至诚，先于暇日申敕有司，为臣等拣时历吉，早许就居，则臣等被陛下友爱之赐，曷有穷已。」从之，仍令学士院降诏。先是两上章恳请，再降诏不允，至是始得请。 
六日，中书省言：「皇弟普宁郡王〔出〕合，管干所奏：普宁郡王出合，欲依大宁郡王等例，日于前后殿退「日」前疑脱「是」字。，入内奏万福，未时奏安置等。」从之。 
八日，诏：「五王外第以懿亲宅为名。候申王佖、端王佶入日，宗室正任以上自府门送至第，仍就赐御筵，入内内侍省取旨差内臣二员管干。」其后莘王俣、简王似、永宁郡王戚出居外第，并用此例。 
十六日，诏申王佖、端王佶岁赐实给公使见钱八千缗；及迁外第，特各赐银绢五千匹两、钱五千缗；府官吏赐有差。其后莘王俣、简王似、永宁郡王戚出居外第，并用此例。 
二十日，皇弟申王佖、端王佶迁居外第。 
二十一日，车驾幸申王府，翌日幸端王府。 
二年二月六日，莘王俣再上表乞居外第，从之。 
三月十七日，皇弟永宁郡王戚再上表乞出合，从之。 
十月二十二日，诏睦王戚已出合，依申王例添岁赐公使钱。 
三年二月二十五日，皇弟蔡王似三上札子乞居外第，从之。 
八月二十一日，诏蔡王似九月三日迁外第，是 
      
日令宗室正任以上往送，亲王伴食，及差内臣二员主治。其余外第事并如陈王佖等例。 
徽宗建中靖国元年七月四日，皇弟蔡王似以小史坐指斥系狱，上表待罪，未敢朝参。诏令赴朝参如(政)[故]。 
八月三日，皇弟定王戚两上表乞迁外第，从之。 
崇宁元年十一月十六日，上宣谕辅臣曰：「昨日内中见蔡王来，言语容止颇甚详熟，痛引前咎，及再三称谢钦成升祔，恩礼隆厚。亦渐向学，殊可喜也。已勒令勤读。」蔡京进曰：「自古帝王于兄弟一有嫌疑，至终身不能解。陛下以天地之度，笃兄弟之义，今日宣谕，喜见颜色，坦然无疑，过古帝王远甚。」佥曰：「陛下至德友爱如此，当书圣谕，以为万世之法。」 
二年二月十四日，诏懿亲宅改名棣华宅。 
三年二月，臣僚上言：「伏闻皇弟蔡王数违义训，陛下天造曲成，置而不问者已踰数四。前日蔡王与本位使臣等穿邸第后墙，不冠带，私出宫门，步历廛市，与宗室相见饮食，买宗女为妾。陛下笃于友爱，不忍致法于王，已诏有司，更不根治。仁不伤恩，于是尽矣。其出入有从行之卒，垣墙有擅穿之吏，饮食有请召相见之人，邸第有提按监临之官，罪不可赦。伏望圣慈，除蔡王已得旨更不根治外，本宫官吏并乞付有司推究。」诏依奏送开封府，(乃)[仍]依前降指挥根勘。 
三月二十四日，诏：「陈王佖昨授守太师，其岁给公使未曾增定，可除见给公使外，特添见钱三千贯。」 
      
大观元年十一月二十八日，内出手诏曰：「朕荷天眷佑，景命有仆，承家之庆，是生多男。年近幼学，未亲师友，因严以教，宜及其时。京兆郡王桓、高密郡王楷可于来年春择日出就外学。其辅导讲读之官，宜以端亮鲠直、有文学政事人充选，具称朕意。」又诏：「祥符故事，记室、翊善见诸王皆下拜，真宗皇帝特以张士逊为王友，命王答拜，以示宾礼。今讲读辅翼之官，职在训导，亦王之友傅也，可如王友例令答拜。」 
政和元年二月二日，诏依太史局选定三月二十七日，令定王桓、嘉王楷出就资善堂听读。 
三月二十八日，诏宰臣、执(正)[政]官许就资善堂见定王桓、嘉王楷，令管干所定仪申尚书省。至日，定王、嘉王至堂之中门外迎揖，升堂就坐，二王西向，宰臣、执政官东向。宰执退，二王揖送于堂之大门内。 
二年九月二十九日，诏皇子到堂听读，特许讲筵官时暂到堂参见。时侍读郑居中讲筵奏事，当面被旨也。 
三年八月十日，诏令榷货务支钱一万贯，应副修盖越王戚府第。以戚自奏所居府第损漏故也。 
四年二月十二日，内出手诏曰：「冠者礼之始，所以加有成，谕其志也，故圣王重焉。朕顾諟天之明命，用怿于先王，罔敢怠遑。永为万事之统莫大于礼制以善俗为：疑当作「惟」。礼制：疑当作「制礼」。。冠之废久矣!眷予元子，孝友肃恭，出就外傅，既克迈于成德，以嫡以年，咸加厥服，式协礼经。是用求日之吉，正纚于朝。岂惟敷时 
      
内治，假我有家，作民孚先，实惟万邦之庆，顾不伟欤!格尔有众，其祗予猷告惟休。皇长子桓以二月二十七日于文德殿行冠礼。」先是御制冠礼，降议礼局载《五礼新仪》之首，至是举而行之，千载坠典，焕然一新。 
四年十二月十三日，中书省言：太史局选定皇长子出合宜用来年二月七日受册。从之。 
十四日，诏：「皇长子已择来年二月初出合，中旬授册。次子嘉王楷可于三月初行冠礼。其冠礼仪，令有司详定以闻。」嘉王冠仪陈设如皇长子，唯席于房外户西，樽东南，甒玄酒。其详见《政和五礼新仪》。 
五年二月十三日，诏亲王免赴东宫廷贺。 
十八日，定王桓言：「臣已依诏旨于二月七日出合过府讫。臣昨就资善堂听读，寻常须候迩英经筵已开，方取旨定日。恭惟圣学高妙，群臣莫及，躬御经筵，但欲遵承祖宗故事，非待儒臣讲说，修辅睿明。如臣之愚，正当力学，不可旷日，岂应拟视经筵。兼臣问安视膳之外，还过府第，绰有余暇。况不同往日深在禁严，出入不敢自便。今欲乞圣慈许令每日不拘早晚，但稍有间隙，即请学官赴厅讲读。所贵为学日益，有以副圣慈眷抚之意。」从之。 
二十三日，诏皇子建安郡王枢、文安郡王杞今春出资善堂讲读，其管干官比附定、嘉王听读例施行。 
三月八日，皇帝御文德殿观视皇子楷冠礼。 
六年正月十一日，手诏：「朕席祖宗之休，承天眷命，既安斯寝， 
      
是生多男，笃庆本支，以绵继序。皇第三子嘉王楷令德孝恭，率履不越，温凊定省，志养无违。嘉其有成，亦既就傅。今年踰志学，礼当异宫。眷兹天性之慈，祗若国章之旧，可于仲春择日出合。」 
二月二十二日，诏皇子嘉王可于今年四月内择日趋朝。 
四月十八日，诏提点御前生活所翻修燕王俣府第。以俣自陈所居府第损漏故也。 
五月二十四日，内出手诏：「比阅国史，见故益王頵与神考情义甚笃，在元丰末，忠言正论，力排异意，功在社稷。今其子孙与追奉之礼，未曾褒显，非所以劝。可检会故实，取旨褒录。」乃加孝参检校少保，孝颖德庆军节度使。 
十一月十九日，诏嘉王楷差提举皇城司整肃随驾禁卫所，兼提举内东门、崇政殿等门。 
七年四月十二日，诏：「皇子安康郡王栩出就资善堂听读，可特依此推恩。本合祗应使臣、管勾所手分各转一官，白身人补副尉，祗应人各转一资，并依旧祗应。」 
五月十九日，内出手诏：燕王俣第三子与依长子有章例，赐名、授官、支破请给等。 
八年三月十一日，诏：十六日，嘉王楷令赴集英殿试，仍给食，就东(廓)[廊]排设幕次什物。 
二十五日，诏嘉王楷依贡士唱名，赐 谢恩。 
二十七日，集英殿唱名，诏嘉王楷有司考在第一，不欲令魁多士，以第二人为榜首。是日，诏嘉王楷已赐第一人上舍及第，许谒谢先圣，与《题名记》并《同年小录》，所有期集并 
      
免。寻诏谢先圣亦免赴。 
