<!-- { "loadSidebar": true } -->
竞，愿送开封府者并听，本厢巡检不得断决。外州巡检亦准此送所属州府。」 八月十九日，诏：「京城 
天禧二年八月，诏：「新城里地分巡检兵士，自今捕获逃军一人，支钱二百，贼一人支钱五百。」 
三年二月，并代州走马承受张永和等言：「并州城南草市关城内民户二千余，亦有军营在其间，止以厢〔兵〕四人巡逻。望诏并州总管司选指使忠佐一人，给兵健五人，每夜警巡。」从之。 
四年四月九日，诏：「近日遗火稍多，虽累条约，访闻尚有接便奸幸，放火谋盗财物。其救火兵士、水行人等，又不用心救泼及收捉贼人，致有将擎刀斧斫开门户笼柜，般盗物色。本主收救，又为巡检人员约拦，不令向前，或致缘烧舍屋， 失财物甚多。开封府宜令左右军巡使、厢界所由及密切差人缉捉放火及遗火去处贼人，仍榜示许人陈告，候获贼，勘逐人不虚，犯人于本处处斩，一房骨肉并配远恶州军；告事及缉捉人支赏钱一百千，军人、公人更与转三资，百姓愿安排者亦听，不愿者更两倍支赐。如同情并受寄贼人等，亦许徒中首告给赏，军人与转两资，百姓愿安排者亦听，不愿者 
     
更一倍支赐。并以系省钱支。如止于遗火处偷窃，仰收捉勘罪，仍不得约拦本主收救财物。候救灭，即都巡检等搜检。救火当直军人及水行人等，如搜捉下财物、犯人，即送开封府，依今条施行。别处捉获及因事彰露，本地分人员、所由，并当严断，巡检并军巡使，亦重行朝典。」 
十四日，增遣军(王)[主]、都虞候各一员巡辖新城里望火兵士。 
五年正月，诏：「新城外置九厢，每五百户以上置所由四人，街子三人，行官四人，厢典一名；五百户以下置所由三人，街子二人，行官四人，厢典一名。内都所由于军巡差虞候充，其余并招所由。新旧城里八厢左军，第一厢管二十坊，人户约八千九百五十户，元街子、所由、行官、书手、厢典，共三十二人，今减八人，差厢典、书手、都所由各一人，所由五人，街子二人，行官十四人。第二厢管十六坊，人户约万五千九百户，元共三十四人，今减八人，定厢典、书手、都所由各一人，所由五人，街子四人，行官十四人。城南左军厢管七坊，人户约八千二百户，元共二十人，今减四人，定厢典、书手、都所由各一人，所由二人，街子二人，行官九人。城东三军厢管九坊，人户约二万六千八百户，元共二十九人，今减十人，定厢典、书手，都所由各一人，所由四人，街子四人，行官八人。城北左军厢管九坊，人户约四千户，元共二十六人，今减十人，定厢典、书手、〔都〕所由各一人，所由三人，街子三人，行官 
     
七人。右军第一厢管八坊，人户约七千户，元共二十一人，今减九人，定厢典、书手、都所由各一人，所由二人，街子二人，行官六人。第二厢管南坊，人户约七百户，元共九人，今减三人，定厢典、书手、都所由各一人，所由三人，街子一人，行官二人。城南右军厢管十三坊，人户约九千八百户，元共二十四人，今减九人，定厢典，书手、都所由各一人，所由三人，街子六人，行官八人。城西右军厢管二十六坊，人户约八千五百户，元共三十一人，今减六人，定厢典、书手、都所由各一人，所由五人，街子六人，行官十一人。城北右军厢管十一坊，人户(都所)七千九百户，元共二十八人，今减十五人，定厢典、书手，都所由各一人，所由二人，街子二人，行官六人。」 
仁宗天圣二年正月，诏：「自今诸处遗火，如救火兵士、诸色水行人等于救火处偷取财物，其巡检人员当面捉下，勘逐不虚，元捉人令开封府候断遣赃人讫，具职次、姓名并赃人所偷赃物估直钱数以闻，当议于开封府赃罚钱内，量与支赐。如获偷物数多者，亦别与酬奖。诸色人告捉获，亦比类申奏。」 
三年三月，诏：「新旧城里外左右厢巡检，自今逐处所差巡检人员、节(给)[级]、兵士等，逐月严切晓示，每收领公事，并须分明依实写定元犯因依申送。授事指挥使员僚等收到公事，更切审问罪人元犯事状申送，不得辄更虚妄添减罪状。及所领罪人，除是贼盗拒捍及 
     
凶恶人不伏收领外，其余杂犯罪人，并不得非理殴打，乞觅钱物。」 
四年三月，诏：「开封府勘得亲从兵士裴达、御辇院节级唐政、百姓丁遂、田从等，各诈作后殿巡察亲事官，并火下恐喝仓场所专典及官员、僧道、客旅金银钱物，已断达、政处死，遂、从决配沙门岛，遇赦不还。宜令开封府每季一度出榜晓示在京仓场库务，自今有犯罪未发，并无罪之人，如有称巡察公事，恐喝却钱物，许画时经官陈首，及收捉元犯人勘罪严断，更不根勘被恐喝人因依情罪，并特放免。如不陈首，因事彰露或察访得知，其被恐喝人一例依法施行。」 
八年七月，诏殿前司、马步军司：「自今差在地方分巡检禁军，将领到诸般公事取受钱物，衷私放却罪人，断遣后，十将、节级勒充长行，上名长行移配近下军巡。」 
十一月，诏：「近日频有遗火，虽累降条约，尚虑不切防慎。今南郊俯逼，宜令开封府指挥诸宫观、寺院及里外诸厢巡检、人员等，常切提举，不管 遗。如违，并当极断，经赦不原。」 
十二月，诏：「京城诸厢虞候非次为事故及逃亡者，令三司衙门、开封府依例权差人管勾，具因依、姓名申枢密院。」 
明道二年八月十三日，殿中侍御史张奎言：「开封府日生公事，多依事头决断，欲乞在京里外左右厢，各添置受事判官一员受：原作「授」，据《长编》卷一一三改。。」诏令翰林学士盛度、冯元，枢密直学士张若谷、王鬷，于在京或侧近各举一员闻奏。 
神宗熙宁元年十二 
     
月九日，诏：「新旧城里都巡检诸处巡铺图二面，如有可省罢，分明签贴进入。」乃减罢八十六铺，计五百四十六人。先是，京城巡铺所占禁军人数甚多，步军兵士尤众，不得番休，故量行裁省。其铺分远近不均者，委巡检使移那焉。 
十年正月十三日，诏诸巡捕人不觉察本地分内有停藏透漏货易私茶、盐、香、矾、铜、锡、铅，被他人告捕获者，量予区分：本犯人罪至徒杖八十，至流杖一百；同保知情杖六十，不知情并保长不觉察者各不坐。 
徽宗政和六年三月二十九日，开封尹王革上《政和营缮军铺录序》，其文曰：「政和六年春，某月甲子，开封尹臣革奏事殿中，建言：『臣所部都城四厢无虑若干坊，坊有徼巡卒合若干人数。尝筑庐以居，岁久庐坏，或废徙亡失，无以庇风雨，御寒暑，卒皆侨寄他处，往往托民篱下，私贾贩以自营，讼者莫知所愬。盗贼益玩 ，无忌惮甚，不称诏令。愿下将作，以时缮完。臣昧死以闻。』皇帝曰：『嘻!弊有甚于此者邪!顾将作役多，力弗能专，汝言可绩甚，为朕典司之。』因出御府钱二万缗，下开封府如章。臣既承诏，鸠功揆材，相方视址，均远近，视要害，有迁有仍，或因或革。作以某月之甲子，成于某月之甲子。若干区，鸉布星列，纵见横出，股引钩联，声通气接。都人聚观，愕怡踊跃。旧舍甲乙之次，杂取旁近官寺若佛老之居以为题号，久或迁易，浸失本真。因一切削去讹舛，冠以坊名。 
     
具绠勺，储水器，暑以疗暍，火以濡焚，书之于籍，转相付授，月校季考，稽比以时，有可以资备预者，无弗饬也。先时，无赖之民喜以嚚讼自贤，小睚眦即坐庐下，并原良而就拘。闾里重愧谢，或贿守者，乃得释，习以为常，长老苦之。上谓臣革曰：『讼之所听吏也。今公系而私释之，其如政何 』命增其禁。臣因以诏旨揭诸庐上。他日，争者知系之不可以苟释也，虽盛气虚骄，终相视而莫敢先，讼愈益衰。盖京师者，天子之所居，四方之所会，百官有司之所治也。自唐虞三代以来，所以拱卫而尊崇之，咸所致严。汉家卫士于周垣下为区庐，说者谓：区庐，犹今之仗宿屋。班固因夸言之曰：『周庐千列，徼道绮错。』此虽其宫中之制，然以内外推之，宜略相准。矧吾太平极盛之世，可使辇毂制度有所缺而弗讲欤 昔者周人考牧，虽薪蒸蓑笠，微末细碎，咸所记录，罔或遗漏。君子之于政事，凡可以为法者，不厌其谨且详也。今幸赖陛下至仁，加惠谁何之卒，使得聚庐而托处。臣谨缘圣恩，裒次前后所被诏令，与夫所费之要，凡器、凡目，庐之号名，地之阡陌，辑而成书，目曰《政和重建军铺录》，缮写奏御，以待诏旨颁焉。庶使来者知圣训之所自，时葺岁缮，毋敢不恭。他日吏欲因缘为奸，有所诋欺，而按籍求之，可以辄得，虽至于千万年可也。臣革谨序。」 
高宗皇帝绍兴二年正月二十一日，臣僚言：「钱塘州城内相去稍远，数有 
     
盗贼。又缘兵火之后，流寓士民往往茅屋以居，则火政尤当加严。虽有左右厢巡检二人，法制阔略，名存而已。乞下枢密院，委马、步军司措置。略效京城内外徼巡之法，就钱塘城内分为四厢，每厢各置巡检一人，权差以次军都指挥使有材能者充。每厢量地步远近，置铺若干。每一铺差禁军长行六名，夜击鼓以应更漏，使声相闻，仍略备防火器物。每两铺差节级一名，每十名差军员一名，皆总之于巡检。遇有收领公事，解送临安府，仍日具平安申马、步军司。本地分有盗贼，则巡检而下皆坐罪，如在京法。」从之。 
二十六日，殿前、马步军司言：「左右厢巡，乞与临安府都监司同共量度摊拨，定作一百二铺，计差禁军六百七十三人。内军员一十人，(丁)[十]将节级五十一人，长行六百一十二人，充巡防。契勘系将在京住营军兵，三司分定差拨。今来三司见管军兵共系畸零，逐司亦当准备缓急使唤。切见临安府即今见有将兵约二千人，不隶将兵一千人。欲将今来合差军兵以十分为率，五分令三司差，每月一替；余五分令临安府管认，应副差拨。」从之。 
四月二十二日，主管侍卫步军司公事边顺言：「久来东京马、步军司管军内，马军司兼旧城里都巡检，步军司兼新城里都巡检。近临安府略效京城设置铺分，及差置新城里六巡检。昨缘顺主管两司公事兼都巡检提举巡警，今来已差兰整主管马 
     
军司，所有兼都巡检职事，欲乞依旧例与马军司官分隶新旧城主管。」诏令马步军司分左右厢巡警照管。 
