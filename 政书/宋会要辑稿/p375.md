<!-- { "loadSidebar": true } -->
十二日，入内副都知石得一等言：「奉诏按行大行皇帝山陵，于永安县南凤台乡固县村得地。」诏遣礼部侍郎李常、内侍省押班赵世长覆视。 
十三日，礼部言：「元丰二年故事，三路(治)[沿]边臣僚祔庙毕许开乐，治平四年(治)[沿]边臣僚以百日，有此不同。今乞依元丰二年故事。」从之。 
十八日，中书舍人王震假龙图阁直学士，充大行皇帝遗留北朝礼信使信：原作「言」，据《长编》卷三五四改。，内殿承制骞育假供备库使副之。 
五月二日，诏西南两路祔葬，西路太常少卿叶均领之，南路鸿胪卿陈睦领之。仍各差内臣一员。 
六日，宰臣王珪上山陵名曰永裕陵，诏恭依。 
十七日，诏右仆射蔡确权领山陵使事，以王珪病故也。 
二十八日，命尚书左仆射蔡确为山陵使， 
      
仍撰哀册文，右仆射韩缜撰谥册文。 
六月一日，群臣临于福宁殿。诏再观大行皇帝画像于集英殿，以前像未肖故也。 
二十一日，兵部尚书王存为山陵卤簿使。 
二十六日，诏石得一为永裕陵使陵：原无，据《长编》卷三五七补。，宋用臣副之。 
七月五日，宰臣率中散大夫、卿监、宗室正任团练使已上，请谥于南郊，翰林学士邓温伯请上尊谥曰英文烈武圣孝皇帝，庙号神宗。议曰：「臣闻生而不有，为而不恃，澹然无极而不可强名者，天也；感而后动，迫而后应，化育万物而不可为象者，帝也。夫人君之德，得天如此，则可以配神明，享天地，小大精粗，无乎不在，尚何俟乎外之文哉!然为之臣子者，必列大功，纪大行，继韶夏，崇号谥，刻之玉册，藏之金匮，历之春秋，垂之后世，岂特贻观者之耳目也，盖以祖考对天之闳休，成万世无疆之大业，其事岂小补哉!然下不得以诔上，古人之道也，唯天子制谥于南郊，以明受之于天而不敢专也。故周官太史，汉官大行，实守其事，而历世莫之敢已。恭惟大行皇帝天启上圣，人与成能。其英伟之识，高明之学，微妙之德，隽杰之功，卓乎不可以名象也。然非建显号，施尊名，则何以加施万物之上，充塞天地之间，以与尧、舜、文、武比隆，而传示无极哉!惟王者之迹熄久哉，绵绵延延，至于五代，而四方遂分裂，不合不公，群圣人之道寖以微灭。至宋受命，真人者出， 能合天下于一。圣子神孙，继继承承，缉礼典，协音乐，定制度，一轨量，正刑辟，招儒学之士，辟仁义之涂，然后先王之道弛而复张，郁而复发，而天下之治几于三代。及大行践祚，则超然远览，垂意当世，曰天之所以付予有家，既全安盛大如彼，而祖宗之积累德业，又丰融显懿如此，苟不能绍志述事，以底于极治，则何以称神灵之心哉!虽然，天下之治必以二帝三王为法，若秦、汉而下，局促狭隘，纷厖钩裂，盖不足论也。于是咨诹诸儒，若稽古昔，协礼文，正法度，以庠序造士，以经术取人，以法理核吏，以水土理财，以免役息民，以考课任子，以六典正官，以品式叙用，以清议善俗。摧兼并，抑末作，以一民之业；绌浮淫，务切实，以臻民之治。为之师长以教其不及，为之医药以救其夭死，为之政以紏其偷堕，为之刑以禁其暴傲。同度量以一之，正历纪以齐之，昭文章比象以示之，为等级度数以穆之。夫合祖宗，立原庙，隆孝至也；定郊祀，尊一天，缉上仪也；祀明堂，修定配，正大典也；考锺石，协声律， 
      
复雅乐也；刺六经，绌百家，扶道术也。决万微之务也，踰于日昃；览四方之奏也，至于夜艾。其拔士也，用其所长而弃其所短；其推赏也，记人之功而忘人之过。尊宠儒术，驾驭豪俊，所以为天下兴利除害。变法易政，以成大功者，岂特数十而已哉!故十九年间，表里晏然，德泽洋溢，逢涌原泉，云布雾散。符瑞期应，间见曾出，俶傥穷变。若夫守谦挹，却徽号，尚敦朴，斥侈靡。内则繇安车辇道，以致天下之养；外则合同宗远属，以章天下之睦。念英考之烈也，则抱终身之戚而致其慕；念光献之慈也，则谨四时之祀而极其安。罢彻田游之乐，首节燕私之娱。其道学问也，足以并包经术，绵络天地；其纵神藻也，足以轇轕云汉，陶镕典谟。荀卿曰『欲观圣王之迹，则于其粲然者矣』。矧复审计策，奋威武，饬边备，正马法，实府库，利器械，广仓庾，谨平籴，以兵法授诸将，以什伍敷人民。诛奔军叛帅以作士气，推高爵厚禄以劝有功。其所以规恢万世之策，可谓深雄而博大矣。然睿圣之心， 在于安强中国，制胜无形，而不以(觌)[黩]武事、夸远略为务。故遣使旁午，婉辞饰币，以固北戎之好，而息边甿之劳。出师征诛，正名问罪，以拯夏人之患，而无过时之役。是以三垂晏然，兵寝不用，大化神明，恩施浃洽，与夫劳师远功，快心于狼望之北，以国殚货，以鳞介易我衣裳者，岂同日而论哉!惜乎大业未究，荆山鼎成，遽凭玉几，导扬末命，此四海所以殒心，群臣所以泣血。 相与稽旧常，图徽称，以表里诗书而与天地相终始也。谨按《谥法》：『道德应物曰英，经纬天地曰文，秉德遵业曰烈，保大定功曰武，穷神知化曰圣，继志述事曰孝。』夫乂用三德，以应万物，非至英乎 缀礼缉乐，陶冶群生，非至文乎 藏用以为神，设饰以为业，非至烈乎 不怒而威，不杀而服，非至武乎 嗣更制作，民莫能名，非至圣乎 绍述前烈，慈惠爱亲，非至孝乎 皇皇哉!真丕天之人律，王者之绝业，惟备道全美者， 能与于此。粤庙号之建久矣，其间圣贤之君作，而应天下之治多矣，然未有以神为号者。盖神者，妙万物以为言，而难其称欤 抑天之所以配大行之庙乎 《书》载益称尧之德，曰『乃圣乃神，乃武乃文』，盖圣、神所以立道，武、文所以立事也。大行皇帝谥号，宜天锡之曰英文烈武圣孝皇帝，庙曰神宗。」 
十三日，夏国陈慰使丁努嵬名谟铎、副使吕则陈聿精等进慰表于皇仪门外，退赴紫宸殿门，赐帛有差。 
十四日，辽国遣奉军国节度使耶律琚，起居郎、知制诰、充史馆修撰王师儒来祭奠。又遣宁州观察使萧杰，客省使、海州防 
      
御使韩昭愿来吊慰。入奠于皇仪殿大行皇帝神御前神：原无，据《长编》卷三五八补。，行祭奠之礼。移班东幄殿见上，进名奉慰如仪。 
二十二日，礼部言；「大行皇帝虞主回京，至琼林苑权奉安，依故事皇太后行奉迎之礼。今皇太后已从灵驾，回不当行奉迎之礼。」诏灵驾发引，皇太后不从行，候虞主回京，依故事于琼林苑奉迎。 
二十五日，诏颁大行皇帝尊谥庙号，群臣奉慰如仪。 
八月四日，泰宁军节度观察留后李珣为山陵都大管句行宫事，入内押班梁从吉同管句行宫巡检，温州刺史向宗回、内侍押班赵世长并为大升轝编栏仪仗，入内副都知石得一为都大巡检，秀州刺史向宗良、左藏库副使石璘为大升轝巡检。 
八日，遣内侍省押班刘有方代李珣都大管句大行皇帝行宫事。 
十二日，步军副都指挥使、容州观察使苗授为山陵都护。 
十七日，步军都虞候都：原无，据《宋史》卷三四九《刘昌祚传》补。、雄州团练使刘昌祚为灵驾一行都总管。 
九月八日，读大行皇帝谥号宝册于福宁殿。册文曰：「哀子嗣皇帝臣煦谨再拜稽首言曰：臣闻大象无形，孰窥于奥妙；至人无己，理绝于称谓。然而万物并作，道亦强为之名；兆姓乐推，号焉以表其德。自书契所载，帝皇相因，有见于先，率同兹义。呜呼!曾未若我圣考，道济天下而未始有其善，功冠帝者而不自尾其成。归美祖宗，屏却徽称，虽欲颂次，无得而名。至于诔行饰终，勒崇垂后以诏于万世者，谊不敢已。恭惟大行皇帝挺生知之姿，席勃兴之运，尊德性以服仁义，道问学而熙光明。爰自妙龄，克广圣业，远膺宝命，垂福黎元。言动以为法则，声身以为律度，文参乎《彖》《象》，音中乎《韶》《夏》。于以考训《诗》《书》，更正《礼》《乐》，媺教化，厉风俗，修举废坠，
 除弊蠹。纲纪文章，灿然可述；品程条式，按之可行。至于务农训兵，理财均力，急于其先务，行之以不倦者，要以正心诚意为本。且承颜两宫，笃温 
      
