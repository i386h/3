<!-- { "loadSidebar": true } -->
六月二十九日，奉议郎、充讲议司检讨文字、提举江南西路茶事家安国言：「臣闻古之建国，宫室官府，法天察地，合诸阴阳，考之时日。帝居仿太、紫，法天也；土圭千里，浴都瀍涧，察地也；筑室百堵，西南其户，合阴阳也；定中作宫，揆日作室，考时日也。然而辨方正位之法，非属之冢宰，无以立极于民。汉制：九嫔、九卿分治内外官府之事，天子居路寝，九嫔序列东、西，三公处朝堂，九卿前居左、右。今尚书令公厅、左、右仆射厅乃周冢宰布政之地，谓之朝堂，见处九卿之位；六曹省部分治官府，今据三公之地。堂正子位，养阴邪之气，所以阴阳失道，天下异心，朝廷庶政变易不常，宰辅大臣始终无几，岂皆人为所召，疑由天造使然。窃闻本省讫工，纔经考落，神宗得唐制尚书省图按视，已有意改作。但圣心天事，倚伏至今。安国僻学旁搜，岂足尽天人之理，论今考古，犹能决耳目之疑。欲望改修尚书省，伏乞收采施行。」诏令将作监画到图子修盖。 
大观三年五月二十八日，臣僚上言：「伏见去岁六月中因中书省检会熙宁故事，于尚书省置习学公事官，并依熙宁间条令施行。臣窃以为神宗皇帝更张法度之初，于中书门下置习学公事官，使习政事，广论议。及元丰中，颁行官制，百司庶务既已区别，事归有司，而所谓『检正习学』之名，悉已罢去官号。法制既新于上， 
      
而彝伦庶政日行于下，有典有则，万世不可加损也。方陛下遵志扬功，循名责实，习学之官亦何用于今日 为此谋者，不过集奔竞之徒，为进取之计，由此援引，聚为朋党而已，非为朝廷至计也。尚书省政事既已分职于六曹，尚书、侍郎以总之，郎中、员外郎以掌之，各率其属，而举邦治，与未行官制不可同年而语也。为官择人，则事无不治；倘不择人，虽增习学，又何益焉。且前代官制之失也，始因侵紊不止，事去所司，由是实领其职者久之而为虚名。神宗皇帝已董正治官，令尚书省置习学官，则六曹事务必为习学官所夺，事非元丰旧制。伏望圣旨减罢施行，非徒官名是正，且有以塞偷薄侥幸之原。」诏尚书省置习学官指挥更不施行。 
政和二年六月三十日，诏曰：「古者官以称事，事有繁简，故官有多少。唐虞建官惟百，夏、商官倍。迄于成周，王所治，千里之畿而已，分职率属，至二千有奇。因世制宜，咸克用乂。朕绍休先烈，获承百五十年之丕绪，地日以辟，民日以庶，事日以繁，而建官之数，循仍祖宗之旧，逮至于今，员多(辟)[阙]少。世知以为官冗，而不知多士以宁之美；患事不举，而不知官少力不任之弊。乃者有司不深究其本，又减员额，削禄廪，欲省官裕国。国用无所益，而士之仕者仰不足以事，俯不足以育，朕甚悯之。在熙宁中，先帝董正治官，尝诏宫观置员，县置丞属，实在乎是。继志广声，其可 
      
后乎。所有宫观并县丞并依大观三年四月以前指挥，后降指挥更不施行。其余减罢官阙，可(今)[令]尚书省具合存废以闻。」中书省勘会：「除未可复外，将紧切去处，今具诸路州县等减罢窠阙名色下项：诸路市易兼抵当库，诸州县镇监茶盐酒税务，诸县巡检兼巡教保甲，洋州通判巡辖马递铺，诸路提刑司准备差使、缉捕盗贼，诸州军寨主兼巡检，都监兼巡检，诸州军城寨堡镇兵马监押，诸州军县城堡寨巡检，诸将部队将，押队巡备将领差使，诸州寨主，转运、经略司指使，陕西城下管勾诸堡官，监镇兼烟火贼盗，河北诸仓监门，河北、两浙诸作院，河北、江南诸甲仗、衣甲库、仓场，两浙、福建、江南诸州学给纳钱粮官及甲仗库，陕西、河东防城甲仗库、仓草场，诸州军并城寨兵马都监，河北诸州军都巡检下指使。」诏并依大观三年四月以前指挥复置。 
四年四月五日，驾幸尚书省，赐御笔手诏曰：「尚书政事之本，董正治官，自我烈考。分职合治，是建六联。有彝有伦，小大承式。扬功述事，在后之人。比命攸司，考按厥职。违法废令，凡以亿计。追惟先志，大惧坠失。命驾来止，延见庶工。不匿厥旨，训迪尔心。夫粗而必陈者法，推而行之者人。徒法不能以自行，徒善不足以为政。其谨尔止，无载尔伪。以义制事，以公灭私。无瘝厥官，无怠忽荒政。修举宪度，罔有不孚。则朕克追配于前人，尔亦有无穷之闻。其或 
      
弗钦，邦有常宪。」 
六月三十日，起复朝请大夫、充徽猷阁待制、京西路转运使宋升奏：「昨给到印纸历子，后来接续批书，已及百张。吏部为系两制无条出给，今来奉行事皆合批书，乞别行出给。」诏今后两制以上并尚书省出给印纸。 
五年十一月二十九日御笔：尚书省火禁依皇城法。 
十二月十四日，度支员外郎许份言：「尚书省(改)[政]令所出，六曹奉行。自元丰肇建官制，既分厥职，人专其事，给历书考，以为殿最之法；出谒有禁，以杜请托之原。今殿最之法既均，而防范之条未尽。又况六曹法有常守，宜无侵紊。愿诏有司，申明元丰旧制，六曹诸司议事，不得到都省及过别曹。所冀官各修举，守职严肃。」从之。 
十五日，御笔：「契勘政和四年九月二日指挥，应内外诸司库务承受传宣札子不候覆奏，系于御前紧急须索。《政和令》系海行，自合兼行。」尚书省检会崇宁在京通用令，诸受御笔传宣(外)[内]降及内中须索，事干他司者同。随处覆奏，得旨奉行。即本司官亲承处分，仍录旨具奏，请宝行下。其非有司所可行，或事干他司，并官司奏请得旨者，并申中书省、枢密院奏审，御笔行讫具奏。前后指挥，并冲改不行，只申明旧条行下。添刑名：应覆奏而不覆奏者徒二年，吏人配邻州；不应覆奏而辄奏者杖八十，吏人杖一百。政和海行令系见行诸事应立法及敕、律、令、格、式文有未便应改者，具利害申所属审度。志非怀异、事
      
务曲当者，申尚书省或枢密院。事不可分者，并申省下文。应申而不可分者，准此。即面得旨若一时处分，应着为法及应冲改条制者，申中书省或枢密院待报。即承传宣内降若须索及官司亲承处分，或奏请得旨，仍画所得旨，审奏奉行。又检会政和四年九月二日敕节文，大理卿侍其传等札子：「措置应内外诸司库务承受传宣札子，如系御前紧急须索，候降到札子，依条覆奏，月日申所隶省寺检察。臣等措置，乞减去『不候覆奏』字。」诏传宣内降应覆奏，应附传宣使臣而不附奏者徒二年，不以赦降、去官失减。诏依已得指挥。 
宣和七年正月十八日，诏：「禄以养廉，古之道也。今士立身自公，仰不足事，俯不足育，遂怀饥寒之忧。盖自比年以来，上无至公之心，下无自弊之俗。爵禄与舍，仕任高下，悉出私意。士有十年不调，有累仕一官，差使不均，遂至流落失所，朕甚悯焉。可令尚书省下吏部取索。应已授被改、欲赴被罢及待次累年者以闻，当随材选用，以称好贤乐士之意。」 
六月二十三日，臣僚上言：「恭 御笔处分，敦本节用，以纾民力，以裕邦财。爰命有司，各具可以裁减事目以闻。执事之人但当钦承德意，体国究心，明具元丰旧制若干、今日增添实数若干来上。至于斟酌裁处，当听睿断。近已限满，各有案牍。访闻百司库务等处多称别无裁减事节。元降指挥既令各具，则所隶官司供具虚实， 
      
尽与未尽，窃虑六曹不肯任责。夫裁浮冗而抑侥幸者，政之大本；乐因循而恶检绳者，人之常情。六曹既隶寺监百司，则自当一一取索核实，以助经画。若不更令逐部结罪保明，臣恐猾胥奸吏牵于自营，彼此蔽蒙，或有漏落不尽，却致幸免不均，有妨裁定。伏望(时)[特]降睿旨，详酌施行，庶几国用完实，不至仰贻圣虑。臣愚区区，惟陛下采择。」尚书省检会：「六月二十一日奉圣旨：六曹、寺、监、诸司库务、局、所等处具到裁减节目事，差都司官核实，具有无未尽闻奏。」诏依，令六曹取索，结罪保明闻奏。仍令都司依已降指挥核实。 
钦宗靖康元年十二月十五日，尚书省火。
 职官 宋会要辑稿 职官四 都司左右司 
      
都司左右司
【宋会要】
      
《神宗正史 职官志》：左司郎中、右司郎中各一人，正六品；左司员外郎、右司员外郎各一人，从六品。掌受付六曹诸司出纳之事，而举正其稽失，分治省事。左司治吏、户、礼、奏钞、班簿房，右司治兵、刑、工、案钞房，而开拆、制敕、御史、催驱、封桩、知杂、印房则通治之。凡文书至，注月日于牍背，付所隶房讫，拟所判赴仆射请笔，然后授之有司。初，于都司置吏设案，而议者谓台郎宰掾不当自为官司，遂随尚书省诸房分治所领之事。惟置手分、书奏各四人，主行试补省吏及校定都事以下功过。 
神宗元丰六年正月二十四日，尚书省乞都司置御史房，主行弹纠御史察按失职，并六察殿最簿。从之。 
六月十七日，右司郎中杨景略乞左、右司官依枢密都承旨例禁谒。从之。景略又尝言：「尚书郎有非才望者，乞令长官举不放上或门止故事。」从否阙。 
二十五日，诏：「废罢监牧縻费封桩钱，令枢密院承旨司专根究主领。余应封桩钱物，令尚书都司取索，置簿拘管。」初，中书尝差堂后官置簿，掌封桩钱。至是官制既行，乃分隶焉。 
七月二十一日，朝散郎、守尚书左司郎中吴雍直龙图阁、河北转运使。都司出使除职自此始。元佑元年四月，范子奇、
范纯粹自左、右司出为河北、京东转运使，皆用雍例除直龙图阁。 
十月十七日，诏：尚书六曹簿书令左、右司 
      
郎官半年取摘点检。 
七年正月二十二日，尚书左、右司状：「御史房置簿，书御史、六曹官纠劾之多寡当否为殿最，岁终取旨升黜。御史房举发逐察不当，及失察不尽等事，岁终亦乞比较。」从之。 
四月十九日，三省言：「工部郎中、权左司范子奇言：『尚书左、右司独创置吏额，分为别司，非是。欲乞依门下、中书省例，每有判送文字，更不离房，事重者郎官亲呈，事轻则拟定，令本房请判笔。』」从之，令左、右司着为令。其吏人遣归逐处。 
六月十八日，朝散大夫、工部郎中范子奇为左司郎中。先是，子奇权左司郎中，建言：「天下事六曹不得专者上尚书省，类非细务，必郎官元阅付受，不当委开拆房吏。同寮异议，乃奏取决。」上曰：「子奇之言是矣，此岂吏所得专耶 」于是左司郎中阙，即以命子奇。
