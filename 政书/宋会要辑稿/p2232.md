<!-- { "loadSidebar": true } -->
皇佑四年二月，帝谓辅臣曰：「比以东南灾伤之余，民力匮乏，尝令江淮发运司减上供百万斛。今发运使施昌言、许元乃欲分往两浙、江南调发军储，是必诛剥疲民，求羡余以希进尔，宜约束之。」因诏昌言等遵前诏，毋得辄有科率。 
五月，诏江浙制置发运司、诸路转运司仍旧以公牒往来。先是，发运使许元欲广收羡余以媚三司，惮诸路不从，请以六路转运司自隶，而皆令具公状申本司。既而转运使多论列于朝，故罢之。 
十一月，谏官韩贽言：「发运使旧例虽尝入奏，不闻逐次改官。乞今后每岁更不许赴京师奏事，只差人附奏年额足数。」诏 
      
发运司今后押米至京城外，更不朝见。 
英宗治平二年九月二日，诏：「今后发运使押米运到京城外，如的有要切公事须合朝见敷奏，即奏候朝旨。如许朝见，候奏事便辞，不得看谒。」 
三年六月，以国子博士傅永为淮南江浙荆湖发运司勾当公事，从三司奏置也。三司乞委本官专点检诸州军籴纳，并转般仓卸纳，及自装发至京下卸，常往来觉察纲运中奸弊，仍求其利害奏请，依时往山场按点盐货，催发盐纲。 
自熙宁初厘正监司所治之职，罢武臣为提点刑狱，总其新法。置提举司，位叙资级视转运判官，遂与提点刑狱、转运发运副使及使定为迁格。而蔡河拨发司、广济河及汜水辇运司各掌漕事；《哲宗正史 职官志》云：拨发司、辇运司各掌以时起发纲运而督其滞留，以供京师之用也。提举解盐司掌盐禁，次提举官；《哲宗正史 职官志》云：提举制置解盐司掌盐泽之禁令，使民入粟塞下，予钞给盐，以足民用而实边备。凡盐偿高下及文钞出纳多寡之数，皆掌之也。提点铸钱司掌 铸泉货，视提点刑狱。《哲宗正史 职官志》云：提举坑冶司掌收山泽之利，或 铸泉货以给邦国之用。凡地利所入及铸钱岁有定数，视其登耗而赏罚之。其选用人材则必求望实，或上亲择焉。《哲宗正史 职官志》云：天下总二十三路：京东东路，州八，军一，县三十七；京东西路，府一，州七，县三十五；京西南路，州 
      
八，县三十；京西北路，府二，州七，军一，县四十；河北东路，府一，州十有二，军四，县四十；河北西路，府一，州十一，军四，县五十三；永兴军路，府二，州一十五，军一，县八十三；秦凤路，府一，州一十二，军三，县三十八；河东路，府一，州十五，军六，县七十三；淮南东路，州十，县三十七；淮南西路，州八，军二，县三十二；两浙路，州一十四，县七十九；江南东路，府一，州七，军二，县四十八；江南西路，州六，军四，〔县四〕十七；荆湖南路，州七，监一，县三十四；荆湖北路，府一，州十，县四十七；成都府路，府一，州十二，监一，县五十八；梓州路，州十一，军二，监二，县四十九；利州路，府一，州九，县三十九；夔州路，州九，军三，监一，县三十；福建路，州六，军二，县四十五；广南东路，州十五，县四十；广南西路，州二十三，军三，县六十四。每路置转运使，品秩高为都转运使。转运使、副使、判官、提点刑狱公事、提举常平等事，淮南、江浙、荆湖路有都大发运使或副使、判官，各置勾当公事或管勾文字，内提刑司置检法官。系保甲及射地弓箭手路分，有提举保甲司，掌什伍其民而教之武艺，视其优者而进赏之。提举弓箭手司，掌(治)[沿]边郡县射地弓箭手之籍，及团结、训练、赏罚之事。成都府等路有提举茶马司，专掌摘山之利以佐调度，凡市马于蕃夷者，率以茶易之。凡产茶及市马州郡，官属得自辟置，视其数之登耗以诏赏罚。产银铜路分有提举坑冶司。永兴 
      
军有提举三白渠公事，掌开浚三白渠以给关中灌溉之利焉。 
熙宁二年七月十二日，诏江淮等路发运使薛向赴制置三司条例司议事。 
十七日，制置三司条例司言：「窃观先王之法，自王畿之内，赋入精粗以百里为之差，而畿外邦国各以其所有为贡，及为通财移用之法以懋迁之。其治市之货贿则亡者使有，害者使亡，市之不售、货之滞于民用，则使为敛之，以待不时而买者，凡此非专利也。盖聚天下之人而治之，则不可以无财；理天下之财，则不可以无义。夫以义理天下之财，则转输之劳逸不可以不均，用度之多寡不可以不通，货贿之有亡不可以不制，而轻重敛散之不可以无术也。今天下财用窘急无余，典领之官拘于弊法，内外不以相知，盈虚不以相补。诸路上供，岁有定额。丰年有余，可以致而不敢赢赢：原作「羸」，据《宋史》卷一八六《食货志》下八改。；年俭物贵，艰于供亿而不敢不足。远方有倍蓰之输，中都有半价之鬻，三司、发运使按簿书促期会而已，无所可否增损于其间。至遇军国、郊祀之大费，则遣使 刷，殆无留藏。诸路之财，平时往往巧为伏匿，不敢实言，以备缓急。又忧年计之不足，则多为支移折变以取之。民纳租税至或倍其本数，而朝旨百用之物，多求于不产，贵于非时，富商大贾因得乘公私之急以擅轻重敛散之权。臣等以为发运使实总六路之赋入，而其职以制置茶盐矾酒税为事，军储国用多所仰给，宜 
      
假以钱货，继其用之不给，使周知六路财赋之有无而移用之。凡籴买税敛上供之物，皆得徙贵就贱，用近易远。令预知在京库藏年支见在之定数，所当供办者，以得从便变易蓄买，以待上令。稍收轻重敛散之权归之公上，而制其有亡，以便转输。省劳费，去重敛，宽农民，庶几国用可足，民财不匮矣。所有本司合置官属，许令辟举，及应有合行事件，令具条制以闻，下制置司参详施行。」从之。先是，王安石数为上言均输法，于是即令薛向领之。上曰：「须入衔否 」安石曰：「但委之以此事，又何须入衔也。」 
九月二日，诏今后淮南等路制置发运司如有合奏禀事件，许使、副一员乘递马赴阙。 
八日，淮南转运使薛向言：「乞下三司及提举司，取索在京诸司库务每年系六路出办上供物色若干名件数目，每年合支、今来见约支得多少年月外，有无阙乏之物，及每年计置若干数目，逐年预降本司，以凭契勘施行。」从之。 
三年六月十八日，手诏中书门下：「薛向等所总东南诸路财利，创事之始，实籍所谙官吏远近应接，方可集办。近虽累曾指挥，如向等奏辟官吏，并与应副，尚恐有合入远官，朝廷引条不行。可今后如有上项碍条之人，特与差，任满如无劳绩，即复注远官。」 
八月二十七日，淮南发运使薛向言：「近奏举职方员外郎张穆之、虞部员外郎李文卿、开封府兵曹参军张涣权管勾本司公事及 
      
准备差遣、勾当。今来收受装发，已成伦序，欲乞并差充本司勾当，张穆之仍乞与理运判资序。」从之，张穆之候一年职事修举，即具保明闻奏。 
九月五日，诏：「旧制，发运使、副到阙，不得出入，自今除去。」先是，手诏：「发运使薛向甚知环庆城寨地形子细，可召赴中书询访。」因有是诏。 
四年正月二十三日，诏江淮发运司将淮南、两浙、荆湖六路州军并京东转运司封桩茶本、租税钱，相度兑易金银、绵绢上京。 
八年九月，中书门下言：「欲乞发运使、副除所管钱物斛就贱处入买，贵处籴卖，或就近便计置点检纲运盐矾事，及诸官吏因本司事有违法者许紏举外，其余事并不得管勾，仍只以江淮荆浙等路制置盐矾兼发运使、副使系衔。」从之。 
宣和三年闰五月十九日宣和三年：原无此四字，则承前当为熙宁八年。然考《宋史》本传，亨伯经制东南在徽宗宣和年间，又宣和三年正闰五月。据补。，诏：「累降处分，令淮南、两浙、江东西、湖南北及京西等路措置和籴，并未见诸路奏到措置籴买就绪文状。仰诸路漕臣及拨发、辇运司，月具各项已籴、未籴、已起数目申尚书省。近缘应副陆运，降见钱三十万贯在淮南桩管，除已支五万贯外，可尽数令陈亨速远行拘收，均与诸路，品搭见用钱物、文抄收籴。内东六路仍委亨伯专行总领措置。」 
六月十一日，诏：「江浙属者遭贼焚劫，衢州被害尤甚，将来兴缉，当藉他州财力。徽州新复之邦，有曰昧于经营，近者肆违诏条，辄有科配。总置两路，宜得其人。可选委陈亨伯，以大漕职事经制两浙、江 
      
东路，江淮、荆浙、福建诸司财(许)[计]，听亨伯移用。七路监司、州县官，除廉访所外，并听亨伯按察。州县阙官及不可倚仗之人，令于所部见任待阙寄居官内不拘常制差委讫申。其余事合奏禀者，听旨次申尚书省，余许亨伯随便宜施行，仍于杭州置司，限十日起发前去。应合条画事件，疾速条具以闻。亨伯自庶官遽进延阁，自当竭节尽瘁，图报大恩。近降两浙、江东路各添置漕臣一员指挥更不施行。」 
七月三日，淮南江浙荆湖制置发运使、经制两浙江东路陈亨伯奏：「开具合条画事件如后：一、今降御笔，七路监司、州县官除廉访所外，并听臣按察。臣欲乞七路监司、州县官应缘经制两路事件，于臣并用申状，如有弛慢违戾、合行按劾者，许臣先次选官对移；所有人吏许臣勾追勘断，内尤甚者勒罢。一、文臣太中大夫、武臣观察使以上，及监司、提举盐香市舶、廉访使臣，欲乞许臣谒见外，其余惟许受谒。一、契勘七路州县经涉大江重湖，所有财计须遣官属授以经画，分头前去点检 刷，督促般运，事务至烦，地里辽远。臣欲乞差勾当公事十员，于所部见任待阙寄居文武官内不拘常制差委讫申，并理为在任月日。内见任官支本任请俸，待阙寄居支前任或新任请给外，并给驿券一道。一、今来两浙路残寇未尽，臣出巡措置，往来道路合要兵甲防护。臣欲乞(计)[许]于浙东西安抚司，(合)[各]选差禁军 
      
一百人并随身衣甲，将带随行。一、今来将带发运司人吏、将校、兵级往来两路，事务至烦，道里辽远，欲乞添(枝)[支]兵钱，兵级每月十二贯，人吏十贯，贴司、客司六贯。将每日支一百文，兵级五十文，系省钱内支。一、经制两路行遣文字烦冗，臣欲乞于所部州县选差惯熟人吏五名，每月支食钱六贯文，于系省钱内支。一、今来经制两路，事有机密，臣欲差臣男宣义郎、通判蕲州军州事
