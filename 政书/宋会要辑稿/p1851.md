<!-- { "loadSidebar": true } -->
九月二十二日，合门言：「今来除环卫官系兼带，即与正环卫官不同。兼已降指挥，照御带体例施行，其环卫官五等班次亦合分别。今条具如后：一、副使带中郎将以下起居奏万福，与副使带御器械序官并在上将军、大将军、诸卫将军、横行并正使带御器械官之后重行立，在寄班祗候之前别行立班。一、五等环卫官立班，依官序在本等官之上，在带军职官之次。正使御带及诸将军遇合班处，依官序在横行之次差后立。如御带、环卫官阶官遥郡一同，即御带在环卫官之上。一、副使带御器械官并中郎将以下遇合班处，在横行御带环卫官后重行，依官序一行立；如系小使臣带左右郎将，即在副使中郎将之后重行立；中郎将遇后殿，于东朵殿侍立。」从之。 
二年十月十三日，诏：「金国人使到阙见辞、上寿、大宴，魏杞权摄尚书右仆射，立班定次，并依权摄官制。」 
三年正月二十一日，吏、刑部言：「近承指挥，看详修立绍兴职制杂压条令。照得枢密使依绍兴十二年指挥，在宰相之下、知枢密院之上。缘杂压条内宰相之下又有王及开府仪同三司，其元降指挥即无明文，兼又无枢密副使一节。契勘枢密使立班系在知枢密院事 
      
之上，枢密副使系在同知枢密院事之次。欲将枢密使杂压在王之下、开府仪同三司之上，枢密副使在同知枢密院事之下修立。」从之。 
四月十四日，诏：「合门见今条令，宗室序位，官同者以尊卑为次。今后外官如系本宗，官职同者并依宗室尊卑条法。」 
五年七月二日，诏：「虞允文已除枢密使，立班恩数并依宰臣。」 
十月十四日，诏：「今后使相遇立班坐次与亲王一行。」 
六年五月二十八日，常德军承宣使、同知大宗正事士铢言：「据定武军承宣使、安定郡王令德言，乞立班在臣之下。尚书省具条，宗室序位，官同以尊卑为序。(卑)[年]幼官高，愿在下者听。札令德照会。臣年齿虽长，其令德系是袭封郡王，于臣分守有所未安。乞止依官序，令臣立班在令德之下。」诏依令德所乞。 
八月二十五日，敕令所看详到带御器械立班在枢密院检详诸房文字之下，中郎将在副使之上，左右郎将在奉议郎之上。从之。 
九月十四日，中书门下省言：「已降指挥，带御器械立班在枢密院检详诸房文字之下，其杂压叙位亦合一体。」诏带器械杂压叙位在枢密院检详诸房文字之下；遇合班处，依合门元降指挥立班。元降指挥，带御器械合班处横行立班在本官之上，余官横行之次也。 
七年二月十六日，诏魏王恺出镇，置长史、司马各一人，序位依两省官奉使法。记室、参军(事)二人，序位在诸州通判之上。按职 
      
制令，两省官奉使在发运监司之上，与发运监司、路分总管、知州太中大夫、观察使以上叙官，临安府判官准此。 
三月二十六日，诏太子宾客、詹事立班座次等依杂压次序在给事中之上，遇日参令立东班。既而御史台言：「遇大朝会、圣节上寿并朔望、四参拜表及忌辰行香等，乞令太子宾客、詹事立班在台官班东，与六曹侍郎一行立；遇宣麻立班日，在侍郎班之次；其趋朝行马次序杂压令在给事中之上。」从之。 
五月十二日，宰执进呈除临安府少尹以下官，上曰：「判官与长史位序何如 」宰臣虞允文等奏曰：「临安除从臣为少尹，高长史一等，则判官与长史虽均无嫌也。」上曰：「但与宁国府有差，则善矣。」于是诏：「皇太子领临安府尹，少尹已差侍从官，所有判官序位，依两省官奉使法，推官序位，在诸州知州之上，任满日仍理为知州一任。」既而临安府言：「本府推官，已降指挥位序在诸州知州之上。今来朝参等班次欲乞依开封府推官杂压条例。」从之。 
六月十二日，诏：「今后马步军帅前后殿起居，于本班前立；侍立赐茶依官序。」以主管马军司公事李显忠时复太尉，乞依杨存中恩例，合门为申请故也。 
十二月二十六日，诏：「职制令杂压内翰林侍读学士删去承宣使，改在给事中之下。步军都指挥使在马军都指挥使之下，延 
      
福宫使在协忠大夫之下，景福殿使在知合门之下，带御器械在侍御史之下。」令 令所依此修立。
 仪制 宋会要辑稿 仪制四 正 衙 
     
宋会要辑稿 仪制四

正衙
【宋会要】
宋制：两省、台官、文武百官每日赴文德殿立班，宰臣一员押班；常朝官有诏旨免常朝及勾当更番宿者不赴。遇假并三日以上，即横行参假，宰臣、参知政事及免常朝者悉集。事务急速，赴横行不及者，牒报台；如遇亲王、使相过正衙者取别旨旨：原作「日」，据《宋史》卷一一六《礼十九》改。。 官见、谢、辞(谢)者皆赴正衙。其日文武班尚书、上将军以下并先叙立于殿门之外，东西相向。文班一品、二品不叙立。正衙见、谢、辞官立于大班之南；右巡使立正衙(卫)[位]南，北向；台官大夫、中丞、三院御史各就揖班位再揖。三院不全即不揖。揖讫，台官与左巡使先入，各就位。左右巡使立锺鼓楼下。左巡使奏武班，右巡使奏文班。如只巡使一员，即就文班南立弹奏；如俱阙，即于台官或员外郎以下差摄。次两班及右巡使入。次见、谢、辞官入。次两省官入。两省官自殿西偏门入，于右勤政门北偏门立，候文武班将至，循午阶就位。次文班一品、二品入。次宰臣出东上合门就位。通事舍人一员立于合门外，北向；四色官立其后。舍人通承旨奉敕不坐，四色官应诺，急趋至放班位宣 ，在位官皆再拜而退。其应横行者班定，通事舍人揖 官转班北向，舍人揖再拜复位，如常朝之仪。两省官幕次旧在中书门外，近制就使权就朝堂门南上将军幕次就：原作「旧」，据《宋史》卷一一六《礼十九》改。。凡见、谢、辞官，新授、加恩、出使、到阙者。宰臣、亲王、使相、俟班定，引赞官引出东上合门，至押班位西向立定，先赴午阶南中书门下正衙位再拜，却(运)[还]押班位。枢密使、副使、知院、同知院、签书院事、参知政事、宣徽使、宗室节度使以下至刺(使)[史]、将军，俟班定，四方馆吏引出东上合门，至殿庭，由东黄道赴正衙位，北向，以西为首，将军以东为首。正衙毕，宰臣、枢密出西便门，亲王、宗室入东上 
     
合门。观文殿大学士、资政殿大学士、观文殿学士、三司使、翰林资政侍讲、侍读学士「侍」原脱；「读」下原衍「阁」字，据《宋史》卷一一六《礼十九》补、删。、直学士、知制诰、待制，直学士以上集丞郎幕次，待制集上将军幕次。俟班定，四方馆吏引入殿西便门赴班，于大夫中丞前出。门下、中书侍郎至(至)[正]言，四方馆吏引先集勤政北门，俟班定，于一品、二品官未就位前先就位。放班〔讫〕(乞)由西便门出。御史大夫至御史，序班如常朝。三师、三公、仆射、东宫三师、三少，班入殿门，朝堂吏引入殿东便门赴班，于两省台官前出。尚书丞郎、左右金吾上将军至将军，序班如常朝。节度使至刺史、军职四厢都指挥使以上、三司副使、文(武)[班]京朝官、武班郎将以上、分司官、枢密都承旨、诸使副、医官带正员官者，并文东武西，相向重行叙立，余如常朝。其权三司使、开封府、吏部铨、秘书监、修撰、直馆合、校理、检讨、三司判官、主判官、开封府判官、推官、(官)[宫]僚、内职、军校领郡者、内客省使至通事舍人、节度行军司马至团练副使、幕职上佐州县官、诸司勒留官新授者、京朝官改赐章服者、致仕、责授、降授者并谢。行军副使仍辞。京朝官贡举发解毕者亦见。准仪制，知贡举官合谢辞。近岁皆实时 宿，故谢辞皆停。若仆射、大夫、中丞过正衙，即常参官皆避；尚书丞郎过正衙，即本行郎中、员外皆避。应过正衙者，如催发及值假无班，事干急速者牒报台。其赴台参谢辞者，尚书侍郎则三院御史各一员，中丞、大夫皆对拜。三院仍班迎，不全班即不赴。节度使宾客、太常宗正卿则御史一员，中丞、大夫皆对拜。两使留后至刺史、秘书监至五官正、上将军至郎将、四厢都指挥使及内职军校遥郡以上，枢密都承旨及内职带正员官者、四 
     
赤县令、三京司录、节度使军至团练副使此句疑有误。、幕职官任宪御者，皆御史一员对拜，中丞、大夫对揖。赤令揖讫，进言得参风宪，再揖而退。若曾任中书门下及左右丞，皆不赴。加阶、勋、食邑、章服，馆阁、三司、开封府职事及内职转使额、军额亦不赴台谢。仆射过衙日，台官大夫以下与百官并诣幕次致贺。文官一品、二品曾任中书、枢密院者不赴。大夫、中丞则郎中，少卿监、大将军以下亦然。本官约止则不赴，仆射赴上都省者罢此仪。 
太祖干德二年八月五日，关南总管张仁谦入朝。时连值假，正衙无班，未得入对。帝怪问其故，有司以经正衙为对「以」下当脱「未」字。。诏自今文武官自外至者并先赴内殿对，后赴正衙后：原作「从」，据《长编》卷五改。。或出使急速者仍免衙引。 
开宝九年十一月五日，诏曰：「外朝之设，旧章不忘。近年事出权宜，多从沿革，凡除拜出入，不由正衙。有司既失于举行，经制遂成于寝废。自今中外官除拜及假使出入，并须于正衙辞谢，违者有司议其罚。」 
太宗淳化二年六月二十九日，侍御史知杂事张郁上言：「正衙之设，谓之外朝。凡 臣辞见及谢，先诣正衙见讫，御史台具官位姓名以报合门，方许入对。此国家之旧制也。自干德以后，始诏先赴中谢，后诣正衙。至今有司遵守此制。而文武官中谢辞见之后，多不即诣正衙。欲望自今内外官中谢后，次日并赴正衙。内诸司遥领刺史及合门通事舍人已上新授者，皆同百官例，并赴 
     
正衙辞谢。出使急速免衙辞者，亦须具状报台。违者罚一月俸。」从之。 
四年六月七日，诏：「自今(五)[正]衙宣制及宣御札日，非在殿庭立班之人敢辄阑入窃听者以名闻外，门司不禁约，亦当严断。」 
真宗景德四年二月七日，车驾驻西京，诏先免常朝及西京见勾当事朝臣五日一次起居外，并免常朝。 
闰五月二十三日，御崇政殿视朝，放正衙百官及诸军将校常参。以暑雨累日故也。 
天禧元年八月十六日，秘书监、知礼仪院杨亿请依判南曹国子监例，权免常参，从之。 
四年四月二十八日，兵部尚书、判都省冯拯请依知礼仪院例，特免常朝，从之。 
