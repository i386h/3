<!-- { "loadSidebar": true } -->
十一日，韩玉言：「契勘军器所除监造官已蒙朝廷添置二员外，乞更添置提辖、受给、监门官各一员。」从之。 
七年四月二十九日，步军司言：「契勘将打造到弩手甲叶逐日一次般担赴军器所呈纳，委是相妨，欲依殿前司例以五日为一次。」并从之。 
八月十八日，诏差韩玉兼提点制造御前军器所，孟俊卿归军，所在工匠令韩玉专一钤束措置造作，仍依旧隶步军司。 
九月十三日，中书门下省言：「军器所元有干办官二员，专管钱物。后因步军司提领，遂罢干办官。既罢之后，受给场致无钤束，委有利害，欲乞复置干办官一员。」从之。 
八年八月二十九日，工部言：「军器所监造官元以三年为任，受给、监门官并以二年为任。缘提辖、干办系复置阙，未审几年为任。」诏提辖、干办依监造三年为任。从提辖制造御前军器所刘敦仁之 
      
请也。 
九年十二月十七日，御前军器所申明大礼赦内一项：「军器所万全指挥兵匠，因事逃亡及三年，限百日出首，依旧收管，支破请给，并免断配。东、西作坊兵匠亦有逃亡，大理司勘当与万全事体一同，合依此体例施行。」从之。
 职官 宋会要辑稿 职官一六 军器局 
      
军器局
【宋会要】
高宗绍兴七年正月一日，枢密院言：「军器最为朝廷目今急务，拟欲泛抛诸路州军制造，恐搔扰于民，理宜措置。一、置军器局一所，仍以制造御前 
      
军器局为名，隶属枢密院，并工部于建康府置局。一、令礼部铸铜印一面，以『制造御前军器局之印』九字为文。一、提辖、监造、受给、监门共差置手分三人，贴司三人，请给出职条法等并依军器所人吏施行，许本局于诸官司踏逐指名抽取。」从之。 
十月十四日，工部言：「诸路州军自来依条合发上供岁额军器，比缘制造灭裂，近差拨两浙、江南东西、福建路工匠尽赴军器局造作，其逐州合发军器并免造。契勘路州军所造军器各有朝廷给降样制，及逐州工匠已曾差赴军器所造作三年，谙知制度，自可责办精缴制造。今来总五路州军工匠并就军器局、所两处造作，所用物料大段数多，难于收买，其逐州所总发物料往往赴发不定，或却致人匠端闲。及差到工匠除本身请受外，每月添支食钱一百七十文，米二升半。且以军器局一处言之，是役八月支钱一万贯，米一千石，委是枉费钞米，不唯蠹耗财计，至于抛买物料数多，不免搔扰。兼造作亦不敷逐路合发元立定军器之类，诚为未便。欲乞将诸州工匠依旧发回，责令当职官措置，须管依样如法造发。候(致)[至]，比较精粗，信赏必罚。」从之。 
十一月，(照)[诏]军器局废罢，并归军器所，其人匠、物料等令提举官杨忠悯等管押装发，赴临安府军器所交割收管。
 职官 宋会要辑稿 职官一六 弓弩院 
      
弓弩院
      
开宝元年置弓弩院。旧在太平坊，后徙宣化坊。掌造弓弩、甲胄、器械，旗剑、御镫之名物，以诸司使副、内侍二员监领，兵匠千四十二人。 
真宗景德二年九月，诏弓弩院打造弓弩五作物料不等，其虎翼弩及竹胎、出跳、马黄弩三作须上好牛筋、鳔胶，里沙角减轻弓团靶，马黄弩许兼用羊马筋。牛胶力软，不得坚好，自今止用牛筋。具添修弓(拏)[弩]，亦用次(用)[等]牛筋及脚筋」。 
十月，又令竹胎手射合蝉 子(拏)[弩]亦同此制。 
四年四月，诏诸军添旗号只支目赞烙裁段花料，令逐指挥缝造。 
大中祥符五年六月，诏：「弓(拏)[弩]院打绽单抽、覆抽面捎靶壮，寔筋掎完全胎木，不捐弓(拏)[弩]，并于元料外添物料人功添修，堪任久远施放。覆抽、单抽面损剥些小及长短不等、大小节目高低不等，梢靶可损，并于元料外添修，充裹衣放马诸军阅教。其胎木角面损折弓弩累经添修者，(折)[许]于皮角库退材场送纳。」 
八年六月十五日，诏弓弩院所造戎器用全无者，以他物代之。 
仁宗天圣八年八月，提举司言：「弓(拏)[弩]院弩椿作见阙工匠二十人，缘本作工课重难，自来招填不得。昨抽差(事)[退]材场工匠六人造作弩椿，今已精熟，久远堪充祗应，望割移名粮归院填阙。」从之。 
嘉佑三年十二月三日，提举司言：「后苑御弓箭库抽取弓弩院工匠人二人赴库造箭，寔违条制。」诏发遣归，乃(刻)[劾]其官吏。
 职官 宋会要辑稿 职官一六 弓弩造箭院 
      
弓弩造箭院
【宋会要】
院在兴国坊，掌造长箭、弩箭。旧有南、北造箭二库，咸平六年合为一院，隶弓弩院，以三班及内侍二人监，匠千七十一人。 
真宗天禧四年四月，诏南作坊之西偏舍宇为弓弩造箭院。 
神宗熙宁三年八月三日，诏提举司劾治元买箭簳不堪及造箭院不合受纳官吏。
 职官 宋会要辑稿 职官一六 侍 郎 
      
侍郎
【宋续会要】
      
六部侍郎，宋以为阶官。至元丰官制行，始有职掌。元佑二年初置权侍郎，从四品。如未历给事中、中书舍人及待制以上者，并带「权」字，禄赐比谏议大夫。崇宁罢权侍郎。建炎四年五月，诏六曹复置权侍郎，如元佑故事，满二年为(贞)[正]。
 职官 宋会要辑稿 职官一七 
     
宋会要辑稿 职官一七
《两朝国史志》：御史台：大夫、中丞、侍御史知杂事、侍御史、殿中侍御史、监察御史、殿中侍御史里行、监察御史里行、主簿。大夫国朝未尝除，以中丞为台长。凡中丞无正员，则以两省给谏权。自中丞以下，掌纠绳内外百官奸慝，肃清朝廷纪纲，大事则廷辩，小事则奏弹。以郎中、员外兼侍御史知杂事为之贰。其属有三院：一曰台院，侍御史隶焉。二曰殿院，殿中侍御史隶焉。三曰察院，监察御史隶焉。凡祭祀、朝会则率其属正百官之班序，以御史二人充左、右巡使，分纠不如法者。文官违失，右巡主之；武官违失，左巡主之。凡祭祀则兼监祭使。三院御史四人。官卑而入殿中侍御史、监察御史者谓之「里行」，景佑元年置，以三丞以上尝历知县人充。庆历三年，以两人为额。凡文武(尝)[常]参班簿、禄料、假告皆巡使分掌。又别置推直官二人，专治狱事。凡推直有四推，曰台一推、台二推、殿一推、殿二推。主簿一人，掌受事发辰、勾检稽失，兼簿书、钱谷之事。主事一人，令史十六人，主推四人，书吏四人，朝堂引赞官一人，副引赞官一人，知班三人，引事司一人，驱使官六人，四围驱使官五人。中丞一人，秩从三品，总判台事。侍御史一人，秩从六品。殿中侍御史二人，秩从七品，分纠朝班。殿中而上言事。监察御史六人，秩从七品，分领六察，随事纠正，及监祭、定谥皆属之。检法官 
     
一人，秩从八品。主簿一人，秩从八品。检掌凡刑法、钱谷各一人，从八品。掌凡簿书及架阁吏额。前司主管班次三人，引赞官兼令史一人，副引赞官兼令史一人，知班驱使官兼书令史五人，驱使官兼书令史五人，守阙驱使官五人，四推、主推各一人，书吏共三人。六察户察书吏四人，贴司三人；刑察书吏二人，贴司二人；吏、礼察书吏各二人，贴司各一人；兵、工察书吏、贴司各一人。 
〔绍兴〕二十六年十二月，诏六察贴司共存留六人、知杂司法司各一人，后减六察书吏，共以八人为额。以上《中兴会要》。 
     
《神宗正史 职官志》御史台大夫，从二品；中丞，从三品；侍御史，从六品，各一人。大夫掌肃正朝廷纲纪及以仪法纠治百官之罪失，而中丞、侍御史为之贰。凡其属有四：殿中侍御史二人，正七品，掌言事，分纠大朝会及朔望六参官班序。监察御史六人，从七品，掌以吏、户、礼、兵、刑、工之事，分京百司而察其谬误，及监祠祭、定谥。检法官掌检详法律，主簿掌钩考簿书，各一人，从八品。岁遣御史诣三省、枢密院检察付受稽失，其应弹治事听长贰或言事官论奏，非吏察官司亦如之。应状牒并参议连书，惟弹章则否，无所(开)[关]白。凡察事，小事则举正，大事则纠劾，各籍记其多寡、当否，岁终条具殿最，以诏黜陟。大礼仪仗则中丞为使，中都推鞫命官或重系，旬以囚由报台，有诏狱则言、察官轮治。文武官卿监、防御使以下到阙，授任之官应参谢辞者引见，御史体验老疾，则试以拜起、书札。凡事经州县、监司、寺监、省曹不能直者，受其讼焉。旧以中丞兼理检使，侍御史兼知杂事，殿中侍御史兼左、右巡使，监察御史兼监祭使。及行官制，定员分职，实领其事，而使名悉罢。分案十有一，设吏四十有四。以上《续国朝会要》。 
三京留守司御史台：西京于分司官内差一员权阙，或特差官权判掌；南京止令留守、通判权掌；后 
     
北京置台，专差官领。今则三京皆有正官领之。以上《国朝会要》 
【宋会要】
     
真宗景德四年六月，诏翰林侍读、侍讲、枢密(真)[直]学士各举常参官一员充御史。 
八月，诏三院御史令本台采听声誉，不称职者(直)[具]名以闻。 
大中祥符二年七月，诏右仆射张齐贤、户部尚书温仲舒、右丞向敏中、御史中丞王嗣宗、知杂御史卢琰各举材堪御史一人。 
三年四月，诏：「御史台今后委台官勘事，如阙人，即申中书。」 
四年八月，诏：「自今御史须文学优长、政治尤异者特加擢拜，遇庆恩不得以他官转入。」 
五年，诏三院御史除差出外任及在京 它局之外，定以六员为制。 
九年二月，诏：「三院御史旧三年为满者，自今在台供职并止二年。若曾纠弹公事，显是修职，候满日特升陟。如全无振举者，当议比类对换别官外任差遣，仍令本台勘会在职事状及有无功过诣实以闻。」时殿中侍御史李餗援高弁、俞献卿例求补外郡。中书言弁在职岁余，以亲老求归侍，特命知淄州。献卿累更任使，得知(颖)[颍]州。餗裁通判一任，入台始周岁。元诏以三年为例，真宗因命差减年限。 
天禧元年二月八日，诏：「御史台除中丞、知杂、推直外，置侍御史已下六员，并不兼领职务，每月添支十五千，三年内不得差出。」 
二年正月，御史中丞赵安仁言：「三院御史自今望并给御宝印纸历，录弹奏事。」从之。 
二月四日，诏右谏议大夫乐黄目、知制诰陈知微于常参官中举公清强 
     
明、材中御史者各一员。从御史中丞赵安仁之请也。 
四年四月，诏知制诰祖士衡、钱易、御史〔知〕杂刘烨、直龙图阁鲁宗道、冯元各于太常博士已上官举御史一人。 
