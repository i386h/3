<!-- { "loadSidebar": true } -->
十一月一日，臣僚言：「钱塘为天子之行都，神京之禁地，三数年来，庸人贩夫诡亲王贵胄之名，占他人坟垄之地，以为石荡，打击穿凿，岂独山川鬼神为之不宁，而山居之民亦不得安迹。乞行下所属严切禁止，不许仍旧公然打凿，所是已凿空洞，亦乞旋行填塞，以实旧址。」从之。 
十二月三日，臣僚言：「天佑我宋，百年故土挈之来归，虏日败亡，正不足虑。第惟边城穑事屡以稔告，而彼疆旱潦无岁无之，反闻虏得窃籴吾境，奸民趋利，公然般贩，非细故也。虏之长技，所恃为马，连年师徒贩扰，十耗七八。彼平时取马，或于西界，仇怨以来，既不复通，遂乃厚捐珍宝，窃市于吾襄汉间，甚而胶鳔亦从而往，借寇兵、资盗粮，莫此为甚。乞行下沿边州郡。应民间移运米谷及有交易，并令本乡总保或邻甲保识，委无出界情弊，方许通行。如已保识而故违出界者，并保识人同罪。及卖胶镖军须等物，并令所属官司严切巡捕。如或奉行不虔，别致发觉，官吏重行责罚镌罢。」从之。 
十三年九月六日，臣僚言：「折科之弊，利不归于公上而害切于生民。始也惟系省务，其敛尚微，自后诸务从而 之，所征无艺，民赋顿增，上供暗(灭)[减]，岁复一岁，至今极矣。乞令两浙转运司先行约束，专差精强官属核实，若数外多科升合，许民户越诉，当职官皆坐以违制之罪。」从之。 
十四年二月十二日，臣僚言：「国朝差役，有保正，有户长。保正主掌烟火，奉行文引，而又有收捕凶暴盗贼之虞；户长夏则催税，秋则催苗，而又有并催二税役钱之苦，所以任民之力不为不重矣。今州县官吏于斯二者，不惟不加优恤，又且乘时刻剥，势单力穷，必致破荡。乞行下州县，令保正专任烟火、文引之责，诸色科敛并行禁绝；户长惟任拘催二税役钱 
       
之责，其有恃顽拖欠之户，即与严行追断。庶使充役之家不至重困。」从之。 
六月十六日德音赦文：「勘会蕲、黄州并管下县镇民户，昨缘避地，流移渡江，今欲复业之人，应随行衣物牛具驴马之类，并不得邀阻收税，舟船免力胜。如有违戾，许民户越诉。仍多出文牓晓谕。」 
九月十日明堂赦文：「勘会漳、泉、福、兴化四郡濒海细民以渔为业，所得其实无几，州县官吏不恤，却行征取。自今赦到日，仰本路转运、提刑司常切觉察，如州县仍前违戾，按劾闻奏。」又赦文：「勘会诸县起解本州岛及上司财赋，如籴本钱、牙契钱、忠顺官钱、经总制钱之类，各有立定窠名。访闻诸州军不恤县道，逐时添立项目钱数，遂为永额。可令日下改正，或有违戾，仰监司觉察，按劾以闻。」又赦文：「勘会保正副依条止掌烟火、盗贼、桥道等事，访闻官司动用，一切取办，如修葺材料、差顾夫力，勒令催科，并是违法。仰今后州县遵守条令，不得泛有科扰。如违，许充役之家越诉。仍仰监司觉察，按劾闻奏。」 
十五年十月十一日，臣僚言：「国家置舶官于泉、广，招徕岛夷，阜通货贿。彼之所阙者如瓷器、茗、醴之属，皆所愿得，故以吾无用之物易彼有用之货，犹未见其害也。今积习玩熟，来往频繁，金银、铜钱、铜器之类，皆以充斥外国。顷年泉州尉官尝捕铜 千余斤，光烂如金，皆精铜所造，若非销钱，何以得此 颇闻舶司拘于岁课，每冬津遣富商请验以往，其有不愿者，照籍点发。夫既驱之而行，虽有禁物，人不敢告，官不暇问。铜日以耗，职此之由。臣愚谓宜戒饬舶司，俾之从长措置，至冬不必遣船，只如初制，听其自至。彼既习用中国之物，一岁不通，必至乏用，势不容不求(求)市于我。吾以客主之势坐制其出入，讥察其违犯，较夫津遣豪民卖物求售、坐视其弊而莫之禁者，得失有间矣。乞亟赐行下，是亦禁戢铜钱、称提官会之一助也。」又言：「泉、广每岁起纲，所谓粗色，虽海运以达中都，然水脚之费亦自不赀。今外帑香货充斥，积压陈腐，几为无用之物，臣以为当令舶司就地头变卖，止以官券来输左帑。乞并赐行下，其于称提官会亦非小补。」又言：「蕃夷得中国钱，分库藏贮，以为镇国之宝。故入蕃者非铜钱不往，而蕃货亦非铜钱不售，利源孔厚，趋者日众。今则沿海郡县寄居不论大小，凡有势力者则皆为之，官司不敢谁何，且为防护出境，铜钱日寡，弊或由此。傥不行严行禁戢，痛加惩治，中国之钱将尽流入化外矣。乞亟赐行下，应兴贩铜钱下海入蕃者，别立赏格，许人指告。命官追官勒停，永不叙理；百姓籍没家财，重行决配。」并从之。 
十一月六日，臣僚言：「比年以来，游宦不得志之士，奔谒无顾忌之俦，专事口吻，论议横生，勃乎不知底止。大则以此希荣 
       
干进，小则以此摇尾乞怜，稍弗快意，撰造事端，惊听骇闻。万一有激，其关系至不细也。乞下臣此章以风厉之，仍行下临安府揭榜晓示，俾之改过自新。如或不悛，臣当指实弹奏，重行惩治。」从之。 
十六年正月五日，臣僚言：「年来伪楮日甚，丁卯旧楮缀补以为新者有之，蜀道楮纲潜易于中流者有之，小夫窭人之家盗天子之权私铸印文者亦有之。如一界之楮为数若干，行之数年之间，耗于水火，耗于破损，耗于遐方，踰界而不易者，又不知其几也。及其界满而收也，其数常溢，则伪楮之多可知。今伪造有禁，刊之印文，编之敕令，非不严具，而愚民无知，抵冒自若，意者朝廷过于仁厚，前后犯禁之人未必尽论如法，故小人犹得以玩之欤!乞条具累朝伪造官会之禁，严立黄版，揭示都闉，仍下逐路镂版，其有犯者，断在必行。官司或失觉察，并寘典宪，仍重捕获之赏。」从之。 
十一日，臣僚言：「六飞驻跸钱塘阅数十年，宫殿所峙，实在凤山之前，盖古人所谓自天目山龙飞凤舞而至者。乡来凤山一带路南未辟，车马冠盖多由嘉会门路。比年八盘岭屡经砌迭，其平如砥，遂为通衢。殊不思前近帝阙，后涉禁山，行人敢尔纷扰，非所以示尊崇也。乞下殿前司，日下自和宁门相近八盘岭路口建立门关，丽正门西旧自有门，并行关闭。除巡徼军兵往来外，应干官员等轿马、买卖物货等人，并立牌禁止，不得经行，违者具名申尚书省，重作行遣。官兵并不许假徼巡之名，因而取道。仍乞指挥令临安府严揭赏牓禁约，增重帝都，实为利便。」从之。 
八月五日，诏令户部日下遍牒诸路州军，严行约束当职官吏，将受纳苗米，不得过数增收，多量斗面。如有违戾，许人户越诉。并行下逐路转运司更切觉察，将违戾去处按劾施行。仍多出文牓晓谕。 
十七年二月二日，诏令刑部关牒六部、御史台、谏院、寺监、帑庾，应胥吏凡经斥逐，不以元犯轻重、曾无勘决，日后并不许引赦限及特行收叙入役，以幸吏奸。 
四月八日，臣僚言：「临安府、转运司凡所施行公事，两造在庭，有押到而未供者，有已供而未呈者，未免押出召保。(幸)[圉]卒殴打乞觅，辄于委巷之中僦客邸为关留之所，名曰窠里。得钱则听其责保而去，无钱则执缚拘系，鱼贯蚁聚，臭秽熏蒸，隆暑严寒，备极其苦。安边所及南北两厢，钱塘、仁和两县，循习仿效。已令转运司、临安府委官严行根刷追断，毁拆窠栅，镂牓晓示。自令知在人关留窠里，仰家属经御史台越诉，将犯人重断编管。四邻不告，一例惩治。」从之。 
九日，臣僚言：「今进奏有邸吏，各分郡以掌之。苟事出于公，则凡案椟之要程，缄縢之彝具，俾之申达，足副使令。其如利己自营，务求巧便，知私人之可用而不知常度之不 
       
可违，知曲径之可从而不知公法之为可惮，于是部曹寺监之吏，有因州郡委嘱，冒充承受。郡守明知其人可以倚仗，委心屈己而听之，动以二三千缗捐予其家，供请托之费。或驰书要位，控露款私，必使委曲投陈，探求意向。或公衔列事，未即缄封，必使审细斟量，旋行改易。又甚至结连吏党， 倡浮言，附托贿徒，播誊虚说。守之所短则多方掩覆，更谓循良；守之所忌则撰事兴诬，力为排訾。以贱吏而敢与侯牧交通，罪固不容于诛矣。谨按御史台、三司人吏结甲，不得充州郡承受，月状申省，具有明文。矧在诸司，并居朝职，严于戢吏，理亦宜然。乞行下六部寺监等处，依仿御史台见行条制，月具逐司人吏自主令而下并不得充州郡承受，结状保明申尚书省，仍申台证会。若官吏通同，故相容庇，并许觉察弹奏，追鞫犯吏，重作施行。其诸州申达文字，奏邸属吏专一禀承，但示至公。并下临安府备揭赏牓，责令缉捕使臣常切密探，有外郡差人赍持书馈复往旧为承受之家，即行收捉。究勘得实，计赃估配，将守臣之违戾者取旨镌罢。」从之。以上《续会要》以上续会要：原作，据天头原批补。。 
淳熙二年十二月十七日庆寿赦天头原批：「郭熙二年十二月十七日及三年五月八日两条，移前第一百十九页前半十五行四年二月七日条上。：「临安府西湖系放生池，专降指挥，不得采捕。迩来小民冒利采取，所属本尝禁止，可令本府严立罪赏，出牒禁戢，专责巡警官司，毋得容纵。应诸路州军放生池依此。」 
三年五月八日，诏：「民间采捕田鸡，杀害生命，虽累有约束，货卖愈多。访闻多是缉捕使臣火下买贩，及纵容百姓出卖。令出牓晓谕，差不干碍人收捉。如火下货卖，捉获，其所管使臣一例坐罪。」 
四年六月二十日天头原批：「四年六月二十日条应移第一百十九页后半第六行八月二十七日条上。」，诏江东提刑司下所属州郡禁止采捕蜂儿，从知宁国府蔡洸请也。
 刑法 宋会要辑稿 刑法二 禁 约四 
       
禁约四
       
绍兴三年三月十八日，知临安府卢知原言：「车驾驻驆临安府，屯兵既众，居民浩穰，今欲相度每夜三更断夜，五更依旧许人行往。」从之。 
七月四日，浙东福建路宣谕朱异言：「衢州所盖东岳神祠气象雄伟，州人每遇岳神生日，人户连日聚集，百戏迎引，其服饰仪物大段僭侈。窃虑所在崇奉淫祠之人递相仿效，别致生事。应州县奉祀神祠，设祭迎引，辄以旗锣、兵仗、僭拟服饰为仪数者，令提刑司行下诸州县，严行禁止。」诏坐条行下。 
二十二日，诏：「江北流寓之人赁屋居住，多被业主骚扰，添搭房钱，坐致穷困。又豪右兼并之家占据官地，起盖房廊，重赁与人，钱数增多，小人重困。令临安府禁止，仍许被抑勒之人诣府陈告。根究得实，将业主重行断遣，其物没纳入官。本府不为受理，许诣朝省越诉。」 
