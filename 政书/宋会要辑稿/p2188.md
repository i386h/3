<!-- { "loadSidebar": true } -->
《两朝国史(忠)[志]》：内东门司勾当官四人，以入内内侍充。掌宫禁人物出入，周知其名数而讥诃之。承接机密实封奏牍，内外功德疏，回赐僧尼道士恩泽。凡宝货名物、贡献品数、市易件直，咸宣索于有司，受而纳于禁中。凡禁中须索、修造、宴设，皆先期排办。若太医诊视则引押入内。凡皇亲衣物节料，则以时给之。押司官二人，前行五人，后行八人，典四人。

真宗景德三年二月，诏内东门司每承受尚书等处降出御宝凭由及内降札子，取索钱帛赐与等，即翻写札子，于诸库务取索应诸州府及在京诸处进奉物，并收接上历进呈。若支皇亲院俸钱、衣赐、节料，并降御宝支散。

三月十九日，诏内东门于诸军务取索物，乞破凭由，于通进司投下。

二十三日，诏铸内东门司印给之。旧行文字无印验，至是始给之。

《神宗正史 职官志》：内东门司勾当官四人，以入内内侍充。掌宫禁出入之事，凡人物关由，以法式进止之。若承诏有所须索、锡予，则誊报所隶而留其底。贡奉之物则受注籍以进，奏封干机速亦如之。太

      
医诊视则为之帅。宫中庆赐则视其名数等差，以时颁给。凡七年进一官。分案四，设吏十有九。《哲宗 职官志》置吏九。
神宗熙宁二年二月二十三日，御史中丞吕诲言，乞下三司取索内东门司自大长公主而下请受则例，编入禄令。诏令三司于内东门等司取索文字详定以闻。
八年九月六日，诏今后勾当内东门使臣满七周年，与转一官，仍不隔磨勘。

元丰三年六月二十二日，诏医官入内祗应并看验病证医官，隶内东门司。

七年九月二十六日，诏：「会通门承传文字并祗候使臣，委内东门司责本番上名。内中不犯赃盗、请求、献遗、卖买，同罪保明状。经保明后改节，事未发，许经内东门司陈首。上名亦责相保明状，并许递相觉察陈告施行。上名三年无遗阙，酬奖外更减磨勘三年。」

哲宗元佑六年闰八月十四日，诏：「今后管勾内东门司使臣年满合该转官，如未系皇城使者，非有特旨不许改转遥郡。」

高宗绍兴二年四月八日，提举内东崇政殿等门梁邦彦等言：「本司职事自来系入内省官提点，皇城司官提举。在京日，旧例差皇城司第一房人吏兼行遣文字。缘本司在京额管使臣、人吏、专副共六十一人，分隶诸房主行事务，昨因巡幸，旧人止有三五人见在。即今事务比旧繁重，若令皇城司人吏兼行，委是相妨。」诏令入内内侍省人史兼行遣文字。

二十七年三月二十日，诏：「宫中首饰衣

      
服并不许铺翠销金，仰干办内东门司常切觉察，不得有违。若失觉察，以违制论。如有违犯之人，令会通门捉获，先于犯人名下追取赏钱一千贯。如不及数，令内东门司官钱内贴支，将犯人取旨重作施行。其元经手转入院子、仪鸾等，从徒三年科罪。」
绍兴三十二年八月十七日，孝宗即位未改元。诏：「太上皇后生辰物色，令内东门司并依元丰令数，全取索本色供奉。」

孝宗干道元年九月六日，诏：「皇太子合取赐生日等物色，令内东门司比亲王例三分增一分取赐。」

三十日，诏：「皇太子妃钱氏请给，令内东门司依婉容禄式则例，出历支破供纳。」

合同凭由司，

      
在宣佑门内东庑，掌禁中宣索所须之物而给其要验。监官二人，以入内内侍省充。
《两朝国史志》：合同凭由司，监官二人，以入内内侍省充，掌禁中宣索之物而给其要验。典四人，主管官二 ，以内侍充。人吏五人。通掌御前及宫禁取索并破除金银宝货钱帛合同事。

淳熙六年正月十一日，太社令叶大廉言：「内侍省遇有宣索之物，合依旧法给合同凭由二本，一本付传宣使臣取索，一本省画时实封。差人置历，付所取库务官勘验支供，仍将合同缴奏，降下户部除破，南库封桩库下提领所，庶绝奸弊。」从之。

二十一日，诏：「自今取索(稿)[犒]赏军须并非泛物色等，并出给合同凭由司合同，付所属支取。」从臣僚所请也。

十四年七月七日，诏合同凭由司减亲事官一人，以司农少卿吴燠议减冗食，下敕令所裁定，故有是命。
 职官 宋会要辑稿 职官三六 主管往来国信所 
      
主管往来国信所


【宋会要】


      
主管往来国信所，掌契丹使介交聘之事。景德初，遣内臣排办礼信。四年改，每契丹使至，则有馆伴、接伴、送伴使、副使、管押三番诸司、内侍三班及编拦寄班等。以诸司使、副二人管勾。译语、殿侍二十人，通事十二人。初，雄州当用兵之际，每有密事，择驯谨吏主之，号机宜司。及契丹请和，改为国信所。

《两朝国史志》：管勾往来国信所，管勾官二人，以都知、押班充，掌大辽使介交聘之事。旧大辽使至，有管押三番诸司、内侍三班及编栏寄班等，皇佑二年置。初缘路、州、军大困于三番使臣须索，知谏院吴奎极言其扰，既罢遣三番而顿置什物并令逐州官自办之。神宗、哲宗《志》具在篇首。
主管官二员，以内侍充。前行一名，后行四人，孔目官二人，系名贴司四人，守阙、私名贴司各二人。掌行大金贺生辰、正旦使人到阙应干合排办事件，及遣发奉使大金贺生辰、正旦行遣事务，诸官司投下到文字，发放行遣架阁库案牍，并日常书写文字。

真宗景德二年五月，诏将来契丹使至，翰林御厨、仪(銮)[鸾]缘路供帐，完饬都亭驿及所过州县官舍。在京内侍省右班副都知阎承翰管勾。承翰请徙在京渤海、契丹诸营于外，真宗曰：「本因通好，重劳斯人，非吾意也。」罢之。

十二月，命镇安军节度石保吉赐

      
契丹使宴，射于玉津园，自后皆命枢密或帅臣主之。是月，契丹使辞归国，赐宴崇德殿，发日遣近臣饯于班荆馆。自是岁以为例。
三年九月，诏：「如闻契丹缘诸色人将书籍赴榷埸交易，自今除九经书疏外，违者案罪，其书没官。」

是月，阎承翰等又上言：「朝廷遣赐契丹国信，其使、副随从兵士已差马军员寮一人部辖，望更令使臣同共管勾。」帝曰：「若更差使臣，则(志)本国恐难为礼，但令增差军头。」

十一月，诏入契丹使从人不得过百人。帝以使臣奉命外境，虑其事体不一，令有司每奉使，以近年体例谕之，令其遵行，无辄改易。其书题有辞者，皆枢密院送学士院看详，俾令中礼。

四年八月，帝谓近臣曰：「契丹使到阙，见辞及在馆接伴，支赐例物，并朝廷遣使，合行之事，并有规制。行之二年，已成定例，可特置管勾往来国信所一司，差内侍副都知阎承翰、供备库使带御器械綦政敏勾当。每年依时申举，遵守施行，朝廷更不临时处分。」旧(正)[止]云排办礼信所，至是建局置印。
大中祥符二年二月，诏国信所祗应通事张荣、李达可与除流外散试官。

十一月八日，诏先差充北朝国信所副使及曾接伴人等，每有北朝人使到阙，并令依所借服色、官位、称呼立班坐宴。

三年正月，帝谓枢密曰：「管勾国信阎承翰等累奏应副契丹使事件及管设次第，多有增损不同。事系长久系：原作「繁」，据《长编》卷七三改。，可尽取本司应承宣敕、札子、

      
起请事件看详，事有过当于理不便者，并改正之，咸令遵守。缘路修饰馆舍，排当次第，已曾画一指挥，不至劳烦。近累据臣僚上言，多欲添修改易，朕思之，恐州县因缘劳人，可降宣命，悉令仍旧。」是月又诏：「送伴契丹使回日，依程赴阙，不必匆遽匆：原作「赴忽」，据《长编》卷七三删改。。」时王随送伴遽回，故有条约。
十一月一日，阎承翰等言：「每年伴契丹使至，遣使传宣抚问人使汤药等，望定每年五七次，令内侍省差人押赐。」诏内侍省与定五次，余令入内内侍省均匀定差。

十一日，臣僚上言，都亭驿每年契丹使至，所差殿侍甚多。诏以付阎承翰等相度今后的实合销人数以闻。

十二月，监察御史刘谨请今后接伴使到阙，于契丹使未见前先对。从之。

五年正月，诏：「契丹使所送与臣僚私觌土宜物数已不少，各有定例，近年倍多，恐因诱致事。可降诏示，自前有例者赐与，无例者不得给与。」

是年，河东安抚司言，契丹遣人至宁化军，自来止泊于横岭铺，望量造馆舍。从之。

八年十月，诏：「入北界持礼国信使缘路支用钱物，并依体例，不得辄有更改。并接伴使、管押(二)[三]番使臣等，不得妄有言说。及询察契丹事宜，务存大体，各须齐肃，无令随行人等多酒率易，并与契丹语言戏谑，逐程妄有呼索扰民。其管押三番使臣据(言)[官]给料例，常切点检，尽数供给。」天禧三年十二月，臣僚上言：「每见押赐契丹、高丽使御宴，乐人致语不依体例，

      
亦无回避，闻于四夷，颇失大体。自今赐筵，教坊令舍人院撰词，衙前于开封府僚属中选撰。」已从所请，后开封府又乞请直馆撰，亦从之。
五年二月，诏：「三班差使殿侍，自今入契丹祗应，隶三班与优稳差使者，无得更差接送。」

仁宗干兴元年未改元。四月，诏：「接送契丹使，自今并须慎重礼貌，稳审言语，不得因循，别致猜疑。管押三番使臣亦须用心钤辖，常令齐整，供应丰备。巡栏使臣亦须提举觉察，不得作过。违者牢固送所属州军劾罪以闻。自今每年依此施行，及取责知委结罪状。」

天圣元年四月，臣僚上言：「继好已来，每差臣僚奉使，尤须经济得人。欲乞今后差文臣给事中、武臣遥郡以上。每至选差入国之次，预行诏敕，专委(奉)[奏]举行止，方得差充。候回(关)[阙]别无旷职，优赐差遣，以旌劳 。」宰臣言：「自今后欲止令中书、枢密院选择充使。」从之。

是月，内殿承制冯仁俊上言：「每年迎接契丹使，三番祗应颇有未便之事，欲乞擘画定夺。」诏仁俊与礼宾副使张怀则同相度以闻。

八月，枢密院上言：「入界三节人从，旧条并令逐处拣选有行止、无过犯者，须都将委保定差，候到国信所，更相责成励状，非不丁宁。昨国信使张师德、刘谐、赵贺等随行二十五人，因醉酒不谨言语，遂致衅隙。内亲从长行李达已行处斩，自余亦合决遣。宜令管勾国信所，应每年合差祗应人去处，依条拣选，交付使、副。若颜

      
