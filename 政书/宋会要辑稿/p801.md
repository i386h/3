<!-- { "loadSidebar": true } -->
闰五月，诏：「溪洞等处除刺史、知州已上非时到阙，进奏院申枢密院外，其常例进奉人员到京，限五日进纳，仍具职位、人数报合门，依例见、辞，更不供申枢密院。合门支赐，例具札子进呈，取索宣赐。」 

六月十八日，蒲端国王其陵遣使己絮汉来贡。《玉海》：是月，贡玳瑁、龙脑。 
二十一日，夏州赵德明遣 
      
使贡马，助修庄穆皇后园陵。 
七月十七日，权静海军节度观察留后黎龙廷遣使来贡。《玉海》：是月，交趾黎龙廷修贡请赐。十月，回鹘贡马。《山堂考索》：是年七月乙丑朔，南州蛮龚允进等来贡。六年，日本国天台寺、延历寺僧寂照等八人来朝，贡佛像经等物。 

大中祥符元年七月四日，命知制诰周起诰：原作「诏」，据《长编》卷六九改。、合门祗候侍其旭编排东封诏进奉。先是，朝陵沿路士庶贡物，候有司给赐，颇至稽滞，及是，命起等主之。 
十三日，濮州举人郭邮等四百六十二人，以车驾东巡狩，进粟豆二千石、草四万围。帝曰：「邮等意虽可嘉，然纳之即诸路盖以为贡，益成烦扰。可优给其直，仍谕京东州军民不得复然。」 

十九日，三佛齐国王思离麻啰皮遣使李眉地、使副蒲婆蓝、判官麻诃勿来贡。《玉海》：是年四月，回鹘入贡。《山堂考索》：七月丁丑，三佛齐来贡。 
九月十五日，邛部川蛮都王阿遒遣将军赵勿娑等贡名马、犀角、象牙娑：原作「婆」，据同书蕃夷五之五六、《宋史》卷四九六改。。 
十月十九日，大食、占城国遣使贡方物。大食蕃客李麻勿献玉圭，长尺二寸。麻勿自言：「五代祖得自西天屈长者，传云：谨守此，俟中国圣君行封禅礼，即驰贡之。」 
十一月十二日，甘州回鹘可汗夜落纥、宝物公主及没孤公主、婆温宰相各遣使来贡。 
十五日，宗哥族大首领温逋等遣使来贡。《玉海》：是月，回鹘以东封献名马。《山堂考索》：是月壬申，宗哥(族)[城]唃厮罗族贡名马。 
十二月十三日，辰州大洞狤獠蛮大都头魏进武及洞主首领覃架图以方物来贡狤：原作「秸」，据同书蕃夷五之七七、《长编》卷七○改。。西凉府厮铎督遣蕃部厮铎奴贡马。 
二年二月十二日，西凉府六谷都首领厮铎督遣使来贡。《玉海》：是年三月巳已，于阗贡良玉及玉鞍勒马。 
      
《山堂考索》：于阗国王黑韩王遣回鹘罗厮温等以方物来贡。厮温跪奏曰：「臣万呈来朝，获见天日，愿圣人万岁，与远蕃作主。」 

四月，诏：「诸蕃贡物，并令估价酬之之：原脱，据《长编》卷七一补。。如闻左藏库减抑所直，目曰润官，自今宜禁之。」《山堂考索》：是年四月甲寅，占城遣使来贡。《玉海》：是年六月，惟昌率蕃部来朝，贡名马。 
八月十二日，西南蕃龙汉遣使来贡。 
十一月十二日，雅州砂平路罗岩州蕃部阿黎等来朝，贡名马、犎牛。《山堂考索》：是月壬戌，西凉府六谷首领厮铎督遣使贡物。是年十二月癸未，交趾贡驯犀一，上令纵之海溪。 
三年正月十三日，交州黎至忠遣使来贡。 

闰二月二十一日，龟兹国遣使贡良马、独峰橐、羱羊。《玉海》：贡马、玉鞍勒。是年三月，授李公蕴交趾郡王，以祀汾阴修贡。 
四月五日，占城国主毗茶室离遣使来贡。 
十一月二十日，甘州回鹘遣左温宰相、何居录越枢密使、翟符守荣来贡符：原脱，据同书蕃夷四之四、《长编》卷七四补。。 

四年二月十七日，甘州回鹘可汗夜落纥遣使来贡。蒲端国主悉离琶大遐至、三麻兰国舶主聚兰、勿巡国舶主蒲加心乌惶、蒲婆众国麻勿和勒、大食国使婆离、延州诸族军暮尾埋并诣行在朝贡。《玉海》：是月，大食贡象齿、锦绣、琉璃锺。勿巡贡瓶香、象齿。《山堂考索》：是年三月丙申，西凉府土蕃毒石鸡等来贡。
四月九日，夏州赵德明遣使来贡，秦州回鹘安密等贡玉带，并贺汾阴礼毕。 
五月二十四日，蒲端国主悉离琶大遐至遣使，以金版镌表，奉丁香、白龙脑、玳瑁、红鹦鹉来贡。 
六月一日，西天竺僧智军来贡梵夹、菩提印、佛骨并舍利。 
十月三十日，西凉府六谷都首领厮铎督遣僧兰毡单来贡。 

十一月，《玉海》：是月庚午朔，占城献师子，色黄。其王言：「于三佛齐国得金毛狮子一，首斑而身纯黄。」命养于玉津园。五日，占城国主杨 
      
普俱毗茶室离遣使贡狮子、象牙、螺犀、玳瑁、沉香、煎香、带枚、丁香、豆蔻、没药、紫矿。 
十二月二十一日，溪洞安、远、顺、南、永宁、浊水等州蛮来贡。 

五年，《山堂考索》：是年二月丁未，洛浦、磨嵯洞蛮苗田仕琼等贡溪布嵯：原作「山差」，据同书蕃夷五之七八、《长编》卷七七改。。《玉海》：是年四月，交趾贡方物。五月八日，甘州回鹘可汗主夜落纥、宝物公主遣使以宝货、橐、马来贡。《玉海》：是月，献马及玉。 
闰十月十三日，五溪蛮向贵升等来贡。《山堂考索》：是年十一月辛酉，西凉府六谷首领厮铎督遣其子来贡。 
六年正月四日，高州蛮人来贡。 
二十一日，西天金城国僧悲贤、般尼国僧寂贤来朝，贡梵夹、菩提印、名马。《山堂考索》：是月乙巳，夔州徼外蛮覃如绾等来贡。 
二月九日，夔州蛮彭延暹等来贡。《山堂考索》：是年三月壬子，夔州蛮人龚才晃等来贡。 
八月二十九日，西南蕃都总管龙光进已下千五百人来贡方物、名马。
十一月二十七日，龟兹国遣使李延庆等来朝，贡玉六十团、橐、弓箭、鞍勒、香药。 
十二月三日，回鹘遣使来贡御马。 
七年七年：原作小字，天头注云：「七年二字当作正文，《玉海》以下作注。」据改。，《玉海》：是年正月，占城入贡。《山堂考索》：七月丁巳，西凉府六谷首领厮铎督遣使来贡。八月十六日，交趾郡王李公蕴遣知唐州刺史陶硕等来贡。 
十一月十七日，六谷蕃部来贡。 
十二月十五日，权知高丽国王询遣告奏使御事工部侍郎尹证古与女贞将军大千机等告奏使：原乙为「使告奏」，不通，今据《宋史》卷四八七复乙。，来贡金银线织龙凤鞍马。 
八年二月十五日，占城国遣使来贡。 

十七日，黔州西南宁州蕃族张声进遣使来贡。西蕃首领角厮罗「南」下原衍一「南」字，据《长编》卷八四删。、立遵、温逋欺木罗丹并遣牙吏贡名马并：原作「芷」，据同书蕃夷六之一及《长编》卷八四改。。 
五月六日，占城国王遣使刘公佐贡犀、牙、玳瑁、乳沉煎香、 蔻、槟榔。 
十七日，西凉州节度 
      
使厮铎督遣使贡马。 

九月二日，注辇国使婆里三文婆：原作「娑」，据下文及《长编》卷八五改。、副使蒲加心、判官翁勿来贡，以盘捧真珠、碧颇黎升殿，布于御座。真珠衫帽、真珠、象牙、乳香、香药真珠衫帽真珠象牙乳香香药：当依下文及《长编》卷八五移于上句「以盘捧」之前，接于「来贡」二字下。。《山堂考索》：是年九月己酉，注辇国王罗答罗乍遣使婆里三文等来贡真珠衫帽各一，及真珠、象牙、香药等。先是，有舶商抵其国，告以天子东封西祀，其王曰：「十年来海无风涛涛：原脱，据《长编》卷八五补。，古老传云：如此，则中国有圣人。」故遣使入朝。其使者又以盘捧真珠、碧玻璃升殿，布于御座前，降殿再拜，译者道其言曰：愿以表远人慕化之意。
十一月二日，回鹘呵罗等来贡。 

二十七日，高丽进奉告奏使御事民官侍郎郭元与东女真首领阿卢太来贡奏：原作「奉」，据《长编》卷八五改。。 
九年正月十二日，资政殿学士晏殊言：「占城、龟兹、沙州、邛部川蛮至有挈家入贡者，请如先朝故事，令馆伴访其道路、风俗，及绘人物、衣冠以上史官。」从之。 
二十日，西蕃唃厮啰、立遵等贡谢恩马。 

四月二日，命礼仪院修《四夷述职图》。时注辇国遣使来贡，判鸿胪寺张复绘其风俗、衣冠为图以献。帝曰：「二圣已来，四夷朝贡曾无虚岁，岂止此耶 」故命重修焉。 
七月七日，秘书少监、知广州陈世卿言：「海外蕃国贡方物至广州者，自今犀象、珠贝、拣香、异宝听赍持赴阙，其余辇载重物，望令悉纳州帑，估价闻奏。非贡奉物，悉收税筭。每国使、副、判官，各一人；其防援官，大食、注辇、三佛齐、阇婆等国勿过二十人，占城、丹流眉、渤泥、古逻摩迦等国勿过十人，并来往给券料。广州蕃客有冒代者，罪之。缘赐与所得贸市杂物则免税筭，自余私物不在此例。」从之。 
九月七日，邛部川山前后百蛮都王黎吠遣 
      
归德将军赵勿娑贡犀角、犎牛、娑罗毡娑：原作「婆」，据同书蕃夷五之五七及《宋史》卷四九六考改。。 
十二月九日，甘州回鹘夜落隔归化及宝物公主、宰相索温守贵并遣使贡马及玉、香药。 
天禧元年四月二日，三佛齐国王霞迟苏勿咤蒲迷遣使奉金字表，贡珠、象牙、梵夹经、昆仑奴。 
二十六日，龟兹国 韩王智海遣使贡玉及马、香药等。 
六月二十九日，龟兹国进奉使张复延等贡贺先天节玉鞍勒马。《玉海》：是月，三佛齐国以先天节献香。十一月癸亥，高丽入贡，对崇政殿，献金犀带。《山堂考索》：是年九月丁未，宗哥(族)[城]、角厮罗族贡名马。 
十二月十九日，高丽国遣使御事刑官待郎徐讷率女真首领来贡罽饰漆纻御衣、金犀带、骡马、刀布、貂麝。 

二年，《山堂考索》：是年正月，三佛齐贡龙涎一块三十六斤，真珠一百一十三两，珊瑚一株二百四十两，犀角八株，梅花脑版三片，梅花脑二百两，琉璃三十九事、金刚钻三十九个，猫儿眼指环、青玛瑙指环、大真珠指环共一十三事，腽肭脐二十八两，番布二十六丈，大食糖四 璃瓶，大食枣十六 璃瓶，蔷薇水一百六十八斤，宾铁长剑九张，乳香八万一千六百八十斤，象牙八十七株共四千六十五斤，苏合油二百七十八斤，木香一百一十七斤，丁香三十斤，血竭一百五十八斤，阿魏一百二十七斤，肉 蔻二千六百七十四斤，嵞椒一万七百五十斤，檀香一万九千九百三十五斤，笺香三百六十四斤。
二月二日，甘州可汗王夜落隔归化遣都督安信来贡。 

八月十九日，黎州山后两林百蛮都王李阿善遣将军卑热等来贡马、犀、象、娑罗毡。《玉海》：是年九月，占城入贡。 

