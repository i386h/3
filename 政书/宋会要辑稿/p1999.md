<!-- { "loadSidebar": true } -->
宣和六年十一月十八日，开封尹、兼侍读燕瑛、起复徽猷阁直学士、中奉大夫任谅并为讲议司详定官，朝散大夫、直秘阁李侗、朝请大夫王云、承议郎郑望之、朝奉大夫、直秘阁高卫并为参详官。 
十二月一日，手诏：「朕执权秉要，以正王道。赋事图功，责在股肱之臣。比年以来，任匪其人，政失厥中，明发怵惕。念我烈考之谟训，修革蛊弊，庶几持循，肆命近弼，置司讲议。太师致仕蔡京辅朕初载，诞着硕膺。属闵劳以官职之事，即安里庐，宪其言行，尚有赖焉。《书》不云乎：『询兹黄发，则罔所 
      
愆。』京可兼领讲议司，听就私第裁处，仍免签书。」 
七年四月二十三日，以户部尚书唐恪、工部尚书李梲并兼讲议司详议官。 
五月二十一日，诏：「理财以义，节用以礼，圣人之中制也。朕若昔大猷，祗遹文考，永惟熙、丰诏令，足国裕民，未尝不以均节为本。今天下赋入之数悉倍于前，用度费出不闻有余，殊失量入为出之义。况寇攘就平，流移复业，而广储足食、务农敦本，尤在所先。凡有司侵渔蠹耗之事，理宜裁抑。可应不急之务、无名之费令讲议司条具以闻，当亲加裁定，为经常简易之法。丰不为侈，俭不为削，允协于中，庶几稽古绍休之意。」 
六月八日，都省言：「检会臣僚上言：伏 近降御笔手诏，令讲议司开具不急之务及无名之费闻奏。今天下有司侵渔蠹耗之事条目猥众，先后缓急固自有序，而省台寺监百司庶府大小之务随处利害不同，理难疏举。窃惟制法定令，当出于一人独断，臣下则奉而行之。伏乞揆自渊衷，举其纲目，特降指挥，庶使开具之际知所遵承，仰称陛下(疆)[强]本节用、足国裕民之美意。」诏：「除已降御笔措置纲目外，可如所奏，令六曹寺监诸司库务局所等处并各具可以裁减节省事目以闻。如能体国，条具详尽，有补经费，当加赏擢。若或怀奸畏避，观望灭裂，亦当重行黜责。」 
二十四日，讲议司奏：「检会奉御笔手诏，应不急之务、无名之费，令讲议司条具以闻。续奉御笔，紊乱 
      
官制事数内出身送讲议司看详。命官出身，各有条法。比年以来，吏职入仕或进纳并杂流之类补官人，往往攀援陈情，改换出身。其应干迁转「其」上原衍一「人」字，已删。、请给、奏荐、恩例、止官等，并依元入仕本法施行。」诏依，今后出身并依本法，更不得攀援陈请改换。虽奉特旨，仰中书省执奏不行。 
八月十一日，讲议司奏：「臣僚上言：比年以来，侥幸路广，紊法徇求者不可胜数，习骄矜于名器之崇，夸侈靡于禄秩之厚，贪多务得，而不顾邦用之浸屈；深掊痛取，而不知民力之已雕。稍加裁抑，则浮议荐兴，必期沮止而后已，良可叹也。臣仰惟陛下鉴观病本，志在必行，虽六尚应奉宫禁邸第所常用者，亦行裁损，为天下先。于是颁其纲目，行其政令，俾六曹寺监库务局所各条具无名之费、不急之务，保明核实来上，付之讲议司，而郡县之诏亦已施行。庙堂赋政之地，实今日任怨而主盟者，谅惟同德，罔不协心。然臣窃谓考核(责)[贵]详，裁处贵速。苟仅及细微，又迁延而不以时决，则奸言或得以溃其成，巧谋或得以沮其意。如此不独使陛下诏令弗克有奉承之实，而中外经费亦未免有匮乏之虑。伏望圣慈深诏执事，当此垂成之际，速核其事而罢行之。其外路条具，亦乞依在京官司例立式颁降，除程，责以日限，令结罪保明来上。庶几政令信而民听孚，朝廷理财实有所补。奉圣旨，送讲议司看详。近降诏旨，令诸路开具无名 
      
之费、不急之务，自合元丰年后来应所增事务，尽行开具元创置年月指挥全文并前后节次增损因依，及见今施行次第，各分明声说。仍于逐项指定可与不可裁减存罢因依，画一开具，保明闻奏。其诸路增置事务，逐路条目不同，难以一例立式，兼已责限行下。今欲再下诸路，恭依已降手诏及今来事理，子细详悉，依限开具诣实无漏落，官吏结罪保明闻奏。」 
十四日，尚书省言：「臣僚奏，陛下诏讲议司条具不急之务、无名之费。窃 边镇帅臣时以犒军为名，奏请金帛以数万计，多是帅臣及监司并属官机幕之类分受入(已)[己]，将士所得蔑如也。今看详，逐路帅臣所管犒赏金帛物色，本以激劝有功之人，不得妄作名目，非泛犒设。其因巡边、出界、进筑、守城、师还犒设将士帅臣，不得过都统制及统制官之数。监司、廉访依同统制官，属官、机幕依将官等第支送，岁终具数以闻。」从之。 
十月三日，手诏：「比置讲议司，省冗员，节浮费，重爵赏，以裁抑侥滥。议者不深明置司本指，妄谓别有更张，动摇 听，有害政体。自今敢有陈请改革政事，必罚毋赦。」
 职官 宋会要辑稿 职官五 详议司 
      
详议司
【宋会要】
      
钦宗靖康元年四月十二日，置详议司于尚书省，讨论祖宗旧法。以徐处仁、吴敏、李纲提举，侍从官梅执礼等为参议，余官张悫等为检讨。分六房，使各讨论，限半年结局。从敏请也。 
十八日，左司谏陈公辅言：「陛下欲追复祖宗旧法，置详议司，令宰执领之，甚盛举也。臣愚不知陛下果有意复祖宗法耶 为复以是为名邪 若以是为名，则置司辟属，张大其事，固所当然。若果有意复之，似不必尔。何则 嘉佑、治平以前典章具存，敕令皆在，元佑间固尝举行。(令)[今]若令一二大臣更历故事者取典章敕令按籍而考，此可行，此不可行，立可断之，何必置司辟属，徒为纷纷也。况今所辟官属太多，又一时晚辈，非惟徒费禄廪，以耗财用，而纷纭议论，甲可乙否，亦何足深明祖宗之意哉!昔蔡京尝置讲议司，当时亟欲纷更天下事，故若此耳。今若取天下事亟纷更之，如京之置司，虽事体稍异，而有损无补则一也。其后白时中、李邦彦亦置讲议司，辟亲戚故旧，坐糜禄廪，迁延岁月，未尝了一事，至今以为非。今朝廷知其非，故避讲议之名，以为详议，此又可笑也。以臣观之，祖宗盛时，所以天下和平、公私富足者，以其厚民而已。自熙、丰已后，用事之臣但知削民，不务厚民，故流弊若此。今陛下若体祖宗之意， 
      
一切以厚民为念，取今日削民之法，尽与废罢，则足以使四海生民复见祖宗之时矣。臣谓此事惟陛下与宰执大臣可以共图之，参诸谋议，断以圣裁，然后举而行之足矣。臣之所言，非固劝陛下不复祖宗旧法，但欲不置详议司而已，望陛下熟议之。」 
二十九日，臣僚言：「近置详议司，讨论祖宗旧法，虽已许置司辟属，而言者屡论，以为不当建置。恐圣意尚欲讨论，乞令尚书六曹各具其事上之都省，送中书省取旨。」从之。
 职官 宋会要辑稿 职官五 议礼局 
      
议礼局
徽宗崇宁二年九月十六日，手诏：「王者政治之端，咸以礼乐为急。盖制五礼则示民以节，谐六乐则道民以和。夫隆礼作乐，寔治内修外之先务，损益述作，其敢后乎!宜令讲议司官详求历代礼乐沿革，酌今之宜，修为典训，以贻永世。非徒考辞受登降之宜、金石陶匏之音而已，在乎博究情文，渐熙和睦，致安上治民至德着，移风易俗美化成， 称朕咨诹之意焉。」 
大观元年正月一日，手诏：「礼以辨上下，定名分，贵不以墉，贱不敢废。自三代以迄于今，宫室之度、器服之用、冠婚之义、祭享之节，卑得以踰尊，小得以陵大，国异家殊，无复防范。昔在神考，亲策多士，命官讨论，父作子述，朕敢忽哉!夫治定制礼，百年而兴，于兹其时，可以义起。宜令三(旨)[省]依旧置司，差官讲求闻奏，朕将亲览，因今之材而起追此句疑有误。，法先王而承先志。」 
十三日，御笔：「议礼局依旧于尚书省置局，仍差两制二员详议，属官五员检讨。应缘礼制可具本末议定，进呈取旨，朕将亲览。」 
二月五日，议礼局奏：「乃者既成雅乐，于是又置官设局，诏修五礼。臣等窃谓今去唐虞三代为甚远，其所制作，恐当上法先王之意，下随当今之宜，稽古而不迂，随时而不陋，取合圣心，断而行之，庶几有以追法古之弥文，善天下之习俗，以成陛下圣治之美意、一代之盛典。」从之。 
二十六日，议礼局承御笔：「承平百五十年，功成治定，礼可以兴。而弥年讨论，尚或未就。稽古之制，随今之宜，而不失先王之意，斯可矣。防民范俗，在于五礼，可先次检讨来上。朕将裁成损益，亲制法令，施之天下，以成一代之典。」 
四年二月九日，议礼局奏：「臣等今恭依所颁冠礼格目，博极载籍，先次编成《大观新编礼书》，《吉礼》二百三十一卷，并《目录》五卷，共二百三十六册；《祭服制度》一十六卷，共一十六册，《祭服图》一册。其据经稽古，酌今之宜，以正沿袭之误，又别为《看详》一十三卷，《目录》一卷，共二十三册，《祭服看详》二册，谨随札子上进。损益(财)[裁]成，伏乞断自圣学，仍乞降付本局，修定仪注。」诏：「阅所上礼书并祭服制度，颇见详尽。内禘、夆礼自昔所论不一，今编次讨论，尤为允当。除依今来指挥改正外，余依奏修定。」 
十二月二十八日，诏：「议礼局编修礼书了毕，详议官白时中、姚佑、汪澥、蔡薿、宇文粹中、承受贾详、检讨官周邦彦、胡伸、张邦光、孙元宾、李邦彦、王俣、张淙、丁彬、郭昭、杂务官段处信、兼管杂务赵彦通各展两官。内选人及三考依条改合入官，仍展一官。不及三考，比拟循资，并与堂除差遣一次，仍依旧在局。经修书官详议官刘正夫、薛昂、张阁、强渊明、俞 、慕容彦逢、刘焕、沈锡、何昌言、林摅、检阅文字张子谅、李师明各转一官，余(专)[转]官资减磨勘支给有差。内有碍止法改展不行者，并依制回授有官资有服亲属。」 
政和三年二月二十七日，特进、知枢密院事、兼领崇政殿郑居中面奉圣旨，议礼局新修五礼仪注，宜以「政和五礼新仪」为名。 
四月二十一日，议礼局言：「契勘大观新编礼书系遵依御制《冠礼沿革》类例编修，昨降指挥，令候仪礼局结局日，《五礼沿革》付本寺置柜匣收掌。窃缘《冠礼沿革》系是御制，当时不敢与本局修定《五礼沿革》一例编次。今来本局已限两月结罢，臣等窃虑御制《冠礼沿革》别合缮写，装背成册，进呈讫，付太常寺。」从之。 
