<!-- { "loadSidebar": true } -->
。」处仁具奏其事。有诏置局讨论振兵裕民之法，号裕民局。设五库
以总一岁财用出纳，而用事者不悦矣。
十四日，延康殿学士、充醴泉观使、兼侍读徐处仁奏：「臣准御笔立法下项：臣看详敕令，意义该括详备，然议法之初，本局合有条具画一约束事件不少。兼恐诸路官吏未遽通晓，欲乞行下，自重和二年秋料为头施行。仍令监司守贰先次看详敕令二法，并裕民札子事理，如有疑惑，并许申明。及有所见利害，亦许实封奏闻，送裕民局具进呈。庶几下情通达，法成令具，惠施无穷。」诏：「依奏。诸折变、支移、和买者，前一月计本路丰歉、物价贵贱、所出多寡。各随贵贱多寡之实，贵则量减纳钱或物，贱则纳本物。若先贱后贵、先贵后贱，听改。诸折变、支移、和买，不计丰歉贵贱多寡者杖一百，官吏勒停，永不叙为为：疑误。。以贵为贱、以贱为贵及多寡丰歉不实者加一等，官吏编管千里，并不以去官、罢役、赦降原减。」 
十九日，延康殿学士徐处仁奏：「臣今续具到裕民局参详检讨官职位姓(民)[氏]下项：参详官一员，乞差中奉大夫、直秘阁、新知梓州孙渐，见在京。检讨官二员，一员乞差奉议郎、秘书省校书郎艾晟，一员乞差奉议郎、新授袭庆府仪曹荣灏，见在应天府。」从之。 
宣和元年正月六日御笔：徐处仁差知扬州。先是，上命处仁见太师蔡京。京欲复行夹锡钱于中州，处仁答曰：「夹锡钱第可行于关陕耳。」又问：「朝臣有欲动摇吾所立法者，何以制之 」答曰：「崇宁立法，至今垂二十年，流弊多矣。如学校礼乐之类，固当更张裁损，随时自改，则人无间言。」京不乐。于是言者攻之，乃罢局，出知扬州。二十八日，罢裕民局。
 职官 宋会要辑稿 职官三 谏院 
      
谏院
【宋会要】
      
谏院旧常以两省官一员判院事，其员有左、右谏议大夫、司谏、正言。天禧元年，诏别置院。 
《两朝国史志》谏院：知院官六人，以两省官充，掌供奉谏诤。凡朝政阙失，大则廷议，小则上封。由它官领者，带知谏院，由左、右司谏、正言供职者则否。正言、司谏亦有领它职而不与谏诤者。驱使官二人。中兴之初因旧制，设左、右谏议大夫、司谏、正言，属门下中书后省。建炎三年，诏不隶两省，别置局于后省之侧，许与两省官相见议事，以登闻检、鼓院专隶焉。 
太宗雍熙五年二月，诏曰：「补阙拾遗，位居谏省，荣践清华之列，是为献侍之臣。朝廷之得失须论，刑政之烦苛必举。睠兹职业，寄任非轻，上则辅大臣此句当脱一「宰」字。，次则公卿庶尹，历朝选任，何莫由斯。苟或但务因循，止思慎(点)[默]，忠言谠议，寂寥无闻，有乖申讽之规，曷副建官之意。宜更旧号，特立新名，庶明立制之文，咸励匪躬之节。其左、右补阙宜改为左、右司谏，左、右拾遗宜改为左、右正言。」太宗欲令谏官修其职业，故改其官号，特降是诏以申明。 
淳(熙)[化]五年三月，帝以三司判官多不守本职，拜疏言事悉非济要，召总计使陈恕令晓谕，各扬其职。三司判官、左司谏张观上章，云「臣是谏官」，兼述拾遗、补阙之官，是唐时武后所置，相循授任，二百余年。方自圣朝，载新名目，言责之重，与古无殊。帝曰：「朕苟拒谏，四海亦当共知，固不曾令两省谏官不言时务。且(设)[谏]官之设，自古有之，仲尼所谓天子有争臣七人是也。今张观乃以武后妖乱之代比方朕躬，援引如此，迨无人臣之礼也。」即出观知道州。 
至道二年二月，宰臣因对言：「台省谏官不可令与他官循资选授，诸科举人及无出身人亦不合在除授之限。唯登进士第及器业有文学者可膺是选。」帝曰：「朝廷清望名，亦当择材而授，不可易也。」 
真宗咸平四年二月二十一日，枢密直学士冯拯等言：「看详秘书丞陈彭年奏，乞依《六典》员数，(至)[置]谏议、司谏、正言为便。」真宗谕宰相曰：「今后凡求谏官，并须精择。」 
景德三年三月，诏曰：「国家方阐化源，大开言路。(及)[乃]眷争臣之选，实为侍从之先，当此虚怀，曾无谠议，岂询求之未至，但循默以相高。既亏赛谔之称，莫副详延之意。遂使在廷之列，备陈旷职之言。将警因循，爰申戒谕。左、右谏议大夫、司谏、正言咸预轩墀之列，是为耳目之官。所宜竭节箴规，悉心献替，弥封阙漏，启迪聪明，成予纳(议)[谏]之风，显尔匪躬之操。至若言皆诣理，事可济时，当议必行，特加懋赏。其或尚思杜口，罔愧素言叉，必正典章，用惩弛慢。告于有位，知朕意焉。」时直集贤院任随上疏曰：「陛下焦劳庶政，开求谏 
      
之路，而谏议大夫、司谏、正言数员，但充位尸禄而已，请申甄(出)[黜]之典。」帝览而嘉之，故有是诏。他日，又谓辅臣曰：「近诏谏官、御史各令举职言事。昨右正言陈彭年请条制贡院复宏词科，采择经术士。侍御史
贾翱使还，言宿州买绫扰民，此皆可采。中书宜籍记之，自彭年、翱为始。」 
天禧元年二月七日，诏曰：「朕大庇蒸民，隆兴至治，弥纶阙政，交属于庶僚；寤寐思规，屡班于明诏。虽增虚伫，未协翘思。夫谏诤之臣，本期述嘉谋而矫狂；风宪之任，亦当遵直指而绳愆。既列清班，宜倾亮节。傥缄默而自肆，谅考绩而曷观。况朕躬览万机，亲披封奏，详延百执，素靡漏言。举职 公，有何所避，保身箝口，(拒)[讵]至于斯。将戒慢官，先伸诞告；仍旌优异，以劝倾输。自今两省置谏官六员，御史台除中丞、知杂、推直官外，置侍御史以下六员，并不兼领职务。每月添支钱五十千，三年内不得差出。其或诏令不允，官曹涉私，措置失宜，刑赏踰制，诛求无节，冤滥未伸，并仰谏官奏论，宪臣弹举。每月须一员奏事。或更有切务，即许不依次入对。虽言有失当，必示曲全；若事难显行，即令留内。但不得巘为朋附，故作中伤。其谏官仍于谏院或两省内选择厅事，量置什器祗应。候(反)[及]三年，或屡有章疏，实能 益，特越常例，别与升迁。或职业无闻，公言罔 ，移授散秩，仍遣监临。」时帝谓宰臣曰：「去秋螟蝗，因自内省，天下至广，岂民政(存)[有〕阙〔耶]。比闻浮议，谓朝廷当容纳谏诤。殊不知每闻言事，莫非虚怀听受。然中外未悉。且朝士中负才识者非少，直言谠论，夫岂无人。然所以官，尤须谨厚端雅之士。至于用心浮薄、为行比周者，朕不取焉。」遂以刘烨、鲁宗道充是选。 
六月，上封者言：「伏见召太常博士许式、武定基，欲擢升台省。伏缘曲台博士若践谏垣，即拜司谏。唐之拾遗、补阙，非髦秀英伟之士，罕闻轻授。臣与式等既无素嫌，又非熟识，正为朝廷重惜名器。式
等虽无谏臣之体，必有干事之能，方预严召。如臣言可采，望改一郎曹，优与〔外任〕，幸甚。」帝曰：「式等虽无词藻，然皆勤干，朝行中多所称荐耳。」既而止进秩，升其差使。 
七月，右正言刘烨等言：「自来每有奏疏，准例于合门通进。今后或有封事，乞于通进司进入。」从之。 
二年二月，刘烨等又请自今有公事上殿面奏。从之，仍令前一日具名以闻，俟报入奏。 
闰四月，诏：「自今谏官、御史上章，除合用文饰外，仰具所见利害事状。如事理稍多，即具札子件(片)〔析〕以闻。」 
三年六月，屯田员外郎、主判三司开拆司范雍言：「自今谏官、御史兼他职者，望令仍旧举职，及乞增置谏官。」帝令别选人充谏官、御史。 
仁宗天圣元年四月二十四日，臣僚言：「自古以来置谏官、御史者，所以防臣僚不法、时政失宜，朝廷用之为纪纲，人君视之如耳目。先帝忧劳庶 
      
政，思闻谠言，特下诏书，举行旧典，置谏官、御史，更互言事，深有 益。一二年间，执政之臣巘所畏忌，优加任使，因使罢之。累曾上言，复乞差除，中书终不复差。盖臣寮不务公忠，惧其纠举，是致频年已来，贵近之臣多违宪法，比至彰败，已损纪纲。伏望陛下常振朝纲，广开言路，深防回邪，或生蒙芘，复置谏官、御史三五员，令其察臣下之非违，言时政之得失，防微杜渐，无出于兹。」遂诏翰林学士已下同罪，各〔举〕太常(太)博士已上官一员，须公正清直之人，具(各)[名]以闻。 
八月二十三日，谏院言：「本院印旧以龙图阁直学士冯元主判，今复置左正言刘随等，合送本官。」从之。 
九年七月二十八日，权三司度支判官、右正言陈执中请罢职(讨)[计]庭，专 谏省。诏俟陈琰使还如所请，仍给谏院俸。 
十年七月二十七日，御史知杂陈执中言：「近以旧门下省充谏院，乞选差臣僚主判。」诏谏院印并公事令石中立兼权管勾。 
明道元年七月辛卯，以门下省为谏院，徙旧省于右掖门之西。自先朝除谏官，而未尝置谏院。谓太宗端拱元年改左、右补阙为左、右司谏，左、右拾遗为左、右正言也。及陈执中为谏官，而屡请之，置谏院自此始。宋承五代之弊，官失其守，故官、职、差遣离而为三。今之官裁用以定其奉入(文)〔尔〕，而不亲职事，谏议大夫、司谏、正言皆须别降 赴谏院供职者，乃曰谏院官。 
明道二年六月七日，知谏院孙祖德言：「乞下合门，凡遇前殿殿坐日，许臣上殿奏事。」诏依天禧元年二月七日指挥。 
景佑三年八月二十九日，御史知杂姚仲孙言：「国家开谏诤之路，谏议大夫居谏官之首，岂可以年劳覃庆序迁。今已员多，恐数年之后又倍于今。」诏今后遇合改转，具履历职任资序取旨。 
庆历三年八月，知制诰田况言：「有唐两省自谏议大夫至拾遗、补阙共二十人，每宰相奏事，谏官随而入，有所阙失，实时规正，其实皆中书、门下之属官也。今谏议大夫无复职业，自司谏、正言、知谏院皆遗、补之任，而朝廷责其言如大夫之职矣，而地势不亲，位序不正，在朝廷间与众人同进退，非所以表显而异其分也。今筦库冗散之吏尚赴内朝，岂谏诤之臣不得日奉朝请 臣前在谏院，每闻一事，皆诸处来问。比及论列，或至后时。今若令谏官得奉内朝，则可以日闻朝廷之事矣。兼王素、欧阳修、(秦)[蔡]襄皆以它官知谏院，居两省之职，而不得预其列，于体未便。欲乞今后并令缀入两省班次，所贵名体相称，副陛下选求之意。」诏送两制详定。学士承旨丁度等参详：「规谏之官，号清望之选，宴闲紬绎，最为切近。欲乞今后比直龙图阁及修起居注例，令每日赴内朝。」从之。 
