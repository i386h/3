<!-- { "loadSidebar": true } -->
四日，枢密直学士、朝散大夫、提举西京嵩山崇福宫王能甫落职，朝议大夫吕渊、降授承事郎王沩之，并特追毁出身以来文字，除名勒停，免(直)[真]决，不刺面，渊配沙门岛，沩之配朱崖军。承议郎、显谟阁待制、知密州王资深特责授衡州司马，新州安置。延福宫使、唐州团练使、提举西京嵩山崇福宫阎守懃责授团练副使，永州安置。观文殿学士、右银青光禄大夫、知杭州吕惠卿责授祁州团练副使，宣州安置。资政殿大学士、金紫光禄大夫、充醴泉观使、兼侍读蔡卞降充资政殿学士、提举亳州太清宫。并坐妖贼张怀素谋反事。 
九日，责中大夫知亳州刘逵为镇江军节度副使，安州居住。丁忧人降充显谟阁待制胡师文落职，提举亳州明道宫。朝请大夫、直龙图阁、知应天府张询落职，添差监高邮军盐税。显谟阁直学士、知扬州刘拯落职，提举南京鸿庆宫。逵以奉使高丽过诸郡污滥，师文以议香盐法不当，询、拯不觉察章綖载盗铸钱入境故也。 
六 
      
月二十六日，诏责龙图阁学士、中大夫吕嘉问为安化军节度副使，郢州安置。坐知成都府不能律身奉法故也。 
七月十一日，知兴仁府周秩与小郡，以言者论其贪墨故也。 
七月二十二日，蹇序辰责授单州团练副使，江州安置。以言者论其知苏州，民盗铸，致钱法大坏故也。 
八月十九日，宣德郎、卫尉少卿王孝迪送吏部，与合入差遣。以言者论其为奉常建议有违典礼故也。 
二十九日，兵部尚书石肤、刑部郎中朱确、员外郎游百揆各更降一官。以言者论行李无咎事乖谬，又以纳样小黄钱指挥行下他路，惑乱众听，虽已降官，未厌众论故也。 
十月十三日，诏责通议大夫、提举西京嵩山崇福宫张商英为安化军节度副使，归州安置。以言者论其险愎奸慝，中怀旧憾，辄肆诋斥，形于表奏故也。 
闰十月七日，御史中丞卢航知海州，左正言陈禾送吏部添差监信州盐酒务，开封尹李孝寿知虢州。航以无所建明，禾以论事诞谩，孝寿以朋邪纵奸，故责之。 
十三日，龙图阁直学士、知永兴军王宓知汝州。以言者论其守华州，治告讦之狱，侵冤无辜故也。 
十二月二日，龙图阁学士、朝散郎范致虚落职，提举南京鸿庆宫。致虚以酒遗中书门下后省吏王孝恭等，刺探差除等事，御史台狱具，故有是命。 
二年二月二十七日，中书省勘会，河北河东路贼未见捉杀尽静，全无措置。诏胡宗回、 
      
徐彦孚各先降三官，许良肱、王况各降两官，仍限十日措置捉杀。如限满不获，别行黜责。 
三月三十日，宣德郎、知同州韩城县张刚中降一官。以妄告讦同僚郭子旗题诗有诋讪故也。 
五月十一日，知亳州邓洵武提举亳州明道宫，知寿州蔡卞提举亳州太清宫，知徐州吴居厚提举南京鸿庆宫，知河中府邓洵仁提举杭州洞霄宫，知陈州王能甫提举亳州明道宫。以臣僚上言系缘吴储、吴侔等连坐稍重之故也。 
十七日，单州团练副使蹇序辰移永州安置。序辰守苏州日，开启天宁节贶圣公筵系十月十日，序辰以父私讳移于九日，为言者所论，再有是责。 
二十四日，知开封县丞、奉议郎胡纶，前知开封县、朝奉郎贾公望，各降一官。以有荫人黄泽等将小平钱出京，失觉察故也。 
六月二十八日，工部尚书刘炳为显谟阁直学士，知陈州。以言者论炳昨在翰苑制词荒缪，以不称职罢为工部尚书，其实迁也，今又以私意妄议新历，故有是命。 
七月二十九日，密州观察使李许可降授濮州团练使。以上殿乞一知通州了婚葬故也。 
八月三日，诏蔡薿罢给事中，落集贤殿修撰，依旧知和州。以言者论其审量元佑得罪入籍之人，取情理轻者与落罪籍，既已议定，具状申尚书省，薿独不肯签故也。 
十五日，诏梁子挺、子直、子恕、子博、并罢见任，以臣僚言其兄弟资序未及，皆除监司、守倅， 
      
未闻绩效而骤进故也。 
二十六日，开封府工曹参军宋彧复换西京作坊使，大理寺主簿程贻孙送吏部与监当差遣。以言者论彧为梁子美鹰犬，陵骜不逊。彧，子美妻之兄弟之子，初不亲文墨，自小使臣换文资，二年之间官至朝散郎。〔贻〕孙以父事子美，母事子美之妻，自称曰末男。子美妻死，为制服行丧，违犯律条，事在不齿。故皆黜之。 
十月二十四日，中大夫、御史中丞吴执中罢知处州，以无所建明、奏陈狂妄也。 
十一月二十一日，徽猷阁待制、知陈州刘炳及其弟焕并落职，候葬事了毕与小郡。以不葬祖母及父、母二十余年，为臣僚论列故也。 
同日，将仕郎孙燮、宣德郎贾黝并特令吏部与远小处差遣，为考试卷收取犯不考者为合格也。 
二十八日，开封府参军高日华、李端弼并降一官放罢，以推勘李中孚狱不务检实故也。 
三年正月五日，吏部员外郎张闬送吏部与监当，以接伴辽国人使失职也。 
七日，权司门员外郎刘管送吏部与监当，以言者论其素行贪浊也。 
十日，翟汝文落直龙图阁翟：原作「濯」，据《宋史》卷三七二《翟汝文传》改。，以臣僚言附会刘逵，迹状显著，众所愤疾也。 
二月二日，国信使承议郎、尚书吏部侍郎刘焕落集贤殿修撰，还所降官知蔡州，以不葬其亲故也。 
十一日，诏中散大夫、京西北路提点刑狱梁子雅降授朝议大夫，降授承议郎、京西南路提点刑狱王斿降授奉议郎，并差遣如故。以 
      
一路多强盗也。 
四月二十八日，祠部员外郎、前京西南路提举学(士)[事]路瑗罚铜八斤。以臣僚言：「近试贡士，京西南路上中下等并无中选者，若 罚一路太守教官不胜其众，提举官不得其人，则人才等进，滥中者多。」故有是罚。 
五月六日，尚书库部员外郎胡直孺送吏部，以言者论其趣操回邪、交关权要故也。 
十四日，诏叶梦得罢翰林学士，为龙图阁直学士知汝州。以言者论其内行不修故也。 
同日，诏从事郎石 罢删定官，以既罢详定一司敕令所，删定官不当复(降)[除]也。 
二十一日，提举利州路学(士)[事]祝廷送吏部与合入差遣，以奸臣章复之亲故也章复：疑为「章惇」之误。。 
二十二日，诏：「李仔既已改正，则高述岂得无罪 可罢开封府刑曹参军，送吏部与合入差遣。」以李仔因姊丧在假七日，被述捃摭放罢也。 
六月二十二日，太仆少卿赵霆、奉议郎知襄州王杰，并送吏部。言者论霆以知茶自名，取媚权要；杰尝迎饯北使，以淫纵获罪。故皆黜之。 
七月三日，膳部员外郎张宏、驾部员外郎徐宅放罢。宏宋乔年所荐，宅谄事乔年故也。 
八日，太常少卿陆蕴、蒋猷并送吏部，直注合入差遣，蕴知虔州瑞金县，猷通判南安军。先是，臣僚言景灵宫不建僖祖殿，有旨礼部、太常寺同讨论，具议状以闻。礼部两集太常官及屡移文督促，而迁延不决。至是，言者谓蕴、猷皆前执政亲戚所援，观望附离，故有是命。 
九日， 
      
权太常寺丞李孝昌、太常寺丞姚易、太常博士张山、李勉各降一官，以议礼多曲说故也。 
二十三日，尚书礼部员外郎葛胜仲送吏部，以言〔者〕论其议僖祖殿室唱为异端故也。 
二十五日，客省使、荣州刺史、知沧州辛叔献放罢，以久在边郡豪横不循法守故也。 
同日，蔡居厚罢户部侍郎，知泰州。以言者论居厚昨为谏官，密受权臣风旨，为之鹰犬，而群邪乱政、无所排击故也。 
八月二日，刘法罢熙河兰湟路经略安抚使，转运使许天启降两官，差遣依旧。通判刘师民降两官，冲替。以颁大乐至熙州，法不出迎，继而安顿州学，法、天启、师民始同来州学看，故并坐之。 
二十三日，新除户部员外郎李友闻、内殿崇班裴珪各降一官，并坐前任信安军定籴价太高也。 
二十四日，知虢州何康直放罢，送吏部，永不得与知州军差遣，以酷虐故也。 
同日，通判秀州林旨放罢，送吏部与合入差遣，以林摅之侄也。 
二十九日，符宝郎郑南送吏部，以言者论南父母之年俱及七十，历仕以来未尝迎侍故也。 
十月二十二日，提举两浙学事李敦义放罢，送吏部与合入差遣，以倚势作威、造言惑众也。 
二十六日，责侍卫亲军马军都虞候、彰化军节度观察留后刘法为武康军节度副使，亳州安置。法前知熙州，不虔君命，放罢，令京畿听候指挥。行至郑州，故有是命。 
十一月四日，诏显谟阁直学士、新 
      
知郑州席旦上殿进对迟留，意在邀请，可降显谟阁待制知滁州。 
十二月九日，刑部郎官、大理寺合干官各降一官，内选人比类施行。以狱成案具而稽留不断也。 
四年正月十七日，前知成都府路转运判官张持送吏部，与远小监当。以臣僚论持欺诞，擅以私意变更钱引故也。 
十九日，刑部侍郎马防降一官知蕲州，以使辽失指故也。 
同日，直秘阁、湖南转运使李偃落职，送吏部。以言者论偃累任监司，所至无善状，父年八十余，不复省侍故也。 
二月二日，提举亳州明道宫吕惠卿降一官，以言者论其《谢复官表》尚怀怨望故也。 
三月二十五日，集贤殿修撰唐恪降直龙图阁，知蔡州张为落职知广德军。以言者论恪无他才能，职任过优，为请托姻家、徼冒恩赏故也。 
四月十日，知延安府钱昂及当职佥书官各特降一官，以文移内犯真宗庙讳故也。 
五月一日，司农卿吴亮送吏部。以言者论亮昨为都司，贪功冒赏，超躐崇资，不顾廉耻故也。 
二十二日，工部郎官李税罢职，送吏部，以不当独衔具札，不与长贰通知，轻忽长吏，越职犯分故也。 
二十四日，追贬宣奉大夫王祖道为昭信军节度副使追贬：原作「追赠」。按追赠乃褒扬之举，与此条文意不符。后政和元年五月二十二日条有「祖道已追贬」之语，据改。，责知桂州张庄为舒州团练副使，永州安置，皆以开拓新边诞妄故也。 
二十九日，诏：「河北、河东群贼经历县分及十次以上，知县特降一官冲替，县尉一官勒停。不及十次，知县冲替，县尉勒停。内一次、两次，知县各降一 
      
官，县尉冲替。内降官人选人比类施行。」 
六月二十二日，降授朝奉大夫、提举杭州洞霄宫刘炳勒停，以言者谓禠官轻典未厌士论故也。 
七月一日，诏冯大临罢虞部郎中，送吏部与合入差遣。又诏特追两官，免勒停，余依已得指挥。以大临附下罔上也。 
十四日，新除淮南发运使周穜放罢，以言者论其害政虐民故也。 
八月二十九日，知应天府何昌言特落徽猷阁待制，改差知大平州。以言者论其唱为异说、动摇国是也。 
