<!-- { "loadSidebar": true } -->
十二月十八日，殿中侍御史岑象求言：「近岁秘书省多务燕(间)[闲]，少亲雠校，请定校雠之课。」诏令礼部、秘书省长贰详度以闻。于是每员复命校册叶背面二十一纸，月终具奏。仍乞降考功，按唐秘书省式雠校。旧本书有注错多者，长功日十纸，中功日九纸，短功日八纸，错少加二纸，无注又加二纸，再校各加初校三纸。其正字刊正各校三纸，(余)[余]准此。事见《法镜》。 
六年二月十七日，诏兼它局官并间日入馆。遇入馆日，依条校对。从集贤校理、权判登闻检院李德刍言，旧来兼它局者校书日十板也。 
三月，秘书省言：「三馆旧有都监两员，并差内侍转出大使臣。先准特旨差到供奉官王道、李永言，逐官并系内中(秖)[祗]应，有妨本省坐局。缘逐日楷书功课并有出纳，并系都监专管，难为时暂阙人，乞权依例添置一员。」诏令吏部权添差内臣大使臣一名。李永言使阙日，更不差人。 
二十三日，诏：「赏花钓鱼赐宴，秘书丞、校书郎、正字许赴坐。」旧制赏花、钓鱼、赐宴，三馆、秘阁修撰、直馆、校理赴坐。 
五月十二日，诏秘书省校书郎黄裳供职及二年， 
      
为集贤校理。 
六月，提举黄本苏轼言：「秘书省官每日校书背面二十一纸。准入内黄门黄洙传圣旨，秘书省入伏午时住修文字，末伏依旧。欲乞于所校功课减半，候过末伏日依旧。」从之。 
十月，秘书省言：「左宣德郎、充馆阁校勘、权通判杭州廖正一先得朝旨，许通理在秘书省月日，依正字条施行。本馆于元佑二年十一月八日供职，至今年十一月八日，通理已及四周年。」十一月，诏除秘阁校理。 
七年三月七日，秘书省言：「本省节次添差到校对黄本书籍官共五员，即未有京朝官关升资序，选人改官及比附旧例立定年限迁除条式。」有旨承务郎以上到任三年理为一任，与除正字，选人并依太学博士条改官。 
四月四日，诏纳皇后校对黄本，选人令陪位。从本省申请也。 
五月，诏馆职磨勘令吏部依监司职事官检举。 
是月，诏权西京留守判官、秘书省校对黄本书籍常立特添差陈州州学教授，仍许通理校对黄本书籍月日依太学博士改官。 
十二月，兵部言：「秘书省正字王任申都省乞给假归成都府般家赴任，乞于成都府差人。本部看详般取家属条，监、丞以下七人，杂压、正字在监、丞下，于条不该差。缘本官系馆职，乞比监、丞差破。」有诏比附监、丞条行。 
十九日，秘书省言：「高丽国近日进献书册，访闻多是异本，馆阁所无，乞暂赐颁降，付本省立限誊本。乞实时进纳元本，别装写秘阁黄本书收藏。」 
      
诏降付秘书省，仍令本省誊写校正二本送中书省、尚书省，及别誊写校正二本送太清楼、天章阁收藏。 
绍圣元年三月二十三日，殿中侍御史来之邵言：「集贤院学士之职，自先朝以来，体制与诸直馆颇同。顷自李周以权侍郎罢除集贤院学士，出守外郡，方有指挥曾任六曹侍郎者立班在太中大夫之上。其后奏荐班列，并同待制，望赐详酌。」诏(令)[今]后除集贤院学士曾任权侍郎以上者，立班杂压、封赠在中散大夫之上，其余恩数、仪制并依中散大夫。余人立班杂压在中散大夫之下，荫补依朝仪大夫，官高者从本条。 
闰四月二日，诏罢秘书省校对黄本。以元佑所置，故罢之。 
十月三日，诏自今馆职依元丰例许射吏部阙。 
二年二月十六日，左宣德郎、校书郎叶涛为著作佐郎。诏元佑四年七月著作郎、佐郎、秘书郎并除升朝官知县资序人指挥勿行。 
三月一日，御史中丞黄履言：「校书郎叶涛为著作佐郎，除升朝官知县资序人条不行。窃谓去年敕榜都堂，有前执政因人立法，因人乱法，今乃效而行之。」而御史常安民亦论不当除授。诏涛依旧为秘书郎。 
四月，诏：「职事官罢带职，非职事官仍旧许带。易集贤院学士为集贤殿修撰，直集贤院为直秘阁，集贤校理为秘阁校理，见带人并改正。」 
元符二年六月二十四日，大理少卿、同详定一司敕令刘赓乞将官制 令格式送三馆、秘阁收藏。从 
      
之。 
十一月十三日，三省言：「按元丰五年四月诏见带馆职人依旧，即不供职，如除职事官校理以上转一官，校勘减三年磨勘，校书减二年磨勘，并罢。今后更不许带馆职。」诏集贤殿修撰、直龙图、直秘阁依旧外，余依前诏。 
三年四月九日，徽宗即位未改元。朝散郎、秘阁校理、知苏州陈师锡为朝请郎、殿中侍御史，以罢馆职，故特迁一官。 
十二月十二日，诏就秘书省置局，编修国朝会要。 
徽宗崇宁二年五月四日，礼、户部言：「校书省见誊写三馆书籍充秘阁书，至今一十七年，装禠成书共二千八十二部，所誊写者据三馆帐籍犹有一千二百一十三部，及阙卷二百八十九卷未写。元立楷书系三十人额，每月各人支钱三贯五百文，每日写字二千五百。若使工课如限内，即三十人所写，除假外一年计可写四百有余万字。今一十七年尚未写毕，显是自来点勘疏略，致得因循，虚费请受，今来乞立程限。」从之。 
五年二月七日，诏翰林学士、两省官及馆阁今后并除进士出身。 
大观三年正月二十八日，翰林学士强渊明奏：「册府聚古今图书，九流百家莫不咸在，而本朝正史独阙，实录则又止于太祖、太宗、真宗三朝，而仁宗、英宗、神宗、哲宗四朝实录不预焉，乞赐诏旨缮写降付，具列于图书之首。」诏以仁宗、英宗实录藏于秘阁，辄传录者依实录院法。 
四年五月七日，秘书监何志同奏：「《汉书》、《七略》凡为书三万 
      
三千九十卷，隋所藏至三十七万卷，唐开元间亦不下八万九千六百卷。庆历间，尝命儒臣集四库为籍，名之曰《崇文总目》，凡三万六百六十九卷。庆历距今未远也，试按籍而求之，十纔六七，号为全备者，不过二万余卷，而脱简断编、亡散阙逸之数寖多。谓宜及今有所搜采，视庆历旧录有未备者，颁其名数于天下，委逐路漕臣选文学博雅之士加意求访。《总目》之外别有异书，并许借传，或官给笔札，即其家传之，就加校定，上之策府。此外更有诸处印本及学者自着之书、臣僚私家文集，愿得藏之秘府者，皆许本省移文所属印造取索。」从之。 
政和四年四月十四日，龙图阁学士、提举醴泉观、兼侍读、编修国朝会要、详定《九域图志》、充编类御笔礼制局详议官蔡攸奏：「伏见秘阁所藏祖宗实录、国史，所有真宗正史与仁宗、英宗、神宗、哲宗正史、实录并阙。乞诏国史院、秘阁，见阙国史、实录，各缮写一部，颁付本阁收藏，仍不许本省官及诸处关借抄录。虽暴门卦点校，亦不得辄将擎下阁。」诏令秘书省差人赴国史院书录，余依奏。 
同日，又奏：「本省官校勘书籍，元承朝旨，令长贰总领，丞、著作郎、秘书郎、著作佐郎、校书郎、正字每员日校书籍册叶背面二十一纸，以经、史、子、集次序成部分校。仍逐官各置课程簿一面，将校过书籍上簿，十日一次，具校过书籍名件、叶数申省，抄上都课程簿，委长贰点检，至 
      
月终类聚申尚书省。今点检本省虽有都课程簿，从来不曾抄转，如此无由关防校过功课。今欲乞令秘书省依已降指挥在省官各印给课程簿一面，经籍按季专差人吏掌管，据在省官每旬具校过书籍名件、叶数申省，抄上都课程簿，委长贰点检，至月终攒类都数申尚书省。所有课程簿如不抄转，其掌管人吏从杖一百科罪，官员具名申尚书省，仍许御史台及季点官取索点检。又契勘秘书省见补完三馆、秘阁书籍，元得朝旨先自昭文馆为始，续补秘阁等。臣看详所补书籍合先将诸库所有门类考校少剩相补外，据所阙数补完。如昭文馆经史库阙书，而集贤院经史库有二部，即可以互相补完，更不须书写。今相度欲乞委秘书省先将三馆、秘阁诸库帐内部秩考校多寡，除留一部收藏本馆外，余均以次阙书馆分互相补填讫。其尚有阙数，即依已降朝旨，先自昭文馆为始，续补以次馆分。内有印版者即补印，更不抄写，如此不惟减省功力，庶免重复。又契勘秘书省所隶昭文、史馆、集贤、秘阁，所管职事关防书籍之类，各有奉行条令，自来并修入秘书省法，本省从来不曾厘析，亦不曾誊下逐处，致(防)[妨]检用，显未允当。欲乞令秘书省将昭文、史馆、集贤、秘阁合用条令抄录成册，颁降逐处，遵守施行。」并从之。 
七月二十六日，蔡攸奏：「契勘秘书省大门旧条差皇城司亲事官节级一名、长 
      
行五人把门，并投下文字，及提举洒熄火烛、掌管头刃，常是差填不足。今来已降指挥，书籍等出入并监门具单子搜检出入等，若差人不足，即为虚文而已。乞添差节级一名、长行三名，内二名识字，分两番把门搜检，并抄转出入文历，投下文字，及照管洒熄火烛，掌管头刃。祗应日支食钱，依已得指挥。契勘三馆、秘阁书籍库系应奉掌管承受御前并朝廷取降书画、古器、瑞物等及诸处关借书籍，并系库子管勾。今来止有库子三人，显见勾当不前。及请给微薄，自来少有愿就之人。欲乞昭文、史馆、集贤院、秘阁每馆各以库子二人为额，并委三馆、秘阁依条招收，分送逐馆库祗应，其请给比附大官局库子则例支破。」从之。 
五年四月八日，上诣景灵宫朝献，还，幸秘书省。诏曰：「延见多士，历览藏书之府，典谟训诰与祖宗遗文皆在，又以馆天下之儒学。而屋室浅狭，上漏旁穿，若不足以容，甚非称太平右文之盛。可令书艺局重行修展，仍等第推恩支赐。」 
十一日，诏秘书省殿以右文殿为名，本无集贤殿，其修撰改为(古)[右]文殿修撰。 
十三日，诏秘书省职事官并见在省贴职官各转一官，选人比类施行，转不行人回授有官、有服亲人吏。专知官各转一官，有资各转一资，无官资可转依条例比换支赐。以驾幸推恩也。 
八月十二日，诏秘书省移于他所，以其地为明堂。 
十一月七日，蔡攸奏：「契勘秘书省奉御笔 
      
