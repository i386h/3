<!-- { "loadSidebar": true } -->
六月十六日，臣僚上言：「契勘吏部右选小使臣猥冗众多，无若今日之甚。在昔元丰中，止八(十)[千]余员，大观中增至二万三千员，今则三万一千八十二员，视元丰几四倍之数。举天下内外窠阙，凡七千八十六处，空阙员数，疑若不胜其多。今在部者不过九百余员，除宗室军班已入住程，并恩例免差使及请假人外，可备急切纲运短使者不过一二百人。故借差有至于再，至于三四，又不足也，遂借及大使臣。每一差使，讼诉纷拏，争欲求免，怨嗟之声，所〔不〕忍闻。而又本部无阙可拟，动经二三年，方有所授。故在部使臣，羁旅凋弊，穷愁日甚，而在外者愈不肯至。究其所自，其弊有二焉，臣请言之。在外使臣，以贿赂(色直)〔苞苴〕交结权贵帅臣监司，干求辟举，有连三任自承节郎至大使臣，足未尝履吏部门者，此不到部之弊一也。使臣进仕，类多杂流，无复功名之望，惟得不绝廪禄，不碍磨勘足矣。故不授差遣，但图权局，以苟岁月，此不到部之弊二也。不惟在外者日享安佚，无重难差使之忧，在部者愈加穷悴，诚为可悯。比肩事主，同为王臣，何劳逸不均之若是也!臣愚欲乞今后使臣凡出官，须先到部注授，一任满替，方许举辟一次，复归吏部，注拟如初，若是则注拟与举辟均矣。若未应辟而辄辟，其从辟与辟之者并加罪责，则一弊可除也。大小使臣任满得替，未授差遣及未曾参部之人，不许在外干求权摄。若不应权而辄差权，其差者与权者亦重加罪责，如是则二弊可除也。二者之弊既除，则在部不患无可拟之缺，在外不患无不到之(之)人。到部之人既多，则急切重难，必无频并借差之患矣。愿诏有司，严立法禁，杜绝弊源。其累任在外从辟之人，侥幸已多，亦当少加裁抑。乞令吏部根刷见今在外连经三次辟举之人，不以曾未赴任，并罢归部，榜示其阙，许在部人依条注拟。如是则后使稍均，无独劳之孍。孤寒使臣，不胜幸甚。」诏令措置立法，申尚书省。以上《续国朝会要》。 
高宗建炎元年九月二十日，诏：「今后小使臣自初出官给印纸至为大使臣及遥郡横行，终身不许移易。」从侍郎钱伯言请也。 
二年三月十四日，诏：「使臣副尉到行在者，各以随身照验文字，(径)[经]部自陈，经尚书省参验讫，一面参部收理名次，仍申尚书省量才录用。」 
十一月二十二日，赦：「应命官下班祗应副尉，因罪特旨及依法令该展月或展年磨勘、降资殿、降名次、展年参选、罚短使之类者，并特与放免。」 
三年正月二十七日，诏保义郎差监法酒库门田宗义，依已降讨论指挥追其官。先是宗义系后苑作艺学，宣和间应奉有劳，特授承信郎出身。吏部言合行审量，追所冒官。上曰：「讨论人甚多，若宗义免
      
追，则何以行法 宗义善造头巾，朕当用钱役使之。岂可与官 」黄潜善曰：「陛下以至公之道，守已行之法，天下孰不信服 」 
绍兴元年六月二十八日，吏部侍郎高尉等言：「侍郎右选待次员多，欲将监当并课利场务窠阙，到任半年使阙。其八路窠阙，除四川外，依昨降指挥，更借使一次。」从之。 
十二月十二日，诏：「今后吏部右选注拟出阙，并依侍郎左选体例施行，有合会问宗室进纳人员数、年纪，并限两日。如违，人吏从杖一百科罪。」先是，臣僚言：「铨选之法，其实通用，而右选行事，略不相侔。如非次阙出，左选则日逐别为一榜，开具阙若干数，无则言无，指定第六日召人指射差遣。今右选但连以长纸，有阙或书上，或不书上，更不逐日声说。究其所以，盖欲存留闇阙出卖，候人注拟，则旋次书上。(人)[又]如注拟差遣，左选则截日类聚合射阙人，出为一榜晓示，某人用某年月名次或恩例，内某人名次或恩例且上，合注某人。今右选更不言某人用某年月日名次或恩例，合注某人，却只言某人陈乞，见已施行，亦不明言合注某人。究其所以，盖欲诛求合得之人，又从而洗垢索(搬)[瘢]，期于厚赂而后已。又如左选初一日出四阙，初五日限满，投状指射，已注下两阙，实时作经使阙晓示，召(入)[人]注拟。今右选则不然，其已注两阙，既不实时开具某人已注，其合作经使阙，又不实时晓示，召人注拟。遂使已注非次之人怀狐疑嘱托之心，未注经使之人起争先暗买之幸。此三事，乃侍右人吏与书铺通同作弊，不可不革。」故有是诏。 
二年五月十日，诏：「吏部小使臣阙，权差大使臣，随官使阙，依法差注。候大使臣员阙稍宽，即仍旧法。」先是，吏部员外〔郎〕陆长民言：「武臣准备将领以上，今已依旧法，密院差注外，弓手部将、县尉、州指使以上，虽已拨归吏部，缘旧来使阙去处，如县尉、州指使有朝廷特差大使臣者，依条本合差小使臣。今以大使臣员多缺少，乞权随官使阙。」故有是诏。 
八月十一日，吏部侍郎张谊言：「侍郎右选应监当、指使、准备差使、缉捕盗贼窠阙，依条诸处申到到任，方行使阙。缘州军占吝窠阙，要差权官，不依限供申。欲乞并将见任人已满，差下应赴任人未有申到到任文字，从本部先次 刷使阙差注，庶使在部待次者不致留滞。」从之。 
十二月十六日，吏部侍郎韩(省)[肖]胄言：「本选掌行小使臣校尉差注、酬奖、转官、升复资序等事，自来惟据凭名籍簿参照行遣。近以遗火，文字散毁，欲乞将在部小使臣校尉，限十日具家状一本，赏出身以来文字，赴部点对编类。在外委通判，限一月取索见任并寄居待阙官，各具出身文字并脚色，具状申部，以凭照使。」从之。 
三年六月二十八日，司谏唐辉言：「吏部侍郎右选主事，旧制 
      
满一年三季，通入仕三十年者，补承信郎。今乃有满年乞降等补将仕郎，它部皆(授)[援]以为例，隳废成法。欲乞并行改正，已补者与免追改，今后不许妄请。」诏考功依旧法补将仕郎，余从之。 
四年正月十二日，诏：「诸县镇酒税有不及三万贯场务者，见有大使臣去处，并差小使臣。」先是，县镇酒税多随阙注拟，以大使臣通差。其岁入有不能(友辨)[支办]监官俸给者，又有添差官，更须别行措置。郎中朱异为言，送部勘当，故有是诏。 
四月二十九日，诏：「应呈试中材武五事之人，并依旧法，除与免短使臣升三季名次外，作材武行使，仍在任获盗恶被赏升名之上，呈试武艺得减年之下。」先是，小使臣校尉呈试材武五事中，及随军被赏之人，一例酬奖，无以甄别。试中材武孙悫、刘克勤乞依旧来材武格推赏，侍郎郑滋以为言，故有是诏。 
同日，诏：「应差下大使臣替小使臣，其小使臣并依旧法满三年为任。」先是，尚书胡松年言：「本部小使臣除堂除辟举满二年为任外，其注拟人合依旧法。」故有是诏。 
五月一日，诏：「诸小使臣缴到去失及无干照或补注文字，并不许作材武注授。」先是，诸监押、巡检、校尉、堡寨驻泊等缺，依条差材武人，而小使臣缴到去失付身，给到文字并随军守城名色补转者，并陈乞作(戟)[战]功等材武收使。吏部言便作战功告示，即恩例太优于常调，故有是诏。 
六月十六日，吏部侍郎郑滋言：「本部待次亲民六人，监当五百人，乞将应亲民窠阙若今后合使条限，虽在部亲民人少，而监当应入人多，并行依限 刷，出榜召人指射。」从之。 
九月十五日，赦：「应小使臣参部违限，合罚重难纲运人，限一月许参，特与免罚。应使臣且与短使及未得差遣者，并仰于所属投状，与收入住程及合得差遣。」 
五年三月一日，诏侍郎右选依旧差郎官二员。先是，以减员例并，侍郎晏敦复以为言，故有是诏。 
四月二十七日，诏：「小使臣所历资序人，二年为任，并去替一年使阙。」从侍郎晏敦复请也。 
十年九月二十一日，臣僚言：「顷者献议之臣，立审量之说，在建炎则有十八项，在绍兴则有二十四项，其后又有九项，书之史册，遂彰先朝过举。顷罢审量，士大夫莫不欢呼，然有司犹执靖康元年十一月指挥，应泛滥补官，若句身祗应应奉有劳，或待诏减年出职等，如合参部之人，并在武举等人名次之下，不得通比分数，仍先注远地差遣。若用诸般恩例，亦不许入近地。又绍兴八年三月指挥，小使臣因应泛滥补授名目之人，虽已经关升，不许注授亲民等官。窃详两项，与前日审量名异而实同。今既罢审量，而吏部执此，使待次之士留滞滋久，乞已经关升者许注亲民及收使分数恩例。」从之。 
十八年八月六日， 
      
诏：「今后小使臣校副尉身亡，即于所寄居或见任州县实时申官取索付身，分明批上身故月日，于付身告敕等文字背后用印讫，给还本家，仍申吏、刑部、殿前司诸监司照会。」先是，使臣赴任远方，有其家衰而暗卖付身、诡名承代者，有不幸身故、明(聚)[娶]其室而冒名影带者，或有付身头尾，或存印纸后截，改易姓名，撰造初补，其弊百出。肇庆府通判王次张以为言，故有是诏。 
二十七年十月二日，诏：「从军该奏荐有任校尉，吏部已给差帖人，可自转承信郎以上日理年限放行。」 
二十八年，权吏部侍郎刘章言：「小使臣校尉差遣，目今见使去替四年阙，除逐旋 刷注拟外，见有待次八百余员，所榜亲民监当止二百一十九缺，乞将见使阙条限更行探使半年刷阙差使。所有宗室添差厘务及岳庙使阙条限，亦乞探使半年。」从之。 
二十九年六月七日，吏部侍郎沈介言：「小使臣校尉盖当非次阙，依条牓及五日，限满无人指射，即作经使阙。又无应格人，榜及半年，方(详)[许]破格差人。见今在部官常不下千(贯)[员]，其破格半年，委是虚占月日。乞今后止榜一季。」从之。以上《中兴会要》。 
绍兴三十二年八月十八日，孝宗皇帝已即位，未改元。臣僚言：「窃见吏部出官格法，左选则有铨试，右选则有呈试，其制一也。今左选铨试约束甚严，考校甚密。至于使臣校尉呈试，则因循弊幸，遂成空文，惟务请托，例以应格申部，或免短使，或申名次，便得注授差遣。至于五事中格者，仍作材武，径注亲民主兵窠阙，更不经历监当、指使之类。乞诏有司，严立法禁，务绝请托之源。不惟以正铨法，而右武之世，使人人闲习弓马而后从仕，诚今日之先务。」诏今后呈试出官，令吏部郎中一员同共监试。 
十一月二十一日，吏部言：「小使臣校尉缴到官告绫纸，后无背纸，窃虑隐慝背批过犯。今乞召本等保官二员，委保别无隐匿罪犯，放行参部施行。」从之。 
