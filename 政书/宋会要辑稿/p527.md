<!-- { "loadSidebar": true } -->
十一日，制曰：「缵女于莘，三代必资于内助；自家刑国，二《南》寔首于正风。朕嗣守宗祧，始基王化。恭禀圣皇之命，仪图妇德之良。粤在初潜，得君子好逑之配；逮兹践祚，建长秋俪极之尊。爰择刚辰，诞扬涣号。妃李氏柔嘉而庄栗，仁俭而静专。箴规不待于姆师，言动率循于法度。表应俔天之异，蔼着令猷；庆锺指李之祥，亶为名阀。有来懿范，作合朕躬。吉占 于和鸣，盛礼光于厘降。曩开恭邸，已疏定国之封；洎正储闱，遂锡元妃之册。就馆早临于甲观，抱孙久副于慈怀。每娱侍于亲庭，实佐予于子职。忧勤在念，警戒相成。朕有惭文命之贤，揖逊钦承于尧舜；尔能法思齐之行，音徽嗣鬯于姜任。祗奉国章，俾仪坤极。于戏!予治外而后治内，所以明人伦；予亲耕而后亲蚕，所以风天下。予欲奉三宫之孝养，尔则助调于旨甘；予欲严九庙之蒸尝，尔宜躬视于涤濯。协宣阴教，训迪阃彝，益昭不显之光，长保无疆之禄。可立为皇后，令所司择日备礼册命。」 
九月二十一日，诏书撰册文并篆宝文，差同知枢密院事葛邲。 
十一月四日，诏李氏立为皇后，册宝日分用正月十九日。 
十二月四日，礼部、太常寺言：「依仪，皇帝御文德殿发册宝，皇后受册宝于穆清殿，乞令都大主管官相视殿分，权作穆清殿受册宝行礼。」诏以后殿权为穆清殿。 
十五日，礼部、太常寺言：「皇后受册，合差内给事、内谒者监并读册举册宝及(夫)主当内侍等官，乞依礼例，令太常寺具窠目报内东门司取旨差。尚宫、司赞、典赞等，并系宫人至日赞引行礼，乞依礼例差内侍官三员，取太常寺受册仪范于禁中教习。」从之。 
同日，又言：「依仪，皇帝御文德殿发册，其日尚辇陈大辇于西阶下，东向，乞依例权不陈设。」从之。 
二十一日，诏奉册宝使差右丞相留正，奉册宝副使知枢密院事王蔺，奉册取册授奉册宝使并后从册同知枢密院事葛邲，奉宝取宝授奉册宝副使并后从宝户部尚书叶翥。 
二十六日，诏册命皇后，临轩发册宝：礼仪使前导，权吏部尚书郑侨；奏中严外办，权兵部尚书、兼知临安府张杓；御前奏中严外办，吏部侍郎余端礼；奏解严，礼部侍郎李巘；御前奏解严，给事中胡晋臣；承旨宣制，中书舍人罗点；奉节，右谏议大夫何澹；举册官，权吏部侍郎陈骙、权户部侍郎赵彦逾；举宝官，权吏部侍郎吴博古、殿中侍御史范处义；太常卿押乐，右正言黄抡；太常博士引奉册宝使，监察御史计衡；引奉册宝副使，监察御史林大中；引礼仪使，太常少卿丘 ；协律郎举麾诣文德殿下，太常丞林湜；诣 
      
穆清殿门外，太常博士兼实录院检讨官汪逵。 
二十七日，诏皇后受册外符宝郎二员，仓部郎中赵伯达、太常寺主簿徐柟。 
绍熙元年正月十四日，礼部、太常寺言：「皇后受册，依礼例，宰执率文武百僚诣文德殿，次诣重华宫拜表笺称贺。乞令礼部修撰，俟拜表笺讫，令本殿官进入。」从之。 
同日，又言：「正月十九日发中宫册宝，欲前三日赴文德殿庭并穆清殿门外习仪，其日礼部册宝下并用介(绩)[帻]绯衫。」从之。 
同日，又言：「依《五礼新仪》，皇后受册毕，择日乘重翟车，有司陈小驾卤簿、仪仗朝谒景灵宫。所有今来皇后受册毕，欲乞先诣钦先孝思殿祖宗神御前行烧香之礼讫，次诣慈福宫朝谢寿圣皇太后，次诣重华宫朝谢至尊寿皇圣帝、寿成皇后。其朝谒景灵宫，缘重翟车等未备，今欲乞止用肩舆、龙檐子。」从之。 
十九日，上御文德殿，遣右丞相留正、知枢密院事兼参知政事王蔺持节册命皇后。册文曰：「皇帝若曰：天地合德，所以成阴阳之和；君后齐体，所以听内外之治。朕以菲质，膺寿皇付托之重，嗣有令绪，永惟伉俪之懿，稽经诹律，亦惟其礼之称而已。肆承慈训，俾进位于长秋，神人允谐，朕躬敢弗祗若!咨尔妃李氏，慈明正淑，备有嘉德，梦月之祥，俔天之表。生于勋阀，早昭惠问。越自初载，来嫔藩邸。克相朕躬，以御于家邦，日宣令猷，警戒不怠。自家刑国，诚可以正坤极而母仪天下矣。今询考卜筮，显设容物，遣使正议大夫、右丞相、清源郡开国公、食邑四千五百户、食实封一千二百户留正，副使太中大夫、知枢密院事、兼参知政事、庐江郡开国侯、食邑一千二百户、食实封三百户王蔺，持节册命尔为皇后。于戏!三代多内德之助，二《南》为王化之基。洪惟我家，代有壸则，姜、任并美，千载一时，嗣厥徽音，惟后时克。予欲奉两宫之养，后则视饔膳以致乎顺；予欲严太室之享，后则助蒸尝以致乎钦。无险诐私谒则可以辅佐君子，能恭俭节用则可以化成妇道。佑我鸿图，光于彤管。朕承休无斁，后亦并受其福，岂不韪欤!」宝以「皇后之宝」为文。 
绍熙五年七月六日，诏：「恭奉太皇太后圣旨，皇子嘉王已即皇帝位，夫人韩氏册为皇后。」 
八月十四日，制曰：「王者体元以居正，方临中夏之朝；君子治国先齐家，爰举长秋之礼。乃眷菲凉之质，仰承熙洽之期。尊尊亲亲，既隆于孝理；夫夫妇妇，式懋于人伦。播告大廷，用孚 听。崇国夫人韩氏柔和而端敏，肃靖而宽容。居惟图史之遵，动中佩环之节。顷奉重闱之命，肆求名阀之良，作合潜藩，克彰懿范。辅佐于内，形朝夕至勤之思；警戒不忘，有夙夜相成之道。惟尔祖一德格天之业，为我家两朝定策之勋。安社稷而勒功于鼎彝，仍父子而配食于宗庙，丕积庆羡，笃生令姿。兹予 
      
入绍于基图，俾尔申加于位号，以应隆慈之旨，以明正始之风。于戏!《书》称尧、舜、禹之传，朕实艰于负荷；《诗》美姜、任、姒之圣，后惟谨于仪刑。服澣濯以躬俭，则可以教行于宫中；执饔膳以佐馂，则以化成于天下。助修治道，益显家声。可立为皇后，令所司择日备礼册命。」 
庆元二年五月二十四日，礼部、太常寺言：「皇帝御文德殿发册，其日尚辇陈大辇于西阶下，向东，乞依例权不陈设。」从之。 
七月十二日，诏书撰册文并篆宝文，差签书枢密院事叶翥。 
八月十五日，礼部、太常寺言：「依仪，皇帝御文德殿发册宝，皇后受册宝于穆清殿，乞令都大主管官相视殿分，权作穆清殿受册宝行礼。」诏以后殿权为穆清殿。 
二十七日，诏：奉册宝使，太(常)[傅]、左丞相京镗；奉册宝副使，太保、枢密院事郑侨；中书令奉册取册授奉册宝使并后从册，参知政事谢深甫；侍中奉宝取宝授奉册宝副使并后从宝，参知政事何澹；礼仪使前导，签书枢密院事叶翥。 
九月十二日，礼部、太常寺言：「依《五礼新仪》，皇后受册，择日乘重翟车，有司陈小驾卤簿仪仗朝谒景灵宫。今来皇后受册毕，欲乞先诣钦先孝思殿祖宗神御前行烧香之礼讫，次诣慈福宫朝谢寿圣隆慈备福光佑太皇太后，次诣寿慈宫朝谢寿成惠慈皇太后，次诣寿康宫朝谢圣安寿仁太上皇帝、寿仁太上皇后。其朝谒景灵宫，缘重翟车未备，今乞止用肩舆、龙檐子。」从之。 
十三日，礼部、太常寺言：「十月六日皇后受册毕，宰执率文武百僚诣文德殿拜表贺皇帝，次移班稍东拜笺贺皇后，次诣寿康宫殿下拜表贺圣安寿仁太上皇帝，次移班稍南拜笺贺寿仁太上皇后，次诣慈福宫殿下拜笺贺寿圣隆慈备福光佑太皇太后，次移班稍东拜笺贺寿成惠慈皇太后。其表笺乞令礼部修撰，所有慈福宫、寿慈宫、寿康宫笺表，俟拜笺表讫，系本殿官进入。」从之。 
同日，诏皇后受册外符宝郎二员，吏部郎中张釜、太常丞张震。 
同日，礼部太常寺言：「发中宫册宝前三日，赴文德殿庭并穆清殿门外习仪，其日礼部册宝下并用介帻绯衣。」从之。 
十九日，礼部、太常寺言：「皇后受册，合差内给事、内谒者监并读册举册宝及主管内侍等官，乞依礼例令太常寺具窠目报内东门司取旨差。内所差尚宫、司赞、典赞等，并系宫人至日赞引行礼，乞依礼例差内侍官三员，取太常寺受册仪范于禁中教习。」从之。 
二十一日，诏册命皇后，临轩发册宝：中严外办，翰林院学士傅伯寿。御前奏中严外办，权吏部尚书许及之。奏解严，中书舍人谢源明。御前奏解严，谏议大夫刘德秀。承旨宣制，起居郎兼刑部侍郎张孝伯。参知政事奉节，起居舍人胡(弦)[纮]。举册官，太府少卿兼知临安府王溉、殿中侍御史 
      
姚愈。举宝官，监察御史张伯垓、金部郎中赵师炳。太常卿押乐，秘书郎兼都管郎官费士寅。太常博士引奉册宝使，太常寺主簿张经。引奉册宝使，太府寺主簿商飞卿。引礼仪使，秘书郎陈宗召。协律郎举麾诣文德殿下，秘书丞曾(焕)[ ]。诣穆清殿门外，秘书省校书郎陈岘。 
九月二十八日，诏将来皇后受册宝毕日，命妇并免入贺。 
十月六日，上御文德殿，遣右丞相京镗、知枢密院事郑侨持节册命皇后。册文曰：「皇帝若曰：干元之大，必有坤元以合其德；外治之听，必有内治以辅其成。朕祗奉燕诒，绍休丕绪。载考古昔，王化有基，《关雎》首于《周南》，《家人》繇于羲《易》，盖所以明君后齐体，宜崇伉俪，以配宸极之尊。是用遵隆慈之旨，彰作合之祥，正位长秋，其曷敢后 咨尔夫人韩氏，淑哲自天，静专居体，动中礼法，丕勤姆师。堂堂忠献，实惟尔之旧门，定策两朝，勋在王室，浚源流光，以大厥后。宜其曾沙启庆，俔天有子，来嫔藩邸，维德之行。底予践祚，亦既登建，分任阴教，佐理初元。发令门而新彤管之辉，进群御而有金环之喜。适符亨会，稽彝典，举褥仪，恭上三宫之徽号，后乃母临万国，夙有禀命，容物显设，亶维其时。今遣使摄太傅、右丞相京镗，副使摄太保、知枢密事郑侨，持节册命尔为皇后。于戏!念之哉，有周之兴，任、姒并美。曰任思媚，能慕太姜之所行；曰姒嗣徽，能缵太任之女事。诗雅称述，克继是先。后执妇道，内则事姑，又有二大姆在上，躬行揭则得于亲承。惟肃敬宗庙，乃助予致孝享也；惟钦奉重闱，乃助予严至养也。予欲崇俭，宜安服于练缯；予欲省耕，宜率职于茧馆。言不踰阃则无私谒之心，仁以逮下则有和平之乐。并此众善，彰厥有常。仰协今日，同而无愧，毗予一人，共承天命，锡羡开统，则百斯男。我国家无疆惟休，后亦受福千万年有永，岂不韪欤!」 
