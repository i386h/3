<!-- { "loadSidebar": true } -->
社、太稷，登歌而不设舞，独为未备，宜用宫架。缘太社、太稷迎神、送神乐曲系两坛合奏，今用宫架、乐舞，则迎神、送神、诣罍洗、归复位、捧俎、退文迎武、亚终献、望燎乐曲，并合用宫架乐，设于北镛之北。」从之。 
三年五月十四日，太常寺言：「诸大中小祠，祀仪所载，并前一日太官令帅人以鸾〔刀〕割牲。今独亲祠行礼有鸾刀，诸大中小(词)[祠]亦(亦)乞制造，依(议)[仪]施行。」从之。 
十月二日，诏令诸州县祭祀，于式内添入前一日点馔。 
三日，诏：「朕若古之训，惟天为大，天下万物，无以称之。故先王以类而求，祀于圜丘，象其形；奠以苍璧，仿其色；冬日之至，取其时；大裘而冕，法其幽。而未有以体其道。夫天玄而地黄，玄，天道也。朕荷天顾諟，锡以玄圭，内赤外墨，尺有二寸，旁列十有二山。盖周之镇圭，有法乎是。祗天之休，于以昭示上帝而体其道，过周远矣。将来冬祀，可搢大圭，执玄圭，庶格上帝之心，以敷佑于下民。永为定制。」 
十四日，手诏：「先王制器，必尚其象，然后可以格神明、通天地。去古云远，久失其传。裒集三代盘匜罍鼎，可稽考取法，以作郊庙禋祀之器，焕然大备，无愧于古矣。可依所奏，载之《祀仪》。」先是，臣僚言：「陛下览观三代，一新祭器，肇造盘匜，增备罍鼎，及礼料容受之数，不无增损。欲乞报太常、光禄寺等处，修入《祀仪》。」故有是诏。 
四年五月六日，大礼使司言：「大礼礼料所用形盐，旧例唯以散盐印造，未应典礼。今后乞 
      
并团作虎形。」从之。 
十三日，诏：「今后夏祭地祇，遇雨，令行事官就斋宫望祭殿行礼。」 
六年闰正月十一日，太官令熊倩言：「凡祠祭奠币，读祝官皆跪，太官酌酒、献官受爵不跪。谓宜跪酌跪受，以尽严事之宜。」下礼制局看详，请如所乞施行，从之。 
六月十二日，宣和殿学士、礼制局详议官蔡攸言：「臣昨面受睿旨，讨论位版之制也。退考太史局所掌见用版位，皆无所稽据。谨按《周官》『犹鬼神祇之居』，则知凡祀未尝无位；『旅上帝供金版』，则知凡位未尝无位版。唯长短广狭厚薄之数，不见于书。谨参考礼文，傅以经谊。伏请昊天上帝位版长三尺，以取参天之数；厚九寸，以取干元用九之数；广一尺二寸，以取天之备数；书徽号以苍色，以取苍璧之义。皇地祇位版长二尺，以取两地之数；厚六寸，以取坤元用六之数；广一尺，以取地之成数；书徽号以黄色，以取黄琮之义。仍取《周官》之制，皆以金为之饰。又谨按《春秋公羊传》，周之郊祭稷，王者必以祖配也。『自内出者无匹不行，自外至者无主不止。』而何休以谓匹，合也，无所会合则不行，得主人乃止。盖郊所以明天道也，而天道未易明，宜推人道以接之。《诗序》所谓尊祖后稷，故推以配天者如此。其配位版，在冬祀则宜与昊天上帝同制，在夏祭则宜与皇地祇同制，以称尊祖以配天地之义。又谨按，周之盛时，郊祀后稷以配天，宗祀文王于明堂以配上帝。则祖远 
      
而尊，故推以配天；祢近而亲，故推以配上帝，其义一也。盖天以体言，帝以用言，其实无二。其明堂位版宜与冬祀同制，配位位版宜与祖配同制。」从之。 
七月五日，礼制局言：「皇帝亲祠南郊，自斋宫赴坛，故事，乘大辇。今请造大辂，如玉辂之制，唯不饰以玉；所驾之马，其数如之，唯繁缨一就，以称尚质之义。仍建大旗十有二旒，龙章日月，以协象天之义。至礼毕还斋宫，则御大辇，于礼无嫌。」从之。先是，言者以礼亲祠天地皆乘玉辂以赴斋宫，至坛正当祀事之时，乃乘大辇，疑非礼意。下礼制局讨论，故有是请。 
八月十四日，礼部言：「州县召募礼生习《五礼新仪》，未有定立州县合募人数，及许支给窠名则(则)例。检会《政和格》，礼生，州二人，县一人。」诏召募人数，依礼部所申，止于吏人内依格选补，兼月添料钱一贯、米一石。诸路依此。 
九月二十五日，礼制局言：「太庙祭器，旧每室笾、豆〔各〕十有二，簠、簋各二，盖用有唐开元之制。乞尽循周制，笾、豆各二十有六，簠、簋各八。」从之。 
十二月十三日，诏：「今后导驾官并朝服结佩，应亲祠除祭服外，余并朝服，不得常服。」时方议亲耕籍田仪注，因诏定辇辂驾仗之文，并有是命。 
二十日，礼制局言：「伏见太庙祭器内，铏用三，祭用一。窃考铏与登皆盛羹之器，祭祀烹牲于鼎，升肉于俎，其湆芼以盐菜，实之于铏，则谓之铏羹；不致五味，实之登，则谓之大羹。《周官 享人》『祭祀共大羹、 
      
铏羹』是也。且宗庙之祭用太牢，而铏实牛、羊、豕之羹固无可论者；至于太羹，止设一登，不知果以何牲之湆而实之耶 议者惟知《仪礼》芼铏有牛藿、羊若、豕薇之文，故用三铏而不疑，至太羹无一定之说，所以止用一登也。以《少牢馈食礼》考之，则少牢者羊、豕之牲也，上佐食羞两铏，司士进二豆湆。两铏，铏羹也，二豆湆，大羹也。少牢之铏、豆用二，则三牲之祭，铏既设三，登亦用三，无疑矣。伏请太庙设三登，实牛、羊、豕之湆以为太羹，明堂亦如之。其赐宰执与高丽祭器，亦乞增一为二，于礼为合。」从之。 
七年正月十七日，礼制局言：「昨讨论大驾六引，开封令、开封牧乘毕墨车，兵部尚书、礼部尚书、户部尚书(书)、御史大夫乘夏缦。已经冬祀陈设讫，所有驾士衣服尚循旧六引之制，宜行改正。况天子五辂，驾士之服各随其辂之色，则六引驾士之服亦当如之。请墨车驾士衣皂，夏缦驾士皂质绣五色团花，于礼为称。」从之。 
四月十日，太常寺言：「将来奉上后土、皇地祇徽号册宝，及亲祠大礼所差供献、亚、终献、匏、爵、金斝、罍洗并龛、柜、木爵等供祠执事官，欲乞并服祭服。」从之。 
十八日，礼制局言：「谨按《易 鼎 彖》：『以木巽火，亨饪也。圣人亨以享上帝。』《周礼》小司寇祀五帝则实镬水，士师沃镬水。盖济以木爨火之事而成之，佐王事上帝，刑官与有力焉。(亨)[享]饪于礼为最重，而《易》取象甚大，今之神厨镬水乃委于庖吏之贱。 
      
伏请进熟，神厨仿《周礼》，以刑部尚书实镬水，刑部侍郎增沃镬水，庶合礼经之意。」从之。 
六月二十四日，诏：「天下州县岁祭社稷、雷、风、雨师及释奠文宣王，而冠服悉循其旧，形制诡异，在处不同。可令礼制局造样，颁下转运司，令本司制造，下诸州，州下县。庶衣服不二，以(以)齐其民。疾速施行。」 
八年四月九日，吏部尚书许光(疑)[凝]言：「乞自今，应祀事前一日，神位版即安奉于祠所幄次，初献以下悉诣幄次恭视，庶几仰副陛下崇奉之意。」诏：祠神位版理当严奉，可依奏行下。 
宣和元年五月二十七日，永兴军路安抚使董正封言：「窃惟朝廷讲明祀事，颁降五礼规矩，仪式具备。然而祠祭所用樽、俎、笾、豆、簠、簋之类或有未应法式去处。如臣前任知郓州，及今来永兴军，释奠祭祀所用礼器，一切损弊。及臣前任知杭州日，蒙朝廷降式样制造上件礼器，与今来逐处见用全然大小不同，恐失朝廷奉祀之意。望下有司彩画式样，降付逐路制造，以供祭祀，所贵上尊朝廷奉祀之礼意。」诏送礼制局绘图颁降，令诸路州军依图制造。内有铜者，以漆木为之。 
十月二十一日，太府卿卢法原言：「顷者冬祀而天神降，夏祭而地祇出，圜丘、方泽，灵应变异，万目咸 ，旷古所未闻也。固尝下诏，以其日名天应宁贶节，且禁刑杀、止屠宰，所以承神祇之休，无所不至。窃谓凡遇亲祠，虽行事等官受誓戒，及有司不奏刑杀文书，其余 
      
百司庶府及四方郡县，盖未尝有禁也。缘亲祠之日各随冬夏之日至，与天应宁贶节日每不同，伏望凡遇冬祀、夏祭，亲祠之日，俾天下并止刑杀、屠宰一日，着之于令。」诏今后冬祀、夏祭亲祠日，禁止刑杀、屠宰一日。 
二年五月十一日，蕲州司录宋惠直言：「恭以国家夤奉天地、社稷、百神之祀，凡在有司，罔不祗肃，而外之郡县吏或不虔。岁时祠祭，长吏所当率先奉行，往往临时托故避免；或诣祀所，而以他官奠拜；或祀所致斋，而擅便归回廨宇；或祭服、士服，辄已置而不用；以至牺牲器币、笾豆酒醴，类不蠲洁。祀典所载，殆成虚文，甚非所以钦明神而承上意。欲望朝廷申敕有司，严恭祀事。委自监司按察施行。」太常寺检会政和七年十一月敕，新差知潭州陆藻言：「陛下饬躬备礼，以先天下，而郡县之间，或者长吏不亲临，而委事于其副；赞相不预置，而用之于临时。故笾豆黍稷，不备不充，荐祼兴俯，不中仪式。五齐、三酒各有法也，率未尝宿酝；牺牲涤养各有期也，率未尝素养。斋祓简慢，牲酒瘠酸，诚意不加，神不顾享。愿训饬有司，申明告戒，笃诚禋洁，遵奉礼文。」诏：应郡县祭祀不如礼，令许所部监司纠劾，廉访使觉察闻奏。 
二月二十二日按上条为五月，此条反为二月，疑有误。，尚书虞部郎中舒彦言：「恭惟陛下纂绍以来，摅发圣思，缉熙坠典，乃诏大晟颁降乐器于方国。于是薄海内外，始识明圣之述作，而闻《咸》《韶》之音。然伏 近者献 
      
