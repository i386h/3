<!-- { "loadSidebar": true } -->
十月三日，吏部言：「右宣教郎、知绵州巴西县丞程敦(不)[本]缴告，因磨勘侵用丁忧月日转右通直郎，乞改正别磨勘。寻照文按绍兴三十一年七月眉州申发敦本磨勘前连家状并亲书格目状等，并系写是年七月已放行，其磨勘内有丁忧月日，不应收使。昨陈乞，即系隐匿丁忧月日。」(照)[诏]程敦本特降一官。 
十二月二十六日，诏右千牛卫将军士矩特转右监门卫大将军。以堂兄宣州观察使士歆乞用覃恩回授也。 
五年二月二十二日，吏部言：「准诏宗室士矩换元旧南班官日历过磨勘转官，特许以两官比换南班一官收使。今士矩叙陈昨造军器并覃恩转官系溥恩，即合一官，比换一官，缘无该载。」诏右监门卫大将军士矩特授蕲州防御使。 
三月二十八日，臣僚言：「修武郎、故太师杨和王府书表使臣李思奇乞任满推赏。会杨存中画一止称干办主管使臣等仍旧给使奉禀再任等，并依张俊已获之旨画一，即不明言任满推赏乞依张俊。吏部放行减年，实失宜当。昨存中家许乞恩例 
      
依张俊者非一，他日更用，不明画一，经请朝廷，既许行一事，其余亦何以却之 幸门一开，不可复遏，故当谨之于始，以塞滥恩。」从之。 
四月二十七日，吏部言：「右迪功郎、前权监潭州南岳庙吴尧佐先补授吉州文学，捕获强盗，该改合入官，依条候注正官收使。尧佐注权蕲州广济县尉任回，缘验尸失当，再注权官二考，侍养罢任，再注岳庙，通理成三考。缘前两任六考系文学出身，并理当权外官，别无考第，依格本等合改转右承务郎。缘有前犯，欲于右承务郎上展四年磨勘。」从之。 
五月二十七日，诏随龙和安大夫、贵州团练使陈孝廉为任皇子庆王、恭王府各实及六年，特转均州防御使。 
九月十四日，臣寮言：「近降旨，选人任岳庙者所历月日悉不理为考第，然在法京官考任满六年方许关升，今乃使岳庙月日，亦许理为考任。夫选人困于选调，宜不得计奉祠月日，京官初无选调之厄，独以祠禄理考，是何抑彼而予此耶 欲望将京官岳庙亦不理为考任。」从之。其后诏京官任岳庙在干道五年九月十四日新制以前月日许收使。 
六年四月十八日，宗正司言：「皇叔祖均州防御使士忞绍兴三年年十五岁，合自其年起理磨勘，至绍兴十二年七月换授武节郎，系在官实历九年六个月。缘非外官所历月日，是以未曾收使，即无厘革条 
      
法违碍，合自干道四年十月授告日起理南班磨勘，至干道五年四月实历五个月。其二次实历通计十周年，依条实历十年合该磨勘。」诏特转随州观察使。 
闰五月六日，臣僚言：「南班宗室自太子右内率府副率至正任承宣使十阶，并用十年磨勘，转行一官，至观察使取旨。近岁南班官往往将所得转官碍止法恩赏回授与一等南班收使，作一官转行，显太优幸。欲望将南班宗室所得转官恩赏碍止法人如回授与一般南班收使，即改给减十年磨勘。其承受减年若该磨勘，即照隆兴二年三月制旨，对用实历改转。」从之。 
七月二日，吏部言：「左中大夫、敷文阁直学士薛良朋磨勘。契勘绍兴参附令，中大夫转太中大夫，虽两制即不许贴用减年，法意分明。良朋自转左中大夫起程至今年六月止，实历一年六个月，却将昨任知徽州劳绩减四年磨勘内收使一年六个月，凑及三年，转左太中大夫，于法显碍。虽有放行王曮等例，并在干道四年不许援例指挥之前。」诏良朋磨勘转左太中大夫一官改正，吏部(处)[据]当官吏具名取旨。于是敷文阁直学士陈弥作、吏部员外郎张(拭)[栻]、考功员外郎韩彦古降职展、磨勘年、降官有差，人吏王兴祖等皆决杖，弥作先任兼权尚书故也。援例指挥已见定格令。 
二十八日，诏：「德寿宫官吏诸色人等 
      
为应奉有劳已及五年，依已降旨并特与各转一官资，碍止法人并依提举官张去为所乞例回授阶官，未至止法人并与阶官上转行。」 
十一月六日南郊赦书：「应文武臣校副尉、下班祗应昨来该遇覃恩合该改转官资之人，窃虑四川、二广驻札诸军因而陈乞出违条限，并有限外申发到部，有司执文不与放行，甚非覃霈之意，可令吏部已申发到部先次放行。其未曾陈乞之人，自赦到日与限一季，经所在州军自陈，依已降赦文改转。」 
七年二月八日，册皇太子赦书：「勘会，诸军将校缘功赏合转承信郎，偶不曾缴到付身及绫纸钱朱钞及差漏三代名讳，致妨给告，止出转官公据。后来因覃恩或他赏已转承信郎以上，方行陈乞。吏部却引用八资法比折减三年磨勘，甚失当时立法之意。如有似此之人，仰吏部特与作一官资转行。」同日，册皇太子赦书：「应命官展年磨勘除犯赃罪若私罪徒外，并与免展。」 
九月二十四日，总领湖广、江西、京西财赋吕游问言：「襄阳在今日为必守之地，务要广积粮斛。缘鄂、郢州泝流至襄阳，悉皆滩碛，以致纲运留滞。押纲与舟人相通为奸，限匿官物，利害至重。今措置欲于郢州添置拨发船运官一员，如任内职事修举，与磨勘三年。」从之。 
十月三日，中书门下省勘会，吏部改官员数每年通以百二十员为额，今年员数已足，有溢额三十余人，候来年引见。诏吏部：「 
      
已散举主人依条施行，其见待班次人具奏引见改官，今更不限定年额。」 
十二月三日，吏部言：「奏举改官人孙次襄依条合用六考。次襄前任靖州军事判官，在任通理潭州衡山县、户部赡军酒库，通成四考。缘选人止许通理成三考，合退豁外，虽有六考，所得举状在合退豁考第上发奏。若朝廷许收使，于本部即无违碍。」诏从之，自今依此。八年十一月六日，知潭州、充荆湖南路安抚使陈弥作，提举荆湖南路常平茶盐公事胡仰言：「湖南州县荒旱，永州推官应材、永州司户罗全略、永州教授王阮、监潭州南岳庙陈符、长沙知县陈确、善化知县吕行己、衡山县尉对移湘阴知县孙逢辰，究心赈济，职事修(辨)[办]，应材仍有运米往返措置协济之劳。」诏应材转一官，罗全略、王阮、陈符、陈确、吕行己、孙逢辰各减三年磨勘。 
十九日，江西安抚使龚茂良条奏本路捄荒措置宣劳官僚。诏陈寅特转一官，徐大观、向士俊、翁家之各减磨勘三年，李宗质、王日休、江溥、向澹、戴达先、王浒、胡振、蒲尧仁、汪赓各减磨勘二年，谢锷、刘清之、薛裴、董述、黄霵、赵不比、王杞、郑着、张永年、赵公迥各减磨勘一年。 
九年四月二十九日，权兵部侍郎、兼临安少尹沈度言：「皇太子领尹临安，左司理杨坦等援引祖宗典故许乞改官，已得旨候今任满改合入官。录事参军黄衡 
      
于法在诸曹官之上，与杨坦等事体寔同，未曾陈乞，欲望依杨坦等已降恩旨施行。」从之。 
右从政郎、充荆湖北路安抚司准备差使楼锷乞就任磨勘，吏部指定欲将锷今任内所得举状揍用，依条磨勘。窃详吏部勘当即在法有所不许，今 五月十四日，监察御史陈举善言：「近(返)[反]指定放行，委有异同，不知果何所据。若以为叶衡申请，今衡所请不过乞令锷用前任已足考第举主，即不请许用今任举主揍满。今锷若用教授考第磨勘，则尚少举主一员，若用今任叶衡举状，即宜候成资日陈乞，不应复用教官就任揍考之法。切恐自此人得为例，有废祖宗铨曹成法。」诏令吏部依条施行。 
二十八日，臣僚言：「左承议郎施元之磨勘，吏部勘会所乞年限虽满，缘罢新任浙西提刑，若依非时改移替罢格展两季磨勘，缘未到任，欲依大理寺约所犯公罪笞不碍磨勘放行。契勘外任别与差遣，不过以其才不称职，初无罪累可言，犹展磨勘，若因事得旨罢任，即是显有罪状，当展磨勘无疑。今吏部既知格法不可，乃曲为之辞，称未到任。缘在法诸称见任者、授讫未上同，显紊成宪。」诏从之，仍令吏部长贰具析，于是吏部尚书李彦颖降两官。 
九月十七日，吏兵部言：「殿前司诸军已改正代名官兵，如已给吏部理任差帖印纸人，将受敦减付身 
      
日起理关升。其已经升带外任人，如敦减作大使臣，合依旧带外任差遣；如敦减作小使臣，即合除落。修武郎以上在军及三年，系亲民资序，即许(轻)[经]本军陈乞升带。」诏磨勘特与通理未改正以前所历在职年月，放行磨勘，其关升、升带等并依。 
二十六日，诏：「靖州职官任满无犯，举主不用职司。如前任已有文字，通今任自有举主三员，即依本州岛曹掾例循两资，候磨勘后收使。教授任满，亦依职官体例施行。」 
十二月二十六日，吏部言：「武功郎、昭慈圣献皇后攒(官)[宫]都监贾惟清乞磨勘。勘会贾惟清所乞系初磨勘，于干道八年十一月内转归吏部，即无许与不许通揍未转归吏部以前年月收使明文。如不收使，缘系宣差睿思殿掌管簿书，已成六考，有令止缘目前未曾申明，无以遵执。今参议欲以未转归吏部以前就差年月与起理磨勘。」从之。 
【宋会要】
      
淳化三年，置磨勘京朝官院，四年改。又太平兴国中，置差遣院，至是并入，在宣德门外西北廊，掌考校京朝官之殿最，分拟内外之任而奏之。知院事二人，以朝官充。书令史七人，掌舍二人。熙宁三年，分东西院，始为东院。详院下。
 职官 宋会要辑稿 职官一一 尚书左选 
      
尚书左选
尚书左选旧系审官东院，元丰五年改今名，其五年以前仍具载于此。《两朝国史(志)[志]》：审官院知院二人，以御史知杂以上充，掌考校京朝官殿最，叙其爵秩而诏于朝，分拟内外任吏而奏除之。书令史七人。
 职官 宋会要辑稿 职官一一 郎中 
      
郎中
郎中一人，掌考校京朝官以下殿最，叙其爵秩，拟内外任使而奏除之。案十一：曰六品，曰七品，曰八品、九品，曰注拟，曰名籍，曰掌阙，曰催驱，曰(申)[甲]库，曰检法，曰知杂，曰奏荐赏功司。吏额主事一人，令史二人，书令史九人，守当官一十一人，正贴司一十六人，私名一十二人，楷书三人，法司一人，官告院六部监门隶焉，内六部监门通隶尚书左选，详选下。
 职官 宋会要辑稿 职官一一 审官西院 
      
审官西院
