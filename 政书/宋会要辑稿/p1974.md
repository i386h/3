<!-- { "loadSidebar": true } -->
四年二月六日，中书门下言：「编〔修〕条例所申，舍人院除官皆有定格。除官之人无日不有，而外制臣僚兼领他事，既出仓卒，褒贬重轻或未得中。欲乞今后文臣两制、武臣合门使已上及朝廷升擢职任、特旨改官并责降之人特撰告词外，其余除授，并撰定检永用。」从之。 
七月十三日，编定应试知制诰并召赴中书试制诰三道，各限一百五十字已上。成，进呈取旨除授。如系正言已上，即守本官，已下并除右正言。 
元丰四年十月二十七日，诏中书舍人印为中书外省之印。 
五年二月二十三日，诏：「舍人院除逐月公用三十千外，如遇知制诰、直院礼上给钱六十千，南郊宿斋分撰知字三十千，试人聚议致斋十千。每岁都数不得过四百五十千。」 
四月二十五日，朝散郎、史馆修撰、判太常寺曾巩、朝散郎、集贤院校理、同修起居注赵彦若、通直郎、集贤校理、同修起居注陆佃并试中书舍人。自是始正官名。 
二十六日，诏：「中书舍人罢职事官日，除龙图阁待制。」 
八月八日，中书舍人曾巩以草韩维制辞乖戾，罚铜十斤。先是，知颍昌府韩维再任，巩草制辞，称维曰：「纯明直谅，练达今古。先帝所遗，以辅朕躬。」又曰：「参、角之间，韩延寿、黄霸之迹在焉。兴礼教而劝农桑，以追参于前烈，皆尔素学，其尚懋哉!」上批：「维不知 
      
事君之义，随俗罔上，老不革心，非所谓『纯明直谅』。姑以藩邸旧恩，使守便郡，又非可使以布政宣化。辞命乖戾，不中本情，传播四方，甚害好恶。可复送中书省改辞行下。」故罚天头原批：寄案《大典》卷二千九百五十九引《会要》云：巩元丰中为中书，时哲宗为延安郡王，命巩典王府笺奏。故事，翰林掌之，上特命巩。。 
九月二十四日，中书舍人赵彦若等言：「六房公事，乞据舍人员数分领，以吏、户、礼、兵、刑、工为次。其生事班簿、制敕库房并通领。」从之。 
六年十一月十七日，诏：「中书省置点检房，令舍人院通领。」 
七年九月三日，诏：「中书舍人分领六房，随所领命词。」后复分日。 
十月九日，诏朝奉郎、守起居郎杨景略、朝散郎、守尚书左司郎中钱勰并为中书舍人，免试。景略、勰奉使高丽，方还在道，并擢之。 
十一月十一日，诏：「朝奉大夫、宝文阁待制、权知开封府蹇周辅留事不决，改中书舍人。」已而又以周辅衰耗废学，改刑部侍郎。 
八年二月二十七日，诏诸朝会起居舍人关牒著作、秘书郎、著作佐郎，又关牒中书舍人。」
哲宗元佑元年正月二十八日，中书省言：「元丰六年九月敕，舍人各随所领房命词。今除刑房间有责降牵复，又兵房有蕃官迁转外，其余差除并在吏房，以故吏房日常行词。欲令依旧各签押逐房文字外，其命词止依故事轮日分草。」从之。 
三月十四日，起居舍人苏轼免试为中书舍人。 
九月十六日，诏：「中书舍人时暂阙官，依门下、尚书省例，只批送本省官兼权。」 
十月八日，诏：「中书舍人暂阙，不许差谏官兼权。」从右司谏王觌之言也。 
十二月十六日，朝议大夫、直龙图阁刘攽为中书舍人，仍免试。 
四年三月十八日，承议郎、秘书省著作郎范祖禹为中书舍人，仍赐金紫。初，祖禹召试中书舍人，恳辞，有旨降诏免试。祖禹又辞曰：「辞记注而特召，辞召试而直除，则何以厌服人言，答扬圣选。」从之。五月二日，除右谏议大夫。 
十月六日，诏起居郎、起居舍人曾行词，如除中书舍人免召试。 
六年四月二十二日，中书舍人韩川言：「奉诏，从薛绍彭
请赐薛向两字碑名送臣撰者。窃以国朝褒异大臣，赐以碑名，必有勋业德义，非应子孙之求也。向虽曾任执政，止是财利之臣，无取于清议。乞罢赐碑名，并自今臣僚之家不许陈乞碑额。其勋德显著，从朝廷特赐，或委三省考其可赐者，具奏取旨。」从之。 
绍圣四年五月七日，中书舍人蹇序辰请自今词头如有元行遣文书，即同检送当制舍人。从之。 
十八日，诏起居郎兼权中书舍人沈铢以缴奏吴居厚不当，特罚铜三十斤。 
徽宗元符三年未改元四月五日，中书舍人曾肇奏：「臣三月二十六日本省刑房送到孔平仲复单州团练副使、饶州居住词头，寻撰词，签书录黄，送门下省讫。却于今月初二日刑房别写到录黄，付臣签书，其制词内有不是臣元行词语，系左仆射章惇改定，槁草见存。窃缘孔平仲初坐上书讥毁先朝，责授惠州 
      
别驾，英州安置，当时已于制词具载事实。今来系用登极大赦叙复，但朝明着圣恩叙复之意朝：疑误。，不必更载前来贬谪之事。故臣所行词只云『南迁日久，有足哀矜。俾副戎团，稍还内地』，如此则前谪后复，词意俱足。今来章惇改定词语，即非臣所行，难以却作臣签书录黄行出。谨备录臣元所行词并章惇改定到词各一本，缴连在前。伏乞特赐详览，出自圣意，裁酌指挥，谨录奏闻。」又奏：「臣又孤至愚又：疑误。，伏遇陛下即政之初，首赐拔擢，以词命为职。圣恩深厚，日夕思念所以报称。故每于代言之际，具着圣训，明示天下，不敢依违观望，以负任使。其所行孔平仲词，但谓圣恩既赦其罪，与之叙复，不必更着前日上书之事。伏望特纾圣览，万一可用，乞赐指挥。如不可用，则是臣拙于文字，无以称职，即乞罢臣中书舍人职事，以允公议。臣所撰词：『敕责授惠州别驾、英州安置孔平仲：朕嗣服之初，推大庆于天下，云行雨施，无远弗及。尔尝以文学，擢在儒馆。南迁日久，有足哀矜。俾副戎团，稍还内地。往恭朕命，朕不汝遗。』章惇所改词：『孔平仲：朕嗣服之初，推大庆于天下，云行雨施，无远弗及。尔顷以献言，(议)[讥]毁先烈。谪居岭服，亦既省循。俾副戎团，稍迁内地。往恭朕命，尚体宽恩。』」中书省检会：「今年三月二十二日，曾肇所行责授连州别驾锺传词：『先帝拔尔于众人之下，而置之三军之上。不思忠信，以报知遇。乃怀奸罔上，虚列战劳。黜废弥年，适更大宥，尽还故秩，复使长民。益自省循，以图报称。可承议郎、知信阳军。』责授歙(川)[州]别驾张询词：『尔选自周行，授之阃寄。坐谩废黜，亦既弥年。尽还故官，俾长军垒。恩则厚矣，报宜如何。可朝散大夫、知广济军。』词曾肇前后命词与今来所奏不同句首「词」字疑误。，特放罪，依词改定，并令起居舍人邓洵武行下。」肇复奏：「臣疏远不才，幸蒙圣恩，起自谪籍，召还侍从，使掌书赞。虽日夜策励，思竭智力，庶几有补万分之一。然赋性滞蒙，拙于文字，果以词命非长，致宰臣改定。又以前后命词与所奏不同，特赐放罪。臣窃自惟念，罪戾重迭，非赖陛下圣明洞照，察臣本末，则臣之孤危，何可自保。恩德深厚，非臣杀身所能报称。然舍人专以行词命、书录黄为职，今所行词既不可用，又以他官书录黄行下，则舍人职事因臣遂废，臣之疲(儒)[懦]，罪何可逃，虽欲强颜苟安，义不可得。况臣前已奏闻，臣所撰词，如不可用，即乞罢臣中书舍人职事，伏望圣慈察臣诚恳，特赐罢黜，以惩失职。臣更不(改)[敢]赴省，居家俟命。谨录奏闻。」诏令赴省供职。 
徽宗建中靖国元年二月二十七日，中书舍人谢文瓘言：「章惇责雷州，臣实当制，而朝廷特命上官均撰词，是臣文词浅陋，不足以发扬陛下明正典刑之意，乞赐罢免。」诏不允。
大观元年四月十一日，宰臣蔡京 
      
等进呈许光(疑)[凝]撰制词不当。上曰：「近为制词者绝少。」京等曰：「大哉王言，辞尚体要。代言之任，诚难得人。」 
四年四月九日，诏郭敦实罢中书舍人，除集贤殿修撰，知温州。寻罢职，差遣仍旧。以臣僚上言敦实非才滥进，荒谬不职，取笑中外，故有是命。 
五月十二日，中书省言：「检会潘兑召试中书舍人，用『奊诟亡节』，以『奊』为『准』；又行钱昂犯真宗庙讳降官词云：『乃移边鄙之文，犯吾祖庙之讳。』逮退换，又改云：『乃于文移，犯吾国讳。』本省改云：『有失恭谨。』属者中书舍人郭敦实行词纰缪，臣僚弹奏，三省坐视，不为朝廷爱惜事体。今潘兑所为制词颇有知者，终恐难为掩覆，再致人言。」诏以兑为显谟阁待制、知陕州。 
九月二十六日，以中书舍人蔡肇为显谟阁待制、知明州。肇草责(辛)[幸]义制，有旨令中书省改定行下，故有是命。 
宣和七年六月二十九日，诏中书舍人连南夫除修撰与郡。以言者论其素无行义，又代言不职故也。 
高宗绍兴元年九月二十五日，诏中书舍人席益除集英殿〔修〕撰、知温州。先是，益草制失词，中批待制与郡。至是臣僚言：「故事，中书舍人一年无罪，丐外补者，例除待制。乞罢益待制之命。」从其请也。 
二年十月十四日，臣僚言：「肆赦牵叙旧执政得罪之人，中书舍人王洋所行告词率多溢美，至宇文粹中资政殿学士告词夸诞为甚。切虑传播四方，不便观听。」诏王洋除职与郡。 
三年五月四日，三省言：「中书舍人见今正官与权官只两员，虑恐行词阙官。」诏差起居郎黄龟年兼权。 
四年十月初五日，中书舍人王居正言：「准中书门下吏房送到词头三件：一、王居修改合入官，系居正亲弟。一、刘大中除起居舍人，系甥婿。一、本身磨勘。」诏令右司郎官周纲权中书舍人，命词行下。 
五年五月二十四日，中书舍人胡寅奏：「切见比年以来书命所宣，多出词臣好恶之私意，遇其所好则誉庄铭为夷齐，遇其所恶则毁晋棘为盗跖。极意夸大，有同于笺启；快心摧辱，无异于诋骂。使人主命德讨罪之言，未免玩人丧德之失，是岂代言为命之法哉!夫文者空言也。言而当，则为实用，善者怙焉，恶者惧焉。其有益于治，不在赏罚之后矣，而非空言，曾谓是可忽乎 望申谕外制之臣，以饰情取悦、含怒相訾为戒，褒嘉贬绌，务合至公，词贵简严，体归典重，庶几古者诰命之意，以成一代赞书之美。」诏札与中书后省。 
六年七月三日，中书舍人董棻言：「近陈与义
、傅崧卿与棻同日除中书舍人，陈与义不候授告，先次供职。棻寻具辞免，不允，乃授告供职，即合依元降除目为字。兼陈与义历中书舍人、吏、礼部侍郎、给事中、直学士院、侍讲、显谟阁直学士，今来召还，即与寻常同除事体不同，难以用寄禄官条。其崧卿亦系曾除权侍郎、徽猷阁待制，棻亦难 
