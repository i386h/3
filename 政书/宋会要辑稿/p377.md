<!-- { "loadSidebar": true } -->
元符三年正月十二日，哲宗崩于福宁殿。遗制曰：「朕嗣守大业，十有六年，永惟付托之重，夙夜祗惧，靡敢遑宁。赖天之休，方内乂安，蛮夷率服。乃自去冬以来，数冒大寒，寖以成疾，药石弗效，遂至弥留，恐不获嗣言以诏列位。皇弟端王佶佶：原作「徽宗御名」，据其名回改。，先帝之子而朕之爱弟也。仁孝恭俭，闻于天下，宜授神器，以昭前人之光。可于柩前即皇帝位。皇太后、皇太妃保佑朕躬，恩德至厚，凡在礼数，其议所以增崇，以称朕欲报无已之意。方嗣君践祚之初，应军国事皇太后权同处分。应诸军赏给，并取嗣君处分。 
      
丧服以日易月，山陵制度务从俭约。在外群臣止于本处举哀，不得擅离治所，成服三日而除。应缘边州镇皆以金革从事，不用举哀。于戏!死生之期，理有必至，宗社之奉，其永无疆。尚赖股肱近臣，中外百辟， 辅王室，底绥万邦。咨尔臣民，咸体朕志。」宰臣章惇宣制讫章：原作「张」，据《宋史》卷二一二《宰辅表》三改。，与辅臣同升殿奠茶酒，移班于东序称贺。上恸哭久之，惇等进奉慰曰：「伏愿陛下少抑哀情，以幸天下。」降阶，慰皇太后，复升殿奏事讫，退。 
同日，诏诸门增兵防，及殿前都副指挥使守内东门外，合门通事舍人巡察军器库，并如元丰八年故事。是日至晡，百官入临，诸军副指挥使以上临于宣佑门外。自是至小祥，皆朝晡临。自小祥至禫祭，朝一临。军使、押班帅其属哭于其营，三日止。宰执并宿资善堂，宗室遥(群)[郡]刺史以上宿崇政殿门外，至成服罢。 
十三日，命尚书左仆射兼门下侍郎章惇为山陵使，尚书吏部侍郎徐铎为礼仪使，尚书兵部侍郎黄裳为卤簿使，御史中丞安惇为仪仗使，知开封府吴居厚为桥道顿递使。尚书度支郎中王诏兼权京西路转运使，应奉山陵。 
四月二十四日，命礼部侍郎赵挺之为山陵礼仪使，代徐铎；御史中丞丰稷为仪仗使，代安惇；尚书兵部侍郎陈轩为卤簿使，代黄裳。 
同日，以入内内侍省副都知吴靖方、入内内侍省押班蓝从熙为都大管句山陵事，入内内侍省押班冯世宁提举制造梓宫 
      
兼按行山陵使，内侍省内侍押班阎安副之，捧日天武四厢都指挥使贾 、内侍省押班宋用臣为修奉山陵都护，合门通事舍人宋渊假西上合门使，告哀于大辽。 
四月二日，贾 卒，以侍卫亲军马军都虞候、知代州王崇拯管句马军司，充修奉山陵都护。仍令乘驿径赴山陵所，候事毕赴阙供职。 
十五日，宋用臣卒，以宣庆使、入内内侍省副都知梁从政为修奉山陵钤辖。 
十四日，诏三省集侍从、礼官，以太平兴国二年所用服纪详定闻奏。 
十五日，三省奏行三年之丧，诏恭依。 
同日，命宰臣章惇撰陵名及哀册文，知枢密院曾布撰〔谥〕册文，中书侍郎许将书哀册，右丞蔡卞书谥册宝，翰林学士承旨蔡京撰谥议。 
十六日，群臣请皇帝听政，诏荅不允。自是五上表，乃从之。 
十八日，大殓成服，群臣入哭于福宁殿下，俟皇帝行礼毕，移班奉慰。又进名慰皇太后、皇太妃、皇后于内东门。分遣三省官告于天地、宗庙、社稷，内侍告诸神祠，使臣刘安民等告诸路官吏兵民等。 
同日，命以大行皇帝遗留物赐尚书左仆射章惇、知枢密院曾布、中书侍郎许将、尚书左丞蔡卞及前宰执有差。 
二十一日，礼部言：「检会故事，大行皇帝升遐，内外臣庶、军营至禫除后，文武臣僚之家至山陵祔庙毕，并许嫁娶，仍不用花彩，候开乐日依旧。三京诸道军兵至卒哭，东京军及三路沿边臣僚至祔庙，其余文武 
      
臣僚至三年，仍听用乐。其诸道州、府军、监等，并合依此施行。」从之。 
二十四日，小祥，群臣临慰如仪。 
二十五日，以二七，群臣朝临于福宁殿。自是每七日皆朝临，四十九日而止。 
二十六日，群臣瞻大行皇帝画像于集英殿，哭尽哀而出。 
三十日，太史局言：「山陵斥土用四月四日吉。」从〔之〕。诏山陵制度并依元丰八年例施行。 
二月一日，群臣临于福宁殿，慰上于东阶，进名慰皇太后、皇太妃、皇后于内东门。自是朔望临慰，至灵驾发引而止。 
二日，以皇帝听政奠告于大行皇帝。 
三日，请皇帝御正殿，诏荅不允。自是三上表，乃从之。 
五日，殡于福宁殿之西阶，上祭奠，群臣临慰如仪。 
六日，大祥，群臣临慰，遂易禫服。 
七日，诏东上合门使、知泾州李许赴阙供职，仍管山陵事务，俟灵驾行日分布四面巡警。 
八日，禫除，上行酌献之礼，群臣临慰如仪。 
二十六日，按行山陵使冯世宁言，于河南府永安县得地。诏侍从官一人及入内内侍省副都知梁从政覆〔按〕。 
二十九日，命尚书工部侍郎杜常假龙图阁直学士，为大行皇帝遗留辽国礼信使，合门通事舍人朱孝孙假西上合门使副之。 
三月二日，命梁从政为山陵使，左藏库使罗允和副之。 
九日，河北路计(定)[度]转运副使吴安宪假宝文阁待制，充大行皇帝遗留北朝礼信使，以杜常至澶州称疾而回故也。 
十四日，命冯世宁诣斩草所定皇堂。 
      
二十三日，以检校司空、保静军节度使高公绘为山陵行宫使，侍卫亲军步军副都指挥使曹诵为山陵总管，入内内侍省东头供奉官李遇裁定山陵车马人从食钱等。 
四月一日，宰臣章惇上陵名曰永泰，诏恭依。 
十九日，宰臣率中散大夫、卿监、宗室正任团练使以上，请谥于南郊。 
二十三日，翰林学士承旨蔡京请上尊谥曰钦文睿武昭孝皇帝，庙号哲宗。议曰：「臣闻道有常道，名有常名，道无乎不在而名未始有极，此道与名之常也。古之圣人得道之常以入于有，即其应物之迹而名随焉，虽所称异号而道之所谓常名者，固存乎其中矣。恭惟大行皇帝以天纵之圣，承百年积累之业，越在冲幼，履帝之位，若固有之。体道以为德，故寂然不动，有以见天下之赜，明而用晦，盖不言者九年。及南面而听天下，疏观万物，泛应曲当，其辟也开而天，而阖也渊而神，虽左右之人莫能察其喜怒之色。临下以简，制动以静，可谓盛德之至，无得而名言者矣。然臣考之前载，质诸先王。柔外直内谓之钦，经天纬地谓之文，思以作圣谓之睿，戡定暴乱谓之武，无小不见谓之昭，继志述事谓之孝。于是窃迹盛德大业着于事为而可以形容者，条列而拟象之。盖外温恭而内允塞，钦天之威，遇灾而惧，顺帝之则，小心翼翼，动容周旋，必中于礼，望之如天之不可度，就之如日之温而可爱，可谓钦矣。沉巘刚克，高明 
      
柔克，刚柔错综，以济其用，尊钦儒学以缉熙于光明，罢黜章句小道，发明六艺之科指，可谓文矣。致虚以为明，致一以为思，思而后言，言简而切，迫而后动，动而不跲，扩而充之，至于大而能化之圣，可谓睿矣。不令而威，不严而肃，偏师裨将，授以成筭，乘边出塞，不顿一戟，开疆辟地，列阵置守，羌人扶杖而请罪，陇右稽颡而乞降，可谓武矣。吉之先见，独观乎昭旷之原；衡听万事，而不惑于是非取舍之际。富善人，敦有德，或自一言而知；难任人，堲谗说，或由一见而察。光被四表，不遗微小，可谓昭矣。遹骏其声，丕承其烈，悼法度之扫荡则当宁太息，愤奸罔之诬訿则敛容出涕，政无小大，追而复之，不夺于浮言，不移于异意，熙宁、元丰之政得复行于今日，可谓孝矣。故十有六年，海内乂安，百姓蒙福，天地协应，奸宄不作，神宝自至，祥光属天，时和岁丰，物无疵疠。遐荒幽远毡裘毳服左衽之俗，莫不面内而来臣。方慨然欲有为，以追迹三代之隆，志未就而上宾，此万国所以摧心，三灵为之变色也。虽殚天下之美，固不足以名，而百辟卿士(齐)[斋]心涤虑，合天下之公，即南郊之阳，以请命于上帝。乃按《谥法》曰：『威仪悉备曰钦，道德博闻曰文，象方盖平曰睿，阐境斥土曰武，圣钦日跻曰昭，继志成事曰孝。』合是众德以为之名，垂(是)[于]后世，于是为称。然古之王天下者，考祖有功而宗有德，德之可宗者莫大乎哲。昔 
      
之称尧曰『知人则哲，惟帝其难之』；称舜曰『浚哲文明』；称成汤至于帝乙，曰『经德秉哲』；称太王至武王，曰『世有哲王』。窃考大行皇帝运量酬酢，万世所得而宗者，哲也。盖帝之所难而王之所繇兴，非天下之至明，其孰能与于此 大行皇帝宜天锡之曰钦文睿武昭孝皇帝，庙号哲宗。」 
二十二日，卒哭，群臣临慰如仪。 
二十四日，颁大行皇帝尊谥、庙号，群臣诣西上合门奉慰，退诣内东门进名慰皇太后、皇太妃、皇后。 
五月十五日，以罗允和为永泰陵副使，代蓝从熙。 
二十二日，罢吴靖方山陵都大管句，以冯世宁代之。 
六月一日，辽国遣临海军节度萧安世，太常少卿、干文阁学士姚企贡来祭奠；利州观察使萧进忠，客省使、胜州防御使耿钦愈来吊慰。入奠于皇仪殿，见上于东幄。罢，赴福宁殿奉慰。百官进名奉慰于皇仪殿门外。 
三日，命权户部尚书李南公为修奉太庙使，勾当御药阎守懃为都大管勾，以哲宗神主将祔庙故也。 
六月九日，命内侍省押班乐士宣为山陵行宫四面巡检。 
七月二日，遣官以启菆奏告天地、宗庙、社稷及宫观。 
同日，以谥号册宝奏告天地、宗庙、社稷。 
三日，夏国主干顺遣使进奉山陵。 
同日，摄太尉、守尚书左仆射章惇率群臣奉玉册、玉宝于福宁殿，摄中书令许将读册(宝)[文]。册文曰：「哀弟嗣皇帝臣佶谨再拜稽首言：臣闻神妙万物，故民莫能名；尊无二 
      
