<!-- { "loadSidebar": true } -->
十九日，诏登闻检院如急速文字画时进入，常程文字依例五日一度于检内通进。 
二十四日，诏登闻检院日奏文状并监门榜子并俱两本，实封进入。 
大中祥符三年八月，(韶)[诏]：「自今进状，值日晚或至夜者，除告军机及指论在京臣僚，事干人命，画时通进，其余并次日施行。其当日所进文状并奏目及次日连副本状并依旧外，其次日奏目两本更不写进。」 
六年十二月，诏军头司：「应接驾进状人曾经检院进状，如称不尽情理，再令检院看详。如显是妄有指陈，令判院官于审状后具不行缘由，仍令今后不得妄进文状，判书给付本人收执。或再来接驾进状，如所定不行为当，即送开封府勘断。」 
九年三月，登闻检院言：「军头司送到接驾进状人故岳州刺史 
      

史韶孙立两次接驾，不执检院判凭。据史立称，累经检院进状不接。及行审问，乃是止经鼓院，未经检院。盖两司(各)[名]称相近，人不能辨，其史立已蒙送开封府勘鞫。窃虑今后进状之人有恃荫故违条贯，不执判状，直便接驾者，望令军头司送开封府劾罪。如再犯者，配远处衙前。三犯者，依法科决讫，编管如前。」诏：「自今进状人令检院分明读示榜文，各令知委，贵免枉陷刑宪。仍取知委状讫，给付判凭。」 
天禧二年正月辛亥，礼部侍郎王曾判检院。 
四年二月，同判鼓院鲁宗道言：「准条，凡论臣僚不公事状，实时封进。近日以来，多有以州县寻常细务烦渎朝廷。今请应言受赇踰违以上罪者，即许实封论诉，自余皆须通封。」诏：「自今后显有赃污踰违事状及告众者，即令实封投进，违者罪之。」 
五月，诏：「登闻检、鼓院手分自今于京局百司选差正名祗应，及三年者与减一选，即不得抽承阙人。」 
仁宗天圣元年九月，诏：「自今诸色人诣登闻鼓院妄进文状，称内中骨肉者「骨」字上原衍「肉」字，已删。，便令送开封府枷项取勘，依法断遣。」 
七年，上因读《唐史》，见匦函达下民冤枉之事，乃谓左右曰：「天下九州岛之大，岂无冤枉之人。若至京师检院、鼓院理雪者，必是州县官吏、提点刑狱、转运使不能理雪。又君不为申理，则赤子无告矣。」乃置匦函，仍专命御史中丞为理检使。 
闰二月二十三日，诏曰：「朕纂绍丕图，忧勤庶政，(恩)[思]下情之尽达，期谠议之必闻。洪惟祖宗，诞开言路，援稽典制，具在攸司。是用遵行，式恢先烈。其登闻检院依旧外，(宣)[宜]置理检使，匦匣为检匣。应诸色人除奇巧技术邪妄不干正道事件不得上言，及常程公事自依久来体式，令逐处官司、鼓院收接外，如有指陈军国大事、朝政得失、大(改)[段]冤枉，累经诉理未获辨明，或事干机密，并许诣检投进。内委是急速文字，画时进入。其余并依例五日一度于检内进纳。如无，即具单状以闻。如检院、鼓院进状人有称冤滥沉屈，及为鼓院、检院迟滞者，画时引送理检使，子细审问。余依太平兴国九年七月十二日敕施行。」 
三月六日，诏：「近于鼓、检院侧别置理检院，以御〔史〕中丞王臻充使。应诸色人诣鼓院、检院投进文字，逐处官吏妄有邀难，不画时收接，即许诣理检使所，具住滞不收接因依以进，其鼓、检院官吏当行严断。内干机密公事，理检使亦不须审问。」 
二十一日，判鼓院吴遵路言：「进状人状内多有揩改添注文字，准先降 命，并令回换，虑成住滞。今请揩改处系要害事节，即令退换，自余并用本院印讫进入。」从之。 
六月辛卯，命晏殊等看详转对章疏及检院所上封事，类次可行以闻。
八月，诏：「昨降敕命，应诸色人凡有指陈军国大事、朝政得失、大段冤枉，累经诉理，未获辨明，或事干机密，并许诣检院投进。近来 
      
所进文字多不应得敕命，宜令登闻检院，自今诣检院投状人，须应得敕内许指陈名目，方得投进。如进文字却有不同，并当严断。仍先取诣实审状以闻。」 
八年八月，诏：「民有诣检院进实封者，多是争论远年婚田公事，累经诸处断遣者。自今令检院，应有进实封，先责文状。如实有枉冤，不系婚田，即得收接。其有事论婚田公事，并令依例于鼓院进状。」 
九年六月一日，诏：「登闻鼓门、检院无得辄受诸行军副使、上佐、文学、参军奏状。」时有妄求恩泽，至起讼者，因有是戒。 
景佑元年二月六日，中书门下言：「检会近日有诸色人诣检匣进状，妄称军国机密，多是希求身名。今后如依得先降敕文即收接，仍(敢)[取]责审状一处连。」从之。 
六月十七日，御史中丞韩亿言：「准敕，取勘鼓司官吏不合收接马季良乞致仕文状。切以朝廷比置鼓司，盖使人申理冤枉，岂未经奏御，便许退还 其鼓司官吏更不取勘。」仁宗以韩亿即合具奏取旨，不合擅纳敕书，特释之，仍取勘鼓司官吏。法寺言，登闻鼓院李晟当赎金，诏亦释之。 
庆历五年五月十三日，诏登闻鼓院今后不得收接蛮人文状。以溪州彭仕义等差人赍状求进，帝令实封，于枢密院送纳，乃有是诏。 
《两朝国史志》：登闻检院：判院官一人，以带职郎官以上至两省充。凡检有四：东曰崇仁，南曰思谏，西曰申明，北曰招贤。凡机密章奏及上于鼓院而为所(柳)[抑]者，咸受而达诸朝。令史二人。登闻鼓院：判院官二人，以带职官朝官或卿监充。凡四方官吏、士民冤枉封牍，咸受而奏之于中，以达万人之情。监鼓内侍一人，书令史二人。理检使一人，以御史中丞兼领。吏民以冤自伸于检、鼓院而不为达者，以时上闻。典二人，天圣七年置。其登闻检院匦函改为检匣，如(挥)[指]陈军国大事、时政得失，并投检匣，令画时进入，常事五日一次进之。其称冤沉屈而检院不为进状者，并诣理检使审问以闻。时上封者言，自至道中废理检院，而朝廷得失、天下冤枉(寝)[寖]不得上闻，故复置使以领之。 
神宗熙宁三年七月，登闻鼓院言：「当院每日投进官员及诸色人词状并折角实封，并依自来体例，写两本事目子，于通进司投下。欲乞依(请)[诸]处投进实封体例，更不于目子上开说事宜，只据道数，关报通进司投进，免致漏泄。」从之。
哲宗元丰八年十一月十四日，已即位未改元。以登闻鼓院阙归中书省，三年为任。 
元佑三年十一月四日，三省言：「今裁定登闻鼓院、检院并中书省差，俸钱依在京分数。」从之。中兴之初，因旧制置局于阙门之前。旧在宣德门外，隶门下省。建炎三年，专隶谏院。监官旧额二员，以文臣充。常除一员，旧称判官。今从臣僚之请，改称监院。主管检匣内侍一员。旧制：检匣一座， 擎四人，(今)[令]亲从官充。今不差 
      
置。今以手分三人旧有书写人一名，今不差。掌收接命官、诸色人(接)[投]进机密军国重事、军期、朝政阙失、论诉在京官员不法及公私利济之事。今权以小匣一面，差承送亲事官擎背，以匣投进文字。鼓院置监官及称谓，如检院之制。手分二人，书写人二名，掌大礼奏荐 断及致仕遗表、已得旨恩泽、试换文资、改正过名、陈乞再任之事。旧设谏鼓一面，置看鼓及下奏共二人，以三省大程官充。今并不差置。以承送亲事官(役)[投]进文字。两院(关)[阙]官，许互权。全阙，即上谏院，从朝廷差官云。 
高宗建炎元年六月四日，诏置检鼓院于行在便门之外，差官权摄。 
四年九月二十日，诏：「应四方士民诉冤论事，自来经检院投进文字，虽狂妄诋讦，未尝加罪。今许齐贤、王师昊乃敢揭榜通衢，喧突关门，所言略无可采，意在鼓惑即众即：疑误。，理合惩戒。已施行外，今后诸色人陈献文字，并于检、鼓院，不得少有邀阻，仍令尚书省出榜晓谕。」时宰执进呈越州勘到岢岚军狂人王师昊怪妄惑众事，上曰：「必是狂易，可只送邻州编管。朕大开言路，鼓、检院进状，日关听览，言有可采，至命以官，言或不当，虽斥朕躬，亦置而不问。至于狂惑诞众，不免略须禁止。卿等可以此意晓谕民士。」故有是命。 
绍兴三年九月六日，侍御史辛炳言：「近者手诏，以地震求直言。于在外大小之臣，孰不(顾)[愿]尽己见，盖与寻常投匦事体不同。如太常少卿唐恕首能应诏，乃未免同众人押出召保，伺候逐便，有亏礼意。乞今后行在职事及厘务官应诏及逐时依格目上书，并实用公文印记，缴牒检鼓院投进，不在召保知在逐(使)[便]之限，仍令本院遵守施行。」从之。 
十五日，御笔以江阴军进士李韬、苏白上书，辄违诏旨，不诣检院而伏阙，令临安府差人押归本贯，所上书令看详。」上诏宰执曰：「朕于献言者未尝有所拒也，况韬等所言皆细务，非有诋讦之语，顾不当伏阙尔。向来靖康伏阙之风，皆李纲辈启之，卒成变乱。令尚书省检坐前后不许伏阙旨挥，出榜晓谕。」 
六年八月二日，诏：「登闻检、鼓院并去替半年，方许差人。其已差下替人并见阙未到人，并别与差遣。或归吏部注授之人，特依省罢法，与指射差遣一次，愿就宫观岳庙听。」 
十年八月十七日，臣僚言：「伏见国家置(俭)[检]、鼓院，所以广言路，通下情也。祖宗求言之要，着在甲令，盖有名件。远方士人初莫之知，往往肆瞽言，辄议国家大事，如登用大臣、谋任元帅之类。乞令检、鼓两司将甲令所载名件分明揭示，使之晓然，皆知朝廷延纳之意在此不在彼。自今凡有献陈「陈」下原衍「臣」字，已删。，必与保人偕来，逐院监官躬亲审之。如依得祖宗事目，即为进呈。」从之。 
十一年六月六日，监检院王习言：「准诏，虞宰所进乐府，可令检院给还。今后献无益之言，不干政 
      
体者，检、鼓院不得收接，仍令出榜晓示。切见自来投进文字皆系实封，官司无从检察。其投进文字人多是书铺保人同共商量。乞今后进状与贴黄事目及审状异同，将书铺保人并送所属行遣。」从之。仍诏不得因而别致阻节。 
二十二年六月二十一日，上宣谕宰执曰：「检、鼓两院近日绝少论利害文字，恐有阻节，可下所属检察。」 
