<!-- { "loadSidebar": true } -->
五月十一日，御史黄绛等言：「按《唐六典》，侍御史纠举百僚，推鞫狱讼；监察御史分案尚书六司，纠其过失。今之言事官大率如唐侍御史之职，察官乃监察御史之职。国朝旧制有四推之名，而三院御史皆预领焉。今推鞠狱事独付察官，而近准朝旨又以六曹定夺公事，亦送本察，即于检察职事有嫌。兼言事御史于签书行遣公事全然稀少，欲乞别定条制，以正分守。」诏令〔定〕夺文字送本曹。如合再定，即送御史台本察。 
同日，御史黄绛等又言：「事之最难者莫如疑狱，夫以州郡不能决而付之大理，大理不能决而付之刑部，刑部不能决而后付之御史台，则非甚疑狱必不至付台再定。若御 
      
史联事之众，非如大理、刑部，必不能胜其责矣。近有旨定夺文字送本曹，如合再定，即送本察。臣愚以谓与夺刑名，事体重大，宜仍旧众官参定，余事则随曹付察，如此则大小繁简，皆得其称，是正疑谳，罕有不当。」其后刑部请诸鞠狱言事御史轮治，其定夺刑名则众官参定，余事随曹付察。从之。 
十九日，御史黄绛言：「准六察敕，诸弹奏文字本察官与丞、知杂通签，即旧所领任内事，丞、知杂免签书，诸案互察。看详诸案互察，止谓察官有旧领任内事合弹劾，于义有嫌，理当互送。(令)[今]诸案元不承互察妨碍事，既不相关，无从察举。若一案有失，泛责诸案，乃是一官兼有六察之责，恐法意本不如此，大理寺取索互察官吏姓名，未敢供报。」诏自今诸案申台移察，应申不申，从私坐，其互察除之。 
六月一日，诏御史台六察案各置御史一员。 
闰六月十一日，御史台言：「先准诏每半年轮御史一员，取摘三省诸房簿，点检稽滞差失，未有轮差及置局取吏之法。」诏三省各一员，言事、察官序差，以本台吏就逐省点检。 
十月四日，御史中丞黄履言：「准敕诸鞫狱言事御史轮治，缘御史共置九员，六员分领六察，其言事官止三员，欲乞言事、案察御史轮治。」从之。 
七年正月二十三日，尚书左、右司状、「御史房置簿书，御史六曹官纠劾之多寡、当否为殿最，岁终取旨升黜。御史房举发逐察不当及失察不尽等事，岁终亦乞比较。」从之。 
二月十七日，诏：「御史台以侍御史知杂事为侍御史，不带『知杂 
      
事』。以言事官为殿中侍御史，六察官为监察御史，侍御史恩数并如知杂事。左、右巡使及监(察)[祭]使名并罢，左右巡案令本台随事并入朝堂百司案，驱使官仍除去『四团』字，主簿、检法官仍旧各一人。」 
四月十九日，诏：「自今有司上狱空，令御史台刑察按实。」上以开封府、大理寺比岁务为狱空，恐希赏不实也。 
八月二十一日，诏寺监诸司应有稽违，系所辖省曹寺监失点检者，亦令台察弹奏。 
哲宗元佑元年五月二日，三省言：「旧置纠察在京刑狱司，盖欲它司总领，察其违扰，所以审重狱事。今罢归刑部，无复申明纠举之制。请以异(议)[时]纠察职事悉委御史台刑察兼领，刑部(每)[毋]得干预，其御史台刑狱令尚书省右司纠察。」从之。 
二十三日，尚书省请六察旬奏改作季奏。从之。 
二年五月二十六日，诏阙台官，令学士院举官二员，两省谏议大夫以上同举四员，御史中丞、侍御史同举二员以闻。 
六年八月六年八月：纪年有误。按：本条注文有「司空吕公着」云云，据《宋史》卷一七《哲宗本纪》载吕氏卒于元佑四年二月甲辰。「六年八月」，疑为「六月八日」。，诏左右司谏、正言、殿中侍御史、监察御史以升朝官通判资序实历一年以上人充。初，太皇太后宣谕曰：「近时台谏官多是新进，未甚更事，所论不知朝廷大体，近于求名。可依祖宗故事，选用历第二任通判人充。」司空吕公着言近制举官不以资序，因检会旧制而有是诏。 
四年四月十八日，诏应台察事已弹察后及一月以上遇赦降者，其稽违本罪不得原减，从侍御史盛陶言也「侍」上原衍一「侍」字，已删。。 
(高宗绍兴)[哲宗绍圣]元年，臣僚言：「在京官司无 
      
不隶六察者，惟纠察刑狱司职事独归御史。凡审问狱囚事既亲领，苟有不当，无复弹治，恐非严重狱事之意。又本台刑狱皆朝廷所付治，轻重可否宜取决于上。今令右司纠察，甚非尊朝廷、正官名之意。」诏御史台见领旧纠察司职事内合审录问者归刑部右曹，余悉仍旧。 
六月十五日，诏：「差殿中侍御史井亮采就左司，郭知章就右司，同取索六曹四月以前未了文字，催促结绝。如违滞多日，或故作迂曲会问，或行遣不当者，人吏等第勘罪，郎官籍记姓名类欸闻奏。」从左司谏翟思请也。 
七月二十五日，监察御史刘拯言：「元丰中御史台置六察案，治省曹及诸官司违慢，以防有司之 堕不职者。元佑七年五月十八日立法，除事干刑名因陈诉外，余未结绝，皆不得取索。至九月三日，因臣僚言其不便，方许取索一年已上未绝公案点检。且元佑七年诸曹未绝事纔一千二百余件，今蒙朝廷委御史点检，总六千件，已四倍前日，其养成有司稽违之弊如此，望依元丰条。」从之。 
二年四月七日，殿中侍御史郭知章、监察御史董敦逸言，乞循先帝之法，诏内外两制及台谏官等各举才行一人。诏吏部尚书许将、户部尚书蔡京、御史中丞黄履、翰林学士蔡卞、翰林学士钱端、礼部尚书林希、户部侍郎王震不拘资序，各举堪备任使二员以闻。 
二年四月二十七日，殿中侍御史董敦逸言：「请应隶本台所察 
      
处依在京刑狱条例，许本察官非时就往点检簿书。」诏自今每遇上、下半年，诣三省、枢密院点检讫，许暂赴本察所隶官司检察。是年十二月十七日，再降诏同此。 
哲宗元符元年，诏复六察闻奏旧制。 
二年，御史中丞安惇言：「元丰法，每半年轮台官就三省点检，各有日限。又恐文簿未明，须呼吏指说，难于限内详究。诏许展日。元佑大臣不务悉心政事，遂改元条，听于限内了毕。被差御史观望，阅三四日便称别无稽滞差失，窃恐因此(寝)[寖]失先朝遣官检察之意。」诏并依元丰法。 
徽宗崇宁元年十月十七日，诏御史台纠察案依元丰格隶刑部，其元佑元年五月二十日指挥勿行。 
二年八月二十四日，都省勘会：「台官虽已分定所言职事，窃虑未至明白，除已降朝旨合遵守外，欲更申明行下。谏官职在拾遗补阙，凡朝政阙失，悉许论奏，则自宰臣至百官，自三省至百司，任非其人，事有失当，皆得(课)[谏]正。台官职在绳愆纠缪，凡官司稽违，悉许弹奏，则〔自〕宰臣至百官、自三省至百司不循法守，有罪当劾，皆得纠正。」从之。 
四年六月二十七日，奉议郎、试御史中丞兼侍读朱谔札子奏：「六察官弹治稽违不法，乃是本职。兼本台条格内即并不该载察官赏罚，近蒙朝廷较考全年察事，量多者推赏，盖出异恩。而察官不安职分，侥幸改法。臣(遇)[遇]欲乞今后全年比较，除察事分数至少合入殿法者依旧责罚外，其察事数 
      
多之人更不推赏，庶使本台察官各安职守，以逭幸赏之谤。」诏札付御史台照会。 
大观二年六月十六日，臣僚言：「御史台分置六察，所以察治稽违，实纪纲法度之所赖。今殿中六尚以供奉为职，事目繁重，尤当严整，而台不得察。辟雍、大晟府，礼乐之所自出，亦不得检视。至于筭学、太官局、翰林、仪鸾司，其为职局无异于他司，悉皆援例免察，臣所未谕也。乞自今皆隶六察。」从之。 
宣和元年三月十四日，中书省言：「臣僚上言：『恭惟陛下励精庶政，凡曰御史，必亲加除擢，方赖以伺察违法慢令之吏，庶以上广陛下明目达聪。迩来官司职事旷阙，漫不省察，日甚一日，岂可概举。若六察其以违法不当事件闻之朝廷，即送刑寺约法，其引赦原免者十常八九。间有朝廷灼见情犯，特令决罚。或不该赦宥者，又复迁延月日，以俟八节前后禁刑日结绝而已，如此则何惮而不为奸哉!前后察弹治不法事件不知具几章而被决罚者百无一二，行移往来，徒为文具，官司翫习，恬不为怪。是致本台取索文字，率多稽滞灭裂，无复畏惮。臣恐台纲不振，而陛下法度日以弛矣。朝廷若将六察所弹之事治胥辈，量其罪之小大，示以必罚，其违法慢令尤重者则取旨施行，如此则人人知警，官修其方，吏宿其业，纪纲复振，诏令必行，无敢弗虔者。检会臣僚上言，伏见迩来官司因循苟简，习为常态，藐视台察，若不足畏者。彼 
      
意不过谓稽留失行，罪止罚金。一遇赦恩，又可原免，事之改正与否在己未有利害也，故一切顽悍如此。矧事有因不隶察官司牵制而不得行者，台臣既难以催督，而稽违容幸官司又复得以为辞，久而纵之，则蹈袭不虔者愈众矣，岂不负陛下平日训敕勉励之意乎!臣猥当言责，目(都)] [斯弊，不胜愤懑，伏望睿旨严赐约束。自今官司稽违有累经弹奏而犹不治者，虽该赦恩，亦乞重赐责贬。见今隶察官司有稽违当改正、而不隶察官司合行报应结绝者，望从本台催督，如或违慢，按罪以闻，所贵台纲振肃，事无底滞。』」诏：「今后官司稽违，三经弹劾违慢如故者，吏人许直送大理寺，以违制论，余依奏。台察事大者不以赦降原减，余申明行下。」 
二十七年二月二十一日二十七年：宋代仅「绍兴」为三十年，此条所述应为绍兴二十七年事，不当植于此。下条「三十年」同。，诏：「刑部郎官循行督遣，如勘鞠失实，事理妨碍，直行移送。今后御史点检或有移送公事，许依刑部已得指挥。」 
三十年四月二十七日，诏以神宗命台臣举忠纯体国之人补御史诏重刊于御史台。 
六月四日，诏察官职守今后依官制施行。 
绍兴元年九月十二日，侍御史沈与求言：「契勘省部百司稽违，许御史台弹察。元丰中分置六察，察案书史岁终比较弹察稽违功绩而赏罚之。昨因王黼用事，旧法遽废。」诏并依旧法施行天头原批：「此条添在二年四月上。」。 
二年十二月十七日，诏御史台全阙长贰，所有检法官、主簿阙，特令殿中侍御史曾统奏辟天头原批：「此条添在『以闻』下。」。 
三年正月十七日，诏：「御史 
      
台每季专委本察官一员，躬诣大理寺及应有刑职去处点检禁囚，淹留不决或有冤滥，并(其)[具]当职官职位、姓名以闻天头原批：「此条添在二十七日上。」。」 
