<!-- { "loadSidebar": true } -->
六年四月，诏：「应考试官以举人所对义卷明下通不，如有通数少者，(遂)[逐]场便须驳放，不得虚至终场。今后凡中外文武官僚荐嘱举人，便即主司密具闻奏，其被荐举人，勒还本贯重役，永不得入举场。其发荐之人，必行勘断。犯者许逐处官吏及诸色人陈告，如得实，应幕职及令、录当与升朝官，判司、簿尉即与本处令、录。其诸色人赏绢五百匹，以犯事人家财充，不足，以系省绢添支。」 
八年十月十三日，诏曰：「周室荐贤，必由乡里；汉庭取士，或按版图。当察行以议年，务兴
     
廉而举孝。朕尝观旧史，慨慕前王，匪敢荒宁，咸求俊乂。尚虑幽远难于自进，隐逸泥于所安，宜令郡国下属邑令佐，令下乡里耆艾，察民有孝悌力田，奇才异行，或文经武略，堪任用者，年二十已上，五十已下，第加铨择，具以名闻。仍速遣诣阙，当亲视臧否，以进退之。如乡邑无可塞诏者，亦以实告。或不尽称荐，壅于上闻者，当寘于理。」 
太宗太平兴国三年九月二日，诏：「自今广文馆及诸州府、礼部试进士律赋，并以平侧次用韵。」 
七年九月八日，诏曰：「郡国贡士，有司抡材，朕必亲临殿庭，躬校能否。宴见紬绎，日旰忘劳，亦既策名，即令解褐，不限选调，皆授以官。隆儒之风，可谓至矣。而有矫情饰诈，盛貌深衷，口诵周、孔之言，身为桀、跖之(言)[行]，乃至临莅，多触宪章。或假手以干名，或挟书而就试，渐成浇薄，宜用澄清。应西京及诸道贡举人等，自今所在长吏慎择部内清强官一人，精加考试，取版籍分明，为乡里所推誉者，须所试诗赋杂文合格，即许解送。仍令礼部，自今诸道解到贡举人，依吏部选人例，每十人为保。内有行止踰违，为佗人所告者，并当连坐，永不在赴举之限。」 
八年十二月二十三日，诏曰：「朝廷比较，设贡举以待贤材，如闻缁褐之流，多弃释老之业，反袭褒博，来窃科名。自今贡举人内有曾为僧道者，并须禁断。其进士举人只务雕刻之工，罕通缃素之学，不晓经义，何以官人。自今宜令
     
礼部贡院特免贴经，只试墨义二十道，较其能否，以定黜陟。其诸科举人，于业外别试法书墨义十道，着为定制。」 
雍熙二年正月二十四日，诏曰：「国家设俊造之科，启公平之路，务要艺实，以副勤求。近年举人，动盈万计，奸伪之迹，朋结相连。或丐于他人，或传以相授，纷然杂乱，无以辨明。考核既难，妄冒滋甚。宜令知举官专察之，如有谬滥，具以名闻。」又诏礼部贡院：「应九经诸科举人，并令参杂引试人，贴科目字号，间隔就坐，稀次设席。轮差官二人在省门监守，分差官于廊下察视，勿容朋比，私相教授。犯者永不得赴举。主司务求艺实，不得以曾经御试，一例放过。」 
十二月一日，诏曰：「贡举之任，宜在精详。委于有司，诚为旧典。可依往例，命官知贡举。应取解举人，限来年三月一日已前到京。其未取解者，许至秋取解。」 
三十日，诏：「诸科举人，省试第一场十不者殿五举，第二、第三场十不者殿三举，其三场内有九不者并殿一举。其所殿举数，并于试卷上朱书，封送中书。请行指挥及罪发解试官、监官。义卷子头上「义」字上疑有脱误。，如有虚书举数场第及诈称曾到御前者，并驳放殿举。应合保并五人已上为一保。监官、试官如受请求财物，并准枉法赃论。进士以德行为基，文章为业，苟容欺诈，何称科名。近年多有诈他人之述作，窃自己之声光，用此面欺，将为身计。宜加条约，以诫轻浮。今后如有倩人撰述文字，应
     
举者许人告言，送本处色役，永不得仕进。同保人知者殿四举，不知殿两举。受情者，在官停任，选人殿三举，保人殿五举，诸色人量事科罪。」 
端拱元年三月二十三日，翰林学士知贡举宋白言：「考试贡举人内，有墨义十不者，请责罚举送官，以诫滥进。」从之。 
淳化三年正月六日，命翰林学士承旨苏易简等同知贡举，受诏即至贡院视事，不更至私第，以杜请托。 
至道三年五月十六日，诏：「今岁贡举，宜令有司精较能否。或因循，如覆试有不合格者，当行严责。」 
真宗咸平元年二月三日，诏曰：「春官取士，抑惟旧章。举而复之，所委甚重。冀从精择，以尽至公。宜令礼部贡院考试毕日，录合格人姓名以闻，当议降敕发榜赐及第。如覆试有谬滥，知举官重行朝典。」 
九日，诏曰：「久停贡举，颇滞时才。言念士伦，不忘勤恤。宜令礼部贡院，据合格人数内，进士放五十人，诸科共放百五十人，来年不得为例。」 
二年三月十日，礼部贡院言：「考试举人毕，请御试。」帝以谅阴中不许，谓辅臣曰：「今岁举人颇众，若依去年人数，虑单平者有所遗落。进士可增及七十，经科可增及百八十人。」寻以孙 等二百五十名闻。诏除学究杜铨、董希颜、侯世贤、王大雅、元用涉、李佑贤一举终场落下，自余并赐及第。 
三年二月二十六日，诏：「河北经戎虏侵轶州军举人，除已赴礼部试外，有实曾请解及经礼部试者，委贡院籍名
     
以闻，当议别试。」 
三月一日，诏贡院所试及格举人内，有权要亲族者，具名以闻。 
四月，诏新及第进士、诸科举人等，给假两月宁亲。 
景德元年九月十七日，令御史台谕馆阁、台省官，有以简札贡举人姓名嘱请者，即密以闻，当加严断。其隐匿不言，因事彰露，亦当重行朝典。 
二年二月二十三日，礼部贡院言：「昨考试诸科举人，就座搜获怀挟书册节义者十七人，准例扶出，准条殿两举。其三场内九不者计四百九十二人，亦合准条殿一举。」诏特免之，令诸州告谕，精勤习业，将来复犯九不，即通计前数殿之。 
三月十日，礼部贡院言：「新及第举人，自今欲令状元用一节呵道，余止双控马首。遇常参官，敛马侧立。」诏可。近岁及第进士，导从过多，车服侈靡，故因是奏抑损之。 
十三日，命权知贡举赵安仁等复于尚书省考试河北举人赴常期不及者。其不合格而曾预防城者，进士、特奏名、诸科各进二场；至三场者许终场；应五举及经御试并年五十者，并奏名。虽不防城，应七举，年六十者，亦如之。瀛州城守有劳者，即赴殿试。以去冬河朔用兵，举人赴常期不及，故特命延限别试。
十二月五日，礼部贡院言：「昨详进士所纳公卷，多假借他人文字。或用旧卷装饰，重行书写，或被佣书人易换文本，是致到省无凭考校。请自今并令亲自投纳，仍于试卷上亲书家状。如将来程试与公卷全异，及所试文字与家状书体不同，并驳放之。或多假借他人文字，
     
辨认彰露，即依例扶出，永不得赴举。其知举官，亦望先一月差入贡院，考较公卷，分为等第。如事业殊异者，至日更精加试验。所冀抱艺者不失搜罗，躁进者难施伪滥。」从之。 
三年二月七日，诏贡举人因事殿举及永不得入科场，非被杖者，并许复应举。 
闰五月十五日，龙图阁待制陈彭年言：「请令有司详定考较进士诗赋、杂文程序，付礼部贡院遵行。又请许流内选人应宏词拔萃科，明经人投状自荐举，策试经义，以劝儒学。」诏：「贡举考试进士程序，宜令彭年与待制戚纶、直史馆崔遵度、姜屿议定，余令彭年各具条制以闻。」 
二十五日，诏榜贡院门曰：「国家儒学斯崇，材能是选。眷惟较艺，务在推公。而近岁有司罔精辨论，尚存请托，有失拟伦，其何以待八方英秀之流，辟四海孤寒之路。虑遗贤俊，深轸予衷。今乡赋咸臻，礼闱方启，俾司文柄，慎择春官，用革弊源，别申条制，靡间单平之选，庶无徼幸之人。咨尔众多，咸体予意。」 
二十九日，帝问宰臣等天下贡举人几何，王旦曰：「万三千有余人。」帝曰：「约常例奏名几何 」曰：「大约十取其一而已。」帝曰：「当落者不啻万人矣。必慎择其有司。」旦曰：「至于封印卷首，若朝廷差官，于理亦顺，然须择素有操执者。凡进士、诸科试卷，悉纳封印院糊名，送知举官考校，仍颁其式。知举官考定等级，后复令封之。俟覆考毕，参校其得失。」 
《文献通考》：景德四年，令礼部糊名考较。先是，上尝问辅臣以天下贡
     
举人数，王旦曰：「万三千有余，约常例奏名十一而已。」上曰：「若此，则当黜者不啻万人矣。典领之官，必须审择。晁迥兢畏，当以委之。」且谓滕元晏少交游，命迥等知贡举，元晏等封印卷首。凡封卷首及点检详试别命官，皆始此。先糊名用之殿试，今复用之礼部也。初，陈彭年举进士，以轻俊为宋白所出。于是彭年与迥等更定条制，设关防，不复拣择文行。虽杜绝请托，然寘甲科者多非人望，自彭年始也。 
大中祥符元年正月二十一日，诏礼部贡院：「诸科举人，虽初举而艺业可取者，与量进场第。」帝因谓宰臣王旦等曰：「今岁举人颇以糊名考较为惧，然有艺者皆喜于尽公。」旦曰：「诸路发解，拘限程制，虑遗才隽，当稍宽之。」冯拯曰：「进士比来省试，惟以诗赋进退，不考文论。且江浙举人，专业词赋，以取科名。今岁望令于诗赋合格人内，兼考策、论。」帝曰：「大凡文论可见其才识，南人喜诵诗赋，及就公试，或攘剽旧语，主司能辨之乎 」旦曰：「古人(惊)[警]句，非后进所及。苟窃用之，无不辨也。」。 
三月十九日，知贡举晁迥等言：考较得合奏名进士百六十七人，诸科七百二十四人，免解进士合奏名百八十六人。又具诸科终场粗通《毛诗》学究二十二人，四通三史五人，一通准格合落。帝以三史习者少，《毛诗》卷帙稍多，并特令奏名。 
《文献通考》：大中祥符元年，南省下第举人周叔良等百二十人，讼知贡举官朋附权要，抑塞孤寒，列上势家子弟四十余人，文字浅近，非合奏名。上曰：「贡举谤议，前代不免。朕今召所谓势家子弟者，别坐就试。」既而叔良等所陈皆妄，命配隶许州。 
四年五月二十七日，翰林学士晁迥等言：「准诏详定礼部贡院条制，请进士就试日，不得张烛，亦不得将入茶担火燎。汤茶官备。试诗赋日，止许将入《切韵》、《押韵》、《韵略》，余书悉禁。仍预于贡院纳书案。有司于试前一日排定坐次，榜名告示。至日，监门据姓名引入，依此就座，不得移易。或举人有所请问，主司即与解说，举人并不得寄应，仍不得分人田土，虚立户名。违
      
