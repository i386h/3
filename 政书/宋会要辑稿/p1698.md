<!-- { "loadSidebar": true } -->
七月十日，国子博士杨璘言：「恭惟陛下光履帝位，今三十年，慕道益勤，求才益切。迨兹大比，登进多士，亲策于廷，岂曰应故事而已。迩来士习卑陋，志在苟得，编写套类，备怀挟，一入场屋， 趋帘前，以上请为名，移时方散。人数丛杂，私相检阅，抄于卷首，旋即掷弃。巡案无从检察，所作率多雷同，极难选取，侥幸者众。今书坊自经 
      
子史集事类，州县所试程文，专刊小板，名曰夹袋册，士子高价竞售，专为怀挟之具，则书不必读矣。窃见科举条制，怀挟殿五举，不以赦原。见有三数举前犯人，并从实殿，不与放行，而书坊公然抵禁。若不约束，将见循袭，学不务实，文不该理，科目之设，愈难得人。乞申严〔怀〕挟之禁，仍下诸路运司，令州县拘收书坊挟袋夹小板，并行焚毁，严立罪赏，不许货卖。自临安府书坊为始。」后批送礼部看详。既而礼部国子监据太学博士胡刚中等言：怀挟之禁非不严切，近来场屋违戾，书坊规利，撰印小册，名曰夹袋，以便其用。若不痛革，此弊日滋。欲从礼部行下诸路运司，遍州县，应书坊夹袋小板怀挟，日下焚毁，不许货卖。严立罪赏，务在必行。本部欲从国子监看详施行。从之。
十一月九日。臣僚言：「乞下礼部，明立取士之制。今后科举，委诸路漕臣证逐郡应举经义诗赋人数，品择试官。其有经多处则用习经人点检试卷，赋多处则用习赋人点检试卷，余所差官，俾从元习，分考省监等试。凡差考官，经义、诗赋各随所习，先自考校，与主试官酌定分数，以决取舍。郡学二补，除试中教官人外，习经赋不同者，仰守臣选官兼考。仍不得求异出题，有乖旨趣。辞章必求雅丽，经术必取醇明，毋穿凿为奇，毋怪僻为异，趋向已定，考择已精，自此彬彬文学之士，无愧祖宗之盛时矣。」从之。以上《宁宗会要》。 
【宋会要】
 选举 宋会要辑稿 选举六 举士十二 贡举印 
      
贡举印
      
仁宗天圣七年十月，诏铸封弥院印三面，誊录所印三面，发解印三面，送礼部收管，遇科场，给付逐处行用。又神宗元丰六年闰六月十四日，尚书礼部言：「旧制，贡院专掌贡举，其印章曰『礼部贡举之印』，遇锁试则知举官总领。昨废贡院，毁旧印，以其事归礼部，准格遇科场牒印并公事。伏缘本部分曹治事，凡十有五，贡举乃其一事。若遇锁(事)[试]牒印，即佗曹事实有阙。乞别铸礼部贡举之印。」从之。
 选举 宋会要辑稿 选举七 举士十三 亲试天头原批：「一作殿试。」 
     
宋会要辑稿 选举七

举士十三
亲试天头原批：「一作殿试。」
【宋会要】
太祖开宝六年三月十九日，帝御讲武殿，覆试新及第进士宋准并下第进士徐士廉、终场下第诸科等，内出《未明求衣赋》、《悬爵待士诗》题，召殿中侍御史李莹、右司员外郎侯陟、国子监丞郝益为考官。得进士宋准已下二十六人，诸科五经已下一百一人，乃诏曰：「国家悬科取士，校艺求人，有司虽务于搜罗，积岁不无其漏落。所以亲临考试，精辨否臧，或悯其年深，或允其才进，俾咸登于上第，谅克 于至公。其进士宋准等百二十七人，并赐及第、出身。」先是礼部放准等十一人、五经郝镕等二十一人及第，谢于讲武殿。进士武济川、三传刘浚以人质蕞陋及占对失次，命黜去。又下第进士徐士廉等檛登闻鼓上言，以久困场屋无由奋发，及诉知举李昉取舍非当，即诏贡部籍入策进士并终场经学，与准等并亲覆于殿庭。御试举人，自兹始也。仍赐准等钱二十万，令宴会。济川乃昉之乡人，既黜，昉亦责太常少卿。 
《文献通考》：开宝六年，李昉知贡举，取宋准等十一人。上以进士武济川、三传刘浚材质最陋，诎去之。济川，昉乡人也，上颇不悦。会有诉昉用情取人者，上乃令籍终场下第人姓名，得三百六十人，皆召见，择其一百九十五人并准以下，乃御讲武殿，各赐纸扎，别试诗赋，命殿中侍御史李莹等为考官，得进士二十六人，五经四人，《开元礼》七人，三礼三十八人，三传二十六人，三史三人，学究十八人，明法五人，皆赐及第。又赐钱二十万，以张宴会。寻昉等皆坐责。自兹殿试遂为例程。 
是岁新修《开宝通礼》成，诏乡贡《开元礼》宜改称乡贡《通礼》本科，并以新书试问。 
江南进士林松雷说试不中格，以其间道来归，并赐三传出身。 
是岁，诏贡士之下第者特免将来请解，许直诣贡部。 
马端临曰：按，殿前试士始于唐武后，然唐制以考功郎中任取士之责，后不过下行其事，以取士誉，非考功已试之后再试之也。开元以后，始以礼部侍郎知贡举，送中书门下详覆。然惟元和间钱徽为侍郎知贡举，宰相段文昌言其取士不公，覆试多不中选，徽坐免官。长庆以后则礼部所取士，先详覆而后发榜，则虽有详覆之名，而寔未曾再试矣。五代以来，所谓详覆者，间有升黜。入宋太 
     
祖干德六年，命中书覆试，则以帝疑陶谷之子不能文而中选，故覆之，亦未尝别为之升黜。至开宝六年，李昉知举，放进士后，下第人徐士廉等打鼓论榜，上遂于讲武殿命题重试，御试自此试始。昉等所取十一人，重试共取二十六人，然于昉等所取十一人内，只出武济川一人，余十人则高下一依元次，而续取到二十六人，不过附名在此十人之后，共为一榜。然则是年虽别试而共为一榜，亦未尝有省试殿试之分也。至八年，覆试礼部贡院合格举人王式等于讲武殿，内出试题，得进士三十六(十)[人]，而以王嗣宗为首。王式者，礼部所定合格第一人，则居其四，盖自是御试始别为升降，始有省试殿试之分，省元状元之别云。
八年二月二十五日，帝御讲武殿试礼部奏名进士，内出《桥梁渡长江赋》、《龙舡习水战诗》题，得王嗣宗已下三十一人，赐及第出身。 
翌日，试诸科，得三礼纪自成已下三十四人，赐本科及第、出身。 
太宗太平兴国二年正月七日，帝御讲武殿试礼部奏名进士，内出《训兵练将赋》、《主圣臣贤诗》题，得吕蒙正已下一百九人，并赐及第。命翰林学士李昉、扈蒙阅所试，定其优劣为三等。 
九日，试诸科，得九经已下二百七人，并赐本科及第。九经、五经一人不合格，帝怜其老，亦赐同三传出身。自隋大业中始设进士科，至唐以来尤盛。当时每岁不过三十人，咸亨、上元中，增旧额为七十人，寻亦复故。开成中，连数岁放四十人，旋复旧制。进士外，以经术登科者亦不及百人。自帝即位，以州县阙官，故旬浃之中，贡士几三百人，将以补缺员而振滞淹也。 
《文献通考》：太宗太平兴国二年，上初即位，思振淹滞，顾谓侍臣曰：「朕欲博求俊彦于科场中，非敢拔十得五，止得一二，亦可为致治之具矣。」于是礼部上所试合格人姓名，上御讲武殿覆试，内出诗赋题，赋韵平仄相间依次用，李昉、扈蒙定其优劣为三等，得吕蒙正以下一百九人。越二日，覆试诸科，得诸科三百余人，并赐及第。又诏礼部阅贡籍，得十举以上至十五举进士、诸科一百八十余人，并赐出身。九经七人，不中格，上怜其老，特赐同三传出身。凡五百余人，皆先赐(禄)[绿]笏，赐宴开宝寺，上自为诗二章赐之。第一、第二等进士及九经授将作监丞、大理评事、通判诸州，其余皆优等注拟，宠章 袍 
     
殊异，历代未有也。薛居正等言取人太多，用人太骤，不听。 
唐朝有 赐及第以表特恩，至是御试中第者皆称之，其后文学之臣有不由科第者，或献文别试，亦 赐进士及第。 
马端临曰：按是年诸道所发贡士，得五千三百余人，赐第者共五百余人，为十取其一。 
石林叶氏曰：国初取进士，循唐故事，每岁多不过三十人。太宗初即位，天下已定，有意于修文，尝语宰相薛文惠公治道长久之术，因曰莫若参用文武之士。是岁御试题，以《训兵练将》为赋，《主圣臣贤》为诗，盖示以参用之意。特取一百九人，自唐以来，未之有也。遂得吕文穆公为状头，李参政至第二人，张仆射齐贤、王参政化基等数人皆在其间。自是连放五榜，通取八百一人，一时名臣悉自兹出矣。 
三年九月二日，帝御讲武殿试礼部奏名进士，内出《不阵而成功赋》、《二仪合德诗》、《登讲武台观习战论》，得胡旦已下七十四人，并赐及第。 
翌日，试诸科，得九经已下八十二人，并赐本科及第。先是去年诸州已发解，遽诏罢贡举，帝恐场屋间有(有)留滞者，复诏郡国(徐)[除]三礼、三传学究外，悉以今年八月至阙下。及是，帝亲试而特放焉。故事，礼部唯春发榜，至是秋试，非常例也。 
《文献通考》：兴国三年九月，上御讲武殿试礼部贡试举人，进士加论一首，自是以三题为准。故事，礼部惟春放牓，至是秋试，非常例也。是冬诸州举人并集，会将亲征北汉，罢之。自是每间一年或二年，乃置贡举。按《选举志》言，是年试进士始加论一首，然考《登科记》所载，建隆以来，逐科试士皆是一赋一诗一论，凡三题，非始于是年也。 
五年闰三月十一日，帝御讲武殿试礼部奏名进士，内出《春雨如膏赋》、《明州进白鹦鹉诗》、《文武何先论》题，得苏易简已下一百一十九人，并赐及第、出身。十四日，试诸科，得九经已下五百三十四人，并赐本科及第、出身。 
《文献通考》：兴国五年，覆试进士，得苏易简以下一百二十一人，并分甲乙之第，赐宴。时颜明远、刘昌言、张观、乐史等四人，皆以见任官举进士，上惜科第不与，特授近藩掌书记。是岁有赵国昌者，求应百篇举，谓一日作诗百篇，不设此科，求应者即试之。上出杂题二十字，曰「松风雪月天，花竹鹤云烟，诗酒春池雨，山僧道柳泉」，各令赋五篇，篇八句。逮日旰，仅成数十首，率无可观。上以此科久废，特赐及第，以劝来 
     
者。仍诏有司，今后应百篇举，约此题为式。 
八年三月十五日，帝御讲武殿试礼部奏名进士，内出《六合为家赋》、《鹦啭上林诗》、《文武双兴论》题，得王世则已下二百二十九人，并赐及第、出身。 
翌日，试诸科，得九经已下七百六十四人，并赐本科及第出身。 
雍熙二年三月十五日，帝御崇政殿试礼部奏名进士，内出《颍川贡白雉赋》、《烹小鲜诗》、《玄女授兵符论》题，得梁颢已下一百七十九人，第为三等。 
