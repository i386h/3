<!-- { "loadSidebar": true } -->
十二月三日，枢密院言：「殿步司申：旧例，宕昌买马，本司自差使臣兵夫短送至兴元秦司。其三衙人就兴元秦司领马，长押归司。缘茶马司短差纲官，止是寄居待阙使臣，其短送人诸州所差军兵不足，多是雇夫牵送，皆乌合游手。自宕昌雇夫应数，冒请雇钱，出门之后放散，却与兴元近地借人应数，赴秦司纳马，沿路偷盗草料。自宕昌至兴元二十驿程，养饲失节，因而受病，到务相继倒损，弊害非一。欲令三衙官兵径赴宕昌取马，将雇费量与添助券食。乞下有司详酌施行。」殿马步司看详：「照得差官兵去宕昌取马，缘宕昌窄狭民稀，艰得舍屋安泊。又是极边，虑恐积留官兵，在彼歇程，因而与西夏卖马蕃客博易物货，引惹未便。乞自绍(兴)[熙]二年以后，本司官兵到兴元，从排马将官，于每纲二十二人内，差纲马官、医兽、军典各一名，牵马军兵五人，前去宕昌本司监视买马统领官处，先次识认本纲马毛色、齿岁、尺寸，候茶马司发回。乞令就茶马司批支券食、钱米，仍令茶马司差能部辖押马使臣一员、牵马人夫一十七名，揍本司所差纲官等八人，通二十六人，同共沿路提督饮餧。至秦司，将本司所差纲官等入务守马，止宿照管。如一纲五十三疋，内有损毙病患马，许从纲官陈乞退换，令秦司贴揍作五十疋，排发前来。若五十三疋全到，其茶马司押马使臣，乞支短纲赏。本司纲马官等不预赏罚，止令不以疋数准备拣选五千疋团纲，庶得不致别司马衮同交杂，亦无趱换之弊。其余小管押二十四人，止在兴元住程，伺候排发纲马，一就起发归司。不唯战马饮餧便得其宜，又且茶马司得本司所差军人提督照管送马人夫，实为便当。本司官兵自兴元取马至行在，赏罚并乞依见今条格施行。」诏依殿步司相度到事理施行。
二年十月二日，宰执进呈四川总领司申权住买阔壮马价钱，上云：「阔壮马亦须间岁与买一次。恐今后蕃人只将低小马来卖。前数年住买价钱，令别司桩管，防其它用。」 
十二月二十六日，湖广总领(张)[詹]体仁等言：「昨准指挥，江陵副都统率逢原奏荆襄民间土生马蕃多，格尺深类西马。(令)[今]本司措置，每岁收买二百疋，发付江陵军收管。其价钱，总领所支给。」奉旨，令相度经久利便闻奏。相度襄阳一带土产马低小。虽有及格尺马，数亦不多，止可入队披带，盖与陕西不同。马之优劣，相去辽绝。然襄、郢地土相接，易于养饲，不甚损失，又无四川远路辛苦之弊。缘不增官买，是致马数不甚蕃息。今若限以尺寸，又(无)稍优其直，则人知养马之利，皆养及格尺，牡牝日益滋多，他日为国家之利。若以优劣较之，终不如西马地道。若每年添拨得马，更令湖广总领所于朝廷桩管钱内出备价直，收买襄阳格尺马付鄂州都统司，改拨步军及收子弟，以充其军，则兵官及诸军骑兵皆得好马出战乘骑，实为经久利便。仍乞下京西、湖北帅司，约束沿边所属州县，常切禁戢过界盗马无图之人，庶革生事之弊。」诏令鄂州都统司逐旋收买土产格尺堪披带马二百。其钱总领所关支，仍常切关防盗马中卖。 
三年三月十九日，户部言：「都大提举茶马夔路安抚提刑运司申：『绍兴元年十二月四日，权发遣大宁监郭公益奏，所领监实处峡外，所管大昌一县赋入甚微，而每岁买发，茶马司拨马银数四千四百二十九两，比本路州县为额独多。尝契勘官破本钱支俵民间，每两不过支引半，而在市银价却当五引半。民间每一两而遂有四引亏折。其名下科敷数少者亦自难办，而敷多者其困可知。乞下茶马司与本路诸司相度，量行减免。逐司照会夔州路管下大宁监祖宗旧法：每年额理应副二千九百五十两。今欲将大宁监日后合拨银数再与裁减钱引半道，止理四道五分。每两除发监本钱一道半外，止理民间三道，委是经久可行。』本部看详，欲下大宁监，从茶马司诸司相度到前项事理施行。」从之。 
六月七日，诏：「镇江都统司于淮东州军、建康都统司于淮西州军参酌荆襄已行事理，措置收买土产格尺壮嫩、堪充披带马，解赴总领所，审验来历分明，发往各军乘骑，理充逐年纲马之数。合用钱于淮东西总领所先次充支，却令茶马司将拖下逐司马价钱内对数拨还。仍仰主帅严行约束，不得容外界马中卖。」以枢密院言：「昨江陵副都统率逢原乞买荆襄土产马。窃虑边民偷盗中卖，别致生事。湖广总领所、京西安抚司相度，乞依神劲军例，只就本处收买土产马，委安抚司审问来历，发下所属，令所属具实直价钱关报总领所支给。今据张诏、刘忠申：两司节次买到土产格尺马堪充披带，已发付逐军外，所有镇江、建康都统司缘近年茶马司拖欠纲马数多，窃虑军士阙马乘骑。」故有是命。 
五年二月二日，诏：「西和州、黎州买马赏，并以实起发过纲数委及元额，方许理赏。内茶马司催督诸场买马干官，并依旧法。淳熙六年四月指挥，更不施行。」 
十一日，四川制置司言：「兴州都统司申：『向来吴挺申，获指挥，每年买马七百疋，即不声说，令都统司买马。照得本司互市，惟宕昌一处，每岁收买供进并三衙及诸军战马，总计六千余匹，最为重大。若从例于宕昌买发，必将狭小马科拨，令本司收买，有误诸军填阙。乞依元降指挥，令本司差官于宕昌从旧自行收买七百疋。』制置司窃详：四川买马，自有茶马一司专主其事，今欲依兴元府等例，自军差官赴宕昌，同茶马司签厅官监视收买五百疋，余令都统司自行收买，庶几事权归一。」从之。 
六月五日，四川茶马司言：「叙州申买马乞从黎州体例，除知州不预赴场外，止令通判与监押量验收买。所有边防马政但干事务，知、通均任其责。」从之。以上《光宗会要》。《宋史 光宗本纪》：绍熙四年六月壬寅，诏市淮马充沿江诸军战骑。」《苏痴传》：「文州岁市羌马，羌转买蜀货，猾驵上下物价，肆为奸渔。痴议置折博务，平货直以易马。宿弊顿绝。」 
庆元元年正月九日，诏令殿前司量差将官、军兵于襄、汉州军收买土产马二百五十疋。合用价钱，先次于总领所借支，却令茶马司于拖下纲马所管钱内对数拨还。仍仰约束买马官兵，毋得收买外界马。合行事件，条具申枢密院。以本司有请故也。 
二年三月十三日，四川制置赵彦逾、茶马杨经言：「绍熙元年至五年，黎州买过良细马数，照得四年所买一千一十四疋，在五年之中最为酌中数目。欲令本州岛依额收买。」从之。先是，茶马司言：「黎州买马，自绍熙五年八月至庆元元年五月，买过马内却有良细马一千五百二疋。看验除充上号外，余止是寻常纲马，致多过马本，侵动本司岁计。乞下本州岛，照绍熙三年例买发。」至是两司相度四年所买之数为便，故从之。 
同日，诏令兴州都统制司，每岁止许于宕昌自行收买马七百疋。依近降指挥，不得于边上及威远镇等处置场收买。仍令茶马司，将每岁合起发三衙西马依数排发，毋致拖欠阙误。〔先〕是，都统置司言：「乞依元降指挥，差官于宕昌，每年自买战马七百疋。」四川制置茶马司详所奏，相度欲从淳熙二年指挥，令都统制司自行置场收买七百疋，赴茶马司买马场印烙。除买七百疋外，若更衷私买马一疋，两司重立赏典，许人告首，当职官吏并重作施行。又都统制司自开场全用银绢、钱引收买，则马归戎司必多。所有拖下三衙纲马，却须稍宽期限。勘会昨茶马司、兴州都统制司各行收买西马，已有定额。既茶马司买价高，其都统制司亦无搀买之弊。所有每岁合排发三衙西马自不相妨。故有是诏。 
三年五月九日，殿前司言，本军差拨正将马兴祖等前来襄汉，买到马九纲，乞行推赏。诏令殿前司斟酌等(弟)[第]，自行犒设。 
嘉泰三年六月十八日，枢密院言：「江陵副都统制司每岁截拨广西纲马钱二万贯，收买土产马。据申到去年分已买马四百匹，每疋五十余贯。窃虑所买马间有不及格尺或齿老病患、不堪披带。访闻民户将堪好壮阔及格尺土产马往外处就高价出卖，诚为可惜。」诏令湖广总领所桩管会子内支二万贯付江陵副都统制司，贴助收买土产马使用一次。每疋以一百贯为率，并要及格尺、齿嫩、堪披带，委襄阳守臣如法看验，印烙字号。每及五十疋，彩画毛色，声说尺寸、齿数，系几年分买到马，具申枢密院。 
四年三月九日，枢密院言：「建康都统制司地分，乃淮西之冲要，广野用骑之所。乞于岁计广马一十纲内减五纲，换拨西马。」诏令广西经略司自嘉泰四年为始，每年减发广马五纲。委四川茶马司收买西马五纲，赴建康都统制司交纳。 
五月十一日，广西经略司言：「近准指挥，今年第一纲添买马内四尺三寸已下者，不理为数。日后低小，定议责罚。(令)[今]第四纲添买马，令拣选四尺四寸者，补发本司。元准指挥，常纲马收买四尺二寸已上，增添纲马四尺二三寸已上。唯出格马系于纲马中拣选四尺四寸以上者供进，与增添常纲马不同。至于增添马，又是于岁额常纲及格马之外。若蛮马到寨数少，常纲马尚且不足，今欲尽买四尺四寸以上马，必是岁额不敷。兼诸蛮已将马到寨，不为即买，必大失远夷之心。乞照元许买四尺二寸马累降指挥收买。」诏令广西经略司照应淳熙二年三月指挥内齿数、格尺，每纲权以十分为率，内四尺二寸并四尺三寸马共不得过四分。权许排发嘉泰四年分岁额及额外添买纲马一次，并要壮嫩实堪披带，不得仍前将低小瘦瘠马揍数起发。 
十八日〔诏〕：「诸路纲马驿舍多有损坏，并什物不备，草料阙少，甚者荡然无有。仰诸路漕臣提督州县措置。内合行修葺去处，各要如法责立近限了毕，具申枢密院。如各处守令措置(减)[灭]裂，从漕臣按劾施行。」从给事中萧逵之请也。 
二十六日，枢密院言：「殿前司申，诸军战马，以一万七百疋为额，见阙二千余疋。盖茶马司有发未到马二十纲，兼疫死数多，纵日后排发轮流，终是不能敷足元额。乞照庆元元年体例，差拨将官二员，将带兽医、白直等人，分头前去襄汉州军，收买土产马六百疋，逐旋团纲，差人取押归司，赴承旨司等量火印，批放合得草料，拨付马军阙马官兵着脚，趁赴教阅。其买马价钱，乞于湖广总领所就便借支会子四万贯收买。候买到日，具疋数支过价钱，却下茶马司拨还。」诏令湖广总领所支降会子四万贯付江陵副都统制李奕，收买齿嫩、阔壮、堪披带及格尺土产马。每及百疋，关报殿前司差将官、牵马军兵管押归司，解赴承旨司审验印烙。 
