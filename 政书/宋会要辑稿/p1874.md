<!-- { "loadSidebar": true } -->
御史台别奏曰：「(有)[看]详赵良规起请及检会尚书都省自来朝廷降 议事，或集尚书省五品以上及知杂御史者，或两制、两省五品以上、尚书省五品以上、御史台知杂以上者，或翰林学士、丞郎、大两省、御史台知杂以上，或翰林学士、两省官、御史台官、员外郎以上者，或两制、两省及南省四品以上，并御史台官者，或知制诰以上并两省侍郎以上者，或两制并秘阁、三馆官者，或翰林学士本省五品已上、两省官知制诰以上、御史知杂以上者，或尚书省官与太常礼院官者，或百官者。若以翰林冠侍从之先，西垣掌书之命重，待制参内阁之序，计庭领邦赋之繁，班朝则与众绝曹，入省则叙官为次，朝省异位，诚如良规之言。然古人创议，稽于本不稽于末；公朝立法，期于远不期于近。且中台设官，其来尚矣。故《书》称龙作纳言，《诗》载山甫出纳王命，寔《周官》之司会，法文昌之六星。所以倡导政令，总领纪纲，居万事之元，作百官之本。秦汉而下，台阁增峻，首之以令仆，次之以尚书丞辖，又次之以侍郎、郎中、员外，列为六曹，析为二十四司，位有着定，职有统维。历祀寝深，寻原 
      
不紊。皇朝凝命立极，垂八十年，振起前规，正在今日。如曰未暇，则其旧事之体，固可存而勿失。今良规以谓固无在朝叙职、入省叙官之理，复云中行、后行员外郎兼学士在朝立丞郎之上。又今之正言掌诰，立班于待制、谏议大夫之间，则是用在朝叙职之说。若叙职惟允，则都省叙官不诬矣。又云若只是集尚书省官，故带职者不赴。夫惟议事以制，是将建中于民，必在酌典刑之端，参礼法之变。所期清要之器识，以资折衷之讨论。岂可不副朝廷慎重之意，轻易台省咨询之体哉!而又引《杂座图》、《合门仪制》，此并非都堂序本省官仪也。至于称尚书省官任外制者不着台省之籍，故有绝曹之语，而以为重，则今尚书省官任内制者并系台省之籍，宁有座曹之实，而可谓轻乎 然则论职官之言，正为绝曹者设。岂有受禄则系官为俸，议事则绝曹为辞 况列圣累朝，名臣间出，若王旦、王化基、赵安仁、晁迥、杜镐、杨亿，亲尝预议于仓卒，无变古之论。故相李昉为主客郎中掌诰日，屡经都省议事省：原作「督」，据《宋史》卷一二○《礼志》二三改。。与故散骑常侍徐铉言江南议事，与此略同。则其谈评，固可采据。又议大事，仆射、御史大夫入省，唯仆射至厅下马，于今行之。盖所以重名器而守品位也。故都堂会议，书状以品，就座以官，亦已久矣。忽此更张，恐非通理。今与众官详定，都省今后承准 命，令集在省众官会议者，自知杂御史、三司副使以上且 
      
系南(官)[省]官别带兼官及带职者并令依议预议。所有殿中侍御史段少连起请，今后每遇议事，其带职尚书省官不赴集者，以违制及不恭定罪，窃以议事必有大小，致罚须分重轻。欲乞自今合赴集议之官而辄不赴者，如议国家典礼，即从违制施行；若议常程小事，止依律处分。」 
又直集贤院、同知太常礼院吴育奏：「窃以赵良规所请合台阁定议，是非不同，一则曰汰省叙官汰：疑当作「入」，前文云「入省叙官」是也。，一则曰绝班不赴，各持所见，互据所长。若但务引细文，拘牵末制，皆未足以断朝廷之大体，作为彝章。是必稽合人情，讲求通谊，以轻重本未折衷而言之。臣以谓若从本省叙官之谊，有不可者二。大凡国家自朝廷而制台省，自台省而制郡县，上下有次，轻重有伦。至上莫若君父之前，至重莫若朝廷之内。上可以统下，重可以临轻。举重则不可以轻者干，举(止)[上]则不可以下者紊。夫尚书省虽制度雄大，亦天子之有司，官系其中，谓之本省相会，须存朝廷。岂有君父之前，朝廷之内，班列殊隔，一入省司，辄易尊卑，而云在朝叙职，入省叙官 则是以一体为一家，以朝省为彼我，上下异贯，轻重不伦。求之古先，出何经义 此其不可一也。官职之名，本非二体，官正其号，职供其事，名实相系，岂有殊途。只如庖人是官，供庖是职，祝人是官，致祝是职，以何隔绝，分官职为两事 盖自唐室以来，临事杂置，遂有别带职事之名。厥后因循，未归 
      
本务。必欲振复，则当一 更张。若即今而言，须以隶名为轻，供职为重。傥云入朝叙职，入省叙官，则是官职相离，遂有限绝。推之于古，益紊源流，此其不可者二也。若从绝班不赴之议，有不可者三。古者尚书为天下纲辖喉舌之地，万事所本，巨细由之。二十四司各有臭品臭：疑误，或当是「其」。，悉归慎择，未尝轻授，皆用器识详通之士以充其选。盖国有谋议，取决其中。今则不然，(推)[惟]以叙迁而至，其间拔擢英异，又多归(待)[侍]从之列。若议论之际，皆以绝班，可以不赴本省，只如翰林学士亦知制诰，又却不绝班簿。此皆因循之制，参差不伦，未可取为确据。 文中亦有连称两制三卷，似此之相，务要分明。致临时文字重为，即不是待立纲条可为执者也此处注文多有可疑，如「三卷」，如「相」字，如「重为」之类，待考。。从绝班有例，而绝官无闻。谨按《唐六典》：中书舍人以他官兼者谓之兼制诰。故白居易草杨嗣复授库部郎中、知制诰辞云：『前代制诰，中书令、侍郎、舍人通掌之。国朝以来，或以他官兼领。』又授元稹中书舍人辞云：『元稹自祠曹员外试(短)[知]制诰。』谓〔之〕兼则岂绝本官，谓之试则明不正职，在皆章灼不疑之事也。今纵有明文，其官省若遇详定，犹当以体追而正之；况无明文，但引因循参差之事为据，此其不可二也。今两制迁改，其告身命辞必举本省曹之务为之训谕。凡授一 牒，则下至府寺冗局，犹供其职。岂有一人命官，三省连书，而都无所系，尽是空言，止为俸钱，徒加官号 命官之理，其若是乎 惟两府大臣既为宰执，明不可 
      
更亲有司之事，况其俸禄亦不系其官，自余臣僚岂得援此 若二司公事，本自尚书省分出，非别省。或依两制例，不赴本省，又何谓乎 凡搢绅迁次，所主者官名、俸给尽从本省。居常既不复止，会议又不一来，则是自绝其官，带之何谓 仲尼不去饩羊，粗存告朔之礼；若并羊一去，寄礼无地。则台省之制，自此益隳，纵以绝班，皆不可赴，若有诏两制、台省、百司毕会，则座次又如何为定 此其不可三也。此皆举其大端，决有不可。臣伏谓是非之议，至当归一。若又广为采摭，适足为烦。今于国朝典故中取一最切最明之事，足以质定。准大中祥符五年五月 ：新授仆射于都省上事，御史台仪制同。其日仆射、尚书、丞郎、郎中、员外、三司使、副使、学士、两省、御史台、文武诸司常参官并集省内幕次以俟。仆射自正衙退，将至都(省)堂，门外下马；上事后乘马出入并于都堂前。朝堂差人着公衫前导，诸行尚书、丞郎、郎中、员外并于都堂门内分左右立班迎候。见带内职及知制诰并不(近)[迎]班。俟仆射判案讫，知班引赞官报班定，礼生赞三司使前贺，又赞学士前贺，次赞两省、(行)[待]制，次赞三司副使前贺讫，请仆射降阶，就褥位南向立。引赞官通文武两班，礼生言揖，揖讫，班首出行致词。以中丞充。阙，即于文武(武)[班]次内取高官者充班首。此则虽赴本省，自有甄明之例也。臣窃详前来两奏各有未安，须至折衷古今，断以大体，用朝廷为重，取着定为常。臣子之心，虽在本司，如对君父，则所存者大，所处者安。臣愚欲乞今后 
      
凡尚书省会议，如只集本省官，则带职者并赴。唯其坐次则当甄明，须依朝中两制班列，别作一行列座，行缀自异，亦非相压。《春秋》之义，王人虽贱，必叙乎诸侯之上，所以尊王命而广臣恭也。今两制为侍从近密之职，皆是朝廷拔擢宠异，以待殊才。既王命之所旌，亦臣子之当奉，虽在本省，礼合表异，况又自分行，殊不相妨压。亦如仆射上事之仪，凡带绝班之官并赴，而别头赞引不与本省官同在迎班，显合本朝之典章，亦非今日之臆断。若有诏两制、台省、诸司、诸卫官毕会，则各从其类，自作一行。其书议亦各如其座次而列。如此，则班联区别，事体详明，台省之官自分，朝廷之议有定，时宜既合，人情亦安。若遇国家尽复正官，各从本务，则不假复议，自有寻伦寻伦：疑当作「彝伦」。。臣忝备官司，合以愚见所安者上对。可否之断，系之朝廷。」诏曰：「自今后尚书省议事，应带职官、三司副使并不赴；如遇集议大事，临时指挥令赴者，即别设座次。其明道二年七月一日 命更不行用。」以诸议所执不同，故用所宜而降诏。 
庆历三年五月二十三日，诏：「自今两制官详定公事，大事限一月，小事半月，其急速者勿拘。」 
五年十一月二十日，枢密院请自今进退管军臣僚，极边长吏、路分兵马钤辖以上并与宰臣同议。从之。 
七年五月二十七日，诏：「西北边有大事，自今令中书、枢密院召两制以上同议之。」 
皇佑元年正月二十一日，御史中丞张 
      
观言：「诸处起请文字，中书、枢密院批状下两制，令与御史台同共详定；学士院告报议事月日，承例御史台官尽赴学士院连书闻奏。窃缘御史台官务在弹奏，朝廷班序座位不同。盖古者使异其局，专其职。欲乞今后免同两制议事。」从之。 
嘉佑四年六月四日，观文殿学士兼侍读学士、礼部尚书王举正言：「朝廷每有送两制详定事，亦须臣预议。念臣常参重任，乞今后免预。」从之。 
八月二十五日，翰林学士承旨孙朴等言：「准诏送下翰林学士王绛奏，欲望慎择名臣，讨论有唐官制，参考本朝官职品秩事任，量加裁定，正其名体，令两制详定。乞依绛所请，差官三两员置局详定官制，为一代典章，垂之无穷。」诏差翰林学士胡宿、知制诰刘敞同详定闻奏。事具《冠服》篇。 
英宗治平三年正月二十七日，诏罢尚书省集议濮安懿王典。初，中书门下奏请议濮安懿王及三夫人合行典礼，下礼官及待制以上议。皆以为准先朝封赠期亲尊属故事。中书复请下尚书省、御史台官议，而皇太后以手书诏执政，于是罢议。 
神宗元丰六年六月四日，诏集议大典礼，令秘书省长贰(兴)[与]。 
哲宗元佑五年八月二十八日，中书省言：「臣僚上言：奉诏，皇帝尚虚中壸，令太常礼官参考古今典故，着为成式。窃见近岁议太皇太后、皇太后、皇太妃宝册冠服仪卫等事，皆令翰林学士、两省给舍与礼官同议。今皇帝婚礼， 
      
