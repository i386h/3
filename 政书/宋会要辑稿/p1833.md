<!-- { "loadSidebar": true } -->
八月十九日，以秘书省校书郎井渊为凤州推官，益州草泽张俞试国子四门助教。翰林学士王拱辰言渊、俞皆「西南之选，实林壑之美，望垂礼聘」故也。后拱辰再上言，俞乞改一职官，诏为试校书郎。俞又乞回授其父显忠，诏可。 
十一月初五日，以雄州进士刘咏为雄州司士参军。本州岛言咏有行实故也。 
庆历二年正月八日，以京兆府草泽雷简夫为试秘书省校书郎、陕西差遣。陕西转运司言简夫有材故也。 
十一月十二日，以益州草泽周式为试国子四门助教。成都府路转运司言式「通讲五经，善诱后学」故也。 
十三日，以兖州草泽孙复为秘书省校书郎、国子监直讲。资政殿学士富弼等言复经行醇深故也。 
三年二月，以郓州进士李雍为试将作监主簿。枢密直学士范仲淹言雍「夙怀儒学，尝所师问」故也。 
四年三月五日，以进士刘淳为试将作监主簿。枢密副使韩琦言淳屡陈边事故也。 
六年二月四日，以益州进士李用章为试将作监主簿。本州岛言用章有孝行故也。 
七年七月二十二日，以蜀州草泽任时为国子监主簿致仕。参知政事文彦博言时「博通坟典，乡党推重」故也。 
八月六日，以汝州处士孔皎为秘书省校书郎致仕。皎字宁极，居龙兴之龙山下。读书，孝行着闻 
      
乡里。近臣列荐，故有是命。嘉佑中，召为国子直讲，又起知龙兴县。(疾)辞〔疾〕不至，乃以光禄寺丞致仕。五年卒，赠太常丞。 
皇佑三年十二月二十七日，以益州进士房庶为试校书郎。时修制大乐，两制议未决，三司使田况言庶通音律，驿召进见，所言尺律与众论不合，赐袍笏装钱遣之。 
四年五月二日，以太常丞致仕代渊为祠部员外郎。渊字仲颜，永康人。天圣三年举进士甲科，授秦州清水县主簿，不赴，退居青城山，以著书为乐。庆历初，知制诰王拱辰安抚两川，遗书欲起之，托疾不往见。累迁太常丞，至是前知益州田况复表所著《周易指要》二十卷，朝廷优加两官，然终不乐仕。 
嘉佑元年十月二十三日，以草泽宋堂为国子四门助教。堂，成都双流人。性跌荡，不事生业，尝拟陈子昂作《感遇》诗以讽上建储事。着《蒙书》数十篇、《春秋新意》、《七蠹》、《西北民言》。颇究时务，数为近臣所荐。至是，翰林学士赵 又上其所著书，特录之。 
十一月十五日，以建州草泽黄晞为太学助教致仕。晞字景微，建安人。少通经，尤深《易》学。德性淳朴，服用质俭。寓居京师，学者多从之。聚书万余卷，讨论雠校，寝食不辍。所著有《聱隅子》、《杨庭论》。门弟子号曰聱隅先生。庆历中，石介在太学，遣诸生以礼聘召之，不至。前后荐者，自宰臣韩琦而下三十余人。至是，端明殿学士李淑上言晞「赡学敏文，识亦优博。晦名安道，笃行有守。恬 
      
约弗耀，见称时流。甚齿淹恤，宜被甄奖。有臣寮论荐，欲望检会，召补学官，庶令训导诸生，敦劝浮俗」，乃有是命。明年以疾而卒。 
三年正月九日，以福州进士陈烈为安州司户参军。烈字辛甫，学行淳古，颇通礼书。近臣论荐，故有是命。召为国子监说书，辞疾不至。 
五月二十三日，以青州草泽麻仲英为试国子四门助教。知青州庞籍言仲英年高，守道不仕也。 
七月二十三日，以福州进士周希孟为国子四门助教、州学教授。知福州蔡襄言其文行为乡里所推也。 
四年七月二十三日，以扬州处士孙侔为试秘书省校书郎、充州学教授。知扬州刘敞、右正言吴及并荐其材行，故有是命。治平初，以知制诰沈遘、王陶言，再命为武忠军节度推官、知滁州来安县。熙宁初，又翰林学士韩维言，为常州团练推官，辞疾不赴。 
十一月初八日，以河南府处士邵雍为试将作监主簿。雍字尧夫，卫州共城人，徙居河南。勤力读书，著书名曰《皇极经世》。好为诗什，有《击壤集》。至是，本府以遗逸闻，乃有是命。为颍州团练推官，皆辞疾不赴。熙宁十年卒，赠著作佐郎，赙加赐粟帛。 
十二月二十一日，以应茂材异等科曾平为试太学助教。以〔知〕郓州赵 荐其材故也。 
五年五月十二日，以颍州进士常秩为试将作监主簿、州学教授。翰林学士胡宿等言其文行称于乡里，故有是命。治平初，以知制诰沈遘、王陶言，又命为
      
忠武军节度推官、知许州长社县，以疾辞。熙宁初，诏颍州以礼申谕朝旨，敦遣赴阙。既至，召对，命为右正言、直集贤院、管勾国子监，知谏院，为天章阁待制。十年卒，赠右谏议大夫。 
九月八日，以眉州进士苏洵为秘书省校书郎。成都府路转运使赵抃言洵学行推于乡里，故有是命。明年，命为霸州文安县主簿，修《太常因革礼》。治平三年卒，赐其家银绢百匹两。子轼、辙辞所赐，求赠官，乃特赠光禄寺丞。 
六年八月十八日，以桂州进士唐子正为试将作监主簿。知桂州吴及言其「素通边略，孝行着于乡里」故也。 
十月初五日，以河中府进士南宗鲁为试将作监主簿。陕西都转运使彭思永言其文行推于乡里也。 
英宗治平二年七月二十三日，以三班差使殿侍崔公度为和州防御推官、国子监直讲。先是，宰臣韩琦言公度「博学多闻守道，其所为文章雄奇赡逸，当求比于古人，而时人未易得也。向缘父奏，得此名目，遂恬晦不仕，为乡里诸生讲说经义，一方师表」，故有是命。公度辞以母老，不赴。熙宁二年闰十一月，淮南转运司言公度母丧，服除，复命为彰德军节度推官、权颍州团练推官，再以疾辞。三年，召为国子监直讲，令本郡敦遣。明年始就职。 
十月十八日，以成都府进士汪通夫为试秘书省校书郎，陈汝玉除陕西判司簿尉。端明殿学士韩绛言有士行故也。以上《国朝会要》。 
治平四年
      
七月十四日，以草泽李逵为试秘书省校书郎。龙图阁直学士赵抃言逵「行有乡誉，学通圣经」故也。
十月九日，以进士黄君俞为抚州司户参军、国子监直讲。以王珪、司马光等荐君俞「博通经艺，为诸生宗师」，又新及进士第许安世等百余人列状称荐，遂召试舍人院中等故也。 
神宗元丰八年十一月二十七日，草泽程颐为汝州团练推官、西京国子监教授。以韩绛、吕公着、司马光荐也。 
哲宗元佑元年十月四日，诏以进士吴师仁为越州司法参军、充杭州州学教授，尹材为虢州司户参军，田述古为襄州司法参军，苏邴为邠州司户参军，并除教授。从近臣荐也。 
二年四月十九日，以徐州布衣陈师道为(毫)[亳]州司户参军，充徐州教授。从翰林学士苏轼等荐也。 
绍圣三年九月四日，诏兴化军葆光处士张弼为福州司户参军，充本州岛州学教授。用权礼部侍郎黄裳等荐也。 
四年五月二十一日，诏以眉州进士家素为绵州司户参军，充眉州州学教授。用翰林学士承旨蔡京荐也。 
元符三年六月二十七日，徽宗即位，未改元。以和州防御推官、知寿春县事、充楚州州学教授徐积特授宣德郎，差遣依旧。以同知枢密院事蒋之奇言积「词学登科，久不仕宦，退居山阳，以清节笃行为乡里所高。顷奉朝命，俾就充州学教授。博闻强识，士论归服。以今岁满罢任，尝乞致仕，不报。前后从官荐举 
      
自代者不少，欲望朝廷特与改官再任。不惟东南士人有所矜式，且以崇奖名节，劝励风俗」。吏部侍郎张舜民奏积「孝节通于神明，至诚动于金石。自少至老，风雨不渝，虽古之曾、闵不是过也。朝廷知其贤，累任楚州教授。士大夫知其贤，荐名于朝者，前后数十上。其间或欲与积改官，或欲召对，皆未蒙施行。按积今年七十四岁，虽有美官丰禄，必不能从事。所以然者，特为朝廷士风尔。欲望圣慈特赐指挥，检会前后臣僚所举，为积转通直郎，差遣依旧，庶使朝廷有右贤尚德之风，陛下有尊德乐道之实」。中书舍人曾巩奏积「躬行古道，尤以孝着。博览载藉，兼通世务。但以耳疾不任仕宦，傥召寘太学，使在师儒之位。学者观其言行，自当从化。不然，命为本州岛学官，亦足使乡里及邻士人有所矜式」，故有是命。
徽宗建中靖国元年十二月二十三日，以睦州进士王升特授寿州司户参军，充湖州州学教授。以尚书左丞陆佃言升「义高行美，行年五十，读书未娶，访求师友，徒涉千里。众经 史，诸子杂家，无所不读，虽佛经道藏，亦皆博释。事亲孝，奉兄悌，乞依陈师道、家素等例，除升一命，处之学校，以劝多士」故也。 
崇宁二年十二月五日，诏抚州布衣饶子仪为假承务郎，不理选限。以江西路监司列荐子仪「养素乡闾，博究 史，自秦汉而下，皆着编年之书。今年几八十，志学不衰」，故录之。 
四年闰二 
      
月五日，以杭州进士蔡 、泉州进士吕珪并授从事郎。至三月三十日，吕珪为通直郎、秘书省著作佐郎、崇政殿说书。制曰：「朕特起修洁自重之士，待以不次之举，庶几激高风而矫奔兢之俗。以尔世族之绪，志守不凡，超然自拔于尘垢之外。比因赐对，奏议闻爽闻爽：「闻」字疑误。，有足嘉者。肆予命汝，通(藉)[籍]朝着，莅职文馆，仍侍经帷之邃，俾知儒术之道。汝其尊尔所闻，而惟道徇思，称予所以褒擢之意。」 
蔡绦《国史后补》云：崇政殿说书，祖宗时有之。崇宁中，初除二人，皆隐逸起。蔡 者以嫡子能逊其官与庶兄而不出，用其学行修饰召；吕珪者亦以高节文学有盛名，隐居弗仕，数召不至。始起，仍遂其性，乃诏以方士服随班朝谒入侍焉，亦国朝之盛举也。蔡 除崇政殿说书月日，检未获。 
六日，常州进士孙逵、河南府进士李晖
并特授将仕郎。 
宣和元年四月二十七日，诏饶州乐平县免举进士夏非霆与上州文学。以江东路转运使等奏(北)[非]霆「见年七十七，熙宁二年发举，不赴省试，合该特进名推恩，亦不曾受。乡人称其孝行，委是隐逸，不求闻达」，保明故也。 
钦宗靖康元年四月九日，诏布衣江端友为承务郎，赐出身。以少宰吴敏言端友「隐居京城东郊，素有高行，士大夫多称道之。臣顷见吴幵，详言其养母之孝。端友躬耕蔬食，守节自重。闻顷讲议司欲招之，端友不肯就。自陛下即位，求直言，端友当围城时上
      
书论事甚众，而终不肯一至公卿之门。近者陛下招延草茅邹柄、任申先、尹焞、邓肃之流，偶未及端友，望特加官使，以风四方」，故有是诏。以上《续国朝会要》。 
光尧皇帝绍兴二年三月八日，诏布衣王大智特授迪功郎、添差枢密院计议官。以大智习兵法，故命之。 
