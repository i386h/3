<!-- { "loadSidebar": true } -->
二十八年七月二十六日，给事中贺允中等言：「祖宗旧法，进奏官以一百人为额。每遇大礼，从上出职五人，内带一名有过犯已经除雪人。纽计得二十郊，通计六十年补遍。今来进奏官裁减，作八十一人为额。祖宗旧法，纽计得五分之四，每郊合出职四人，内亦合带补一名有过犯已经除雪人，亦系二十郊，通计六十年补遍。近据有司失于参照祖宗条格，却衮同拣中副知书写人，一处权行纽计，申画到一时指挥，每郊出职二人。切缘本院与吏部见行条法，系进奏官理年出职反优补无过犯人数反：疑当作「及」。。今来出职人即系无过犯与有过犯人均停各出一名，显是有亏无过犯之人。若每郊止出二人，系四十郊，一百二十年方始补遍，使下名卒无寸进之期，委是未合祖宗法意。所有本院绍兴十六年、十九年、二十二年、二十五年四次以经大礼，合出职积并人数，更不愿陈乞补填。只乞自今年郊祀大礼依祖宗旧法施行。」从之。 
二十九年七月九日，臣僚言：「伏见在内官司文移则分常、紧之限限：原误作「恨」，据后文改。，在外州郡奏申则计地里日时，稍或稽违，皆行断罪。绍兴五年正月，常降指挥，应奏状及申三司、枢密院文字并□填月日，着在令式，最为详密。欲乞应今后内□官司文移悉遵此制，按纸而得其月日，则易于考察，胥吏亦无所容其奸，然后严常、紧之限于内，验地里日时之限于外，稍有稽迟，重寘于法。仍委宰执、台谏更加点检，庶几革弛怠之弊。」从之。 
孝宗隆兴元年七月三日，都进奏院言：「见管进奏官八十一人，合减十六人。欲乞将今来所减进奏官候今降指挥下日从本院出给公据，付逐人收执，作守阙。遇有见管进奏官请假事故名阙，依名次先次射阙补填施行。」诏：「见在人且令依旧，将来遇阙，更不迁补。」 
十一月十四日，给事中兼直学士院钱周材言：「进奏院自祖宗以来依旧制系是承发官司，隶属门下后省。今来吏部一时申请，将应在京职事官合举改官奏状令进奏院贴说投进，及令进奏官赴部供报，如不从实，本部一面依条施行。窃详应在京官奏状依条并合赴通进司投下，即不经由进奏院。其举状该与不该，系是吏部掌法行令，即非本院所掌。今来吏部冲改祖宗法令，混乱职事，欲乞许令进奏院依祖宗旧法施行。」从之。 
二年六月十三日，兵部言：「进奏院承受诸处行下外路州军监司等处文字，自来并系本院径行排发。近承指挥，将二广、湖南北、四川路州军递角文字除诏书、军期文字并先经由州军依旧给发外，其常程文字有给发至安抚或转运司，却令逐司分给逐州军投下，切恐留滞。欲乞行下进奏院，将应承受合排发诸路州军等处递角文字并依旧径行发下逐州军，及仰关报 
      
诸路安抚、转运司并所部州军等处照会，遵守施行。」从之。 
干道三年十月四日，臣僚言：「盱眙军朝报如系本军利害者，乞用省符下本军施行，其余不系军事常程文字，一切免报。自余极边乞皆准此。」从之。 
六年八月四日，尚书省言：「进奏院违戾约束，擅报告词，系厅司刘资、冯时立承发朝报，保头人侯革。」诏并送临安府，各从杖一百断罢。 
十九日，中书门下省言：「近来进奏官辄于六部等处抄录指挥，又将传闻不实之事便行传报。欲令左右司将六曹刺报状内合报行事写录定本，呈宰执讫，发赴进奏院，方许报行。」诏：「今后妄行传报，如违，依听探传报漏泄法科罪。」 
九月十五日，臣僚言：「进奏院自来系隶属门下后省，内有合赴门下后省整会事件，进奏院差提举司二人赴省行遣，并抄录书写文字人，本院已依指挥拘收在院讫。所有整会本院差遣、迁补、叙用监官到罢批书及点检驱刷文字，令本部置都历一道，专差亲事官或本省兵士各一名在都门外专收接赴省，日下行遣讫，发付进奏院照应施行。」从之。 
九年闰正月十八日，诏：「今后外路官兵付身等，令拘催给发使臣每五日一次入进奏院，递取监官到院入递日时文状，仍令进奏官置籍发放，每月赴左右司、承旨司驱磨。」 
三月二十一日，诏：「进奏院依旧隶门下后省，合传报事令本省录合报事件付本院报行，余依已降指挥。」先是，臣僚言：「国朝置都进奏院，总天下之邮递，隶门下后省。凡朝廷政事施设、号令赏罚、书诏章表、辞见朝谢、差除注拟等合播告四方令通知者，皆有令格条目，具合报事件誊报。昨绍兴二十六年，因臣僚建言，罢去进奏院定本，以复祖宗之旧。至干道六年，因左右司请将六曹刺报内所报事件去取选择，发付进奏院，方许誊报，沿袭向来定本之弊，皆非累朝令格之制。欲望特降指挥，令进奏院一遵祖宗旧制，隶门下后省，令本省录合报事件，付进奏院报行。庶几朝廷命令之出，天下通知，允合公议。」故有是命。 
淳熙八年七月四日，刑部侍郎贾选言：「乞自今刑寺驳勘取会狱案文字，令进奏院置绿匣，排列字号、月日、地理，当官发放。所至铺分实时抽摘单传，承受官司依条限具所会并施行因依，实书到发日时，用元发匣回报，免致淹延。」从之。 
九年正月十二日，诏：「盱眙军自今应有合发奏报文字并承传旨回奏知禀札子等，并令进奏院赴通进司投进。」 
十年六月十五日，臣寮言「僚」下原衍一「臣」字，今删。：「诸路州军申发章奏，并要书填实日，庶几进奏院可以计程驱磨，巡铺官得以从实根究。」从之。 
十三年十二月九日，诏：「都进奏院减进奏官十人，副知三人。」以司农少卿吴燠议减冗食，下敕令所裁定，故有是命。
 职官 宋会要辑稿 职官二 奉安符宝所 
      
奉安符宝所
【宋会要】
      
嘉定十六年七月二十八日，都提举奉安符宝所承受王椿言：「奉旨差充都提举奉安符宝所承受官。今随宜参酌比附，条具到合行事件。一、乞以『都提举奉安符宝所承受』为名。一、合用印记，乞下文思院铸造铜印一面，以『都提举奉安符宝所承受之印』一十二字为文。一、今来奉安符宝系创行建置，盖造殿宇廊庑等，乞差主管文字一名，许于见领职局及内外官司大小使臣见任、得替、寄居、待(关)[阙]、已未参部或白身人吏内指差，相兼祗应。带行见请，与理为在司在任月日，有名目人理为资任。请给等依玉牒所等处承受下主管文字则例支破。一、乞差背印投送文字亲事官共二十，下皇城司指名踏逐差取，实占祗应，遇阙依此差填。一、踏逐在内皇城司起盖符宝殿宇等一所，差人吏并亲事官各合缀带 入宫门号一道。乞于皇城司支破。」从之。 
 职官 宋会要辑稿 职官三 中书省 
     
宋会要辑稿 职官三

中书省
【宋会要】
《两朝国史志》：中书省：判省事一人，以舍人充。掌供郊祀及皇帝册文、幕职州县官较考、斋郎室长诸司人年满覆奏，并受文官改赐服章、僧道紫衣师号、举人出身、寺观名额正宣之事。白院令史六人，甲库令史二人，驱使官三人。玉册院镌字官一人，玉册官一人，金(官)[字]官一人，彩画官一人。元丰改制，官名则因旧，而职守与旧不侔矣。 
太宗太平兴国九年二月，诏：「凡除官及铨注州县官，新降画敕止宣黄甲等，各定经历发遣日限：承旨院二日，中书门下省五日，都省六行承领敕甲二日，吏部甲库五日。候正敕到，方给签符敕关。」 
真宗景德四年正月，诏：「中书省旧私名二十六人，今减十一人。其见收系人且令仍旧。自今凡收私名，委御史台提点试验，书札无过犯者方得收补。」 
大中祥符元年正月，命大理评事、秘阁校理刘筠于中书省管勾刻太祖、太宗谥册。时省官并赴泰山故也。 
四年四月，祀汾覃庆。真宗谓宰臣曰：「朕阅《六典》，起居郎、舍人、司谏、正言凡十二员。近日此官名阙，当选有才望为中外所知者补之。」遂以工部员外郎直史馆陈尧佐、乐黄目为起居郎，屯田员外郎、直史馆盛玄、太常博士直史馆王随为起居舍人，太常博士直史馆路振、崔遵度为左司谏，直史馆陈知微为右司谏，太常丞(值)[直]集贤院李谘、直集贤馆陈越并为左 
     
正言，职如故。 
英宗治平二年三月十四日，知制诰祖无择言：「中书省不当在东，乞与门下省对移。自门下、中书与尚书号『三省』，其长官皆宰相之任，莫有高焉者也。今乃左省在西，右省在东，不可。唐龙朔中，尝改左、右省为东、西台，此又明不可易也。」从之。 
【宋续会要】
     
《神宗正史 职官志》：中书省掌承天子之诏旨及中外取旨之事，凡职事官，尚书省自员外郎，门下中书省自正言，御史台自监察御史，秘书省自正字自：原作「字」，据上下文意改。，寺监自宗正、太常(承)[丞]、博士，国子监自正录，侍从官〔自〕待制，带职官自直秘阁，寄禄官自中散大夫，宗室自防御使，外任官自提举官、藩镇节镇、知州，内命妇自掌计，东宫自庶子以上除授皆主之。立后妃、封亲王、皇子、公主，拜三师、三公、侍中、中书、尚书令则用册，颁赦、降德音、命尚书左、右仆射、开府仪同三司、节度使则用制，应迁改官职命词则用诰，非命词则用敕牒，赐中大夫、观察以上则用诏，布告大号令则用御札，赐脯及戒励百官、晓谕军民则用敕榜。皆承制画旨，授门下省，令宣之，侍郎奉之，舍人行之，书其所得旨为底。大事则奏禀，其底曰画黄。小事则拟进，其底曰录黄。凡事干兴革增损而非法式所载者，论定而上之。诸司传宣特旨，承报审覆，然后行下。凡分房八：曰吏房，主行除授、考察、升黜、赏罚、废置、荐举、假故、一时差官及本省杂务。《大观格》：吏房左选主行三省、枢密院、台省寺监、东宫、亲王府、大晟府、监司、内外教官带职人，及中散大夫以上牧尹、开府少尹，及应文臣差除、考察、升陟、论荐、假告、事故、内命妇、宫嫔除授，官封废置增减，文臣官吏降赐诏 、尚书吏部内封考功所上，并特旨若 
     
