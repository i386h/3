<!-- { "loadSidebar": true } -->
      
神宗熙宁二年十月二十二日，诏三院御史及里行今后有公事，并许直牒合门上殿。从御史里行张戬、程颢所奏也。 
元丰四年六月十三日，诏监察御史里行王祖道罚铜十斤，满中行六斤。先是，判司农寺舒亶言：「本寺未了文字数百件，未了帐七千余道，催罚钱三百九十余千，未架阁文字七万余件，朝廷已送大理寺根究。伏缘建置六察，正以督治官司违慢为职，今并不弹奏。」祖道、中行自劾，尝权户察故也。 
景佑元年四月二十四日本条系年为景佑元年，当移至「神宗熙宁」之前。，御史中丞韩亿等言：「窃见唐朝(鲁)[曾]置御史里行，欲乞于三丞内曾经知县差使者举充，候二年满即与正御史，供职二年即与省府判官或转运差遣。」从之，仍令韩亿、杨偕各举两员闻奏。
 职官 宋会要辑稿 职官一七 御史知杂 
      
御史知杂
【宋会要】
旧制常以郎中、员外兼侍御史知杂事，专掌台事。中丞阙，亦专判。 
元丰七年，诏侍御史知杂事为侍御史，不带「知杂事」，今并入三院，推直官、检法官、主簿并附。 
仁宗皇佑四年五月十八日，御史知杂陈升之言：「蒙差同纠察在京刑狱，合门俾赴垂拱殿起居，缘旧例着位外庭，兼领职局，未有赴内殿者。」诏与免之。 
至和元年九月十二日，侍御史范师道首乞谏院及知杂御史，如当擢用，不计资任深浅，并且令任三司副使，其历三部，方改授待制。诏今后谏官、知杂御史除改旋取进止。 
治平三年三 
      
月，诏自今知杂御史衣绿者告谢日令合门取旨。先是，知杂吕景初判尚书刑部，仍赐五品服。初，景初衣绿，入谢既改赐章服，故有是诏。
元丰三年，诏：「中书官司违慢应面奏者，令御史台丞、知杂同本察官上殿，或具闻奏，余申中书。」 
元丰五年，诏试起居舍人兼崇政殿说书蔡卞试侍御史知杂事。先是，上欲以卞为知杂御史。蔡确、王安礼皆以亲嫌为请，上曰：「已尝面谕卞，卞亦以此辞，其人有守，必不肯蔽附。」故有是命。 
元丰五年四月六日，诏侍御史知杂事满中行罢台职，为直集贤院、知无为军。初，中行言：「王安礼奏御史台取籍记盗贼名簿，乃本府日用文书。及令分析，乃上言以台牒别取簿数多，遂奏逐次止取一簿隐落前奏虚称日用文书一节，此乃安礼前后欺罔不实。」上以中行奏事不实不当，故绌之。《事文类聚》：宋以中丞为长，知权。 
【两朝国史志】
      
三京留司御史台。管勾台事各一人，以朝官以上充，掌拜表、行香、纠举违失。凡(史)吏有令史、知班、驱使官、书吏各一人。以上《续国朝会要》。 
真宗咸平六年四月，诏西京留守司御史台置令史、驱使官二人祗应，按院管勾两班。 
大中祥符七年十一月，诏：「西京留守司御史台今后行香拜表，不以官班高下，止以知府兼留守为首。」先是，刑部郎中、直昭文馆赵湘知河南府，右谏议大夫陈象舆权御史台事。象舆自以官高，立班湘上，衰老倨慢，本路转运司以为言，故有是命。 
天禧四年四月，以翰林学士承旨、兵部侍郎晁迥进工部尚书、集贤院学士、判西京留司御史台，迥累表引年求解近职故也。他官止云权，迥以三品故云判。 
仁宗庆历五年九月，诏置南京留司御史台。 
七年六月二十一日，诏置北京留司御史台，仍差太常少卿马绛管勾。 
皇佑三年正月十八日，以光禄少卿张子立权管勾西京留司御史台公事。 
至和元年七月二十一日，太子太师致仕杜衍言：「臣男诉秘书丞通判应天府，乞候成资日就差管勾南京留守御史台公事。」诏候今任满，差权替年满阙。衍以引年退居，仁宗恤其耆德，特从所请，非常例也。 
嘉佑六年九月，以龙图阁直学士、尚书工部侍郎李柬之 
      
为刑部侍郎、集贤院学士、判西京留司御史台。柬之以老自请，从之。以上《国朝会要》。 
神宗熙宁二年十二月二十五日，诏：「令三京留司御史台添权判或管勾官一员，仍差大卿监并职司以上差遣人，须精神不至昏昧、堪任厘务者充，三十个月满替。」三京留司御史台皆有常员，至是增员以待卿监监司之老者。国子监亦增之。及宫观仍不限员，以待知州之老者。 
三年正月二十六日，诏应乞留司御史台差遣除两制以上临时取旨外，余候到阙体量定差。 
七月二十七日，诏：「应三京留司御史台添支，大两省、大卿监及职司资序人依本人见任官，知小郡、知州资序人依本人见任官通判例，武臣即比类施行。若遥郡已上罢任及遥郡南班官元系文资，内有功绩殊异者，别取旨。」 
四年四月十八日，新知许州、端明殿学士兼翰林侍读学士、右谏议大夫司马光权判西京留司御史台。 
元丰五年九月十六日，诏：「应尚书吏部陈乞留台宫观、国子监人，年六十以上兼用执政官恩例者，通不得过三任。」 
崇宁元年七月十一日，中书省言：「熙宁中诏臣僚历监司、知州有衰老不任职者，使食宫观俸给，自后添支屡经裁减，而诸州供给亦无定例。今以熙、丰以来条制，参立三京留司御史台、国子监、诸州宫观岳庙提举管勾等官添支例为八等差。七十以下，不得过三任；七十以上曾任侍御史 
      
两任，寺监长官及职司中散大夫以上一任。」从之。
 职官 宋会要辑稿 职官一八 秘书省 
     
宋会要辑稿 职官一八

秘书省
【宋会要】
秘书省掌常祀祝板。监阙，即以朝官判秘阁官兼充。 
《两朝国史志》：秘书省判省事一人，以判秘阁官兼。凡邦国经籍图书悉归秘阁，本省惟掌常祭祀祝板而已。书令史一人，楷书六人。太平兴国二年，始建崇文院、昭文馆、史馆、集贤院，皆总为崇文院。及建秘阁，亦在崇文院中。元丰五年，初以崇文院为秘书省，事具《职官志》。旧建于禁中。绍兴初复置，权寓临安府法惠寺，洎十四年创新省于天井巷之左。掌凡邦国经籍图书、常祭祝板之事。监一人，秩正四品；少监一人，秩从五品；丞一人，秩从七品；著作郎一人，秩从七品；著作佐郎一人，秩正八品；校书郎、正字各二人，秩从八品。又参酌旧制，校书郎、正字召试学士院而后命之。自是采求阙文，补缀漏逸，而四库书(箱)[籍]略备。即秘书省复建史馆，以修神宗、哲宗两朝实录，选本省官兼检讨、校勘，以侍从官充修撰。十五年，仿唐十八学士之制，监、少、丞外，置著作郎、佐、秘书郎各二人，校书郎、正字通十二人，立为定额。又移史馆于省之侧，别为一所，以增重其事。至九年修徽宗实录，乃即史馆开实录院。事具实录院。分案有四：曰经籍，曰祝板，曰知杂，曰太史。吏额：都孔目官一人，孔目官一人，四库书直官一人，书直官一人，表奏官一人，书库官一人，守当官二人，正名楷书五人，守阙一人，正系名六人，守 
     
阙系名六人，监门官一人，以武臣充，专知官一人，太史局、文德殿锺鼓院、测验浑仪刻漏所并皆隶焉。 
太宗淳化元年八月，诏秘阁次三馆，秘书省仍旧隶京百司。 
二年二月，诏；「秘书省著作局掌撰祠祭祝文。今定《正辞录》三卷，令秘书省依此行用。」自后凡《正辞录》外有常例祭者，著作局分撰，或在京阙著作局官，亦有秘书丞、郎撰者。 
真宗景德元年十二月，诏秘书省拣能书人写祝板，委秘书监躬亲点检，谨楷不错，方得进御书名。 
四年，又令秘阁监书籍内臣同提点。 
大中祥符九年，诏秘书监杨亿判阁兼秘书省事。亿为正监，不当更言判省阁，有司(忆)[ ]也。 
《神宗正史 职官志》：秘书省监，正四品，少监，从五品；丞，从七品，各一人。监掌书籍、国史、天文、历数之事，少监为之贰，而丞参领之。凡其属有五：著作郎一人，从七品；秘书郎、著作佐郎各二人，正八品；校书郎四人，正字二人，从八品。开修时政记、起居注、修纂日历、祭祀祝辞，则著作郎、佐郎主之；刊写分贮集贤院、史馆、昭文馆、秘阁经籍图书，则秘书郎主之；编缉校定，正其脱 ，则秘书郎、正字主之，各以其职隶于长贰，惟日历非编修官不预。岁于仲夏曝书，则给酒食费。谏官、御史及待制以上官毕赴，遇庚伏则前期，遣中使喻旨，听以早归。大典礼则长贰预集议。国朝待遇儒臣非他司比，宴设赐予率循故事。三馆、秘阁有学士判直，或修撰、校 
     
理、检讨官多领他司，寓直其中。 
元丰五年，职事官贴职悉罢。及官制行，立为定员，厘正其事。分案四，设吏八，太史局隶焉。《哲宗正史 职官志》同。 
神宗治平四年即位未改元闰三月，御史吴申言：「窃见先朝宰相韩琦等所荐十人试馆职，而开封府界提点陈汝羲别以奏对称旨，亦与试，渐至冗滥。兼所试止于诗赋，非经国治民之急，乞参用两制荐举，仍策以经史及世务，勿用诗赋。」诏两制详定以闻。其后翰林学士王珪等言宜罢诗赋，如申言。乃诏自今馆职试论一首、策一道。 
熙宁二年十一月三日，置崇文院校书，始除河南府永安县主簿邢恕。乃诏今后应选举到可试用人，并令崇文院校书，以备朝廷访问差使，候二年取旨，或除馆职，或升擢资任，或只与合入差遣。 
三年五月十六日，诏崇文院校书邢恕与堂除近地试衔知县。先是，同知谏院胡宗愈言：「崇文院校书如未历外官及不满任者，不得选举。昨邢恕以新进士除校书，盖是朝廷未有法制。近闻新进士缘此奔走权要，广为地道，乞自今须历任乃除。」故上令罢恕。 
四年十月二十九日，集贤院学士、史馆修撰、判秘阁宋敏求言：「伏见前代崇建册府，广收典籍，所以备人君览观而化成天下。(令)[今]三馆、秘阁各有四部书，分经、史、子、集。其书类多讹舛，虽累加校正，而尚无善本。盖雠校之时，论者以逐馆几四万卷。卷数既多，难为精密，务在速 
     
毕，则每秩止用元写本一再校而已，更无兼本照对，故藏书虽多而未及前代也。臣欲乞先以《前汉书 艺文志》内所有书广求本，令在馆供职官重复校正。既毕，然后校后汉时诸书。窃缘战国以后及于两汉皆是古书，文义简奥，多有脱误。须要诸本参定。欲乞依昨来校七史例，于京师及下诸路藏书之家，借本缮写送官，俟其究精，以次方及魏、晋，次及宋、齐以下。至唐则分为数等，取其堪者则校正，余皆置之，庶几秘府文籍得以完善。」事竟不行。 
