<!-- { "loadSidebar": true } -->
三年三月二十四日，臣僚言：「数年以来，州郡监司交承之后，具申钱物前后不同。或有申闻朝廷而不与之明别是非，或有私白台谏而无从究见曲直，其弊皆起于不候交割，先次离任之故。甚者贪夫资之以席卷，奸吏乘此以并沿，隐匿窠名，窜易文历，岁月侵夺，漫不可考。其间弊幸，殆不止此，合符告新，古人所贵。乞自今后监司、郡守到罢，虽被召命，并候亲相交割钱物，即须同衔申上，方许离 
      
任。或以故去，或以罢斥，亦令佐贰属官将见在钱物明着项目，列状交管，结罪具申朝廷。」从之。 
二十七日，臣僚言：「选任监司，多自三丞、二着及(遗)[诸]寺监丞中拔擢而用之。近岁以来，献议者必拘以曾任州郡，方许持节。夫监司之才固不可以多得，今有其才者，既以未任州郡而不预选，曾任州郡者或多迟暮而乏风采，是岂容拘之以此而不加广耶!乞自今监司除尝为知州军许选差外，其三丞、二着虽未为知州军而尝任知县者，若堪充是选，则并许通差。其未为知县者，虽历三丞、二着，勿差如旧。」从之。 
嘉定三年五月二十六日，臣僚言：「乞申儆中外，俾膺监司之任者，每岁各季轮流巡按管下州县，稽察官吏，疏列臧否，访求民瘼，具以实闻。虽穷荒僻左之地，尤当博采情伪。所过州县，各差三十人祇应迎送，不许赴宴会、受馈遗。」从之。 
四年二月五日，监察御史商飞卿言：「监司所统一路，吏治短长，耳目易及，顾乃窃贤厚之名以自盖，鲜所扬激。乞自今选任监司，一以孝宗之已行为法，不必拘三丞、二着之制。倘其人委有风望，曾经作邑，虽寺监丞亦许选差。仍乞令侍从、两省以上官各举所知，保奏以闻。有不如所举，并行责罚。」从之。 
九年二月三日，臣僚言：「今之监司或掌刑狱，或董饷运、茶盐、仓庾，各有攸司，大率以廉察为职。教画一攽，观听攸系，好恶虽微，舒惨立见。由中朝百执而视外，一监 
      
司若未足深加之意，然列城十邑之休戚，实关系乎一台之正否，委任一非其才，喜怒不得其中，则九重虽有如天之泽，亦将壅阏而不获施矣。今江浙诸路监司间有阙员，未即差除，得非谨于抡选而不以轻畀乎!乞命大臣审择中正无私、刚廉不挠之士，亟充监司阙人去处。仍诏近臣各举一二人，以备采择，诸路幸甚。」从之。 
十一年十月三十日，臣僚言：「朝廷置部使者之职，俾之将明王命，以廉按吏治。至于职事，则各有攸司。婚田、税赋则隶之转运，狱讼、经总则隶之提刑，常平、茶盐则隶之提举，兵将、盗贼则隶之安抚。是以事权归一而州县知所适从，民听不贰而词讼得以早决。而今之为监司者，依势作威。不以激浊扬清为先务，而惟以追逮县吏为威名；不以按发奸赃为己能，而惟以泛受词状为风采。故珥笔之吏，凡有词讼，今日经某司则判曰云云，明日经某司则又判曰云云。甲可乙否，彼是此非，遂致州县之间无所适从，日迁月延，终不予决。是岂陛下分台置使之本意哉!乞下臣此章，戒饬诸路监司，体朝廷设官分职之意，惩昔人侵官离局之非。若州县之间，或暴赋横敛以摇民心，或隐蔽水旱以欺主听，或大吏有奸赃而蠹国，或兵将包藏而干纪，许诸司从条(吏)[更]互察外，自余词诉，须委自签厅契勘，果隶本司，方与受理。若未经州县结绝者，且与立限催断，给与断由，听词人次第 
      
理诉，并不许他司越职干与及妄有追索入案。庶几州县之吏，可以一意奉行；闾里之民，不为豪强所困。」从之。 
十二年十月五日，臣僚言：「窃惟国家设官分职，内外错立，激扬所系，举刺并行。详内略外，固非分治本意，而有举无刺，任按察者可不究心乎!盖人主深居九重，人才贤否不能 察，故内而弹击则责之御史，外而按刺则责之监司。比年以来，台臣奏劾无月无之，而监司、郡守各不举职。夫有举必有刺，二者宜兼行之。今也连连累牍，纷纷来上，或举政绩，或举所知，或举廉吏，或举科目，有独衔而特荐者，有连衔而列荐者，有一状而荐至五六人者，每至将替，尤为猥众。其间固有时取奸赃，廉按一二，然类多吐刚茹柔，莫肯任怨。至有终岁而不按一人，终任而不劾一吏者，岂部内官吏皆贤而无可论者耶!上下相蒙，孰视不问。虽言责之地，得其风闻，不敢缄默，而外台容庇，漏网实多。乞戒饬监司各察其属，举贤纠恶，参举并行。仍令省部每遇刺举来上，或举多刺少，或举少刺多，并置籍稽考，略仿台臣月劾之例，少加旌别。如有任满不按一吏，终岁不劾一人者，并令台臣觉察，重与责罚。庶几官曹肃清，奸贪知畏。」从之。 
十四年六月三日，臣僚言：「天子耳目，寄与台谏，而台之为制，则有内台，有外台，外台即监司是也。今之内台，非已经作县者不与兹选，则外台之任，可轻畀之未尝作县者 
      
乎 且荐举之事，外台职之，按刺之事，外台又职之。至于刍粟飞挽之任，犴狱平及之责，仓储敛散之权，其上关国脉，下切民瘼，至不轻也。淳熙间，臣僚奏请，今后监司非曾历知县者不可轻畀，亦谓其纠察郡县，观览风俗，历任颇重，难以付诸未尝更历民事者也。欲望圣慈申明旧制，应凡监司，并照内台体例，必曾作县有声者，然后除授，则由内外，皆可得人，而于耳目之寄不为无补。」从之。 
闰十二月一日，臣僚言：「窃观庆历中，富弼上言，乞令中书、密院通选诸路转运使、副，令逐路转运选辖下知州，逐州选部内知县、县令，于是荐张温之九人以备选择。又观嘉佑中，陈升之尝言郡县之得失固不得周知，付之十八路转运使，遂上选用责任考课之法。二臣之言，可谓切中时病。今之监司鲜能任责，谓荐贤可以市恩，谓按吏足以召怨。或终一任而被(旗)[旌]擢者，多至数十，经按劾者间有一二，岂所部多贤而无可按之吏耶!臣尝考之矣，其说有四：雅无誉望则有所隐蔽而不欲言，素乏廉隅则有所纵弛而不复言，昵于亲故则有所掩覆而不容言，迫于势要则有所顾忌而不敢言。是以州县之吏，善恶不分，功过莫辨，朝廷有宽大之诏而吏弗宣，守宰无循良之政而民愈困。夫监司号外台耳目，职业不修， 至若是，岂不负陛下委寄哉!迩者近甸守令罪状显露，人所共知，台臣已行弹奏矣，监司方从而 
      
按发，不几于失职乎!州郡守倅赃证明白，见于互申，谏臣已行论列矣，监司乃为之回护，不几于惠奸乎!上下相师，习以成风，无怪乎吏不称职而民不得安其业也。夫有官必有课，其来尚矣。上自州县长官，下至一命之吏，皆有长以考察其能否。独监司无所属而莫为之长，其贤不肖当使谁课之 汉法，御史中丞外督部刺史。本朝苏洵亦欲朝臣议定职司考课之法，于御史台别立考课之司，中丞举其大纲，择属官强明者专掌其事，以举刺多者为上，以举刺少者为中，以无所举刺者为下。臣谓举贤人之所乐，按吏人之所难，故岁举率有定员，而终岁或不能按一吏。今莫若参用本台月课之制，委自御史考察诸路监司，相视按刺多寡而定其高下，岁终以名闻于朝而行赏罚焉。庶使监司皆知自勉而不至旷职，州县有所畏惮而不敢为非，民生庶乎有瘳矣。欲望睿旨宣(论)[谕]大臣，特赐施行。」从之。
 职官 宋会要辑稿职官 四六 分 司 
     
宋会要辑稿职官 四六

分司
【宋会要】
太祖建隆元年二月，以左骁卫大将军致仕李彦崇为右羽林大将军，分司西京。 
三年二月，以左清道率府率范昭祚为左卫将军，分司西京。 
开宝二年八月，以太子少詹事王哲为少(傅)[府]少监，分司西京。 
四年六月，翰林学士、左散骑常侍欧阳炯落职炯：原作「迥」，据《长编》卷一二改。，以本官分司西京。 
七年十二月，以江南伪命官许宪为右赞善大夫，分司西京。 
九年八月，以江南伪命崔万安为太府少卿，分司西京。 
太宗太平兴国六年十月，除名人和岘为秘书丞，分司西京。 
七年正月，以除名人张炳为殿中侍御史，分司西京。 
八年七月，以前崇信军节度掌书记沈承庆为大理寺丞，分司西京。 
雍熙元年十二月，追官人段从革为秘书丞，分司西京。 
二年正月，除名人曹翰为右千牛卫大将军，分司西京。 
四年十二月，前右补阙苏德祥为殿中丞，分司西京。 
真宗咸平元年九月，以左卫上将军张永德为太子太师，分司西京。仍授其孙大理寺丞文蔚西京监当，以便就养。明年十二月，以车驾北征，召永德为东京城内外都巡检使。三年二月，复授彰德军节度使。 
三年六月，西京左藏库使张正吉为左卫率府副率，分司西京。 
四年七月，都官郎中、分司西京杨坦检校秘书少监，充安远 
     
军节度副使。坦年老，上言分务不便，故改授焉。 
五年九月，右仆射张齐贤为太常卿，分司西京，坐子宗诲与薛氏讼财故也。 
十一月，以职方员外郎、分司西京乐史直史馆。史年七十余，以郊祀毕奉留守司表入贺，真宗召见，以其筋力不衰，笃学好著书，故授以旧职。 
六年三月，以前太子中舍吕藩守本官分司西京。藩，故相端之子，病足请告凡数年，当落籍，特推是恩也。 
景德元年七月，以光禄卿李昌龄分司西京。昌龄知光州，转运司言其病不任事，故有是命。 
闰九月，以归德军节度副使胡旦为祠部员外郎，分司西京。 
四年九月，以四方馆使、平州防御使、知同州上官正为左龙武军大将军，领平州防御使，分司西京。起居舍人、知华州张舒守本官分司西京。并以转运使言老疾不任吏事，而正以尝预平蜀功，故特令领郡，优其俸给。 
大中祥符二年三月，吏部尚书致仕宋白言：「母氏年八十五岁，臣弟炎见任职方员外郎、分司西京，欲望除一致仕官，带分司俸给，以遂侍养。」诏令依旧分司，支给请受，许赴东京侍养。 
三年七月，诏左龙武军大将军、韶州防御使、分司西京韩宗训请俸，依见任例支给。 
四年二月，诏应西京分司文武官不因赃罪授者，(科)[料]钱三分中特给一分见钱。 
六年六月，以翰林学士、户部郎中、知制诰杨亿为太常少卿，分司西京，阳翟养疾，俟损日赴西京损：原作「校」，据《长编》卷八○改。。亿以母 
     
疾上章请告，不待报而行。既至许州，复自称病。故有是命。 
七年十一月，右谏议大夫、权西京留司御史台陈象舆为卫尉卿，分司西京。先是，河南府言象舆不职，故有是命。 
