<!-- { "loadSidebar": true } -->
二十七日，朝请大夫王斐、朝请郎李正通、奉议郎张颖新除六院指挥寝罢。以臣僚言三人者众所不齿，所至奸污。 
四月二十五日，中书舍人张伯垓放罢。以侍御史汪义和言：「伯垓叨列中舍，专招乡人代辞，识者莫不切笑。」 
二十六日，权知合门事赵延放罢，与添差总 
      
管差遣。以臣僚言：「延典领上合，妄自(奠)[尊]大，资格未及，妄意希求。」 
五月四日，复少保、观文殿大学士、卫国公致仕留正恩命寝罢，复元官致仕。以监察御史林采言：「正怀奸植党，乱法窜身，伺变欺时，背君负国，恶积罪大。幸免诛流，尚冒观文学士之大称，又少保、卫国不当以之赏。」 
二十八日，王仁、周正已降六部架阁指挥寝免。以监察御史施康年奏，二人者皆贪黩强悍，很愎赃污。 
八月二日，秘书丞、兼权司封郎官黄闻放罢。以侍御史陈谠言：「闻资本阘(葺)[茸]，贪鄙险躁，冒居清列，不知进退。」 
九月二十二日，太常丞、兼权(贪)[仓]部郎官陈广寿放罢，与宫观，理作〔自〕陈。以臣僚言：「广寿居乡则恣横，在朝则贪墨，容台兰省，实玷清班。」 
二十七日，中军统制张师旦降两官，放罢。以侵盗官钱，公务弛废，鄂州都统制赵淳奏故也。 
十月十五日，大理寺丞、新除刑部员外郎钱蔤识趣卑污此处文意未完，据本门目行文体例，似应于「钱蔤」下补「放罢以臣僚论其」数字。，懵不更事，成命初颁，士论沸腾。 
二十一日，右曹郎官赵善义放罢。坐奉使金国生事。 
嘉泰元年二月八日，军器监王炎放罢。以侍御史陈谠言：「炎心术诡谲，趣向贪鄙，交缔伪徒，赓酬诗句。考试上庠，不独私取知旧，其子亦在选中。」 
十二日，少傅、观文殿大学士周必大特降一官。以监察御史施康年言：「比年以来，伪学之徒无所忌惮，深根固蔕，皆缘必大尚享亚傅之崇爵、秘殿之隆名，望赐镌褫，俾中外皆知其倡伪植党、欺 
      
世盗名。」 
十三日，右军统制梁显特降三官，充副将。坐移易官钱，科抑军士，专务营私，不顾廉耻，以兴元都统制郭杲按劾故也。 
三月二十三日，太学博士王克勤、留骏并放罢，与宫祠，理作自陈。以臣僚论二人素无士行，且乏廉称，并置清华之涂，士论切齿。 
四月四日，观察使、右武大夫、主管侍卫步军司夏侯恪降两官，放罢。以臣僚言：「杨浩家遗火，延烧临安城内民居殆十余里，恪酣酒未醒，全不指呼救扑，遂成大祸。」 
五日，武节郎、御史台六察点检文字杨浩特除名勒停，追毁出身文字，免真决，刺面，配万安军，永不得放还。以右谏议大夫程松言：「浩家遗漏，其夜举家张乐饮酒。况于厢巡急欲救扑，其子辄行叱骂棰打，不容入救，遂致延烧，被祸者不知几万家，死者不知几何人，若依常法，则民何负!」故有是命。 
五月三日，春官大夫、判太史局吴泽，随龙春官大夫、判太史局、特差御前祗应荆大声，夏官大夫、判太史局周端友，各特降一官。以臣僚言：「揆象亦为重任，必须步占，先事为诏告，欲人君预闻修省也。今都城遗漏，非小变也，太史自宜前期占闻于朝，而此辈尸位素餐，噤无一语。」故有是命。 
二十七日，监惠民药局夏允中放罢，押出国门。坐妄入札子与朝廷、台谏，援引文彦博故事，乞令韩侂胄为相。 
同日，太常寺主簿王栅、国子录王保大并放罢。以侍御史陈谠言：「栅公试偶预考 
      
官，辄用私意取乡人为内舍，文理纰缪；保大每遇私试，全不用心考校试卷，恣情改抹。二人皆非吉士，不宜使玷朝列。」 
二十八日，持服保大军节度使李孝纯、持服奉宁军节度使李孝友各特降一官，其带恩数依承宣使体例。善輶、善澬并罢率府职。以监察御史施康年言：「孝纯淳熙间因作东宫伪印文帖补官吏，孝宗大怒，编置宁国。继殴人死，镌秩勒停。光宗登极改正，既登上合，前愆弗改。孝友者，悖理违禁，兜揽山地为坟，强取民山竹木，武康之民衔冤不已。善輶、善澬，寓居括苍僧舍，寺之田产占为己有。今冒宗班，尤为贪酷。乞将四人重镌，庶俾改过自新。」故有是命。 
七月三日，太中大夫、权工部侍郎、兼知临安府赵善坚与宫观，理作自陈。以臣僚言：「善坚叨尹京都，初无善政，都城遗漏，遂致燎原，由平时备不先具， 小骑屋纵烟，讹言恐众，不能弹压。」故有是命。 
八月二日，前通判临安府赵彦倓永不得与亲民差遣。以臣僚言：「彦倓服阕从吉，仍图再倅天府，然而贪黩无耻，缪状显著，尚何面目而再见吏民!」故有是命。 
二十六日，权刑部郎官李直柔、通判临安府龚准并放罢。以臣僚言：「直柔夤缘棘丞，遂摄刑部，词讼纷剧，懵然不晓；准今倅天府，尤不循理奉法，遇摄郡事，恣情曲断。」 
十月十二日，入内内侍省睿思殿祗候邝安仁与转行遥刺指挥寝罢。以给事中张岩言：「安仁以年劳乞转 
      
遥刺，勘会所理年劳，即不系授武功大夫之后历过月日，资历未久，况职事弛慢，两(增)[曾]镌降。」 
十一月三日，殿前司后军统制刘端仁降三官，放罢。以臣僚言：「端仁比因回禄，内侍等人挈箱笼什物赴教场避火，火势益炽，端仁坐视不救，止般己物下船。内侍等乘此般下船间，则掩为己有，人号曰劫火统制。缓急之际，岂不 国!」故有是命。 
二年正月十七日，右武大夫、宜州观察使、知合门事、兼枢密都承旨王知新与宫观，理作自陈。以监察御史邓友龙言其精神衰惫，贪爵慕禄，老不知止。 
二月十二日，中书舍人兼侍讲万锺放罢。以殿中侍御史林采言：「锺所陈二札，一谓上恭默太过，一谓开掘已成围田为不便，皆欺君罔上。」 
二十六日，前内侍押班王德谦送新州居住。以监察御史陆峻言其窃弄威柄，姑从窜责，妄诞簧鼓，营求复还。 
三月二日，左军统制王宁降两官，降充副将。以殿前都虞候郭倪言其多破阵马，冗占白直，偷减草料，盗取官物。 
五月十一日，新除左曹郎官唐弼与宫观。以殿中侍御史林采言其巧计取官，贪谋致富。 
七月十七日，主管官告院胡坦、提辖文思院黄谦并与在外合入差遣。以监察御史张泽言，坦、谦忍耻待迁，不知进退。 
九月八日，权工部侍郎、兼户部侍郎沈作宾放罢。以臣僚言其帅浙东则牧御无术，漕畿内则一意徇私，兼贰民曹，受成吏手，久居禁 
      
近，无所建明。 
十一日，监都进奏院陈士廉放罢。以臣僚言其备论伪学，言无文理，肆矫诬之私说，破台谏之公论。 
十月十二日，吏部郎中彭演放罢。以右正言邓友龙言其自赣守移帅五羊，支破万缗，掩为己有；及帅广东，所获以数万计。 
同日，刑部郎官宋思远放罢。以监察御史朱钦则言其拥麾临汀，略无善状；备员外郎，假公行私。 
十一月十八日，合门舍人、充贺金国正旦副使杨明辉降两官，放罢。以辄受三节人贿赂。 
二十日，主管官告院孙谼放罢。以臣僚言其身为朝士，放债规利。 
十二月二十九日，新国子监书库官赵师苍罢新任。以殿中侍御史张泽言其因私酒败获，必欲求胜，强横健讼，凌压官司。 
闰十二月十一日，司农寺丞王居安、太学博士解邦俊各与祠禄。以臣僚言：「居安考校私试，所取必占前等，同列莫敢与争；邦俊横经广坐，乃谓今时之士急于进取，耻谈《中庸》。」 
二十八日，新除宗正少卿章良能罢新命。以臣僚言：「外议咸谓良能外补实因邓友龙在台日尝欲论列，今友龙因此出台，良能且将复至，已而果然。」故有是命。 
三年三月九日，前摧锋军统制曹知言特追两官，令本军自效。以殿前司言其侵盗官钱。 
五月十八日，太常少卿薛绍与宫观，理作自陈。以左司谏宇文绍节言其摧颓昏蹇，上误柬拔。 
二十一日，兵部侍郎虞俦与宫观，理作自陈。以监察 
      
御史林行可言其嗜进贪得。 
二十六日，刑部侍郎曾炎与宫观，理作自陈。以监察御史陆峻言其多诈不情，嗜进奔趋。 
七月二十一日，军器监主簿秦城与在外差遣。以臣僚言其人物凡陋。 
八月二十三日，太学博士秦榛、大理评事徐瑄并放罢。以右正言杨炳言，榛懵于考校，瑄同列不和。 
九月十九日，礼部侍郎王容与宫观，理作自陈。以侍御史陆峻言其反复无耻。 
十二月九日，权兵部侍郎李澄降三官。先是放罢，既而监察御史商飞卿言其残虐百姓，偷盗官钱，故有是命。 
同日，主管官告院叶初、大理评事费埏并放罢。以侍御史陆峻言：初贪刻很愎，(于)[干]挠州县；埏素乏行检，不守官常。 
十三日，宗正少卿蒲叔献与郡。以右正言杨炳言其顷居郎省，有所不屑；既迁少卿，犹有不满。 
二十日，赵汝铎已降二令指挥更不施行。以臣僚言其残暴奸贪。 
四年二月十六日，国子博士杨琛寝罢召试指挥，与外任差遣。以臣僚言其不谨操检。 
四月四日，刑工部架阁司谦之与在外合入差遣。以臣僚言谦之初以门客补官，宰执为进呈差遣，孝宗皇帝顾语光宗，曰切不可启此幸门。今得掌故，已为躐等，不自揣量，规求二令。 
同日，秘书丞、兼权礼部郎官汤与在外差遣。以侍御史陆峻言其摄郎仪曹，凭愚护短也。 
二十七日，殿前司护圣步军正将刘珣、副将张永宁、准备将王道各 
      
特降两官，正将赵成、副将华鉴、同副将游叔昌、正将郭兴祖、李谦、副将阎德各特降一官，更展二年磨勘，统制陈孝庆、统领辛愬、刘元鼎各特降一官。续诏陈孝庆、辛愬、刘元鼎各更降一官，余人各降一等职事。皆坐不能钤束本军，至擅离营伍，欲相抵敌。既而臣僚言将佐十二人论罚不侔，故有是命。 
六月十一日，殿前司摧锋军统制薛琛、权副将周敏、林政、权准备将王良佑各降一官资；正将萧辉降三官，降充训练官。皆坐摧锋军人杜青、程礼行劫。 
十三日，郑革已降六院指挥、张岷已降提辖杂卖场杂卖务指挥并寝罢。以臣僚言：革贪险无状，士论弗齿；岷贪婪之资，不下于革。 
八月二日，选锋军统制王喜特降两官，仍更降一资。以御前诸军都统制赵淳言其盗用官钱。 
十七日，忠训郎、权寄班祗候王彬降一官，以抱驾头失仪。 
九月二十四日，户部侍郎王、太府卿兼知临安府王补之并与宫观，理作自陈。以臣僚言：赋资黠傲，遇事躁浮；补之尹京无状，措置乖方。 
