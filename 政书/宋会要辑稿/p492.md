<!-- { "loadSidebar": true } -->
孝宗淳熙十六年二月二日，皇帝吉服御紫宸殿，有司设仗殿下，文武百僚并常服吉带，班于庭。起居毕，宰臣周必大等升殿奏事，退，皇帝还内。百僚移班殿门外，内降诏曰：「朕以菲质，循尧之道，兢业万机，历岁弥长。赖两仪九庙之德，边鄙不耸，年谷顺成，底于小康。爰自宅忧以来，勉亲听断，不得日奉先帝之几筵，躬行圣母之定省，固已慊然于怀。况乎春秋寖高，思释重负。皇太子(炖)[惇]仁孝聪哲，久司匕鬯，军国之务，历试参决，宜付大宝，抚绥万邦，俾予一人，获遂事亲之心，永膺天下之养，不其美欤!皇太子可即皇帝位，朕移御重华宫。」宣诏讫，入殿庭立班，上自内出，至御榻侧拱手立。应奉官以次称贺，内侍固请就坐，上固辞。内侍扶掖至于七八，上略就坐，复兴。次宰臣率百僚称贺，上侧立。礼毕，三省、枢密院奏事，上立听之。班退，皇帝命贺重华宫，上相继乘辇，宰臣以下扈从如常仪。移时，上还内，有旨：「仰惟君父，专意奉亲，决策内禅，天地大恩，无以报称。形容盛德，典礼具存，而圣意谦抑，谕使勿请。虽慈训不敢固违，然臣子归尊，谊岂容已。谨上皇帝尊号曰『至尊寿皇圣帝』，皇后尊号曰『寿成皇后』，择日奉表陈请。」 
五日，礼部、太常寺言：「已降指挥，择日诣重华宫，奉表恭请上尊号，依礼例合系学士院修撰表笺，述以皇帝率百僚诣重华宫恭请奉上尊号之意。择日皇帝率百僚诣重华宫，皇帝奉表笺入宫，如宫中之仪。百僚殿下两拜，移班再拜讫，退。候奉诰允，仍依礼例令学士院降诏，择日宣布。」从之。 
六日，皇帝帅文武百僚诣重华宫起居，上表恭请上至尊寿皇圣帝尊号。表文曰：「臣(炖)[惇]言：谨帅群臣诣重华宫，恭请上至尊寿皇圣帝尊号者。伏以圣人得天道之真，有不容形容之妙；臣子尊亲之至，欲少伸归报之诚。辄吁众言，仰于崇听。窃以洪荒之代，尚存卢、赫之名；揖逊之朝，犹着勋、华之号。虽日事殊而世远，亦皆实副而美彰。矧在我家，具存景铄。恭惟皇帝陛下以英睿之断整齐乾坤，以慈爱之心涵育夷夏，积忧勤于九闰，恢绕绪于十朝。重熙累洽之功，揜汉、唐而不论；高世绝俗之行，有曾、闵之所难。方将毕商宗三祀之宅忧，奉长乐万年之至养，逍遥尘垢之外，与造物游，止息混元。(造物游止息 )顾惭眇质，嗣守丕图，戴大造而益深，惧鸿徽之未阐。考之经则寿寔先于五福，质之传则圣寔冠于群伦。参往哲之格言，合有生之公愿，恭请上尊号曰『至尊寿皇圣帝』。虽持蠡抱管，莫窥测于毫分；而镂玉泥金，冀铺张于万一。伏望曲垂睿照，亟发俞音，上以侈宗社无疆之休，下以遂臣民归尊之志。谨奉表陈请以闻。」上笺恭请上寿成皇后尊号，笺 
      
文曰：「臣(炖)[惇]日以为明，遂广照临之德。况等尊于圣父，宜并受于显名。酌古成规，为今典。恭惟皇后殿下性躬仁俭，道合静专。当舜绍尧之初，着虞嫔之懿行；以妇承姑之盛，鬯挚仲之徽音。宣阴教于六宫，正表仪于万国。付托之重，虽祗禀于睿谟；拥护之恩，寔助成于神断。顾惟菲质，获奉慈颜，倘无归美之辞，曷侈事亲之孝!寿祺方永，有光五福之畴；成德既彰，高掩二《南》之 言：谨帅群臣诣重华宫，恭请上寿成皇后尊号者。伏以坤配干而曰至，乃成覆载之功；月(北)[化]。龟筮协言，中外合谋，恭请上尊号曰『寿成皇后』。伏望俯谅忱辞，亟颁俞旨，顺欢心于四表，(亨)[享]荣奉于万年。编之诗书，亶为盛事，在于臣子，不胜至请。谨奉笺陈请以闻。」奉答诰不允，诰曰：「人之至亲，莫亲于父子。为天子父，尊之至也，虚言无实之名，予何取焉!孔子曰若圣与仁，则吾岂敢；华封之祝曰，使圣人寿。夫圣，孔子不居，康衢之所以(颁)[颂]其君，亦曰寿耳，而乃亲率百僚，愿加此号，归尊于父母，此孝道之极，顾何德以堪之。已尝谕意，勿复有请。」 
七日，上帅文武百僚再诣重华宫起居，恭请上至尊寿皇圣帝尊号。表文曰：「臣某言：近帅群臣上表，恭请上尊号曰『至尊寿皇圣帝』，伏奉答诰，未赐俞允者。伏以比输微悃，请勒鸿名。天听甚高，尚閟矜从之旨；物情既郁，不胜恳切之私。理有未安，义当再渎。窃以尊之至者号宜称，道之美者美自彰。遹观古初，载在图谍，曷尝不扬景铄以崇盛德，备显策以昭殊休!酌历代之成规，考本朝之大典，验休祥于天意，察爱戴于人心。迩遐合辞，幽显同愿。恭惟皇帝陛下诚赞化育，孝通神明。欲毕素冠，力行于通制；释去重负，专心于事亲。使千载因陋之习，遂洗于一朝；而匹夫罕能之行，乃见于万乘。举此大节，已冠百王。而况化极于范围，仁渐于动植，武功底于保定，文治洽于绥怀。夫必得其寿，则陛下宜享其休；不居其圣，而陛下则有其实。合此二美，稽于众言。强施绘画之工，曷谋临照；妄持浅近之见，宁测高深。岂谓陛下退托愈坚，执谦冞损，窃窥训诰，尚靳允俞，凌兢失图，局蹐无措。伏望沛然改(卢)[虑]，监此丹衷。使臣子微(臣)[诚]得少施于毫末，则国家盛事可夸耀于简编。荐此控陈，期于得请。谨再奉表陈请以闻。」上笺再恭请上寿成皇后尊号，笺文曰：「臣某言：近帅群臣上笺，恭请上尊号曰『寿成皇后』，伏奉至尊寿皇圣帝答诰，未赐俞允者。伏以谦虽盛德，过谦或至于过中；父有常尊，事父当均于事母。方鸿徽之载衍，乃挹损而弗居。谨竭丹诚，荐于崇听。恭惟皇后殿下道隆坤载，行冠阃彝，辅佐慈皇，修明内治。以孝奉承于长乐，曲尽愉怡；以恩顾复于眇冲，助成揖逊。名号欲伸于归美，形容未及于毫分。岂谓殿下卑以自持，却而 
      
不受。使人子尊亲之意，苟抑遏而弗伸；则国家旷代之仪，将因循而莫举。伏望勉从愚请，俯慰众心。言顺事成，丕显一朝之盛；天长地久，永延万世之休。谨再奉笺陈请以闻。」奉答诰不允，诰曰：「名者实之宾，实大则名显；号者功之表，功盛则号隆。有其实固欲辞其名，无其功安可享其号 况心存于恭默，志在于冲虚，溢美之言，适增予愧。勿勤再请，祗益烦劳。」 
十日，上帅文武百僚再诣重华宫起居，恭请上至尊寿皇圣帝尊号。表文曰：「臣某言，臣帅群臣再恭请上尊号曰『至尊寿皇圣帝』，伏奉答诰，未赐俞允者。伏以祗率旧章，请崇丕号，荐(家)[蒙]慈训，未谅愚诚。辞已迫而复陈，听愈高而难动。吁天徒切，局地靡宁。臣闻事贵适其中，名欲当于实。得其中则事可久，是以圣人不肯违；有其实而名自彰，是以圣人不苟避。恭惟皇帝陛下丰功伟业，卓冠古今，睿断神谟，开阖宇宙。欲承颜长乐之养，遂脱(簁)[屣]万乘之高。『寿』以见臣子区区善颂之情，『圣』乃总帝王荡荡难名之道。顺陛下之谦德，初无侈大之辞；酌本朝之成规，又非创见之事。岂谓陛下过为挹损，深自退藏，守独善而咈众心，崇小逊而遗大体。制度倘失之简，何以昭神功；名号不副其尊，何以示天下 使臣忠诚莫遂，孝治有亏，负愧怀惭，废寝忘食。伏望上观天意，下察人心，远稽前王，近法文祖，亟颂温诏，毋守牢辞。则典礼顺从，侈宏休于载籍；神明欢悦，赞宝筴于万年。谨再奉表陈请以闻。」上笺再恭请上寿成皇后尊号，笺文曰：「臣(炖)[惇]言，近帅群臣上笺，再恭请上尊号曰『寿成皇后』，伏奉至尊寿皇圣帝答告，未赐俞允者。伏以荐陈封奏，请勒鸿休，愚诚虽切于恳祈，慈听未闻于动寤。徊徨无措，进退莫安。臣闻有德必有名，乃古今之通谊；事母犹事父，岂臣子之异情!恭惟皇后殿下廓仁爱恭俭之心，体静专柔顺之道。上之承事长乐极其孝，下之保佑〔眇〕躬尽其恩。内之辅助圣皇，见于夙夜之警戒；外之风化天下，着于朝夕之忧勤。景铄鸿徽，流风懿行，虽殚笔舌，莫罄形容。徒以继承之始初，欲伸归报之万一。因已行之盛典，固非创为；寓善颂之忱辞，初无溢美。而殿下执谦冞甚，固拒弗俞。袭中官之旧号，则何以表慈闱之尊；拒众心之屡请，则无以慰人子之愿。神祇觖望，中外怀疑。伏望察臣迫切之词，谅臣勤拳之意。则坤仪光大，永同太极之高；孝治兴行，丕显我家之盛。谨再奉笺陈请以闻。」奉答诰允，诰曰：「函封迭上，诚请益坚。谓行浮于名，乃君一执谦之德；而尊归于父，亦我家故事之常。万乘之贵，不可以屡勤；群言之迫，不可以固拒。成圣子事亲之孝，形四方广爱之风。勉徇至情，更惭虚美。」 
同日，右丞相周必大等言：「昨面奉至尊寿皇圣帝圣旨，将来慈福宫上皇太 
      
后尊号，依旧用『寿圣』二字。乞学士院降诏，就此月十一日宣布，余令有司续行讨论。」诏恭依。附慈福宫尊号。 
十一日，文武百僚赴文德殿，听宣布恭上皇太后尊号诏，曰：「侈国家之盛事，宜勒鸿徽；居天下之极尊，必崇丕号。皇太后道配太极，母临三朝，揜懿铄于简编，有大勋于宗社。含洪博厚，既全育物之慈；恬淡冲虚，自享延年之福。顾惟眇质，祗燕孙谋，致荣养于北宫，阐洪休于重庆。惟寿因圣显，孰加旧日之隆名；而母以子彰，寔出至尊之本意。上以(照)[昭]慈父事亲之孝，(不)[下]以副冲人归美之诚。皇太后宜恭上尊号曰『寿圣皇太后』，余令有〔司〕讨论以闻。」附慈福宫尊号。 
同日，诏曰：「朕寅奉燕谋，祗承鸿业。天所覆，地所载，既全付而有归；父之尊，母之亲，岂钦承之敢后 昭国家之盛典，溢中外之欢声。皇帝陛下睿智如神，聪明协帝。赤符绍统，忧勤驯致于三登；黄屋非心，授受率循于一道。皇后殿下德全柔顺，性本静专。壸范有常，克迪厚伦之化；母慈笃爱，助成与子之谋。挈神器以亲传，宴大庭而偕永。顾惟菲质，莫报深恩。顺色承颜，方备殚于至养；蜚英腾茂，宜并上于徽名。虽承温谕之崇谦，莫遏群情之归美。订义远参于至德，裁仪近法于淳熙。日月之明，固照临之难写；乾坤之大，庶几之可言言此句有误。。忱请迭陈，俞音甫拜。撰告克从于龟筮，勒成有烂于瑶琨。率百官若帝之初，丕讲非常之礼；于万年受天之佑，聿迎滋至之休。孚我爱钦，告于溥率。俾邦荣之咸赖，庶孝治之愈隆。皇帝宜恭上尊号曰『至尊寿皇圣帝』，皇后宜恭上尊号曰『寿成皇后』。其令有司详具仪注，朕当亲率群臣诣重华宫奉上册宝。」 
