<!-- { "loadSidebar": true } -->
八月，诏曰：「近以洪河，溢于东郡，申戒官吏，即谋缮修。顾以资储资：原作「兹」，据《宋大诏令集》卷一五二改。，急于营度，而京畿近地，河朔奥区，境邑之间既邻于封壤，刍茭之用爰赖于委 
      
输。已命攸司，各伸良划，酌其经费，遂彼便宜。虽纶诏屡行，务从于优恤；而黔黎在念，弥切于矜怜。特遣使车，往伸存抚。宜令判度支勾院方仲荀往京东路荀：原作「旬」，据《长编》卷九四改。，判户部勾院刘烨往京西路，盐铁判官刘平往河北路，体量安抚人民「人民」上原有一「使」字，据《宋大诏令集》卷一五二删。。应有合宽恤改更事件，与转运使副、所在长吏会议施行。」 
四年二月一日，以淮南、江浙灾伤州军谷贵民饥，命都官员外郎韩亿、合门祗候王若讷驰驿体量安抚，及发常平粟减直出粜，(勤)[劝]诱豪族出粟粜济。如愿以斛振民者，等第酬奖，及委发运使规度应副。 
十一日，以利州路及阶、成州民饥，遣侍御史姜遵、合门祗候张士安驰驿安抚。 
三月，命知制诰吕夷简、引进副使曹仪往益、梓路安抚，以两路物价翔贵故也。夷简言：「所有各谷贵民饥州军见系囚，望许与本州岛长吏等量情理从轻决遣，及所至州军召集官吏、将校传宣抚问。又逐州民户愿以斛救饥民者，元敕等第酬奖，望出给空头告敕付臣，就(被)[彼]书填姓名给之。」从之。 
九月，命三司监铁判官刘错乘递马往永兴军安抚犒设，及建道场斋醮。 
五年正月，以职方员外郎、直史馆章得象，合门祗候张士安，驰驿京东路体量安抚，以水灾故恤之。 
仁宗天圣元年正月，以三司盐铁判官张傅、合门祗候张永德往京东、淮南水灾州军体量安抚。 
三年六月二十二日，命龙图阁待制范雍、客省副使曹仪充陕 
      
西沿边州军体量安抚使。诏雍等所至州军犒设军员、使臣，并察访边民利害，及体量官吏能否，内有贪浊深刻、昧于绥抚者，具姓名以闻。 
四年七月，命三司户部判官高觌、如京副使高志宁往河北路应经水灾州军体量安抚。 
六月七日，以扬州、润州、江宁府江水涨溢，漂溺居民及(怀)[坏]官司舍宇数千间，遣太常博士、直吏馆高餗，合门祗候刘永证，往淮南、两浙体量安抚。所至不得宴乐游佚及令官吏迎送，并多差公人，别致劳扰。 
八月，命三司户部副使王鬷充河北沿边安抚使，六宅使、康州刺史刘承颜副之，以水灾故也。 
七年七月，命三司户部副使锺离瑾为河北安抚使，西京作坊使范仲淹副之，以水灾故也。 
康定元年六月，御史知杂张奎为京东体量安抚使，内殿崇班、合门祗候杜赞仁副之。 
庆历二年四月，京东安抚使陈执中请河北沿边安抚司凡得契丹事宜，并移报本司。从之。 
三年十月，诏置湖南安抚司。蛮贼害潭州都监张克明、桂阳监巡检李延祚，故有是诏。 
五年正月二十八日，以参知政事范仲淹为资政殿学士、知邠州，兼陕西四路沿边安抚使。 
十一月十四日，诏以边事宁静，贼盗止息，知郓州富弼、知青州张存并罢安抚使，知邠州范仲淹罢陕西四路安抚使。 
六年三月，诏陕西四路经略司，凡民间利害及边事并报知永兴军、陕西安抚使程琳。 
九月 
      
二十八日，以三司户部判官崔峄为荆湖南路体量安抚。时蛮犹未宁，特命峄往议讨除、招安之。 
八年四月，诏置河北四路安抚使，(从)[徙]知成德军、资政殿学士韩琦为定州路马步军都总管，兼安抚使、知定州；《事文类聚》：韩魏忠献王琦，益利路人饥，为体量安抚使。公至则蠲(祖)〔租〕减税，以募人入粟招募壮者，刺以为厢、禁军，撮剑门关，民流移欲东者勿禁，全活饥人百九十万。蜀人曰：使者之来，更生我也。知澶州、尚书礼部侍郎王拱辰高阳关路，知瀛州瀛：原作「羸」，据《长编》卷一六四改。；知永兴军、右谏议大夫鱼周询真定路，知成德军；时旧相贾昌朝判大名府，已带安抚使。先是，枢密院使夏(谏)[竦]请分河北为四路，至是乃有此诏。 
六月，祠部员外郎、集贤校理张掞往河北体量安抚军民。 
七月，诏河北四路安抚司，凡移用军粮、钱帛，并牒报转运使司。 
十二月，诏御史知杂何郯为利州路体量安抚使，供备库副使宋守约〔为〕副使。 
皇佑三年八月，诏遣使体量安抚诸路，御史知杂李兑、西染院副使王道恭京东路，起居舍人同知谏院陈升之、左藏库副使李赓淮南、两浙路，侍御史韩贽、内殿承制郑余懿荆〔湖〕南、北路湖：原无，据《宋史》卷一二《仁宗纪》四补。，三司户部判官韩绛、内殿崇班翁日新江南东、西路。时七路艰食而长吏多非其人，及转运司颇肆科率而民不聊生，帝因命中书择使以按视之。 
四年六月，诏知广州、桂州自今并带经略安抚使。 
八月，改新知秦州 
      
孙沔为荆湖南路、江南西路安抚使，入内内侍省押班石全彬副之。 
五年二月，以天章阁待制田瑜、三司度支副使周沆为广南东、西路体量安抚使。 
至和元年五月，以御史知杂郭申锡为河北体量安抚使，西上合门副使张希一副之。初，河朔荐饥，民多流徙，至是稍复归业，故遣使安辑之。续诏申锡经制边事当须密行文字，毋或张皇。 
六月十二日，高阳关路都总管、兼安抚使、知瀛州陈升之言：「乞下雄州及沿边安抚司，今后每体探事宜，并关报本路安抚司。」诏河北沿边安抚司，候有紧急事宜施行讫，即便关报。 
二年九月，诏河北四路安抚司：「河朔天下之根本，而官吏多非其人，恐缓急败事。其体访知州及主兵官之材否，具以名闻。」 
十月二日，殿中侍御史赵抃言：「京东路青、郓二州各带安抚使，近年差两制、前两府臣僚以镇抚之。今曹佾知青州，李端懿知郓州，御史言其不便，乞检会改差有才谋、经任使两制已上臣僚。」诏札示佾、端懿。 
嘉佑元年三月，以三司盐铁副使李参、文思副使窦舜卿往荆湖北路安抚。初以本路转运使李肃之及知辰州宋守信讨蛮人彭仕羲，而知荆南王达与肃之数论事不合，互有奏论，(逐)[遂]遣参等往体量之。 
六月，以知制诰韩绛为河北体量安抚使，《事文类聚》：韩康国献肃公绛，字子华。江淮、两浙岁饥，以公体量安抚江夏东西二路，到部则发仓 
      
廪，赈贫乏，问百姓疾苦。西上合门副使王道恭副之。 
二年四月，以右司谏吕景初景：原作「谨」，据《长编》卷一八五改。后同。、左藏库副使李绶为河北路体量安抚，以河北数地震故也。 
七日，以侍御史朱处约为刑湖北路体量安抚，以下溪州蛮彭仕羲余党未附也。 
十一月二十五日，左司谏吕景初言：「定州、高阳关置帅，至重其事，如刺探敌情、关报事宜、捕捉境贼奸细、屯田塘水等之类，付沿边安抚司，其它军政悉归帅府。」从之。 
三年六月，命侍御史丁翊为夔州路体量安抚，以本路旱灾也。 
五年七月，诏知许州兼京西北路、知邓州兼京西南路安抚使，以判许州贾昌朝、知邓州魏瓘领之。 
嘉佑五年八月，以吏部侍郎余靖为广南西路体量安抚使。《言行录》：余襄公靖，字安道。嘉佑五年，交趾(冠)〔寇〕邕州，杀五巡检，驿召公以为广西体量安抚使。公至则移檄交趾，召其臣费嘉佑诘责之。嘉佑惶恐对曰：「种落犯边，罪当死，愿留取首恶以献。」即械送五人送钦州，斩于界上。襄公帅二广几十年，恩信被于异域，如交趾、大理、特磨、南诏之国，皆可以颐指承使，公之文武之才可谓具矣。 
嘉佑六年七月，以起居人、同知谏院龚鼎臣为淮南路体量安抚，侍御史陈经两浙路体量安抚，以水灾故也。 
治平二年正月二十六日，命知制诰王陶为陈许(颖)[颍]蔡州开封府界诸县安抚使，权三司户部副使张焘为南京宿亳曹濮济单州广济军安抚 
      
使，以灾伤故也。益公集：张忠定公焘外和内刚，临事有仁者之勇。在蜀四年，尤着惠爱，百姓皆画像以事。后帅李璆赞云：「公昔在蜀，千载一人；公今去蜀，千百其身。愿公再来，以慰斯民。」盖实录也。
治平四年四月十九日，神宗即位未改元。命诸路体量安抚使：龙图阁直学士韩维陕西路，天章阁待制陈荐河北路，天章阁待制孙永京东路，三司度支副使苏痴京西路，并只往灾伤州军。维免，以(赵)邵亢代之。上以亢未尝历陕西任，以永代之，而差李中归京东。 
是年十一月十九日，诏赐银三十万两，于永兴军封桩，听经略司支用。从韩琦请也。 
熙宁元年五月二十一日，枢密院言：「近北界刺两属人户充义军，致人户逃避，来雄州存泊。及探到事宜甚多，沿边安抚司并关报高阳关路安抚司。安抚使总一道之寄，岂可都无关预!欲令今后关报到北界事宜，及理会两属人户、辨正疆封，以至榷场利害、塘水增损，或沿边安抚司处置未当，或淹久未决，并须移文，密切商议，不得转分彼我，务要协心，从长济务。或所见不同，即具利害以闻。亦不得迁延观望，致失事机。」诏可。 
四年八月九日，置洮河安抚司，自古渭寨接青唐、武胜军一带地分，应招纳蕃部、市易、募人营田等事，并令同提举。秦州西路蕃部及市易等公事，王韶主之；调发军马及计置粮草，即令秦州经略司应副。 
五年八月十六日，以武胜 
      
军为镇洮军，以引进副使、带御器械高遵裕兼知镇洮军，依旧秦凤路钤辖、同管勾沿边安抚司公事。所有本军合置官，令安抚司奏举。 
十月二十三日，龙图阁直学士、集贤殿修撰刘庠知成都府，罢兼安抚使。先是，以茂州边事，令冯京兼成都府利州路安抚使，至是渐平故也。 
十一月七日，诏熙河经略安抚司，凡有差发军马，常切契勘，如非警急，并令计食调兵，不得与转运司辄分彼我，枉费军储，致缓急阙误。 
政和三年七月十三日，诏京东路安抚使司可创置本司勾当公事一员，以京朝官或选人充，许从安抚司奏辟。其请给、人从，并依保甲司勾当官条例施行。 
四年十一月二十二日，诏移京西路安抚于河南府，京东路安抚于应天府。 
