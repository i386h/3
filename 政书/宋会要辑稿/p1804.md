<!-- { "loadSidebar": true } -->
二十三日，吏部言：「选人任知县、县令，事务繁重，旧法令监司、知州、通判每岁限定人数举充，已是暗升一资。若到任有改官举主二人，又得循资，及比常调复减举主一人改官。近有不由县道，仍带奏举资序，如诸州教授之类，显属侥幸。欲今后教授并特许奏辟差遣，如系奏举职官、知县、县令资序，候得替，合该磨勘，并依常调本资考第。举 
      
主升改官资，如愿罢，只就奏举知县、县令者听。其吏部选注奏举职官、知县、县令人，所充差遣条更不施行。」诏除县丞及开、祥两县尉系县官外，其帐司官及江宁府等处八十九员录事参军，非元举职事，并依格注常调令录。其应差奏举职官、知县、县令条贯并罢。 
二十四日，诏：「监司、帅守今后荐举官，并于状内具在任事迹及素来行业，方与上簿记录。或有任用，更加详察。」从太师文彦博请也。 
五年二月二日，诏罢诸州军通判奏举改官。从殿中侍御史孙升之请也。 
五月八日，诏：「三路帅臣、监司于本辖见任及前任武臣、诸司副使以上，系军班出身内，精加选择才略声迹为众所推之人一两员，堪充路分以上主兵任使者，限一月，密具职位姓名，实封保明以闻。如已系路分以上及将领，亦听选举。仍令枢密院籍记姓名，取旨升擢。」 
六年二月二十七日，大理寺言：「因举官缘坐已经恩者，如罪人不该原减，听减一等。若再会恩，从原减法，罪人该特旨及于法不以赦降原减者，举主自依赦降。」从之。 
闰八月二十六日，诏今后左右厢诸监使臣，并依旧河南北监牧司、 令提点官奏举。 
十月八日，诏军帅刘昌祚、姚麟与河东、陕西逐路安抚使、总管、秦凤路钤辖、兰岷河环知州、镇戎德顺知军、河东麟府路钤辖，各奏举大使臣有材武谋略或曾立战功、勇于临敌、可以统众出入之人二员 
      
至五员以闻。 
绍圣元年四月二十三日，右司谏朱勃言：「应选人历任未及三考上，许奏举职官、县令，通及三考以上及见系幕职、令录资序，方许奏举改官，庶稍抑权势请托之獘，均及寒畯效职之人。」从之。 
《文献通考》：绍圣元年，吏部侍郎彭汝砺乞稍责吏部甄别能否，凡京朝官才能事效苟有可录，尚书暨郎官铨择而以名闻，三省分三年考察之，高则引对，次即试用，下者还之本选。若资历举荐应入高，而才行不副，许奏而降其等。凡皆略许出法而加升绌，岁各毋过三人。 
闰四月二日，诏罢十科举士法。从殿中侍御史井亮采请也。 
五月十三日，三省言：「尚书侍郎、学士、待制及两省官、御史台监察御史以上、国子祭酒、司业，每岁许奏举堪充诸路学官一员，须进士或制科出身、年三十以上、无私罪重及非冲替人。其奏举到学官，除元系制科及进士及第上五人、省试上三人、国子监开封府广文馆发解第一人或太学上舍生、该出官免省试人更不试外，余并召赴阙，附吏部春秋参选人试。凡试两经大义各一道，以通晓经术、文理优长为合格。其举试到学官，中书省籍记姓名，遇有阙，三省同选差。」从之。 
六月十九日，给事中王震言：「中书省修立举试诸路学官画一，其法至严。元佑中，尝裁减恩例，如选人充教授，添举主转降等官之类即是。师儒之任，不得比县令，盖缘当时曲有沮抑，恐合改正。」诏元佑令「诸州教授磨勘改官，加举主一员」，更不施行。 
七月十三日，吏部言：「添立到尚书侍郎、学士、待制等每岁许奏举诸路 
      
学官一员，于奏状内声说所举官依条该免试或系召试人字。」从之。 
九月二十六日，诏：「提举常平官举官人数，依元丰旧条。所有通判昨缘罢提举常平官，许举官人数并罢。」
二年四月七日，殿中侍御史郭知章、监察御史董敦逸言：「乞循先帝之法，令内外两制及台谏官等各举才行一人。」诏许将、蔡京、黄履、蔡卞、钱勰、林希、王震不拘资序，各举堪备任使二员以闻。 
五月二日，枢密院言：「诸路沿边使臣奏举差遣已经铨量人，即本院选注，令吏部拟差。本部每月具已入季限未举到官，或已举到人不应条格员阙者，申本院。」从之。 
七月四日，诏吏部：「应河东、陕西奏举到沿边部队将，并上枢密院铨量。」 
八月十八日，诏：「三路帅臣、监司、路分总管、都钤辖及管军，各举大使臣材勇谋略为众所服、可以备边防要地守将之任及统众出入之人三两员，具名以闻。即擢用后不如所举，其举主取旨。」从陕西转运使张舜民请也。 
三年二月二十五日，左司郎中吕温卿言：「京东路勾当公事及三万贯以上场务，乞并依元丰旧法员数举官。」从之。 
四年闰二月四日，新河东提刑徐君平言：「吏部关升之法，自知县进通判，自通判进知州，皆用举者二人。比年以来，任知州、通判待次者极多，此不择而进之之獘。乞荐举承务郎以上升陟，复用元丰令，以重守、倅之选。」从之。 
元符元年五月二 
      
十二日，权礼部尚书蹇序辰言：「按元丰四年三月诏，自今在京官司合举辟去处，不得举辟执政官有服亲。欲望申明前诏，以昭至公之道。」诏在京官司自今遵守，仍令御史台觉察弹奏。其已举过人，契勘取旨。 
八月十二日，诏：「在京侍从官、职事官、中书舍人以上，各举所知二人，权侍郎以上一人，并指言所堪职任闻奏。」从御史中丞安惇请也。 
二十六日，翰林学士蒋之奇言应诏荐国子监主簿耿南仲堪台阁清要，知开封府阳武县陈亨伯堪不次烦难任使。权户部尚书吴居厚荐太学博士薛昂任馆阁，知汜水县韩蹈任监司。户部侍郎吕嘉问荐宣德郎邹浩堪太学教导、台阁顾问，知常州无锡县李积中堪言事官或监司。兵部侍郎黄裳举监京东抽税竹木箔场周彦质、知开封府襄邑县张巨并堪台阁监司。宝文阁待制权知开封府路昌衡举周彦质堪刑狱、馆阁。诏薛昂、邹浩、周彦质并令合门引见上殿。 
十月十八日，吏部言：「以职任应举官而被旨召赴阙者，候还任方许(奉)[奏]举。」从之。 
二年二月一日，朝奉郎檀宗旦言：「近令侍从官举所知，臣恐尚有遗才，请下诸路监司，于所部公共奏举学行优异、才能显著者一人，以备选擢。」诏每路监司同举二员以闻。其后八月十一日，福建路转运提刑提举司奏举鲍祗、江公望，江东路举吕柷、耿枢，夔州路举刘襄、李公彦堪备选擢，诏并乘传 
      
入对。 
八月三日，朝请大夫贾青言：「请立法，将合举官臣僚，每岁分上下半年奏举。」从之。 
三年，徽宗即位，未改元。
三月一日，诏宰臣、执政、侍从举台谏官各三五人。寻诏宰臣、执政官勿预。 
四月十八日，以同进士出身徐积为楚州教授。以臣僚荐积事亲居乡，以孝廉闻。东南之人，服其道义。素有瞶疾，不可以仕，以经术教导三十年。故有是命。 
九月十六日，臣僚上言：「窃见应合举升陟员数，减改官之半，所限员数甚狭，往往遗材，不无滞淹之孍。欲乞合举升陟并依改官员数施行。诸举朝请大夫以下升陟者，并依合举改官幕职官之数，通判减知州所举之半，有零数者听举一人。」从之。 
十九日，吏部言：「准都省批送下开封府界提举常平司状，乞开封府界提点司管勾文字并管勾帐司官、提举司管勾官，许两司互相荐举。所有知开封府，亦乞依经略安抚法。本部今相度安抚、发运、转运、提点刑狱、提举常平司属官，许本路逐司互相荐举外，有开封府府界提点、提举常平两司属官，欲亦许互相荐举。及府界提举常平司属官，亦乞许依府界提点刑狱司检法官、提点司帐司官，许知开封府岁举。」从之。 
徽宗崇宁元年三月二十八日，吏部言：「检准荐举令，诸知州、县令有治绩可再任者，知州须监司，县令须按察官五员连书，去替前一年，具实状保奏。年七十者，不在保奏之限。又准吏部尚书左选 
      
令，知州到任一季使阙，知县去替一年半使阙。契勘自来监司按察官依海行令保奏知州、县令治绩再任，缘吏部法知州到任一季、知县去替一年半使阙，洎奏状到部，往往已注替人，承例符下不行，即是使阙，与保奏条限相妨，则保奏再任之法，诚为虚文。今相度乞将保奏到承务郎以上知州、知县该再任者，以元发奏日，如差下替人，知州未及一年半，知县未及一年，并许冲罢，令依条别授差遣。如所差下人年月不该冲罢，其保奏再任之人，候到部，与升一年名次。」诏今后知州、县令委有显著治绩，方许依条具实状保奏再任实：原作「宝」。天头原批：「『宝』字似误。」据改。。每岁逐路知州不得过一员，县令不得过两员。仍令尚书吏部申三省审察，取旨施行。 
闰六月十一日，诏：「其因奏举擢用之人，仍于历子前批所举官名御。」 
同日，诏：「诸路于知州或通判、改官知县人内荐举善最有闻、治状异等、能惠养蒸庶、劝课农桑者，帅臣许荐一人，监司共荐一人，并中书省记录姓名，遇有差除，参考擢用。如所举得人，当加旌赏。若非其人，重行黜责黜：原作「点」。天头原批：「『点』字恐误。」据改。 
三十日，诏曰：「朕闻天下虽安而武备不可忽，故谋任将帅，尤在博求而精选之。其令诸路帅臣、监司于本路小使臣以上亲民资序人内，选智谋宏远、纪律严明、可备将帅者，或守边肃静、敌不敢侵、可以委任镇防者，鸷猛果毅、虣勇罕伦、可以率励士众、破坚拔敌者。帅臣许荐一人，监司共荐一人。 
      
限一月具实状以闻。令枢密院籍记姓名，度材擢用。举能胜任，量事褒升。称匪其人，荐者随坐。惟宜审择，以副朕意。」 
十一月十一日，尚书右仆射兼中书侍郎蔡京等言：「伏奉手诏，以宗室蕃衍而无官者众，欲乞今后应宗室非袒免以上亲，量试出外官者，如有本辖长贰或监司二人保奏堪任厘务，方得供职。未厘务者添支驿券，供给人从并减半支破。」从之。 
