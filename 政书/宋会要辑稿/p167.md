<!-- { "loadSidebar": true } -->
有司，令遍谕密近村聚，俟御耕日，特许父老乡民观望盛礼，勿令呵止。』从之，诏依祖宗典故施行，仍令礼部、太常寺讨论，宣劳传旨合差何官，申尚书省取旨。礼部、太常寺今讨论：将来礼毕，礼直官引耕耤使升观耕坛，诣御幄前侍立。至时宣劳，欲乞依元会例，差枢密一员诣御座前承旨，枢密都承旨一员于坛下承旨宣劳。其合用口宣，乞令学士院修撰。」诏依。 
二十五日，礼部、太常寺言：「准二十二日诏，令礼部、太常寺讨论象车合与不合制造。今讨论：依《五礼新仪》，象辂载耒耜；及依宣和礼制，耕耤使乘象车。今参考端拱亲耕礼制，以耕根车载耒耜，耕耤使不乘车。今欲乞〔依〕端拱礼制施行，仍乞是日耕耤使服朝服，乘骑护卫耒耜，行于仗内。及用已定仪仗一千人，质明先诣坛所以俟，车驾自内服履袍、乘辇诣耤田所。所有象辂更不制造，其合用耕根车乞下所属制造施行。」诏依。 
同日，礼部、太常寺言：「今讨论下项：一、将来亲耕日享先农，先降指挥，依宣和礼制，命有司行事(今)参照端拱、明道故事，亲耕日系亲享先农，其牲牢、礼料权视大祠。今欲乞依故事施行。一、享先农系中祠，缘至日皇帝亲行享礼，止是牲牢、礼料权视大祠。其致斋日分欲乞比附四孟朝献礼例，前一日斋于内殿，有司不奏刑杀文书。一、亲享先农礼料，笾实以菱、芡、栗、鹿脯、榛实、干、干枣、形盐、鱼鱐、糗铒、粉粢；豆实 
      
以芹、笋、葵、菁、韭、鱼醢、兔醢、鹿臡、醓醢、豚拍、也食、糁食；簠实以黍、稷；簋实以稻、粱。酒齐系用五酒，每位一斗八升。牲牢共享羊、豕各二。」诏依。先是十一月二十日，礼部、太常寺言：「勘会将来亲耕，依宣和礼例，亲耕日享先农，备中祠礼料，命有司行事。」至是参照故事，故有是请。 
二十七日，礼部、太常寺言：「今续次参酌条具下项：一、所有登歌、宫架之乐，依礼例，宰执同礼部、太常寺官就都堂按乐。乞令礼部定日申朝廷。一、勘会转运司、临安府所差从耕庶人并助执耒耜及陪位耆老，合令礼部差主令、太常寺差使臣、礼直官、人吏、赞者，前半月指引教习。所差执畚、锸人共三十人，合服(亲)[青]衫、带子，乞令工部指挥所属计会，司农寺制造。」诏依。 
二十九日，礼部言：「准都省批下权工部侍郎钱时敏札子：『将来亲耕合用御耒耜等，今画到宣和样制各〔一〕本，乞下礼官相度制造。』后批送礼部。今据太常寺看详，并合依样制造外，所有盛九谷青箱，本寺已于画到图本内贴说。其随御耒耜鞭，欲制黄罗袋盛贮。」诏依。 
十二月五日，礼部、太常寺言：「亲耕耤田日，亲享先农。今参酌《开宝通礼》、《五礼新仪》及亲享礼例，条具申请事件：一、依仪，合设大次于外壝东门之外，小次于午阶下，西向。缘今来思文殿去坛不远，欲就本殿作大次，所有小次于坛午阶下，西向。乞令仪鸾司同临安府排办。一、端拱、明道礼制，系用祝册。缘祝册系大礼仪制，今欲止用祝文二首。其词乞下学士院 
      
修撰，并述以亲享先农、亲耕之意。前期书写，进书毕，降付太常寺供应。一、依礼例，皇帝行礼，大礼使从。今来亲耕不差使，所有亲享先农行礼，欲乞比附前项礼例，耕耤使服祭服后从。一、亲享先农并亲耕，合差侍祠、行礼等官。欲依礼例，从太常寺前期具窠(日)[目]申中书省，降 差。内合门合差奏中严外办等官，乞依例令合门具窠目申朝廷降 差。一、今来不差五使，即与大礼事体不同，其侍祠、行礼官系行事左仆射以下。所有前一日省牲、省馔，并至日揖位，欲乞令行事左仆射率侍祠官以下趁赴立班。一、亲享先农合用皇帝位版二面，系黑漆金字，及位版腰舆，见在太常寺收掌。欲乞令工部指挥所属一就检计雅饰。一、依仪，皇帝饮福受胙，合差尚酝、典奉御并司尊彝官，乞令翰林司依旧差官权摄。一、依礼例，合差掌圭官并供冕服等官，欲乞令入内内侍省差官。一、临安府所差从耕庶人、执畚锸人及陪位耆老，并两浙转运司差助执耒耜人，至日并合经由耤田门至观耕坛下。所有太常寺至日应奉赞者执掌、供官、乐工、二舞、并司农寺职掌，并系升坛应奉人数，乞报皇城司关借 入坛殿号。一、令两浙转运司计置从耕及庶人耕牛共一百六十头，前五十日到行在，于临安府侧近县分养饲，并前半月赴耤田教习。欲乞令转运司专委官二员拘籍计置。一、亲享先农合用白罗 
      
帨巾、拭爵巾二条，并亚、终献合用白绢帨巾、拭爵巾二条，各长六尺。欲令户部行下左藏库支，赴太常寺供应。」诏依。 
六日，礼部、太常寺言：「今续次参酌到下项：一、亲享日，欲乞皇城南北门并南北宫门，及内庭应奉官司经由门户，比常日早一刻开；其利涉门、候潮门早三刻开，放令经由出入。一、依礼例，坛上设登歌乐，中壝门外设宫架、二舞，欲乞令太常寺排办。一、合差捧执笾豆簠簋等官，并亚、终献盥洗官，乞依例从太常寺具申吏部差待次臣。一、依礼例，合前期教习执事官并应奉人、赞者、供官等，欲乞于前一月内从太常寺定日，于法惠寺作乐教习二日。所有合用幕次、什物，乞令临安府排办。一、合差供祠执事内侍官，并进撤饮福俎、捧祝等官，并乞从太常寺报入内内侍省差官。一、亲享先农，依四孟朝献例，皇帝内殿至斋一日。所有耕耤使并行事、执事官各前一日致斋。有本司，宿于本司；无本司者，令临安府踏(近)[逐]耤田侧近寺院。其陪位官依朝献礼例更不致斋。一、合用登歌、宫架乐章词曲，欲乞令太常寺具节次报学士院前期修撰。一、合用彩画宫架二料，除见管外，见关彩画宫架一料，共二十四架，建鼓等六座，欲下军器所创行制造，于按乐前赴寺送纳。续太常寺供到状：「窃虑日逼，其宫架全行制造不及，今欲将建鼓六座并流苏花版就用见管外，乞令军器所造彩画乐架二十四座。」一、亲耕所设登歌、宫架大乐兵级八十 
      
人，已行申请，乞下殿前、马、步三司均差外，所有亲享先农行事添用登歌、宫架大乐一料，亦合差般运大乐兵级。今欲乞下殿前、马、步三司分差五十人，前一月到寺，候礼毕，限十日发遣。一、亲耕合用登歌、宫架乐正、乐工共二百三十四人，除已申请外，今来亲享先农，合添用二舞九十人，两项共计三百二十四人。太常寺见系籍乐工止管二百六十六人，自来系于教坊、钧容直差借。窃虑逐处各有应奉相妨，今欲乞下临安府，差本府乐人五十八人充数。如不足，乞从本寺拘收召募。」诏依。 
同日，户部、太府寺言：「据祗候库申：将来车驾服履袍、乘平辇诣思文殿进膳毕，服通天冠、绛纱袍，行亲耕之礼。今具合行排办事件：一、合用熏撒御服龙脑，乞下左藏西库选上等脑五两，前期供纳。一、供进礼衣系前一日请降，赴内中幕次日赴思文殿门外幕次铺设。所有逐处幕次，乞下仪鸾司钉设。及合用熨贴御服熟火，乞下翰林司排办。合用蜡烛一十条，乞下杂买务收买。一、合用熨贴裁缝作二名，腰带、靴履、头冠、面花、棱道、杂钉、戎具、结条作各一名，乞下御药院差；如阙，乞下文思院、军器所贴差。共享头两，欲乞报皇城司照会。所有抬擎合用供内仪鸾八人，乞下内东门司差。其辇官，乞下御辇院差。援卫、引喝天武官三十六人，乞下殿前司差。一、进挂御服、撤御道并抬头冠匣、御衣箱官，并乞下入内内侍 
      
省差。」诏依。 
绍兴十五年十二月八日，御史台言：「今参酌到申请事件：一、耕耤日，除从耕官外，所有侍耕文臣百官，今相度欲乞用厘务通直郎以上，及行在见任寺监主簿承务郎以上职事官趁赴立班。一、耕耤日先亲享先农，所有文臣陪位官，欲乞就用从耕、侍耕官陪位立班。一、耕耤日，皇帝乘平辇自内殿至祠所，依礼例，从驾官合常服从驾；至祠所，各易朝服，趁赴陪位；候礼毕，次赴从耕立班。如不系从驾官，先赴耤田门外，常服迎驾，起居讫，易朝服倍位；次赴从耕、侍耕立班；俟礼毕退。内，合从驾官易常服，从驾还内。一、本台主管班次引赞官、知班应奉并合服朝服，及更易常服报引班次。一、致斋行事官，依已降指挥于耤田侧近踏逐寺院宿斋外，所有文臣百官侍班幕次，乞从本台移文临安府、仪銮司，于耤田门外(外)随地之宜排办。一、依礼例，合差监察御史二员纠弹祠官不恭等事，及依例差监祭司手分三人行遣。」诏依。 
同日，礼部、太常寺申：「将来亲耕，俟奏礼毕，宣陪位耆老诣坛宣劳，旧例赐衣帛。今检照《国朝会要》，止该载端拱元年赐京城耆老八十已上九十八人衣帛有差，即不言所赐衣帛若干数目，及是何官司主管给赐。今相度，欲乞令临安府具已差定陪位耆老一百人，内若干人数系八十以上者，申户部，行下祗候库省记旧例。如本库无旧人省记，乞令本 
      
库拟定每人各赐绢若干，申户部，取朝廷指挥。右札付临安府依所申施行。」续祗候库申：「今相度，欲乞于亲耕日，将八十以上耆老每人支赐生帛绢二匹，共桩备绢二百匹。乞下左藏东库支供，赴〔本〕库排办应副，至日给赐。如有支使不尽数目，令所属拘收。」诏依。又都大主管所状：「陪位耆老一百人，准四方馆开具到八十岁以上五十人，各合支赐绢二匹外，未及八十岁五十人，缘系一般陪位，未该支赐。」诏并与支赐。 
十二月十二日，礼部、太常寺言：「准都省批下户部状：『将来亲耕，合用九种：黍、稷、秫、稻、粱及大小豆、麦，每色各三斗。据两浙转运司申，数内秫系河北出产，号为造酒黄米，今欲以粟谷充代；粱系京西、河北出产，号为粱谷米，今欲以糯谷充代。』后批送礼部，同太常寺看详，欲依所申。」诏依。 
