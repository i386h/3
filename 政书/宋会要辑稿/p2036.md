<!-- { "loadSidebar": true } -->
十一月十二日，诏：「应所在州军申到官员陈乞封赠文字内无知通审验一节及小节不圆，先次放行，却行下取会。」先是，吏部言：「近降指挥，应乞封赠叙官，知通并审验经赦日实系升朝官及违碍事，缘道路阻滞，多未尽知。今来诸路陈乞，并无知通审验一节，若并退回，恐致积滞。」故有是诏。 
十一年五月九日，诏：「应官员遇恩该赠父祖文(质)[资]，如系有官、有出身与带『左』字，无出身及白身并带『右』字。」 
九月十九日，诏：「应承受枢密行府札付到官员等封赠加恩，缴到合用付身、朱钞等已圆备之人，并与放行。内未圆者，即行下本处取会。」先是，吏部言：「应从军该绍兴四年明堂赦封叙之人，枢密行府札付到文字，已照验真本(府)[付]身。若便行下，令所属陈乞，即虑往复。」故有是诏。 
十二年五月二十八日，吏部言：「知临安府俞俟近除敷文阁直学士，缘封赠格法未曾该载。虽准绍兴十年五月指挥，敷文阁名在徽猷阁之下，未敢比类。」诏依徽猷阁直学士格法封赠。以上《中兴会要》。 
孝宗隆兴元年八月五日，吏部状：「依指挥并省吏额。司封见管主事一名，令史一名，书令史二人，守当官二人，贴司四人，私名二人，今欲(正)[止]贴司并私名人内各裁减一名。」 
      
诏依，见在人依旧。如将来遇阙，更不迁补。 
干道元年正月一日，大礼赦：「应诸州军申奏到文武官陈乞奏荐、封赠、加恩及致仕、遗表恩泽，录白真本，一切圆备，止是漏『保明』字，与作小节放行。案后行下取会，如有违碍，即行改正。内奏荐、申奏状内不填实日，却系在前后日分内发奏者，亦与放行。」 
三月二日，吏部言：「文武官陈乞封赠、加恩，其后军人录白到见任告命，内有系赦前月日书填，如不连到审实告示，本部再行取索，方始放行，以致留滞。今乞将陈乞之人止据凭录白到已书填告命放行。」从之。 
同日，吏部言：「封赠加恩文字如录到经赦日付身，不曾录白到赦后转官告命，如止录到见任文字，却无经赦日付身，从来本部例皆取会。乞自今后如有似此陈乞之人，从本部关会所属选分见任官因依，许与放行。若不曾录白到父、母、妻已封赠并加恩告命之人，亦乞检照前赦已封赠加恩案检，亦与放行。」从之。 
六年五月四日，吏部状：「司封见管吏额主事一人，令史一人，书令史二人，守当官二人，正贴司三人，私名一人，即无请受。今于守当官、正贴司内各减罢一人。」诏：「依拟定各从下裁减，将来见阙日，依名次拟填。其减下人愿依条比换名目者听。」 
十二月二十八日，吏部言：「勘会本部掌行诸色人捕盗酬奖，依奏格合补下班祗应并进武校尉、承信郎及柴氏子孙补官恩泽，自来系 
      
司勋具钞上省。今承前项令，四选并司封奏钞作两道拟奏。缘司勋系司封兼领，所上钞目亦自希少，即未有该载明文。乞指挥，许令本部遇有合上钞事件，依例亦行日上一钞。」从之。 
七年四月十一日，吏部言：「准赦文，文武升朝官为父后者，特与封父母一次。除父已有官封并父母系白身，未有官封、邑号依赦施行外，窃缘母已封孺人，若子系文臣未至朝奉郎，武臣未至大夫，其母并未该迁改。并母已随夫官高封叙了当，或随夫官，亦未该迁改，其赦文内即无『加』字。乞指挥行下本部，各于见今已封邑号上再行加封一等施行。」从之。
【宋续会要】
淳熙二年二月十五日，诏吏部奏拟文武臣封赠，每钞(母)[毋]得过五人。中书门下省言：「已降指挥，吏部奏钞文武臣依格拟官封赠，每选每日分作两道拟奏。缘每钞不限人数，至有四五十人作一钞上者。若一人合有取会事，即例皆留滞。」故有是诏也。 
八月二十二日，敕令所拟上重修司封令，诸小使臣以上带御器械，依正侍至右武郎格法封赠，官高者从本格。从之。 
十二月二十八日，吏部言：「已降赦书，应文武升朝官父母及宗妇、宗女年七十以上与加封，禁军都虞候、藩方马步军都指挥使父母年七十，并与封叙，已封叙者更与加封。契勘升朝官其父每封进一官外，所有母并宗妇、宗女加封，若 
      
依本部格法，止合随夫子之官爵。谓如夫子见任承议郎、敦武郎以下，止合封孺人；任朝请郎、武功郎以下，合封安人之类。御前忠佐若将校带遥郡，两遇赦恩，母、妻并封叙安人。如初遇及不带遥郡者，封叙孺人。若不该迁改，即不许再行封叙。谓如已封孺人，遇赦再命封叙孺人之类。缘上件赦书内有『加封』二字，今欲于合得官封上加封一等。」从之。既而淳熙十三年正月二十九日，(史)[吏] 部言：「伏正月一日赦书节文，应文武官祖父母、父母并与封叙有差。本部勘会在法，诸文武臣应封母，父在随父官。昨来行遣淳熙十年十二月十六日已降赦书加封文字，其间有父是见任未致仕之人，其子却行独乞封母，本部遂将似此陈乞之人放行，加封了当。未审今来庆寿赦恩，其间若有申到似此父母具庆，系是见任，未陈乞致仕之人，合与不合照应淳熙二年、十一年已降指挥施行。」诏依淳熙二年并十一年已降指挥施行。 
三年三月二十五日，礼部尚书赵雄言：「庆寿赦，得解进士父母年七十以上，并与初品官，妇人与封号。窃虑有增加年甲、计嘱州郡保明，若例与放行，侥幸为多，恩赏泛滥。臣谓得解进士父母年甲犹有试卷、家状可凭，绍兴二十九年以前不可检照，止凭州郡保明放行外，绍兴二十九年至今已十八年，略计进士父母年亦老矣，故便与放行。自绍兴三十二年以后五举试卷、家 
      
状尚全，犹可考按。已委郎官将举人家状内所载父母年甲尽入本名贡籍，如诸州保明到父母官封，并将贡籍点对，纽计父母年甲，至今若实及七十以上，立与具钞放行。如年未及七十，不应赦，即与驳下。司封所掌亦如之。却会礼部取实年甲。仍下国子监，应上舍、内舍、外舍生父母准此。」从之。 
八月四日，诏：「进士增改父母年甲以冒封爵者，坐以学规一等之罚，限一月自首改正。」从吏部尚书韩元吉请也。 
六年七月十一日，诏吏部：「应以小吏出职、杂流补官选人，不得引例取旨，陈乞回授官资封赠。」从之。以右谏议大夫谢(廊)[廓]然言：「近来小吏出职及杂流补授选人至承直郎该赏，无用循习，却因先有夤缘，曾取特旨得封赠者，多援引陈乞回授。吏部用例取旨，特与放行。」故有是诏。 
十年十二月十六日，庆寿赦：「应升朝官以上祖父母、父母并与加封一次。祖父母年未七十以上及父母未有官封者，特与官封。京官、选人并使臣祖父母、父母年七十以上，亦与官封，已有官封者与加封。应禁军都虞候以上并藩方马步军都指挥使祖父母、父母年七十以上，并与封叙，已封叙者更与加封。」 
十一年二月十日，吏部言：「勘会淳熙十年十二月十六日赦书，应文武升朝官、京官、选人、使臣并曾得解进士、士庶、太学、武学、上舍、内、外舍生祖父母、父母封叙，所有保明奏状体式约束事件及立定限陈 
      
乞年限等事，欲依淳熙二年十二月十七日庆寿赦恩申请到前后已得指挥施行。」从之。 
十三年十二月九日，诏司封减私名一人。以司农少卿吴燠议减冗食，下敕令所裁定，故有是命。以上《孝宗会要》。 
淳熙十六年四月五日，吏部言：「司封见行去年明堂大礼官员、将校等文字，止添差手分四名，贴司、楷书各三名。今登极赦恩，应文武官及都虞候以上并与封赠，文字浩瀚，乞更添差手分、贴司各二名，楷书一名，共一十五名，趁办两赦文字。并于本部私名内选差，从权名例，支破七分请(结)[给]。其理年乞自今年降赦日为始，候及一年，先次减罢手分、贴司、楷书各二人，及一年各减罢二人此句疑有误。，又半年全罢。其添支食钱更不支破。」从之。 
绍熙二年十一月二十七日，南郊赦：「诸州军奏到文武官陈乞封赠、加恩及致仕、遗表恩泽，申发圆备，止是保官漏行声说作保次数，或不曾声说寄居因依，并与作小节放行。」以上《光宗会要》 
庆元元年三月四日，主管官告院张经等言：「绍熙二年南郊大礼，本院出给过文武臣封赠告命计二万二千七十余道。今来登极、明堂相继两赦封赠，秪以前郊数则为倍给，合出告四万四千一百五十余道。乞将文武臣该遇登极、明堂两赦未曾给告之人，许令吏部具钞，作一并封赠，于告身内开说书写，庶免留滞。」既而吏部看详：「所陈委是利便，在臣僚之家不损恩例，在本部亦得如限行遣，免致积压两赏 
      
陈乞。如蒙许从，乞自今降指挥下日，将见在部及以后陈乞之人并作并赦封赠施行。其已该登极封赠给告之人再陈乞明堂封赠，许与已封赠官上放行。仍令子细点勘，不致重迭。」从之。 
嘉泰三年十一月十一日，郊祀赦文：「诸州军奏到文武官陈乞封赠、加恩及致仕、遗表恩泽，申发圆备，止是保官漏行声说作保次数，或不曾声说寄居因依，并与作小节放行。」嘉定十四年明堂赦亦如之。 
同日，赦：「应京官、选人并使臣父母年九十以上，许经所属自陈，保明以闻，特与官封。士庶年百岁以上，并具名闻奏，男子特与初品官，妇人与封号。」以上《宁宗会要》 
      
《神宗正史 职官志》：司封郎中、员外郎参掌官封、叙赠之事。宗室赐名授官，亲王、内外命妇以下封爵，诸亲保任其宗属，升朝官褒赠其祖、考、妻，皆隶焉。列爵有九：曰王，曰郡王，曰国公，曰郡公，曰县公，曰侯，曰伯，曰子，曰男。分国有三：曰大国，曰中国，曰小国。内命妇之品五：曰贵妃、淑妃、德妃、贤妃，曰大仪、贵仪、淑仪、淑容、顺仪、顺容、婉容、昭仪、昭容、昭媛、修仪、修容、修媛、充仪、充容、充媛，曰婕好，曰美人，曰才人、贵人。外命妇之号九：曰大长公主，曰县君。叙赠之制三：执政官、节度使三代，金紫、银青光禄大夫二代，余官一代，皆辨其位序以进之。加食邑、实封，则视其高下之品，以为户数多寡之节。凡事之可否，与司勋通决于尚书侍郎。分案三，设吏六。 
 职官 宋会要辑稿 职官一○ 司勋部 
     
宋会要辑稿 职官一○

司勋部
【宋会要】
司勋官以朝官一人主判。 
