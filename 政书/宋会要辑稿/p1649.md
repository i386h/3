<!-- { "loadSidebar": true } -->
闰十月二十一日，知临安府袁说友言：「乞将本府见行项固拘锁之人，如元系配隶者，即押回元配所；如有强壮者，即照淳熙十年五月内本府已承指挥，与分刺屯驻军；其余皆连各人家属，分押出本府邻州界。庶几奸盗有自新之路，无终囚之苦。」诏令临安府将见管贼人各差人管押分送外州军牢固拘管，月具存在申三省、枢密院。既而有旨，除所犯五次以上并刺配之人仍旧拘管外，余并放令逐便，不得入临安府界。 
庆元六年五月六日，中书门下省言：「近日祈祷雨泽，检会淳熙十四年八月二十六日敕，应诸路州军一时监司、守臣特判编管之人，并仰逐路提刑取元断由子细详覆，除情理重害、 
      
应得条法许仍旧外，其它于条不应编管而编管者，并令一面给据疏放，具已疏放人数申尚书省。照得上件指挥行之岁久，近来州郡全无申到已放人数情节，窃虑奉行不虔，理合检举。」诏令诸路提刑司照应已降指挥，常切觉察，或有似此违戾去处，按劾以闻。 
嘉泰二年十一月十一日，起居郎、兼权刑部侍郎林采言：「嘉泰改元，(一)全年天下所上死案共一千八百一十一人，而断死者纔一百八十一人，余皆贷放。夫有司以具狱来上，必皆可议刑之人，蒙陛下贷其非辜者凡一千六百三十人，岂谓细事 欲令秘书省修入日历，上以示陛下好生之德，下以戒有司用刑之滥。」从之。 
三年十一月十一日，南郊赦文：「刑狱翻异，自有条法，不得于词外推鞫。其干连人虽有罪，而于出入翻异称冤情节元不相干者，录讫先断。近来州郡恐勘官到来，临期勾追迟缓，却将干证人尽行拘系，破家失业，或至死亡。可并令释放，着家知在。如违，许被拘留人经监司陈诉。」开禧二年、嘉定二年明堂赦亦如之。 
又赦文：「应命官本犯系公罪，在任不曾经取勘及已去官，监司、州军不检照去官条法，辄差人追捕拘系，赦到日并与释放。」开禧二年、嘉定二年明堂赦亦如之。 
开禧二年五月二十五日，诏：韩林系勋臣韩世忠亲孙，久在责缺有可放令逐便。 
三年三月二十六日，吏部尚书兼给事中陆峻、兵部尚书宇文绍节、吏部侍郎兼直学士院卫泾、工 
      
部侍郎兼知临安府赵善坚、龙图阁(侍)[待]制在京宫观辛弃疾、吏部侍郎雷孝友、户部侍郎梁季珌、林祖洽、礼部侍郎兼刑部侍郎史弥远、大理卿李 、太常少卿兼权直学士院兼权中书舍人兼枢密副都承旨田澹、大理少卿奚士逊、起居郎赵梦极、起居舍人许奕、侍御史徐柟、户部侍郎兼刑部郎官费培、左司谏朱质、右正言叶时、监察御史王益祥、乔梦符、宗正丞兼权刑部郎官周震、大理正史厚宗、大理寺丞沈纺、大理评事权丞林大章、大理司直兼评事王益之、大理寺主簿兼评事施椷、大理评事鲍澣之、赵时适、翁潾、鲍华、沈实状奏：「逆曦就戮，族属悉当连坐，恭奉圣旨，令臣等集议合得刑名闻奏。臣等窃详反逆议罪，父子年十六以上皆绞，伯叔父、兄弟之子合流三千里，自有正条外，所有十五以下及母女、妻妾、祖孙、兄弟、姊妹，敕无罪名，律止没官，比之伯叔父、兄弟之子，服属尤近，即显没官重于流三千里。盖缘坐〔没〕官，虽贷而不死，世为奴婢，律比畜产。此法虽存而不见于用，其母女、妻妾、子妻妾、祖孙、兄弟、姊妹合于流罪以上议刑。窃缘上条所载，止谓谋反，疏文云臣下将图逆节者设。今来吴曦建号称元，备极僣拟，反逆已成，上条未足以尽其罪。伏乞睿断施行。」诏：「吴曦叛逆，族属悉合诛戮，朕念其先世，不忍夷灭，除曦妻、男并决重杖处死外，其男年十五以下并女(反)[及]生子之妾，并分送 
      
二广远恶州军编管。内女已出嫁者免。亲兄弟有(宜)[官]人，除名勒停。应吴璘位下子孙并移徙出蜀，分往湖广诸郡居住，吴玠位下子孙与免连坐，通主吴璘坟庙祭祀。令四川宣抚制置司取见服属、官职照应施行讫闻奏。」 
二十七日，四川都大茶马吴摠言：「逆贼吴曦不尊臣节，上负国恩，下隳家世，臣与阖室罪当万(坐)[死]，谨同男昭等伏阙待罪。」诏吴摠落职放罪，并吴昭等并照应已降指挥，于湖广州郡居住。 
五月二日，权四川宣抚使安丙言：「逆臣吴曦罪当赤族，丙以吴氏三世为将，其族甚大，吴玠下诸房素与吴挺父子不相往来，虽吴璘下诸子，其间亦有与吴曦绝迹不相交者，若依法一 诛戮，惧有伤圣天子好生之德。恭承诏(免)[旨]：其吴曦一门附于逆党者，并加诛戮；其余协从，置而不问。今具列吴曦一门当行诛斩、其它异居族人当与原免者，各具姓名如后：一、吴曦二子，已斩首号令。一、吴晛系曦之堂弟，受曦伪命，为侍中兼司农卿。一、吴 系曦之父挺同胞兄弟。一、吴晓系曦同母弟，曦僣号之后，除集英殿修撰、知兴元府、充利州东路安抚使。一、吴 系曦之亲弟。已上六人并已斩首号令，其它婢妾等已分送诸军嫁与军兵去讫。一、吴玠委系勋臣，其诸孙与(兵)[吴]曦不协。一、吴挺异母兄吴摠，旧与挺不和。在孝宗皇帝朝，摠尝于御榻前禀曰：『以挺之权太重，异时有变，臣乞不坐。』此言中外之所共 
      
知。一、吴挺异母兄吴广已死，广之妻系宗女，清节凛然。曦僣窃之后，以书召之，斥詈曦所遣人，曦有『亲戚畔之』之语。一、吴挺异母弟吴拭已死，拭之妻刘氏闻曦僣号，吼骂曦三日，暮夜号哭，曦遣人扶出，掩门不许再入。一、吴挺异母弟吴拯已死，止有一孙，幼小，素不为曦所齿。已上五房，虽在法不可免，而其情则可矜，中心昭然，欲乞特与原贷施行。」诏除安丙已施行人外，余并照三月二十六日已降指挥施行。吴摠依旧责授团练副使，特许于湖广州军从便居住。 
九月十七日，端明殿学士、知沔州、兼四川宣抚副使(内)[安]丙言：「契勘逆曦僣叛，在法当诛夷三族，圣恩宽大，念其先世保蜀之勋，并特贷命，止流(徒)[徙]湖广州军居住。所有家产如吴摠、吴拭，皆仍令收管合得租利之属。止是吴挺系曦之父，此一房田业自当籍没。此外吴璘位下诸房子孙，朝廷虽已降指挥流徙湖广居住，缘其人皆富贵膏粱之久，不办菽麦，一出蜀口，必填沟壑。臣今仰体朝廷忠厚之意，欲乞将吴璘位下子孙田产除吴摠、吴广两房俱有子孙可以给付，吴拭妻刘氏见存，无子孙，俱与免籍没外，其余人皆痴庸病风之人，欲乞指挥免行流徙出蜀，止分送潼川府、夔州路州军居住，依归朝人体(列)[例]，与计口支给廪粟，俾可自存。所有本分田产及诸房应关外四州田，并用招集民兵，止从宣抚司更各人与支给行钱三百贯，令往 
      
夔州、潼州路州县任便居住，庶吴璘子孙免沟壑之患。」诏刘氏、赵氏并照已降特免迁徙指挥施行，余从之。 
十二月六日，御史中丞雷孝友言：「尝观汉诛梁冀，而张纲条其无君之心十五事。以韩侂胄而视冀所为，其罪恶盖有加焉，谨条列而言之。侂胄恣情专擅，凡所欲为，不复奏禀，伪作御笔批出，同列惮其权势，不敢争执。此其无君之心一也。庙堂以徐邦宪尝请建储，欲召用之，侂胄驾言上怒未已，每辄沮止，不知其意安在。此其无君之心二也。机速房乃军国要密之地，而辄置于私第，凡所调发，与群吏为密，庙堂不得与闻。此其无君之心三也。金字牌合自御前给降，而擅留于私家，凡所遣发，未尝关白于上。此其无君之心四也。周筠本侂胄仆厮，乃作恭淑皇后亲属补授。此其无君之心五也。苏师(但)[旦]乃侂胄书吏，而阶衔辄带随龙。此其无君之心六也。寝室上下四围皆用罗木，如木围之制。此其无君之心七也。诸婢房合皆宫禁之物，各有内中镌记。此其无君之心八也。搜索其家，有北界牓文三纸，逆曦伪蜀牓文一纸，皆不以上闻。此其无君之心九也。寿慈宫钱物宝玩，侂胄皆先用掌记抄录，择其所欲，盗归私第，其余伪作太皇太后分赐。此其无君之心十也。侂胄罪恶，所宜肆诸市朝，与众弃之，陛下曲为容贷，俾其全躯，又活其孥，而天下之人但知称兵首乱、残民误国，至其蓄无君之心 
      
有如此十事者，或未尽知。乞下臣此章，播告中外，使(减)[咸]知侂胄负滔天之罪，而陛下圣度优容如此，以诏天下来世。」从之。 
嘉定二年五月十三日，诏罗日愿欲狂妄作过，已送有司勘证处断讫，其奸党亲属并合照法移徙外，或有诖误诱协人未发觉到官，更不追究。令尚书省给降黄牓晓谕。 
三年正月八日，诏：「淮东、湖南、江西三路节次申奏，盗贼作过，皆缘权臣妄开兵衅，科扰频仍，(断)[继]以旱蝗，州县失于存抚，是致奸民倡率啸聚，贻害县镇，良轸朕怀。除非作过贼首合行收捕外，其余协从人等并从原贷，许以自新，各令复业。仍仰州县多方赈恤。」 
十五日，诏：「楚(州)、衡、(彬)[郴]、吉州、南安军等处盗贼作过，除贼首合行收捕外，其余协从等人如能(鲜)[解]散归投，并从原贷，各令复业，许以自新。仰州县多方赈恤。」 
四年十一月二十八日，诏承信郎王从龙特贷命，决脊杖二十，刺面，配泉州左翼军重役使唤，仍追毁诰命。以从龙招安黑风峒罗孟二等，受贼贿贷以来资给之，及受李元励书，佯败而走，法(守)[寺]言在律合斩，虽皆疏决，非杂犯之比，亦当处以死刑，诏特贷之。 
八年十二月三日，臣僚言：「迩者毕再遇、周虎、庄松辈盗请钱米银两，罪状显著，圣心宽(怒)[恕]，以其守御微劳，止从镌秩，略行追索，仅移所居，旋令自便。昔汉魏尚为云中守，厥功茂矣，上功首虏差六级，文帝下之吏，削其爵，不少贷。夫再遇等区区之功，何足 
      
比魏尚，而尚以私钱飨士，视再遇辈(劾)[ ]士卒钱以自私，万万不侔。文帝用法则如彼，陛下用法止如此，臣知陛下措心积虑，拳拳念功，过文帝远甚。乞下此章，播告天下，继今如有赃败，自从本条，更不为例。庶几中外知宽恩不可幸得，成法所宜遵守。」从之。
 刑法 宋会要辑稿 刑法六 禁 囚 
      
禁囚
      
国朝《狱官令》，禁系皆轻重异处，囚家送饮食，狱官检视，实时付与，无使减节滞留。若囚死罪，枷杻；劫贼在禁五人以上，别差军人及将校日夕防守。妇人及流以下，去杻。妇人在禁皆与男夫别所，仍以杂色妇人伴守。杖罪散禁，若隐情拒抗者亦加(讦)[械]。八十以上、十岁以下及废疾、怀妊、侏儒之类，虽犯死罪亦散禁。 
