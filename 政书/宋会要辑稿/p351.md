<!-- { "loadSidebar": true } -->
二十四日，斋于郊宫。夜四鼓，合祭天地于圜丘。始至坛下，诏太常大乐六变，无擅减节，不御小次，彻黄道褥，以尽恭肃之心。旧制，郊礼黄道褥铺至一级，其第一级接以绯褥，至神位。至是，尽令彻去。 
治平二年十一月十六日，合祭天地于南郊，以太祖配。故事，皇帝将就版位，祠官回班向皇帝，须就位乃复；侍 
     
臣跪(讲)[读]册，至御名则兴。至是，诏以尊奉祠，勿回班及兴。时吕公着摄太仆卿参乘，为上言仁宗亲祠，彻黄道以登，虚小次不入，上皆循用之。 
熙宁元年二月九日，翰林学士承旨王珪言：「准诏令两制以上至台谏官，与太常礼院同详定今年冬至当与未当亲行郊礼，谨上议曰：按《王制》：『丧三年不祭，唯祭天地、社稷，为越绋而行事。』传谓『不敢以卑废尊也』。是则居丧而可得见天地也可得：原倒，据王珪《华阳集》卷四五《服除躬行郊庙议》乙。。《春秋》僖公三十三年《传》：『凡君薨，卒哭而祔，祔而作主，特祀于主，烝尝禘于庙。』杜预以谓亲主既特祀于寝，则宗庙四时常祀，自当如旧。是则居丧而可得见宗庙也。周公称商高宗谅闇，三年不言，子张疑之，以问仲尼。仲尼荅云：『何必高宗，古之人皆然古：原作「故」，据王珪《华阳集》卷四五《服除躬行郊庙议》改。。』高宗不云服丧三年而云谅闇三年者，杜预又谓古者天子、诸侯三年之丧，既葬而服除，谅阴以居心丧，不与士庶同礼也。然则服除之后，郊庙之祭可勿举乎 南齐以前，人君嗣位，或仍前郊之年，或别自为郊，下有司议。而王俭乃援晋、宋以来皆改元即郊，而不用前郊之年。自汉文以来，皆即位而谒庙。至唐德宗以后宗：原无，据王珪《华阳集》卷四五《服除躬行郊庙议》补。，亦踰年而行郊。况本朝景德二年，真宗居明德皇太后之丧，既易月而服除，明年遂飨太庙而合祀天地于圜丘。请冬至行郊庙之礼，其服冕、车辂、仪物、音乐，缘神事者皆不可废。」诏用景德故事，惟郊庙及景灵宫礼神用乐，卤簿鼓吹及楼 
     
前宫架、诸军音乐皆备而不作，警场止鸣金钲、鼓角，仍罢诸军呈阅骑队。故事，斋宿必御楼警严严：原作「言」，据《宋史》卷九九《礼志》二改。，幸后苑观花，作水戏，至是悉罢之。有司言：「故事，当谒谢于祖宗神御殿，献享月吉礼，以礼官摄。」诏遣辅臣，仍罢诣佛寺。是后国有故，皆遣辅臣。 
七月四日，内出御札曰：「有天下者，莫重上神之报；为人子者，莫严宗庙之承。率躬三岁之祠，常候一阳之运。缅慕先圣，光施冲人，载循禋类之期，适在谅阴之际，大惧不能备饰仪物，奉将粢盛。于是刺六经之文，傅博士之议，皆以谓丧有以权而顺变，祭无以卑而废尊。矧稽参西汉之彝，沿用景德之制。顾予凉菲予：原作「子」，据王珪《华阳集》卷一一《熙宁元年南郊御札》改。，赖帝况临，遂卜天正之辰，往修郊见之礼。方且进祈茂祉，以大芘黎元；昭格至精，以终图熙事。庶几能飨，其敢惮勤!朕以今岁十一月十八日有事于南郊。咨尔攸司，各扬厥职。诸道州府不得以进奉为名，辄行科率辄：原作「辍」，据王珪《华阳集》卷一一《熙宁元年南郊御札》改。，其百司除事神之物并宜仍旧外，余应干供奉所须，务令纯约，以称朕不忘孝思之义。」 
八月，诏：「将来南郊，除祗奉天地、宗庙依典礼外，其余供应乘舆、服御等事件，务从简约。应不须雅饬之物，不得妄有申举，枉有劳费。」 
十一月十七日，上斋于郊宫，罢临观阙、幸苑囿。 
十八日昧爽，合祭天地于圜丘。帝至壝门，却御盖登坛，〔彻〕黄道褥，不御小次，命侍祠官勿回班，以罄寅恭报本之意。 
四年，杨杰为礼官，识诸司 
      
所职祠事，为《郊祀总要》一卷。 
七年七月二日，内出御札曰：「王者飨帝圜丘，以虔报本之谊；尊宗亲庙，以将反始之诚。人道至隆，国章兹重。维五圣之故事，谨三岁之亲祠。朕以不德，获承先宪，以时称秩，其敢怠荒!宜卜天正，往修郊类。庶繇精意之享，以祚蒸民之生。且诏先期，用孚群听。朕以今年十月己未有事于南郊。咨尔有司，各扬厥职，相予祀事，罔或不恭。」 
十年七月三日，内出御札曰：「燔柴而祭泰坛，执币以事上帝，陟配祖烈，灵承天明。永惟五圣之谋，率用三年之礼。顾朕菲德，缵时丕图。亟蒙宗庙之休，裒对神祇之佑。累迪熙典，讫登至平。是用卜天之正，考日之至，致精以严大报，飨福而庇黎元。戒以前期，告于有众。朕以今年十一月甲戌有事于南郊。咨尔攸司，各扬 职，协成祀事，称朕志焉。」 
十一日，提点南郊事务向宗儒言：「准式，后苑造回鸾花草牡丹一万朵，銮枝七百五十朵，请如宴式更造新样，依式赐外，御营喝探军别无应奉，教骏只系牧马及 擎，乞罢给。」从之。仍(照)[诏]殿前、马步军都副指挥使已下等第益数，四厢都指挥使、横行使副、两省供奉官殿头旧无例者，并特赠给。 
元丰元年二月八日元丰元年二月八日：原作「二年八月」。按《长编》卷二八八记此事于元丰元年二月癸丑，是月丙午朔，癸丑正为八日，据以补改。，诏：「自今亲祀，奠而不酹。内壝之外众星位，周环每二步别植笋椿一，绷青绳三重，以为限域。」先是，提点南郊事务向宗儒言：「车驾诣太庙行礼毕，焚册于斋 
      
殿门外，禁卫于此坐甲，地步狭隘，而郊坛内壝之外众星设位旧无限域，乞自今于南神门外少东焚册，以笋椿绷绳为壝外之限。」又言：「冕服器用多参以今礼，唯匏爵独循古制，恐未为称。又酹酒于盘，嫌于祼献，恐非大神不祼之意「神」下原有「大」字，据《长编》卷二八八删。。乞下礼官详议。」至是，礼院奏，以为焚册于南神门外，坛壝绷绳以限星域及匏爵奠而不酹，当如宗儒议，至欲饰匏爵即非古。按先儒义说，但曰破匏为爵而不云有饰，且取其自然，以象天地之性。故有是诏。 
六年七月四日，内出御札曰：「王者炀烟泰坛，以致承天之义；祼鬯清庙，以严达孝之诚。永惟五圣之谟，必躬三岁之祀。肆惟菲德，获绍丕图，赖帝(博)[溥]临，丰年屡应，群生和而草木茂，三光全而寒暑平。宜卜天正，恭修郊类，以对笃周之祜，以展放唐之文。特戒先期，用孚大号。朕以今年十一月丙午有事于南郊。咨尔有司，各扬厥职，相予祀事，罔或不恭。」 
哲宗元佑七年七月七日，内出御札曰：「万物皆本于天，顾何以报；五经莫重于祭，所贵者诚。惟本朝郊禘之文，有列圣典章之旧。朕勤遵太母之训，祗守丕基之成，八年于兹，万宇以治。深惟菲德之及此，实由上帝之佑民，宜修亲飨之恭，以尽钦承之义。奠玉以致纯洁，升烟以达高明。嘉与臣工，共图厘事。朕以今年十一月十四日 
      
有事于南郊。咨尔有司，各扬厥职，相予禋祀，罔或不恭。」 
九月十八日，诏：「今岁圜丘，宜依熙宁十年故事，设皇地祇位以申始见之礼。候亲祠北郊，依元丰六年五月八日指挥。」时辅臣建言，帝初郊，特设皇地祇位以合祭。帝至坛外壝，命彻盖；及内壝，诏百官不回班；自小次历午阶升坛，不设茵褥。稽首跪奠礼毕，御史言：「皇帝亲祀南郊，自誓戒之后，阴时不常，十二日微雪，十三日郊坛点馔，亦有大风。至夜星月烂然，行事之时气和风静，宣赦之日天色澄明，其夜阴风，次日大雪。乃知天地神祇感应歆飨，以彰盛德。乞宣付史馆。」从之。是时宰臣至侍从官皆进诗称贺。
绍圣三年正月二十七日，诏罢合祭。 
元符元年七月三日，制曰：「朕缵承圣绪，绍述先猷，以微渺之身，托士民之上。惟德弗类，荷帝降衷，锡之元符，以申景命，天休滋至，殆弗克堪。黎民时雍，西戎即叙，协气来应，丰年屡臻。永惟方夏之底宁，寔自穹昊之眷佑。若稽大报之义，盖讲宗祈之文。炀高烟于紫坛，荐爵鬯于清庙，庶几祖考之格，且获明灵之歆。嘉与臣工，共图厘事。亶孚有众，申戒前期。朕以今年十一月二十日有事于南郊。咨尔有司，各扬乃职。」 
徽宗建中靖国元年七月五日，内出御札：「敕内外文武臣僚等：祭莫重于天，圣人极郊丘之报；德莫加于孝，王 
      
者严宗庙之仪。朕以渺躬，获嗣丕祚，茕然衔恤，逮兹踰年。钦惟三岁之郊，每候一阳之应。稽诸礼典，不以卑而废尊；越予冲人，亦惟事而师古。矧德弗类，赖帝降康，诸夏乂安，远人 附，四时不忒，百谷用成。若稽先王之猷，祗遹列圣之训，顺迎谷旦，躬飨圜坛，以致灵承之心，以祈右序之贶。用孚大号，诞告前期。朕以今年十一月二十三日有事于南郊。咨尔有司，各扬厥职，相予禋祀，罔或不恭。」 
八月五日，诏将来南郊，权行合祭之礼。 
二十六日，诏罢合祭。《政和会要》误于崇宁三年十一月二十六日始载罢合祭，今改正。 
十一月四日，诏：「将来南郊行礼，入壝门、就版位，百官皆不得回班，读册至御名勿兴，坛陛彻去黄道茵褥，入壝门不张盖，并如故事。」 
十八日，帝将(来)亲郊，初自景灵宫赴太庙即雪作，圣情忧轸，形之词色。乃命太官屏常膳，御素食以致祷，是夕寻霁。及宿斋青城，星月烂然。帝升坛行事，凡三登三降，有司请御小次，终不许，秉圭立于版位，以至礼毕。 
崇宁三年七月六日，诏曰：「朕钦若昊天，丕厘景命，稽七圣之彝训，谨三岁之亲祠。粤自缵图，敢忘继志!尝率循于典礼，已祗见于郊丘。寔赖顾歆，益臻绥靖。故七政靡忒，三农屡丰，四夷咸宾，九功惟叙。爰念高穹之眷，聿当大报之时。礼于泰坛，敬称秩于元祀；侑以烈祖，严陟配之上仪。申戒前期，诞(为)[孚]众听。朕以今年冬至有事于南 
      
郊。咨尔有司，各扬乃职，相予祀事，罔或不恭。」 
十一月二十六日，祀昊天上帝于圜丘前三日，帝发神宗徽号(于)[玉]宝册于大庆殿，至郊礼毕，悉如元丰三年之仪。 
