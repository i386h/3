<!-- { "loadSidebar": true } -->
海之愿，以伸朕尊奉休烈之志。高宗皇帝谥号见今六字，宜加上十字为十六字，如祖宗故事。令宰执、侍从、两省、台谏、礼官集议，仍令礼官详具典礼以闻。」已而特进、左丞相留正，知枢密院事葛邲，参加政事、兼同知枢密院事胡晋臣，户部尚书、兼给事中叶翥，权礼部尚书李巘，吏部侍郎罗点、陈骙，中书舍人倪思，权户部侍郎丘崇，权刑部侍郎马大同，秘书监、兼权兵部侍郎耿秉侍郎：原脱，据楼钥《攻媿集》卷三六补。，太常少卿张叔椿，起居郎、兼权中书舍人莫叔光，起居舍人黄裳，侍御史林大中，左司谏谢源明，右正言胡珣，监察御史郭德麟、何异，太常丞汪逵，宗正丞、兼权礼部郎官陈士楚，太常博士章颖，主簿黄灏赴尚书省集议，加上高宗圣神武文宪孝皇帝徽号曰高宗受命中(书)[兴]全功至德圣神武文昭仁宪孝皇帝。诏恭依。 
九月十六日，礼部、太常寺言：「今来加上高宗皇帝徽号，依国朝礼例，于郊祀大礼前三日发册宝及奉上行礼，于发册宝前一日宿斋。今欲乞于十一月二十三日，皇帝宿斋于文德殿，宰执宿(卫)[斋]于皇城司，其余行事官于丽正门外待漏院，百官宿斋于本司。二十四日，皇帝服通天冠、绛纱袍，御大庆殿，奉册宝拜讫，次授奉册宝(册)使，诣太庙本室奉上行礼。」从之。 
二十一日，诏左丞相留正撰册文，知枢密院事葛邲书册文，参知政事兼同知枢密院事胡晋臣篆宝。 
二十七日，礼部、太常寺言：「高宗皇帝徽号宝，欲以『高宗受命中兴全功至德圣(圣)神武文昭仁宪孝皇帝之宝』为文。」从之。 
同日，礼部、太常寺言：「今来集议高宗皇帝徽号讫，侯撰到议文，依礼例奉册宝使率行事官并文武百僚诣高宗皇帝本室奏请，并奏告诸室，合差读奏请徽号议文官一员。」诏差起居郎莫叔光。 
同日，礼部、太常寺言：「奉上高宗皇帝徽号行礼，合差都大主管官一员。」诏差中侍大夫、奉国军承宣使、入内内侍省副都知邓从训，(乃)[仍]以都大主管所为名。 
十月二日，太常寺言：「加上高宗皇帝徽号，依礼例发册宝及陪位官并服朝服，奉上册宝行礼官服祭服，陪位官服朝服。」从之。 
同日，礼部、太常寺言：「依礼例，奉册宝使持节奉册宝诣太庙行礼，合用节，乞下文思院制造。」从之。 
五(月)[日]，宰臣留正等请加上高宗圣神武文宪孝皇帝徽号曰高宗受命中兴全功至德圣神武文昭仁宪孝皇帝。议文曰：「臣闻上圣之道不一端而尽，盛美之名不一言而足。大哉，上圣之道乎!巉乎山岳无以比其高，浩乎江河无以比其博，参天地，并日月，恢廓炳耀，有不可得而拟象者。仁者见之谓之仁，智者见之谓之智，盖即其着形于事为之际而因以指名之。至于道备美全，周浃妙用，精微广大，无往而不该，要岂一端之所能拘哉!惟其不可以一端拘，而必求夫铺张扬 
      
厉之义，则尊名而为谥，表功以为号，勒徽显之典，饰追崇之礼，奋景炎，播芳烈，诏万世，垂不朽，安得不包举衍绎，极其备至 故闿端于前以昭其形容之体，述成于后以致其褒赞之详，使光明隽伟，愈久而愈着，愈增而愈隆。皇乎卓哉，诚帝王之巨丽，古今之至公也。恭惟高宗皇帝躬睿哲之资，履艰难之运，奋聪明英挺之略，廓溥博渊泉之度，总万善之元，冠 伦之至。声蜚实茂，远跨乎五三载之所传。粤自光抚丕图，系统接绪，植僵起仆，耆定混 ，顾岂无所本而然者。天启之贶，人赞之谋，承父兄付属之指，顺迩遐就望之心。珍符宝应，显畀殊祥；火德神墟，参启休运。于是乘时而龙跃，览辉而凤翥。旄头所指，僣叛殄平。小大内外，靡不尊崇而爱戴焉。昔者帝尧膺皇天之眷命，乃能奄有四海，为天下君，而皇祖之兴，所以获天命之瑞者，视尧有光焉。繇是而循靖黎庶，建设都邑，荆幡偃而弗用，潢池肃警，眷熙海涵，义鬯仁洽，斯足以见万邦协和之风矣。饬身修行，虔恭寅畏，蚤夜汲汲，莫或怠遑，使三光全，阴阳调，玉烛温明，水旱不害，昆虫草木，阐怿蕃茂，斯足以知钦历象、谨人时之验矣。至若立极以示人，固性以率下，表之以道德，陶之以礼义，宽平舒愉，生育长养，垂髫戴白，安土乐业，非化民之慈欤 渊谋长策，洞契事机，驾驭豪勇，收还兵柄，谨重名器，总揽政权，销患制治，表里清(谥)[谧]，非先务之智欤 历观兴君，未有明谟睿断、殊尤卓绝若是其伟者也。方且谦温钦翼，持守平泰，业盛而不伐，德尊而不骄，览损益之戒而却纷华之务，探易简之理而成清净之化，顺物自然，无容心焉，非其荡荡难名、至大而不可及欤 故乃度越于百王，光荣于六艺，广熙明而垂奕叶，执粹精而鉴太清，事事物物，条举绳振，宽猛之政和，变通之利尽，动静阖辟，包函总括，无一而不协于理。发号施令，大信也；制礼作乐，盛节也；省刑约法，广恩也；搜贤网能，至术也。班治显设，培植辅翊之具，甄灼彪柄，兼施并用。同上下于一致，混华夷于一家。声流而愈宏，威憺而弥远。象译通于穷荒，烽燧灭于遐徼。财赋溢于府库，而敛不加于民；户口殖于宇县，而人不匮于用。介胄无暴露之苦，而边圉之备修；冠带有作成之幸，而学校之规立。躬临儒馆以崇其业，日开讲幄以尊其闻。芝车耕籍而农功劝其勤，革辂劳军而士气增其勇。毁玩好之珍而本务无所蠹，禁金翠之饰而俭德无所亏。以至郊(立)[丘]立而诚感于三神，明堂开而孝刑于万国。太寝绵百世之祀，原庙饬四时之献。而又举东朝之故实，奉慈闱之欢颜，温凊定省以尽其诚，甘珍芳旨以备其养，固足以厚人伦，广孝爱，通神明，厉风俗，垂轨范而诏方来，着典籍而被金石。凡所施设，见于三十六载之 
      
间，累积厚久，前代鲜俪焉。及乎德既隆矣，功既成矣，乃怀倦勤之意，审受守之公，黄屋非心，脱屣高蹈，亲举神器，属之明圣。天顺人协，日光物日光物：此句有脱文。宏摹于亿载，夸盛事于千古。曼寿尊荣，裒对茀祉，储休锡羡，施及无疆。洋洋乎茂烈，其畴能拟之哉!夫上承干顾，绍有大宝，是受命也；应期戡难，再造帝室，是中兴也；天覆宏溥，四表咸赖，是全功也；广运克逊，超轶古初，是至德也；几沈于先，谋诒于后，昭之谓也；泽在于民，利及于远，仁之谓也。合圣神文武宪孝之号而申衍鸿徽，显扬该备，稽之佥言，参之令典，质之天地，荐之宗庙，名宾于实，议尽于心，群工列辟，孰不欣然而和、翕然而丕应乎!请上徽号曰『高宗受命中兴全功至德圣神武文昭仁宪孝皇帝。』」诏恭依。议文，礼部尚书兼直学士院李巘撰。 ， 
二十八日，太常寺言：「将来奉上高宗皇帝徽号，合用仪仗、导引排立。昨绍兴十二年徽宗皇帝加上徽号册宝仪仗尚未足备，不曾排设，今欲参照淳熙十五年迎奉圣神武文宪孝皇帝虞主还德寿宫并神主祔庙，排设细仗五百人导引奉。」从之。 
二十九日，诏左丞相留正为奉册宝太傅，知枢密院葛邲为奉宝、读宝侍中，参知政事兼同知枢密院事胡晋臣为奉册、读册中书令，户部尚书叶翥、礼部尚书李巘举〔册〕，吏郎侍郎罗点、陈骙举宝，户部侍郎丘崇进接大圭，刑部侍郎马大同奏中严外办，中书舍人倪思御前奏中严外办，起居郎莫叔光礼仪使前导皇帝行礼，起居舍人黄裳奏解严，侍御史林大中御前奏解严，太常少卿张叔椿赞引奉册宝使并奉上行礼，太常寺主簿黄灏赞引前导礼仪(司)[使]，左司谏谢源明充押药太常卿，右正言胡珣充光禄卿，监察御史郭德麟充奉礼郎，太常丞汪逵充协律郎，监察御史何异充太祝，太常博士章颖充太官令。 
同日，诏阁门官差保康军承宣使、知合门事、兼客省四方馆事、兼枢密副都承旨吴怀，左武大夫、福州观察使、知合门事、兼客省四方馆事谯熙载，前导皇帝行礼；武功大夫、和州防御使、权知合门事、兼客省四方馆事韩侂胄进中严外办，武德郎、权知合门事、兼客省四方馆事刘 进解严。 
十一月二十四日，皇帝御文德殿，命宰臣留正上高宗皇帝徽号册宝于太庙。册文曰：「孝孙嗣皇帝臣谨稽首再拜言：臣闻一气肇判，盖高者天也。天为(郡)[群]文之祖，故极其形容者，以气而言谓之昊，以仁而言谓之旻，至于正色则苍苍而不知其极。惟天为大，则之者尧也。尧为五帝之盛，故极其推尊者，言其德曰聪明，曰钦明，仁曰如天，智曰如神，及其成功，则荡荡而民无能名。噫，使天可知其极，则覆物也浅矣；尧可得而名，于光宅天下也几希。此天之所以为天，尧之所以为尧也，奋乎 
      
百世之上。百世之下与天同功、于尧有光者，惟我皇祖俯仰其无所愧乎!恭惟高祖圣神武文宪孝皇帝勇智锡于天，刚健新其德，四七际以应运，二百载而中天。往者艰难之初，昭我信顺之助，谶纪靖康之号，神开显庆之祥。一马渡江，江汉于焉底定；六龙转海，海波晏然不惊。故能上当天心，再造区夏。修车备器，如宣王之复会东都；息马投戈，如光武之系隆我汉。讲求自治之策，遂同一视之仁。外之罢教坊，内之省嫔御。委明珠于巨壑，焚翠饰于通衢。反驯象于安南，却羡金于川浃。盛德之事，亘古罕闻；太平之期，及身亲见。于是藩饰治具，修明政经，款圜丘，严宗祀，兴太学，求遗书，耕籍田，正经界，凡稽古礼文之事与因时损益之宜，焕然为之一新，卓乎不可(歧)[跂]及矣。既安已治，其倦于勤。顾黄屋以非心，眷重华之协帝，行尧之道，荐舜于天。观讴歌狱讼之归，享寿富康宁之福。功成不处，道大难名。彼论创守之难者，不知中兴王业之尤难；称揖逊之盛者，不知为天下得人之为盛。今将形容功德之大者，祇益绘画天地之愧云。臣夙荷诒谋，观承慈训。文王之祉施孙子，亶惟家法之相传；孝宣之功光祖宗，率自臣工之归美。扬厉无前之迹，对越在天之灵。乃因卜郊，恭上徽册。谨遣特进、左丞相、兼提举编修玉牒、监修国史日历、提举编类圣政、清源郡开国公、食邑七千五百户，食实封二千四百户留正奉玉册玉宝，加上徽号曰『高宗受命中兴全功至德圣神武文昭仁宪孝皇帝』。仰惟明明我祖，永永万年，配天其休，与宋无极。谨言。」 
十二月二日，奉上高宗皇帝徽号册宝礼毕，宰执率文武百僚诣文德殿、重华宫拜表称贺。 
