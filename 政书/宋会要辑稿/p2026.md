<!-- { "loadSidebar": true } -->
十二月二十五日，诏：「应到省文字内将初拟官并磨勘改官人等，若见得有无出身及赃罪，带『左』、『右』字，其元文内不曾声说出身人，且据文字行遣外，仍令尚书省及吏部出榜晓示。自来年正月一日，应官员陈乞状词、札子及吏部上省文字，并遵依今降指挥。」先是，二十四日，诏文臣金紫光禄大夫至承务郎有出身人带「左」字，无出身人带「右」字。官员往往未知有新降指挥，于衔内未曾声说。若逐一取索行遣，又恐留滞。尚书省有言，故有是诏。 
二年闰四月二十五日，吕颐浩等言：「祖宗旧制，内外差遣付审官院、流内铨。堂除窠阙不多，士大夫自有调官之路，故请谒奔竞之风息。近世以来，堂除阙多，侵占注拟，士人失职，廉耻道丧。欲乞除监司、郡守及旧格 
      
堂除通判外，如诸路属官、盐场、坑冶、钱监等阙，并拨还吏部。自监察御史、省郎以上及秘书省书局编修堂除外，如寺监丞、法寺官、外路学官，亦乞令吏部按格注拟。」从之。后十月十二日，上谓辅臣吕颐浩曰：「比来差注如何 铨曹理会事若不为吏舞文，便为留滞，长贰、郎官肯阅文案，自然难欺。」颐浩曰：「臣昨任吏部尚书，备见情弊。若四选人吏作过，大者可流配，次者可断勒。」上曰：「闻官员到部，多以细事阻难，动涉旬月，此不可不革。」 
八月十一日，诏：「应已授差遣人而又就辟差理资任者，更不得占据所授阙。如阙到，合令以次人赴上。如无以次人，即令使阙。」从左司谏吴表臣请也。 
九月二十一日，御笔：「应建炎以来臣庶上书，有一言条陈利害，皆朕亲览，而又付之朝廷审定，然后推恩。岂可复与前日交结权幸之人为一律邪 其靖康上书人依此施行。」吏部照会，以臣僚请，应建炎以来上书直言而命以官及改转之人特与免审量故也。 
十月十六日，诏：「臣僚陈请不得任乡部指挥。如有任乡部人，限指挥到日令自陈。隐而不闻者，当科违制之罪。」 
十一月三日，诏：「诸路州军将官员到罢窠阙状随选分作四本，供申吏部。仍令问具里居不仕及流寓人，(隋)[随]吏部窠阙状申尚书省。」以中书舍人陈与义请修台谏寺监之阙及悉召天下之才。然士大夫流落堙晦，不能自达，虽欲召用，而其迁徙不定，存亡莫知，故有是诏。 
四日，臣僚言：「湖外、二广诸县旧系八路注授，后来归部。自经兵火，人不肯注授。纵或注授，亦不肯往赴，是致阙官，多差权摄，无事则保守而苟禄，少警则求罢而脱去，更有未经出 
      
仕或犯罪戾，或系右列而权摄者。望委本路提刑司限半月 刷诸县见阙官处，日下吏部注拟。仍令阙阙日立限上「阙」字疑误。，起发赴任。」从之。 
十二日，诏应吏部破格差注有赏窠阙任满更不推赏。 
二十日，吏部尚书沈与求言：「乞将八路阙除四川外，余令本部再行借使差注一次。若未拟差间，却有本路定差到官，即先差定差人。」从之。 
十二月二十六日，吏部尚书沈与求言：「乞从本部下诸路，不以见任、寄居、待阙、丁忧等官，并具脚色，委无隐漏增减，结除名广南编置之罪，委逐路提刑司取索类聚，逐旋申部，以凭久远照使。」从之。 
三年二月一日，权吏部尚书席益言：「伏见魏、晋而下，甄综人物，专任选曹。至唐而铨法密矣，犹不尽拘以微文，激浊扬清，时出度外。故杜淹表荐四十余人，后多知名。韦思谦坐公事负殿，高季辅递擢为监察御史。国朝之初，犹存旧制。太祖皇帝干德四年诏曰：『自今常调赴集注选人，吏部南曹取历任中多课绩而无阙失者，观其人材，询以吏术，可副升擢者，具名送中书门下省引验以闻，当与量加甄奖。』则是铨序之寄，尚或任人而不专任法也。其后官制厘改，典选者一切不得以意从事，振拔幽滞，无复闻焉。虽廊〔庙〕抡材，擢其髦颖，而寒远之士沉迹下僚、廉退之贤甘心平进者未有以识拔之也。望稽用干德诏书，凡常调之中材行可取或课绩优著者，许长贰具名以闻。」从 
      
之。 
三月七日，臣僚言：「吏部四选案籍散失，品官到部无考验。窃见朝廷遣使宣谕诸道，乞令宣谕官立式，下所属州县取管下见任待阙、宫观、丁忧、停替、责降、安置、编管等官员，除曾任侍从、观察使以上官外，每员各具夹细脚色家状一本，五人为一保，结除名之罪，州委官收纳，编类成册，知通考验，诣实保明。左选京朝官以上为一籍，选人为一籍；右选大使臣以上为一籍，小使臣为一籍。籍为三本：一留本州岛照用，一留逐路转运，以备取索，一候使人回日送吏部。其在军下，令本将依此供具，依此注籍，一留军中，一纳枢密院，一送吏部。三省官司有官及入品吏人，令御史台取责编类，一留所属，一留本台，一纳吏部。见参部(侍)[待]差遣人，令临安府取索，缴送浙西宣谕司。仍令吏部印牓，下诸道晓谕。品官须管于所在州县结保投纳家状，将来到部状内，分明声说于某年月日某处注籍讫，本部据籍点磨无差误，即与判成。或堂除举辟，亦从本部参照，方许放行差遣。如有续次补官之人不及三人之数，难以自成一保，则召本色保官二员，本州岛依式注籍。」诏送吏部勘当。吏部〔言〕：「乞如臣僚所请外，缘诸路宣谕官道里远近不等，若待使人回阙，切恐稽滞。乞令本司依阙状，实时赴部投下注籍之人。若须候脚色到部了日方许参部，显见官员留滞日久。乞(今)[令]缴纳脚色处先次给公据，赴部考验放行。」并 
      
从之。 
四月十九日，诏：「官员因事被责，送吏部注广南监当或远小处监当人，便行与阙，申尚书省点差施行。如后来却有碍乡贯、三代等，即令本官自陈，从本部具钞，改注本路一(盘)[般]差遣。如有隐匿辄上，乞依避亲辄之官法断罪。」从尚书洪拟言也。 
八月二十日，吏部侍郎陈与义言：「本部昨承指挥，令诸州军〔不〕以远近，每月、每季随官资四选各具阙状一本申部，其诸属官未有取索阙，乞令逐路依绍兴二年已得指挥施行。」从之。 
十月二十六日，诏曰：「六官之长，是谓佐邦。理邦国者，其惟铨衡乎。今自艰难以来，士夫流离契阔，有徒跣而赴行在所者，深可愍恤。访闻迩来注授牓阙之际，奸弊百出，货赂公行，寒士困苦，未有甚于此时者。安得如毛玠清公，使天下之士莫不以廉洁自励，如陆慧晓，不容胥吏谘执。三省可行措置，除其弊，严立赏禁。仍选能吏以主之， 台常加紏察，当议重行惩诫。」三省措置下项：一、注拟之弊，谓以非次阙榜藏匿，或托故关会，以俟行赂之类。二、申请之弊，谓词状两词不决，受赂请嘱，故作申请，希求特行之类。三、去失之弊，谓见存(于)[干]照，犹问难不已，直待贿赂，方肯保奏。或有伪冒，更不子细办认，取足货赂，立便放行之类。四、刷阙之弊，谓阙簿灭裂，只凭进奏官供具，致有差互，有误注授之类。五、关会之弊，谓七司之动辄相关，每一勘会，各不即报，故作沮抑之类。六、审量 
      
之弊，谓滥赏名色，条例具存，辄于疑似之间问难取会之类。七、给付之弊，谓官员干照不即给付，邀求常例。或差遣、循转，承发亲事官过有乞觅，经久不付，却致去失之类。八、保明之弊，谓功赏恩数合经所属保明者，文字小有不圆，或小有不如式，辄行退难之类。诏令吏部七司同共措置，如有该载不尽积弊，亦仰一就措置，于见行条法之外，更作关防，条具申尚书省。先是，诏意以谓安得如皇甫铸、陆惠晓之流，钤制奸吏，上始用铸事。既而以铸后作奸利，遂改用毛玠，且谓宰臣朱胜非等曰：「他(畤)[时]诏语有未当，可奏陈，复改定」云。 
十一月四日，臣僚言：「近降诏书，以铨衡奸弊，寒士困苦，令三省措置弊源。继常有所陈请，诏令吏部勘当，寻开具申尚书省，但迁延不行。乞取吏部元勘当申省状，委官看详：一、(作)[昨]缘川陕奏荐、磨勘、封赠等文字，吏部拘于常法，有状内不依式或小节未圆，即便符下，故为沮抑。臣僚献言，乞先次施行。若系大节妨碍，方许符下。寻奉旨依。其后吏部复讲究，开析大节、小节事目，颁之川陕。推行既久，人以为便。欲乞其余路分州军文字亦依此施行。一、吏部七司人吏，比之旧额裁省过半，而事务不减。昔时，虽穷日之功，行移亦未尽绝。属者多缘都省、御史台追唤，初无引贴，真伪难办，又部吏便私，计会前去。欲乞今后三省、御史台追唤部「唤」下疑脱一字。，令检正都司及台官押贴子追呼。如擅追及辄发遣，并从违制之罪。」诏吏部一就措置施行。 
八日，吏部言：「本部侍郎左 
      
选员阙，依格合分远近去处。乞比附尚书右选，令以去行在驻驿处千里外为远地，不及千里为近地。又依条，州二万户、县五千户以(上)[下]为小处。亦乞权将州以军事、县以下县为小处。」从之。 
十二日，殿中侍御史常同言：「今后全失出身以来文字人，乞许召监察御史以上二员，结罪保识，仍立岁保员数，以防冒滥。」从之。 
绍兴四年正月十二日，诏：「吏部七司复置催驱司，每司于事简案令选那手分、贴司各一名，罢本案职事，专一催驱点检。」从员外郎郑士彦请也。 
二月二十五日，吏部言：「文臣全去失付身之人，除已有前项许召行在监察御史以上职事官委保指挥外，所有武臣全去失付身之人，合措置召保。今欲武臣去失付身，如无干照文字，许召行在见任武臣职事官二员。谓殿前马步军司官，枢密副承旨，带御器械官并知合。结罪委保。其所召保官，每岁不得保过五次。今来全去失付身之人止凭保官，难以一例岁保不得过五次。今欲每岁不得过三次。」从之。 
五月九日，知临安府梁汝嘉言：「本府承官员陈理去失及保奏恩泽等，并取保官印纸、告札批凿，窃虑其间将死亡、事故印纸、告札前来承代。欲乞止召在部官员及本府见任官委保。」从之。 
二十日，吏部尚书胡松年言：「近臣僚乞广南窠阙满一季无人愿就者，并送本路转运司差注。左、右司看详，乞令吏部随阙措置，破格注授。缘本部见榜窠阙须满 
      
半年以上，欲乞(令)[今]后更不申明，便行破格差注。」从之。 
