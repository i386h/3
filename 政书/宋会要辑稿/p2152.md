<!-- { "loadSidebar": true } -->
《哲宗正史 职官志》：国子监祭酒、司业、丞、主簿各一人。祭酒掌国子监、太学、武学、律学、小学之政令，司业为之贰，丞参领监事。凡诸生之隶于太学者，分三舍。斋长谕月书其行艺于籍，行谓率教不戾规矩，艺谓治经程文。季终考于学谕，十日考于学录，二十日考于学正，三十日考于博士，又三十日考于长贰。岁终取外舍生百人，内舍三十人，校定奏闻，以定覆试。视其校定之数，参验而叙进之。凡私试，孟月经义，仲月论，季月策。公试，初场以经义，次场以论、策。试上舍如省试法。凡内舍行艺与所试之等俱优者，为上舍上等，取旨命以官；一优一平为中，留俟殿试；一优一否或俱平为下，留俟省试。惟国子生不预考选。凡课试、升黜、教导之事，长贰皆总焉。车驾幸学，则率官属率诸生班迎，即行在距学百步亦如之。凡释奠于先圣先师及武成王，则率官属诸生共荐献之礼。岁计所隶三舍生升降多寡之数，以为学官之殿最赏罚。官属：(大)[太]学博士十人，掌分经讲授，考校程文，以德行道艺训导学者。学正五人，掌举行学规，凡诸生之戾规矩者，待以五等之罚。学录五人，掌佐学正纠不如规者。职事学录五人事：原作「士」，据《宋史》卷一六五《职官志》五改。，掌与正、录通掌学规。学谕二十人，掌以所授经传谕诸生，及专讲《论语》、《孟子》。直学四人，掌诸生之籍及几察出入。每斋置长一人，掌表率斋生。凡戾规矩者，纠以斋规五等之罚。其在外有显过而证验明者，亦听纠之，不许以自首赦恩原免。月考斋生行艺，着于籍。谕一人，掌(左)[佐]斋长道谕诸生。武学博士二人，学谕二人，掌以兵法、七书、弓马、武艺训诱学者。律学博士二人，掌传授法律及校试之事。小学置职事教谕二人，掌训导及考校责罚。学长二人长：原作「掌」，据《宋史》卷一六五《职官志》五改。，掌序齿位、纠不如仪者。集正二人，掌籍诸生名氏籍：原作「集」，据《宋史》卷一六五《职官志》五改。，纠程课不逮者。凡诸学生徒皆有定数，元佑初，置《春秋》博士，三年罢命官正、录，止以上、内舍生充选。后复置命官学正二员，博士兼行规矩职事，添置掌仪以纠之。减学谕、直学员数及律学博士一员。绍圣改元，复元丰学制，命官学职悉仍旧云。

神宗熙宁元年正月，谏官滕庠言：「庆历中，太学内舍生二百员，并官给日食。近年每人只月支钱三百文添厨，其余自造，比

     
旧所费殊寡。即今补试诸生一百五十人，方拨四五十人入学，足二百员，其余试中未入学者，尚百余人。远方孤寒，待次多日，却归乡里，奔驰道路。今太学斋舍空闲甚多，欲乞增置生员一百人，作三百数。况本监岁收租课足以供(瞻)[赡]。」又谏官吴申言：「今太学生徒以二百人为限，其数啬狭，远方之士，逾年待次。伏乞学生不限员数，庶使向儒日盛，流化天下。」诏申、庠再参定。申等欲于内舍生二百人外，增一百员名；外舍生逐旋补试，且令入斋听读，仍不破官中贴厨钱。候内舍生有阙，即将外舍生拨填。如此则有广朝廷育才之意，亦不违先降学制。从之。
五月，国子监言：「自来补试国学监生，以六百人为额。今科场三年一开，窃见开封府国学各增解名三分之一，四方士人以此盛集京师。欲乞监生人数亦展一分，以九百人为额。」从之。

六月，又言：「访闻举人欲来本监投下家状，缘条制，每人用京朝官两员委保，不得过五人。欲乞亦许通用流外曾历任无赃罪选人，仍乞职官令录许保三人，判司簿尉许保二人。所冀举人依限早就试补。」诏进纳及流外出身不许保任，余并从之。《职官志》：元丰三年，诏：「自今奏举太学博士，先以所业进呈。」五年，诏国子监官差承务郎以上，阙即差选人充正官，立行、守、试请奉法。八年，诏罢太学保任同罪法。

二年二月，臣僚上言：「乞今后天下州郡学举人欲补试于国子监，并(元)[先]于本处投状，官司契勘合得贡举条制，及体访无伪滥，即给公凭；令自赴监，更不用在京保官。此稍近乡举里选之法。」诏国子监按验不虚，令五人至三人递相委保，如是假冒，甘勒出科场，即与施行。其品官之家随侍子弟，即于随侍处依此召官委保。

十二月二十四日，诏：「三京国子监添同判一员，差知州有资序人已上，须精神不至昏昧、堪任厘务者充。以三十个月满替。」

四年七月二十八日，诏：「国子监直讲，自来执政所举，或国子监又或中书选差，候将来有阙，于两制台阁所举五路学官内，考所业优者差。」

十月十七日，中书门下言：「近制，增广(大)[太]学，益置生员，除主判官外，直讲以十员为额，每二员共讲一经。委中书选差，或主判官奏举，以三年为任。选人到监五年，与转京官。或教导有方，或职事不修，并委主判官闻奏，当议升黜。其生员分三等，以初入学生员为外舍，不限员；自外舍升内舍，内舍升上舍，上舍以一百员，内舍以二百员为限。其生员各治一经，从所讲之官讲授。主判官、直讲逐月考试，试到优等举业，并申纳中书。学正、学录、学谕仍于上舍人内逐经选二员充。如学行卓然尤异者，委主判及直讲保明闻奏，中书考察，取旨除官。其有职事者授官讫，仍旧管勾，候直讲、教授有阙，次第选充。其

     
主判、直讲、职事、生员并第增添支食钱。」从之。
二十八日，诏殿中丞宋靖国、赞善大夫吕嘉问相度锡庆院建太学，从御史知杂邓绾所请也。绾言：「国子监粗容春秋释奠，斋庖之室不足以容诸生。至于太学，即未尝营建，止是假锡庆院西北隅廊屋数十间，逼窄湫隘，又官司未尝葺治。今大新学制，学者闻风，坌然毕集，恐不足以容。乞特赐锡庆院为太学。」故命相其地建之。

是月，诏：「国子监直讲自中书门下选差，及本监主判官奏举，不拘资序，任满与堂除合入差遣。又到监一年，通计历任及五考，即与转官。如教导有方，实为士人之所归向，委主判官保明以闻，及中书门下考察，许令再任。其职事不修者，许令中书门下及主判官检察取旨，不候任满差替。」

十一月十五日，国子监言：「新制增广生员，其有管勾官，亦籍其材干。请以著作佐郎杨完为监丞，马硫为主簿。」从之。

二十七日，管勾国子监公事常秩言：「取索在监直讲等前后所出策论题，考校诸生试卷，定到优劣等第。」诏焦千之等五人并罢职，与堂除合入差遣。

十二月一日，诏每年益以钱四千贯赐国子监，以增置学官生员岁用不足也。

五年十二月，诏国子监主判官待制已上差判，余并管勾本监公事。

八年八月一日，臣僚上言：「国子监保试只试一场，一千五百余卷，学官八员，计榜出之日，只以二日考毕。虽恐滞举人，而考较必须精审。」诏国子监今后宽定日限。

九年二月二日，修贡举 式练亨甫言：「自来诸路举人，于开封府冒贯户名应举，计会书铺，行用钱物，以少约之，亦不下六七千。被告讦则抵犯刑宪终身。有司虽明知伪冒，终不能禁止。今来国学、开封府既是并试，将两处解通取举人，宜皆愿于国学补试应举。缘补试多不中者，若不用贯户，则无处试，是犹未免前日之弊也。今欲遇科场，除国子监三舍生外，并令实通乡贯，十人为一保，召保官一员，委保于国子监，纳光监钱三千，给牒应举。其钱充试院及期集赐钱等支用。如此施行，不唯公私皆便，兼俾士人进身之初，无伪冒犯之累，稍趋行实，其(余)[于]风化，不为无助。兼国子自来请监牒纳光监钱二千一百六十文，今既与免补试贯户烦费，只令纳钱三千，则人情乐然，极为便利。」从之。

十一月二十五日，知谏院黄履言：「国子监每岁赐钱一万四千贯，供赡外舍生及诸般支用。切见本监有编 、经义、光监三等钱共及万贯见在，欲乞并自已后收到，令本监逐旋置房廊庄课。候将来置及岁赐钱数，则三等钱依旧桩管及充监用，而岁赐钱可罢。」从之。

十年二月十三日，诏：「国子监上舍生自今应补中后，在学实及二年，无犯学规第二等已上过，委主判同学官保明，与免解，从

     
上不得过三十人。内于贡举自合免解者，与免省试一次。已该免解后，又在学及二周年已上，别无公私过者，并免省试。」
元丰元年正月十一日，诏国子监丞、主簿省一员。

十七日，诏：「自今学官，非公筵不得预妓乐会。」从知永兴军吕公孺请也。

十二月五日，建州进士虞蕃上书言：「太学官不公，校试诸生升补有私验有：原脱，据《长编》卷二九五补。。其赴太学，常以巳入而午出。陛下日览万机，书筵劝讲，尚不数年而讲毕。今讲官讲《周礼》七年，纔及四卷。」又言：「《论语》、《孟子》道德之所在，陛下设科，使参大经，今未始有讲。乞令讲官依诸司例早入监，仍集诸生问答，间日一升堂，伏腊假不停说书。及非假故，毋因循废讲。」诏不公事，委开封府根治以闻；内申请事，(今)[令]国子监主判官相度。

二年二月十七日，判国子监李定言：「直讲以传授经术为职，乞不令管规矩事。」从之。

五月二十二日，诏权御史中丞李定同根治太学狱。

七月一日，同判国子监张璪言：「太学内舍、上舍生中选者，免解试，或免礼部试。旧以直讲考校，不无挟情，容有私取。请自今补内舍、上舍，皆自朝廷差官考校。」诏送详定学制所。

八月二十二日，诏益太学生员舍为八十斋，每斋屋五间，命入内东头供奉官宋用臣主管修展。

二十九日，诏看详太学条制所以国学条贯与见修学制定为国子监一司 式以：原作「有」，据《长编》卷二九九改。。

九月二十五日，右正言、知制诰张璪判将作监。上批：「璪见领审官东院、国子监，朝廷方议增严太学规矩，非久颁降，须赖主判之官以时督察，庶几成就。东院注拟差遣、检省条例职事颇多，宜改差璪同判将作监，(今)[令]专意推行学制。」

