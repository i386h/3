<!-- { "loadSidebar": true } -->
三日，诏自今客省、引进、四方馆各增置使一员，以六员为额。东、西上合门使共增二员，以六员为额。合门、引进、客省副使共增二员，以八员为额。合门通事舍人增二员，以十员为额。所添员数，须俟逐官依定条年限合该迁转，如遇有阙，即与添差。诸司副使兼合门通事舍人，年限合该磨勘，依旧例。如在合门供职，与转七资；若不在合门供职，与转五资。 
十月四日，诏客省、引进、四方馆使，自今遇有员阙，须改官及四年以上，方听以次除授之。 
英宗治平二年五月一日，枢密院言：「诸司使额并正刺史以上及皇城使并无磨勘年限，横行使、副至合门通事舍人定员稍狭，并诸司副使磨勘改诸司使永例过优，俱未适中。今欲尽为永制：皇城副使、宫苑副使该磨勘者，各于本班使额从下与升五资，改转诸司使。其自左藏库副使已上，因酬奖及非次改转者，即依旧例转皇城副使。」并从之。 
神宗熙宁五年十 
      
一月二十六日，诏：「今后诸司使、副磨勘，历任内有战功、曾经转官酬奖者，与转七资使额，其余并转五资。所有合门通事舍人带御器械者、两省都知押班勾当御药院使臣等转七资使额条例更不施行。」旧诸司使、副有战功者磨勘改官，率用常调转五资，上谓无以褒励武人，而合门、两省职事皆左右近习，非勋劳不可超躐，故有是命。 
哲宗元佑三年十月二十八日，诏横行使、副无兼领者，许兼宫观一处。月给食直钱，使十五千，副使十千，其宫观合破添给勿支。 
徽宗政和二年九月二十九日，诏曰：「昔神考董正治官，肇建文阶，以禄多士，联职合治，各有等差，名实既宾，以克用乂。而武选官称，循沿末世，有志未就，以迄于今，述而后明，靡敢怠废。朕夙夜惟念，易而新之，训迪厥官，自我作古。夫名不正则言不顺，言不顺则事不成。凡尔有官，尚谨乃止，钦我成宪，其尔之休。所有武阶磨勘、迁改、请给、奏荫等事，凡厥恩数，悉如旧章。咨尔有众，祗于新书，毋忽。」横行新官：通侍大夫、旧官内客省使。正侍大夫、旧官延福宫使。中侍大夫、旧官景福宫使。中亮大夫、旧官客省使。中卫大夫、旧官引进使。拱卫大夫、旧官四方馆使。左武大夫、旧官东上合门使。右武大夫、旧官西上合门使。中亮郎、旧官引进副使。中卫郎、旧官引进副使。左武郎、旧官东上合门副使。右武郎，旧官西上合门副使。右一十二阶，大夫带遥郡仍旧，内通事舍人、合门祗候、看班祗候仍旧，皇城使以下新官：武功大夫、旧官皇城使。武德 
      
大夫、旧官宫苑使、左右骐骥使、内藏库使。武显大夫、旧官左藏库使、东作(功)[坊]使、西作(功)[坊]使。武节大夫、旧官庄宅使、六宅使、文思院使。武略大夫、旧官内园使、洛苑使、如京使、崇仪使。武经大夫、旧官西京左藏库使。武义大夫、旧官西京作坊使、东西染院使、礼宾使。武翼大夫，旧官供备库使。右八阶带遥郡仍旧。皇城副使以下新官：武功郎、旧官皇城副使。武德郎、旧官宫苑副使、左右骐骥副使、内藏库副使。武显郎、旧官左藏库副使、东作坊副使、西作坊副使。武节郎、旧官庄宅副使、六宅副使、文思副使。武略郎、旧官内园副使、洛苑副使、如京副使、崇仪副使。武经郎、旧官西京左藏库副使。武义郎、旧官西京作坊副使、东西染院副使、礼宾副使。武翼郎。旧官供备库副使。医职新官：和安大夫、成和大夫、成安大夫、成全大夫、旧官军器库使。保和大夫、旧官西绫锦使。保安大夫、旧官榷易使。翰林良医、旧官翰林医官使。和安郎、成和郎、成安郎、成全郎、旧官军器库副使。保和郎、旧官西绫锦副使。保安郎、旧官榷易副使。翰林医正。旧官翰林医官副使。诏令吏部依此颁行。 
三年八月三十日，诏：「官爵以待劳能，今兴事造功，能者辈出，而官名不正，非所以宠奖多士。可下项依此，郎亦如之，惟不置通侍、右武、左武、拱卫、亲卫、翊卫、中卫、中亮、中侍、协忠、履正、宣正、正侍、通侍。」 
四年八月二十六日，诏：「自今杂流入仕因功赏推恩，至武德大夫止，不迁横行遥郡，虽奉特旨，许执奏。」 
九月十三日，诏横行额外人不支真俸，只支旧官请给。 
十四日，诏：「自今(自今)通侍大夫须(宾)[实]及四年，方许换正任，虽奉特旨，亦令中书省执奏。仍令御史台觉察弹奏。」 
六年十一月二日，诏：「武臣自今应自杂流入仕迁至横行者，其恩数、请给、奏荐 
      
等，并依武功大夫法，着为令。」 
三十日诏：「爵以待劳能，今兴事之臣多而官不足，可于武臣横行内增置亲卫、翊卫、中侍、协忠、履正、宣正、正侍大夫。」 
十二月二十日，诏横行系杂流出身者，遇宴衙免赴坐。 
宣和六年六月二十二日，诏：「近岁爵禄之滥，见在京、外官横行一百一十八人，内在御前职事者止系五员，系臣僚下者至五十人，官以亲卫、翊卫等为称而给使于臣下，不以为嫌，殆有五季跋扈之风。应外官横行可并以见今官为数，敢有陈乞转行并奉行官司，并以违御笔论。虽奉特旨，止具奏知。见任臣僚之家差遣或为管勾事务者并罢，无职任令吏部注拟。」
 职官 宋会要辑稿 职官五三 提举所 
     
宋会要辑稿 职官五三

提举所
【宋会要】
先是，绍兴三十二年六月四日，诏张去为落致仕，依前延福宫使、安德军承宣使，提举德寿宫。仍诏以「提举德寿宫」为名，依所乞，令工部下所属铸造印一面。应行移公式等，并依入内省见行条例施行。差点检文字使臣二人，支本等驿券外，每月添给钱一十五贯、赡家钱一十贯。并三年为任，任满无遗阙，与减三年磨勘，再留依此。又主管文字三人，书写人二人，其请给等，主管文字依入内省书令史、书写人依书史见请则例支破。内有名目人每及五年转一官资，白身人候实及七年，与补进武副尉出职。所差使臣、人吏，被差官司如有拘碍不许抽取条制指挥，特依今来指挥日下发遣。仍于皇城司指差巡视、背印、投送、亲事官各二人，及于临安府差看管案牍兵士六人。 
绍兴三十二年六月十一日，诏：「应在内日常应奉诸司，仰轮差诸色官吏等赴德寿宫如法应奉，不得少怠。有违，以大不恭论。应奉人数并物色，可令应奉诸司各行差破；宿卫并执从物人，可令殿前司、皇城司等处条具科差条：原作「修」，据本书职官五四之一九改。；德寿宫诸门依皇城门及宫门法，仍依行宫大内置巡警守卫，一切务令如法。」 
十二日，诏左武大夫、昭庆军承宣使董仲永，入内内侍省东头供奉官、寄资武功大夫、遥郡团练使郡：原作「群」，据本书职官五四之一九改。、干办御药 
     
院陈子常，并差提点德寿宫；武翼郎、带御器械、特添差两浙西路兵马钤辖宋钧，合门宣赞舍人、权点检合门簿书公事兼宣词令宋直温，并差兼德寿宫管干事务。 
十三日赦：「应德寿宫见今侍卫、亲从、官僚等，于今赦合转官外，特与合转两官资，碍止法者许回授。」 
同日，诏太史局每日轮差主管文德殿锺鼓院官一员，司辰直官局学生内通轮二人，德寿宫祗应。 
十五日，左武大夫、昭庆军承宣使、新差提点德寿宫董仲永等言：「被旨差仲永等提点德寿宫，今来事初，全(集)[藉]使臣、人吏管干事务，乞差点检文字使臣一人、主管文字二人、书写二人趁办。内点检文字使臣，许于已未到部、见任得替待阙、兼见领职局大小使臣校副尉内指差，与支本等驿券，每月添给钱十二贯、赡家钱八贯，三年为任，任满无遗阙，与减二年磨勘。再留依此。主管文字、书写人，许于已未到部使臣、校、副、尉及内外官司人吏内指差。其请给等，主管文字依入内省书吏、书写人依贴司见请则例支。内有名目之人每及六年转一官资，白身人候实及八年，与补进武副尉出职。所差使臣、人吏，被差官司如有拘碍不许抽差相兼条制指挥等，特依今来指挥日下发遣。」从之。 
十七日，诏：「德寿宫差吏部大小使臣三十员充本宫祗应，可添校尉二十员，与大小使臣衮同(抵)[祗]应。请给、破券、理任等，依使已得指挥施行，并听
     
本宫指差。」 
二十一日，诏：「德寿宫应修造合用工匠、(粮)[梁]木，可札与提举官，报所属支供。」 
二十六日，诏张去为差提举德寿宫，请给、人从、恩例，并依入内省都知见行指挥条例施行。 
七月一日，诏右武大夫、福州观察使、入内内侍省副都知林肇特授宣政使、保康军承宣使，差遣如故。以提举修盖德寿宫毕推恩也。 
十七日，诏德寿宫提点官内许依旧任差破人从者，可差兵士一十人；干办事务官四员，可各差兵士八人。并充白直使唤，遇阙并报步军司差填。 
同日，诏干办内东门司梁康民、张安中并转归吏部，特与免参部，先次出给料钱、文历，并特添差两浙西路兵马钤辖、临安府驻札。请给、人从等，并依正官则例支破。依旧兼德寿宫干办事务。 
二十七日，诏：「修内司修盖德寿宫了毕，官吏、兵匠等推恩，内第一等与转两官资，第二等与转一官资、减三年磨勘，第三等与转一官资。碍止法人特与转行，愿回授者依条回授。白身人候有名目或出职日，特依今来所转官资收使。余人并本宫支犒设。」 
八月十六日，诏延福宫使、安德军承宣使、提举德寿宫张去为特授安庆军承宣使，差遣如故。以修盖德寿宫推恩也。 
二十二日，入内内侍省东头供奉官、睿思殿祗候、德寿宫提辖造作任诉奏：「入内内侍省〔内〕侍殿头王楫差充德寿宫监造官，申请下项：一、乞以德寿宫监造为名。一、乞量行 
     
差手分一人、抄写人二人，许于内外官司人吏内指名差填。其请(假)[给]，手分依修内司手分、抄写人依贴司见请则例支破。候实及十年，与补进武副尉出职。一、修内司拨隶本宫雄武壮役工匠、搭材共三百八十七人，即未有立定额数、军分指挥。今乞以五百人为额，并拨充雄武指挥；其请给关所属，依雄武见请则例批勘。」从之。 
十一月三日，诏御辇院下都营拨属德寿宫。 
隆兴元年三月二十七日，诏：「随太上皇帝过德寿宫应奉官吏、诸色人，依赦各转两官资；应续差到宫人，各与转一(宫)[官]资。今后准此。」 
