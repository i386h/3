<!-- { "loadSidebar": true } -->
五月二十八日，诏：「已亲制玉皇册文书于玉册，以九月朔躬诣和阳宫奉上，于本宫奉安，不当更差册宝使。册自内出，
奉安在禁中，无升辂、恭谢、致斋之礼。可差官撰文，前期奏告，如常仪。百官朝服，尊献、登歌并如祀上帝仪。内奠镇圭于缫藉，改用元圭。素馔。其仪注、乐章，令有司撰定。礼毕，次日称贺。」 
八月二十九日，书艺局奉册宝至延福宫权奉安，守卫如仪。 
九月朔日黎明，有司陈细仗于延福殿门之外，军将等援卫，以次导引进行。内侍捧舁至和阳宫门外，以俟行礼。前期，尚舍设御幄于玉虚殿之东；设皇帝位于东陛上，西向；设权置玉册、玉宝位于殿上圣像前近南稍东，西向；册北宝南。设(黄)[皇]帝上册宝褥位于昊天玉皇上帝香案之南，北向。置册宝褥位在前。亚献、终献及行事官各以次设位。列陪祠文武官于执事官之南，东西相向。设玉币玉以苍璧，币以苍色。篚于昊天玉皇上帝香案前之左；设笾豆、簠簋、尊罍于圣像前；设道众供奉盥洗盘匜位于皇帝之前北面，匜居盘西。吏部侍郎并执巾者位其北，南向。(绪)[诸]行事及陪祠官各服其服入就位。皇帝服靴袍，乘舆赴御幄。礼仪使俛伏跪，奏请是后奏请皆俛伏跪，皇帝执圭、搢圭、奠圭、奠玉币、再拜、盥帨、执爵、奠爵、饮福、前导行礼还位，并礼仪使赞相(直)〔其〕仪。皇帝行恭上昊天玉皇上帝尊号之礼。皇帝服衮冕以出，殿中监跪进大圭，皇帝执圭，宫架乐作。至东阶下，乐止。升自东阶，登歌乐作。至位西向立，乐止。礼仪使奏请「有 
      
司谨具，请行事」，宫架乐作，文舞六成止。皇帝再拜，在位者皆再拜。册宝入门，宫架乐作。中书侍郎前引册案，中书舍人捧册案，右弼后从；门下侍郎前引宝案，给事中捧宝案，右辅后从。至殿东阶下，乐止。登歌乐作，升自东 ，权(致)[置]褥位，乐止。左辅以下立于册宝之后，重行，西向，以北为上。皇帝搢大圭，盥手，帨手，执大圭，诣昊天玉皇上帝香案前，搢大圭，三上香。执大圭，再拜，在位皆拜。右弼诣昊天玉皇上帝香案前奏言：「嗣天子佶谨以九月朔恭上昊天玉皇上帝册宝。」御制册文曰：「嗣天子臣佶谨再拜稽首上言：臣闻太极之初，希微混冥，未始有象，不可致( )[诘]，盖无得而名。是生两仪，高卑以陈，始制有名，强而字之曰道。道无乎不在，形而上者曰天，神而应物曰帝。生而不有，为而不恃，长而不宰，万物作而不辞。故莫神于天，莫大于帝，两者同出而异名。名虽不能尽道，而道所由以显，则名其可不宾于实 臣获以眇末，嗣有令绪，夤威宝命，惧不足以辅相财成。若古在昔，惟典神天，虽天子必有尊，而尊无二上。循考典礼，有昊天、玉皇之异。斋明夙夜，感于明神，形于朕兆，谓名称不同，当协于一。谨与四海含生，万邦黎庶，对越灵承，面稽天若，循沿旧号，合为一帝。恭谓明威在上，监观在下，感而遂通，神而不测，非形容拟议可既，然自我民视，亦自我民听。躬以玉册玉宝，稽首再拜，上圣号曰『太上开天执符御历含真奉道昊天玉皇上帝』。惟天难谌，惟德是辅，盖高听卑，昭格不违，永保于无疆之休。臣佶惶恐，再拜谨言。」退复位，中书舍人捧册案，右弼、中书侍郎从至褥位。皇帝搢大圭，奉册跪置褥位讫，〔执〕大圭，俛(代)[伏]兴，少退立。中书舍人号举册，右弼诣册案前俛伏侧跪，读册文讫，中书侍郎前引右弼押当，诣殿室奉安，登歌乐作。每奉安册宝并登歌乐作，至奉安讫乐止。册案将入殿室，给事中捧宝案，左辅、门下侍郎从至褥位。皇帝搢大圭，奉宝跪置褥位讫，俛伏兴，少退立。给事中举宝，左辅读宝，给事中捧宝案，诣殿(宝)[室]奉安，皆如上仪。皇帝诣香案前褥位，登歌乐作。搢大圭，诣昊天玉皇上帝香案前跪，奠元圭于缫藉。执大圭，俛伏兴。搢圭，奠玉币，执圭，再拜。内侍举元圭以授殿中监，礼部、户部尚书各奉俎豆，宫架乐作。奠讫，乐止。皇帝搢大圭，盥手、帨手、洗爵、拭爵讫，执大圭，登歌乐作。诣昊天玉皇上帝香案前，搢大圭，执爵祭酒三。执圭，俛伏兴，再拜讫，乐止。亚献盥帨讫，武舞，宫架乐作。行礼毕，乐止。终献行礼如上仪。皇帝诣饮福位，登歌乐作。皇帝再拜，搢大圭，跪受爵，祭酒三，啐酒奠爵，受抟黍豆，再受爵饮福讫，尊爵。有司彻俎豆，礼直官曰赐福酒，行事、陪祠官再拜送神，宫架乐作，一成止。皇帝诣望燎位，南向立，礼直官曰可燎。俟火燎 
      
半柴，礼仪使(奉)[奏]礼毕，皇帝还御幄，宫架乐作。释大圭，入幄，乐止。服靴袍，乘舆还内如来仪。三清并别殿圣像，并差官分诣烧香。 
九月一日，诣玉清和阳宫上昊天玉皇上帝尊号宝册。
 礼 宋会要辑稿 礼五一 徽号 上皇地祗徽号 
      
上皇地祗徽号
徽宗政和六年十一月二十四日，诏曰：「王者父天而母地，乃者祗率万邦黎庶，强为之名，以玉册玉宝昭告于上帝。至哉坤元，万物资生，直方以大，未有称谓，非所以显微阐幽显微阐幽：原作「微显阐微」，据《宋大诏令集》卷一三七改。，通神明之德。朕夙夜祗栗，罔敢怠忽。若稽在昔，夏日之至，于国之北，将求神于泽中之丘。虽名不足以尽道，而道隐于无名，则名不可已也。夫顺承于天，效法于下，厚德载物，含洪光大，地德也。谨以是德上徽号曰『承天效法厚德光大皇地祇』效：原作「郊」，据《宋大诏令集》卷一三七改。，以尽兢兢业业母事之礼，令有司择日恭上。」其仪注、乐章，并依奉上昊天玉皇上帝(莫)[尊]号例。 
二十五日，诏：「已降诏命，恭上地祇尊号。永惟地道，上顺承天，皇天后土，阴阳之理也。旧地祇未有后土之称，可以尊号内加『后土』二字。」 
二十七日，诏「承天效法厚德光大后土皇地祇一十三字，未审徽号文以如何为上下之序以上二句疑有误，此为有司之请示，不应曰「诏」。，诏依此序为文。 
七年二月六日，奉上地祇册宝都大管勾所奏：「奉上皇地祇册宝开瘗坎，据礼直官高舜元状：勘会若殿之西北别无空闲地步，乞于殿西 之东开，合于瘗坎之南空留二丈已来设褥位。所有择日，欲三月内。其瘗坎合用方深四尺，可容章笼置币。」诏用殿前坎瘗。 
五月二日，皇帝诣玉虚殿奉上「承〔天〕效法厚德光大后土皇地祇」徽号。其所用之礼，以瘗坎易燎柴，设望瘗位，玉以黄琮及两圭有邸，币以黄色，舞以八成，其余并同奉上昊天玉皇上帝尊号之仪尊：原作「虚」，据《宋史》卷一○四《礼志》七改。。
 礼 宋会要辑稿 礼五一 徽号 二 迎奉圣像 
      
徽号二
迎奉圣像
真宗大中祥符五年七月五日，修玉清昭应宫使丁谓言：「本宫将来正殿设玉皇大天帝像，又于别殿设圣祖天尊大帝、太祖皇帝、太宗皇帝像，营缮将就，请命良工铸造尊像。」诏江淮发运使李溥于江浙访铸匠，相度地位镕范。俄而溥奏于杭、苏二州访得铸匠，乞就建安军西北小山铸写。诏可。 
六年三月二十二日，李溥言玉皇大帝、圣祖天尊、太祖皇帝、太宗皇帝四殿圣像镕范已成。 
二十四日，以修玉清昭应宫使、参知政事丁谓为迎奉圣像使，修玉清昭应宫副使、翰林学士李宗谔副之，北作坊使、淮南江浙荆湖都大发运使李溥为都监，集贤校理宋绶掌迎奉圣像使表奏。 
二十六日，详定所言：「迎奉圣像，合用仪仗、鼓吹三千三百余人。」从之。 
四月二十一日，宰臣王旦为迎奉〔圣〕像大礼使，向敏中为礼仪使，枢密使王钦若为仪仗使，陈尧叟为卤簿使，参知政事丁谓为桥道顿递使。 
二十六日，诏圣像所经州府官吏赐宴 
      
设。 
五月七日，详定所言：「朝拜圣像，皇帝服衮冕。准《月令》，孟夏初衣暑服，孟冬始裘。尚衣库衮冕皆仲冬亲飨圜丘所服夹衣，今方盛暑，未称礼容，欲望依衮冕制度改制单衣，庶协时令。」从之。 
十一日，诏曰：「钦承宝命，虔范睟容，方涉夷涂，即临珍馆。特广车舆之饰，用申近奉之仪。肇创嘉名，庶彰懿则。其玉皇大帝圣像车恭以迎真辂为名，圣祖天尊大帝车恭以迎圣辂为名，太祖皇帝车以奉圣辂为名，太宗皇帝车以奉宸辂为名。」 
十二日，以圣像至京，遣官告天地、宗庙、社稷。 
十四日，有司具大驾卤簿、仪仗、鼓吹、僧道威仪，夹汴奉迎圣像。宗室班迎于故驿， 臣班迎于通津门外七里曲，还诣升平桥朝拜。是日，圣像降舟，升辂，奉安于幄殿，帝斋于长春殿。 
十五日，帝服通天冠、绛纱袍，乘大辇，备銮驾，出干元门而西，自右掖门直南街，东至幄殿，降辇。以圣像在升平桥之彩殿，故避御道焉。顷之，改乘小辇，至开封府前之大次，服衮冕，诣彩殿酌献玉皇、圣祖、太祖、太宗之圣像，升歌饮福，一如郊庙之礼，而俎用乳。礼毕，改服靴袍，乘大辇，由宫城西出天波门，至玉清昭应宫门外幄，以俟有司奉圣像由宫城东出景龙门，至玉清昭应宫东门。文武 臣班迎圣像入东门，帝迎拜。有司奉安于彩殿，帝 诣焚香再拜。礼毕，还宫。翌日， 臣诣长春殿称贺。 
二十七日，以圣像至京，命左司谏、知制诰路振，刑部郎中、龙图阁(侍)[待]制查道奏告诸陵。 
二十八日，赐大礼使已下休假二日。
 礼 宋会要辑稿 礼五一 徽号 二 玉清和阳宫奉安圣像 
      
玉清和阳宫奉安圣像
徽宗政和三年四月二十四日，以福宁殿东今上诞圣之地作玉清和阳宫，凡为正殿三，挟殿六。前曰玉虚，以奉三清、玉皇、圣祖、北极天皇、元天太圣后、后土等九位；东挟曰三光，以奉十一曜；西挟曰宰御，以奉南北斗。中曰泰畤，以奉太一；东挟曰灵一，以奉天蓬、天猷、翊圣、真武；西挟曰正一，以奉正一静应真君。后曰景命万年，以奉皇帝本命；东挟曰峻极，以奉五岳；西挟曰三洞琼文，以奉《道藏》。 
