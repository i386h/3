<!-- { "loadSidebar": true } -->
二十七年正月一日，诏遵依咸平典故，以见任两省、台谏、侍从以上有服亲为权要，候发榜日，令礼部将过省合格人姓名取索有无上件服属人，开具闻奏。自后每举申明举行。 
十日，诏：「经义、诗赋两科合格人，如有余不足，内诗赋不得侵取经义。若经义文理优长，合格人有余，许将诗赋人材不足之数，听通融优取。仍以十分为率，不得过三分。」以臣僚言学者 
      
兢习词赋，治经甚少。又于六经之中，舍其所难，则经学寝微。乞于二科所取分数，稍损诗赋而优经义。故有是命。 
二月一日，诏：「今后国子、太学公私试及将来科举取士，并令兼习经义、诗赋。内第一场大小经义各与减一道，余依绍兴十三年二月二十二日指挥施行，永为定制。」 
五日，诏：「今后考校，如《二礼》文理优长，许侵用诸经分数，特与优取。」以尚书省言近年习《二礼》之人最少，理宜优异，故有是诏。 
二十八年二月三日，宰执进呈太学录陈良佑奏：「比诏兼习经义诗赋，然法行之初，学者不复加意声律，而有司考校，又专以大义定去留。欲望申敕有司，自今考校，通取经义、诗赋之优者。」上曰：「今兼用两科，已有定制，若更议改易，恐士无所适从。」宰臣沈该等奏曰：「良佑请令有司于经义、诗赋各取其优，使不相胜，欲依所奏。」从之。 
四月二十六日，礼部言：「就试举人怀挟，诏(今)[令]重别增立法禁。今欲应因怀挟殿举，并令实殿举数不以赦恩原免。如再犯，永不得应举。」从之。 
十一月二十三日，南郊赦：「进士被州县刑责，依条令所属审定，保明闻奏。虑恐所属多系元断官司，嫌避迁延，不为保奏，仰诸路监司遇有诉理之人，即取索元案看定，如委系枉断，即令所属疾速依条保奏施行。」 
二十九年三月二十八日，宰执进呈监察御史、公试补试类试监察试官沈枢奏，乞少宽传义之禁，虑有不实，上曰：「 
      
向来举场纵弛太甚，此奏若行，又复前日之弊矣。朕所以必欲禁止者，以取士之原，实在于此。异时公卿大臣皆繇此涂出，利害至重。况挟书传义，类非佳士。傥使有实学知廉耻者，必不肯为。枢此奏盖欲沽士人之誉尔。」沈该奏曰：「乞更不施行。」从之。 
七月四日，四川安抚制置使司言：「准诏四川类省试用九月十五日 院。缘去行在地理遥远，若以九月十五日 院，依条限考校，至十一月发榜，窃恐举人趁赴御试不前。欲望于八月内 院。」从之。 
八日，四川安抚制置使司言：「合赴类省试得解免解人，缘夔路州军地里遥远，临试取会不及。欲内有小节不圆之人，先收试。如后来有违碍，虽试中即行驳放。」从之。 
九月十四日，侍御史朱倬言：「近者国学发解，凡六经人数通一千一百七十六人，而治《书》者七百七十有八人。余合五经之数，不及其半。至于《二礼》，若亡而仅有。欲望委大臣精加订议，率以十分，痛损《书》之有余，以补《二礼》之不足。其它三经，并行裁定。仍乞择精于《二礼》者，俾为博士。」从之。 
十一月二十二日，礼部言：「将来省试依条正月九日 院，合于十二月二十五日以前引保纳卷，其限外续到举人，若(炼)[ ]院后引试前内，有续到之人，欲许赴部引保，纳卷收试。」从之。 
三十年正月二十七日，礼部贡院言：「引试有官锁应宗子三十四人内，一名公高治《春秋》，系孤经。欲乞将公高试卷依
      
公精加考校，如文理优长，即乞前期具合格真卷，缴申尚书省，取朝廷指挥。如不合格，乞从本部一面黜落。如已后更有无官取应孤经之人，亦乞依此。」从之。 
四月二十五日，礼部言：「取应宗子赵师古，三经覆试(十)[不]中，年四十三岁，乞推恩。依已降赦文，应宗子三经覆试不中，令礼部具申尚书省，取旨推恩。兼依条宗室非袒免亲服取应三经，覆试不中，年四十以上者，勘会申尚书省取旨，量材录用。」诏与补承信郎。 
三十一年二月二十二日，诏：「经义、诗赋依旧分为两科，取士分数，依绍兴二十七年正月十日指挥，诗赋不得侵取经义。若经义文理优长，合格人有余，许将诗赋人材不足之数听通融优取。仍以十分为率，不得过三分。自今年三月太学公补试为始。」以臣僚言：「自经义、诗赋合为一科，老成经术之士，强习辞章，不合声律。后生习诗赋者，不能究经旨渊源。场屋之内，病于偏枯。策问太寡，议论器识，无以尽人。有司去取，不以此为重轻。士守传注，史学浸废。」故有是诏。
二十三日，国子录邹樗言：「多士程试，拘于时忌之说，蓄缩畏避，务为无用空言。至有发明胸臆，援证古今者，苟涉疑误，辄以时忌目之，不得与选，使人抱遗材之恨。欲望布告中外，应场屋程文有涉疑误被黜污者，依理考校，不许以时忌绳之。庶使去取精确，文风丕变。」从之。 
五月十六日，臣僚言：「比年科举之士，益尚奇怪。科举之文，风俗之所趋也，异说胜则诡激之行起。欲望严饬有司，凡务为奇说，而不本于圣人之旨者，痛加扫除。庶几 
      
人知所向，习正言，闻正道，风俗可得而厚。」从之。以上《中兴会要》。
孝宗绍兴三十二年末改元六月十三日，登极赦文：「应举人除犯徒罪以上及真决人外，其余因事殿举及不得入科场之人，虽有不以赦降原免指挥，可并许应举。」 
同日，赦书：「勘会太学、国子学、武学生系是久被太上皇帝教养之士，宜因庆霈，特加优异。应见在籍人，并与免文解一次。已系免解人，候登第日，与升甲。如就特奏名试，亦与升等推恩。上舍已系免省人，特与先次释褐，赐进士出身。内愿赴将来殿试者，与堂除差遣一次。」 
隆兴元年正月十四日，右谏议大夫刘度言：「窃闻贡院为赴试人众，分为三场，而第三场专引外州覃恩免解人。臣未敢以为然，何以言之 向年覃恩免赴试人，得者最少，以此怀疑，谓主司特别撰号，阴为摈黜之计。虽实无此事，而语言籍籍，不可开晓，非清朝至公之体也。欲乞将赴试人不拘中外，得解免解，互相参杂，止据经义、诗赋人数，通融相补，分作三场，混同考校。将来得失多少，自系程文工拙，初无彼此形迹。下以示主司之无心，唯才是取；上以彰圣恩之广大，实惠具孚。法意人情，皆为允惬。」从之。 
十六日，诏礼部贡院：以前举取过人数，共添取一百人。 
二十七日，礼部贡院言：「去年覃恩免解进士，除鼎、剑州不曾申数外，国学一千三百四人，建宁府一千八十九人，洪州二百三十八人，宣州二百七人，计二 
      
千八百三十八人。内八百六十五人未就试，欲乞于近所获旨增添一百人额内，存留三十人，充未到人合取之数。」从之。 
二月十日，礼部贡院言：「承前逐举省试奏号，多不过三百。所差拆号官率以下晡到院，先即封弥所点号整足，然后入院。往往夜漏既上拆号，抵明方毕，发榜以示天明为限。今年省试约七百余号，人数增培，虑拆封逼促拥并，致有差互漏泄。今欲拆号前一日四更奏号，乞自朝廷灯时付拆号官赴院检拆，次日不限早晚发榜。」从之。 
《文献通考》：孝宗隆兴元年诏：「应令人代名及为人冒名赴省者，各计所受财依条外，并永不得应举。」 
省试旧以十四人取一名，隆兴初建、剑、宣、鼎、洪五州进士，三举实到场者，皆以覃恩免解。有旨增省额百人，遂以十七人取一人，而四川类省试则十六人取一名，后不复改。 
容斋洪氏《随笔》曰：黄鲁直以元佑三年为贡院参详官，有书帖一纸云：「正月乙丑， 太学，试礼部进士四千七百三十二人。三月戊申，具奏进士五百人。」乃是在院四十四日，而九人半取一人，视今日为不侔。 
臣僚言：「科举之制，州郡解额狭而举子多，漕司数宽，士往往舍乡贡而图漕牒。乞申严诈冒之禁，立为中制。」从之。四年，乃裁定牒试法：文武臣添差官除亲子孙外并罢，其行在职事官除监察御史已上，并不许牒试。
十一日，诏：「今省试诸科进士，务取学术深淳，文词剀切，策画优长。其阿媚阘茸者，可行黜落。」 
十七日，翰林学士承旨、知制诰、知贡举洪遵等言：「考校字号试卷，学问渊源，论议切直，为前后场之冠，已考入魁选。偶策卷误犯哲宗旧讳。」诏楼钥特降末等头名。其后干道五年廷试进士，勾龙京
复犯哲宗旧讳，特授下州文学。京自陈旧讳凡有两音，其一余封切，谓售役于人，即旧讳也。其一痴容切，谓均直于下，音义各殊。下秘书省看详，与楼正同。已而诏，(时)[特]附第五甲末。
二十一日，诏：「已降旨，今举诸科进士 
      
，务取学术深淳，文词剀切，策书优长之人。令礼部将省试上十名策卷编写投进，以备亲览。如有可行，当下三省取旨施行。」上初即位，从谏如流，求直言如渴，故有是命。 
三月十九日，秘书省正字张宋卿言官冗之弊，欲望立为定法：「进士自绍兴甲子以来，必二十年而后免举，必一举三十年、五举年五十而后推恩，其有援近例以为比者，并不得受其辞。」诏吏、礼部看详，已而逐部看详，遵依见行条指施行。 
五月六日， 赐进士及第袁枢，诏特与第五人恩例。枢省试第五人。是岁上不临轩策士，有司编排科甲，枢乃在别试所第一人之下，自言而有是命。 
八日，权知万州李刚中言：「本州岛每举往夔州附试，原其始，盖为士人数少，官(借)[惜]费用。承平既久，士子益盛，昨仲秋释奠，预其事者五百余人。乞下本路转运司，许本州岛自置试院解发举人。」礼部勘当：「若就试士人委及百人以上，令本州岛依条设置试院；如不及数，且循逐举例并试。」从之。 
干道元年二月七日，礼部言：「准诏书，应文学出官进士理年免举，并依前郊赦例，先次施行。欲将绍兴三十一年《明堂赦书》挨排递趱。」从之。 
十二月十七日，礼部言：「来年正月九日，省试锁院，所有流寓举人，除有贡籍人已有绍兴三十二年四月诏旨免召保官外，其曾经请西北州军绍兴元年以前文解陈请免解等无贡籍照据之人，即乞依前召保施行。如 
      
保官非见任并正解保人，无得解文验，并不收试外，其余未圆事节，欲乞并依前举例，先次收试。有违碍不实，虽已过省，并驳放。如愿于行在别召保官之人，若所召保官依得条旨，即从本部取索印纸，批书施行。」从之。 
