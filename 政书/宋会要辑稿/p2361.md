<!-- { "loadSidebar": true } -->
九月十五日，新除京畿路提举常平唐庚送吏部，与广南远小处监当。以给事中蔡薿论其出入权门、轻儇憸薄故也。 
十一月二十一日，河北籴便司勾当公事官苏之孟放罢。以言者论之孟新差知明州奉化县，冒法求辟，避事免县故也。 
十二月二十九日，温尧文罢卫尉少卿，管勾亳州明道宫。以言者讼其携家游青城，张盖入泰坛故也。 
政和元年正月七日，新差提举京西盐香茶事魏伯刍放罢，送吏部。以言者论伯刍乃堂吏之子，不可以玷清选故也。 
十九日，朝请大夫周秩添差监歙州盐酒税务。以言者论其污滥贪赃，前后屡有言章，罪大谪轻故也。 
二月七日，水部员外郎、前提点荆湖南路刑狱公事吴孝能，荆湖南路转运副使廖彦正，并放罢，送吏部与合入差遣。内廖彦正仍降两官。以言〔者〕论在任各不依法用刑，及有诏士大夫更相讼诉，有害风化，体 
      
量得实，故有是黜。 
二十五日，降朝请大夫、提点京西南路刑狱陈革降两官。以盗发匿不以闻，及不督捕故也。 
三月六日，中书省言：「访闻广西运判周师中(名)[各]将前任副使张庄所举官吏(窘)[捃]摭不已，人不安职。」诏周师中放罢。 
十五日，权发遣庐州周焘、通判蒋 、佥判陈简夫各降一官，行舒城县主簿、权县事刘嘉止特降一官冲替。坐舒城县私走归明人也。 
二十四日，李传正罢开封府左司录参军，送吏部。言者论传正之弟成允没于王事，朝廷恤孤，官其三子，传正殊无义养，至与寡妇分争恩泽，故黜之。 
同日，罢户部尚书许几为天章阁待制、知婺州，以言者论其检察染院不实故也。 
四月十二日，直龙图阁、夔州路转运判官崔子坚降两官，落职，提举夔州路学事陈撝放罢。先是，诏诸路有弗便于民者，监司各得具状实封以闻。子坚、撝谄谀偷安，皆以为无可条具，故有是责也。 
五月十三日，诏范柔中叙转奉议郎指挥更不放行。以给事中蔡薿论驳柔中尝诋毁先烈，上书邪等数百人，柔中为之冠。今春有系籍人复官指挥，士论骇愕，至有疑于绍述者。故有是命。 
二十日，礼部侍郎潘允知光州。以言者论其朝堂班退，以笏击小吏，暴忿轻肆故也。 
二十二日，诏(贵)[责]朝请大夫冯大临为濠州团练副使，滁州安置。以言者论其为广西机宜，与帅王祖道同恶相济，累转十一官。祖道已 
      
追贬昭信军节度副使祖：原作「相」，据前述改。，而大临止罢虞部郎中、监黄州久长镇，尚为轻典，故有是命。 
二十三日，朝奉大夫、荆湖南路转运判官徐辅送吏部，与监当。以言者论其非才多病，而乃腾奏自言无病故也。 
二十五日，诏司勋郎中锺正甫、司勋员外郎鲍慎田各降一官。以任淮南漕臣日违例受所部馈遗，为言者所论故也。 
六月一日，端明殿学士、知河阳府徐处仁落职知蕲州。以前知永兴军日，与漕臣论职事，语言凌毁，意在沮格近日改革陕右钱法，故有是责也。 
六日，集贤殿修撰、知河阳胡师文落职，提举亳州明道宫。前提举河东铸钱许天启降两官，与监当。以言〔者〕论铸当十钱，天启唱之，胡师文和之，故有是命。 
二十三日，提点京畿路刑狱张堂放罢，西京左藏库副使、提举京畿保甲、兼提刑贾君文降两官。以言者论其不戢盗贼，无辜被害，汴河流尸故也。 
八月十一日，中书舍人陈噩知和州，以言者论其命词失体故也。 
十九日，显谟阁待制、知秦州穆京落职，提举华州云台观。以言者论其任工部侍郎日，于所辖增价货焉。 
九月一日，观文殿大学士、新知河南府张商英落职知邓州。以言者尝论其十罪，秘殿、名邦，皆非所当得故也。 
四日，大理卿王谷放罢，少监任良弼等各降两官，以违法勘劾开封府官吏故也。 
十二日，知邓州张商英降两官，秘书省秘书郎李士观、辟廱博士 
      
尹天民并送吏部。以商英在政府时，擅出敕差士观、天民为政典局编类御前文字官故也。 
十三日，诏：「殿中侍御史韩筠交结大臣，踪迹显著，送吏部与远小处监当。」 
二十一日，责武安军节度使郭天信为昭化军节度副使，单州安置。以言者论其尝荐张商英故也。 
十月四日，库部员外郎赵旸言：「邢倚已送吏部，臣与倚一体，乞赐黜责。」诏：旸小臣，不循分守，愚弄朝廷，追两官勒停，送道州编管。二人皆商英所荐，倚出而旸不自安故也。 
二十二日，责太中大夫、知邓州张商英为崇信军节度副使，衡州安置。责昭化军节度副使、单州安置郭天信为昭化军行军节度司马，新州安置。以开封府狱成，尝令余负余负：原作「余员」，据《长编纪事本末》卷一三一改。、彭九、僧德洪往来交结，臣僚再论列，故有是责。 
十一月十日，范致明送蕲州编管、范致君放逐便指挥更不施行。皆以言者论其阿附张商英故也。 
二十一日，卫尉少卿李诗降两官，以任光禄少卿日不检察夆飨牛数故也。 
十二月十八日，显谟阁待制、知明州蔡肇落职，提举杭州洞霄宫。以言者论其非毁建立辟廱故也。 
二十五日，诏淮西提点刑狱霍汉英、河北东路提举常平向宗哲并放罢。以言者论其疲差废职故也。 
二年三月八日，知定州王汉之落职，提举杭州洞霄宫，以(筠)[均]籴违诏旨故也。 
五月九日，利州路漕臣张臣放罢。以陕、晋军饷，蜀汉是资，两路告阙，方行按 
      
治，遽进羡余，剥下罔上。所进羡余令本路提刑司桩管。 
十一日，责提举西京嵩山崇福宫范坦为黄州团练副使，黄州安置。以言者论其首建鬻田之议，变乱旧章故也。 
同日，知温州虞防除名勒停，送循州编管。坐妄建言讲复当三钱为当十钱故也。 
二十六日，责内客省使、建雄军节度观察留后、知入内内侍省事、直睿思殿黄经臣为右卫将军致仕，任便居住。以言者论其力排绍述，倾摇国是，欲复元佑之旧故也。又二十七日，诏黄经臣单州居住。 
六月十八日，内侍李石、王楶并罢职，石提举亳州明道宫，楶提举西京崇福宫。曹蒙罢枢密都承旨，提举西京崇福宫。以言者论其与黄经臣表里倡为纷更之议故也。 
二十二日，朝奉大夫、国子司业胡伸放罢，送吏部与监当差遣。坐言者论李王惠以奸慝助黄经臣，尝以书荐伸。王惠，伸之婿也。 
九月五日，兵部员外郎王莘降一官，送吏部与监当差遣。言者论其前任江州日，任情不法，江西提刑体量到有(宝)[实]，故有是命。 
十月二十八日，知滁州蔡薿提举杭州洞霄宫，以言者论其怀奸立异故也。 
十一月五日，左司郎中李文仲降一官，以检察翰林医官灭裂故也。 
十三日，承奉郎王彦 、宣德郎高积中、承议郎赵公揆各降两官，勒停。以被差太庙行事，各语笑高声故也。 
同日，转运副使王勤送吏部，与远小处监当。以臣僚上言：「近隆德 
      
府黎城等县抑配等第户乔智等津般夹锡钱赴晋宁军等处交纳，不及时支与脚钱，致津般到逐州，在政和元年九月颁降不行使夹锡钱指挥之后。本府勾追乔智等禁勘，监勒出卖家产陪纳勒：原作「勤」，据后文所述改。。诏并放，仍免纳，当职官、人吏并特冲替，臣有以见陛下爱民之心至深切也。然臣体访得河东路政和元年九月内承受朝旨不行使夹锡钱，委官措置，实勤专领其事。勤措置乖方，一路受弊，应本路州军勾追津般夹锡钱人户追纳见行使钱，善人监勒出卖产业，并系受勤节次公牒。今隆德府官吏并已冲替，独勤偃然，尚窃漕寄，中外尤以籍籍。臣访闻勤性质贪污，善于营己，襄、齐二州有产业，一路官吏目之为襄、齐转运副使，盖讥其背公营私也。伏望罢黜，使外台苛刻乖谬、背公营私之吏知所惩戒。」故有是命。 
十九日，承议郎谢孚送吏部，与合入差遣。言者论：「昨来臣僚论列户部尚书刘炳元符梓宫在(嫔)[殡]日延娼女等事，非炳，乃孚也，久未辩实，望加窜斥。」从之。 
二十八日，梁子野罢知太原府，邻近州军取勘。先是，十月十九日，诏子野伪为嘉禾以进，官吏送提刑司取勘。至是，臣僚言：「近来风俗之弊，诞谩相尚，特出于滥进无耻。侍从、守臣辈更相迭和，妄为祥瑞之献。李王惠昨以蟾芝败，而梁子野今嘉禾事发，将粟三科谓相隔五陇生为一穗，胶粘纸缠，正类儿戏，情涉愚弄，其罪诚重于王惠。王惠帅永 
      
兴，先经放罢勒停，勘讫散官安置矣，而子野泰然，尚领帅权。伏望圣慈详酌，将子野先次勒罢，依李王惠例勘到。」故有是命也。 
十二月二日，降宣德郎、大理评事李彦卿降一官，以议刑轻重失当故也。 
二十四日，周师中、鲁百能各罚铜二十斤，并放罢，送吏部与合入差遣。赵先之、关璘并取勘。提举河北东路常平周师中奏：「恩州武城县窦保镇酒税、左侍禁赵先之收支官物不明，及少欠米曲数目不少，已牒恩州根勘。」又提举秦凤路常平鲁百能奏：「皇城使、泾原第八副将关璘，任内提到打开永洛城门 弓箭手徐荣，不申解所属，却用石于本人腿上致打，致限内身死，已下顺德军根勘。」刑部检会元符敕，诸路连监司事非职而辄管勾者徒一年，故两行之。 
三年正月二十一日，王痴先次勒停。昨政和二年十二月九日，陕西转运副使侯临奏：「臣僚言夹锡钱并当二文铜钱行用锡：原作「银」，据下文改。，阌乡知县论九龄却将夹锡钱估价，七八文当一文，申转运副使张深，乞依此价。其张深并不检会前后夹锡钱敕条，便依所申行下，及牒知陕州王痴，依阌乡县所估贯伯施行。其王痴并不检会申明，便依深牒内事理行下六县，将夹锡钱七八文当一文收买轻赍。」至是，臣僚言：「朝廷比复行夹锡钱于诸路用之，既已通流无遏，陕西张深、王痴、论九龄乃敢恣坏成法，擅增物价。深暨九龄已除名勒停，痴独依冲替人 
      
例而已。况深暨九龄擅增物价纔阌乡一县耳，痴害钱法，实行下平陆、湖城、灵宝、芮城、夏、陕六邑，伏望重行贬责。」故有是命。 
同日，王仲薿可罢太仆少卿，提举杭州洞霄宫；李侁可落康州刺史，监西岳庙。坐奉使失职也。 
二十三日，户部侍郎张杲降授朝议大夫，依前试户部侍郎。以言者论其违令与宗室戚里之家往还故也。 
二月十四日，前象州判官王佺勒停，送道州编管。以诬告不实故也。 
二十五日，驸马都尉潘正夫罚铜二十斤夫：原作「大」，据《宋史》卷二四八《秦国康懿长公主传》改。。以不合妄陈乞太后陵园一行都总管差遣故也。 
