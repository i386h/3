<!-- { "loadSidebar": true } -->
项安世拟对学士院试策曰：「科举之法，此今日不可如何之法也。自太平兴国以来，科名日重，实用日轻，以至于今二百余年，举天下之人才，一限于科目之内。入是科者，虽梼杌饕餮必官之；出是科者，虽周公、孔子必弃之。习之既久，上不以为疑，下不以为怨，一出其外而有所取舍，则上蓄缩而不安，下睥睨而不服。共知其弊，而甘心守之，不敢复议矣。故曰：此今日不可如何之法也。不论伊、傅、周、召如何，但使诸葛亮、王猛处此，必当自出意度，别作炉鞴，以陶容天下之人神物，以收拾天下之才智，以共了当时之事，决不矻矻受此缠缚也。自王导、谢安以下，随世就事之人，欲于妥帖平静之中，密致分数剂量之效，是必不敢变今之说，取今之士矣。此固无以议为也。然则用王、谢之术为之调度，亦有道乎 曰：有时于寻常尺寸之中，略出神明特达之举，稍更阘(葺)[茸]已甚之习，薄伸浑厚平直之气，则犹愈于已也。盖天下之事虽贵于守法，而亦不可以一付于法。法者所以抑侥幸，非所以抑豪杰也。夫所谓侥幸者，其才不应得而冒欲得之之谓也。一人得之，众人攀之，其门一开，不可复禁。故上之人立法以拒之，使之欲进而无隙，欲求而无辞，是则法之效也。若(无)[夫]豪杰之士，其德宜为人上，其才宜为世用，非所谓侥幸者，此法之所求，非法之所拒也。人所共服，莫敢与比。以此为例，谁敢攀之。有若是者，时出而用之，以示天下不专以操笔弄墨取人主之官爵，则亦足以补风化，隆实行，扶善人而愧恶子也。」 
      
又曰：「夫科目之盛，自李唐起，而唐之取士，犹未尽出于此也。有上书而得官，如和逢尧、员半千之类是也；有隐逸而召用，如阳城、李勃之类是也；有出于辟举，如韩愈之出于张建封、董晋是也；有出于延誉者，如吴武陵之荐杜牧之是也。至于本朝，法令始密，科场条贯，如缚胥吏，而乡举里选之意，纤悉无遗矣。然祖宗之时，犹有度外之事，如张咏当为举首，而以逊其乡人，则犹有朋友之义也。宋祁当为第一，而令与兄，则犹有兄弟之恩也。延入客次，先通所为文，则犹有礼意也。李畋、张及三人并解，则犹未立额也。此外又有陈乞之恩，聘召之礼，元佑经行之举，三舍行艺之规，则其意亦知徒文之不足以尽士矣。故孙复、苏洵之用，犹出于常法之外，而雷简夫、姚嗣宗之官，或由于特达之授。然意欲不安而法已一定，虽或少出常度，然亦千万中之一二耳。须臾之才行，不足以胜二百年之科目也。」 
马端临曰：按，取士之弊，人人能言之，然晦庵、平甫二公之说，则不废科目之法，而自足以救科目之弊，其说犹为确实可行云。
 选举 宋会要辑稿 选举五 贡举杂录 
     
宋会要辑稿 选举五

贡举杂录
孝宗淳熙元年六月四日，臣僚言：「近岁科举，士子习诗赋者比之经义每多数倍，至于《二礼》、《春秋》之学习者绝少。加以有司考校，或全经不取，遂令士子惮习。除《二礼》已有指挥许侵用诸经 
     
分数优取外，如《春秋》文理优长，亦乞许侵用诸经分数取放。」从之。既而二年正月十八日，权吏部侍郎赵粹中言：「近来臣僚申请以《二礼》、《春秋》习者绝少，欲科举考校，或三经士子稀少处，虽无优异卷子，其文理通者，每经各取一名。臣谓科举取士，正欲得真才实能，若无优异卷子，其文理通者亦取，则他经优异者反被黜落。乞依绍兴四年六月指挥，将五经终场人数，有余不足，通融相补，各不得过三分。内一经人数虽少，亦取一名。如无合格者听阙。」从之。 
八月九日，礼部言：「昨福州进士黄启宗上表，《礼部韵》内，有经典所载之字，举人所常用，而《礼部韵》不收入者，各逐本韵，次为条目，一一收附。绍兴十三年六月二十八日指挥，许《礼部韵》后别项刊具，令士子通知。自后场屋，士人指为续降补韵，往往径行压用，有司以非正(员)[韵]，尽行黜落。乞将启宗所类字，各随声韵添入，令士人通压。自淳熙二年省试日为始。」从之。 
十一月十一日，礼部侍郎龚茂良言：「比岁举人日经朝省披诉，其间或援久例乞升甲，或旋添年乞就特奏名，或因一次免解恩乞理年永免，或谓住学岁久乞再赴省试，凡类此殆难缕数。乞申儆在位，杜绝幸门。」从之。 
贡举条制，诸举人因子孙授官若进纳人及摄官应免解，愿纳补授文书者听。及绍兴二十九年沈介申请指挥，乞将应元因进纳或助教及别因事补授得解，依得祖宗条制，合该免解凡三举，一依上件指挥。乞续因干道五年白札子申请，却将碍 二年正月六日，诏：「应进纳补官，曾请到文解，已年及合该免解之人，并依绍兴二十九年十二月二十八日指挥，许纳补受文字，免解赴省试。其干道五年二月十三日指挥更不施行。」既而以乡贡进士马俦等状：「各系进纳碍格将仕郎及助教，曾经得解赴省试下，已及十八年，合该免解。伏 
     
格有官人不与理举，冲改前项指挥。乞照祖宗条制及绍兴二十九年体例，纳补授文书，免解赴省。」又乡贡进士苏彦直、莫浃状：「虽承干道五年指挥当来，系是臣僚一时申请，有失祖宗法意，乞依祖宗立定旧法，理年免解，缴纳补授文书赴省。」故有是诏。 
十三日，礼部贡院言：「进士陈乞避亲，若有别试所发回孤经人，欲依前举已降指挥，止避所避之官，就贡院收试，互送别位考校。其续到应有陈乞合避亲，若与别试所发回孤经之人同经，即依本院一面却行牒送别院收试。」从之。 
二十八日，诏：「今来省试每一十六人取一名，零分更取一名。」 
三月二日，诏：「进士贡士，应绍兴十八年已前到省一举，见年五十五以上者，令本贯州县勘会诣实及别无违碍，结除名罪保明申礼部。内开封府、国子监即各令召见任承务郎以上二员，亦依前项结除名罪保明，礼部勘验，逐旋闻奏，当议得与推恩。将来特奏名人，令礼部子细勘验诣实，疾速施行。如合(劾)[该]取会并合下所属保明之人，且令就殿试，不给唱名号，其 牒等并令礼部收掌，候申到如别无违碍，召保官当官给付。」 
四年正月十一日，诏：「自今科举策试，必以时务发为问目。」从臣僚请也。 
二月五日，诏：「阶、成、西和、凤四州今次科举，令四川制置司取见举人的实乡贯，别无诈冒，方许收试。其发解自依逐州解额取放。将来省试别作一项考校，以十四人取一名。如合格人数少，听阙。」 
十一月二日，诏：「自今省试，帘外官同姓、异姓亲若门客，亦令依帘内官条法回避，牒送别 
     
院试。」 
五年正月十四日，应博学宏词科张谔称，同知贡举萧燧之子(孙)[系]谔亲妹之夫，法当回避。贡院契勘，淳熙二年亦有词科陈乞避亲之人，止就贡院差不应避亲官出题考校。诏依前举指挥。 
十九日，诏敕令所将贡院帘外誊录、对读、封弥、监门等官避亲，修入省试条法。既而 令所依淳熙四年十一月二日敕，并照应《崇宁通用贡举敕》内余官避亲之文，参酌拟修下条：「诸试院官谓主司及应预考校之官。亲戚谓本宗袒免以上，或同居无服亲，或缌麻以上亲及其夫子，或母妻缌麻以上亲及大功以上亲之夫子或女婿子，妇期以上亲。及试院余官谓监门、巡铺、封弥、誊录、对读之类。亲戚谓本宗大功以上亲，或母妻期以上亲，并亲女及亲姊妹之夫子。并两相避。若见在门客，每员止一名。亦避。右入《绍兴重修省试令》。」从之。 
二月二十一日，知贡举范成大等言：「照对举人程文赋内押『惚怳』字，或书作『怳』，或书作『恍』，除『怳』字《礼部韵》已收入外，其『恍』字按《老子》云『无物之象』，是惚恍系从心从光，《礼部韵》却不曾收载。近年虽曾增广，亦失附入。按《集韵》怳、恍并虎晃切，皆以昏为义，即『恍』、『怳』二字并通。恐碍后来举人引用，乞下国子监详定修入。」从之。 
二十五日，知贡举范成大等言：「比年试院多有计嘱拆换卷子之弊，谓如甲知乙之程文优长，即拆离乙文，换缀甲家状之后。其卷首虽有礼部压缝墨印，缘其印狭长，往往可以裁去重粘。臣等今措置，于卷首背缝添造长条朱印，以淳熙五年省试卷头皆缝印为文，仍斜印之， 
     
使其印角横亘家状、程文两纸，易于觉察。乞自后应干试院，依此施行。」从之。 
六月十一日，礼部侍郎郑丙言：「恭惟陛下恢崇儒术，深烛文弊，延策多士，率取直言，寘之前列。今岁秋举，窃虑远方之士未悉圣意，尚循旧习，或事谀佞。望申敕中外，场屋取士，务求实学纯正之文，无取迎合谀佞之说。」从之。 
八年正月二十六日，诏贡院别试所：引试避亲举人分数，依淳熙五年取放施行，零分更取一名。以本所奏请，故有是命。 
二月十一日，礼部贡院言：「逐举省试开院后，合造上十人进册及副本。所有今举，合从例修写。」诏候开院日，将上二十人员卷，先次进入。十一年同。 
十年三月二十三日，礼部侍郎郑丙言：「绍兴以来，礼部贡院与四川类试并以十四人取一名。隆兴元年，礼部免解人多，率一十七人取一名。自后遂为定例，惟四川类试仍旧。以数校之，礼部为窄，四川差优，二者要当均一。」诏四川类试自今以一十六人取一名。 
十月十二日，秘书省著作佐郎兼权礼部郎官范仲艺言：「近日科举之弊，如假借户贯，迁就服纪，增减年甲，诡冒姓名，怀挟文书，计属题目，喧兢场屋，诋诃主司，拆换家状，改易试卷，如此等弊，不可胜数。而代笔一事，其弊尤甚。间有败露，而官司不复穷治，此奉行法令者之不力也。望申敕有司，自今有戾于贡举条制者，并寘于法，务在必行，庶几取士可得实才。」从之。 
十二月十二日，著作 
     
郎兼权中书舍人李巘言：「国家设科举之制，以文取士，而人才之进，多由其中。然场屋之文，为经义者或取其驾说之支离，为辞赋者或贵其下语之轻靡，为论为策者或尚其浮辞之胜，而实学有所不问，故浑厚典雅之文为难得，而记问该博之士为难致。此科举之大弊也。望诏有司，将来取士之际，先采其体制浑厚，辞章典雅，答问详尽之人。浮靡轻弱，空 浮滥者，置而勿取。」从之。 
二十一日，监察御史谢谔言：「近来诸州举场所取，寖多浮冗。义与论策，易成泛滥；小经义一篇，或多于论。有司所出策题，如策之长，殊非体要。今来省试，合行戒饬，俾待取者科节浮冗，而考校者以体要为先。」从之。 
