<!-- { "loadSidebar": true } -->
十月二十六日，权户部侍郎李珏言：「窃惟今日中外之弊，莫甚于按牍积滞。吏习因循，视民政为不切之务。近因置籍稽考诸路监司并州郡承受本部发送民讼，截至九月终，未结绝共一千三百三十四件，其间盖有经数年尚未结绝。近而两浙转运司未结绝者亦二百四十余件。是致人户不住经部、经台催趣。乞许从本部仿财赋殿最之法，岁终将诸路、诸郡所受台部符移，择其淹延最甚者申朝廷，量行责罚。至于留意民政，狱讼平理，并无违滞，亦许以姓 
      
名上闻，特加旌擢，庶使为政者皆知以民事为急。」从之。 
七年九月十九日，臣僚言：「四方投匦之辞，正缘屡涉有司，未平两造。及上达帘陛之前，乃必分枉直之地，若复付之悠缓，终将无所予决。乞明敕有司，今后应经匦院进状，都省窃详，严限送部，尽索前后所断，照法指定，不许复行改送。如委属冤枉，即与申雪。或元断已当，嚚讼不悛，必加惩治。本部逾限不为结绝，或致再词，仍议官吏稽违之罚。则天听尊严，民情洞达，朝省讼牒立至简清，益广圣主明目达聪之意。」从之。 
十年十一月四日，臣僚言：「近年强宗大姓武断尤甚，以小利而渔夺细民，以强词而妄兴狱讼，持厚赂以变事理之曲直，持越诉以格州县之追呼，大率把持官吏，欺压善良。乞戒饬监司、守臣，其有讼诉，必详加审察。已结绝者则取索断由，重加审定；未结绝者则立限催断，具由情节。如见得委有情弊，予夺不公，即与追治承吏；若乃凭恃凶狡，饰词越诉，意在挟持，即将犯人严与根究，必罚无赦。」从之。 
十二年十二月二日，臣僚言：「夫民必有争而后(刑)[形]于讼。讼之所起，始于其乡而达于其邑，使邑有贤宰，则讼可息，争可定。自其县未足以平其心，然后诉之于州，州又未足以平其必，然后诉之于监司，已出于其势之不得已，孰知其又有经台部而犹未止者。乞下此章，申儆州县，凡有民讼，随时断遣。或遇台部送下状词，亦仰监 
      
司及所部郡县察详事理，疾速施行。其或以狱为市，淹延岁时，紊乱曲直，臣当次第觉察以闻，重寘典宪。」从之。
 刑法 宋会要辑稿 刑法三 田 讼 
      
田讼
太祖干德四年闰八月五日，诏：「应先隔在剑外人蜀平来认田宅者，如已过十五年，除本户坟茔外，不在理诉。」 
太宗淳化二年正月二十六日，诏：「荆湖、淮南、江南、两浙、西川、岭南管内诸州民诉水旱害田稼，自今夏以四月三十日，秋以八月三十日，违限者更不得受。」 
真宗景德二年六月九日，诏：「河东管内有诉认仍伪命前祖先庄产者，止给荒田、坟墓，其桑熟地土不在分割之限。」 
大中祥符九年九月十六日，诏：「昨缘蝗旱，今始得雨，诸处务开公事比常年更延一月，八年以前婚、田等事未得受理，俟丰稔如旧。」 
十八日，诏：「诸路州县七月以后诉灾伤者，准格例不许，今岁蝗旱，特听收受。」 
仁宗天圣七年五月十一日，太常博士王告言：「昨通判桂州，每岁务开，民多争析财产。洎令追鞫，多是积年旧事。按伪刘时，凡民祖父母、父母在，子孙始娶便析产异爨。或敏于营度，资业益蕃；或惰不自修，田亩芜废。其后尊亲沦逝，及地归中国，乃知朝廷编敕，须父亡殁始均产，因萌狡计，以图规夺。或乡党里巷佣笔之人，(替)[巘]为教引，借词买状，重请均分。洎勾捕证佐，刑狱滋彰；或再均分，遂成忿竞。故每新官到任，动须论诉。游手之辈，侥幸实多；勤恳之民，冤抑无告。今请限干兴元年正月 
      
一日以前，凡广南民若祖父在日分产与子孙者，悉以见佃为主，不在论理之限。」诏如所奏，仍以敕到日为限，其限后若祖父在而别籍者论如律。 
九年五月十二日，京兆府言：「泾阳县民刘显等五户诉，先于二十年前以田竭产鬻于豪户。其时割税不尽，自后无田抱税，相继输纳，累经披诉，未蒙蠲改，即移本县覆验得实。按新编敕，凡立契十年以上，纵有未尽税数，亦不在均送之限。窃详上件百姓累尝披诉，盖是县司徇豪民之意，未曾改正。不田而税，于理无文。兼当府诸县似此贫户田尽税在者甚多，望下有司，别定规制。」事下大理寺，具言编敕未行之前，已经官司论理，合下本府改正。仍虑诸路有似此官吏厄塞细民、曲徇豪幸者，望以敕到日给限一年，听白官司改正。限满不首，勿更论理。从之。 
景佑四年十月二十三日，御史台言：「威胜军状，录事参军杨中孚诉于澶州请买官庄，为宗璘争买，乞赐定夺，诏付详定。看详，如依澶州及刑部，用启幸隐税条定夺，缘元按卫南税簿点检，中孚所请买田元在楼店簿内，开阁税赋。今来已收入催科簿内桩管税额，三司称未落簿尽，未为失陷。若依法寺引用回避诈匿不输条，却给地与中孚。又缘中孚违限不纳价钱，告嘱手分未出户帖，虚凿税簿，避两料税物，以此难给与中孚仍旧为主。所隐税物，若无宗璘告论，官司无因得知。欲望给田宗 
      
璘，用为激劝。中孚昨于澶州以财行求乡县手分，用幸免两料税物，见充录事参军，躬掌簿籍，轻冒黄章，乞行降黜，以戒群伦。今后但用幸隐避不纳省税，不以税额落与未落，其田土并给与告事人充赏。」从之，中孚特令冲替。 
五年五月三日，诏：「诸色人论田土诣阙进状，朝廷下转运、提刑差官推勘者，并依令十月一日以后施行，不得有妨农务。」从中丞晏殊请〔也〕。 
庆历二年十月五日，〔诏〕：「访闻诸处有荫子恃其罚赎，遇小有水旱，即纠集人众，为辞牒之首，妄扰州县。自今后不得听为状首，如违，鞫实奏断。」 
治平四年闰三月十八日，神宗即位未改元。诏：「天下有闲官并强徒之辈，昏赖田土，有妨农业，令转运、提刑司早催促结绝施行。」 
哲宗绍圣元年八月二十六日，左正言张商英言：「许州阳翟县豪民盖渐家赀累巨万计，女兄弟三人，有朝士之无耻者利其财，纳其仲为子妇，以渐非盖氏子，关通州县，讼而逐之，三分其财而有之。盖渐无所生养父母，法合承分，诣朝省理诉，终为势力者所扼。欲乞送不干碍官司推究情弊，以伸沉冤。」诏令户部选差郎官依公根勘，具案以闻。 
十一月十六日，左司谏〔张〕商英言：「(颖)[颍]昌府百姓盖渐遮执政马首声冤，称侍御史来之邵灭绝本家祭祀，规夺父祖财产。臣以之邵在风宪之任，为小民毁辱，不自奏辨，(送)[遂]具札子论奏，蒙送户部选郎官看详。按法，诸义子孙身虽存而 
      
所养所生父母、祖父母俱亡，被人及自有所论诉，各不得受理。据臣所闻，盖渐曾有姑证是庶生亲侄男，又有改嫁母阿张证是义男，于法皆不可用。乃是所养祖父母于其母嫁之后，养以为孙，于条正是义孙。若无所生父母，即官司不当受理，此讼止是片言可决。访闻颍昌府公按内自有之邵手书，欲将盖氏住宅兑换房钱。审若有之，知情明甚。文昌从官，举动如此，深可嗟骇。望早赐施行。」同并后由此罢同并：疑是「商英」之误。商英坐盖渐事，绍圣二年八月罢左司郎中，添差监商州酒税，见《宋会要辑稿》职官六七之一一及《宋史》本传。，事具《黜监门》。 
高宗绍兴二年三月十七日，两浙转运司言：「准绍兴令，诸乡村以二月一日后为入务，应诉田宅、婚姻、负债者勿受理。十月一日后为务开。窃详上条入务不受理田宅等词诉，为恐追人理对，妨废农业。其人户典过田产，限满备赎，官司自合受理交还。缘形势、豪右之家交易，故为拖延至务限，便引条法，又贪取一年租课，致细民受害。」诏应人户典过田产，如于入务限内年限已满，备到元钱收赎，别无交互不明，并许收赎。如有词诉，亦许官司受理，余依条施行。是年八月十五日，臣僚言：「法之有务限，要所以大为之防，今若一决其防，不免于争竞。但既在务限前投状，自可申(饰)[饬]有司，严行理赎，或寄钱在官，给据为凭业。今若改法，恐有其弊，至于害民。」户部契勘，人户典田年限已满，于务限前收赎，自有见行条法。若于务限内年限已满，或未满，钱、业主两情愿收赎，自听从便。若有论诉，自合依 
      
绍兴务限条法。诏依。 
四月十一日德音：「访闻福建路范汝为等贼徒及上四州军曾系作贼招安之人，自前占据乡村民田耕种，或虽不占据而令田主计亩纳租及钱银之类。今贼魁已行诛戮，深虑尚敢凭恃恩贷，占夺民田，认为己业，仰州县出榜晓谕，许人户陈诉，官为断还。」五年八月二十四日德音：「应潭、郴、鼎、澧、岳、复州，荆南、龙阳军，循、梅、潮、惠、英、广、韶、南雄、虔、吉、抚州，南安、临江军，汀州管内，访闻昨来作过首领，多是占据民田，或虽不占据而令田主出纳租课。今来既已出首公参，尚虑依旧拘占，人户畏惧，不敢争讼，仰州县多出文榜晓谕，限一月陈首，退还元主。如依前占吝，许人户陈诉，官为断还。」 
闰四月十日，户部言：「卖田宅，依法满三年而诉，以利息、债负准折，或应问邻而不问者，各不得受理。迩来田价增高于往昔，其卖、典之人，往往妄称亲邻(至)及墓田邻至不曾批退；或称卑幼瞒昧，代书人类百端规求。虽有满三年不许受理条限，缘日限太宽，引惹词讼。」诏典卖田产不经亲邻及墓田邻至批退，一年内陈诉，出限不得受理。 
十三年六月二十八日，大理寺参详：「户部所申违法典卖田宅，陈诉者依敕自十八岁理限十年，系谓典卖田宅之时年小，后来长立，方知当时违法之类，即合依自十八岁理限十年陈诉。其理三年限自陈，系谓陈乞恩赏、理诉罪犯之类，与十(件)[年]事理不 
      
相干。欲依本部看详施行。」从之。 
十九年十二月十三日，权尚书户部侍郎宋贶言：「湖湘、江淮之间，昨经寇盗，多有百姓遗弃田产。比年以来，各思复业，而形势户侵夺地界，不许耕凿。欲望立法诫饬。」户部措置，欲乞下江南东西、荆湖南北、淮南东西路安抚、转运、提刑司，检坐见行条法，出榜晓谕。如被上户侵夺田土之人，仰赴官陈诉。若干当人系白身或军人，即仰依条重行断遣；如有官人，即同形势、官户人家，并具情犯、姓名申朝廷，依法重作施行。州县观望，不为受理，仰监司按劾。其四川、两浙东西、二广、福建、京西路亦乞依此。从之。 
