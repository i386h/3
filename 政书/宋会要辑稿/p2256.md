<!-- { "loadSidebar": true } -->
七月十二日，茶马司奏：「川、秦马司互市之地，惟西和、阶州并是西马，比诸州为最上。岁管四千二百七十疋，应副三衙并四川宣抚使司。本司津致茶帛，应副博买，岁费壹百余万，全藉所属州郡禁戢私贩，招诱蕃商，协力趁办。今文、黎等六州军知、通并带主管买马事，西(河)[和]、阶州旧法止是提举买马，并不带主管买马事。兼两州通判未系本司奏辟，马之增损既无赏罚，全不介意。照得宕昌等处即非无马，止缘知、通不识，纵容盗贩，减 茶帛，若不控告朝廷，无缘革弊。欲乞将西和、阶州通判依干道元年指挥从本司奏辟，仍一依文、黎等州知、通，专一主管买马事，赏典亦比类文、黎州见行条法。如买马不及九分已上，展磨勘三年，知、通并令赴本司批书，候马额足日放行。庶几州郡有所惩劝，不致有 马政。」批送兵、吏部勘会申奏。兵部：「契勘岷州买马，自来系专委都监，其知、通止是提举。今令知、通专一主管买马，不须更差都监，庶事权归一。」吏部：「兼通判可以督责本州岛界内蕃兵，防护马客，及措置应办草(判)[料]，禁止私贩，委为利便，乞从本司选辟谙晓马政之人。若买马充额，除依关外四州合得边赏外，仍依已得指挥，将通判买马酬赏推给。又有西和 
       
州茶场监官一员，缘极边无赏，文臣不愿就，本司止差小使臣权摄，多不办事。契勘本处收支买马钱、银、茶、绢动计数百万，全藉廉勤、谙晓钱谷官管干，欲乞从本司于文武四选通辟，许依关外四州合得边赏外，如任满钱物无欺弊，乞减二年磨勘，选人循一资。庶几有以激劝，率皆效职。」从之。 
六月五日，宰执进呈殿前司使臣李师绩押马倒毙之数。虞允文奏曰：「自蜀至汉阳止寄留二疋，自汉阳至此皆平路，却死损几半，见存者皆瘦瘠不堪，乞重作行遣。」上曰：「宜从重典，仍先令殿前司取问因依。」梁克家因奏：「李舜举昨有札子，云取马军兵多东南新募之人，不谙马性，今后取马乞于效用内选差。臣未以为然。盖取马类有赏，舜举所云殆为效用转资之地。」上曰：「然。」允文奏曰：「臣昨与舜举言，今后取马不如差阙马官兵自往，马既着脚，自然护惜，不致损毙。舜举亦以为然。」上曰：「极是，前未有讲论及此者。部押使臣亦须差训练官以上，庶几军校有所畏惮，则沿路不敢怠于刍秣矣。」允文奏曰：「俟招三衙与之议定，别议指挥进呈。」上曰：「甚〔善〕。」 
九年二月二十一日，枢密院奏：「勘会四川茶马司起发到三衙纲马赴行在，并经由承旨司审验，所有江上诸军理宜措置。」诏令总领所遇纲马到，并须审验格尺、齿岁，具有无齿老、病患、低小数目申奏。 
二十三日，枢密院奏：「所置汉阳军收发马监，遇茶马司 
       
发到纲马，并许歇泊一月，将肥壮无病者排发，其病患瘦瘠者责令看养医治。今到监日久，病患瘦瘠者甚多，未堪发，却有续到者各有臕分，亦无病患，显是本监提辖有失督责。已降指挥，委鄂州都统、汉阳知军同行提点，窃恐都统制军务繁重，汉阳知军权颇轻，难以责办，理宜措置。」诏更令湖北漕臣每旬轮次到监提督，依立定格式，每旬与见今提领、提点、提辖官连衔具申枢密院，仍关牒茶马司照会施行。 
三月十四日，枢密院奏：「勘会四川茶马司近来排发纲马到监，比之每岁，其毙数多，窃〔恐〕所差使臣不行精选，理宜措置。」诏令三衙并江上诸军取马使臣并差七人，衙官军兵十将以上人充，令茶马司先次排定纲分，预行关报诸军，指期差人取押，无致拥并积压留滞，各具知禀闻奏。 
十七日，四川宣抚使虞允文奏：「据都大茶马司申，自减罢提点纲马驿程官后，所发马纲在路弊端百出，委于马政有害。不敢尽复，内乞差二员，一员自成都府至兴元府，一员自兴元府至汉阳军，令提点驿程。仍乞许从本司踏逐，申宣抚司差辟，欲望降旨施行。」从之。 
十一月十九日，诏：「恭奉太上皇帝圣旨，每年进奉天申节马，除四川宣抚司、茶马司、文州许进外，其余殿前、马、步司并诸路都统制，并可自干道十年为始免进。」
 职官 宋会要辑稿职官四三 提点纲马驿程 
       
提点纲马驿程
孝宗干道二年四月十二日，臣僚言：「四川茶马司提点纲马 
       
驿程官，每至州县，以点检为名，百端搔扰，虚费生事，有损无益。已得旨，将见任并差下人并罢，专委逐州通判，无通判委以次官，衔内带入『提辖纲马驿程』六字。欲(为)望特降睿旨，将广南西路自静江府至行在二员，亦依今来指挥施行。」从之。 
七年正月十三日，诏复置广西路提点纲马驿程二员，一员于静江府，一员于抚州置廨宇。从权发遣静江府兼提举买马李浩请也。 
九年三月十四日，四川宣抚使虞允文言：「勘会四川茶马司至行在提点纲马驿程三员，已降指挥复置成都府至兴元府、兴元至汉阳军二员，令茶马司辟差。所有汉阳军至行在一员，亦合差置。」诏复置汉阳军至行在提〔点〕纲马驿程官一员，令枢密院选差大使臣以上谙晓马政人充。以上《干道会要》。
 职官 ~ 提点坑冶铸钱司提点坑冶铸钱司：原无，据内文及全书体例补。 
       
提点坑冶铸钱司提点坑冶铸钱司：原无，据内文及全书体例补。
【宋会要】
       
旧坑冶、铸钱事隶转运司，元丰初，间以他官兼领。至元佑元年，以坑冶、铸钱通为一司，后时或以别司兼管云。 
神宗元丰三年二月二十九日，经制熙河路边防财用司言：「秦凤路坑冶不许本司经制，乞令转运使拨还已兴置本钱；如许经制，乞发遣陈述坑冶选人杨徽赴本司。其坑冶如系本司创置，并乞隶属本司。」从之。 
七月七日，三省言：「江浙等路提点坑冶铸钱司旧管五钱监，近年江、池、饶州增岁铸额，及兴国军、睦、衡、舒、鄂、惠州创置六监，提点官一员通领九路，水陆巡按不周，欲增置官一员，分路提点。」诏以太常少卿钱昌武领淮南、两浙、福建、江东东路，李棻领荆湖、广南西路。 
十月十八日，诏自今秦凤路告发坑冶，转运司一季不兴置，即令经制熙河路(则)[财]用司管辖。 
哲宗元佑元年二月二日，新淮南等路提点坑冶铸钱事李深言：「坑冶、铸钱，旧隶一司，至元丰二年以荆广、淮浙分为两路。韶州岑水等场自去年以来坑冶不发，欲乞两路提点铸钱通为一司。」从之，仍每路特借钱一十五万贯。 
绍圣二年八月十五〔日〕，诏江淮、荆浙、福建、广南路坑场监官遇阙，并令就近申提点铸钱司、本路转运司选差权官。其课利及五万贯以上处，令转运、提点铸钱司互举。从福建转运司请也。 
       
十一月六日，诏诸路提点刑狱兼提举坑冶事。从江西转运副使马城请也。 
三年二月二十二日，诏诸路应坑冶兴发处，并令提刑司差官检踏，如可采取，关转运司施行。 
元符元年三月九日，权户〔部〕尚书吴居厚言：「乞今后令提点坑冶铸钱司据江、池、饶、建州合用铜，每年应副不及，合从本路委不干碍官司劾治，欠数限次年春季补足。」从之。 
十二月二十六日，专切措置铁冶铸钱监事吕潜言：「应缘铁冶事，乞并行仓法。」从之。 
徽宗崇宁二年三月二十六日，江淮、荆浙、福建、广南路提点坑冶铸钱司奏，与广南东路转运司相度到，乞韶州路木场盐官，今后许通举常调职官令录并承务郎以上，或判司、簿、尉各年未五十、曾经任人，并与理本资序。如一任内收买铜货通补及得逐年祖额，承务郎以来转一官，选人与改合入官。如任内收铜不及祖额，通比只亏及五厘已下，亦与降等酬奖，内选人与改次等合入官，或与减京官举主二员。若额外增及一倍，承务郎已上更与转一官，增三百万斤与减(三)[二]年磨勘，五百万斤减三年磨勘；选人并比类逐等酬奖，仍与占射差遣一次。及乞遇提点司巡历，有监官或权官于本场作过，亏失课利，不能干办，亦许本司一面选官对替。」从之。 
八月二十九日，诏除坑冶专置司自合依旧外，逐路坑冶事并令本路提举司同共管勾。 
三年四月五日，户部状：「据 
       
荆湖南路提举常平司申，近承符勘会坑冶事拨隶提举常平司管勾外，其转运司并提点坑冶更有是何领职。本司契勘，除旧管坑冶钱系转运司应副过钱本去处合隶转运司、提点坑冶铸钱管勾外，所铸到钱入常平库送纳，于近降朝旨即无明文许与提点坑冶铸钱司通管。」诏自降指挥日，旧来坑冶自合属提点铸钱、转运司，自后新置合隶提点司管。余路准此。 
十二月五日，(措)[提]举措置江淮等路铜事所状：「契勘兴置胆铜、烹煎胆土及踏发坑冶、兴修废坑，并系创发事务，散在辖下州县，多无正官，不惟省部出(关)[阙]无人指射，兼本州岛所差权官止是时暂苟禄，不肯用心管勾职事。兼契勘台州赤岩场亦系银铜坑冶，合差监官。乞依今年六月十九日两浙路提举司奏举银场监官指挥体例，将本所不拘文武官踏逐(奉)[奏]举一次，已后却令吏部依名次差注。」从之。 
五年二月十五日，诏：「内外冗官颇多，不能振举〔职〕事，徒费禄廪。提举措置河东坑冶铸钱司、提举陕西路坑冶铸钱司、措置河北路铁冶铸钱司、措置广东路坑冶铸钱司、专切管勾韶州岑水场买铜事、措置磁邢相怀州铁冶公事、河北铁冶铸钱司准备差使、管勾踏逐窟眼官，淮南西路提举常平司检踏坑冶使臣，以上可并入逐路转运使官兼管勾，其官吏并罢。」 
大观三年二月十二日，提举江淮荆浙福建广东路铜事司言：「检踏 
       
坑冶官合置三员，于使臣内抽差，带行旧请，日支食钱二百文省，至今全阙人勾当。缘出(彦)[产]宝货多在深山穷谷人迹不到之处，须籍检踏官分头勾当，缘是出入辛苦，所得微薄，是致久无人愿就。今相度，欲乞将见阙检踏官三员不问文武，许从本司于见任或待阙得替官选举充，仍乞依条给驿券一道。」从之。 
九月十七日，朝请大夫、新差江淮荆浙福建路提点坑冶铸钱钱景山札子：「据本司进奏官申，黔南、广南路并归本司。缘景山未曾承(淮)[准]得上件朝旨，未敢于衔内添入黔广路，欲乞明降指挥。」诏衔内添入「黔广」二字。 
