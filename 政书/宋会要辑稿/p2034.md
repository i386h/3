<!-- { "loadSidebar": true } -->
二十四日，吏部尚书李大性言：「铨法旧来作县罢黜人，不过两三月再行到部，复注县邑。至淳熙十三年七月，吏部遂行措置，画降指挥，知县、县令为监司、郡守及臣僚按罢，不曾经取勘及体究者，放罢后到部，不许注繁难大县及选阙知县、县令，止(法)[注]其它小县。惟是当来措置不曾分别，岁月滋久，奸弊甚多。如所谓繁难大县，除四川外，不过有四十阙。此外又有望县，有紧县，有畿、赤县，有选阙县；又有上县，有中县，有中下县，有下县，皆出于邸吏供具，以为《九域志》所载如此。采之(郡)[ ]议，稽之案祖，近年以来，作县罢黜人有力者或行宛转，或行计嘱，间得复注紧县与望县者，与四十大县无异。其贫困无力者，不过得穷僻下邑，以应复注小县之文。兼邸吏所具下县，除川广之外，不及二十处，而侍左与侍右堪作县人通差注，其尚左京官、尚右大使臣可注之小县不过三数阙而已。以此差注不行，多是攀援前来不当之例，除四十大县与选阙外，却于其余见榜县阙陈乞差注。窃谓作县罢黜人既是一体，岂应有不均之弊。乞将大县并望县、紧县、上县、畿赤县、选阙县其放罢人不 
      
许差注外，有中县、下县，许令作县放罢人差注施行，庶几免致壅滞。目今县分间有难易与旧来事体不同去处，今将紧县内道州宁远县、营道县、复州景陵县并降作中县；其上县内赣州安远降作下县，随州随县、汀州上杭县、蕲州黄梅县并降作中县。其中县内有可升去处，太平州芜湖县、福州宁德县、无为军巢县并升作上县外，有进奏院供到十一县，《九域志》内不曾该载望、紧、上、中、下县去处。数内欲将抚州临川县作望县，处州庆元县、建昌军广昌县、抚州崇仁县、乐安县、建昌军新城县并作上县，武冈军武冈县、靖州永平县、德安府云梦县、复州玉沙县、蕲州罗田县并作中县。乞下吏部，照上件分定县分高下，置籍遵守，差注施行。」从之。 
同日，臣僚言：「选人举主及格，避亲离任之法，必限以一年，方得离任，犹之可也。未(畿)[几]必欲二年成资，方听离任，此令一行，士大夫求速化者始倚法以为欺矣。至有初无男女而点缀为姻，公肆谩诞，恬不为怪。士夫明知其欺，铨曹明受其欺，初未尝有成资离任者，是限以成资之法，不几虚文乎!今欲凡举主考第及格，如无绾系，听令本州岛保明，批书离任。诸司属官，随所隶保明一体施行。其间如有部运、和籴、赈济等差委，自合候竣事日方许放行。如此则人自不欺，法亦无弊。或止乞坚守一年离任之法，不许妄乱避亲，亦足以杜绝欺伪。」诏：「今后选人如考 
      
第举主及格之后，在任须满一年，听令离任参部，不得更以回避亲嫌陈乞解罢。」 
九月十五日，明堂赦文：「诸军拣汰离军、曾经立功、重残废之人，朝廷优恤，不以付身圆与不圆，干道八年、淳熙元年、庆元三年、开禧二年、嘉定八年五次各与添差，自后别无再行恩数，窃虑狼狈。可将似此添差五任已满之人更与添差一次。」十一年明堂赦亦如之。 
又赦文：「昨因臣僚奏请，不许离军拣汰使臣作保参选，专为冒名承代之人。其离军拣汰使臣校尉到部，尚虑一例阻节，各许召本色保参选注授。」十一年明堂赦亦如之。 
又赦文：「知县、县令放罢后到部，从已降指挥，不许注繁难大县及选阙知县、县令，止许注小县并中县、下县知县、县令。似此之人如该今赦，令吏部开具元犯申尚书省，酌量事理(经)[轻]重。除不许注授繁难大县及选阙外，特许注授见榜上县并未应出阙中县、下县知县、县令一次。」十一年明堂赦亦如之。 
又赦文：「应冲替命官，系事理重者，与减作稍重，稍重者减作轻，轻者与差遣，差替放罢者依无过人例，使臣比类施行。其缘公犯罪冲替，重降作轻，稍重者与本等差遣。」十一年明堂赦亦如之。 
十一年九月十二日，明堂赦文：「(劝)[勘]会命官所得酬赏，在任公罪降官，不因本职或得替后被罢行下，约得刑名系是公罪杖以下，该遇令赦，合依无过人例，特与照数放行一次。」十四年明堂赦如之。 
又赦文：「在法，命官陈乞磨勘服色年限内，曾因罪编、羁 
      
管、勒停、责授、赦官、追官或居住，若除名后虽已改正过名，而无理元断月日之文，其以前被罪年月并不许收使外，节次官司引用不明，自今后命官被罪以后至改正之前年月，并不许收使。其未被罪以前历过年月，系是未有罪犯，合与放行。」 
十四年六月十六日，德音赦文：「勘会蕲、黄州并管下县镇近以虏寇惊扰，其间有官之家或致因而失去付身、告 之属，自德音到日，限半年内许经(准)[淮]西制置司陈乞，召文武升朝官两员结罪保明，备申所属省部，即与出给公据，放行参注。」 
九月十日，明堂赦文：「(酌)[勘]会见在部待次、不得与亲民差遣人该遇今赦，令吏部开具元犯申尚书，酌量事理轻重，特与注授小军州签判及远小县县丞一次。如犯在赦后，依已降指挥施行。」 
十五年八月十六日，臣僚言：「窃惟入仕之途杂于弊幸之多端，而诈冒同姓，则其尤甚者也。军功阵亡之泽，无子则许奏 ，所以示优恤之意。其无女者，乃售于多货，而冒为 以补官。乃者陛下因廷臣之请，亦既严其禁矣。若诈冒同姓之弊，则未之革也。今军功杂流有延赏而无嗣续者固多矣，奸民罔利，往往为富室地道，恐之以离革之说，啖之以养赡之利，公为契券，以赀鬻官，伪为亲子，奏补入仕，因得以不碍格，经营漕举，侥幸换过，即经铨曹陈乞归宗。更易〔再〕三，以伪为(员)[真]，人不复可瑕疵之矣，名曰脱胎换骨。若此之比，实 
      
繁有徒。然则奸法禁，乱选举、冒官爵，敢谓是无忌惮者，盖亦奸胥猾吏相为表里，舞法而慢令耳。厥今员多阙少，率一阙而待者数人，未免有贤愚同滞之叹。属(曰)[日]庆宝告成，霈恩旷荡，内焉三学之士暨于京庠，皆得以免举，外焉麾轺捧表、特奏末名，悉得推恩入官，占阙有增无损。如臣所陈，是亦澄源汰冗之一端也。欲望明诏有司，凡文武官已登仕版者，并不许陈乞归宗，永着为令，俾知遵守。革伪冒之弊，绝觊幸之心，诚非小补。」从之。 
十六年八月十一日，吏部郎中汪立中言：「朝廷公论在铨曹，公道在法令。守法则人无幸心，破法则人得援例。盖幸法之立，乃幸心之所由起。士大夫未尝无幸心，以吾有公法制之尔。法既有幸，人心乌得而不幸耶 是知幸门不可开，幸例不可立也明矣。臣有愚见，冒昧数陈。窃惟本曹掌选人酬赏、循资，具有成法，不容紊乱。但迩来因该遇宝赏，如无资可循及举员足于宝赏之前者，合与给据，候磨勘日久使。今乃有资可转，却不实时陈乞，改秩后方行申给；或先以别赏犹至承直郎，或进赏而举员才及格者，部吏通同计较作弊，亦欲出据。盖其它赏典用于改秩之后者比折收使，宝赏得许全用改秩耳。凡有此等，若不申明，窃恐异日其弊如初，公朝名器，岂容轻畀，欲乞亟赐施行，庶几铨部以为遵守，则士大夫幸心亦可少革，是亦圣朝保全臣子之一端。」从之。
 职官 宋会要辑稿 职官九 司封部 
     
宋会要辑稿 职官九

司封部
【宋会要】
司封主封爵，以朝官一人主判。 
太宗雍熙三年十一月，诏：「县尉在任如三限捉获劫杀贼，须子细批历及劫获时日、断遣刑名。应书较考第，须考帐内事节分明，第一限获者与折两度不获劫杀贼，第二、第三限获者与折一度不获贼。其三限内捉获劫杀贼批书不全者，只折一度不获，仍不理为劳绩。今后应罢任县尉参选历子如有捉获贼，点检批书或有劫盗月日，无捉获时日，有解送月日，在限内者即与施行。若捉贼推勘明是正贼，未断遣会恩放者，亦与理为劳绩。应元授官告内有同催科者，点检历子，逐考罢任比到任户税如亏欠逃折及分，依主簿例殿降；如户口增添，催税及限，亦依主簿例减选。应注在淮南、荆湖、江南、两浙近处、河东官，并限敕申到库年月出给历子，江南、两浙、荆湖远处、西川近处限二十日，西川远处、广南漳、泉、福、建限一月。如限满不来出给，罚俸。如违四十日已上，奏裁。」 
淳化元年十月，诏：「今后叙封、加勋官告并使本司印，所有逐司公事并印令吏部官主判。其合要主行人吏，即令于吏部旧主行人吏内抽差。应有合行条贯事件，仍委主判别具条奏。」 
至道二年六月，诏：「今后诸处阙人，不得于考功、甲库、祠部抽差，并令御史台于闲慢诸司拣选。」 
三年十二月，诏尚书考功依例许招院子一人，粮钱一千， 
     
以祠部公用钱支。 
真宗咸平元年六月，诏：「选人用上考减选，即下考并合殿选。今后每年较考，敕下后具名牒门下省申铨，关报南曹，须八月已前报毕。」 
三年七月，诏：「考功所较令、尉考第折除外，如两度不获劫杀贼，降考一等。今后从初县尉失职，三限未满间交与县令捕捉，即据逐人所管目数分两处书罚，各降考第。」 
六年六月，诏：「选人不赍到单帐，即会问考功。如逐年本处已申考帐，较考分明者，更不守殿。如单帐、都帐俱不到者，加一选判成，更不候守殿满赴集。自今选人或有书罚，并只依断敕下月日施行。」 
景德三年八月，诏：「今后臣僚薨卒合赐谥者，依旧葬前定谥，于祖奠时遣官读诔赐之。」 
大中祥符二年二月，诏废考功绫纸库，并入官告院绫纸库。如考功要纸，依甲库例，旋取五十副或百副使用。 
三月，诏：「今后选人有追官停任充替人注司户参军兼录参、司法，若有书罚，只依旧降考外，所有常调选人，如拟司户兼录参、司法，在任犯公罪杖已下责罚者，依录事参军例较考。」 
三年正月，诏：「选人有移官、对移，赴任后，前任事发，书罚在今任者，依例如前任末考批书。」 
五年正月，诏：「文武官薨亡，准《唐六典》，诸职事三品以上、散官二品以上身亡者，佐吏录行状申考功，责历任勘校，送太常礼院拟谥讫，覆送考功，于都堂集省内官议定以闻。赠官同职事。自今如本家请谥，更 
     
不先具闻奏，便依故事施行。」 
二月，诏：「今后幕职州县官到任便权司理、司法录事，直至得替者，若考内有准敕公罪元犯杖已下书罚者，依例书常考。」 
天禧三年十一月，诏司封：「自今给事中、谏议大夫、中书舍人母封郡太君，妻封郡君。」 
