<!-- { "loadSidebar": true } -->
同日，诏：「宗室及有荫不肖子弟多是酤私酒，开柜坊，遇夜将带不逞，杀打平人，夺取沿身财物。令临安府寅夜密行收捕，如获上件作过之人，先行收禁枷讯，具奏听旨。」 
十月十七日，监察御史、广南东西路宣谕明橐言：「访闻邕州之地南邻交趾，其左右江州洞五镇寨，诸坑场多有无赖之徒略卖人口，贩入交趾。又邕、钦、廉三州与交趾海道相连，逐年规利之徒贸易金、香，必以小平钱为约，而又下令其国小平钱许入而不许出。二者之弊，若不申严禁止，其害非轻。臣已检坐见行条制行下三郡外，欲乞自今二广边郡透漏生口、铜钱，应帅臣、监司、守倅、巡捕、当职官，乞比犯人减等坐罪。」诏依奏，令户、刑部限三日立法申尚书省。立法见《刑制》。 
十一月八日，臣僚言：「浙东衢、严之间，田野之民每忧口众为累，及生其子，率多不举。又旁近江东饶、信皆然。望赐止绝。」刑部检准见行条法，为系江南东西、荆湖南北、福建路，其两浙东西路未有，乞依上条。诏依。五年闰二月九日，臣僚言，不收养子孙，二广尤甚。诏其该载不尽路分，依两浙等路见行条法。八年五月十六日，诏：「应州县乡村第五等、坊郭第七等以下人户及无等贫乏之家，生男女而不能养赡者，每人支钱四贯，于常平或免役宽剩钱内支给。官吏违慢，以违制论。仍委守令劝谕本处土豪、父老及名德僧行常切晓喻祸福，或加赒给。如奉行如法，存活数多，许本路监司保明，并(无)[与]推赏。」十五年六月二十一日，臣僚言：「已降指挥，生男女每名支钱四贯文，于常平或免役宽剩钱内支。窃闻州县免役钱所收微细，乞发义仓之粟以赈之。」诏于见管常平义仓米内每人支米一硕。二十年六月四日，以臣僚言复申严行下。二十八年十一月三日，以臣僚言，诏敕令所立法。 
四年二月二十三 
       
日，诏：「今后诸路有颁降诏令，并仰监司关报州县，真书文字，镂板印给于民间。仍约束巡尉不得以修葺粉壁为名，差人下乡骚扰。以臣僚言置立粉壁之弊也。 
四月十五日，御史台言：「访闻西北流寓之民乍到行在，往往不知巷陌，误失人口，其厢巡人不即收领送官，责问本家识认，至被外人用情诱藏在家，恐赫以言，或雇卖与人为奴婢，或折勒为娼者甚众。虽有常法断罪、告赏，缘未曾申严约束，望下临安府措置禁止，常切觉察。」从之。 
二十九日，上谕宰辅曰：「前日王居正上殿札子，论收买御炉炭须胡桃纹、鹁鸽色者，何尝有此指挥 」续检到两浙转运司下婺州买炭牒，果有上件纹、色，上蹙然曰：「宫中每常用炭，并不拣择，当艰难之时，岂宜以此扰人，可令速罢。仍令户部讲究，更有似此之类，并行禁止。」 
七月六日，臣僚言：「乞下诸路，今后有卖阵亡恩泽自首及因人告首，所给付身便行毁抹，余人悉免根究。如自首之人，特与放罪；若因人告发，合推究断罪、给赏，不得枝蔓。」诏若有卖阵亡恩泽自首之人，不以所犯在今降指挥前后，并合遵依已降指挥施行。 
十月十七日，宰执进呈臣僚奏疏：「车驾进发有日，恐州县以供亿扰民，朝廷虽已降约束，乞粉壁晓谕。」上曰：「朕常出使河朔，见宣和间茶盐条法粉壁列屋长廊，徒为文具，适以害民，不如多出文榜。」赵鼎曰：「陛下圣虑及此，幸甚。」 
十一月六日，宰执进呈监察御史田如鳌论几事不密则害成：「朝廷近来未行之事，中外已自喧传，及号令之出，往往悉如众人所料。尝推求其故，皆缘人吏不能谨所致。」上曰：「此缘吕颐浩不知大体，虽卖物人亦纵之入政事堂，每每漏泄。」赵鼎曰：「前此中书省、枢密院置皇城内，如在天上，何由探知 自渡江屋宇浅隘，人迹错杂，自然不密。」上命申严法禁，又诏应漏泄边机事务，并行军法，赏钱一千贯，许人告。仍令尚书省出榜。 
五年闰二月二十三日，都省言：「三省、枢密院人吏约束条贯，其辄入酒肆并开置邸店沽卖酒食之类，所立告赏切恐太轻。理当增立。」诏各更增立赏钱一百贯，余并依累降指挥，仍出牒晓示三省制敕院门、枢密院宣旨门。 
五月十九日，户部言：「禁戢私铸铜器，已有见行条法罪赏。若私置炉烹炼， 销、磨错、剪凿钱宝铸造铜器，乞以五家结为一保，自相觉察。除犯人依条外，若邻保内不觉察，亦乞依私铸钱邻保知而不纠法。」诏依。六年五月二十七日，诏：「今后有销毁钱宝及私以铜石制造器物卖买兴贩者，一两以上并依服用翡翠法徒二年，赏钱三百贯。邻保失觉察铸造，
并杖一百，赏钱二百贯，许人告。仍令州县每季检举。」六年六月二十五日，申严禁止，仰逐路监司月具有无所犯及捉获人数申 
       
尚书省。八年八月二十七日，臣僚言：「乞将诸路见存石、铜器许存留外，后来更不许铸造贩卖，许人告捉，罪赏依法外，有民间合用之物，就官铸造出卖。」诏申明行下。十年五月十三日，户部言：「续降禁(锢)[铜]器指挥，一两以上并依翡翠服用法徒二年，赏钱三百贯。缘立法太重，诸路州县未见遵依。今欲并依绍兴旧法，一两杖一百，一斤加一等，令众三日，配本城，十斤配五百里。厢耆、巡察人失觉察，杖八十。杖一百罪，赏钱五十贯；徒二年，钱七十贯，每等加十贯；流二千里，钱一百贯，每等加十贯。邻保知而不纠者，以犯人减一等。仍州委通判、县委令丞，先将见造卖铜器之家应有动用作具限一日并行毁弃，及将自来私造铜器之人先籍定姓名，版榜晓示。其民间见卖铜器，限一月令人户赴所属送纳，随斤两给还价钱。州县当职官吏违戾，具名取旨。十二年四月三日，户、工部言：「今欲将民间见买卖铜器之物立定每两价钱不得过二十文足，辄增价钱一文以上，并依绍兴十年五月十三日指挥。」二十六年六月二十二日，户、工部言：「其买铜器之人未有约束，欲并从杖一百私罪科断。」七月十一日，御史中丞汤鹏举言：「乞将已成坯而未铸者、已铸而未出卖者，并许诸色人告，尽以家业充赏，仍以犯人断配钱监。」二十七年四月八日，左司谏凌哲言：「欲将天下寺观佛像、铜磬之属官为籍讫存留外，自后铸造者许人告首，僧徒工匠施与受施并依见行罪赏断遣。」二十八年七月二十四日，户部言：「士庶之家除照子，及寺观佛像锺磬铙钹、官司铜锣存留外，其余所有石铜器，如违限不纳入官，不满十斤杖一百，赏钱一百贯，十斤以上并徒二年，赏钱三百贯，许诸色人告。或豪富、命官之家限外尚敢沉匿，依条给赏、断罪外，具名取旨。当职官奉行违慢，重行黜贡。铸铜器匠人立赏钱三百贯，许人告捉，从徒二年断罪，配铸钱监重役。」二十八年十月十日，提领铸钱所言：「乞行下逐州府，如有铸铜工匠愿投充近便铸钱监工匠之人，更不刺军号，日支食钱二百五十省、米二胜半，常加存恤，无至失所。」并从之。 
五年八月二十四日德音五年：原无。天头原批：「渭清按：此八月二十四日是绍兴五年，此德音卷一万三千二百二十田讼门引有，正作五年，可证。」据补。：「应潭、柳、鼎、澧、岳、复州，荆南、龙阳军，循、海、潮、宪、英、广、韶、南雄、虔、吉、抚州，南安、临江军，汀州管内，访闻逐路州县昨因捕盗，创置军期司，行移公文，追科差役，猾胥奸吏以此恐吓良善，无所不至。今来军事已定，仰提刑司委官点检，并行住罢。如尚敢存留，按劾以闻，当议重寘典宪。又前项管内州军应见收藏驱虏到人，或展转雇卖买人，知情至今未令逐便，如限满依旧拘留，并从略人为女使法科罪。邻保知而不纠，减犯人罪一等，许被虏人或亲属次第陈诉。」 
六年二月八日，监察御吏梁弁 
       
言：「行在仓官任满有出剩之赏，每交纳诸州纲运必多般加量，遂致亏折，追纳监系，桎梏相望。欲望寝罢监官出剩之赏，若任内交纳不扰，特与推恩。」从之。 
十九日，中书门下省言：「访闻临安府并诸路州县，多有邪伪人于通衢要闹处割截支体，刳剔肠胃，作场惑众，俗谓南法，递相传习。若不禁止，为害不细。」诏令刑部检坐断罪条法，遍牒诸路州县，申严禁止。 
四月二十四日，太常博士李弼直言：「川陕四路边面联属，绵亘数千余里，所恃为形胜者非特山蹊险阻，盖有林木以为障蔽，谓之禁山。祖宗时，每帅臣到官，即分遣属吏检阅禁山，为典故。顷岁以来，以军兴而制器械，运粮而造船筏，自近及远，采斫殆尽。异时障蔽之地，今乃四通八达。望诏有司检会禁山条例，严行约束。」诏令四川安抚制置大使司相度禁止。 
七年六月十五日，尚书省勘会：「浙江西兴两岸济渡多因过渡人众，争夺上船，或因渡子乞觅邀阻，放渡失时，致多沉溺。自绍兴元年至今年，已三次失船，死者甚众。其监渡官系兼职，难以专一，理合措置。」有旨，如装载过数，梢工杖八十；致损失人命，加常法二等。监官故纵与同罪，不觉察杖一百，辄以渡船私用或借人并徒一年，其新林、翕山私渡人杖一百。仍许人告，赏钱五十贯。 
九月二十二日明堂赦：「访闻虔、吉等州专有家学，教习词诉，积久成风，胁持州县，伤害善良。仰监司、守令遍出文榜，常切禁止，犯者重寘以法。」十三年闰四月十二日，尚书度支员外郎林大声言：「江西州县有号为教书夫子者，聚集儿童，授以非圣之书，有如四言杂字，名类非一，方言俚鄙，皆词诉语。欲望播告天下，委监司、守令，如有非僻之书，严行禁止。」诏令本路提刑司缴纳，礼部看详取旨。 
八年三月七日，台州州衙门外有匿名文字，其间称常平主管官李椿年刻薄等事，欲率众作过，言颇不逊。上谕宰臣曰：「兵久以来，官钱多有失陷。既差官检察，若稍留心职事，便生诬毁，此必州县人吏所为，万一作过，当遣兵剿杀。」赵鼎已下退而孍服上之英明。 
十九日，御史中丞常同言：「吏部差注、关升、磨勘、奏补等事，人吏书铺邀求常例，数目至多。」上曰：「官员到部，所费如此，则到官之后，岂免贪取，何以责廉 令尚书省出榜部门，严行约束。」 
十年四月二十一日，诏：「新复州军官员到行在整会差遣之类，如所属胥吏非理阻抑，乞觅一钱以上，取与并过渡人并一等计赃，重行科罪，不以赦降原免。许告，赏钱五百贯。仍令尚书省出榜。」 
