<!-- { "loadSidebar": true } -->
高宗建炎元年五月一日，诏：「应监司州县违法赋敛，涉于掊克，或科配大买物色，实有扰害，及应干民间疾苦事件，并许中外臣庶详具利害，经所属官司陈述缴奏，或诣阙投进。当议者悉较正施行。虽语言诋讦，亦不加罪。」 
十二月三十日，诏曰：「朕以眇躬，获嗣大统。以一心之思虑，而图四海之安危，以一己之见闻，而万机之情伪，非尽臣工之谋议，曷臻方夏之敉宁 肆敷朕心，历告列位。自今服采在职，其各悉心极言。凡言动举措之过差，暨军旅财用之阙失，人情之逆顺，政事之否(藏)[臧]，号令不便于民，法制无益于国，若将施设，咸得指陈。或抗章而尽辞，或造膝而 
      
入告。务从简直，以便听观。咨尔有位，体至意焉。」 
二年四月十三日，诏诸路监司条具靖康以来，凡弃城逃遁者某人，保城力守者某人，书其功罪，着其赏罚。赏太薄者厚加其赏，罚太轻者严正其罚，罪状未闻者付之有司推明，使守土之臣，有以惩劝。 
三年二月十九日，诏：「国(少)[步]艰难，谋虑之士咸愿献陈，往往无路达于朝廷。令左右司轮官设次延接，看详所陈，纳尚书省。」 
二十七日，诏曰：「朕以菲躬，遭时多故，举事失当，知人不明。昨以宰臣非才才：原作「求」，据《建炎要录》卷二○改。，任用既久，专执己见，壅塞下情，怀忠者不能自明，论事者不得尽达，以致边备废而莫讲，邻敌至而不知，事出仓皇，匹马南渡。臣庶陷没，士卒逋逃，府藏殚残，井邑隳废。深思厥咎，在予一人。既已悔过责躬，洗心改事，极夤畏以荅天谴，肆沛宥以慰人心，放斥宫(殡)[嫔]，贬损服御，罢黜宰辅黜：原作「出」，据《建炎要录》卷二○改。，收召隽良。尚虑多方，未知朕志，肆加播告，用见忱诚。自今政事阙遗，民俗利病，或有关于国体，或有益于边防，并许中外士民直言陈奏。朕当躬览，采择施行，旌擢其人，庸示劝奖。言之或失，朕不汝尤。咨尔万邦，钦予至意。」 
六月二日，诏宰执：「可来日召郎官以上赴都堂，宣谕朕旨，各言朕之过失，政事失当，百姓疾苦。庶可以收人心，召和气，消天变。各令实封以闻。」上谓辅臣曰：「太史奏，久阴霖雨不止，占为阴盛，下有阴谋。霖雨者原本缺所致，早晚差寒，天道不顺，寒阴反节。朕 
      
观《晋书 天文志》备言其证，恐政失其当，以召天变。」吕颐浩奏曰：「陛下忧勤庶政，臣等辅政无状。宰相之职，燮理阴阳，在汉故事，遇灾异则策免三公。今日臣实任其咎。」上曰：「此朕不德所致，岂可咎卿 」故降是诏。 
闰八月一日，内降诏曰：「朕嗣位累年，寅奉基绪，爱育生灵，凡可以和戎息兵者，卑辞降礼，无所不至。而敌人猖蹶，迫逐陵犯，未有休息之期，朕甚悼之。比命杜充提兵防淮杜充：原作「杜克」，据《建炎要录》卷二七改。，然大江之北，左右应接，我之所守者一；由荆襄至通、泰，敌之可来者五六敌：原作「适」，据《建炎要录》卷二七改。。兵家胜负，难可豫言，议者众多，未易( )[偏]废，轸念旬月，莫适决择。朕定居建康，不复移跸，与夫右趋岳、鄂，左驻吴、越，山川形势，地利人情，孰安孰(安)危，孰利孰害 以至彼我之所长，步骑之所宜，何险可守，何地可战 某路之钱帛可致，某郡之谷可漕 其各悉心以致思，明以告朕。昔汉高谋臣良将多矣，都雒之计已定，及闻娄敬一言，而入关之意立决。况吾士大夫之确论，朕岂不能虚怀而乐从之哉 三省可召应行在职事官兵条具以闻。」是日，辅臣吕颐浩召百官就都堂，应诏条具驻跸事共二十五封，至晚进入。翌日，上宣谕曰：「昨晚臣僚条具事，犹未曾观。国家大事，召百官议，盖亦古制，如陆贽奏议是也。」颐浩曰：「祖宗时，遇大事亦召公卿集议。」王绹曰：「《书》所谓大疑谋及卿士。」上曰：「但恐封事中趣向必不一。原本缺公生明，偏生闇，人能至公，议论(目)[自]有见处。昔 
      
真宗澶渊之役，陈尧佐蜀人，则欲幸蜀；王钦若南人，则欲幸金陵。唯(冠)[寇]准决策亲征。人臣若不以家谋人：原缺，据《建炎要录》卷二七补。，专以国计，则无不安利矣。」 
四年正月二十八日，诏侍从官条具金人若退，当如何措置，金人不退，当如何措画，及将来何处驻跸以闻。 
绍兴元年二月二十六日，内降手诏曰：「朕以国难日深，政治未洽，寇虏充斥，污潴于齐鲁宋卫之郊，而盗贼跳梁，株连于江鄂洪抚之地，闽中屡扰，淮上多虞，是用大惕于朕心，惧坠祖宗之业。而正士大夫可为之时也。三省可令侍从、台谏，各为悉意条具当今切务，所宜施行。何道而可以保民，何术而可以弭盗，何策而可以遏虏寇，何术而可以生国财生：原作「产」，据《建炎要录》卷四二改。，各具以闻，朕当虚己而力行之。」 
九月二十八日，诏：「朕以眇末，获承至尊，伍年于兹，天未悔祸。〔前〕日于艰危之际称秩元祀，盖以温(清)[凊]急难之念，请命于皇天后土及我祖宗，夙夜祗栗，以俟降监。载念国家百七十年涵养，岂无忠义感发、怀愤善谋之士如汉侯生者慰朕焦劳 苟鸾驭之可还，讵彝章之足报 应四方有为谋策，能还两宫者，实封以闻。可行有 ，当以王爵赏之。播告天下，明知朕意。」 
二年五月二十七日，手诏曰；「朕以纪纲坏乱之余，悼师旅凋残之极，国用虐而费广，兵力弱而民疲，苟可救时，安避改作。应内外侍从、省台寺监职事官、监司守令、寄居曾任郡守郎官以下，限半月各述所职及己见的确利 
      
害，凡可以省费裕国、强兵息民者，条具以闻。中外之臣所同济难，各陈忠义之策，共成长久之利。咨尔有众，咸体朕怀。」 
三年八月二十二日，诏：「比者雨晹弗时，几坏苗稼，朕方寅畏怵惕之中，又复地震苏、湖，朕甚惧焉。盖天(下)之降灾，应必随至，皆朕失德，不能奉顺乾坤，协序阴阳〔之〕故。咨尔在位小大之臣，有能应变弭灾，辅朕不逮者，极言无隐。」 
四年十二月二十五日，诏曰：「朕获承祖宗休烈，夙夜兢业，寅畏天命，弗敢康宁。属者强敌侵陵，师旅未解，元元骚动，咎在朕躬。太史有言，天着大异，乃来岁正月朔日有食之。永思厥咎，朕甚惧焉。顾德弗类，菑害荐至，缪盭之气，上累三光，侧身自儆，未烛厥中。公卿大夫、师尹百职，各悉乃心，交修不逮。其为朕讲求阙政，察理 狱，收辑流冗，询问病苦，举遗逸，徕直言。凡可消变弭菑者，毋匿厥指，共图应天之实，以称朕意。」 
六年六月十三日，手诏：「朕以菲德，奉承大统，遭时艰 ，虏伪相挺，师旅方兴，赋役重困，寤寐恫矜，未知攸济。乃六月乙巳地震，〔朕〕甚惧焉。政之失中，吏之无良，怨讟滋彰，乖气致沴，坤厚之载，摇动靡宁。变不虚生，缘类而应，永思厥咎，在予一人。凡内外臣庶，有以应变辅朕之不逮者，其各悉心以言，毋谓朕讳，毋悼后害。」 
七年七月二十三日，诏：「朕获奉祖宗基绪，若涉渊冰，罔知攸济，夙夜祗畏，恐弗克胜。乃夏秋之交，阳亢为沴，黎民愁叹，朕甚 
      
惧焉。顾德寡昧，上累阴阳之和，彻膳省躬，未烛厥理。公卿大夫、师尹御事，下及庶民，咸听直言，无有隐讳。凡朕之过失，与思虑之所不逮，阙政 狱，人之疾苦，吏之无良，朕乐闻之。将以消弭天灾，导迎善气，副畏天之诚焉。应中外臣僚，以至民庶，各许实封言事。在内于合属去处投进，(任)[在]外许于所在州军附递以闻。布告遐迩，咸知朕意。」 
九年四月四日，诏曰：「昨以巡幸在远，号令不通，缅怀凋瘵之民，如在方域之外，昼方食而屡孍，夜不寐以隐忧。今者境土初还，版图来上。欲革烦苛之令，抚以宽大之条。稽九功以厚生，约三章而解挠。与之更始，庶几小康。惟利之所当兴，顺人心而施设；害之所宜去，求民瘼以蠲除。乃临政愿治之所先，岂明目达聪之可后 咨尔在位，暨于庶民，各陈切己之言，用广兼听之益。虚心以伫，择善而从。因革弛张，用咸稽于众志；休息涵养，将共乐于丕平。宜悉乃心，靡有所隐。应河南新复诸路州军民间利病，许监司守臣条陈。余官及士庶上书，经所在州军缴奏。」先是，上宣谕辅臣曰：「河南新复诸路州军民间利病，所欲急闻。」故降是诏。 
十年闰六月十五日，诏顺昌府官吏军民等：「狂虏犯境，王师扼冲。惟吏民协济军事，保捍城垒，驱遏寇攘。眷乃忠勤，宜加抚惠。应本府县有民间利害，守臣条具以闻。诏书到日，明告吏民，各令知悉。」 
十五年四月八日，诏曰：「太史奏，彗出东 
      
方，朕甚惧焉。已避殿、减膳，侧躬省愆。尚虑征科苛扰，系狱淹延，致伤利气，上干垂象。可令逐路监司、郡守条具便民事目，措置闻奏。务要必行，以施实德。」 
二十五年十二月一日，上谓辅臣曰：「向来指挥监司、守臣到任半年，令条具民间利病上之，已委官看详。今数年未尝进呈，是取宰相意旨，民事不欲令朕见也。」于(事)[是]诏除民事外，若更有己见利害，并许敷奏。 
二十六年五月七日，右朝请大夫李邦献言：「切见百官及远方登对臣僚，上殿奏陈稍久，或圣语有所询访，而近年用事之臣狠忌，阴即中伤，致臣下所陈皆不切之务。望申饬，凡登对臣僚，尽言无隐，不许依前以闲慢事陈奏。」从之。 
七月九日，诏曰：「太史奏，彗出东方，朕甚惧焉。已避殿、减膳，侧身省愆。尚虑朝政有阙失，民间有疾苦，刑狱有 滥，官吏有贪残，致伤和气，上干垂象。可许令士庶实封陈言，诣登闻检院投进。仍令诸路监司、郡守，条具便民宽恤合行事件闻奏。」是(以)[日]，上谓辅臣曰：「夜来太史奏，彗出井宿间。朕当避殿损膳，以荅天戒。深虑朝政尚多阙失，或民情疾苦无由上达，可述此意，降诏许士庶实封陈言，务尽应天之实。」故降是诏。 
十二月二十三日，上谓辅臣曰：「昨者下诏求言，四方之士陈献甚多。朕一一披览，所言利害，极有可取。宜择其议论尤切当者，量与推恩，庶几有以激劝。」沈该等奏曰：「(比)[此]仰见陛下乐闻荩言，天下幸 
      
甚。当令看详官审择，具名进呈。」翌日降旨行下。 
三十年四月十五日，诏：「比来久雨，有伤蚕麦，及盗贼间发。虽已措置，未至详尽，可令侍从、台谏条具消弭灾异之术，防守盗贼之策，各具己见，以实闻奏。」 
