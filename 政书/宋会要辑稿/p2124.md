<!-- { "loadSidebar": true } -->
八年十二月，提举(大)[太]医局、大理寺丞单骧言：「本局系朝廷创置，所有合申请事件，乞许申中书。」而太常寺言，乞立提举太医局所为额，并从之。

九年三月五日，以秀州华亭县主簿陈应之管勾太医局。

五月，诏中书礼房修太医局式，候修定，即市易务卖药所往彼看详。太医局更不隶太常寺，别置提举一员，判局二员。其判局选差知医事者充句末原衍「从之」二字，据本书职官二二之三六删。。

十四日，诏罢熟药库合药所，其应御前诸处取索俵散药等，及所减人吏，并隶合卖药所。本所仍改入太医局，以光禄寺丞程公孙、三班奉职朱道济管勾合卖太医局药。

是月，以知制诰熊本提举太医局、改差提举太医局单骧充管勾。仍令修葺旧司农寺，充医学公宇。有司相度，寺屋兴修浩大，乞将旧朝集院修盖。从之。

八月二十五日，知制诰熊本言：「乞改差前秀州华亭县主簿、管勾太医局陈应之知太医丞公事，仍乞今后以朝官充判，京官充管勾。选人知丞事，通不得过二员。或俱是丞，即以官高者发遣。」从之。

九月，诏太医局合治瘴药三十种，遣使臣赍付安南行营总管司。

元丰元年四月二十一日，诏太医局选医生十人，给官局熟药，乘驿诣曹村决河，医治见役兵夫。

三年四月二十七日，诏权御史中丞李定罢判太医局。除放欠负，以领察事

      
也。同日，起居舍人、史馆修撰陈睦提举太医局。
五年，行官制，以太医局隶太常礼部。

六年正月二十三日，诏太医局选医生八人，令四厢使臣各辖二人，凡商旅与穷独被病者，录名医治。会其全失，为赏罚法，人月支合药钱二千。从两浙(展)[转]运副使许懋请也。

哲宗元佑八年四月二十六日，诏曰：「访闻近日在京军民难得医药，令开封府体访。如委是人多病患，可措置于太医局选差医人，就班直军营、坊巷，分认地分诊治。本府那官提举合药并日支食钱，于御前寄收封桩钱内等支破。候患人稀少，即罢。」

绍圣元年四月九日，诏：「访闻在京军民疾病者众，令开封府关太医局取熟药疗治。逐厢使臣、学生并给钱有差。」

元符三年徽宗即位，未改元。三月二十一日，诏以太医局生差医生，分诣闾巷医治。

徽宗崇宁三年六月二十日，讲议司奏：「熙宁九年诏旨，兴置太医局，教养生员，分治三学、诸军疾病，岁尽比较，等第给钱。今来除别置医学教养上医外，其本局并合兴复。」从之。

大观元年二月六日，臣僚言：「伏见开封府参军曹照虽是门荫，止有医治，尝以罪改官，无因自进，遂假方伎，交结权要，为进取之谋。行术京师，以药笥自随，裒取遗谢，非士人之比，不可责以廉隅。今预缙绅之列，名寔未正，士论耻之。参军以议法律、治狱讼为职，而照见兼太医局丞，条禁与官不同。(望伏)[伏望]还(诏)[照]太医而罢其府官，庶几巫医卜相之徒，亦安分守。」诏曹照罢前件差遣，依旧太医局丞。

政和元年五月十二日，详定重修 令所言：「太医局状，奉议郎、太医局正程容(程)[陈]乞请给、序位、人从比附寺监丞体例施行。户部勘当，已得朝旨，依少府将作、军器、都水监丞则例支破。所有立班序位，欲比拟在都水监丞之下。」从之。

八月十八日，中书省言：「太医局令、正、丞系创置，旧法并朝廷差选士人，即非吏部员阙。除令已降指挥，今后并朝廷差人外，丞未有指挥。」诏太医局丞今后朝廷差人。

三年闰四月一日，尚书省言：「检会太医令裴宗元乞就太医局复置太医学，并依大观已行条例施行。奉圣旨依。外方难得医药，在京医学等员数甚多，并令尚书省措置。契勘翰林院见今医官至祇候七百余员，并无职事，诸路驻泊额止百余员，令立较试之法，随所试中高下分遣。诸路州军有大小远近之殊。而医有大、小方脉、产、眼、口齿、针、(产)[疮]、金镞之别。今以州郡分为八等，以医分为八科下项：三京七人，大方脉二人，小方脉、产、眼、针、疮各一人；帅府六人，大方脉二人，小方脉、产、眼各一人；上州四人，大方脉二人，小方脉、产各一人；中州三人，大方脉二人，小方脉一人；下州三人，大方脉二人，小方脉一人；次远二人，大、小方脉一人，小方脉一人；远二人，大小方脉

      
各一人。医职医工医治吏军民，任满比较，痊安八分以上，以下项医过人数十分为率：千人以上，或起死得生十人以上，虽不及八分免试，仍减三年磨勘。愿以磨勘改换服色者听。五百人以〔上〕免试，仍升注官一等；三百人以上，升注官一等，愿换免试者听。死失三分以上，以下项医治过人数十分为率：千人以上，展一年磨勘；五百人以上，展二年磨勘；不满五百人，展三年磨勘。一、应见在翰林院自祗候以上，许就试注官，于翰林院投状，牒送医学，类聚阙，贡院较试，出榜申奏，于礼部注授。一、诸州书医职医工历不验寔，冒妄虚伪者杖一百，吏人勒停；有情弊者加二等，吏人编管五百里。乞取者以自盗论。」从之。
七月二十一日，诏：「先帝董正治官，太医局丞教授学生员额成宪具存。今医局之外复建医学，既违元丰旧制。舍选之法，本示教养，今又医学生赐第之后，尽官州县，不复(贵)[责]以医术，平昔考选，遂成虚文。在京医学可并罢。应医学三舍生，旧系内外学籍，愿入学者，上内舍并特令于见医学舍额上降一舍。外舍许通理医学，校定入学。令礼部国子监限五日条具闻奏，官吏依(旨)[省]罢法，合当除者，别与差遣。文籍、田产、应干钱物，并并归国子监。」

八月二十五日，礼部翰林医官局言：「奉诏，立医官额。使、副，元丰旧额共肆员，今自和安大夫至翰林医官凡十四阶，额外总一百十有七人。直局至祗候，元丰旧额共一百四十二人，今自医 至祗候，凡八阶，并不立额，见在职者总九百七十九人，冗滥莫此之甚。应额外人可特免改正，郎以三十员，大夫以二十员，医 至祗候以三百人，〔余〕并为额外人，依已降待诏等指挥例施行。见带遥郡人请给等，并应医官入品及依官户，并依元丰法。比附元丰法不该入品、依官户者，并改正。医 以下，分立员额，令礼部同翰林医官局条画闻奏。今条画到下项；一，今准指挥，医 至祗候以三百人为额。一，拟立下项人额，医 ：元丰额四人，今以七人为额；医痊，元丰额六人，今定以十人为额；医愈、医证、医诊系创立阶，今并入医候至祗候额内，通作二百八十三人为额。以上通医效、医痊八 共立三百人为额。医效七人，医痊十人，大方脉兼风科一百五十三人，小方脉二十四人，针科一十四人，眼科一十六人，产科一十六人，疮肿科一十四人，金镞科三十二人，口齿兼咽喉科共一十二人。」从之。

宣和二年九月十八日，诏：「医职初官，两迁便至升朝，因依侥幸，遂添医证、医愈三阶。然请给恩数一同朝官，显为太优。自今请给并依医候条例施行。」

十一月四日，中书省、尚书省言：「外州军奏补医职无立定人数，随场试补医学祗候，未审合与不合依今年八月十三日指挥，依待诏等指挥例，候销及额，方得收

      
补。」诏外州军奏补医职罢。
高宗建炎四年十二月十三日，上曰：「昨日医官已指挥令罢内宿，以为妄乱干请之戒。」先是，医官童从善乞作诊御脉祗应，翰林院具到从善系疮肿科，不应格法，得旨更不施行。

绍兴元年十一月十二日，诊御脉判太医局樊彦端言：「近东京差到太医局生九人，欲乞收管在局，依祖宗旧法，专一医治殿前马步军、三司诸军班直。遇有缓急病患，依本局自来立定条法，差拨逐处医治。」从之。

六年六月二十六日，诏：「医官局近收试到新补医官，及续到局人未经差遣，可令本局将先会到合破驻泊去处，不以轻重远近，理到局次序，与差注一次。」

十二年十一月二十一日，诏：「医官局生员额并依旧制。内局生请给，令户部措置，量行增添，申尚书省。」户部寻取到粮料院状，具到太医局局生见勘在京请给则例，并依应措置，量行增添钱数。大方脉科、风科每月各请食钱二贯文，内有职事五人充堂长、斋长、司书、司门、斋谕，各添月俸钱一贯文。月内经差医治殿前马步、三司、禁卫、诸班直等，局生添破合药钱三贯文，不经差人勿给。今欲量增添食钱二贯文，通共食钱四贯文。产科、疮肿科兼伤折科、小方脉科、针科、灸科、眼科、口齿科兼咽喉科，金镞科兼书禁科，每月各食钱一贯二百文。内产科、疮肿科、伤折科每月内经差医治局生添破合药钱三贯，并小方脉科、针科兼灸科、眼科兼咽喉科、金镞科兼书禁科，月内经差医治局生添破合药钱二贯文。今欲量行增添食钱一贯八百文，通共食钱三贯文。」并从之。

二十年十二月二十五日，诏：「将来臣僚言试医人并太医局生附试，可令就本局专一 试，务要严革弊幸。应合行事件，令条具申尚书省。」

三十一年，诏：「太医局选试医生，差大方脉科或风科共四员通行出题考校，支破公使钱一百五十贯。旧制，分科差官及合破公使三百六十贯合：原作「四」，据下文「干道元年诏」条改。，至是省之。以上《中兴会要》。

孝宗隆兴元年八月十四日，太医局状：「依指挥，条具并省本局医官八十八人，医生一百一人，并欲减半。据本局稍稍：疑误。，除无医官外，止有诸科局生，大方脉科一百二十人，见管三十四人；风科八十人，见管四十七人；小方脉科二十人，见管六人；眼科二十人，见管五人；疮肿兼伤折科二十人，见管一人；产科十人，见管一人；口齿兼咽喉科一十人，见管三人；针灸科一十人，全阙；金镞兼书禁科一十人，见管一人。乞将大方脉科见管人为额，小方脉已下科目元额并减半。」从之。

干道元年二月十六日，诏：「太医局选试医生，并臣僚奏试医补医官名目，差大方脉科、风科共四员通行出题考校，支破公使钱二百五十贯。」按旧制，分科差官及合破公使三百六十贯，至是省之。

三年三月十九日，

      
诏：「除十四日已降指挥立额诸医官存留外，余人并在局祗应直日太医局(及生)[生及]局医生并罢，今后更不试补。」先是，宰执进呈国用事，数内一项，医官请钱甚多。上曰：「此辈最无用，亦可省减。」故有是命。
