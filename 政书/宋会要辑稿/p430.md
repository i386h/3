<!-- { "loadSidebar": true } -->
十七(步)[亩]三角一十三步，昨系人户潜昊、韩俊良、韩遂良献充昭慈圣献皇后攒宫禁地，先支还价钱，每亩三贯五伯文足，今来将上件地段充徽宗皇帝、显肃皇后神围并禁地讫。其余一百六十一亩一角四十四步，系潜升等九名地段，充懿节皇后神围安奉御下宫禁地。其合给值直，欲依昨来买过昭慈圣献皇后攒宫地段价直上各增两倍，每亩计作一十贯五伯文足。及潜升地内元有荫木养樟林木大小一千五百七十八株，估值钱一千一百二十二贯一百文足；潜杲地内有大小林木一千一百七十五株，估价钱七百二贯四百七十五文足。欲依数支还。其先用过已买潜昊、韩俊良地五十七亩三角一十三步，每亩价值亦乞依此添给。内韩俊良、韩遂良、潜升、潜(旻)[昊]地段，并依充徽宗皇帝、显肃皇后、懿节皇后神围。」诏价钱令绍兴府先次支给，韩俊良、韩遂良、潜杲、潜(旻)[昊]、潜升各与补州助教。韩忠(怒)[恕]父宗颜与赠将仕郎，以忠恕故父宗颜系敕授扬州助教，乞将所献地不愿添支价钱，别赠故父名目故也。 
十三年二月一日，诏：徽宗皇帝攒宫了毕，委后省官看详陵名陵：原无，据后文所述补。，令侍从官同共拟定闻奏。既而权户部尚书张澄等言，欲拟「永佑」二字，不犯历代陵名。诏恭依。先是，有诏于西京修奉陵寝，有司拟陵名永固，既而梓宫权攒绍兴府会稽，故改今名。 
五月一日，诏：「永佑陵攒宫司都监、巡检任满，并
      
依昭慈圣献皇后攒宫司已得旨推恩。」
 礼 宋会要辑稿 礼三七 〔帝陵〕 钦宗永献陵 
      
钦宗永献陵
【宋会要】
绍兴三十一年，渊圣皇帝凶问至，以六月举哀成服。七月，宰相陈康伯等率百官诣南郊请谥，庙号钦宗。其余并如徽宗典礼。
 礼 宋会要辑稿 礼三七 〔帝陵〕 高宗永思陵 
      
高宗永思陵
【宋会要】
淳熙十四年十月八日，大行太上皇帝崩于德寿宫，遗诰曰：「山陵制度，务从俭约。」 
九日，诏：「攒宫遵遗诰务从俭约，凡修营百费，并从内库及封桩钱物，毋侵有司经常之费。诸路监司、州、军、府、监(上)[止]进慰表，其余礼〔物〕并免，仍不得以进奉攒宫为名，(所有)[有所]贡献。」 
十一日，以少保、安德军节度使、充万寿观使、荥阳郡王伯圭为攒宫总护使，翰林学士、知制诰、兼侍讲、兼修国史洪迈为桥道顿递使，吏部尚书、兼侍读萧燧为按行使，安庆军承宣使、入内内侍省押班吴回副之。燧等言：「相视到(太)[大]行太上皇帝神穴地段，系在徽宗皇帝攒殿篱围之外正西北，显仁皇后攒殿近上正西向南，乞差官覆按施行。」诏户部侍郎叶翥充覆按使。 
十一月十一日，命左丞相王淮拟撰大行太上皇帝陵名。明年二月二十八日，宰臣王淮上陵名曰永思，诏恭依。 
十六日，诏知临安府韩彦质同桥道顿递使措置梓宫渡江。 
十二月十八日，攒宫修奉使司言：「攒宫石藏，利害至重。二浙土薄地卑，易为见水，若不
      
措置，深恐未便。谨别彩画石藏图子一本，兼照得厢壁离石藏外五尺，别置石壁一重，中间用胶土打筑，与石藏一平，虽工力倍增，恐可御湿。」从之。 
二十二日，诏：「皇堂内椁令有司用沙版随宜修制，候将来掩皇堂时，先下椁底版，俟进梓宫于椁底版上定正讫，然后安下椁身，次将天盘曩网于椁上安设。椁宫已有牙脚，止用平底，可就修奉攒宫处制造。」 
三十日，检察宫陵所言：「乞于行在步军司差拨禁军一百人，部辖人员、节级在内，赴攒宫上下周围摆铺，防守巡警。其擘历并节序特赐(太)[大]礼
赏给。及日后有逃亡事故名阙，并依照永佑陵攒宫已得指挥施行。」从之。
 礼 宋会要辑稿 礼三七 〔帝陵〕 孝宗永阜陵 
      
孝宗永阜陵
【宋会要】
绍熙五年六月九日熙：原作「兴」，据本书礼三○之一改。，至尊寿皇圣帝崩于重华宫重华殿，遗诰曰：「山陵制度，务从俭约。」 
同日，诏大行至尊寿皇圣帝陵名，命少保、左丞相留正拟撰。 
十八日，诏：「大行至尊寿皇圣帝山陵，当遵遗诰，务从俭约。凡修营百费，并从内库支降，如或不足，即以封桩钱贴支，免侵有司经常之费。诸路监司、州、府、军、监等，止进慰表，其余礼物并令免进，仍不得以助修奉攒宫为名。」 
八月十三日，攒宫修奉使司言：「修奉攒宫故例，其石藏利害至重。缘二浙土薄地卑，易为见水，若不预行措置，窃虑水脉津润，于久未便。乞于厢壁石藏外五尺别置石壁一重，中间用
      
胶土打筑，与石藏一平。虽功力倍增，恐可御湿。」从之。 
十六日，按行使副孙逢吉、吴回言：「荆大声等相视大行至尊寿皇圣帝神穴在永佑陵下宫之西南，永思陵下宫之东南，那趱向南石板路上，乞差官覆按施行。」诏权工部侍郎、兼侍讲黄艾充覆按使，入内内侍省押班续康伯副之入内内侍省：原脱一「内」字，据本书礼三○之一○补。。先是，按行使赵彦逾言：「判太史局荆大声等相视神穴，合在永思之西。缘其地土肉浅薄，虽民有献者，又皆窄狭，与国音相妨。乞于永思之西向南近上安建。」朝廷未以为然，彦逾请别命官按行，于是军器监(薄)[簿]、按行使司准备使唤王恬被旨审度相视，乃言乞就昭慈永佑下宫安建，比之大声所定高六尺三寸。改命孙逢吉按行，乞那趱向南石版路上，比前所定增上一尺，委实高厚，可以安建。既而艾等覆按为是，乃从之。 
二十四日，诏右丞相赵汝愚拟撰大行至尊寿皇圣帝陵名。绍熙五年，宰相赵汝愚等上陵名曰永阜。
 礼 宋会要辑稿 礼三七 〔帝陵〕 光宗永崇陵 
      
光宗永崇陵
【宋会要】
庆元六年八月八日，圣安寿仁太上皇帝崩于寿康宫寿康殿，遗诰曰：「山陵制度，务从俭约。」 
十五日，诏右丞相谢深甫拟撰陵名，深甫上陵名曰永崇。 
二十二日，礼部、太常寺言：「检照典故，山陵皇堂、神台及上宫等不同，今来系修奉(趱)[攒]宫，乞依高宗皇帝、孝宗皇帝礼例施行。」从之。 
二十四日，按行使副韩邈、黄鉴言：「判太史局荆大声
      
等相视得大行太上皇帝神穴，系在永阜陵西、永思陵下空闲地段，委是国音王气秀聚之地，依得尊卑次序，可以安建。乞差官覆按。」诏吏部尚书、兼侍读袁说友充覆按使，入内内侍省押班卢安仁副之。既而说友等亦以为是，乃从之。 
十一月六日，攒宫修奉司言：「今来修奉攒宫，所有下宫俟标定上宫地段毕，依永阜陵礼例，于上宫之后随地修盖。」从之。 
八日，攒宫修奉司言：「将来铺砌皇堂石藏，照得高宗皇帝、孝宗皇帝石藏里明长一丈六尺二寸，阔一丈六尺，深九尺，今乞依上件高低深阔丈尺修奉施行。」从之。
 礼 宋会要辑稿 礼三七 〔帝陵〕 宁宗永茂陵 
      
宁宗永茂陵
【宋会要】
嘉定十七年闰八月三日，宁宗皇帝崩于福宁殿，遗诏曰：「山陵制度，务从俭约。」 
同日，礼部、太常寺言，检会国朝山陵故事下有脱文。。 
十月二十九日十月：原无，据本书礼三○之八三补。，按行使副杨烨、郑俣言：「判太史局周奕等相视得泰宁山形势起伏，龙虎掩抱，依经书于此创建大行皇帝神穴，亦合随即补治，乞差官覆按施行。」诏宝谟阁直学士、枢密都承旨聂子述充覆按使，昭庆军承宣使、带御器械、符宝郎罗舜举副之。先是，太史局周奕等于永崇陵之下相视，迫溪，无地可择，继至泰宁寺标建，故命使、副覆按。既而子述等言：「恭惟大行皇帝僊驭上宾，神宫定卜，而有泰宁寺者，素擅形势之区，名为绝胜之境。冈峦怀抱峦：原作「蛮」，据本书礼三○之八三改。，气脉隐藏，朝揖分明，落势特
      
达。是乃天造地设，储之数百年以俟今日之用。非大臣阅历之久，主张之力，上以开陈两宫，下以镇压群议，则僧徒宁保其不为动摇哉!今此神穴坐壬向丙壬：原作「任」，据本书礼三○之八三改。，亦与国音为利益。伏望明饬有司，早严修奉。」上谓使、副曰：「泰宁与昭慈相去多少 」使、副奏曰：「昭慈陵侧仅一里许，往来最便。」上曰：「甚善。」乃从之。
 礼 宋会要辑稿 礼三七 宋缘陵裁制 上 
      
宋缘陵裁制上
【宋会要】
太祖建隆元年三月十三日，命内侍梁令玢与宗正寺计度增修安陵陵台、鹊台、宫阙，及展引地位，仍先绘图取旨。 
二年十一月二十九日，诏：「安陵在开封县界，每年二仲朝拜，其县令、主簿宜兼充陵台令、丞，至时陪位行礼。」 
开宝八年十月，安陵守当高品皇甫玉言，请禁民庶不得近陵阙穿土，及于三五里外葬埋。诏太常礼院详定，礼院言：「按丧葬令，去陵一里内不得葬埋。」从之。 
太宗雍熙二年五月，宗正少卿赵安易言：「巩县令、丞例兼掌陵寝公事，别无明降 旨，以此多有亏阙，望别置陵令一员。」诏流内铨自今注巩县令兼陵台令事。 
至道三年八月二十三日，诏于永熙陵下宫置殿，奉安太宗圣容。置卫兵五百人守奉，朝暮上食，四时祭飨。 
真宗景德元年六月十二日，诏：「先置永安军士专奉陵寝，颇闻河南府多它役使，宜遣使押赴陵下，仍葺营以居之。守当使臣等先给职田，亦闻以耕种
      
为名，多占兵充役，宜别加给赐，以田并赐永安院。」 
二十一日，诏：「永安县诸陵园松柏，宜令守当使臣等督课奉陵 子户，每年以时收 子，于滨河隙地布种。俟其滋茂，即移植以补其阙。民间园林不得辄有侵取，违者论如律。」先是，帝以园林松 旧于旁侧山林移植，颇甚扰人，故约之。 
二年六月九日，修奉园陵蓝继宗等言：「永熙陵神御物素不着籍，请月具帐上于三司。」帝曰：「神御物安得籍于三司 自今岁终具帐上宗正寺，俾检察之。」 
三年正月九日，以诸陵侧地形洼下积水，乃遣武胜军节度使、驸马都尉吴元扆为监修诸陵涧道都总管，内侍省左班副都知阎承翰副之。又遣工部尚书王化基先诣奏告。 
二月二十一日，吴元扆等言：「近陵域地，顷来民或开掘，望降诏禁止，仍令多植嘉木。新定兆域内居人、官廨、仓库，请徙置三百步外。」并从之。居人当徙者优加给赐，仍令河南府具阑入兆域条制揭牓告谕。 
二十七日，诏诸陵侧近林木禁公私樵采，令吴元扆标记合行禁止处告示。 
四月十二日，以修塞安陵下撅涧毕工，命知制诰周起祭告三陵，直昭文馆陈充祭告嵩岳。 
