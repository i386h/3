<!-- { "loadSidebar": true } -->
十一日，礼仪使言：「准礼例，发引所过州县官吏素服出城奉迎及辞，皆哭，十五举音。神主回日，奉迎到京日，百官班迎。今请并准近例。其随从园陵皇亲及文武官，缘并服初丧服，望令每至宿顿，立班临哭、奠酹。又安陵故事，启陵日会葬者服缌麻，不会者不服，掩皇堂毕除之。今请群臣发引日并服初丧服。又按孝明皇后发引日，皇帝服本服亲行遣奠，改常服还内。周显德中，宣懿皇后启攒宫时亦然。今请准故事，启攒宫前三刻，皇帝服衰服，文武官及皇亲各服初丧服，入诣宫庭行礼。俟梓宫出干元门，皇帝行遣奠，读哀册讫，百官再拜退。不会葬者城外奉辞讫，改常服，诣西上合门奉慰。会葬者俟皇堂毕改常服虞祭。神主回，奉安于琼林苑。缘苑中前殿有花竹，难于立班升降，欲止就西阶奉安。昨降诏，自启攒至掩
      
皇堂禁音乐，缘六月二十六日卒哭，七月三日神主祔庙，相去尚有七日，望仍禁止。」从之。 
十六日，翰林学士、判太常寺李宗谔请上谥曰庄穆皇后。诏可。议曰：「臣闻《关雎》为王化之基，坤元以厚德载物。是以椒涂在御，正位而听内朝；蕙问既沦，易名而示四海。流芳亘古，垂裕方来。奉节惠之文，有不刊之典。伏惟大行皇后斗维降庆，沙麓储休。令质柔嘉，懿姿纯茂。灵符告于石字，吉祥验于王衣。粤自邦媛有归，戚藩作俪，逮事先帝，寅奉皇姑。恭顺发于诚心，正淑表于姻戚。铜扉肇启，金玺承荣，执纂组以弥勤，服图史而无斁。属向明于大宝，爰总治于长秋。德冠六宫，母临万国。樛木逮下，聿协声诗；大练为衣，克敦俭素。而又侍养长乐，顺承慈颜，朝夕勤纷帨之仪，行步有佩环之节。允厘壸则，式是邦家。所宜永服袆褕，勤事穜稑，而轩星掩曜，桂魄沉晖，遽谢昌辰，靡延鸿算。皇上悼音徽之如昨，念日月之有期，爰命下臣，仰稽前训，庶芳猷之不泯，纪大号以长存。作着策书作着：《太常因革礼》卷九六作「列于」，似是。，告于宗庙。谨按《谥法》：『履正志和曰庄，贤德信修曰穆。』伏请谥曰庄穆。」诏尚书省集翰林学士、两省、御史台(宫)[官]、本省六品、诸司四品已上，定议以闻。吏部尚书张齐贤等上议曰：「臣等闻天清明而秉阳，乃恢圆覆；地博厚而载物，遂正方舆。万汇于是财成，二仪以之功济。亦由伉俪重人伦之本，河洲隆王化之基。恭惟大行皇后承干清明，法
      
地柔顺，禀汾阳之庆绪，袭涂山之令仪。主上银榜升储，谋猷夙 ，玉宸嗣统，辅佐惟寅。嫔虞契月亘之明，媚周 天飞之运。神宗圣母，昔扬贤淑之称；清庙閟宫，屡奉吉蠲之祀。勤宣四教，表正六宫。蹈阴阳之和，德范昭矣；服图史之训，善美具焉。运迫登天，哀缠率土。顾兹节惠，爰命儒臣。详观考行之文，允协易名之典，质于有众，无爽至公。伏请依宗谔所议。」 
闰五月八日，礼仪使言：「奉谥册告于万安殿。检会孝明故事，上谥册日不辍朝。明德皇后上谥册日，群臣奉慰。今请其日皇帝前殿不坐，放朝。六月十五日灵驾在路，望许群臣奉慰。二十六日神(京)[主]到京日，亦请不视事。七月一日，虽园陵礼毕，缘在未祔庙之前，亦望前殿不坐，放朝。」并从之。 
十三日，摄太尉、宰臣王旦奉谥册告于万安宫，摄中书令、知制诰朱巽读册。册文曰：「皇帝若曰：后妃之德，风化之源。法垂象于四星， 休符于五鹿。生则建长秋之位，取诸汉仪；没则按彤管之书，定其周谥。所以循节惠之前典，表饰终之异数。大行皇后郭氏坤元毓粹，月魄沦精。出金况之华宗，集玉衣之瑞命。玄云入户，素拥于神休；吉梦扪天，果归于帝室。逮事先圣，祗若皇姑。俪朱邸以开荣，进画堂而增峻。粤继大统，乃陟中宫。服以螭虎之钿，奉以椒兰之殿。锺鼓之礼盛，河洲之咏作。而能含章体顺，率礼蹈和，厚德无疆，谦光载路。言可复于图史，动必中
      
于珩璜。避濯龙之游，恬淡特立；引贯鱼之列，优柔逮下。抑制外族，述宣阴教。眷惟辅助，属在贤明。方当节用去奢，正始敦本。先蚕致飨，率职于纮綖；籍田蒇事，赞献于穜稑。而祥符素柰，衅结元墀。婴进贤之心，忧勤成疾；亏勿药之喜，奄忽冥升。羽盖虚陈，瑶斋罢宴。袆褕弗御，璋瓒空存。掩轩曜之光芒，失涂山之翼赞。悲缠戚里，哀动掖庭。池綍讲仪，园陵卜吉。庀徒斯具，练日惟良。司典上言，追崇克允。载询公议，式贲徽章。今遣摄太尉、工部尚书、平章事王旦册谥曰庄穆皇后。垂芳竹帛，着范壸闱，永閟音容，良深轸悼。呜呼哀哉!」 
二十九日，启攒宫，群臣衰服，诸军将校常服，临于万安宫。帝亲临酌奠，群臣奉慰。 
六月八日，灵驾发引，帝素服行遣奠之礼，摄中书令、翰林学士李宗谔读哀册谔：原作「鹗」，据《宋史》卷二六五《李宗谔传》改。。册文曰：「维景德四年，岁次丁未，四月丁卯朔，十五日辛巳，大行皇后郭氏崩于万岁殿之后殿，有司奏谥曰庄穆。以其年六月乙未朔，二十一日乙卯，将迁座于灵台，礼也。朱火昏中，灵輴夙驾。惨画月于素旗，咽悲风于广厦。皇帝轸深怀于丙殿，痛淑德于长秋。感璧台之不遇，嗟黼帐之将收。降辙宾阶，亲临祖馈，爰诏词臣，奉扬遗懿。其词曰：厚德载物，至哉坤元；着明垂象，倬彼星轩。《关雎》教始，俔天礼尊。章明内治，启迪化源。庆属休辰，运锺元圣。诸夏宅心，三灵眷命。稽若前经，述宣内令。玉玺疏荣，兰闺布政。文昭贵
      
胄，虢仲遐枝虢：原作「号」，不可通。按姓氏书皆言郭氏出于周代之虢国，郭、虢一声之转。此处「号」乃「虢」之误，谓郭皇后为虢仲之远枝。。家承金穴，祥开翠衣。菖华瑞命，荇菜声诗。女图是宪，象服攸宜。列邸承化，东朝作俪。言无出阃，义敦主馈。涂山翼赞，周姜思媚。誉蔼掖庭，礼均娣姒。允升中壸，寅奉皇姑。承颜左右，上食朝晡。礼待阴、郭，辅佐唐、虞。嫔风载穆，阴教诞敷。厌翟斯皇，濯龙希从。江汉化行，袆褕礼重。薄氏仁善，靡徼恩宠。大家经书，习闻雅颂。外戚禀训，谦冲静退。嫔御怀仁，祝延饮酹。半楚启邦，罔循私爱。裒纪旧章，尚辞封拜。陪游温洛，致孝南陵。亲易脂泽，躬荐粢盛。帝车来复，朏魄载盈。衅生椒掖，灾缠玉京。呜呼哀哉!顾兔沦辉，腾龙变彩。地震芳舆，人谣素柰。西山药兮杳无期，聚窟香兮不可待。 驾逝兮靡留，玉音琤兮如在。金釭凝兮夜何长，白驹度兮时易改。中庭凄兮绿草生，洞户寂兮流尘晦
 礼 ~ ~ 章献明肃皇后献：原作「宪」，据《宋史》卷二四二《章献明肃刘皇后传》、本书礼三 
     
宋会要辑稿 礼三二

后丧二
章献明肃皇后献：原作「宪」，据《宋史》卷二四二《章献明肃刘皇后传》、本书礼三七之五七、《太常因革礼》卷九七改。
仁宗明道二年三月二十七日夜三鼓，皇太后崩于宝慈殿，迁座于皇仪殿。遗诰曰：「吾受遗先朝，保助今圣，绵历十载，忧勤一心。以天下之母仪，沐人君之荣养。皇帝深于孝爱，济以英明。精穷治道之源，洞该文武之术。智烛微隐，性敦俭慈。典刑协中，动静循理。杜绝畋游之好，乐闻献替之言。吾得以罄竭所怀，翊隆时务，内仰成于衡弼，外分寄于藩维，迄臻大宁，无愧前古。而凉暄所迫，筋力寝衰，腠理爽和，焦劳遘疾。皇帝躬视省侍，备极祷禳，药必先尝，衣不解带，而吾大期云及，积恙无瘳。以耆
     
暮之年，见升平之运，获从先帝，宁魂九原，质于常情，夫复何恨!缅惟文武以及军民，荷三朝之厚恩，当四叶之昌祚，必倾亮节，永奉圣君。吾参辅朝经，既踰旬岁，今于武卫，宜有推恩。内外诸军将士并与特支，在京文武官僚并外处管军臣僚并与支赐。皇帝邦国事繁，人神属望，宜思远大，勿徇哀伤。更赖股肱近臣，共为开释。皇帝成服之后，三日内听政。服纪以日易月，一依旧制。在京文武群臣十三(月)[日]而除，诸长官及近臣观察使以上临于宫庭，其余职官临于官门外。诸道州府长吏以下三日释服，军人百姓不用缟素，沿边州府不得举哀制服。释服之后，勿禁作乐。园陵制度，务遵俭省。勉从吾志，勿事劳烦。」初，遗诰有云：「皇(大)[太]妃与吾同事先朝，备彰懿范，自今朝之临御，亦共赞于内谋。爰属兹辰，允当崇奉，宜尊为皇太后。往者皇帝践阼，方在冲年，吾禀先帝遗言，权助军国。今皇帝统临一纪，盛德日新，此后听断，一依祖宗旧规。如有军国大事，皇帝与太后内中裁旨商量。」是时帝久临御，盛德已着，中外相望亲政。及宣告之际，尚有「裁旨商量」之语，往往窃议。浸淫闻上，乃令中书门下掇去遗诰中皇太后事，不须班告天下。于是群臣相庆，知帝明睿独断出前古远甚，有司因得用咸平旧章以正其礼。 
三十日，召群臣诣皇仪殿，宣遗诰，临哭，见帝于殿之东厢，奉慰。太常礼院言：「宗室削杖，不散
     
