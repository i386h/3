<!-- { "loadSidebar": true } -->
二十三日，礼部、太常寺言：「今参酌国朝礼例，并省记宣和礼制，条具合行申请事件：一、依国朝已行礼制，合造御耒耜二具，并韬并饰以青色，制如农人所执。事毕，内中收之。系少监制造，付太仆寺。所有将来亲耕御耒耜二具并韬，系盛耒耜青绫袋。今欲乞令工部指挥所属计会，司农寺省记在京耕耤例制造，付司农寺送纳，于亲耕前两月毕备。一、御耕牛(牛)合用青牛四，其牛衣以青色。欲乞下两浙转运司措置收买。如委无青牛，乞用黄牛代。以青罗夹衣盖搭，于亲耕前五十日到行在交割，付骐骥院养喂，祗备教习。事毕，付耤田司收养。一、从耕官每耒耜合用牛二头，今来从耕耒耜三十具，合用牛六十头，准备牛一十头。乞令两浙转运司预行计置。一、依宣和礼制，庶人百人耕终亩，并青衣，耕牛二百头。窃缘今来耤田地步与在京不同，所有牛数亦多计置不及，今欲乞依端拱、明道礼制，止用庶人四十人、耕牛八十头。仍乞下两浙转运司预行计置。其庶人所服青绢衫并青带子，乞令工部指挥所属制造。其牛候事毕给还元处。一、从耕官耒耜三十具，庶人耒耜四十具，并合用锸一十具，以木为刃。畚 
     
二十具。今欲乞令工部指挥所属计会，司农寺制造。」诏依。 
二十四日，礼部、太常寺言：「今省记参酌宣和亲耕礼制，条具合行申请事件：一、合制造御耕立牌一面，书『御耕三推至此』六字。又『皇帝位』三字位版二面，并系青饰金字。一、合用公卿从耕立牌二面，并系黑漆白地黑字。内一面书『五推至此』四字，一面书『九推至此』〔四〕字。并合制造从耕并侍耕群官位版五十片，黑漆。并乞令工部指挥所属计会，太常寺制造。」诏依。 
二十七日，礼部、太常寺言：「将来亲耕行礼仪注，今欲乞依例从御史台、合门、太常寺同共参酌修定，申请施行。」诏依。 
闰十一月二日，兵部言：「将来亲耕耤田，依《国朝会要》内该载宣、政间亲耕礼制，系耕耤使以仪仗二千人护卫耒耜先诣坛所。今条具合行事件：一、仪仗二千，内除太常寺鼓吹五百九十八人外，一千四百二人系就用见管黄麾仪仗。其合用执擎仪仗人并马，欲乞下殿前司及左右金吾街仗、六军仪仗司差拨。内合用金吾上将军二员，以左右街仗司监官充摄；大将军二员、将军四员，以殿前司将官充摄。一、执擎仪仗人兵，合前期教习排立阅拽。欲候殿前司等处差拨到人，同太常寺鼓吹于候潮门外大教场内教习。一、仪仗合亲耕前一日于皇城南门外宿仗。是日质明，护卫耒耜先诣坛所。一、礼、兵部、太常寺状：今来所修耤田地步，比之在京 
     
不同，所用仪仗二千人，窃虑难以排列。今欲乞随宜减半，用一千人护卫耒耜。其仪仗排立一节，亦难于思文殿内外排立，合随象辂，止于耤田门外排列。宣和亲耕仪内亦无该载殿内外排立仪仗之人。」诏依。 
六日，兵部言：「准 ，将来亲耕耤田，乞依《政和五礼新仪》，以象辂载耒耜，仪仗护卫。所有合行事件，乞(合)[令]有司各行参酌，申请施行。今契勘，将来亲耕，除辇舆御马等物依四孟例排办已行足备外，今开具下项：一、将来亲耕车辂经由道路，门、桥高二丈五尺，阔一丈八尺，转弯掉圆地步五丈。自本院直南入皇城北门，经由南北宫门裹，出皇城南门至坛所一带，道路门桥多是坑坎，及有窄隘去处。欲乞下临安府如法修治，务令平实。一、将来排办象辂，欲乞依例，前半月于候潮门外大教场内教习。及应奉前五日，将象辂教习车装载重物五千觔，碾试经由道路门桥三日。一、象辂下合用驾士天武官一百五十人，内呵喝人员二人。如不足，于诸军贴差。及赤马三十疋、管辖将官一员，下殿前司差。合用教马官一名，下左右骐骥院差。合用推轮车子官楗八人，下御辇院差。一、随辂诸作工匠，今乞于文思院上下界、军器所差拨排办象辂。所有随辂云梯、油帕，合破抬擎兵士一十人，下殿前司差，就令本司于幕侧侧近安设兵幕二十座幕侧：「据文意疑为「车辂」之误。，令车辂下祗应人并驾士人马宿泊。一、将来 
     
亲耕，象辂装载耒耜，系前一(日)[月]关报皇城司，经由大内至坛所。及应奉前五日将象辂教习，其人马出入牌号；并应奉了毕，象辂下人马等却令经由大内归院。所有一行人至时祗应，关借 号，下皇城司支给，放令出入，事毕送纳。一、排办车辂人物等，依例合差兵、驾部郎官二员总辖点检，缘库部排设仪仗已申乞差见今兵、驾部郎官二员点检，所有驾部前项职事乞就差逐官总辖点检。其合差职掌五人，亦乞依例差。」诏依。 
同日，兵部言：「耕耤使用本品卤簿仪仗。太常寺契勘：耕耤使品依王公，依《政和五礼新仪》，共享六百八十八人，系库部仪仗、太常寺鼓吹、驾部伞扇、车乘下驾士等揍成上件人数。本部契勘：缘地步与在京不同，欲以一半，用三百四十四人。」诏依。 
八日，礼部、太常寺言：「续次参酌下项：一、依宣和礼制，从耕官、侍耕陪位官并执事县令并服朝服，执事人各服法衣。兼省记宣和年亲耕行礼，其应奉官亦服朝服。今欲乞依礼制施行。一、侍耕陪(倍)[位]官乞从御史台、合门合行参酌申请。一、依宣和礼制，助执耒耜人：三公、三少、宰臣、使相、亲王各三人，执政官各二人，余从耕官各一名。并服绛衣、介帻，以明习农耕者充。乞从太常寺具合差人数，报两浙转运司。一、依宣和礼制，文武从耕、侍耕、执事官，如不系从驾官，并畿内诸县令及(蓍)[耆]老庶人，其日候车驾将至耤田，并于耤
     
田外立班，再拜奉迎。今欲乞依礼制施行。」诏依。 
九日，礼部、太常寺言：「今依国朝亲耕礼例，并省记在京亲耕合差官数，内耕耤使一员，系降 差三公、宰臣充。」诏依。十二月十八日，都省札子：「勘会昨郊祀大礼差五使，当时不曾置司，其合行事件令三省礼房专行。所有今来亲耕耤田，已差耕耤使，其合行事务亦合一体施行，更不置司。右札付礼部。」 
绍兴十五年闰十一月十日，礼部、太常寺言：「今省记宣和间亲耕，应奉过节次乐曲下项：一、亲耕日，合排设登歌、宫架大乐，其合用乐曲、词章：皇帝出大次、归大次及亲耕，并宫架奏第一章《干安之曲》。皇帝升坛、降坛，并登歌奏第一章《干安之曲》。公卿耕耤，宫架作第二章。群官耕耤，宫架作第三章。一、亲耕日，护卫耒耜用仪仗鼓吹前后部；诸军乐人振作，合用曲词《导引》、《六州》、《奉禋》、《十二时》四曲。已上二项，乞下学士院制撰，降下付太常寺习学。」诏依。词曲具乐章门。 
同日，礼部、太常寺言：「续次参酌宣和礼制，并条具合行事件：一、依宣和礼制，亲耕日命有司飨先农，其行事官并祗应人合前一日赴祠所致斋。缘今来耤田内未曾修盖斋宫，今欲乞令临安府踏侧近寺院充。一、宣和亲耕礼制，其所差从耕庶人并助执耒耜人等，并期前于天驷监每日草习。今欲乞亲耕前半月就耤田草(耤)习。一、亲耕已依礼制，申请下两浙转运司计置。从耕庶人并执畚、锸人，欲乞从太常寺据合用人数报临安府差。」诏依。 
十二日，秘书少监、兼权礼部侍郎游 
      
操等言：「检会明道二年二月十一日亲耕礼毕，皇帝御青城受禧殿，百官称贺毕，乘辇还宫，复御正阳门肆赦。今欲依宣和礼制，候指挥。」诏依宣和礼制施行。 
十五日，礼部、太常寺言：「今续参酌条具下项：一、依《五礼新仪》，尚舍设御座于耤田思文殿当中，南向；设东西阁于后殿之左右殿上，前楹施帘。并观耕坛上，南向设御幄、御座，及文武群官次于思文殿门外之左右。契勘今来思文殿门外地步窄隘，欲乞于耤田门内外之左右，量地之宜，依上件礼制，令仪銮司同临安府预先计置排办。一、依宣和礼制，尚舍设黄道并黄罗褥，今来欲乞令仪銮司排办。一、省记合差助执御耒耜御龙直一十二人，服平巾帻、绛衣、革带、履革蔑，(合)[今]欲乞殿前司前期差拨，所服平巾帻等令于祗候库关请。一、省记合差 御耒耜箱、九谷青箱天武官二十人，服平巾帻、青罗绣对凤嘉禾合穗衫、白绢抹带。今来乞下殿〔前司〕前期差拨。其巾帻等如祗候库关〔请〕，乞令工部指挥所属制造。一、今来所差从耕庶人并助执耒耜等人，及所用耕牛，虽已申请前一月教习，虑恐至时宫架、登歌之乐作，却致惊慑，今欲乞从太常寺于正习仪前，定日就耤田作乐，教习三日。一、依仪，设从耕群官位，合用 位版兵士一十人，欲乞下殿前司差。一、依宣和礼制，耆老百人常服陪位。今欲乞依上件礼例，令临安府行下诸县呼集， 
      
于正习仪前五日到临安府祗备习仪。一、依仪，盛御耒耜合用青箱二面，系饰以青；(耤)[藉]耒(耤)[耜]席一领，以青绢缘。并乞令工部指挥所属制造。」诏依。 
十六日，礼部、太常寺言：「检会明道元年太常礼院言：耤田所须牲牢礼物等，请诏内侍计会，所司先期办置。诏内侍刘守一等主之。宣和间亲耕，其所差都大主管官系差入内内侍省官张道济。所有将来亲耕，其所差都大主管官一员，乞差入内内侍省官充。」诏依。 
同日，秘书少监、兼权礼部侍郎游操等言：「太史局申：选到绍兴十六年亲耕日辰，宜用正月九日己卯、十五日乙酉、十六日丙戌、十九日己丑、二十二日壬辰，即与国(音)[忌]无妨碍。」诏用十九日。绍兴十六年正月十七日，太常寺言：「勘会正月十九日亲耕耤田，缘今雨降未止，欲乞别行选日。」诏依。又二十日，礼部、太常寺言：「太史局申，选定宜用正月二十二日壬辰吉。仍乞于前一日习仪，次省馔。」诏依。 
十七日，礼部侍郎游操又言：「恭 国家蔚兴文治，始见太平，初讲耕耤，敦本力农。风动四方，事体非轻。其合行事件，虽已依宣和礼制申请施行外，欲望朝廷更赐指挥，下礼部、太常寺讨论，参酌端拱、明道故事。庶几中兴礼得以兼备。」诏依。 
二十一日，礼部、太常寺言：「准 ，游操等札子：『检照端拱元年赐京城耆老八十已上者九十八人衣帛有差。将来亲耕毕，欲宣陪位耆老诣坛宣劳，依旧例赐束帛。又明道二年，大礼使言：耤田礼希旷，为日已久，比闻修举，内外翘属。况亲屈万乘，本劝力农，请下 
      
