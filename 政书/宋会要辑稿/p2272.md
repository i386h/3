<!-- { "loadSidebar": true } -->
二十三日，户部侍郎、兼江淮荆浙闽广路经制使梁汝嘉言：「一、乞下礼部铸印二面，一面以『江淮等路经制使司之印』十字为文，一面以『江淮等路经制判官之印』十字为文。一、诸路常平司兼隶经制司，缘为尚有声说未尽路分，今乞于『江淮荆浙闽广』字下添『等』字。一、诸路常平司主管官并改充经制某路干办公事，缘上件职事本系管常平司务，未有该载，欲乞作经制某路常平等公事系阶。」并从之。 
同日，诏经制判官与转运副使叙官，从梁汝嘉请也。 
二月二十日，梁汝嘉言：「诸路干办常平官系每路各置一员，唯河南两路止差一员，委是难以遍行检察。乞东、西路各差一员，除吴 就充干办西路外，东路乞差右承议郎、新差权扬州通判蔡材管干施行。」从之。 
三月十五日，江淮荆浙闽广路路经制判官霍蠡言：「朝廷复置经制一司，检察中外财用，专以户部长、贰兼领其事，而臣一介疵贱，何足以当重寄!臣闻自三司之法坏，而户部虽掌经费，不复稽财用之出入久矣。军兴以来，上自朝廷，下至州县，案籍焚毁，纲目散 
      
亡，老胥猾吏出没其间，而掌邦计者但以调度不足为忧，志在苟得，苛刻隐欺之患不暇复省。故一有调度，举以其数责之漕司，漕司责之州，州责之县，县责之民。民不胜其求，不得不为巧避之术。于是诡名寄产、分户匿税之弊，百端纷起，而吏受重赇。虽良民不得不为此者，实有以驱之也。今为县者非不知民有巧避之术，为州、为监司、为户部者亦非不知州、县、监司皆有妄取侵用之数，而上下相蒙，莫或谁何。故公赋屈于隐欺，民力殚于赂遗。举天下之财悉耗于奸胥之手者，职此之由。今将检察其实，固非督其逋负，收其羡余，以为刻剥之务，亦将计其所取于民者几何，有当取者、不当取者，从而是正之。覆其上供于朝廷、供亿于大军及诸司之所支拨、州县之所常用者各几何，有当用、有不当用者，亦从而是正之。使其所取有常，所用有数，复于朝廷，达于万民，皆可通知为经久之制。尚虑不知者，谓今设官之意，检察之名，徒为聚敛之政，愿诏诸路监司、州县，使明知陛下设官理财，将为足国安民之计，悉力而奉行之。」诏依，令经制司行下诸路监司照会。 
八月二十二日，宰执进呈曾统言乞罢经制司札子。上曰：「经制一司须经久方见利害，今纔半岁，难遽责以近 。若实无益，虽亟罢可也。三省措置以闻。」 
二十九日，臣僚言：「累具奏札论创置经制司不当，未蒙施行。窃闻建司之初，即创官吏，长、 
      
贰之外，属官二十员，正名人吏、客司二十六名，贴司之属不知其几，各有请给，四时馈遗，出入津送，种种横用。置司半年以来，校其所入，未必能补其所费。至于创置酒库，亦是阴夺省司之利。夫经制所总之事，皆户部本职。税赋失实，当问转运司；常平钱谷失陷，当问提举司；监司不法，自有互察之文；州县不法，自有监司按举之令。若使经制司检察，则户部亦可废，又何必置诸司!欲乞检会累奏，早赐施行。」诏令户部措置，户部条具：「一、经制司系检察诸司、州县失陷钱物，并举催未到纲运，总逐路常平等事。缘本司所管路分广阔，未见速效。今来若随事依旧分隶诸司拘收检察，其经制一司自可寝罢。一、经制司若行寝罢，欲乞将拘催检察上供钱物粮斛等职事，并各并归逐路所属监司主管施行。年额上供钱物、粮斛、酒税、诸路赡军酒务桩、办籴本等，隶转运司；无额经制、朝廷封桩钱物、建康永丰圩等，隶提刑司；茶盐钱物，隶茶盐司；常平并市易、回易、平准等钱物，隶常平司。一、据经制司主管官具到见管江浙钱物，欲令逐州军主管官除市易务钱物外，依旧窠名桩管，听候户部充籴本支用。一、经制司酒库应干官物，欲乞并归措置赡军酒库所分拨使用。一、经制司属官人吏，欲责限一月结局。其所管公使钱物等，并赴左藏库送纳；其经制司案牍，并发赴本部；所有逐路案牍并抽差到吏 
      
卒，并发归元来去处。一、诸路主管常平官，近因置经制司，改作经制某路干办常平等公事。今来经制司若罢，即合依旧。」诏罢经制司，余依措置到事理施行。内主管官请给、序位等，依已降指挥施行。 
      
徽宗宣和三年本条之首有屠寄先生案语，云：「寄案，徐辑《大典》引《文献通考》。」，方腊初平，江浙诸郡皆未有常赋，乃诏除陈亨伯以大漕之职经制七路，财赋许得移用，监司听其按察。于是亨伯收民间印契及鬻糟醋之类，为钱凡七色。是后州县有所谓经制钱有所：原倒，据《文献通考》卷六二乙。，自亨伯始也。其后翁端朝继为之。绍兴初，与发运俱罢。九年复置，以户部侍郎梁汝嘉为使，司农少卿霍蠡为判官，以检察内外失陷钱物、举催未到纲运、措置籴买、总领常平为职。未几，谏议曾统言其无益而多费，就省之。绍兴中，又有总制司，以参政孟庾领其事，其职略视经制司。
 职官 宋会要辑稿 职官四四 提举保甲司 
      
提举保甲司
【宋会要】
      
神宗熙宁三年十月十八日，陕西宣抚使韩绛乞差尚驾部员外郎马 、秘书丞刘拱、秘书省著作佐郎吕大忠、殿中丞乐涣赴本司，以备提举义勇。从之。绛又言，义勇分为七路：延、丹、坊为一路，邠、宁、环、庆为一路，泾、原、仪、渭为一路，秦、陇为一路，陕、解、同、河中府为一路，阶、成、凤州、凤翔为一路，干、耀、华、永兴军为一路。 
四年五月四日，诏罢陕西诸路提举义勇官，委本属州县依旧条分番教阅，转运、提点刑狱司遇起教日提举。初，陕西宣抚司请辟官八员，分总诸路义勇，人情以为烦扰无补。曾公亮出镇永兴，对日，首以为言，故罢之。 
八年闰四月四日，诏五路义勇保甲，差在京有职事官一员提举，仍各不限常制，奏举选人或班行一员勾当公事，不以时差出或躬亲巡察。差知制诰沈括等十一人兼提举。寻皆罢之。 
元丰二年十一月二十九日，诏开封府界提举保甲官，以昭宣使、果州防御使、入内副都知王中正，东上合门使、荣州刺史狄谘为之。初，王安石议减正兵，以保甲民兵代之，于是始置提举教阅之使，后又行于西北三路。世议不以为然，而后卒改焉。 
三年六月三日，诏五路转运、提举官巡历所至，许按阅见教义勇、保甲武艺，有不如法，关牒提点刑狱司施行。以河北提点 
      
刑狱刘定言一司不能遍阅州县保甲故也。 
十三日，诏广南、梓、夔、利路保甲，令监司、提举司岁分州县按阅。从尚书兵部请也。 
十五日，诏河北、河东、陕西路各选文、武官一员提举义勇、保甲。武臣提举义勇保甲兼提点刑狱，文臣提点刑狱兼提举义勇保甲。自今五路提点刑狱准此。 
四年正月七日，诏提举保甲司钱物，专令文臣领之。 
六年十一月八日，诏：「提举保甲司，三路(北)[比]转运司，提举视转运使，同提举视副使，同管勾视判官。开封府界(北)[比]提点司，提举、提点官、同提举视三路同管勾官。仍依所定格子除授，并为监司。其人从、举官、恩数等，并依所视职任。武臣专管教阅，文臣专管催驱收支钱物，辄侵紊者徒一年。 
八年十月二十八日，诏罢府界、三路提举保甲官，诸路以提刑狱兼领。 
哲宗元佑元年二月十五日，诏府界、三路提举保甲官并官属罢谒禁。 
闰二月二十四日，诏河北东西路、永兴、秦凤等路提点刑狱兼提举保甲司「提点」上原有「提路」二字，据《长编》卷三七○删。，并依提刑司例，各为一司。 
二年五月二十八日，诏河北、陕西路提刑兼提举保甲，并依提刑司分路。 
徽宗崇宁五年二月三日，诏河北东西路、河东、永兴、秦凤路各置武臣提举保甲，兼提点刑狱，罢提举保甲文臣。
 职官 宋会要辑稿 职官四四 提举弓箭手司 
      
提举弓箭手司
【宋会要】
      
神宗元丰五年二月十五日，诏提举熙河等路弓箭手、营田、蕃部共为一司，隶泾源路制置司，许奏举干当公事官一员、准备差使使臣三员。 
七月七日，提举熙河等路弓箭手营田蕃部司康识言：「与兼提举营田张大宁同议立法，乞应新收复地差官以《千字文》分画经界，选知农事厢军耕佃，顷一人。其部辖人员、节级及雇助人工岁入赏罚，并用熙河官庄法。余并召弓箭手，人给二顷，有马者加五十亩。营田每五十顷为一营，差谙农事官一员干当，许本司不拘常制举选人、使臣臣：原作「人」，据《长编》卷三二八改。，请给依陕西路营田司法。不满五十顷，委付近城寨官兼管，月给食钱三千。」从之。 
哲宗元佑元年三月二十八日，诏罢提举熙河等路弓箭营田蕃部司。 
元符元年二月十七日，枢密院言：「锺傅奏，乞权于熙、秦两路辍那新城内地土，并召弓箭手居住，仍置提举官二员。」从之。 
三年三月八日，罢提举弓箭手司，从章楶之请也。 
徽宗政和五年二月十八日，勘会陕西、河东逐路自罢专置提举官隶属经略司，事权不专，颇失措置。根(舌)[括]打量、催督开垦、理断交侵等职事，尽在极边，帅臣无由亲到，窃虑 
      
因循浸久，旷土愈多，销耗民兵人额，有害边防大计。兼提文臣玩习翰墨，多务赡养，罕能躬亲冲冒寒暑，奔走往来议事。可陕西、河东逐路并复置提举弓箭手(同)[司]，仍各选差武臣一员充，理任、请给、恩数等，并依提举保甲条例施行。每路各置勾当公事使臣二员。每岁令枢密院取索逐路招置弓箭手并开垦过地土，比较优劣殿最，取旨黜陟。 
