<!-- { "loadSidebar": true } -->
六月十二日，上谕宰臣曰：「得镇江奏报，十日皇太后进发，出镇江府门，遇雨复回，次第来日须到，朕当躬往迎接。既已定日，虽遇雨亦不宜住，盖沿路州县顷递、卫士饮食之类既已排办，若滞留一日，则又縻费骚扰。朕前日自镇江来，涂中虽遇雨，亦不曾住。来日郊迎太母，已令备办雨具，卿等可诣宫观祈晴，朕当降香以往。」吕颐浩等奉命而退。 
七月二十八日，宰臣吕颐浩等进呈权知三省、枢密院前往洪州分掌事件：「一、六部常程依格法事务并从权知三省、枢密院官奏行。虽非常程而待报不及者亦听裁决。一、权知三省、枢密院应分遣文书，并合通签。一、奏钞并依例程修写。系宰执阶位，注：随行在。其权知三省、枢密院官依式签书。一、遍下诸路照会，行在专总边防军马钱谷、差除重事，所有其余细务及官员注拟、磨勘功赏、举辟之类，并申权知三省、枢密院。仍往洪州投下。一、六曹长贰、 
     
郎官，或留行在，或随从前去，并各仍旧主行本部事务，其姓名取自朝廷指挥。一、三省、枢密院六房人吏，除已选充行遣文字外，逐房自点检以下至守阙守(宫)[当]官，并从上各存留一半，于行在祗应，余并先次随从前去。一、〔宗正寺除〕官告院、粮料院、审计司官吏，分一半，各掌行所管事务。或文书壅并，即添差权官。一、大理寺治狱官吏并留行在，断行官吏量留三分之一，余并随权知三省、枢密院前去。一、太常寺已有指挥留博士一员外，少卿随从神主前去。一、存留宗正寺丞及国子监丞外，并随权知三省、枢密院前去。一、进奏院监官二员，一员留行在，一员合随从前去。其进奏官除存留人外，并前去通管诸路州军文字。一、吏部除自来合堂除窠阙外，并于洪州使阙。一、户部诸路钱米物帛等，已有指挥分定路分应副，仍令榷货务都茶场作料次，每次印造东南盐钞五十万贯、茶引一十万贯。榷货务都茶场量那官吏前去出卖，应副经费支用。仍先印盐钞五十万贯随行。一、礼部印造度牒，并听行在降敕印造。一、兵部起发诸路将兵，并从行在降指挥。一、刑部诸路奏案并发赴洪州，依条例裁决回报。应干帐籍等，亦申发前去。一、工部应合用军器，并听随所阙数于洪州及邻近州军有作院处制造。」从之。 

闰八月二十六日，诏巡幸浙西。翌日，御史台言：「今来车驾巡幸，一行舟船并于船两头木上，大写 
     
字书贴某官及梢工姓名，如有不依次序搀先拥闹，官员奏劾，梢工处斩。」从之。 
二十八日，诏：「镇江府、常州、平江府、秀州并沿路州县人户，不得关闭店舍卖买，专委知州措置。军行，并令占宫观、寺院、庙宇、官舍安泊，即不得乱行拘占居民屋舍。如违，当从军法施行。随从除卫兵给蒸湖熟肉外，更无一毫取买。如辄有取觅借索什物，仰州县不得应副，许诸色人经尚书省陈诉。」 
九月二十九日，诏：「朕巡幸所至，应什物供帐之具，不许于民间科配。诏旨丁宁，诫谕切至。访闻百司翫习须索，却成搔扰。仰尚书省札下应随百司，不得于州县取索分文以上物色。如违，其监官及当行人吏并坐赃论，及私受馈送者准此。」 
四年二月二日，诏温州江心寺赐名龙翔。时车驾至温州，驻跸于寺也。 
十三日，诏令温州江贴占通真庵，充尚书六部置局。 
六月七日，大理卿兼同详定一司(救)[敕]令王衣言，乞以详定重修敕令所为名，就用见使印记。从之。 
七月六日，诏临安府宜迁府治于祥符寺基创建，从中书舍人季陵请也。 
绍兴元年十一月六日，三省言：「徐康国权知临安府，措置移跸事务，令具到行在百司局所。」诏宜措置，随宜擗截，不得搔扰，仍(其)[具]已擗截处所画图申尚书省。 
八(月)[日]，诏：「已降指挥，移跸临安府，可差内侍杨公弼前去，与徐康国同措置擗截行宫，务要简省，更不得华饰。」 
二十日，都省言：「 
      
徐康国欲添造共百余间，杨公弼欲造三百余间，比之康国数多二百，窃虑难以趁办。」诏依徐康国措置。 
十九日，宰臣奏擗截行宫文字，上曰：「面饬杨公弼，止令草创，仅蔽风雨足矣。椽楹未暇丹雘，亦无害，或用土朱亦〔可〕。」 
同日，襄阳府邓随郢州镇抚使桑仲言：「乞驻跸荆南，以系中原之望。今刘豫僭于郓招诱京畿、京陕官吏军民，乞先(下次)[次下]诏，称銮舆择日起发，前来中原，庶几人心不至摇动，此中兴不可失之机会。」诏：「桑仲所奏备见忠嘉，荆南东连吴会，西彻巴蜀，北据汉沔，利尽南海，自古形势之地，止以目今粮道未通，已差参知政事孟庾充江西荆湖东西宣抚使，韩世忠充宣抚副使，计置沿路粮食，俟就绪日进发。」 
十二月十四日，宰臣进呈临安府有司欲就移近城僧舍以造行宫，上曰：「僧家缘化营葺不易，遽尔毁拆，虑致怨嗟。朕正欲召和气，岂宜如此 但给官钱，随宜修盖，能蔽风雨足矣。」 
二十二日，(驾车)[车驾]移跸临安府，用来年正月十日登舟，十一日进发，宿钱清镇，十二日宿萧山县，十三、十四日候潮渡江。留神武右军统制官刘宝、张宗颜两项人马收后，仍且在绍兴府驻札，听候朝廷指挥起发。令张俊统其余兵并中军扈从前去。 
二年正月二十三日，诏：「比移跸临安，六宫尚留会稽者，政不欲增广行阙，重困民力。访闻行在系官修造去处甚多，可日下并罢。自今非得旨而擅役人夫 
      
者，令御史台纠弹以闻。」时(驾车)[车驾]以正月十四日至临安府。 
二(日)[月]六日，诏：「天章阁祖宗神御，可先行趁潮汛过江，仰临安府差渡船五只，令巡检引带，保护过江。」 
七月八日，尚书省言：「行宫南门添置楼屋一所，已令临安府修盖，相次了毕。所有牌额，乞下所属书写。」诏令临安府书写，仍以「行宫之门」四字为名。 
九月二十九日，尚书省又言：「行宫南门修盖毕工，今来太史局选用十月二日，欲令百官朝谒出入。」从之。 
三年正月十一日，都省言：「江南东路安(府)钱七万余贯、米一千七百余石，已系宣抚使司截使了当，朝廷如许毕工，乞将支过元桩钱米，榷货务等处支(发)[拨]应副。」诏委孟庾措置，申尚书省。 
十六日，中书门下省奏：「勘会行宫南门里并无过廊，百官趋朝，冒雨泥行。」诏令梁汝嘉同修内司官就东廊旧基营盖。 
十二月九日，诏宫墙底小却薄，不足以限制内外，令修司使相度帮贴砌垒。其合用工料砖灰，具申尚书省。 
四年二月十八日，权知临安府梁汝嘉言：「本府系车驾驻跸，其越城门禁止有海行条法，窃恐合依在京法禁。乞下所属检会颁降，以凭遵守。」刑部状：「检准律，诸越殿垣者绞，宫垣流三千 
      
里，皇城减宫垣一等，京城又减一等。诸奉敕以合符夜开宫殿门，符虽合，不勘而开者徒三年。若勘符不合而为开者，流二千里。其不承敕擅便开闭者绞。若错符下键及不由钥而闭者，杖一百，即应忘误不下键，应开毁键而开者徒一年。其皇城门减宫门一等，即宫殿门闭讫而进钥迟者，杖一百，经宿加一等。宫门以外递减一等。其开门出钥迟，又加递减进钥一等。勘会临安府城壁见有摧倒去处，窃虑夜有越城作过之人。」诏越城门禁并权依京城断罪，候车驾回銮日依旧。其未修城壁，仰本路相度置铺巡防。 
五年正月十四日，诏：「建康府行宫缮(本)[治]未毕，兼城壁损坏，亦当修筑，可委江东帅臣同转运判官俞俟随宜措置，须管日近了毕。及省部百司仓库等，亦仰踏逐，具图来上，务从减省，不得骚扰。」时车驾驻跸(临安)[平江]府。 
十九日，参知政事孟庾上表，恭请车驾还临安府。诏答曰：「朕夙严戎驾，底定边虞，小次舍于吴门，往宅师于建邺。载念江山之胜，屡经兵火之余。虽有司板筑以时，并缮官府城池之役；顾斯民襁负而至，尚无邑屋庐舍之依。复览封章，力祈还幸。见官仪而思汉，谅南北之一心；从仁人而居邠，亦父老之诚意。勉徇来牍，暂议回辕。想迟警跸之音，益尉羽旌之喜。可依所请，暂回临安府驻跸。」户部侍郎兼权知临安府梁汝嘉率本府父老、僧道、士庶上表迎回车驾。是日，赐 
      
临安府官吏、军民等诏书曰：「朕万骑时巡，方图远略；九庙未复，其敢奠居!比临江上之师，觊殄目中之虏，遂颁前诏，暂议还辕。汝等并倾向日之心，咸起望云之意，有嘉爱戴，谅慰忠忱。」 
二十七日，诏令御史台、主管禁卫所取见内外百官司船只数目，逐船各给旗号，分明书写某官司舟船，依图本先后资次摆泊。如将来搀先行船，或无官给旗号，其木(白)梢徒三年，在禁卫内依绍兴四年十一月十一日已降指挥，官员奏劾。所有旗号合用黄绢，据的实数目，令户部支给。仍令文思院，限三日制造。 
二月一日，平江府言：「昨排办府治充驻跸行宫，本府欲候进发日，将行宫封锁，轮差兵官看管，祗备将来车驾回銮驻跸。」诏赐平江府依旧充府治。时(驾车)[车驾]欲以二月三日，自平江府进发，回临安府。 
六年八月二十一日，合门言：「准礼部关，选定进发吉日，得旨用九月一日。契勘至日系朔日遥拜。」诏权免。时车驾自临安府进发，是日应侍从官并从驾。 
九月四日，诏御舟至平〔江〕府，止于水门外进辇，可行下本府，更不拆门。 
十日，枢密院言：「今来车驾巡幸，亲抚六师，窃虑四方传闻不一，别致疑惑。」诏令诸路帅(首)[守]、监司散出文榜，分明告谕军民通知，仍多方措置弹压盗贼，务要境内肃静，毋致纷扰生事。 
七年正月二日，中书门下省言：「将来车驾巡幸建康，其扈从一行沿路合用钱粮之类， 
      
并系随军转运职事。兼经由东阳、下蜀两处程顿，合与本路漕司同共措置。及营缮行宫，将见就绪，亦当因便检点。」诏令梁汝嘉躬亲起发前去催促应办，仍约束经由州县，不得以应副巡幸为名，因而骚扰。如违，按劾以闻。 
七日，诏：「建康府营缮行宫，务从省约，不得华侈。仰叶宗谔等具知禀状闻奏。」 
三月三日，都督府言：「今来车驾巡幸建康府，其沿江津渡合行关防机察。」诏权依黄河法，候边事宁息(以)[日]依旧。 
七日，诏巡幸建康府，出陆日天气稍暄，应扈(臣从)[从臣]寮许戴凉笠。 
同日，诏巡幸至建康府驻跸，依例作歇泊假三日。 
