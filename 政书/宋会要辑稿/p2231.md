<!-- { "loadSidebar": true } -->
宣和二年八月十六日，中书省言：「勘会东南粮纲为抛失少、欠数多，近已奉御笔措置罢募土人，改差使臣等管押，及令经由拖欠路分任责。(令)[今]有合申明事件下项：一、六路召募土人法罢，其两河粮纲所募土人亦合并罢，遵依已降指挥施行。一、六路罢募土人粮纲并年满事故等阙，转运司已降指挥出阙召人指射，如过两月无人指射，或虽有人指射不应差注者，即具阙报发运司召人，以上差讫，除具职位、姓名申尚书省外，仍申所属曹部出给付身。或发运司过一月无应入人指射，即申吏部，又过一月犹无应入人，即关 
     
都官差注。其资次并依已降指挥。一、两河土人粮纲并年满事故等阙，辇运、拨发司出阙召人指射，差讫具职位、姓名申尚书省外，仍申所属曹部，出给付身。过三月无人指射、不应差注者，即具阙申吏部；又过一月无应入人，即关都官差注。其资次并依六路已降指挥。一、管押人虽已有副尉指射，若定差未了间，却有校尉以上人愿就者，自合先差校尉等。今来所罢土人，候差到人交割讫，发遣归都官，别承差使，即不得再押粮纲。沿路抛欠斛，除合依已降指挥，令经由抛欠路分转运司任责，次年依上供条限补发外，其六路每年随正额合起酌中补欠数目，自合依旧起发，候次年经由抛欠路分补发到京。如实补发到数目过于本路随正额合起酌中补欠之数，即将剩豁除。一、两河抛欠斛，其经由路分任责补欠置籍等，亦合依东西直达纲已降旨挥施行。内抛欠斛，并令地分官司、京东辇运司、蔡河拨发司置籍。一、经由京畿地分，如有抛欠，缘京畿别无上供斛，自合据合补数目，于外路起到应副本路纲内，依数改拨补发上京。一、提辖文臣已立抛欠分厘责罚，其检察武臣亦合依此。一、土人如为已有替罢指挥，辄敢作过，偷盗粮斛，拆卖舟船，仰所在官司常切觉察，具违犯申尚书省，法外重行断遣。」从之。 
五年五月十二日，诏令吕淙、胡直孺，东南六路转运、辇运、拨发司 
      
官，限指挥到，据未起斛数目，躬亲严紧催督，须管日近拥并，相继起发到京。其已起在路数目，亦仰催促沿路经由州县及催纲等官司，速行递相赶发，兼程前来。尚敢违慢，以违御笔论。 
六月二十五日，发运使副吕淙、陈亨伯奏：「准尚书省札子，权知宿州林箎奏发运司利害及管见十事，札付臣等照会。数内第二十二项：自行直达，每路并差提辖官一员，今来复行转般，所有湖南、湖北、江南东西四路提举官，合与不合减罢，取自朝廷旨挥。」仓部勘会：「东南六路提辖官昨缘直达，朝廷降指挥差置。今来虽江湖四路复行转般，其逐路有合发斛万数浩瀚，并系在京指拟支遣数目，见不住装发纲运，直达上京，唯藉提辖官往来检察催督。今勘会，江湖四路提辖官，候发运司有收籴到或可代发斛(奉)[奏]行转般日，即行寝罢。本部勘会，诸路提辖纲运官，淮浙各两员，江湖四路各止一员，依法自本路至国门，往来催促纲运，检察违滞。近发运吕淙、陈亨伯措置转般画一，内一项申明，江湖四路提辖官系直达差置，合与不合减罢，已承旨挥，候发运司有收籴到或可代发斛奏行转般日寝罢。及发运司勾当公事官陈亨伯称系诸般差委，及间有朝旨令分委勾当。今来林箎所乞每岁分轮提辖官于界首取索驱磨行程，及乞每岁轮差发运司勾当公事官于拱州取索行程驱磨，事理即有碍元 
      
条及妨阙勾当，委是难行外，其陈亨伯乞今后提辖官并依法自本路至国门往来催促纲运，发运司常切检察。如每岁不见往来经由真、扬、楚、泗，致纲运于本路及他路住滞，偷盗数多，听发运司于所部选承务郎以上清强官对移，或乞令具事理申尚书省差官替罢事理施行。」并从之。 
九月五日，户部奏：「荆湖南北路 刷大理钱帛赵庠申：『勘会荆湖南北路诸州军起发上供钱物，有畸零数少去处，依条般往近便及沿流去处州军团并成纲，起发上京，限十日转发，违限杖一百。今团并州军承他处起到钱物，如不依限交收转发，欲望立法约束，及许管押人越诉。』户部看详，欲依赵庠所乞，如他州或别路起到钱物，限次日交收。仍乞立法施行，诸路准此。」从之。 
七年三月二十日，江南西路转运判官高述奏：「本路宣和七年合起发上供额米一百二十万八千九百石，依近降御笔处分，般至淮南下卸。依条分三限，内第一限二月，计四十万二千九百七十石，本司牒诸州县计置起发。今据申，已发过四十一万九千六百十一石九斗八升，前去淮南下卸。内已充足第一限合发米数外，又搀发过第二限米壹万陆千陆伯肆拾壹石玖捌升，已具纲名细数申尚书省去讫。」诏：「高述顷以事罢漕司，旋命复职。今能修举漕计，今春上供肆拾余万石，已足上限，继运下限亦起发，奉法修职。可特除直秘阁， 
      
以劝诸路奉公之吏。」 
【宋会要】
      
三门白波黄渭汴河催促装纲官二人，以京朝官、三班充；河阴至陕州、自京至汴口，催纲官各一人，并以三班充；广济河都大催纲官一人，许汝石塘河催纲官二人，并京朝官三班充；御河催纲一人，汴河至泗州催纲官三人，并以三班或内侍充。皆分地而领之。 
真宗大中祥符四年八月，诏复置广济河催纲朝臣。是职旧命常参官，近岁省去，止用使臣，而州郡皆不承禀，故复之。 
八年七月，诏三班院：「自今诸河催纲、巡检，并选曾经监押、巡检、殿直干事者充。」初，三班侍禁李世隆为蔡河拨发，兼巡检捉贼。真宗曰：「世隆年方二十五，未经历。」又上封者屡言催纲捉贼多差权势子弟，故条约之。 
九年五月十五日，诏黄、汴、广济、石塘河催纲巡河京朝官、使臣，自今每岁许一次入奏；三门、白波发运使、判官，每岁许二人更番入奏。 
仁宗天圣三年正月，三司言：「广济河催纲、太子中舍成璧到任二年，催纲斛伍十六万贰千陆百余石，比前界甚有出剩，乞降敕书奖谕。」从之。 
庆历三年十二月，省(潮)御河催纲官。 
四年三月，省广济河催纲朝臣一员，仍减岁漕军储贰拾万硕。 
英宗治平三年三月，三司言：「许汝州石塘河催纲、屯田郎中徐说请令押纲人员除系抛失少欠诸般过犯申送 
      
赴省，其余只本司施行。勘会石塘河催纲司所管纲船不少，乞令依蔡河拨发司并广济河例，如有押纲军大将犯笞罪，许令本司勘决讫申省，杖罪已上依旧条施行。又称所管纲船，其人员纲官多不用心钤辖梢工、爱护舟船，容纵偷卖钉，动使(遇)[过]有损坏，相验不堪修补，遂恣拆拽散失。今后乞据少数估价，令人员纲官承认陪纳。欲依所申，并诸河纲船准此。」从之。 
哲宗元佑二年正月二十五日，左谏议大夫兼权给事中鲜于侁言：「蔡河拨发、催纲司督京西、淮南粮运以供畿内，半岁不能周一运。请令催纲司统按县道立赏罚，使人自为功。」从之。 
政和五年七月九日，祠部员外郎胡献可奏：「(士)[土]人管押纲运，若不立定理界年限、轻重等第，更互交押，委是劳逸不均。今相度，欲乞应募(士)[土]人路分，纲运窠名轻重及理界年分，并理运数，并依自来都官差副尉条法施行，候界满日令更互管押。」从之。
 职官 宋会要辑稿 职官四二 发运使 
      
发运使
【宋会要】
      
太祖干德二年二月，以吏部郎中何幼冲充京畿东面水陆发运使。 
景德二年五月，以崇仪副使李溥制置淮南江浙荆湖茶盐矾税，兼都大发运使。时新易榷茶法，故专任溥以集其事。 
八月，以大理寺丞李渭为太子中舍，充黄河三门发运使。 
三年二月，以虞部员外郎冯亮为度支员外郎、淮南江浙荆湖制置茶盐，兼都大发运使，赐金紫。 
【宋会要】
太平兴国五年正月，命右赞善大夫姚沆为陕西三门发运。 
十月，命太子中允刘顺监三门发运务。 
八年九月，以儒州刺史许昌裔，洛苑使、演州刺史王宾，同知水路发运；军器库使、领顺州刺史王继升，驾部员外郎刘蟠，同知陆路发运。先是，每岁运江淮米四五百万斛以给京师，率用官钱僦牵船役夫，颇为劳扰。至是，每船计其直给与舟人，令自召募，甚以为便。既而舟数百艘留河津，月余不得去，计史自言有司除常载外，别科置皮革、赤烟、铅锡、苏木等物，守藏者不即受故也。太宗怒，夺三司使一月俸，分命昌裔等领水陆发运，自是贡输无滞也。 
【宋会要】
      
景德三年，发运使李溥奏请取十年酌中之数为额。故六路上供六百万石，其后或增或减，然其大约以景(佑)[德]所定岁额为准。 
【宋会要】
天禧二年二月，以崇仪使、高州刺史贾宗领昭州团练使，淮南发运副使、殿中侍御史薛奎为户部员外郎，并充淮南江浙湖南北路制置发运使。内殿承制、合门祗候郭盛为如京副使，充都监。 
【宋会要】
仁宗明道二年六月三日，内侍邓守恭上言，自今制置发运使、副、都监令并满三年，从之。 
景佑元年十月五日，诏罢江淮发运使，以其使黄总为淮南发运使，与吴遵路同兼发运司事。所有制置茶盐矾税，令逐路转运使、副兼领之。 
二年四月二十九日，中书门下言：「近省罢淮南、江浙、荆湖等路制置发运司，其公事令淮南转运司兼领，辇运上京斛，专委逐路转运司，各认年额起发。尚虑逐路不切趁办，致亏元数，欲下淮南及逐路转运司，并须公共计置，依元额上供，不得亏少，有 支用。如违，并干系人吏置之法。」从之。 
五年八月，诏复置江淮发运司，以兵部郎中、直史馆杨日严为淮南转运使，度支郎中杨告为淮南江浙荆湖制置茶盐矾税、都大发运使、提点铸钱事，其提点铸钱兼转运判官周陵
      
令赴阙。合行事件，三司限十日擘画条奏以闻。先是，诏罢制置发运，铸钱事令淮南转运兼领，发运、茶盐矾税各归逐路转运，复置判官一员，铸钱亦别设官。上言者屡称不便，故复置焉。 
康定元年五月一日，中书门下言：「近差天章阁待制蒋堂充江淮等路发运使，其淮南、两浙、江南东西、荆湖北路转运司，自来凡有发运司文牒移易钱帛，逐路多占留，欲令自今公共应副，务从办集。」从之。 
庆历元年七月，以三门白波黄渭汴河发运使梁吉甫兼汾洛河发运，应副陕西转运司辇运粮草。 
七年七月二十八日，以江浙等路发运判官、主客员外郎许元为发运副使，更不置正使。 
【宋会要】
