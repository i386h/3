<!-- { "loadSidebar": true } -->
九年十一月二十三日，诏：「自今每遇大礼，从中书选官二员提点一行事务，仍着为定式。」元丰后，以左右司郎官一员充。十年三月二十二日，中书门下请差人吏等五人，诏并减半，候降御札即差。 
十年正月九日，太常礼院言：「今以庆历五年以后祠祭沿革参酌编修成《祀仪》三本，乞一本留中，余付监祭、监礼司。」从之。 
十月六日，干，及三司斥卖长源玉佩、剑、带。臣窃谓凡祭祀之物转移他用，则非所以尊奉神灵。故《记》曰：『祭服敝则焚之，祭器敝则埋之，龟 当杂买场周延年言：「昨东作坊退卖祭服、簪环、履筴敝则埋之，牲死则埋之。』示不欲亵也。愿下礼官详定，凡天地宗庙、社稷、山川、百神之祀，有器服之敝者，焚埋如礼。」从之。 
元丰元年正月十三日，提点南郊事务所向宗儒言：「将来郊禋，宜自东壝门内布黄道至望燎位。」诏送详定郊庙奉祀礼文陈襄等。 
七月二十三日，太常礼院言：「按仪注，亲祠，皇帝所过之门皆勘箭、契。自熙宁四年始罢勘箭，而犹存勘契之礼。若车驾入太庙、皇城、京城门，卤簿前仗已从门入，而天子将至，则复闭中门，稽留御辂。窃详此礼，于众人则通之，于至尊则限之，非所以为顺也。所有太庙及宣德、朱雀、南熏门勘契伏请不行，明堂、文德殿门亦乞准此。」从之。 
九月十四日，详定郊庙礼文所言：「景灵宫荐飨仪注：设爟火于望燎位之东南，送 
      
神乐一成，皇帝就望燎位，举爟火。注云：如质明行礼，即不举。伏见景灵宫行礼，日几中矣，犹举爟火，此有司之失也。谨按《前汉志》：秦以十月郊见，通爟火。注云：欲令光明远照，通于祀所。汉祀五畤于雍，五十里一烽火。凡祭祀通举火者，或以天子不亲至祀所而望拜，或以众祀各处欲一时荐享，宜知早晏，故以火为节也。则以爟火之设，本为燎坛相远，举以为节。若宫庭行事，燎坛稍近，无事于此。伏请将来景灵宫荐飨，不设爟火。」又言：「亲祀南郊，皇帝自大次至位版，内臣二人执翟羽前导，号曰拂翟。历考前代礼典并无此制，惟《国朝会要》御殿仪称：五代汉干佑中，宫中导从童子执丝拂二人，高髻青衣；执(执)犀盘二人，带鬅头，黄衫；执翟羽二人，带鬅头，黄衫。本朝太平兴国初，稍增其制，捧真珠七宝翠毛花二人，衣绯袍；捧金宝山二人，衣绿绣袍；捧龙脑合二人，衣绯销金袍；执翟拂二人，鬅头，衣黄绣袍。今南郊式，尚衣库(拱)[供]拂翟，内侍省差内侍二员执之，各公服，系鞋。每大庆殿宿斋、景灵宫、太庙、南郊自大次至小次皆用之。原其所出，乃汉干佑宫中导从之物，其制不经。今郊庙大礼乃用此以为前导，失礼尤甚，伏请除去。」并从之。又言：「古者朝、祭异服，所以别事神与事君之礼。今亲祠郊庙，皇帝衮冕，而侍祠之官止以朝服，岂礼之称哉!请亲祠郊庙、景灵宫，除导驾、赞引、扶持、宿卫之官外，其侍祠及分 
      
献者并服祭服，以称国家事神之礼。」又言：「本朝祠祭，遇雨则望祀，而服公服，非所以奉神。请遇雨望祀服祭服。」并从之。 
十一月二日，又言：「郊庙有司摄事服祭服不合古制。谨按《周礼》，司服供主祭祀之服，『祀四望山川则毳冕，祭社稷、五祀则希冕，祭群小祀则玄冕。』注：『群小祀，林泽坟衍、四方百物之属。』孔颖达谓：『此据地之小祀。以血祭社稷为中祀，狸沉以下为小祀也。若夫天之小祀，则司中、司命、风师、雨师，郑虽不言，义可知矣。』又按《记》曰：『天子玄冕，朝日于东门之外。』先儒谓日月皆为次祀，言朝日，则夕月亦用玄冕可知，以天神尚质故也。社稷中祀而用希冕者，以粉米有养人之功故也。国朝祀仪，祭社稷、朝日、夕月、风师、雨师皆服衮冕，其蜡祭、先蚕、五龙亦如之；祭司命、户、灶、门、厉、行皆服鷩冕；寿星、灵星、司中、司命、司寒、中溜、马祭皆服毳冕，而不及希冕、玄冕，殊失先王之制。今天子六服，自鷩冕而下，既不亲祠，废而不用，则诸臣摄事，自当从王所祭之服。伏请依《周礼》，凡祀四望山川则以毳冕，祭社稷、五祀则以希冕；朝日、夕月、风师、雨师、司命、司中则以玄冕。若七祀、蜡祭百神、先蚕、五龙、灵星、寿星、司寒、马祭等，盖皆群小祀之比，合服玄冕。其摄事之臣，不系其官，共从所祭而服。」从之。是日，又言：「郊礼遇雨，朝服望祭，不设乐。按《礼记》曰：『大夫冕而祭于公，弁而祭于己。』则是臣子助祭不以朝服也。又曰：『年谷(不) 
      
不登，祭事不悬。』则是于祭之时，既行吉礼，乐不当彻也。本朝祠祭遇雨则望祀，不为违礼，然而服公服，又不设乐，则非所以称奉神之意。伏请遇雨望祀，服祭服，仍设乐。」从之。 
元丰二年七月，判尚书礼部钱藻言：「窃见五帝坛斋宫率皆狭隘，而望祭殿处其中，居常与祠，执事之人取便坐卧；或值雨雪，即奉安神座于其上。加以前事之夕，牲牢脯醢将登诸俎豆，以备荐羞，而曾无净室，以严守护。兼每遇祠事，辄旋挈持祭器来去，疲老之兵，休息之际，纵横涂路之侧，非所以交神明、致吉蠲之道。乞命有司仿南郊斋宫，一新其制，神厨外别创神馔库屋，严设扃钥。及每处量造祭器，更不挈持往来。庶几上称朝廷以诚感格、为民祈福之意。」太常礼院乞依所请，别建神厨库，使与祀事相称。见用祭器，据逐郊岁祀合用数目，分置五帝斋舍，系帐收管，有余藏在太常，以备社稷、文宣、武成等庙祠祀。从之。 
八月，郊社令辛公佑言：「五郊斋宫，除南郊外，其余并未增修，恐非朝廷所以恭肃祠享之意。况赤帝乃本朝感生帝，崇奉之礼宜在四郊诸帝之先，今之宫坛全未增广。并皇地祇斋宫、望祭殿损坏，并乞全葺。」诏将作监约度，先次展修。又言：「灵星、风师、雨师、先农等坛，去斋宫甚远，斋宿之夕，须中夜赴坛行礼，虽有肃恭之心，且将怠矣。又惧风雨，陈列祭器无由严备。欲乞就近别建舍宇，所贵便于行礼。」从之。 
九 
      
月二十一日，郊社令言：「皇地祇、神州地祇、黑帝三坛各去斋宫迂远。窃见近北有废罢骁肸宫营，皆近诸坛，欲乞就彼修建，兼随宜创新盖造。」从之。 
三年四月二十八日，详定郊庙奉祀礼文所言：「《唐六典》：『中书侍郎掌贰令之职，凡临轩策命大臣，令为之使，则持册书以授之。若自内册，则以册书授使者。』又曰：『送置中书堂密诏。』《周官》：内史掌王之八柄。掌书王命，盖中书之任也。古者爵有德而禄有功，必赐爵禄于太庙，故命内史读册。《开宝礼》及郊庙明堂仪注，告神之册而使中书侍郎读之，殊为舛误。盖赞祠接神者莫如祝，故《郊特牲》曰『祝将命』也。《周礼》：『太祝，下大夫二人，上士四人，掌六祝之辞，以祀鬼、神示。』此则读册之任也。《开元礼》：郊庙、明堂读祝并命太祝，最为近古。伏请郊庙、明堂读册改命太祝。」诏差史官摄太祝。 
六月，又言：「谨按《周礼 大宗伯》：『以玉作六瑞，以等邦国，王执镇圭。』《典瑞》：『(玉)[王]搢大圭。』然则镇圭者，王执以为瑞；大圭者，搢以为笏。《开元礼》、《开宝通礼》及仪注：明堂、太庙，皇帝亲祠，至罍洗、奠玉币、饮福皆云『搢镇圭』。此既非笏，不当搢。《觐礼》曰『奠圭于缫上』，说者谓释于地也。诸侯见于天子，奠圭，则天子祗事天地、祖宗，亦当奠圭于缫上。所有仪注，亲祠奠玉币之时『搢镇圭』，伏请改奠圭。其盥手、饮福，谓宜使人接圭。」从之。 
二十八日，又言：「谨按唐《开元礼》并本朝《开宝通用礼》：皇帝致斋前一日，尚舍奉
      
御，设御座于正殿西序及室内，俱东向。《仪礼注》：堂东西坛谓之序。至日，皇帝出自西房，即御座，东向。又唐《郊祀录》凡致斋必东向者，变听政之位也。盖取《论语》『斋必变食』，殊为舛误。伏请南郊致斋，皇帝自内寝居大庆殿御幄，易服，有司奏(事)[中]严外办毕，即大庆殿御座南向，百官北面再拜奏请讫，皇帝降就斋所，更不设东房、西房及御榻东向位。明堂致斋文德殿依此。」从之。是日，又言：「古者祀天神燔柴，祭地祇瘗埋。盖燔柴则升烟于上，瘗埋则达气于下，求神必以其类故也。王泾唐《郊祀录》，凡祭地祇则为瘗鸰于神坛之壬地，方深取足容物；祭讫，置牲、币、祝、馔于其中而埋之。熙宁祀仪：祭皇地祇、神州地祇皆为燎坛，方一丈二尺，开上南出户，方六尺，在坛南二十步丙地。祭太社、太稷又设燎柴于西神门外道。此以地祇而同于天神之祀，殊悖于礼。伏请自今祭皇地祇、神州地祇、太社、太稷，其祝版与牲币馔物并瘗于鸰，不设燔。所有皇地祇、神州地祇燎坛并乞除去。」从之。 
七月十四日，又言：「谨按《周礼》：大宗伯『以玉作六瑞，以等邦国，王执镇圭。』言天子受瑞于天，诸侯受瑞于天子，故诸侯见王，执命圭以为瑞，而奉祭祀，亦执镇圭以为瑞也。说者曰：此镇圭，王祭祀时执。《典瑞》云：『王搢大圭，执镇圭，缫藉五采五就以朝日。』则余祭祀亦执之。孔颖达引《郑志》云：『天子执镇圭以朝日、夕月，及祭天地、宗庙。』盖天子奉祭 
      
(祭)祀，执镇圭者其(挚)[贽]也，搢大圭者其笏也。《礼记》曰：『见于天子，与射，无说笏。入太庙说笏，非古也。』释者以为，凡言吉事，无所说笏；入太庙之中，唯君当事说笏。时臣骄泰，僭仿于君，当事亦说笏，故(礼记)[记礼]者明之，云臣入太庙当事说笏，非古也。唐礼：亲祀天地神祇者搢大圭，执镇圭；有事宗庙，则执镇圭而已。王泾《郊祀录》：『大圭，质也，事天地之礼质，故执而搢之。镇圭，文也，宗庙之礼亦文，故无兼执之义。』是不知大圭，天子之笏，其用通于郊庙。伏请自今皇帝亲祠郊庙，搢大圭，执镇圭。每奉祀之文，既接神，再拜，则奠镇圭为(挚)[贽]，执大圭为笏。当事则说笏，盖臣卑，则当事搢笏，君尊则不搢，别于臣下也。」从之。 
九月，臣僚言：「乞立四表，以陈二舞。」详定郊庙奉祀礼文所言：「看详叶防所陈，与详定朝会仪注所称定舞表，事体颇同。见已教习，乞下太常寺，于明堂、景灵宫、太庙施用新定二舞。所执之器亦乞所属制造。」从之。 
四年六月十三日，详定郊庙奉祀礼文所言：「请祭天别设主日、配月之位，从以百神。」从之。 
