<!-- { "loadSidebar": true } -->
三年五月二十四日，知定州、宝文阁直学士路昌衡奏，籴便司乞不令转运司兼领，从之。国初以沿边十七州军蠲减税赋，年计不足，故岁赐钞钱二百万，并十七州军税赋，悉籴便司专领，所以转运司不能侵渔。后并为一司非便，故昌衡以为请。 
十一月九日，诏河北措置与提举籴便各为一司。 
徽宗大观二年十二月二十一日，上批：「河北连年丰稔，今岁大熟，兼并射利，奸猾乘间，高估物价，分盗缗钱。军储虽已积二十万石，而增籴之数犹未敷额。可检会元丰置司措置籴便条例，委强干官一员提举，仍令条具疾速闻奏。」勘会除已有元丰条例外，诏徽猷阁待制王 充河北路都转运使，专切提举籴便粮草。
 职官 宋会要辑稿 职官四四 〔制置解盐司〕制置解盐司：原无，今依内容加拟。 
      
〔制置解盐司〕制置解盐司：原无，今依内容加拟。
【宋会要】
      
神宗熙宁二年七月七日，知河中府蔡延庆言：「乞下解盐司相度，据自来煎炼私盐地分置煎盐户，煎炼归官，每斤依乡原例支价钱，依解盐出卖。如敢私卖，依私盐法。」上曰：「此恐不可施行。然要详尽利害，且令陕西转运司、制置解盐司各具相度以闻。」 
元丰三年六月五日，三司言提举卖解盐司自熙宁八年至元丰元年，收息钱拾陆万伍阡柒佰缗。提举官殿中丞张景温官：原作「言」，据《长编》卷三○五改。、勾当官右班殿直吕逵各迁一官，余减磨勘二年，吏赐帛有差。 
四年四月十三日，陕西路制置解盐司言：「解盐岁增钱，准条作熟钞召人中买，内陆万缗令三司封桩。去年三司封桩岁增钱陆万缗，凡为钞玖阡柒百伍拾壹席。今民间钞多价贱，若更变卖，恐转损钞价。见钞乞纳三司，更不出。」从之。并所增经制、转运司合得陆万缗，亦令纳三司，自今后并权住给钞。 
十二月二十二日，诏提举江西广南盐事司蹇周辅已差充河北都转运使，更不差提举盐事官，令广南东路转运判官程之邵、江南西路转运司提举盐事司及合属处，依已降条约悉力奉行，毋得有亏岁课。 
五年十月十九日，诏宣义郎张元方提举出卖解盐及提举巡捉私盐，相度措置淤咸地淤：原作「于」，据《长编》卷三三○改。。 
六年十一月十二日，广南东路转运副使高镈言：「本 
      
路卖盐场务多亏欠，欲依陆路盐法，就差逐州主管官为盐官，考较功过赏罚，乞令提点刑狱兼提举盐事。」从之。 
哲宗元佑六年七月八日，三省言言：原无，据《长编》卷四六一补。：「陕西制置解盐司旧专设官总领，后来方令转运使一员兼管，致职务不专不：原作「下」，据《长编》卷四六一改。，有害钞法。乞依旧差官，专充制置解盐使。」从之。 
八月二十二日，命复置解盐使，依诸路转运副使资序。 
七年十月二十二日，权发遣陕府西路转运副使陈元直专切提举出卖解盐。 
绍圣元年六月七日，陕西路转运司言：「相度制置解盐，从来令转运使、副兼，别无阙旷。盐司钱物并系朝廷临时指挥支给，于转运司亦别无侵耗，其制置解盐司专官可废罢。」从之。 
二年十二月三日，提举出卖解盐司言，本司管勾卖盐官合依旧以常平主管官兼领。从之。 
元符二年九月二十五日，诏差陕西转运副使、兼制置解盐使王博相度盐地开河，并修月堰。 
徽宗建中靖国元年二月十三日，权发遣虢州孙升权发遣陕府西路转运副使，兼制置解盐使。 
大观四年八月六日，中书省言：「奉御笔：见议钞法，将欲颁行，逐路专委运副一员推行。数内陕西路仍委制置解盐司官同共措置，在京并永兴军两处买钞场合用监官二员，并堂除选差一员，委户部郎官一员，提举买钞、支还客人钱物、催促印给三路文钞应干事务。」诏提举买钞差户部员外郎李友闻。诸路提举解盐官，陕西路 
      
差权发遣陕府西路计度转运副使公事陈敦复复：原作「后」，据本书选举三三之二六改。。同提举解盐官：河东路差权发遣河东路提点刑狱公事王勤，京西路差权发遣京西路转运使张杲，榷货务买钞官差宣德郎鲍嗣宗，陕西路买钞官差奉议郎蹇竞辰。
 职官 宋会要辑稿 职官四四 经制使 
      
经制使
【宋会要】
      
神宗熙宁十年八月六日，诏入内副都知李宪、权发遣秦凤等路转运副使赵济同经制熙河路边防财利，许举勾当公事文武官五员。如事干经略安抚司，即连书以闻。 
十二月七日，诏经制熙河路边防财用司条上利害事内有可行者，宜先行下，庶于田事可及时经画，以助边费。时以熙河用度不足，仰度支供亿，于是命入内都知李宪置领经制财用司。中书具宪所条上可施行者凡十四事，如所奏行之。 
十一日，以秦凤等路提点刑狱、驾部员外郎霍翔兼同管勾经制熙河路边防财用事，其提举官庄及营田弓箭手公事并罢，悉归本司。 
十八日，诏：「近下经制熙河路财用司画一治田等事，闻所降指挥已入递付熙州治所，缘本司官李宪见在京师，宜别录本速札下，庶令及时，早得行遣。」 
二十五日，诏：「经制熙河路边防财用司兼秦凤路财利事，及置市易务，不隶都提举市易司。其熙河、秦凤路市易务并罢。」 
二十七日，经制熙河路边防财用司言制：原作「利」，据《长编》卷二八六改。：「州、军、城、寨各有蕃部弓箭手官庄，营田水利等事务繁多，乞依常平司逐州军差通判或职官一员、逐城寨选使臣一员充管勾官。」从之。 
元丰元年正月十七日，诏经制熙河路边防财用司增秦凤路，行熙河路事称「经制熙河路边防财 
      
用司」，行秦凤路事称「经制秦凤路财用司」。御笔改「用」作「利」字。改「用」作「利」，据御笔批，后却并作「用」，不知何时又改。 
十九日，诏经制熙河路边防财用司根括冒耕地为官庄，限半年听民自陈。其方田更不施行。 
二十二日，诏秦凤等路转运副使、同经制熙河路边防财用、太常博士赵济候经画就绪，与除馆职馆：原作「官」，据《长编》卷二八七改。。 
闰正月二十八日，入内副都知、经制熙河路边防财用等事李宪言：「同经制官及同主管经制官分巡所至州军，各称行司官吏，上下难以遵禀。乞同经制官已下凡遇分巡，如事干边防、蕃部、弓箭手及差移官吏、勾抽役兵、改易措置，候回本司，与长吏从长商议，所贵上下易于禀从。」从之。仍许宪衔内增「都大」二字，本司主管官并用申状。 
十二月八日，经制熙河边防财用司言：「本司推行事务各已有绪，乞自明年管一路岁计用度。」诏具经制岁入若干以闻。已而本司奏，约以元丰二年所入钱粮，计百余万贯、石。 
三年正月十一日，经制熙河路边防财用司言置司以来实收利入：元丰元年四十一万四千六百二十六贯、石，二年六十八万四千九十九贯、石。 
四月五日，诏陕西转运司，熙河一路钱帛刍粮，并交与经制司管认；缘经制财用职事、举废官吏，亦令经制司施行。 
九月十三日，权发遣永兴军等路提点刑狱叶康直减磨勘二年，以经制熙河边防财用司奏收课利功也。 
五年四月十二日，权管勾泾原路转 
      
运判官、兼同管勾经制熙河路边防财用、承议郎胡宗哲降授承事郎，权发遣同经制熙河路边防财用、通直郎马申降授承务郎，展磨勘八年，坐阙军前粮饷也。 
六年七月十三日，经制熙河兰会路边防财用司言：「乞于兰州添置市易务，支拨钱本，计置物货，应接汉蕃人户交易，因以增助边计。」从之。 
十一月八日，诏经制熙河兰会路边防财用司都大提举视转运使，主管视转运判官。 
七年八月三日，权发遣同经制熙河兰会路边防财用马申马：原作「司」，据《长编》卷三四八改。，乞免熙河路封桩新复五州军额禁军请受。诏自今更不封桩，其已封桩者拨与经制司。 
十月三日，经制熙河兰会路边防财用司言：「籴买全在冬春之交，乞十月后印给次年监钞，限正月至本路。」下尚书户部，户部言：「若本路预得钞招诱入中，牵制秦凤等四路钞价。乞依秦凤等路，吏部差使臣于正月下旬押赴经制司。」从之。 
十二月九日，诏陕西买马隶经制熙河兰会路边防财用司。 
元佑元年正月十二日，诏朝请大夫、监在京皮角四场库务孙路，朝奉大夫、权都大提举清河辇运公事穆衍，相度措置熙河兰会路经制财用司事。 
三月二十八日，诏罢熙河兰会路经制财用司，其本路财利职事并入陕西转运司。如有措置事，速具闻奏。其熙河路合得钱物，许兑那应副，即不得将充别路支费，经制司旧官候交与转运司，方得离任。 
徽宗宣和 
      
三年六月十一日，诏发运使陈亨伯经制两浙、江东路。事具发运使门。 
高宗建炎元年十一月二十三日，枢密院言：「访闻江西转运司认定应副经制司金银钱帛一百万贯，行下逐州收簇酒税等，并七色钱物，骚扰尤甚，致本路军兵钱粮等不能预先桩备，有害军政。」诏将江西漕司认定经制司数目并特免，所有本路军兵钱粮等，仰漕司先次计置桩管，无致阙误天头原批：「又卷一万三千三百三。」。 
绍兴元年正月二十六日，户部言：「看详除东南八路转运司所管楼店务系省房廊，已增收钱三分充经制外，发运司见管所罢学事司系官屋宇，未审合与不合依此增收。今勘当，欲下两浙路提刑司，依前项已降经制司所得指挥增收三分，桩充经制钱。令提刑司拘催起发赴行在，补助经费。其余东南路分依此施行。」从之。 
二月七日，户部侍郎孟庾言：「欲令东南州县每季收到经制钱数目，限次季孟月十五日已前，具帐申提刑司。本司类聚申尚书省并本部，从金部置籍拘催。如违限，并依无额帐状违限科罪。」从之。 
九年正月十八日，三省言：「有旨：罢发运司，其籴买、经制等事，令户部侍郎专领，令三省措置，取旨施行。今措置：经制发运使司，欲除去『发运』二字，只作经制使司，差户部长、贰一员兼领。别差副使或判官一员，不时巡按诸路。将见今属官十员减作六员，数内两员充主管文字，四员充干办公事。应本司官吏资任、请给、人从等，并 
      
依经制发运使司已得指挥。契勘经制司职事，专管检察内外应干诸司、州县、军监失陷钱物，举催未到纲运，措置籴买，及总领诸路常平司事。仍许于诸路常平司各选差知首尾人吏二名与逐路干办公事官下行遣文字，其余人吏、公案，并归经制司，同本司人吏行遣。」从之。 
