<!-- { "loadSidebar": true } -->
之；《哲宗正史 职官志》云：凡奉使、接伴、馆伴，所需服饰器用应官给者皆掌之。使命在驿，则掌其宴犒、饮食、例赐之物。若非泛须索，则准例以给，无例者奏禀。应掌仪及通事、译语使臣，皆以名籍分其职务，而检察其奸伪。置吏四。承旨须索，给要验以授府库，则归合同凭由司；《哲宗正史 职官志》云：监官二人，掌禁中宣索之物，给其要验。凡特旨赐予宗室、外戚及文武官，皆具名数凭由，任有司准给。置吏四。造服用之物以供禁省，则归后苑造作所；《哲宗正史 职官志》云：后苑勾当官无定员。后苑造作所盖官三人。后苑勾当官掌苑囿、池沼、台殿种艺杂饰，以备游幸。造作所掌造禁中服用之物，凡工作所需，具数奏禀画旨，取给有司而谨其出纳之令。敛(阻)[租]税之课入以修营佛祠，则归提点寺务司。《哲宗正史 职官志》入鸿胪寺。皆内侍领之。凡分房二，设吏十有四。《哲宗正史 职官志》同。内侍省左右班都知、副都知、押班无定员，并正六品；内东西头供奉官、殿头、高品、高班、黄门(纳)[内]品，总一百八十人，品与前同。掌内朝供奉之事，应迁官、任子、选授、给使、将命之节，仿入内省法。日直禁省则视其多寡而番休之，天子行幸则执乘舆服御以从。后省官阙则承诏选补，押班以上仍听互迁。凡分案三，设吏六。《哲宗正史 职官志》同。
神宗治平四年神宗即位未改元。二月，诏：「内侍内臣圣节合奏儿男，今年已经寿圣节收录，将来同天节权罢奏。」
四月七日，诏：「应两省都知、押班、带御器械及内臣大(臣使)[使臣]兼职及正勾当去处差遣，自来无年限替者，今后并以三年为满，差人承替。如内有合且令勾当，即候满日临时取旨。」

是月，枢密院言：「检会内臣所领在京职局，自来并无更代之期。」诏内臣正领官局并兼职，并三年为任满。

六月，诏：「入

      
内内侍省今后诸阁分阙使臣，选差谨畏有行止、别无过犯者充，仍常切觉察。及令开封府、皇城司察探，如有内臣于街市作过，即密具名闻。」时侍御史吴申言：「乞今后诸阁分祗应内臣，并令入内省结罪保明，素有行止，别无过犯，方得差充。仍不得诸阁分指名勾唤。及乞下开封府、皇城司常切觉察，应有内臣于街市作过，重行决配，庶使阍寺谨畏，宫闱清肃。」因有是命。
熙宁元年二月九日，入内内侍省言：「乞将太皇太后殿等十二处使臣依旧祗候及十二年无过，余阁分祗候及十五年无过，即并与放转一资出阁。仍乞依旧令内东门司使臣保明。如累在阁分不得通理年月，只以新差到后来阁分年月酬奖。」从之。

二年正月十九日，翰林学士承旨王珪等言：「详定内臣诸司副使奏荐儿男，须是年五十岁者方得奏荐。」诏内臣诸司副使须自入仕后经两省祗应及三十年者，方许奏荐。

三年三月，宣庆使、遂州观察使、入内副都知石全育言：「臣历任四朝，今老且病，愿罢本省，乞一宫观寺院。」诏为系先朝攀附，特依所乞，与免职转官，提举东太一宫，仍依石全彬例免朝参，仍迁节度观察留后。

十月二十八日，诏两省都知、押班岁满当迁，自今令枢密院契勘施行。

四年四月二日，上谕枢密院：「内臣宫中凡有勾当，须称圣旨，若一一关申中书、枢院，则伤繁碎，或稽缓不及事，可令本省具自

      
来合依久例施行事节件析以闻。」时以内侍直批圣旨获罪，因降是旨也。
十月十六日，诏枢密院：「入内内侍省内侍都知、押班并带御器械系外任差遣、时暂到阙者，除有旨及兼领在京司局并供职外，每日起居退，更不供职。」从所请也。

是日，诏：「内侍省内臣不系禁中祗应，及入内省人数寖多，今后前、后省内臣转至承制、崇班、内常侍，许进一子，与下班殿侍、三班差使；内侍省东西头供奉官、殿头，许进一子，与下班殿侍、诸班内品，更不许进入内内侍省所管诸班内品。每年通许进五人，余悉仍旧。内供奉官以上至黄门，如愿进外官者，比内侍省递加一等推恩。其内臣诸司使、副合该奏儿男充前班者，今后更不得奏内臣。」时上谕枢密院曰：「方今宦者数已多，而隶前省者又不入内，空绝人之世，仁政所不取，且独不可用三班使臣以代其职事乎 」吴充对曰：「此曹盛衰，前代或系兴亡，圣朝固无兹(卢)[虑]。然人君重绝人继嗣，此盛德之举也，臣等敢不奉行!」

五年闰七月九日，诏：「入内内侍省供奉官以下至黄门，并本省所管诸内品，见无儿男充内食禄者，许养私身内侍一子为继嗣，初养日不得过十岁。须己身年三十无养父或养父致仕，方许具状经本省与状充系内侍，遇圣节依名次收补食禄。如未进名及已系名间沦亡，亦许依上项条约别养子。若已有一子，更养次子为私身内侍(省)[者]，当行处

      
斩，不在自首之限外，并依前后条令，入内内侍省明谕之。」
六年七月六日，以内侍押班苏利涉为内侍省右班副都知。仍自今入内省、内侍省押班五周年无违阙，并除副都知。

十年十一月二日，以昭宣使、嘉州防御使、入内副都知王中正领果州防御使。初，枢密院奏中正当磨勘，上以其军功，故特迁之。仍诏自今两省都知、押班已转至观察使，如该磨勘及虽有功，止迁使额。其有特旨者，令枢密院执奏。

元丰元年正月十二日，诏皇城使、达州刺史、入内副都知苏利涉领海州团练使。时利涉校年当迁，诏以利涉先朝攀附，而有是命。

二年三月六日，上批：「前内侍高班梁坚坐监嵩庆陵自盗赃，贷死编管襄州，该恩已放逐便。今贫窭无所归，内臣执事、两省更无他所安排，可与一内侍省把门内品。」遂录为后苑散内品。

五月十八日，内侍押班张恭礼为邠州观察使，恭礼事上藩邸岁久故也。

八月十二日，详定编修诸司敕式所上《入内内侍省敕式》，诏行之。

四年四月四日，入内供奉官王怀政差管押军器往泸州，欲不停见干当后苑西作，别给驿券。上批：「泸州道路半在陕西，与广南不同，可止依条给驿券或本任添支。令入内省取问怀政妄陈乞。」

五年三月十四日，诏：「自今入内内侍两省初除都知、押班，中书、枢密院同进呈。」

五月十一日，诏：「内侍省、入内内侍省于三省用申状，尚书六

      
曹用牒，不隶御史台六察。如有违慢，委言事御史弹奏。」
七月二十一日，诏西京左藏库使、吉州刺史、内侍省内侍副都知石得一为入内内侍省副都知，东作坊使、嘉州刺史、带御器械刘有万为内侍省内侍押

      
班。仍自今迁补都知、押班，并三省、枢密院同取旨。」

八月四日，诏入内内侍省听御史长官若言事御史弹紏。先是，置监察御史，分六察，随所隶察省曹、寺监，而三省至内侍省无所隶，故以长官、言事御史察之。

十月十一日，诏西京左藏库使、果州刺史张允诚为内侍押班，以逮事英宗藩邸也。

十一月十八日，诏都知、押班除授归枢密院。

六年正月二十二日，大理寺言：「内侍黄门宋访下直日，入需云殿里幞被，当阑入殿门私罪徒，该赦原。」诏勒归本班。

八年十二月二十四日，延福宫使、宁国军节度观察留后、入内内侍省都知张茂则为入内内侍省、内侍省都都知，以太皇太后手诏，昨建储及祗奉皇帝即位有劳故也。

哲宗元佑元年八月十八日，诏：「入内东头供奉官、勾当御药院冯宗道见寄右骐骥使，梁惟简见寄文思副使。宗道为系随龙，惟简久在太皇太后殿祗应，各有勤绩，可与改寄正官，并特除内侍省内侍押班，(公事)更不签书内侍省公事，余人不得援例。」

同日，诏：「入内内侍省押班梁从吉久更边任，宣力居多，特与转遥郡团练使，迁入内内侍省副都知。」

十月二日，诏：「内侍押班梁惟简在太皇太后殿祗候近二十年，累有勤绩，今转出，可特带遥郡刺史，后毋为例。」

二年三月二十八日，诏：「内侍省供奉官以下至黄门，以一百人为定额。遇圣节许进子二人，与收系。额内有阙，于已收系人内从上拨二人食禄。愿依旧进借差殿侍者，听奏三人。余依着(为)令，仍自今年为始。」

四年六月二十九日，左谏议大夫梁焘言：「准朝旨差赐大宁郡王佖生日礼物，缘有书送事例，恭闻祖宗差宫省亲信左右之人，并为非次恩泽，后来颇及侍从，近年多在言官，大惧隳损朝廷故事，寖失祖宗驭臣之意。望许免行。」诏改差入内供奉官、勾当御药院阎安。

八年十一月十八日，三省奏：「刑部侍郎丰稷言，近取内臣大使臣寄资充入内供奉官不便。」上曰：「前取引此辈，但充场务差遣耳。外人不知，以为尽在左右。」吕大防曰：「禁中事，虽从官亦无缘知。然陛下恕其不知而容其直，以招来言者，此明主之事也。臣等若见诸臣，当谕以圣意。」

绍圣元年，取内侍省张士和等为入内省祗候，及选私身内侍二十人为入内黄门。

闰四月十七日，诏宣政使、忠州团练使赵世长为宣庆使，昭宣使梁从政为宣政使，吴靖方为昭宣使，落带御器械，添差勾当皇城司，六宅使周宥等各迁一官，以神宗皇帝随龙人也。

六月十二日，诏入内内侍省阙使臣差使，令本省于供奉官以下儿男私身内侍人数内迁长

      
立二十人，先次食禄。是年，内侍省奏阙员，请于私身选十人。诏许选五人，又诏宗室诸位都监不许指名奏差。
二年九月七日，诏内侍省人吏并行仓法。

三年四月七日，诏宣庆使、阶州防御使、内侍省内侍押班李祥，昭宣使、荣州团练使、内侍省内侍押班、权主管入内内侍省押班公事冯世宁，宣政使、瀛州防御使、内侍省内侍押班宋用臣，依例自授押班日与理磨勘。自今内臣横行初除两省押班以上如之。内臣昭宣使以上无磨勘法，唯押班以上例皆取旨，自初除理五年磨勘，故因祥等着为定法。

元符三年徽宗即位未改元。正月二十三日，诏内侍省官因元佑责降之人，如滕州羁管梁知新、万州监税曾焘，并与依例转官，兼内侍省见今阙官。应见责降在外监当人，已经大赦，并放还赴省供职。入内内侍省人因黜责降充前省者，悉召还。

二月二十五日，管勾御药院郝随、刘友端并与外任宫观。辅臣对，因请问郝随、刘友端所以逐。上云：「禁中营造过当，非先帝意，皆此曹所为。」因命太常少卿孙杰等驱磨两人所领后苑作书画，先诣逐处对锁文籍(则)[财]用，及拘留干系人。

