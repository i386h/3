<!-- { "loadSidebar": true } -->
十二月十六日，泾原总管陈兴等请并东山、陇山等处兵入(阵)[镇]戎军，合力以拒贼。诏：「所议贼众奔突，则并东山等七堡寨入近塞，甚良策也。当远其斥候，如贼势稍大，即依所议。其七堡寨刍粟、军器、防城什物等，无得多蓄。」 
六年二月，徙并、代钤辖一员，率兵屯岢岚军。初戍岚州，以备北戎、控河西。或言地非冲要，不若徙就岢岚，北拒草城川贼路，西援府州。故有是命。 
四月，诏沿边转馈粮运皆密定日，仍多发卒援送。以虏伺知发日，数有邀掠也。 
八月十三日，河东转运副使郑文宝言：「忻、代州一路沿边诸寨，粮草齐整，器甲坚利，城壁亦不住修补。乞下元澄、杜守元，暂令更互量带领手下兵士，与都同巡检等 往诸寨点检一次，所贵山后诸州军罔测事宜」。诏代州驻泊副总管元澄等量带衙队当直兵士、往诸寨点检讫，依旧勾当，无事更不得往诸寨。 
十七日，对辅臣于便殿，帝曰：「今岁北面已屯大兵，而边将屡奏虏未有隙，且聚军虚费，则民力何以充给 朕切思之，宜因大兵在边，有所制置，以为控遏。且静戎、顺安军界先开营田、河道，可以扼黑卢口、三台、小李一带贼路，亦可通漕，运至极边。宜令乘此师众开浚，使及军城。虏或来挠吾役，即合兵掩杀。」李沆等咸曰：「设险兴功，以制胡骑，守边 
     
之利也。」遂诏内侍阎文庆与知静戎、顺安军王能、马济共督其事，徙莫州路总管石普屯顺安之西，与威虏魏能、保州杨延朗、北平田敏掎角，以为防遏。 
十月八日，静戎军王能言于军城东、新河之北开方田城：原作「贼」，据《武经总要前集》卷一六、《长编》卷五五改。，广袤相去皆五尺许，东西至顺安、威虏军地界，必能限隔戎马。纵或入寇，亦易为防捍。仍以地图来上。帝召宰臣李沆等，以图示之，皆对曰：「沿边所开方田开：原作「闻」，据《长编》卷五五改。，臣僚累曾上言，朝延继有商榷，皆以难于设防，恐有奔突，寻即罢议。今专委边臣，渐为之制，故可为边防之备。乞与施行。威虏、顺安军亦宜与制「与制」下原有「从之」二字，据《长编》卷五五删。。且虑兴功之际，虏寇或有侵轶，可选兵共五万人分据险要，渐次兴置之」。遂诏静戎、顺安、威虏军界置方田，凿河以遏胡骑。是月，徙北面都总管兵屯天雄军及邢、洺州，其威虏军兵屯顺安军、莫州，北平塞兵屯定州，宁边军兵屯平虏城，深州、镇定两路兵屯邢、洺、磁、相州，如蕃贼入寇，则会而前进。 
      
景德元年五月，诏自今中国人不得辄随外国进奉人等出境。边吏专知伺察，违者论如律，仍縳送阙下。所在粉壁写诏书以示之。先是，知夔州巫山县吴权卿言：「咸平六年十二月十四日，有高、南等州进奉蛮人入津搜，襄州樊村人聂廷宪欲随蛮人入顺州，开封府长垣县人张顺随南州指挥使向万入南州，并会赦免罚。」帝令黥面配隶邓、饶、通等州牢城，因有是诏。 
八月，诏陕西转运使等：「应西路缘边州所管熟户蕃部，朝廷素有条制，官吏不能遵承，蕃部或有争讼，多不依理平决。或自有规求，或遣人搔扰，以兹结衅，致边鄙不宁。宜令使副等常加案察，其有不能绥边勤职者，并以名闻。」 
九月十三日，臣僚上言：「山北多作准备，修盖桥道，及数处谷路差夫修持。窃缘蕃贼多生狡计，盛为铺排，必却于山东动静。然不可不备。乞下代州，令钤辖一人量部领兵士三百人，于茄越、大石、义兴冶、麻谷、梅回、瓶形寨等处往来，体量蕃贼意，或有动静，即使勾抽代州及诸寨(保)[堡]三分兵士等截掩煞。如无动静，亦可牵泄。」诏代州驻泊副总管等常切差人深入探候，倍设堤备。 
十五日，诏河北、河东诸路总管各严兵备，仍发广捷军五指挥赴忻州，令知火山军李余懿领援忻代诸寨及分守要害，以御戎人之奔冲。 
闰九月十三日，诏河北诸军曰：「北面寇戎已 
      
有动静，切虑无知之辈，接此搔动人户，劫掠资财。仰天雄军已北州军及滨、棣、德、博州等处并都同巡检及捉贼使臣等常切部领军马，往来巡检。如有接此动静之际，持杖劫掠并惊扰人民，情理切害难恕者，不问有无赃，更不分首从，并处斩讫奏。内情理不至切害者，即牢固收禁奏裁。」 
十六日，命内侍左班副都知阎承翰同制置东西沿边事。 
十月，诏自天雄军至界河已来公私舟船，并随处安泊，所在官司常切巡逻。 
二年正月十一日，岢岚军言：「本军接北界，旧有方田，欲修治之。」火山军言：「欲筑月堤以固城垒。」帝曰：「此盖知朝廷与契丹通好，未敢即兴其役。可降诏，谕以违契丹誓约，并罢之」。 
十九日，诏令河东、河北沿边州军，自今北界遣职员赍牒部送生口至者，并给与茶彩，及遣人部送出境，并荅其文牒，咸定式以颁之。亦令官吏等详其事之巨细，稍增损其数。 
二月，诏：「沿边诸州军如擒获北界奸人，可诘其事状，部送阙下，当释其罪，縻至内地。」先是，帝曰：「朝廷虽与北界通欢，减去边备，而虏之动静不可不知。自来侦事者非可全去，已令沿边州军，且循旧制驱使。深虑为(虑)[虏]所获，以为曲在于我。朕熟思之，彼亦遣人南来侦察，如擒获其人，可不加罪，羁于近郡。彼若有词，引以为解。」故有是诏。 
三月一日，文州请许沿边诸寨守把人丁置木弓箭以备戎寇木：原作「未」，据《长编》卷五九改。。从之。 
九月，令河北沿边州军遣人入北 
      
界侦事者，除要切须令总管司知者，即如旧制申报。非要切者，不以关报，但以闻奏可也。帝以通好之后，虑或漏泄，致有猜虑，故有是诏。 
十八日，诏河东沿边州军：「应北界移牒，事理无疑者，即报之；关机要者，疾置以闻，待报而荅，亦勿令知之」。时安肃军言：「北界移牒，寻捕所失牛畜，本军报云已具奏闻。」帝以事之小者，不必淹缓俟报，又虑事有非顺，难于施行者，不欲出自朝议，故有是诏。 
四月七日，顺安军言：「近遣衙前部送擒获奸盗赴北界易州，其知州(侍)[待]衙将以宾礼，饔饩甚厚，虑彼复遣将吏至军，未审接待之礼。」帝命遍谕沿边州军，应北界遣公吏至，并丰以馈饷，或职位高者，即以宾礼接之。 
十四日，帝曰：「昨减边城戍兵甚众，然恐此后难以增益。其广信、安肃军见屯兵及二年已上，悉令更代，并以军旅人数完足者，易其部伍残缺者，虽实增之，无嫌也。」仍密谕河朔长吏，凡军士数缺，自当广务招置，勿以敌境通欢辄怠其事。 
五月，诏陕西沿边州军，蕃部罚纳献送羊马，悉着籍以给公费。先是，蕃部有罪，纳赀为赎，及守臣出处更代，多以畜产为贺产：原作「扰」，据《长编》卷六○改。，并入于长吏，至有生事以徼其利者，使之不宁。帝廉知其弊廉：原作「兼」，据《长编》卷六○改。欲遽止之，复虑蕃戎犯禁，无以为戒，故有是诏。 
三年八月四日，诏河北安抚司沿边州军，如契丹移牒捕罪人，即自擒逐，无得与外境同诣乡村。外境人同诣乡村：原作「水境同诣乡」，据《长编》卷六三改补。。先是，北平寨准北界移文，遣人捕为盗者，因同 
      
往擒获，故条约之。 
六日，原、渭(川)[州]、镇戎军上新开方田图，且言：「戎人内属者，皆依之得以安居。」帝以知镇戎军曹玮等能干其职，甚嘉之，仍出示辅臣。 
八日，诏沿边州军：「自今强盗入北界，如赃属北界，并据见存者追还，已费用勿追。」 
十三日，禁沿边河南州军民于界河捕鱼。时契丹民有(鱼)[渔]于界河，彼国即按其罪，牒报安抚司，因命条约。 
九月十九日，诏选使臣二员为长城口巡检，一沿西山，一东抵顺安军，各给兵百人，分道巡逻。以边民多赍禁物及盗贩北界故也。 
二十七日，诏北界盗贼亡命至沿边州军者，所在即捕送之。时边郡有盗入北境，彼皆实时擒付边将故也。 
十月，河北转运使卢琰言，契丹诸族酋长欲缘界河放猎，及借西山草地打围及：原作「反」，据《长编》卷六四改。。帝曰：契丹誓约甚明，未尝踰越，此必传者误尔。」乃诏沿边州军，如果有此事，则移牒北境，请依誓约。既而边奏言诸族出猎，屡遣人诫部下无得越境，今已北去。 
十一月，诏减河北、河东、陕西诸州指挥、使臣，以边防无故也。 
十日，何承矩此奏《长编》卷四七、《宋史》卷二七三均系于咸平三年，此系于景德三年十一十日当误。，知雄州何承矩上言：「臣闻兵有三阵：日月风云，天阵也；山陵水泉，地阵也；兵车士卒，人阵也。今用地阵而设险，以水泉而作固，相兹高下，建其陂塘，白浪渺弥而连沧海，纵存胡骑，何惧奔冲。臣早建屯田之利，后戎人犯塞，高阳一路，东负海，西抵顺安，士庶安居，实免侵掠。虽人役暂劳，亦制匈奴之长策。况今顺安以去，地虽跨于数军，路 
      
不遥于百里，纵有丘陵冈阜，亦多川渎泉源，傥因而广之，审地势而制塘埭，自然戢胡骑而息边患矣。又如榷场之设，盖先朝从权立制，以惠戎人。纵其渝信犯边，亦不加废，戎退商行，以全大体。更望慎择疆吏，出牧边民，则北陲安堵矣。」十二月，雄州言：「顷者用兵之际，本部每有密事，不欲漏露，因择驯谨吏专主行之，号机宜司。今契丹修和，请改为国信司。」从之。 
景德四年三月，诏：「北面沿边趋境外径路，自非榷场所历，并令转运使因案部规度断绝之。」 
四月，河北安抚司言：「伏见巡边使臣宋德交等，以部下兵士散于北鄙山口，控扼商旅道路。乞降诏日委自州县差人控扼，其宋德交等只令于官路警巡，免致边鄙怀疑，缘此生事。」从之。 
五月，帝曰：「昨为霸州修葺城池不依旧，北虏之人有词，过成忧虑。兼据边州军言契丹界每见朝廷于沿边兴作，皆多差人伺察动静。可令安抚司密行晓谕沿边州军长吏，常以安静绥抚。除依誓约修葺城池外，应移易寨栅，开修河道，不以小大，并不得辄兴功役，致成事端。所有界河口内创置桩橛，意在隔北鄙舟船，已曾处分杨保用仰遵禀施行。其不得创盖亭台街道等事，即并依二月诏命施行。」 
是月，帝宣示宰臣王旦等言：「雄州李允则于州城外决渠为水田，渠通界河，于理非便，请令罢之。」枢密陈尧叟曰：「今天下和平，忽决渠境上，戎人岂不疑 此诚不便。」帝曰：「可令凡寨栅渠不以大小，无得创造。」 
