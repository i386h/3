<!-- { "loadSidebar": true } -->
十二月十八日，都水监言：「乞将本监钱一万五千贯送抵当所，出息供用。」从之。

二十六日，军器监言：「乞将本监钱一万九千余贯依武学例，送府司出息供用。」从之。

二十七日，诏：「市易司市利钱量留支用外，十万贯并送抵当所出息，准备支充吏禄。其抵当所令都提举市易统辖，罢勾当曹官一员，却置勾当公事二员专切检校。」

七年正月七日，知大名府韩绛言：「本路安抚司累岁封桩紬绢或致陈腐，乞下转运司，用新紬绢或钱银对易，或依市易法，令民入抵出息。其余经略、安抚司封桩物，亦乞依此。」从之。

七月十八日，上批：「惠州阜民钱监，治平四年置，所铸钱内藏库岁额，止自前年以内藏库岁额移拨与转运司买铜。今既有羡余，宜复归内藏库。」

十月二十六日，三司使章惇乞借内藏库钱五百万缗，令市易司选能干之人，分往四路入中，算请盐引及乘贱计置籴买。诏借二百万缗。

十一月十一日，诏：「诸河 盐官年满无违阙，使臣升一季名次，选人免试，家便差遣。若课利增过祖额一分，使臣仍减一年磨勘，选人先次指射差遣；过二分者，使臣仍减二年磨勘，选人循一资。其有亏欠者，依诸州课利场务法。」

十七日，诏：「诸河 监官并举三班使臣及选人，不限资序，已替在任人充。如无可举人，即关所属，准此选差有举主。」

      
十二月八日，内藏库乞令三司分二年偿借过买钞钱帛三百万，从之。

八年二月十四日，三司言：「前勾当在京杂卖场王颐乞废罢本场，及将内香药西库并归杂卖场。看详内香药西库难以并罢外，缘近准朝旨，三司与市易务上界相通物货，上界已迁过永丰仓，廒屋倍多，可以盛贮。凡卖官物，皆合拨入本务。两界诸处闲杂物色专有编估官员，其合充官用者，自今可令诸处请拨。合充折支者，亦合依茶、布之类，各就本库务请领。岂须更般赴杂卖场，然后支给 既置编估官，即今后无复更似日前广有积滞物色即今：原注「原本缺」，据同书食货五四之一八补。，其杂卖场委实可以废罢。」从之。

二十四日，诏布库自常乐坊移置阊阖门外顺城坊。五月，省司契勘：「京东路、淮阳军、徐州每年起发布共七万疋上京，除三千匹充军装外，有六万七千匹充折府界诸县上三等人户体量和买草。兼勘会近准朝旨，白马、管城、韦城、(昨)[胙]城、新郑五县隶府界，其添买草数所用布帛数多，布库自来将已前积留布数相添支使。今来本库别无准备布数，年额、数目支用不足。乞行计度省司，(今)[令]将熙宁六年分支折过布数约度，每年除旧数外，更令要布五万匹，相添支俵人户。欲乞下京东东、西路转运司，分认所辖下出产布帛州军科买，每年依数起发上京，应副支用。」从之。

二十五日，都提举市易司言：「乞借奉宸库象牙、犀角、真珠，直总二十万缗，于榷

      
场交易。至明年终偿见钱。」从之。
三月六日，诏茶界复为茶库。

六月一日，内藏库言：「楚、濠州运绢三千匹，实本库岁纳之数，三司乃令寄纳于左藏库。乞诏三司遵守条制，毋下诸军寄纳。」上批：「系内库路上供钱帛，三司毋得别作名目移寄，致亏年额。」

九月十九日，内藏库言：「池、江州钱监自熙宁六年增铸钱额，多借给诸司，岁输不及额。乞不许诸司借支，逐州预具所铸数关报。」从之。

二十六日，诏：「司农寺岁支坊场钱二十万缗，都提举市易司岁支息钱二十万缗，偿内藏库。」以内藏库具元年以来诸司直借钱物以闻故也。

十月十八日，三司请自今广南东路除留买铜、铅、锡上供内藏库钱外，更于所铸钱内发折二钱十万缗，赴内藏库。从之。

二十三日，复置杂卖场。初，三司请废杂卖场，中书户房以为不便，下三司，而三司议与前异，乃复置。诏三司(宫)[官]上簿。中书请出钱二百万缗，散在江、淮等七路，遇谷贱籴充年计外，遇价贵，亦许量减价籴。从之。

十年正月二十二日，专勾司言：「乞下殿前马步军司管辖诸库内，踏逐抽差军曹司一十人，分番赴司，相兼行遣抄写文字。」诏令专勾司踏逐抽差军曹司六人，给与本营纸笔钱。

三月八日，诏：「自来布库每日将铁牌请钥，及本库收钥，却将铁牌于垂拱殿前窗子内进。今后依在外诸库官收掌，更不于钥匙库请纳。」京师在外库务 钥，并

      
监官监门收掌。惟布库相承，于大内钥匙库请纳。至是编修内诸司 文所以为请而罢之。
元丰元年四月二十四日，三司言：「(大)[太]医局熟药所熙宁九年六月开局，至十年六月收息钱二万五千余缗，计倍息。」诏监官、光禄寺丞程公孙、殿直朱道济减磨勘三年，依条给赏。自今二年一比较。

二年六月九日，权发遣三司使李承之等言：「文武官、诸司人请受及外县诸军衣赐赏给，先经专审司，直批勘于粮料院。(令)[今]欲并令先赴粮料院批勘，次送专审司驱磨。」从之。合马步军两院为一，置两专审司，分领百官诸军请受。

七月二十一日，诏：「在京开封府界见封桩阙额、诸军请受，可并送内藏库别封桩。」

十二月二十三日，诏：「诸路应发坊场钱百万缗，令司农寺分定逐路年额，立限于内藏库寄纳。」

三年三月二十四日，都大提举(道)[导]洛通汴司宋用臣言：「近泗州置场，堆垛商货，本司船承揽般载，将欲至京。乞以通津水门外顺成仓为堆垛场。」从之。是岁五月二十二日，诏改都大提举导洛通汴〔司〕为汴河堤岸司。

四年四月十九日，诏茶场司条令中书别立抵当法。先是，特旨令市易司罢除请官钱，令民用金帛抵当，公私便之，故欲推广其法也。

八月七日，后苑房廓所言：「取蔡河(房)房廊屋并旧在骐骥院地修盖，寄囤蔡河贾人谷及堆垛六路百货。」从之。

十五日，都大提举汴河堤岸宋用臣言：「本

      
司沿汴及京城所房廊地，并召人僦，纳官课，纸、红花、麻布、酵行皆隶本所，为堆垛场。(令)[今]冯景拘栏卖纸及走纸行班文昌于开封府，侵夺课额。欲乞据本司以立逐行外，余令冯景拘栏，所贵课额各办。」诏：八月已前，已赁堤岸司及京城所房屋堆垛物在地者，更不起遣。余毋得委拘栏搔扰行市。
五年五月二十九日，都提举市易司贾青言：「市易既革去结保赊请之弊，专以平准物价及金银之类抵当，诚为良法。乞推抵当法行之畿县。」从之。

七月二十三日，诏诸门(今)[令]商税院统辖。

二十八日，诏：「进呈衣样，旧属左藏库，自今归(大)[太]府寺。」

十月二十六日，诏给内藏库钱百万缗，与熙河路；尚书户部右曹钱百万缗，与鄜延路。及令吴雍发陕西诸司及封桩钱三百万缗，分与环庆、泾原、秦凤三路，计置粮草。

十一月十五日，新知湖州闾丘孝直言：「伏见在京置四抵当所，(计)[许]以金帛质当见钱，月息一分。欲望推行于诸路州县。其无市易官处，就委场务官兼监，以岁终得息多寡为赏格。」

六年正月十九日，太府寺〔言〕：「抵当之法，纔行于畿邑，外邑殊未施行。今欲乞许将诸路常平司市易赊借钱及宽剩钱，五路各借十万缗，余路各借五万缗，充抵当本钱。」从之。

九月十九日，诏：「应输内藏库金钱钱帛，如出违本年，或转移他用，论如擅支封桩钱法。」

十月三日，诏：「自今干当内藏库内臣大使臣，非朝廷差命，不〔许〕

      
奏辟差遣。」
十一月十六日，开封府言：「据司录司抵当免行所言司录司：原脱下「司」字，据《长编》卷三四一补。，熙宁十年始立年额，其赏罚条约依三万缗以上场务法。自元丰元年至五年并增，当立新额。」户部详度，欲酌中用元丰二年三万九千七百缗为新额。从之。

七年正月十九日，诏奉宸库选玉造磬。从协律郎荣咨道请也。

四月十二日，户部乞改市易下界依旧为榷货务，其上界为市易务。从之。

二十二日，诏给鄜延路功赏，左藏库绢六万，元丰库四万。

六月九日，诏：「河东、鄜延、环庆路各发户马二千匹。河东路可就给本路，鄜延路以永兴军等路，环庆路以秦凤等路。其少数即以开封府界户马。如尚少，内鄜延路仍以京西路坊郭户马。所发马官买者给元价；私买者三等：上三十千，中二十五千，下二十千。以解盐司卖盐钱、阜财监应副市易钱先借支。开封府界以左藏库钱，余以本路钱。专管勾官，开封府界委范峋、河东范纯粹、秦凤等路李察、永兴军等路叶康直。其买过户马限三年。」

八月二十四日，诏：「诸路提举常平司存留一半见钱，以二分为市易抵当。」

八年七月二日，诏：「诸镇寨市易抵当并罢，仍立法。」

哲宗元(佑)[佑]二年三月六日，诏：「商税院，左藏南、北库，中书省差官；粮料院，诸司、诸军专计司，左右厢店宅务，香药库，北抵当所，旧隶三司举官，其令户部奏辟。着为令。」

三年四月二日，诏：「仓部审覆理欠凭由案，及印发

      
钞引事，归比部、太府寺。」
五月十六日，诏太府寺置长贰，余寺监长贰互置。

六月二十四日，诏：「在京都商税院，以天圣年所收藏课为额。」元佑初，户部用五年并增法立新额，至是言者论之，而有是诏。

十一月四日，三省言：「在京堂除差遣，累有增改，而吏部阙少官多，今裁定左藏库、商税院中书省差。」

五年五月二十八日，户部言：「乞太府长贰每月各分巡辖下库务一两处，点检簿历官物，具有无举法改正事件申省，即不得豫定时日。所点检事却有奸弊发露者，点检官本部奏劾。」诏左藏南北库、榷货务、商税院依此。

九月二日，户部言：「请令大宗正司具合请生日支赐宗室及宗室女职位名称，并系所生月日及合给支赐条例，关(大)[太]府寺。」从之。

二十五日，户部言：「勘会请给，粮料院、审计司只得拖历批勘，余并听太府寺旨挥。仍令本寺指定，依某年月日条(试)[式]合支名目则例、月分、姓名、贯伯石斗钱数，下所属粮审院勘验批放。如系无法式，或虽有法式而事理疑惑，不能决者，即申度支取决。不得泛言依条施行，逐处亦不得承受。已上违者徒二年，仍不以赦降原减。」从之。

六年九月十二日，诏：「自元佑六年，每岁于内藏库支缗钱五十万，或以紬绢金银相度支兑，赴元丰库桩管，补助沿边军须等支费。」

绍圣元年闰四月十二日，三省言京师疾疫，诏太医局熟药所即其家诊视，给散

      
