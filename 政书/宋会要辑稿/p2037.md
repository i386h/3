<!-- { "loadSidebar": true } -->
《两朝国史志》：司勋判司事一人，以无职事朝官充。凡勋(宫)[官]之赐，一出于中书，本司无所掌。史二人。元丰官制行，郎中、员外郎始实行本司事。郎中一人，掌功勋酬奖、审覆赏格。案十：曰功赏，有四；曰勋赏，有三；曰检法，曰知杂，曰开拆。吏额：主事一人，令史一人，书令史六人，守当官四人，正贴司八人，私名五人地脚原批：「寄案：以上《大典》卷七千三百九同，注《续宋会要》。」。 
哲宗元佑元年四月二十六日，三省言：「尚书六曹职事闲剧不等，今欲减定员数，至简者以比司兼领。司封、司勋各减郎官一员。」从之。《大典》卷三千二百八十八，又卷一万四千六百四十五。 
十一月十五日，吏部言：「诸色人援引旧制，侥求入官者甚众。小不如意，则经御史台、登闻鼓院理诉。若不约束，恐入流太冗。请今后诸色工匠、舟人、伎艺之类初无法合入官者，虽有劳绩，并止比类随功力小大支赐。其已前未经酬奖者亦如之。则侥幸之路塞，而赏不滥。」从之。 
八年六月二十七日，尚书省言：「昨勘会官员因恩赏与占射差遣者到部，凡在选久待名次之人皆被升厌升厌：疑有脱误。。及有一二年已上未能注授者，虑亦有可减，或与别等恩例，送吏部子细参照申。初谓占射差遣，亦有可减，或与别等恩例，仍为事任。不当得此酬奖或已得转官、循资而涉侥幸者，即与删削，或与改授、指射、升名之类，非谓必欲全罢占射。令吏部一例改换减年磨勘，却是岁增转官荫补请给，本(选)[部]四选 
     
合再行看详。」从之。 
元符元年二月二日，权吏部尚书邢恕言：「乞八路知州、通判员阙，除广南东路并其它路有烟瘴及边蛮夷合得酬奖处依旧外，余并收还本部注拟。」从之。 
徽宗政和四年六月六日，翰林学士王甫等奏措置事件：「勘会尚书司勋依官制格目，系掌赐勋、定赏、覆有法酬奖。内一司一路所载酬奖，自来唯据所属检引条法审覆推赏。谓如招隶将禁军专委将副招填，系在将官敕内，付之诸路，不曾颁降到部之类。本部并无编录条格，每有关申到该赏之人，类皆旋行取会所引法令有无冲改及系与不系见行，非惟迂枉留滞，设或官司检引差误，以至隐漏，故作欺弊，既无条法遵执，显见无以检察。今措置欲乞令本部行下所属，将一司一路条制参照。内有系干酬奖条格，节录成册，委官点对无差误，申送赴部编录照用。遇有续降更改，依此关申施行」。从之。 
高宗建炎元年七月十四日，诏：「今后应杀获强盗，别无生擒徒伴照证，令所属州军申提刑司勘验诣实，即下所属依条保奏，从吏部定夺。如有已保明而事节不圆，复经烧劫，无从取会，即令所属委曹官一员根究，开具因依，结罪保明回申，依政和条格定赏。」先是，尚书路允迪言：「司勋掌行诸色告捕赏条格，依条据元勘案所犯情节、赃钱及断遣刑名定夺推赏。近者州军保明尽是获到首级，无案款可验，再下覆实 
     
取会，多不能结绝。」故有是诏。 
四年六月十一日，诏：「崇宁以后冒滥功赏转官减年，今后更不许收使，其已收使人并行改(止)[正]，其已给付身并令拘收毁抹。」先是，诏讨论崇宁以来滥赏。后有乞收使转官者，如修盖奉安神霄宫及除编修敕令、修国史外，应缘修书及礼制等局减年转官；西(域)[城]所措置田土及应奉祗应修盖宣德楼、集英殿，创造池苑宫院艮岳，内外应干营造有劳，催促燕山府路免夫钱粮，进奉御前物色，催促伍局木植颜色，开河部夫及应副钱粮梢草，修筑旧城之类，一时转官减年；又驾幸省寺等处趁办，开封府、大理寺狱空，主管臣僚御书阁推恩之类，所得占射差遣及减年转官恩例。臣僚以为言，故有是诏。 
十一月十二日，礼部言：「诸路监司守臣昨遇渊圣皇帝及今上皇帝登位，曾遣亲属奉表进礼物称贺，自来引进司关到职位、姓名，本部节次关司勋审覆推恩。今有关到臣僚陈乞当时守土进奉恩例，缘自渡江及遗火，案牍散失，无从取会。欲乞行下本路转运司，取索当日别无在假、事故干照官吏，结罪保明，申部施行。」从之。 
绍兴元年四月二日，诏：「今后在任官已替离，不许保明功赏。」先是，臣僚言：「京西等路不通，合得功赏之人无从保明。或有旧曾任本处知州赴阙，便指姓名乞会问。缘逐官既久离任，即无案牍及人吏、承行可以参照当时功状，深虑生弊。」故有 
     
是诏。 
二年七月八日，臣僚言：「靖康勤王及方腊、直达纲、盐课增羡等赏，乞今后一切不行。」诏从之。其未降指挥已前给到吏部公据者，并令吏部验实，依条收使。后三年六月二十八日，吏部申明：「其间副尉缴到赏据，系在昨来指挥之前，亦乞检照收使。」从之。 
十二日，吏部侍郎綦崇礼言：「近关到命官并诸色人酬奖有法者，所属并自指定所该赏名，亦不勘当。无法者更不检照体例，勘验功状及往疏问，却下元保明州军，及回申又不看详可否，即关司勋。若不立约束，不能结绝。欲乞所属部分其勘验不圆者第一次上簿，第二次理第二等过，第三次许具因依申朝廷施行。」从之。 
十一月十七日，吏部尚书沈与求言：「诸路保奏到捕贼酬赏有毁(夫)[失]元勘公案者，欲令监司选官，同本处官根究。如有当时招获贼人情款草案单状或不全，批书上有元获谋劫姓名、赃钱数，许作照据，即委宪司审验保奏，录白元据，送部推赏。如本部勘得所保明不依法，即许将当行人吏送别路从杖一百科罪。」从之。 
三年七月二十六日，司勋员外郎王绾言：「近降指挥，诸白身人便作有官，或有官而低小便作高官，妄称失去付身，经部给据或承代冒名授官注阙者，其点检告获人，并等第从所属勘验酬赏。缘未有勘验官司，欲乞今后诸处保明到上件酬赏，并随点检告获所诈官名色随所属选分勘验，关司 
     
勋审覆施行。」从之。 
八月九日，吏部言：「自来告获强盗酬奖，依条并所属州军保奏，并录元案赴部看详，依条格定夺推赏。若所劫赃钱及十贯足，或持仗五贯足，并虽赃不满，曾杀伤人，并作死罪计数理赏。若赃不满、不曾杀伤人，亦合作徒流罪，比当死罪计赏。其告捕劫获不得姓名人〔数〕、财物，依定法不该赏格。近送下广南路宣谕明白，申请广南告获强盗，须(佑)[估]赃五贯足以上及被主照认。若财主劫杀，须经官看验，迹状分明，方许推赏。本部契勘，欲止依见行条法施行。」诏从之，仍检法保奏不实条法行下，令二广提刑司常切按察。其提刑官失觉察，取旨罢(点)[黜]。今后司勋定赏，将元案子细审覆施行。 
十二月十三日，诏：「应承直郎以下因白身劳绩或四授恩赏得转一官，而元降指挥有言依条施行者，并与依条改官或循资，而回授者不得改官。如称比类、比附、比折或依条比类与循资即已至承直郎者，候改官了日收使。」 
四年五月十五日，吏部言：「惠州保奏右宣教郎孟师尹任司士曹日，驳正无罪死囚，申部推赏。其奏状见在，以在路污损，难以进入，乞依条推赏。」从之。 
十一月，吏部言：「登仕郎不理选限常向先寄居虔州，因军变，登城守御，蒙朝廷具奏给到第一等赏公据，今乞许作理选限收使。」从之。又言：「从义郎郑昨权干办，从卫牛羊司，在虔州应奉。因军变，守城得全，蒙朝廷给到第二 
     
等赏公据，乞推恩。」诏与转修武郎。 
五年七月二十一日，诏：「应臣僚有立定赏格，如养马及千疋，及州县官被差管押燕山免夫钱、部押人夫进筑、运粮、开河、修城被赏之类，今后更不审量。」先是，文臣非依格转官、改官者并合审量，缘其间实有劳 ，难以例夺，臣僚以为言，故有是诏。 
二十三日，吏部言：「左从政郎刘希亮任洪州司理参军日，验获诈冒忠翊郎人，得转一官。缘元指挥无依条及比类之文，今乞比类止循一资施行。」从之。 
八月一日，诏：「应宣和以前酬赏，如后苑作排办彩山、抚定燕云定鼎押乐之类，其未收使者，今后不许陈请。已收使者，令吏部具申取旨。」先是，户部侍郎张致远言：「执政大臣有陈乞宣和所得恩赏者，或从或缴，无以示训。」故有是诏。 
襄、邓、郢、随、唐、信阳、汉阳、荆门军应文武官到任并与减一年磨勘，任满依此。选人比类施行。契勘 十二年七月二十三日，诏：「均州州县官到任任满赏并依荆、襄七州军已得指挥施行。」先是，均州兵马都监彭筠等言：「伏(筠)[均]州正系紧切极边，与诸处事体一同，独未沾赏。」武当军保明，故有是诏。 
二十二年十一月十八日，赦：「应命官酬赏因犯公罪须候一任回方许推赏者，并(因)[依]无过犯人例收使。」 
三十一年九月二日，赦：「应四川、二广奏辟定差通判以下差遣先次就权之人，任内开破应在官物及趁办经总制无额上供酒税、茶息 
     
钱已及赏格，如不该差注、更不推赏之人，并与依正官减半推赏。」 
绍兴三十二年孝宗即位未改元八月十八日，臣寮上言：「乞截自今日已后应干扈从无券历者并不推恩，以革侥幸。」从之。 
十一月二十五日，吏部状：「陕西路转运司言，今来已收复陕西陷没共一十三州军，所有逐州军并系极边，累经残破去处，少有人愿就，若不申明立定赏格，无以激劝。乞本部看详，优加赏典。今参酌将陕西州县官京朝以上官到任与转一官，任满更转一官，余依见行条法。内未受朝廷付身时暂差权之人，即于今来赏内各减半推赏。如后来受朝廷正差付身，即与全赏施行。」从之。 
孝宗隆兴元年四月二十五日，吏部状：「泗州申：本州岛系是久属伪地，近方收复，与其它近里、沿边州军不同，乞特赐优加推赏。本部勘当，欲依本州岛申请，候到任及一年方许推赏，依自收复后来到任年月为始理赏施行。」从之。 
七月二十九日，诏省并司勋郎官一员，以司封郎官兼领。以谏议大夫王大宝等议也。 
八月三日，吏部状：「依指挥并省吏额，司勋见管主事一人，令史一人，书令史六人，守当官四人，正贴司八人，私名五人，楷书一人。今减正贴司二人，私名贴司二人，楷书一人。」诏依拟定，各从下裁减。见在人且令依旧，如将来遇阙，更不迁补。 
干道二年六月二十七日，吏部侍郎李益谦言：「乞遍行下诸州军监司， 
     
