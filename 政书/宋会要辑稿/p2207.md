<!-- { "loadSidebar": true } -->
十一月二十日，诏：「都督行府江上措置边事，一行官吏、军兵、诸色人等备见勤劳，可令张浚等第保明以闻。」 
七年二月十一日，都督府言：「本府昨裁减使臣发归枢密院，如愿减罢，即与省罢恩例。所有行府近减罢使臣事体一同，缘内有到府月日不多之人，即难以一 并给恩例。」诏行府并属官下应减罢使臣，如到府寔及一年，并与依省罢法。今后依此。 
三月三日，都督府言：「逐路宣抚使司各有本府随军转运使，有湖北京西路宣抚使司未曾差置，今欲差本司参谋官薛弼兼督府随军转运副使，专一应办钱粮。」从之。 
六月八日，都督行府言：「权主管马军司公事刘锜见统率军马屯驻庐州，欲望依例差刘锜兼本府咨议军事。」从之。 
九月十一日，张浚言：「已具奏陈解罢机政，所有都督府职事别无以次官交割。」诏令枢密院交割。 
十四日，三省言：「都督府职事并印，已降指挥令枢密院交割。」诏三省合行事并拨隶三省，其钱物令三省、枢密院同共桩管。 
二十五年八月十四日，诏：「都督府所置官庄并牛租，可日下放免，今后不得起理，元降指挥更不施行。」 
三十一年十一月十九日，诏知枢密院事叶义问差充督视江 
      
淮荆襄军马，中书舍人虞允文充参谋军事。义问言：「参酌前后执政官出使，损减条具画一。数内一，合用印乞以『枢密行府之印』为文，其行移并依枢密院体式施行，入诸军摆铺传发。所有奏报文字，直发入内内侍省投进。」从之。 
三十二年五月十三日，诏叶义问督视结局，特与转三官。鹤林吴泳：绍兴五年二月丙戌，张浚守右仆射、兼知枢密院事、都督诸路军马。壬辰，诏浚往江上措置边防，枢密都承旨折彦质试工部侍郎，兼都督府参谋军事；右朝议大夫、知常州詹至，秘书省著作佐郎熊彦诗，并兼都督府主管机宜文字；司农寺丞盖谅干办公事。丁未，张浚辞行，诏百官出城饯送。四月，浚视师湖南。五月甲申，浚至潭州，遣岳飞分兵击杨么。六月，湖寇尽平。八月，诏张浚赴行在。九月，浚入见。十一月丙戌，诏：「荆襄见宿大兵，措置事宜，委任至重，可令张浚往视师。」六年正月，浚以虏势未衰而刘豫为谋叵测，奏请亲行边塞，部分诸将，以观机会，上许焉。浚至江上，会诸将议事。(承)[命]韩世忠据承、楚以图维扬；刘光世屯合淝以招北军；命张(浚)[俊]练兵建康，进屯盱眙；命杨沂中领精兵以为后翼佐浚；命岳飞屯襄阳以图中原。国威大震。谍报贼豫及其子侄猊、麟挟虏来寇。九月壬寅，猊以众数万过定远县，欲会麟于合淝。甲辰，杨沂中至藕塘遇贼，纵大军乘之，贼众大败，猊、麟拔塞遁去。辛亥，捷奏至，上嘉张浚之功，赐诏褒奖，仍令浚具上都督府随行官吏、军兵推赏。三十一年十月戊午，知枢密院事叶义问督视江淮军马，中书舍人兼直学士(并)虞允文参谋军事，枢密院检详诸房文字洪迈、秘书省校书郎冯方并参议军事。己未，铸枢密行府之即。义问言：「今来军期之际，全藉逐路州县竭力应办，如内有避事不职及生事骚扰百姓，或老病怯懦、不堪职任之人，欲许臣先次选官填替对移。其罪状显著者，具奏取旨，重赐窜责施行。」从之。
绍兴三十二年七月九日，诏参知政事汪澈湖北京西路督视军马。孝宗已即位，未改元。
十二日，参知政事汪澈言：「蒙恩差湖北京西路督视军马，先具条画奏请。」并从之。一、乞以「参知政事行府」为名。一、合用印以「参知政事行府之印」八字为文，令所属铸 
      
造。其行移并依三省体式。一、遇有军期急切事务，难以申请待报，欲乞许臣随宜措置，续具奏知。一、乞差属官二员，主管机宜文字一员，提举一行事一员，提辖一行军兵二员。一、候到置司州军，遇合行香日分趁赴外，沿路并免赴。一、今来出使，每(遇)[过]所至州军具奏平安；候入湖北界，三日(次)[一]奏。一、立功将士合要空名告札、宣帖等书填，欲乞依昨枢密行府例，将带已造到一料随行。一、逐路军兵将官等，如缓急临敌能用命，率先破敌、立功奇特之人，乞许臣于所降空名付身内斟量功力，一面书填讫，续具奏知。其有怠惰不职或临阵退缩，亦许臣量度随宜施行，庶几有以惩劝。一、应干军期事务，全藉监司、州县，宜协力应办。如有避事不职及贪污苛扰之人，乞许臣量度事体轻重勘劾，或一面对移讫，续具情犯奏闻。其廉勤办职之人，亦许臣保明取旨旌赏。除军期外，其余更有似此之人，亦乞依此施行。 
孝宗隆兴元年正月庚子，张浚以枢密使都督江淮。 
二月二十九日，诏户部郎官冯方充都督府参议官，从都督江淮军马张浚请也。 
四月二十二日，诏差江东漕臣(句)[向]子忞兼都督府随军运副，从张浚请也。 
二十四日，张浚言，乞支降一年岁(獘)[币]应副使用。诏令左藏库将见桩管岁(獘)[币]银二十五万两先次降付都督府，绢续次支降。 
五月二十七日，诏御前忠勇左、右、中军并发赴都督府使唤，仍令节 
      
次起发。 
六月五日，诏参知政事、督视湖北京西路军马汪澈已除资政殿学士，提举临安府洞霄宫，所有行府一行官吏等，限五日结局。 
十四日，诏少傅、枢密使、都督江淮军马张浚特降授特进，依前枢密使、江淮东西路宣抚使。 
七月四日，诏江淮都督府官属并改充江淮东西路宣抚使司。 
八月八日，诏可复都督江淮军马。是日，宰执进呈，降授特进、枢密使张浚先措置江淮军马，理宜增重事权。初，浚以符离之役降特进，上曰：「罢枢密使。」宰臣陈康伯奏曰：「如此却是罢政。」上曰：「可改都督府为宣抚使。」至是，参赞(官)军事陈俊卿奏：「降官示罚，古法制，亦其自请。改都督府为宣抚使，恐人情观对，号令不行。」上曰：「此未可也。」及殿中侍御史周操论：「官爵者人臣一己之私，有罪随即贬削，乃分之宜。若都督之名，实国家用人之权柄，岂(卿)[可]亦行递减!」上曰：「此论甚善，可与复都督府。」康伯等奏：「已有指挥召浚之子栻，候到日降指挥。」上曰：「善」。翌日，又曰：「不必(拭候)[候栻]来。」故有是诏。 
九月一日，江淮都督府奏：「契勘本府昨来初置(淮江)[江淮]宣抚使司，辟置官属。后来改为江淮都督府，近又改为江淮宣抚使司，近降指挥依旧江淮都督府。虽建司开府，前后名称不同，所有一行官属只是就辟改差，又就改差，就改称呼，即非有更替承代之人。欲从朝廷下吏 
      
部，将一行官属自初及今应历过月日，并与通理为考任。」从之。 
十月十六日，又进呈都督府奏：「节制江淮军马，其调发进退，当从督府取旨施行，日近主兵官及帅司、监司、郡守(辙)[辄]以军期事务径申朝廷。已札下遵依本府指挥，如敢违戾，当取旨重作施行。仍取责当行人军令状。」上曰：「岂有不申朝廷之理 可别降指挥〔施〕行。」 
二十三日，诏王时升权吏部侍郎，王之望罢江淮都督府参赞军事，依旧权户部侍郎。 
二十四日，宰执进呈：江淮军马调发应援，从都督府取旨施行，其余事务并令依旧申奏。上曰：「如此甚善。」以前张浚尝札令(王)主兵官、监司、郡守不得以军期事务申朝廷故也。 
十一月十二日，宰执进呈孙昭申到都督府降下文牓，已于徐州、淮阳军两界首俵散见差人过淮，赍牓前去南青州等处。宰臣陈康伯等奏：「恐是日前所遣。今既通和，合行禁止。」上曰：「不济事，徒坏生灵。」 
二年正月二十四日，诏：「已降指挥，令礼部给降度牒一万道，分下两浙等路出卖，充都督府会子本钱。可先次给降三千道，令都督府差官措置。」 
二月十三日，诏朝请郎任(盖)[尽]言除直秘阁，差充都督府参议官，从张浚之请也。 
三月三日，张浚奏：「本府见措置两淮修筑城壁、开掘壕堑、禁坝柜水、打造舟车、修治军器、督运钱粮、教阅军马，边防之备，正要官属分委责办。昨申请许置准备差使三十员，缘系使臣窠(关)[阙]，难得人才。今欲 
      
于内分拨六员改充准备差遣，许于见任、寄居、待阙京官、选人内踏逐指差，其请给等止依准备差使例支破。(有所)[所有]今来应办军事，乞不以有无拘碍踏逐指差，不许辞避。」从之。 
四月十四日，诏：「淮上诸军暂行休息，已差钱端礼、王之望宣谕淮东西路，其江淮都督府可罢，应干钱物令钱端礼、王之望同淮东西总领所拘收，具数闻奏。应官属、使臣并罢，有差遣人令归元任。」 
九月二十一日，特进、尚书左仆射、同中书门下平章事、兼枢密使汤思退特授都督江淮东西建康镇江府江阴军江池州屯驻军马，余如故。 
二十三日，太傅、宁远军节度使杨存中可除同都督江淮东西路建康镇江府江阴军江池州屯驻军马。 
同日，诏右通议大夫、守尚书吏部侍郎、充淮东宣谕使钱端礼除兵部尚书，充江淮都督府参赞军事。 
二十五日，汤思退言：「契勘昨来知枢密院事叶义问督视军马行府，有空名官告，见在三省、枢密院激赏库收，欲乞降付臣将带前去，以备使用。兼之有空名官告内即无遥郡横行告命，亦乞下所属给降武功大夫带遥郡刺史、团练使、防御使告各一十道，左右武拱卫、亲卫大夫告各一十道。」又言：「昨枢密知院行府支降金一万两、银二十万两，计价钱约及一百万贯，都督府节次支降已多。今来先乞支降五十万贯，乞支金二千两、银一十万两，余数续具奏请及在外措置科拨。所有金 
      
带、金 、金盏，乞依昨枢密行府数目支降。」诏令(在)[左]藏南库支降。 
二十七日，汤思退、杨存中札子言：「臣等蒙恩除都督，已降指挥以『江淮都督府』为名。臣等同议，如同在置司去处，只合用都督府印，其奏状、榜示同行佥书。或分在两处，亦合以『江淮都督府』为名，合用印，通行系衔，仍于阶下声说，行在或出使。庶得事权归一。」从之。 
二十八日，汤思退、杨存中札子又奏：「臣等契勘昨孟庾、韩世忠充宣抚使、副日，两员共差置官属三十员。张浚独员都督，差过官属二十二员，使臣、监当官在外。今来臣等系两员，今参酌裁减差置下项：参赞军事元差一员，系从官，朝廷已行除授参谋官，乞不差置。今乞差参议官、主管机宜文字、主管书写机宜文字各一员，干办公事四员，准备差使六员，点检、主管、书写文字共差三十人。分拨一半，先次随逐存中前去。」从之。 
