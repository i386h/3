<!-- { "loadSidebar": true } -->
太常寺官，就贡院按阅。」从之。一、警场合用金钲一十二人，鼓手六十人，呜角六十人，逐色教头共五人，武严教头三人，管辖人员三人，部押使臣一人。一、鼓吹合用鼓吹令丞、职掌、府典吏、引乐官共一十人，歌色一十六人，筚篥色三十六人，笛色三十六人，箫八人，大鼓一十六人，节鼓一人，金钲四人， 擎人兵共一十八人。一、挽歌合用押教二人，执色四十八人。并日支食钱有差。挽词，翰林学士、中书舍人撰二十首，文臣职事官各二首。导引歌词，学士院撰，前一日太常寺教习。 
同日，诏修奉大行至尊寿皇圣帝攒宫，所有合用木植砖瓦，可行下临安府、两浙转运司同共疾速计置，津发应办。所有其余应干合用物料，亦令两浙转运使行下所在州军计置应办，价直却于修奉都壕寨官请降到料次钱内支拨。 
二十九日，诏张宗尹差都大主管大行至尊寿皇圣帝丧事。 
八月十三日，攒宫修奉使司言：「修奉攒宫故例，其石藏利害至重，缘二浙土薄地卑，易为见水，若不预行措置，窃虑水脉津润，于久未便。乞于厢壁石藏外五尺，别置石壁一重，中间用胶土打筑，与石藏一平。虽工(立)[力]倍增，恐可御湿。」从之。 
十六日，礼部、太常寺言：「攒宫内合用十二神，乞下文思院修制。」从之。 
十八日，诏：「皇堂内椁，令有司用沙板随宜修制。俟将来掩皇堂时，先下椁底板，俟进梓宫于椁底板上定正讫，然后安下椁身，次将天盘曩网于椁上安设。梓宫已有牙脚，止用平底，可就修奉攒宫
      
处制造。」 
二十五日，诏攒宫营造总护使司应副钱粮，梓宫发引在司编排应办渡江舟船等，顿递使司应办钱粮，差两浙运判黄黼。 
九月二十日，百日，皇帝行烧香礼，如宫中之仪。宰执率文武百僚诣重华殿入临，进名奉慰。行在禁屠宰三日，诸路州军等处一日。 
二十四日，诏右丞相赵汝愚拟撰大行至尊寿皇圣帝陵名。汝愚上陵名曰永阜，诏恭依。 
同日，诏撰谥议官改差给事中兼直学士院楼钥。 
同日，礼部、太常寺言：「今年孟冬朝献景灵宫，缘系在大行至尊寿皇圣帝服制之内及未祔庙，见停宗庙之祭，乞依孟秋礼例权停。」从之。 
二十七日，诏撰哀册文官改差右丞相赵汝愚，撰谥谥册文官改差知枢密院事兼参知政事陈骙，书哀册文官改差参知政事余端礼，书篆宝文官改差签书枢密院事京镗。 
十月五日，诏奉上谥册宝摄太傅差右丞相赵汝愚，奉谥册宝官差知枢密院事兼参知政事陈骙，读谥宝摄侍中差参知政事余端礼，读谥册摄中书令差签书枢密院事京镗。 
十四日，礼部、太常寺言：「将来奉上谥册宝并神主祔庙，合差官奏告。」从之。 
十七日，摄太傅赵汝愚率百官诣南郊请谥于天。其日文武百僚并赴南郊幕次，各服其服。行事官服祭服，陪位官服常服、吉带。有司设权置谥议匣案、褥位于坛午阶下稍西，东向。次设礼料。御史台、合门、太常寺分引文武百僚入诣午阶下
      
之南，北向立。次引奉礼郎、太祝、太官令，诣陪位班之前褥位，北向立。次引读谥议官诣谥议案之后褥位立，次引举谥议官诣读谥议官之后褥位立，次礼直官引太傅诣卯阶下稍东，西向褥位立。赞者曰拜，在位官皆再拜。奉礼郎、太祝、太官令升坛，各就位立。礼直官引太傅诣盥洗位，搢笏，盥手，帨手，执笏，诣爵洗位，搢笏，洗爵，拭爵，执笏升坛，诣昊天上帝神位前，搢笏跪，三上香。奉礼郎搢笏，跪奉玉币授太傅。凡执事并搢笏，事已执笏。太傅受玉币，奠玉币；执爵，三祭酒于茅苴，奠爵。执笏，俛伏兴，少立。太祝跪读祝文，太傅再拜，降坛复位。少立，礼直官再引太傅诣谥议案权置位立，举谥议官跪举谥议匣，兴。执事者先捧谥议案，诣昊天上帝神位前，当中置于褥位。太傅搢笏，捧谥议匣升坛至位，跪奠谥议，置于案上。执笏兴，少退立。次读谥议官诣谥议案后立，举谥议官跪举谥议，读谥议官跪读谥议讫，复位。举谥议官奠谥议，举谥议匣兴。执事者先捧案降坛，置于褥位，举谥议官举匣降坛，太傅后从，至权置位置定，太傅、举谥议官俱复位立。赞者曰拜，在位官皆再拜。次考功郎官诣谥议权置位前立，举谥议官诣谥议案，举谥议以授考功郎官。考功郎官受之，加于笏上，退归本班。太傅率行事官诣望燎位，有司取祝板、币帛升燎坛。燎讫，文武百僚退，合书谥议官并归。次考功郎官以谥议付本部，
      
以俟书毕投进。 
同日，摄太傅赵汝愚等请大行至尊寿皇圣帝谥曰哲文神武成孝皇帝，庙号孝宗：「臣闻帝王之出治，丰功茂烈，生则着见于天下，而其流传于后世者，则待节惠之名，要皆取其盛者而传之。文王一怒而安天下，非无武也；武王告成而作《洪范》，非无文也。取其盛者而传之，则备道全美可以一言定也。甚哉，孝之大也!虞舜之大，武王之达，自汉历唐，无不谥帝为孝。本朝累圣相承，皆用旧典，若夫集孝道之大成，则未有如大行之盛者也。恭惟大行至尊寿皇圣帝绳艺祖之武，重光尧之华，以天纵之能、日新之德，临御天下二十有八载，巍巍煌煌，不可备述。若形容天地，绘(昼)[画]日月，则不容无辞。方在初潜，龙德而隐，学聚问辩，师教不烦，日就月将，君德昭著。虔巩劳谦，共为子职，日趋朝谒。威仪雝肃，虽莫窥其涯，而中外属心，天人协应。光尧内禅，高视唐虞。嗣位以来，励精庶政，召收故老，尊礼元臣。临朝若神，待物如春。崇节俭以革奢汰之风，振纪纲以起偷堕之习。事无小而不察，人无微而不记。机务虽繁，酬酢无壅，立法定制，动为后则。以科举为未尽，则立待补之法以搜遗才；以武举为未盛，则优入仕之级以收智勇。年劳并用，以裁滥赏，而不致于累迁；铨闱加严，以抑任子，而又为之限节。改秩必使之作邑，谓举以亲民而使之治民；御史必取之贤宰，谓受人之察而后可察人。以周
      
行速化，必使试郡而后为郎；以延阁清华，必俟有功而后除职。监司守将必廷见而临遣，癃老昏缪之人不得而隐藏；奸赃之吏必穷治而斥逐，清介洁廉之士则从而拔用。朝士阙官乃除，遂无待次之淹；要郡留阙选才，遂无轻授之冗。黜赃吏之世赏，进军功于流内。长虑却顾，守之至坚，故虽日不暇给，而四方靡然向化矣。于时疆埸未宁，戎车方驾，激厉将士，严备边陲，张皇六师，明见万里。中原起来苏之望，殊邻多归附之民，抚而有之，还以为用。天威既振，戎虏畏警。虽 庭扫闾，未快初志，而信使复通，减币杀礼，至今无烟火之警。苟非雄断远略，何以臻此!临政既久，治道愈明，物来能名，事至(辙)[辄]断。精神之运，上际下蟠于天地之间；智虑所关，六通四辟于帝王之德。行公道以销党偏之蔽，推平心而绝喜怒之私。间有水旱之变，应天以实而礼文尤备。州县之奏恐其不速，蠲复之数恐其不多，倾囷倒廪以济其急，赏勤罚隋以励其余，民不知其有灾，岁亦随以登熟。幸太学，幸秘书省，廷策贡士，布文教以振士风；御鞍马，亲弓矢，申严军法，立武事以张国威。内外小大之臣，无不列之屏以待黜陟；山川险要之地，无不措诸掌以立防闲。治具毕张，化风已成，方且玩意希夷而无奉道之过，游心寂寞而无佞佛之迹。作敬天之图，兢惧愈深；辟延和之殿，诹访愈切。躬讲读之勤，设遗补之官。其余保治，有
      
始有卒。至于脱屣万乘，燕居重华，授受之际，尤为雍容。呜呼!身退而道弥高，尊极而用弥俭，是以万有千岁，永处慈扆，而厌代登遐，归于帝乡，此 臣万姓所以攀号擗踊、泣尽而继之以血也。远日有期，恭定尊谥，请之南郊，以诏万世。谨按《谥法》曰：『能官贤才曰哲，帝德广运曰文，思变无方曰神，保大定功曰武，持盈守满曰成，慈惠爱亲曰孝。』迹夫知人而善任，使文武各得其用，非所谓能官贤才乎 修德以来远人，矢文以洽四国，非所谓帝德广运乎 酬酢以周万机，图回以尽众智，非应变无方乎 妙韬略而不用，极聪明而不杀，非保大定功乎 守基图之广大，延国祚于绵远，非持盈守满乎 若夫孝道之盛，非惟臣子所不能称赞，虽考之谥法，求之六家，语其甚盛者，曰慈惠爱亲而已，是则未足以彰大行之孝也。报本反始而奉郊禋，尊祖敬宗而事庙飨。惟高宗皇帝为天下而得人，太皇〔太后〕尽母道以爱子，而大行天赋至性，不可解于心。备四海九州岛之养，谨五日一朝之仪，委曲周尽，犹恐不及。两宫九闰，终无间言，固已风动四方，震服夷虏。高宗属疾，则衣不解带，躬自尝药；及弃天下，则勺水不入于口，倚庐有过于哀。鄙汉文之短丧，陋晋武之无断，身服苴麻，礼尽苫块，行有匹夫之所难，哭则哀动于左右。虏使来吊，止许朝于丧次，颜色之戚，哭泣之哀，虏使退而叹曰：皇帝圣孝乃如此!大臣或进谕解之
      
言，则流涕被面，曰大恩难报。 臣感泣，莫敢仰视。易月之制既终，因山之役既毕，孺慕无已，追远弗胜，遂举大宝，以畀圣子。不曰倦勤，不曰求逸，惟曰不得日奉先帝之几筵，躬行圣母之定省，又曰俾予一人获遂事亲之心，永膺天下之养。于是御洁服于乘舆，尊几筵于内殿，退处垩室以终三年之丧，哀疚不忘，斋素自若，钦事慈福，温凊无违。呜呼!兹岂非集孝道之大成，又岂慈惠爱亲之所能尽也!大行至尊寿皇圣帝宜天锡之曰哲文神武成孝皇帝，庙号孝宗。臣谨议。」诏恭依。 
十八日，诏：「金国吊祭人使到关，其见辞、受书应干礼(议)[仪]，并照淳熙十五年礼例施行。」 
二十一日，礼部、太常寺言：「大行至尊寿皇圣帝将来奉上谥册宝毕，合称哲文神武成孝皇帝，祔庙毕合称孝宗哲文神武成孝皇帝。」诏恭依。 
二十三日，御笔：「自今后应有拜表称贺等事，为在至尊寿皇圣帝丧制之内圣：原脱，据上文补。，并权免。」 
二十八日，攒宫按行使司言：「相视到分立神穴神围，所有永佑陵西篱铺屋及果木等有碍打量索路，合行奏告了日除去。」从之。 
二十九日，摄太傅赵汝愚率百官奉上哲文神武成孝皇帝谥册宝。前一日，奉上谥册宝太傅、读册中书令、读宝侍中、奉谥册官、奉谥宝官、举宝官，并常服黑带，去鱼，守行宫门，入诣行宫殿门外幕次，太常寺赞引祗应人、礼部职掌及仪卫亲从官等，并于殿门外随地排立，以俟进
      
