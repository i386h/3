<!-- { "loadSidebar": true } -->
二年正月九日，江淮都督府准备差遣李椿言：「静江府兴安、阳朔阳：原作「县」，据《元丰九域志》卷九改。、荔浦、修仁、永福县，昭州恭城、平乐县，贺州富川、临贺、桂岭县，道州永明、江华县，全州灌汤县，多有聚集往南之民，并以贩茶盐为名，结集逃卒，剽掠作过。盖广东必由贺州，广西必由贵、象二州江口，每经历津渡，人纳百钱，如诱掠妇女，人纳千钱。今措置，令本州岛于逐处团结保伍，籍其姓名，每冬点集，不许出入。仍于要切渡口严加禁止。」诏下本路经略安抚、提刑司相度可否以闻。 
同日，江淮都督府准备差遣李椿言： 
      
「二广往南之人，每自沿海作过，归却于州县关津要处，或以税牛为名，或计人数取钱，导民于作过之地。欲乞将贵、象等州至于渡口或山峡往南之人必经由路，各置守把官。遇三人以上，虽货物不多而持杖者，皆不得放行。」诏下本路经略安抚、提刑司相度可否以闻。 
十二月十六日，德音：「楚、滁、濠、庐、光州、盱贻军、光化军管内，并扬、成、西和州、襄阳、德安府、信阳、高邮军，缘避兵人马流移，归业之〔际〕，窃虑津渡艰阻，可令州军各于津渡去处多添舟船，实时济渡。仍免官司渡钱，约束不得乞觅阻节。」 
干道二年四月四日，臣僚言：「乞镇江府并扬州，依钱塘江例分造扬子江渡船。」诏下镇江府、扬州相度利害以闻。辅臣以臣僚言奏，上(闻)[问]寻常如何渡江，汪澈等曰：「皆民间以小船渡载，每遇风涛，必有覆溺之患。」上曰：「此亦非小事，如何从来无人理会 」澈等欲更下各处相度利害，然后施行。从之。 
三年五月十三日，两浙路转运司言：「浙江西兴龙山、渔浦渡船济渡官兵民旅，自吕颐浩措置后，年岁深远，奉行废弛。今欲乞监渡官到任一年无覆溺损失人船，与减一年磨勘，月于逐州府增支食钱六千。如不依则例多装人数，及将添置船橹藏匿不尽行使，及不于装发船处躬亲点检人数、舆马、担物，依时装发，纵容梢工水手于大江半途邀阻横索，或致差失潮候，损溺人船，乞将监渡官重寘于法，梢工配 
      
隶，篙手杖一百编管，仍立赏钱三十千。」从之。并立渡船置五色旗及五色牌卖给过渡人、严禁私渡差拨水军、止约搀夺登舟等数条。 
四年八月十四日，尚书省勘会，累降旨令沿边州军禁止私擅渡淮及招纳叛亡之人，非不详尽。近来帅、宪司视为常务，督责不严，窃恐因致生事。诏沿边州军常切遵守，仍不时钤束县令、巡尉，并仰所隶地分官都巡检使严行关防。如能用心捕获，所立赏格外，更优推恩。若有透漏，他处官司捕获，其地分当职并取旨重罚，帅宪司失觉察，亦重寘典宪。仍仰沿边州军置立粉壁，帅宪司多出文榜晓谕，各具知禀闻奏。 
六年十一月二十六日，太平州言：「被旨，采石镇税额并县芜湖，其采石税务系监官两员，若尽省并，缘系紧切关津渡口，讥察奸细，欲乞存留一员。」从之。 
八年六月五日，淮东路钤辖夏俊降一官，楚州山阳县陈锐、添差山阳县马逻巡检孙春、楚州管界沿淮巡检张舜臣各追两官勒停，山(县阳)[阳县]下柳浦巡检严宗颜追一官勒停。以沿淮私渡透漏户口，坐不觉察故也。 
十一月十一日，诏淮河监渡在任二年，委无入赍带银铜铁等败露，方许漕司保明推赏；不实，与所保同罪。先是，臣僚言淮河私渡之弊，因有是命。仍令知、通或职官以下，同搉场官日轮一员，(请)[诣]发客渡口，辖所差官都监、监渡、缉捕使臣等，搜检机察，临时点差水工登舟，及督责沿 
      
淮巡尉捕盗官司于所管地分上连下接，往来昼夜巡警，日具无透漏文状申本军照会。 
九年二月六日，盱眙军言：「本军监淮河渡阙官，未有代人，缘淮渡日过客旅过淮博易，最要机察关防透漏钱银禁物之弊，委不可久阙正官。伏乞早赐差注。」诏本路帅漕司同议辟差一次。以上《干道会要》。 
淳熙二年十二月二十日，诏自今扬州瓜洲渡、镇江府西津渡，并令本处巡检兼监渡，仍于衔内带入，依旧侍右使阙差注。 
四年八月二十四日，太平州守臣言：「黄池镇河渡从来系百姓买扑，是致盗贼出没，难以禁止。乞从本州岛买扑，抱认课利，量立渡钱，机察盗贼。」从之。 
六年正月二十六日，知镇江府司马伋言：「镇江府沿江一带私渡颇多，除西津关瓜洲岸系官渡外，其余私港不惟般载违禁物货、铜钱过江，仍恐透漏奸细。乞除炭渚港、亭资东西港、丹徒东西港、谏壁港、大港共七处许本处土豪经管，投充渡船户，其渡船镌刻字号，委巡尉专一觉察，其余私港三十余处，并不许私渡，仍乞行下沿江诸郡依此。」从之。 
四月二日，淮南运判徐子寅言：「真州沿江官私渡共二十九处，内宣化镇渡一处系官监，并瓜步山前渡、何家穴渡、真州城下检税亭渡、潮闸渡、獭儿河渡、巨家港渡六处，系买扑常平渡，共七处乞存留外，其私港二十二处乞禁止。扬州沿江官私渡共五十四处，内瓜洲渡系官 
      
监，并泰兴县穿破港、茆庄港买扑常平渡乞存留外，有私渡五十一处，乞禁止。泰州沿江官私渡共五处，内合石庄港合置立官渡乞存留外，有私港四处乞禁止。通州沿江官私渡共六十四处，内海门县孙团并买扑常平渡一处，及江口新旧两港并合一渡，冲要去处乞行存留外，有私渡六十二处乞行禁止。」诏(除)[徐]子寅更切相度外，尽行废罢，恐民旅往来迂回不便，可除官渡外，更将要紧处私渡量行存留，具合存留申尚书省。先是，知镇江府司马伋言：「本府沿江私港四十一处，除炭渚港七处许令土豪为渡户，其三十余处并不许私渡，乞下沿江诸郡依此。」从之。至是，子寅开具本路私渡去处，乞行禁止。诏除官渡外，更将要紧处私渡量行存留，申尚书省。五月二十八日，子寅条具乞存留真州陈李港、陈家斗门，扬州泰兴县港、柴墟镇港，通州上浃港、天使港渡。从之。 
十年二月三日，宰执进呈知临安府王佐言：「龙山渡官许元礼装渡船至浮山沉覆，监渔浦镇霍令询、监渔渡郭孝忠将带人船救活七十九人，已将龙山渡官许元礼奏罢，其霍令询、郭孝忠乞赐旌赏。」上曰：「可各与减三年磨勘。」王淮等奏曰：「装渡者黜，救沉者赏，惩劝如此，其谁敢不勉 」 
十二年十二月十八日，湖北提举赵善举言，乞将本路买扑江陵府亭陂等四十五处河渡尽行废罢，从之。以上《孝宗会要》。 
庆元元年 
      
二月五日，臣僚言：「窃见江西路州县管下通津河渡隶常平司，召人承买外，其支流断港或非常平所隶，而奸猾不逞假承买河渡之名，妄操舟楫，当水潦泛涨则故作留难，平沙浅濑则不容褰涉。甚者野桥略彴，亦掠渡钱，资装或丰，弊害益肆。乞行下诸路常平司相度，将管下河渡除通津驿路许仍旧买扑，其课额差重、见今无人承买去处，量行蠲减。自余穷源僻间，课利绝少，及非正渡，悉行罢去。」从之。 
六年十二月十九日，监察御史施康年言：「钱塘江潮水势湍险，异于他处，每日济渡，往来何啻千百，虽有巨舟，非得惯习水势篙手三十人，亦不克举。乞行下两浙转运司并临安府、绍兴府，将所管济渡舟楫籍为定数，其间稍有损漏，重行修制。每一渡舟量其大小，为措置水手一二十人，籍定姓名，各与请给，不得妄有差拨。至如合用维楫之属，亦合委官常切点检预办，以备不虞。」从之。 
嘉泰元年三月二十四日，临安府言：「浙江、龙山、西兴、渔浦四渡通管船三十五只，内转运司一十九只，本府所管一十六只。日常津发民旅，依已降指挥，每人出备钱三十一文足，买牌上船过渡。除官员、军兵、茶盐钞客、乞丐、僧道免出牌钱外，若有担仗、轿马增折人数。其牌钱以十分为率，将一分发纳分隶两司修船使用。今欲从本府勒各船篙梢，从公踏逐少(装)[壮]谙晓水势惯熟人，籍定姓名，委自渡官将两 
      
司船只轮流资次装发，渡官临时酌量，须管于籍定人数内充应水手撑驾。本府免收一分官钱，每日将所收十分官牌钱尽行均给当日行船水手，内本船梢工倍支。谓如水手一百文，梢工即支二百文。若各渡将牌钱仍前别作名色支破，不即尽数支给水手、梢工，或隐匿作弊，即许梢工、水手指实，经府陈告，重行断治。所有船只损动，从本府自行修整。」从之。 
三年十一月十一日，南郊(放)[赦]文：「州县人户买扑河渡，旧纳净课利钱，偶因改造桥梁，其河渡钱无从收掠，而官司拘于元额，依旧追催，县道申诉，不为减豁，致令别作名色科率应副，委是违法。如有似此去处，令提举常平司差官审核，当与蠲免。」开禧二年、嘉定二年、五年、十四年明堂赦并同。 
开禧三年十一月四日，诏临安府浙江、龙山、绍兴府西兴、渔浦四渡监官，仍旧改差武臣，添给食钱，任满转官并比附文臣体例施行。四渡监官元差右选，因嘉泰二年两浙漕臣陈景思申请改差文臣。至是，漕臣史弥坚言文臣养(亭)[高]自重，视本职为猥贱而不屑为，其弊尤甚，乞复用武臣，故有是诏。 
嘉定五年三月六日，知建康府、兼沿江制置使黄度言：「建康府境北据大江，是为天险，上自采石，下连瓜步，其间千有余里，共置六渡。其一曰烈山渡，籍于常平司，岁有河渡钱额。其五曰南渡浦，曰龙湾渡，曰东阳渡，曰大城堽渡，曰冈沙渡，籍于府司，亦 
      
