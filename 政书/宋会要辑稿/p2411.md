<!-- { "loadSidebar": true } -->
淳化元年四月二十日，有司言：「旧制，除名人再经叙用者，簿尉判司满四任十考无殿犯，即拟令录。若犯赃追削不至除名者，会赦即以常选论，贪污之人得以侥幸。请自今应曾犯赃削任停免人，并同除名例注拟。」从之。 
十一月十七日，诏：「两京及诸道州府胥徒、府史等，或受赇亡命会赦免罪者，所在不得收叙，违者重致其罚。」 
二年六月二十二日，诏：「京朝官犯赃至死，会赦再叙用者，不得更任京朝官；犯赃不至死者，别听进止。」 
四年九月五日，诏：「诸道州府新除行军防团副使、上佐、文学、参军及禁锢人等，令转运使自今本州岛阙官，次补承乏，以责其效，俾之自新。或勤干有闻，当再与叙用。其行军副使并先奏听旨。」 
至道三年四月一日，真宗即位赦书：「诸贬降、责(受)[授]官量与升陟，在外未量移者与量移，已量移者与复资，已复资者量与叙用。应不赴西川、广南州县官所起遣不赴京者，并与叙用；配流人内有曾任职官、已经赦恩 
     
放还者，量与叙用；除名、追官、停任人，并终身不齿及因诖误连累、自来未敢求任人，并于刑部投状。行军司马、防团副使、上佐官、司士参军、衙前编管人等，并仰发遣赴京，于逐处投状，降资叙用；除名、追官、停任、衙前编管人，并仰依格 施行。内有年老疾患、不堪任使者，并仰引见取旨。经恩已放令逐便者，并许于刑部投状，量与叙用。停职诸色人等未曾叙用者，仰于刑部投状，引见取旨。」咸平二年十一月七日、五年十一月十一日南郊赦，并同此制。 
六月五日，诏：「经赦叙用京朝官，如岁满举职，当行优奖；苟弛慢踰矩，无所悛改，则永弃之不齿。」 
真宗咸平三年二月，诏刑部：「自今京朝官犯除名人，依律令施行。其余应犯免官免所居官，及官当并本犯至免官特除名，不至免所居官特免官，及以官当徒用官不尽，及用官尽合降等叙用者，即并依见今入官资叙，于犯罪时本官上准律又降一等、二等叙。若本犯不至追官而特追官，及不至勒停而特勒停，告身见在者，更不降等，只依本官上叙。所有自京朝官为行军司马、副使、上佐及县令、簿尉者，或是犯罪后因叙理除授，或是直责降而未经叙用者，缘律令别无条例，临时奏取 裁。内有赃罪及情理重者，旋取进止。」 
五年十一月十一日，诏：「应曾任京朝官，因负犯降黜，见在幕职州县官，及使臣降充三司大将、军将者，如后来任用别无赃 
     
罪，候到阙，委逐处投状，磨勘引见，别取进止。应充替及未得与官诸色违碍选人，并仰于南曹投状，依例施行。」景德二年十一月十三日南郊、大中祥符元年十月二十六日东封、五年十月二十五日圣祖降、七年二月十六日恭谢赦，并同此制。 
景德元年正月一日改元赦书：「应贬降官未量移者与量移，已量移者与叙用。未复旧资、经咸平赦未得恩泽者，除犯赃外，仰逐处勘会闻奏，当议叙迁。除名、追官、停职任者，并令刑部投状，分析事由，磨勘引见。因公事(受)[授]行军司马、副使、上佐、司士、文学参军，配在衙前编管人，逐处分析闻奏。追官、停任元无赃者，该咸平二年赦叙理。降却见存官者，仰逐处勘会闻奏。文武官历任已来曾犯私罪，内有情理轻者，每经磨勘，常负罪名，终身为玷，深可怜悯，特议辨明。宜令审刑院、刑部、大理寺，同将私罪分轻重条件闻奏，当议并与洗涤。先因负犯叙理及因奏不理与监当者，如后来能守廉勤，稍有劳绩，当议却与亲民。如自前不因过犯见监临者，候得替如无遣阙，优与亲民任使。」大中祥符元年十月二十六日东封、七年二月十六日恭谢、八年正月一日告上圣祖号赦，叙复监当同此制。 
七月，诏刑部：「自今应有诸军官员叙理，如内有已及旧职名，即比元初军分较近下者，申枢密院取指挥。」 
二年正月一日赦书：「应贬降及负犯官，未量移者与量移，已量 
     
移者与叙用。除名、追官、停职任及放逐便人，并令于刑部投状，具元犯磨勘引见。因负犯(受)[授]行军司马、副使、上佐官、司士、文学参军，逐处具元犯及逐人(卿)[乡]贯闻奏，委中书门下量所犯轻重取旨。命官、使臣配在衙前编管者，并发遣赴阙，于刑部投状磨勘，具元犯引见。」十一月十三日南郊、大中祥符元年正月六日天书降、十月二十六日东封、四年二月二十八日汾阴、七年二月(六日天书降、十月二十六日东封、四年二月二十八日二月)十六日恭谢、八年正月一日告上圣祖号、天禧二年八月十五日册太子「天禧」及「八月」，原无，据《长编》卷九二所记，真宗立太子、大赦天下事，在天禧二年八月甲辰，是月庚寅朔，甲辰为十五日，与此处合，据补。、三年八月三日天书降、十一月十九日南郊、干兴元年二月一日御楼赦，并同此制。 
六月，诏：「刑部引叙理人，自今仰将进读过札子送中书、枢密院、流内铨，仍别誊本充底。所有进入内奉御批札子，即依旧例施行。」 
十一月十三日，诏：「应京朝官使臣有申奏，经勘断并访闻多酒慢公，不和不公，不经勘断，非次冲替，未得磨勘差遣者，内监当候一任满，别无私罪，得替到阙，年限合该磨勘者，并与依例引见；短使差遣者，并特与监当差遣。」 
三年二月，诏刑部：「应诸色叙理人贴黄叙法时，不以用官尽与不尽，内追官及三任者，并降先品二等叙；追一官、一任、两任者，并降先品一等叙；余依先降 命施行。」 
大中祥符二年七月，诏前三班奉职王袭特补开封府散教练使。先是，袭厘务饶州，以非法絷郡 
     
民四辈于屋枋上，坐是勒停。以该赦恩叙用，帝以其虐民，不可复寘班列，故有是命。 
五年十月二十五日圣祖降赦书：「应贬降、责受官量与升陟，未量移者与量移，已量移者与叙用。文武官因公罪追削，虽叙历官未尝复旧资者，更与特加叙用。其已经叙用人，前犯赃私罪不至重者，后经十年别无赃罪者，旋取进止。除名、追官、停任、放逐便人，并令于刑部投状，依例磨勘引见。因公事授行军副使、上佐官、司士、文学参军并命官使臣配在衙前编管人，仰逐处明具负犯因依，家便去处，分析闻奏，并与加恩。内不犯赃罪及虽犯入己赃情理轻者，当议特与叙用。」 
六年正月二日，诏：「叙理使臣犯入己赃徒以上罪，叙用已至本职降两资者止；若犯入己赃杖罪及元断徒以上，该恩特停官者，叙用至元职降一等止。纵逢赦命，不得叙进。」 
十五日，中书门下言：「命官犯罪配诸州衙前者，若承前经赦止放从便。昨赦恩内许令叙理，今请以赃重及情理蠹害者授诸州参军，余授判司，京朝官、幕职、令录、簿尉，等第甄叙。」从之。 
十七日，刑部言追官人内有因公事于罪人重疮上决罚致死，帝颇悯之。宰臣王旦曰：「如此行事，故宜遐弃，然方诸赃吏，亦以可恕，欲与判司。」可之。 
二十五日，诏：「应援赦叙理选人援：原作「授」，据《长编》卷八○改。，如曾犯赃及酷刑害命者命：原作「民」，据《长编》卷八○改。，令流内铨责其再犯当永不叙用知委状状：原无，据《长编》卷八○补。。」初，太宗朝贬黜再用人，皆责改过 
     
状，以示儆诫，至是申明之。 
二月二日，诏：「自今犯罪已叙用未复资人，遇赦，情轻者更与叙用。」 
十一日，诏：「文武官犯私罪该赦叙理者，依大中祥符二年四月诏旨磨勘，中书、枢密院具所犯轻重取旨。」 
三月十日，中书门下言：「贬降官覃庆叙理，如上佐、文学参军官自来稍迁及量添请俸，或移授别郡，仍从其便。今有已添料钱及无可迁改者，或不愿迁易者，欲与等第加阶。」诏勿至朝散。 
天禧元年七月十四日，诏曰：「朕缵承大宝，在宥中区。念失职之人，自罹严宪；举涤瑕之典，用广深仁。勉务矜修，式期甄叙。其上佐、文学参军等，如因累降授降：原作「除」，据《宋大诏令集》卷二一五改。，后能改过，不扰州县，经十年以上无罪犯者，所在保明申奏，当议裁度叙用。若年七十以上及久疾者，亦具析以闻，当令从便。内有强恶不悛，须至羁管者，亦具名闻。」 
三年九月二十一日，诏：「应犯赃罪叙用，注授广南、川峡幕职州县官，委逐路转运、提点刑狱司(尝)[常]切觉察，如更犯赃罪，永不录用。」 
四年二月五日，户部员外郎兼太子右谕德鲁宗道言：「代州寨主吴太初以捕获私盐决讫撤去殿直撤：原「撒」，据《长编》卷九五改。，田梦泽于公廨课子弟种麦半亩，并以赃罪，不许叙用。窃以内外群官此类甚众，望委刑部自今臣僚除故违枉法受赃外，因事计赃情可悯者，并奏减。」从之。 
八月六日，刑部言：「请自今犯赃罪配隶、经恩从便者，并俟一周年，遇赦宥方得叙理。」从之。 
五年正月 
     
十七日，诏：「命官使臣犯赃，诸司职掌人吏因罪停职，累经赦宥，不该叙理，情轻者许于刑部及所在投状，当议收叙。」 
干兴元年二月二十日，仁宗登极赦：「应诸贬责授官量与升陟，未量移者与量移，已量移者与叙用。配流人内有曾任职官、已经恩赦放还者，量与叙用；除名、追官、勒停职任人，并终身不齿及因注误连累、自来未敢求仕者，并许于刑部投状，依例磨勘引见。行军司马、防团副使、上佐官、司士、文学参军、衙前编管人，仰逐处具负犯因依，停职诸色人等未曾叙用者，并仰于刑部投状，引见取旨。」 
仁宗天圣元年九月十二日，雷州司户参军寇准授衡州司马。 
二年二月十五日，诏曰：「朕嗣膺先构，勤恤庶邦，眷言负谴之流，弥轸纳隍之念。顷覃庆泽，未副予衷。矧外历于岁年，俾特加于甄叙。应干兴元年二月十九日以前，诸路行军司马、节度防团副使、别驾、长史、司士、文学参军、散衙前编管人散：原在「参军」上，据《宋大诏令集》卷二一六乙。，除已与叙用授官外官：原作「言」，据《宋大诏令集》卷二六改。，余并具犯由及贬降后来有无过犯、及因公事降移度数以闻。内虽改转依旧安置者，亦依此分析，当议等第量与叙用迁改。」 
十一月十三日南郊赦书：「应京朝官先因负犯及因转运、提刑司奏降充监当，元不犯赃，后来能守廉勤无过犯者，当议却与亲民差遣。降黜见在幕职州县官吏，及使臣降充三司军大将，后来任用别无赃罪，候到阙，于逐处投状，特与勘会施行。 
      
