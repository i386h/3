<!-- { "loadSidebar": true } -->
十一月二十二日冬日至，祀昊天上帝。车驾诣圆坛行礼讫，还青城，文武百僚赴端诚殿称贺，宰执内合奏事。上曰：「方登坛时雨点下，及奠币玉便晴，此皆上天垂佑。」王淮等奏：「陛下圣德格天，欲雨而晴，用所以显上帝临飨之意，实邦国大庆。」 
二十七日，宰臣内阁奏事，赐坐。上曰：「前日郊祀行礼时，宫中檐溜已滴，闻北阙左右雨尤甚，只圆坛无雨。」王淮等奏：「陛下至诚感格，正登坛时，云气垂垂，分明合雨在半空，天地百神休飨明甚，臣等不胜鼓舞。」 
光宗绍熙元年十月十二日，户部言：「诸郡合发大礼钱物，已降指挥，就委各州通判照旧例窠名如数起发。窃虑内有替移事故及徇情不为尽 
      
实 刷，有妨给遣。乞如有替移事故，即交割付后官，遵依施行。若日后有阙正官去处，令权官主管，候正官到日交割。」从之。 
二年三月十三日，诏：「今岁郊祀大礼，令有司除事神仪物、诸军赏给依旧制外，其乘舆、服御及中外支费，并从省约。」以右正言孙逢吉言：「臣尝于陛下初郊之岁，乞遵用寿皇隆兴诏书，除事神仪物、诸军赏给外，凡乘舆、服御及中外支费悉从省约。陛下开纳，且谕臣曰：『圜坛不尚华饰，亦事天简素之意。』又曰：『中外支赐，合从(咸)[减]省。』有以见陛下毖祀之严，用物之节。然而俟命旬日，未闻施行。夫至恭无文，大礼必简，远则艺祖已行于建国之初，近则寿皇又行于初郊之岁。乞断自渊衷，一循隆兴之制。」故有是命。 
四月二十六日，门下后省言：「郊祀大礼，合以八宝陈于宫架之侧。」礼院以八宝不系奉神之物，系乘舆仪卫，请依干道省约之制，更不排办。从之。 
六月七日，内降御札曰：「内外文武臣僚等：朕躬荷诒谋，仰膺眷命。自缵承于统绪，每寅畏于夙宵。秩礼而怀百神，尤重亲郊之议；饬躬以奉上帝，必严初见之仪。属家邦福庆之方臻，暨谷穑丰穰之荐告。备万物而报本，亶及其时；为兆民而祈禠，匪专于己。肆求盛典，祗 圜丘。遵行三岁之常，涓用一阳之吉。天地合祛而临飨，祖宗升侑以绥成。庶殚斋肃之心，益迓休嘉之况。念惟元祀，当戒先期。朕以今年十一月二十七日 
      
 谒于南郊。咨尔攸司，各扬乃职，相予肆祀，毋或不恭。」 
十月三日，诏：「郊祀大礼，应行事、执事官等，务在严肃，如有懈怠不恭，令合门取旨，送御史台。」 
二十一日，诏：「宰执拜郊支赐，照逐郊体例减半外，更依绍熙元年十月二十一日已降旨挥，三分减去一分。」 
二十八日，诏令都大提举主管黄迈、甘昺躬亲监视涤濯祭器、果实，并要严洁。 
十一月二十七日，亲郊于圜坛，为值雨，望祭殿行礼。风雨大至，上震惧，始感疾。《存心录》作「绍兴元年十一月壬申」。 
宁宗庆元三年三月十三日，诏：「今岁郊祀大礼，令有司除事神仪物、诸军赏给依旧制外，其乘舆、服御及中外支费，并从省约。仍疾速从寔条具闻奏。」嘉泰三年、嘉定五年并降此诏。 
八月二十六日，三省言：「郊祀典礼，事体至重，窃虑所属官司应奉生疏，有乖仪制。」诏令礼部严行约束应奉官司，遇有行礼，须管预先阅习惯熟，务要整肃。稍有违戾，重作施行。 
十月六日，礼部、太常寺言：「郊祀大礼，依礼例俟端诚殿称贺毕，皇帝服通天冠、绛纱袍，乘大辇还内。导驾官并朝服导驾外，其余合簪花，应奉官等并合簪花。至丽正门，合立班官并常服，俟肆赦立班毕，自后殿并簪花，从驾至寿康宫上寿。次诣慈福宫、寿慈宫朝贺毕，簪花，从驾还内。」从之。 
二十二日，礼部、太常寺言：「郊祀大礼毕，皇帝率文武百僚诣寿康宫上寿、饮福、称贺，系冬至日，乞依礼例用黄麾角仗，令兵部差办， 
      
于寿康宫殿内外排设。次诣慈福宫、寿慈宫，如宫中之礼。」从之。 
十一月三日，诏：「马军行司官兵连日排立，可依绍熙二年郊祀大礼体例，使臣各特支钱三贯文， 用兵各支二贯文，令户部支给。」嘉泰三年、嘉定五年亦如之。 
四日，诏：「(令)[今]岁郊祀大礼天寒，应从驾诸班直、亲从亲事官并诸军指挥军兵将校等，并特依绍熙二年郊礼增三分给赐柴炭，愿依例折钱者听。令临安府疾速施行。」嘉泰三年、嘉定五年亦如之。 
十一月五日，先是内降御札曰：「朕遵谋燕翼，绪庆鸿基。天神地祇，日荷博临之况；祖功宗德，世垂启佑之光。紫坛之熙，莫大于精禋；清庙之祼，仍严于陟配。(祓)[爰]举卜郊之重，顺逆步景之长。稽汶上之图，昔首堂筵之飨；奉云阳之玉，今躬鸾辂之陈。宫闱茂衍于寿祺，寰宇函蒙于福泽。祥占瑞政，霄躔 以润明；瑞纪金穰，边琐安而宁谧。恪涓孝奏，昭益休嘉。汉百官侍祠，翔言共承于黼绣；周四海来祭，骏奔宜谨于豆笾。益迓祉于三灵，永绵芳于万叶。辑循旧典，亶播先期。朕以今年十一月五日谒 于南郊。咨尔攸司，各扬乃职，相予肆祀，毋或不恭。」 
六日，宰执同班奏事，京镗奏：「郊祀庆成，陛下中宵升坛，天宇澄肃，星象粲然。及御楼宣赦，霜日流辉，万姓观瞻，无不欢悦。此皆陛下飨帝之诚，有此感应。」上曰：「是夜登坛风作。」镗奏曰：「是夜二鼓后微有数点雨，得此雨遂晴。」上曰：「郊礼之成，皆卿等辅赞之力。」镗等又奏曰：
      
「此是圣德格天，熙事备成。」皆再拜贺。 
嘉泰三年四月二十三日，左司谏兼侍讲宇文绍节奏绍：原作「诏」，据《宋史》卷三九八《宇文绍节传》改。：「伏见近者四郊阙雨，上轸宸虑，遣官祷祈。甫颁明旨，旋已感应，连日浃洽，农事宽忧。凡我都人，莫不叹咏，以为陛下圣德无我，上格天心。盖前乎讲行大典，亲阅武事，临幸学宫，荐享原庙，天日熙晴，人情和豫，诚所谓曰雨而雨、曰旸而旸者，岂非政事云为，号令赏罚，俯合人心，上当天心而致然欤!夫以高高在上，藐然若不相及，而视人心以为从违，其应如响，岂不甚可畏哉!愿陛下念为君之匪易，思终始之难一，谨之又谨，天下幸甚。今岁郊祀大礼，仅在数月间，已降指挥务从省约，正恐有司视为具文，检举逐郊之例，不以加意。欲望申饬攸司，凡百所须，措置预办，严戢搔扰，明支物价，务革旧弊。庶几人心翕然，以副上天之意。」从之。 
十一月十一日，先是内降御札曰：「朕以眇躬，仰承大统，自总万务，于今十年。重屋圆丘，已迭举瘗燔之礼；閟宫太室，凡三修祼献之仪。荷天地之畀休，赖祖宗之垂佑。阴阳顺序，四时调玉烛之和；田畴屡丰，百谷应金穰之瑞。重闱奉册以称庆，边障寝戈而肃清。将因三岁之常，式谨一纯之报。益殚精意，匪事虚文。大号是颁，行期攸戒。朕以今年十一日十一日谒 于南郊。咨尔攸司，各扬乃职，相予肆祀「祀」及下句「毋」，原无，据文例补。，毋或不恭。」 
嘉定五年十一月二十日，先是内降御札曰：「朕奄宅庶邦，于今七 
      
闰。念宗社缵承之重，若涉深渊；虽宫庭蠖濩之微，如对上帝。矧当禋祀，尤极严恭。向更中外之多虞，益显高明之垂佑。销旱蝗之孽，寖格丰年；洗戈甲之腥，溢为龢气。既汔小康之 ，盍从大报之仪。况尝洊飨于堂筵，兹用恪修于郊类。方将推筴而迎日至，奉瑄而见云阳。为百姓以祈，敢云专乡；来诸侯之助，其罔弗钦。爰戒先期，亶孚 听。朕以今年十一月二十日谒 于南郊。咨尔攸司，各扬乃职，相予肆祀，毋或不恭。」 
太祖开宝元年七月十七日天头原批：「郊祀事务一。太祖开宝元年起。」，诏河中府宝鼎县徙汾阴后土庙于旧庙稍南。 
太宗太平兴国四年八月十三日，诏重修后土庙，命河中府岁时致祭。下太常礼院定其仪，礼院请依先代帝王用中祠礼。 
真宗景德三年三月二十七日，翰林学士、判太常寺李宗谔上言：「神州地祇坛壝迫隘，不合礼文，中有坑堑及车马之迹，请于黑帝斋宫北别选坛位，依令式封标，诸坛外壝禁耕恳樵牧。」遂命内侍同礼直官度地，徙坛于方丘之西。 
四年正月十七日，以朝拜诸陵，遣工部尚书王化基乘驿诣后土庙致祭，用大祀礼。其祭服、祭器并自京赍送。 
大中祥符元年九月五日，以将东封，议同日遣官致祭汾阴后土。详定所上言：「按西汉祭天于甘泉泰畤，祭地于汾阴后土，后汉始定南北郊。然则今之汾阴后土，本汉祀地之所也。将来既禅社首，祀皇地祇，则后土不当同日更祭。又按唐 
      
开元十二年、二十年祀后土于汾阴脽上，十三年封禅不别祀。欲望车驾将行，遣官告祭，封禅日即罢祭。」从之。乃命给事中冯起致祭。及礼成，又遣右谏议大夫薛映祭谢。 
十一月三十日，诏：「凡祭天地、宗庙、社稷、岳渎者，并祭后土，着在令式。」 
二年正月十三日，诏少府监制后土庙衣冠，遣使奉上。仍令礼官详定制度，礼院上言：「礼令不载后土衣冠之制，今请用皇后礼衣修制。」从之。 
三年六月六日，河中府言：「进士薛南及僧道父老千二百九十人状，欲请车驾躬祠后土。」诏不允，仍不许父老赴阙。七月十八日，南等再诣府陈请，知府、屯田员外郎杨举正，护国镇国等军〔节〕度、河中尹、宁王元墦继有陈述，诏不允。二十四日，文武百僚诣东上合门上表陈请，诏荅不允。自是继三上表抗请。 
八月一日，内出御札曰：「王者膺箓受图，保邦纂极，必竭诚于明察，期浸福于苍黔。朕以寡昧之姿，绍庞鸿之业。丕承先训，在宥中区；钦事上灵，协和庶绩。常励守成之戒，聿丁下武之期。向者宝命自天，真符锡祚，荷鉴观之垂佑，罄溥率以蒙休。福应沓臻，神祇欣合。扬祖宗之盛烈，荅苍昊之眷怀。稽增封广禅之文，追昭姓考瑞之事。勒成展痴，继志垂鸿。交欢三神，均恩万寓。以台菲德，建兹上仪，匪敢遑宁，益思惕励。不谓蒲阪遗耋，冀部守臣，稽合舆情，述宣旧典。且以汾河之曲，素严后土之祠，远贡封函，继陈勤 
      
