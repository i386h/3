<!-- { "loadSidebar": true } -->
淳化四年六月，以枢密院礼房副承旨段延禧为武胜军节度行军司马。先是，诸房主事岁久多授雄望州上佐，仍勒留，但赋禄而已。延禧以老病出为藩镇上佐，优之也。 
至道二年十一月，诏曰：「引进使周莹、洛苑使刘承珪荐升轩陛，屡易炎凉，茂着徽猷，播在朝野。朕向者授之成算，咸董偏师，静凶党于西陲，走捷声于北阙。眷兹亮节，宜示宠章，俾分 
     
掌于事权，仍并迁于使额，凡干重务，一以委之。内则兼密勿之司，外则总登闻之任。惩奸去弊，振领提纲，尔其明听朕言，各扬其职，勉思尽瘁，勿忘训词。莹可客省使、签书提点宣徽院诸房公事，承珪可六宅使、同签书枢密院、宣徽院诸房公事，并兼提举司登闻院事司：疑衍。。」三年，莹为宣徽北院使，承珪遂止签书宣徽院兼提举 司事。 
真宗咸平元年十月，以引进使、恩州刺史王继英为左神武军大将军、枢密都承旨，又以枢密院兵房副承旨张质为枢密副都承旨、左监门卫将军。 
景德三年六月，御崇政殿，阅试枢密院主事而下，先取外方待报奏状三条，令详决之。命枢密副都承旨、左监门卫将军张质、礼房副承旨尹德润宿御书院考第以闻。凡合格者，主事邵文昭、王继凝、王元佑、徐继和并迁逐房副承旨，令史潘正仪等八人迁逐房主事，书令史刑德为守阙主事，毛元等十二人迁令史，余增衣赐有差。又以吏房副承旨王继芳为供备库副使，带旧请受。又以不合格人主事李预为内殿崇班，冯处正、王文翰、阎处文并为东头供奉官，令史赵从赏为西头供奉官，卢延讷左班殿直，(于)[余]国昌等二人右班殿直，并外路差遣，各给见钱。书令史李仲膺等八人与三班奉职，亦给见钱。李预、赵从赏在职岁久，故特优之，人赐马一疋。擢张质为左屯卫大将军，加俸，依前充职。尹德润为左领军卫将 
     
军、枢密院诸房副承旨。先是，止用入仕岁月第补，未尝较其材艺，有迁至主事而懵其职守者。真宗以枢庭政令所出，籍其明习周谨，故特选较焉。 
四年七月，诏诸路转运各上所部山川形势、地里远近、朝廷屯戍军马、支移租赋之数，召翰林画工为图，纳枢密院，以备检阅。 
大中祥符四年六月，知枢密院王钦若言：「本院诸房所请歙州表纸，自大中祥符元年后置历拘管。今支使外，剩十一万八千三百张。望下三司住支一年，及于本州岛减造。」从之。又遣中使就院宣谕副都承旨张质已下，就太平兴国寺赐御筵。时帝以歙州岁供大纸，其数甚多，颇劳民，思有以宽之。钦若等因有是奏。 
九年正月，补枢密院守阙主事马崇素为西头供奉官，合门祗候、书令史马崇至为左班殿直，马崇庆为右班殿直，贴房马用和为借职。崇素等并张旻妻族，是时为副使，陈乞特恩也。 
天禧四年六月，诏枢密院，凡给赐钱银，每季进纳数目札子，自今岁作一册进内。 
仁宗天圣六年十一月，兵房主事李则、赵兼度岁久当迁。诏以则为吏房副承旨，兼度为礼房副承旨，并专管勾兵房主事公事。 
庆历五年八月二十一日，诏今后枢密院都承旨战士宁、王贻庆内一名请假，令上名副承旨一名权于后殿祗应。如两并请假，令从上两人权祗应。候朝参，却依旧。以战士宁请假，后殿无人祗应故也。 
至和三年 
     
八月十一日，枢密院言：「本院破食贴房六十人，欲勾拣试。如内有未抄写得诸房文字者，候习学得成，即与给食。如贴房额内有阙，每一名于守阙贴房内从上三人拣试，取书札优者充填。」从之。 
《神宗正史 职官志》：都承旨从五品，副都承旨正六品，通领院务及承旨司之事，检察主事已下功过而升黜之。凡御崇政、延和殿，则升以侍立。若禁卫兵校试技艺及蕃国入见，则随事敷奏，承所得旨以授有司。《哲宗职官志》：元佑以文臣带待制充都承旨。 
神宗熙宁元年八月二十五日，枢密院言：「北面河西房所行文字并系边要事件，其底本自来各属逐房分掌。稍经岁月，每遇检证，难遽讨寻。」诏：「勘会逐路见行要切事件，即仰接续写录，限在出宣札时同来签押。敢有怠慢，其当行主事等分首从重罚。如是未可漏泄事件，即别置册，副使书写缄封，付逐房收掌。」 
二年八月二十二日，枢密都承旨、左监门卫将军元仁政为左藏库使、荣州团练使、除宫观，差监东上合门使李评为枢密都承旨。都承旨旧用合门使已上或大将军，其后专用枢密院吏，而更用士人，复自评始。 
九月一日，诏：「近复以士人为枢密都承旨，历年不除，枢密院接遇及所领职事都无可考验，可令史院检寻。如无，即中书详定以闻。」是月八日，又以皇城使、端州团练使李绶充枢密副都承旨。寻诏枢密都承旨、副都承旨见枢密使、副并如合门使礼。添给 
     
及当直兵级、擗掠厅事，仰枢密院条奏施行。先是，手诏令史院检详。史院言：「以止载班着职事，即不见接遇仪范。」至是中书进呈，有是旨也。 
十二日，枢密院都承旨李评言：「欲乞依中书检正五房公事例，除寺观亲属职事相干外，余不许出入看谒。」又言：「诸房进卷及诸般案底文字多有贴黄及张缝，并无印记。乞铸一印记，印在院文字，不得别用，以『枢密承旨司记』为文。」并从之。 
十月四日，诏：「枢密院逐房副承旨至头名及三周年，与左藏库副使出外。」先是，逐房副承旨第迁有至都承旨者，今都承旨既用士人，而逐房副承旨遂无叙升之望，故有是命。 
十二月二十四日，枢密都承旨李评等言：「准枢密院札子，参定本院人吏收补校试赏罚之法。」诏依所定施行。 
四年十月九日，枢密院置刑房，选三班内晓法者一人为主事，仍以检详吏房文字刘奉世兼检详刑房文字。 
五年正月二十七日，诏：「今后守阙贴房补破食贴房阙，依条试行遣公事三件。自立新条后，两次补试拣选，已是难得合格之人。今后逐房副承旨欲每遇大礼，许保引内外亲属不限服纪两人，充守阙贴房主事，令史保引一名，书令史两遇大礼保引一名实及十六岁已上，不以曾与不曾在别处守仕，但有行止，不曾犯刑责，召命官二人委保，各随状领赴院，呈验人才精神书札堪任习学公事，即收系姓名到院。不限年岁，遇有 
     
破食贴房阙，一例试补。未愿试者，亦听。如阙数少，所试合格人多，别作一项编排，不为黜落度数。如试不中，又不该编排，但及三次以上，在院习学及三周年者，并勒出院。其子孙弟侄出院之后，却能习学进长，合候保引人年分，更许保引一次，当所保引人数。今宽保引之路而峻退绌之格，盖欲广求人才，有可搜择而激厉来者。非如向来只据见在守阙人数累经试黜落之余，短中求长，所以不肯习学书札行遣。又保引者别无沮劝，不公心引致，及教招督责。欲今后一试便中者，所保引令史、书令史与升一名；再试中者，两人已上升一名。主事已上合升一名者，候出职日减一年磨勘。如所引人三试不中勒出院者，连并及二人已上，令史、书令史降一名，主事已上出职日展一年磨勘，余并依前后诏条。应新法以前已入院书历者，且仍旧制。本院令史、书令史欲今后参用三班使臣、流外选人，与本院人隔间收补，仍以十人为额。额足，更不收取。元额有阙，即还于三班院流内铨拣选。使臣取殿直已下至借职，曾经一任，流外选人三考已上，并不曾犯私罪情理重、好人才书札者充。每一阙取两人赴院，于所阙房试公事。满两月拣一名充，资序高者补令史，次者补书令史，不中者令铨班与指射优(使)[便]差遣。内刑房有阙，本院乏人可选，亦许本院定名选取曾经刑法局选人使臣充，仍在十人额 
     
内。」并从所请也。 
四月十七日，诏：「三班借职、管勾泾原路经略司文字杨寘与枢密院书令史。」始，上以枢密诸房文牍烦委，胥吏皆父兄保任，多不得人，因命都承旨李评立法，参择流外选人、三班使臣以补员阙。初以莫渊、陈宗道隶刑房典法令，又以寘边吏习事隶河西房。 
五月十四日，诏：「枢密院诸房副承旨已下至书令史各增俸钱有差。如因职事受赃，并依中书熙宁五年五月三日条贯仓司乞取军人粮纲钱物法断遣。」上尝谓吏禄薄则不足责其廉，因是遂增二府胥吏之俸，而重赇贿取与之法。 
七月二十五日，以尚书比部员外郎、集贤校理、同修起居注曾孝宽为起居舍人，充史馆修撰兼枢密都承旨。旧以本院久吏递迁，或用士人，亦止于右职中选用，文馆兼领，始于孝宽也。 
闰七月，枢密院都承旨曾孝宽言：「所有朝班，除依定着外，若遇前殿不视朝、后殿常参起居及随车驾行幸，武臣充承旨，例系鞋立班。臣系文臣，兼领其职，合具靴笏及系鞋，并依修起居注官例。」从之。 
六年六月五日，礼房进事目，上批：「二条非催促勘会未圆未明事，似此今后并拟进取旨。」本院五房催促行下文字及勘会未明未圆事皆不带「圣旨」，直付所司，次日具事目进呈。兵房误下相度事，上精于万机，省览周密，虽摘其误，然皆宥之。 
九年五月八日，枢密副都承旨张诚一言：「伏见中书、枢密院检正、检详官 
     
非假日不得看谒，接见宾客，惟枢密院都承旨、副都承旨未见该说。今欲应在京司属非假日不得看谒及接见宾客，非廨宇所在者，虽亲戚不得入谒。违者并接见之人各徒二年，职事相干者勿拘。」从之。 
九月十六日，诏：「自今枢密都承旨兼(郡)[群]牧使，副都承旨兼副使，更不兼别差遣。」 
元丰元年正月十九日，诏自今枢密院诸房副承旨出职，与主事请受，为州钤辖。 
二年八月五日，上批：「见修敕令格式，诸所析正，自朝廷立法，付有司者，委枢密承旨司详定闻奏，付诸房遵行。」 
二十七日，上批：「龙图阁直学士韩缜见领都承旨，事繁，兼常有奏禀军务，可免祠祭摄事。」 
三年十二月十五日，诏自今枢密承旨司传宣止作直奉圣旨行下。 
四年正月二十四日，四方馆使、副都承旨张诚一为客省使、都承旨，自是都承旨复用武臣。其后诚一迁正任观察使，为都承旨如故。 
十一月二十六日，诏：「枢密院吏止分隶三省，毋拨入六曹。如有剩数并额外存留，转补请受及诸恩例并如故。」 
六年六月二十五日，诏：「废罢监牧縻费封桩钱，令枢密承旨司专根究主领。余应封桩钱物令尚书都司取索，置簿拘管。」初，中书尝差堂后官置簿掌封桩钱，至是官制既行，乃分隶焉。 
