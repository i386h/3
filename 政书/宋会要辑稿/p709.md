<!-- { "loadSidebar": true } -->
二十三日，开封府界提点司言：「阳武县尉、权知县张绎，昨黄河涨水注县，凡七处水决，绎身先劳苦，率众用命，救护县城，公私以济。乞不依常制，权知本县。」诏绎特改合入官知阳武县。 
四月三日，都水监丞李士良自劾：「沧州清池埽旧以御河西岸作黄河新堤，地薄下，不能制水，已相度用御河东堤治为黄河大堤，奏俟朝旨。昨为春夫已至役所，臣辄令都大创筑生堤一道，签上 
      
御河东堤。」诏释之。 
闰六月二十一日，赐开封府界提点司度僧牒五百，市阳武等埽物料。 
七月十七日，雄州言拒马河溢，破长沙口南北界，例差两地供输民夫修治。上批：「去年决口，两界发夫，已尝兴讼，委雄州详审处置，毋致生事。」 
七年四月二十二日，上批：「范子渊乞发急夫万人重修直河，适当农时，非次调发，初出于不得已。今河口既未成功，则其埽岸皆不须为之，可更不起发。其见在河上急夫，亦令放散。」上以子渊所修直河不为功，徒费工料以数十万计故也。既而子渊自言：「两修进锯牙河口几塞，不虞涨水及风雨暴至，致功败于垂成。乞候霜降水落修闭。」诏子渊降一官，仍不理提刑资序也。 
六月十八日，赐都水监度僧牒二百，应副滑州诸埽梢草。 
七月十一日，诏开封府推官李士良提举救护阳武埽。 
十二月二十七日，京西转运司言：「每岁于京西河阳差刈芟梢草夫，纳免夫钱，应副洛口买梢草。南路八州随、唐、房州旧不差夫，金、均、郢、襄州丁多夫少者，欲敷纳免夫钱，河北州军兑还。」从之。 
八年十月十八日，河决大名府小涨口。 
十一月十六日，知澶州王令图言，曾建议回复大河故道，未闻施行。命吏部侍郎陈安石、入内都知张茂则同相视利害以闻。寻以勾当御药院冯宗道代茂则。 
十二月十四日，遣吏部侍郎李常代陈安石相视黄河。 
哲宗(天)[元]佑元年正 
      
月十四日，河北路转运司言：「乞下相度黄河利害所，自迎阳埽至北京界孙村口，于今春内便行施功。及先修旧河堤，免新河枉费工，向去夏秋，别为大患。」诏李常等相度施行讫奏，如不可行，即具事理以闻。 
二月六日，诏以未得雨泽，权令罢修黄河，其诸路兵夫并放归元来去处。 
四月四日，吏部侍郎李常、勾当御药院冯宗道言：「准朝旨相度黄河利害。臣等所至，历览其堤防，全未高广，物料亦未有备。缘堤防之设，全系水官物料之蕃，责在本道。今经岁月，尚尔未集，以是知水官未得其人，欲乞添置使者。」诏添置外都水使者、勾当公事各一员，北外都水丞隶外都水使者。 
七月四日，保州言河水泛溢，浸及上皇坟地，请就本州岛界来年春夫修筑。从之。 
十一月二十三日，诏以府界京东西路灾伤，权罢明年黄河年例春夫。如系于河防紧急，来春须合兴役，即计定的确夫数以闻。 
三年正月十二日，权发遣京东西路转运判官张景先增差(北河)[河北]路转运判官。景先议开孙村口减水河，与执政意合，故有是命。 
二年四月三日，内殿承制、知干宁军张赴以大河涨急，护水有劳，降敕书奖谕，乃推恩官属七人。 
六月十二日，诏赐北京恩、冀州界修河役兵夏药、特给钱。 
十一月二日，三省、枢密院言：「检会都水使者王孝先状：『伏思大河决塞不常，为国之患屡矣。此自小吴之决，遂失堤防，贻患 
      
为甚。欲乞于西岸上自北京内黄第三埽河，先起截河堤一道，与旧河孙村口相照。仍相度于樊河第三河靠水各作缕河小堤闸断河门。于大名府南第四铺下至孙村口，比仿往时作汴河规模，开修减水〔河〕一道，分杀水势，东趍入海。』寻召到(李)[孝]先及俞瑾等，令陈述利害。据孝先等称，除孙村口外，更无不近界河、可以回河入海去处。其孙村口欲作二年开修，今冬先备旧堤梢草一千万束，来春下手，先开减水河分减水势。所用兵夫，已有前甲定数，至元佑五年方议开塞北流，回改全河入东流故道，已令孝先等供结罪保明状讫。看详除预备旧堤物料便可放行外，所有元佑五年闭回全河入东流故道，并来年开减水河，虑别有未尽利害，欲差官躬亲相度，具经久利害诣实奏闻。」诏差吏部侍郎范百禄、给事中赵君锡躬亲往彼相度，并具的确利害，画图连衔保明闻奏。如孙村口不可开河，即别于不近界河踏逐一处，亦具保明闻奏。回河事始末，按《实录》所载殊不详，今取范百禄奏槁具载之，庶后世有考焉。 
闰十二月一日，迁大名府南乐县于金堤东土空节村，从河北转运司之请也。 
四年正月二十八日，诏罢回河。先是，范百禄、赵君锡等既受命未行，大臣主议者乃密从中批出曰：「黄河未复故道，终为河北之患。王孝先等所议已尝兴役，不可中罢，宜接续功料，向去决要回复故道。」右 
      
仆射范纯仁累疏论列，上遂遣中使收回批旨，使执政大臣与水官公心议论。(曰)[回]河之议，自此稍缓。后百禄、君锡受诏同行相视东西二河，度地形，究利害，见东流高仰，北流顺下，知河决不可回，即奏罢修河司。至是始罢。 
二月二日，御史中丞李常言：「伏闻回河与减水河之议，已奉德音悉令罢免，凋瘵之民咸获休息。圣恩所加，过半天下，盛德之事，传之无穷，四海幸甚。其都水〔使〕者王孝先，乞重行黜降。」诏孝先知曹州。 
七月八日，诏复置外都水使者，令河北路转运使谢卿材兼领。六月二十四日，卿材再任河北。 
十月六日，左谏议大夫梁焘等言：「乞约束逐路监司及都水官吏，应缘修河所用物料，除朝廷应副外，并须和买，不得扰民。」从之。 
十二月十八日，三省、枢密院言：「昨令都提举修河司从长择一顺处回河，差夫八万，和雇二万，充引水正河工役外，北外都丞司检计到大河北流人夫共二十万四千三百一十八人，故道人夫七万四千四百五十六人，两项共计二十七万八千七百七十四人。令都水监丞李君贶等检计，裁减到共十九万四千九十八人。」诏令修河司具开减水河，其差夫八万人，于数内减作四万人，充修河功役。于李君贶等裁定春夫内，共减作一十万人，令修河司通那分擘役使。余依前指挥。 
哲宗元佑五年二月九日，都水使者吴安(特)[持]言：「州县夫役旧以人丁户 
      
口科差，今《元佑令》自第一至第五等皆以丁差，不问贫富，有偏重偏轻之弊。请除以次降杀使轻重得所外，其或用丁口，或用等第，听州县从便。」从之。 
三月二日，都水使者吴安持言，大河信水向生，请鸠工预治所急。诏发元丰库封桩钱二十万充雇直。十月十二日，又书新提举出卖解盐孙迥知濮州，则是此日差除于改易也，当考之按此条按语当在下条「十月二日罢却提举修河司」之后。。 
十月二日，罢都提举修河司。 
六年十二月二十日，工部言：「盗坼黄河埽潬木岸以持杖窃论，其退背处减一等，即徒以上罪于法不该配者，亦配邻州。」从之。 
七年八月九日，诏科夫除逐路沟河夫外，诸河防春夫每年以十万人为额，仍自科元佑八年分春夫为始。余并从之「余并从之」上无所承，查《长编》卷四七六，此诏乃签工部之奏，此处删去工部奏，以致文意不接。。 
二十一日，御迩英阁，侍读顾临读《宝训》至王沿论引漳水灌溉，王轸以为不可。读毕，上问顾临曰：「沿、轸所论孰长 」临奏释沿、轸所说意。上曰：「是何说可行 」临曰：「沿说可行。」上宫中恭默不言，唯讲读时发问。他日右仆射吕大防进曰：「臣侧闻顾临读《宝训》引漳河灌溉事，臣谓大抵河渠利害最为难明，朝廷不可不详知本末。如本朝黄河，持议者有三说，一曰回河，二曰塞河，三曰分水。今议者欲以两河四堤劳费稍增，久可无患。如汉武帝时河决瓠子，筑堤防塞，仅可支七十余年。本朝昨有二股河分流水势，粗免河患，后因闭塞一股，并入一股合流，遂致决溢。分水之利，从可知矣。今为四 
      
堤二河分减水势，实为大利。」 
九月十四日，都水监言：「准 ，五百里外方许免夫。自来府界黄河夫多不及五百里，缘人情皆愿纳钱免行。今相度，欲府界夫即不限地里远近，但愿纳钱者听。」从之。 
十一月三日，权知干宁军张元卿言：「本军当诸河之冲会，堤埽不可不治。」诏干宁军埽岸，令工部从都水监相度，委合起夫，近里州军依例科夫功役，不得过三百人。如工役稍大，本军夫不足，即令都水监那融应副。 
八年正月十日，都水外丞范缓言：「以武陵县年例买山梢五万束，应副河埽，若徙于荥泽埽收买，从都水监支遣为便。」从之。 
二十九日，吏部、工部言：「河阳状论列中潬一岸在大河中，四面俱是紧急向着，而官吏有责无赏，实为未均。欲将本岸立为第三等向着推赏。」从之。 
三十日，中书侍郎范百禄言：「切闻水官自元佑四年正月二十八日准敕罢回河后，逐年并力修进梁村、锯牙并大河两马头，经今四周年有余，用过工力浩(澣)[瀚]。兼三处并作第一等向着，其河清人数、年计物料、使臣酬奖并系第一等。今锯牙与西马头连亘约及数十里，其东马头进筑与西马头相向，所以北流河门止有三百二十步阔，以此多方尽力，擗拶水势。岁月既久，遄迅安得不激射奔赴东流 赖得北流尚紧，所以未至全河东去。若如水官之意，既进埽潬，又狭河门只留一百五十步，及预乞朝廷候北流浅 
      
