<!-- { "loadSidebar": true } -->
同日，左通直郎、敷文阁待制、提举江州太平兴国宫曹筠落职罢祠。以臣僚言筠党附秦桧，荐为台臣，凡有奏陈，尽出于桧，故有是命。 
同日，敷文阁直学士徐琛落职，罢见任宫观。以臣僚言琛纵子请托，干预郡政，缘大臣私于亲党，犹得以峻职奉祠而去，故有是命。 
四日，敷文阁直学士宋贶落职。二十六年十月二十七日，责授果州团练副使，梅州安置。臣僚言：「贶恃大臣之知己，逞其奸凶，虽加谴逐，复起废知建康，专事掊克，奉祠而罢，犹玷高华之选。」故有是命。未几，言者再疏其罪，遂远窜云。 
六日，知紹興府趙士 、知溫州高百之並放罷。以臣僚上言：「士 旦能為時相家作媒畢婚嫁，故連作帥臣，進陞祕職；百之初无履历，与秦埙为姻家，附丽权势，骤为提学，继守乡郡。」故有是命。 
二十二日，敷文阁学士、提举江州太平兴国宫王会落职，罢宫观，特勒停，送循州编管。二十六年十月二十七日，移送琼州编管。臣僚论会恃桧与 之亲党，致身禁从；出守便郡，广置田宅，贪求钱物，籍人家财，尽取其书画、古器、怪石入己；又强取寄居侍婢，及令进纳人造舟，用钱五千余缗，不支价直，却令请嘱不法公事，得钱万缗以偿之等事，乞重赐窜逐。宰执进呈，上曰：「会所至狼籍，止缘恃秦桧之势，乃敢如此，可与广南编置。」故有是命。既而移送海外编管云。 
二十三日，直秘阁、淮 
      
东提举常平茶盐齐旦，直秘阁、添差平江府通判王伯庠，并落职放罢。以臣僚言旦附权臣，苞苴无虚日，倍收头子钱，减克盐本钱，以资妄用；伯庠恃王会之亲。故有是命。 
二十四日，诏：「知荆南孙汝翼病废日久，全不视事，唯是专恣妄作，为一方害。四川提举茶马郑霭不修职事，唯务掊克。可并罢。」 
同日，直秘阁、新知无为军张永年放罢。以臣僚言：「永年寅缘权贵姻娅，侥冒职名，其父名阁，更不回避，冒荣居官。」故有是命。 
二十六年正月九日，礼部侍郎王 、吏部侍郎徐 并放罢。以臣僚言 等皆以附会秦桧故也。 
十一日，前大理少卿张嶬、左宣教郎鲍安世与远小监当。以臣僚言：「嶬附会曹泳，极力取媚；安世权摄余杭县令，不恤民事，专为曹泳理债。」故有是命。 
二十一日，权工部侍郎丁娄明放罢。以臣僚言「娄明以秦(榛)[桧]之亲党，躐登清要，顷为接伴，经过乡里，辄独由私路以往焚黄」故也。 
二十三日，知婺州李椿年放罢。臣僚言：「椿年顷议经界，政欲均天下之税，而乃私结权贵，曲庇家乡，尝为论罢矣。近起废，得宣州，继移婺州，所至益肆刻剥。如结甲以纳苗米，一有恶米，则同甲之米悉行没纳；如置圈以市猪羊，一或不好，则强散官属， 其请俸。」于是黜之。 
二十四日，知扬州楼放罢。以臣僚言不遵禀指挥，擅将北使食顿令泰州管认故也。 
二十八日，度支员外郎孙祖寿、干办 
      
诸司粮料院苏鉴、干办诸司审计司王烨并放罢。以臣僚言祖寿等皆以交结王会故也。 
二月二日，权兵部侍郎沈虚中放罢。以臣僚言虚中为省试参详官，令人吏私越围墙，密报秦 已取埙为省元故也。 
二十八日，前知衢州王曮，(今)[令]建昌军居住；前知静江府吕愿忠责授果州团练副使，封州安置。以臣僚言：「曮守三衢，下行买物不支价钱，盖恃亲党之援；愿忠召还，席卷公库，尝为臣僚论列，乃以货纳于大臣求免。」故有是命。 
三月一日，司农寺丞王炎放罢。以臣僚言：「炎往浙东发泄盐事，以奉使为名，致诸盐客遂有改盐法之言，中外疑惑。」故有是命。 
十八日，权礼部侍郎周葵差知信州，礼部郎官吕广问放罢。皆以臣僚论其怀私故也。 
二十二日，右司郎中锺世明、祠部郎官陈岩肖并放罢。以臣僚言世明见李椿年为经界，遂求为干官，岩肖为秀州教授，为秦桧父立祠堂故也。 
四月八日，浙西提刑谢邦彦、浙西提举司马倬、大理寺丞石邦哲并放罢，右朝散郎曹云令郴州居住。以臣僚言云等习传妖幻之术，故有是命。 
四月十三日，直祕閣、前知太平州王晌，直祕閣、前知廬州鄭僑年，直祕閣、前知嚴州鄭震，直敷文閣、前知明州方滋，直龍圖閣、前知紹興府趙士 ，直祕閣、前知溫州高百之，直徽猷閣、前湖南運判龔鑒，直祕閣、前知荊南孫汝翼，直祕閣、前四川提舉茶馬鄭靄，直 
      
秘阁、前差权发遣无为军张永年并落职。以刑部开具自去年郊祀后臣僚论列放罢监司、郡守等人，再有是命。 
二十七日，敷文阁待制陈桷落职。臣僚言桷顷缘大臣之妻及子好方士之说，桷因奉道求合故也。 
五月十三日，宗正少卿张修放罢。臣僚言「修顷寓衢州日，曹泳尝摄酒官，赃污不法，监司、郡守欲按其罪，修曲为营救，遂得幸免，逮泳进用，因缘以进」故也。 
六月十一日，敷文阁待制钱周材落职职：原作「罢」，据《建炎要录》卷一七三改。。以臣僚言周材自为中书舍人，充修《徽宗实录》修撰，乃对同(管)[官]诋毁故也。 
十二日，添差浙东参议官方云翼放罢。闰十月四日，特追三官勒停，送袁州编管。臣僚言其寄居秀州，胁恃守臣，夺取他人膏腴之产，及任通州倅，置买田亩至于三十余顷，故有是命。 
十八日，敷文阁待制、提举江州太平兴国宫符行中落职平：原作「太」，据《建炎要录》卷一七三改。，罢宫观。臣僚言：「行中缘通判温州，交结故相，累冒监司之选。逮帅成都五年，旧欠既有指挥放免，行中辄废格诏令，督责急如星火，蜀人怨之。」故有是命。 
二十六日，右朝散大夫叶遵特追两官勒停，送郴州编管。遵昔倅均州，将远接兵级支散不尽钱米入己，为守臣所劾，故有是命。 
七月二十九日，知衢州钱端礼放罢。以本路漕臣言端礼在任违法故也。 
八月一日，右朝奉郎、前提举淮东常平茶盐齐旦特追两官勒停。以提举常平朱冠卿言旦在官不法凡一十五事， 
      
体究得实故也。 
八日，右朝散大夫、主管台州崇道观傅宁罢宫祠。以提举茶盐朱冠卿言，其前任真州，科率人户竹木起造仓屋，不即支还价钱故也。 
九月二十二日，大理少卿张焘放罢。以臣僚言「近者临安府猪羊牙人徐友仁等二十余人率敛钱物，结托公吏，降旨送寺根治，焘信凭人吏出入」故也。 
闰二月四日，左朝请郎王彦傅、右朝散郎郑柟特勒停，彦傅送靖州、柟送辰州编管。臣僚言「彦傅权临安府通判，往衢州体究赵令衿公事，招人告讦，以兴大狱；柟父滋数典大郡而年老，柟皆干预郡事」故也。 
同日，右奉直大夫晏孝本罢知永州，仍令全州根究，依法施行。以本路运司核其在任不戢子弟，干预郡政故也。 
七日，知饶州董弅、〔知〕真州吴 并放罢。臣僚言：「弅比到饶州，溺于(倡)[娼]乐，不以民事为意； 近到真州，亲随数辈，冒名权摄。」故有是命。 
十一日，右承议郎刘伯英勒停，送连州编管。以臣僚言：「伯英昔任湖南提举常平日，有衙前两名以盗官钱系狱未决，伯英释放，免追其钱，各取其女而归。」故有是命。 
十一月五日，右通直郎司马倬令吏部与远小监当。以臣僚言：「魏良臣知绍兴府，倬往依之，干挠郡政，日与其子弟饮宴非所。」故有是命。 
二十七年四月二日，司封郎中吴武陵放罢。以臣僚言武陵为太学博士日，涂改长贰判状故也。 
五月六日，权工部尚书王俣为敷文阁 
      
待制，提举江州太平兴国宫。臣僚言俣为版曹，差妻党宋敷监酒库，不避嫌故也。 
十二日，前浙西提刑杜师旦特勒停，送道州编管。臣僚言：「师旦听事则令胥吏长跪以呈文书；出谒则令乡兵前列，鼓吹后随；诣学则席地行轿，令倡优双引；入寺则危据讲座，令僧徒罗拜。僣侈狂怪。」故有是命。 
七月三日，新潼(州)[川]府路转运判官李宏与宫观。臣僚言宏与故相雅故，使知合州，子弟干预政事故也。 
八月十一日，从义郎、合门祗候王彦升特降两官。以彦升不毁销金服饰，为女使所告也。 
九月十四日，右通议大夫、敷文阁待制致仕林乂落职，依旧致仕。以臣僚言「乂昔以附会故相而进，今既告老，干求州县」故也。 
二十一日，起居郎唐文若除外任。臣僚言文若倨傲故也。 
十月三日，左朝散大夫、提举台州崇道观刘岑，左朝请大夫、直秘阁、主管台州崇道观林大声，并罢宫观，内大声落职。皆以臣僚言其嘱托州县故也。 
二十七日，权吏部侍郎葛立方放罢。臣僚言立方身为长贰，辄为其子弟郛越新制用举状子弟：按其仅提及其子「郛」，则「弟」字当为衍文，《建炎要录》卷一七八即无此字。或改「弟」为「葛」字亦可。，故有是命。 
十一月十六日，湖南提刑赵士鹏、夔路转运判官王珏并放罢。皆以臣僚言其附会故相父子，多致馈遗故也。 
十二月二日，礼部侍郎周方崇、兵部郎官李庚、工部郎官褚籍并放罢，刘天民、范成象、留观德永不得与堂除差遣。臣僚言其因中丞汤鹏举而进，相为表里故 
      
也。 
二十三日，太府少卿、兼权检正陈掞放罢。以臣僚言掞昏老故也。 
二十八年正月二十四日，淮东提举茶盐朱冠卿放罢，今后不得与监司差遣。以臣僚言冠卿由秦州通判就迁本路提举，以私意怙没人家积下盐本钱八千万，不散还亭户，致诉之于朝故也。 
二十九日，右朝请大夫龚鉴特勒停，令桂阳军居住。以臣僚言「鉴交结王会，遂得美除，昔守盱眙，专求珍货，取媚权要」故也。 
七月十二日，权户部侍郎徐林放罢。以臣僚言林所管户部酒库亏损年课故也。 
二十九年正月十一日，右武大夫、容州观察使、荆南路副总管傅选责授靖州团练副使，惠州安置。以选自到任以来，买银帛什物不还价钱，专恃凶威，恣为贪暴，以知潭州魏良臣按发也。 
三月十八日，权吏部侍郎刘章与宫观。以臣僚言章令部胥市绢故也。 
二十一日，右中大夫、直显谟阁向子固降两官。以违法占买湖州慧觉寺墓田，寺僧诉之宪台，具狱来上故也。 
二十二日，钦州编管人康与之移送雷州，继又移送新州牢城收管。先是，与之居贬所，与土人交争，移雷州，因顾觅负担夫，殴打致死，故特有是责。 
同日，知廉州何弃降一官，放罢。以弃容留编管人康与之在州，托疾拖延两月，不交付雷州故也。 
五月九日，昭化军承宣使钱恺降一官，与在外宫观。以恺以私钱转托军中营运故也。 
六月十二日，知 
      
