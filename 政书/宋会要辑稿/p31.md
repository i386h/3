<!-- { "loadSidebar": true } -->
十二月二十一日，诏宗室孀妇与子孙所请俸料，从一多给，子二人以上者通比。 
八年三月十二日，枢密院言：「皇城使、登州防御使、陈州兵马钤辖令晏等一十八员，皆以宗室换授外官，嘉佑、治平年例无遗赐。」诏各依宗室官序支赐。 
四月八日，诏：宗室官至磨勘止法者，该今年三月六日覃恩，并特与转官加恩。 
哲宗元佑元年四月二十二日，大宗正司言：「宗室内殿崇班士琢奏：有弟士琈、士僊、士双，乞依令晏例，将带随行指教。将来授差遣日，亦乞 
     
随行。又宗室殿直士王舂言：乞迎侍母刘氏，将带弟士刚随行赴任指教。」并从之。 
六月二十六日，大宗正司言：「右武卫大将军、康州团练使叔盎，屡尝唐突，皆蒙放罪，显无畏惮，乞赐施行。」诏叔盎特展一年磨勘。 
二年正月十日，诏宗子服属疏远者得补外官。 
四月二十六日，三省言：「外庭臣寮至节度使即无磨勘改转之法，宗室节度使亦未有体例。」诏宗室至节度使更不磨勘，候实及十年，具名取旨。 
五月二十二日，诏：「孤遗宗室非袒免亲外，如父祖俱亡，无官俸贫门卦者，委大宗正司及所在官司体访验实以闻，仍令户部计口支钱米。女已嫁即除之。」 
三年二月二日，诏：「袒免外两世亲，除已有计口给钱米指挥外，其间外任孤遗，别无依倚者，与量破舍屋居住，或给赁钱。令礼部立法以闻。」 
十四日，诏：「宗室初参选，合入监当，许添差充诸州及万户以上县监当，任满不差人，并支驿券，仍并许指射。」 
三月十六日，诏罢别考校祖宗袒免就试法。 
四月二十六日，诏宗室嫁娶依旧制大宗正司勘验。 
九月十七日，大宗正司言：「内臣出入宫掖，若与宗室联姻，非便。欲乞宗室不得与内臣之家为亲。」从之。 
五年九月二日，户部言：「请令大宗正司具合请生日支赐宗室及宗室女职位、名称，并系所生月日，及合给支赐条例，关太府寺。」从之。 
七年正月十三日，诏：「宗室袒免亲参选，常许不拘名 
     
次路分陈乞指名差遣。非袒免亲除初参选依条添差外，更许不拘名次路分陈乞指名差遣一次，并替任、满阙、初任并与监当。须职事干集，操守修饬，有监司或〔尊〕长同罪保明，与亲民。内选人与录事参军即别有县令举主二员，内一员职司，仍通注县令。其无保明者，并依外官条例。」从尚书省所请也。 
五月七日，诏宗室初关升亲民资序人注监当，其请给并视诸路监押。 
六月二十四日，诏诸宗室朝陵、上坟者，毋得携戏玩之具随行。 
七月二十九日，大宗正司言：「宗室分异，自来未有着令。今相度，欲乞除缌麻以上不许析居外，袒免已下亲父母财产除永业田及供祭祀之物不许分割外，余听均分。」从之。 
八年五月十八日，户部言：「左班殿直赵叔峣等自陈系袒免亲，为父亡解官持服，乞比附宗室换官体例支给请受。按宗室小使臣丁忧，并不许解官，所以不罢俸给。今若依外官丁忧例，更不支给俸钱，虑或失所。欲乞应宗室小使臣丁忧，父祖俱亡者，袒免亲许给俸，非袒免亲许给半俸。」从之。 
绍圣元年四月十八日，诏：右金吾卫大将军、惠州防御使叔谆追两官勒停，令叔谆赎铜六十觔。官屋 闭，差人监守，以停止逃军、屠牛、卖酒，其监门并本位使臣皆坐罪。 
二十五日，礼部言：「诸宗室系袒免以外两世，祖，父俱亡而无官，虽有官而未厘务，各贫乏者，委大宗正司及所在官司常切 
     
体访，保明闻奏，支破钱米。其有官男至厘务日，本房下随行共居人口住支；女至出嫁日计口〔豁〕除豁：原脱，据下文二年七月二日条补。。每月十口以下钱十二贯、米十硕、屋五间；七口以下钱十贯、米七硕、屋四间；五口以下钱七贯、米五硕、屋三间；三口以下每口钱二贯、米一硕、屋二间。冲改元佑四年续降全条。」从之。元佑四年续降全条检未获。 
十一月十五日，内侍省(官)[言]：「建武军节度使、郧国公宗楚乞差高班周华充都监。缘本省三等差遣，依令以等第优劣及合入资序定差，不以私徇屈法。」诏内侍省依条定差。先是熙宁中，宗祖指名乞差都监，自是援例陈请。宗子至有公为不法，相与蒙蔽，陷于罪者。帝察见，革之。 
二年五月十一日，尚书吏部言：「欲将宗室两犯私罪以上，除依本条外，候到部，不许用陈乞占射及初参选添差恩例。」从之。以开封府言：宗室有屡犯法禁者，乞立法惩戒，故有是命。 
四月五日，右金吾卫大将军、泽州防御使、秦国公叔牙言：「本秦王之后，承袭公爵，遇登极覃恩，转前件官。若使臣与诸袒免亲一例止官，窃恐未尽先帝立宗子、隆本系之意。欲乞以遥郡防御使依例换正任团练使，即非在正官之上侥求恩命。」诏特与换正任团练使，余人不得援例。 
六月二十一日，诏：「元佑减定除授正任以下俸禄，递损物数不多，有亏朝廷优异之礼。其见行条例悉宜罢去，并依元丰旧制。其宗室公使并生日所赐自依元佑法。」元佑
      
格寻未获。 
七月二日，三省言：「宗室袒免外两世，祖父(父)俱亡而无官，虽有官而未厘务，各贫乏者，虽许支钱米，其数未均。欲每口月支钱二贯、米一硕，十二口以下给屋二间。」诏委大宗正司及所在官司常加体访，保明奏支钱米。其有官男至厘务日本房住支，女出嫁日计口豁除。据元年四月计口给屋指挥，与此间数绝不同，疑《实录》误也。 
八月十五日，诏：宗室贫乏支钱米，人口虽多，钱不过二十贯，米不过六硕。以户部言：「自来宗正司只保明男女之数，更不开房下人口。(人口)其条内称计口支破，即母、妻、子孙之妇并合计口。欲申明行下。」故定此数。 
二十三日，诏：宗室袒免亲参选，常许不拘名次路分陈乞指射差遣。 
九月二十八日，诏：「袒免亲授班行者，出官未出官，俸钱并依元丰三年支给见钱。其非袒免，因奏荐授官者，俸钱虽在外任，依在京分数支给。」 
十月一日，右羽林军大将军、郢州防御使、越国公令廓为合州团练使。以令廓自陈：「顷者神考推原大本，以宣祖、太祖、太宗之子择一人为宗，世世封公，仍补环卫官，不以服尽而杀。今有司概以臣依它袒免亲止官例，恐未称神考之意。今止乞依诸王后见袭公爵之人例为正任。」从之。 
三年二月六日，诏：宗室授外官右选者，并不注缘边差遣。令吏部于内地相度添员，候任满更不差人。 
五月十九日，宗正寺言：「请太祖下子孙有服亲并连『无』字「无」字疑误，宋宗室无「无」字辈。，余并连『伯』字。太宗下子 
      
孙连『季』字人数未多，乞依先降朝旨，止连一字，用初赐『不』字训名。」又宗正寺丞宋璟言：「请宗室赐名，及非袒免亲本家命名，于本宗下有服亲，虽音同字异，并避。于本祖下无服亲及别祖下有服亲，即音同字异，许用。于别祖下无服亲非连名，即虽本字，亦许用。其称祖者，以宣祖支子秦王下为一祖，太祖支子越王、楚王各为一祖，太宗支子魏王、昭成太子、鲁王、陈王、蔡王、韩王、吴王下各为一祖。其连名者，随祖宗支子而下，虽兄弟数多，并以一字相连。庶分祖取字稍宽，不至乖僻。」从之。 
二十六日，管干亲贤宅所言：「故魏王男孝诒等并系皇孙，乞定祗应人，各随本官见任官关所属依条例差。今后有来赴朝参人，并依孝诒等例。」从之。 
六月五日，吏部言：「忠州防御使仲廪、右监门卫大将军、资州刺史劳之卒，各曾有罪情重，合与不合赠官 」诏各赠一官。 
七月十一日，礼部言：「乞宗室袒免、非袒免亲授外官人，若未曾参部者，并依宗室例，令大宗正司管辖。」从之。 
十二月五日，诏宗景落开府仪同三司，罢判大宗正事。以三省言：「宗景乞与杨应宝第二女成亲。按宗景贵兼将相，任专宗正，不能正身律下。杨氏乃生子妾，欺罔圣听。陛下亲睦九族，务尽恩意，待之不疑，不复更加询考，遂从其请，在于圣德，可为至厚。且自置大宗正司以来，所任主判皆一时之选，所以表率宗子，使之循理。今宗景乃公 
      
然自肆，违犯典礼，此而不惩，无以肃清宗室，示天下后世。伏望圣断重行削夺，以明劝沮。」故有是命。 
四年正月七日，右武卫大将军、兴州团练使叔绀坐取城濠土及修宅侵街，诏追三官勒停，展五期叙。 
五月二日，三省言：「今后宗室雇女使，不得雇同姓，违者降娶同姓妻罪一等。」从之。 
七月二日，提举修盖皇亲位次所言：「邸第遗火位次旧系将作监修盖。缘宗室自来不肯严戒火烛，欲乞自今遗火，并先坐尊长，所犯人亦不以常法科罪，仍旧将作监管干。」从之。 
八月四日，诏：「今后宗室换授外官，令大宗正司勘验自授官后来有无过犯增减，具有无漏落，于奏状声说。」先是士琚充率府率日，以奸罚俸。其后尊长宗景、学官黄颉保明才行堪充任使，换授外官。至是吏部言，难作才行换授。诏士琚依已降指挥，其元保明官该 决放罪。故有是诏。 
九月四日，大宗正司言：「叔谆以罪锁闭，男女并无官品、邑号、俸给。欲并所生母，比附孤遗计口支钱米。候叔谆复官日，罢。未复官间，女出嫁男厘务，亦计口豁除。」从之。 
十八日，诏：宗室大使臣如该选将副，许差中下州钤辖，替双员都监；如无双员处，即与添差。 
十月五日，礼部言：「外任宗室应举者，所属给假赴京；愿就本路取应者，亦听引试考校。解额依所应条制。」从之。 
十二日，三省奏大宗正司言：叔盎乞依令晏例换武官。诏叔盎换左藏库 
      
使，依旧康州团练使。 
元符元年六月四日，诏：「非袒免亲应举推恩，有司建明寖失先帝初令之意，及见今多有贫乏之人。今后袒免亲锁厅应举，及非袒免亲应举，并依熙宁二年十一月指挥。应给钱米者，并计口支破。其绍圣二年八月指挥更不施行。其应干条贯，令有司修定闻奏。」 
七月十日，右武卫大将军、开州团练使叔急降领蜀州刺史，以增草价贷军人也。 
八月十一日，宗正司言：叔  妻王氏病，男盈之割股与食而愈。诏特赐绢百匹、羊十口、酒十瓶、面十硕。建中靖国元年六月三日，右金吾卫大将军、濠州防御使叔重男举之为父割股，亦依此赐。 
九月二十三日，三省言：「今后宗室及非袒免离妻，如已经开封府根治者，令大宗正司并限半月审察。」从之。 
