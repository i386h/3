<!-- { "loadSidebar": true } -->
同日，议礼局言：「乞品官庙视宅堂之制，寝勿踰于庙，间数以世数为限，庶几易行。」手诏曰：「阳数奇，阴数偶，天下屋室之制，皆以阳为数。今立庙制寝，视其所祭之数，则祭四世者寝四间，阴数也。古者寝不踰庙，礼之废失久矣，士庶堂寝踰度僭礼，有五楹、七楹、九楹者，若以一旦使就五世、三世之数，则当彻毁居宇，以应礼制，人必骇听，岂得为易行 可今后立庙，其间数视所祭世数，寝间数不得踰庙。事二世者，寝用三间者听。」 
同日，议礼局言：「谨按《礼记 王制》：诸侯五庙，二昭、二穆，与太祖之庙五。所谓太祖者，盖始封之祖，不必五世，又非臣下所可通称。今高祖以上一祖未有名称，欲乞称五世祖。」从之。 
政和六年九月二十五日，礼制局言：「太庙乞尽循周制，笾、豆各二十有六，簠、簋各八。 臣五庙、三庙，所用之器以此为等降之数。」从之。先是诏造祭器颁赐宰执，下礼制局，故有是诏。 
十月二十七日，礼制局言：「近奉诏讨论群臣家庙，所有祭器，稽之典礼，参定其制：正一品每室笾、豆各(有十)[十有]二，簠、簋各四，壶、尊、罍、铏、鼎、俎、篚各二，尊罍加勺、羃各一，爵一。诸室共享胙俎一、罍洗一。从一品笾、豆、簠、簋降杀以两，正二品笾、豆各八，簠、簋各二，其余皆如正一品之数。」诏礼制局制造，取旨给赐。时太师蔡京、太宰郑居中、知枢密院事邓洵武、门下侍郎余深、中书侍郎侯蒙、尚书左丞薛昂、尚书右丞白时中、权领枢密院事童贯并以次给赐。 
高宗皇帝绍兴十六年二月十四日，诏：「太师、尚书左仆射、同中书门下平章事、兼枢密使、魏国公秦桧合盖家庙，令临安府应副。」先是礼部、太常寺言：「讨论秦桧家庙，本寺按《国朝会要》：庆历元年十一月赦书，应中外文武官并许依旧例立家庙。至和二年，文彦博乞立家庙，从之。又司马光撰文彦博《家庙碑》，所载制度因唐杜岐公佑旧迹，一堂四室，及旁两翼，增(制)[置]前两庑及门，东庑以藏祭器，西庑以藏家谱。斋祊在中门之右斋：原脱，据《司马公文集》卷七九《文潞公家庙碑》补。，省牲、展馔、涤濯在中门之左，庖厨在其东南。其外门再重，西折而南出。又大观四年，议礼局请自执政官以上自高祖而下祭亲庙四，内出手诏：『古无祭四世之文，执政视古诸侯，以事五世，不为过矣，可执政以下祭五世。』又诏：『古者庙在大门之内，中门之左，内示亲示：原作「视」，据前文改。下句同。，右示仁。可应有私第者，立庙于门内之左；如狭隘，听 
     
于私第之侧；力所不及，仍许随宜。』又议礼局言：『高祖以(下)[上]一祖未有称名，欲乞称五世祖。』从之。又礼书：诸侯五庙，祖庙居中，东二昭，西二穆。又按《五礼新仪》：一品一庙五室。又《唐会要》：准《开元礼》，三品以上不过九架，并厦两头各一间虚之，前后一架亦虚之。又《春秋谷梁传》论楹桷，诸侯黝垩，大夫苍。黝，黑饰也；垩，白饰也。又按《唐会要》，颜鲁公真卿家庙，夫人祔于室内，有继室者亦并祔。今参照，上公一品合依庆历指挥、政和手诏，立家庙，祭五世。其盖造制度，欲参用古典及文彦博旧规，于私第中门之左盖一堂五室，其中间一室置五世祖位，东二室二昭位，西二室二穆位，夫人并祔。其屋九架，饰以黝垩，并厦两间，共七间，及门、庑、庖厨等神位。按杜佑《通典》，晋安昌公荀氏祠制：神版长一尺一寸，博四寸五分，厚五寸八分，大书『某祖考某对之神座』、『夫人某氏之神座』。书讫， 油炙，令入理，刮拭之。文彦博家庙神版亦用此制。又按《五礼精义》，五品以上庙室各有神幄。又按《五礼仪鉴》，位贮版以帛囊藏，以添函，祭则出施于位。今欲准此制，以合古义。所有时飨，按《五礼新仪》，择日用四孟柔日。若卒辛、巳类。《云麓漫抄》：今濮、秀邸用仲月，谓之仲享。今人有用伊川主制，一木判其半，中书字，复以所判之半入于中。或误入，及迎送迁徙而脱落，则为不敬，〔不〕若用版为当。任职之官，许令子弟或族人代祭。前享一日，本家与享者各于其家清斋宿，非享事不行。已(齐)[斋]而阙，则通摄，长为初献，次为亚献、终献。阙用亲宾充。设祭器、祭馔如常仪。用常器、常馔。今欲依《五礼新仪》祝版。《开元礼》，三品以上时享有祝版，其文见杜佑《通典》。及按《五礼仪鉴》，祝文以方版书之。今遇时享，仿古用祝版。」故有是命。 
三月二十三日，诏令礼器局造秦桧家庙祭器。 
二十八日，诏：臣寮家庙给赐祭器，依政和六年已行旧制。自后有诏：太傅、德庆军节度使德：原作「诏」，据《宋史》卷四六五《韦渊传》改。、开府仪同三司、充万寿观使、平乐郡王(王)韦渊，太尉、保庆军节度使、提举万寿观吴益家庙合用祭器，令礼器局造。《中兴礼书》：六月十四日，诏令造吴益家庙合用祭器并匣等。 
二十五年十二月一日，殿中侍御史汤鹏举言：「臣窃见秦 陈乞令父侄光禄寺丞烜专一主管御书阁赐第及家庙。臣以谓，臣下之立家庙，其品数、礼仪着在令典，可守而行也。秦桧薨，其家庙合依条制随宜施行。秦 致仕，自合别立。乞差烜在外差遣，将带桧家庙归建康府，令 别立家庙，庶合礼制。」从之。 
二十六年三月二十八日，诏：少傅、宁远军节度使、兼领殿前都指挥使职事、恭国公杨存中，依所乞〔立〕家庙，仍赐祭器。《中兴礼书》：五月十五日，礼部、太常寺言：「勘会已降指挥，少傅杨存中许立家庙，系正一品。其合用祭器：笾、豆各 
     
六十只并巾、盖，簠、簋各二十只并盖，铏鼎一十只并柶，陶登一十只并盖，俎面案一十四面，壶尊、壶罍、散尊各一十只并巾，铜杓三十柄，爵坫一十五副，祝坫五片，铜烛台一十五座，罍洗二副，并篚二只、杓二柄。共享黑漆匣一十具，白绢栻爵巾一条，帨巾一条，各长八尺。共享黑漆腰舆一十只，紫细条索二十条。所有合用祭器，欲乞令工部行下所属依样制造给付。」诏依。自后吴璘、虞允文家庙祭器并依此制。 
孝宗皇帝隆兴二年四月二十六日，少师、奉国军节度使、四川宣抚使吴璘乞依杨存中例立家庙，并赐祭器。从之。《中兴礼书》：本日，礼部言：「少师、奉国军节度使吴璘状：『契勘璘叨蒙恩数 ，家庙未立，欲望朝廷敷奏，许立家庙，仍乞赐祭器，依杨存中体例施行。』诏令礼部看详。本部下太常寺检会到：昨少傅杨存中系陈乞立家庙并赐祭器。本部今看详，本官所乞，合取自朝廷指挥。」诏依。干道元年四月一日，诏：「将来皇后归谒家庙，所有合用制度等，令有司检照礼例条具。」十一日，礼部、太常寺言：「今检照家庙制度等礼例，条具下项：一、四孟月择日飨家庙，差本宅亲宾行事。及应合用酒齐、礼料等，并差人赴宅祗应，合照应寿圣太上皇后宅礼例施行。一、祭器：每位笾、豆各一十只并巾、盖，簠、簋各二副，铏鼎二只并柶，俎二面，壶尊二只并巾、杓，壶罍二只并巾、杓，爵坫三副，祝坫一只，烛台三座，登二只，罍洗一副，篚、杓、巾全。速令工部行下所属制造给赐。一、将来皇后归谒家庙，于典礼别无该载，其归谒止合依家礼。」诏依。五月八日，诏：皇后家庙令两浙转运司随宜修盖。 
干道八年九月二十三日，诏有司：赐少保、武安军节度使、四川宣抚使虞允文，令有司依典故赐家庙祭器。 
淳熙五年七月三十日，权户部尚书韩彦古言：「有赐第在临安府前洋街，乞充先臣世忠家庙。其屋宇房缗乞就赐，以充岁时祭祝之用。仪制、祭器等，乞依杨存中已得指挥体例。」从之。《中兴礼书》：淳熙四年四月二十五日，诏转运司同修内司修盖皇后家庙，所有合用制度，令有司检照礼例条具施行。五月一日，礼部、太常寺言：「所有今来皇后宅家庙祭祝，欲乞依干道元年四月十一日已降指挥数目，令工部行下所属制造给赐。」诏依。九月二十七日，诏：将来皇后归谒，令有司检照礼例施行。十月四日，礼部、太常寺言：「勘会将来皇后归谒，家庙，于典礼别无该载。今检照礼例，归谒止合依家礼。」诏札与皇后殿照会。《中兴礼书》：五年九月二日，故韩世忠妻秦国太夫人茆氏状：「恭睹圣旨，将妾所居前洋街宅第赐幼男彦古充家庙。重念妾衰老疾病之身，见同亡男彦朴孤遗几百口，将无栖止之地。伏望圣慈将所赐家庙，于目今所居 
     
处见存空地上随宜建立。所有仪制、祭器等，并依杨存中体例。」奉圣旨，令茆氏彩画图本，申尚书省。「恭睹国朝典故所载此句之前，似当有「茆氏状」之类。：庙在大门之内，中门之左，内示亲，左示仁。可应有私第者，立庙于门内之左；如狭隘，听于私第之侧；力所不及，仍许随宜。今谨遵典故，合于大门内、中门左建立。所有家庙(国)[图]本彩画，缴连见到。」诏依。十二月五日，礼、工部言：「茆氏状：『今淮太常寺牒，备录昨杨存中所赐祭器，系朝廷指挥下所属制造给赐。伏乞朝廷指挥施行。』后批送工、礼部勘当。礼部送太常寺勘当，本寺申：『契勘韩世忠系正一品，其所乞赐祭器，并依杨存中体例，名件一同。今勘当，欲乞令工部行下所属依样制造给付。』本部勘当，欲依本寺勘当施行。工部行下将作监，本监行下文思院下界勘会：『候令降指挥下日，行下本院，以凭遵执，依样制造给赐。』本部今勘当，欲依将作监勘会到事理施行。」诏依。 
