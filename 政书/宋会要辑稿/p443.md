<!-- { "loadSidebar": true } -->
二十六日，皇太后手书以议事诘责执政太后：原作「太子」，据《宋史》卷二四五《赵允让传》改。，且云：「如闻议论不一，宜权罢议，当令有司博求典故以闻。」礼官范镇等言：「汉之称皇考，称帝，称皇，立寝庙，序昭穆，皆非陛下圣明之所法，宜如前议为便。」于是侍御史知杂事吕(海)[诲]、侍御史范纯仁、吕大防弹奏欧阳修首建邪议，韩琦、曾公亮、赵 傅会不正，固请如王珪等所议。谏官傅尧俞等皆有
     
言。 
三年正月二十二日，内出皇太后手书曰：「吾闻群臣议请皇帝封崇濮安懿王，至今未见施行。吾再阅前史，乃知自有故事。濮安懿王、谯国太夫人王氏、襄国太夫人韩氏、仙游县君任氏，可令皇帝称亲，仍尊濮安懿王为濮安懿皇，王氏、韩氏、任氏并称后。」事方施行，而英宗即是日手诏曰：「称亲之礼，谨遵慈训；追崇之典，岂易克当。且欲以茔为园，即园立庙，俾王子孙主奉祠事。」 
今日太后手书，乃知大臣之谋有素。诲等又言欧阳修与韩琦皆当谴诎，以解天下疑谤。命合门以告牒还之，及令中书札子趣使赴台供职，而诲等缴还札子并前后所奏文状申中书 翌日，诲等以所论列弹奏不见听，因缴纳所受御史告牒，家居待罪。诲等所列大抵以为，前诏称权罢集议，后诏又称且欲以茔为园，即追崇之意未已。又诲比与范纯仁至中书，执政言禁中商量，非久施行，诲：原作「晦」，据前后所述改。，坚辞台职。 
至二月十四日，帝阅诲等奏，问执政当如何，韩琦对曰：「臣等忠邪，唯陛下所知。」欧阳修曰：「御史以为理难并立，臣等有罪，即留御史；若以臣等为无罪，则取圣旨。」帝犹豫久之，乃令出御史，而曰：「不宜责之太重也。」于是诲落御史知杂事，以尚书兵部员外郎知蕲州，纯仁以侍御史通判安州，大防落监察御史里行，以太常博士知歙州休宁县。马端临曰：先是是：原作「时」，据《文献通考》卷九五改。，宰臣韩琦等奏，请下有司议濮安懿王及谯国太夫人王氏氏：原无，据《文献通考》卷九五补。、襄国太夫人韩氏、仙游县君任氏合行典礼，诏须大祥后议之。至是进呈，乃有是诏。翰林学士王珪等相顾不敢先，知谏院司马光独奋笔立议，略曰：「为人后者为之子，不敢复顾其私亲。秦、汉以来，有自旁支入承大统，推尊其父母为帝后，皆见非当时，取讥后世，不敢引以为圣朝法。臣以为濮王宜尊以高官大爵，称皇伯而不名。」贾黯之议同黯：原作「谙」，据《文献通考》卷九五改。，王珪敕吏以光手槁为案。议上，欧阳修以为自古无以所生父改称伯者「父」下原有「母」字，据《文献通考》卷九五删。，珪等言非是。中书奏，孝宣、光武皆称父为皇考。太后闻之，手书诘责辅臣，以不当议称皇考。上诏：「如闻集议议论不一，宜权罢议，当令有司博求典故，务合礼经。」判太常寺范镇率礼官上言：「陛下既考仁宗，又考濮王，其议未当。」具列《仪礼》及汉儒议论、魏明帝诏，为五篇奏之。于是台官自中丞贾黯以下各有奏。知杂吕诲亦言：「陛下入继大统，皆先帝之德，当从王珪等议为定，封濮安懿王大国，诸夫人典礼称是。」奏皆留中，不报。司马光又上言曰：「伏见向者诏群臣议濮安懿王合行典礼，王珪等二十余人皆以为宜准先朝封赠期亲尊属故事。凡两次会议，无一人异辞，而政府之意，独欲尊濮王为皇考，巧饰词说，误惑圣听。政府言《仪礼》本文、《五服年月敕》皆云『为人后者为其父母之服』者，不谓之父母，不知如何立文。此乃政府欺罔天下之人，谓其皆不识文理也。又言汉宣帝、光武皆称其父为皇考。臣案宣帝承昭帝之后，以孙继祖，故尊其父为皇考，而不敢尊其祖为皇祖者，此与昭
     
帝昭穆同也。光武起布衣，诛王莽，冒矢石以得天下，名为中兴，其实创业，虽自立七庙犹非太过，况但称皇考，其谦损甚矣。今陛下亲为仁宗之子，以承大业，传曰：『国无二君，家无二尊。』若复尊濮王为皇考，则置仁宗于何地乎 」至是，乃诏立濮王园庙，以宗朴为濮国公朴：原作「濮」，据《宋史》卷二四五《赵允让传》改。后同。，奉濮王祀。先是，太后手书：「濮安懿王、谯国太夫人王氏、襄国太夫人韩氏、仙游县君任氏，可令皇帝称亲，尊王为濮安懿皇，谯国、襄国、仙游并称后。」上手诏曰：「称亲之礼，谨遵慈训；追崇之典，岂易克当。且欲以茔为园，即园立庙。」皇太后已赐俞允，仍改封宗朴。侍讲吕公着上言：「称亲之说，乃汉史皇孙故事。皇孙即宣帝所生父，宣帝为昭帝后，是以兄孙遥嗣祖统，无两考之嫌，故且称亲。其后既立谥，只称悼园。今陛下以旁支继大统，建立园庙，以王子承祀，于濮王无绝父之义，于仁宗无两考之嫌，可谓兼得。其『亲』字既称谓难立，且义理不安，乞寝罢。」不报。 
三年正月五日，诏濮安懿王子瀛州防御使、歧国公宗朴候服阕，除节度观察使留后，改封濮国公，以奉王祀。是日，中书门下奏，乞避濮安懿王名下一字，诏恭依。仍置园令一人，以大使臣为之。募兵二百人，以奉园为额。仍令河南府置 子户五十人。命带御器械王世宁、权三司户部判官张徽相度濮安园庙图(奉)[奏]上，令太常礼院详定庙飨仪式制度以闻。 
三月十七日，手诏曰：「朕近奉皇太后慈训，濮安懿王令朕称亲，仍有追崇之命。朕惟汉史，宣帝本生父称亲，又谥曰悼，裁置奉邑邑：原作「议」，据《长编》卷二○七改。，皆应经义。既有典故，遂遵慈训，而不敢当追崇之典。朕又以上承仁考宗庙社稷之重，义不得兼奉私亲，故但即园立庙，俾王子孙世袭濮国，自主祭祀。远嫌有别，盖欲为万世法，岂皆权宜之举哉 而台官吕诲等，始者专执合称皇伯、追封大国之议，朕以本生之亲改称皇伯，历考前世，并无典据，追封大国则又礼无加爵之道。向自罢议之后，而诲等奏促不已，忿其未行，乃引汉哀帝去恭皇定陶之号，立庙京师，干乱正统之事，皆朝廷未尝议及者，历加诬诋，自比师丹比：原作「此」，据《长编》卷二○七改。，意欲摇动人情，衒惑众听。以至封还告敕，擅不赴台，明缴留中之奏于中书，录传讪上之文于都下。暨手诏之出暨：原作「 」，出：原作「书」。并据《长编》卷二○七改。，诲等则以称亲立庙皆为不当。朕览诲等前疏，亦云生育之恩，礼宜追厚，俟祥禫既毕俟：原作「矣」，据《长编》卷二○七心。，然后讲求典礼，褒崇本亲。今(及)[反]以称亲为非，前后之言，自相抵牾。继以尧俞等不顾义礼，更相唱和，既挠权而恃众恃：《长编》卷二○七作「示」。，后归过以取名过：原作「国」，据《大典》卷一七○八五改。。朕姑务含容，屈于明宪，止命各以本官补外。尚虑缙绅之间，士民之众，不详本末，但惑传闻，欲释 疑，理当申谕。宜令中书门下俾御史台出榜朝堂，及进奏院遍牒告示，庶知朕意。」 
二十一日，王世宁、张徽言：「奉诏计度园庙，据司天冬官正亢翼等言，濮安懿王园西(西)[四]面地步窄狭园：原无，据本卷第一页补。，形势掩抱，林木茂盛，已乘王气，务贵安静，不可兴作。园之正南偏东丙地，棘寨外有隙地寨：原作「塞」，据本卷第一页改。，土地肥厚，水不冲注，内取南北长
     
六十四步一尺，东西六十二步，建庙三间二厦，神门屋二座，及斋院、神厨、灵星门。」以图来上，从之。 
四月三日，礼官言：「建庙合行祭告，而宗朴丧服未除朴：原作「濮」，据本卷第一页改。，请权以本房诸弟摄事，其祭告濮安懿王及黄帝、后土、十二祇神

祝文，并令本宫教授修撰。所用香币、酒脯、礼料等，乞下河南府备办。太祝、奉礼就差永安县尉、主簿摄。如阙官，即差本府曹官。职掌人等，并令西京留司礼院差祗应留：原无，据本卷第二页补。。今后凡祭告及四仲飨，并依此。」从之。先是，将修庙，下学士院撰祭告祝文。学士冯京言：「本院未有体式，乞下太常礼院议定。」始议祝文云「皇帝某谨遣官恭告于亲濮安懿王」安懿：原倒，据《大典》卷一七○八五乙。，既而以先诏俾王子孙奉祠事，遂议以本宫子弟自告，而命教授修撰祝文。 
十九日，提举修庙所言：「庙室神门合用兽：本卷第二页作「吻」。，乞定其制。」礼院言宜并用兽，所安木主石鸰，于室中西壁三分室之一近南去地四尺，开四鸰室，以石为之，其中可容神主趺柜。并从之。 
九月四日，诏奉安濮安懿王神主三献濮安：原脱「安」字，据本卷第二页补。，内亚献命西京差通判一员，终献差朝臣一员摄。自是多用永安知县摄。四仲庙飨并如之。知园令出纳神主。仍命知制诰宋敏求题神主及三夫人庙主于园。以二十三日祔飨。 
十八日，入内内侍省副都知石全育、三司勾当修造案王荀龙言：「奉诏增修奉先院夫人任氏坟域，乞详定制度。」而礼官言：「濮安懿王庙制用一品，夫人任氏神主已祔庙，其坟域制度请从一品。其兴工祭告以本宫子弟行礼。」又议任氏坟域所称：「按《前汉书》，悼惠王家园在齐，是诸侯王皆得称园。濮安懿王已准先诏以茔为园，今夫人任氏坟域称园，合于故事。」并从之。 
十一月八日，太常礼院撰到飨礼仪注，每遇四仲时飨，预牒司天监选日，关报本宫、河南府排办施行。从之。 
神宗熙宁十年十一月十四日，宗室邕州观察使宗晖权令奉祠濮安懿王神主，其往来祭飨盘缠等，今后并依《禄令》例支给。 
元丰二年五月十三日，诏中书曰：「濮安懿王，先帝斟酌典礼，即园立庙，诏王子孙岁时奉祀，义 恩称，后世无得议焉。今三夫人名位或未正，茔域或异处，有司置而不讲，曷足以彰明先帝甚盛之德、仰承在天之志乎 三夫人可并称曰『王夫人』，命主司择岁月迁祔濮园，俾其子孙以时奉主与王合食，而致孝思焉。」初，濮国公宗晖言：「父赠濮王而母襄国太夫人韩氏坟犹用垩饰，乞下有司议增修，兼乞专隶濮王园庙濮：原无，据《长编》卷二九八补。，岁时奉祀。」上批「依所奏」，未下而有是诏。 
