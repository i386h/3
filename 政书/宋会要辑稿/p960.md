<!-- { "loadSidebar": true } -->
三年正月，泾原安抚使王尧臣言：「至陕西，见鄜延、环庆路其地皆险固，而易以守。惟泾原则不然。自汉唐以来，为戎虏之冲。汉武时，匈奴入寇烧回中，唐则吐蕃、回纥再至便桥渭水，皆由此路。盖自镇戎军至渭州，沿泾河大川直抵泾、邠以来，略无险阻。虽有城寨，多居平地，贼径交属，难以扞防。如郭子仪、浑瑊常宿重兵守之。今贼昊尽有匈奴、吐蕃故地，自叛命数年，凡由此三入寇。今朝廷置帅府于泾州，为控扼关陕之会，诚合事机。然频经败覆，边地空虚，士气不振。虽兵马新集，全未训练，儒生又多巽懦巽；原作「选」。据《长编》卷一三九改。，观其事形，固未可攻取，在于守御之具，益不及前。愿覆视往迹视：原作「亲」，据《长编》卷一三九改。将佐三五员，及以见戍新兵换旧人五七指挥，于本路相兼训习。傥一路事力完实，则贼虽欲长驱入寇，必生顾虑之心。臣略论一路五州军城寨控扼要害及贼径交通之处，备御轻重之策，凡五事：其一、镇戎军接贼界天都山，止百余里。西北则有三川、定川、刘璠等寨，与石门前后峡连接，皆汉萧关故地，最为贼马奔冲之路。内三川地势，据险可以保守。定川、刘璠二寨，新经修筑 ，深监近弊，选三路道经战修：原作「条」，据《长编》卷一三九改。，而定川城壁不甚完，须再增葺，及添兵马粮草之备。 
      
其寨主监押，当令本路主帅举辟材勇班行。朝廷若谓昨来怀敏之败，定川诸寨不足为捍捍：原作「悍」，据《长编》卷一三九改。，遂为弃地，则镇戎军西北两路，更无保障，贼马可以直趋城下。弓箭手亦无依援，所给土田，难以耕作。其东路沿边有天圣、干兴、东山、彭城四寨，与原州平安、开边等寨相接近，亦为贼马所扰。恐近界明珠灭(藏)[臧]等族，更为应援。此四寨，亦当如三川等，常须择人备兵，以防入寇。其东南至渭州瓦亭寨有狮子、栏马、平泉三壁。狮子堡虽城壁旧颓，其间甚有居民。昨栏马为贼攻破城门，劫荡入户，栅垒多已平毁，唯山城仓草场仅存。平泉亦尝经贼火，其中之人盖去十八九。此三处，俟春益当营筑，为泾渭之屏蔽，不尔，其势不攻而自下，一路隔绝，更无斥堠，镇戎遂为孤垒矣。其二、渭川笼竿、羊牧隆城、静边、得胜四寨，在六盘山外，内则为渭州蕃蓠，外则为秦陇襟带，土地饶沃，生齿繁多。内笼竿城蕃汉交易，市邑富庶，全胜于近边州郡，贼久有窥伺之意。盖距贼界则路甚平易，去内地则有山川之阻，万一为贼先据其要，以兵扼镇戎军三川、南谷并摧沙木峡一带路口，则镇戎、渭州难以出兵救应，四寨为贼攻胁，力不能支，则人心自溃。臣今请建置为军，择路分都监一员知军，专提举四寨及令修浚城堑，添屯马军，衣时聚粮草，以为备御。又瓦亭寨，其西则居镇戎大路，其东则历弹筝峡，蒿店、安国镇至渭州、 
      
其东南控六盘来路，其南去制胜关万岁寨二十里，与仪州相接。自唐以来，皆宿重兵马控制之。地当四路走集，最为冲会，常宜置一将军马，以扞其奔轶。又州之北东有小卢新寨、耀武镇至潘原界，近亦为贼骑所掠，全无备御之具，并须葺之。其三、原州东南田罗交驿至泾州九十里，又西北由开边、平安、彭阳、武城、东山等寨，至镇戎军一百八十里。其(四)[西]有柳泉镇路，通佛空平、细腰城，至环州定边寨，与明珠灭臧及环州苏家等族一带蕃部相接。其首领至多，素无保聚，不相维统，向背离合，所守不常。须择武臣知环、原二州，相为表里，使招辑部族，但不为贼用，则庶几少减泾原之患。其四、仪州地控山险，制胜关西五里有流江口，东二十里至白嵒河，南有细卷口，又有安化峡一带止隔陇山，并通永洛城生户八王等族，即唐吐蕃出入之路。今逐路隘口虽有小寨栅控扼，然亦备御未至，近亦屡有生户入寇。又自黄石河、弓门、(床)[ ]穰、长山寨至秦州二百余里，由赤城镇至陇州不及百里，或秦陇有急，则地界为最近。若贼马引大众旁纵侵掠，则仪州军马少将佐，未得人御之之计，甚可忧也。又州城低薄，周才四里有余，壕堑浅狭，三分军民二分在外。设若贼骑至瓦亭南移制胜关，或缘陇山假道水洛城，或由秦、陇州直趋州界，皆能入寇。至时，虽能城守，居民必大遭剽掠，亦宜预虑之。其五、泾州虽 
      
为次边，然缘泾河大川，道路平易，当贼骑之冲。西北八九十里是大虫前后巉，其东北接原州彭阳县及本州岛长武寨，俱有径路，与明珠灭臧等族相通。此实近里控扼之会。其张村直入路，宜营作关寨，或断为长堑，以遏奔冲。朝廷近差韩琦、范仲淹于此开置帅府，亦足以建威厌敌也。臣今来所请增葺要害城寨，若无丁夫可役处，许以省钱给带甲兵士，(今)[令]蕃筑之，仍量添守兵，积蓄粮草，缮完器械。如西贼大段点集，沿边属户各有骨肉在贼界居住，宜多与金帛探候，预令蕃汉人户入保近城寨。一则兵少处得人共守，二则免为驱虏，致边地空虚。仍先密谕诸寨官吏，或遇围闭，各令坚守。本路将佐即未得出救兵，虑为贼诱，枉遭败覆。既未出兵，则可于边人及诸军内(名)[召]、募骁勇敢死之人，令伺隙夜挠贼营，俟其溃动，即掩击之。其围闭之时，宜令持重观衅，庶无速战之祸。议者或曰若尔则必有深入之患，我师未出，寇必大获而去。臣以谓昨定川之败，贼知近里城寨空虚，遂乘胜而入。今若城寨益屯兵马城：原作「威」，据《长编》卷一三九改。，又有备御之具，须防后虞，未敢有长驱之计。纵其来攻，则各坚壁以守之。若敢行剽虏，则其势自分，可以出奇邀击。况已经画诸路常置一将军马，于旁近界上缓急应接。贼果长驱而来，则选劲兵，伏截险阻；又路有宽狭，必不能方行而前不：原作「有」，据《长编》卷一三九改。，首尾差远，骓以相卫，宜自取败覆也。其一路事形，臣熟 
      
与边臣计议，当如此备预。望下韩琦、范仲淹相度施行。」从之。是月，诏河北转运、提点刑狱、安抚司，提举修完城(迭)[垒]。 
庆历四年正月，陕西宣抚使韩琦言：「今朝廷未能讨伐元昊，则为守御之计，修完城寨。遇贼至，清野以待之，当不战而自困矣。臣自至泾原路，相视诸城寨，类当营葺。然镇戎军及山外弓箭手，去年差役修城，已重劳苦，若今春止令增筑所居城堡，必自无辞。如修生户所献水洛城，颇为未便。盖水洛城通秦州道路，自泾原路新修章川堡至秦州穰寨百八十里，皆生户住坐，止于其中通一径，须筑二大寨及十小寨，方可互为之援。其工力自以百万计，仍须采山木以修敌棚战楼、廨舍、军营及防城器用，虽即完就，又须正兵三四千人，更岁积粮草，始能屯守之。其费若此，止求一日以通秦、原之援兵，兼去仪州黄石河路才较两驿。况刘沪昨已降水洛城一带生户，近李中和又屈伏陇城川蕃部，各补职名为属户。若进援兵，动不下五六千人，诸小蕃族，岂敢要阻。是则虽无水洛之援，官军亦可往来。且近边城堡，切于堡聚人民，尚力有未及，何暇于孤远无益之处，枉劳军民乎 请就差刘沪、李中和为泾原秦凤路巡检，令每月互领兵于水洛、陇城川习熟所通之道，以备缓急策应。 
      
仍下陕西四路总管司、泾原路经略司，且并力修葺逐处未了堡寨。其水洛城，候向去别奏取旨。」从之。时遣三司盐铁副使鱼周询、宫苑使周惟德往陕西，相其利害，而谏官孙甫言乞留兵，以毕其役。(殴)[欧]阳修请密谕狄青，使释沪罪。知永兴军郑戬言尹洙实欲沮坏其功，后城虽成，亦罪沪等。 
七月，诏陕西四路依近降夏国誓诏，毋得招纳西界蕃户。先是，环庆路经略司招诱西界先虏过蕃官浪尾等七百六十二人，朝廷恐因而生事，故约束之。 
五年正月，枢密副使韩琦言：「朝廷已封册夏国，又契丹以西征回来告，令范仲淹范仲淹：原作「苑仲俺」，据《韩魏公集》卷一七改。、富弼往河东、河北经制边事，必有所陈。然臣久在陕西，敢复陈陕西合措置事宜。鄜延、环庆、泾原、秦凤四路，虽罢招讨使，而边备不可弛，请仍选有才望近臣为之主帅为之：原作「之之」，据《韩魏公集》卷一七改。，特降手诏委之久任，使其经营一方，以备羌人翻覆之变。又四路所驻兵，十分中宜留六分在边，二分令东还，二分徙屯近里州军。其鄜延路徙屯河中府，环庆、泾原路徙屯邠州、永兴军，秦凤路徙屯凤翔府。逐路分钤辖一员，驻泊都监二员，与逐处知州同行训练，而本路仍领之。非有事宜，不得辄抽动。其徙屯军马处，知州才望轻者，请选人代之。又四路所抽就粮土兵，请委逐路帅臣相度，岁分两番，一番留在边「一番」二字原缺，据《韩魏公集》卷一七补。，一番放归本处，不唯减节边上粮草，兼使无久戍之劳。又陕西州军经南郊赏给之后，官帑例 
      
皆空虚。今范仲淹若过陕西宣抚，则又有军间特支则又：原作「刺史」，据《长编》卷一五四改。，徒益所费。若臣策可行，陕西亦别无处置，不必(淹仲)[仲淹]更往也。复见诸路昨招置宣毅兵仅十一万，然朝廷物力未充，何以赡给 况闾里窃发，自有巡检、县尉可捕击捕：原作「补」据《韩魏公集》卷一七改。，若防群盗，只当益屯一路都会之地，不必每州尽要防守。其宣毅兵欲乞除河北除：原作「降」，据《长编》卷一五四改。、河东外，其京东京西、淮南、两浙、江南、荆湖、福建等路，每指挥可减以三百人为额，后有阙即招填之。今天下兵冗不精，耗蠹财用。陕西、河东、河北、京东州军，已曾差官拣选，其余路亦请选近上内臣分往拣选。所贵冗食可蠲，而经费可给也。」帝悉施用其言。 
二月，诏陕西河东经略司：夏国虽复称臣，其令边臣益练军马，毋得辄弛边备。其城垒、器甲，逐季令转运提点刑狱按视之。」 
二十七日，并代等路经略司言：「相度到沿边禁地岢岚、火山军，许人户边壕十里外请射。忻州、宁化军乞仍旧禁止。」从之。 
，辄相斫射。万一引惹而构事 是月，河东安抚使欧阳修言：「河东之患，患在尽禁沿边之地不许人耕，而私籴北界粟麦，以为边储。其大利害有四。以臣相度，今若募人耕植禁地，则去四大害，而有四大利。河东地形山险，馈运不通。每岁倾河东一路税赋，和籴入中，博市斛，支往沿边州军。人户既不能辇致，遂赍金银钱就北界贵籴之。北界禁民以粟、马南入我境，其法至死。今边民冒禁，私相交易，时引争 
      
