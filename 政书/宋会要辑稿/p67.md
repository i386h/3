<!-- { "loadSidebar": true } -->
二年二月十七日，手诏：「朕入继大统，获承至尊。永惟哲宗皇帝不克与子，而元符皇后实与定策。因心之义，夙夜靡忘。故邓王已追赠为皇太子。母以子贵，于古有稽，而礼义以起。惟事之称，宜崇位号，以慰在天之灵，称朕友恭敦报之意。可进号太后。除依礼部所定加崇仪制外，其仪卫人数及请俸、奏荐、恩泽等并依昨钦圣宪肃皇后元符三年体例、依皇后礼制施行，名所居宫曰崇恩。」 
四月二十五日，诏太后受册宝并依皇后礼制后：原作「皇」，误，据上文「可进号太后」改。，仍以五月二十八日御文德殿发册。 
七月二十六日，手诏：「朕恭惟钦慈皇太后生育朕躬，孝养弗及。即政之初，即诏有司议尊重之典。祖宗以来且存旧章，有司观望，务从降礼，使朕不得申罔极之报。兴言及兹，慨然嗟悼。今虽悉从改正，而议礼之官未正其罪，如刘拯等抗论不从，亦未褒赏。其速定赏罚以闻。」于是朝请郎曾旼，朝奉郎、尚书屯田员外郎吴絪，朝奉郎、知耀州王允中，朝奉郎、知和州郑居中各降一官；孙杰赎铜三十斤。朝散大夫、尚书吏部侍郎刘拯，承议郎、秘书少监邓棐各转一官。 
三年三月二十一日，诏曰：「恩缘义起，礼自情兴。顾复之念虽隆，子贵之崇宜顺。跻严序列，祗安神灵。朕惟钦成皇后佐佑神考，寔生哲宗。今奉安 在钦慈之次，循恩继及，义或未安。内中钦成皇后神御宜居钦圣宪肃皇后之次， 
      
钦慈皇后又次之，其太庙神主及景灵宫奉安并依此。」 
五月十一日，诏以元符皇后进号太后，今后大礼合用贺表答诏并更不排办，所有使臣恩泽钱依令取赐。 
大观元年六月一日，手诏：「朕自王藩，入继大统，惧德不任，夙夜以思，推原本因，欲报之德。钦圣宪肃皇后受哲庙之顾托，诎奸臣之异心，援翊冲人，付畀神器，靡自一人之助，建兹万世之安。施等丘山，功在社稷。其亲属未加显崇，报未加隆，甚不足以称孝思靡及之意。向宗回可除开府仪同三司改封大郡王，余令三省更检会合推恩事件闻奏。」 
三年三月四日，诏曰：「朕惟钦成皇后辅佐神考，淑顺懿恭，诞育哲宗，慈仁顾复，尊为帝母，十有五年，就养宫闱，阴利天下。而崇宁之初，奸臣用事，饰终送往，因陋就简，妄骋私意，悉损旧仪，屡加诘问，终莫遵承。比阅典礼，欲以是正。而岁月遄迈，既往莫追，事违本怀，情深惋恻。咨尔在位，体朕意焉。」 
八月二十二日，宰臣何执中言：「长秋虚位，宜登崇贤淑，以慰安四海。」于是内出手诏曰：「览卿所奏，虽礼仪当为，然皇仪几筵，尚未周期。祥符故事，时踰五载，政府大臣方建议及此。祖宗彝训，朕所专奉，当终祥练之制，以伸追往之仪。庶尽情文，以厚风化。俟彻几筵，别听处分。」自是再请不允。 
四年九月十五日，何执中等又以为言，上弗许，曰：「诸皇子宫中尚行礼制，恐无以示四方厚风化。」执中等奏曰：「靖和俯及再期，在陛下圣德，揆之礼文，稽之人情，可谓曲尽。顾以宗社为重，以义断恩，俯徇群情。」上曰：「像设尚存，情所未忍，姑置之。」执中退又三上章恳请，再出手诏曰：「《关雎》为风化所先，正家室人伦之始。卿等以宗社为重，请建坤仪，陈仪甚高，深嘉诚意，勉以从之。」 
十月二日，诏曰：「贵妃郑氏柔明婉淑，谦慎持身，位极元妃，德冠中壸。有追贤逮下之志，无险诐私谒之心。越自缵承，祗服内职，夙夜匪懈，嫔御式从。属长秋之久虚，致大臣之恳请。远稽东汉，近考祥符，质古参今，具存方册。宜隆位号，以正坤仪，可立为皇后，令学士院降麻。」皇后闻命辞表三上，诏荅皆不允。有司请涓日受命，皇后犹固辞曰：「方欲有所陈请，岂敢遽受命也。」乃上表言：「族侄居中夙蒙睿眷，擢秉枢衡。妾自冠元妃，屡陈愚恳，愿投闲散，载沐忧容。曲褒近戚之贤，宜处本兵之地，遂侵寻于累岁，尚叨据于崇贤。今又(出)[令]出非常，恩敷至渥，正坤仪于宫壸，奉中馈于家邦。岂容迩亲，辄居重任 望赐俞允，俾还机轴。」翌日，三省以表进呈，上曰：「皇后至今辞避，未有拜命，及迁入后宫，意甚坚确，朕累遣敦谕，敷陈经史，义不可折。奏言汉、唐以来，后族之事固不足为圣时道，然不可不戒者，首长孙无忌于太宗为佐命元勋，文德皇后尚谓不愿私亲据权于朝，卒罢无 
      
忌政。」执中等奏曰：「居中存西枢，且族属稍 。」上曰：「皇后言虽在西枢，终预国政。若必欲用居中，即乞且充元妃之职。」执中等奏请且降诏，不允。上曰：「皇后言理尽于此，不复再表，傥不获从，惟不敢受命而已。今大礼在近，有稽典礼，终属妨嫌，可除居中观文殿学士、中太一宫使。」是日，上又出手诏曰：「中宫累有坚请，以居中后族，不宜居台省要职，可除龙图阁学士、提举醴泉观。」皇后乃受命上表称谢，三省进呈谢表。上曰：「皇后自入宫，操行端修，惟喜读书，以古善恶自鉴，作一事未尝容易，宫中内外罔不钦服。自立后，朕密令采听，上下人情，无不欢悦，以为得人。所上章皆其自为，朕初疑有代草者，俾问之，皇后曰：『不能文词，亦女子之常事，若乃妄言，则为欺君，所不忍为也。』」佥奏曰：「陛下登建母仪，盛德如此，天下幸甚。」 
十一月十二日内出手诏曰：「皇后自降制命后，依例有合陈乞推恩奏荐之类，尚处谦冲，并不陈乞，可札下本合使臣，仍依例施行。」 
十六日执中奏事言：「皇后受册冠服当办具者」。上曰：「比有司画一来上。内头冠合用珠子，中宫一见，辄自陈曰：『方今朝廷用度未丰，不当以服饰之费耗邦财。头冠用珠数多，请以为妃时所服冠命工改造，增篦插三枝足矣』。朕嘉其能躬俭节用，亦既许之。」执中奏曰：「此盖陛下克勤克俭风化所及。今士大夫儒素之家岁时节序尚皆竞务鲜华，况母仪天下，又当受册盛礼，虽其费十百于此，岂患不足。而能以朝廷费用为虑，躬自菲薄如此，自古圣帝明王未有不由内治而兴，此可为陛下贺也。」尚书右丞邓洵仁请纪以其事宣付史馆，从之。 
政和元年正月二十五日，皇后上表曰：「伏奏圣慈，以妾将来受册排黄麾仗及垂重翟车、陈小驾卤簿等，伏望特颁温诏，追寝盛仪。」诏小驾卤簿端礼门外，黄麾仗紫宸殿，臣僚称贺上礼，并依所乞，罢其延福宫受册，依已降指挥朝谒景灵宫，止依近例，命学士院降诏。 
二月二十三日，平海军节度使、开府仪同三司、中太一宫使郑绅等奏：「崇宁中钦慈皇后之家常除教授一员。近制，戚里主第并下太学保明有行艺举人为门客。敢援例有请乞差命官一员充教授，举人一员充门客。」从之。 
三年八月十九日，皇后上表言：「妾有养女故贵妃刘氏，襁褓而入禁庭，总而亲宸扆，方幸荣昌之渐，遽为冥漠之游。愿赐讨论，别议追崇之礼。」手诏追册刘氏为皇后。 
四年三月十六日，皇后言：「伏蒙圣慈，特许归宁，妾获至家庭，询以私事，乃知父绅与知枢密院事居中时复往还，妾闻之不胜恐惧。窃以居中号为族侄，职当本兵之地，为朝廷近臣，凡所设施，悉干机要。而与父绅积稔过从，如亲无间，使传闻之人皆谓招权市恩，一有贻机，谴累必至， 
      
甚非公朝所以别嫌明疑为天下劝也。兼执政大臣等并掌机密，自来不许与后妃之家往还，朝廷大政亦非戚里所当与闻。欲望睿慈特降指挥，自今止绝父绅与居中弟兄子侄，凡系居中族系者，并不得交往，稍有干犯，许御史台奏 以闻，仍乞重加黜责，庶使各严分守，以允公议。」从之。 
五年六月七日，内出手诏：「朕履霜露之濡，怀劬劳之感。永唯钦慈太后鞠育之恩，欲报之德，靡所逮及。而其家族属官不过大夫禄，止食宫观，曾未褒显。爵禄天下之公器，决不以私，故其家不敢干请，有司亦失于建明，甚不足以称考思罔极之心。考循旧章，厥有故实。仲捄可除正任防御使。」 
十一月八日，内出手诏：「昔我艺祖，聿怀明德，戡定祸乱，应天顺人，肇造区字，奄宅万国，亦惟内助，克相以成。恭惟昭宪皇后淑哲懿敏，诞育上圣，深谋远计，辅佐初潜，勤劳王家「劳」，原阙，「王」原作「主」，据本书《后妃二之一一》「绍兴二十七年十月十三日」条补、改。，勋在社稷。俾我祖宗创业垂统，以成万世之业，燕及后昆，其敢怠忽 今考杜氏之后，阀阅微替，其求子孙，不在仕版，第宅圮坏，贫不自给。岂所以慰在天之灵，报垂裕之德乎 可令有司访其后裔，命之以官，检会明肃、光献诸后故实条具来上，以称朕意。」 
六年十一月三日，诏：「中宫祖母镇国郡夫人刘氏亲侄中奉大夫刘彦赐见系尚书省都事，可先次出职，与合入差遣。」续诏知潍州。 
七年三月二十九日，华阳教主、玉清妙静仙师奏：「检会御笔：『华阳教主、玉清妙静仙师静处琳宫，俸宜优腆，以称先朝始终待遇之意。每遇大礼，许奏本宗有服亲一名于班行内安排。』昨遇冬祀大礼，合奏恩泽，乞奏再从叔进士孟师古于班行内安排。」从之。 
四月十二日，诏曰：「朕循名考实，据古验今，凡繄称谓之谦，必协是非之正。华阳教主、玉清妙静仙师孟冲真顷自绍圣，退居道宫，恩数加优，岁时滋久。此览有司之请，尚仍教主之称，理实未安，义当有易。爰中锡于懿号，俾允迪于真风。夫可言可行，兹惟人治之大；以静以正，庶几众美之从。可加赐希微元通知和妙静仙师。」 
八年四月二十二日，御笔：「皇后亲侄宜春郡夫人郑氏等三人「侄」原误作「始」，今改。，并特依郑直之妻永嘉郡夫人朱氏例支破请受。」 
宣和三年九月十五日，诏以明节皇后追册祔庙毕，本家亲属和州防御使刘敦等二十二人推恩有差。 
七年十二月二十三日，尊道君皇后曰道君太上皇后，居撷景园。是年钦宗即位未改元。 
钦宗靖康元年三月十日，改撷景园为宁德宫，以居太上皇后，殿以寿祺为名。 
五月三日，罢后妃常姬宅教授官。 
十二月四日，李若水奏事，上从容语及更张弊政，曰：「瑶华一事，日在朕心，多事未及举行，只候开门，便当降诏行典礼。」若水答曰：「陛下言及于此，宗庙社稷之福。臣请于(门)[开]门赦书中 
      
