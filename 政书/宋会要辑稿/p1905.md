<!-- { "loadSidebar": true } -->
景佑二年七月十一日，流内铨言：「选人改名，勘会过犯闻奏，降朝旨行遣，虚费文移，复恐久远差互。欲乞今后更名者更不施行。内有称与尊长同名，若尊长不在仕籍，即令尊长任便改名，免本人告 名姓交加，别生伪滥。」诏无过犯者即许改名，余依奏。 
嘉佑六年五月二十八日，翰林学士、知审官院贾黯言：「伏见大理寺丞雷宋臣除太子中舍，以父名显忠，乞回避，从其请。臣按《曲礼》曰：『不讳嫌名，不偏讳。』释者曰：嫌名，谓声音相近，若禹与雨、丘与蓲也；偏，谓二名不一一讳也。据律文，诸府号、官称犯祖父、名而冒荣居之者徒一年。释曰：府有正号，官有名称。府号者，若父名卫，不得于诸卫任官；或祖名安，不得任长安县职之类。官称者，或父名军，不得作将军；或祖名卿，不得为卿之类。又诸上书如奏事犯祖庙讳者杖八十，如嫌名及二名偏犯者不坐。今按宋臣父名显忠，而避中字，于礼所谓嫌名。臣谓既许避免，若后有如此而不避者，岂得不谓犯冒荣之律 如前代故事，东晋以王舒为会稽内史，舒父名会，求易他郡，时议以字同音异，于礼无嫌，得改会为郐，舒遂行。后又以舒子允之为会稽内史，允之亦乞更授。诏曰：祖讳曷如王命之重。下八座详之。给事中谯王无(忌)忘以《春秋》之义， 
      
不以家事辞王事。《通典》：「是上之行乎下也。」夫王命之重，不得崇其私。又故事无以祖命辞命之制。唐贾曾除中书舍人，父名忠，固辞。议者以中书是曹司之名，又与曹父名音同字别，于礼无嫌。至于国朝，虽雍熙中尝下诏，凡除官内有家讳者，除三省、御史台五品、文班四品以上许用式奏改，余不在此制。然推寻国初迄于近年，或小官许改，或大官不从。虽二名、嫌名而有许避者，或正犯单讳而有不许者。如建隆初慕容延钊除同平章事，以父名章，改为同中书门下二品；吴廷祚以父名璋，改为同中书门下二品；赵延进除起复云麾将军，以父名晖，改授起复光禄大夫。天圣中著作郎王溥父名著，奉礼郎张子奭父名宗礼，以溥为大理寺丞，子奭为太祝，皆请避而许者。如淳化中毕士安父名乂林，除翰林学士；天圣中韩亿父名保枢，除枢密直学士；景德中王继英父名忠，赐推忠功臣；天禧初寇准父名湘，除襄州节度使；天圣中刘筠父名继隆，除龙图阁学士；近年杨伟父名自牧，为 牧使。皆曾固辞，此又虽请避而不许者。前后许与不许，系之一时，盖由未尝稽详礼律，立为永制。请约雍熙诏书，自几品官以上，每有除授，若犯父祖名讳，有奏陈者先下有司详定。若于礼律当避者，听改授之，余不在避免之限。」诏太常礼院、大理寺同定夺，而言：「父、祖之名，为子孙者所不忍道。不系官品之高下，并听回避。」遂
      
诏凡府号、官称犯父祖名而非嫌名及二名者，不以官品高下，并听回避。 
宣和四年九月二十九日，臣僚言：「近以马向为开封府工曹掾，自陈父名开，与府号相犯，乞回避。而本府乃奏令衔内不书府名。昔吴中复守荆南，当带提举兵马，以父名举，乞改为提辖。神考谓朝廷官称，难以避守臣私讳。今向之事类此，为人屈法，有亏国体。」诏别与差遣。 
绍兴四年四月五日，都官员外郎魏良臣言：「间有副尉陈状名与远祖名相犯，乞依条回避者。虽有许申请改易之文，缘近年军功及非泛补授之人，弊幸不一，岂可临时妄有改易 贪冒之人得以依法为奸。乞应在籍者并不许改名。」从之。 
干道五年二月二十五日，诏：「吏部应文武臣转官碍、父祖名合行寄理人，具因依给公据理作付身，更不取旨给降。」 
淳熙三年七月四日，礼部侍郎、兼同修国史、兼实录院同修撰李焘言：「该转中奉大夫，其中字犯父名。今官名有所避者往往于所授官上带寄理字，其条贯并不该载。今臣止合带旧官朝议大夫，更不带寄理字。」吏部检准令，诸官应称避者拟以次官，即愿仍旧(旧)官者听。诏依，为系侍从，仍特免带寄理。 
《 臣名讳序》：「生而制名，殁而是讳，盖孝子因心之道，先王立礼之方。然而君所无隐，奉至尊也；临文亦称，存大义也。若乃畏冒荣之禁，虑上之咎「虑」下疑脱一字。，史家自变其例，连职难与之俱。理所未安，事必改 
      
作。其或恶其声近，特以字行，发乎智端，无所废事。又若初不内出，人肆凌犯，形于谐玩，深辱士风。亦有封执沽名，矫枉伤正，是为过当，殊非中礼。至人德爱在民，久而弥劭，众为之避，不亦韪乎!」
 仪制 宋会要辑稿 仪制一三 家讳 
      
家讳
【宋会要】
      
翰林学士宋祁郊言郊：原作「祁」，据《宋史》卷二八四《宋庠传》改。：「臣乡里耆旧言：远叔祖有与臣同名者。虽昭穆已 ，礼当回避，今改名庠。」从之。 
张琥权三司度支副使、太常寺丞、集贤殿修撰，以避五世祖嫌名，乞改名璪，从之。 
(江)[汪]洋赐进士及第，特赐名应辰。先是，洋陈乞名与远祖讳同音，欲改名。三省有司言：「依法，承直郎以下及出官未及二考者不许改名。」故特赐名也。
 仪制 宋会要辑稿 仪制一三 改地避讳 
      
改地避讳
【宋会要】
宋敏求以右谏议大夫、史馆修撰提举万寿观公事，敏求言：「观名犯先臣嫌名。」诏改提举醴泉观。 
贾易左朝散郎，改知宣州。先是，除易知寿州，以犯祖名，改知庐州。易以庐带一路(共铃)[兵钤]，不敢受，故有是命。 
王崇拯为侍卫亲军步军副都指挥使、福州观察 
      
使，改为秦州观察使，避祖讳也。 
边顺为龙神卫四厢都指挥使、忠州防御使、权主管侍卫马步司公事，言：「准告命，除授忠州防御使。内忠字犯曾祖讳，合行回避。」诏改授莱州防御使。 
张镐为左朝请郎，言：「蒙恩差主管台州崇道观，缘道字系犯祖名。」诏改差江州太平观。 
孔传右中散大夫，改差提举建州武夷山冲佑观。先差提举台州崇道观，缘传自陈道字系祖名，故也。 
马骘为左朝奉大夫，言：「准 ，差发遣衡州。缘本州岛所管五县内，一县系是安仁县，犯父名，乞宫观差遣一次。」诏差主管台州崇道观。 
张时义为右朝散郎，言：「蒙差通判成都府，缘时义父名成，乞别换一班差遣。」诏与通判潼川府鲜于戬两易其任。 
欧阳懋提举江州太平观，改差提举亳州明道宫。以观字系犯曾祖名也。
王令誏新〔除〕昭庆军承宣使、安定郡，改除崇庆军。以令誏言昭字系高祖燕王名讳故也。 
草土杨倓言：「父存中追封信王，缘父五世祖名信，虑合回避。」改封和王。 
何捻所主管台州崇道观改主管建宁府(右)[佑]冲佑观。以捻父名志 ，从其请也。 
李椿新除知隆兴府，言曾祖名乞避。诏改除湖南运副。 
郭棐敦武郎、新差知成州，与知阶州家诚之两易。以曾祖名成，乞避故也。 
余端礼朝议大夫、提举南京鸿庆宫。以庆字犯曾祖名，乞避。诏改差提举西京嵩山崇福宫。
 仪制 宋会要辑稿 仪制一三 辞官避讳 
      
辞官避讳
【宋会要】
      
宋慕容延钊镇宁军节度使宋：当删。、加同中书门下二品。以父名章故也。 
吴廷(祈)[祚]枢密使，为同中书门下二品，以父名璋故也。 
赵延进右龙武军将军、起复云麾将军，以麾字与私(铸)[讳]音同，改授起复光禄大夫。 
晁迥以翰林学士权判吏部流内铨、知通进银台司、兼门下封驳事。迥以父名佺，援前诏上言，遂换其任。 
王溥为秘书省著作佐郎，言：「父名著，乞改授大理寺丞。」从之。 
张子奭为太常寺奉礼郎，言：「父名宗礼，乞换一官。」遂换太祝。 
薛奎为参知政事，上言：「蒙恩授金紫光禄大夫，光字是先臣名，愿守旧阶。」诏可，仍赐推忠佐理功臣。 
徐处仁以资政殿学士新知青州，改除端明殿学士。以处仁自陈避祖讳故也。 
谢克家新除翰林学士，诏以为述古殿直学士、提举杭州洞霄宫。初，克家除翰林学士，以知制诰犯祖讳，有诏权不系知制诰三字。克家言祖宗时，翰林学士若兼领他官，止与职名同。元丰官制既行，专典内制，则必带知制诰三字，此不易之制也，讵可缘微臣轻有改革 乞除一宫观故也。 
张俊新除枢密使，以枢使称呼。俊自陈父名密，乞回避故也。 
詹猷新差主管官告院，猷言：「高祖名告字，乞易一般差遣。」诏与新监进奏院胡涓两易其任。 
祝师龙诏新主管台州崇道观， 
      
改差主管建州武夷山冲佑观。以师龙自陈道字系父名也。 
董弅徽猷阁待制、提举江州太平兴国宫，改差提举台州崇道观。以避祖名有请也。 
沈该为尚书左仆射、同中书门下平章事，言：「准 差提举编修玉牒所，缘举字系曾祖名，合行避免。」诏改作提领。 
汤思退为尚书右仆射、同中书门下平章事，言：「被旨差提举(宝)[实]录院详定一司 令所，缘举字系父名，合行避免。」诏改作提领。 
朱倬为尚书右仆射、同中书门下平章事，诏改提举《三朝国史》。先是，倬提举修《三朝国史》。缘修字系祖名，乞避免故也。 
周葵为参知政事，诏兼权知枢密院事。以祖讳密，乞避。除事关本院外，并免系衔。 
王刚中为敷文阁直学士，以除翰林学士官称首系祖名，诏改除礼部尚书。
张永年为右朝请大夫，以缴进父阁遗文，授直秘阁。缘犯父名，请避。继被论列，该赦，许令复职，乞以职名易一近下差遣。从之。 
梁克家为右丞相，以《国朝中兴会要》书成，转左银青光禄大夫。内光字犯父名，诏回授施行。又观文殿学士、宣奉大夫、新授醴泉观使兼侍读克家言：「叨恩迁三官，内有光字系先臣名，当避。」诏用旧官系衔。 
楼钥以太府寺丞除太常博士，以常字犯曾祖名，乞避。诏依旧太府寺丞。 
奚商衡宣教郎、枢密院编修官、除太常丞，以祖名丞，乞避。诏改除太常博士。 
施师点新除签书枢密院事、加食实封，缘实字犯父名，乞寝免。诏免系衔。 
罗点朝散郎、新除起居舍人，以起字犯曾祖名，乞避。诏改除太常 
      
少卿。
 仪制 宋会要辑稿 仪制一三 犯讳 
      
犯讳
【宋会要】
      
李评任成(志)[忠]郎、建康府溧水县管押巡检，诏依断特降一官。评祖名建，被辟辄冒居之。偶赦原，止该杖罪也。
 仪制 宋会要辑稿 仪制一三 不讳 
      
不讳
【宋会要】
