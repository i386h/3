<!-- { "loadSidebar": true } -->
上国之崇，虽补旧员，未安禁职。惟延恩之宝构，乃集瑞之秘庭。福况所开，深严莫二。虽仙游之已远，顾初制之未移。宜即清闲，用资延访。矧先圣斋心之地，资冲人览古之怀。仰席盛猷，载新华榜。仍建崇儒之秩，且为备问之荣。宜以旧延〔恩〕殿为观文殿，兼改紫宸殿学士为观文殿学士，班次依旧制。」初以文明殿学士犯真宗谥，改为紫宸殿学士，以丁度为之。御史何剡以为不可为官称而请易之。皇佑元年六月十八日，诏：「名器参设，咸有等威；廉陛相承，宜差体分。将崇明于官制，在着定于朝章。朕获缵丕平，深惟寡昧。惧夫明不能烛，仁有未绥；缅念前王，敷求至治，莫不亲近有德，尊礼老成，宪行考言，敷经归道。比因听决之暇，常修(欢)[劝]讲之方，召集诸儒，辩论经籍。所延恩之别殿所：疑误。，观前载之秘文，榜以嘉名，置诸禁职。且为访道之所，以延稽古之臣。犹虑哲艾之姿，尝居台宰之任。或因均逸，姑务亲仁。备经术之咨询，广政机之延访。宜伸异数，用厚常均。式昭体貌之殊，显允股肱之重，特置观文殿大学士，宠待旧相。今后须是曾任宰臣，乃得除授，班列俸给临时取旨。」时贾昌朝由使相除右仆射、观文殿大学士、判尚书都省，观文殿置大学士自昌朝始。三年五月，合门言请观文殿大学士起居仪式。诏令在观文殿学士之前，别作一行立位。其合门仪制合班仪内高下相压并名位，观文殿大学士在六部尚 
     
书之上。
 职官 宋会要辑稿 职官七 徽猷阁学士直学士 
     
徽猷阁学士直学士
     
徽猷阁学士直学士、待制、直阁。 
徽宗大观二年二月十三日，诏曰：「朕惟哲宗皇帝英文(春)[睿]武，沉巘无方，事天治人，彰善痹恶，训迪在位，攘却四夷，号令指麾，若揭日月。盖自亲览庶政，一话一言，罔不仪(式)刑。神考之典故，缉熙绍复，着在简编，与熙宁、元丰之所行相为始终。比命有司，载加裒辑，成书来上，本末粲然，诚可传无穷、施罔极矣。若昔祖宗述作，皆有藏宝之所，参列广内，揭为嘉名，世择儒臣，以资访纳。今将祗率成宪，匹休前烈，则夫名以出信，不可无所考也。在《诗》有之，『君子有徽猷』。其哲宗皇帝御书建阁以『徽猷』为名，仍置学士、直学士、待制。」 
政和六年九月十七日，诏增置直徽猷阁。 
宣和三年五月六日，诏：「西班学士、待制员多，令中书省具名取旨。」钦宗靖康元年八月十九日，诏：「徽猷阁直学士杨时学行醇固，谏诤有声，请除闲职，累具恳辞，宜从其志，以厉廉退。可改除徽猷阁待制。」
 职官 宋会要辑稿 职官七 延康殿学士 
     
延康殿学士
【宋会要】
高宗建炎二年二月十三日，都省言：「延康殿学士祖宗朝旧系端明殿学士，述古殿直学士旧系枢密直学士。」诏并依旧。
 职官 宋会要辑稿 职官七 保和殿学士 
     
保和殿学士
【宋会要】
      
保和殿大学士、学士。初名宣和。徽宗政和五年四月二十四日，御笔：「宣和殿初建自绍圣，中经毁废，其燕闲未始不居于此。近置直殿，以左、右近侍官典领，吾士大夫未有以处之。宜置新班，以彰荣近。可置宣和殿学士，班在延康殿之下。以两制充，听旨除授。凡厥恩数，并依延康殿学士体例施行。」 
六年四月二十四日，诏：「宣和殿学士立班叙位在翰林学士之下，诸殿学士之上。」 
七年六月二日，宣和殿学士、朝议大夫蔡攸为宣和殿大学士，官叙、班联、恩数、请给、人数等并依资政殿大学士例施行。 
宣和元年二月一日，御笔：「宣和秘殿名称已摽纪元号，所有见行带领宣和殿职事，易以保和殿为名，应于班缀、叙位、杂压、恩数等并仍旧。」
 职官 宋会要辑稿 职官七 天章阁学士直学士 
      
天章阁学士直学士
【宋会要】
神宗元丰四年十一月二十七日，中书言：「录事孟述古编排诸房文字，得英宗藩邸转官文字六件。」诏送天章阁。 
徽宗政和六年九月十七日，诏增置天章阁。 
宣和四年四月二十二日，御笔：「天章阁崇奉祖宗神御，应本阁诸色祗应人，除依令许本阁官时暂抽差外，如承诸处抽差及传宣内降不许执奏占留指挥，并不发遣，更不回报。」 
天章阁在会庆殿西、龙图阁之北，藏真宗御制。阁东曰 玉殿，西曰 珠殿，北曰寿昌殿，东曰嘉德殿。西曰延康殿，内以桃花文石为流柸之所。学士、直学 
      
士、待制、侍讲。递直侍讲于迩英、延义二阁，阁在崇政殿庭庑下。 
真宗天禧五年二月，修天章阁功毕，令两街僧道具威仪，教坊作乐，奉真宗御集、御书自玉清昭应宫安于天章阁。 
四月，召近臣、馆阁、三司、京府官观御书、御集于阁下，遂宴于 玉殿。时辅臣集御制三百卷，凡颂、铭、碑文十八卷，赞八卷，诗三十七卷，赐中宫歌诗手书七卷，赐皇太子歌诗箴述五卷，龙图阁歌诗四卷，西凉殿歌诗一卷，清景书事诗二卷，宜圣殿四园歌诗三卷，(经读)[读经]史诗四卷，《维城集》三卷，奉道诗十卷，《岁时新咏》五卷，歌十五卷，词四卷，乐章一卷，《乐府集》三卷，《乐府新词》二卷，论述十卷，序八卷，箴七条各一卷，记文三卷，祭文、挽歌词一卷，书十卷，正说十卷，《承华要略》二十卷，《静居集》三卷，《法音集》七卷，《玉宸集》五卷，《春秋要言》五卷，试进士题目一卷，密表密词六十九卷，又有《玉京集》三十卷，《授时要录》二十四卷。又取至道元年四月讫大中祥符岁中书枢密院时政记、史馆日历、起居注善美之事，录为《圣政记》，凡一百五十卷，并命工镂板。又以御书石本为九十编，命中使岑守素等主其事，至是功毕焉。 
仁宗天圣八年十月，诏曰：「真宗皇帝焯赫景炎，丕隆宝构，凡资礼乐之用，稽成辰象之文，俯近禁楹，创崇层构，榜以『天章』之美，冠于策府之名。宜建官联，并寘材彦。可特置天章阁待制。」寻命范讽、鞠咏充职。 
景佑三年三月，诏以崇政殿说书贾昌朝 
      
、
赵希言、王宗道并为天章阁侍讲，比直龙图阁，预内殿，居班在本官上。 
康定元年六月，诏天章阁侍讲、诸王府宫教授自(令)[今]罢兼国子监直讲。 
庆历四年三月，以尚书金部员外郎、天章阁侍讲杨安国直龙图阁，赐三品服。宗(政)[正]丞、崇文院检讨、崇政殿说书赵师民为天章阁侍讲，赐五品服。初，仁宗皇帝谓辅臣曰：「安国、师民久侍经筵，其行义淳质，乃先朝崔遵度之比。」因以褒擢之。 
七年八月，诏曰：「钦惟圣考，浚发宸文。百篇森布于宝函，三袭肇兴于华阁。肆于纂绍之始，务阐师儒之隆。遂延讲劝之臣，钦伫论思之益。掩玉府藏书之盛，处金门待诏之材。宜广侍从之员，抑亦副遹追之志。特置天章阁学士，在龙图阁学士、直学士之下。」 
皇佑三年八月十二日，知制诰、兼侍讲王洙言：「景佑中诏置天章阁侍讲，在本官之上，内朝班着与直龙图阁相次，其职仪、恩例并与带职官同。臣昨与卢士宗并充天章阁侍讲日，臣以兼直龙图阁，即得与馆阁臣僚同例，其卢士宗唯赴讲筵供职外，其余三九园苑赐筵及非时宣召颁赐，并不沾预，只同不带职人例。此盖有司从初失于申明，恐非朝廷优待经术之意。乞自今天章阁侍讲官如不兼带馆阁职名者，并许依直龙图例，赴秘阁供职宿直。所冀设官典职，事体一均。」诏天章阁侍讲并依馆阁臣僚例宣诏颁赐。
 职官 宋会要辑稿 职官七 龙图阁学士直学士 
      
龙图阁学士直学士
【宋会要】
      
龙图阁在会庆殿西偏北，连禁中。阁东曰资政殿，西曰述古殿。阁上藏太宗御制、御书及典籍、图画、宝瑞之物，内侍三人掌之。
太宗御制、御书文集总五千一百十五卷轴册，又有御书纨扇数十。其下列六阁：经典阁三千三百四十一卷，史传阁七千二百五十八卷，子书阁八千四百八十九卷，文集阁七千一百八卷，天文阁二千五百六十一卷，图画总七百三轴卷册，瑞总阁奇瑞二十三，瑞木十六，众瑞百一十三，杂宝百九十五。 
学士、直学士、待制、直阁，自学士以下并寓直于秘阁，每五日一员递宿。今直阁与馆职轮宿。 
真宗咸平四年十一月，真宗御龙图阁，召近臣观太宗御书及古今名画，自是多召近臣观书是阁。尝语近臣曰：「先帝留意词翰，朕孜孜缀缉，片幅寸纸，不敢失坠。因念古今图籍多所散逸，购求甚难。在东宫时，惟以聚书为急，多方购求，亦甚有所得，王继英备见其事。今已类成正本，除三馆、秘阁所藏外，又于后苑及龙图阁并留正本各及三万余卷。朕以深资政理，莫如(术经)[经术]，故机务之暇，惟以观书为乐焉。」 
大中祥符二年十一月中，又尝召资政殿大学士向敏中洎龙图阁学士、直学士、待制及编集君臣事迹官陈从易、刘筠对，命坐，帝曰：「从易辈屡进文字，可令赋瑞雪歌、祀汾阴诗。」皆即席援笔成篇。既进，帝尤称筠美 
      
赡，并赐绯鱼。 
景德元年十月，以虞部郎中、直秘阁杜镐为都官郎中，太常丞、秘阁校理戚纶右正言，并依旧充职，充龙图阁待制。 
二年四月，御制《龙图阁赞》赐近臣，帝曰：「龙图阁书屡经雠校，最为精详，已复传写一本，置后苑太清楼。朕自居藩邸，以至临御，凡亡缺之书，购求备至。每于藏书之家借本，必令置籍出纳。传写既毕，随便给还，靡有损失，故奇书秘籍悉无隐焉。国学馆阁经史未有印板者，悉令刊刻。或言《三国志》乃奸雄角立之事，不当摹印。朕以为君臣善恶足为鉴戒。至于仲尼《春秋》，亦列国之事也。」 
四年八月，以司封郎中、直秘阁、龙图阁待制杜镐为右谏议大夫、龙图阁学士。因诏直学士班枢密直学士之下，仍少退，待制在知制诰之下，并赴内殿起居。 
大中祥符二年正月，以龙图阁待制、户部郎中、直昭文馆戚纶，工部郎中、直史馆陈彭年，兼充集贤殿修撰。先是，纶暨彭年尚带馆职，至是既升班序，又不欲罢其兼职，故有是命。 
三月，铸龙图阁印，文曰「龙图阁御书记」。 
三年七月，以龙图阁直学士杜镐为本阁学士，班在枢密直学士之上，俸给如之。 
四年八月，管勾龙图阁殿头谭元吉请以御制藏本阁。帝曰：「朕以制礼事神，勉于纪述，何足以垂训。」宰臣等恳请，帝谦默不答。 
六年九月，诏龙图阁学士、直学士结衔在本官之上。初，杜镐、陈彭年之为是职也，职在〔本〕官下，至是陈尧咨 
