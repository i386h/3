<!-- { "loadSidebar": true } -->
令；遵学校养士之法，而申之以乡举里选之政。追董正治官之志，制名定位，训迪文武之秩；绍均输裕国之制，懋迁有无，阜通山海之利。乘常平羡余以惠养鳏寡，使民养生送死无憾。嗣开拓武功，以柔远人，辟牂牁、积石，列为郡县。一纪于兹，迄用有成。和足以广乐，富足以制礼，声名文物，于是大备。荷天之休，诸福之物毕至，锡以元圭，告成厥功，推原本始，寔自我烈考施张弥纶，权舆万事，以克用乂。亦惟我哲宗继志述事，克笃先烈，顾朕何德以堪之!朕若稽古，《那》祀成汤，以衎烈祖；《维清》太平，以告文王。肆朕缵述，缉熙先烈，共成康功，永言孝思，不敢不告。可差官册告永裕、永泰陵。神宗尊谥比祖宗已各十六字，然不着稽古建立法度之意；哲宗『遵制扬功』未能昭显，盖不足以慰在天之灵，垂示万世。其令 臣参议，加上神宗四字，改定哲宗旧谥以闻。俟将来冬祀享庙，躬卜奉上，以称朕功成不居、归美显亲之心。咨尔中外，其体至怀。」 
二月三日，命翰林学士张阁撰加上神宗皇帝徽号议文，翰林学士承旨白时中撰更定哲宗皇帝徽号议文。 
闰四月十一日，张阁卒，改命翰林学士强渊明撰神宗谥议。 
二十八日，命太师、鲁国公蔡京撰神宗皇帝、哲宗皇帝徽号册文并书，少师、太宰何执中书神宗皇帝徽号宝文，门下侍郎余深书哲宗皇帝徽号宝文。 
八月二十九日，太师、鲁国公蔡京等 
      
上加上神宗皇帝徽号曰体元显道法古立宪帝德王功英文烈武钦仁圣孝皇帝。议曰：「臣等闻帝有所生，王有所成，事业不同，名声异号，其来尚矣。自昔至治之君，殊功俊德，敷于四海，垂裕后昆，必有丕显之号发扬而光大之，着在简册，揭若日月。然后普天之下，于万斯年，传诵不绝，呜呼盛哉!若乃建非常之业而未备非常之称，仰不足以慰在天之灵，俯不足以厌兆民之情，则在我嗣圣。敷贲前人，率吁众志，弗敢已也。恭惟神宗皇帝禀上圣之姿，蹑兴王之运。爰自初政，慨然有为。远鄙汉、唐之因循，近悼五季之卑陋。解越拘挛，追纵三代。帝王之美，巍巍煌煌，光塞天地，不可殚述，姑摭其大略而敷绎之。惟我神考，钦事两宫，孝思维则；亲睦九族，和乐且孺。旌别淑慝，登崇俊良。立原庙以燕祖宗，而春秋非懈；别二郊以事神祇，而天地明察。黜雕蛊篆刻之文以求经术之士，考宾兴贤能之法以革科举之弊。以免役息民而力有余，以青苗助民而用不匮。赈恤艰阨则有常平以理财，懋迁有无则有市易以通货。乃劝农桑，而千耦其耘，百谷盈止；乃严保伍，而兵政以寓，奇(袤)] [以察。酌《六典》而正官名，则分职率属而百僚师师；制九军以饬战法，则有严有翼而征师烈烈。乃议礼文，以兴制度，而下土是式；乃考锺律，以审音乐，而先祖是听。至于西戎匪茹，敢雠大邦，乃命将帅，恭行天讨，岂穷兵哉，勤 
      
恤民隐也。东夷慕义，来献其琛，乃遣使臣，宠宣王灵，岂好大哉，泽及四海也。是以十有九年之间，天下均被其赐，日星循轨，川洛效珍， 气嘉生，熏为太平。至若精微之学，表里六经，云汉之章，昭回万物，则天纵之能，得乎自然。功盖天下，谦以自牧，屡却尊号，发于至诚，则不居之圣，无愧前哲。洋洋乎大哉!由三代以还，信史所戴，未之闻也。大勋既集，泰陵绍统。于斯时也，群臣订议，请于太室，荐于明神，所以合国人之公愿，以铺张对天之宏休，匪曰后人之私也。岁在崇宁，明诏下颁，以谓德不可以先言运，功不可以特言建，乃易大号，于德曰帝德，于功曰王功，亦云至矣。然议臣讲求，理有未尽，则丕昭究宣，其有待于今日。臣等闻之，尧、舜盛帝也，而二《典》所书以『若稽古』为言；文、武显王也，而诗人歌之曰『皇王惟辟』。惟神宗皇帝与尧、舜、文、武相望于千百载之后，道同而心契之。是以先民是若，旧章是由，操以为验，稽以为决者，有所谓法古；权舆万事，纲纪四方，有典有则，有伦有要，制而用之以为法，举而措之以为业者，有所谓立宪。而崇宁加号，曾未之及，固宜轸孝思，发德音，增长鸿烈，着于徽称。若夫参天之载，顺帝之则，不言而四时行，得一而天下正，所以为体元；降神出明，探赜索隐，形于五味，列为九变，所以为显道；如天之无不焘，如地之无不载，而远同乎二帝，是之谓帝德；六府孔修，三事惟和，而 
      
上比乎三王，是之谓王功；藻色以明之，声音以扬之，所以藩饰显设者无所不备，是之谓英文；阳开阴闭，雷动风行，所以震曜威服者无所不至，是之谓烈武。于穆不已，兼爱无私，非曰钦仁乎 大而化之，永言保之，非曰圣孝乎 则昔时之议，无得而易矣。窃惟神人无名，不可以形容；大圣有作，或得而拟议。合而言之，庶几道备德全，善并美具，写之琬琰，编之诗书，永永万年，与宋无极。伏请增上徽号曰神宗体元显道法古立宪帝德王功英文烈武钦仁圣孝皇帝。」 
是日，又上更定哲宗皇帝徽号曰宪元继道世德扬功钦文睿武齐圣昭孝皇帝。议曰：「臣等闻，自昔圣人体道应世，垂创典则，将以传之无穷，施之罔极，必有继体之君嗣前人，恭明德，必在乎缉熙而褒其大功，故休烈盛美，光辉日新，有隆而无替。周之三后，文谟武烈，以显以承，而成王受之，率循笃绪，战战兢兢，善始善终，编之诗书而无愧，垂之后世而不惑，卓乎不可尚已。恭惟哲宗皇帝蚤以元良，绍膺大统。临御之初，恭默退托，而权臣擅政，朋党蔽朝，肆为纷更，以逞私意，熙丰之良法善制扫荡尽矣。爰自躬揽，震赫威断，雷厉风飞，神明不测，投窜奸慝，大正典刑，旧臣遗隽，得开其忠。然后神考之盛德大业，得以振复于抢攘委坠之后，闇者以章，偾者复起。譬犹氛曀开除而日月邃照，前人之光无所遏佚，可谓盛矣。夫名正于实，义设 
      
于适，继昭夏，崇号谥，将以铺张宏休，垂示无极；而名弗究于当年，义不白于后世，顾岂足以慰上天之灵而称今日归美之意哉!此宜明诏之所申谕也。盖闻圣人体神合变，藏用于密，荡荡乎民无能名焉。然其制行以人、应时而造者，既以显于云为，斯可得而拟象。故因其直心致道而天下之理得则谓之德，因其兴事造业而天下之务成则谓之功。德积于躬，无为而治，有若二帝；功被于万物，不劳而成，有若三王。此神考之所以启佑后人者也。若乃体干健以为制断之刚，继离明以尽照临之察，寅畏而奉天地，钦爱以事两宫，学缉熙于光明，诚不牵于好恶。亲睦九族，隆惇叙之恩；惠康小民，躬俭勤之行。声色弗迩而临下以简，货利弗殖而理财以义。不贰于任贤，不迁乎异志。凡一话一言，莫不骏惠我神考之训。由是以观，哲宗皇帝可谓能世德者矣。黜词赋，尊经术，增师儒，崇学校，复常平之使，厘差役之扰，修均输之政，严保伍之令。左断横山，率有指之疆土；右辟河陇，抚愿附之羌戎。申饬宪度，考订星历，训兵务农，修礼严分。凡大纲小纪，罔不仪式刑神考之典。由是以观，哲宗皇帝可谓能扬功者矣。夫然，故能基久安之势，垂长治之业，我(龙)[宠]受之，迄用有成。于斯时也，九族既睦，四夷感附，士兴于学，吏称其职，民安其业，物遂其性，富足以备礼，和足以广乐。声名文物，粲然大备，诸福之祥，莫不毕 
      
至，天锡大宝，告成厥功。推原本始，创法立制，权舆万事，自我神考；而继犹述事，克笃先烈，亦惟我哲宗之达孝也。前日群臣所上议『显德定功』，夫显则显其在我者，而未足以昭世德之求；定则定其在时者，而不足以尽扬功之义。然则以时更定，发挥大美，寔在今日。若夫宪元以法天，继道以善世，钦以直己而成经纬之文，睿以研几而致不杀之武，惟精惟一之为齐，大而能化之为圣，昭以察事物之情，孝以通神明之德。合并旧典，申命上帝，告于宗鹢，以辉无穷，于是为称。伏请更定徽号曰哲宗宪元继道世德扬功钦文睿武齐圣昭孝皇帝。」诏恭依，宜以所上议诣太庙本室奏请。 
十一月三日，文武侍从六参官以上、宗室正任刺史以上、禁军都虞候以上，并服朝服，赴大庆殿立班。皇帝御殿备礼，奉神宗皇帝徽号册、宝授于鲁国公蔡京，奉哲宗皇帝徽号册、宝授于少师、太宰何执中。京奉神宗册、宝于玉辂，执中奉哲宗册、宝于金辂，并诣太庙幄殿权奉安，以俟四日皇帝诣景灵宫行礼毕，赴太庙宿斋。 
五日，文武陪官各服朝祭服入就位，以俟皇帝服衮冕躬行奉上神宗皇帝册、宝于本室。册文曰：「孝子嗣皇帝臣佶稽首再拜言：闻道不可名，其可名者非道。然古我先王，骏惠其先烈，罔敢遏佚，强为之名，用祇命于上帝，其道隆德着，永世有辞。顾惟寡昧，奉承圣绪，夙夜基命宥密，肆其靖之，惟 
      
厥志是继，惟厥万事是述。十有四年，道洽政治，民用丕变。六府三事孔修，利用厚生惟和，鳏寡孤独有养，什伍其丁壮，宾兴其贤能，惟我神考睿知，稽古有为。海隅万里，罔不率俾，西至积石，南至于牂牁、夜郎，富以备礼，和以广乐，亦惟我神考建法立制，克和厥中。盛德大业，光于四海，格于天地，无远弗届，大纲小纪，本数末度，有条而不紊，若卜筮罔不是孚，亦惟我神考于古其训，以克用乂。永观厥成，盖迄于今，天休滋至，地不爱宝，告成厥功，锡以元圭。末予冲人，诞受厥命，靡敢安居，夙夜惟厉。迪惟前人，光施于我后嗣。稽谟自天，酌于师言，谨以法古，始立意度，增厥徽称。今燎禋圜坛，大享祖庙，躬以玉册玉宝加上曰体元显道法古立宪帝德王功英文烈武钦仁圣孝皇帝。夫显名惟德，显德惟名，率时昭考，孝思惟则，洞洞属属，若在其上。爰伸命于皇帝，垂训来裔，以光我烈考于无极。谨言。」 
又躬行奉上哲宗皇帝册、宝于本室。册文曰：「孝弟嗣皇帝臣佶谨再拜稽首言：臣闻昔者先王褒显其世德，名阶于功，言顺于事，传言万世，远而益彰，莫之能易。顾德不类，嗣承先业，永惟大思畀付之重，夙夜震惧，弗知攸报。恭惟哲宗皇帝英武刚健，盛德大业，着在典册，载于徽称，不可以加。至于嗣政之始，恭默不言，蒙养圣功，沉巘刚克。爰自亲政，睿知浚发，南面而听，赫然昭彻，如日之升。追念先烈，明发永怀， 
      
