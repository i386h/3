<!-- { "loadSidebar": true } -->
二十五日，礼院上言：「四月二十九日释祥服，五月二十九日禫除，欲依咸平二年例，并前后各一日不座。其日不视事，文武百僚并诣西上合门、内东门进名奉慰，退赴大相国寺行香，枢密使以下悉集。」从之。
 礼 宋会要辑稿 礼二九 历代大行丧礼上 仁宗 
      
仁宗
【宋会要】
      
嘉佑八年三月二十九日，仁宗崩于福宁殿。遗制曰：「朕荷国大统，四十有二年，常惧菲凉，不足以承祖宗之鸿烈。然兵休民靖，底于丕平，顾朕何德以堪之!乃自春以来，积勤爽豫，今至大渐，恐不得负扆以见群臣。皇子曙以天性之爱曙：原作「英宗御名」，今据其名回改。，朝夕寝门，未始少懈。况聪知明睿，朕素有承嗣之托，夫岂不顺天人之望哉!可于柩前即皇帝位。皇后以坤仪之尊，左右朕躬，慈仁端顺，闻于天下，宜尊为皇太后。应诸军赏给，并取嗣君处分。丧服以日易月，山陵制度务从俭约。在外群臣止于本处举哀，不得擅离治所，成服三日而除。应沿边州镇皆以金革从事，不用举哀。于戏!死生之际，维圣贤为能达其归。矧天之宝命，不坠于我有邦。更赖文武列辟，辅其不逮，朕何慊焉!咨尔中外，体予至怀。」召文武百官叙班殿庭，辅臣宣制发哀毕，移班谒见帝，于殿之东楹称贺，复奉慰。 
四月一日，群臣朝晡入临，诸军班副指挥使以上临于宣佑门外。至十一日而朝一临，临三日而止。军使、押班帅其属哭于其营。百官缟素，妇人素缦，并三日止。辅臣宿资善堂，宗室遥郡刺史以止宿崇政殿门之外，至成服止。 
二日，诏：朝服制度并如干兴故事度：原作「席」，据《宋史》卷一二二《礼志》二五改。。又诏：大行皇帝山陵有期，所司宜奉承先旨，应沿山陵工役，先给钱物雇召，诸费一取官物，不得差科人户。太常礼院言：「礼，三 
      
年之丧，唯祭天地、社稷诸大祠，而宗庙及中小祠皆废，至祔庙如故。」从之。提举制造梓宫石全彬进梓宫画样，诏令务在坚完，不得过有华饰。三司言：乞内藏钱百五十万贯、纲绢二百五十万疋、银五十万两，助山陵及赏赉。从之。 
三日，命入内内侍省副都知李允恭充按行山陵使按：原作「接」，据前太祖、大宗、真宗丧礼，皆作「按行使」，此处当为形近之误，径改。，带御器械张茂则副之，供备库副使梁寔为都监，引进副使王道恭充契丹告哀使。 
四日，命宰臣韩琦为山陵使，翰林学士范镇为礼仪使，权御史中丞王畴为仪仗使，龙图阁直学士周沆为卤簿使，翰林学士、权知开封府冯京为桥道顿递使。 
五日，命宰臣韩琦撰哀册文及陵名，曾公亮撰谥册文，参知政事欧阳修书哀册、谥宝，赵 书谥册，翰林学士王珪议谥号。诏两省、御史台文斑各撰挽歌词二首，付太常寺教习。又诏哀谥册条依干兴故事，用阶玉制造。 
六日，命侍卫亲军马军副都指挥使郝质为山陵都护，宣庆使石全彬为钤辖。 
七日，群臣表请听政事，诏荅不允。自是三上表，始从之。 
八日，大敛成服，群臣入临，移班奉慰，退诣内东门进名奉慰皇太后。自后凡进名奉慰皇帝于西上合门，皇太后于内东门。 
十一日，帝同皇太后御内东门小殿，垂帘听政，群臣于门外进名起居。 
十二日小祥，群臣入临、奉慰，内出遗物赐辅臣近侍金帛、器币有差。 
十五日，发诸路卒四万六千七百八十人修奉山陵。 
十七日，太常礼院言： 
      
「故事，皇帝释惨常服，群臣如之，宗室出则常服，居则衰麻以终丧。」从之。 
十九日，权三司使蔡襄言，山陵一用永定陵制度。诏可。于是右司谏王陶上言：「民力方困，山陵不当以永定陵为准。」其后京西转运使吴充、楚建中、知济州田棐继上疏，请遵先帝遗制，山陵务从俭约，皇堂、上宫除明器之外，金玉珍宝一切屏去。乃诏礼院与少府监议，唯省干兴中所增明器而已，其佗犹一用永定陵制度。太常礼院请三京、诸路军民至卒哭，东京至祔庙，灵驾所过州县毕山陵，文武官至三年，乃听用乐。皆从之。 
二十一日，以大行皇帝丧三七日，群臣入临。自是每七日皆朝临，四十九日而止。 
二十三日，掩攒宫，群臣入临、奉慰。 
二十五日，大祥，群臣入临、奉慰。宰臣韩琦上陵名曰永昭，诏恭依。 
二十七日，禫除，群臣入临、奉慰。 
五月九日，太常寺言：「准例，代哭一百人，于灵轝四面作和声。按《周礼》挈壶氏，凡丧，以水火守壶以代哭者。《礼记》：『君丧官代哭。』注：『代，更也。未殡哭不绝声，为其罢倦，既敛，可以为刻漏，分时而更哭也。』今来殊乖典故，欲请不用。」从之。 
十(月)[日]，太常礼院请大祠用干兴故事，备乐而不作，祔庙毕如故。从之。 
十二日，按行使李允恭等上所按地图，命翰林学士贾黯、入内内侍省副都知石全育覆按之。 
十三日，命三司户部判官张靖权西京转运使，终山陵而罢。 
十五日，赐郑州公使钱五 
      
百贯，以灵驾所过故也。 
十九日，翰林学士王珪言：「谨按《曾子问》曰：『贱不诔贵，幼不诔长，礼也。唯天子称天以诔之。』《春秋》公羊说，以为读诔、制谥于南郊，若云受之于天然。干兴元年夏，既定真宗皇帝谥，其秋始告天于圜丘，史臣以为天子之谥，当集中书门下、御史台五品以上，尚书省四品以上，诸司三品以上，于南郊告天议定，然后连奏以闻。近制唯词臣撰议，即降诏命，庶僚不得参闻，颇违称天之议。臣今拟上先帝尊谥，欲望明诏有司，稽详旧典，先之郊而后下臣之议，庶先帝之茂德休烈，有以信万世之传。」诏两制详议，翰林学士贾黯等议如珪奏，从之。 
二十三日，桥道顿递使请以剩员百五十人代杂户、妇人把幕。从之。 
二十四日，贾黯等言，覆定陵地如初按。从之。 
六月七日，诏皇后送大行灵驾至山陵，既葬三日而返。其后以疾不果行，又令宗室遥郡团练使以上，又出嫁郡县主随从。 
十二日，赐西京公使钱千贯，以上陵所在故也。 
十三日，直秘阁吕夏卿言：「请定九庙之制。及请俟山陵复土，百官班迎灵驾还内，山陵使先入见，日中行始虞之祭，虞主不题谥号。九虞既毕，然后行卒哭之祭，明日而祔庙。」诏两制及待制以上与礼官议，观文殿学士孙抃等奏：「夏卿所陈九庙，事不经见。其言周、汉以来九虞之祭，皆在十六日外，欲俟灵还内，日中行始虞之礼。缘古之葬去国近，平旦 
      
而葬，日中而虞于寝。今之葬还远，虞主在涂，日迁舍，不可以无祭。其言汉制不题谥虞主，及终虞而行卒哭之祭，则乞如夏卿所议。」从之。 
二十二日，山陵使言：「诸顿所调物过多，请选朝臣一员，付之计度。」命权三司盐铁判官楚建中往裁其数。 
七月二日，判大宗正司允弼言，乞许宗室防御使以上妻随灵驾。从之。 
十二日，卒哭，群臣入临、奉慰。 
十三日，帝始御紫宸殿〔朝〕群臣，退御垂拱殿，中书、枢密以次奏事，帝感恸者久之。自是只日御前殿，双日御后殿。礼院奏请朔望不御前、后殿，至祔庙如故。从之。 
十八日，大辽皇太后遣林衙、左金吾卫上将军萧福延，观书殿学士、礼部侍郎、知制(诏)[诰]、同修国史张嗣复，皇帝遣昭德军节度使萧逊、给事中王籍，充祭奠使副；皇太后遣左骁卫上将军耶律达，卫尉卿、昭文馆学士刘霖，皇帝遣安东军节度使耶律衍、四方馆使韩贻庆，充吊慰使副。入诣皇仪殿大行皇帝灵座前祭奠，如干兴之仪。 
二十八日，以入内内侍省副都知甘昭吉充永昭陵使，庄宅使、嘉州团练使刘保信副之。是夕，以请谥南郊宿斋，群臣于尚书，宗室于都亭驿。 
二十九日，摄太尉、宰臣韩琦，中书、枢密及侍从官，御史台五品、尚书省四品、诸司三品、宗室团练使以上，请谥于南郊。议曰：「臣闻元精磅 ，济万物而不昭其迹者，荐名曰天；至德汪洋，泽万世而不有其功者，建谥于帝。伏思在昔帝王，生膺大名，终纪大行，使金声而玉振之，以诏虖无穷之闻者，帝莫盛于尧、舜，王莫隆于禹、汤也。盖易 
      
