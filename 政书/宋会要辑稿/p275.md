<!-- { "loadSidebar": true } -->
二十八日，诏曰：「虞衡所职，斩伐以时。属直馆之并兴，顾地材而毕取。落成伊始，美报爰申，俾展精修，用符昭报。宜令京东西、陕西、淮西、江南、两浙、荆湖南路，应曾经采木石处，遣长吏及佐官建道场，内兴功大处七日，小处三日。仍设(请)[清]醮以伸报谢。」 
仁宗天圣二年三月二十三日，诏以中春农事兴，畿甸久无雨泽，遣官诣五岳四渎祈求，仍诣会灵观池上塑龙。翌日雨足，诏在京宫观、祠庙择日赛谢。岳、渎在外者，止就会灵观望祭，更不差官。 
三年九月六日，帝宣谕：「(内近)[近内]臣南中勾当，回言：诸处名山洞府投送金龙玉简，每开启道场，颇有烦扰，不得清净。速令分祈诸路投龙处所，仍今后不开建道场。」宰臣王曾等曰：「亦闻投龙之处，每建道场，预差人夫般送赍料物色，踰越山岭，烦扰贫民。或如圣意，今后务从简省，实为至当。」 
明道二年三月二十二日，幸会灵观、上清宫、景德寺、灵感宫请雨。 
景佑元年正月八日，太子洗马致仕邢中和言：「自去冬雨雪愆亢，圣心祈祷未应。臣克课正月九日、十八日必降甘雨，望遣官躬祀九宫贵神、十精太一，必有灵应。」诏差两制官一员精虔祈祷。九日，诏开封府令街坊人户依古法精虔祈求雨雪。十九〔日〕，以获应报谢。 
四月二十六日，诏：「河东路愆雨，令逐州军长吏躬诣名山、祠庙、宫观、寺院，依古法精虔祈求。」 
五月二十二日， 
     
幸灵感塔、上清宫、祥源观，以愆雨应期报谢。 
七月十一日，幸慈孝寺、会灵观，以秋稔报谢。 
三年六月一日，诏：「河北路愆雨，差朝臣诣北岳，及令转运使、州军长吏〔诣〕名山、祠庙、寺观，依古法祈求。」 
庆历三年四月十七日，遣官诣五岳四渎祈雨。 
五月十四日，幸大相国寺、会灵观祈雨。先是谏官以天旱，请遣官祈雨，帝曰：「朕已宫中蔬食，密祷上天，引罪责己，庶获丰楙之应。」宰臣章得象曰；「陛下奉天忧民，至诚如此，必有感召。」帝曰：「天灾流行，亦朕躬无德所致。」得象曰：「此乃臣等备位衡宰，未能宣布善政，以召和气。适闻天语，甚不遑安。」帝曰：「时政中琐细之务，不足留意，惟是民间疾苦，须当省察，有以利天下者必行之。卿等更宜公共访求，以荅天意。」得象曰：「兵兴已来，赋役颇重，臣等固当夙夜思度，务在康济，惟恐才力有所不逮。」 
二月十二日二月：误，疑是「十二月」。《长编》卷一四五言「是冬大旱」。，诏：近遣官祈雨获应，并令祭谢。是日，宰臣贺雨，帝曰：「昨夕阴云始布，朕露立殿庭，仰空祷望。须臾雨至，衣尽沾湿，嫔御辈亦立雨中久之。」章得象曰；「苟非至诚如此，何以感动天地!」帝曰：「朕比欲下诏避寝彻膳，以申责己之意，然不当为此虚名，夙夜精心，密为祈请。 
四年三月四日，遣内侍两浙、淮南祠庙祈雨。 
五年二月二十四日，幸大相国寺、会灵观、天清寺、祥源观祈雨。二十八日获应，复诣报谢。 
六年四月二十一日，以陕西旱，遣内侍往宁州要册湫建道场祈求。 
      
皇佑元年七月五日。定州少雨，初，知州韩琦言：「河朔久不雨，而祷祈无应。若兴自圣怀，祷于天地山川，宜获嘉泽。」寻遣秘阁校理张子思以默词祈于北岳，至是以雨足闻奏。 
二年三月十一日，命朝臣乘传诣天下名山大川祠庙请雨。 
八月十五日，诏再颁先朝祈雨雪法，令所在置严洁处，遇愆旱即依法祈雨。 
十二月二十一日，知制诰胡宿言：「事神保民，莫先祭祀。比年以来，水旱相仍，切意有所未至。望令天下具名山大川能兴云雨者增入祀典，春秋祷祀。」从之。 
三年六月七日，诏：「近遣内侍往嘉州祈雨，而本州岛具僧道威仪候迎境上，远人劳扰，其令转运司自今禁止之。」 
四年三月十一日，遣官祈雨。帝谓辅臣曰：「开封奏，妇人阿齐为祈雨断臂，恐惑众，不可以留京师，其令(从)徙居曹州。」 
七年三月十八日，幸西太一宫普安禅院祈雨。 
英宗治平元年四月十九日，命辅臣祷雨于天地、宗庙、社稷，及遣使祷五岳四渎、名山大川、诸祠庙。 
二十八日，幸相国寺、天清寺、醴泉观，以旱灾，为民祈福。先是权御史中丞王畴言：「真宗咸平元年三月小祥，是岁五月亲出祷雨。然则皇祖旧典，在谅闇中亦尝有所临幸，但不为宴乐之事耳。陛下光有天下，不唯都城之人愿瞻天日之表久矣，虽四方之远，亦皆向风而环首，想听舆马之音，以自慰也。伏料圣孝思慕之勤勤，必尚未忍及于游幸，然诸路宫观所以奉 
      
真灵而延福禧，与诸帝后神御所在，恐宜于听断奉养之暇，有所飨谒而请祷，以表尊先奉神之心。顾乘舆服御或不当全用常例，乞下太常参详。」仍诏礼院详定。至是诣寺观祷雨。 
五月四日，诏：自今水旱，命官祷于九宫贵神。从枢密副使胡宿请。 
二十七日，命辅臣分诣郊庙、社稷、宫观，谢帝躬康复。 
闰五月十四日，诏：久旱，将以十七日祷雨于禁中。宰臣请以是日分祷于宫观寺院，从之。二十三日，以应祈，复命报谢。 
二年正月二十八日，以旱，命宰臣已下自二月二日分诣诸宫观寺院祈求。三月获应，复命报谢。 
三月六日，诏五岳四渎、名山大川处差知州、通判祈雨。 
四年五月十三日，诏差朝臣五岳四渎诸水府祈雨。十九日，以感，复命报谢。 
神宗熙宁元年正月二十一日，诏：「古者有望祭山川之礼，今独阙此，宜令礼官讲求故事，以时举行。令在京差官分祷，宜各就本司先致斋三日，然后行事。诸路择端诚修洁之士分祷东海、四镇、五岳、四渎、名山、大川。至祠所洁斋行事，毋得出谒、宴饮、贾贩，及诸烦扰。仰监司察访闻奏。诸路神祠、灵迹、寺观虽不系祀典，祈求有应者，并委州县差官洁斋致祷。」 
二十七日，幸西太一宫谢雨。先是正月十九日幸相国、天清寺、集禧、醴泉观祈雨十九日：原作「十七九日」，按《宋史 神宗纪》：熙宁元年正月「壬辰，幸寺观祈雨」。壬辰为十九日，据删「七」字。，又下诏举望祭礼，及诸处遍祈，帝又谓辅臣曰：「朕尝于禁中发大□誓愿祈雨雪，俟有验，当诣西太一宫谢之。」至是雨 
      
足，乃往。 
二月七日，雨甚，帝曰：「时雨应祈，春苗有望。」枢密使文彦博曰：「雨雪久愆，若非陛下精神动天，何以致此 」帝曰：「天道不远，苟怀康济之心，必蒙昭荅。」枢密副使韩绛曰：「若上下协心，专务康济生灵，必获天佑。」 
四月十二日，诏：「河北、京东尚未得雨，可指挥两路阙雨州军长吏，亲祷所在名山神祠。」 
七月二十八日，以霖雨未至，遣官祈天地及宗庙、社稷、五岳、四渎，仍令辅郡长吏斋洁祈祭所在名山灵祠，开在京寺观纵士庶焚香五日。 
二年四月三日二年：原无。按上条为七月，则此条当为次年四月。又下条为闰十一月，熙宁二年正是闰十一月，可证此处当脱「二年」字，今补。，幸集禧观、醴泉观、大相国寺祈雨。 
闰十一月二十三日，三司使吴充言：「每岁宫观祈祷，率用黄白纸钱不少。窃谓祗奉上真，理宜虔洁，纸钱于古无稽。乞自今请寝罢。」从之。 
十二月二十四日，三司又言：「准诏今后应奉道场之物悉准旧例，然祷雨雪或有未应，则计日支赐，倍有烦费。欲望除本命生辰年交保夏道场僧道恩例准旧外，非泛供设满一月，班首人十五千，余各十千。一月外只依一月。例半〔月〕以上，及二七日、七日、三日，皆递减半，惟衣服仍旧。」从之。 
五年六月一日，诏：时雨未降，辅郡名山圣祠可指挥所在长吏精虔祈祷。三日，幸集禧观、大相国寺祈雨。九日，复幸谢雨。 
七年二月十八日，诏河北东西、京东、永兴、秦凤路转运司，令久愆雨泽去处，长吏择祠庙精加祈求。 
三月十三日，以旱，遣官分祷京城、畿内诸祠、五岳、四渎，各委长吏致祭。 
五月九日， 
      
诏河南路转运司：「见阙雨州军令逐处长吏访寻所在名山灵祠能兴云雨者，开设道场，精虔祈求。」 
七月七日，诏：陕西路亢旱，秋种未入，令转运司访名山灵祠祈雨。 
八月十一日，诏：久旱，祷雨未应，其令长吏躬祷岳渎。十八日，诏诸监司访名山灵祠，委长吏祈雨。又遣辅臣告于中太一宫。是日，又诏：「京师久旱，祈祷多日，未获感应，可差官就中太一宫致告十神太一，并开建道场，差宰臣以下致告。」又令诸路转运、提点司访寻辖下州县名山灵祠，委长吏精虔祈祷。 
九月三日，命辅臣分诣天地、社稷、宫、寺等处谢雨，五岳四渎仰逐处长吏虔行祠赛三日。帝以连日雨，谕辅臣曰：「朕禁中令掘地一尺五寸，土犹滋润，如此必可耕耨。」韩绛曰：「陛下忧悯元元，祷祠备至，精神上达，亟致感通。臣等比与太一斋祠，窃观执事者踰旬未尝解带，以见圣意虔恭，左右之臣亦不敢小怠也。」 
八年三月二十一日，河北西路转运使刘航言：「自冬颇愆雨雪，乞遣中使于曲阳大茂山真令洞投龙以祷。」从之。 
闰四月十九日，诏：定州路自春阙雨，令知州薛向躬祷北岳。 
二十一日，诏：永兴等路亢旱，令转运司访名山灵祠，委长吏祈祷。 
二十三日，诏：真定府界旱甚，令孙固亲祷名山灵祠。 
六月一日，诏：淮南旱甚，令转运司委州军长吏祈祷名山灵祠。 
七月二十三日，诏：诸色晚田见阙雨泽，选日差官祈祷。又诏：淮南、两浙等路 
      
久苦旱灾，遣尚书职方员外郎张维祈祷，仍令逐路有载在祀典灵显祠庙，所在〔长〕吏精虔祈祷。 
九年六月二十七日，又诏：「访闻京西路(须)[顷]阙雨泽，西京尤甚，速令所在访名山灵祠，长吏精虔祈祷。」 
九月十三日，诏辅臣诣天地、社稷、宗庙、寺观祈雨。 
十年三月十六日，诏：开封府界、京东、河北东路见愆雨泽，令提点及转运司访寻管下名山灵祠，委所在长吏躬亲精虔祈祷。」 
四月十二日，诏：「诸路少雨州军，令转运司访境内名山灵祠，委长吏祈祷，如获感应，旋具奏闻。」元丰五年三月二十八日，诏河北等路祈雨，亦令旋具感应处闻奏。 
