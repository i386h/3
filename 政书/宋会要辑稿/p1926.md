<!-- { "loadSidebar": true } -->
六月，同知太常礼院邵必言：「伏见监祭使、监礼各冠五旒冕，衣裳无章，色以紫檀，详求古礼，并无此服。按《周礼》云，冕之制，凡有旒者，衣裳皆有章，上下之相应也。惟大裘冕无旒，衣裳无章。一命大夫之冕无旒，衣裳亦无(常)[章]。今监祭、监礼所服冕五旒，侯伯之冕也。而衣无章，深所不称。又色以紫檀，盖无经据。故昨礼院所议，止欲从五等以下子男之服。再详监祭本于《周礼》祭仆之职，掌视祭祀，纠百官之戒具，诛其不恭者。至汉史以御史监祠，唐乃有监祭使之名。且祭仆，中士也；御史，执法官也。又监礼则奉常博士之职，其官与品则又差降，皆所以监视察举其不如礼者。考其本末，既非祠官，必也正名，则御史、博士尔，而服用五等，且非所宜。况有旒无章，服色非古，此为失礼甚矣。窃观国家南郊大礼，太常卿止服朝服，前导皇帝；若亚献、终献及坛陛献官，乃服以祭服，明太常卿非祠官而服朝服，礼也。又按唐《开元礼》，朝服凡侍祠、朝享、拜表大事则服之。欲乞今后监祭使冠獬豸，监礼冠进贤，各服以侍祠祭，为得其当。庶几盛时典礼，不至差谬。」诏不允。 
神宗元丰元年十一月二日，详定郊庙礼文所言：「《周礼》弁师掌王之五冕，五采缫十有二就，皆五采玉(皆)十有二。郑氏注谓五彩丝为绳，垂于延之前后各十二，所谓邃延也。贾公彦曰：以青、赤、黄、白、黑五色玉贯于藻绳，每玉间相去一寸，十二玉则十二寸，以一(至)[玉]为一成结之，使不相并。此据衮冕前后二十四旒据：疑误。。孔颖达曰：旒长尺二寸，故垂而齐肩也。至后汉明帝用曹褒之说，乘舆服冕系白玉珠为十二旒，前垂四寸，后垂三寸，遂失古制。国朝《衣服令》：乘舆服衮冕，垂白珠十有二旒，广一尺二寸，长二尺四寸。盖白珠为旒，用东汉之制，而其冕广长之度，乃自唐以来率意为之，无所稽考。景佑中已经裁定，以叔孙通汉礼器制度为法，凡冕版广八寸，长尺六寸，与古制相合，更不复议。今取少府监进样，如以青罗为表，红罗为里，则非《弁师》所谓玄冕朱里者也。上用金棱天板，四周用金丝结网，两旁用真珠、花素坠之类，皆不
      
应礼。伏请改用朱组为纮，玉笄、玉瑱。以玄紞垂瑱，以五采玉贯于五色藻为旒，以青、赤、黄、白、黑五色备为一玉，每一玉长一寸，前后二十四旒，垂而齐肩。孔子曰：『麻冕，礼也。今也纯俭，吾从众。』释者曰：纯丝易成，故从俭。今不必绩麻，宜表里用缯，庶协孔子所谓纯俭从众之义。古者祭服朝服之裳，皆前三幅、后四幅，殊其前后，不相连属。前为阳，故三幅，以象奇；后为阴，故四幅，以象偶。惟深衣中单之属连衣裳，而裳复不殊前后。然以六幅交解为十二幅，象十二月。其制作莫不有法，故谓之法服。自后汉、晋、宋、后齐，天子祭祀皆云前三幅、后四幅。今少府监乘舆衮服样，其裳乃以八幅为之，不殊前后，有违古义，伏请改正。祭服之裳，以七幅为之，殊其前后，前三后四。以今太常周尺度之，幅广二尺二寸，每幅两旁各缝杀一寸，谓之削幅。腰间辟积无数。裳侧有纯，谓之綼；裳下有纯，谓之緆。綼、緆之广各寸半，表里合为三寸。群臣祭服之裳仿此。」从之。 
又详定郊庙礼文所言：「《礼记》曰『大夫冕而祭于公，弁而祭于己』，则是臣子助祭不当朝服也。又曰『年谷不登，祭事不县』，则于祭时既行吉礼，不当彻乐也。本朝祠祭，遇雨则望祀，不为达礼。然而服公服不设乐，则非所以奉神。伏请遇雨望，冕服、祭服此句疑有脱误。。」乃诏乐。又曰：「古之君子必佩玉，所以比德也。右征角，左宫羽。先儒谓征角在右，事也，民也，宜劳；宫羽在左，君也，物也，宜逸。此左右之异也。」又曰：「天子佩白玉而玄组绶，公侯佩瓀玟而纟曷组绶、米襦。谓尊者玉色纯，而公侯以降，则玉色渐杂，此尊卑之异也。佩玉之制，必上系于衡，下垂三道，穿以蠙珠。其下之两端则缀璜，中央则缀衡牙。牙居中央，以为前后属也。而琚瑀又在组之中央，下与冲牙相直，故曰佩有琚瑀，所以纳间者是也。今佩上下则设三衡，以银铜兽面为之，而璜又夹中衡，不在下端，其所谓冲牙，亦异于古，又上有银钩以属大带，皆非古制。《尔雅》曰：『佩衿谓之褑』。郭璞以谓衣小带谓之钤，而佩钤则佩玉之带上属者也。今宜为小带以属于革带，而不用银钩。伏请并如古制，惟天子金玉，余皆 石，恪依其色，以辨诸臣之等。银钩兽面，而其制不经，伏乞除去。古者祭服有佩韨，无大绶、小绶并玉、银、铜环。臣等看详，自战国以佩非兵器，韨非战仪，于是解去韨佩而留其系璲。秦乃以采组连结于璲，转相结受，而谓之绶。汉承用之，又加以双印、佩刀之饰。至明帝始复制佩，而组织之绶亦不废焉。故韦彤《五礼精义》曰：『汉乘舆黄赤绶，四采。』自后皆不合礼，而又有大绶、小绶之别。臣等以谓绶者所以贯绶佩三后「绶」字疑误；三：疑当作「玉」。，因为之饰，以别尊卑。故诸侯朱组绶，大夫缁组绶。所谓绶者，如斯而已。取少府监皇帝衮冕进样，有六彩织绶小带三，上有三小环。及
      
一品祭服则锦绶、双玉环，从一品则锦绶、双银环，三品、四品则皁绫绶、双铜环，皆非古制，伏请改正。古者祭服皆玄衣纁裳，以象天地之色；裳之饰有藻、有粉米、有黼、有黻。今祭服上衣则以青，而其绣于裳者藻及粉米皆以五采圆花绣之，而黻用深蓝，黼用碧与黄。且虎蜼共一章，粉米各一章，今皆异章而画，殊非古制，伏请改制。古者皆以冕为祭服，未有服朝服而助祭者也。《周官》曰：公之服自衮冕而下如王之服，卿大夫之服自玄冕而下如孤之服，此助祭者服也。今服章，视唐尤为不备。于令文祀仪有九旒冕、七旒冕、五旒冕。今既无冕名，而有司仍不制七旒冕，乃有四旒冕，其非礼尤甚。又服之者不以官秩上下，故分献四品官，皆服四旒冕，博士、御史则冕五旒而衣紫檀，太祝奉礼则服平冕而无佩玉，此因循不讲之失也。且古者朝、祭服异服，所以别事神与事君之礼。今皇帝冬至及正旦御殿，服天冠、绛纱袍，则百官皆服朝服，乃礼之称。至亲祠郊庙，皇帝严裘冕以事神，而侍祠之官止以朝服，岂礼之称哉 古者齐祭且犹异冠，而况人(礼)[神]之异礼、朝祭之异事乎!则百官虽不执事，不当以朝服侍祠。至于景灵宫分献官皆服朝服，尤为失礼。伏请亲祠郊庙、景灵宫，除导贺、赞引、扶侍、宿卫之官且侍祠及分献者并服祭服，如所考制度，修制五冕及爵弁服，各正冕弁之名。《礼》曰：『天子玄冕朝日于东门之外。』又曰：『祀四望、山川则毳冕，祭社稷五祀则絺，祭 小祀则玄。』注：『群小祀，林泽、坟衍、四方百物之属。』孔颖达谓此据地之小祀，以血祭社稷为中祀，埋沉以下为小祀也。若天之小祀，则司命、司中、风师、雨师，郑虽不言，义可知矣。国朝祀仪，祭社稷、朝日、夕月、风师、雨师皆服衮冕，其蜡 、祭先蚕、五龙亦如之，祭司命、户、灶、门、厉、行皆服鷩冕，寿星、灵星、司中、司寒、中溜、马祭皆服毳冕，皆非是。今天子六服，自鷩冕而下既不亲祠，废而不用，则诸臣摄事，自当从王所祭之服。伏请依《周礼》，凡祀四望、山川则以毳冕，祭社稷五祀则以絺冕，朝日、夕月、风师、雨师、司命、司中则以玄冕。若七祀、 祭、百神、先蚕、五龙、灵星、寿星、司寒、马祭，盖皆非群小祀之比，当服玄冕。」从之。 
【宋会要】
神宗元丰三年八月二十二日，详定郊庙奉祀礼文所言：「《礼记》曰：『三公一命，衮。』则三公当服鷩冕。《诗》曰：『毳衣如菼。』则上大夫、卿当服毳冕。《周礼 典命》曰：『公之孤四命。』又曰：王之大夫四命。其衣服各视其命之数。公之孤，其服自(饰)[絺]冕而下，则王之大夫当服絺冕；诸侯、卿大夫之服，自玄冕而下，则王之士当服玄冕。所谓周人冕而祭也。《司服》曰：孤之服，自絺冕而下；卿大夫 
      
之服，自玄冕而下；士之服，自皮弁而下。此诸侯之臣助祭服也。然而不着王朝公卿大夫之服者，盖举下以见上，可比义而知也。本朝官名虽与古不同，以《唐六典》考之，『吏部尚书』注曰：『周之天官，卿也。』『侍郎』注曰：『周之小宰，中大夫也也：原脱，据本书《舆服五》所引补。。』『员外郎』注曰：『周太宰属官，上士也。』今约之《六典》，参以本朝班序，伏请资政殿大学士以上侍祠，服鷩冕；观察使以上服毳冕；监察御史以上服絺冕；朝官以上服玄冕；选人服爵弁。」从之，惟不用爵弁，供奉官以下至选人皆服玄冕，无旒。 
【宋会要】
徽宗大观元年七月十六日，议礼局札子：「窃以国家祈谷社稷，崇奉先圣，上自京师，下逮郡邑，以春秋上丁社日行事。然太社、太学献官祝礼，皆以法服，至于郡邑，则用常服。岂非因习已久，而未知所以建明欤 乞诏有司，降祭服于州郡，俾凡祭祀，献官祝礼，各服其服。如允所奏，乞降付本局讨论典礼，具合颁名件。」诏以衣服制度颁之，使州郡自制，弊则听其改造，庶简而易成。 
【宋会要】
政和二年八月十五日，显谟阁待制、前知襄州军州俞 言：「伏见祭祀之服，以图册下诸郡，未有明降朝旨制造。其社稷、宣圣、风师尚服尚服：疑误。，望早赐施行。」从之。同日，尚书省议礼局言：「契勘大观四年四月八日被受御笔，阅所上礼书并祭服制度，颇见详尽。除改正外，余依所奏修定。看详侍祠、摄祭之服，除五等诸侯服饰已得御笔，依本司所奏，乞更不制造外，今具群臣冕服，乞依已得御笔修定，付有司依图画及看详制造。」〔从〕之。 
政和七年六月二十四日，诏：「天下州县岁祭社稷、雷雨、风师及释奠文宣王，冠服悉循其旧，形制诡异，在处不同。可令礼制局造样，颁下转运司，令本司(制)[制]造，下诸州，州下县，庶衣服不二，以齐其民。」 
十二月二十九日，提举利州路学事林晨言：「窃见廷按雅乐，制为士服；廷按之后，虽大朝服用之，而士服不常用。今春秋两学释奠，虽用士作乐，衣服尚仍旧制。臣愚欲乞春秋释奠用士执乐陪位，并服士服。」从之。 
