<!-- { "loadSidebar": true } -->
十二月二十二日，御史中丞郑雍言：「伏见吏部员多阙少，堂除迁徙太数，迟速不齐，非常行之法。乞今后吏部所差知州、通判人，并依旧以二年半为任；六曹郎官除非次迁进外，并实以三年为任。如以员多阙少，即乞量减年月，或以差除难定，即令少延岁时，每有阙员，随材进补，不必递迁。如任满，朝廷考察显有才效，虽不次褒(耀)[擢]，亦足以风劝在位。其堂除知州及监司，如非朝廷须合迁召，并不以无名除改。」诏应内地知州、通判除堂除人外，并依元佑元年十月四日法差注。 
绍圣元年四月二十一日，殿中侍御史来之邵言：「先帝尝诏有司撰选格，以堂除辟差遣悉归正吏部选授，当时士论号为至公。元佑初始罢选格，愈益苛缪。请按元丰法，参以祖宗旧制，庶几开至公之路。」监察御史郭知章言：「愿诏大臣，少革堂除猥滥之弊，为之节限。应旧属吏部阙者，皆复还吏部。」又言：「愿令吏部循用元丰选格，推而行之，则堂除之弊可以少去。」诏给事中、中书舍人裁定。 
五月八日，监察御史郭知章言：「先朝有八路官员指射差遣之法，最为利便。元佑隳废，今请复行，然止于选人可也。若京朝官以上，职任稍(忧)[优]，必使归于吏部。」诏吏部立法以闻。 
九日，吏部侍郎彭汝砺言：「乞稍责吏部荐拔才能，上于朝廷。应尚书左选待差遣官，有才能事效可升擢者，委尚书与郎官同共铨量，具名以闻，每岁毋得过三人。三省等第 
     
考察，上等取旨引对，中等随才试用，下等退送本部。其人材事状不可入本等差遣者，亦具名闻奏，取旨送部，与降等差遣，毋得过三人。如有铨量不当，依贡举非其人律。」从之。 
十五日，门下中书后省言：「奉诏按元丰选格，参以旧制，裁定堂除。今请沂、博、唐、囗、濮、怀、卫、洺、通、泰、滁、和、舒、汉、解州、淮阳军知州军，荆南、应天、河南、大名、成都府、郓、杭州、成德、永兴军通判，左藏南北库、元丰库，系元佑后来收入中书省差人，欲复归吏部差注。」诏左藏南北库、元丰库并解州知州，仍旧中书省差人，余并从之。其吏部选格，令本部看详，具未尽未便事理申尚书省。 
七月六日，吏部言：「本部选阙，旧法不限名次，并校量功过分数优劣定差。后来改立选法，只用名次，致有功人或在无功人之下，有过人或在无过人之上。欲更下有司，以前后条制参酌修立。」诏令吏部四选同看详门下中书后省所修分数选格有无窒碍，具合增损申尚书省。 
三年十月五日，吏部员外郎何友直言：「伏见诸案文书多有舛讹，朝省既凭用行遣，寻复觉举追改，不惟费烦，颇于士人身计有妨。而元行之人，但用赦降首原，滋长奸弊，无以惩艾。今将旧条参合修立，应差注升改牵复违戾，若赏罚升降不当，谓已行讫者，吏人断罪有差，仍不以赦降首原。若未行而于赏罚无僭差者，自从原减。仍并量轻重，理过名上簿，事理重者，申尚书省。」从之。 
四年四月三日，三省言：「元丰差官，职位高下称事，立为画一，革去临时旋有申请，轻重不伦之弊。元佑中罢去，今欲并依元丰条施行。」从之。 
元符元年二月十五日，吏部言：「林希乞八路员阙用熙宁元丰旧条，并绍圣新制一处参酌，修完成书。诏令吏部四选同共编修。乞将川、峡、福建、湖南路季阙并去替一年使阙。」从之。
二年四月四日，朝奉郎檀宗旦言：「熙宁八年差官条，见任官去替一年内，许在任指射差遣。乞依熙宁旧制。」吏部看详：「除广东西、夔州路已令在任指射外，请将五路合使员阙去替半年，依旧制许在任指射。」从之。 
六月四日，吏部言：「八路合使员阙，除二广已仍旧在任射阙外，四选勘当，欲将本路合使员阙悉依熙宁元丰旧法并见行条约施行。其已修夔州路差官条，仍乞重行改定。」从之。 
徽宗崇宁元年十一月二十八日，臣僚上言：「臣欲乞圣断，严立条式，每岁终委省寺监之长考其属官之成，六曹尚书考其郎官之成，尚书都省视六尚书之成者陟之，不成者黜之，如《周官》大计群吏之治而诛赏之法，庶几官师相规，亹亹夙夜，率职趋事，以上副陛下董正治官之意。」诏令吏部修立每二岁黜陟之法闻奏。 
三年六月十一日，讲议司奏：「臣等窃以本朝承平日久，民事滋多，而所置员额未增。 
     
或一员通摄数职，难以责其治办。又入仕之路寝广，吏部常患员多阙少，注拟不行。今参酌诸州军合增置通判、签判、职事曹官共三册，如可施行，乞下尚书吏部注拟。」从之。 
五年九月二十二日，诏夔州知州令吏部依格选三人，申三省审差。 
大观三年五月十六日，新差提举永兴军等路常平韩蹈奏：「臣伏读八宝赦书，应行重法州县并特与免重法地分，天下莫不知陛下仁民爱物，无此疆尔界之异，元元 舞，孰不迁善远罪，欢仰圣泽。然臣窃见吏部晓示阙榜，尚仍旧有重法地分之文，依格注官。今陛下已免重法之刑矣，而有司选注犹循重法之格。臣愚愿诏有司厘正，仰称陛下一视同仁之意。」诏吏部去「重法」二字，仍改立选格，申尚书省。 
六月十五日，诏：「知州、通判、知县阙，缘臣僚陈请收作堂除去处，今后并归吏部差注。帅府望郡职官，今后并选差资序应入人，听超一等，如曾犯赃私罪及停替后未经任者不差。」以言者论堂除差遣侵吏部员阙甚多也。
八月二十一日，朝散郎、新差权福建路转运判官柳庭俊奏：「臣闻用人有二，资、望而已。以资用人，则拘牵常格，其弊至于贤愚同滞；以望用人，则骤开要津，其弊至于奔竞成风。盖前世之所以诫，而今日所当稽者。欲望明降睿旨，申敕有司，使循守资格，以待积劳早进之士；时用望实，以擢卓立特起之才。二者相为用，而不滞于一偏，品式不废，足以弭消侥幸苟得之风。」诏令吏部看详见行格内有不合元丰法者，条具将上，取旨施行。 
九月二十日，吏部言进纳出身人不许奏辟。从之。 
政和元年正月二十日，朝请郎、试吏部尚书兼详定一(人)[司]敕令王襄奏：「契勘吏部尚书左选，都管朝议大夫以下至承务郎四千余员，都管知州至监当阙共二千余处，一人在任，一人待阙，方得均遍。目今在本部官共四百余员，兼日逐不住官员到部，近奉旨挥 刷一年三季阙，祇得七十余处，显是差注未行。臣窃见诸路转运、提举盐香矾事、陕西解盐、河北籴使等同奏举官阙共六十处，例各优厚，去替不远，虚有拘占，未见辟人。铨总之职，散于四方，实滋奔竞请托之风，有害元丰设官之旨。欲望圣慈加惠寒俊，特许上件六十处阙，于本部榜示，依条差注一次。及乞于一年一季外，更借两季阙次。庶几可以发遣二百余人，庶免留滞小官。」从之。 
三月十六日，臣僚上言：「昨论尚书左选差注壅滞，蒙降付吏部，令措置条画闻奏。本部拘勒人吏，督其稽滞，凡数月不能与夺者，不出旬日，尽行注拟。虽已条画得旨施行，尚有未尽者。吏部旧法，每集注通已射非次经使，共许就三处，不得其上，必得其次。今每集注止许就一处，一处不可得，须俟来月，则滞留之源，又将肇 
     
于此。如旧法通就三处，宜不可废。吏部越外修立此项，惟胥吏便于定拟，以应一时之急，而待次之官，举为非便。臣欲乞特降睿旨，更令吏部详度，条具以闻。」诏集注权许就三处，仍作一时旨挥。 
二年六月三十日，手诏：「朕绍休考烈，获承丕绪。地日以辟，民日以庶，事日以繁，而建官之数，循仍祖宗之旧，逮至于今，员多阙少。世知以官为冗，而不知多士以宁之美；患事不举，而不知官少力不任之弊。乃者有司不深究其本，又减员额，削禄廪，欲省官裕国，实无所益。而士之仕者，仰不足以事，俯不足以育，朕甚悯之。在熙宁中，先帝董正治官，尝诏宫观置员，县置丞属，实在乎是。所有宫观、县丞阙，依大观三年四月以前旨挥。其余减罢官，可令尚书省具合存废以闻。」 
三年三月十八日，吏部奏：「奉议郎、新差袁州司录事曾定国状，今任司录职事，正管紏察刑曹，合与不合理为实历。本部勘会，承议郎以上，须要一任实历亲民或刑狱差遣，方许关升。今来曾定国未敢许理作实历。」诏诸州司录许理实历亲民，并六曹官系第二任知县资序人，依此。 
闰四月二十五日，宣德郎吕颐浩奏：「祖宗时，内外差遣并付审官院、流内铨，堂除窠阙不少，士大夫自今有调官之路，故请谒奔竞之风息。近世以来，堂除阙多侵占注拟，士人失职，若不改更，为患滋甚。欲望圣慈下吏部，考祖宗朝故事，除监司、知州军及旧格堂除通判外，如监司属官、盐场坑冶钱监等窠阙，一切拨还吏部。自监察御史、省郎以上及秘书省官、书局计议编修官堂除外，如寺监丞、法寺官、外路学官，亦依祖宗及熙丰间故事，令吏部依格法注拟。如此，则数十年以来奔竞之风必衰，士人既有入仕之路，则自知廉耻矣。」诏依，内武臣依枢密院条格，并准备将领、正副将以上依旧枢密院差注外，余弓手、部将、县尉、州指使已下，并拨归吏部注拟。 
十二月二十八日，诏守臣令吏部今后依格选拟，申三省审择。
五年四月二十九日，诏二广、四川沿边处不注授宗室女夫，令尚书省立法。 
六年三月二十九日，吏部侍郎刘焕等奏：「伏见诸路州县官有任满酬赏，如广南新边及其它路分因事立赏之类，非得替罢任，须所属次第保明，方行推赏。然诸处保明多不依条式，不免再行会问，往复报应，动经岁月。盖为自来未有行遣日限，欲乞今后合保明推赏去处，并依任满得替文书到日，本路州军应所属去处并立限次第申奏。如出违日限，或不依条式，致推赏不行者，其合干人并科罪施行，庶使职事修举者早沾恩赏。乞下有司立法施行。」诏依，令详定一司敕令所立法(由)[申]尚书省。 
五月七日，吏部言：「乞今后初改官人须入知县，其权入近地人限注见阙，六十
     
日不就，依次直注一次，即无冲改旧文。」从之。 
八月六日，诏今后合转官碍止法人，回授与本色本宗有官有服亲。 
