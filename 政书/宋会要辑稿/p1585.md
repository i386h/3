<!-- { "loadSidebar": true } -->
六月十六日，尚书省言：「安济坊本意以养疾病细民，访闻诸路官员将带送还般家等人，妄作病患名目寄留在安济坊，希觊日支官米以给口食。欲今后并以违制论。」从之。 
七月二十五日，新差权发遣提举淮南西路学事苏棫札子：「诸子百家之学，非无所长，但以不纯先王之道，故禁止之。今之学者程文，短晷之下，未容无忤，而鬻书之人急于锥刀之利，高立标目，镂板夸新，传之四方。往往晚进小生以为时之所尚，争售编诵，以备文场剽窃之用，不复深究义理之归，忘本尚华，去道逾远。欲乞今后一取圣裁，傥有可传为学者式，愿降旨付国子监并诸路学事司镂板颁行，余悉断绝禁弃，不得擅自卖买收藏。」从之。 
八月十四日，信阳军言：「契勘夜聚晓散、传习妖教及集经社香会之人，若与男女杂处，自合依条断遣外，若偶有妇女杂处者，即未有专法。乞委监司每季一行州县，觉察禁止，仍下有司立法施行。」从之。 
十二月八日，臣僚言：「自今后监司并属官、帅司等处差勾当公事官，于廨宇所在遇筵会，许折送供不尽酒食，其余巡历所至，止许收例册内馈送。仍乞今后于旧例册外，别作诸般名目收受，并同监主自盗法立 
      
赏，许人陈告，仍不以赦降、去官原减。随行人吏亦乞于合破酒食外量与添破，重行立法。走马承受、屯田安抚副使，亦乞依此。仍乞今后朝廷专差体量公事官，更不许收受逐处酒食馈送，违者亦依此。伏乞立法施行。」诏：「部使者以澄察刺举为职，今则诸路监司贪饕无厌，冒法受馈，鲜廉寡耻若此，州县不法可得上闻乎 宜修立法禁，遍行诸路，先次条具以闻。」 
同日，诏：「天下每岁赐钱合药以救民病，比闻州郡因循苟简，奸猾干请，不及贫病，惠靡逮下，吏慢弗察。可详立法，修制不依方，给散不如法，徒一年。当职冒请者以自盗论。」 
三年四月二十二日，臣僚言：「访闻近因上殿论事，而好事之人因缘傅会，造为语言，事出不根，喧播中外，动摇上下，因以胁持言语，显其震怒。亦恐奸人伺间，肆为异谋，浸淫成风，为患不细。伏望特降睿旨，令开封府出牓禁绝施行。」奉诏，仰开封府严行禁止，仍令刑部立法(开)[闻]奏。其后刑部修立到条目，臣僚上殿论事而因缘傅会、兴造语言、喧播中外、动摇上下者，以违制论。从之。 
五月十九日，臣僚言：「伏见福建路风俗，克意事佛，乐供好施，休咎问僧，每多淫祀。故民间衣食因此未及丰足，狱讼至多，紊烦州县。家产计其所有，父母生存，男女共议，私相分割为主，与父母均之。既分割之后，继生嗣续，不及襁褓，一切杀溺，俚语之薅子，虑有更分家产。建州尤甚，曾未禁止。伏 
      
乞立法施行。」上批：「远方愚俗，残忍薄恶，莫此之甚。有害风教，当行禁止。仰本路走马承受密切体量有无实状以闻，候到立法禁止。如有违犯，州县不切穷治，守倅令佐并当重行窜黜，吏人决配千里。」 
八月二十六日，诏毁在京淫祀不在祀典者，其假托鬼神以妖言惑众之人，令开封府迹捕科罪，送邻州编管，情重者奏裁。 
九月十八日，臣僚言：「窃见每年皇帝本命及天宁、天庆、天祺、天贶节，三元及诸处醮设，皆有降到青词等，系崇奉高真，祝延圣寿，理当严洁。其诸路州军往往于军资、公使库或吏舍收掌，显属不虔，乞行约束。」诏立法行下。今拟修下条：「诸受朝廷降到设醮青词等，并以复匣于长吏厅置柜，严洁封 ，临日给付宣读。若祠所不在城下，即量远近，用匣封送。」从之。 
二十五日，诏：「经大制炼砒霜、硫黄、朱砂等药，已令不得入皇城门。即今医药和剂局见修合汤药，如有合使上件药物之类，宜行止绝，庶使疾病服药者免为热药所毒，不致横夭，其利甚大。」 
十一月九日，兵部侍郎、详定一司 令王襄等奏：「福建、荆湖南北、江南东西有生子不举者，近诏申严禁约，其刑名告实止行于福建而未及江湖诸路，乞一等立法。」从之。 
十九日，礼部状，修立到下条，诸非品官之家不得以真珠为饰。从之。 
二十八日，诏：「京畿并诸路州军宫观寺院，比来所属不切检举已降指挥，公然容纵在 
      
任或寄居官居(居)住安下，纵意改造，或贮积官物，或权泊军兵；甚至于因像设以筑垣墙，就厨堂以为厩厕，产乳屠宰。黩教慢神，莫此为甚。可勘当旧制，重别修立，除经过暂居不得过十日外，其余见任或寄居官并军兵及官物居占，并限一季起移。或尚敢留，并以违制论，仍许寺观越诉，州委守倅、路委监司按劾施行。如稍涉容庇，并与同罪。」 
四年正月二十二日，臣僚言：「欲乞应天下寺院不得设高座僭据，使其徒列拜其下。如搢绅士大夫敢有屈膝并列以辱君命者，尤当重为法禁，使天下后世知崇尚儒术，遏绝横流，自圣时始，庶亦一变而至道。」诏非其徒而设拜者，以大不恭论。内令御史台、外仰监司纠劾觉察。 
三十日，诏：「当春发生，万物萌动，在京委开封府、京畿并诸路仰州县官告谕奉行，令禁止伐木、毁巢、杀胎、麛卵。检会举行，牓示知委，常切觉察。违犯依条施行。」 
二月一日，诏诸色人燃顶、炼臂、刺血、断指，并行禁止。 
十一日，诏：「访闻河北诸路帅司人吏与沿边巡检捕盗官司兵员管营等，上下计会，受赇作弊，容纵客旅，公然般运违禁物色，透漏盗贩过界。帅臣安抚通知其弊，莫肯按劾，弥缝胶固，牢不可破，虽设禁制，仅成虚文。可申严约束，帅臣并沿边安抚及合属官吏等，日后如有违犯，正犯人于常法外加等科罪，官吏知情者与同罪。仍增告捕赏典，仰走马承受常切觉察。令 
      
枢密院立法申明行下。」 
三月二十七日，臣僚言：「伏见无知之民日以屠牛取利者，所在有之。比年朝廷虽增严法度，然亦未能止绝。盖一牛之价不过五七千，一牛之肉不下三二百斤，肉每斤价直须百钱，利入厚，故人多贪利，不顾重刑。臣窃谓力田为生民之本，牛具为力田之本，若不禁屠牛而觊稼穑丰登，民食富足，诚不可得。况太牢唯祀天与祖，祭神亦不敢用，今贪利之民计会上下，秪作病牛倒死，申官披剥。因缘屠不畏官司，肉积几案，罗列市肆。冒法而不为禁、啖食而不知忌如此，非所以尊崇神祇，申严命令。伏望特下有司立法，凡倒死牛肉每斤价直不得过二十文。如辄敢增添者，约定刑名，其买卖人并同罪，许人告捉。肉既价贱则卖者无利，虽不严禁增赏，自绝其弊。」诏(诰)[告]获杀牛赏依元丰格，并见行断罪，并令刑部检坐申明行下，常切遵守施行。 
六月七日，上批：「访闻日近有诸色人撰造浮言，诳惑 听，乱有传播赐予差除，以少为多、将无作有之类，可严行禁止。仍于御前降到捉贼赏钱内支一千贯文，开封府门外堆垛，召人告捕。如捉获虚造无根言语情重人，即支充赏钱。」 
七月七日，诏：「勘会私有铜石等，在法自许人告；如系贩卖，即许人捕；若私铸造，亦有邻保不觉察断罪之法。况私有铜石，昨虽曾降指挥立限首纳，而无知之人玩法，无所畏惮。今已增立罪赏，尚虑 
      
民间将同常事，以不应存置之物依旧隐藏，不行首纳，可限今来指挥到日，于州县镇寨散出晓示，仍限一月内许人经所在官司首纳，依实直支还偿钱。过月不纳或收藏隐匿，听邻保诸色人纠告，勾收入官；知而不告，事发同罪。兼虑官司不切奉行，诸州仍委通判、县委知令专切警察督责施行，无致灭裂弛慢。候限满，令本路转运司具诸州县首纳到名数申尚书省。」 
闰八月八日，给事中蔡薿奏：「臣观辇毂之下，士庶之间，侈靡之风曾未少革，富民墙屋得被文绣，倡优下贱得为后饰，殆有甚于汉儒之所太息者。雕文纂组之日新，金珠奇巧之相胜，富者既以自夸，贫者耻其不若，则人欲何由而少定哉!愿明诏有司，因时立法。若衣服之宜，屋室之制，械器之用，金玉之饰，辨其等威，以示制度。唯无骇于俗、不甚苛细而易以遵守者，具为品式而颁焉。其制一定，然后严为之禁，孰敢有不从者乎 庶几仰称陛下敦厚风俗之意。」诏送议礼局。 
十月一日，诏：「近传伪诏曰：『朕承祖宗之烈，在位数年，深思股肱之臣，尽皆忠辅，以相予治，不可得也。前宰相蔡京目不明而强视，耳不聪而强听，公行狡诈，行迹谄谀，内外不仁，上下无检，所以起天下之议，四夷凶顽，百姓失业，远窜忠良之臣，外擢暗昧之流，不察所为，朕之过也。今州县有蔡京踪迹，尽皆削除；有朋党之辈，悉皆贬剥。仰内外文武臣僚无隐。』奉 
      
御笔：内外盛传此御笔手诏，深骇闻听。且奸人乘间辄伪撰诏，撰造异端， 惑 心。可立赏钱，内外收捕，并沿流州县等处，仍立知情陈告者特与免罪，候获不以赦降原减，当于法外痛与惩治。仍立赏钱五百贯文，召人告捉。」 
六日，诏：「近撰造事端，妄作朝报，累有约束，当定罪赏。仰开封府检举，严切差人缉捉，并进奏官密切觉察。」 
十五日，诏：「在京并外路州郡，自来多有愚夫惑于邪说，或诱引人口，伤残支体，或无图之辈缘作过犯，遯迹寺院，诈称沙弥头，苟免罪辜，闪避徭役。炼臂、灼顶、刲肉、燃指、截指、断腕，号曰教化；甚者致有投崖赴谷，谓之舍身。州郡有一諠传腾播，男女老稚 聚咨嗟， 动蠢愚，掊敛钱物，残害人命，互相渐染，有害风教。在法自有明文禁止，有司不切遵守，日来尤甚。可检会条制遍行下，如有违犯，并依法科罪。其诱引之人为首，仍重加编配。如有因父母疾患割股割肝之类者非。若州县尚敢苟且，不切禁止，其本路监司守臣并行严断。在京委开封府、京畿并诸路委监司，岁首检举行下。」 
政和元年三月二十一日，诏：「诸路公使支用，随逐处各有已定例册。其监司所在及巡历，或朝省遣官，所至州郡往往多不循例，过有供馈。朝廷察知其弊，遂修立崇宁五年春颁敕，诸与所部监司若朝省所遣使命至本路以香药馈送者徒二年，折计价直以自盗论。虽已行下，而访 
      
闻其间或不顾廉耻之吏，尚敢巧作名目，或将香药变为饮食之类，折等价钱，贪冒无厌，不知(正)[止]极。今后监司或朝廷所遣官至本路，虽非以香药馈送，并折计价直，而辄敢巧为别色名目收受者，并依上项崇宁五年敕条施行。」 
四月十五日，刑部奏：「定州乞申严，自今将铜钱出雄、霸州、安肃、广信军等处，随所犯刑名上各加一等断罪。」从之。 
