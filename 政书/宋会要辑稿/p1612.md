<!-- { "loadSidebar": true } -->
九年十一月九日大礼赦：「勘会命官犯罪，曾经体究勘鞫，被断之后雪诉冤抑，已有别定、别勘条法。其元因官司按发，一时直降指挥先次停罢、降官冲替之类，不曾经体究根勘，或有实负冤抑，缘无理诉条限，有司拘文，不为受理，情实可矜。可并与照别定、别勘年限施行。」 
同日赦：「勘会民间诸色人讼诉事节，州县、监司各有 
      
结绝日限。近来官司往往纵容人吏，故作迁延，或枝蔓行遣，希望求嘱，至有经涉岁月不为结绝者，使实被枉之人困于逆旅，其当职官恬不加恤。今赦到日，将应未结绝名件限一月依公结绝。如违，许人户越诉。」 
淳熙元年三月二十九日，御前忠佐军头引见司言：「每遇车驾行幸，有唐突人所诉事不经次第，本司降奏指挥从杖一百断罪。乞自今有似此唐突人，令临安府断罪讫，报军头司照会取旨。」从之。 
十月十四日，诏：「自今监司被受三省六曹委送民讼，并令躬亲依公与决，疾速回报。若事干人众或涉远路，须合委定夺，亦令立限催促，候到，从本司再加详审，别无不当，方得具申。仍令所属曹部置籍稽考住滞，申尚书省，具所委监司取旨。」 
五年八月十三日，知平江府单夔言：「词讼改送，止欲别议是非，使不失实而已。若前断之官已经移替，自不妨复付之本处，于事既已无嫌，更得旧讼悉理，民无远赴之患。」从之。 
六年九月十六日明堂赦：「命官雪诉罪犯，刑寺见得委实冤抑，合行改正，所有元断月日若再令陈乞，却致往返虚延岁月。可令刑寺一就看定，申尚书省。」 
十月十六日，诏诸路监司：「自今应有胁持州县诉不干己者，籍定申闻台省，候将来再犯，累其罪状，重寘典宪。」先是，刑部尚书谢廓然言：「郡县、台省讼牒繁伙，皆闾里亡赖凭借嚚讼，以为囊橐。纵使守令稍有风力，犹不 
      
免其指摘旧例已行之事，撰造无根难明之谤，甚者俟其任满到(关)[刺]，公然拦拽，凌辱无礼。故近来州县坐是愈不可为。」故有是命。 
七年六月十三日，诏监司、郡守：「应所属官吏或身有显过而政害于民者，即依公按刺。或才不胜任而民受其弊者，亦详其不能之状，俾依近例，改授祠禄，不得务从姑息，致有民讼，方行按刺。若廉察素明而的知其兴讼不当者，则当为白其是否，以明正其妄诉之罪，不得一例文具举觉。」 
十二月十六日，诏：「自今狱事委送邻郡，或邻郡追逮稽慢不遣，令具申监司，从监司差人追发。若被诉人在禁而词主再追不出，即将被诉人先次知责。」 
九年八月二十六日，诏诸路监司：「自今人户讼诉有合送别州追人索按推治者，止就邻近州军，仍不得过五百里。」 
十五年八月二十六日，诏：「诸路凡有讼事，斟酌大小轻重，于送狱之际不许轻率。仍令刑狱长贰常切稽考，御史台常切觉察。」 
淳熙十六年闰五月七日，大理卿陈倚言：「近来人户理诉婚田等事，皆有监司、州县自可理断者。其间有不曾次第经由官司，或虽曾经由，不候与夺，及有已经官司定夺，自知无理，辄便越经天庭进状妄诉，于帖黄指定乞送大理寺，显是全无忌惮。乞今后应有进状诉事，从自来体例，先次降付尚书省，量度轻重、合与不合送寺，取旨施行。」从之。 
绍熙元年六月十四日，臣僚言：「州县遇 
      
民讼之结绝，必给断由，非固为是文具，上以见听讼者之不苟简，下以使讼者之有所据，皆所以为无讼之道也。比年以来，州县或有不肯出给断由之处，盖其听讼之际不能公平，所以隐而不给。其被冤之人或经上司陈理，则上司以谓无断由而不肯受理，如此则下不能伸其理，上不为雪其冤，则下民抑郁之情皆无所而诉也。乞诸路监司、郡邑自今后人户应有争讼结绝，仰当厅出给断由，付两争人收执，以为将来凭据。如元官司不肯出给断由，许令人户径诣上司陈理，其上司即不得以无断由不为受理，仍就状判索元处断由。如元官司不肯缴纳，即是显有情弊，自合追上承行人吏，重行断决。」从之。 
绍熙五年九月十四日明堂赦：「州县民户词诉已经朝省、监司受理，行下所属州县追究定夺之类，往往经涉岁月，不与断理，使实负冤抑之人无由伸雪。仰诸路监司催促，限一月依公结绝。如仍前迁延，许人户越诉，将当职官吏重作施行。」自后赦并同。 
庆元元年六月二十一日，知临安府钱象祖言：「日来颇多滞讼，乞戒饬御史、监司常切觉察。有翻理不决之讼，必差官吏分互委送，阅实审订，使是非枉直咸得其当。至有经投匦进状者，亦先从都司详所属曹部见今所行果有未尽，朝廷别委清强明练之吏重为看定。」从之。 
三年三月二十七日，臣僚言：「乞申严旧法，行下诸路，应讼事 
      
照条限结绝，限三日内即与出给断由。如过限不给，许人户陈诉。」从之。 
四年八月五日，臣僚言：「乞行下诸路监司、州县，如有告诉事千人命，并须实系被害之家血属，其所诉事理证据分明，方许追勘。倘涉诬罔，须与反坐。其诈称被盗放火之人，如正贼败获，究证得实，曾将平人诬罔骚扰，必坐以(坐)[罪]。其它诬告之事，罪当反坐者，并须从条断治，州县具情节申提刑司，提刑司具申刑部照会。庶几奸罔之风稍戢，实清狱讼之切务也。」从之。 
十月二日，臣僚言：「百姓有冤，诉之有司，将以求伸也。今民词到官，例借契钱，不问理之曲直，惟视钱之多寡。富者重费而得胜，贫者衔冤而被罚。以故冤抑之事，类皆吞声饮气。乞行禁止。」从之。 
六年闰二月五日，臣僚言：「乞申敕户、刑两司，刷其词诉名件、斟酌事宜，立定日限，趣令结绝。其或所属官司仍前稽违灭裂不报，及虽回报而定断失当，翻论不已者，则从省部择其甚者申奏一二，乞行责罚。不惟止及监司、郡守，而经由官司例皆惩治。」从之。 
五月十四日，中书门下言：「户部词诉公事，多是移送定夺，枝蔓迁延，遂致积年不曾结绝。」诏户部行下所属曹部，将目今应干累年未了词诉公事，须管目下尽行定断，不得仍前循习旧弊，复致积压，词诉不绝。各具已结绝名件申尚书省。」 
嘉泰元年二月十二日，监察御史施康年言：「乞戒饬诸路监司，凡有词诉，必 
      
使尽情处断，务要结绝。如或淹延岁月，与决不当，犹或上闻，令御史台择其尤者，将本路监司弹劾闻奏，仍将所属州县官吏重寘如法。若顽民健讼，事涉细微，辄敢投匦进状，亦令所属常切检举，重作行遣。」从之。 
开禧元年六月二十一日，臣僚言：「乞下诸路郡县，应干狱讼并令照条令理断，如有淹延数年、重为民害者，委监司纠察。如监司不纠察，或自为淹延者，从台谏论奏。」从之。 
十一月十一日，监登闻鼓院章烨言：「进状之弊，有一事而累经进状，或经年而未曾结绝者，是法令之不立、赏罚之不行故也。前来奏札所以愿重朝廷之事体，申饬谏院，自今进状，凡所送官司除程，与限一月结绝，仍具结绝因依备申谏院。如违限不与结绝，或结绝、或未结绝而所断不当，以致冤民再进状者，许谏院稽考，随事轻重劾奏而责罚之。或官司结绝已得公当，而顽民健讼，复敢虚妄进状者，当从状尾所甘坐以上书虚妄不实之罪，务在必行。如是，则冤枉可以伸，嚚讼可以息。」从之。 
十三日，臣僚言：「州县之间狱讼繁多者，告讦未尽革也。盖罢役胥徒与夫武断乡曲、顽赖无业之人，交相表里，窥伺善良。始则搜剔疑似，钤制恐胁，诈取财物；继以巧饰虚词，公形诉牍。州县类多不察，与之受理，根连株逮，鍜炼非辜；加以贪劾之吏利其资财，抄估籍没，肆其惨毒。间有得直者，固已家破产亡，而所诵告讦之 
      
人未尝反坐，不过科以不应为不干己之罪而已。乞行下监司、州县，申严告讦之禁。官吏有敢故纵违犯者，重寘典宪，其告讦之人照条反坐。」从之。 
二年二月五日，臣僚言：「省部送下公事，有已经州县、监司累年不决者。臣初怪其健讼，及探讨本末，始知多因官司不能分明剖析，致使两词经台、经部、经都省而不以为渎。乞自今省部送下公事，送之监司者，监司不可付之郡太守；送之郡太守者，郡太守不可付之郡县吏。大率地位稍近者易嘱托，分势稍高者难请求，必须监司、太守自行理断。」从之。 
嘉定三年四月二十四日，臣僚言：「词诉之法，自本属州县以至进状，其资次辽绝如此。今舍县而州，舍州而监司，等而上之，至于台省，乃有不候所由官司结绝而直敢进状，或至伏阙。乞自今进状，如系台省未经结绝名件，许令缴奏取旨，行下所送官司，催趣从公结绝。如所断平允，即从断施行；如尚未尽，却行一按追究。即不得径行追会根勘，则纪纲正而刑罚清矣。」从之。 
五年八月一日，臣僚言：「乞自今令左右司以进状之籍照程限稽考，必令所送官司分辨曲直，申上朝省，见得日前所断果有屈抑，将官吏重寘之罪。若所诉事未经定夺而辄诣鼓院者，都司勿与施行。本无屈抑而妄言屈抑者，必与惩治。」从之。 
九月二日，臣僚言：「窃照庆元令，诸受理词诉限当日结绝，若事须追证者，不得过 
      
五日，州郡十日，监司限半月。有故者除之，无故而违限者听越诉。今州县、监司理对民讼，久者至累年，近者亦几一岁，稽违程限，率以为常。乞戒饬监司、州县，照应条法，应词诉稽程不为结绝者，即与次第受理，已结绝即与出给断由。仍下户、刑部，如受理词诉，实时出给告示，不受理者亦于告示内明具因依。庶使人户凭此得经台省陈理，民情上达，冤枉获申。」从之。 
六年六月七日，权刑部尚书曾从龙言：「乞今后每遇岁终，从本部具诸路及诸州军词讼未结绝名件申尚书省，摘其岁月最久者札下本处具析不结绝因依，仍具当职官姓名并吏人，取旨量行责罚，庶几民讼免至淹延。」从之。 
八月二日，臣僚言：「自今部中所受民讼，棘寺所勘公事，须令从公予夺，尽情根究，不得更循嘱托，观望顾虑。其或不悛，本台密切体访弹奏。」从之。 
