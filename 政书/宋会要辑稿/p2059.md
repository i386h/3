<!-- { "loadSidebar": true } -->
尚书一人，侍郎一人，郎官一人，通行四司事。分案有五：曰礼乐，掌五礼、大乐、 吹、晏乐、朝会、上寿、飨宴、上元张灯、祠祭、朝谒、朝拜、籍田、郊庙、陵园、坛域、蕃贡物，凡邦之礼乐制度、仪注、器服、牲牢、婚姻、丧葬赙赠皆属之。曰贡举，掌学校，凡经籍、科举发解、省试及讲筵史官赐书、修书皆属之。曰宗正奉使帐案，掌皇后、皇子、公主、亲王、诸妃以上圣节大礼恩泽、公主降嫁及宗室冠、葬、试经艺并图书，奉使押赐外国事并点磨所辖官司文帐皆属之。〔曰〕封册表奏宝印案，凡册宝及封册礼命、章服、冠帔、旌节及恩赐并奏，表章、制造表词及图书、祥瑞、旌表孝行之事及宝印、朱记、给赐、牌印、关借、请纳等皆属之。曰检法，掌编类供检礼、祠、主、膳四司条法。又有知杂开拆。吏额：主事一人，令史一人。礼、祠、主、膳四司书令史、守当官共二十七人，通称曰守分。礼部十三人，贴司十二人，太常寺、国子监隶焉。 
真宗咸平六年七月，判礼部盛玄言：「按《唐六典》礼部内外百官皆给铜印一纽。今礼部给印不独百司，应节度、观察、防御、团练、刺〔史〕已上并给随身牌印一副。或因官改罢，或坐事除免，元给牌印多不送纳，事无关决，理难追收。乞今后应请牌印官有改移替免，即御史台具名，牒报礼部置簿追纳。又按敕，应新、旧牌印于都省厅置柜封 ，轮差人吏守宿。本司虽敕文，即未施行，寻勒本省令史具所管印记点检入柜。合有专典主持，虽是轮差吏人，终不专一。况所管牌印自南郊五使、诸王节度使以下、刺史已上所干不少，或因事 
     
立名，或垂久为制，动系军旅、场务。傥守掌不勤，奸滥窃发，绳愆按罪，法实非轻。按《六典》礼部有掌固八人。掌固者，掌其(因)[固]藏之谓。乞依祠部朱红钱专知官一人，逐季造帐拘收，每赴省请纳牌印，即令史行按关刺，专知官据数给纳入帐。」从之。 
大中祥符五年九月，诏：「寺院宫观士庶之家所用私记，今后并方一寸，雕木为文，不得私铸。」 
六年七月，诏：「今后应斋郎礼部给补牒，即赴太常寺祗应祠祭。如年幼随父兄出外，亦须具奏听裁。如遇恩〔放〕选，须曾赴寺公参祗应三次祠祭，即许投状，余不在援恩放选之例。」 
仁宗庆历三年十二月，诏详定诸祥瑞不许进献，听申尚书礼部知。 
嘉佑六年十一月二十七日，知宗正丞事赵慎微等言：「乞下礼部根刷见今未参选太庙室长、斋郎，关送当寺准备五飨捧俎行事。仍乞今后礼部方给补牌充太庙室长、斋郎者，画时具姓名关报本寺。其在京者，即仰随牒赴寺公参。」从之。 
《神宗正史 职官志》：尚书礼部掌礼乐、祭祀、朝会、燕飨、学校、贡举、册宝、印记、图书、表疏及祥瑞之事。凡礼乐有所损益，小事则同太常寺、大事则集侍从或百官议定以闻。若有事于南、北郊、明堂、籍田、禘夆、太庙、荐飨、景灵宫、酌献、陵园及行朝贡、庆贺、宴乐之礼，则承诏举其仪物，前期戒有司办具。即上册宝及封册礼命亦如之。凡天下选士具注于籍，至三岁贡举，则考验无冒滥，乃听预 
     
试。凡大礼、生辰，后妃、亲王以下所推之恩，公主下嫁、宗室冠婚、丧葬之制，及赐旌节、章服、冠帔、旌表孝行之法，例皆主行之。大祥瑞则朝参官诣合门表贺朝：原作「朔」，据《宋史》卷一六三《职官志》三改。，余于岁终条奏。凡其属有三：曰祠部，礼典、医政、道释、祠庙之事隶焉。曰主客，蕃国朝贡及契丹国信礼物之事隶焉。曰膳部，牲酒、膳羞、宴设、给赐之事隶焉。凡官十：尚书、侍郎各一人，四司郎中、员外郎各二人。《哲宗职官志》同。尚书掌礼乐、祭享、贡举之政令，而侍郎为之贰，郎中、员外郎参领之。凡讲议制度、损益仪物，则审覆有司所上之状，以次谘决，而质于尚书省。祠、膳、主客所治事应上请者亦如之。大祀则尚书同省牲、视涤濯，荐馔则奉笾豆簠簋及饮福彻之，朝会则奏蕃国贡物。斋戒晨祼礼毕则侍郎奏中严外办，进熟望燎则郎中奏解严。分案十，设吏三十有五。 
神宗熙宁三年十一月二十一日，诏贡院听期丧满三月者应举。时因大臣言应制举〔陈〕知彦以期丧不赴召。既特召试，因降是旨。 
五年四月二十四日，中书言：「录事黄九章状：乞下礼部，今后应有敕下本部合补斋郎之人，候敕到日便仰勘会，本家所在州军先行告示知委。」诏付礼部施行。 
九月二十二日，诏礼部每旬申已纳未收奉使印，今后每季申枢密院。从承旨司之请也。 
十年六月二十一日，诏：「今后礼部主判即兼领祠部、主客、膳部、礼部贡院，其兼领去处自合依条例管勾，所有主簿亦合准此。」从中书礼房所定 
     
也。 
元丰五年四月二十四日，通议大夫、知潭州、新除守户部侍郎谢景温改守礼部侍郎。侍郎自是始正除，尚书阙。 
七月八日，诏：「译经、润文并罢，自今令礼部尚书领之，废『译经使司印』。」 
六年闰六月十四日，尚书礼部言：「旧制贡院专掌贡举，其印章曰『礼部贡院之印』。遇 试，则知举官总领。昨废贡院，毁旧印，以其事归礼部，准格遇科场牒印并公事。伏绿本部分曹治事凡十有五，贡举乃其一事。若遇 试牒印，即他曹事实有阙，乞别铸部贡举之印。」从之。 
七年五月二十七日，尚书礼部乞六曹于隶寺监、寺监于所隶司局各许抽摘点检稽违者，称事书罚或上簿，上下半年各取索点检。」从之。 
哲宗元佑元年六月二十六日，礼部言：「应须索官物合自下应副，及有旨更不覆奏者行讫，并乞奏审，随事降付三省、枢密院照据。」从之。 
七月六日，礼部言：「祠祭官致斋在本司及祠宫内与同局及同行事官相见，当(物)[勿]用谒禁。」从之。 
五年十月七日，礼部言：「降送到空名假承务郎、州助教敕、斋郎补牒，以《千字文》为号印记，发下所属官司。仍具注给降事因去处，候申到给讫因依，即营销注。应敕、牒并置籍拘管，以事因注簿讫，(阙)[关]送吏部，即营销簿。应敕、牒不得下司，当职官画时交点道数，实封印押收掌，出榜召人进纳，当职官躬亲书填给付，具姓名、乡贯、三代、年甲、字号及年月因依并见在道数申支部。应敕、 
     
牒如客人收(败)[贩]卖者，指定所诣州每道给公据照牒，以字为合同号印，押其照牒，实封入递，敕、牒付客人，召合进给人承买，经州投状，依上法勘验书填给付。其照牒公据批凿毁抹讫，限两日具姓名、乡贯、三代、年甲、敕牒上字号报元承受处。」从之。 
六年正月十二日，诏自今祠祭、游幸(每)[毋]用羔羊。从礼部请也。 
四月二十二日，礼部言：「每岁宴赏共合用羊乳房约四百五十余斤，泛索不在其数，所用不急而伤生致众，深可恻也。请依羊羔例罢供，以他物代。」从之。 
徽宗政和六年三月二十八日，常州荆曹翁彦约奏荆曹：疑当作「刑曹」。形近而误。：「窃以国家天覆万国，化行方外，梯航辐凑，史不绝书。承平奕叶，神圣作兴，礼备乐成，德洋恩普，声教所暨，固已袭冠，遣子弟「遣子弟」句当脱一字。，旷然大变其俗。至于遐陬殊裔，阻险凭深，三代所不能臣，汉唐所不能服，莫不向风驰义，重译来宾。观其贽币、服饰之奇，名称、状貌之诡异，多所未载。今其图画、表章藏在部，岁月寖久，宜命有司编集成书。如周家《王会》之篇，以见中国至仁，彰太平之高致，诚天下之伟观也。」诏令礼部逐旋编集。 
宣和四年五月二日，礼部奏：「承吏部关朝散郎许尧夫状，昨在杭州居住，因凶贼侵犯州城，去失告敕等，数内赐绯鱼袋敕一道不属本部关请。勘合今来吏部关到许尧夫去失赐绯鱼袋敕牒，缘本部即无许出给公据专一条法，未敢便依吏部条法本部出给公据，伏乞 
     
朝廷详酌指挥。如许令本部依吏部条法出公据，亦乞应江东、两浙被贼州军更有官员去失服色、敕牒令所属保奏依此施行。」诏令礼部出给公据，余依本部所申。 
高宗建炎三年四月十三日，诏礼部郎官一员兼主客。同日，诏礼部吏人减半。同日，诏鸿胪寺、国子监(并)并归礼部。五月十九日，光禄寺并归礼部，以并罢寺监也。 
绍兴二十一年，诏：「礼部贡举案许于省试前一年六月一日添差手分五人、贴司三人，通本案人吏行遣。其当行职级二人，并本案及添差到手分、贴司各八人，于见请外每人每日各添破别给钱二百文，内贴司减半，不理为次数，于本曹四司职级、手分、贴司内选差，并罢身分文字，以次人承权。及自六月一日，许添支夹表连纸各一千张，于国子监息钱内收买应副。内别给钱系自十月一日起支，并至唱名了日住罢。」 
二十八年二月四日，诏：「先降使人到阙乐语词曲令学士院同礼部官看详指挥更不施行。所有郊庙乐章，先令礼部等处看详改撰讫，付学士院看详改撰进呈，降下付所属。」先是，学士院修撰修润使人到阙应合用乐语词曲。绍兴十六年五月内王曮作礼部郎官日，合押应奉筵宴祗应人等，要见乐语词曲，于学士院取索不得，遂乞降明旨同共看详。自当年每遇天申节合用筵宴乐语，朝廷循习作例，令学士院同礼部官看详。至是，学士院王纶有请，故有是命。 
绍兴三十二年孝宗即位未改元。十月十日，诏礼部四司主事、令史、承阙、书令史各减一年出官。该遇皇帝登宝之故也。 
孝宗隆兴元年二 
     
月二十一日，诏：「今举诸科进士，务取学术深淳、文词剀切、策画优长之人。可令礼部将省试上十名策卷编类，缮写成册投进，以备亲览。如有可行事件，当下三省取旨施行。」上初即位，从谏如流，求直言如渴，故有是命。 
七月二十六日，诏六部长贰除尚书不常置外，礼部侍郎置一员，礼部、祠部郎官一员兼领。从右谏议大夫〔王〕大宝等请也。 
八月三日，礼部言：「依指挥条具并省吏额，本部四司通额迁补见管主事一名，令史一名，书令史九人，守当官四人，贴司一十二人，私名三人；祠部主事一名，令史二人，守当官九人，贴司七人，私名六人；主客令史一名，守当官二人，贴司一名；膳部主事一名兼主客(主)[司]事，令史一名，守当官三人，贴司二名。今减正贴司八人，入额，私名四人。其减下人依名挨排，候将来见阙日，却依名次并从上拨填。」诏并依，见在人且令依旧，将来遇阙，更不迁补。 
