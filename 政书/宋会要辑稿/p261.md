<!-- { "loadSidebar": true } -->
晨祼。其日未明五刻，行事用质明前。宫闱令开室，帅其属扫除。太祝奠册于案，太府卿入陈币，光禄卿入实笾、豆、簠、簋，太官令入实俎，良酝令入实彝及尊、罍。乐正帅工人、二舞以次入，与执尊罍篚羃者各就位。诸飨官及助祭官、宗室迎驾讫，各服其服，执事官各入就位。次御史台、太常寺、合门宣赞舍人分引文武助祭官及宗室各入就位。礼直官赞者分引行事、执事官诣庙东神门外揖位立，礼直官赞揖讫，先引监察御史按视殿之上下，纠察不如仪者，降阶就位。次引行事、执事官以下各入就位。皇帝入大次，礼仪使、枢密院官、太常卿、合门官、太常博士、礼直官分立于大次之左右。引礼部侍郎诣大次前，奏中严，少顷，又奏外办。礼仪使当次前俛伏，跪奏：「礼仪使臣某言，请皇帝行事。」奏讫，俛伏，兴，还侍位。礼仪使奏礼毕准此。帘卷，皇帝服衮冕以出，侍卫如常仪。礼仪使以下前导至东神门外，殿中监跪进大圭。礼仪使奏「请执大圭」，前导皇帝入自正门。侍卫不应入者止于门外。协律郎跪，俛伏，举麾兴工、鼓、(祝)[柷]，宫架作《干安之乐》。皇帝升降行止皆奏《干安之乐》。至阼阶下，偃麾戛敔，乐止。凡乐皆协律郎跪，俛伏，举麾兴工、鼓、柷而后作，偃麾戛敔而后止。升自阼阶，登歌乐作。左右侍仪之官量人数从升。至版位，西向立，乐止。礼仪使以下分左右侍立。
凡行礼，皆礼仪使、枢密院官、太常卿、合门官、太常博士、礼直官前导至位，则分立于左右。次引奏奉神主官诣皇帝版位前，俛伏，跪奏「奉神主」，奏讫，俛伏，兴，退。祠祭官于殿上承传曰「奉神主」。次引荐香灯官入室，搢笏，奉帝主，启匮设于后，以白罗巾覆之。执笏，退，复位。次引宫闱令奉后主如上仪，以青罗巾覆之。退，复位。次引奏奉神主官诣皇帝版位前，俛伏，跪奏「奉神主讫」，奏讫，俛伏，兴，退。礼仪使前奏：「有司谨具，请行事。」又奏请 
      
再拜，皇帝再拜。赞者曰「再拜」，在位官皆再拜，讫。次引奉瓒官升诣僖祖神位前，西向立。奉瓒盘官升诣皇帝版位前，奉瓒盘北向立。内侍各执盘、匜、帨巾以进，宫架乐作。礼仪使奏「请皇帝搢大圭，盥手」，内侍进盘、匜沃水，皇帝盥手，内侍进巾，皇帝帨手讫。又奏「请皇帝洗瓒」，奉瓒盘官进瓒，内侍沃水，皇帝洗瓒。内侍进巾，皇帝拭瓒讫，乐止。又奏请执大圭。奉瓒盘官奉瓒盘诣僖祖室尊彝所，西向立，以瓒 鬯。执彝者举羃，良酝令酌郁鬯，讫，先诣次室尊彝所，北向立。礼仪使以下前导，登歌乐作，皇帝诣僖祖室，北向立，乐止。礼仪使奏请搢大圭，跪，奉瓒盘官奉瓒盘西向立，以瓒授奉瓒官，奉瓒官西向跪以进。礼仪使奏请执瓒，以鬯祼地，奠瓒。奉瓒官受瓒，以授奉瓒盘官，奉瓒盘官以盘受瓒讫，俱诣次室以俟。礼仪使奏请执大圭，俛伏，兴，前导皇帝出户外，北向立。礼仪使奏请再拜讫，礼仪使以下前导皇帝诣宣祖室，次诣太祖室，次诣太宗室，次诣真宗室，次诣仁宗室，次诣英宗室，次诣神宗室，次诣哲宗室，次诣徽宗室，次诣钦宗室，祼鬯并如上仪，讫。礼仪使以下前导皇帝降自东侧阶，登歌乐作。至阶下，乐止，宫架乐作。前导皇帝至别庙殿阼阶下，乐止。皇帝升自阼阶，登歌乐作，至殿上，乐止。前导皇帝诣懿节皇后神位前祼鬯，并如仪，讫。礼仪使以下前导皇帝降自阼阶，登歌乐作。至殿下，乐止，宫架乐作。至太庙殿东侧阶下，乐止，登歌乐作。还版位，乐止，宫架作《兴安之乐》、《文德之舞》，九成，止。太官令取肝，以鸾刀制之，洗于郁鬯，贯之以膋，燎于炉炭。次引荐香灯官，
内别庙以太祝。以肝膋燎，入，诏神于室；又出，以堕祭于室户外之左，三祭于茅苴。俱降，诣盥洗位盥手，升，复执事位。 
馈食。其日，有司陈鼎二十有四于神庙厨，各在镬右。太官令帅进(选)馔者诣厨，以匕升羊于镬，实于一鼎。肩、臂、臑、肫、胳、正脊一、直脊一、横脊一、长胁一、短胁一、代胁，皆二骨以并。次升(彖)[豕]如羊，各实于一鼎。每室羊、豕各一鼎。皆设扃羃。祝史对举入，设于每室馔幔内。次引视腥熟节官诣馔所视腥熟之节。俟皇帝晨祼毕，还位，乐止。祝史抽扃，委于鼎右，除羃，加毕匕于鼎。太官令以匕升羊，载于一俎。肩、臂、臑在上端，肫、胳在下端，脊、胁在中。次升羊、豕，各载于一俎，其载如羊。每室及别庙羊、豕各一俎。次引荐笾、豆、簠、簋官搢笏，奉笾、豆、簠、簋，奉俎官各搢笏，奉俎以入。太官令引入正门，宫架《丰安之乐》作。由宫架东至横街，折方进行，(阶)[陈]于西阶下，北向北上。荐俎、豆、簠、簋官搢笏，奉笾、豆、簠、簋；荐羊俎官、荐豕俎官各搢笏，奉俎以升，执事者各迎于阶上。荐笾、豆、簠、簋官奉笾、豆、簠、簋，诣僖祖室神位前，北向跪奠，启盖于下，执笏，俛伏，兴。有司设笾于糗饵前，豆于酏 
      
食前，簠于稷前，簋于黍前。次引荐俎官奉俎诣僖祖室神位前，北向跪奠，先荐羊，次荐豕，各执笏，俛伏，兴。有司设羊俎于肠、胃、肤之前。羊在左，豕在右。诣次室及别庙，奉奠并如上仪。乐止，俱降复位。次引荐香灯官，内庙别以大祝。取萧合黍稷，擩于脂，燎于炉炭。又当馈熟之时，取菹擩于醢，祭于豆间三。又取黍稷肺祭如初，皆藉以茅。俱降阶，盥洗讫，升，复位如初。次引奉币官、进币官、受币官、(奉)[受]爵酒官、进爵酒官升诣僖祖室，奉币官、进币官、受爵酒官、进爵官在东，西向北上，受币官在西，东向。次引奉爵官升殿，诣皇帝版位前，奉爵，北向立。内侍各执盘、匜、帨巾以进。宫架乐作，礼仪使奏「请皇帝搢大圭，盥手」，内侍进盘匜沃水，皇帝盥手，内侍进巾，皇帝帨手，讫。又奏「请皇帝洗爵」，奉爵官进爵，内侍沃水，皇帝洗爵，内侍进巾，皇帝拭爵，讫，乐止。又奏请执大圭，奉爵官受爵，奉爵诣僖祖室酌尊所，西向立。执尊者举羃，良酝令酌着尊之醴讫，先诣次室酌尊所，北向立。礼仪使以下前导，登歌乐作。殿中监跪进镇圭，礼仪使奏请搢大圭，执镇圭，前导皇帝诣僖祖室，乐止，宫架作《基安之乐》，宣祖室《天元之乐》，太祖室《皇武之乐》，太宗室《大定之乐》，真宗室《熙文之乐》，仁宗室《美成之乐》，英宗室《治隆之乐》，神宗室《大明之乐》，哲宗室《重光之乐》，徽宗室《承元之乐》，钦宗室《瑞庆之乐》，别庙、懿节皇后室登歌《歆安之乐》。文舞作。内侍先次设缫藉于地。礼仪使请跪奠镇圭于缫藉，执大圭，俛伏，兴。又奏请搢大圭，跪。次内侍跪，取币于篚，以授奉币官，奉币官授进币官，西向跪以进。礼仪使奏「请受币」，皇帝受币讫，受币官东向跪受以兴，奠于僖祖神位前。次奉爵酒官以爵授受爵酒官，受爵酒官授进爵酒官，进爵酒官西向跪以进。礼仪使奏「请执爵」，皇帝执爵，祭酒，三祭于茅苴。奠爵，受爵官以爵复于坫。礼仪使奏请执大圭，俛伏，兴。又奏请皇帝出户外，少立，乐止。奉币官、进币官、受币官、奉爵酒官、受爵酒官、(奉受爵酒官)进爵酒官诣次室，内侍举镇圭授殿中监，又以缫藉诣次室，先设于地。次举册官举祝册，读册官搢笏，东向跪，读册文，读讫，各执笏，兴，先诣次室前东向立。礼仪使奏请再拜，皇帝再拜讫，礼仪使以下前导皇帝诣诸室及别庙，奠圭币、酌献并如上仪。次奉币官、进币官、受币官、奉爵酒官、受爵酒官、进爵酒官俱降，复位。内侍举镇圭缫藉，以镇圭授殿中监，殿中监以授有司，读册官以下俱降复位。礼仪使以下前导皇帝还版位，西向立。诣别庙升降行止，宫架、登歌作乐，并如祼鬯仪。礼仪使奏请还小次，登歌乐作。前导皇帝降自阼阶，乐止，宫架乐作。将至小次，礼仪使奏请释大圭，殿中监跪受大圭。皇帝入小次，帘降，乐止。文舞退，武舞进，宫架《正 
      
安之乐》作，舞者立定，乐止。 
亚终献。礼直官、太常博士引亚献诣盥洗位，北向立，搢笏，盥手，执笏，诣爵洗位，北向立，搢笏，洗爵，拭手，以爵授执事者，执笏，拜，诣僖祖室酌尊所，西向立。宫架作《正安之乐》、《武功之舞》。执事者以爵授亚献，搢笏，跪。执爵、执尊者举羃，太官令酌壶樽之盎齐讫，先诣次室酌尊所，北向立。亚献以爵授执事者，执笏，兴，入诣僖祖室神御前，北向立，搢笏，跪。执事者以爵授亚献，亚献执爵祭酒，三祭于茅苴，奠爵，执笏，俛伏，兴，出户外，北向再拜。次诣每室酌献，并如上仪。乐止，降，复位。初，亚献行礼将毕，礼直官、太常博士引终献诣洗，及升殿酌献，并如亚献之仪。降，复位。初，终献既升，次引七祀及配飨功臣献官诣盥洗位，搢笏，盥手，帨手，执笏，诣神位前，搢笏，跪，执爵三祭酒，奠酌，执笏，俛伏，兴，再拜。诣次位，并如上仪，退，复位。唯七祀先诣司命(立)[位]奠爵讫，兴，少立。次引太祝进诸位前，北向跪读祝文讫，退，献官再拜复位。 
皇帝饮福。同绍兴十三年朝飨仪注，不用牛俎。 
神主入室。次引奏奉神主官诣皇帝版位前，俛伏，跪奏「奉神主入室」，奏讫，俛伏，兴，退。祠祭官于殿上承传曰「奉神主入室」。次引荐香灯官搢笏，奉帝主入鹢室，讫，荐香灯官先捧匮于神座，纳神主于匮讫，捧入鹢室。执笏，退，复位。次引宫闱令奉后主如上仪，退，复位。次引奏神主官诣皇帝版位前，俛伏，跪奏「奉神主入室」讫，俛伏，兴，退。礼仪使奏「礼毕」，前导皇帝降自阼阶，登歌乐作；至阼阶下，乐止，宫架乐作；出门，乐止。礼仪使奏「请释大圭」，殿中监跪受大圭，以授有司。皇帝还大次，礼部郎中奏请解严讫，皇帝入斋殿。宫闱令以黍稷肺祭(祭)，藉用白茅，束而埋之于西阶东，有司各取币置于坎。大礼使以下就望瘗位，礼直官曰「可瘗」，寘土半坎，太庙、宫闱令监视。次引大礼使以下诣东神门外揖位立，礼直官赞「礼毕」，揖讫，退。文武助祭官及宗室以次出。次引七祀献官诣南神门外七祀望燎位，南向立。有司置祝版于燎柴，焚讫，退。太官令帅其属彻礼馔，监察御史诣殿监视收彻讫，宫闱令阖户以降，乃退，太常藏祝册于匮。 
车驾还内。臣僚、禁卫等起居迎驾，奏圣躬万福讫，以俟从驾还内，并如来仪。礼部郎中奏解严，宣赞舍人承旨敕群官各还次，将士各还其所。 
