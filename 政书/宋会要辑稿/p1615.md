<!-- { "loadSidebar": true } -->
三年八月二十八日，诏：「今后宣檄院勘使臣，非赃污及公罪徒以上，并不在禁限。」 
大中祥符二年七月二十九日，诏：「大辟罪人案牍已具，临刑而诉冤者，并令不干碍明干官吏覆推。如本州岛官皆碍，则委转运、提点刑狱司就近差官。」时光化军断曹兴，将刑称冤，复命县尉鞫治，刑部上言县尉是元捕盗官，事正干碍，望颁制以防枉滥故也。 
十一月十日，御史台推勘官章得一言：「奉宣赴怀州制勘都监王怀一踰违事，缘本人掌兵，乞先差官冲替，然后捕鞫。」帝曰：「怀一犯罪被推，将惴恐不暇，得一之奏过也。」帝令依所受命速往追勘。 
三年四月十九日，诏：「内外官犯罪被推，情理昭然，不即引 
      
伏，窥望滞留者，并权格，仍不得领务，常从人亦罢去之。」先是，虞部员外郎、知通州李慕清以不察盐场官为盗，累遣官按劾不承，为御史台所举，故有是诏。 
四年十一月十六日，诏：「今后差官覆劾事，如前案大事既正，虽有小节目不圆，但不是出入罪者，其元勘录问、检断官更不行勘，只收理闻奏。审刑院、大理寺候奏到取旨。」 
二十六日，大理寺言：「推鞫公事，并须当职官躬亲监辖。向来定断刑名，轻重未适。欲自今除司理参军并专受命鞫狱之官，如不躬亲，并依旧制。自余诸色勘鞫，偶有违犯，具事以闻。如所劾罪出入重于前条，即依元制。」从之。 
五年闰三月二十六日，诏：「应官吏犯徒以上(徒)罪，去官事发者，宜令逐处鞫之，以其状闻。」 
四月二日，诏：「遣官制鞫公事，所差推鞫狱卒如经七次无法司驳难者，递迁一级。如未有阙，即令守阙。」 
十八日，诏：「文武官被制劾者，所司移报合门，禁止朝谒。」时常参官有别制推问，或因事到京，即便入见及上殿奏事，合门及所由司不知故也。 
八月二十九日，诏：「制劾刑狱无特处分者，并依推勘条式决遣，流罪及命官别具案以闻。」时详议官(杳)[查]拱之言：「诸州奏案多以所降宣命止言制劾应干系官吏情罪具案以闻，乃悉拘禁以伺断 ，颇成留滞。」故有是诏。 
十月二十五日，诏：「掌狱之官，累降诏条，务从钦恤。今承景贶，尤轸深衷。今后案鞫罪人，不得 
      
妄加逼迫，致有冤诬。」 
七年正月十七日，诏：「推勘公事干连女口当为证者，千里之外勿追摄，移牒所在区断。」时鼎州判官孙韪受财坐罪，转运使牒郓州追其妻证，三子皆幼，帝愍之，故有是诏。 
四月十二日，诏：「诸路差官推勘刑狱，已追劾而受敕移官者，俟决讫方得赴任。」先是，金部员外郎梁象言：「外州推劾有方行追鞫或当结案次，以勘官受命移官者，皆避事牒本州岛而去。洎再差官，复有追扰，淹延刑禁，漏泄狱情，乞行条约。」故有是诏。 
八月十九日，诏曰：「齐俗之刑，盖非获已，苟违详审，必爽至和。如闻推劾之官，罔尊钦恤之念，加于巧诋，迫以自诬，遂使宪章，或亏平允。自今勘鞫官须尽理推勘，本犯不得以(刑)[形]势及元奏抑令招服，致有枉曲。如囚事罥罣及被诉虚招情罪，别勘诣实，其元勘官当行朝典。」先是，三司、开封府奏札子(刻)[劾]事，止依元降事意令人伏辨，帝虑误入其罪，故有是诏。 
八年七月九日，诏：「今后公事干连知州、通判、都监赃私罪，许转运司差官取勘外，自余知州、通判、都监公罪，并就本州岛差无干碍官取勘。其统属官长吏量公私赃罪轻重，于州院司理院及差职员取勘。」 
九年正月七日，纠察在京刑狱王曾、赵稹上言：「咸平县民妇卢与义争财，府县官吏恣受其贿，知府慎从吉男亦为请求。虑军巡讯问，有所顾避，望移鞫他所。」宰臣奏曰：「若委台司，又稹知杂御史，亦为碍 
      
事。」即令殿中侍御史王奇、(王)[三]司户部郎官梁固杂治其事，中使谭元吉监鞫。帝又谓王旦曰：「昨谭元吉监劾公事，并不知的然管勾之事。降敕具条样名目，自今监劾，逐时付与，使有所遵据。」 
六月二十三日，枢密直学士任中正言：「昨见吉州奏姜遵知县日取银百两，众以遵清干，必无此事，朝廷合差官押赴制勘，免为转运断炼。」宰臣王旦曰：「王曾尝保任遵，近到中书言亦如此。朝廷虽差官押去，岂便能保明实无赃滥 但常指挥江南转运、提点刑狱官专切管勾，如稍偏曲，罪在两司受之。」 
八月二十八日，诏：「大辟罪临刑声冤者，并送不干碍刑狱留禁，具马递申转运、提点刑狱，就州选官覆勘。」 
十月十二日，诏：「中书、枢密院今后差官勘事，各置簿记之，庶见逐州治迹能否。」 
天禧元年正月十日，诏：「诸路转运、提点刑狱每受朝廷降下及诉讼公事，不体事理，先取公案看详，便于别州差官，置司推鞫，妨废所差官职事及多烦扰。自今须详事理施行。」 
十一月七日，侍御史知杂吕夷简言：「台直官所劾公事，自来有同科同年及第者，多授诏文称有违碍，望行条(纳)[约]。」诏自今勿复回避。 
十二月二十六日，玉清昭应宫判官夏竦乞代母赴台证事，从之，如事须问母者听就其家。 
二年二月，诏：「军巡院所勘罪人，如有通指合要干证人，并具姓名、人数及所支证事状申府勾追。候(诏)[照]证毕，无非罪者， 
      
实时疏放。」 
三月二十三日，知虢州查道言：「诸路承例遣幕职官鞫问本路转运、提〔点〕刑狱官公事，体颇未便。望自今止令两司互相推问。」从之。 
四月十四日，判大理寺李虚己言：「请自今命官犯赃，不以轻重，并劾举主，私罪杖以下勿论。」从之。 
七月八日，诏：「应制勘公事，不得援例于御史台差推司。」 
三年五月一日，诏：「自今管军将校、沿边总管、钤辖犯赃私罪当禁锢者，即以本司事付长吏讫禁勘。」时鄜延钤辖高继勋犯私罪，勒停后始以本司事付知州，因有是诏。 
四年正月二十三日，诏：「桂州职官宜令流内铨各添注及五员，仍拣选壮年办事人往彼。除供本职外，祗候转运、提点刑狱司差遣推勘定夺公事。」 
二月，诏：「大理寺自今驳勘并留案及翻变再勘公案等，候札送都进奏院催促，即具申审刑院，令本院置簿抄上，委详议官一员管勾，仍与众官同签书，知院、通判押。点检日数稍多，令本寺移文催促，或更未奏，即同牒本路提点刑狱司催促，候断奏讫，即判院官当面勾销簿历。」 
五月一日，太常少卿、直馆陈靖言：「窃见逐路转运、提刑司差推勘公事，并支口食，其间官典辄或取舍不公，以俯近赦宥，因循勘结，不务专研。乞今后应差勘官勘正前来公事，其余官典并须取勘罪。」诏逐路转运、劝农司，今后应勘鞫公事，并选差清干官，如或卤莽及拖延俟赦，仰具元由，别差官勘结元勘 
      
官吏情罪以闻。 
仁宗天圣二年正月，诏：「开封府自今禁勘公事干系外州军，追捉照证人及合行会问公文，令入马递发放，不得将常程公事一应发遣。」 
二年六月一日，右巡使张亿言：「伏(观右)[睹在]京官员过犯，下台差官取勘，乞今后更不于开封府制差，所司只就本台差人勘鞫。」中书门下奏：台司自有四推人吏，限以年岁，迁转出职，而公事至少，绝无劳绩，乞依亿所奏。从之。 
十一月六日，御史台推直官林永言：「奉敕往相州勘鞫前大名府永济县令崔道升指论百姓刘宁打折母手及强夺地土事，道升前后推勘五年，逐度招承虚诳，每经录问，多是翻变。顽猾恃赖罚铜，系治平人，以致贫民嗟怨废业。况本人已经编配，不改前非。望详察事理，(时)[特]降指挥。」诏以道升为安州参军，其余干连人并放。 
四年六月二十三日，中书门下言：「据安州奏，转运司差荆南府节度推官徐起到州置院，取勘本州岛官吏，为不觉察参军崔道升衷私逃走归乡事。凡推勘公事，须事理稍大，或钱谷、刑狱，或事干两词，须要对定勾追干证者，即合特置院推勘。今详安州公事情理，显然于理不须差官置院。兼检会今年闰五月八日敕命，条贯分明，欲申明告谕。」从之。 
七年十二月，诏：「开封府自今府界诸县推鞫贼徒获半以上，赃证分明，公事解状内大情已正，止有小可未尽事意，宜令更不收理本县。」 
八年十一月二 
      
十八日，诏：「今后差台官并三司判官、开封府推判官勘鞫公事，并与本任添支。」 
景佑元年正月五日，京东路提点刑狱崔有方言：「今后应承准宣敕推勘公事，除命官、使臣、将校或死罪及情理切害者奏闻外，其余流罪以下，虽所受宣敕内言具案闻奏，并乞推勘条敕先次断遣。」诏流罪以下除指定姓名具案闻奏外，其余干连人并依推勘条施行。 
二十四日，殿中侍御史庞籍言：「勘鞫知定州马洵美据祁州通判成璧磨勘出分使钱物支银罗，送与高继勋等充送路，乞责逐人诣实文状，以凭定夺。」诏公用文历更不磨勘，其已磨勘出事件更不施行。仍令庞籍疾速结案闻奏，不得淹延刑禁。 
六月十七日，御史中丞韩亿言：「准敕勘鼓司官吏不合接马季良乞致仕状。朝廷比置鼓司，盖使申理冤枉，岂可未经奏御，更许退还 鼓司官吏更不取勘。」诏亿合具奏裁，不合擅缴敕放罪，仍勘 司官吏以闻。 
闰六月二十九日，审刑院、大理寺言：「欲乞今后凡勘盗贼所通赃物，称于人户处典质，即先抽取簿历照证，方得追取。若是官司挟情，教令贼人妄有指说，及官司追取赃人等，抑令户民赔备赃物，并科违制之罪。」从之。 
七月十六日，河东转运司言：「今后诸州刑狱中，如有转运、提刑巡历，审问得大情未正，差官推勘，大情显别者，所属理一次重难勘事，批上历子。」从之。 
三年二月七日，龙图阁 
      
直学士燕肃言：「诸般公案，乞申明前敕，如无情弊枉曲，不得驳勘，及依条不得用例破敕。委知审刑官，如妄行驳勘，并令申举。」从之。 
四年正月十三日，诏：「诸州勘大辟罪人，结成公案，聚听录问，或罪人翻变，骨肉申冤，本处移司差无干系官吏推勘。或再翻变，即申转运、提刑司差官推勘。」 
宝元二年五月一日，两浙路提点刑狱周陵言：「今后命官犯罪系州府禁勘者，乞案成录问后，并就近申转运或提刑司，于辖下别郡选差官吏再行录问。如事理分明，即缴案申奏；若事无证据，显有抑屈，即明具抑屈不平事件申本司，别差不干碍官员覆勘。」从之。 
