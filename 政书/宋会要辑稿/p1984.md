<!-- { "loadSidebar": true } -->
四年八月，诏自今除谏官(母)[毋]得用见任辅臣所荐之人。 
十一月十三日，诏如先朝置谏官六员，余依天禧元 
      
年 。 
五年二月十八日，左正言钱明逸言：「合门仪制，每日上殿不得过三班。缘三司、开封府日有公事上殿外，只有一班。若有审刑院或大两省已上班次，即其余并皆隔下。且谏臣职在谏诤，(太)[大]抵言朝政得失。诏令赏罚稍稽顷刻，则事涉已行，随而更张，国体非便。欲乞今后谏臣有本职事求对，虽已有三班外，亦听上殿敷奏。」从之。 
七年四月二十五日，诏谏官自今除朝参外，非公事不许出入请谒。 
五月一日，御史知杂李兑奏：「谏院旧无条制，不私私谒上「私」字疑误。，及有带馆职臣僚并尚省差谏院者，其起居、横行，并只在百官幕次交杂。乞应但系谏院供职臣僚今后一依台官例，除朝参，非公事不得乱出入及看谒。所有起居、衡行并诸处集会，乞于两省台官例近别设幕次例：疑误。。其序班立，即自依本官本品。」从之。 
十二月，知谏院王(质)[贽]言：「谏官例不与臣僚过从，今请除二府不听谒外，其两制官并听往还。」从之。 
皇佑元年七月五日，知谏院钱彦远等言：「本院除赐到九经、三史、《册府元龟》外，别无书籍。乞于国子监应见管印本书籍除本院已有外，其余自九经正义、子史传记下至今文各赐一部充公用，及三(管)[馆]、秘阁见管四库书籍特许供借。」诏：国子监院本院已有外，更赐与九经正义、历代史书、诸子书、今文。(具偕)[其借]馆阁书，以有条约不许。 
十三日，谏院言：「本院谏官二员，从人至少，又缘班次在知杂御史之上，若出入过为削弱，虑辱国体。乞援昨来三院御史例添人从。」诏谏官每员添差街司从人二人、神卫剩员二人。 
至和二年五月，诏台谏不许相率上殿。时中丞孙抃等与谏官同乞上殿，有违近制，乃令轮日入对也。 
嘉佑元年十二月一日，右司谏吕景初言：「伏 诏书，今后虽遇辰牌，尝留一班，令台官上殿。欲望谏官同此。」从之。 
英宗治平元年五月六日，知谏院司马光等言：「本院旧有国子监所印书籍粗备，惟阙《唐书》。以国家政令多循唐制，得失之监近而易行。臣等备位谏臣，职在献纳，考寻前载，旦夕所资，乞依学士、舍人院例，特赐新修《唐书》。」从之。 
三年三月，诏左谏议大夫、天章阁待制、兼侍读李受赴谏院供职。 
《神宗正史 职官志》：左、右散骑常侍〔各〕一人，正三品；左、右谏议大夫各一人，从四品；左、右司谏各一人，正七品；左、右正言各一人，从七品。同掌规谏讽谕，凡朝廷有阙失，大事则廷诤，小事则论奏。 
神宗熙宁八年五月，金部员外郎、直集贤院、同知谏院范百禄言：「窃闻近令谏官缀左省班，续准御史台关报，令臣归本官班叙立。伏以谋其政者必在其位，今修起居注行起居舍人、起居郎事，直舍人院行中书舍人事，同知谏院行司谏、正言事也。国朝两省官不必正员，苟行其事，必立其班，所以明职分而励官守也。今修起居注、直舍 
      
人院则缀小两省班，同知谏院则绌而不与，非明职分、励官守之意。」诏今后特令缀两省班。 
元丰三年八月十日，上批：「同知谏院黄颜向以疾病，精神顿弊。自居谏职，无所建明。可罢知太常礼院、国史院编修官。」 
九月一日，知谏院蔡卞请应差除及改更事并令封驳司关报谏院。从之。 
六年四月二十六日，初以通直郎、监察御史王桓为右正言。 
十月六日，初以朝请郎、试中书舍人赵彦若为右谏议大夫。 
八年哲宗已即位未改元八月二十二日，右谏议大夫孙觉言：「官制事目格子，左、右谏议大夫，左、右补阙、拾遗，凡发令举事有不便于时，不合于道，大则廷议，小则上封。若贤良之遗滞于下，忠孝之不闻于上，则条其事状而荐言。」从之。 
二十八日，门下省言：「中书省申明，谏议、司谏、正言合通为一法。凡有所见，并许论奏。欲送中书省申明行下。」从之。 
十月十二日，诏仿《六典》置谏官，具其所置员以闻。 
十六日，诏：「尚书、侍郎、给、舍、谏议、中丞、待制以上各举堪充谏官二员。」初，中旨除范纯仁左谏议大夫，唐淑问左司谏，(先)[朱]光庭左正言，苏辙右司谏，范祖禹右正言，令三省、枢密院同进呈。太皇太后问此五人何如，执政对协外望。章惇曰：「故事，谏官皆令两制以上奏举，然后执政进拟。今除目从中出，臣不知陛下从何知之，得非左右所为，此门不可浸启。」太皇太后曰：「此皆大臣所为，非左右也。」惇曰：「大臣当明扬，何以密荐 」由是吕公着以范祖禹、韩(镇)[缜]、司马光以
范纯仁亲嫌为言。惇曰：「台谏所以纠绳执政之不法。故事，执政初除，亲戚及所举之人见为台谏官者皆徙它官。今皇帝幼冲，太皇太后同听万机，当动循故事，不可违祖宗法。」光曰：「纯仁、祖禹作谏官，诚协众望，不可以臣故妨贤者进，臣宁辞位。」
惇曰：「缜、光、公着必不至有私，万一他日有奸臣执政，援此为例，引亲戚及所举者居台谏，蔽塞聪明，非国之福。纯仁、祖禹请除它官，仍令两制之上各得奏举。」故有是诏。 
哲宗元佑元年二月二十八日，三省检按上殿班，御史中丞同侍御史或殿中、监察御史一员；谏议大夫同司谏或正言一员。今御史台见阙侍御史，谏官见阙左谏议大夫。诏：「御史台不限御史中丞、侍御史、殿中、监察御史，谏官不限同省分省，谏议大夫、司谏、正言各并许二人同上殿。」 
十月七日，右司谏王觌言：「谏官职事，凡执政过举，政刑差谬，皆得弹奏。虽在中书后省供职，不可比中书其它属官，得与执政相见。欲乞今后中书舍人暂阙，不许差谏官兼权。」从之。先是，中书批状令觌兼权故也。 
二年八月二日，朝奉郎、右司谏贾易知怀(洲)[州]。以言事失当，故黜之。 
三年六月八日，诏左、右司谏、正言、殿中侍御史、监察御史以升朝官通判资序实历一年以上人充。 
四年七月十二 
      
日，左谏议大夫兼权给事中梁焘言：「右谏议大夫范祖禹除中书舍人，伏望详酌，令祖禹且依旧供职。」而祖禹亦请追还告命。诏从之。 
六年三月四日，中书舍人郑雍言：「左司谏杨康国除吏部员外郎。按(政)[故]事，台谏官言事称职，甚者不次进擢，其次亦叙迁美职。或缪妄不职，则明示降黜。今康国除员外郎，谓以称职而迁，则员外郎在司谏之下；谓以妄言而黜，则未见降黜之因。」诏杨康国改为郎中。 
七年七月二十四日，左司谏虞策言：「独员乞依例与御史台官一(贞)[员]同上殿，仍乞自后谏官独员准此。」从之。 
八年，诏执政官亲戚不除谏官。 
绍圣三年七月十五日，三省言：「近沈铢辞右司谏，已得请。复阙右司谏，未敢具除(同)[目]。」上曰：「且阙之。方选其人，虽暂阙，未有所妨。或误除，殊为害也。」 
徽宗建中靖国元年十月十二日，臣僚上言：「契勘言事官职在献纳，合要见中外事件的实以闻。朝廷缘自来除改事件及差除，许令六曹报谏官案外，即未有条法许令中外官司取索文字及会问事件，致其间合论列之事无由备知，亦不敢止凭询访，(使)[便]以为实，显于言职大有妨阙。伏望圣慈特赐指挥，许令两省谏官于中外官司取索会问事件。」诏今后谏官案许关牒台察，取索文字。 
崇宁元年八月二日，臣僚上言：「伏见先有臣僚上言，应两省谏官合知事件，乞于诸处官司取索照会，所贵论列得实，上副陛下求治之意。续准朝旨，令关牒台察，取索文字者。切以谏官所论，所以献纳天子也。今来未达天子，先报台属，其不可一也；有事干急速而遂成留滞，其不可二也；有理合周密，而遂成漏泄，其不可三也。以三不可而必关牒台察者，前日用事者之私意也。盖大臣苟为公，唯恐人之不闻见也；苟不为公，唯恐人之闻见也。以其唯恐人之闻见，故其用意沮格如此，岂圣朝开广言路、务资献纳之意哉!臣欲乞今后谏官应有合知事件，更不关牒台察，并许直于诸处取索，量行照会。其被受官司，仍须画时供报，不得隐匿漏落。所贵人情利害周知，政事得失备见，而陛下视听加广矣。」贴黄称：「窃见朝廷每缘一事，暂置一局，其有合知事件，尚许直行取索照会。今来谏官职在献纳，天下之事宜无不知，而反取索照会，复此物碍，理属未安。」诏从之。 
二年八月二十四日，都省勘会：「台谏虽已分定所言职事，窃虑未至明白。除已降朝旨合遵守外，欲更申明行下。(课)[谏]官职在拾遗补阙，凡朝政阙失，悉许论奏，则自宰臣至百官，自三省至百司，任非其人，事有失当，皆得谏正。台官职在绳愆纠缪，凡百司稽迟，悉许弹奏，则自宰臣至百官，自三省至百司，不循法守，有罪当劾，皆得纠正。」从之。 
政和元年十二月二十一日，诏：「耳目之寄，台谏是司。今言者不沽激 
      
以徼名，则畏避以趋利。或阴交贵势，显比近习，职所当纠，纵而弗治。(盛)[甚]则俛首附丽，黜鼓鼓舌诋訾此句疑有误。以此观望而取世资，何所赖焉 朕宵(肝)[旰]图治，懔乎以听言为难。有言责者，宜直道而行，必核是非，(母)[毋]惮大吏，(母)[毋]溺旧习。」 
钦宗靖康元年四月二十六日，诏：「台谏者天子耳目之臣，宰执不当荐举，当出亲擢，立为定制。」 
六月一日，诏：「朕惟顷者谏省虚位，药石不闻，肆求忠谠直谅之士，以备谏诤之列。朕既虚心无讳，凡尔谏臣，义当自竭。自今朕躬阙失，其悉心直论，勿隐勿避，必求实是，以称朕好直求助之意。」 
高宗建炎三年三月六日，诏：「台谏员阙甚多，令侍从官公共荐举堪充台谏二员。」 
六月十日，诏谏院依祖宗法。 
七月十五日，诏谏院不隶门下中书后省。 
十月二十八日，诏：「谏议大夫富直柔遇事敢谏，谋国尽忠，其所建陈，皆合大体，艰难之中，赖其献替，以裨朕躬。可特转一官，报行天下，使知朕优贤纳谏之意。」 
四年十月四日，宰执进呈谏官论列、监司体量公事灭裂等事，上天颜怡悦，顾谓范宗尹等曰：「近来谏台无有一日无章疏，亦未尝放过一事。」赵鼎曰：「陛下开广言路，奖拔言官，是以人人得尽言无隐，此朝廷美事也。」
