<!-- { "loadSidebar": true } -->
七年十一月十三日，臣僚言：「熙、丰间，博士未尝除代。近年以来，到任席未暖而代者已至，率三人而守一阙。若从正、录第迁，则博士可免除代，与熙宁、元丰无异矣。所有新除太学博士胡世将、周利建乞改除正、录，候将来升为博士。」从之。

钦宗靖康元年二月十五日，国子司业黄哲等以太学诸生伏阙上书，上章待罪。诏：「朝廷方开言路，通下情，士人伏阙上书，乃忠义所激，学官何为自疑 可速安职。」仍晓谕诸生，使明知之。

五月十日，左谏议大夫冯澥言：「比者朝廷罢元佑学术之禁，不专王氏之学，六经之旨，惟其说是者取之，不主于一，甚盛举也。今太学校试，在上者或主一偏之说，在下者或执一偏之见，上下譊譊，甚非开设学校、教养多士之意也。愿诏有司，布告中外，凡(孝)[考]校去取，不得专主元佑之学，亦不得专主王氏之学。或传注、或己说，惟其说之当理而已。其有司辄敢以私好恶去取，乞重赐黜责。」从之。

十八日，诏太学博士替成资阙。

高宗建炎三年四月十三日，诏国子监并归礼部。

绍兴三年六月二十四日，诏驻跸所在，因国子监复养生徒，置博士二员。

十二年十一月十二日，诏置祭酒、司业各一人。宋《职官志》：绍兴十二年，置祭酒、司业各一人。十二年，太学成，增置博士、正、录，参用元佑、绍圣监学法，修立监学新法。诏国子博士、正、录通治诸斋。学官阙，从本监选举。其后，监学博士、正、录增减不齐，兼摄并置不一。至隆兴以后，正、录不兼权，祭酒、司业并置，复书库官；又定国子博士一员，太学博士三员，正、录共四员，学官之制始定。淳熙四年，置监门官一员，兼管石经阁，以不厘务使臣充。以后相承不改。

十三年二月二十三日，诏有司将元佑、绍圣监学法并见行条法一处参定，修立监学新法，悠久遵守。从本监请也。

五月十六日，诏：国子监生不以已未出官，权以八十人为额。先是，比部郎中林保有请国子监勘会旧国子生二百人为额，内有官人，不得过四十人，故有是命。

同日，诏置国子博士、

      
正、录各一员。
六月十二日，诏春秋所试教官，令归国子监一就收试。先是，在京日，本监有补试、公试、上舍发解试，其教官附逐院收试。自绍兴二年复试教官，权附春秋铨试。至是司业高(阅)[闶]请依旧法，故有是命。

七月四日，诏复置国子监书库官一员。

七月，诏国子博士、正、录并令通治诸斋，从司业高闶请也。

十二月十日，国子监状：「勘会已降指挥，学官阙，从本监选举有儒行、众所推誉官，由朝廷差权，候正官到即罢。今监见阙太学博士一员，乞差左迪功郎、充枢密院编修官魏元若兼权；国子正一员，乞差左从事郎、充临安府府学教授林大鼐兼权；太学录一员，乞差左迪功郎、新差浙西安抚司准备差使陈夔兼权。」并从之。

十一日，诏国子监、太学生并给绫纸监帖。知颍州熊彦诗言：「窃见嘉佑、治平间，太学养士，补试中选者谓之监生，人给监帖，画以中旨，右以赞词，告戒丁宁，待之甚厚。当时士人有在此选，皆(实)[宝]藏其帖，传之子孙，以为荣遇。近于知饶州事周绾得其父为监生时帖，写以文绫，迭以监印，如告身制度，所模石刻连粘在前。望下国子监依仿当时制度，以给诸生，以示国家待士之意。」上曰：「学校者人材所自出，人才须素养。太宗皇帝置二馆，养天下士；至仁庙朝，人才辈出，为朝廷用。」秦桧曰：「国朝崇儒重道，变故以来，士人虽陷虏者，往往能守节义，乃教育之 也。」上曰：「极是。五代之季，学校不修，故当时士人多无名节。今日若不兴崇学校，将来安得人才可用耶!彦诗所请，宜从之。」

十六年五月十六日，诏国子博士、正、录各置一员。

同日，诏：「国子监生有官人如习读及一年不犯规罚，自今取解外，若公、私试两入等及赴部，许从本监保明申部，与免铨试，依格注授。如或三入第二等，或一中第一等，或与魁选，并从本监保奏，特与比附铨试格法推恩。」

同日，诏：「国子生免住本贯学，只令依条召京朝官二员委保。如有本贯公据，免召保官，并补试，别为考校。仍仿庆历取解例，每十人取三人，零分计数约取。人材不足，就试人计数听阙五厘。」

同日，诏国子、太学生依条住学及年，不犯第二等以上规罚，体仿补试取人分数发解，仍别立号。

同日，(试)[诏]：「文武职事官本宗同居五服内，并异居大功以上亲厘务官，文臣京官、武臣朝官以上本宗同居小功以上亲，不限已未有官，并许补入学。除不升舍不许差充职事外，并依太学法。遇公、私试，听与太学生衮同考校。若所随亲替移，听改充太学生，仍通理年月，试罚校定。」并从国子司业高闶之请也。

七月十一日，诏：「已降旨挥，太学生以一千人为额。今年秋试额外补中之人，依绍兴十三年所降旨挥，许令待阙。候见阙日，与参长假人对拨。至科场年，

      
许赴监，依不满年人例取应，仍自来春住补。候科场了毕，有阙日，依条检举施行。」从本监请也。
十七年十二月二十八日，诏、国子监书库官今后许礼部长贰荐举，仍理作职司收使。从吏部请。

二十年七月九日，诏、国子监书库官徐樗乞赴国子监取解，令两浙转运司收试。

二十七年七月十一日，诏：「今后太学、武学，每岁春季补试一次，于三月内锁院。遇省试年分，即用四月。立为永制。」

二十九年十二月二十三日，诏国子监、太学正、录以四员为额。旧系四员，绍兴二十六年添置二员。至是乃有是命。

三十年正月五日，诏国学进士减三年免解。在法：诸州进士得解，省试下十八年免解，国学进士及十二年免解。绍兴二十八年十一月郊祀赦，诸州绍兴十三年到省进士，许赴绍兴三十年省试，系比旧法减三年与免解，其国学进士止用旧法。至是改之。

三十一年，诏国子监书库官减一员。

绍兴三十二年孝宗已即位，未改元。十一月二日，诏：「馆职、学官，祖宗设此储养人材，朕亦欲待方来之秀，不可定员。」先是，殿中侍御史张震言：「国子监已减罢正、录二员，太学博士一员，书库官一员，武学谕一员。今日复置正、录，是开冗官之源。」故有是命。

孝宗隆兴元年三月二十三日，诏特许开补一次，其取到人，候有阙拨填。先是，都省勘会：「近因臣僚上言，太学每岁补试，无益事实，虚令远近之士岁岁奔走道途。欲自今举以后，应省试年分，于二三月间许开补一次。已降指挥依奏。今岁未合补试，缘赴省试下第之人，已皆留此待试。诏令礼部取见有无阙额，申尚书省，特与开补一次。据国子监申，自今即无阙额。乞将学免假在假一百余人作阙开补。」故有是命。

二十六日，礼部言：「太学生邵南一等状：『恭遇登极赦书，应在籍学生与免文解一次。南一等于降赦日并科举前实系在籍，乞依赦给据，以凭后举选试。』今据国子监申，邵南一等五十七人参长假日，虽有违限，降赦日并系未经除籍人数。」缘去年国子监以免解试，诏邵南一等依条除籍，与免文解一次。

七月二十六日，诏：「国子监正、录二员，并太学正、录依旧兼领，主簿一员，兼书库。见任人许终满今任，已差下人依省罢法。」从右谏议大夫王大宝等议也。

同日，国子监状：「依旨挥，条具并省吏额。见管胥长一名，胥(左)[佐]五名，贴书四名，欲乞从下减贴书一名。」诏依，见在人且令依旧，将来遇阙，更不选补。

二年十二月四日，诏国子正、录今后正行差官，更不兼权。

干道元年三月七日，礼部状：「据国子监申，太学收补并系遵用旧法，补试入学，即无别行拨入条法。止缘隆兴元年六月内一时指挥，依士庶封事，罢太学补试，以诸州解发举人赴省试下者，随阙额

      
多少，拨入本监。今指定，若永罢补试，止拨省试下进士，即四方未曾得解士人，更无可以入学之望，难以杜绝士人词诉。欲乞遵用隆兴元年三月七日旨挥，候省试了毕日开补。仍乞以本学在籍过省人数为额取放，立为定制，委是合得祖宗旧法。」从之。
二年六月十四日，礼部言：「太学补试，人数猥多，遂致喧竞。欲遇省试年分，将当年诸州请到文解到省试下，并以前曾经得解之人，许行补试，仍将太学过省阙额补填取放。即不得额外别行增添名数。待补国子生，欲将有期亲在朝作清要官，谓太学博士馆及监察御史以上。许牒子弟作待补国子补试，别号考校外，如在学太学生遇有期亲在朝作清要官，却改作国子生取应，仍〔别〕号考校。若国子生所随亲替移，亦依此改作太学生。」从之。

四年八月九日，国子监发解所状：「勘会已降指挥，满年不满年国子、太学生孤经应乞析分混试，及有避亲孤经别试所牒还太院收试之人，并依已降指挥，止避所避之官，互送别位，依次考校。今来本所发解，若有似此之人，乞依前项已降指挥，许行附试。」从之。

十一月十一日，国子监言：「元许见任职事官以上牒大功以上亲，作待补国子，赴发解试，即干道五年国子补试，合依上项待补国子解试，属牒送施行。所有召保替移许牒等事，一依国子发解条法施行。」从之。

五年四月二十二日，礼部言：「宁国府免解进士宋佖乞放行补试。契勘宋佖系是藩邸州军，曾该覃恩免解，即系曾到省人。欲比附已前得解试下之人，(今)[令]赴国子监补试一次。如有似此之人，亦乞依此收试。内有陈乞补试，不曾给到本府公据，又无申拨之人，乞令召保，放行收试。如试中，行下本州岛勘会，或有诈冒，亦乞驳放殿举施行。」从之。

六年六月二十三日，诏：「太学武学生员见有阙额，特与放行今年秋补一次。仍不以得解人为限，并依干道二年以前指挥体例施行。其武学增作一百人为额。今后太学阙二百人，武学阙三十人，取旨试补。」

七年正月九日，国子监言：「契勘绍兴十三年十月二十一日已降指挥，补试中选学生，取旨，下所属给降素白绫纸付监，依仿祖宗制度，赞词书填给付。照得自复兴太学，补中学生其赞词有『复兴太学』四字，今来已是兴复日久，乞许令本监重别改撰赞词书填。」从之。

