<!-- { "loadSidebar": true } -->
仁宗升储，置三少各一人，宾客三人，詹事二人，左、右庶子、谕德、舍人各一人，以宰相、近臣兼充。又以内臣为左、右春坊谒者，勾当左、右春坊、太子宫都监、祗候。神宗升储，置太子詹事二人，左、右庶子、谕德、舍人、侍读、侍讲各一人，以内臣为管勾左、右春坊事、左、右春坊谒者、皇太子宫祗候。英宗及神宗为皇太子，并置伴读一人，说书二人，又以内臣为提举并管勾当焉。同上，同上。 
太宗至道元年八月，以左谏议大夫杨徽之兼太子左庶子，右谏议大夫毕士安兼右庶子，并为开封府判官。《国朝会要》。又以吏部侍郎、兼秘书监李至为尚书左丞，给事中李沆为礼部侍郎，并兼太子宾客，见皇太子如 
      
师傅之礼按「师傅」上原衍一「师」字，今删。。兵部郎中乔维岳兼左谕德，水部郎中杨砺兼右谕德，司封员外郎、直昭文馆夏侯峤兼中舍，并为开封府推官。寿王府内知客王继英为左清道率府副率、兼左春坊谒者。谒者本内侍之职，东宫无此名，只有太子通事舍人。今继英以士人为谒者之职，天禧中亦承此，盖有司之失也。《国朝会要》。 
是月，又以内殿直都知刘谦为西头供奉官、充皇太子宫亲卫都知，亲事官军使王隐充皇太子宫亲卫指挥使，各赐腰带、公服、绢百疋、银二百两。 
真宗天禧二年九月，以殿前散员左第一班都知赵荣为西头供奉官、亲卫都知，《国朝会要》。皇太子宫祗候、供奉官郭承庆为左清道率府率，殿直夏元亨为右监门卫率府副率，并兼春坊谒者。《国朝会要》。 
十月，以枢密直学士、右谏议大夫王(晓)[曙]为给事中、兼太子宾客。 
三年四月，诏太子左庶子张士逊等每遇皇太子随驾出入，许依内殿起居例，缀班祗候。《国朝会要》。 
四年八月十一日，以右谏议大夫、兼太子左庶子张士逊兼太子宾客，充枢密直学士；户部员外郎、兼右谕德鲁宗道直龙图阁、兼左谕德，赐金紫；太常丞、直龙图阁冯元为左正言、兼右谕德，直阁如故。同上，同上。 
十三日，诏应兼东宫官僚并依内殿起居职位次序。 
十一月二十一日，参知政事任中正、枢密副使钱惟演、参知政事王曾并兼太子宾客，又以工部尚书、兼太子宾客林特兼太子詹事，枢密直学士、兼太子宾客张士逊兼太子 
      
詹事。同上。翰林学士、兼太子舍人晏殊为太子左庶子，职位并如故。《国朝会要》。执政兼东宫官自中正等始也。 
十二月二十三日，以吏部尚书、同中书门下平章事丁谓兼太子少师，枢密使、吏部尚书、同中书门下平章事冯拯兼少傅，曹利用兼少保，宰臣兼东宫官自谓始也。 
《哲宗正史 职官志》：太子太师、太傅、太保、少师、少傅、少保、宾客、詹事、少詹事、左、右庶子、谕德、侍读、侍讲、中舍、舍人、左、右卫、司御、清道、监门、内率府率、副率为东宫官职。《续国朝会要》。 
徽宗政和四年三月十六日，诏：「皇长子可以来春出阁，立为皇太子。其建宫室、设官属与仪物制度，宜令有司讨论典故以闻。」 
五年二月七日，皇太子上表言：「自昔东宫建司设局，张官置吏，考其职事，实无毫末。应东宫官吏乞不必具备，诸司庶局颇令兼摄。」从之。详见皇太子门。 
十四日，以翰林学士承旨强渊明、翰林学士刘炳并为宾客，中书舍人蔡靖、陈邦光并为詹事，秘书监李诗为左庶子、兼侍讲，秘书少监苏烨为左谕德，烨旧名犯皇太子名，改今名。太常少卿葛次仲为右谕德，国子司业曾懋、殿中侍御史华寔并为舍人，知入内内侍省杨震、董悫提举左、右春坊事，内侍杨容机、黎景年、全渊、张彦卿、周珣、王若冲、王珂管勾左、右春坊事，刘渊为家令，皇甫仅为承受。 
十五日，皇太子上表乞宫僚以下不称臣，从之。 
四月二十四日，秘书监、兼太子左庶子李诗言：「皇太子读史有不足知者，置之勿 
      
读。」诏令东宫讲读官罢读史，专一导以经术。详见皇太子门。同上，同上。 
九月十九日，太子家令刘渊罢，以梁平代之。 
六年四月九日，刘炳除宣和殿学士、提举醴泉观，依旧带东宫官。 
十三日，以礼部尚书白时中、刑部尚书慕容彦逢并兼太子宾客，除给事中方会、尚书吏部侍郎刘焕并兼太子詹事，起居舍人贾安宅兼太子舍人。《续国朝会要》续国朝会要：原文简称「续」，今补齐。下文数处《干道会要》或标「干」或标「干道」，今一例补足。。内符宝郎冯杨为家令。 
七年三月二十四日，以起居郎李弥大、起居舍人赵野并兼太子舍人。《续国朝会要》。 
四月二十一日，以秘书少监柯棐兼太子舍人。同上，同上。 
二十五日，以国子司业魏宪兼太子舍人。同上，同上。 
九月十七日，皇太子上表言：「诸王府侍读已改为赞读，今本府学官独称侍读，于义未安，乞改正。」诏不允。 
八年，刘焕、方会罢，以左庶子李诗、右庶子耿南仲为詹事。《续国朝会要》。 
宣和元年三月四日，皇太子奏：「本府旧有舍人二员，撰述章表文字。今来久阙，欲乞特差官二员兼领上件职事。兼本府舍人自来止是五日一次到府，若差见在职事官，即于本职亦不废事。」诏差秘书监王易简、秘书少监曾懋并兼太子舍人。同上，同上。 
七月十八日，皇太子奏：「本府讲读官李诗、耿南仲在府五年，除讲过《论语》外，今讲读过《御解道德经》并《孟子》及嘉言善行一千六百二十七事，裨益实多，未曾陈乞推恩。李诗、耿南仲并系待制，乞自宸衷指挥。」诏并除直学士。 
九月二十八日，以国子司业程振兼太子舍人。《续国朝会要》 
六年十二月一日，皇太子 
      
奏：「昨奉旨，令本府学官李诗、耿南仲读《前汉书》，今已毕，欲接续读《后汉书》。」从之。 
政和五年四月二十四日，东宫官罢读史。后复读史指挥检未获。 
钦宗靖康元年五月二日，秘书省著作佐郎晁说之为秘书少监、兼太子左谕德。 
同日，诏：「资政殿大学士、中大夫、提举龙德宫王易简为系东宫讲读官，其请给、人从、恩数并依签书枢密院例。」 
六月二十九日，以秘书少监、兼太子左谕德晁说之为中书舍人、兼太子詹事，国子司业黎确兼太子左谕德，侯栖筠兼太子右谕德天头原批：「原注：以上《续国朝会要》、《中兴会要》无此。寄案徐辑有左、右坊一门，凡卷内注《大典》卷六千一百三十三者皆是，今并。《大典》卷二百三十九，又卷六千一百三十三。」。 
九月十六日，以尚书工部侍郎何昌言兼太子詹事。 
孝宗干道元年八月九日，诏皇子壬立为皇太子，其宫室、官属、仪物制度并令有司讨论典礼以闻。 
十一日，诏中书舍人蒋芾、起居郎魏杞并兼太子詹事。 
九月六日，诏宗正少卿邵知柔兼太子左庶子、兼太子侍读此处旁批：「寄按《大典》卷七千六百八十七同。。尚书礼部员外郎汪大猷兼太子左谕德、兼太子侍讲。《干道会要》。 
七日，诏太子詹事每遇东宫讲读日并往陪侍。 
九日，皇太子言：「得旨，邵知柔兼太子左庶子、兼太子侍读，汪大猷兼太子谕德、兼太子侍讲者。伏念臣冒处储闱，方资学术，虽圣恩隆厚，肇新宫痴之名；而位号尊崇，几僭经筵之秩。仰冀宸衷之洞照，俾仍王邸之旧称，庶穆公言，亦安私义。所有侍读、侍讲官名，乞赐改正。」诏：「东宫讲读官称自有故事，所请不允。」《干道会要》。 
二年正月二十九日，诏给事中魏杞兼太子詹事。 
三月二十一日， 
      
宰执进呈东宫讲读官已讲《孟子》彻章，请别讲书目。上曰：「可令讲《尚书》，治国之道莫先于此，君臣更相警戒，无非日所行事。朕每无事，必看数篇。」 
四月十一日，执政进呈太子春坊奏：「讲《孟子》彻章，官属乞行推赏。」上曰：「可依王府体例。」《干道会要》。记得兵士辈只是犒设。汪(彻)[澈]等奏曰：「官属减磨勘二年，兵士犒设，只是王府例，东宫乞别立赏格。」上曰；「令具人数，将量与赏。」 
五月十五日，诏中书舍人兼太子詹事。 
十月二十一日，诏秘书少监、兼太子左谕德汪大猷兼太子侍讲。《干道会要》。 
七年二月八日，诏：「皇第三子惇立为皇太子，其官属、仪物制度并令有司讨论典礼以闻。」 
二十一日，皇太子府言：「本府承受官一员，主管左、右春坊事二员，同主管左、右春坊事二员，得旨就改差外，其元差指使、宅案司、客司、袍笏书表司、楷书直省官、亲事辇官、入内院子、守阙入内院子、教骏、厨子、翰林司、仪鸾司兵级，亦乞就行改差祗应。」从之。《干道会要》。 
三月八日，诏敷文阁直学士王十朋、敷文阁待制陈良翰并除太子詹事，秘书省著作佐郎刘焞除国子司业、兼太子侍读。先是，二月十三日，宰执进呈，上曰：「刘焞兼侍读，李彦颖却兼侍讲可也。」〔虞〕允文奏曰：「李彦颖既兼左谕德，以侍讲无人，并令兼之。」上曰：「侍讲可别选人充代。」因奏曰：「刘焞久在馆阁，以拘资格，除郎不行。乞稍迁擢，以重官僚之选。」上曰：「郎官外更有何官可迁 」允文奏曰：「国子司业见阙，缘隆兴指挥不许与祭酒并除。」上曰：「司业乃祭酒之贰，并置何妨，可特除国子司 
      
业。」 
十三日，诏监察御史刘季裴除将作监、兼太子侍讲。 
十八日，诏起居郎莫济兼太子左庶子，起居舍人李彦颖兼太子左谕德。《干道会要》。 
四月九日，诏：「太子詹事、庶子、谕德除假日外，并轮日入宫，依时出，仍随日供故事。」上谓宰执曰：「太子詹事既无职事，可轮日入宫，依时出。」梁克家奏曰：「除讲读官外，庶子、谕德亦无事。」上曰：「与詹事通轮可。」克家又奏：「莫济今欲轮日供故事，以便皇太子观览。」上曰：「甚善。」同上。 
