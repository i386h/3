<!-- { "loadSidebar": true } -->
政和元年正月二十六日，大司成张邦昌等言：「奉御批学制局子，将分拨到五路诸科解额二分一百三十人，并州学解额八十人，充京畿等诸路武士贡额，令诸路以指挥到日，在学人数每十五人、五路每十四人贡一名。寻取会修立到诸路武士贡额共一百六十九人，兵部具到已得朝旨，武学依文士存留科举三分，许在学三舍生并曾经在学已除籍人取应，并于贡额内除豁三分，永充解额。看详大观二年武举，依进士三分科场，系于武举旧解额八十人内取二十四人。今来若依兵部符，令本监于见立到一百六十九人数内除豁三分，即是合取五十一人，比之前三分发解，计增一培以上， 
      
显属太优，兼亏损天下贡额，亦虑未便。今来欲于旧解额八十人数内除豁三分，以充武贡发解额。武举既已降指挥依进士例，在学武士不合取应。缘今次未有奏举人，欲依文士许入学而不因罪犯见系退黜之人取应，仍纽分数，每一十人解一名，无人可解则阙之。武士贡额，仍依所立一百六十九人之数下诸路。武举省试，旧来正奏名止三十人。自大观元年已后，所增多二十人，本为贡士。今来科举，于旧省试奏名额内除豁三分，充科举奏名。」诏可依国子监契勘到事理施行。 
八月二十八日，大司成张邦昌等奏：「检会大观四年八月十三日圣旨，贡士入等者，自今与中等并留太学以俟殿试，其上等人遇唱名日取旨。又准大观重修武学令，诸贡士应补上等者，取旨释褐，中等俟殿试。欲望武士上等依文士上等已降指挥，留武学以俟殿试。」诏并依大观四年八月十三日贡士等已降指挥。 
五年七月一日，诏：「武士曾经崇宁五年以前省试下，依开封府、国子监进士例，许趁将来大比试。」 
六年八月六日，礼部奏：「昌化等军州学生陈善长、黄理、祥璨、覃德舆、吴拱状，为整会本路学事司，检坐政和元年正月二十七日敕，修立到本路武士贡额五人。照会武士既用本路元立武士额发贡，即是诸州解额内元桩留一分文士贡额充武士，自不相妨。本司指挥出给公据，贡发前来。今来本 
      
路诸州并不曾将一分武士额桩留，例各充贡人数，合行驳退施行。本路今勘当逐人所乞，难议施行。尚书省勘会陈善长等并系逐州，不合用武士桩留一分人额升贡前来，虽当驳退，缘系官司差 ，自广南远地已贡到都，理可矜恤。」诏陈善长、黄理、祥璨、覃德舆、吴拱五人并特许升贡，参入辟廱，仍令学事司各理充逐州大比前一年贡额。 
七年五月十九日，兵部言：「充贡武士张晖状，乞依政和六年十一月冬祀赦文，赴将〔来〕大比试。本部勘会赦文止为进士，别无该载武士之文。」诏武士与文士同，令兵部申明施行。 
宣和五年十一月十一日，殿中侍御史惠柔民、秘书省著作佐郎柳约言：「准 差充府监发解别试所考官，九月二日，具武士合格字号奏闻。数内字号系内舍试上舍试卷，其当行人为是同场引试，却 同外舍试内舍印子，致有差误。除已改正，将当行人施行，并元封对号官已举觉外，所有臣等罪犯，伏望重行黜责。」诏惠柔民可罢殿中侍御史，柳约罢著作佐郎。 
钦宗靖康元年五月二十七日，诏：「诸路州府军监有习武艺知兵书人，仰知、通不限数保明解发赴阙，朕将亲策于廷，量材拔用。其筹策深远，艺能绝伦，当不次升擢。在京武学士，仰礼部择日考试，具等第以闻。不系在学人，亦许自陈收试，策(议)[义]弓马优异者与推恩。其太中大夫及侍从官至路分都监以上奏举武举人 
      
，自依条法施行。」 
近有旨，令府州军监有习武艺知兵书人并解发赴阙，亲策于廷。窃惟武艺之人，间有知书者，州县虑其不文，无以应大廷之问，则不敢解发。愿诏州县，有武艺精强而不知兵书者，令赴所在投状，州县阅试，别作一项解赴殿前司按试艺能，使之前诣边陲，收大功效，以称强边却敌之用。」从之。令殿前司候解发到按试武艺精熟人，于崇政殿引呈。 六月十九日，太常寺主簿刘定言：「伏以上《续国朝会要》。 
光尧皇帝建炎元年五月一日，赦：「应去年锡庆院试中武士未经推恩人，仰本部限一月开具等第姓名，申尚书省。」 
六月十三日，赦：「应诸路解发到材武人并锡庆院材武人，昨有缘事故趁赴不及之人，仰经礼、兵部投状勘实，特与别行收试，具合格人姓名，申尚书省，取旨推恩。」 
二年二月二十六日，兵部言：「武举人自来州军即无解发额，止是赴兵部取解，依条以七十人赴省试，系军头引见司于内弓箭库试验弓马，及省试别试所附试程文。今行在扬州即无省试院、军头引见司，亦无处试验，欲乞应就试得解及免解武举人，并依文士例，各召京朝官二员结除名罪委保，赍所属给到公据，赴兵部呈验引保，于行在殿前司试弓马讫，就淮南转运司所在别场附试程文。」从之。 
三月四日，诏：「诸路已解发到材武人，令兵部将元给公据勘验，如不曾揩改姓名月日，及所给公据在 
      
建炎元年六月十三日赦前，投试文状在今年三月初三日已前，并许收试。其靖康元年五月二十七日指挥更不施行。」 
三年八月五日，诏武举发解依文举人展至来年春取旨。 
绍兴四年十一月十一日，以武举正奏名进士杨蓬补承信郎。逢乞依文举进士杨希仲等例，引用二年九月四日赦书免殿试补官例，故有是命。 
五年八月二十二日，上御集英殿策试武举进士。 
二十三日，上御集英殿策试武举弓马。
九月五日，尚书省言：「拟到武举进士正奏名张深以下六人推恩：策入优等二人，与保义、承节郎；平等四人，第一、第四人与承节郎，第二、第三人武艺不合格，与进武校尉。各展减磨勘年有差。」从之。 
十二年三月二十二日，上御集英殿策试武举进士。 
二十三日，上御幄殿阅试武举弓马。 
四月八日，尚书省言：「拟到武举进士正奏名陈鹗以下五人推恩：策入优等一名，与承节郎；平等二人，与承信郎、进武校尉。特奏名潘璋以下一人，平等，并与进义校尉。各展减磨勘年有差。」从之。 
十五年三月二十四日，上御集英殿策试武举进士。 
二十五日，上御幄殿阅试武举弓马。 
四月九日，尚书省言：「拟到武举进士正奏名应褒然以下五人推恩：并策入平等，正奏名二人，与承节郎；特奏名三人，并与进义校尉。各展减磨勘年有差。」从之。 
《文献通考》：绍兴十六年，始建武学。兵部上武士弓马及选试去留格：凡初补入学，步射弓一石。若公私试，步骑射不中，即不许试程文。其射格自一石五斗以下九斗，凡 
      
五等。上可其奏，因谓辅臣：「国家武选，政欲得人。今诸将子弟皆耻习弓马，求换文资。数年之后，将无人习武矣!宜劝诱之。凡武学生习七书兵法、步骑射，分上、内、外三舍，学生以百人为额，置博士一员，以文臣有出身或武举高选人为之。学谕一员，以武举补官人为之。」 
十八年四月三日，上御集英殿策试武举进士。 
四日，上御幄殿阅(说)[试]武举弓马。 
十八日，尚书言：「拟到武举进士柯熙以下八人推恩：正奏名七人，策入优等，第一名与保义郎；平等六人，第一名与承节郎，第二、第三人武艺不合格，与承信郎，第四至第六人与承节郎；特奏名一名，策入平等，与进义校尉。各展减磨勘年有差。」从之。 
二十一年闰四月七日，上御集英殿策试武举进士。 
八日，上御幄殿阅试武举弓马。 
十八日，尚书省言：「拟到武举进士正奏名汤鷽以下六人推恩：第一名策入优等，与承节郎；平等五人，并与承信郎。各展一年磨勘。」从之。 
二十四年三月八日，上御集英殿策试武举进士。 
九日，上御幄殿阅试武举弓马。 
二十二日，尚书省言：「拟到武举进士正奏名郑矼以下一十六人，策入优等四人，第一人保义郎，第二至第四人与承节郎；平等一十人，内八人与承信郎，张彦述、岳建寿各转一官；特奏名二人，第一人与进义校尉，第二人杂犯，与下班祗应。各展减磨勘年有差。」从之。 
二十六年九月十五日，太学博士兼武学博士周操言：「武举登科者，第一人与巡检差遣外，其余例处以监当，使其舍平日所习，一旦从事于管库之间，似 
      
非选练武举之本意。乞自今武举登科(人)[入]高等者，枢密院籍记姓名，候一任满日，无过犯，有劳绩，即加擢用。其次者亦免充财谷管库之任。」从之。 
二十七年三月八日，上御集英殿策试武举进士。 
九日，上御幄殿阅试武举弓马。 
二十二日，尚书省言：「拟到武举进士赵应熊以下一十六人推恩：正奏名一十五人，策入优等，第一名武艺绝伦，又省试第一名，特与保义郎、合门祗候，余人并与承节郎；特奏名一名，与进义校尉。各展减磨勘年有差。」从之。 
二十七日，宰执进呈赵应熊拟江南东路安抚司准备将，上曰：「应熊所试弓马甚精，文字亦可采。徽宗时，如马扩(构)、马识远者马扩构：「构」字犯宋高宗讳，疑衍。《中兴小纪》卷三七、《建炎以来系年要录》卷一七六所载亦无「构」字。，皆以武举擢用，或衔命出(强)[疆]。今来所得，亦不可谓无人。」 
二十九年二月二十五日，左正言何溥言：「乞将武举一科，参照祖宗典故，修立入官资格。历从戎事，免使监当。其有才略出伦，许令帅司保举，试之阵队，以观其能，御侮扞城，量加擢用。」吏、兵部看详：「武举旧法，未入亲民，注三路镇寨都监、监押、初任注双员。巡检、驻泊、捉贼，无遗阙，注监当。次任余路进武校尉，注经使监当。昨来指挥，武举正奏名保义郎以上，注沿江巡检，承信郎、承节郎注两淛、江南、福建未榜监当阙一次。又臣寮乞武举第一人与堂除差遣，余保义郎以上注巡检、驻泊、捉贼、押队，承节郎、承信郎、校尉注准备差使、缉捕盗贼。欲自今武举承节郎、承信郎与通 
      
注沿边亲民巡检、县尉或监当窠阙，其校尉止依已降指挥差注。」从之。 
五月十七日，诏武举人依府监年数与免解。 
三十年三月九日，上御集英殿策试武举进士。 
十日，上御幄殿阅试武举弓马。 
二十二日，尚书省言：「拟到武举进士樊仁远以下二十人推恩：正奏名一十九人，策入优等七人，第一名与保义郎，六人并承节郎；平等一十二人，并承信郎；特奏名一名，与进义校尉。各展减磨勘年有差。」从之。以上《中兴会要》。 
