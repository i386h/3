<!-- { "loadSidebar": true } -->
卫郎将盛雄飞言：「环卫官每除，合破省马一疋，立为定例。房缗欲下临安府，每月将军支三十贯，中郎将二十贯。到任供职，经历考第，不应于殿前司批书印纸，乞就枢密院批书。每遇朝殿，将军见破宫门、皇城门号各三道。如系郎将，只破宫门、皇城门号各一道。欲乞郎将更行添破二道。」从之。
四月二日，知枢密院葛邲奏：「环卫官秦世辅、任世安皆念归，不若稍令更迭。」上曰：「此辈在军中请受厚，来此骄堕，不如令更迭为是。」

嘉泰元年十月十三日，臣僚言：「恭 孝宗皇〔帝〕岁在隆兴，特降诏旨，有曰：『朕仰惟祖宗选用将帅，以崇武节，外建方镇，内列环尹，品式备具。近来环尹久不除授，非所以储才而均任也。可依旧制，应以才略闻，堪任将帅，及久勤军事，暂归休逸之人，并为环卫官。共以十员为额，宗室不在此制，仍不差戚里及非战功之人。若今后除授不依元降指挥，并许缴劾，仍着为令。』仰惟圣心留意环尹之职者，盖以兼收广览，使之日在左右，得以周知其武才，他日选用，可以得人。圣谟宏远，垂训后世，可不恪意遵守!比年以来，居是官者类皆庸琐，规图荐引，不以才武为先，侥幸序进，不以选择为急，充员具位，指日望迁，一遇将帅之阙，竟萌侥冒之意。如执券责偿，志在必得，纔不满欲，遂怀觖望。不知祖宗为官择人，岂为尔辈贪得冒进之地乎!此风寖淫，殆不可长。乞今后除授环卫官，悉遵

     
孝宗诏旨，精加选择，不得轻授。仍乞下臣此章，风厉在列，各安厥次，毋怀苟得之心。其或有抱(员)[负]奇伟，可备委寄，朝廷自加旌擢；若或〔碌〕碌无庸，专事交结，以觊进用，有违圣训之人，仍仰即日引退。如更不遵戒(救)[敕]，偃然冒居，贪恋无耻，臣当次第按劾，乞赐重行黜罚，庶几环尹之官，莫非将帅之选。」从之。
嘉定二年十一月二十六日，臣僚言：「环卫仰法将躔，密储才望，故隆兴讨论十员之制，谓非才任将帅、久勤军事者，不在此选。近年以来，阘茸无闻之人，皆得厕迹其间，至于缓急选将，傍徨四顾，鲜克胜任，徒有乏才之孍。乞降旨，自今环卫官专以他处曾为兵将而有功绩，及名将子孙之有才略者。傥更有躁进之徒，侥踰干请，虽已颁成命，亦许辅臣执奏，给舍缴驳，台谏论列，不容冒滥，务在必行。」从之。
 职官 宋会要辑稿 职官三三 六军诸卫 
     
六军诸卫


     
龙武、羽林、神武六军，掌郊祀、朝会仪仗。(会仪仗)判司官一人，以判金吾卫仗将军兼领。左右各三军。其局有排仗通直官、大将「大将」下原衍「军」字，据《宋史》卷一四三《仪卫志》一删。、仪仗押当、催驱、(惊)[警]场、喝探、节级、探头等。诸衙自左右卫以下官，名存而事废。长史以流外官任。其蕃酋官名旧有归德、怀化大将军、(节)[郎]将、司候、司阶、司戈。后(有)[又]增保定、清远、奉义、归义、广化之名，为六等。将军而下又增武宁、安化、奉华、保顺之名，为五等。大将军又有宁远、保安、保宁，其将军又有怀德、奉化，郎将有怀忠、武安，司候有保忠，司阶有保和、保顺，司戈有顺化、安德，皆(有)[以]蛮夷朝贡受官者充之。

真宗咸平五年十一月，制加楚王元佐羽林军上将军，余如故。旧制，左右羽林、龙武、神武为六军，各置统军，无上将军之名。此盖有司误也。

天禧元年三月，御史台言：「常朝武官止一、二人，或请告，则绝班，欲增补之。」诏择内职之疲老者充。遂以庄宅使慕容德琛为右监门卫大将军，西(凉)[京]左藏库使孙正辞为右领卫将军，崇(义)[仪]使刘守节为右屯卫将军，东染院使韩景佑为右监门卫将军，供备库使宋可信、郭仁浦为右千牛卫将军，供奉官、合门祗候钱昺、宗崇勋、王玉、冯处正、宋接华、张文德并为太子右监门率府率。

英宗治平三年九月三日，诏〔今〕后六军更不除上将军。先是，误除六统军为上将军，自是改正。

《哲宗

     
正史 职官志》：左右金吾卫、左右卫、左右骁卫、武卫、屯卫、领军卫、左卫、监门卫、千牛卫上将军、左右金吾以下诸卫大将军、诸卫将军为卫官。
神宗熙宁二年四月十六日，诏：「差摄南班官，今后只枢密院降札子差摄讫，关御史台合门。如正除南班官，即中书降敕告。」

三年七月六日，枢密院言：「今后摄南班有阙，欲于见在院知州军、路分都监以上得替未有差遣人内从上差摄。如不足，即于审官西院除坐事、替回、合降差遣及今任有过并年未三十未合入亲民差遣人外，(敢)[取]未有差遣人定差。」诏今后有阙，先差陕西、河东任满替回或碍亲放罢，前后曾有战功路分都监至知城堡寨崇班以上。如不足，即依今拟定施行。

钦宗靖康元年四月五日，御史中丞陈过庭言：「切惟祖宗时，将帅建节，不轻受人。自崇、观以来，启侥幸之路，虽胥史、厕役，间亦滥除，坐糜国用，百(陪)[倍]他官。今陛下循名责实，恭简用以身率四海，凡任节度使者，人人愿自贬损，以从德化，特重于自陈耳。近因范讷有请归环卫，授以上将军，制命一颁，众皆欢抃。尝闻艺祖削平祸乱，一日罢诸节度悉归环卫，而人无异议者，分当然也。欲望指挥所属详加裁度，除宗室及实有军功人别作措置外，其余并依讷例，换授施行，以协天下公议。」诏令(史)[吏]部除宗室外，开具内外节度使姓名、元除授因依闻奏。

十七日，制以少傅、安抚军节度使钱景臻

     
，镇安军节度使、开府仪同三司刘宗元为左金吾卫上将军，检校太保、保信军节度使刘敷，(校)[检]校少师、武成军节度使刘敏，向德军节度使张楙，岳阳军节度使王舜臣岳阳：原作「兵阳」，据《靖康要录》卷四改。，检校少傅、应道军节度使朱孝孙，检校少保、泸川军节度使钱忱并为右金吾卫上将军，并以戊午诏书换授也。
 职官 宋会要辑稿 职官三三 三 卫 
     
三卫


【宋会要】


     
徽宗崇宁四年二月十日，中书省言：「《周官》宫正掌王公之戒令，纠禁以时，比宫中次舍之众寡，以待夕击柝而比之。又宫伯掌王宫之士庶子。盖王宫之内有士庶子为卫，而庶子者，非王族则功臣之世贤者之类，王以自近而卫焉，故休戚一体，上下亲而内外察。逮汉以郎执戟宿卫殿中，举衣冠子弟充选。至唐遂分三卫五府，其法详密。今殿庭设(伏)[仗]悉以禁族，而士庶子之法未能如古。欲仿前世，择贤德之后，勋戚之裔，以侍轩陛，庶几先王宿卫之意。今仿古修立三卫郎一员，治一府之事，秩比(大)[太]中大夫。三卫中郎为之贰中郎为之贰：原作「郎中之前」，据《宋史》卷一六六《职官志》六改。，文武各一员，秩比朝议大夫。日率其属直于殿陛。长在左，立于起居郎之前；贰分左右，文东武西，在都承旨之后。仗退仗：原作「伏」，据《宋史》卷一六六《职官志》六改。，治事于府。博士二员，秩比承议郎；主簿一员，秩比宣德郎。博士掌教导，校试亲、勋、翊卫郎程文，讲书武艺。亲卫府郎十员，秩比朝奉郎；中郎十员，秩比承议郎。勋卫府郎十员，秩比通直郎；中郎十员，秩比宣德郎。翊卫府郎二十员，秩比宣议郎；中郎二十员，秩比承事郎。亲、勋、翊卫文武各四十员，分左右侍立。官给衣带，紫罗义襕窄衫，镀金双鹿束带，执长柄八瓣骨朵。亲卫郎立于殿上两傍，勋卫郎立于朵殿，翊卫郎立于两 卫士之前。三卫郎依给舍，中郎依少卿，余依寺丞。一，亲卫官许后妃、嫔御之家有服亲

      
及翰林学士并管军正任观察使以上子孙。一，勋卫官许勋臣之世、贤德之后有服亲，应(大)[太]中大夫以上及正任团练使、遥郡观察使以上。一，翊卫官许卿监、正任刺史、遥郡团练使以上，并以亲兄弟子孙试充。一，三卫官直退，皆入府诵书。各占一经一书，月以私试，(李)[季]一公试，习武艺者许赴武学。一，三卫官许年十八以上、人材秀整武班郎，兼有材武之人，亲卫许承务郎以上大使臣，勋卫许通选人小使臣。各召六曹郎官、武臣正任团练使以上二员保明。文臣令(大)[太]学官，武臣令武学官试，合格人以闻，三省审差。一，犯恶逆之家若编管人子孙亲兄弟及上书邪等、归明、笃废疾并历任曾犯赃罪徒以上，及三路极边、川傜人，元佑奸党五服内亲属，不许保明充三卫官。一，冒试者处斩。若违法保任者，以违制论，不以赦降原减；已在官者，不以首原。一，诸卫郎每三人已上结为一保，(之)[互]相觉举。虽非同保，知其有犯亦同。一，三卫郎知同保有犯恶逆，系元佑奸党五服内亲属若编管子孙亲兄弟，及上书邪等、归明、极边三路、川傜人而不告者，处斩。一，诸卫官每保夜以一员直宿，有故若于令应给假者免。一，文臣试卫官法，公私试依此。第一场本经或《论》、《孟》义三道，私试减一道。第二场时务策一道。一，武臣试卫官法，公私试依此。第一场《七书》义二道，或策一道。第二场弓马，依武学补试法。一，三卫府令史
      
一员，书令史二员，贴书四员，守阙贴书四员，并依殿中省法。一，试诸卫郎取成文理稍通者为合格。有阙并试补臣僚，不在以恩例陈乞之限。一，诸卫郎三年为任，任满无遗阙，三卫府保明闻奏，中郎升郎，翊卫郎升勋卫中郎，以次递升。愿充诸卫郎者，召保官，赴吏部投纳家保状。吏部类聚及三十人以上，申尚书省差官试。」从之。
二十六日，诏三卫郎为三(侍卫)[卫侍]郎。

六月一日，诏祖宗诸后及妃嫔之家，其本宗堪充诸卫官以闻。

八月十六日，诏(二)[三]卫博士今后并差文臣。(以上尹波校点)
 职官 ~ 合门通事舍人题下原批：「下行录『故事云云』，在第四页第十行。」 
     
宋会要辑稿 职官三四



合门通事舍人题下原批：「下行录『故事云云』，在第四页第十行。」


政和六年天头原批：「此条移下第三页，夹注在『政和六年八月二日』条下。」，诏以合门通事舍人名行鄙俗，可改为宣赞舍人

【宋会要】


合门通事舍人。太祖干德五年四月，以右班殿直郑粲为合门通事舍人。

真宗咸平四年七月，以右侍禁焦守节为合门通事舍人。

