<!-- { "loadSidebar": true } -->
嘉定五年九月十四日，中大夫、新除吏部侍郎、兼中书舍人、兼同修国史、兼实录院同修撰、兼侍读俞烈，朝请郎、试中书舍人、兼修玉牒官、兼侍读范之柔，承议郎、殿中侍御史、兼侍讲徐宏，朝奉郎、左司谏、兼侍讲郑昭先，朝奉郎、右正言、兼侍讲董居谊，朝请大夫、试国子祭酒、兼国史院编修官、实录院检讨官、兼侍立修注官刘爚，朝散大夫 
      
、守太常少卿、兼国史院编修官、兼实录院检讨官、兼侍立修注官刘弥正札子奏：「臣等仰惟陛下绍隆圣祚，祗遹先猷，稽古用贤，谨守一道。不迩声色，不事观游，而政机余暇，日延儒臣，讲论经理，进读史事，凝神静听，间形商榷，敷畅经旨，曾无倦容。此虽舜之好问、禹之拜言、汤之又日新、成王之光明缉熙，不是过也。惟昔三圣，成《易》一经，羲画、文重，具三才变通之体；周情、孔思，扶百世纲常之宗。岂浅知之可窥，俟上圣之复起。惟我皇家，列圣相承，右文尊经，以为家法。考之故实，皆二日一开经筵，率用双日一读一讲。独仁宗皇帝于庆历二年进讲《周易》，而自干兴以后，(双)[只]日亦或讲说，未以为常也。陛下睿谋天纵，圣德日新，猷训是承，专法仁祖，取《易》一书，昼诵夜思。复延经生，诵说紬绎。盖昉于嘉泰改元之冬，迄今十有二载。宸衷惕厉，锐情经术。日讲二卦，虚心正守，端拱以听，昼漏下或十余刻，不懈盆壮。讲官敷绎，有契圣心，间形褒拂，以示激厉。臣等至愚，仰窥圣运，垂衣拱手，间发英断，则《干》之时行也；圣化聿新，崇俊去邪，则《丰》之日中也；清心寡欲，行不踰矩，则《大壮》之非礼勿履；发政施仁，与民休息，则《无妄》之对时育物；不绝邻好，益严边备，则得《师》之中吉；垂意臬事，不惮详覆，则得《贲》之无敢折狱。天造神断，雷厉风飞，无非《大易》之妙用。而犹日开经闱，欣闻讲绎，有若饥渴。昔孔子读《易》，韦编三绝。圣人 
      
穷而在下，以明道传后为己责。遂穷日力，不惮讲席。今陛下贵为天子，日亲万几，而听断之隙，有似于孔圣之穷经析义。圣王相去千有余岁，而尊经乐道，若合符节。臣等末学谀，闻充员讲读，获际休嘉。臣等不胜大愿，欲望圣慈宣付吏馆。」诏从之。 
嘉定七年十月十三日，朝议大夫、权刑部尚书、兼修玉牒官、兼侍读范之柔，朝奉郎、试中书舍人、兼国史院编修官、兼实录院检讨官、兼侍读石宗万，朝奉大夫、殿中侍御史、兼侍讲应武，朝请郎、右正言、兼侍讲黄序，朝议大夫、试国子祭酒、兼国史院编修官、兼实录院检讨官、兼崇政殿说书、兼权工部侍郎徐应龙，朝议大夫、起居郎、兼国史院编修官、兼实录院检讨官、兼侍读、兼权礼部侍郎李，朝散郎、守起居舍人、兼玉牒所检讨官、兼权直学士院、兼太常少卿真德秀札子奏：「臣等伏读《两朝宝训》，仁宗皇帝命丁度等讲《春秋》终篇，圣语有曰：『《春秋》所述，皆前世治乱，敢不鉴戒』 仰见祖宗学于古训，施于政理，于《春秋》一经，尤所加意。恭惟陛下以天纵之资，茂日新之德，恪遵家法，勤御经帷。比年以来，荐彻篇帙。今麟史告备，载举盛仪。窃惟周辙既东，疆国分列，治世之经莫举，尊王之旨不明。此书一立，惩劝善恶，扶植名分，岂惟二百四十二年之行事 其所以建民极而正人心者，虽数千百年犹赖之。是宜渊衷洞究、玉音涣发，深有取于明君臣之义。猗欤盛 
      
哉!前圣述作之心，异世同符。先朝宪章之美，重规迭矩。窃尝敬考岁月，接续龙潜研精之素，起于绍熙五年之仲秋，从容燕闲，务学之勤，迄于嘉定七年之良月。紬绎之久，则所得益闳；体察之深，则所施不紊。运量酬酢，左右逢原。君道之所以昭明，治功之所以超越者，不在兹乎 臣等猥以非才，备员讲读，获际休嘉，不胜庆幸。欲望圣慈宣付史馆。」诏从之。 
嘉定九年三月二十五日，朝散郎、试兵部侍郎、兼中书舍人、兼同修国史、兼实录院同修撰、兼侍读石宗万，朝请大夫、试右谏议大夫、兼侍读应武，中大夫、权吏部侍郎、兼同修国史、兼实录院同修撰、兼侍读徐应龙，朝奉大夫、行殿中侍御史、兼侍讲黄序，朝散郎、试秘书监、兼国子祭酒、兼国史院编修官、兼实录院检讨官、兼崇政殿说书袁燮，朝议大夫、起居郎、兼国史院编修官、兼实录院检讨官、兼枢密副都承旨赵汝述，朝议大夫、军器监、兼玉牒所检讨官、兼权检正、兼侍立修注官聂子述言：「仰惟陛下宸衷渊靖，趋向纯一，留神典学，延纳儒绅。自登宝位，行历二纪，就将缉熙，久而弥笃。粤从双日只日，咸御经筵；晚讲坐讲，创为定制。至于凝虑审听，喜见天颜，商榷大义，玉音涣发，前后见于史臣之登载者，固不止于屡书特书而已也。远而帝王之经藉，近而祖宗之家法，以次讲读，兼举无遗。自《三朝宝训》终篇三：原作「二」，据本卷前嘉定二年十一月十六日奏改。，而轲书继之；自《(二)朝宝训》终篇，而鲁语 
      
继之。嘉定以来，《诗》首告备，而《高宗圣政》随竟宝帙。《易》既卒业，而《孝宗圣政》载毕瑶篇。若《春秋》说事，则又近在甲戌之良月也。越丙子季春，《书》复以彻章告。夫尊经盛典也，而史不绝书；彻章旷仪也，而靡岁不举。凡斯文之所以起兴，群目之所以动荡，声诗之所以声美，耀简册而传方来者，实汉、唐以来之所未有也。以至燕衎之私，屡见于石渠之庐；匪颁之式，迭至于迩臣之室。尤为熙朝之盛事，猗欤休哉!臣等窃惟《尚书》一经，实为人主轨范，尧、舜、禹、汤、文、武之行事，如指诸掌。陛下研精覃思，有年于兹，固已举坦明之制，合前后之揆矣。迩者讲官得旨，灼趱敷奏黼扆之前，圣语有云：『典谟训告之书，朕留意已久。尧言宣布，一词称赞。』窃谓陛下游神艺圃，潜心圣域，诚非分章摘句，泥纸上之言，事口耳之末也。盖尝蠡测管窥，仰观圣运，如精一之旨，传之尧舜，俭勤之德，无间大禹。不迩声色，不殖货利，则与汤之检身者无二道。谨庶狱而无游畋，建皇极而无偏党，则与文武之忧勤者无两心。岂非平时留意之久，其效遂至是乎 臣等闻伊尹之告太甲曰：『终始惟一，时乃日新。』传说之告高宗曰：『念终始典于学，厥德修罔觉。』惟陛下谨终始如，自强不息，则高明光大，悠久无疆，将与天地同其德矣。臣等不胜大愿，欲望圣慈宣付史馆。」诏从之。 
十一年三月二十六日，太中大夫、守尚书吏部侍郎、兼修玉牒官、兼侍 
      
读徐应龙，朝奉大夫、新除尚书礼部侍郎、兼同修国史、实录院同修撰、兼侍读袁燮，朝请大夫、试右谏议大夫、兼侍读黄序，朝奉郎、殿中侍御史、兼侍讲李楠，朝奉郎、右正言、兼侍讲刘棠，中奉大夫、行起居郎、兼中书门下省检正诸房公事、兼玉牒所检讨官、兼权工部侍郎聂子述，朝散郎、行起居舍人、兼国史院编修官、兼实录院检讨官、兼太子侍读宣缯言：「仰惟皇帝陛下，天资冲澹，惟性高明。日御讲筵，就学不倦。经籍奥义，以次咨访，罔有逸遗。自庆元戊午，至嘉定丙子，凡十彻章。虽商高宗典于终始，周成王学有缉熙，殆不是过。猗欤懿哉!甚盛德也。厥今《通鉴》进读，复告讫篇，非汲汲皇皇，畴尧臻此!緬惟是書之作，昉我英宗，命司馬光論次於中祕，起周威烈，下竟五代，研精極慮，窮竭日力，久迺克就，卷帙曠分，綱目井列，不但 擷故實而已，蓋將便清燕之觀，示元龜之鑒也。裕陵钦承先志，宠以序文，谓『天人相与之际，休咎庶证之原，威福盛美之本，规摹利害之效，良将之方略，循吏之教条，于是悉备。』显谟大训，炳若日星。诏燕后人，永永无斁。陛下笃意此书，肆命劝诵，其闻善可为法、恶可为戒者，或关宸听，有悟圣心，涣(法)[发]玉音，动与理会。前后侍臣之言，钦聆敬孍，不一而足。维庆元乙卯二月，实始启帙，除东西魏、陈、隋及五季渎乱之事，有旨不读，自余纪载，弗怠幡阅。逮嘉定戊寅季春，遂底终篇。 
      
陛下稽古之懋、典学之勤，可谓同符祖宗，有光帝王矣。昔唐开元中，日选耆儒侍读，以质史籍疑义，然而锐始怠终，徒文亡实。秉史笔者，犹且特书，以为美谈。矧陛下历览前代兴亡理乱之故，尊所闻，行所知，首末惟一，顾可不登之汗简，以诏万世 欲望睿慈宣付史馆。」诏从之。 
十二年五月十三日，通议大夫、权刑部尚书、兼修玉牒官、兼侍读徐应龙，朝散大夫、试尚书礼部侍郎、兼同修国史、兼实录院同修撰、兼侍读表燮，朝请郎、新除右谏议大夫、兼侍讲李楠，朝奉郎、新除殿中侍御史、兼侍讲盛章，朝请郎、新除右正言、兼侍讲胡卫，朝散郎、试秘书监、兼国史院编修官、兼实录院检讨官、兼崇政殿说书柴中行，朝奉郎、新除起居郎、兼国史院编修官、兼实录院检讨官扬汝明，朝奉郎、新除起居舍人、兼国史院编修官、兼实录院检讨官李安行言：「仰惟陛下，天纵之圣，议挹弗居，日就之功，缉熙不已。粤自临御以来，锐情经术，垂意史传。凡三五帝王学聚问辨之方，暨历代兴(忘)[亡]理乱之迹，亦既洞究其颠末，而深造其渊微矣。比岁记注之臣，欲以上 聪明，复取先朝讲官范祖禹所进《帝学》一编，续以五宗之懿，厘为十卷，仰尘乙览。顷因《资治通鉴》彻章，有旨以是进读。圣心亹亹，咨阅靡殆。乃嘉定乙卯仲夏，实竟其帙。自非陛下典学之诚，有加无已，畴克臻此 钦惟元佑更化，作新之治，符靖始初，清明之 
      
政，无非皇皇汲汲之所繇致。高宗、孝宗若稽于古，高明光大之效，尤极其盛。今观三圣学问之精微，诸儒讲说之本末，是书所载，炳如日星。臣等进读之次，陛下穆垂天听，莫不心领意会，抑亦尊所闻而行所知矣，岂但虚文而已哉!昔傅说之告商高宗曰『王人求多闻，时惟建事，学于古训，乃有获。』又继之曰：『监于先王成宪，其永无愆。』陛下学于古训矣，而复以五宗之家学为法，是则监于成宪之谓也。视商之贤王，真可齐休匹美。逮兹彻卷，固宜纪诸汗简，以侈万世之传。臣等劝诵罔功，迭睹盛事，不胜庆幸。欲望睿慈宣付史馆。」诏从之。 
