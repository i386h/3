<!-- { "loadSidebar": true } -->
八月二十日，刑部侍郎马大同言：「乞应差推勘官并须选清强详练之人，不容作推避，从所差监司专人押发，限五日内起离。仍令所属州县将一行官吏依条合得券食挨日批支，应有供须之属，无令阙误，然后可以责其留心推勘。如罪囚止一名，限以半月；三名以上，限以一月，方许出院。有所追会，不在此限。违者以违制论，许本路监司按治。期限既定，大约计之，每推自其被差以至出院，亦须两月之期而后讫事。如是五推，盖可以岁计矣。臣将诸州所勘大辟并杂犯死罪等公事一面置籍，遇有申到结绝或翻异名件，接续销注。每十日一催之，名曰举催案，而令法司兼行。自十日一催之后，须管具所差被差及入院出院月日，如(其)[实]报应。如准前玩易，五推
      
通满一年，而其狱淹滞，不行结绝者，许从本部稽考其违限去处，将所差及被差官吏具职位姓名申奏，重行责罚。」从之。 
绍熙五年九月十四日，明堂赦：「鞫狱差官，自有起发条限。近来被差官往往推避迁延。今后应监司州军差官推勘公事，须管督责照条限疾速起发，不得推避。如有稽滞，仰所差官司按劾。」自后郊赦并同。同日赦：「刑狱翻异，自有条法，不得于词外推鞫。其干连人虽有罪，而于出入翻异称冤情节元不相干者，录讫先断。近来州郡恐勘官到来，临期勾追迟缓，却将干证人尽行拘系，破家失业，或至死亡。可并令释放，着家知在。如违，许被拘留人经监司陈诉。」自后郊赦并同。 
庆元三年五月二十四日，诏诸路提刑司严立板牓，行下州县约束：「应合解州公事，有预将案款先为计嘱州吏者，许诸色人指寔，经提刑司陈诉。仍将先狱移勘，其犯人送无干碍官司根究，具案取旨，重作施行。」从大理评事沈槐之请也。 
四年九月十二日，臣僚言：「比年以来，推勘之法未尽，是致多有冤滥。推原其故，则法有所谓一案推结者，寔病之也。谓如前勘官吏或有失寔，于法须并行追勘。关涉人数既多，追逮繁扰。彼冤者既不能得直，而后勘官吏已与前勘官吏自相争讼，故后勘官吏悉皆视成于前勘。及至州狱翻异，则提刑司差官推勘。提刑司复翻异， 
      
则以次至转运、提举、安抚司。本路所差既遍，则又差邻路。关涉之人愈多，则愈难一案推结。臣以为今宜令州县诸司推勘大辟，各不得过百日。如所差官迁延不行，或诸司迁延不差，各与坐罪，庶几不致淹延刑狱。如已经本路差官俱遍，犹翻异不已者，仰家属径经朝省陈诉，结立愿加一等之罪，追人赴天狱推勘。如二广、四川去朝廷既远，亦结加一等罪，赴经略司及制置司陈诉。其经略司、制置司申朝省取旨，差官于邻路追摄根勘。如或妄诉，即坐以所加立之罪。如委是冤抑，即将前推勘失当官吏并与照条坐罪。至于检断签书及录问官，止据一时成款，初不知情，免与同罪。如此则人知一案推结之法必行，而检断签书录问之官既不与罪，则关涉亦省，而民冤得以自直。」诏令刑寺看详闻奏。刑寺看详：「若将犯人已经本路差官俱遍犹翻异者，便许家属经朝省陈诉，愿加一等之罪，追人赴天狱推勘。如二广、四川，许经经略、制置司陈诉，朝廷取旨，差官邻路根勘。照得在法罪人翻异或家属声冤，皆移司别推。已经五推，提刑亲勘、转运指定之后复行翻异，已有淳熙十一年七月六日指挥，具录翻词闻奏，听候指挥施行外，所是乞将检断签书录问止据一时成款，初不知情，免与同罪一节，照得淳熙十一年十一月二十五日指 
      
挥、绍(兴)[熙]元年十二月三日两项指挥，检断录问之官，如辞状隐伏，无以验知者，不在一案推结之数。缘敕令所参修条法之时申明朝廷，乞将签书与检断录问一体修立为法。续奉旨，依旧法施行，致有臣僚今来奏请。本寺照得检断录问签书不问有无当驳之情，并与推勘官一案推结，委是轻重不伦。今来臣僚奏请，即与敕令所前来申请颇同。今看详，送敕令所参酌，看详施行。」 
五年十二月二十四日，臣僚言：「窃见广东一路十(月)[有]四州，惟英德府烟瘴最甚，有『人间生地狱』之号。诸司分在广、韶二州置司，英德介乎广、韶之间，故诸司凡以公事送狱者多送英德。人一闻生地狱之名，则心已惧。凡罪不致死与未必有罪之人，每至狱，则皆引伏，其意以为入系于狱未必辩明而不免于死，不若亟就刑责，犹得以生。由是狱之欲速成者必之英德，而英德之吏以善治狱名。今一路之中，东有潮、惠，西有二庆，北有南雄、连州，皆风土之不甚恶者。乞行下本路诸司，应今后遇有公事，合送别州根勘者，不许送英德府，庶几狱无冤滥，人获生全。」从之。 
六年五月六日，都省言：「雨泽稍愆，见行祈祷。照得淳熙十四年、绍熙四年曾降指挥，审勘翻异之狱，从宜结断。今来又及八年，尚虑翻异并驳勘公事稍多，淹延刑禁。」诏诸路提刑自今降指挥到日，疾 
      
速躬亲同本州岛守臣比照昨来所降指挥，将翻异及驳勘之狱详情审勘。如有未尽或事涉可疑，与从轻结断。其失当官吏，特免一案推结一次。」 
嘉泰元年正月十一日，臣僚言：「今日治狱之弊，推鞫之初，虽得其情，至(穿)[案]款之际，则必先自揣摩斟酌之，以为案如某罪，当合某法，或笞，或杖，或徒、流与死刑之类，皆文致其辞，轻重其字，必欲以款之情与法意合。彼议法者亦惟视其成而定其罪，纤亳锱铢，如出一手。乞行下诸路州军，所隶刑狱应自今圆结案款，但据其所吐实辞明白条具，然后听其议法者定罪，不得仍前傅会牵合，稍有文饰。如有违戾，监司按治施行，庶几情得其寔，法当其罪。」从之。 
二年四月四日，权刑部侍郎俞澄言：「凡勘大辟，正犯与干连人各给一历，令其书写自初入狱至于狱成所供情款。其勘官批问，亦只就历书写，应有错字，只许图记，不许涂抹。其历县即本州岛预先印给，州即提刑司预给，不许用别纸书写。违者重立罪赏，许人告首。其历之首备坐约束，使正犯与干连等人通知，如此则可以杜绝吏奸，终始情款难于改易。设有翻异，则狱囚供吐轻重虚寔之情及勘官推勘详简当否之状于此尽见。」从之。 
三年三月十一日，江西运副陈研言：「窃见诸路州军大辟公事到狱之初，不先审定罪人本情，多为迁就 
      
之词，求合于疑虑可悯之条，此最今日治狱之大弊。迨至结录审问，法司检断，则以刑名疑虑、情理可悯具案奏裁，棘寺看详申部，部复申省，卒从贷命。若使罪人之本情果有疑虑可悯，则施行不为不当。其有不然，亦从奏裁贷命，死者何辜。推求其故，县狱禁勘无翻异，即申解州，州狱覆勘无翻异，即送法司，具申提刑司详覆，行下处断。往往州吏必多方驳难县胥，宪司吏人必多方驳难州吏，追呼取会，因而受赂。缘此州县吏人惮于径申，故于罪人入狱之初，教为疑虑可悯情节。及至狱具，一面照条奏裁，则免追呼需索之扰。今天下狱案来上，大率奏裁案最多，而详覆案绝少，职此之由也。欲乞行下诸路州县，今后遇大辟，罪人到官之初，须令长官当厅引问罪人，令以实情通吐。仍引证佐等人反复问难，务在得其本情，然后送狱根勘。狱官不时下狱引问，有一语稍异初词，必根究情弊，重作施行。狱成，有合奏裁与合申提刑司详覆者，各令从条施行。」从之。 
五月十八日，侍御史兼侍讲张泽言：「江西袁州万载县有巨室易国梁者，前后贼杀无辜不可胜数，见于累次词诉。今闻有欧阳光大者，首说易国梁贼杀婢仆干人等二十三人。事已发觉，在本路提刑司具有实迹，备极惨毒。其党与郭氏、杨氏等二十余家与之请嘱权势，易国梁 
      
并不曾列官，止供状传入。吏辈辄为勒血属退款，检验官并不敢验出要害痕伤。其血属再经提刑司陈诉，改送本州岛，党与又为把持官吏，行赂请嘱。提刑司再委发觉知县躬亲根勘，其易国梁见使人以他事告论知县，意在胁持脱免。知县畏惧倾害，莫敢承当。欲送大理寺取索人案，从公根勘着寔，奏上取旨，酌情定断施行。」从之。 
七月二十一日，臣僚言：「今日郡县之吏略不以赃赂为耻，本州岛劾奏，既不加推鞫，又不责伏辨。异日一纸巧雪，将复抆拭为无过之人，几何其不胥而为贪也。臣以谓自今应居官贪墨，赃证分明，有司推鞫既得其寔，必责以伏辨，抵以本罪，毋令幸免，庶几国不废法，吏有悛心。」从之。 
嘉定二年三月十九日，臣僚言：「乞今后县解公事或有情节未圆，不许将罪人往复押下，止许追承勘人吏一案勘结。其州郡狱事州勘不圆，申提刑司，即选择清强官吏，前去推鞫，责令必得其寔。若更有翻异，即委自提刑司取索案牍看详，亲往审寔予决，无待诸司邻郡差官，以为文具。」从之。 
六年七月四日，权刑部尚书曾从龙言：「连月霪雨不止，咎必有由。伏见近者刑寺禁系寔烦，追逮颇众，深恐其间连及无辜，上干阴阳。乞令大理寺具见禁人数及禁逮因依申尚书省，参酌情理轻重，情理轻者禁人与 放，逮未至下本州岛 
      
断遣。」从之。 
八年二月二十三日，臣僚言：「近访闻省仓上界欠折米斛，见送临安府左司理院，追到干系人沈俊卿、顾成等根勘情节。农寺移牒湖州、嘉兴府、平江府、常州、江阴军，自嘉定五年七月至嘉定七年八月积计欠米一万三千八百余石，追三年之间押纲官吏兵梢人等勒令均陪。其逐州前后纲运有及二十余纲者，少亦不下十六七纲，每纲无虑十数人坐押，尽行追逮，均摊备偿，州郡奉承，每州追及干连率是百余人，狱奸充斥，至分系县狱，愁叹之声遍于畿甸，诚(骸)[骇]听闻。乞行下平江、嘉兴、湖州、常州、江阴，将已追到前后纲运干连人日下 放，其未到人并行住追，仍出牓晓示，俾咸知陛下宽恤之仁，以销愁叹，以召和气。」从之。 
十二年十月二十九日，臣僚言：「广西经略司奏，知钦州林千之杀人为馔，本于横州发觉，传诸四方，莫不惊异。近观经略司勘到情节，有李满、阿陈等供述已详，但未曾摄取千之伏辩。而其子友直进状，乃复支离，若有嘱托。成谋于下而欲机自上发，官益疑焉。乞特自朝廷差大理寺清强官带推狱于静江府、湖南邻郡鞫勘，毋苟同以入其罪，毋苟异以出其情。如事皆孚寔，则千之非复人类，他日明正典刑。凡官当荫赎等法，皆不可行。倘或不然，则千之遂可免为禽兽之归，岂特逭一时之刑辟而已。」从 
      
之。 
