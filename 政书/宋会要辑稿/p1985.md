<!-- { "loadSidebar": true } -->
绍兴元年十二月二十一日，右司谏方孟卿言：「谏官自来于中书、门下省置厅事，盖两省朝廷政令所自出，祖宗以谏官居之，不无深意。切见行在谏省虽许于皇城内建置，缘未有指定去处。见今踏逐民间屋宇，凡朝廷设施任用，委是不获实时预闻。」诏：「候移(惏)[跸]临安，于都堂相近置局。」 
二年六月二十二日，诏：「台谏言事官，系非时上殿，不合在轮对条具之数。」先是，降手诏，内外侍从、省台职事官等，限半月各述所职利害，条具以闻。及应行在通直郎以上轮对。台谏状：「勘会言事官遇有时政利害，并系非时敷奏，恐不合在轮对条具之数。」故有是诏。 
十二月十五日，合门言：「右谏议大夫徐俯面奉圣旨，今后凡遇有合奏禀事，并不拘早晚及假日请对。勘会臣寮内殿奉事，即不属合门引班。今来本官不拘早晚及假日请对，合门即无似此体例。」诏遇内殿日有急速事，令入内内侍省引对。 
四年七月十三日，臣寮言：「近来谏院遇全阙官，印记掌于胥(史)[吏]不便。乞今后谏院全阙官，印记权令中书门下后省寄收，其谏官职事并不干预。若省札关牒之属，每日类聚，用印封记，候除到谏官日开拆书押，庶几有所关防，不致漏泄散逸。」从之。 
十月二十二日，诏：「车马进发，令谏院船次后省泊。」从司谏赵霈请也。先是，降诏进发建康，故有是请。 
五年五月十八日，诏：「左司谏赵霈论奏，深得谏官之体，可转一官，赐紫章服。倘令尚书省将所奏修写成图进入倘：疑误。。」霈疏曰：「安不忘危，治不忘乱，安危治乱之机，相为倚伏。陛下承列圣之 
      
丕基，适丁阳九之厄运，九年于兹，秣马励兵，而士气始振；兴(襄)[衰]拨乱，而武志方伸。天时既至，人事已极。比者皇威奋张，寇戎远遁，已肇中兴之业，天其或者殆将悔祸，使至于治安乎。兹者銮舆言还，天人和悦，远迩乂宁，所谓安危治乱之机，正不可一日忘也。汉光武初定天下，冯异
来朝，诏曰：『仓卒，芜蒌亭豆粥，虖沱河麦饭。』异顿首曰：『愿国家无忘河北之难，小臣不敢忘中军之恩。』唐太宗既平高昌，魏(证)[征]举小白无忘在莒之事以戒之。帝曰：『朕不敢忘布衣时，公不得忘叔牙之为人也。』臣亦愿陛下无忘亲征时，臣亦无忘扈从时，则治安可保，恢复可期矣。伏望益轸圣虑，载扩远图，知燕安不可怀，则前日跋履之劳不可忘也。知恺乐不可极，则百日(霄)[宵]旰之忧不可忘也。知前日仓卒之警，则备御之策其可忘乎 知前日饷馈之艰，则理财之道其可忘乎 臣于此当念扈跸之勤，殚报国之诚，指陈得失，庶几上下共享治安之美。」上嘉之，故有是命。 
六年四月十八日，谏议大夫赵霈言：「伏闻近者中书舍人任申先缴奏沈与求词头，谓台谏朋附。臣等备数言路，皆(州)[出]亲(推)[擢]，初无先容之助。而申先公肆诋诬。臣等见各居家待罪。」诏申先除集英殿修撰、在外宫观，赵霈等日下供职。 
九年七月十六日，尚书省札子：御史中丞廖刚言：「切缘台谏官日逐上殿，系敷奏本职公事，即与其余官奏对事体不同。欲乞今后台谏官遇登对，止具有无所得圣语，应记注者依条关中书门下后省外，免申合门『别无侥求』文状，所贵得体。」从之。 
二十五年十二月一日，诏曰：「台谏风宪之地，振举纪纲，纠逖奸邪，密赞治道。年来用人非据，与大臣(支)[为]党而济其喜怒，甚非耳目之寄。朕亲除公正之士以革〔前〕弊，继此者宜尽心乃职，惟结主知，无更合党缔交，败乱成法。当谨兹训，毋自贻咎。」右正言张修乞刻石于御史台及谏院，从之。 
孝宗隆兴元年八月五日，谏院状：「见管吏额法司一人，令史一人，书令史一人，守当官一人，守阙守当官二人。今将法司右修职郎萧着一人裁减，发遣归部，乞依省罢法施行。」诏依。见在人且令依旧，将来遇阙，更不迁补。 
二年十一月二十一日，诏：「方今多事，理宜博谋。侍从、两省官每日一到都堂，遇合关台谏者亦许会议。」 
干道三年五月十一日，上宣谕宰执曰：「昨批韩晓奏状，知随州林薿放罢，如此处置莫是」。 颙奏曰：「臣昨见言者论罢韩晓，臣知林薿阴遣其家属来行在，纳短卷于台谏。臣昨见言者陈令，陛下批出，可谓明见万里之外。」陈俊卿奏曰：「近日此风颇盛，惟其巧造言语，以阴中伤，是使监司不敢按郡守，郡守不敢按县官，臣尝见之。」上曰：「此风诚不可长。朕方欲手敕戒谕台谏。」 
十一月十九日，中书、门下后省、谏院状：「契勘两 
      
后省、谏院人吏依条年十六听系籍，二十以上许试。两经试中，方补守阙守当官。遇有阙，依名次递趱，直至令史。又实满四年以上及五年，合行解发补官。即是七年十以上疑误。，委是年限久远，别无寸进。缘当时省记法内无许比换副尉之文，遂于绍兴二十六年九月内申明画降旨挥，依六曹、寺、监，许行比换。后来于绍兴三十二年三月内，却将两后省、谏院与进奏院一例衮同，不许比换。伏 御史台察案后推书吏于隆兴元年三月内申明许行比换了当，两省、谏院近具申请，刑部勘当，依六曹、寺、监年限，用抵保比换，别无违碍。窃缘两后省、谏院系与御史台、六曹一体官司，独无比换，委是不均。今来即无侥冒，盖欲补圆条法。」从之。 
六年三月二十三日，谏院状：依指挥并省吏额，见管七人，欲减二人。从之。 
五月二十八日，诏：「旧制设两省言路之臣，所以指陈政令得失。给舍则正于未然之前，台谏则救于已然之后，故天下事无不理。今任是官者往往以封驳章疏太疏，惮于论列，深未尽善。自今后给舍、台(见)[谏]凡封驳章疏之外，虽事之至微，亦毋致忽。少有未当，可更随时详具奏闻，务正天下之事。」 
九年十二月二十七日，谏院申：「契勘本院应干施行(反)[及]论列陈诉等文字，合要检照条法，取索参用，不可时暂阙少谙熟旧人。所有本院吏额内点检文字一名，昨画降旨挥，勒留出职人新差监福州福清县海口盐仓萧着充。今窃见御史台、秘书省等处将出职人不妨注授存留，依旧祗应。欲望朝廷依逐处体例及本院昨存留萧着例，将见存留点检文字孙绍先不妨注授勒留在院祗应。候以次人出职，依此注授攒替施行。」从之。 
淳熙十三年十二月九日，诏谏院减守阙守当官一人，杂司事故更不作阙。以(农)〔司〕农少卿吴燠议减冗食，下敕令所裁定。故有是命。 
十五年正月八日，诏复置左、右补阙(实)[拾]遗。先是，林粟札子论谏官侵行御史之事，至于箴规阙失，寂然无闻。愿仿唐旧制，置左、右补阙、拾遗各一员，皆三年为任。仍乞面加训谕，以遗、补为名，不任纠劾之职。上出以示宰执曰：「林粟此说甚当。朕每欲增置谏员，但以言官多任意论人，凡台谏初除，人已逆揣其必论某人，既而果然。若谏官止于规朕过举、朝廷阙政，诚合古人设官之意。卿等宜考前代兴置本末以闻。」至(于)[是]王淮等具《唐六典》所载与本朝旧制进呈，上曰：「朕乐闻阙失。若谏官专务规正人主，不事抨弹，虽增十员，亦可。」于是复置此阙。 
二月七日，敕令所言：「检准(绍)[雍]熙(二)[五]年二月诏：左、右补阙宜改为左、右司谏，左、右拾遗宜改为左、右正言。淳熙令节文：左、右司谏为正七品，左、右正言、监察御史为从七品。本所看详，今来复置左、右补阙、拾遗，欲参酌比拟，将品从、杂压 
      
并在监察御史之上。请俸人从并视监察御史。」从之。御史台言：「补阙、拾遗今参酌比拟，将品从、杂压并在监察御史之上。每遇朝参、筵宴并忌祀行香，班于左右司谏之次，仍于台谏幕次侍班。」从之。 
八日，诏奉议郎、充枢密院编修官薛叔似除左补阙，朝奉郎、行宗正寺主簿许及之除右拾遗。 
      
建炎三年，礼部侍郎张守为翰林学士。先是，殿中侍御史赵鼎入对，论守无故不迁。上(日)[曰]：「以其资浅。」鼎曰：「中丞台纲所系，岂计资耶 且言事官无他过，愿陛下毋沮其气。」时上每除言官，即置一簿，考其所言多寡。鼎为台谏，三月而言四十事，上皆行之。 
绍兴元年九月，侍御史沈与求奏：「省部百司稽违，许御史台弹察，所以正万事而防庶微，此祖宗深意也。元丰中分置六察察按书吏，岁终比较弹察稽违功绩而赏之。其赏甚微，其利甚博。昨因王黼用事，政以贿成，旧法转废，吏亦习为偷惰，上下相蒙，纪纲隳 。方陛下励精为治，日图恢复之功，岂宜尚循故习。望遵用旧法，庶少振纪纲。」并依旧法施行句首疑脱一「诏」字。。 
      
绍兴三年天头原批：「添在引对下」。，曾统
言：「本朝多以谏议兼纪注，且听直前奏事。元丰始不任谏列，然亦许直前。顷者权臣用事，言路壅塞。」诏依元丰旧制。 
四年十一月天头原批：「添在五年上。」，殿中侍御史张致远奏：「乞省罢营葺，以系军民之心。」诏：「除军兵营寨外，其余修葺去处，并令孙佑不得应副。如违，官吏取旨，重行黜责。」上因谓宰臣曰：「朕置台谏，本所以正阙失，事有规戒，未尝不乐闻。诗曰：『衮职有阙，仲山甫补之。』朕尝恐言者无以补助尔。」 
十四年天头原批：「添在二十五年上。」，进呈何若札子，乞进君子退小人。上曰：「昨宣谕何若，朕擢卿为谏官，正要分别君子、小人。何时无小人 但时察而去，乃不害法。」 
二十八年正月天头原批：「添在孝宗上。」，上谕大臣曰：「比既诏监司刺举守令，而监司贤否勤惰，将使谁察之 宜为立法。」乃诏：「监司贪惰不法，台谏自当弹奏。其治状显著之人，令台谏侍从三人以上公共推荐，三省考察取旨。」 
淳熙十五年天头原批：「夹注在除右拾遗下。」，兵部侍郎林粟
奏言：「谏诤之官尚有阙员，居其位者往往分行御史之职，至于箴规阙失，寂无闻焉。愿依唐制，置拾遗、补阙左、右各一员，专掌谏诤，不许纠弹。」从之。以许甫父、薛象先充其职，班着在监察御史之上。光宗立，复省。
 职官 宋会要辑稿 职官三 登闻院 
      
登闻院
【宋会要】
      
唐置匦，雍熙元年改匦为检，东延恩曰崇仁，南招谏曰思谏，西申冤曰申明，北通玄曰招贤，改匦院为登闻院。 
