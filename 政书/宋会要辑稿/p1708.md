<!-- { "loadSidebar": true } -->
高宗皇帝策士大廷，尝谓宰臣曰：『朕此举将以求人材为时之用。若其言鲠亮切直，他日必端方不回之士；其言谀佞委靡，他日必无可用之实也。故朕因此举崇奖切直，冀士知所尚，习成风俗。』猗欤休哉!此真我朝取士之家法也。比年应对之士，率蹈袭纸上之空言，言之直者不矫则讦，言之泛者非夸则诞，往往揣摩事情，追逐时好，竞一日之长，以窃取科第而已，他不暇计也。国家列 十三年五月二日，监察御史徐龟年言：「国家以策取士，盖古人敷奏言扬之遗意。然知人固难，知人以言尤难。昔唐陆贽有云：『人胡可以一酬一诘而谓尽其能哉。』今 天下之士而亲策之天子之庭，盖将因其所言以觇其所存，即其胸中之抱负，以观其异日之施设，岂特应故事而已。臣伏 
      
圣相承，爱护相材，盖将以养其心，厉其行，而为丰芑数世之用。况岩穴穷困之士，庠序淹滞之材，固有抱负所学，久不得彻而上闻者，一旦使之咫尺天颜，铺陈得失，此诚韦布平昔之素愿，是必有以崇奖激昂，使之得以展尽底蕴而后可也。乞下臣此章，风厉多士，开不讳之门以来直言，示激劝之意以收实才。其于治道，诚非小补。」从之。 
二十七日，上御集英殿引见礼部奏名进士，得正奏名刘渭已下四百七十五人，第为五等，赐进士及第、出身、同出身。特奏名温若春已下六百四十七人，赐同进士出身、同学究出身，登仕郎、将仕郎、上下州文学、诸州助教。 
同日，试武举进士，得正奏名陈正大已下四十四人。正大补秉义郎，曹翥、戴鹰扬补保义郎，并赐武举及第。余武举出身，补承节郎。特奏名补进武校尉、进义校尉，减磨勘有差。 
六月一日，上御幄殿，引呈武举人射射。 
七月二日，上御射殿，引呈文士正奏名射射。 
三日，上御射殿，引呈文士特奏名射射。 
嘉(熙)[定]十五年八月十六日天头原批：「嘉熙止四年，疑嘉定。」本卷前条亦为嘉定。，臣僚言：「窃见国家取士，自太祖开宝六年以三月覆试于讲武殿，累圣相承，廷试率以三月。南渡以来，笃念蜀士道(理)[里]阻修，分类省于成都预试，以便其入对。自绍兴至淳熙，廷试皆不出三月。类省得者速装治行，不敢濡滞，悉于冬至前就道。开禧丁卯，偶类省过期，行色稍缓，廷试展用五月，盖出异恩。嗣后即习 
      
为故常，至次年正月方启行。向者士子必四五人共为一舟，舟楫易办。数举以来，或一二人为一舟，舟人寖成稽缓，水陆万里，风波险阻，涉历州县，关津滞留，势必至夏，始达行都。数蒙睿旨展期，以俟其集。盛夏炎赫，皇上〔临〕轩，汗透御服，臣子殊不遑安。嘉定七年、十三年，臣僚屡次申明，而玩弛既久，终未能革。至勤朝廷，为之进类试(试)之期，以图其速至。今类省将(军)[至]，乞下四川制司，严行戒谕，期以冬至前逐路并行起发舟楫，所至州县随即通放，不得苛留。所有廷试日分，遵照祖宗旧制，于三月内选择，更不展期。庶使四方之士云集，奉对皆适其时，以副朝家作成之意。」从之。 
九月十九日，臣僚言：「恭惟国家重士，三岁大比，解试以八月，省试以二月，皆有一定不易之日。独是廷对唱名，临期取旨，每举不同。臣向叨甲辰末第，省试犹是正月十五日引头场，三月二十三日殿试，四月十一日唱名。淳熙己酉，臣僚奏请省闱引试展就二月一日。若以廷试常在省榜已揭一月之后，则四月间择日殿试，自不相妨。累举以来，殿试最迟亦不过五月初旬末旬，而唱名至六月十五日，特庚辰年为然，前此未之见也。陛下乐于待士，当署临轩，初无倦色，而 臣侍立，踧踖不安。况在廷之士，露立终日，炎赫所迫，间有委顿者，甚非所以肃堂陛之分也。臣契勘庚辰年殿试，缘蜀道多梗，恐赴廷对者来未齐足，所以 
      
屡至展日。续据剑南节推任一鸣申请，以潼川夔利路至成都颇遥，欲进十日，用八月十五日类试，特俞其请。则来赴大对，比之常年，又可先期十日治行，岂不甚便。臣采之舆论，以蜀士迟迟而来，盖自有说。在法凡赴廷对，许量带税物随行，以助旅费。向也一舟五六人共之，行计易办。后来人各一舟，货物未足，卒难起离，遂成濡滞。夫不汲汲于功名，而孳孳于财利，则是入仕已丧所守矣。欲望圣慈令四川制司行下诸路州军，今岁类试既进十日，来年士人并要三月初到阙，如循习滞留，止将已到蜀士收试，更不再展。庶几胪唱之日，未至剧暑，朝仪整肃，以副临轩策士之意。」从之。 
十六年四月十九日，上御集英殿，引见礼部奏名、特奏名进士，得正奏名蒋重珍已下五百四十九人，第为五等，赐进士及第出身、同出身。特奏名李大同已下六百七十九人，赐同进士出身、同学究出身，登仕郎、将仕郎、上下州文学、诸州助教。 
同日，试武举进士，得正奏名杜幼节已下五十八人。幼节补秉义郎，陈梦 、程一飞补保义郎，并赐武〔举〕及第。余悉赐武举出身，补承节郎。特奏名补进武校尉、进义校尉，减磨勘有差。 
二十三日，上御幄殿，引呈武举人射射。 
五月二十六日天头原批：「『五月二十六日』、『二十七日』两条，移后『幸从』下。」，上御射殿，引呈文士正奏名射射。 
二十七日，上御射殿，引呈文士特奏名射射。 
十六年四月二十七日，臣僚言：「至和间，富弼奏请一 
      
举三十年推恩之法，欲使久困场屋差足自慰，景迫桑榆者聊以自娱。至今行之，恩至渥矣。为士者要当上体圣恩，安于命义可也。比年以来特科，富室之士，不顾三尺，行险侥幸，百计经营，预为地道，厚赂御药院人，于廷试之后，密写卷头一二百字，令其收执，俟考试毕，比对真卷，或在五等，搀入四等，此冒易姓名之弊。临轩试射，又将程其中否，以示升出。天威咫尺，敢肆欺罔。前期厚赂唱箭撒箭人，不以中帖之矢入于中帖之数，于是五等滥升四等，此冒易帖箭之弊。遂使多资庸缪之徒得侧仕版，而学古老成之士终厄穷途。乞下臣此章，明谕详定编排官，自第一等至第五等，并大字朱书于奉试御策之下。唱第之后，将前四等真卷发下礼部，委自长贰，就御史台公共点对，或有伪冒，重作施行，庶革冒易姓名之弊。仍差清(疆)[强]官监视中否之箭，重立赏罚，禁戢喝箭撒箭受赂之人。苟有犯者，士人押归本贯听读。其过财受财之〔人〕，并送所司根究，重作施行，可绝帖箭之弊。」从之。 
四月二十七日，臣僚言：「窃惟国家取士之制，临轩亲策，礼遇优渥。至于场屋困踬之人，又有特科，以示兼收不遗之意，上恩大矣。臣闻之众言，以为间有多赀夤缘请托，名在五等，易寘于前，侥幸一官。前举有严州特科进士进状，诉印榜名在第四等，乞改正，纷纭不已。虽其说不足信，而物论藉藉，谓每举有此。臣伏思事关 
      
御药院，主持有官，恐未必然。第将以释寒士之疑，则莫若加之申严区处。至于特科射射，亦有代名而进。前举第五等射射多补官者，人愈议之。惟至尊天临之地，事体至重，岂容果尔。宁信之而无，万一有之，关系不细。乞令详定编排所同御药院长官相度，将特奏名真草卷严密措置，毋致胥吏移易，并下礼部，明示以阑入之令，将特奏名射射人，每土人三姓结保，有犯则保内同罪。其正奏、特奏名对御射弓人，并令书铺认识给号，于宫殿皇城门各置簿出入，亲书乡贯。将来射射，比对省殿试卷子，字迹稍异，与行根究。庶革伪滥，以厚士习，实有文艺者之幸。」从〔之〕天头原批：「『幸从』下接五月二十六、七两条。」。
 选举 宋会要辑稿 选举八 举士 亲试杂录 
      
亲试杂录
      
真宗景德二年三月九日，赐辅臣酒果，翰林学士等宴于本院，馆阁官宴于秘阁，以御试考较之劳也。自是遂为定制。 
天禧四年六月十八日，诏：「今后御试举人，前殿不视事，放起居。」 
仁宗天圣五年三月十八日，诏：「崇政殿引试举人，不得将带文字书册入殿门。《韵略》官中至日给散。」 
二十四日，合门言：「今日放举人，缘并在内门外，欲告报贡院点检姓名，放入门外祗候。」诏令只引进士崇政殿门外祗候。 
八年三月十三日，诏试举人，应文武臣僚、三班使臣、慕职州县官等见、谢、辞并正衙，宜令合门 
      
、御史台并权放，候至十九日即却依旧。 
七月二十三日，诏：「今月二十五日御试应制科人，当日是大忌前一日假，后殿公事更不引。」 
九年五月六日，诏：「今月九日，崇政殿御试应书判拔萃科并武举人等七人，仰合门告示两制并三馆秘合、直馆、校理等，至日于崇政殿门外祗候。」 
景佑元年二月四日，中书门下言：「今后殿试举人，差初、覆考、详定官，并委中书选择有文学官充，仍与限十日，精审考校。」诏依。 
十一日，诏：「后殿试举人毕，皇帝还内，考校举人试卷未了，崇政殿后门令入内内(使)[侍]省差使臣严切监守，仍令近上内臣提举。其崇政殿、延和殿例依呈引公事，乘舆归内，并依例程。」 
三月十四日，诏：「御试进士、诸科举人，宜令合门告示两制，并三馆秘阁校理并仰至日于崇政殿门外祗候。」 
二十三日，天章阁待制张宗象、殿中侍御史庞籍言：「御前续试特奏名进士、诸科人等送到卷子，依例封弥，送逐处考校。伏缘上件举人并是南省考落人数，圣慈念其老于科场，特推恩泽。其艺业多无所取，不消覆加考校。欲乞分作等第，委自中书，据其等第及年几举数取旨。」诏令宗象、籍编排。 
二十五日，诏为放举人，令宗室允宁以下并驸马都尉赴崇政殿祗应。 
三月十六日，诏：「御试进士三题，据出处义理，令御药院随题目雕印，至日各赐一纸，更不令解元上请。」 
六月二十六日，臣僚言乞 
      
今后御试举人就集英殿，及乞条贯封弥、誊录、编排卷子，并减覆考诸科举人。诏减覆考不行，余从之。 
四年三月七日，御药院言：「内降丁度奏贡举条制，御试举人就集英殿考校，位次关防事件，并须改易。」诏仍旧崇政殿试。 
