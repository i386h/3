<!-- { "loadSidebar": true } -->
十三年，礼部、太常寺言：修立郊祀大礼仪注：前祀三日，仪鸾司设馔幔于内壝东门之外，随地之宜。前祀一日，光禄陈礼馔于东壝门外道北，南向；太常设省馔位版于礼馔之南。大礼使、左仆射在南，北向西上，分献官位于其后。监察御史二，俱在西，东向北上。行事吏部、户部、礼部、刑部尚书、吏部、礼部、刑部侍郎、押乐太常卿、光禄卿、读册、举册官、押乐太常丞、光禄丞、奉礼、协律郎、太祝、郊社、太官令在东，西向北上。司尊彝帅其属设玉币篚于酌尊所，次设笾、豆、簠、簋之位，又设尊、罍之位。正、配、从祀位各有差，详见器用。又设正、配位，笾、豆、簠、簋、盘、俎各一于 
       
馔幔内。未后二刻，司尊彝帅府史执事者以祭器入，设于位。未后三刻，礼直官、赞者分引大礼使以下诣东壝门外，省牲毕，请就省馔位，赞揖讫，大礼使以下就位立定。礼直官赞揖所司省馔具，毕，礼直官赞省馔，毕，揖讫，俱还斋所。祀日，丑前五刻，光禄卿帅其属入实配位笾、豆、簠、簋，笾四行，以右为上。第一行糗饵在前，粉餈次之；第二行麷在前，蕡、白、黑、形盐、膴鲍、鱼鱐次之；第三行干枣在前，湿枣、栗、桃、干桃、湿梅、干、榛实又次之；第四行菱在前，芡、栗、鹿脯又次之。豆四行，以左为上。第一行，酏食在前，糁食次之；第二行韭菹在前，醓醢、昌本、麋臡、菁菹、鹿臡、茆菹、麋臡又次之；第三行葵菹在前，蠃醢、脾折、螷醢、蜃蚳醢、豚拍、鱼醢又次之；第四行芹菹在前，兔醢、深蒲、醓醢、菹、鴈醢、笋菹、鱼醢又次之。簠实以稻粱，簋实以黍稷，稷在黍前。登实以大羹。太官令帅其属入实俎，笾前之俎实以牛腥七体：两脾、两肩、两胁并脊。两髀在两端，两肩、两胁次之，脊在中。豆右之俎二，为二重，以北为上。第一重实以牛腥：肠、胃、肺。离肺一在上端，肺三次之，肠三、胃三又次之。第二重实以牛熟：肠、胃、肺。其载如腥。若配位，即以东为上。良酝令帅其属入实尊、罍，着尊二，一实元酒，一实醴齐，皇帝(配)[酌]之。壶尊二，一实元酒，一实盎齐，亚、终献酌之。太尊二，一实泛齐，一实醴齐。山尊二，一实盎齐，一实醍齐。牺尊二，一实沈齐，一实事酒。象尊二，一实昔酒，一实清酒。并设而不酌。凡罍之实，各视其尊。又实从祀神位之馔，第一龛每位笾三行，以右为上。第一行干在前，干枣、形盐、鱼鱐次之；第二行鹿脯在前，榛实、干桃次之；第三行菱在前，芡、栗次之。豆三行，以左为上。第一行芹菹在前，笋菹、葵菹、菁菹次之；第二行韭菹在前，鱼醢、兔醢次之；第三行豚拍在前，鹿臡、醓醢次之。簠实以稻、粱，粱在稻前。簋实以黍、稷，稷在黍前。笾前之俎实以羊腥，髀一。豆前之俎实以豕腥，髀一。登实以太羹。爵实以酒。其余诸神位，每位左二笾，栗在前，鹿脯次之；右二豆，菁菹在前，鹿臡次之。簠实以稷，簋实以黍，俎实以羊、豕腥肉，登实以大羹，爵实以酒。神州地祇、五行、五官、五岳又实盘以毛血。又实从祀神位之尊。太尊实以泛齐，牺尊实以醴齐，壶尊实以沈齐，各以一尊实明水。概尊实以清酒，散尊实以昔酒，各以一尊实元酒。着尊、象尊俱实明水。上帝、配帝之馔升卯阶，其余神 
       
位各由其升升。太常设烛于神位前，光禄实笾、豆、簠、簋于馔幔内。笾实以粉餈，豆实以糁食，簠实以粱，簋实以稷。次礼部侍郎诣馔所视腥熟之节。俟皇帝升奠玉币讫，引礼部尚书诣馔所，执笾、豆、簠、簋以入；户部尚书诣馔所，奉俎以入。详见行事总仪。祝史进彻毛血盘。次礼部尚书搢笏，执笾、豆、簠、簋；户部尚书搢笏，奉俎以升，执事者各迎于坛上。礼部尚书奉笾、豆、簠、簋诣上帝神位前，北向跪奠讫，执笏，俛伏，兴。有司设笾于糗饵前，豆于饵食前，簠于稻前，簋于黍前。户部尚书奉俎诣上帝神位前，跪奠如仪，有司设于豆前。次诣地祇、配帝神位前，跪奠并如上仪。太祝取菹擩于醢，祭于豆间；又取黍、稷、肺祭如初，皆藉以茅。各还尊所。赐胙，拜讫，郊社令以黍、稷、肺祭，藉用白茅束之。大明、夜明以上，执事官并以俎载牲体、黍稷饭、爵酒，各由其阶降，诣柴坛，升，以馔物置于燎柴。五官以上，执事官以俎载黍稷饭、爵，各从其阶诣瘗坎，置于坎。余见总仪。 
十八年，太常寺取到礼料，用羊、豕各一口，笾十二，菱、芡、栗、鹿脯、榛实、干桃、干、干枣、形盐、鱼鱐、糗饵、粉餈。簠二，稻、粱。瓦登一，大羹。盘一，毛血。簋一，黍、稷。豆十二，芹、笋、葵、菁、韭、 食、鱼醢、兔醢、豚〔拍〕、鹿臡、醓醢、糁食。俎八，羊腥七体，羊熟十一。羊腥，肠、胃、肺；羊熟，肠、胃、肺。豕腥一体，豕熟十一。豕腥，肤；豕熟，肤。尊罍二十四，实以酒，并同皇地祇。 
徽宗崇宁五年正月二十四日，诏：「应奉祀天地、祖宗、社稷，膳羞之物，可并令六尚局应奉，仍着为令。」 
大观四年 
       
四月二十八日，议礼局言：「古者祭祀，设五齐、三酒，酒正之法式不传于后，而先儒特以当时名物所有而言之。本朝祀仪虽有齐酒之名，而一以法酒代之。康定、元丰皆尝讨论，以为非是。欲望明诏有司，依(放)[仿]古法造五齐、三酒，祭祀则供之。自太尊以下至于壶尊，自泛齐以下至于清酒，各以其序实之，庶合古法。」从之。 
宋哲宗绍圣三年八月十五日，权礼部侍郎黄裳言：「先王资阴阳之用，取明水火以共祭祀。《淮南子》以大蛤为方诸，李真以此得水数斗，盖有已试之验。今以明水难取，遂兼明火弗用，非所以祗事大神祇之意。乞下有司访求所以取明水之法，天下必有能知之者。」诏令礼部讲求试验以闻。《郊祀冰鉴》。 
〔孝宗干道〕六年五月三日此下三条原无年号，然下文有闰五月，据陈垣《二十史朔闰表》，宋三百余年，六年而又闰五月者惟干道六年，知此为干道六年事。据补。，臣僚言：「郊祀所须，自金帛外，如竹、木、油、蜡、漆、炭、麻、籸、羊毛之属，以千万计。有司但抛降近郡收买，不酬其直。乞捐十数万缗，于近便处置场和买，或许客旅贩卖，依价以酬，庶几上副事神恤民之诚意。」从之。 
十五日，礼、兵、工部言：「车辂下料物材植，青城椽木，车轮檀木，并修饰宫庙木植，及麻、籸、木炭、黄蜡等，乞令所司并以见钱收买，毋得敷下州县。」从之。 
闰五月十四日，中书门下省检正左右司言：「每郊，转运司浇造蜡烛等， 
       
依前郊大礼，太常寺申朝廷取旨。望自今礼部径下太常寺照例报所属排办。」从之。
 礼 宋会要辑稿 礼一五 缘庙裁制 
     
宋会要辑稿 礼一五

缘庙裁制
太宗太平兴国二年正月十五日，太常礼院言：「按唐制，长安太庙凡九室，皆同殿异室。其制二十一间，四柱，东西夹室各一。前后面各三阶，东西各二侧 。即今太庙四室，每室三间，将来太祖皇帝升祔，共成五室。欲请依长安太庙之制，东西夹室外，分为五室，每室二间。如允所奏，望下宗正寺修奉。」诏恭依典礼。 
四月一日，山陵礼仪使言：「太祖皇帝尊号宝册，请如周显德故事，前祔庙一日，内降，排列于仪仗内，于本室安置。」诏恭依。 
至道三年五月十二日，真宗即位，未改元。太常礼院言：「准诏详定宗正寺状：『准 添置殿室。今大殿十二间，初修四室时，每室三间。太平兴国初祔太祖神主，分为五室，室皆二间。余东西二间充夹室，分藏册宝法物。今增太宗一室，则册宝法物益多，欲东神门外隙地别置库收贮。』本院按《唐郊祀录》，庙各一室三间，华饰，连以罦罳，九庙皆同殿异室。其制二十间，无别设库屋明文。今欲东西各增修一间，以藏宝册。」从之。 
九月十六日，诏：「应祠祭，除行事官并合祗应人外，余皆不得辄入庙社。御史台按察以闻。」 
真宗咸平元年五月五日，屯田郎中杨延庆请以内臣充宫闱令，限年与代。令(令)居庙中，与知庙官员同掌庙事。从之。宫闱令但掌迁皇后神主，岂宜辄于本庙居止，专掌庙事乎 延庆不知典故，时论非之。 
四年十二月四日，诏：「太庙屋宇墙壁有损垫处，委宗正寺实时修葺，常令严洁。」 
景德二年七月十九日，诏：「太庙、后庙四面，委开封府常切提点巡检，逐日并除，务令洁净。仍令宗正寺官提总之。其两庙斋宫合修葺处，令三司条奏，遣内侍监修，务令严洁牢固，判寺官专切提举。」 
十一月五日，诏：「宗庙神食礼料，委光禄寺精细拣择，宫闱令点检馔造，及于御厨选差人匠。」 
六日，诏太庙、后庙守卫，皇城使司亲事官今后并令岁替，各给时服。 
三年七月二十一日，参知政事冯拯言：「孟秋摄事荐飨太庙，有司供帐，未尽恭洁。守奉人宿于殿上，颇致喧渎。」詔別製廟庭 幕、什物付宗正寺置庫掌之。其守宿人不得升殿。 
十二月，诏太庙、皇后庙，宫闱令自今并令(上)[止]宿庙内。 
四年正月八日，诏：「大祠祭太庙，各用室长、斋郎十二人捧俎。自今仰宗正寺依次预先告示，如有故，则差以次者。其已定名后，或有故，即报寺改差。」 
七月十三日，龙图阁待制陈彭年上言：「按《汉书》，高平侯魏相孙坐饮酎宗庙，骑至司马门，不恭，削爵一级。此则骑不可过庙司马门之明文也。今太庙别有偏门及东门，祀官入斋宫，去殿庭尚远。所有后庙唯止一门，每遇禘夆，神主自此出入。又斋宫正与殿门相对，数步而已，祀官不以官品高下，乘马而 
     
入，颇属不恭。况庙朝之间，本资严肃，门闱之禁，当有等威。欲望太庙、后庙除中书门下行事许乘马入东门，其余行事官并不得乘马入。」诏从其请，仍令遇泥雨，祀官许乘马入东门，导从人止门外。 
十一月二十七日，赐太庙、后庙守卫人承天节衣服，岁以为例。 
