<!-- { "loadSidebar": true } -->
二十六日，诏严州通判沈戢、常德府通判黄谦、新广德军通判薛裴、新潭州通判郑颐孙并放罢。皆以言者论其贪残故也。 
二月七日，诏知吉州王谦差主管建 
      
宁府武夷山冲佑观。以本路提刑郑汝谐言其天资狠傲，动多贾怨，兼近中风眩，难任郡寄故也。 
十一日，诏知饶州乐平县王裴放罢。以都大提点坑冶铸钱宋之瑞言其天资阴险，专事唇吻，侵移木炭钱违(狠)[限]不解故也。 
二十三日，诏知秀州华亭县柳楙差监潭州南狱庙。以本路安抚张杓言其日赴所部燕饮，恣为大言，陵轹州郡故也。 
二十七日，诏合门宣赞舍人成彦昭降一官。坐应奉垂拱殿赞礼有差故也。 
同日，诏新浙东提点刑狱史弥正差主管建宁府武夷山冲佑观。以监察御史林大中言其天资贪婪，怙势骄横，今为本路监司，必致挠政扰民，〔乞〕与祠禄，故有是命。 
二十九日，诏镇江府添差通判赵希曾、点检所主管赵汝劼并差主管台州崇道观，理作自陈。并以言者论其贪暴故也。 
三月二十一日，诏吏部郎中陈扬善放罢。以监察御史林湜言其任秀州日，为别历拘收倍税牙契钱，及本路宪司委官审寔，乃与州吏匿所置别历，却以他历揩改色目，旋成抄转，减落缗钱凡十余万也。 
四月十五日，诏吉州驻札东南第六副将陈权放罢。以本路帅臣黄洽言其决罚苛酷，军情不安，遂至兵卒出城生事，乞赐罢黜，故有是命。 
五月二日，诏知汉州什邡县李卤奄放罢。以守臣宇文僎言其不法害民故也。 
同日，诏宁武军节度使、开府仪同三司、判潼川府、卫国公、食邑一万一 
      
百户、食实封肆阡壹百户赵雄镌食邑二千户，降郡公；新权发遣融州郑易特降两官；新知建宁府范处义特降一官。以刘壁贪败，并曾荐举故也。 
四日，诏衡州通判张祖顺放罢。以本路提刑范仲艺言其违法贪(黜)[黩]故也。 
六日，诏无为军无为县糁潭、巡检唐延庆放罢。以本路帅臣赵巩言其擅受人户白状，差土军越界追呼，妄乱生事故也。 
七日，诏殿前司选锋军统制张国珍降一官。坐不钤束本军额外 用孙靖等，以致拦丞相轿陈状，乞添请给故也。 
十六日，诏知光州赵希仁展二年磨勘。以本路帅臣赵巩言其擅行团结民兵，略不申知本司也。 
二十二日，诏大理评事胡仅、史彰祖并与在外合入差遣。坐臣僚言其虽试中法科，实不晓大义故也。 
同日，建康府驻札御前水军统领张平降充右军不管事正将。坐纵容白直人偷斫山柴及擅离本军故也。 
二十四日，诏新除都大提点坑冶铸钱赵善悉罢新任。以言者论其素无贤誉，专事交结，今为泉司，必且妄用铜本、妄行举辟故也。 
二十八日，诏太学博士林致放罢。以言者论其废公营私、贪冒苟得故也。
 职官 宋会要辑稿 职官七三 黜降官一○ 
     
宋会要辑稿 职官七三

黜降官一○
绍熙元年六月四日，诏权刑部侍郎吴博古、刑部郎中俞澄、大理少卿吕公进各降一官，大理评事史彰祖降两资。皆以勘潘颖伯等隐落省试代笔条法故也。 
十二日，诏知信州铅山县张升卿放罢。以守臣梁季珌言其所催官物，移易预借，专事科罚，追扰平民故也。 
同日，知阆州新政县张应回降一官，放罢。以本路提刑朱致知言其贪婪苛虐，不恤百姓，专以科敛纳贿为务故也。 
十三日，诏知温州汤硕、知处州喻良能并别与闲慢差遣。以言者论硕多疑自用，下情不通，凡所举措，十事九错；良能年老多病，语言蹇涩，词诉积压，处事乖方故也。 
二十二日，诏新知鄂州陈岘罢新任。以言者论其累政无状故也。 
七月二日，诏国子正江士龙、太社令富管、提辖榷货务都茶场朱軝、礼兵部架阁文字马先觉并与外在。皆以臣僚论其非才也。 
同日，诏武翼郎士特降授修武郎，不逭、不土蒙送西外宗正司收管。士寄居建宁，纵容男不逭、不土蒙聚集不逞，殴打居民，酝醋屠牛，官司不能禁约。至是，守臣具奏来上，故有是命。 
同日，诏知万州章骃放罢。以本路运判张玠论其倾邪狠愎，并欠四川总领所折估钱不解故也。 
同日，诏知肇庆府林次龄降两官，放罢。以广东提举刘坦之
     
言其辄差虞兵监勒石匠深入岩水打砚，致伤损身故，又将常平钱以修门为名，违法支用，乞赐罢黜，故有是命。 
二十一日，诏大理司直王辉放罢，新知静江府陈贾罢新任。以殿中侍御史林大中言：「辉专事奔竞，出入台谏、给舍之门，以希进用；贾昨为台谏，弹论徇私，纳赂一节尤为可鄙，难任郡寄。」故有是命。 
二十八日，诏前知抚州赵廱、判官赵公翊、司法周简并放罢。以本路提举黄维之言其交通贿赂，皆有实迹，故有是命。 
八月一日，诏镇江府驻札御前游奕军统制丘汝砺放罢。以本司言其率意妄作，恣兴工役，不徇分守，职事乖谬故也。 
二十一日，诏江东提举周必正放罢。以监察御史虞俦言其端居廨舍，按部绝希，民间词讼，书判不行，故有是命。 
二十八日，诏知严州张埏放罢。以言者论其荒于酒色，郡事付之吏胥，徽、歙(本)[木]排过数抽解，铺兵食钱擅行住支，以资妄费，乞赐罢黜，故有是命。 
九月二十五日，诏新知明州蔡戡，司农卿、总领湖广江西京西财赋梁总，并与祠禄。并以左谏议大夫何澹论其事君而不知尊敬，见得而不知廉耻故也。 
二十七日，诏提辖榷货务钱着放罢。以殿中侍御史林大中言其居官无状故也。 
同日，诏新知兴国军赵不困罢新任。以臣僚言其前知邵武光泽县，用驵侩之术侵欺官钱，贪残不法故也。 
二十八日，诏新湖北运副李结差主管建 
     
宁府武夷山冲佑观，理作自陈。以右正言邓驲言其为县为郡为监司，皆刻剥害民之事，累污白简，乞罢新命故也。 
十月十四日，诏司农寺簿俞言放罢。以监察御史虞俦言其天资浮躁，济以奸佞，贪秽之行，众所不齿，故有是命。 
二十七日，诏知全州施广文与宫观。以本路运判陈傅良言其拖下纲运不曾解发，方且预借民税，重为困扰，乞赐罢黜，故有是命。 
二十八日，诏提举江南西路常平茶盐黄维之放罢。以臣僚言其任情蔑法，故有是命。 
同日，诏潭州通判曾悫、秀州通判叶 并放罢。皆以臣僚言其贪残不孝，故有是命。 
十一月一日，诏后军统制雷世忠、后军统领王处久、前军统领杨世雄、选锋军统领李显明各特降一官。坐总辖牧放马倒毙数多故也。 
同日，诏护圣马军权军李世存仍旧充后军统领。坐虚作买草到场，盗破官钱入己，为殿前副都指挥使郭钧所按也。 
三日，诏建宁府建阳县丞徐杲特降一官，放罢。以本路提举陈杞言其信任人吏连荣，纵容乞觅，侵盗官钱故也。 
九日，诏知普州赵伯总特展二年磨勘。以本路运判言其擅支移寄桩米不曾补还也。 
二十五日，诏新除国子正王公迈罢新任。以臣僚言其轻儇浮浪，素非令器，所至遗臭，乞赐寝罢故也。 
二十九日，诏知循州张晞、知录徐栋、推官赵伯谦、监税李彦昌并先次放罢，内徐栋令本路提刑司取勘闻奏。以本路运 
     
判赵伯逿等言，晞信任栋等，恣为不法，奸赃非一，乞先行罢黜，故有是命。 
十二月六日，诏知池州贵池县王莱降一官，放罢。以臣僚言其暴狠不法，凌灭守臣张釜，釜乞回避故也。 
十二日，诏新夔路提刑陈季习、新知常州曹耜别与闲慢差遣，新知常德府王进之与祠禄。以御史中丞何澹言季习疾病之余，耜才力不逮，进之素无廉声故也。 
十三日，诏知江陵府阎苍舒放罢。以御史中丞何澹言其在兴元则故纵赃吏，在江陵则贪暴无耻，乞赐罢免，故有是命。 
二十一日，诏新知英州邓噩罢新任。以臣僚言其累任不法故也。 
二年正月二日，诏入内内侍省西头供奉官黄遵特降一官，送吏部与差监抚州盐矾酒务，日下出门。坐违犯本省约束故也。 
九日，诏新除江西提刑谭惟寅罢新任。以臣僚言其顷倅静江，谄事詹仪之，妄作害民，及累任赃污不法故也。 
同日，诏知秀州赵亮夫放罢。以臣僚言其孝行有亏，闺门不肃，律己不廉，治民不恤，乞赐罢黜，故有是命。 
同日，诏右监门卫大将军不严特降一官。以臣僚劾不严为太庙奏告官，致斋之夕辄过多才幕次，饮酒至醉，暨翌旦行事，僛侧之状自不支吾故也。 
二十一日，诏国子司业楼钥降一官。坐为铨试考试官，失觉察贾德言等代笔事故也。 
二十五日，诏知盱眙军霍箎与祠禄。臣僚论其断阿贾殴死阿邹公事谬妄，故有是 
     
命。 
二月十二日，诏福建提刑丰谊、知建宁府陈倚并差主管建宁府武夷山冲佑观，知建宁府浦城县赵师违追一官勒停，巡检耿怀忠降一官放罢，县尉方赞特降一资放罢。并坐浦城县盗发，不即收捕故也。 
二十三日，诏池州驻札御前诸军都统制李思孝放罢。以殿中侍御史林大中言其专事贪黩，虐士卒而害齐民，军民疾之如仇雠故也。 
二十七日，诏潮州通判赵善伋特降一官，放罢。以本路运判赵伯逿言其合当虑囚，畏暑惮行，令吏人樊珙下县乞取故也。 
三月九日，诏新知通州张仲梓、新知江阴军吴津并与宫祠。以臣僚言其贪污也。 
二十一日，诏新知利州宇文子震罢新任。以殿中侍御史林大中言其前任淮东总领及知镇江，赃污狼籍，尝遭降官勒停故也。 
四月七日，诏知叙州任浚放罢。以本路运判刘光祖言其酷刑贪黩故也。 
同日，诏知资州王公迈与闲慢差遣。以本路运判刘光祖言其治郡无状故也。 
二十六日，诏知临江军钱蔤、知邵武军赵师造并放罢。以臣僚言蔤郡政不理，饮燕度日，师造货赂交通，郡政秽浊，乞并罢黜故也。 
五月十二日，诏新江东提刑吕公进与闲慢州郡，新知洋州陈榛与参议官。以臣僚言公进人物阘冗，前为棘寺官，断刑轻重失当；榛人物凡俗，在棘寺每断一案，必须饮酒斗余，然后下笔轻率故也。 
同日，诏广东提举刘坦 
     
之、知潮州丁允元并放罢。臣僚论其贪酷也。 
十八日，诏知袁州黄劭降一官，不得与亲民差遣。劭丁母忧，不行丧礼，执留牌印，支破官钱，尽以入己，及拖下月桩钱不肯解发，皆以妄用，为本路运副郑汝谐所奏也。 
二十四日，诏新大理司直陈显公与闲慢差遣。以臣僚言其除授超躐故也。 
同日，诏知蓬州冯倓放罢，知怀安军张迁不许注授州军差遣。以臣僚言倓累政无状，专事贪黩；迁冒于货贿，虽常平钱物亦复侵欺故也。 
