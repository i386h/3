<!-- { "loadSidebar": true } -->
六月二十三日，金国军前遣使副乌陵思谋、石庆充入见，命徽猷阁直学士王伦赐宴于驿，时议讲好也。辞亦如之。 
九年四月二十六日，宣抚使韩世忠、张俊赴阙奏事，命入内内侍省都知一员赐宴于临安治，准备将已上与坐，余使臣并折送。十一年三月十二(月)[日]亦如之。 
七月七日，赐东京捧表称贺耆老李茂松等一百八十八人宴于明庆寺，时复河南故疆也。 
十二年十二月二十五日，赐宰臣秦桧宴于第，以桧生日故也。自后每岁赐之。 
十三年三月三日，诏宴殿陈设止用绯黄二色，不用文绣，令有司遵守，今后更不制造。 
五月十一日，合门言：「修立到集英殿宴仪注。是日，宰臣以下并应合赴宴文武百僚并分东西入殿庭，相向立定。知合门官已下，并在内监临、祗应武功大夫已下，主管锺鼓院官、枢密院诸房逐房副承旨、逐位酒食使臣、左右军巡使，于集英殿下北向立定。先需云殿，入内省官喝排立。皇帝需云殿驻辇，内侍鸣鞭，鸣鞭讫归本班起居。本殿排立亲从迎驾，自赞常起居，先读奏目。知阁门官、当祗应舍人，并簿书官、提点承受使臣、翰林司官一班；翰林司官公服系鞋，余并履笏。次内侍都知已下并带御器械官一班；带御器械窄衣，(并余)〔余并〕公服系鞋。次管军并新旧城里巡检、四厢都指挥使以上，逐班常起居。次殿前左右班排立亲从并迎驾起居，合门附内侍进班齐牌。皇帝集英殿坐，殿前指挥使鸣鞭，排立行门禁卫诸班直、亲从、托食天武东西班等迎驾，自赞常起居。舍人赞锺鼓院挈壶正已下迎驾，四拜起居。次知合门官已下并在内监临、祗应武功大夫已下，主管锺鼓院官、枢密院诸房逐房副承旨、逐位酒食使臣、左右军巡使一班，履笏通班常起居。通唤知合门官，用东阶并殿西南立，当祗应官各归殿上下侍立位，左右军巡使履笏起居讫分出，系鞋执杖子东西侍立，余非应奉官分出。次通唤知合门官于折槛东西向立，宣赞舍人当殿躬通文武百僚宰臣已下谢宣召赴宴。 
      
知合门官称通事，舍人应喏直身，通宰臣已下到。知合门官称唤通讫，归上侍立位，舍人虚揖引班。舍人揖躬，舍人直身称唤讫，宰臣已下应(诺)[喏]班谢酒食，两拜讫，各归侍立祗应位。次教坊作语揖臣僚，立席后。作语讫，两拜。至第一段杂剧出，合门奏再坐时刻。放队毕，举御茶 ，皇帝降坐，鸣鞭。宰臣已下退，便戴花讫。前二刻催班立定，合门附内侍进班齐牌。皇帝需云殿驻辇，内侍都知已下、带御器械 直身，立宣赞舍人少南面东折，方揖讫，自班后过归侍立位。舍人分引宰臣已下横行，知合门官赞大起居讫，舍人引班首出班，俛伏，跪，致词讫，俛伏，兴，归位。五拜，赞各就坐，两拜，赞就座。舍人分引殿上官升殿，席前立，朵殿、两廊官席后立。次教坊使已下通班大起居，次看盏人稍前，两拜讫，赞上殿祗候，分立两陛，俟进酒分上殿祗应。进御茶 ，次殿侍酹酒讫，舍人赞天武门外祗候，应喏绝。知合门官当御前躬奏宰臣已下进酒，引宰臣已下横行进酒。赐酒，八拜就座，并如仪。酒三行，入内省官喝赐酒食。先管军谢酒食，两拜。次知合门官已下，并在内监临、祗应武功大夫已下，主管锺鼓院官、枢密院诸房逐房副承旨、逐位酒食使臣等，内侍都知已下，带御器械官，依合应奉官(言)[官]迎驾奏万福，舍人赞谢花，两拜。次殿前左右班亲从迎驾奏万福，自赞谢花，两拜。皇帝集英殿坐，殿前指挥使鸣鞭，排立行门禁卫诸班亲从、托食天武东西班等，并锺鼓院挈壶正已下迎驾奏万福，自赞谢花，两拜。次知合门官已下并在内监临、祗应武功大夫已下，主管锺鼓院官、枢密院诸房逐房副承旨、逐位酒食使臣、左右军巡使一班。大班新立，宣名奏万福讫，各归侍立祗应位。知合门官奏实赴坐札子，次宰臣已下宣名奏万福，谢花，两拜，赞就坐，分升席后立。次管军一班宣名奏万福，谢花，两拜。次知合门官已下并在内监临、祗应武功大夫已下，主管锺鼓院官、枢密院诸房逐房副承旨、逐位酒食使臣、左右军巡使、门班谢花，两拜。次教坊奏万福，自赞谢花，两拜。进御茶 ，赞就坐。第一盏毕，宣示盏，逐次宣劝，各两拜。至角抵官入，舍人通旗鼓节级等两拜。宴毕，举御茶 ，引宰臣已下降阶横行，五拜分出。次教坊谢祗应恩，各两拜。殿上入内省官喝赐茶酒，先教坊，次知合门官已下，内侍都知已下，带御器械官、主管锺鼓院官，在内监临、祗应武功大夫已下，枢密院诸房逐房副承旨，逐位酒(长)[食]班， 使臣等次排立行门禁卫诸班亲从、托食天武东西班、诸司应奉人等谢茶酒，逐班各两拜。谢讫，殿上知合门官侧奏无事，弱奏知合门官不谢茶酒弱奏：「弱」字似误。。皇帝起，鸣鞭。」从之。 
十二月十三日，诏赐宰臣秦桧曰：「省所奏辞免生日赐宴。朕闻贤 
      
(贤)圣之兴，必五百岁，君臣之遇，盖亦千载。夫以不世之英，值难逢之会，则其始生之日，可不为天下庆乎 式燕乐衎，所以示庆也。非乔岳之神，无以生申甫；非宣王之能任贤，无以致中兴。今日之事，不亦臣主俱荣哉!宜服异恩，毋守冲节。所请宜不允。」 
十四年正旦使副完颜毕、马谔，生辰使副乌延和、孟浩，十五年正旦使副索散温、高庆先见辞，皆以两府就驿赐宴。 
四月三日，遣内侍王晋锡押教坊乐迎引宰臣秦桧入新第，就赐御筵。 
五月二十二日，命伴射官赐金国使宴射于教场。凡金国使至，皆赐宴射，命殿前、马、步三司于诸军统制、统领、将副、使臣中选善射者，借官主之。至十八年以后，徙于玉津园。 
十月三日，赐宰臣秦桧宴于第，时以御书阁榜也。 
十九日，金国遣贺天申节使完颜宗永、程痴见于紫宸殿，次宴垂拱殿。辞亦如之。 
十六年三月二十三日，赐侍读、侍讲、修注官以下御筵于皇城司。 
二十年三月三日，金国遣使副完颜思恭、翟永固见于紫宸殿，次宴垂拱殿，以报金主登位也。辞亦如之。 
二十五年十一月十三日，占城进奉使萨达麻等入见，命客省官赐酒食于殿门外。辞亦如之。 
十六日，赐占城进奉使萨达麻等御筵于怀远驿。 
二十六年九月二十四日，交趾进奉使、副李国以等入见，命客省官赐酒食于殿门外。辞亦如之。 
二十七日，赐交趾进奉使副御筵于玉津园。 
十二月二十四日，三佛齐进奉使蒲晋等入见，命客省官赐酒食于殿门外。辞亦如之。 
二十七日，赐三佛齐进奉使蒲(俊)[晋]等御筵于怀远驿。 
二十九年，正旦苏保衡、阿典谦，生辰王可道、王尉，(是)[见]辞赐宴并如此仪。 
十二月二十六日，金国遣贺正旦使副施宜生、耶律翼见于紫宸殿，宣坐赐茶，命执(正)[政]赐宴都亭驿。以显仁皇后未祔庙，不举乐。辞亦如之。 
三十年正月一日，赐金国使宴于都亭驿，命两府押伴。五日，又赐，命宰臣主之。每岁正月五日宴贺正旦人使于紫宸殿，以显仁皇后未祔庙，止就驿赐之。 
二月六日，金国遣吊祭使副大怀忠、耨 温都谦诣显仁皇后几筵行礼毕，见于垂拱殿。退，客省官赐茶酒殿门外，命两府伴宴都亭驿，不举乐。 
五月十九日，金国遣贺天申节使副萧荣、张忠辅见于紫宸殿，次宴垂拱殿。以显仁皇后服制，不举乐。 
三十一年，贺正旦使副仆散权、韩汝嘉见辞亦如之。 
五月十九日，金国遣贺天申节使副高景山、王全见于紫宸殿，次宴垂拱殿。辞日，以闻钦宗讣报罢宴，命两府赐宴都亭驿。 
三十二年三月十三日，金国遣使副高忠建、张景山见于紫宸殿，次宴于垂拱殿，钦宗服制，不设仗举乐，以报金(王)[主]登位也。辞亦如之。 
孝宗干道元年二月二十九日，主管往 
      
来国信所言：「今来报问使人到阙，依例赤岸往回，御用钧容直乐作，教坊时呼在阙，御筵动教坊乐，解换夜筵差化城殿亲事官小乐器。」诏合用乐人令临安府差拨，仍委本府承受官主管教习。凡使人到阙筵宴，凡用乐人三百人，百戏军七十人，筑球军三十二人，起立球门行人三十二人，旗鼓四十人，并下临安府差。相扑一十五人，于御前等子内差。并前期教习二十日，给食钱，仍差前教坊吏人掌文移，前教坊使、副及使臣掌管仪范节次。 
三月十四日，诏：「大金报问使到阙朝见、辞宴，见阙宰臣押班，依例权移亲王班首过东壁押班赴坐。遇通唤，令通亲王班首某已下。」又诏：「见阙宰臣，令执政官权升立班并子筵高坐。仍令太傅杨存中、少傅吴益立班、坐次权于西壁亲王之南。一行使人立班、坐次，令于吴益之南歇空差后，余使相立班、坐次，权于东壁执政之南。如员多即重行。」 
四月二十二日，金国报问使、副朝见于紫宸殿，赐茶酒。朝辞亦如之。 
十月二十日，金国贺会庆节使、副见于紫宸殿，赐茶酒。辞亦如之。自此至九年同。 
十二月二十七日，金国贺正旦使、副见于紫宸殿，赐茶酒。辞亦如之。自此至九年同。 
二年十月十七日，合门言：「旧例，金国使人到阙，曾经奉使、接送伴官，并立借官班赴坐。今来权工部侍郎薛良朋差充贺正旦使朋：原作「明」，据《宋史》卷三三《孝宗纪》一改。，虽已借权工部尚书，未曾出使，所有使人到阙见、辞宴，立班、赴坐取裁。」诏令立借官班赴坐，今后准此。 
六年十二月十八日，礼部、太常寺言：「检准《国朝会要》，大中祥符九年正月四日，燕契丹使于崇德殿，以孟春飨庙致斋，不举乐。自是遇致斋皆如之。治平二年十二月十七日，太常礼院言：『参详每遇元正御殿，虽在正月上辛祠官致斋日内，并当用乐。』从之。昨干道五年十二月二十七日，贺正旦使人赴垂拱殿宴，在腊飨太庙祠官致斋之内，得旨依例作乐。今来正月五日金国贺正旦使人赴宴，系在上辛祈谷祠官致斋之内，有妨作乐。」诏依治平二年典故。 
七年二月二十二日，诏：「魏王恺出镇，可依元佑五年文彦博例，宴饯于玉津园，令御厨依喜雪御筵体例排办。」 
三月四日，宰执、侍从宴饯魏王于玉津园。 
十月六日，诏：「今后筵宴等戴花，带御器械官并环卫将官未至横行人，特与依横行副使支破。」 
