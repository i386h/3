<!-- { "loadSidebar": true } -->
干道元年十二月二十六日，中书门下省言：「近年士人公然受赂，冒名入试，致令(切)[窃]取解名，亦有登科者。今省试在近，理宜禁戢。」诏：「应令人代名及为人冒名赴省试者，各计所受财依条坐罪外，并真决编配千里外州军。同保知情人依条永不得应举。如士人告获，与免一名名解名解：当有误文，疑作「发解」。；诸色人告获，支给赏钱三百贯。余依见行条法施行，仍令尚书省出榜晓谕。」 
二年六月五日，礼部侍郎周执羔言：「本部得旨讨论典礼，看详、集议臣僚奏请，改更 
     
法令。缘渡江之后案牍不存，及累遭延火，烧毁案牍，无凭检照。欲乞遇有讨论、看详、集议事件，除礼部已有干照外，所有自元符三年至宣和七年有徽宗皇帝诏旨措置条法，欲具事目取会国史院；自建炎元年至绍兴三十二年有太上皇帝诏旨措置条法，欲具事目取会国史日历所。伏乞许人逐处检照回报，亦许本部差人前去计会抄录。」从之。 
五年三月二十九日，诏令尚书省将不赴唱名举人杨子方等六人敕降付礼部收掌，候逐人痊安日各召保官二员，当官给付。 
六年五月四日，礼部言：「依旨挥条具并省吏额，勘会四司通额迁补目，今见管六十一名为额。今欲减罢书令史二人，守当官五人，正贴司五人，有请私名二人，楷书二人，通以四十五人为额。」诏依，各从下裁减。将来见阙日，依名次拨填，其减下人愿以条比换名目者听。 
二十四日，诏天申圣节斋筵礼部检察乐次官主、令等，并不支破御厨吃食，今后准此。 
七年正月十日，礼部言：「近引保窃见进士命名有上同翼祖者，虽文字之间不讳祧庙，若遽以为名，则有未安。欲望特降指挥，许之更易。并其它立名害理，乞从本部告示改正，明示四方，使士人通知。」从之。
 职官 宋会要辑稿 职官一三 贡院 
     
贡院
掌受诸州解送九经、五经进士，通礼、三礼、三传、毛诗、尚书学究、名法之名籍，及家保状、文卷，考验户贯、举数、年 
     
几而藏之，以朝官一员主判。若遣官知贡举，即主判官罢举事毕，复别遣官。主判事见贡举门。 
真宗景德四年十月，翰林学士晁迥等上考试进士新格。诏曰：「甲乙设科，文章取士。眷惟较艺，素有常规。特用申明，聿加刊定。既遵程序，免误学徒。庶敦奖善之怀，以广至公之道。宜令崇文院雕印，送礼部贡院颁行。」 
大中祥符八年四月，诏兵部侍郎赵安仁详定权知贡举起请事件，与陈彭年等编入贡院条制。《大典》卷一万四千六百五十九。 
仁宗天圣八年正月，贡院言：「自来都省于诸司内差三人与手分同发遣祗应，今缘举人稍多，欲乞更差有行止、能书札二人同共祗应。」从之。 
庆历五年三月，诏礼部贡院增天下解额。是月，诏礼部贡院进士所试词赋诸科，所对经义， 如旧制考校。先是，颁行宋祁等所定科场新制，既而上封者言其非便也。 
(神)[英]宗治平二年正月二十七日，诏贡院如南省放牓故事，合格者以名闻，俟敕下乃放牓。《大典》卷一万四千六百五十九。 
熙宁三年十一月二十一日，诏贡院听期丧满三月者应举。时因大臣言应制举陈知彦以期丧不赴召。既特召试，因降是旨。《大典》卷一万四千六百五十九。 
高宗绍兴五年七月十七日，诏令今次省试举人降合取人数外，特更取十名十名：原稿旁批：「寄案，一本作『一名』。」。有官 应宗子零分，特更取一名。《大典》卷一万四千六百五十九。 
十二年二月四日，诏：「贡院合避亲人内系孤经人，止令就贡院与同经人一处收试，止避所避之官，令过落司送别位考校。」《大典》卷一万四千六百五十九。 
十八年二月五日五日：原稿旁批：「寄案，一本作『六日』。」，诏：「省试举人计嘱应试人换卷代笔起草并书真卷，或冒名就试，或假手程文， 
      
自外传入，就纳卷处誊写，除依条许人并就试举人告捉，犯人从贡院先送所司，申朝廷重作施行，及告获人优与推赏外，内士人该赏取旨补官，仍赐出身。」从礼部请也。《大典》卷一万四千六百五十九。 
二十年九月十二日，侍御史曹筠言：「近来省试多以私意取专门之学，至有一州而取数十人，士子忿怨，不无遗才之孍。望下试院，使知德意，仍令监察御史出院日弹劾。」从之。《大典》卷一万四千六百五十九。 
二十一年二月二日，殿中侍御史汤允恭言：「切闻前次省闱就试之士，或有冯籍多赀，密相贿赂，传义假笔，预为宴会期约，凡六、七人共撰一名程文，立为高价，至数千缗，侥冒苟得，欲占异等。寒苦之士，虽怀材抱艺，岂能与数人所撰较优劣于一日之间，徒为忿懑孍恨而已。」诏令礼部严行禁止，许同试举人陈告，取旨免省。《大典》卷一万四千六百五十九。 
二十六年三月十九日，诏：「今后省试、太学国子监公试发解及铨试刑法，令国子监印造《礼部韵略》、《刑统》律文、绍兴敕令格式，并从官给。」先是，上谓宰执曰：「自来举人许带《礼部韵略》入试院，致有司难以检察。自今可令国子监多印造《韵略》，并从官给，庶几怀挟之弊可革，当得真贤硕能之士，以副选择。」沈该等曰：「陛下精审灼见弊源如此，敢不谨遵圣训」!故有是命。《大典》卷一万四千六百五十九。 
二十二日，宰执进呈类试院人吏、兵士邀阻赴试人乞取钱物。上曰：「此岂可不治!近日闻试院中整肃，士人极喜，自此有实学者进，而寒畯之士伸，伪滥苟得者革，而侥幸之风息矣。」上又曰：「祖宗贡举之法无不周备，顾有司奉行之如何耳。可令类试所严行禁止，仍令礼部立法。」既而 
      
敕令所修到法：「诸贡院人吏并把门兵级辄将赴试人邀阻，不即放出，及人吏收接试卷作弊，乞取钱物，罪轻者杖一百，赃重者自从重。」从之。《大典》卷一万四千六百五十九。 
二十四日，内降手诏，戒饬试院欺弊。诏曰：「自昔愿治之君，急于求贤，以协济事功。而当时之士，亦各务修饬，以承休德。用能发挥所学，克副简求，朕甚嘉之。自即位以来，率由祖宗之宏规，屡下三年之诏，详延俊茂，縻以好爵，所以加惠多士，可谓无愧于古矣。是宜咸加策励，以称所求。而近年以来，士风寖薄，巧图牒试，妄认户名，货赂请求，重迭冒试。逮至礼闱，不遵绳矩，挟书代笔，传义继烛，种种弊欺，靡所不为，不惟负国家教育、选举之意，兼使有素行、负实学之人俱蒙其耻。一至于此，岂所望哉!夫待之厚则责之深，出于礼则丽于法。傥名检之全亏，实自干于邦宪。继自今其克黜乃心，明听训言，无蹈非彝，以贻后悔。在外委漕臣及监司按察，在内令主司觉察，御史台纠劾以闻，当重寘典宪，务在必行。故兹戒谕，想宜知悉。」 
八月十六日，宰执沈该等奏曰：「今次科举见已引试，闻试院中甚严肃，昨日有数人传义者已依条施行。如前日宗子善积怀挟，亦令扶出，示天下至公，自此科举之弊当尽革去。」上宣谕曰：「朕于此事极留心，异时宰执、侍从皆由此途出，若容冒滥，所谓拔本塞源也。」该曰：「陛下于贡举如此，可谓知人材之所本矣。」《大典》卷一万四千六百五十九。 
十一月二十六日，诏：「考试除六经依条通融相补外，其经义、诗赋两科合格人如有余、不足，内诗赋不得侵取经义文理优长合格人，有余许将诗赋人材不足之数通融优取，仍以十分为率，不得过三分。」吏部员外郎王晞亮言：「切见国家取士，词赋之科与经义并行，取人之数，初不相过。比来学者惮试选革弊之严，去严就易，竞习词赋，罕有治经。臣(作)[昨]备员国子博士，每孟月课试学生，治经甚少，二《礼》纔两三人。继为国子发解所点检官，阅试学生九百人，习经义者仅二百人，《礼记》、《春秋》则不过十数，而《周礼》一经乃绝无有。」故有是命。《大典》卷一万四千六百五十九。 
二十七年正月二十八日，诏以见任两省、台谏、侍从以上有服亲为权 
      
要亲族，候发榜了日，令礼部将过省合格人姓名取索有无上件服属之人开具奏闻。 
二十八年四月二十六日，诏：「应因怀挟殿举，并令实殿举数，不以赦恩原免。如再犯，永不得应举。」《大典》卷一万四千六百五十九。 
二十九年三月二十八日，宰执进呈监试官、监察御史沈枢奏，乞少宽传义之禁，虑有不实。上曰：「向来举场纵弛太甚，此奏若行，又复前日之弊矣。是在今日似为细事，朕所以区区必欲禁止者无他，以取士之原实在于此，异时公卿大臣皆繇此途出，其利害不为不重。况挟书传义，类非佳士，傥稍有实学、知廉耻者必不肯为，枢此奏盖欲沽士人之誉尔。」臣该奏曰：「其间语言，诚为过当，乞更不施行。」从之。《大典》卷一万四千六百五十九。 
三十年正月二十七日，礼部贡院言：「本院引试有官锁应宗子三十四人内，一名公高治《春秋》，系是孤经。欲乞将公高试卷依公精加考校，如文理优长，即前期具合格真卷缴申尚书省，取朝廷指挥。如不合格，从本院一面黜落。如已后更有无官取应孤经之人，亦依此。」从之。《大典》卷一万四千六百五十九。 
孝宗隆兴元年正月十四日，右谏议大夫刘度言：「贡院为赴试人众，分作三场。乞将赴试人不拘中外得解、免解，互相参杂，只据经义、诗赋人数通融相补，分作三场，混同考校。」从之。《大典》卷一万四千六百五十九。 
十六日，诏礼部贡院比前举取过人数共添取一百人。《大典》卷一万四千六百五十九。 
二十七日，礼部贡院言：「去年覃恩免解进士共二千八百三十八人，内有八百六十五人未来就 
      
试，欲乞于近降指挥增添一百人额内指留三十人，充未到人合取之数。」从之《大典》卷一万四千六百五十九。 
干道二年二月十二日，贡院申明有第三场策卷误犯庙讳嫌名，从口从休。宰执洪适等奏曰：「前举楼钥误犯庙讳旧名，从人从庸，得旨特与降充末等头名。」上曰：「嫌名比旧名为轻，可令依等第取放。」《大典》卷一万四千六百五十九。 
五年正月十七日，礼部贡院言：「进士避亲，依条牒送别试院收试。如别试所牒还避亲孤经之人，许令止避所避之官，就贡院收试，互送别位依公精加考校。其续到应有合避亲之人，与别试所发回孤经之人同经，即从本院一面却行牒送别试所收试施行。」从之。《大典》卷一万四千六百五十九。 
【续会要】
