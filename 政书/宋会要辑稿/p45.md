<!-- { "loadSidebar": true } -->
百僚次于朝堂，所司奉公主册、印先进入内。是日，宰臣率文武百僚并常服，早入次。礼官、通事舍人先引中书令、侍中、门下侍郎及奉册印官册印案每案四人对捧，中书门下奏差。并执事人等，并诣垂拱殿门就次，应行官并奉册印官并常服，应事人(降)[绛]衣介帻。以俟内中降册。礼官、通事舍人分引宰臣、枢密使、册印使副、文武百僚入文德殿庭立班，东西相向，北上立定。内臣二员自内中承旨降册印，率执事者以捧册印出垂拱殿。其捧册印官俱搢笏，率执事人导中书侍郎押册，其中书令后从；门下侍郎押册押册：疑作「押印」。，侍中后从。援卫如仪。由东上阁门出，至文德殿庭权置。援卫人等少退立。礼官、通事舍人引使副就成制位立定，次引侍中于使前，西向，称「有制」，典仪曰「再拜」，赞者承传。使副、应在位官皆再拜讫，宣曰：「福康公主进封兖国公主，命公等持节展礼。」宣讫，使副再拜，侍中还位。门下侍郎帅主节者诣使东北，主节者以节授门下侍郎，门下侍郎执节授册使，跪受，兴，付主节幡，随节立于使左。次引中书令、侍中诣册印东北，西向立，中书侍郎引册案立于中书令之右。中书令取册授册使，跪受，兴，置于案。册文曰：「皇帝若曰：二姓合好，肇正人伦；诸女毕封，着于典册。风化自出，物采有庸。惟皇度衷，稽谂故实，揆吉厘降，锡命是彝。咨尔长女福康公主，慧晤哲温，柔嘉敏达。夙凭诒翼之庆，祗蹈婉和之箴。徽智天成，韶华日茂。向胙国邑，期之寿康，而□亮 
     
自持，庄静逾格。肃侍左右，勤孝尽恭，承颜愿色，纯至非勉。实繄能养，乃底燕宁。朕缅慕先慈，参询福耦，谋及外党，得兹善逑。枚卜休辰，(甲)[申]宠褒数，益地广鲁，龟之蒙疆。公圭主□，率由旧准。今遣使户部侍郎、参知政事王尧臣，副使枢密副使、礼部侍郎田况，持节册命尔为兖国公主。尔其钦师内范，绎敷令猷，动监图史之规，时禀绅褵之戒。懋尔德，慎尔止，尚服祖宗之攸训，永流惠声，不其猗欤!」中书令与中书侍郎退复本班。又门下侍郎引印案于侍中之右，侍中跪取印以授册使，册使跪受，兴，置于案。侍中与门下侍郎俱退复本位立定。典仪曰「再拜」，赞者承传。册使副、应在位文武官皆再拜讫，礼官、通事舍人引使副押册印，持节者前导，捧册印官捧舁，援卫如式。以次出朝堂门，由殿西过，至殿后门出，由宣佑门至内东门，附内臣入进。有司先设册使等幕次于内东门外；内命妇次于公主本位门之外；公主授册印位于本位庭阶下，北向。又设册使位于内东门，副使及给事于其南，差退，并东向；设册印案位于册使之前，南向；内给事位于册使北，南向。自文德殿奉册印将至内东门，内给事诣本位，请公主服首饰(榆)[褕]翟。册印至内东门外褥位置讫，捧册官少退。内臣引内命妇俱入就位，礼直官引册使副等俱就东向位立定，内给事进就南向位。通事舍人、博士引册使就内给事前，东向躬称： 
     
「册使某、副使某奉制捧公主册印。」退，复位。内给事入诣所设受册印本位公主前言讫，退，兴。内给事进诣册使前，西向，册使跪，以册印授内给事。内给事亦跪，以授内谒者。册使退，复位。内谒者及主当内臣等(特)[持]册印入内东门，内给事从入，诣本位庭〔立〕。又内给事赞公主降诣庭中北向位立定，跪取册，兴，立于公主之右少前，西向。又内给事立于公主之左，少前，东向。又内给事称「有制」，内给事赞公主再拜讫，内给事捧册跪授公主，公主受，以授内给事。捧印授公主，如捧册之仪。内给事赞公主再拜，前引公主升位。以次内臣引内命妇贺，内给事赞言，礼毕，内命妇退。遂引公主谢皇帝后，一如内中之仪。礼毕， 臣进名贺。其册印如贵妃，有匣，文曰「兖国公主之印」。遂为定制。神宗进封邠国大长公主、鲁国公主，皆请免册礼，止进内入内云。 

驸马都尉初谢选尚者，必召见，赐衣一袭、红罗、盘金银线或销金。玉带一、象笏一、乌皮革一、红罗百疋、涂金银倒仙花鞍辔马一，狨毛坐褥，竹鞭副之。谓之系亲。又赐银万两，令办聘财。其进财用函书：玄纟熏五，锦三，五色罗绫十，押函马二，羊百口，酒百瓶，红绫绢三百匹，花二十罩。又细花百枝，烟脂粉二百十盝，果二十盘，银果六百枝，腊面茶二百斤，眠羊卧鹿花饼二十事，金银胜百合，罗画胜百合，银钱二十千，重二千两，头红罗百匹，金钗钏十双，金缠 
     
二副，真珠、翠毛、玉钗朵六头，真珠、琥珀、玉、水精璎珞五项，
面花耳环百一十副，缀珠、销金、盘金线绣画衣二十袭，锦绮罗绫纱縠千匹，涂金银器二千两，生绫二千匹，钱二千贯，金合二重三百两。饰房用真珠、琥珀、水精、玉、七宝璎珞、珑璁、钗朵共三百副，冠朵六头，金钗钏十双，金缠二副，缀珠、销金、贴金、戭金生色绣素衣三百七十緉，□帕二百事， 五十袭。又散衣千三十事，鞋真珠戎装□涂金银胜百九十六，杂花六十枝，烟脂粉千四百盝，蜡蠋
三百条，乳香百斤，小色金银果二十合，金器千三百两，银器万四千两，锦绮罗绫纱縠绢六千疋，钱四千贯，盘合银 器二百。又髹漆器二百、什物五百，绯罗绣画银泥帐幔、图鄣、仰额、壁柱 衣二百十四，锦绣毯褥、纱厨、帘席百四十七，锦绣被五十二，樗蒲子、骰子各一副，马十五疋，玉云鹤撒星鞍辔、涂金银撒星鞍辔各一副，锦榼□玉鞭、玳瑁鞭各一，从人涂金银鞭辔十三副，又从人妆具银三百两。已上并有司供办。真珠翠毛冠朵□十六，真珠、琥珀、水精璎珞六项，玉篦钏五十三，面花
三十箱，耳环三十只，燕脂粉三百盝，缀珠销金衣二十袭，又散衣千六百七十六件，金器百两，银器千四百两。已上内降。出降日，驸马家来迎者，赐衣着百匹、银器百两。从者赐衣着五十匹，牵栊檐子官七十匹。又给公主涂金银装檐子一，银千两，檐子官十三人，牵栊官十二人，座车一乘。又给方团扇八，行坐鄣四，花二十枝，烛二十笼，戴鬓钗插童子八，前导就第凡主第，皆遣八作工案图□赐，有园林之胜。又引金明涨池，其制度皆同。其日见诸亲如常礼。凡驸马兄，皆宽衣一袭，手帊名纸，衣着三百匹，银器二百两。姊宽衣一袭，手帊名纸，粉三盝，枣豆三囊，衣着百匹，银器百两。弟妹共衣着五十匹，银器五十两。本宅姨已下共衣着五〔十〕匹，银器五十两。军将小底诸色人衣着百匹。又赐宰臣、亲王、枢密、参知政 
     
事、两制侍从、内职合门祗候以上、诸军副指挥使以上金银钱胜包子各有差。 

太祖同母妹陈国长公主，建隆三年四月，追封陈国长公主。元符三年三月，改封荆国大长公主。政和四年十二月，追封恭献大长帝姬。 
秦国大长公主，建隆元年封燕国长公主。真宗追封大长公主。元符三年改秦国。政和四年改封恭懿大长帝姬。 
太祖六女。申国大长公主，元符三年三月，追封申国大长公主。政和四年十二月，改封安惠大长帝姬。 
成国大长公主，元符三年三月，追封成国大长公主。政和四年十二月，改封显惠大长帝姬。
永国大长公主，元符三年三月，追封永国大长公主。政和四年十二月改封宣惠大长帝姬。 
魏国大长公主，开宝三年封昭庆，降左卫将军王承衍。太宗即位，进封郑国。淳化元年，改封秦国。至道三年五月，进长公主。大中祥符元年薨，赐谥贤肃。元符元年三月，改封魏国大长公主。政和四年十二月，改贤肃大长帝姬。咸平四年闰十二月六日，增秦国长公主月俸厨料米麦各三十斛。自王承衍卒，主家供亿稍阙，故令增给。六年十二月三日，秦国大长公主为子六宅使世隆求近州刺史，帝曰：「牧守之任，系朝廷公议。」不许。景德五年闰十月八日，帝谓宰臣曰：「顷闻郑国长公主肩舆之出，民有犯其前导者，即捕笞之。朕顷在东宫，有犯第委之府县，未尝辙自笞掠。宜令开封府，自今如此类未得决罚，具名以闻。诸宅勾当使臣严行禁约。」 
鲁国大长公主，开宝五年封延庆，降左卫将军石保吉。太宗即位，进封许国。淳化元年，改晋国。至道三年五月，进长公主。大中祥符二年，进大长公主。薨，赐谥贤靖。元符三年三月，改封鲁国。政和四年十二月，改贤(肃)[靖]大长帝姬。 
陈国大长公主，开宝五年七月封永庆，降右卫将军魏咸信。九年十月，进封虢国。淳化元年正月，改齐国。至道三年五月，进封 
     
许国长公主。咸平二年四月薨，赐谥贞惠。干兴元年五月，以旧谥上字同仁宗庙讳，改谥恭惠。景佑三年二月，进封大长公主。元符三年三月，改封陈国。政和四年十二月，改封贤惠大长帝姬。 

太宗七女。滕国大长公主，元符三年三月，追封滕国大长公主。政和四年十二月，改封和庆大长帝姬。 
徐国大长公主，太平兴国九年正月封蔡国。二月，降左卫将军吴元扆。淳化元年正月，改封魏国。十月薨，赐谥英惠。至道三年六月，追封燕国长公主。景佑三年二月，追封大长公主。元符三年三月，改封徐国。政和四年十二月，改封英惠大长帝姬。太平兴国九年二月二十五日，蔡国公主出降吴元扆，皇后率宫闱掌事者送至第外，命妇咸从。元扆兄元载任诸卫将军、奉朝请，帝令公主拜之。公主，太宗之爱女也。翌日，帝谓宰臣曰：「前代以来，皇子娶妇，皇女出降，固自有典礼，乃为奢僭，岂所宜也。唐太平公主置邑司、备官属；咸通同昌恩泽隆厚，不可胜言，懿宗惑于邪说，穷奢极侈：皆朕所鄙而不取者。当令礼官、博士参酌奢俭之宜，着为永制，以示后世。」 
邠国大长公主，太平兴国七年为尼，号员明大师。八年卒。至道三年六月，追封曹国长公主。景佑三年进大长公主。元符二年三月，改邠国。 
扬国大长公主，至道三年五月，封宣慈长公主。咸平五 
     
年五月，进封鲁国，降左卫将军柴宗庆。大中祥符二年正月，改韩国。四年七月，改魏国。六年正月，改徐国。天禧三年八月，改福国。干兴元年二月，进封邓国大长公主。明道二年七月薨，追封晋国一作魏国。赐谥和靖。元符三年三月，改封埸国。政和四年十二月，改封和靖一作纯美大长帝姬。真宗景德元年二月二十一日，镇宁军节度使柴禹锡自陕府召赴阙，以其子宗庆尚鲁国长公主，特诏长公主就第谒禹锡以舅姑之礼。禹锡固辞，不得请，贡名马称谢。 
