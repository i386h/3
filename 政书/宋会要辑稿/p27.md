<!-- { "loadSidebar": true } -->
      
言：定到宗室听读尝罚规式。诏从之，而令本司选宗室及宫官一人，季一试其所读；仍令籍被罚姓名，遇迁官日以闻。 
二年三月，大宗正司〔言〕：「诸皇亲自三十以上听书者，每朝罢则集讲于都厅，乞差翰林仪鸾司供应。」从之。 
五月二十六日，诏：宗室除已袭封外，今后生前封王者方许子孙承袭，袭封者并转一官，止观察留后。 
三年四月五日，怀州团练使宗惠降恩州刺史，罢同知宗正事，止其朝参。坐女仆相告讦，语不顺也。 
七月十三日，诏：濮王子孙及鲁王子孙各以序迁。 
十九日，翰林学士承旨张方平言：「皇族赐名，其属绝无服，而异字同音，或上下一字同者，皆请勿避。」从之。 
治平四年正月十七日，神宗即位，未改元。诏东平郡王允弼、襄阳郡王允良朝朔望。 
二月七日，以东平郡王允弼、襄阳郡王允良再上表，乞依先朝五日一奉朝谒，诏曰：「朕闻王者之临天下，非礼莫治，故尊尊亲亲之教必始于朝廷，万方是则。今我伯祖、叔祖止朝朔望，示尊亲之义，为立教之始。而封章再上，曲形谦损，非所望也，宜毋固辞。」七月十九日，诏：右龙武军大将军、深州团练使世准、右监门卫率府率世设并降一官，停朝请；右千牛卫将军节膺降两官；右监门卫大将军、嘉州刺史世瑞赎铜□斤。先是，宗室从□无嗣，诏以弟从古之子世设为嗣；世设私归本宗， 以从蔼之子世膺为嗣，世膺后遁归。乃诏：世准发遣而违慢， 
      
不即奉诏，世瑞受匿，故有是责。 
九月十八日，诏同知大宗正事宗旦展磨勘二年。先是，宗旦妻沈氏服其姑德妃所遗销金衣入禁中，宗旦坐罚金。至是，大宗正司言：宗旦改官及十二年，请举磨勘如故例。上以前事，又命展年，示法禁当自贵始。 
十月二十五日，大宗正司言：「右羽林军大将军、磁州防御使仲佺等乞遇父宗朴赴濮安懿王园庙祠事，与弟仲庞、仲容轮从行。」诏可。 
神宗熙宁元年二月一日，以吉州团练使宗惠权同管勾大宗正司事，候允弼服阕日依旧。 
八月二日，诏曰：「昔我艺祖皇帝之兴，以天发之期，再造区夏，大谋伟烈，被诸万世而莫高焉。朕奉承圣绪，夙夜不敢康。乃顾后之子孙，而有司未尝议封爵之文，岂朕所以尊大统、推亲亲之意哉!且积厚者流必远，施大者报必丰。其令中书门下考大宗之籍，以属近而行尊者一人，裂土地而王之，使常从献于郊庙，世世勿复绝，以称朕尊祖报本之意焉。」 
二十六日，集庆军节度使、同中书门下平章事宗谔落中书门下平章事，节制如故。坐以濮王、鲁王宫奉给分作两历勘请，遣吏于三司请托，为御史所弹故也。 
九月二日，以泾州观察使、舒国公从式为彰化军节度观察留后，进封安定郡王。从式，太祖之曾孙，楚王德芳之孙，英国公惟宪之子，于诸孙居尊行，故有是命。 
二十八日，三司言：「天章阁待制王猎奏：皇亲 
      
月料，嫁娶、生日、郊礼给赐，乞检定则例，编附录令。省司看详，其间颇有过当及不均一，欲量行裁减。」从之。
熙宁(元)[二]「熙宁元年」当是二年，以后文有闰十一月可知。「十一月」亦当是正月或二月。年十一月二十五日，大宗正司言：大将军叔澣、检之、将军克猛、克劲、叔慈、叔刘、膍之不赴太庙陪位。诏各罚俸三月，南郊更不赐赉。 
三月二十五日，三省进呈宗室世清乞袭封事，王安石曰：「宗室袭封转官，此法无理。」诏令自今袭封勿转。 
五月十四日，罢宗室正任以上借教坊乐人为博士。 
六月九日，提举司言：裁定宗室供身驱使吏人，各以官序为差。从之。 
十六日，降茂州防御使、申国公世清为左武卫大将军、郢州防御使。初，世清累上书讼袭封不当，帝摘其言袭封处，曰：「恐世清以为袭越王后。」王安石复摘其言，有自言袭冀王处，帝曰：「此则反复明矣。」安石曰：「陛下方欲裁制宗室，此事当必行。」帝曰：「虽群臣有如此者，皆不可容，盖难见罪状明白若是也。」故有是命。 
七月二十三日，镇潼军节度观察留后、同知大宗正(司)[事]宗旦知大宗正事，吉州团练使、权同管勾大宗正司公事宗惠同知大宗正司事。 
二十八日，三司请许皇亲舍屋如愿自备人匠，请官物料修盖者，从之。 
十月一日，诏右羽林军大将军、衡州团练使仲騑赎铜十斤，以在朝假私乘座车观车驾。 
二日，诏仲晊、仲全依旧外宅居住，骨肉并遣归宫，不得往还。坐擅出外宅，私过杂户，及相告言。 
二十五日，制 
      
以集庆军节度使、检校尚书，左仆射、虢国公宗谔复为同中书门下平章事。初，帝欲复宗谔官，王安石曰：「陛下姑遣使存问，谕以恩意，俟裁处宗室事定乃复。」帝曰善。至是宗室法议定，将降诏施行，乃复之。 
十七日，贵州防御使宗悫降左武卫将军、莱州防御使。坐于亲弟新妇处借钱物不还，又行殴打，法止赎铜，案奏，特有是命。 
闰十一月四日，太常礼院言：「检详国朝近制，诸王之后皆用本宫最长一人封公继袭。今来新制既言祖宗之子皆择其后一人为宗，即与自来事体不同。谨按令文，诸王、公、侯、伯、子、男，皆子孙承嫡者传袭；若无嫡子，及有罪疾，立嫡孙；无嫡孙「无嫡孙」三字原脱，据后文补。，以次立嫡子同母弟；无母弟，立庶子；无庶子，立嫡孙同母弟；无母弟，立庶孙。曾孙已下准此。本院参详，合依礼令传嫡承袭。」诏令定合封公者以闻。 
二十八日，诏：祖宗之子并濮国公并令传嫡袭封，其(二月十)将来即更不袭封。 
十二月十三日，诏赐泽州防御使宗愈睦亲北宅地居止，仍官为计口修盖。宗愈子孙人数未当外居，诏以先帝同母弟，余人无得援例。 
熙宁三年正月十七日，诏：「近制，皇族非袒免已下更不赐名授官，只令应举。今后其所生男女及死亡者，关报逐祖下袭公爵者，置籍纂录，岁终上玉牒所。其未出官者，依旧入大小学。祖宗袒免亲外两世贫无官、合量赐田者，大宗正司今后体量有如此，即具指实以闻。祖宗 
      
袒免男，近制赐名授官，与右班殿直。年十五支请受、裹头穿执、逐日吃食、祔葬送殡盘缠钱依旧。时服、南郊赏给依外官例。至赴朝参日，赐马一匹价钱。祖宗袒免女，未出适，日给食；出适，支料钱三贯。祖宗袒免亲新妇，日给食，并夫亡无子孙食禄者，料钱、衣赐依旧，余请给物皆罢。祖宗袒免及非袒免男女、新妇，诸请给物系降 已前合支者，依旧例。 
三月二十八日，诏：「应宗室已于在京置赁第宅居止者，听如外官与宾客往还，即不得请假出外。」 
四月二十八日，中书言：宗室令晏等自陈袒免以下亲，文移表奏欲乞亦如外官。帝以令晏虽袒免亲，止是法许外居，非换官出官人，不可一用外官例。命中书详度，令诸事相称，毋使亲 轻重不等。 
六月八日，诏：外居重亲，凡有表章，许由合门以进。旧居舍屋，仰宗正司均给本宫院儿女多、屋宇少者居。 
十三日，诏宗室封爵至大国，更不改封；其妻封并随夫郡国。 
十四日，大宗正司言：「请并省管勾睦亲、广亲，并提举郡县主等宅所，并令本司依旧例一面管勾。」从之。 
同日，封建州观察使宗肃为鲁国公鲁：原稿作「晋」，而又圈去，据《长编》卷二一二补。，文州防御使、恩平郡公宗达为蔡国公，吉州团练使宗惠为魏国公，代州防御使宗保为燕国公，右龙武卫大将军、果州团练使、齐安郡公仲合为陈国公，右骁卫将军、泰州刺史世程为越国公。以二年十一月十一日 祖宗之后传袭封公故 
      
也。 
同日，判太常寺兼礼仪事陈荐、李及之、周孟阳、章衡、同知礼院文同、张公裕等言：「秦王、楚王之后各无嫡子嫡孙及同母弟，亦无庶子传至庶孙，诏依令敕详定。臣等谨按令文：诸王、公、侯、伯、子、男皆子孙承嫡者传袭；若无嫡子，及有罪疾，立嫡孙；无嫡孙，以次立嫡子同母弟；无母弟「无母弟」三字原脱，据前文补。，立庶子；无庶子，立嫡孙同母弟；无母弟，立庶孙。曾孙以下准此。窃以国朝近制，诸王之后皆用本宫最长者封公继袭。今来新制稽古改正，祖宗之子并令传嫡袭封。按令文，传袭之法莫不以嫡统为重；若不幸无嫡子，及有罪疾，始许立嫡子同母弟；无母弟，事不获已，乃立庶弟，然亦不离本统。其言庶者，别妾子之称，故下言嫡孙同母弟，次言庶孙，是别本房妾生之子，与上文庶弟之义同也。夫兄弟一体，同父异母，不序长少，继祢与祖，不离本统，是重嫡之义也。若无庶孙，则曾〔孙〕已下准此令文之明据也。以礼传言之，为后者四：有正体而不传重，嫡子有罪疾是也；有传重而非正体，庶孙为后是也；有体而不正，庶子为后是也；有正而不体，嫡孙为后是也。然皆不敢舍本统而及旁支也。按晋范宣议：嫡孙亡无后，则次子之后乃得传重。由此言之，须嫡房已绝，方许次子之后承之，况嫡房自有曾孙者耶 以《五服 》言之：凡为后承嫡者，虽曾孙、玄孙与孙同，则庶孙包于其中矣。后总言为庶孙者，谓正服也，岂可通入别房之庶孙，而谓之承嫡耶 若以 
      
