<!-- { "loadSidebar": true } -->
三十年九月十五日三十年：原作「三十九年」，据《宋史》卷一二三《礼志》二六删「九」字。，吏部言：「奉诏，绍兴府会稽知县依仿陵台令典故，于阶衔内带『兼主管攒宫事务』，量加优异。今欲将会稽知县阙作堂除，仍许借服色。」从之。 
十一月二十九日，主奉益王祭祀居广言：「春秋二仲望祭诸陵，位牌以白木黄纸为之，帷帟椅卓器皿之属，大率弊旧，于礼未至。望下有司看详，粢盛供具之类，别行制造，务合礼度。」从之。 
三十一年三月二十四日，检察宫陵所言：「攒宫修整神帐，迁神御出帐，各就本殿向前安奉，合奏告告迁。乞依
      
每年补种、修整殿宇等礼例，下绍兴府及攒宫司排办，差官行礼。」从之。以上《中兴会要》。 
孝宗绍兴三十二年即位未改元。六月十三日，登极赦文：「访闻绍兴府攒宫每岁修葺，诸色人户交纳竹木，多被攒宫官吏邀阻。自今并画时受纳，如违，许人户越诉，当议重寘典宪。每季朝陵，使命往来，多是县道差近乡及沿路人户迎送应办，极为劳弊。仰本府条具合宽恤事件以闻。」继而本府上言：「会稽县等十七、十八、十九三都比近攒宫，每岁应办修奉，理宜宽恤。乞下有司检照(宋)[本]朝陵寝典故施行。」户部检会到《宫陵仪制》节文，景德四年诏永安县二税不得支移，常赋外特免雷同差役。诏会稽县三都人户准此。 
十月六日，礼部、太常寺、检察宫陵所言：「追册皇后攒堂元攒于南山修吉院。欲改为攒殿，即佛殿为神御殿。乞下临安府给钱别修盖僧舍，专充资荐道场。兴工前依礼例祭告于攒宫。」从之。 
九日，检察宫陵所言：「追册皇后攒宫乞参酌昭慈、永佑陵攒宫体例，置都监一员，提辖守卫军兵使臣一员，两攒宫系差巡检，今止置提辖。并下步军司差军兵七十(八)[人]守卫。两攒宫共差三百人。上下宫合用崇奉器皿、什物、供事、衣帏、陈设、帘幕并四季供设御衣等，乞照应体例，报御前局所制造。每遇生忌辰、旦望节序，并日常应合用排办酌献食味等，乞从(监)[临]安府排办供送。修设斋衬钱，亦乞依例下本府，岁供钱二百千赴宫支使。」诏器皿、什物、供事、衣帏、
      
陈设、帘幕、四季御衣等，令文思院制造，余从之。 
十四日，殿中侍御史张震(之)[言]已降指挥，追册皇后攒殿上并两廊，见有士民攒葬去处，给钱起移。窃虑篱墙四至之内，亦必有士庶坟穴，而未有明降指挥。检会永佑攒宫之役，凡禁地内丘墓几千穴。台臣汪澈相视，见得四隅坟家除挑外，尚存七百六十余穴。于是澈奏：『检会《宋宫陵仪制》所载，诸陵封堠界内旧坟，不许开故合祔，愿迁出者听。乞依《宫陵仪制》。』太上皇帝从其所请，恩及朽骨。今来亦乞检会《宫陵仪制》明下所属，晓谕民户。」从之。 ：「伏 
隆兴元年六月二十四日，诏拨赐南山修吉院水陆田，如所占本院地段之数。以本院援绍兴府攒宫泰宁寺例为言，下礼、户部勘当，从所请也。 
七月二十五日，臣僚奏：「绍兴府诸陵防守官吏务营私计，每岁小修，三岁一大修，率敛民户，取办(八巴)[入己]。微有损漏，即毁拆相连，斤(釜)[斧]掘凿，非安妥神灵之意。创造之(郎)[初]，务为速坏。所须良材若已入赂，则收其下色，科差舟船，至有一舟而载一竹者。臣愿痛革积弊，下绍兴府专委帅臣及通判躬行阅实，方得修换。已修随坏，则督役官吏置之典宪。仍乞罢逐年、三年修造之制。」从之。 
干道四年十一月三十日，检察宫陵所言：「据安穆、安恭皇后攒宫司申：本宫有步军司差拨到守卫军兵百人，乞照昭慈、永佑陵攒宫礼例，遇有名阙，止将逐家子弟刺填。」从之。 
五年
      
二月十五日，检察宫陵所言：「两攒宫各有损烂木植，合行修换，有妨逐殿神御，欲权迁出安奉。」太常寺看详，合先奏告告迁，俟修整毕，奏告告迁，还殿奉安。从之。凡修造当奉迁神御者准此。 
十二月十八日，诏：「会稽知县兼陵台令，到任一考减一年磨勘，任满日无违阙，再减一年。」初置兼陵台令，已与堂除，借服色。至是，绍兴府再为陈请，故有是命。 
归正官承信郎刘湛、右迪功郎刘师颜父子等保护陵寝忠义事节，臣顷在蜀，已闻其风。按湛父子、师旬、师颜与其亲党几五十人，绝在异域，乃能深念祖宗德泽，共结一死，以支逆虏之盗伐，连年系狱，子死妇亡。适遭王师克复其州，偶一二人得脱归朝。今其事具在有司，皆是虏中鞫勘狱词真本，逮今累年不报。」诏刘湛特转二官，刘师颜特与改右承务郎，升擢差遣。秦世辅特转一官，升充正将。仍宣付史馆。 六年八月二十八日，枢密院检详诸房文字王之奇言：「伏世辅，湛与共事者。 
十二月十五日，诏：「两浙东路兵马钤辖专一管干昭慈、永佑陵攒宫修造，冯邦正前后五任修奉攒宫，委有劳绩，可特与转遥郡刺史。」 
九年闰正月十八日，诏：「永佑陵攒宫焚修香火泰宁寺，特与每岁度僧一名。」先是，绍兴初，本寺得旨岁许度僧二名，后皆住罢。至是，本寺陈请，故有是命。 
六月九日，两浙转运司干办公事、攒宫监修李俨言：「伏见安恭皇后攒宫甫及七年，山坡甃石三
      
经修换，当中八层其危已甚。若从高拆裂，去皇堂咫尺，岂免覆压 若尽去客土，别以粗石筑垒，可免仍岁工役。」诏下两浙漕臣、临安府守臣相度。既而太史局言：「山(破)[坡]开裂处，正是国音天柱主山，及连接青龙阳气之位，依经止宜补治，不当开掘。」从之。以上《干道会要》。
 礼 宋会要辑稿 礼三七 〔后陵〕 宋昭宪皇后陵 
      
〔后陵〕
宋昭宪皇后陵
【宋会要】
      
太祖建隆二年六月二日，皇太后崩于滋德殿，遗令曰：「园陵制度，务从俭省，勉从予志，勿用烦劳。」 
十九日，有司言，请以今年十月十六日祔葬安陵。从之。 
十四日，命宰臣王溥为山陵使，太常卿边光范为礼仪使，御史中丞刘温叟为仪仗使，兵部尚书李涛为卤簿使，端明殿学士、知开封府事吕余庆为桥道顿递使。又诏王溥摄太尉，持节导梓宫，题册宝，监 玄宫；工部尚书窦仪摄司徒，率捧梓宫官奉升大升舆，又引梓宫即玄宫，又摄司空复土九锸；左谏议大夫崔颂摄侍中，奏请灵驾御龙輴及沿路奏进发，及陵所奏翟车进发；中书舍人扈蒙摄中书令读哀册文，摄礼部侍郎奉谥册宝、哀册等案案：原作「按」，据本书礼三一之三改。；(大)[太]常丞吕端、著作郎冯正、右赞善大夫辛文悦、安守鏻，舆策举册；秘书监张铸授哀册、谥册；太府卿卫融奉币；太子詹事尹拙摄少府监，进龙輴，陈明器、幡翣，又摄将作监捧梓宫登龙輴，兼 玄宫；太常少卿冯吉帅执翣者障梓宫；太常丞吕端摄监察御史监 玄宫；太常博士和岘、通事舍人王信，并分引行事；尚辇奉御宁仁裕押腰舆，又摄尚衣奉御，奉衣箱置舆中；宗正卿赵矩充九虞及掩玄宫、飨宫；少卿赵洙祭望 城及陵左后土；著作郎冯正题虞主；中书舍人扈蒙题神主。 
二十七日，
      
藩侯郡守以山陵有期，各贡物来助。 
十月十五日，帝启奠于梓宫，百官入临，升梓宫于龙輴。祖奠彻，帝从出明德门，百官叙班。梓宫升舆，设遣奠。 
十六日，葬安陵。 
干德元年十二月二十三日，设改卜安陵于河南府巩县。事见安陵门。 
四月九日，安陵掩皇堂。
 礼 宋会要辑稿 礼三七 〔后陵〕 孝章皇后陵 
      
孝章皇后陵
【宋会要】
太宗至道元年四月二十八日，开宝皇后宋氏崩。五月十四日，太常礼院言：「权攒日，请依恭孝太子权殡礼例，辍朝一日， 臣进名奉慰。」从之。初议卜陪葬永昌陵，司天言是岁在未，阴阳所忌，故权攒于沙台。 
二十九日，太常礼院言：「来年发引应经过桥道及十里内神祠，并合差官祭告。园陵毕，神主回，行九虞祭。」从之。 
二年三月二十三日，太常礼院言：「孝章皇后、故许王及夫人李氏、魏王夫人王氏、楚王夫人冯氏、皇太子亡妻莒国夫人潘氏、将军惟正亡妻裴氏，以来年正月二十日陪葬永昌陵。谨按故事，孝章陵皇堂、陵台、神墙、乳台、鹊台，并如孝明园陵制度，其许王赠皇太子，按唐礼合以陵为名。又缘淳化四年出葬之时，止用亲王卤簿，今请坟高一丈八尺，墓田方九十步。其王氏、冯氏、潘氏并用亲王一品例，裴氏比三品例，坟高一丈四尺，墓田方七十步。其志文缘既改迁，望重修撰。其许王合用亲王卤簿，缘陪从孝章灵驾，已有中宫卤簿仪仗前导，更望不施设。其楚
      
王夫人冯氏，仍令依裴氏例，安葬在莒国夫人之下。」从之。 
三年正月二日，启攒，八日发引，并辍视朝， 臣诣合门奉慰。 
二十日，祔葬永昌陵之北。
 礼 宋会要辑稿 礼三七 〔后陵〕 元德皇后陵 
      
元德皇后陵
【宋会要】
真宗至道三年十二月五日，制曰：「朕获纂洪图，仰怀慈训，式遵茂典，诞举徽章。太宗皇帝贤妃李氏辅佐先朝，发挥内则，柔明垂范，图史传芳。顾惟凉薄之资，敢忘劬劳之德 追崇礼秩，用慰孝思。追上尊号为皇太后。」 
十七日，太常礼院上言：「准制追尊故贤妃为太后，改奉园陵，请令司天监卜地揆日，宗正寺于皇后庙别立庙室。」从之。 
二月一日，司天监言：「准诏改卜园陵，请以三年庚子三月二十日启攒宫，二十五日发引，四月八日掩皇堂，祔葬永熙陵。」从之。 
三年二月七日，太常礼院言：「启攒发引赴园陵，合用挽歌，请下文班各撰二首，下太常寺(敖)[教]习。」从之。 
八日，宗正卿赵安易言：「请因元德皇太后山陵之时，并懿德、淑德、庄怀皇后各就旧位茔园改卜陵台。」司天监状：「《葬范》云因凶亦可大葬诸丧，今因园陵增修陵台，并吉。」诏可。 
九日，命宰臣李沆为园陵使，翰林侍读学士夏侯峤为礼仪使，御史中丞魏庠为仪仗使，刑部侍郎郭贽为卤簿使，工部侍郎、权知开封府钱若水为桥道顿递使。初，礼官请如孝章故事差监护使一员，特命三使。 
十一日，太常礼院言：「灵驾发引，旧例自京至陵
      
下十顿。」 
