<!-- { "loadSidebar": true } -->
六月十四日，秘书省校书郎杨炳言：「近者再行太学混补，四方士子云集京都。庆元二年之数二万八千余人，今岁三万九千余人，前者四处试院合经义、诗赋为一场，今则分为两场。锁院之后，不许纳卷。来者不已，有司临时措置，随宜讫事。臣观绍兴二十七年以来申严挟书、代笔之法，士子入场，凡包褁笔砚之属，皆用青纸，其畏惮至此。比年以来，宽纵太甚。每试内侍与八厢巡案往往袖手，不敢谁何。玩法者得志，畏法者不能，平素空 者得恣其剽窃，灯窗记问者无以见其所长，笔端稍敏者又有检阅，遂可兼人，而庸妄无能者率资假手。如此则文艺能否，又未易核其真。乞申饬有司，自今贡院试无大小，挟书、代笔者断在必行，庶几人情畏戢，公法复伸。」从之。 
九月六日，臣僚言：「宗正少卿兼权礼部侍郎施康年同知贡举，其子清臣合行回避别院。既以孤经牒回，卷首字号，人皆知之。康年溺爱，终不回避，果然中选。乞以康年补外，其子清臣自取圣裁。」诏施康年与监司差遣，施清臣驳放。 
三年四月二十三日，左司谏宇文绍节言：「窃惟贡举所以 
      
公天下人材之选，利害至重，条制具严。比年以来，寖以隳坏，臣请举一二言者。知举、参详，必以谏台官参之，所以严其事也，而不能无弊者，知举三人，虽是侍从、两省官，然议论题目，去取高下，率惟台谏意向，无所可否，其未能尽餍人心者多矣。揆以近制，宰执、台谏子孙并授祠禄，盖仕途妨嫌，而独于科举乃可就试。夫以势要所在，人心共趋，纵其负学怀才，率是公选，不能无瓜李之嫌。臣以为知举参以台谏，固不可废，当专付紏察之任，不与议论去取，庶几权尊势一，无得而议。如公试、类试、监试，亦差察官，而未尝与考校，何独于省试不然乎 其参详官，不必更差台谏，庶几考官人人得尽所见，而无畏缩之患。见任宰执、台谏子孙，自今免令就试，更加涵养，以俟他日决科，亦未为晚。在上者出于至公，则场屋之弊，如代笔、怀挟，皆可次第而革。乞先革二者之弊，其它候引试日委之礼部国子监，条具利害，随事而严其制。」从之。 
二十八日，诏兴州自置贡院。既而以利路转运司言，兴州每举赴试士人，并就兴元府试院收试。今兴州系籍士人共三百六十三人，愿于本州岛自置试场，委是利便。故有是诏命。 
四年二月七日，臣僚言：「今后漕试，若非用省闱分日之制，则宜仿太学私试分廊之法，将碍格与不碍格人合分别试，毋令杂处。不惟绝假手之弊，而无力图试之人自安于乡举，冒滥之弊将不革而自革。」诏令有司看详。既而礼部国子监言：「两浙漕司引试，自今后科举并 
      
仰诸路运司将碍格及牒试门客并避亲人与不碍格人，于比近去处分作两院，同日引试，可革代笔之弊。乞下诸路运司遵守施行。」从之。既而两浙运判陈景思言：「臣僚奏今后漕试，将碍格与不碍格人分别引试，以革假手之弊。臣窃谓碍格不碍格人群试于有司，其为三场命题则同，其于立号取解则异。臣欲将漕司碍格与不碍格人，令主文三场各自命题。题目既殊，人心不能二用，各自运思争奋，以竞一日之长，决无余力，更及其它。其于严选举，利孤寒，不为无补。乞自今举为始，行下诸路运司，一体施行。」诏依，仍照二月七日已降指挥施行。 
八日，都省言：「勘会太学混补，已是难行。所有诸州解试取放待补人数，自锁院至开院日分有限，是致考取灭裂，多有纰缪 脱卷子，甚失选择待补之意。」诏自今年为始，仰诸路运司以逐州累举终场人数，斟酌多寡，量行添展日分支费，行下试院，精加考校。将来解到待补卷子，令国子监抽摘点检，如见得有纰缪 脱，定将元考校官镌降施行。 
十一月十三日，右正言林行可言：「词科之设，先考所业，有同制举，其选至重。绍兴以来，所取人物，班班可考。比年累试，曾不得一，稍从阔略，始有中选。间有公然挟书，略无愧耻，曰博学，曰宏词，果何取于是名哉 胄子之试，取人稍宽，岂非念其父兄 官中都而优之欤 比年严期功之令，应牒颇艰，明注于牓帖之下，防闲亦密矣。既而复宽，厘务官所牒之员，待之甚厚，乃或非其本宗，矫揉冒滥，无复顾忌，果何取于胄子之名哉 省闱事体，一经籍奏，荣进可期。曩时案设一定，不敢越次。今不惟移案，且越廊而东西。 
      
曩时寸纸不容，不敢交语。今不惟往来，且夫交臂于廊庑。四方士子辛勤灯火，正欲角一日之长以取科级，而挟书、代笔，务为奸巧，人人有侥幸之心，而实学反以黜遗。以至漕试之仍旧，正欲以优远方随侍子弟。今西北流寓，冒贯福建，类皆军中将校。书铺立价，仅出数千，便得一试，岂牒试之本意乎 武举之弊，工文墨者或不习弓箭，试弓之日，多以善射者代名，是一试而两人共之。蜀道科场以春，东南以秋，乃有见黜本寔，冒试东南，是一举而就两试也。是数者，其法未尝不严，积弊滋甚。严以济宽，正在今日。乞诏攸司检坐贡举条令，镂牓申严。兼照得省试大院臣僚奏乞差台谏官，如监试体例。今乞别院亦差察官，以重省闱事体。」从之。 
国家设贡举科，立法严切，盖欲选真材寔能，以副上用。每举多被势力用钱计嘱封弥所，通同 开禧元年正月十五日，礼、兵部言：「武举发解王肃等状，伏(所)[作]弊，或拆卷头，或誊卷子，或第一场卷子已纳，次日别作破题冒头，密付封弥所人改抹。其弊不一，寔由别试所差封弥人，皆是市井游手充役，不惧条法，恣行作弊。乞将别试所依大贡院例，差六曹寺监等处重禄正身公人入院封弥，庶免弊幸。」从之。 
二十三日，臣僚言：「侧闻仁宗皇帝朝李淑奏，谓考官以所试分考，不能通较，故士之中否，系幸不幸。愿酌旧制，以论、策、赋、经通较工拙，毋以一场得失为去留。比 
      
年以来，名为三场通考，往往考校之时，或倦披览之难遍，或局好恶之不同，经义、诗赋独取于一破题，舍是弗考。乞下礼部，将来考试，悉以三场通考定为去留。仍于未奏号前，令知举参酌，于参详、考试官内差四五员，总类三场试卷字号，混为一处，以诸房已批等数次第编排，以三场分数俱优者为上，二场分数优者次之，一场优者又次之，三场俱劣者为下。毋以片言只字，遽在中选。编排既定，然后更从知举详审，以定高下。庶几均平，永为通考之法。」从之。 
二十五日，诏更差同知贡举一员，余依已降指挥。以都省检会嘉泰三年四月二十三日臣僚奏请，故有是诏。 
二十九日，臣僚言：「窃惟礼闱之所禁者，曰代笔，曰挟书，曰传义，曰继烛。法令(照)[昭]然，皆所当戢。比年翫习为常，移易卷案，挟带书册，往往有之。代笔之弊，最其甚者。显行贿赂，略无忌惮，或替名入试，或就院假手，故有身躐儒科，而不能动笔，污辱搢绅。至于孤寒之士，虽有真材寔学，反不预选者多矣。今引试在即，本院自有条约。然帘外之事，有帘里不得尽察者。乞令内侍省晓谕八厢，除依条巡逻外，如有代笔之人，须管根缉押赴帘前，依条施行，不得故意生事。其八厢能捉获者，具奏推赏。如或隐匿，以至台谏风闻得实，即论列取旨，根究情弊，重寘典宪。所有巡铺官，并从朝廷戒谕，依公巡按施行。」从之。 
三月六日，权礼部尚书萧逵、中书舍人陆峻、谏议大夫 
      
李大异、权礼部侍郎李(璧)[壁]言：「窃惟国家三岁一开礼闱， 天下贡士而试之，专务网罗俊乂，以备他时器使，事体至重。盖被差择而职选抡者，不下三四十人。使悉心殚虑，犹惧有阙。然常人之情， 臣则喜追逐，检局则思放肆，而考校程晷有限，稍或怠堕，立见废事。兼礼闱严肃之地，尤防亵慢。臣等被命入院，除体例外，未尝置酒，冀与属僚一意考校。虽其间识见精力不齐，而颓堕不虔者亦鲜矣。乞申饬今后内外科试，凡在院官，各思罄竭，无得非时燕会，妨废本职。立为定制，庶几用志不分，多得隽秀之士，以副明诏。」从之。 
同日，权礼部尚书萧逵等言：「窃观比年场屋之文，气体卑薾，词藻浮虚。以经学言之，则未尝精思熟究，安能探索微妙；以史学言之，则未尝博览强记，安能贯通颠末。此外如诸子前贤文集，则罕曾诵习，皆用时文套类。是以学多寡陋，文多凡下。其间学粹而文典者，百不一二。曩岁知贡举者荐请于朝，令监学官选择时文百篇以为模楷，有旨从之，然竟寝不行。臣等究其源流，盖缘畴昔以儒决科，而今显官者甚众，使监学官遽去取于其间，则未免爱恶之嫌，是以虽有诏旨而中格也。乞检会指挥，委监学官公共选择绍兴以来累举所取六经义、诗赋、论策，撷其文词典雅，学问该赡而脍炙众口，可传诵习者数十篇，特令刊行，使士子有所矜式。如是累举，时文委有可称。其人 
      
见仕于中外，并免预选择之数，庶几无爱恶之嫌，易以拣选。仍限三阅月了毕。如此则虚浮之文可归于典寔，多士幸甚。」从之。 
二十一日，臣僚言：「国家开设学校，胄子之试尤优，搢绅之士固宜自知爱重，讵容窜名易贯，伪冒服属，以坏良法。属者尝有泛及缌麻，滥至同姓，求试者既不安于命义，而牒试者又不知有法禁，靡然趋之，寖失本意。乞令礼部申严牒试之法，如敢冒滥，并将保官照条重赐责罚。」从之。 
闰八月十四日，诏谢采伯、棐伯并驳放。先是嘉泰二年，宰相谢深甫令其二子同赴省试，未锁院之前，密招当差试官，预计会题目。又令朝士能文者代笔，付与试官，果寘高等。人已指言。其后诸子忿争，交相诋讦，于是传播。是时深甫任相位，无敢言者。至是臣僚有言，故有是诏。 
《文献通考》：开禧二年，诏诸道运司、判府、军监，凡发解举人合格试卷姓名，类申礼部，候省试中牒发御史台，同礼部长贰参对字画，关御药院照应廷试，字画不同者，别榜驳放。旧制，秋贡、春试皆置别头场，以待举人之避亲者。自缌麻以上亲及大功以上婚姻之家，皆牒送。惟临轩亲试，谓之天子门生，虽父兄为考官，亦不避。是年始因议臣有请，诏自今在朝官有亲属赴廷对者，免差考校。 
开禧元年，检详毛宪为考官，其子自知以迎合用兵冠多士。韩侂胄既败，乃用言者奏夺宪次对，而降自知为第五甲末。
