<!-- { "loadSidebar": true } -->
高宗建炎元年五月二十八日，淮南江浙荆湖制置发运判官方孟卿言：「据翁彦国陈请，经制司与发运司职事相关，今来行在一切事务合用钱粮，欲令发运司应副。窃缘本司别无所入钱物，只有朝廷降赐广籴、转般、代发斛斗钱本，依元降专法，不许别作他用，虽奉特旨亦执奏不行。其经制司与本司并不相干，若依翁彦国所乞应副，切恐有妨籴买，致 (君)[军]国大计。」诏不许取拨。 
七月九日，方孟卿又言：「诸路上供钱物不许擅用，昨缘军兴，诸处往往便宜支用，乞从本司根究。今年五月一日以后，应(绝)[缘]用过上供钱物数目，责令元截官司限一月拨还起发。如出限不见起发，或隐漏不实，即从本司奏劾，重寘典宪。」从之。 
八月二日，京东路转〔运〕副使李佑言：「诸路应副朝廷大计，发运司最为浩瀚。近年岁额未尝(数)[敷]足，盖缘管押使臣不曾选择，又沿河居民盗买官米，官司并不觉察，致每运少欠不下数千石，甚者至沉溺舟船。欲下发运司选择有行止、无过犯、能管押使臣。沿流官司能觉察盗卖及不觉察去处，重行赏罚。及令本司官不住往来催促。」从之。 
十二日，诏差发运副使李佑自南京至真州往来躬亲检察，措置催促粮运，并应见在淮汴金帛、钱物纲运，限一日起发。户部给行程历付李佑，所至州、军、府、县、镇、关津官批上到发月日，回日缴赴户部点检。仍令佑督责 
      
诸州县当职官，并催促直达纲及发运司干办官等，亦给觉察催促纲运历，亦各每日批上行程，县知、佐、巡尉，州通判及排岸催纲官。从发运及逐路转运司官点检。仍三日一次具所至检察并催过纲运物数及逐纲押纲官职位、姓名申户部，委张悫专一督察。 
二年正月十六日，措置财用黄巘厚言：「东南六路岁额上供斛斗计六百余万石，今岁已过限，尚有未般之数。乞专责六路转运司及发运司，下逐路州军根刷。诸路应干纲船，拘收每一万斛团并为一纲，募使臣管押至东京下卸讫，至泗州排泊。令发运司专差官一员在泗州，将回运空船依元路分发归逐路团并漕运。兼察河拨发司亦有未般斛斗，并乞下拨发司依此施行。」诏依。如根刷纲船官不拘收团并，管押使臣卸讫回运不至泗州排泊，所差官在泗州不将回运空船依元路分归逐路团并漕运，各以违制论。 
五月十二日，发运副使吕淙言：「祖宗旧法，推行转般。本司额管汴纲二百，每纲以船三十只为额，通计船六千只，一年三运，趁办岁计。昨缘直达，将所管汴纲分拨与六路。近岁复行转般，虽勾收到八十一纲，少有及三千只之数。虽依祖宗旧法，于虔、吉、潭、衡四州认定每年打造七百二十三只为额，两年拖欠未打船共八百三十九只。本司先措置，分于江、(地)[池]、太平、宣州、江宁府等处打造粮船，亦有拖下数目。今欲于沿 
      
流出产材植州军，以逐州所管县分大小多寡均认，添造粮船一千只。并四州旧额拖下及江东诸州催促未到舟船，通共二千余只。」并从之。 
六月五日，吕淙又言：「见于江、湖四路打造粮船，合选差(疆)[强]干官监辖催督，及差委使臣随行点勘工料。欲依大观四年发运判官王打造未足额船一千只，辟差干办公事四员，依本司干办公事例。」从之。 
绍兴元年二月七日，尚书省言：「军储在昔，并系发运司总领收籴、转般、代发，以充国用。迩来淮南、湖北已行分镇，又两浙行在驻跸，自有本路漕臣应副。余路收籴粮斛，亦系州县官应办，其发运司所差属官并使臣甚众，侵耗财计。今欲存留主管文字、干办、催促纲运官一员外，余并罢。」从之。 
六月十六日，发运副使宋辉言全少纲船，漕运妨阙，乞将两浙州府抽税竹木内权行通拨五分，付本司打造铁头船，般运行在军储。诏依，内临安府抽税竹木以十分为率，转运司并本府各四分，将二分应副发运司使用。 
八月六日，诏发运副使宋辉取拨浙西路逐州军见管坊场，增添五分净利钱，与已支降官告、度牒、师号等相兼品搭，专充籴本支用。仍先具日前见在合取拨数目申尚书省。其已后收到钱，仰宋辉专一拘收桩管，具每月约收钱数申朝廷，听候指挥支降，方得支使。 
十一月五日，诏发运司复置籴(责)[买]官二员，从发运副使宋辉之请 
      
也。 
十二日，诏发运司于饶州置司，催促到诸路上供钱粮，于洪州、饶州及近便沿流州军桩管。如无朝廷专降指挥，诸司、州郡擅行兑那移用者，徒二年。逐州差监仓一员，令本司不以文武官差辟。若漕司、州县官桩发上供弛慢不职，令本司按劾。」从发运使汤东野之请也。 
二年三月七日，臣僚言：「发运一司官吏、军兵请给，岁縻钱无虑十六七万缗，初无一毫本分职事。臣(常)[尝]考国朝旧制，江淮、两浙、荆湖南北路每岁租籴运至真、扬、楚、泗州，置转般仓纳，泝流漕运，入于中都，于是命发运使领之。凡此六路州县凶歉之处，则许民输钱入官，本司于丰熟去处籴米，以足岁额，率以为常，公私两便。」 
旧制有都大发运使、副使、判官，使以两省官或待制、尚书郎以上充，副使、判官以朝官以上充，其后为制置发运使。绍兴二年，臣僚以谓既有诸路转运使以职转输，发运司本无职事，虚縻缗钱，罢之。八年复置经制发运使，九年罢。 
孝宗干道六年三月二十八日，史正志除户部侍郎、江浙京湖淮广福建等路都大发运使。 
四月一日，史正志言：「得旨，发运司于江州置司，所管事务斛斗、催发纲运、茶盐矾、铸钱、理欠、贸易官吏，乞差主管文字、干办公事各二员，籴买、催纲各二员，文武通差。人吏十五人，使臣并两司员数，举官、改官十五员，令状八员。」从之。 
同日，诏(准)[淮]东总领所既并归淮西，存留干办公 
      
事二员归发运司。 
十九日，史正志言：「本司依已降指挥差属官员数，乞于见任、寄居待阙官内，不以有无违碍，踏逐选差，分头管干。乞先降省札，理为在任月日，候将来措置稍见次第，愿乞辟正者申奏朝廷，给降付身。」 
二十三日，诏：「朝廷修复旧典，置发运官讲求裕民之政，以丰邦储，又使总外计者副之，欲远近一体，务在协济。其诸路监司、守臣宜各体朝廷责成之意，毋得违失。」 
二十四日，诏许子忠等，一措置鼓铸钱并入发运司，应铸铁钱职事并隶本司措置。 
六月十八日，史正志言：「诸路州军及帅司公使，自有立定岁赐钱数。虽在法微利听拨入公用，如卖醋收息，一岁所入不赀，尽入公使以资妄用，户部不曾检察措置。欲于十分内拨五分，赴发运司贴助籴本。仍专委逐郡通判、县丞逐日拘收桩管，逐旬申本司，伺候起发。」从之。 
二十六日，史正志言：「蒙朝廷支降钱本，措置贸易，及拘收州军起发到籴本等逐色窠名钱物，于本司交纳，万数至多，合行置库一所。除见自行计置修盖库屋外，乞以都大发运使司贸易籴本库为文，下文思院降给印记，从本司辟差使臣二员充监官，理为资任，具申朝廷，给降付身。并置专知官、手分、库子各一名。其监官除本身请给钱、别给钱，专库手分请给并依总领所鄂州大军库监专等见请则例支破。如搜检出入官物火禁，亦依大军库体例。」从之。 
      
十月十一日，史正志言：「自闰五月二十五日到江州本司，至九月终检察拘收到诸路监司、州郡宽剩失陷岁桩钱米、金银共计钱二百八十万一千五百一十七贯五百八十四文省，兼检察到州郡、监司除桩拨朝廷岁计外宽剩钱米，共计钱六十九万五千五百四十九贯三百四十六文省。(诏)[乞]令户部尽数拘收，应副诸军券食等支遣。」从之。 
十二日，诏都大发运使司可就行在置司，其外路职事仍依旧时复巡历。 
十二月二十八日，诏：「史正志职专发运，奏课诞谩，广立虚名，徒扰州郡，责授楚州团练副使，永州安置。其发运司可立近限结局。王佐理财无方，则亏常赋，特降三官放罢。」 
三十日，中书门下省言：「勘会发运司已降指挥立限结局，所有昨来支降籴米，其贸易钱本并本司应干见在钱物、米斛万数浩瀚，缘发运司官属、人吏、公案见在行在，理合委官驱磨。」诏差大理正兼权度支郎官单夔日下拘收公案，逐一点检，具数申尚书省。 
同日，中书门下省言：「勘合发运司限日结局，所有见在应干钱物、米斛，理合拘收。」诏差翟绂候送伴回日就便前去，具数申尚书省。
 职官 宋会要辑稿 职官四二 转运使 
      
转运使
【宋会要】
      
咸平元年六月，命近臣举转运。上尝语参政李至曰：「凡举官宜先择举主，以类求人。今外官转输之任最切，卿等可先择人而令举之。」越明年，河东转运使宋博经制馈饷，以干治称，朝廷难其代，凡十一年不徙。 
【宋会要】
大中祥符二年四月，定监司举主赏。诏运使、提刑所举官如后五年无过、有劳干者，特奖举主。又谓宰臣曰：「举官犯赃则连坐，而举得其人者赏亦弗及，非所以为劝也。」故有是诏。 
十一月，诏论监司失察罪。分天下为郡县，总郡县为一道，而又总诸道于朝廷，委郡县于守、令，总守、令于监司，而又察监司于近臣。此我朝内外之纪纲也。故欲择守、令必责之转运，欲举转运必责之近臣。既严连坐之罚，又定举官之赏，而失察者又有罪，赏罚行、纪纲正矣。然赏罚但行于已举之后，举官当择于未举之先。盖惟正知正，惟邪知邪，善恶各以类至。此真宗所以先择举主也。 
【宋会要】
宝元元年，复置转运使。废罢之(之)初，上封者屡以为非便。段少连徙陕西，奏前为淮南转运使时偶值丰年，而上供之数得以办集，然诸路各任所见，无所统制，恐经久误大计。遂复之。 
【宋会要】
      
淳熙二年十二月十六日，宰执奏湖南二漕皆阙，上曰：
「只得一漕足矣，用两漕事不专一
。」李彦颖奏：「漕司钱物，若置两漕，倍有费耗。向来浙漕率用两人，财赋为之一空。近
日止除一漕，亦不阙事，况他路乎 」
三年五月二十八日，诏尚书省取诸路漕司三年岁入，考酌中之数，立为定额，依旧催趁，岁具收支帐状申尚书省。仍开具作何支破，不应支破者令备偿，其见在钱封桩待用。既而臣僚言：「今日财赋欺弊可以纠察者，如转运司移用钱及一分五厘钱、二分折酒钱，拘收有至二三十万缗，拨入公库馈遗，巧作支破，此钱多取之酒税。」 
