<!-- { "loadSidebar": true } -->
同日，著作佐郎、兼翰林权直、兼权礼部郎官陈宗召上宪圣慈烈皇后谥议。议曰：「臣闻周家肇造，施(造)[祉]子孙，思齐嗣徽，诒谋燕翼。于时以来，胥宇自浒及岐，寔惟大姜艰难经始；然而阅母仪于四世，拥圣 于三朝，则莫之闻也。汉室重兴，系隆基统，性仁躬俭，甄贶振炎。于时征伐将兵，徙淯旋洛，寔惟光烈勤劳 图；然而侈尊养于九龄，衍号荣于七册，则莫之见也。惟天眷顾宋德，惟宋迓续天休，端瑞坤元，于赫景运，立宪垂则，再造有家，秉惠着慈，丕佑累圣，功茂德盛，不能尽宣。巍巍乎，煌煌乎，弗可及已!繄欲笃追远之志，焕贲崇之彝，则谥以彰功，名以宾实，诚邦家之景铄，古今之丰规。允属明时，发扬大美，天人协契，咸在兹欤!恭惟大行太皇太后淑哲而聪文，俭恭而仁圣，德足以配干之运，明足以俪日之常。言动雍容，肃然法度，威容端穆，蔚有礼仪。昔者神羊告符，绛辉贯室，灼知帝意，垂羡皇图。盖自高宗规恢复古，则启赞谟断，同乂艰难。航海之初，扈兵失轨，后擐戎服，射中数人，悉就枭擒，事克康济。外虞迄靖，内政毕修，祗奉慈宁，日精寝膳，药皆亲饵，带鲜释衣。言婉计周，进贤是劝，诚明虑远，赞巽惟先，颐怿大庭，全享曼寿。亦粤孝宗， 膺宝祚，(风)[夙]勤保养，特着恩仁。助决高皇，亲传神器。天日之表，慈训所形，黄屋非心，并安至养。甘旨必奉，燕虞必躬。芙蓉幸游，大安侍宴，四登瑶册，岁介玉 。退处重华，密供长乐，事亲之笃，邃昔所无。至于上皇，祗承畀付，参定文命，光授神孙，夤事层闱，迭隆显号，〔时〕则有慈福之称。逮圣上遹骏巽谟，饰御帘帷，备勤拥立，曾孙有庆，天下以宁，时则有光佑之号。若乃大练瀚服，斥翠贱玑，《葛覃》之俭也；选采嫔媛，登御掖闱，《关雎》之风也；开寤渊衷，援据前古，《鸡鸣》之戒也；闵劳臣下，甄别勋勤，《卷耳》之义也。而又研绎诗雅，基化二南，璇闱邃深，牓以贤志，成诵《通鉴》，陈戒后家，畹戚劝趋，厉以学行，其思远矣。游心藻墨，耽乐典文，宝画银钩，俪美尧翰；凝神澹漠，咀味道真，凤篆龙编，日虔仙籍，其志崇矣。故辅治南内凡二十年，妇顺宣明，阴教敷鬯，承祀宗庙，洁共粢盛，助笃求才，政销私谒，而内治彰。优游东朝三十有五年，天贶丛臻，人心驩赞。养有圣子，禅有重孙，庆衍祥流，礼明物盛而全福备。方当绵万年之历，来五日之仪，行地无疆，巩宋罔极，遽兴厌世，不返乘风。汉殿深沉，迥閟含饴之乐；〔瑶〕池杳渺，空传飞鹤之迎。然 
      
而啬用广储，豫裁陵役，却药辍进，务全护医，若德与仁，亦至矣乎!仰圣上之怀思，期恩慈之报称，中禁举为期之制，外庭从易月之宜。延诏司存，饬丰恤典，媲垂帘而质谥，即因山而图陵，有以见维则之绳，谨终之厚矣。窃观世有后德，莫如圣朝。若章献明肃则拥佑仁皇，同决几政；若慈圣光献则援立英宗，传序神庙；若宣仁圣烈则决策泰陵，临朝九载；若钦圣献肃则预立哲后，宅勤帟帷；若昭慈圣献则基命中兴，载定宗社。至于赞尧 舜，以武继文，戮力一心，垂摹四世，时维太后，视前增辉。辑懋饰终之经，肇闳易名之义，宜铺张而扬厉，俾硕大而光明。谨按《谥法》：『圣能法天曰宪，通达先知曰圣，视民如子曰慈，安民有功曰烈。』夫 扶炎正，共致太平，苞偃干戈，黼黻礼乐，非宪之大欤 蚤赞巽 ，申衍孙谋，允玩冲虚，躬享康祉，非圣之至欤!备尝艰险，巩成至功，涵泽深长，跻民仁寿，非慈之盛欤 基图有永，宗庙再安，肃拥重闱，本枝百世，非烈之伟欤 呜呼!道大者莫容管窥，德隆者尤难藻绘。伊欲合典坟而齐久，被金石以宣声，庸建涂山之勋，(戎)[工]昭娲石之造。俯钦明命，恭献斐辞，阐绎号文，受成庙(佑)[鹢]，于以昌亿祀之庆，于以媚在天之灵。大行太皇太后请谥曰『宪圣慈烈皇后』。」 
二月六日，诏奉上孝宗皇帝徽号册宝礼毕，依绍熙二年奉上徽号体例等第推恩。第一等特转一官，内都大主管甘昺特与见今官上转行，承受官李大谦特与带行遥刺。 
八日，命右丞相京镗摄太傅，奉上宪圣慈烈皇后谥号册宝于庙室。册文曰：「孝曾孙嗣皇帝臣扩。臣闻生而得名，既极天下之美；没而定谥，宜超礼典之常。况垂范于层闱，爰勒崇于永世。恭惟大行太皇太后延陵开裔，秦仲起家，善积余庆，祥当女贵。神羊纪待康之梦，红光昭诏圣之符。惟我高皇，艰难缔建，靡行不从，有事必咨。果应(视)[俔]天之求，以翊兴王之业。柔顺丽乎中正，逸乐念乎忧勤。脱簪珥而纳箴规，躬缯练而倡纯俭。事姑尽孝，故能得其欢心；逮下以仁，故能均其恩意。动容有度而中珩佩之节，出言有章而蔼彤史之载。游戏翰墨则妙夺《兰亭》之迹，玩味经史则尤精《通鉴》之书。汤沐请还于县官，私谒不行于宫掖。厉外家以讲学，毋使得戚里之名；牓便坐为贤志，以自见辅佐之义。清净守老聃之训，监戒存列女之图。岂徒周室之姜、任，实乃女中之尧、舜。二王建邸，当(壁)[璧]未分。逮帝心之倦勤，咨圣德而内禅。外罕闻于大议，中独赞于神谟。旋俪极于北宫，以怡神于少广。思陵厌代，孝庙执丧，将移御于重华，复助成于与子。从(宫)[容]所决，固已着涂山翼夏之绩；仓卒而断，抑又有女娲立极之功。顷烈祖之上宾，属圣父之违豫，志安社稷，策定帘帏。高怀曲 于慈尊，神器猥传于 
      
眇质。恳辞虽切，拥佑冞坚。恩与天隆，孝方日致，身享曾孙之养，位居太母之元。实茂而声愈宏，仁高而寿益永。将修阳复之庆，忽爽节宣之宜。视夜旦以为常，却药饵而弗御。霓旌来导，鹤驭难留，痛切三宫，悲缠万宇。载惟终始，独备哀荣。正长秋之位，则岁浃再旬；受长乐之朝，则数周三纪。母仪坐阅于四世，圣筭宏开于九帙。两霈如天之庆泽，七登镂玉之弥文。披载籍则靡闻，考皇家而创见。信乎备(全)[生]人之全福，极天下之至美矣。顾大德虽泯于不言，而遗烈具存于公议。参稽故实，度越彝章，易名联五后之芳，因山视长陵之制。彰一时之保护，揭千载之仪型。谨遣金紫光禄大夫、右丞相、提举编修玉牒、提举实录院、提举编修国朝会要、提举编修 令、豫章郡开国公、食邑七千一百户、食实封二千四百户京镗，奉册宝上尊谥曰『宪圣慈烈皇后』。伏惟俨若明灵，膺兹盛礼，齐放勋在天之驾，扶炎宋无疆之统。谨言。」册文签书枢密院事叶翥撰，参知政事何澹书，宝文参知政事兼知枢密院事谢深甫撰。 
四月十日，命右丞相京镗摄太傅，奉上仁怀皇后谥册宝于庙(堂)[室]。册文曰：「哀侄曾孙嗣皇帝臣扩。伏以礼有易名而表行者，欲极其义以推称；礼有遭变而缺文者，必待其时而后举。昔在钦宗皇后，适丁靖康之难，遂旷长秋之居，从狩朔庭，讳问隔绝。顾眇躬之嗣统，奉宗庙而有严，肃瞻祖室之灵，尚虚帝后之祔，每亲祼献，衋然疚怀。念岁月之屡迁，悼典彝之未讲。今以太皇厌代，慈福治丧，议发礼官，允协众志，因时追奉，其敢或违!然以事之既远则定制必酌其宜，名之未彰则称美必宾其实。于稽节惠之法，以尽形容之辞。恭惟钦宗皇后淑哲挺生，夙有神异，懿范备具，得之天资。迹贵阀之庆源，出钦成之后族。被服礼法于闺门之内，增益闻见于图史之间。是宜聘为元妃，作合钦庙。逮正椒涂之位，载新玉册之仪。躬自节俭，取则《葛覃》；志在忧勤，允符《卷耳》。动可形于风化，嗣盖稔于徽音。方将极辅佐之劳，尽相成之道，而乃履运中否，属时靡宁。事不顾于私门，则家庙力辞而弗建；恩过裁于戚里，故亲属先抑而居卑。至于捐宫帑缯帛之储，为军士衣披之赐，义共国家之难，意图社稷之安。岂谓銮舆播迁，翟车随远。当周室中兴之日，翼苍梧或返之期。邈不得(门)[闻]，言之何忍!前考睿真之故事，具有唐朝之(金)旧章，依仿而行，情文惟称。呜呼!彤管之炜，仅得纪述于俪极之初；廞衣是陈，徒能讨论于悼往之制。既有司之订礼，将清鹢之升神。爰念当时扶持国步之孔艰，修明阴教之甚备，蚤发祥于甲观，终绝望于大宁。天道茫茫，莫可推测，苟不兴思以述前迹，撰德以诏无穷，则一代之典，不几于有遗阙欤!于是博咨卿士，受命 
      
，以告幄座，以寓哀情。谨遣太傅、金紫光禄大夫、右丞相、提举编修玉牒、提举实录院、提举编修国朝会要、提举编修 令、豫章郡开国公、食邑七千一百户、食实封二千四百户京镗奉册宝，上尊号曰『仁怀皇后』。伏惟明灵在天，永膺庙飨，光贲史 前宗，殚其名言，庶得髣(谍)[牒]，于万斯年。谨言。」册文签书枢密院事叶翥撰，参知政事何澹书，宝文参知政事兼知枢密院事谢深甫篆。 
