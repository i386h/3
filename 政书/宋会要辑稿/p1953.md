<!-- { "loadSidebar": true } -->
〔元丰〕三年六月二十一日，诏罢中书门下省主判官，归省事于中书。 
四年三月八日，诏在京官不得举辟执政官有服亲。以御史知杂舒亶言近论蒲宗孟不当荐举同知枢密院韩缜侄宗弼，乞立奏举法故也。 
八月一日，诏中书自今堂选并归有司。 
十月二十七日，诏三省印银铸金涂。 
〔十一〕月二十二日，诏增减官吏，并门下中书省同取旨。 
〔二十〕六日，诏自今堂选、堂占悉罢，以劳得堂除者减磨勘一年，选人不依名次路分占射差遣。 
十二月十一日，诏三省诸案宜并称房。 
五年二月一日，诏中书省、枢密院面奉宣旨，别以黄纸书中书令、侍郎、舍人宣奉行讫，录送门下省为画黄。受批降若覆请得旨及入状得画事，别以黄纸，亦书宣奉行讫，录送门下省为录黄。枢密院准此，惟以白纸录送面得旨者为录白，批奏得画者为画旨。门下省被受录黄、画黄、录白、画〔旨〕者皆留为底，详校无舛，缴奏得画，以黄纸书侍中、侍郎、给事中省审读讫，录送尚书省施行。三省被受敕旨，及内降实封文书，并注籍。门下中
      
书省执政官兼领尚书省者，先赴本省视事，退赴尚书省。申明及立条法，并送尚书省议定，上中书省，半年一进颁下。应速者先行，应功赏并送所属，无定法者送司勋。枢密院军功不在此〔限〕。文武官三省、枢密院各置具员。中书省非本省事，舍人不书。吏部拟注官过门下省，并侍中、侍郎引验讫奏，候降送尚书省。若老疾不任事及于法有违者，退送改注，仍于奏钞内贴事因进入。六曹诸司官非议事不诣都省及过别曹。应立法事，本曹议定，关刑部覆定，干酬赏者送司勋。如无异议，还送本曹，赴都省议。体大者集议，议定，上中书省，枢密院事上本院。吏部差注官团甲，由都省上门下省。有违者，退吏部，以事因贴奏。诸称奏者有法式上门下省，无法式上中书省，有别条者依本法，边防、禁军〔事〕并上枢密院。应分六曹、寺、监者为格，候正官名日施行。 
二十一日，诏知枢密院、门下、中书侍郎、同知枢密院、尚书左、右丞为定班，班次以是为差。 
五月一日，诏左、右仆射、丞合治省事。初议左右分治，及进呈，始命合治。 
二日，诏今后四方实封奏除内降指定付三省、枢密院及中书、门下、尚书省外，余并降付中书省，可从本省分送所属曹省。 
十一日，诏：「秘书省、殿中省、内侍省、入内内侍省于三省用申状，尚书六曹用牒，不隶御史台六察。如有违慢，委言事御史弹奏。」 
六月三日，吏部尚书李清臣言：「尝奏论门下、中书省 
      
全录画黄，直付所司事。今(于)[又]于详定官制所受到前批无押字画黄四件，虽着门下、中书省官及名，即无首尾，不显何处送到。」门下省进呈：「在格，当录其事目，留本省，以画黄付下。既已书名，则体不当押字。而所承受官司，各有付受历照验，岂得不知来处。」诏清臣分析以闻。其后罚铜十斤。 
五日，诏：「自今事不以大小，并中书省取旨，门下省覆奏，尚书省施行。三省同得旨事，更不带三省字(出行)[行出]。」 
是日，辅臣有言：「中书独取旨，事体太重。」上曰：「三省体均，中书省揆而议之，门下省审而覆之，尚书省承而行之，苟有不当，自可论奏，不当缘此以乱体统也。」先是，官制所虽仿旧三省之名，而莫能究其〔分〕省设官之意。乃厘旧中书门下为三，各得取旨出命。既行，纷然无统纪。至是，上一言遂定〔体统也〕。 
十三日，诏尚书省六曹事应取旨者，皆尚书省检具条例，上中书省。又诏门下中书省已得旨者，自今不〔得〕批札行下，皆送尚书省施行。着为令。 
十四日，诏六曹申尚书省、尚书省送中书及过门下省文字，皆随事立日限。即尚书事应取旨者，皆日具件数，录目尾结后批日时，执政官书押，送中书省，各限一日，有故者听展。若送中书省取旨，事已进呈不行者，每旬录报尚书省。皆着为令。 
七月十四日，诏应台察事并由尚书省取索，事小者先约法送中书省取旨。 
二十一日，诏自今选补都知、押班，并三省、枢密院同取旨。 
二十二 
      
日，诏自今臣僚上殿札子并进呈取旨。先是，三省、枢密院或不以进呈，直寝之。故有是诏。 
十二月二日，诏门下省：「凡中书省、枢密院文字应覆驳者，若事体稍大，入状论列，事小即于缴状内改正行下。若事不至大，虽不足论列，而其间曲折难于缴状内改正者，即具进呈，以应改正事送中书、枢密院取旨。」 
六年正月二十二日，诏：「自今枢密院已得旨事更不送尚书省具钞，径送门下省覆驳讫，自枢密院直下尚书省施行。」 
二月二日，诏：「三省吏书功过，门下委给事中、中书舍人，尚书左右司，依旧中书门下比较。」 
九月二十五日，诏：「自今三省进呈差除，如从中批出，从中书省奉行。其事理未允〔者〕，所至之省具奏。」 
七年十月二十四日，中书省言：「枢密承旨司传宣事已得旨，如别无奏禀，合作录黄、画黄。门下省覆奏，本省更不入进文字。」从之。 
八年正月二十四日，三省言：「以上未视事，应合行事，并权作圣旨行讫以闻，稍重者进画。今圣体向安，前诏欲更不施行。」从之。 
七月六日，哲宗已即位、未改元。资政殿大学士、银青光禄大夫兼侍读吕公着为尚书左丞。公着言：「臣伏见周官三公三少，论道经邦，寅亮天地，然皆分治卿职。盖进则座而论道，退则作而行之，此三代之明法也。唐太宗用隋制，以三省长官共议国政，事无不总，不专治本省事。国朝之制，每便殿奏事，止是中书、枢密院两班。昨来先帝修定官制， 
      
凡除授臣僚及兴革废置，先中书省取旨，次门下省审覆，次尚书省施行。每省各为一班，虽有三省同上进呈者，盖亦鲜矣。此盖先帝临御岁久，事多亲决，执政之臣大率奉行成命，故其制在当时为可行。今来陛下始初听政，理须责成辅弼。况执政之臣，皆是朝廷妙选，安危治乱，均任其责，正当一心同力，集众人之智以辅惟新之政。譬如共舆而驰，同舟而济，人无异心，则何求而不得，何为而不成 伏望圣慈留神省察，明降指挥，应三省事合进呈取旨者，并令三省执政官同上奏禀，退就本省，各举官制施行。」自元丰五年改官制，政柄皆归中书省。王珪以左相在门下，拱手不复校。王安礼每愤懑不平，欲正其事，而力不能也。公着被命未受，即为上陈之。后遂诏应三省合取旨事及台谏章奏，并同进呈施行。 
十八日，三省、枢密院言：「同差除及进呈文字理须会议者，先于都堂聚议。或遇假及已归东、西府，听便门往来聚议。」从之。 
九月十八日，诏自今门下中书省合取会文字依旧直下所属取索。 
元佑元年四月十二日，三省言：「中书省诸(言)[房]承受到尚书省取旨文字，如有进呈讫留俟呈后并不行文字，并限三日内报知尚书省。其勘会未圆，须合再行取会者，亦限半月(以)[一]次具见取会未绝事目报尚书省。诸房各置送中书省文字簿，候报到钩销。」从之。前此尚书省言，令中书省诸房各置尚书省 
      
送本省取旨簿，随事紧慢，关会举催，今复有此请。 
十四日，尚书省言：「欲今后军期、河防、赈(收)[救]灾伤之类画录黄，并从本省直降札子下诸处施行讫，其画录黄付本曹。并该载难尽但系急速不可稽缓并事体重者，亦依此施行。」又言：「除拜官、职、差遣，缘画录黄已经由门下省，如辞免恩命，中书省既得旨，令降诏不允，欲乞只从中书省批送学士院进诏，更不重出录黄。」并从之。 
同日，门下省言：「自来中书省、枢密院拟进文字，如得画，并作奉圣旨，具录黄、录白过门下省，本省再入文字覆奏，得画方始出行。乞应(行)[中]书省、枢密院凡系拟进得旨文字，今后并于录黄、录白内声说某月日得画，奉圣旨云何，门下省看详。如别无差失合举驳、更改事件，更不再入〔文〕字缴覆，落去『得画』二字，依式作奉敕录送所属施行讫，每日具事目奏知。」诏从之，仍送中书省取旨。 
五月一日，金紫光(录)[禄]大夫、门下侍郎吕公着依前官守尚书右仆射兼中书侍郎。自蔡确、章惇罢，司马光已卧疾。及韩缜去位，公着摄宰相事。先是，执政官每三、五日一聚都堂。堂吏日抱文书，历诸厅白之。故为长者得以专决，同列难尽争也。光尝恳确，欲数会议，庶各尽所见，而确终不许。公着既秉政，乃月聚都堂，遂为故事。 
十八日，新除尚书左仆射司马光言：「去岁有旨：遇(暇)[假]日有公事，许于东、西府聚议。臣以足疾未愈，乞遇(暇)[假]日或日晚遇有公事，许乘 
      
轿往诸位商议。其执政官亦许到臣本位。」从之。 
六月二十八日，监察御史孙升等言：「六曹奏钞，(目)[自]来左、右仆射、丞例皆签书。按左、右仆射各兼别省事，及奏钞送门下省，左仆射合亲书审奏，显见重复。」诏：「六曹奏钞，左、右丞签书，仆射押检，本省代书，送门下省。」 
八月十六日，尚书省言：「减六曹迂枉事，受急速者，限画时，余次时付诸房。如遇夜，非急速者，次日辰时。诸房受制书，应行下急速者，限三时。遇夜，次日巳时。非急速者，次日未时。及本省凡受内降已有御札指挥者，欲事大者依旧送中书省取旨，事小及急速者止尚书省具圣旨札子或批状行下讫奏知，仍关门下、中书省照会。即(拟)[碍]条于事未便者，自当执奏。」从之。 
二年八月六日，太师文彦博进除改旧制甄别资品除授之法。诏三省参详资品、履历，按新旧制除授。 
十六日，三省言：「应曾历省府推判官、台、谏、寺、监长贰、郎官、监司人，并合堂除。而知州军阙少，每于吏部取差，有妨本部拟授。」诏以前后条参酌，使两不相妨，立法以闻。于是以知州军阙一百四上朝廷，以九十八分吏部。 
三年正月二十二日，诏：「应三省差除阙，如从中批付中书省，并三省同行。其同得旨文字，本省选人吏兼行进呈，得旨者更不覆奏，直送曹部。」 
三月十四日，枢密院言：「文臣换右职，旧属本院。自官制后，归三省。缘换授大使臣后，系入枢密院奏差遣。又有以本院差在武臣 
      
去处，因事取旨换授者，行遣不一，合依例同呈取旨。」诏今后文臣换大使臣，并三省、枢密院同取旨。 
