<!-- { "loadSidebar": true } -->
十月四日，权江南东路计度转运副使张松言：「得旨，盖造牧马寨屋，今已毕工。」诏令张松将城东齐安寺、半山寺二寨并分屯殿前司牧马官兵安泊。已而张松言：「建康两次共起寨屋四万五千余间，三衙牧马已占一万二千间外，尚有寨屋三万三千间。计九寨在马鞍山外，余八寨尽在东城两路连秦淮一带。今来上件寨屋阙人看守，欲望每寨差副将一员、军兵三十人前来交割看守。」诏依，令马军司差人前去。 
十一月十一日，张松又言：「创造寨屋二万间，计五寨，并桩管到材植物料一万间，各已圆备。每寨委干办官一员、知县一员、巡检一员，监督工役，委是协济。望特与逐官量行推赏，庶可激劝。其指使以下，从本司犒设一次。第一等：知建康府上元县方廷瑞，江宁县何作善，句容县慕容邦用，溧水县陈嘉善，溧阳县喻仲迁。第二等：本司主管文字吴麟，干办公事赵彦声、苗观颐、茹骧，主管帐司文字赵彦骏。第三等：建康府东阳镇巡检王立，靖安寨巡检商乂，马家渡巡检韩居实，溧水县管界巡检吴忠，溧阳旧县管界巡检陈沂。」诏第一等转一官，第二等减三年磨勘，第三等减二年磨勘。选人比类施行，余依。 
十二月二十六日，权两浙路转运判官胡昉言：「得旨踏逐地段，修盖镇江府牧马官兵寨屋。已到镇江府西门七里店至高资一带踏逐数处，见今标迁除官地外，有民间地段，欲从镇江府踏逐系官田地，依数对换。内有坟茔，即
      
用篱围擗截，许令春秋祭祀。」从之。 
七年二月十六日，诏：「浙西诸州三衙旧牧马寨屋，除存留秀州管下屋外，余并令胡坚常拆移。内平江府屋发往建康府，令张松、沈度拘收；湖、常州屋发往镇江府。各拣堪好瓦木、材植，内瓦充修盖新牧马寨屋，木植桩留，别听指挥。其不堪物料，给散移戍诸军充柴薪使用。」 
三月四日，诏令张松疾速于建康府城内掇移都统司空闲六段寨地内，摽拨一处措置修盖一千间，充马军司廨舍，并亲随衙兵及潜火官兵吏舍、库局等使用。 
十四日，主管侍卫马军司公事李显忠言：「得旨，令本司将官兵连老小逐旋津发前去建康府，与出戍官兵一处居住。本司并诸军各有自行计置买到教场等地段，候军马起发之后，许令本司拘收，召人耕种。」诏依。教场内营寨地，令两浙转运司权行拘收。 
四月十一日，宰执进呈马军司右军已到建康。上曰：「闻寨屋稍齐整，人情莫安帖否 」虞允文等奏曰：「昨李显忠说张松措置得板瓦甚多，今欲令张松广行烧变，逐旋修换，庶几可以慰安士卒之心。」上曰：「极是。虽日下未能一发修，但此声一出，覆瓦有期，人心自喜。可便降指挥。」 
五月十三日，宰执进呈洪遵已措置烧瓦。上曰：「洪遵近日职事甚留意。」允文等奏曰：「遵言建康寨屋间有木植小者，若欲覆瓦，须当抽换。臣等昨日因问李择，乃知芜湖、当涂所造两寨木植甚小，不 
      
能胜瓦。此皆太平管下县也，故遵以为言。」上曰：「遵朴不欺如此。」上又曰：「有内侍自建康回，闻马司人至新寨，无不欢喜，皆云官家爱惜士卒。它日调发，止过一水，便可接战，免得临时道涂之劳。」允文奏曰：「士卒却知陛下圣意，朝臣喜为纷纷之论，使闻此言，能无媿乎 」上曰：「然。」 
十月六日，主管侍卫马军司公事李显忠〔言〕：「本司旧管诸军营寨，昨来蒙标拨到临安府管下西溪一带民户地段起盖营屋，并于寨墙外拨到空地，付本司自行计置材植，盖造房廊，赁与随军父老作经纪买卖，收掠赁钱赡军百色支用。今来移屯建康府，望依临安府本司营寨体例，于寨墙外拨地五丈，令本司自行计置木植起盖，收掠赁钱，补助军用。」从之。 
八年三月一日，步军司言：「本司镇江府木桥、石炭渚、高资五寨一万七千间，差将官前去交点，以十分为率，于内有八九分走趄 漏，壁饰倒烂。望下两浙转运司修整施行。」诏令胡坚常将席草并行（去拆）〔拆去〕，瓦屋别听指挥。 
八月，主管侍卫步军司公事吴挺言：「六合见屯驻本司出戍官兵三千人，缘彼处寨屋多茅草搭盖，低矮窄狭，官兵居止不便。窃见镇江府七里岗新寨内有拆下寨屋材植、芦瓦等，见在本处堆垛，欲望令两浙转运司于内取拨堪好材植一千间并芦瓦等，差船津送往六合县应副，本司自用军工逐旋起盖。」诏依。其六合县见有寨屋如有损漏， 
      
令淮南转运司量行应副材料。 
十月十二日，知建康府洪遵言：「修盖马寨屋一行官属：提督官添差江东安抚司干办公事韩琳，提督监辖修盖左军、后军寨屋共一万二千二百间；修造官知江宁县何作善，修盖本县所分左右两处寨屋三千五百五十间，提督右军寨屋二千一百间；知溧水县梁公永，修盖本县所分左右军寨屋四千间；知上元县方廷瑞，修盖本县所分左右军寨屋三千五百五十间。」诏韩琳转一官，减二年磨勘；何作善、梁公永、方廷瑞各转一官。继而遵言：「知溧阳县丞蒋机，〔修〕盖本县所分后军寨屋四千间；句容县尉嵇忱，修盖本县所分左军寨屋一千一百间；措置木植竹瓦官太平州军事判官赵子勋，权句容县日，收买右军寨屋木植一千间，并收买板瓦及竹木五万竿。」诏蒋机转一官，嵇忱、赵子勋各减三年磨勘。 
十九日，主管殿前司公事王友直言：「平江府旧管本司诸军牧放战马寨屋共一万三百二间，内九千四百四十五间先拆移往建康府起盖，其木植桩留，别听指挥。窃详建康水草不便，若来年许令依旧平江府牧养，所有寨屋望行下计置修盖，应副将来牧放人马安泊。」诏依。令殿前司拘收见今桩留瓦木，并于将作监见管木植内，支降二寸半径、三寸径共五千条应副修盖使用。所有昨镇江府起盖寨屋已搬取过瓦木，令左藏南库支降 
      
会子一千贯，依元数收买，添修使用。仍并依元间数起盖，不得灭裂。 
十一月九日，诏令临安府于忠锐军寨相近踏逐地段，和买修盖寨屋六百间。两浙转运司于忠武军寨接连元马军司退下寨地内修盖一千间，并限两月了毕。 
二十四日，诏令殿前司差统领官一员，将带壕寨等前去扬州，与胡坚常、高禹同共相视修盖出戍官兵寨屋。 
九年三月二十七日，马军司言：「本司云骑寨除倒塌外，见在一百六间，与枢密院亲兵寨相连。铁冶岭寨除倒塌外，见在三百二十八间，与步军司右军潜火寨相连。窃恐日后倒塌数多不便，乞下遂处权行交割摊拨，付官兵居住，候本司军马回日，具申朝廷指挥施行。」从之。 
六月二十三日，侍卫步军都虞候郭弟言：「本司中军营寨缘地形低洼，近因霖雨水涨，四面河道溢满，所渰寨屋三千二百余间。今欲尽数掇移往本军西观音寨内空闲地段上起盖外，有湖州市两寨屋宇二千七百余间，例皆经水损坏。欲将两寨通作一处，周围开掘水道，就便取土，先次打筑堤岸，复于堤上再筑围墙，庶几牢固，可以隔水。所有合用材植、钱米，望应付支用。」诏依。左藏南库支会子一万贯文。 
十一月二十二日，臣僚言：「临安府所管将兵营房不多，往往星散而处，往来出入，更无关防。望令临安府踏逐地段，据所阙厢、禁军营房量事盖造。」从之。 
淳熙元年七月 
      
三日，知建康府胡元质言：「乞将江东诸州已发回团结禁军寨屋拆移入城，改充军兵营屋。」从之。 
二年九月十二日，诏：「西溪马军司教场营寨地，拨还马军司。」先是，干道七年三月十日，有旨：「西溪马军司人马移屯建康府，其教场、营寨地，令两浙转运司拘收。」至是，马司有请，故有是命。 
五年正月十一日，诏诸路州军所管厢、禁军有在营外人，尽拘收入营；其无营房去处，限半年修盖。」从臣僚请也。 
十一年五月二十四日，步军司言：「六合县见管寨屋三千三百九十八间，内有草房三百一十四间，年深损烂，不堪居住。乞行拆卸，拣选堪好材植，令项桩管，应副逐时添修瓦屋使用。」诏令淮南转运司如法修葺，付本司交管，均拨见屯官兵居止，日后毋致更有损坏。
八月十五日，淮南转运判官赵彦逾言：「本司委官前去相验，得目今见屯官兵不多，若以便行起盖，亦是空闲未用，又致捐坏，枉费工物。乞将来有添屯官兵，令步军司预行关报本司，即行盖造。」从之。 
十二年十二月三日，诏福建路安抚司，同泉州措置盖造殿前司左翼军水军官兵寨屋。 
十三年正月六日，枢密院言：「温州申：本州岛僻在海隅，军民杂居，动辄生事。军人无营可归，多是在外赁屋居止。所有威捷、雄威节三十三，崇节三十四，牢城等六营屋十阙八九。已拨系省钱收买木植盖造，将军人尽拘入营教阅。」从之。 
闰七月
      
十六日，主管建康府行宫大内匙锁邓言：「行宫八作司营屋斜倾，乞下建康府并江东转运司同共修盖。」从之。 
十五年正月二十一日，权发遣福建路兵马钤辖郑康孙言：「乞下诸州，将营房倒损阙少去处，悉令添造修葺，将在外兵卒拘收入营。」从之。
十六年正月二十六日，枢密院进呈知荆门军王铢奏：「本军创建义勇甲仗库瓦屋五十一间，又创盖厢禁军寨屋四十一间。」上曰：「王铢如此，亦不可不赏，可特减二年磨勘。」 
绍熙元年二月十一日，知建康府章森言：「本府钤辖司东南第五将兵马司见管厢、禁军三千五百一人。内禁军一千人，拨充安抚司亲兵，自淳熙二年刘珙措置营屋作两寨居止，附大军入教，目今事艺稍似精熟外，其余皆无纪律。盖缘诸军徒有营基，初无营寨，散居四外，虽有队伍，难于结集，逐时教阅，遂成虚文，实为军政之害。本府已差官逐一相视，将诸营基址尽复其旧，取效御前屯驻营寨规模，创立屋宇，庶得军伍屯聚，知其戎律，朝夕训练，易于督责。见行标拨诸军逐旋(选)[迁]入居止。」诏：「章森令学士院降诏奖谕，监造官徐文度、韩历各特减二年磨勘。」 
二年十一月二十七日，诏：「镇江大军寨屋窄狭，深虑军人居止未便，令韩彦古家将见赁地段标拨付本军都统司，添盖寨屋七百间。其赁地钱依数交还，候毕工，差官核实。合用木植、物料钱，令淮东总领所先次 
      
依数支降。」 
五年三月十一日，诏：「庐州支拨铁钱、交子共五万贯文，添造本州岛屯戍建康都统司官兵寨屋八百二十一间。毕工日，开具出豁，申朝廷施行。」 
