<!-- { "loadSidebar": true } -->
十二月八日，臣僚言：「比者权臣专恣，盗权误国，自预政以来，变乱百事。乞明诏大臣，凡立政用人，兴事出令，必以维持纪纲，遵守法度。内而百(事执)[执事]，外而监司、帅守，各思振举，无出于纪纲法度之外。一或戾此，紏劾以闻。」从之。 
十八日，臣僚言：「比年以来，贿赂公行，廉耻道丧。乞布告中外，戒饬百僚，其有被弹劾与民户之论诉、以贪墨闻于上者，必付之有司，勘赃定罪，取其伏辩，遵用祖宗之法意而斟酌行之，立为定制。庶几贪吏畏戢而人不被害矣。」从之。 
嘉定元年正月二十一日，臣僚言：「窃见弹劾罢免之人，率以二年为限，许授宫观，任满然后除授，书之甲令，炳如日星，固当恪守奉行。乞明诏大臣，自今除授，凡曾经论列废放者，并照前项指挥。其有公议不容之人，辄敢抵冒求进，许给舍、台谏论奏，重行镌责。庶几少戢幸进之风。」从之。 
四月二十六日，诏：「朕端居法宫，慨念蜀道，敢泄迩而忘远，庶一视以同仁。自叛将之既诛，与斯人而更始。已讲休兵之策，冀臻彻戍之期。惟是师徒屡更征役，暴露久矣，夙宵惕焉。每资督饷之臣，仍饬列屯之帅，究心调度，加意抚循。然而养兵于无事之时，在国家而靡吝；效命于多虞之日，乃吏士之当为。傥馈运之或愆，及勤劳之弗 
      
恤，罔孚朕志，岂逭官常。凡尔在行，亦宜深体。其有狃于姑息，不知纪律之遵；妄肆讙哗，几失等威之辨。流传易惑，关系匪轻。爰颁一扎十行之书，用严三令五申之制。各思戒儆，毋抵宪章。」 
二年八月六日，太学博士柴中行言：「今日之赃吏，多从轻典，大不过镌秩罢任，少须岁月，晏然如初。宜如祖宗之法，量其罪之轻重，从杖、配之刑而籍其家财，庶为贪赃之戒。」从之。 
四年二月一日，宰执进呈监察御史徐宏言，乞戒臣下以礼自饬，以肃朝纲等。上曰：「其中论及毕再遇事，彼愚人全不知体，只合带亲随数十人，而敢死军亦带来，几七八百人。」雷孝友等奏孝：原作「存」，据《宋史》卷二一三《宰辅表》四改。：「军容不入国，仰赖陛下圣度包容，处置合宜，保全臣下。」上又曰：「所以令彭辂去，使尽带归军中。」 
八月二十五日，诏：「中外官僚遇国忌行香而为患请假者，必先差医官验视，然后给放。讲官惟上讲免行香，其余不免。外官到阙，先令赴台参，出给关子收执，以凭参部。」以臣僚奏请，故有是诏。 
五年二月二十九日，臣僚言：「设官分职，各有定名，小不得以踰大，伪不可以乱真。乞戒敕中外，自今后官称不问崇卑，除实历内任人外，止以本职阶官为定，其书问止用一幅，径述事节。或有违戾，令御史台、监司弹劾，亦厚风俗之一策也。」从之。 
四月二十一日，臣僚言：「郡守、县令，职在牧民，民之疾苦，盍加之意。今也不然，苛征横扰，复且无艺。乞戒饬诸路监司、守令，使之 
      
洗心涤虑，体国爱民，凡前日之非，一切革去。庶几天下之民，得安田里。」从之。 
六月二十九日，臣僚言：「官各有职，职各有局，自宜恪恭乃事，奔走惟谨，而近日之在朝行者，偷惰特甚。乞风示中外，自今后百官不以职事之繁简，并依时入局。其有兼职人，亦合间日赴局治事，非假日亦不许出城宴饮，仍不得差借妓乐之类。应文武已有差遣之人，并不许辄入国门。如敢违戾，专令御史台密切觉察，重行黜责。庶几人知定守，官无废事，以副陛下责实之意。」从之。 
四月二日，臣僚言：「检准本台弹奏格，应臣僚不合辞免恩命辄具辞免者，弹奏。士大夫之不顾法守，缪为辞逊，未有甚于今日者。内而职事官之补外，及外之由麾而得节，或予内除，此皆朝廷量才器使，初不以为私恩。夫既知其官不应辞，则朝闻命而夕引道，宜也。今乃奏疏祈免，阖门待报。若自知其不能，则未闻有终辞者也；若以逊为美德，则玩熟见闻，亦未有高其能逊者也。陵节躐等而不严着定之令，连章累牍而徒溷中书之务，此其弊不可不革，未容以细故忽也。乞攽示中外，继自今如有不合辞免而辄具辞免者，所司不许收接。仍令御史台依格弹奏。」从之。 
二十七日，臣僚言：「窃惟官吏之崇虚誉而生民之被实祸，莫大于趱积之说。且趱积之名，果何所始乎 其殆将以易羡余之名乎 昔者有羡余之献，盖掊克者甘心为之。今或以为宽剩，或以 
      
为支用不尽，往往多避羡余之不美，改易名目以为欺罔。孝宗皇帝以为，今之财赋岂得有余，并却而不受，今又变而趱积。臣尝推究其由，亦有数端：一曰以科抑而趱积，二曰以受纳而趱积，三曰以预借而趱积，四曰以重催而趱积，五曰以赃罚而趱积，六曰以酒税而趱积。乞戒约诸郡，不许循前数弊，妄称趱积，重为民害。或有违犯，许人户经御史台越欣，容臣按劾以闻。」从之。 
七年十一月二十五日，江东运副真德秀奏：「祖宗盛时，选用监司，付以事权者，盖欲其公于刺举，使贪懦者无所容而廉能者有以劝，责任之意盖不轻也。自嘉泰、开禧以来，公道不行，请嘱日盛。陛下更新大化，公道昭明，浸还干道、淳熙之(书)[旧]矣，独荐绅间亲故请托之私未能尽革。乞戒谕中外士大夫，相与维持公道，使将指承命者得以展澄清之志，而贤不肖有所甄别，其于治道岂小补哉!」从之。 
十二月二十五日，臣僚言：「国家竭财力以养兵，非一日矣，而为将帅者不体此意，专事刻剥。乞赐严戒，中外诸军截自今日，凡馈遗晏会之礼一切勿讲，受者以违制论，多者取旨。仍敕中外士大夫，辄有以私书干谒诸军者，计所得以赃论。其诸军从来合有财赋，令专为激犒士卒之用。或尚敢循习掊刻，致有彰露，必罚无赦。」从之。 
八年正月十六日，诏：「朕以眇躬，获承丕绪，兢业祗惧，罔敢荒宁。历载于兹，治不加进。深惟寡昧，不足 
      
以章列圣之洪业休德，志勤道远，安敢诿责于下，顾天下之大，非一人所能自为也。在昔周文王、武王，治内治外，功成可歌。兹固二后忧勤之所致，则亦有熊罴之士，不二心之臣，用能保乂王家，端命于上帝。今文武献臣布列中外，皆朕所以共天位、治天职者，而 狃于荒俗，鲜克自奋。士大夫不修职业而玩愒以苟安，将帅不务拊循而掊克以自殖，体国之意少，谋己之意多，将何以副朕厉精庶政、兴起事功之志乎!盖闻齐人烹阿、封即墨而群臣莫敢饰诈，汉宣示信赏必罚而文学、法理之士咸精其能。继自今其改志易虑，毋蹈故常，精白一心，恪共乃职，则予汝嘉。其或不悛，罚及尔身，后不可悔。播告在位，明听朕言。故兹诏示，想宜知悉。」 
九月二十七日，臣僚言：「朝廷张(宜)[官]置吏，上下相维，乃有立意本善而流弊滋甚者，诸路监司差官馈送之弊是也。路凡几州，州凡几县，而监司不能 历，故遣其所属而互察之。承其命者，固当体其分遣之意。今乃不然，分布四出，惟利是图，馈遗既足，他皆不问。曰下马钱，曰发路钱，曰折送钱，曰特送钱，批(胜)[券]既足则又有夫脚钱。间遇州郡稍有事力，使其当之，犹或庶几。惟是小小县道，率皆迫蹙，岂宜堪此!一遇贪婪之徒，则又有意外无厌之需，稍不满欲，多端罗织。其间或有不法事件，不过增加馈遗，虽有过愆，置而不言，为监司亦何从而察之耶!此官吏之弊习
      
而郡邑受患之最深者。乞下诸路，自今后应差官吏，须择清廉介洁之人，除批券之外，其余馈送并不许接受，分文皆以赃论。」从之。 
十一年七月二十八日，臣僚言：「台谏，天子耳目之官，所以振肃纪(网)[纲]，使堂陛益尊。其出言非，固当奉身丐去；或出言是，圣君当垂听而赐之行。则公道以明，官邪自革。臣伏见近者台谏按劾赃吏，已蒙朝廷罢黜，未几公然略无忌惮，诣阙自陈。公朝不忍拂其请，为下所属会实，因假势要，曲意保明来上，得旨特与改正，自后骎骎显达。盖被论者既无过，则论之者宜得罪，是非不两立也。乞特降指挥，继今凡以赃罢，未许遽求改正，文状未可轻授。检会元劾章疏犯罪重轻，为之处分，庶乎人怀畏心，莫不洁己奉公而万物吐气矣。」从之。 
十二年八月七日，臣僚言：「臣观淳熙、绍熙间，班行序进率二三载，未闻下之人以迟速而窥其上，上之人未尝为人择官、求悦于下也。谤木谏 ，〔道〕人使言，一谋一猷，皆国之利，但存忠实，何繇厌闻!乃有奏篇甫上，从否未决，游谈聚议，遽谓祸机，致使勇者或过于言，怯者或沮于言，是就睽而去泰，可不惧欤!乞诏大臣，申儆在列，洪开诚心，各孚至意，俾之修职业以俟简知，摅言论以备择用，岂特一时集嘉靖之福哉!」从之。 
十三年正月二十一日，臣僚言：「臣闻善为国者，不虑事功之难成，而忧士大夫之心术不正。陛下自更化以来，亲用正人， 
      
尊礼儒术，凡海内知名之士收拾略尽，庶几乎济济之风矣。而人实不易知，知人亦未易。缘饰于外，类若醇正；察其所安，或至回邪。托名靖退而志在要君，谬曰输忠而心实觖望。外侮稍息，随时经理可也，而虚张边报者惟恐事之不符；年谷顺成，社稷灵长之福也，而过谈灾异者惟恐言之不验。或首鼠两端为附会之地，或奔赴旁蹊为进用之阶。背公营私，贪荣猎誉，阴拱默视，喜祸幸灾。异议扇腾，一唱百和，人心摇于下，国论惑于上，当此时而欲求治安，不可得也。爱君忧国者，当如是乎!昔孔子作《春秋》，不诛人显过而诛人隐慝。显过易见，隐慝难知。易见者人得而议焉，罚得而加焉；难知者非圣人直笔之公，则天下受欺而惩恶之义废矣。故曰『《春秋》成而乱臣贼子惧』。臣愿陛下体《春秋》诛心之法，风厉群工，俾之洗濯肝胆，各扬乃职，以济国事。厥或包藏祸心，〔不〕务靖共，台谏论列以闻。如此，则百官正而远近莫敢不一于正矣，其于治道实非小补。」从之。 
三月十四日，臣僚言：「设官分职，皆以〔治〕民。统一路曰监司，临千里曰郡守，澄清牧养，若不相侔，然譬诸手足臂指，势分上下而脉络贯通，同护元气，岂有一人之身自扞格哉!今驾轺车者，六条问事，多不经意，符移峻急，惟自行(喜其)[其喜]怒之私。或寄勘公事，示之意向，以轻为重者；或荐举人才，连番累牍，以贪为廉者。沽激则过于生事，罢软则殆成具文。至于 
      
