<!-- { "loadSidebar": true } -->
请谥册宝。内侍官请降谥册宝，将出行宫殿门，次引奉谥册官、奉谥宝官于内侍处受册宝，于殿门上幄次权置定。次礼直官、赞者引太傅已下诣殿门下随地立班，再拜讫，如值雨或泥泞免拜。权退，侧身立。俟有司奉迎仪卫进行，太傅已下步从至宫门合上马处上马，骑从至重华宫门外幄次权安奉讫，太傅已下退归本司宿斋。其日俟开重华宫门，陪位文武百僚入诣幕次，有司设权置册宝褥位于殿下，东向。次奉谥册宝入重华宫门，太傅已下行礼官并后从，至殿 下，东向权置位，册北宝南，太傅已下权退归幕次。俟有司排办毕备，御史台、合门、太常寺分引文武百僚诣殿里外，随地之宜立班定。次礼直官引读册中书令、读宝侍中诣册宝之后褥位立，次引举宝官于读册中书令、读宝侍中之后立，次引奉谥册宝官诣册宝案之南东向立，次引奉上谥册宝太傅诣殿下褥位西向立定。礼直官赞太傅躬拜，在位官皆再拜讫，次引太傅升殿，诣香案前搢笏上香，再上香，三上香。跪，一酹茶，三奠酒，执笏，俛伏兴，再拜讫降阶复位，少立。次再引太傅诣殿下褥位，北向，俛伏，跪奏，称「太傅臣某言，奉诏谨奉上大行至尊寿皇圣帝谥册宝」。奏讫，俛伏兴，退复位。奉谥册官诣册案前立，次举册官诣册案，搢笏跪，举册匣，兴。凡举册宝皆礼部职掌助举。职掌先捧册案升殿，诣殿上香案前，置于褥位，北向。次奉谥册官搢
      
笏奉谥册。次引太傅诣册匣之后，搢笏，奉谥册官以谥册授太傅。受讫，奉谥册官执笏退位。次举册官举行，太傅捧册升殿，至褥位北向跪，奠册匣于案上。太傅执笏兴，少退稍西褥位，东向立。次举册官执笏兴，少立。次引读册中书令升殿，诣册案之后北向立，举册官搢笏，跪举册。读册中书令搢笏，跪读册讫，执笏兴，降复位。举册官奠册，举册匣兴。职掌先捧册案于殿下稍东褥位置定，举册官举册匣跪，置于案上。举册官执笏兴，降复位。初，读册官读册将毕，次引奉谥宝官诣宝案前，次举宝官搢笏跪，举宝盝兴。职掌先捧宝案升诣殿上香案前，置于褥位北向，次奉谥宝官搢笏奉宝盝。次引太傅降阶，于宝盝之后搢笏。次奉谥宝官以宝盝授太傅，太傅受讫，奉谥宝官执笏退，复位立。次举宝官举行，太傅捧升殿，至褥位北向跪，奠宝盝于案上。太傅执笏兴，少退稍西褥位，东向立。次举宝官执笏兴，少立。次引读宝侍中升殿，诣宝案之后北向立，举宝官搢笏跪举宝。次读宝侍中搢笏跪，读宝讫，执笏兴，降复位立。举宝官奠宝，举宝盝兴。职掌先捧宝案于殿上稍东褥位置定，举宝官举盝跪，置于案上。举宝官执笏兴，降复位立。次引太傅降复位，西向立定。礼直官赞太傅躬拜，在位官皆再拜。如值雨泥泞，随宜于殿里外并庙上趱那(主)[立]班。次移班稍东，进名班首出班致词，复位再拜，奉慰寿圣隆慈 
      
备福太皇太后，次进名再拜奉慰皇太后讫，次进名再拜奉慰皇帝，次进名再拜奉慰皇后讫，班退。次诣后殿门外立班，进名奉慰太上皇帝、太上皇后讫，班退。谥册文：「维绍熙五年，岁次甲寅，十月戊子朔，二十九日丙辰，孝孙嗣皇帝臣扩谨稽首再拜言曰扩：原作「御名」，按此处指宋宁宗，今据其名回改。：臣闻道之大者，拟议之所不能加；尊之极者，形容之所不能尽。然天地之德非可俄度，而总其大曰生；帝王之美非可易言，而极其至惟孝。诚以万善之本，孝为之先，理无不该，治所从出，建人文以立极，包众甫以用中。巍巍煌煌，充满天地，生阐丕宪，没垂闳休，振古无伦，不可尚已。恭惟大行至尊寿皇圣帝以天纵不世出之姿，辅高明大有为之志，神武甚类于艺祖，至仁克 于高宗。在位二十八年，纪纲法度，庆赏刑威，文物典章，源流品式，焕乎三辰之明，蔼乎《韶》《濩》之音，截然风霆之震惊，沛然雨露之渗漉。虽精神之运微妙难测，而出治之迹较然可纪。方在冲幼，岐嶷徇齐，俨如神人，已系 望。就傅王邸，睿质日跻，沉潜圣经，反复旧史，发为言训，有老师宿儒之所不及。洎膺付(记)[托]，光御历服，当宁太息，风挥日舒，搜延浚明，昭发猷念。勤劳夙夜，以恢康济久大之图；明厉奋决，以起偷堕苟安之习。智出庶物，不流于满假；思周万机，罔病于丛脞。规为建置，常欲凌厉汉、唐而绍休祖宗。故推对越之诚，首辑敬天之图；充恻怛之念，洊颁恤民之诏。
      
总章圜丘之迭举，而报本之义尽；儒馆辟廱之亲临，而右文之化展。重惜名器也，虽(官)[宫]闱之恩泽(娄)[屡]减损而不恤；务公赏刑也，虽勋戚之抵冒必诘责而无赦。贡称羡余则却之，法奏祥瑞则删之。复六察之弹纠，不止于检簿书之稽违；诘三省之烦苛，贵在乎明朝廷之体要。课儒生以金谷，惧空言之无补；角进士以弧矢，虑戎备之或忘。申饬阉人，毋预军政；体貌大臣，常延便坐。严更迭〔之〕法以练才实，躬临遣之烦以达壅蔽。权任所寄，诞谩败事者必谪； 御之臣，请托为奸者必戮。孜孜汲汲，日不遑暇， 工奔走率职，而庶事秩然举矣。至于躬服俭素，研精典学。声色靡曼，未尝留意，成汤之弗迩也；双日休暇，间坐书筵，孔子之时习也。反安南之象，则《旅獒》之不蓄；观御苑之麦，则《无逸》之先知。干文参乎典谟，宸画丽乎河汉。诸宫入侍，每迪以刚健；安康下降，必训以温柔。旁采崔寔之达权，深嘉陆贽之忠荩。言动以为法则，身声以为律度。厥惟始初，遭虏匪茹，赫然震怒，焱厉武节。念版图之未归，痛陵寝之弗祀，大讲岐阳之搜，冀申有扈之伐。而敌衅未启，雄图终郁。虽宿耻之犹在，顾大谊之已明，此则有开于后来，将缵圣志而成之也。历考自昔，粤帝与王，虽谨于初，鲜不终怠，而大行临御既久，日新又新，每深苞桑之戒，居轸朽索之惧。尊贤励德，晚而弥笃，洋洋风声，轶乎疆外。用能大和熏塞，方内底宁，肖翘
      
蚑行，罔不咸遂。神明未衰，王化方洽，乃举神器，以授圣子，揖逊之盛，光于有虞。方且独超希夷，为众之父，玩其清净，福我邦家，而生民无禄，昊天不吊，奄弃大养， 乘白云。率土崩心，际天雨泣。末予小子，追念烈祖之训，茕茕在疚，罔知攸济。王公卿士，诹经订礼，以谓因山匪远，升祔有期，当崇徽称，庸诏罔极。夫惟懿铄，岂易管窥，亶是孝思，寔高载籍。承颜之敬，绵九闰而益共；致养之隆，极九州岛而未已。和气愉色，根于自然，纤介不形，淳笃天至。逮执丧纪，古制是遵。汉文弗思而轻变，晋武虽行而未尽。仁殚义备，始自圣明，固已挽百代之浇风，示一王之丕式矣。夫舜之独称大，武王、周公之独称达，岂其它圣贤皆不然哉，盖即其特盛者而名之也。粤兹诔行，稽谋于天，镂玉简荐之清庙，于以扬厉景烈，宣明至公，贯显幽而无惭，亘今古而如在。谨遣摄太傅、光禄大夫、右丞相、提举编修玉牒、提举实录院、提举编修国朝会要、天水郡开国公、食邑六千五百户、食实封二千户赵汝愚，奉玉册、玉宝，上尊谥曰哲文神武成孝皇帝，庙号孝宗。伏惟威灵在天，膺受容典，于万斯年，永帱厥后。呜呼哀哉!谨言。」 
闰十月三日，礼部、太常寺言：「将来神主祔庙，合添一室，修置鹢室等，乞下两浙转运司计会本寺修盖。」从之。 
同日，又言：「将来神主祔庙，制造孝宗室牌一面，进请御书。修制毕，权于修内司安奉，以俟择日迎
      
奉安挂。」从之。 
四日，内出御制挽诗五首。其一曰：「德寿一言决，昌陵七世孙。躬方膺历数，志欲整乾坤。揖逊循先烈，崇高仰至尊。繐筵如在上，犹得奉晨昏。」其二曰：「圣德何加孝，惟皇集大成。哀诚动蛮貊，至性格神明。尽物难图报，称天遂易名。直从虞舜后，今日见躬行。」其三曰：「九闰凝丕绩，中兴鼎盛时。圣图天广大，王度日清夷。已矣南风曲，伤哉十月 。都人纷涕泪，旧事说淳熙。」其四曰：「晓发移霜绋，风行引素旗。攀车勤孺慕，临酹动慈闱。地接稽山窆，寒生汉殿衣。史臣占瑞象，归奏五云飞。」其五曰：「久荷绿车宠，俄惊玉几凭。居丧履苫(搜)[块]，嗣统剧渊冰。祖业何能润，宸谟敢不承 因山遵素志，万古近思陵。」 
七日，诏攒宫修奉司：「今来修奉哲文神武成孝皇帝下宫，于永思陵下宫之西修盖。」 
同日，桥道顿递使司言：「将来梓宫发引(度)[渡]江，依旧例，梓宫前后官司除内人船外，其余并于前两日渡江，庶得整肃，不致喧哗。」从之。 
同日，太史局言：「将来梓宫发引经由道路，合依淳熙十四年高宗皇帝梓宫经由去处，于候潮门直南水门两桥之间，权折禁城修作门户出城，取牛皮巷跨浦桥登舟，系是东南利方，于国音即无妨碍。」从之。 
八日，诏朝请郎、守尚书右司员外郎林季友假焕章阁学士、朝请大夫、提举万寿观、兼侍读、咸安郡开国公、食邑一千户、食实封一百户、赐紫金鱼袋，充奉使金国报谢使；
      
武功大夫、左领军卫将军郭正己假明州观察使、知合门事、兼客省四方馆事、宜春县开国侯、食邑一千二百户，副之。 
十日，御史台言：「勘会梓宫发引日，百官出城奉辞，合设文臣路祭一座。乞依例，应文臣选人并照本身料钱每贯三十文省，于临安府送纳，令本府排办。候毕，如有支不尽钱，缴纳左藏库。」从之。 
十一日，金国吊祭使、资政大夫、吏部尚书尼厖古鉴，副使正议大夫、尚书户部郎
杨伯通，读祭文官朝列大夫、行秘书丞贾守谦赴重华殿行祭奠礼。前期，仪鸾司于重华殿东廊设御幄，并重华殿上并施帘。其日，有司预于殿上设哲文神武成孝皇帝神御座，主管事务及诸司于殿上先设香案、香茶、酒果、食盆台等。俟使人并读祭文官至重华殿门外幕次，如有使人附到祭食，先期于重华殿上排设毕。皇帝先诣重华宫前行烧香之礼，如宫中之仪。毕，东廊御幄帘降，其合赴起居侍立等官，并如合门仪。礼直官引内侍官于重华殿门外捧祭文、奠书案，入于殿阶下使副拜褥之右。礼直官、舍人、通事引使副、读祭文官，并殿下褥位北向立定，读祭文官重行立。初，引使副入重华殿门，殿上帘卷，皇帝于幄内举哭，殿上下官皆举哭，使副升殿止哭。揖躬。使副、读祭文官俱再拜讫，内侍官捧祭文、奠书案升西阶，诣神御座前稍西。使副、读祭文官随升殿，使副诣殿上北向立，读祭文官在
      
