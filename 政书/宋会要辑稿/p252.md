<!-- { "loadSidebar": true } -->
通议大夫、权礼部尚书、兼直学士院李巘，朝奉大夫、试秘书监、兼太常少卿耿秉，朝请大夫、礼部郎中、兼实录院检讨官傅伯寿，朝奉郎、太常丞、兼实录院检讨官汪逵状：「准诏详议高宗皇帝不祧之典。臣等闻，润色祖业，传之无穷，圣主之用心也。祖宗之功盛德大，高世超古，思所以表而异之，则必发扬懿美，定为不迁之庙，以示万世不可忘。此非邦国庙制之常经，盖卓然特出而闻见者也。商三十君，特崇三宗；周八百载，独高文、武。天佑我宋，列圣相继。太祖皇帝诞受天命，创业开统；太宗皇帝光昭盛烈，混一区宇；真宗皇帝以文德怀柔中外；仁宗皇帝以仁俭抚绥黎庶；神宗皇帝以法度作新治具。一祖四宗，万世不迁，已见于景佑、元符之诏矣。仰惟高宗圣神武文宪孝皇帝遭时艰难，奋发神武，抗暴摧凶，克复炎祚，剪除 盗，九庙再安，中兴之烈，有光前古。大业甫定，一意抚摩，仁恩溥洽，文物寖举，慈俭之化，俪美五三，功德兼隆，泽流亿载。斯民戴尧之心，永永何极。庙食无穷，于礼为宜。请如圣诏，尊崇高宗圣神武文宪考皇帝之庙，祀之万世，扬祖业以彰盛美，实天下之公愿。」诏恭依。 
绍熙五年八月十八日，权礼部侍郎许及之等言：「大行至尊寿皇圣帝梓宫发引，掩攒毕，行九虞、卒哭、祔庙之礼。检照钦宗祔庙，礼官讨论：太祖造邦，始立宗庙，追尊僖、顺、翼、宣四庙。厥后 
      
太祖、太宗、真宗、仁宗升祔，而七世之庙乃备。盖太祖、太宗以兄弟相及，同为一世。故在英宗朝，太庙八室，其实七世。在神宗朝，尊僖祖为始祖，乃迁顺祖而祔英宗；在哲宗朝，又迁翼祖而祔神宗，皆为七世而八室也。徽考嗣位，将祔哲宗，而宣祖当迁，于是仿唐之制，创为九庙，翼祖已迁而复故，宣祖当迁而不祧。僖、翼、宣祖为三世，太祖、太宗为一世，自真宗〔至〕哲宗为五世，遂为九世而十室也。徽考升祔，与哲宗同为一世，故无迭迁之主，是为九世而十一室也。钦宗将祔，则翼祖当迁，盖钦宗之于徽考，犹哲宗之于神宗，皆以父子相继，别为一世。然则宗庙自僖祖、宣祖、〔太祖〕、太宗至于徽考、钦宗，是亦九世而十一室也，当迁翼祖而祔钦宗。及高宗升祔，与钦宗同为一世，故无迭迁之主，是为九世而十二室也。将来大行至尊寿皇圣帝祔庙，则宣祖当迁，盖大行至尊寿皇圣帝于高(祖)[宗]，以父子相继，别为一世。然则今日宗庙，僖祖、太祖、太宗、真宗、仁宗、英宗、神宗、哲宗、徽宗、钦宗、高宗、大行至尊寿皇圣帝，是亦九世而十二室也。臣等窃谓当(迁)[遵]本朝已行典故，迁宣祖而祔大行至尊寿皇圣帝。乞下礼部、太常寺条具修置鹢室施行。」诏令侍从、礼官集议，申尚书省。既而吏部尚书、兼实录院修撰、兼侍读郑侨等言：「奉诏令集议，臣等窃惟，宗庙至重，祧迁之礼，尤不可苟。今大行至尊寿皇圣帝祔庙大期，礼官乞迁宣祖而祔寿皇，此本朝之定制，乞照应礼典施行，无可议者。」 
九月二十四日，太常少卿曾三复言：「恭惟太祖皇帝应天顺人，削平僭叛，肇造区夏，建立子孙万世帝王之业。自古特起受命之君，功德之隆，未有盛于此者。则郊祀配天，宗祀配上帝，夆飨居东向，是为宗庙不祧之主也。在仁宗嘉佑，已经议(议)[论]，当时以追崇四庙，世数未远，始虚东向之位。至治平间，世远亲尽，自应上祧，而熙宁大臣徒知泥古，执其偏见，阴主异议，遂推僖祖为始祖，而欲替太祖之祀。虽韩维等据经有请，终不能胜。以至崇宁蔡京用事，附会其说，终遂前非，不复顾恤。遂使开基创业，混一区宇，膺受天命，如我太祖，而至今未正东向，有识之士每为之浩叹。绍兴初载，国步方艰，戎马未定，他不暇问，而董棻、王普辈亦相继有请，以为大恨。则知礼文有所未正，人心有所未安，终不可以历时寖久而遂忘其违误也。恭 寿皇圣帝祔庙有期，礼官尝建言，以世数踰古，庙室过制，乞上祧宣(经)[祖]，以合经旨，已令从臣等集议，则订正百有余年祀礼之失，盖有待于今日矣。乞检会前后臣僚疏奏，并行集议，因祧祔之际，就正太祖东向之尊，以成一王之制，机会之不可失者。」诏令侍从、台谏、礼官集议闻奏。 
既而吏部尚书、兼侍读郑侨等言：「臣等考之嘉佑中，已尝建 
      
议，徒以亲犹未尽，故虚东向之位，以待太祖，而太祖尚居昭穆之间。治平末年，僖祖亲尽而祧，至熙宁大臣王安石不顾公论，不稽礼典，直以私意臆决，紊宗庙之大经。当时名臣与夫绍兴之初董棻、王普、朱震等皆曾建议。淳熙初元，赵粹中尽集前后所论，奏陈尤切，一时已蒙采录，皆以偏词曲说，沮抑至今。仰惟太祖肇造区夏，功迈百王，庙号太祖，盖以尊无与二，非曰尊谥也。今郊祀既已配天，宗祀已配上帝，而宗庙独不得为始祖，夆飨独不得正东向，可乎 正缘议论未明，故屈受命开基之君，而列在昭穆之序，其何以示后世 揆之礼经，僖祖亲尽当祧，不因迁祔之时，此事谁敢轻议 况今日九庙既备，尤不可忽而不图。臣等乞明诏大臣，早正典，因大行祔庙之际，定宗庙万世之礼，慰太祖在天之灵，破熙宁不经之论，开千载之惑，以昭示无穷。」贴黄言：「自古天子止祀七庙，太祖之庙居其中，三昭三穆，实为六世，与太祖之庙而七。本朝崇宁，按制之制上「制」字当误。，始立九庙，有其举之，莫敢废也。今太祖为始祖，则太宗为昭，真宗为穆，自是而下，以至寿皇，四昭四穆，与太祖之庙而九，上参古礼，而不废崇宁九庙之制，于义为允。」又言：「治平四年，从张方平等议，僖祖当祧，合于礼典。其年三月，已自祧迁，(职)[藏]西夹室。至熙宁五年，王安石以私意使章衡等建议，乃复祔僖祖，以为始祖，又将推以配天，欲罢太祖郊配。韩维、司马光等力争，而王安石主其说愈坚。孙固虑其罢艺祖配天建议，以僖祖权居东向之位，既曰权居，则当厘正明矣。」诏恭依。 
闰十月三日，权礼部侍郎许及之言：「太祖正位东向，以太宗为昭，至于大行，四昭四穆，正合八世，与太祖之庙而九，协于古而宜于今。但宗庙事重，预合奏告，鹢室递迁颇多，缮修所宜早正预定，断然施行，俾有司知所遵守。又集议所不及者，迁主所藏之地，在礼官合加审订。今僖、顺、翼、宣四祖为太祖之祖考，恐不得藏于子孙之庙。今顺、翼二祖藏于西夹室，况古者异庙，尚藏于后稷之庙，今太庙同堂异室，而西夹室别自一室，实居太祖之右。遇夆飨，则于夹室之前设位，以昭穆祭焉，于古谊岂为不协 乞并赐详酌施行。」诏令侍从、两省、台谏、礼官限三日集议闻奏。 
既而吏部尚书、兼侍读郑侨等言：「臣等窃惟宗庙事重，非可轻议。太祖皇帝既正东向之位，然僖祖、宣祖既祧之主，宜有所归。欲用朱震之说，藏于夹室，则考之周制，僖、顺、翼、宣之主不当藏于太祖之庙；欲用王普之说，祔于天兴殿，则景灵宫朝献之礼，与唐禘夆朝飨之仪不同；欲用唐柳冕之说，筑别庙以〔居〕之，则又非合食之义。以是三者，令臣等集议，可谓详尽。臣等请先明其不可行者二，而定其可行者一，以裨末议。恭惟本朝去 
      
古既远，礼制不能尽循于古，参取汉魏以来以至于唐，定为一代之制。按唐张齐贤之言曰：『古者有天下者事七世，而始封之君谓之太祖，太祖之庙百世不迁。至夆祭，则毁庙皆以昭穆，合食于太祖。商祖玄王，周祖后稷，其世数远，而迁庙之主皆出太祖之后，必合食之序，尊卑不差。汉以高皇帝为太祖，而太上皇不在合食之列，为其尊于太祖故也。魏以武帝为太祖，晋以宣帝为太祖，武、宣而上，庙室皆不合食于夆。至隋亦然。唐以景皇帝为太祖，太祖而下皆不合食于夆。』臣等谓齐贤之说，本朝之所当取也。太祖皇帝开基之初，岂不能祀七世，推而上之，至僖祖而止，故用唐制，建四亲庙，以祀僖、顺、翼、宣四祖。洎太祖祔庙，尊为宋太祖。盖契始封于商，稷始封于周，故商、周皆尊为太祖。唐自凉武昭王暠而下，至于高祖为八世，岂不能推暠为始祖 而以祖虎始封唐公，父及己皆袭封于唐，唐之建邦启土，比之契、稷，故推为太祖，而太祖之上，亲尽则毁。如宣简公在高祖时为四室之尊，洪农府(居)[君]在太祖时为六室之尊，然皆亲尽则祧也。太祖之兴，上无所因，与汉高祖事同，故太宗尊为太祖。而僖祖，在治平间以亲尽而祧入于夹室。至熙宁中，王安石始议尊僖祖为始祖，遂屈太祖，不得正东向之位，以至于今。今日既伸太祖东向之礼，僖祖之主当再入于夹室，既协唐洪农府君之制，又(迁)[还]治平已行之礼。然在今日，则为未安。盖自熙宁以来，推尊既久，难以一日遽还夹室。又考之周制，后稷之庙，则先公之祧藏焉。盖公刘、不窟以至太王、王季之主，以祔文王、武王之庙，则先王之祧藏焉，自成王而下皆祔。唐有兴圣庙，以祀凉武昭王，故景皇帝既正东向，则献祖、懿祖之主皆祔，不欲以祖先而祔子孙之庙也。今之太庙，顺祖、翼祖及宣祖之迁，皆入夹室，则犹曰僖祖在第一室，故三祖之祔为顺。今太祖居一室(室)，则僖祖、宣祖二主之祧所以当议也。臣等以为，朱震藏夹室之议既不可用，景灵宫祭圣祖用素馔，则王普祧天兴之议又不可用也。惟唐柳冕之说，筑别庙以居之，若疑非合食之义，则臣等有说焉。谨按唐陆淳之言曰：『太祖复位，则献、懿之主宜有所归：一曰藏诸夹室，二曰置之别庙，三曰迁于园寝，四曰祔于兴圣。然而藏诸夹室，则无飨献之期；置之别庙，则非礼经之文；迁于园寝，则乱宗庙之仪。惟祔于兴圣为是。』至贞元十九年，左仆射姚南仲等献议五十七封，付都省集议。户部尚书王绍等五十五人请迁祔兴圣庙，议遂定，由是太祖始复东向之位。臣等以为，僖祖当用唐兴圣之制，立为别庙，顺祖、翼祖、宣祖之主皆祔藏焉。如此，则僖祖自居别庙之尊，三祖不祔子孙之庙。自汉魏以来，太祖而上，毁庙之 
      
主皆不合食。今遇夆，则即庙而飨，于礼尤称。如(廷朝)[朝廷]以为允当，乞下礼、寺，条具仪制施行。」诏恭依。 
