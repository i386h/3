<!-- { "loadSidebar": true } -->
「有事宜即出驻札，使知军亦何妨。」安石曰：「总管、知军与钤辖何异 亦不须论旧例有无也。」故有是命。 
六年八月八日，熙河路经略司言：「邈川温讷支郢成四乞授官给俸。」诏除庄宅副使，充邈川一带蕃部都巡检使，并依汉官请受。温讷支郢成四住河州之北，所管二十八部族，有兵约六万四千人，西接董毡，南距黄河勺家族，东界拶家族，北邻夏国。所居至河州西驿西：疑当作「四」。，今与夏国通和，董毡即不相往来。其先尝授中朝归德将军，(问)[闻]河州既下，遣次首领华儿河笃等四十三人请命，及以同句当本族杨征溪心为供奉官侍禁、蕃部同巡检，加赐阶勋，降告敕以命之。
二十二日，王韶言：「木征子兀丁口兀乞与补一官。」诏补三班奉职，赐姓籛，名怀义。 

十二月二日，熙河路经略司言：「招纳河、岷、洮州蕃部，须优给请受，使远人向慕。副兵马使料钱五百文，军使七百，副指挥使八百，指挥使一贯，都虞候一贯五百文，副军主二贯，军主二贯五百，副都军主二贯七百，都军主三贯。」并从之。 

二十六日，诏以岷州都首领瞎吴叱、洮州都首领巴毡角并为崇仪副使，董谷为礼宾副使，瞎吴叱岷州、巴毡角洮州、董谷河州蕃部钤辖。瞎吴叱等皆木征弟也，王韶招纳内附，至是引见于延和殿，故有是命。 
七年三月十四日，诏见留秦州蕃官瞎吴叱等，令王中正等常加安存照管。 
四月三十日，熙河路经略使王韶 
      
〔上〕表言：「四月十二日，有西蕃王子河州大首领瞎木征诣军前乞降，已于十九日就军前受降讫。」诏木征及母、妻、子令王韶、李宪发遣赴阙令：原作「今」，据《长编》卷二五二改。，走马承受长孙良臣引押，优厚支钱，令缘路供给。初，韶赴阙还，在道闻景思立败，疾驰而西，会兵于熙州，以三月九日度洮，翌日，破耳金于结河川口，斩千余级，进军宁河，讨蕃族于铺心、把离等谷，复斩千余级，释河州围，走鬼章等三万余人，木征窜入南山。十七日，诸将领兵旁南山焚族帐，通路至河州。四月十四日，师自河州闾精谷出踏白城西谷：原作「谷」，据《长编》卷二五二改。，与蕃贼战，斩千余级。十五日，进至银川，破贼堡，燔七千余帐，斩二千余级。十六日，分兵北至黄河，西至南山，复斩千余级，又遣将领兵入踏白城，葬祭阵亡将士。十七日，回军吉河，进筑珂诺城，前后斩七千余级，烧二万余帐，获牛、羊八万余口。木征率酋长八十余诣军门降。上批：「(西)[熙]河路自恢复以来，征戍馈饷，人颇劳苦，今木征已降，边事宁息，宜曲赦本路。」以知熙州、资政殿学士、左谏议大夫王韶为礼部侍郎、观文殿学士，依旧兼端明殿龙图学士，赐绢三千，仍官其子；内园使燕达为西上合门使、英州刺史、秦凤路总管，照管军马事宜；东头供奉官李宪(奇)[为]昭宣使、嘉州防御使。赏降木征之功也。 
六月二十一日，诏赐木征姓赵，名思忠，为荣州团练使，母寿安郡君郢成结赐姓李，封遂宁郡太夫人，月赐脂粉钱三十
      
千，妻俞龙七为安定郡君，结施卒为仁和县君，又名其弟董谷曰继忠，结吴延曰济忠，瞎吴叱曰绍忠，巴毡角曰醇忠，巴毡抹曰存忠；又赐其二子：(忠)长邦辟勿兀兀名曰怀义「长」前原衍一「忠」字，据《宋史》卷四九二删。，次盖兀名曰秉义，并为右侍禁首领；结成抹、阿里骨并为东头供奉官。先是，木征在河州归穷屈膝，比至，上拊之，禄其母、妻而官其二子，至是辞去异类，识上恩信，抃蹈而去。 
十二月二十六日，入内供奉官李翊言：护赵思忠一行至新安驿，阿里骨殴伤麻宗道。诏阿里骨追所授官，仍令熙河路经略司相度决罚，拘质阿里骨，及至熙河，高遵裕斩之。 
八年三月四日，熙河路言：「招呼到杓吹逋族首领朳哥比叱。」诏补奉职，充巡检。 
五月十五日，蕃僧李巴毡补三班(长)[差]使、本族蕃巡检。巴毡在黄河北居，所领部族颇多，接连夏国地分，闻为外界所诱迫，以职名羁縻之。从洮西安抚司所请也。 
十月一日，诏以青唐蕃部并蕃兵隶岷州，从洮东安抚司请也。 
九年正月九日，熙河路经略司奏：「河州首领郎结毡、鬼驴叱逋巴角言："鬼章令结毡等攻河州，结毡等心欲内附，与甥欺巴温同谋杀鬼章，未发而鬼章觉，走归塔南城，结毡率本族首领百二十一人来降。"」上批：「结毡等相率出降，仍斩不顺蕃部首级，及同谋杀鬼章不克，河州虽已犒赏，恐未足其忠顺，鼓动众心，可优与官赏，庶山后诸羌闻风相率内附，河州边备稍得 
      
解严。」乃以郎结毡为内殿承制，其余首领补班行及蕃官有差。 
二十二日，熙河路经略司高遵裕言：「邈川温溪心见欲来降。谍知夏人已在邈川之北，若温溪心畏其迫逐而来，拒之则非平日怀抚之意，纳之则夏人必有词。不敢专决。」诏温溪心及受夏国奉给之人，可勿招纳。 
十年六月十四日，合州防御使赵思忠卒。号瞎欺丁木征，木征，蕃中语，谓大颐颏，嘉佑中，除河州刺史。熙宁初，王韶领洮河安抚司，李宪为之助，自古(谓)[渭]寨接青唐武始郡，招纳蕃部，与通市易，募人营田，遣僧智缘，啖木征以厚利，因以兵往，未能得其要领。会有诏，能捕获木征者，除内殿崇班，赐钱五千缗。又数出兵扰之，杀其老弱前后数千级，所焚烧帐族以万数，纳降大首领十余，皆其腹心也。又擒其妻、子，辄不杀，与官，故木征以七年四月来降，尽复洮、河二州，地方二千里。捷书至，朝廷以为大庆，韶由节度推官数年至枢密使，李宪自走马承受至统帅，皆发迹于此。自用师熙河，岁常费四百余万缗万：原脱，据《长编》卷二五三补。，至七年以来，财用出入少可，会岁常费三百六十万缗，于是木征赐今姓名。方引对思忠时，上召包氏氏：原作「民」，据下文改。、俞龙七，许以蕃服，及二子皆上殿劳问。又诏思忠、包氏：「闻汝夫妇不相能，自今当和睦。」思忠不能奉诏，乃诏思忠居熙州，包氏、俞龙七居河州。八年，以为秦州钤辖，不管职事。思忠乃因经略司自言，乞管勾熙河路蕃部，经略司以 
      
为不可。诏于熙、河二州给地五十顷，包氏、俞龙七各十顷。十年，迁合州防御使。卒，赠镇洮军节度观察留后「镇」后原衍一「临」字，据《长编》卷二八三删。，官给葬事，许以牌印从葬，以其子左侍禁怀义为内殿承制，右侍禁秉义为内殿崇班。 
十月十四日，鬼章、董毡使人进贡，令寓止同文馆。 
十一月二十三日，以西蕃邈川首领董毡、都首领青宜结鬼章为廓州刺史，阿令骨为松州刺史松：原作「崧」，据《长编》卷二八五改。，大首领拔藏党令结等四人并与郎将，小首领一人与副军主，特用进奉首领赴阙例也。 
十二月八日，诏西蕃董毡已遣使朝贡，旧系秦州解发，今既建熙河一道，委本路帅府解发，并给茶、(彩)[彩]。 
十二日，西蕃邈川首领董毡进珍珠、乳香、象牙、玉石、马。诏依例估价，特回赐银、彩及添赐钱，仍赐对衣、金腰带、银器、衣着、茶等，仍加功臣、食邑、移镇，除旧请外，岁添赐大彩四百疋、角茶二百、散茶二百斤。其鬼章及首领等所进，亦依估价外添赐钱讫，都管首领青宜结鬼章特赐十五两金束带、法锦袄子、器币各五十，及阿里骨并特除刺史里：原脱，据上文补。，每月各支大彩十疋、角茶十斤、散茶二十斤。制：「西蕃邈川首领、保顺军节度、洮州管内观察处置押藩落等使、开府仪同三司、检校太傅、持节洮州诸军事、行洮州刺史、兼御史大夫、上柱国、常乐郡开国公、食邑七千一百户、食实封一千七百户董毡，可特授依前检校太傅、使持节鄯州诸军事、行鄯州刺史、兼御史大夫、西平军节度、鄯 
      
州管内观察处置押蕃落等使，仍旧西蕃邈川首领，加食邑一千户，赐推诚顺化功臣。」 

元丰元年四月二十一日，〔诏〕熙(西)河路选使臣押崇仪使、岷州蕃部钤辖赵绍忠赴秦州经略司知管，毋得辄纵出城。 
七月二十五日，诏：「昨西蕃董毡遣首领朝贡，忠款可嘉。差供奉官郭英赍诏慰谕，及赐对衣、金带、银器、衣着各三百，令熙河路经略司依治平二年差使臣赐制告例，经略司更送大细法锦五疋、大彩五十疋、细末散茶各五十斤。」 
八月二日，诏：「知岷州种谔集蕃官，出讷儿温及禄尊，对众明谕所犯对众明谕：原作「众论」，据《长编》卷二九一改。，凌迟处斩，妻女田产并赐包诚女：原作「田」，据《长编》卷二九一改。，子年十五以上配广南牢城，十四以下听随行。哥吴补三班奉职，赐绢二百匹匹：原脱，据《长编》卷二九一补。、锦袍带各一。结金迁两资，赐绢百疋。」先是，熙宁中，鬼章犯境，讷儿温、禄尊首率部族叛附鬼章，边事纔息，来降，今又阴附董毡、鬼章。谔言恐为边患，上董毡所与禄尊蕃字，故诛之。 
八日，入内高品李壳言：「编排赐董毡等物，乞下所属供赴资善堂编排。」从之，董毡赐诏，鬼章赐 。 
二十二日，秦凤路经略使吕大防言：「欲选差人量赍茶、彩，以回答为名付鬼章，令说谕约束河啰，自今毋得辄集人马诱胁阶州熟户。」从之。 
九月十五日，熙河路走马承受长孙良臣河：原作「何」，据《长编》卷二九二改：「郎、鬼两族共六百余人，虽从来借地耕种，终非己有。乞于河州或南川寨侧近川：原作「州」，据《长编》卷二九二改。，括空闲及弓箭手逃田内标拨二十顷分给。」从之。 
二年三月一日， 
      
董毡遣景青宜党令支等来贡方物。 
十四日，诏赐董毡钱一千二百缗一千二百缗：《长编》卷二九七作「一万一千二百缗」，疑是。，银、彩各千，对衣、金带、银器、衣着等，补进奉大首领景青宜党令支珍州刺史，刘勇丹结古扶州刺史，余有官者迁一资，未命者补职名有差；岁增大首领大彩十七疋，小首领五疋，散茶各十斤。以经制熙河边防财用李宪言景青宜党令支叙述和断之劳故也。 
六月十七日，董毡贡奉大首领景青宜党令支等辞，上召逼殿陛，谕曰：「归告董毡，所遣贡奉人甚恭恪，今已许汝纳款，此后可数遣人来任便交易。又闻部落子欲侵汝疆境，祖父土田，宜善守勿失。」 
八月一日，鄜延路经略使吕惠卿言：「蕃部屈里乜受西人乙都报西界点集入寇日，贼果于是日自满堂川入大会平，杀伤防田人马，兵官李浦等逼逐出塞。」诏增给乙都彩、银各百，屈里乜彩百。 
