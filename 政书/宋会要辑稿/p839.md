<!-- { "loadSidebar": true } -->
二年四月十八日，镇江都统兼知扬州、淮东安抚使郭倪言：「淮东边面阔远，目今出戍军马分布不敷。已恭承指挥处分差发等事，乞于殿前司通见出戍人共辏差精锐壮健，正带甲二万人，准备带甲、火头、傔兵在〔外〕。庶几可以分布使唤，如遇缓急，足可抵敌。」诏令郭杲、王处久疾速拣选精锐官兵，内殿前司五千人，步军司二千人，并有智勇统制、统领部押前去，并听郭倪节制。合用军器、衣甲等，并要足备。所有起发犒设，正带甲每名四贯，不入队每名三贯，令户部以会子支付，逐司给散起发。 
嘉定五年八月二十五日，知兴元府、利路安抚使、四川制置大使安丙言：「夔路黔州接境思州，系夷族世袭。近缘田氏互争承袭，于黔州省地纷扰。本州岛兵额绝少，备御单弱，夷蛮无所畏忌，以致杀伤省民。又潼川路叙州系通放夷蛮互市之地，汉蕃杂揉，全藉近上兵官弹压。又利州路天水军系新创州郡，密迩对境，所管关堡比其它边郡尤为紧切，虽有出戍统兵将佐守御，例皆半年一更，各怀去替之心。合将内郡闲慢近上兵官迁于三州屯驻，置司作声援，以詟戎心，于官私别无侵损。窃见夔路所管兵马都监一员在重庆府驻札，系是内郡，又有提刑在彼置司，兵马都监绝无职事都：原作「郡」，据前述改。，乞令移司黔州，仍从重庆府分割禁兵一
     
百名前去，以镇夷族。成都府等路第三副将一员，荣州驻札，近乞将荣州所屯第三副将并禁兵移屯嘉定府管下之犍为，已准枢密院从申移屯。缘嘉定府系属成都府路，荣州系属潼州府路，窃虑分擘支移请给，恐有未便。欲将荣州第三副将移于本路叙州驻札，专一弹压汉蕃互市，庶使有以(和)[知]畏，亦不失与嘉定为辅车之势。其荣州第三副将下禁兵，于内量移五十人前去叙州屯驻。利州路兵马都监一员，见在隆庆府管下剑门关驻札，本处已有驻泊及兵马都监二员，又有剑门县专一干当关事，兼御前从军屯驻，前有昭化县，后有隆庆府，相去不远，实非冲要。所有上件本路兵马都监，欲迁于天水军管下湫池堡驻札，量带本关驻泊司禁兵五十名前去。兼天水军近申获枢密院指挥，招填把边将军兵共一百余人，虽隶天水知县管辖，又教阅不专，因而废弛。乞令湫池堡驻札兵马都监兼管把边将兵，依时用心教阅，照应边面，实为经久利便。所有官兵合得月粮请给，仍就元置司州郡支移前去支给。」从之。 
七年九月十七日，枢密院言：「真州六合县昨来招到淮效一千人，见管计七百三十一人，并隶步军司(关)[阙]额人数。今来窃虑统属不专，缓急不堪犄用。」诏令步军司将见在淮效人数改充真州六合县守御兵效称呼，仍旧理作本司(关)[阙]额，令真州守臣节制，知县弹压，权令霍仪
     
专一统辖训练，缓急差拨守御。所有见管淮效，仰知县刘昌诗同统制霍仪日下措置，逐一从公点拣强壮老疾的实人数，申取朝廷指挥，别议增招。 
十八日，侍卫步军司言：「六合县城坐落两淮之中，地形平坦，最为冲要，设有不测，要得骑军追奔驰逐，巡连应用。今相度，欲除已差步军二千人外，别于殿右两军通行差拨精锐马军二百人骑，并火头、傔兵六十人，更差将官一员部押，将带桩办器甲军须，同已差更戍人兵，并令统领刘公辅一就部押起发，前去六合戍守，以备缓急，庶免仓卒误事。所有差去人马，乞下所属并照出戍例，分擘请给、添破钱米、支给借请、起发犒设施行。」诏令步军司行下部辖兵将官，密切起发前去，仍戒约在路无或骚扰。候到，并令霍仪总辖，仍专听真州守臣节制，知县弹压。所有合用钱粮、草料，令淮东总领所疾速照例支给，应副食用，毋致阙误。先具知禀并起发日时，申枢密院。其后，十月一日，复请于前右军更行选差马军一百人骑。以马数稀少，缓急分布不敷故也。 
十年二月四日，诏无为军、巢县戍兵听本军节制，仍与御内带行。从知军薛伯虎之请也。 
四月十八日，淮东安抚司言：「六合县系步司地分，西接滁、濠，比连天长，亦是冲要之地。契勘本县见管戍兵二千余人，设遇(缘)[缓]急，委是兵力单弱，分布不敷。乞下步军司先次具差官兵三千人，凑见戍作五千人，以备守御，仍带衣甲、军器随
      
行，以备不测使唤。」诏令步军司于后军精选官兵二千五百人，内马军二百人骑，令统制徐端并统领将佐等人，密切统押起发前去六合县，同见戍人马专备战御。 
同日，淮东安抚司言：「天长县系殿司地分，与真、扬州、盱眙地界至相连属，系是冲要之地；又有创筑关城，亦合用兵屯守，以备不虑。照得本县元有殿前司戍兵三千八百余人、马五百余疋，近统制侯忠信将带官兵一千三百余人，马二百疋移戍盱眙军，目今本县止管官兵二千五百余人、马三百疋，委是人马数少，缓急分布不敷。乞下殿前司，且增差官军二千五百人，凑见戍通作五千人，以备守御，仍带衣甲、军器随行，以便不测使唤。」诏令殿前司于选锋军精选官兵二千五百人，内马军二百人骑，令统制霍仪并统领将佐等人密切统押，起发前去天长县，同见戍人马专备战御，仍并听盱眙军守臣节制，天长知县弹压。仍令霍仪通行总辖差使，限两日起发。其添支盐菜钱米、起发盘缠钱，仍关报所属疾速照例帮支，毋令迟误。更切戒约兵将官用心部辖，务要整肃。合行事件，限一日条具保明〔申〕三省、枢密院。 
九月十一日，盱眙军屯驻镇江都统刘倬言：「窃见盱眙新垒屹然山巅，下视泗州，动息毕见，一望彼界，百里坦平。是我先得要害之地，若措置得宜，孰敢侵犯 今泗之东、西两城屯兵不满三千，我据险阻而屯，反令众宿
      
滩宿巷，暴露经时，士卒良苦。是我之兵日夜不得休息而彼泰然自处，贻笑于敌，非良策也。宜备要害，察彼己，审虚实，少加通变，庶几备御两全。令斟量减戍，诚可省总计，宽民力，养全帅之锐气，以俟大举。今欲于盱眙山城见屯守把及捍御人内共减三千人外，有天长、六合连营相属、数舍相望，亦欲各减千兵，共计减去戍兵五千。乞行下殿、步司照应施行。」从之。 
十三年五月十三日，枢密院言，殿前司昨差发官兵前去扬州并天长县戍守捍御，已及二年。诏：「令殿前司日下于策选锋军拣选步军二千人、马军二百人骑，令本军统领官常思训部押前去天长县屯戍，就令统制王明在县统辖捍御，听天长知县弹压。仍于游奕军拣选步军五百人，令本军统领官唐喜部押前去扬州戍守，及看管防城器具、军器什物，听扬州守臣节制。并要精择强壮勇悍官兵，不得以老弱怯懦之人充数。其添支盐菜钱米、起发盘缠钱，令所属疾速照例帮支，毋令迟误。仍戒约兵将官用心部辖，在路及到彼，务要整肃，不得稍有骚扰。候到各处，仰淮东提刑兼知扬州郑损、知天长县张翼点核。如内有老弱怯懦等人，各随即摘发回司拣换，不许徇情容留。所有扬州、天长县、高邮军见戍殿前司官兵，令统制官王宁、统领官邓略，候今来差拨人马到日，更替归司。」
 兵 宋会要辑稿 兵六 营 垒一作修军营 
      
营垒一作修军营
      
真宗咸平五年七月，遣使臣完葺京城军营。应诸州因霖雨坏营舍，有军出而家属在营者赐缗钱。时京师积潦，自朱雀门东抵宣化门尤甚，深至三四尺，浸道路，坏庐舍。城南流水皆入惠民河，河复涨溢。诏选使驰往河之上游，有陂塘古河道处，按视疏决。 
六年六月，初，自望都失利，帝日访御戎之策，因防秋之始，与将相极(谕)[论]其利害焉。时议就定州为大阵，既而虑北虏知之，潜为奸计，乃诏王超遣裨校于徐、曹、鲍河别择营栅之地以疑之鲍：原作「饱」，据《长编》卷五五改。。 
八月，以时雨稍频，命枢密都承旨曹璨与天武捧日四厢都指挥使刘谦分往诸营，同除水患，令便宜施行。内有水势稍深不可安处，即令迁徙于近便园苑及官舍内居止。 
景德三年七月十日，帝宣谕曰：「河北诸州振武军士比遣以少就多，团成指挥，并令总管司添补武卫。如闻所在官司不能预备营舍，军士到日无以安泊，且逼冬寒，复难工作，可委逐处官吏依令办集以闻。」 
八月，诏：「诸州每有役徒赴京，虽时与优给，如闻多阙营舍。可遣使臣以京城就近指射系官屋宇，令居止。」 
大中祥符元年三月，增置东西班殿侍院一于彰化桥北。 
三年五月，大雨平地数尺，以诸军营壁圮坏，今内侍都知阎承翰与八作司官吏按视完葺。 
六年 
      
六月，诏环州修城余材材：原作「财」，据《长编》卷八○及原批改。同条下「材」字亦同。，令主者覆护之，备修营舍，自今不得配率「今」下原有「年」字，据右引删。。环州穷边，不产材木，凡有所须，即于内地科斫内地：原作「地内」，据《长编》卷八○乙。。踰越山阻，辇致甚艰，故有是命。
七年八月，诏：「城门外军营，虽各有本营人员，然阙人都提辖，可差近上军主或都虞候一员点检教阅，因令巡警。」 
天禧四年二月，枢密使丁谓言：「升州抽税竹木官瓦甚多，而营垒多葺茅为舍，延燔所及，难于救止，望令本州岛接续增益。」从之。 
七月，以连雨，诏三司计度材木完葺营舍，又令八作司并集工徒修建。其军士有无屋者，配以空闲廨宇处之。 
五年正月，命内藏库使刘赞元等同共管勾修葺诸班院营舍。 
仁宗天圣四年十月，西上合门使曹仪等言：「昨雨水损坏诸军营房，蒙差臣与江德明提举修盖。自六月二十五日用功起役，至今都修舍屋墙壁共十二万九千一百余间堵。所役兵士颇涉辛苦，欲自十月二十日后住役。所有八作司事材场各归逐司，并内臣十人发归两省外，有畸零修盖，乞令东西八作司将本司兵士、工匠一面修盖。其外处并在京抽差到兵士等，却遣赴逐处收管。」从之。诏仪、德明各赐对衣、金带、器币，八作使臣赐中金束帛，内臣、使臣、军员各赐缗钱有差。 
庆历六年六月二十四日，诏在京坊郭、军营并畿县凿井数百。先是，京师闵雨，井汲多竭，人有暍死者。帝闻之恻然，遣中贵人及开封府属官督作，以济民 
      
用。 
至和元年六月十二日，帝曰：「诸军营房，窃虑经此霖雨，有摧塌欹侧去处，令三司速差人检计添修，不得有妨兵士居止。」 
二年十月九日，诏：「近拨并剩员营房，今为冬寒，其未搬移者，(今)[令]权住。候春暖，其营房仍渐次添盖，人给一间。」 
