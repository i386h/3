<!-- { "loadSidebar": true } -->
闰八月三十日，诏：「今后奉使生辰、正旦下三节人过界，并不许与北人博买。如违，从徒二年科罪。使、副不觉察，同罪。」 
二十年三月九日，诏左中大夫、参知政事余尧弼差充贺金国登位使，镇东军 
      
承宣使、知合门事、兼客省四方馆事郑藻假保信军节度使、领合门事副之。 
十日，诏：「贺金国登位(副使)[使、副]应合行事件，并起发支赐三节人从等，并依未经裁减已前贺生辰、正旦人数体例推恩。」以余尧弼有请，从左、右司看详拟定也。 
二十二年正月二十四日，诏令淮东、浙西经由州军，遇人使往还，委守臣、当职官并诸军委统兵官严切措置关防，如有违戾，取旨重作行遣。贺正旦人使回程至镇江府，有都统制刘宝下使臣杨敏辄经北使马前，妄出语言，故有是诏。 
二十三年四月六日，诏：「今后奉使，须选择醇谨之人，至如武臣作副如：原作「加」，据《建炎要录》卷一六四改。，亦当遴择。」 
二十五年十月九日，殿中侍御御史徐 言御：原作「郎」； ：原作「嘉」。并据《建炎要录》卷一六九改。：「欲自今后差往金国贺正旦、生辰使副并三节人等回，并不许收受供给馈送钱物等。如辄受者，依朝廷遣使出外辄受供给馈送以自盗论，供送者与同罪。奉使一行往回经由州军、县镇，非理需索糜费，一切尽行往罢，不得依前应副。如有违戾，并委本路帅臣、监司觉察，按劾闻奏，取旨重行远窜。如帅臣、监司失于按劾，令御史台觉察弹奏。」并从之。 
十二月二日，上宣谕辅臣曰：「张士襄去岁奉使回，当朕前奏事，欺罔不寔，宰相止以奉使不肃罢，续以宫祠处之。可与远小监当，以为后来奉使之戒。」 
二十六年二月四日，进士单镃言：「比年以来，奉使官属不问贤否，惟金多者备员而往，多是市廛豪富巨商
      
之子，不可不革。欲望自今凡遣使人，必加谨简，其所辟到三节人从，先具姓名申取旨，三省、枢密院次第审量。仍札下国信所，更切觉察，庶革前弊。」从之。 
四月十九日，诏翰林学士、左朝请郎、知制诰、兼侍讲陈诚之假资政殿大学士、左太中大夫、醴泉观使、兼侍读，充贺金国上尊号使；吉州刺史、知合门事、兼客省四方馆事苏晔假崇信军节度使、领合门事副之。以盱眙军言，得泗州牒牒：原作「军」，据《建炎要录》卷一七二改。，上号圣文神武皇帝故也。 
十月十五日，诏：「奉使金国使、副并三节人推恩，并有定制，今后不得援例，过有陈乞。如违，令御史台弹劾。」 
二十七年十二月二十五日，诏：「今后人使往来，两浙、淮南漕臣须管随后行船，不得相远。仍多办舟船、篙稍，准备使用。」 
二十八年二月十三日，诏：「奉使、接送伴使副往回，不得辄赴筵会。如违，依已降收受馈送指挥科罪，仍令台谏觉察弹奏。」 
四月十七日，权尚书工部侍郎刘章言：「奉使凡三节傔从，皆与转官资于启行之日，既受赏典，往往慢易。欲望依使、副例，俟回日推赏。」从之。 
五月二十八日，诏泉州观察使、知合门事、兼客省四方馆事石清与外任，以馆伴北使饮酒致醉、疏慢失体故也。 
十月十九日，诏：「接、送伴官属等，已有约束，不许私贩。其奉使三节人从，可令有司参照立法禁止。」 
十一月二日，臣僚言：「比年以来，奉使辟差官属多不亲行，募人充代，市井狡猾之徒，何 
      
所爱惜!欲望申严宪令，应三节人从如或假名代行，重赏许告。奉使失于觉察，亦与其罚。」诏依，仍自来年为始。 
二十九年九月四日，诏：「自建炎、绍兴以来，奉使未回之人有亲的子孙，本家见无食禄人者，可令经吏部自陈，验实申尚书省取旨，特与一名恩泽。」 
二十一日，诏翰林学士、左朝散郎、知制诰周麟之假左朝散大夫、信安郡开国侯，充奉使金国皇太后告哀使；吉州团练使、知合门事、兼客省四方馆事苏晔假崇信军节度使、齐安郡开国侯副之。 
十月三十日，礼部言：「今来显仁皇太后上僊，所有将来人使过界并三节人从合着衣带，及沿路御筵、入见花宴听乐等，下太常寺讨论。显仁皇太后系于十月二日小祥，十四日大祥，十六日禫除，其告哀使、副并三节人若于禫除日分过界，即合从吉服，只用皂鞯、黑带之类，如嘉佑八年、元丰八年故事。」从之。
三十一年四月七日，诏：「应靖康、建炎、绍兴以来，奉使未回使、副之家陈乞恩泽，令吏部验实，照应已降指挥，依条施行。其在外人委知、通躬亲验实，保明申吏部。仍令本部行下诸路州军，出榜晓谕。」 
五月六日，诏左中大夫、同知枢密院事周麟之假信安郡开国公，充金国称贺使；洪州观察使、知合门事、兼客省四方馆事苏晔假崇信军节度使、领合门事副之。 
二十二日，权礼部侍郎金安节等言：「今来孝慈渊圣皇帝升遐，自发哀后， 
      
馆伴并送伴使、副等官，合权易黑带，去鱼，乘皂鞍鞯。其人从止合服紫衫、黑带。」并从之。 
六月二十七日，诏左朝散大夫、敷文阁待制、枢密都承旨徐 假资政殿学士、左太中大夫、醴泉观使，充金国称贺使；文州刺史、权知合门事、兼客省四方馆事张抡假保信军节度使、领门事副之。 
三十二年三月二十一日，诏左朝奉郎、守起居舍人洪迈假翰林学士、左朝议大夫、知制诰兼侍读，充贺金国登位国信使；果州团练使、知合门事、兼客省四方馆事张抡假镇东军节度使、领合门事副之。 
四月七日，诏：「奉使金国使、副下三节人私行博易，即仰觉察以闻，重寘典宪。如使、副博易，回日令台谏弹劾。」 
三十二年七月九日，孝宗已即位未改元。诏中书舍人刘珙假礼部尚书，充皇帝登宝位报金国信使；知合门事孟思恭假保信军承宣使副之。既而谏议大夫任古言思恭受赂，罢见任，诏差知合门事张说假昭庆军承宣使代之。 
二十八日，诏右宣教郎卢仲贤假枢密院计议官、右宣教郎李拭假将作监主簿，并充通书金国左副元帅府。 
十一月十三日，诏尚书户部侍郎王之望假礼部尚书，充金国通问国信使；知合门事龙大渊假崇信军承宣使副之。 
孝宗隆兴元年三月十九日，王之望等言：「先蒙差充金国通问国信使、副，今既不过界，三节人合与不合放令逐便 兼辟差王铢、龙仲 
      
淮充亲随前去，并蒙补上州文学，今乞缴纳。」诏三节人于逐便已转一官，更不以折展年磨勘；王铢、龙仲淮各与转一官，候有名目日收使。 
八月二十九日，诏宗正少卿魏杞假礼部尚书，充金国通问使；带御器械康湑假崇信军承宣使副之。 
九月五日，魏杞、康湑言：「今来所差官属，全在同共宣力，分掌职事，乞依王之望等例，先与转一官资，出给省札补授，候回日换给。如不该推恩，却行缴纳。」从之。 
二年十二月十六日，诏中书舍人洪适假翰林学士，差充金国贺生辰使；知合门事龙大渊假宁国军承宣使副之。 
干道元年正月十七日，诏：「武节大夫、合门宣赞舍人王抃充金国国信使所参议官，特书有劳，可特转右武大夫、遥郡刺史。」 
二月二十二日，诏尚书刑部侍郎李若水假吏部尚书、知阁门事张说假昭庆军承宣使，充接伴金国报问使、副。 
五月二十八日，诏尚书户部侍郎李若水假吏部尚书，充贺金国上尊号国信使；武略大夫、和州防御使、权知合门事曾觌假宁国军承宣〔使〕副之。 
九月六日，诏国子司业汪涓假工部尚书，权知合门事康湑假保信军承宣使，充接伴金国贺生辰使、副。自后接伴同此。 
二十九日，诏权尚书吏部侍郎魏杞假吏部尚书，枢密都承旨张说假昭庆军承宣使，差充馆伴金国贺生辰使、副。自后馆伴同此。 
十月三日，诏权刑部侍郎方滋假户部尚书， 
      
充贺金国正旦使；忠州团练使王抃假福州观察使副之。自后贺正旦遣使同此。 
二十三日，诏国子司业汪涓假工部尚书，权知合门事康湑假保信军承宣使，充送伴金国贺生辰使、副。自后送伴同此。 
十一月三日，诏吏部侍郎陈天麟假礼部尚书，干办皇城司宋直温假保康军承宣使，充接伴金国贺正旦使、副。自后接伴同此。 
四日，诏金国贺生辰使人回程在路，遇冬节特赐使、副绢各五十匹，上节各八匹，中节各五匹，下节各三匹。从枢密院请也。 
十二月九日，诏权吏部侍郎陈之茂假工部尚书，知合门事曾觌假宁国军承宣使，充馆伴金国贺正旦使、副。自后馆伴同此。 
二年正月三日，诏尚书吏部侍郎陈天麟假礼部尚书，干办皇城司兼德寿宫管干事务宋直温假保康军承宣使，充送伴金国贺正旦使、〔副〕。自后送伴同此。 
十六日，昭庆军承宣使、知合门事龙大渊奏：「恭观两朝每岁信使往来，虽臣僚有请和雇游手，所(主)[至]适成骚扰。欲自今委建康府御前都统制、淮西总领均差不入队人，自扬州至盱眙军往来差使，借家粮两月，选差兵官钤束。所有合批口券，令所属桩办钱米，发赴接送伴使、副，委官照券支给。」从之。 
九月二十二日，诏：「今后北使往来，令所过州县遇夜自备火点照，更不差百姓。」 
十一月一日，两浙路计度转运副使周淙言：「已降指挥，北使来，令所过州县遇夜 
      
自备火点照。切缘随船点照，多是赶趁不前，仍令州县依旧置火墩照道。仍戒约前期三两日差雇，人使过，实时放散。」从之。 
三年四月十五日，诏从义郎、合门祗候、充金国贺生辰国信副使赵应熊以使回程，道中身亡，特赠武翼郎，与一子承信郎恩泽，更与进武校尉一名。 
四年十一月十七日，诏两浙东路兵马钤辖张德明特追毁出身以来文字，除名勒停，送隆兴府编管。先因差充贺金国正旦国信副使，受冯嗣宗等恳嘱，差拨入国送盘盂、金银，收受入己，特有是命。 
六年四月六日，诏：「访闻浙西、江东、淮东沿路州县差夫应副往来，及朝廷差出官多以奉使为名，差雇夫马，骚扰百姓，合行约束。诏
(食)
〔令〕逐路行下所部州县，今后除朝廷贺生辰、正旦及接伴北使往还外，其余并不许差雇。如违，重作施行。」 
闰五月九日，诏起居舍人范成大假资政殿大学士、醴泉观使，充奉使金国祈请国信使；权知合门事、兼枢密副都承旨康湑假崇信军节度使副之。 
二十四日，馆伴使赵雄、副使王抃奏：「二十八日使臣朝辞，依例宣赐御筵，其日系皇帝散斋，更不用乐外，所有归驿赐御筵并夜筵，未审合与不合用乐。」诏归驿赐御筵并夜筵并许用乐。 
