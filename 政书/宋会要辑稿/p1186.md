<!-- { "loadSidebar": true } -->
 食货 宋会要辑稿 食货三五 钞旁印帖 
     
宋会要辑稿 食货三五
钞旁印帖
徽宗崇宁三年六月十日，敕：「诸县典卖牛畜契书并税租钞旁等印卖田宅契书，并从官司印卖，除纸、笔、墨工费用外，量收息钱，助(瞻)[赡]学用，其收息不得过一倍。」 
十一月十二日，尚书省奏白札子：「考城县典卖牛畜契，每一道今卖五钱省，比旧减下八钱省；税租等钞旁，每一十旁今卖五十七钱省，比旧减下二十二钱省。检会今年六月十日度支、户、金部看详前项钞旁，并从官司印卖，除纸、墨工费用外，量收息钱，不得过一倍。切缘府界诸县有未承六月十日朝旨，已得前旧卖钱数稍多，已成定例，与今来逐部看详所收息钱比之，逐县旧卖钱数除本价外，各有减落数目。且以考城一县计之，比旧减下钱数太多，亏损学费。」诏：「府界诸路官卖钞旁契书等，收息不得过四倍不：原阙，据本书食货七○之一三五补。，随土俗增损施行。如旧卖钱数多者，听从多，仍先次施行。」 
大观二年正月一日，赦书：「有司曾以输纳钞旁出卖收钱，以充学用，吏缘为奸，增损抑配。今学用既足，事涉苛细，可行寝罢。」 
     
宣和元年八月二十二日，诏：「钞旁元丰以前，并从官卖，久远可以照验，以防伪滥之弊。政和修敕令删去，不曾修立。及降指挥，不许出卖。今后应钞旁及定帖，并许州县出卖，即不得过增价直。」《实录》：元丰六年七月十九日，御史翟思言：闻京西转运司下州县责卖钞旁，人纳纸，官以小条印为记，纸转输一，应人户税钱非印钞不受，苛细伤体，有诏止之。余未见。 
二年八月二十日，诏：「官卖钞旁定帖，以防伪冒，实遵元丰旧制。收息分数已降处分，并依崇宁三年十一月指挥。如敢数外增钱，及邀阻乞取者，官吏并以违制论。疾速申明行下。」从两浙路转运司李祉申请也。 
十二月十七日，尚书省札子节文：「官卖钞旁定帖，并须每户请纳作一钞纳作三原作「作纳」，据本书食货七○之一三六乙。，不得依前众户连名。遇人户请买，当官依法出卖，不当官给卖者，杖一百；公吏人等揽买出外增塔价钱转者，各徒二年。」 
三年四月四日，通判邠州张益谦奏：「本州岛已依条委司录、监辖印造钞旁，分下诸县遵依出卖。据诸县约度，每年纳用钞旁一百万副，每副四纸，价钱四文足。今体访得本州岛上、中等税并支移往沿边有至十程者人户赴官买纸，赍执前去指定处送纳。受纳官司或令退换，或行毁弃，艰阻沮抑，其弊百端。所买钞旁既经书填，却被弃换，若只就近买钞送纳，即本县照证不肯销凿，人户须再来买钞。又下等税赋、坊场房廊诸般课利用钞尤多， 
     
自一文一升，亦须买钞四纸，县道事丛，令佐未必能实时给卖。其久来鬻书之人冒利犯法，揽买增价，稍失觉察，縻费愈广，输纳愈迟纳：原作「约」，据本书食货七○之一三六改。，退换科较，人户受弊。况当陛下节用裕民，深戒诛求，臣采诸舆议，众为未便。」诏申明行下，诸路依此。 
十三日，诏：「诸路收帖定并帖纳钱，委逐路提刑司拘籍起发，赴内藏库送纳。若拘籍隐漏及辄移用，并当重行黜责。其已降赴大官库送纳指挥，更不施行。今后收到钱并依此。」先是，四月诏：依户部尚书沈积中奏，钞旁定帖等钞除陕西、河东路及已有指挥支拨外，并令提刑司同本路转运司措置起发上京，赴大官库送纳，寻有是诏。 
五年十一月二十八日，诏：「诸路所收钞旁定帖钱，除两浙路隶应奉司外，余路自合并逐州委通判管干拘收，拨与发运司充籴本。」 
六年三月二十二日，发运司奏：「奉诏兴复转般拘收诸色钱本，收籴斛斗数。内官卖钞旁，诸处关报，所收钱数不多。盖缘奸弊未能杜绝缘：原作「远」，据本书食货七○之一三七改。，暗亏官钱，深为未便。臣今措置条具下项；一、钞旁系司录厅印造，给付属县等处出卖原书天头注云：「『处』一作『官』。」。今欲乞诸州钞旁帖除依旧令司录监辖印造外，并用通判勾印讫，给付属县置历出卖。诸州止于千文字号上添甲子字号，每一字号印造一千副为额。仍于每字号下排定第一于：原作「以」，据本书食货七○之一三七改。、第二纸以至一千纸字，所贵有以关防。诸县专委县丞管勾，置卖钞局出卖，即不得辄拘早晚时限。仍于钞旁上印定所卖钱数。」从之。 
七年四月九日，讲议司言：「契勘人户 
     
输纳官卖钞旁卖；原作「买」，原书天头注云：「『买』一作『卖』」，按《宋会要》食货七○之一三七作「卖」，当是据改。，州县不能钤束，公人计嘱尽行出买出买：原作「收卖」，按原书天头注云：「『收卖』一作『出卖』」，据此及《宋会要》食货七○之一三七改。，却于人户处邀求厚价，比之官价，多至数倍。兼又阻节留滞，致有人户粜卖所纳物斛以充盘费费：原作「卖」，据本书食货七○之一三七改。，为害甚大。今欲更不印卖，止令人户从便自写钞旁纳官，置单名历用合同印记，令人户量纳合同印记钱，以杜绝阻节之弊。今措置下项：一、旧来印卖空钞，收息不过四倍，每钞四纸。今乞人户自写钞旁纳合用印记钱，以免邀求厚价、乞觅阻节之弊。其所纳钱数，每钞纳钱四十文省，不成贯、石、匹、两、束者减半，内依法许合钞送纳者听依旧。一、旧来官司去失官钞，即追户钞，或又去失户钞，人户更无照应。今来乞置单名文历，遇人户送纳输官钱物，将人户县分、乡村、姓名、所纳数目，一户作一项抄上，仍将所受纳处铜印于官钞及历上用印合同，五十户作一结，受纳官签书。遇官司去失官钞，只用单名历比照，不得辄追户钞。一、去失单名历，依去失重害文书法。一、淮南、江东、西、湖南、北路收到钞旁钱，依宣和二年七月十三日朝旨，令发运司拨充籴本，岁终，具帐申尚书省。一、京畿并旧四辅州及河北东、西、京西南、北路，欲依先降指挥并隶应奉司拘收。续承今年二月二十二日御笔，六路赡学钞旁定帖赡：原作「瞻」，据本书食货七○之一三八改。、无额上供经制司添酒钱，并充发运司转般籴本。欲令发运司尽数拘收尽：原作「昼」，据本书食货七○之一三八改。，岁终具帐申尚书省。一、陕西、河东路依元降指挥，令提 
     
刑司收籴斛斗，别作一项桩管。一、京东路先降指挥，听河北、京东制司移用。契勘朝廷应副燕山、云中两路钱物不少，今来京东路合同钱欲令本路提刑司拘收封桩。一、成都、潼川府川：原作「州」，据本书食货七○之一三八改。、利州、夔州路欲依先降指挥，计置金、银、绢、帛赴内藏库送纳。一、广东、西、福建路并令逐路提刑司拘收封桩，听候朝廷支用。一、自宣和七年诸路州县应收到合同钱，不以有无支桩，并令提刑上、下半年具帐闻奏。若他司并州县侵支借兑，依擅支借封桩钱物法物：原脱，据本书食货七○之一三九补。，亦仰提刑司觉察按劾。」诏依讲议司所定施行。 
钦宗靖康元年正月十七日，诏罢钞旁定帖钱，令归常平司。自是民间输纳任便。书钞纳合同钱后改为勘合钱。以上《续国朝会要》。 
光尧皇帝建炎元年五月一日，赦：「应(云)今日以前典卖田宅马牛之类违限印契合纳倍税者，限百日许自陈，特与蠲免。事发在限内者，亦准此。」二年十一月二十二日赦，绍兴元年正月一日德音，九月十五日赦，二年九月四日、四年九月十五日、七年九月二十二日赦，同此制。 
绍兴二年闰四月三日，右朝奉郎姚沇言：「乞下诸路转运司相度曾被兵失火亡失契书业人，许经所属陈状，本县行下本保邻人依实供证，即出户帖付之。邻人邀阻不为依实勘会，及县吏不即给帖，并许业人越诉，其合干人重寘典宪。庶几民间物业，各有照据。」从之。 
二十三日，诏：「应典田宅，若故违 
     
投契日限，经来年月，遇赦恩方始自陈即印契者，其所典年限，并自交业日为始。」 
四年二月二十日，户部言：「人户典卖田宅，一年之外不即受税，系是违法。缘在法已有立定日限投契，当官注籍对注开收，及诡名挟佃并产去税存之户，依已修立到条法断罪施行。仍乞行下州县每季检举，无致稍有违戾。」从之。 
五年三月四日，两浙西路提刑司言：「近诏人户典卖定帖钱，依自来体例施行，改作勘合钱收纳，每季作无额上供钱起赴行在。缘本路州县有曾被兵火去处，皆有案籍可以照得旧来收纳则例，自今多以省记立数，有收三十文或一十文去处，并各多寡不同。」于是户部言：「乞将人户典卖田业计价，每贯收纳得产人勘合钱一十文足。」从之。 
二十日，两浙转运副使吴革言：「在法，田宅契书，县以厚纸印造，遇人户有典卖，纳纸墨本钱买契书填。缘印板系是县典自掌，往往多数空印，私自出卖，将纳到税钱上下通同盗用，是致每有论诉。今相度：欲委逐州通判用厚纸立千字文为号印造，约度县分大小、用钱多寡，每月给付诸县置柜封记，遇人户赴县买契，当官给付。仍每季驱磨卖过契白收到钱数内纸墨本钱专一发赴通判厅置历拘辖，循环作本，既免走失官钱，亦可杜绝情弊。仍乞余路依此施行。」从之。 
六年七月五日，都省言：「州县人户典卖田宅，其文契多是出限，不曾经 
     
官投税。昨降指挥：只纳元初税钱原书天头注云：「『税』一作『价』。」，限以半年，许换官契，既限内不许陈告，及免倍税断罪，即系利便，人户往往乐于输纳。今来日限已满，访闻尚有不曾送纳去处，盖缘其间有不知上件指挥。兼元降指挥出限，别无约束，是致依前隐匿。诏更与立限半年「诏」字上疑脱「乞」字。，许投税，仍免断罪倍税，各自今降指挥到日为始。」从之。 
十年九月十日，赦：「勘会州县受纳税租监官多是晚入早出，不即受纳给钞，及容纵合干人百端非理退难，遂致凭籍揽纳之人重有陪费。仰监司严加检察，如尚或蹈袭违戾，并仰按劾闻奏。」 
