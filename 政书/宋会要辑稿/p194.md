<!-- { "loadSidebar": true } -->
明道二年五月三日，泰宁军节度使、同中书门下平章事钱惟演上言：「母以子贵，百代彝章；庙以亲升，前王盛则。庄懿皇太后辅佐先帝，诞育圣躬，德冠掖庭，功流宗社。陛下感深濡露，荐极尊名，既复寝园，将崇庙室。谨按唐武宗母韦太后以追尊升祔穆宗之室，皇朝孝明、孝章皇后并祔太祖之室，懿德、明德、元德皇后并祔太宗之室。今真宗一室止祔庄穆皇后，典礼未称。请俟园陵毕，以庄献、庄懿皇太后并祔真宗之室。」诏太常礼院详定以闻。 
六月二十六日，太常礼院言：「夏商以来，父昭子穆，皆有配座，每室一帝一后，礼之正义。至唐先天元年，始立仪坤庙祭昭成、肃明二皇后。开元四年，以昭成祔睿宗室，肃明犹祭仪坤庙。至十一年，始迁肃明祔于太庙，自是始有并祔之文。太祖受命，追尊四庙，每室止配一庙。太宗亦以孝明皇后配太祖室，孝惠、孝章皇后祀于别庙。真宗嗣位，诏有司议太宗配后，尝下尚书都省议，当以懿德皇后配；而宗正卿赵安易请配以淑德皇后。是时礼官以明德皇太后在万安宫，淑德、懿德二后生不及尊极之位，没升配飨，于人情未安，请虚配位。秘阁校理吴淑驳议，皆以为未允。时将追尊故贤妃为元德皇太后，因请以元德升配。帝复下议，群臣执议如初。因诏曰：『礼非天降地出，酌于人情。其以懿德皇后配。』及明德上僊，礼官援唐昭成、肃明并祔之请，以懿德、明德同祔太宗室，以先后为次。仍下尚书都省集议，而其议皆同，乃从之。大中祥符三年，判宗正寺赵湘复请升祔元德皇后，真宗诏礼官合议。至六年，宰臣王旦与群臣继请，然后从之，祔明德皇后之次。今惟演引唐武宗母韦太后升祔穆宗故事，请以庄献明肃及庄懿皇太后升祔真宗庙室。按穆宗之室惟以韦太后配，更无别后。又言孝明、孝章祔太祖室，其言非是。按太宗室未尝以孝章配。伏寻先帝以懿德配飨太宗，及明德太后园陵礼毕，遂得以神主升祔。元德太后自追尊后，群臣乞行升祔多矣，先帝慎重其事，凡十七年始克升配。今庄穆皇后着位长秋，祔食真宗，斯为正礼。庄献明肃皇太后母仪天下，若山陵礼毕，升祔于庙，即与明德例同。若从古礼，止应祀后庙。庄懿皇太后帝母之尊，与元德例同，若便从升祔，似非先帝慎重之意。况前代无同日并祔之比，其庄献明(皇)[肃]皇太后或祔真宗庙室，或祀后庙别殿，惟上裁之，非有司得议。」乃诏尚书都省与太常礼院更议，皆以谓 
     
懿德未尝正位中宫，升祔时议者颇有依违；惟明德作俪宸极，复正母仪，与懿德进不同时，在礼无所诎，祔之于次，犹谓谦冲，元德以帝母之尊，久居后庙，历十七年，始从合食。至于庄穆皇后位崇中壸，与懿德有异，已祔真宗庙室，自协一帝一后之文。庄献明肃皇太后辅政十年，庄懿皇太后诞育圣躬，皆功德莫与为比，退就后庙，未厌众心。按《周礼》大司乐职，『奏夷则，歌小吕，以飨先妣』者，姜嫄也，帝喾之妃、后稷之母，特立庙而祭，谓之閟宫。魏明帝追尊文昭皇后，别立寝庙。晋简文宣太后筑宫于外，而岁时飨祭之。宋文帝追尊章太后，立庙于太庙之西，以孝武昭太后、明帝宣太后同庙。梁武帝别立太祖太夫人庙，祭用天子礼。臣等谓宜太庙外别立新庙，以须山园毕，奉安二太后神主，同殿异室，岁时荐飨，一用太庙之仪。仍立别庙名，自为乐曲，以崇世飨。」诏恭依。 
七月三日，诏枢密院直学士程琳、内侍省副都知阎文应度地以闻。琳等言：得太庙北故宰臣王钦若旧宅地，可以崇建庙宇。从之。八月八日，诏庄献明肃、庄懿皇太后新修庙以奉慈为名。时诏冯元、宋(缓)[绶]撰名而命之。二十五日，琳等言：「修奉新庙了毕，据太乐令王文质状：宗庙宫县合排三十六架，缘新庙殿庭稍窄，如依景灵宫立二十架，又虑不合典礼；如别造长八尺宫架三十六架，即殿庭无妨。」从之。十月十日，神主至京师，百官班迎，权奉安皇仪殿。帝服靴袍，迎拜殿门外，亲导奉安，行虞祭之礼。十七日，帝行酌献礼毕，亲导神主载厌翟车出正阳门，奉辞，宰臣、百官具仪仗、鼓吹奉安奉慈庙。 
景佑二年三月五日，太常礼院言：「侍御史刘夔请去庄献明肃、庄懿皇太后所加『太』字，盖入庙称后系于夫，在朝称太系于子。然奉安别庙，准礼未应去太字。」帝以夔不练典故，诏本台谕之。十月十一日，后庙殿成，迁神主奉安，祭告四室。 
三年十一月六日，保庆太后上(迁)[僊]。翌日，诏以神主特祔奉慈庙。十七日，太常礼院言：「奉慈庙殿六间，庄献、庄懿室各二间，东西夹室旧藏尊号宝册，今请册宝止藏于本室，而分二间以奉安保庆太后神主。」从之。 
十二月十一日，诏庄惠太后祝册文并称孝子嗣皇帝臣御名。 
四年二月十四日，庄惠皇太后神主至京师，权安琼林苑。翌日，乘舆诣苑，行酌奠礼。十六日，祔于奉慈庙，百官班于庙前，礼毕，诣西上合门奉慰。 
庆历五年十月九日，奉章献明肃太后、章懿太后神主升祔真宗庙室。诏议具庙仪。 
七年七月二十一日，诏：「将来南郊，迁章惠皇太后神主祔于后庙，或亲诣奉慈庙行荐飨之礼。其令两制、太常礼院详定以闻。」翰林学士张方平言：「古者制礼，本于亲亲，而母以子贵，妇以夫贵。故天子之母虽不及贵，亦有追册 
     
之典。舍是二义，在礼无传。恭以章惠皇太后保佑圣躬，其德隆茂，先帝顾命，正位太妃，而陛下不忘慈爱之勤，特崇(宝)[保]庆之号。生荣以养，没隆以恩，肇祀别宫，允为称礼。其于孝惠、孝章、淑德、章怀皇后，义盖有殊，礼难同祔。章惠皇太后伏请仍旧飨奉慈庙，其南郊荐飨一如皇后庙之制。」诏：「将来飨奉慈庙，朕且亲行，此后遣宰臣摄事。」 
至和元年七月六日，太常礼院言：「奉诏参定以温成皇后旧宅立庙，及四时飨祀之制。检详国朝(考)[孝]惠皇后，太祖嫡配，止即陵所置祠殿，以安神主，四时惟设常馔，无荐飨之礼。今宜就葬所立祠殿，参酌孝惠故事施行，仍请题葬所曰温成园。」从之。二十日，太常礼院言：「今立温成皇后祠殿，而未见孝惠故事，请每行祭奠，止令本处内臣主之。」诏：孟飨特差知制诰、待制行礼，其制皆如后庙之例，牙盘食差减之。九月十日，诏：「温成皇后葬所称园陵，本庙祭器视皇后庙一室之数。」并从礼院所请。十月十六日，温成皇后神主入庙，帝不视事，宰臣率百官奉慰。 
嘉佑四年七月八日，太常礼院言：「奉诏议侍讲学士杨安国请修郭皇后影殿于洪福院。今详景佑追册诏书，已停谥册祔庙之礼，其修影殿，于礼典无文，伏请寝罢。」诏两制同礼官检详祔庙典礼以闻。 
八月十三日，知制诰刘敞言：「伏闻礼官倡仪欲祔郭后于庙，臣窃惑之。《春秋》之义，夫人不薨于寝，不赴于同，不反哭于庙，则不言夫人，不称小君。徒以礼不足，故名号阙然。然则名号与礼，非同物也，名号存而礼不足，固不敢正其称，况敢正其仪者乎!郭后之废，虽云无大罪，然亦既废矣；及其追复也，许其号而不许其礼，且二十余年，今一旦欲正以嫡后之仪，致之于庙，然则郭后之殂也，为薨于寝乎 赴于同乎 反哭于庙乎 (郡)[群]臣百姓亦尝以服母之义为之齐衰乎 恐其未安于《春秋》也。《春秋》之夫人，于彼三者，一不备则不正其称，而郭后于三者无一焉，而欲正其礼，恐其未安于义也。『禘于太庙，用致夫人』，盖以谓致者不宜致也；不宜致者，以其不薨于寝，不祔于姑也。且《传》曰：『不有废也，君何以兴 』废兴之间，固必有正与不正之礼存焉。今欲扶所废以为正，亦将抑所兴以为不正。古者不二嫡，则万世之后，宗庙之礼，岂臣子所当擅轻重哉 谨按景佑诏书，本不许郭后祔庙，议已决矣，无为复纷纷以乱大礼。议者或谓郭氏之追命也，诏书薄其过，既复其号，不得不异其礼。譬由大臣坐非辜而贬者，苟明其非辜，则复用之，岂得不遂使为大臣乎 臣谓物有殊类异势，未可以相准。臣之与妻，其义虽均，然逐臣可以复归，放妻不可复合，臣众而妻一也。故《春秋》，公孙婴齐卒于狸脤，君曰：『吾固许之反为大夫。』此(遂)[逐]臣可以复归也。杞伯来逆淑姬之丧 
     
以归，夫无逆出妻之丧，而为之者，此放妻不可复合也。今追祔郭后，得无近于此乎 乞令诸儒伓议，极其论难，以求折衷之礼。」 
十九日，诏学士院：「比下议郭皇后祔庙事，其详考典礼折衷之论亟上之。」特秘阁校理、同知太常礼院张洞言：「窃以郭氏正位中宫，母(议)[仪]天下，逮事先后，亲奉寝园，按于礼法，无大过恶，不可废出，所以名臣感慨，抗论于朝，陛下悯其偶失谦恭，旋复位号。位号既复，则谥册祔庙安得并停 盖当时执政大臣护已然之失，乖正名之典。若以平昔之议为得，弥可骇惑。况引《春秋》『禘于太庙，用致夫人』为例，据《左氏》，则哀姜之恶所以不忍道；考二《传》之说，复有非嫡之辞。援此以证本朝之事，恐非所宜。若曰不薨于寝，不赴于同，不祔于姑，则郭后之没，不得其所。责当归于朝廷，死者何罪，而始俪宸极，终不庙食邪 倘以杞伯来逆淑姬之丧质之，讥其既弃而复逆，则天子之后，万方之母也，非有大恶，又可弃乎 既追复曰皇后，又可绝其祭飨乎 议者欲用后汉、东晋故事，或祭于陵寝，或筑宫于外。稽考二史，皆曰母后，况之于今，亦未见其合也。惟唐创立别庙，遇禘夆则奉以入飨，于义为允。」 
