<!-- { "loadSidebar": true } -->
六月，以大理寺丞张靓、光禄寺丞赵子云并为西院主簿，从知院韩缜奏举也。 
九日，诏审官东、西院之印各六字为文，令少府监铸造，送礼部给付。 
二十三日，诏：「本院日逐主判官员自早入局，须候中书、枢密院出方得出院。如有兼职去处，不在此限。本院不许接见宾客，诸司使已下至崇班并合门祗候除整会差遣磨勘到院公参外，即不得擅入。司房应公报本院公文，并依东院例。」 
二十五日，诏：「大使(陈)[臣]磨勘文字见在院祗候差遣之人，依审官东院例引见，更不告谢。」 
七月八日，枢密院札子：「勘会大使臣脚色、年甲、历任功过最系要切，照验行使。若不住令将出入，切虑别致改易增减。今后候见密院贴子取索脚色，实时用复封印，差人供纳。才候检用毕，却令逐房副承旨封记书押，送还本院，当官交割。」 
八月一日，西院言：「乞差军头司洒扫兵士五人，节级一名。」从之。 
四日，西院言：「西京左藏库副 
     
使、卫州兵马都监曹说、扬州管下瓜洲镇沿江巡检、内殿承制张文英各为本处奏病患，乞差官充替，已施行外，令候到阙体量，未委合属何处。」诏西院(中)[申]宣徽院依条体量，仍今后应有年老病患替使臣准此。 
二十七日，编修中书条例所看详：「奏举大使臣崇班以上内外监当差遣自来系中书行遣，欲乞将应用条贯颁下西审官院。今后只批状本院，仰检用前后条贯，移问逐处官司，如别无违碍，即具奏差。仍开坐合行条贯及本官资序，委中书点检施行，仍令本院一面申枢密院并牒三司。其受纳守给应合行事件，仰三司检举依例指挥，中书更不降札子下逐处。」并从之。 
九月，西院言：「沿边三路选差官去处，其大使臣年少才武，有举主而未历边任，故事不许选差，望许之。」从之。 
十一月十五日，著作佐郎胡宗师为审官西院主簿，代太常博士阎灏、将作监主簿沈辽，以同知院、尚书度支郎中王克臣奏灏等不职，故(能)[皆]罢之，仍自今止置一员。 
五年十二月六日，右谏议大夫、知审官西院事沈立等上《新修本院条贯》十卷，《总领》一卷。 
七年十月二十六日，枢密院言：「今后元系路分都监、知州军已上合降差遣，依旧令枢密院量情罪差注。看详立条之意，盖为武臣有久历任使，官序已高，或情理至轻，故令本院差注。然其间却有系小处知州军及物入路分都监因事冲替、差替到阙，情理稍重，一例与本院差注，比之审官待阙，显属太优，无以惩戒。况文臣职事偶坐不职，尚送审官东院差遣，除系横行。欲今后大使臣任路分都监、知州军已上合降差遣，除系横行使副以上及今来降充州钤辖之类审官无窠名阙次者，并依上项指挥外，其余并量所坐轻重，临时取旨与本院差遣，或送审官西院。其小使臣特旨责降，亦乞准此。」并从之，仍逐次拟进取旨。[BT ]磨勘(附审官院后) 
太祖建隆二年五月十七日，右监门卫将军魏仁涤等以监临酒曲市征额外有羡利，并命迁秩。故事文武常参官以曹事繁省为月限，考满则迁，庆恩止转阶、勋、爵、邑。太祖循名责实，非有劳者未尝进秩。自是岁满叙迁之典不复举。 
真宗咸平四年四月十五日，审官院引对京朝官于崇政殿，迁秩有差。旧制，郊祀恩百僚多获序进。(太祖)[真宗]即位，谏官(孙)耿望上疏请罢之，以塞侥幸。于是郊礼行庆止加勋、阶、爵、邑，而命有司考其殿最，临轩黜陟之。 
五年六月二十二日，诏：「审刑院详议官、大理寺权少卿、详断官今后三年满无遗阙，磨勘引对迁官。如任内曾迁者不在此限。」故事，凡本司官满，方有叙迁之文。今刑法司悉是他官兼领，故特降诏以劝尽心焉。 
八月十六日，以秘书丞、直史馆、判三司度支勾院孙冕为左正言，度支判官、秘书丞孙航为监察御史，仓部郎中、直秘阁潘慎修为考功郎中，都官郎中、直史馆刘(家)[蒙]叟为职方郎中，太常博士、直史馆盛玄为屯田员外郎，秘书(承)[丞]、直集贤院刘骘为太常博士，著作佐郎、秘阁校理戚纶为太常丞，光禄寺丞、直史馆张庶凝为著作佐郎，职如故。先是，京朝官任中外职事受代考课引对多获叙迁，而计司、三馆不预兹例，有久次者。内出姓名，故有是命。 
十二月十三日，诏：「审官院考较京朝官今任五年以上无赃私罪者以名闻，当议迁其秩。诸路转运副使令中书进拟。」帝以郊恩，例加勋阶，恐有久次宜旌别者，故降诏焉。 
景德四年七月四日，诏：「审官〔院〕考较京朝官课绩，见任官三年已上者方得引对。特令考课者不在此限，丁忧者除丁忧月日外及三年方得磨勘。」先是，京朝官代还无殿累者皆考核引对，至是始定年限焉。 
大中祥符(九)[元]年六月三日，三司言：「准诏检勘监榷货务香药库使安守忠，供奉官、合门祗候黎守中监临三年，都收缗钱比未改法增八百四万九千余贯。」帝嘉其干职而不扰(不)，擢守忠叙州刺史，守中内殿崇班。 
四年八月十五日，诏：「自今两省、御史台官须 
     
文学优长、政治尤异者特加擢拜，遇庆恩不得以他官转入。其东头供奉官至合门祗候，高品至殿头，内供奉官至崇班，并不得一例迁授。其不预改者，当议优与差遣，增其俸给。」 
八年正月一日，赦书：「应京朝官兼在京职任及监临务局者转官及三周年，并令审官院磨勘引对外，任官及三周年者，许具历任功过申审官院检勘以闻。」 
二月，中书门下言：「旧例臣僚奏举幕职州县官并下流内铨勘会，复申中书，然后取及六考内令铨司磨勘引见。欲今后未及六考者，更不下铨。」从之 
闰六月，诏：「应今后幕职州县官得替无遗阙，止少一月以下不成考者，宜令铨司引见时贴出，仍具成考合入资叙一处取旨。」 
九年八月三日，诏：「两省官并龙图阁待制、三司副使以上自汾阴后来未经迁转者，并特与转官。」翰林学士利瓦伊已下十人并进官，用是诏酬久次也。 
九月二十七日，诏：「外任京朝官故事代还方许考课引对，其或就移及过期不替，有累年不迁者，自今但转官及三周年，虽在外，并磨勘以闻。」 
天禧元年二月十三日，诏：「京朝官改秩至今年正月十一日及三岁，不限中外职任，但非曾犯入己赃，令审官院磨勘以闻，当议迁陟。」帝以昨经大礼加恩，止于勋、散、爵、邑，故优其岁满及犯轻者，令考覆之。 
三月十三日，审官院言：「准诏京朝官秩满三年历任无赃者，磨勘以闻。今参详内有非时冲替及因罪降差遣未满一任，或曾经考课不转官者，欲更不勘会。」诏应前项人俟更及三年非赃滥者悉许考校以闻。时帝谓宰臣曰：「京朝官有旷弛不治，众所共知。而无显过者，考课之际，第以久次迁擢，非劝沮之道也，宜志之。」 
八月二十二日，诏：「伎术人虽任京朝官，审官院不在磨勘之例。」 
二年六月一日，诏三班使臣经汾阴转官后及七年者，许令磨勘迁秩。 
七月十日，赦书：「京朝官丁忧及勾当事就移经七年不改官者，审官院勘会，特与转迁三年。」 
三年六月二十四日，诏审官院：「应转运使副、提点刑狱、内外带职两省、台官并京朝官等，〔转〕官及三年以上者，如在外仰逐处收接历任文状，附递送审官院磨勘进呈。内有得替到阙及在京见勾当者，亦与磨勘引见。如在京三年，已经磨勘改转或尚且依旧勾当者，即直候得替更及三年已上，再合磨勘，依例施行。其内外有未磨勘间便遇朝廷差使者，如合该磨勘，如昨已经勘会转官及七年，曾具申奏，并因公事降差遣移任，无例磨勘者，不在此限。」 
七月，审官院言：「准诏磨勘内外臣僚，合具申请。在京勾当臣僚已经磨勘转官，仍旧勾当，即候得替更及三年再合磨勘者，参详如见勾当未罢者，即准前诏，直候得替磨勘。如朝廷特更留一任或量留年限者，欲 
     
望每任及三年亦与磨勘。又京朝官转官虽及三周年，曾经磨勘引见及奏名，亦该七年申奏者，虽不转官，亦望自磨勘后重叙三年，方得磨勘。如未经取旨，特旨别令磨勘者，不在此限。又勾当事京朝官自降 以前差遣者，即准前诏一例磨勘。降 后方就差遣，其间多有改官已及三周年者，参详未勾当事以前虽不该磨勘，乞朝廷相度，如勾当后及一年或二年，若别无遗阙，即许将前来年限通理，亦与磨勘。」诏：「臣僚磨勘历任文字，仰本院并将自前已磨勘历任功过一处开拆进呈。降 后就差遣者改官已及五年、勾当事及一年，并改官及三年、勾当事及二年者，并特与磨勘。余悉依奏。」 
九月，审官院言：「京朝官在任三年以上未改转者磨勘到文字，欲送中书门下进呈。」从之。 
十月，中书门下言：「三司判官、转运使副满当迁秩者，但进士及第或带馆职者，欲皆授(命)[铨]曹。」从之。 
十一月十九日，赦书：「京朝官迁秩及三年者，并与改官。历任曾犯赃罪经七年者，委中书门下取旨。掌事三班使臣及磨勘年限者，并与改转。班行内曾犯赃罪经十年者，委枢密院取旨。掌事殿直已下至供奉官带合门祗候自今及五年未迁者，令枢密院考课以闻。其三班使臣年限合该磨勘，自今虽在外任，并与施行。」 
四年五月八日，将作监丞、通判果州张观言：「父居业见任越州支使，年踰耳顺，犹滞选门。今蒙恩改秘书郎，愿以回授。」诏流内铨召居业考课引对，其秘书郎告 以授观。」 
五年正月七日，宰臣言：「考较京朝官、幕职州县官内有合该迁秩及定差遣恩例，伏缘多值假日，欲具旧例拟定进内。」从之。 
二月七日，(该)[诏]内、外京朝官经磨勘不改官，后来无私罪通及四年者，并与迁官。 
五月，诏审官院自今京朝官考绩及授任合引对者，并于资善堂呈引。 
干兴元年仁宗已即位三月八日，枢密院言：「赦书，合门祗候并与加恩。勘会人数并转一资，供奉官至借职，欲令三班院具人数供申。候到，转一资内有年限已满自合改转者， 转两资。寄班祗候使臣亦同此例。」并从之。 
九月二日，司天监丞徐起等言：「遇真宗御楼及今上即位，两覃庆泽，只蒙一次转官及加阶，乞援京朝官例迁秩。」诏今后司天监并诸色伎术等官 不得依京朝官例磨勘加阶转官。 
十二月，诏：「三班差使殿侍在外岁满，许逐处取索功过文验入递，委三班院磨勘，当与就转官，自今不得妄作名目差遣入京。」 
