<!-- { "loadSidebar": true } -->
宣和元年十月二十日，吏部侍郎李森等奏：「契勘使臣取押竹木并军器纲运等应干短使，并系本部以见在部人差拨应副。近年以来，使臣到部数少，纲运短使，应副不前。缘使臣多是希求奏辟或指差踏逐差遣，更不参部，以避免短使，致有累任不到部者。而寒进之人，别无所图，不免到部。」诏未曾参部未经短使人，今后并不得奏辟。 
二年六月四日，吏部侍郎王鼎奏：「窃以吏部侍郎右选使臣校尉人数最多，务繁重，视四选为剧。除所总三部注拟磨勘酬赏外，比之他选，又兼诸处关差纲运短使等事，凡目浩瀚，吏缘为奸，积弊非一。近奉得圣旨，令臣措置闻奏。未敢缕数，姑举一二大者。本选所隶小使臣校尉，共二万三千余员。然每有短使，常患乏人。员数充溢，而不济任使，其弊最大，盖缘无人参部，差拨不行。使臣校尉所以不敢参部，正因畏惧借差押 重难，类皆巘避，别求辟举，以幸苟免。又苦于裹赀不给，忸于赏罚未重之类。若不措置，必致稽误。谨条画具如左方。」诏王鼎措置右选十事，内第一项押 使臣，访问诸路买木官司务，欲已称(辩)[办]足，多系前期申奏差官取押。比到本处，往往端闲，未有 (本)[木]管押，使臣右选措置改撰第五项批给驿券，支(鳅)[纟秋]给裹角(初)[物]色违滞，第六项交割纲 ，非理邀阻，官吏并徒二年，许使臣越(许)[诉]。支给纟秋裹角物色，及出给发遣文字。仍限三日看验酬赏，经由官司限一日。第十项立限一月，陈首原罪，依条差借纲运短使一次。违限不参，以违制论，仍罚竹木桩 重难纲运一次，更不推赏。诸门置簿，见在陕西等使臣校尉，许赴所在投状等事，依所乞。第二项乞将本选见榜小使臣校尉亲民监当、经使住程窠阙，并听(颇)[破]格差注一次。第三项乞将左部使臣借差押 人回日，别无少欠，除合得减年占射外，更特与减四年磨勘。其余纲运管押人，及二千里以上，与减二年磨勘，占射差遣一次；千里以上，减三年磨勘；不及千里，依再差法。其借差短使，并依押罪人格推赏。内 
      
经再差人，每次更与减磨勘半年。如及五次，更不推赏，止与先次占射已未差员缺一次。其任满得替，若短使纲运使毕，或初(捕)[补]出身、参部违限，及不依程限赴阙之人，除依本法外，并计日倍展磨勘年月。元押纲人，罚重难纲运一次。第四项乞将以前应违程限参部，合罚重难纲运，若限满依前不参，除所罚外，更计月倍展磨勘。第七项乞将本选使臣得替之后，规避纲运，久不参部之人，依元丰旧法，限九十日，今后依此。第八项乞应今后小使臣校尉短使纲运人，并从本部印给行程，事毕，如程赴阙，依限朝见参部。如不经所属出给行程到部，罚纲运短使一次。第九项乞今后应初补小使臣校尉，除系人吏非泛出职人外，有授宣告补牒日限一年呈试参选年幼人，候及二十岁，并今日已前已补授人，自指挥到日理限。」第二、第三、第四、第五、第六、第七、第八、第九项并依奏。 
二十七日，吏部侍郎王鼎奏：「契〔勘〕本部小使臣员额素号猥众，然诸路官阙辄久不补，至于上烦宸翰程督差注。盖到官罢任及事故替移，州郡稽慢，不即申部，致或过满不即得去，及久已替去差人权摄，如此等类，了不及知。外方但见阙官，而本部无凭用阙，积弊至久，有失措置。臣近将吏籍稽考，诸处未申到任使臣校尉，无虑八百余缺，虽检举施行外，缘未有明降约束。臣愚欲乞今后小使臣校尉到官罢任，或非次替移，所属州军限当日飞申本部，仍月具见任官到罢月日，及见阙正官窠名，类聚供申。候到进奏院一月，赴部投下。本部检照员阙，依条限差注。所贵事无旷官，吏得从禄，实为公私之利。」诏依奏内月具到罢月日等，令所属半年一次供申。以上《续国朝会要》。 
【宋会要】
 选举 宋会要辑稿 选举二五 宋铨选 中 流外铨 
      
流外铨
      
景德二年十二月，上封者言：「京百司每年十月二十五日已前，于吏部纳文字足，本司申奏差 
      
官(官)[考]试，比验书札人材刑名，引见拣中，与补正名，叙理劳考。窃闻多是吏部手分预前商量，传本抄写，转送入试，亦有怀挟律策，以此对义，侥幸纰缪，荐托而得，叙劳常调，深可痛惜。欲望自今后只令就尚书省考试，至日 闭中门，权住六房行事一日。及先引保，各纳坐席上，书司分姓名。试日，于都堂前，每三步一人，稀行排坐。其刑部、大理寺即坐阶上。或遇风雨，只移就两廊。前一日，旋牒开封府抽散从官二人把门，选差京朝官三人，一人监门搜检，二人分两面提举，才候放人就坐，下关 门。令吏部手分二人分依卷子。试官出问题三道，堂上堂下各义牌抄讫，实时归坐次对义，不得递相指教，遥口传授。考试官每厅只留一二人当直，此外不得别放入人。其供饮食者，只在后厅。试人先写了卷，旋纳押出。所纳卷子，止于试官前垛堆，未得看读。直候齐了，实封印，在司收掌。次日入省，交互考较。内人材、书札、对义优者，与定名近上；若人材低次，书札、对义稍通者，为次；或无此合格人，其间人材、对义、书札一事稍通，亦与相度品量拣选。若虽人材、对义、书札不通，或人材不中，对义纰缪，纵有书扎，并不在试中之限。」从之。 
三年二月五日，诏中书及诸司人吏犯赃，叙理在诸司者，永不与外官。 
十八日，诏京百司人有不经考试补正名者，只令左司祗应，不得叙理劳考。 
大中(详)[祥]符三年四月，流外 
      
铨言：「诸司寺监依例叙理劳考该附奏人，自来合给优牒，准长定格，每年六月一日至二十日已前收状检勘，至八月三十日已前奏毕。今检会二年敕甲，除已给优牒外，有附奏挟名人司天监礼生孔若愚等四人，累行晓示，未来请给。兼旧有至选满且并给挟名落书字优牒，不惟年岁深远，难为照据，窃虑别作欺诈。按编敕，诸司人每覃恩授 留官，限两月请官告，如不请，更不在给限。其孔若愚等，欲更限一月。今后应该附奏挟名落书字内，除丁忧事故人，候敕甲下，立便晓示赴省，出给优牒。两月不来，与殿一年劳考。过一季，更不出给。」从之。
天禧三年三月，翰林学士盛度等言：「奉(试)[诏]试京百司人，旧准景德二年条诏，刑部大理寺于都堂上别贴问题，其余诸司人于堂下别立义牌。每年就试不下百五七十人，除刑部、大理寺外，人数尚多。若只作一牌，即聚处传授，难为止约。今欲约人数多少，写问目十本已上，分散抄写，稍涉口授，具名报覆。又先写了卷，旋纳押出。所纳卷子，止于试官前垛堆，未得看读。直候齐封印，在司收掌，次日入省，交互考校者。今欲令试人旋写了卷子，对提举官纳下，封印卷首，旋送考校。如当日未了，一时 宿，奏讫方出。其考校义通否，定名讫，拆封，令念过。更选人材得中者，方为合格。」从之。 
仁宗天圣元年五月，翰林学士晏殊等言：「定夺殿中侍御史李孝若奏请，
      
百司年满授官人，得替之后，乞依格却勒归司祗应。其正名为公事勒停，后遇赦叙理，却送诸司降充承阙。须候再试中，方得理选。如限满日，只注判司。」仁宗令京百司已出外官更不归司，今后并依长定格施行。近年百司人吏频经庆恩，多减放选限，出官甚速。至是得替之后，依长定格归司祗应。 
至和三年四月五日，诏：「百司入流，今后并依吏部格敕及逐司条例，依年限出(战)[职]外，不许别叙劳绩乞充班行及减年限出官。其臣僚抽带差使者，更不得陈乞出官减年恩泽。」皇佑二年正月二十二日，御史中丞张观等详定，今复申明。 
神宗熙宁六年七月十七日，诏定两府臣僚初除转官厅解罢陈乞使臣公人，并衮同推恩，只令中书施行。宰臣、枢密、使相七人，枢密使、知枢密院事五人，枢密副使、同知枢密院四人。
 选举 宋会要辑稿 选举二五 宋铨选 中 侍郎右选 下 流外铨 
      
侍郎右选下
流外铨
      
宣和四年四月二十七日,尚书省言：「昨臣(臣)僚言杂流校官之路太广，有旨措置。今后使臣杂流授官，已有指挥。又都官所供曾配充军人，虽磨勘不许入流，并方场库务选取到剩员厢军、刺配工匠、手分不许出职，合与吏部通行遵守。」从之。 
五年四月二十日，中书省言：「勘会使臣因恩例得减监当任数，既(关)[阙]升亲民资序，即系无可收使。近来往往陈乞比换减年，显属侥幸。」诏应使臣今后不许用(监)监当任数比换减年。 
七年三月六日，吏部侍郎右选奏：「勘会使臣校尉任满得替，短使纲运事毕，并初补人，已有立定参部日限，及不依程限赴阙之人，计日倍展磨勘，并罚重难纲运。缘使臣校尉内有违之人，避怕责罚，多不敢参部。本部今相度欲乞将已前应违程限合罚重难纲运之人，并许限一月参部陈首，与免展磨勘，并合罚重难纲运短使在外，及差出短使指差勾当者，与除程。仍乞自降指挥日为始，如限满不参部，自合依元法。 
      
今来所乞，别无冲改，(已)[乞]赐详酌施行。」从之。 
