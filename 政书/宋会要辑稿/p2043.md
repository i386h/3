<!-- { "loadSidebar": true } -->
淳化三年置磨勘京朝官院，四年改。又太平兴国中置差遣院，至是并入。在宣德门外西北廊。掌考校京朝官之殿最，分拟内外之任而奏之。知院事二人，以朝官充。书令史七人，掌舍二人。 
熙宁三年，分东西院。《玉海》五月丁巳二十八日，诏：「以审官院为审官东院，置主簿二人。」 
太宗太平兴国六年九月诏：「应在京朝官、京官宜差中书舍人郭贽、御史知杂滕中正、户部郎中雷德骧同考校劳绩过犯，铨量材器，堪何任使。候要人差使，令中书送贽等定差，具姓名申中书奏呈，并须尽公采访考校。如涉私徇，当加其罪。仍令贽等点检班簿，务令齐整。」 
八年六月，命刑部郎中杨徽之、库部员外郎孔承恭同考校京朝官殿最。 
雍熙二年四月，命右谏议夫夫、权御史中丞刘保勋同知京朝官考课。 
十月，命右谏议大夫雷德骧同知京朝官考课。仍令所差朝官、京官自今并具其人功过引见取旨。初，太宗谓宰臣曰：「朕亲阅班簿，择堪河北转运使者。而臣僚既众，不能尽识，亦不知其履行。自今可令引对，既得渐识群臣，可以择才委任，且使有官政者乐于召对，有事得以面陈，负瑕累者亦耻于顾问，惩恶劝善，于是在焉。」 
端拱元年六月，以左谏议大夫刘蟠同知京朝官考课。 
淳化四年二月，以考校京朝官院为审官院。 
五月，以翰林学士钱若水、枢密直学士刘昌言同知审官院。先是，置京朝官考课院，又别令校其殿最。至是并而为一，命若水等主之。 
十月，诏审官院：「自今初任京朝官，未曾历州县，不得拟知州、通判。」从翰林学士承旨苏易简之请也。 
至道元年十月，诏：「今后自广南回京朝官，须在任及二周年已上者即与两任近地，未满二年者只与一任。」 
真宗咸平元年六月，诏审官院：「自今知州、通判以不治代还者，并授闲冗厘务。」 
四年二月，诏审官院：「京朝官父母年七十以上合入远官无亲的兄弟者，并与近地。如有亲的兄弟年二十以上者，不在此限。」 
四月十五日，审官院引对京朝官于崇政殿，迁秩有差。旧制，郊祀恩百僚多获序进。真宗即位，谏官孙何、耿望上疏请罢之，以塞侥幸。于祀郊行庆止加勋、阶、爵邑「邑」上原衍一「是」字，已删。，而命有司考其殿最，临轩黜陟之。 
景德四年七月，诏：「审官院磨勘京朝官劳绩并限在任官三年已上者方得引对，未及者依例差使，如特令考校引对者不在此限。」初，审官院在除任不理及非时解替外，不限改官月日考绩引对。至是始定年限。 
大中祥符八年八月，审官院言：「请以诸道转运、提点刑狱臣僚差出年月较其远近，先具磨勘。」从之。又诏令审官院以近地二年半已上者，远地二年已上，权与差替，不为久例。真宗以 
     
京朝官候阙既久，奉朝请者颇多，故有是诏。 
天禧元年三月，诏：「应缘冲罢降职及年考而未磨勘者罢。或磨勘而不改官，其后又及二考，罪非踰滥，及入己赃，悉条列以闻。」 
十月，诏令审官院：「知州、通判、监当、知县员阙，限一月内差人，仍每月具已差、未差名闻。」 
二年四月，审官院言：「在院京朝官经两次引问未就差遣者，乞一面勘会定差。」从之，仍令每问不得过十日。 
三年三月，诏审官院：「西川、广南得替回幕职州县官，因举奏及特恩改授京朝官，今复且与一任近地差遣，次任依例入远。」 
四年十一月，审官院言：「京朝官父母年八十已上者，乞更不问有无兄弟，并乞且与近地差遣。」从之。 
五年七月，审官院言：「朝官系荆湖、江浙人者，望比类福建、淮南人，许归本路守官。」从之。 
仁宗天圣元年十月，审官院言：「乞自今在院祗应候差遣京官以疾患申院者，并据状牒御史台依例差医官看验。如委实疾患，合与给假，即牒报当院，所贵得见诣实，免有非如妄托缘故规避差遣。」从之。 
二年九月，审官院言：「准大中祥符七年四月敕，广南知州军通判、知县到任候及一年半差替。又准天禧四年四月敕，到任纔及一年半便仰差替。如未有人差，逐旋擘画移官往彼，不得有违元限，以此多是在任不满二年便替。若依至道元年敕，只合实一任近地。有此未便，今欲除在任不理及别因诸事未满替回人外，应系一年半替回者并与两任近地。」从之。 
三年五月十五日，诏：「今后京朝官在京(勺)[勾]当替罢无绾系，须十日内赴院投纳家状，祗候差遣。如外任得替，令御史台依(达)[远]近程限及有事故出到公据外，如违限两月已上不到阙，令具事由申奏，当行取勘。」先是，京朝官在京厘务得替有经三季不赴院纳家状即乞磨勘者，故有是诏。 
五年七月，审官院言：「今年六月敕，丁忧服阕京朝官等，宜令审官院依合入差遣资序并先次与差。本院参详，若并有服阕官到院，并升先次，则久待阙人必恐难得差遣。今欲应得替京朝官如到院待阙已及三个月已上者，其丁忧服阕人不许超越姓名，先次差遣，余准令敕处分。」从之。 
六年正月，诏：「今后京朝官须经三任知县方得差充通判，经三任通判方得差充知州。如有殊常劳绩及奏举人数多者，令审官院取旨。」 
三月，审官院言：「本院职掌魏中正随江仲甫接伴贺干元节人使，充书表祗应，乞自今审官院职掌更不许入国并接伴使、副使指射抽差。」从之。 
七年三月二十一日，审官院言：「欲自今除特与优使并指定差遣人外，其余官员到院公参日各令先欲求所向路分差遣文状。如有情愿入远及折资差遣者，亦各于状内开(设)[说]。如遇有缺，不拘日限，但经两度 请问当。如 
     
未就者，即一面勘会所乞路分合入远近去处，依名次定差。内有自西川、广南并沿边不般家州县得替及丁忧服阕人，许经三度 请后未就差遣，即依前项勘会定差。」从之。 
八月，诏：「今后知州军监通判、知县不因公事朝廷非次差移者，并许通计二年理为一任。」 
九月，诏审官院自今定差知州、知军，引见后当日或次日令到中书审验。」《玉堂纪事》。《翼燕诒谋录》：「审官院定差知州军并以资历，不容超越。资历当得，不容不与。天圣七年九月辛巳，诏审官院定差并申中书，引上审视，若懦庸老疾不任事者罢之。今都堂审察，其遗意也。」
十二月九日，诏审官院：「今后京朝官两任共计及三年半已上者，依年满人例差替。」 
八年八月，诏审官院：「自今得替京朝官如经知县同判两任内，并无私罪并公过三度杖罪以下者，并与知州同判差遣，更不用五人奏举。如有私罪及公过三度内有徒罪已上，即依前降条贯施行。情理重者，奏取指挥。若三任内曾犯赃罪者，不在升徙之限。内虽有奏举不行。」 
九年二月二十三日，审官院言：「广南官请自今从京差者，须旧官在任一年半以上者，从江浙、荆湖、福建移授者，须二年，并前六十十日差移。」从之。 
五月六日，审官院言：「京朝官有自本院移任并计转官及三期者，未委便理朝廷非次移任，为复别须朝旨。」诏须自近入远者听，以三期为限。 
景佑三年三月十九日，审官院言：「在院见管官员九十二人，少得缺员，欲并以到任一年半使阙。候见任官满三十月，许赴任交替。内元是丁忧移任及二年半许使阙，并候三年交替。」从之。 
五年十月二十三日，审官院言：「乞今后京朝官受使遣时隐匿不言亲戚妨碍，到任后乞就移者，并与移远路小处。」从之。 
宝元元年十月，诏审官院，臣僚陈乞亲属差遣，如系京官，并须年及格，仍试书札读律，方听出官。」 
二年正月二十八日，审官院言：「旧制京朝官到院日各指定所入三路，自景佑四年十二月诏始不拘路分，而率意择地，其阙官处拟奏不行。今请复令指定三路三路：原「三」下衍一「任」字，已删。，如经三问阙不就，并从本院据合实远近定差。若丁忧服阕并自不般家地分替者，更许一问。」从之。 
庆历四年正月，诏：「审官院如批降旨挥后有合奏请事，令主判官别取旨。」(促)[从]判铨王质之请也。 
二月，以天章阁侍讲曾公亮删定本院条贯。至和二年十二月，又令编修皇佑三年以后冲改者。 
五年九月四日，诏审官院：「自今京朝官尝为监司体量及半年无显状者，先奏上中书。」 
皇佑五年九月，诏审官院授差遣及半年者毋得以堂除人冲之。 
至和元年十二月，诏审官院：「内外官自酬奖处代还，毋得复入有酬奖处。」 
二年五月八日，新差知河阳吕公绰言：「切见审官院 
     
近岁以来为守待差(遗)[遣]人众，不住擘画，预使向前员阙。臣原缺擘画其预使员阙注拟依旧外，所有见在任官即令审官院勘会作先朝合差替月日限之制，于差状内开说，及期，方降替敕。」从之。 
嘉佑二年五月，诏审官院：「今后更不许自投文字磨勘。其任西川、广南官岁满前三月，余路前两月，令本院预举行之。」 
三年十月二十二日，审官院言：「见祗应差(遗)[遣]京朝官员多阙少，住京至一二年，深见不易。应在院未有差遣者，乞并许请假出外，等候缺次。所降札子更不言定日限，候至名次稍高，任自参假赴院。」从之。 
五年六月，诏审官院：「京朝官入西川、广南、福建路差遣，而用荐举规免者，委本院执奏之。」 
七年三月，诏审官院：「奏补京朝官初该磨勘者，自今须有举主一人，方听改官。」 
英(中)[宗]治平元年四月，知审官院王珪奏新编本院敕十五卷。诏行之。《中书备对》：「审官东院差遣知院二员，主簿二员」。
 职官 宋会要辑稿 职官一一 审官西院 
     
审官西院
神宗熙宁三年五月二十八日，诏：「国家以西枢内辅，赞翊本兵，任为重矣。而狃于旧制，自右职升朝以上，必兼择而除授之，是以三公府而亲有司之为，非所以(遇)[寓]朕股肱之意也。今使臣增员至众，非张官置吏以总其事，则不足以一文武之法，而砺中外之才矣。宜以审官院为审官东院，别置审官西院，差知院官两员，专管合门祗候以上诸司使磨勘、常程差遣。应有合行事件，并仰知院官条例以闻。俾铨叙有常程，黜陟有常守，官修而纪律振，任专而考察精，庶熙治纲，咸体朕志。」以天章阁待制齐恢为知院，兵部郎中韩缜同知。是月，诏以太常礼院为审官西院，从参政王安石、韩绛之言也。〔三〕省枢密院六十有二事归之。并礼院归本寺，本院吏人依东院例抽差，本院公使钱及知院官请给，当直人等，并准东院例。 
