<!-- { "loadSidebar": true } -->
七年五月十三日，赐念书童子郑佐尧出身，仍许国子监听读。 
皇佑二年十二月二十四日，赐念书童子曾天麟出身。 
三年九月十五日，诏：「今后诸处更不得申奏及发遣念书童子赴阙。」以上《国朝会要》。 
《韶州府曲江志》：宋谭必字子思，伍汪市人，六岁通九经。天圣间殿中丞王益出守韶州，时岭表自五季兵革之后，文风凋丧，人未有知童子举。王荆公喜其(总)[聪]慧，日诵万言，遂状其事以闻。必至京师，引试称旨，特免文解，厚赐银帛以赒路费。 
神宗元丰七年四月八日，赐饶州童子朱天锡五经出身。天锡年九岁，礼部试诵七经通。上召入禁中，取诸经试之，随问即诵，孍曰：「其童诵书，不遗一字，无所畏惧，乃天禀也。」又赐钱五万，使买书以归，戒以后无废学。《文昌杂录》：四月初五日，礼部试饶州童子朱天锡，年十一，念《周易》、《尚书》、《毛诗》、《周礼》、《礼记》、《论语》、《孟子》凡七经，各五道，皆全通，无一字少误者。是日，礼部侍郎召本曹郎官赴坐，左右观者数百人，此童讽诵自若，略无慑惧。后数日，召至睿思殿，赐五经出身。昔晏元献公贯抚州，近年何正臣名占临江，皆童子举。江南多奇伟，亦山川之秀使然邪  
十月十四日，赐童子朱天申五经出身。礼部言天申对于睿思殿，诵十经通也。 
《文昌杂录》：十月四日，礼部试饶州进士朱天申，年十二，念《周易》、《尚书》、《毛诗》、《周礼》、《礼记》、《孝经》、《论语》、《孟子》、《扬子》、《老子》凡十经，合一百通。前日所试童子天锡之再从兄也，亦召至睿思殿，赐五经出身。 
十一月六日，诏赐抚州童子黄居仁五经出身。礼部言居仁年十一，试五经通也。 
《文昌杂录》：二十七日，礼部试抚州进士黄居仁，年十二，诵《尚书》、《毛诗》并正义、《礼记》、《周礼》、《孝经》、《孟子》、《老子》及《太玄经》凡九经，合七十五通，又试《论语》大义三道，文理稍通， 赐五经出身，合门送袍笏至礼部给赐焉。 
哲宗元佑元年三月十六日，赐秦伯祥童子出身，仍赐服。先是路州进士秦鹏言男伯祥年十二岁，通诵《孝经》、《论语》、《孟子》、《周易》、《尚书》、《周礼》、《礼记》、《扬子》、《荀子》、《庄子》，乞依例召试。诏礼部试验以闻，继而礼部言试验通也。 
二十一日，诏囗州童子张师古特赐童子出身，仍赐服。以礼部试验所诵并通也。 
五月十 
      
二日，诏礼部：「自今乞试童子诵书，所属毋得令收接。」 
六月二十二日，诏朱君陟赐童子出身，仍赐服；朱君升赐绢三十匹。以礼部言试到朱君陟诵《易》、《诗》、《书》、《论语》、《孟子》、《老子》并通为第一等，朱君升诵《易》、《诗》、《书》、《论语》、《孟子》各十通，粗者为第二等。 
徽宗大观四年五月二十八日，诏：「童子李天宠支赐绢一十匹，林天与等令尚书省试验，如委精熟，亦各支绢一十匹。今后更有似此之人，不许陈乞试验。」 
政和二年二月十一日，知成都府吴拭奏：「蜀州小学生张通安年七岁，通诵《诗》、《书》、《易》、《礼记》、《周礼》、《春秋》、《论语》、《孝经》、《孟子》等书，无一字脱误。愿依近此，宠以一命。」诏从之。 
九月七日，诏：「童子陈乞诵书，今又九人，愈见滋多。所有近令辟廱长贰等通试人数，并今来并不试验。」时饶州进士范天佐等上书，并为有弟侄孙能诵书，乞召试，故有是命。 
十二月，诏：「童子陈乞诵书，两月又复八人，可依已降指挥，速行告示止绝。」以饶州进士朱天端等上书，并为有子能诵书，乞召试故也。 
四年五月二十二日，诏金时泽、李徽赐童子出身，并赴将来廷试。以大司成冯熙载奏国子监小学生合格优等李徽、金时泽，寻于太学私试日，对众学官，在敦化堂出本经义题，当面试验，文理可采故也。 
《文献通考》：政和四年，小学生近一千人，尚有继至者，分十斋以处之，增教谕俸，不许受束修。自八岁至十二岁，率以诵经书字多少差次补内舍上舍。若能文，从博士试本经、小经义各一道，稍通补内舍，优补上舍。后曹芬以文优赐同上舍出身。崇宁五年，参在京小学规约，颁之州县，小学州隶教授，县隶学长，其小学生皆自备餐钱附食，至宣和罢其法。童子科，元丰以后赐出身者五人。元佑时，诏礼部自今请试童子诵书，毋收接。大观后复其科，赐补官者五人。 
六年五月二十四日，诏念书童子十岁以下许试。 
宣和二年十二月十二日， 
      
诏童子十岁以下许试指挥更不施行。 
六年五月二十二日，诏饶州童子包茂实、程渊诵书贯通，并补将仕郎。以上《续国朝会要》。 
高宗建炎二年，初试童子，祖宗朝皆天子亲试，其命官免举皆临期取旨，无常格也。 
绍兴二年三月二十二日，诏以饶州童子朱虎臣为承信郎。虎臣十岁，诵七书，排冲方阵，兼习步射。 
八月二十三日，诏以汀州童子万顷为文林郎，仍改赐名严。顷十岁诵经子书十一种，内殿引见，诏顷既通文武，诵声如流，略无差误，故有是命。 
三年三月十一日，辅臣进呈诵书习射童子求试于有司者凡九人，上曰：「上有所好，下必有甚焉。盖繇昨尝推恩一二童子，故求试者云集。此虽善事，然可以知人主好恶，不可不审也。」有旨各赐束泉，归本贯。 
四月二十一日，诏以童子彭兴祖为迪功郎，刘毂为进武校尉。兴祖，神武右军将官彭胜之子，毂，小校刘武之子，各年五岁。本军都统制张俊以闻，内殿引试，兴祖能诵《孝经》、《语》、《孟》，毂善骑射，皆中格，既赐袍笏而有是命。 
五月八日，诏以饶州童子张揉为迪功郎。揉九岁，诵经子书九种，习为古风诗、《孙子论》，皆应题答问，上亲试之，故有是命。 
六月一日，诏徽州童子林佐国与免文解一次，赐绢十匹。佐国九岁，诵经子书十六种。 
二十二日，诏童子邹庭闻、林次融与免文解一次。 
七月二十日，荣州文学郭滋自陈政和五年准敕赐童子出身，历任成三考，用收捕建州军贼功赏转从事郎。今来吏部将滋作崇观以来不繇科举补官，审量追改荣州文学，乞赐改正。」诏与给还迪功郎。 
八月五日，诏饶州童子卓玙与免文 
      
解一次，赐束帛。玙十岁，诵经子书十七种，及能挽弓二，亲引试并通。 
九年五月二十六日，诏饶州童子王文明与免(解)文〔解〕一次，赐绢二十匹。文明十岁，诵经子书十三种，兼习步射。 
十年五月十三日天头原批：「『十三日』，一作『三十日』。」，赐处州孝童周智童子出身。智六岁丧父，哀毁过制，不茹荤庐墓，芝产于侧。父老列状于州，守臣以闻故也。 
九月十七日，诏饶州童子安晏求免文解。晏十岁，诵经子书十二种，兼习步射，排变阵章。 
十一年五月二十五日，诏饶州童子江安国、江定国与免文解一次。安国九岁，诵经子书九种，定国七岁，诵经子书六种。 
十二年三月二十五日，诏饶州童子程宏远与永免文解，程宏父免文解一次。宏远十一岁，诵经子书十种，兼习诗、赋、论、策。宏父九岁，诵经子书七种。 
四月五日，诏饶州童子章林与免文解一次，仍赐束帛。林九岁，诵经子书九种，兼习步射，排诸葛八阵形势。 
十二月三日，诏童子张岩叟、张岩卿各与免文解一次，岩叟仍支绢十匹。岩叟九岁，诵经子书十四种。岩卿九岁，诵经子书十二种。 
十三年五月十九日，诏福州童子陈丕绩与免解一次。丕绩十岁，诵经子书九种及书大字。 
十二月五日，诏饶州童子朱绶与免文解一次。绶九岁，诵御制《劝学》、《渔父词》及经子书十四种。 
十五年正月二十一日，诏饶州童子宁伯拱与免文解一次。伯拱七岁，诵御制《建炎古诗》、《渔父词》及经子书十六种。 
四月四日，诏童子潘汝功与免文解一次。汝功十岁，诵经子书十一种。 
十一月一日，诏饶州童子戴松、戴槐与免文解一次。松十岁，诵御制《渔父词》及经子书九种，讲《禹贡》、《说命》、《无逸》、《周官》。槐八岁，诵御制《渔父词》及经子书九种。 
二十八年三月四日，诏福州童子庄大成与免文解一次。大成七岁，诵御制《宣圣七十二贤赞》及经子书十种。上谓辅臣曰：「朕自即位以 
      
来，童子以诵书推恩多矣，未闻有登科显名者。向有万顷，自言能诗，尝指金唾壶命题试之，笔阁不下，盖出其不备耳。」沈该等奏曰：「此等但能读诵，未必能通义理作文。」 
六月五日，礼部言：「讨论童子引试典故，大中祥符四年，吉州童子黄敖以能赋诗，送中书再试推恩，合遵依祖宗故事。今后遇有奏乞，及诸州保明到童子，即合先送国子监验讫，如合格，取旨送中书覆试。宰执聚厅，各人批试。如入格，取旨推恩。若记诵外更能赋诗作文，别具取旨。」从之。 
八月八日，诏饶州童子孙材与免文解一次，仍赐束帛。材八岁，诵御制《为君难说》及诸子书十种。
三十年三月十三日，诏童子姚亿年与免文解一次，仍赐束帛。亿年诵御制《损斋记》及九经，兼习步射弓矢，引试并通故也。 
《文献通考》：高宗一朝，童子求试者三十有六人，授官者五人，万顷、彭兴宗、张揉、朱虎臣、刘毂。永免文解者一人，晏章。免文解者一人，绍兴三年林佐国。始赐帛罢遣者九人，绍兴三年四月。兄弟童子三人，饶州江安国、定国、戴松、戴滋，又张嵒叟、嵒卿，未知何许人。惟朱虎臣者能排阵步射及诵七书，故补承信郎。刘毂小校子，五岁善骑射，故补校尉。虎臣，浮梁人，既召见，特又赐金带以宠异之，此亦前所未有。 
寿皇圣帝隆兴元年四月十五日，诏福州童子念书陈绎永免文解。绎八岁，诵经子等书十通，送中书再试而有是命。 
二年八月十二日，诏念书童子柯仲博免解一次。仲博诵《诗》、《书》、《易》、《二礼》、《语》、《孟》、御制赞记十三通，送中书覆试而有是命。 
干道元年四月七日，诏福建路念书童子何迈永免文解。迈八岁，诵经子等书十六通，送中书再试而有是命。 
二年二月三日，诏右承事郎韩格免文解一次。格十四岁，诵《易》、《诗》、《书》、《周礼》、《春秋》、《道德经》、御制赞记、《文选赋》十一通，送中书再试而有是命。
