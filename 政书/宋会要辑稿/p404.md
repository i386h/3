<!-- { "loadSidebar": true } -->
嘉佑三年闰十二月二十六日，诏太常礼院议修郭皇后影殿于洪福院，礼官言景佑追册诏书已停谥册祔庙之礼，其修影殿于典礼无文，伏请寝罢。又议者谓不若祔于庙，复诏两制同礼官检详祔庙典礼以闻。 
四年八月十六日，知制诰刘敞言郭氏尝被废，不当祔庙，又诏学士院考详折衷之论。同知太常礼院张洞言张：原缺，据《长编》卷一九○补。：「既追复后号，岂可绝其祭飨，请创立别庙，遇禘夆则奉以入飨，于义为允。」敞又以洞所言为非礼，洞亦疏难之。其后学士院卒不上议，朝廷亦未遑施行。诏、议具皇后庙。
 礼 宋会要辑稿 礼三二 后丧 二 慈圣光献皇后 
      
慈圣光献皇后
【宋会要】
      
神宗元丰二年十月二十日，太皇太后崩于庆寿宫，遗诰曰：「吾受两朝之托，翊嗣圣之兴，十有七年，安居房闼。皇帝天笃仁孝，日滋睿神日：原作「自」，据王珪《华阳集》卷二三改。，尝咨务于禁中，获助勤于天下。而炎凉变序，疾疢乘衰，皇帝夜不解衣，朝至忘食。虽圣心之备尽，终天数之莫踰。吾尝观性命之原，达死生之际，生而飨庆寿之养，没则从昭陵之游，顾循初终，夫复何恨!皇帝宜念宗庙之重，无过哀伤；更赖股肱近臣，共为宽释宽：原作「欢」，据王珪《华阳集》卷二三改。。成服之后，三日内听政。服纪以日易月，在京文武百官十三日而除，诸司长官及近臣观察使以上
      
临于宫庭，其余临于宫门外。诸道州府长吏以下三日释服，军民不用缟素。沿边不得举哀。释服之后，勿禁作乐。园陵制度，务遵俭省。勉从吾志，勿事烦劳。余并依昭宪明德皇太后故事施行。」是日，文武百官入宫庭，宰臣王珪升西阶宣遗诰已，内外举哭尽哀而出。 
二十一日，百官朝晡临于庆寿宫，三日止，又朝临四日。初，太常礼院言：「昭宪皇太后故事，百官朝(晦)[晡]临，三日止。」诏加朝临四日，宗室朝临至成服止。礼院又言：「明德皇太后故事，京城外内禁乐，至皇帝释服如旧。」诏过卒哭。 
二十二日，诏入内都知张茂则主管殿菆事，入内东头供奉官宋用臣修梓宫。昭德军节度使、兼侍中曹佾入临，被发行服，佾子侄诵、评、谕、诱、志、读，并准子为母丧服，免朝参，不厘务，见任俸给并如旧。 
二十三日，诏曰：「准遗诰，园陵制度务遵俭省。恭以(太)[大]行太皇太后辅佐仁宗皇帝，援立先皇帝，保翊朕躬，获安宗庙社稷，功隆德盛，闻于四海，垂及后世，光辉无穷。而天畀圣质，今昔绝拟，游心道域，退托不居，渊默宸闱，福庇天下。方图崇报，未知攸为，今遗命陵号于本庙旧制乃重有贬抑，曷以茂对显烈，慰塞中外之望乎 可诏有司易园陵曰山陵，余恭依遗诰施行。」命参知政事蔡确撰哀册文确：原作「雄」，据《长编》卷三○○改。，同知枢密院吕公着撰谥册文谥：原作「哀」，据《长编》卷三○○改。，翰林学士章惇撰谥号文，龙图阁直学士韩缜书哀册、谥册、〔谥〕号文。 
二十四日，命韩缜为山
      
陵按行使，昭宣使、入内副都知王中正副之。 
二十五日，诏：「山陵修奉，深虑有司过有烦劳，枉费人力，不能仰承遗诰务遵俭省之意，可豫戒三司，斟酌转移应付，毋得宽剩计置。除京西路转运司自合供办，其诸道非抛降毋得妄有进助。」 
二十六日，大殓，命宰臣王珪为山陵使、判太常寺陈荐为礼仪使，御史中丞李定为仪仗使，知开封府钱藻为桥道顿递使，同判太常寺陈襄为卤簿使。后襄辞疾，以翰林学士蒲宗孟代之。时中书言：「本朝命仪仗、卤簿二使，或因阙官，或缘误例，御史中丞皆得领之。今按昭宪明德皇太后例，差御史中丞兼仪仗使，天圣二年南郊差御史中丞薛奎为卤簿使。《会要》引故事，御史中丞当为仪仗使，国初尚依此制。其后中丞或阙，以他丞郎为之，其职掌犹用台吏如故。仪仗使无专掌，但令宪司督促诸司而已。天圣、明道时皆有中丞以为卤簿使，非旧制也。」 
同日，又命入内副都知李宪为山陵都大主管，入内东头供奉官寄六宅使宋用臣为都大提举修奉皇堂。是日，百官拜表请听政，不允。自是七上表，乃诏俟终易月之制，有司定日御殿。 
同日，太常礼院言：「昭宪明德皇太后故事内有年岁深远，礼制不全，欲乞参详，比类山园陵案例申请施行。」从之。 
二十七日，命权主管侍卫马步军司燕达为山陵修奉总管「总管」及下「专」字，原脱，据本书礼三七之六三补。，专总禁兵护役，宋用臣专令总役兵修奉，两司毋得
      
侵越。 
二十九日，皇帝成服于庆寿殿，百官成服于内东门外，入奉慰于庆寿殿之东厢，慰皇太后(皇)于宫门外。 
十一月一日，群臣慰上及皇太后于庆寿宫门外。自是朔望以为常，至祔庙止。 
同日，太常礼院言：「明道山陵故事，启菆，百官服初丧服，入内内侍省都知押班以下并军员、三班使臣、伎术官不服，请如故事。」诏都知押班以下并如百官服初丧服，余如故事。 
二日，百官进门起居于庆寿宫门外，至御殿日止。 
三日，小祥祭，百〔官〕衰服班庆寿宫廷哭，仍慰皇太后于宫门外。 
四日，诏诸路州县并禁乐至卒哭。既而太常礼院言：「按礼，葬而后虞，虞而后卒哭，卒哭而后祔。景德中，明德皇后以百日为卒哭，卒哭后不禁乐。以百日为卒哭，盖古之士礼，不当施于朝廷。」乃诏改卒哭为百日。又言：「故事，大祥、禫除，宰臣、(径)[枢]密使、大两省、观察使以上入宫庭奠讫，率百官班宫门外。又准遗诰，近臣观察使以上临于宫庭，余临于宫门外。将来大祥、禫除，欲如故事及遗诰施行。」诏大祥、禫除、卒哭，可并准小祥故事。 
十三日，翰林学士章惇上言：「窃稽典礼，下不得诔上，则大行太皇太后谥号，盖非臣子之所敢专。必将有所请，谓若请之太庙，于礼为宜。愿付礼官详议。」于是太常礼院言：「孝明皇后之丧，诏尚书省百官议，皆曰：『母后之谥，则宜定于庙而读之，以明受成于祖宗。孝明皇后谥，请百官议定，制下，乃
      
遣官告于太庙而不读。』今参详古者谥法，后受之于夫夫：原作「天」，据《长编》卷三○一改。，臣受之于君。大行太皇太后作配仁祖作：原作「仁」，据《长编》卷三○一改。，于礼为尊，宜集官谥之于庙。又幼不诔长，子不爵母。内英宗皇帝庙室，于礼不当请谥。欲乞集中书、枢密院、侍从官、御史台五品、尚书省四品、诸司三品、宗室正任团练使以上，赴太庙行请谥之礼，然后诏有司作册宝，告于天地、宗庙、社稷，读于庆寿殿。」从之。 
十四日，殡于庆寿殿之西阶，百官班宫庭哭，慰上及皇太后。 
十五日，大祥祭，如小祥礼。先是，太常礼院上大祥仪注，皇帝祥祭讫，释小祥服，服素纱幞头服：原无，据《长编》卷三○一补。、黪黄衫、黑银带，群臣移班奉慰。上批：「宫中自实行三年之丧，不释服受群臣慰。」至是，祥祭毕，上衰服如故。 
十七日，禫祭，如大祥礼。 
十九日，上服素纱幞头、淡黄衫、黑犀带，御崇政殿西庑幄次，号哭见群臣。群臣西向起居讫，升殿奉慰。 
十一月二十日，山陵按行使韩缜等言：「永昭陵北稍西地二百十步内，取方六十五步，可为山陵。」诏依。又以陵域迫隘，问缜可与不可增展。缜言：「若增十步作七十五步为陵域，合征火相生及中五之数。」诏增十步。 
二十一日冬至，百官慰上及皇太后于庆寿宫门外。 
二十五日，上不视事，群臣请大行太皇太后谥于太庙。 
二十八日，翰林学士章惇请上尊谥曰慈圣光献皇后，诏恭依。议曰：「故事，祖宗诸后谥号皆二字，惟章献明肃皇后以四字。即具奏禀，奉
      
御宝批付臣曰：『先帝以宗子入继大统，嗣位之初，哀毁过度，感疾逾年，军国机务无所禀决，人情恟惧，神器震摇。赖大行太皇太后聪明睿智，(机)[权]宜裁处，于是中外妥贴，宗庙获安。逮皇躬康宁，匪由人言，即诏复辟，退飨东朝之养，十有七年，以慈为宝，拊子育孙，裕如也。功德盛大，振古无有。今以四字为谥，大惧未足形容万一，姑循故事而已。宜以四字定谥。』臣再拜稽首奉诏。于是有司择日，集百官于太庙，以请大行太皇太后尊谥。臣谨昧死上议：窃推迹上世，虞夏以前，质胜文隐，未有谥号，以名配位，死生同称。降及于商，虽有成汤之号，而其传盖略，无得而稽焉。迨周公旦相武赋宪，作为谥法，以迹行表功，实往名归，大细相称，而后百王遵之，莫或废失。故生有丰功盛德，殁有大名显号，于发挥光烈，垂耀后世。盖其为法，下不得诔上，求诸典礼，后之谥必请于庙，所以质诸神明，示天下于至诚大公之极，非臣子之所敢专也。恭惟仁祖道侔乾坤，德配尧禹，天既启以太平至治之运，乃作之合，以助成『关雎』『麟趾』之化。是以大行太皇太后应运挺生，赋畀笃厚，超绝今昔。聪明睿智之性，慈仁恭俭之行，天成生知，不习而至。养德闺门则有窈窕之淑闻，俪体宸极则有思齐之徽音。辅佐君子，朝夕忧勤，有《卷耳》之志；被服澣濯，躬俭节用，有《葛覃》之本。爱均庶嫔，有《樛木》之逮下；化行隐远，有《兔罝》之好德。退抑
      
