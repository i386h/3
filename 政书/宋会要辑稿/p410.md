<!-- { "loadSidebar": true } -->
背阔二尺二寸。一、望柱二条，各高一丈三尺二寸，径围七尺八寸。一、门下合二段，各长一丈二尺五寸，阔六尺，厚二尺。越额一段，长一丈八尺，高四尺五寸，厚二尺五寸。挟二段，各长一丈二尺，阔二尺五寸，厚二尺。直额一段，长一丈八尺，阔四尺，厚二尺五寸。门砧二段，各长五尺，阔二尺五寸，厚二尺。门砌三段，各阔厚二尺，二段长各六尺，一段长三尺。一、榼锁柱一条，长一丈三尺五寸，阔二尺，厚一尺五寸。一、漆灯盆一座，计二段。盆一段高四尺五寸，径三尺；座一段方二尺五寸，厚一尺。一、蜡烛一段，高二尺，径一尺五寸。」从之。 
同日，上服素纱幞头、淡黄衫、黑犀带，御迎阳门。百官起居，宰臣跪请听政讫，与亲王、宗室、侍从官以次升殿奉慰，上掩泣久之。 
十日，太常寺言：「故事，葬先轻而后重，祭先重而后轻。追尊皇太后宜以五月六日寅时掩皇堂，大行皇太后宜以巳时掩皇堂。」从之。 
十九日，封山斩草。 
二十二日，诏何执中入国日，令徐绩兼权兵部侍郎，充山园陵卤簿使。 
三月八日，宰臣韩忠彦率 臣请谥号于太庙。议曰：「臣闻古之欲明明德于天下者，先治其国；欲治其国者，先齐其家。故舜帝之所以帝，始于妫汭之嫔；文王之所以王，本乎《关雎》之化。盖身修而后家齐，家齐而后国治，国治而后天下平者，王道本末之序也。恭惟大行皇太后生于庆门，世济勋德。在父母家，已能躬俭好礼，
      
不以公卿之阀骄其心。方神宗龙巘(颖)[颍]邸，天作之合，共遵诗礼之训，交修子妇之道。及帝握干符，御大宝，宪章一祖四宗维图之具，稽考二帝三代善裕之道，登延隽髦，崇尚经术，以隆万世之业。后亦正坤仪，讲内治，上以奉(处)[庆]寿、崇庆之欢，下以广《兔罝》、《麟趾》之实。恭承明祀，述宣阴教，以为六宫之率。故神考之修德盛烈，流于无穷；慈德之徽音茂实，光于不朽。此家齐、国治而天下平之显效也。承天俪极，十有九年，飨东朝之养十有七载，率履不越，谦尊而光，于求贤则怀辅佐之志，于鞠子则推均一之爱。服御简素，不玩珠玉，鉴观图书，增益自得。深戒私谒，未尝以亲属干朝廷。神宗每访家事，终无所言。几务未决，或以试之，从容析理，多出常情之表，遇待日隆。文简盛族，支派蕃衍，纤介偶闻，切责随至。于是有戒谨恐惧之福，无骄奢傲慢之咎。每岁推恩宗党，法有定数，以次及之，罔或偏厚。哲庙继统之初，崇庆预政之际，裨益宏多，中外阴受其赐。讵哲宗富于春秋，不怿未几，遽至大渐，弗及冯玉几见 臣，人情(恼)[恟]惧，神器震摇。独仗大义，静重自若，导扬末命，援立仁圣，措天下于泰山之安。其守正不惑有如此者。皇帝践祚，权宜同政。御后殿近制也，辞之而弗处；避家讳常礼也，戒之以无讳。事无易难，克己不吝，心无适莫，惟善是从。始终数月之间，屡申退托之命。皇帝泣涕祈恳，至于累旬，确乎不从，遂
      
复明辟。其委远利势有如此者。还政故事，褒崇外氏，宗回宗回：原作「崇回」，据《宋史》卷二四三《后妃传》下改。!惟是孚于诏令，颂于士民，巍巍乎其着明者，乃获粗陈其梗 焉。若夫精微妙密，则何能名之有 谨按《谥法》：『敬事节用曰钦，威仪悉备曰钦；通达先知曰圣，扬善赋谋曰圣；型政四方曰宪，圣能法天曰宪；刚德克就曰肃，执心决断曰肃。』不加饰于簪珥，惟致美于袆褕，升降进退，皆有法度，左右亲信，罕见惰容，可谓敬事节用矣，可谓威仪悉备矣。坐镇危疑，洞察情伪，于天人相与之际，有蓍龟先见之明，其动也时，能断大事，可谓通达先知矣，可谓扬善赋谋矣。母仪三世，兢兢终身，渊默尊严，嫔御自化，海隅苍生，风靡诚服，可谓型政四方矣，可谓圣能法天矣。内健外顺，好谋而成，以天下之大公，任天下之重责，力安宗社，泽及生灵，可谓刚德克就矣，可谓执心决断矣。擅是众美，集为大成，质诸鬼神而无疑，蔽乎天地而无愧，斯足以振盛典，垂鸿名，丕有烈光，以昭后世。大行皇太后宜敬承祖宗之命，上尊谥曰钦圣宪肃皇后。」礼毕，列名奏上之。诏恭依。 、宗良，议皆宠以异数，诏旨欲宣，坚持不下。帝虽数请，慈意莫回，后不得已，纔听易镇。其恶盈防患有如此者。不豫之日，皇帝衣不解带，药必亲尝，霈恩多方，祷福群望。疾稍间，所语者军国远虑而已，言不及佗。固宜享万寿无疆之休，而遽弃大养。因山有期，昭行以礼。臣窃尝采风雅于古诗，考纪传于前史。有后妃之德者，或无遭变之功；有遭变之功，或致专威之诮。至于功德兼隆，美善俱尽，奇伟倜党，未有如大行皇太后之全也。然则虽欲形容，讵能髣 
十一日，辅臣欲以大行皇太后为钦慈宪肃，追尊皇太后为
钦圣。上曰：「慈圣、宣仁皆有『圣』字，宜以大行皇太后为钦圣宪肃，追尊皇太后为钦慈。」辅臣皆顿首称善。 
二十一日，诏大行皇太后、追尊皇太后发引，命官分导于灵前。 
二十八日，诏四月四日以大行皇太后谥册告庙。是日，遂上大行皇太后谥册于慈德殿。 
四月一日，太常寺言：「按故事，大行皇太后启菆前三日，在京禁乐，祔庙毕仍旧。所过州、府、县、镇，候虞主回京仍旧。」从之。 
二日，启菆前日，宰臣率百官奠于慈德殿。 
四(月)[日]，以大行皇太后谥册告庙。是日，遣宰臣韩忠彦上玉册、玉宝于慈德殿。册文曰：「孝子嗣皇帝臣佶再拜稽首言曰佶：原作「徽宗御名」，据其名回改。：窃惟诗人推本周文王之功德，曰『文武初载，天作之合』。自古帝王之兴，必有圣女以助内治，以阴教表里协济，王功以隆，而后能同享太平之福。呜呼，非天眷命于有邦，其曷以臻此!惟我烈考，聪明齐圣，缉熙五圣之遗绪，兴起万世之长利。惟我圣母，应期挺生，粤自巘邸，作配宸极。肃正中闱，敦睦九族，法度形于燕间，恩惠逮于微贱。俾我烈考之德孚于朝廷，丕冒海宇。惟予小子，幼被抚养顾复之恩，长受教诲劝导之益，延入翼室，用端命
      
于上帝。方图内承东朝之训，外竭四海之养，而否德薄佑，天降割于我家，亟夺我圣母。茕茕在疚，日月于迈，有司稽古，将节惠以易名。惟小子曷足以仰窥渊懿，敢祗述所知，以昭后世。恭惟大行皇太后徽柔肃雍，恭俭慈爱，实我咸平相臣文简公之曾孙。维时文简，辅我真祖，勤劳在官，垂裕乃后。是产淑哲，与圣俱兴。志在女工，妇道已茂。正位于内，三十余年，夙夜儆戒，靡有违德。慈圣、宣仁，两姑并尊，承颜三宫，孝恭烝烝。元符之末，国统弗嗣，相臣异心，大计杌陧。中外震惧，寒心拱手。惟我圣母，稽谋神祇，宪章典礼，力援眇躬，大统以定。惟平日退托，巘德弗耀；而任大投艰，克有余裕。片言析理，凶狡震服。所谓坤至柔而动也刚，雷声而渊默者欤!惟宗社有奉，神人有依，实自我圣母。祗率故事，恭请同政，至于再三，勉与听断。荡宥多辟， 滞昭苏，决去蔽蒙，人才咸叙。华夏蛮貊，戴白垂髫，闻风欢呼，喜气横流。休功美利，申固景命，亦惟我圣母。而乃夙夜克自抑畏，视事不临于便坐，私讳不行于外庭。不敢自同先后，而复远鉴前古，期以泰陵祔庙，退处房闼。既又谦惧，亟降玺书，曾未及期，已复明辟。友爱二弟，恩恤笃至，而忧其挟贵，请外不许。宫室器服，无所增广，不为浮丽可喜之观。呜呼，为天下之母而躬贤哲难能之节，当太平盛世而谨古今易忽之戒，可谓明哲纯德鲜俪矣!卜宅爰从，因山既藏，是用
      
咨于卿士，受命祖宗。惟道大不可形以名言，德厚不可尽以称谓，谨稽四谥之法，略举众善之端，以慰臣民，以示子孙。谨遣摄太尉、左光禄大夫、尚书左仆射臣韩忠彦奉册宝，上尊谥曰钦圣宪肃皇后。恭惟神灵在天，休闻在下，光于清佑，表于有宋，亿载万世，与国无极。呜呼哀哉!」礼毕，百官退赴殿门外奉慰。是日，大行皇太后启菆，百官朝临于慈德殿，上行祭奠之礼，告迁梓宫于两楹之间，百官奉慰，遂晡临。自是百官朝临，三日止。 
十四日，以大行皇太后发引前三日，百官服初丧服，临于慈德殿。自是日一临，前一日仍晡临。 
十五日，内出御制挽诗五章，付礼部。 
十七日，大行皇太后灵驾发引，上启奠于慈德，百官入临，奉梓宫升龙輴，祖奠于庭，遣奠于宣德门外。百官陪位，摄中书令李清臣读哀册。册文曰：「粤建中靖国元年，岁次辛巳，正月壬戌朔，十三日甲戌，大行皇太后崩于慈德殿。二月壬辰朔，十一日壬寅，殡于西阶。以三月壬戌朔八日己巳，戒百官请命于太庙，谥曰钦圣宪肃皇后。太史筮之，将以五月辛酉朔六日丙寅，迁座于永裕陵，礼也。哀子嗣皇帝臣佶极永感之怀，写无穷之慕，躬羞(洞)[泂]酌，奉宁輴驭。痛三牲之养，勿至于遣奠；悲万寿之祝，俄成于晞露。謦欬如在，声容不返。毕铜史之余滴，动金商之清挽。暑令忽其成凄，熏风飒其变惨。像设既严，物仪具有有：原作「在」，据《宋大诏令集》卷一六改。「有」与下文朽、守、久 韵。。惟是册书，用传
      
