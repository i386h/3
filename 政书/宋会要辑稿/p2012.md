<!-- { "loadSidebar": true } -->
六年五月二日，详定编修合门仪制所言：「按旧仪，宣徽使遇有百官起居、称贺、宴日通唤宣答。今复置南、北院宣徽使，仪品恩数并如旧制。其旧制内宣徽使职事，欲依旧修入。如阙，即依见行仪制。」 
二十二日，中太一宫使、观文殿学士、左银青光禄大夫、兼侍读冯京除宣徽南院使，仍旧充中太一宫使，许朝朔望。京先除宣徽南院使、知陈州，至是再辞，故有是命。 
七月六日，三省言：「张方平元系宣徽南院使、检校太傅、太子少师致仕。元丰官制行，废宣徽使。元佑三年，复制仪品恩数如旧。」诏太子太保致仕张方平依前太子太保，充宣徽南院使致仕。于是中书舍人韩川言：「臣闻宣徽使之名祖宗以宠勋臣，班资恩数与见任执政均，与枢密副使、同知枢密院尤切相等，而皆未尝令带以致仕。且文武异列，不合混并。宣徽使武官也，太子太保文官也，岂可使官号混殽，合从改正。」诏依前旨行下。其后方平辞免，从之。 
绍圣三年四月二日，详定重修敕令所言：「宣徽使因官制废罢，以事分隶省寺。元佑三年复置，并无所治之事。」诏罢之。
 职官 宋会要辑稿 职官六 翰林院 
      
翰林院
【宋会要】
      
凡学士院，置待诏十人。国初承旧制，翰林待诏六人，写书诏。旧制月俸九千，春冬给衣。又有隶书待诏六人，写签题封角。月俸止六千，谓之东头待诏。雍熙四年，废隶书待诏，增翰林待诏十人，并兼御(史)[书]院祗候。录事一人。 
景德二年九月，本院言：「孔目官刘尚宾年满，已注宿迁县尉。缘主持书诏，切须谙练，欲乞依吏部铨例，置主事或录事，以本司勒留充职。」诏以尚宾为录事，给孔目官俸。自后不常置。又五代旧制有主事一人，周显德中废。孔目官六人，表奏官六人，驱使官二十人。驱使官旧额六人，咸平二年初置侍讲侍读学士，别补驱使官四人祗应。及杨徽之卒，复以驱使官二人隶学士，因为八人。三年四月，诏学士院不得额外添人。自后再除拜文明、资政、侍读、侍讲、龙图阁、枢密直学士，皆学士院遣守阙驱使官祗应，多特补正名，遂至二十人。景德四年四月，学士院上言：「先准敕，表奏驱使官阙人，于京百司、两省、三馆抽差。即不曾召保拣试。本院见有守阙表奏官八人，驱使官十二人。今欲以此为守阙定额，今后如(是)[有]阙人，即于京百司、两省私名内抽取，依三馆例，召保拣试，送中书看详。」从之。旧又有专知官一人，通引官一人，厨二六人二：疑误。，太平兴国四年并废。 
《两朝国史志》学士院：翰林学士承旨、翰林学士、翰林侍读、侍讲学士承旨不常置，以院中久次者一人充。学士六员，掌大诏命。凡国有大除拜，晚漏上，天子御内东门小殿，遣内侍召学士赐对，亲谕秘旨。对讫，学士归院，内侍 院门，禁止出入。夜漏尽，写制进入。迟明，白麻出，合门使引授中书，中书授舍人宣读。其余除授并御札，天子不御小殿，不宣学士，但用御宝，封中书熟状，遣内侍送学士院， 院门而已。至于赦书德音，则中书遣吏持送本院，而内侍锁院如除授焉。院在宣徽院北，凡他官入院未除学士，谓之直院。学士俱阙，它官暂行院中文书，谓之权直。其侍读、侍讲春秋二时开延义、迩英阁，则执经史以侍讲侍读，常日则侍奉，以备顾问应对。其掌写书诏、麻制，则待诏三人。其吏史则有录事一人，孔目官六人，表奏官八人。其给使则有驱使官二十人。承旨，唐置，以学士第一人充，今不常置。学士无定员。 
太祖干德元年十一月，以工部尚书窦仪为翰林学士。时学士王着以酒失，扈蒙以请求，皆贬官。太祖谓宰相曰：「深严之地，当以宿儒处之。」范质对曰：「窦仪清介重厚，然已自翰林迁端明。」帝曰：「禁中非此人不可，卿当谕以朕意，勉令就职。」 
开宝二年十一月，以中书舍人李昉、知制诰卢多逊并直学士院。时学士王着卒故也。 
六年四月，以(制)[知]制诰张澹权直翰林院。时学士李昉责受太常 
      
少卿，止卢多逊在院，又使江南。多逊使还如旧。 
九年十一月，以太子少詹事汤帨、率更令徐铉并直学士院。太宗太平兴国四年九月，帨迁光禄卿，罢铉，迁给事中，仍直院。八年六月，铉亦以右常侍出院。 
淳化二年闰二月，命翰林学士贾黄中、苏易简同句当差遣院，李沆同判吏部流内铨。学士领外司自此始也。 
史臣梁周翰曰：「故事，学士掌内庭书诏，在金銮殿侧，深严莫二，不当预外司事。虽朝廷藉其公才，实非选任之意。至有两省及它局杂官请谒往来，动踰晷刻，有司无所弹击，内外相参，清浊一混，惜哉。」 
十月，翰林学士承旨苏易简献《续翰林志》二卷，太宗赐御诗二章，批云：「赐诗之意，因卿进《翰林志》，美卿居清华之地也。」又飞白书「玉堂之署」四字以赐易简，谓宰相曰：「易简告朕求此数字，卿可召至中书授之，他日为翰林中美事。」易简上言：「愿以所赐诗刻石。」帝为真、(宰)[草]、行三体书(名)[各]一本，命待诏吴文赏模勒刊石，以赐易简，仍以百本分赐近臣。 
十二月，易简于本院会学士韩丕、毕士安、兼秘书监李至、知制诰柴成务、吕佑之、钱若水、王旦、史馆修撰杨徽〔之〕、梁周翰、直秘阁潘慎修、翰林侍书王着、侍读吕文仲等，观御飞白及三体书。帝闻之，赐上樽酒，太官设馔，至等各赋七言诗。是时，宰相李昉、张齐贤、参知政事贾黄中、李沆亦各赋诗贻易简，悉以上闻。翌日，帝谓昉曰：「朕讽读数四，有以见儒墨之盛而学士之贵也。苏易简儒雅风流，加以乐善好事，朕见其会客赋诗，颇动嘉赏。流传士林，一时盛事也。」 
十一月二十三日，诏定降麻事例。宰臣、枢密使、使相、节度使特恩加官除授学士事例：银百两，衣着百疋，覃恩加食邑。起复例：起复银五十两，衣着五十疋。亲王以上有宣赐事例，更不复位。公主未出降，依亲王例宣赐。已出降，令驸马都尉管送。 
四年五月，以右谏议大夫、史馆修撰张洎、屯田员外郎、知制诰钱若水并为翰林学士。洎等赴上，帝曰：「学士之职清切贵重，非他官可比。故事，赴上有 设及弄猕猴之戏，久罢其事，然亦非雅。教坊有杂手技、舞、掷盆、弄丸、藏珠于器、吐幡口中之戏，当令设之。」仍诏枢密直学士、知制诰预会。 
十一月，武宁军节度使曹彬来朝，宴近臣于长春殿，命翰林学士钱若水、枢密直学士张咏皆赴会。旧制，每命将出师劳还，宴于便殿，当直翰林学士与文明、枢密直学士皆预坐。李昉、扈蒙任学士日，常预斯宴。其后合门使梁迥轻鄙儒士，启太祖罢之。至是始复，从参知政事苏易简之请也。易简又言：「故事，皇帝御楼肆赦，惟学士得升丹凤之西南隅。自今帝御楼覃恩，望令与枢密使侍立御榻之侧。」又取唐陆扆所定光院钱，请振复故事，亦从之。 
真宗咸平五年十二月，学士宋白、梁 
      
周翰并罚一月俸，坐草制遗误也。初，命宰臣吕蒙正、李沆并兼门下侍郎，而二人草制之夕遗(亡)[忘]其事(一)。真宗以问白，白等不能对，第请改正，不复降麻，止帖麻用印，重写告身，故有是罚。 
景德元年八月，诏学士院自今所赐内外群臣奖谕敕书并须明述绩效始末及若干人数。先是，群臣有劳效者，皆赐敕书奖谕。及受代、考课、赴调，多执以自陈，希望旌赏，然不见事状始末。或言某等者不见同功人数，酬庸之际，难于区别，故有是命。 
大中祥符元年正月，以天书降，皇帝奉迎酌献。翰林学士、判太常寺李宗谔上登歌乐章，令本院降诏奖谕。时学士晁迥知贡举，杨亿在假，惟宗谔独直，遂令参知政事赵安仁草之。是月下制，交趾黎至忠加功臣、食邑。旧制，外藩加恩，中书进熟状，晡后画付学士，翌日降制。初议至忠加恩，以是日宣降，而熟状未入，前夕四 ，真宗讶而诘之，乃通进司稽留，即以手札付学士院撰进。时学士院李宗谔直，翌日对，宰相称谕其敏。 
三年闰二月，学士晃迥等言：「今月十八日，宰臣召臣等问所降德音不锁院之故。按本院旧制，赦书、德音不曾锁院。臣等商议，除南郊赦书缘车驾斋宿在外，并是预先进入，降付中书，难以锁院外，自余赦书、德音，今后并依降麻例锁院。」从之。 
十月，帝谓宰臣曰：「昨日学士草赐陈尧叟诏，述巨诚所传真文，乃云『执迹』。『执迹』虽有所出，流俗闻之非便。又尝草诏述老子乃云『洪惟柱史』。卿宜谕旨，每一诏当令中外易晓。」又尝见 书有以「永安」为「洛汭」者，(一)帝曰：「永安在洛水南，言汭非也。」令改之。 
五年七月，学士院言：「本院青词、祭祝斋文相承称尊号。按端拱元年兼秘书监李至起请祠祭、祝文只称皇帝。今请约至所请，凡青词、祭祝斋文不载尊号。又诸路进奉，每降诏敕，多隔岁月，或本官亡殁，犹降诏敕。缘诏语之内皆有嘉称，抚问之意，存没同用，于理非宜。今请每进奉到关，五七日内，令客省具数送院降诏敕。若本官身故者，止委客省勘会。如系官物须除破者，直牒三司，更不降诏敕。又本院文字蠹烂至多，将访旧规，屡成失坠。今欲自天书降后，应系诏、敕、祠、祝等编联大册，差吏三人，专主抄写，日给笔墨食钱三百。所冀编次齐整。」并从之。 
九月，学士杨亿言：「疾疹稍痊，虚羸尚甚，望许权免十数日起居。」诏特免半月起居，仍令出宿。时亿疾在假，诏中使挟太医疗之。亿拜章谢。时御笔七言二韵诗曰：「承明近侍究儒元，苦学劳心疾已痊。善保兴居调饪食，副予前席待名贤。」批表尾赐之。 
十一月，诏：「翰林学士常留一员在院当直。如有假故，亦须候次学士到院，方得出宿。」 
六年八月，学士院谘报：「准诏，减定书诏用纸。今定文武官待制、大卿监、观察使以上
      
用白诏纸，三司副使、合门使、少卿监、刺史以上用黄诏纸。自余非巡幸、大礼敕书、敕牓外，并用黄表纸。」从之。 
八年闰六月，学士院草赐钱惟演诏误书「祭」为「癸」，诏劾孔目吏决杖，待诏赎铜十斤，学士王曾特释之。 
天禧元年二月，学士院言：「诏敕词尾并云故兹诏示，故兹示谕，方云想宜知悉。内诸道进奉，相承并不言诏示、示谕。窃思诏词各有嘉奖之意，亦合摽云示谕，今欲添入。又诸处奏告青词以来，只是用纸裹角。今请委三司造黑漆木筒五十枚，凡有奏告，封词赍往。」从之。 
三年三月，学士承旨晁迥以疾乞免近职。诏特免宿直。 
