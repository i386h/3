<!-- { "loadSidebar": true } -->
五月十四日，礼部言：「见塑制昭慈献烈皇后神御，俟毕，亦合赴温州景灵宫奉安。其册宝，候迎奉日一就前去。仍乞令温州长吏率见任温州宗室南班前导立班。」从之。 
七月三日，太常寺言：「塑制昭慈献烈皇后神御，迎奉赴温州景灵宫奉安，参酌修撰内中告迁、权安奉、奏告、迎奉行礼仪注。」从之。 
其日，俟发改谥册宝讫，礼仪使诣塑制神御所神御前北向立，请再拜讫，都大主管官往来照管。礼直官引礼仪使诣香案前褥位，搢笏，三上香，降阶复位立，又请再拜讫。次引礼〔仪〕使诣神御前褥位，俛伏，跪奏称：「礼仪使臣某言：请昭慈献烈皇后神御降座，升彩殿，诣权安奉殿权安奉。」奏讫，伏，兴，少退立。次辇官擎彩殿升诣神御前，辇官权退。扶侍、夹侍捧迁神御升彩殿讫，(辇官权退)[权退。辇官]升殿，擎彩殿以次进行，扶侍、夹侍分左右扶侍，礼仪使后从，都大主管官往来照管，凡神御进行准此。禁卫、班直、亲从官等扈卫，僧道、钧容直振作。至权安奉殿上置定彩殿，辇官退。礼仪〔使〕诣彩殿前俛伏，跪奏称：「礼仪使臣某言：请神御降彩殿，升座，权安奉。」奏讫，伏，兴，少退立。扶侍、夹侍捧迁神御入幄，辇官擎彩殿退。礼仪使以下归次。俟有司排办供养牙盘食、茶、酒、果、香火等毕，禁卫、班直、亲从官等排置，僧道、钧容直更互振作，次礼仪使早烧香毕，归次以俟。晚烧香如仪。 
奏告迎奉：其日早，俟有司排办供养牙盘食、茶、酒、果、香火等毕，礼直官、赞者分引礼仪使诣殿下西向立，太祝北向立。都大主管官往来照管。礼直官赞：「有司谨具，请行事。」赞者曰「拜」，在位官皆再拜讫。次引太祝升殿，诣神御之西，东向立。次礼仪使升诣神御香案前，搢笏，三上香，跪，一奠茶，三奠酒，执笏，俛伏，兴，少立。太祝搢笏，跪读祝文讫，降阶复位立。礼仪使再拜讫，降阶复位，少立。次诣望燎位，南向立，太祝重行，有司焚祝版讫，权退归次。俟迎奉前有司排办供养牙盘食、茶、酒、果、香火等毕，礼直官引侍臣诣神御之东，西向立。次前导官诣幄前位。俟皇帝自内服履袍，诣御幄，帘降。少顷，太常卿当幄前，俛伏，跪奏称：「太常卿臣某言：请皇帝行酌献之礼。」奏讫，伏，兴，复位立。帘卷，前导官导皇帝出幄，诣神御前，北向立。礼直官奏请拜，皇帝再拜讫，又奏请皇帝三上香，又奏请皇帝跪。侍臣以茶酒跪进。奏请皇帝一奠 
      
茶、三奠酒，讫，奏请皇帝俛伏，兴，又奏请拜，皇帝再拜。讫，前导皇帝归御幄。俟时将至，辇官擎腰舆升殿讫，权退。礼直官引礼仪使诣神御前，俛伏，跪奏：「礼仪司臣某言：请昭慈献烈皇后神御降座，升舆，赴景灵宫奉安。」奏讫，伏，(舆)[兴]，少退立。持侍、夹侍捧(还)[迁]神御入腰舆，都大主管官以名封锁讫，辇官升殿，于腰舆前立。次太常卿当幄前俛伏，跪奏称：「太常卿臣某言：请皇帝前导神御进发。」奏讫，伏，兴，复位立。帘卷，前导官导皇帝诣神御前，西向立。次辇官擎腰舆以次进行，前导官导皇帝前导神御以进行，禁卫、班直、亲从官等扈卫，僧道、钧容直振作前引。扶侍、夹侍分左右扶侍，礼仪使后从，都大主管官往来照管。前导官导皇帝前导神御出行宫南门外，少立。俟置定腰舆，前导官导皇帝入御幄，帘降。有司排办香案、香火等毕，太常卿当幄前俛伏，跪奏称：「太常卿臣某言：请皇帝行奉辞之礼。」奏讫，伏，兴，复位立。帘卷，前导官导皇帝出(握)[幄]诣神御香案前。礼直官奏请拜，皇帝再拜讫，又奏〔请〕皇帝三上香，(托)[讫]，又奏请拜，皇帝再拜。讫，前导官导皇帝归御幄，帘降。太常卿当幄前俛伏，跪奏：「太常卿臣某言：礼毕。」奏讫，伏，兴，复位少立，以次退。次宰执、开府仪同三司、宗室正任以上于行宫南门外奉迎神御，再拜讫，班首诣香案前搢笏，三上香，讫，复位立。班首以下再拜讫，分左右骑导辇官擎神御进行。次随驾禁卫、班直、亲从官等于御幄前起居如常仪。讫，有司进辇，皇帝服常服，乘辇还内。神御至城外，宰执、开府仪同三司、宗室正任及文武百僚奉辞，如奉迎仪，毕，退。 
九月二日，诏奉迎福州启运宫神御所改称启运宫奉迎所，其监官以奉迎所干办官为称。从度友郎中侯懋请也。详见《缘庙裁制》。 
十一月九日，知温州程迈言：「本州岛奉安神御、神主，逐时供奉酌献，并一行官属请给等，一年费用钱粮共五万七千余贯。窃缘逐时酌献及官员衣粮不敢违阙，兼近迎奉昭慈圣献皇后神御、册宝又有支费不少，望赐支降。」诏令礼部给降两浙路空名度牒、紫衣共二万贯，以三分为率，二分度牒，一分紫衣，付本州岛专充前项支使。 
十二月十三日，诏：「昭慈圣献皇后改谥册宝命使发册告迁礼，安奉礼御及迎奉至温州太庙、奉上册宝、景灵宫奉安神御礼，〔礼〕仪〔使〕已下并官吏等各有礼毕(又)[支]赐银绢，令户部支给本色，两该人从一多给。」 
二十二日，诏：「河南府孟、汝、郑州镇抚使翟琮收护到太祖皇帝御容、诸陵帝后位牌，令江西安抚大使司差官迎奉前来赴行在。」 
四年二月十四日，诏：「温州万寿观、会圣宫、章武殿见奉安神御三处，共添置干办官一员，令入内内侍省差。」以太常少卿言阙官奉香火故也。 
七年二月十四日，龙图、天章、宝文、 
      
显谟、徽猷阁言：「已得旨，内中祖宗神御殿每遇旦望节序、帝后生忌辰，酌献权停，候过徽宗皇帝、显肃皇后大祥，依旧。会到太常寺称：若以日易月，即大祥系二月十九日，实数系绍兴九年正月二十五日。」诏自二月十九日已后依旧酌献。 
十九日，中书门下省言：「建康府法宝寺及天庆观见修殿宇，祗备奉安神御。欲法宝寺奉安天章阁神御，天庆观奉安太庙神御。」诏恭依。 
五月二十八日，诏：徽宗皇帝神御殿以承元殿为名。时明堂大礼亲飨，依仪以原庙殿名为酌献乐章，学士院撰到，至是从之。 
九年四月五日，诏：湖州、福州景灵宫、万寿观、章武殿、会圣宫、启运宫神御，令湖州相度踏逐可以奉安去处。 
五月七日，学士院拟到显恭皇后、显肃皇后神御殿名「顺成」、「顺承」、「嗣徽」，诏以「顺承」为名。 
八月二十五日，签书(签书)枢密院事楼照言：「泾州长武县福德禅寺旧有安奉太祖皇帝御容，并华州云台观真宗皇帝御容，比缘兵火，寺观各能保护，并无损动。欲望少加旌赏。」诏各赐钱二千贯，令本路转运司支给。 
十月二十二日，礼部、太常寺言：「塑制徽宗皇帝、显恭皇后、显肃皇后神御毕，欲权于天章阁奉安。」从之。时以景灵宫未建故也。 
十三年十二月十四日，诏：「郊礼毕庆谢万寿观圣像、帝后神殿，令本殿官烧香行礼，监焚表文。日后依此。」以本观申，审备酌献酒果之类，有司谓以恭谢景灵宫，故有是诏。 
二十一年七月二十二日，诏修盖天章阁神御殿，官吏第一等减二年磨勘，第二(第)[等]减一年磨勘，第三等犒设一次。 
二十四年九月二十七日，万寿观言：「依条，(过)[遇]元日、寒食、中元、十月朔、冬至，差南班官诣观朝拜。缘后殿见安奉会圣宫、章武殿祖宗神御(殿)，合与不合朝拜 」太常寺看详：「亦合朝拜。今随宜修立礼仪条式：是日，令所差南班宗室先诣万寿观殿下两拜讫，诣香案前，搢笏，三上香，执笏，复位，再两拜讫，退。次诣后殿会圣宫、章武殿下朝拜上香，并如朝拜万寿观之仪。」从之。 
二十五年七月十五日，礼部言：「成都府奏：(亲)[新]繁县重光寺药师殿壁画本朝太祖皇帝御容，殿柱蛀损，未敢擅行修饰。本部欲依所奏，许合修换粉饰。其依礼例奏告合用祝文，学士院修撰，请降，入递前去。其日辰差官致斋行事仪注，及合行排办事，并合照应宣和元年六月二十二日指挥施行。」从之。宣和诸州行礼仪注已见《四朝会要》。 
二十七年七月十五日，应天府启运宫奉迎所言：「本宫元差破亲事官并黄院子及卫兵共三百五十五人，昔因虏犯西京，迁奉神御前来福州，差禁军二十五人专充保护。自今所管亲事官、黄院子比之元额阙数，欲望量行增置，以示崇奉之意。」诏权以亲事官三十人、黄院子二十人、 
      
卫兵三十人为额。 
八月三日，兵部侍郎杨椿言：「窃见成都府旧有艺祖皇帝御容在新繁(崇)[重]光寺，绍兴改元，太宗、真宗、仁宗、英宗、神宗神御来自西京终南山，遂权宜奉安，同为一殿。然以六朝之尊，而俯临一邑，跪俛伏兴之节，乐舞登降之制，饔饩尊彝之奉，乃若官宇之设、谨护之备，至鄙雅不伦，或阙然不讲，深恐未称所以肃雍奔走之意。望特命礼官讲求典故，检会福州及成都府见行仪制而折衷之，稍加润色，以重国家崇奉之礼。」从之。 
二十九年三月六日，万寿观言：「诸神御殿酌献器皿损坏，乞令临安府计造应所损之物，就合修补。」从之。 
三十一年七月八日，龙图、天章、宝文、显谟、徽猷、敷文阁言：「近承降到孝慈渊圣皇帝御容三轴，乞下太史局选吉日时刻奉安。」从之。 
十一月二十五日，翰林学士何溥言：「恭拟景灵宫恭文顺德仁孝皇帝神御殿欲以端庆殿为名端：原作「瑞」，据《宋史》卷一○九《礼志》改。。」诏恭依。 
三十二年五月三日，礼部、太常寺言：「将来塑制显仁皇后神御毕工，迎奉诣景灵宫，前期乞皇帝躬诣殿奉安神御幄前行酌献。」从之。 
八日，礼部、太常寺言：「五月十六日迎奉显仁皇后神御正奉安日，皇帝行酌献礼，欲依朝献礼例，前一日皇帝斋于内殿。」从之。 
同日，诏：万寿观徽宗皇帝神御头冠未甚精致，可令本观官取旨换易。命宰臣陈康伯诣徽宗皇帝神御前，俟至换易头冠讫，行烧香之礼。 
十六日，奉安显仁皇后神御，皇帝自射殿步导出丽正门外奉辞。 
二十九日，诏：塑制奉安显仁皇后神御了毕，行礼应奉官已下，并一行官吏、作匠等，转官、支赐银绢有差。 
