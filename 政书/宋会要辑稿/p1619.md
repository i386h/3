<!-- { "loadSidebar": true } -->
二十八年五月七日，刑部言：「今后应中外翻异驳勘及别推公事，若前勘有不当，依条合一案推结者，其官吏未有替移事故，即依绍兴九年指挥施行。如委有替移事故、难以追会者，候供证尽实，先次结案。其不当官吏虽遇恩、去官，仍取伏辨，依条施行。合一案推结者，其检断、签书、录问官包括在内，除无勿原指挥外，依指挥虽遇赦、去官亦合取责伏辨。」从之。 
十一月二十三日南郊赦文：「应鞫干证如系紧切，方得时暂追证，有罪先次摘辨，无罪日下疏放。尚虑当职官不切究心，仰监司常切觉察，不得容庇。」 
二十九年二月二十四日，诏：「今后诸路应被差推勘官，指定所属州郡司狱姓名，径申元差官司，实时行下所属发遣，无得巧作规免。」以刑部侍郎黄祖舜言「被差之官指名申所属差司狱等人，多为挟州郡之势，巧作推避，及至别项指差，类皆庸懦之吏，对翻异之囚，不得推诘得情」故也。 
五月十一日，广西提刑王孝先言：「杀人无证、尸不经验公事，依条先具按奏裁，候朝廷断下，专委提刑前去审问施行。若或情犯稍有可疑，或罪人翻异申冤，具奏取旨，方行下差官重勘。往来待报，经来年岁，不得决遣。今欲乞案成先申提刑，亲行审问讫，后具奏取旨断遣。」刑部看详：「奏裁公事，虽断敕下日尚委提刑司审问，盖防冤滥，重惜人命。若先申提刑审问讫具奏，窃虑或有失实。今后(讫)[乞]将诸路初奏到上件状降断敕下日，委提刑亲行审问，如有可疑及翻异，即从本司选差清强官重别勘鞫。候案成，申本路不干碍监司，先漕臣，次提举官。躬亲审问，如无翻异，即报所差官，于案内声说闻奏。若依前翻异，从审监司一面差官别勘。如监司俱有妨碍，即申安抚司差官。尚行翻异，令本司具案并翻异因依申取朝廷指挥。」从之。 
三十年五月十三日，诏：「今后外路翻异之囚，悉祖宗条格施行，更不移送大理寺。」先是，有司建议外路之狱三经翻异，在千里内者移送棘寺，刑部侍郎张运言其非祖宗法，至是给舍看详，故有是命。以上《中兴会要》。 
绍兴三十二年八月二十三日，孝宗已即位，未改元。诏：「州县捕获盗贼，狱吏往往教导，使广引豪富之人，指为窝藏，至有一家被盗，邻里骚然，贼情未得而胥吏之家贿赂充牣。自今除紧切干证外，不得泛滥追呼。如违，许被扰人越诉，及反坐吏人以藏匿之罪。」 
十一月二十五日，诏枢密院刻将张耘送大理寺根勘，以殿中侍御史张震言其刻剥士卒、侵盗钱粮故也。 
二十八日，大理寺丞蔡况言蔡况：疑为「蔡洸」之误。洸为大理寺丞见《建炎要录》卷一八五(绍兴三十年八月庚午)，又《宋史》卷三九○有传。：「乞自今监司差鞫狱之官，仰于当日具姓名申 
      
刑部。若在法当避，即别具改差之官申闻。倘有稽违，许刑部究察之。」 
二十九日，枢密院检详刑房文字许枢言：「在法，狱囚翻异皆委监司差官别推。若犯徒、流罪已录问后，引断翻异，申提刑司审详。如情犯分明，则行下断遣。或大情疑虑，推勘未尽，即令别勘。然近者翻异多系滑吏犯赃、奸民犯盗之类，未至引断，只于录问便行翻异，使无辜之人滥被追证。乞自今如有似此等类，即从前项引断翻异申提刑司审详指挥施行。」从之。 
隆兴元年二月十七日，诏大理寺丞俞长吉前往吉州根勘豪民易致尧不法公事，以右正言周操论致尧「家资豪富，雄据一方，收养亡命至数百人，陷害良善，致之死地，官司熟视，莫敢谁何」故也。 
二年二月初一日，中书门下省言：「访闻广州县鞫狱，推吏受赃，往往指教罪人翻异，移司别勘，累岁不决，使干连无辜之人枉被刑禁，间有死亡，甚失朝廷好钦恤之意。乞令本路提刑司常切觉察，如违戾去处，具当职官吏姓名按劾闻奏。」从之。 
五月二十三日，诏：「今后内外赃私不法官吏，或已按劾，稽于勘鞫，不即结绝，可令尚书省置籍检举，月具节目闻奏。」 
八月十三日，知潭州益阳县谢纯孝送本路提刑司取勘，以言者论其拆换赤历、盗用官钱故也。 
干道元年正月一日大礼赦：「应鞫狱干证如系紧切照勘，方得时暂追证，有罪先次摘断，无罪日下疏放。前后约束，非不严备，尚虑当职官不切究心，止凭胥吏枝蔓追逮，连及无辜，有失恤刑之意。仰监司常切觉察，不得容庇。」 
五月十四日，刑部言：「据舒州申，本州岛诸县犴狱淹延，动涉岁月。盖由淮南之人多自浙江迁徙，在法合于本贯会问三代有无官荫，及祖父母、父母有无年老应留侍丁，及非犯罪事发见行追捕之人。若数人共犯，则自东徂西，皆合会问，道途往返，少亦不下数千里。窃谓住及七年以上者，自可以见住州县为本贯，庶几官司易勘为结。本部今契勘，如犯死罪及徒以上并合用荫人，根勘官司自合依条逐处会问，所有其余罪犯，欲从本州岛申请施行。」从之。 
六月十一日，诏：「自今诸县结解大辟，仰本州岛长吏先审情实，如无冤抑，方付狱，狱官亲行勘鞫。仍委长吏逐旬虑问，如违，许监司按(刻)[劾]以闻。」 
三十三日，权刑部侍郎方滋言：「乞自今命官曾为监司按发、不经所司推勘之人，并免。」从之。 
七月二日，诏：「今后诸路州军被差体究官，务要从实，如轻重出入，并寘典宪。」 
二年二月八日，以新知贵州姚孝资言：「在法，诸录囚有翻异者听别推，然后移推，初无止限，至有一狱绖六七推不得决者。证佐之人，追呼拘系，率被其毒。乞自今内外之狱至三推未成者，其证佐人免行追呼，庶几无辜得免殒于非命。」诏今后承勘 
      
翻异公事，如经三推者，其紧切干证人若干碍出入情节，方许追证，其余不得泛滥追呼。 
三年正月二十五日，大理少卿刘敏求言：「伏见州县之狱追逮最多、淹延最久者，无如强盗、赃吏，皆择其重罪，研穷详备。其余轻罪非应累并者，惟令鞫正大情，虽有小节未圆，勿复追证，并须依限结案，庶使早正典刑，免枝蔓留滞之弊。」从之。 
十二月二日，臣寮言：「窃见近岁以来，大理狱多取决于大臣，州县狱多取决于太守。狱官不循三尺，专以上官私喜怒为轻重，求民无冤，不可得矣。欲望明敕中外，自今有忘公循私、阿意为狱者，重作行遣，庶几冤抑获伸而刑罚不至滥及。」从之。 
四年正月二十一日，权刑部侍郎姜诜言：「乞自今遇有翻异公事，先须本路提刑、转运、安抚司遍行差官推勘。倘尚伸冤，却于邻路再差，勿复隔路。其已遍经邻路置勘而又翻异者，令后勘官开具前后所招及翻异因依，申取朝廷指挥。」从之。 
六月十四日，臣寮言：「窃见监司、郡守按发所部，或有止据一时访闻，便具申奏，致降指挥先次收罢。后来勘结，止系公罪，于法不致差替、冲替、追官、勒停，其被按之官情理可悯。欲望特降睿旨，如有似此滥被按发之人，并依旧与本等差遣。」从之。 
五年正月二十八日，臣寮言：「窃见监司、郡(首)[守]发摘官吏，必先委官体究，体究有罪则继以鞫勘，若云无罪则寘而不问，所系亦甚重矣。比来体究官或迎合上官，或阿蔽党与，或力报怨仇，或委胥吏逮至鞫勘，则体究之事如此，鞫勘之实如彼，纷错无据，莫可考证。乞自今凡体究不实者，并令案后收坐。」从之。 
十二月二十五日，诏大理寺丞单夔前往潮州根勘知州曾造不法公事，以臣僚论造赃污狼藉，为监司所劾，凡三置勘，造辄翻异故也。 
六年二月十八日，(臣)浙东提刑程大昌言：「自今审问重勘公事，于选人致仕已及一考以上内有(暗)[谙]晓刑狱及有材干之人，与京官通行选差。」从之。 
三月二十六日，权刑部侍郎汪大猷言：「契勘诸路推勘翻异公事，在法于提刑、转运、安抚司以次差官。窃详近制，提举常平亦系监司，乃于法特不许差，委有未当。乞自今诸路遇有推勘翻〔异〕公事，许提举常平依诸司差官。」从之。 
同日，权刑部侍郎汪大猷言：「窃见诸勘鞫公事，多是翻异别勘，录问官未尝诘问，纔闻冤便取责短状以出。后勘官见累勘不承，虑其翻诉不已，狱情一变，或坐失入之罪，故为脱免。乞特降指挥，自今录问官遇有翻异，当厅令罪人供具实情，却以前案并翻词送后勘官参互推鞫，不得更于翻词之外别生情节，增减罪名。其累勘不承者，依条选官审勘。」从之。 
四月十九日，权刑部侍郎汪大猷言：「勘会昨降指挥，今后监司按发官吏，不得送置司州 
      
军根勘。今来诸路多不遵守，其承勘州军被受不同，(旅)[旋]行申审，文移往复，遂成稽滞。乞将元降指挥申严行下。」从之。 
六月三日，权刑部侍郎汪大猷言：「大理寺拟断案后收坐者不一，其间多有去官及经恩赦者。缘法有具事因申寺之文，故有司不敢但已，必候元勘官司取责逐官脚色、犯由申寺，方敢结绝。缘法有住居江浙而守官在福建，其事发却在湖广，亦有干连数十人者，必欲一一取责，方得圆结，遂致经隔数年，纷纷无已。今乞将案后收坐除不该赦及非自首、去官之人，及虽该赦亦合候结案取旨伏辨，自依本法外，其它所犯，令元勘官司于结案之后开具干连名衔定断。兼所具事因即是犯由，既真案已到，则所犯轻重亦可 见，不必一一取责。」诏刑部看详申尚书省。已而(刑部)[部刑]看详，乞于《断狱令》「命官、将校犯罪自首、遇恩、去官，开具事因」令文下，添入「若因事干连者，元勘官司于正犯人结案后，限五日取干连官名衔，声说所犯因依，随案供申。如不见得名衔，即具因依及所犯处地分、月日申刑部」。从之。 
八月九日，臣寮言：「窃见州县鞫勘未圆，于检断有碍，不得不疏驳会问者，而承准官吏殊不介意，有坚执前勘已当而不复审实者，有所问数事而略报一二以塞责者，有故为迂回曲折而终不得其实情者。乞下刑部、棘寺，将诸处取会事件加严程限，有稽违者，具官吏姓名纠举以闻。」从之。 
十七日，刑部言：「凡勘鞫体量公事有不当者，虽于案后收坐，往往在任或有亲故避免，或有离任及事故之人。乞自今应案后收坐官吏，实时行下所属，具职位、姓名、事因申朝廷，严赐施行。」从之。 
