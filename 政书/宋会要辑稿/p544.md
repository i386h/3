<!-- { "loadSidebar": true } -->
四月干元节，赐宴，百官方入，将就班，值大雨，诏罢宴，中书、枢密、两制、节度、观察、防御、团练使、刺(使)[史]等各赐酒食，文武百官于朝堂赐酒食，诸军副指挥使已上许取便请食。命枢密副使张士逊赴都亭驿押(拌止)[伴北]朝人使、御筵，用教坊乐。 
六月二十八日，荆湖北路(展)[转]运使孙冲言：「承天节禁屠七日，其斋筵任设肉食，即不得于假内宰杀。干元节正在孟夏，南地稍热，虑成损恶。」礼仪院言：「干元节御厨肉食并于十二日宰杀，望令荆湖、江浙、淮南、福建、广南路于圣节前一日预办肉食。」从之。 
六年正月十四日，诏每岁诞节，西川进奉织成功德，其悉罢之。 
二月六日，诏干元、长宁节禁决大辟前〔后〕各二日，余罪唯正节日权停。 
景佑元年三月十七日，客省言：「先奉诏，应诸处宫观寺院，今后香合山仪更不得进奉，其功德疏许逐处收接入递附进者。据五台山僧正广踵等下到进奉干元节银香合功德疏、山仪物色，未敢收接。」诏令客省依旧例收接，内东门司进奉者不得为例。 
二十二日，诏诸处宫观、寺院，干元节进奉山仪并香合等，更不令进，功德疏入递进纳。从之「从之」二字疑衍。。 
四月十三日，侍御史蒋堂言：「敕差江东(展)[转]运使，未曾朝辞，遇干元(即)[节]乞随班上寿。」诏许令陪位上寿，应授差遣未辞谢人准此例。 
三年四月十三日，诏干元节听休务三日。 
十一月一日，诏曰：「国家每因诞节，遍锡宴私，式均需食之恩，用答华封之祝。如闻州郡，广事炮燔，在犒饫而或宜，于暴殄而为甚。宜申戒饬，用儆过差。当隐恤于含灵，无穷极于厚味。体我好生之德，协兹示惠之方。宜令三京及诸路州、府、军、监等，今后每遇干元节，依敕命禁断屠事，所有节前宴设，即许量事烹炮，不得广杀生命。」 
宝元二年四月九日，大宗正司言：「右卫率府率克修遇干元节乞上寿，更不赴锡庆院。」从之。仍令大宗正司相(庆)[度]，率者，不许缀班此句似有讹误。。 
庆历元年正月十九日，诏干元及天庆、天祺、天贶、先天、降圣节，自今惟正节日禁刑外，干元节仍前后各一日停断大辟罪。 
二年五月十二日，诏干元节减回赐皇后以下进奉物之半，皇亲并外命妇并权罢，候边事宁日取旨。 
四年三月七日，帝谓宰臣章(德)[得]象等曰：「每岁干元节，宫中先习新曲，以备上寿。今以亲王在殡，令更不习新曲，上寿日(正)[止]用旧药。」 
四月七日，诏御史台：「臣僚言替未见，已授差遣、辞与未辞在京待阙者，今后如遇干元节，并许随班上寿。」 
五年二月二十七日，诏干元节合奏僧道紫衣、师号人数，自今听如旧。 
皇佑元年四月十二日，诏驸马都尉李玮垂拱殿上寿，次杨景宗已下别班上寿毕，却赴百官班。玮起复云麾将军、濮州团练使，景宗建宁军节度使观察留 
      
后。 
三年三月二十六日，诏以齐国献穆大长公主薨，罢(元干)[干元]节作乐。 
二十七日，中书门下上表请听乐，诏答曰：「故齐国献穆大长公主，先帝同体，为朕诸姑，宗党所严，尊亲莫贰，奄(损)[捐]外馆，增悼予衷。属诞节之迩期，有称觞之彝制，俾毋举乐，用以称情。乃援降服之文，请御在庭之奏。义之所厚，情固难胜。所请宜不允。」表再上，始从之，犹诏辍契丹使见日作乐。 
至和元年二月二十四日，诏干元节度僧尼，自今两浙、江南、福建、淮南、益、梓、利、夔等路，率限僧百人度一人，尼五十人度一人，京师及他路僧尼率五十人度一人。道士、女冠不以路分，率二十人度一人。 
是月，诏京畿(展)[转]运使，自今遇干元节许上寿，仍岁终一人奏事。 
嘉佑元年四月，合门言：「垂拱殿上寿，旧皇亲郡王、使相、枢密使副、宣徽使、三司使至管军驸马都尉共六班，今权请合为四班，仍令减拜。」从之。 
五年四月十二日，诏合门，侍卫亲军马军副都指挥使张茂实干元节上寿，依王德用例进酒，只六拜。 
六年四月十三日，太子少傅致仕田况言：干元节乞依致仕庞籍、王子融例，于内东门投进功德疏。从之。 
七年三月十三日，管勾斋筵所言：「干元节锡庆院十三日、十四日斋筵，文武百官并契丹人使立班谢恩，如遇阴雨立班不得，即乞放谢恩，便令赴坐。」从之。 
四月八日，太子太保致仕庞籍言，干元节乞陪班上寿，不赴习仪。从之。 
十四日，枢密使张 言：「干元节上寿，臣为患右臂颤弱，不敢进酒。」诏令以次进酒。 
八年四月十日，契丹贺干元节使(那)[耶]律谷等进书奠梓宫，见帝于东阶。时英宗即位未改元。
 礼 宋会要辑稿 礼五七 节二 寿圣节 
      
寿圣节
英宗治平元年正月七日，诏减寿圣节所赐师号、紫衣、祠部牒。故事，圣节所赐三百道，而妃、修仪、公主犹别请，至是减为二百，而别请者在数中。 
二年十二月十七日，太常礼院言：「正月六日上辛祀昊天上帝，致斋之内不作乐。缘正月三日寿圣节在上辛致斋之内，若依嘉佑七年正旦御殿受贺例，改用正月十六日，旧例诣慈孝寺朝谒作乐，各有妨碍。参详每遇元旦御殿、圣节上寿，虽在正月上辛祠官致斋日内，并当用乐。其大宴即乞移日，或就赐。」从之。
 礼 宋会要辑稿 礼五七 节二 长宁节 
      
长宁节
【宋会要】
      
干兴元年十一月九日，诏长宁节中书、枢密不得以金酒器为献，诸州亦罢贡奉，及不得奏请赐僧道紫衣、师名。三京诸州比试童行，比干元节，与度三分之一。中书门下上言，请前一月文武官各就大相国寺起道场，罢散日锡庆院赐会。前三日，内外命妇各进香合，至日入内上寿。在京禁刑罚、屠宰共七日。从之。其命妇进奉上寿、锡庆院赐会，并候丧制三年毕施行。 
十一日，礼仪院言：「准诏，干元等节并在服内，在京进奉长宁节上寿并权罢，俟服满开乐仍旧者。按至道三年太宗皇帝十一月三日祔庙毕，至十二月二日承天节，臣僚上寿，惟不作乐。此来皇太后虽示谦德，皇帝方切孝思，其如契丹使来，如无上寿之仪，深恐礼容不便。况有旧例，亦合遵行。其长宁节、干元节，望许在京臣僚进奉及上寿，长宁节亦望许令中书、枢密院臣僚及命妇进奉。节日命妇入内上寿，逐节并就锡庆院赐宴，并不作乐。」诏干元节许臣僚上寿，不作乐。长宁节上寿权停，两节进奉权罢，惟于锡庆院赐会。礼仪院复请长宁节 臣诣内东门拜表称贺，命妇进表，从之。 
十二月，太常礼院撰定长宁节上寿仪注。其日，皇太后垂帘，中书、枢密、学士、三司使、节度使、观察留后，契丹使分班立。宰臣已下进奉上寿，合门使于殿上帘外序立。宰臣升殿，跪进酒于帘外，内臣跪接以入。宰臣跪奏曰：「长宁节，臣等不胜欢忭，谨上千万岁寿。」复位，再拜，三呼万岁。内臣承旨宣曰：「得公等寿酒，与公等同喜。」咸再拜。宰臣升殿，立于帘外。俟饮讫，内臣出帘外跪授虚盏，班首跪接，复位，再拜，舞蹈，三称万岁。内臣承旨宣升殿，酌酒三行。余如干元节之仪。其日百官诣内东门拜表称贺。内取高者一人为班首。其外命妇旧入内者即入内上寿，不入内者进表。其日前殿百官退，内臣先引内命妇上寿，次引外命妇，如百官仪。从之。 
天圣三年正月五日天圣：原无，据《长编》卷一○三补。，契丹遣使萧从顺、韩绍芳来贺长宁节，见于崇政殿崇政殿：原作「崇德殿」，据《长编》卷一○三改。。 
十二日，开封府言，长宁节请如干元节，度僧道三百八十人。诏止度三百人。 
四月六日，殿前都指挥使王守斌言：「圣节合进寿觞，以臣在假多时，万难拜跪，今欲随班起居后，却令马军副指挥使杨崇勋代臣上寿，庶免失仪。」从之。 
十二月，诏长宁节皇亲、臣僚家命妇入内上寿者，并前一日入内。 
八年九月一日，诏长宁节赐 臣衣及天下州郡上庆作乐，并准干元节例，准进奉章表附驿以闻。先是，有上言者论其事，内刊去姓名付中书门下。至是宰臣等奉而行之。 
十二月十六日，诏长宁节百官上寿于崇政殿。初，帝(论)[谕]辅臣曰：「昨郊礼毕，朕尝率 臣贺皇太后于会庆殿。明年长宁 
      
节，宜定百官上寿仪。」下太常礼院议，而请御会庆殿上寿，皇太后不欲御会庆殿，故降是诏。
 礼 宋会要辑稿 礼五七 节二 坤成节 
      
坤成节
【宋会要】
元佑元年六月十六日，礼部言：「坤成节用干兴年故事，权罢上寿；其在京并诸州军依故事依：原作「旅」，据《长编》卷三八○改。，赐宴不作乐。」从之，兴龙节亦如之。 
二年五月八日，诏坤成节听臣僚进奉，如兴龙节例。 
二十四日，开封府言：「坤成节请依长宁节故事度僧道，共三百人为额。」从之。 
六月十二日，诏开启坤成节道场斋筵，许依例用乐。 
十八日，诏坤成节依天圣三年长宁节故事，文武百官、诸军将校于崇政殿上寿，及许臣僚进奉，内外命妇前三日各进香合，至日入内上寿。 
七月二十三日，诏还坤成节臣僚所进金酒器。 
三年六月二十二日，诏坤成节崇政殿上寿，皇亲团练使以上并赴，百官表贺于内东门。 
十二月七日，诏宗室在式假，兴龙节许易带上寿。 
四年正月十八日，诏坤成节进奉物色，准天圣八年九月故事留本处，止奉表附驿以闻。 
绍圣元年九月十三日，诏兴龙节上寿并进奉尚书省斋筵并罢，开启日仍不作乐，其辽国使人就驿赐筵。
 礼 宋会要辑稿 礼五八 谥 
     
宋会要辑稿 礼五八

谥
【宋会要】
王公及职事官三品以上薨，本家录行状上尚书省考功，移太常礼院议定，博士撰议，考功审覆，判都省集合省官参议，具上中书门下，宰臣判准，始录奏闻，敕付所司，即考功录牒，以未葬前赐其家。省官有异议者，听具议以闻。蕴德丘园，声实名著，虽无官爵，亦奏赐谥曰先生。 
太宗太平兴国八年八月二十八日，诏增周公《谥法》五十五字：美谥七十一字为一百字，平谥七字为二十字，恶谥十七字为三十字。仍令翰林学士承旨扈蒙、中书舍人王祜详定。蒙等奏议曰：「上所增五十五字皆可用，其沈约、贺琛《续广谥》请停废。」从之。 
