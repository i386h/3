<!-- { "loadSidebar": true } -->
四年六月二十二日，吏部言：「臣僚札子：『窃见兵火以来，缙绅失所，吏部难得选人差遣。兼有曾任监司、知、通，不复更归吏部，愿审量其才，早与除授。若委无阙可入，非缘罪犯不可录用者，且与宫观、岳庙一次。更有破格宫庙请给至微，亦可次第差除。』本部勘当，承务郎以上宫观差遣，见依建炎三年五月二十六日指挥施行外，狱庙差遣系朝廷差注，即不系本部合使窠阙。若选人无差遣，乞破格岳庙，于本部别无违碍。欲依臣僚所请，并赴尚书省投状。」诏除依建炎三年五月二十六指挥合差宫观之人，更与特差一次，余依吏部勘当。 
二十四日，左承议郎张延寿言：「昨任侍御史，因丁母忧解官。至绍兴三年，本台检举丁忧服阕，蒙恩除延寿主管江州太平观。乞检会延寿别无事因，特降指挥，与依自陈宫观例施行。」从之。 
九月十六日，诏保义郎、合门祗候刘汜许用父锡初授团练使依条合得恩泽一名，特差监潭州南岳庙。 
十一月八日，川陕等路宣抚使司言：「川陕官员陈乞新书法宫祠，前宣抚使张浚依已得便宜黜陟圣旨，验宝无违碍，并已出给照札，欲乞给降付身。」从之。 
五年闰二月二十二日，诏应陈乞宫观人，曾任左、右司郎官以上，并充提点宫观。 
二十七日，诏：「京朝官知县已下资序并选人，如委是西北流寓无产业之人，及非流寓人有若占射差遣恩例，或父母、祖父母年七十以上，或系省员废并并曾任诸州教授，并令赴尚书省投状，与差岳庙一次。如无逐件恩例，在部实及半年以上，无阙可入者，许经吏部陈乞，注破格岳庙一次。内西北流寓人仍依去失法，召保官一员。」 
二十八日，诏：「应陈乞岳庙人，若出身偶用开封府等处户贯，而物产在江南，及祖父母、父母虽年七十以上，有兼侍之人，并不许陈乞。所有破格岳庙人，令尚书省于所给付身内声说，仍令所属批上料钱文历。」 
四月二十二日，诏应曾任宫观、岳庙人，并与理作经任，令吏部放行参选。 
五月十三日，吏部 
      
言：将仕郎张续年一十八，未应出官条格。诏张续前降差监南岳庙指挥更不施行。 
十九日，权史部侍郎晏敦复等言：「契勘前降指挥，今后应陈乞岳庙差遣之人，并令赴吏部投状，令本部取索勘验，保明申尚书省拟差，出给付身。内有未曾拟正阶官之人，须候降到许差指挥，再行奏钞，显属紊烦。欲乞应初出官人陈乞岳庙，如应得所差指挥，即便拟阶官申尚书省拟差。」从之。 
七月十二日，诏：「选人岳庙应格之人，与支本身料钱外，支食钱五贯；破格之人止与支破本身料钱。」 
十月十日，臣僚言：「准绍兴令，诸臣僚因陈乞及非责降宫观、岳庙差遣者，并月破供给，于所居处依资序降一等支。职司以上资序人依通判例，知州资序人依签判例，无签判处及通判资序人并依幕职官例，武臣武功大夫以上未及知州职司资序人准此。其前宰相、执政官及见带学士以上职者不降。契勘宫观官自祖宗以来，即无支破供给之文，止因崇宁间蔡京用事，创立格法，支破宫观供给。王黼作相之后，已行任罢，今来却修入绍兴 令，永为成法。所在州军虽不曾一一支给，缘已是编 该载，难以止绝干请。欲乞删除。」从之。 
二十八日，殿中侍御史王缙言：「初出官人监岳庙，理资任，若便许用举主关升及年限磨勘，侥幸太甚。欲乞应初官监岳庙人年未及格，并不理资任；选人候厘务书考，方许荐举。厘务实及三考，无出身通理四考，方许用举主关升。承务郎以上厘务磨勘，一依旧法，自后未经参选人并父祖见任通判以上及宫观通判请给者，更不差监岳庙。所贵人知自勉，异日可备选用。」诏未经任人父祖已授通判以上差遣及提点以上宫观，除用恩例陈乞外，今后更不许差监岳庙。余依见行条法。 
六年正月二十六日，诏右通直郎沈云纪许用父参知政事与求依条岁许陈乞亲属差遣恩例，特差监潭州南岳庙。 
三月二十日，右承务郎陈鼐言：「祖宗旧例，随龙人子孙并与堂除差遣。鼐故父戬祗事巘邸，夤缘攀附，今鼐不敢别有侥幸，欲乞陶铸一岳庙差遣。」诏特差监潭州南岳庙。 
五月八日，臣僚言：「祠馆之任，家居而食厚禄，本出朝廷礼贤优老之意。艰难以来，士或不调，陛下悯其失职，特授此命，甚大惠也。然格法之外，尚或侥求，有年甲、资序未及而辄陈乞者，有任数已过而陈乞再任者。求之于六等宫观之格，五项岳庙之法，无一合者，惟以贫窭为辞，得于格法之外，亦未失陛下矜恤之意。但其间多有无厌之人，昔已叨窃名禄，广殖田宅，自知抱负瑕衅，不复收用，惟知所在凭借官执，经营财利，视其家则丰羡而无须于禄廪，沦其人则不当复齿于士类。如此之人，乃更与失职寒士(兵)[并]飨其食。今国 
      
家所患正在官冗而财匮，若以既匮之财给至冗之官，恐不能 及，徒使州郡之间用度不支，而实贫仰禄者先受其弊。欲乞今后陈乞堂除宫观、岳庙之人，除贫乏廉洁朝廷所知者，其余一切按格与之。」诏依奏。除见任知州军以上及曾任侍从官宫观人依旧堂除外，余令吏部按格拟申，尚书省给降付身。 
九年三月二十六日，诏将许差宫观两次之人，内一任未及二考，不因过犯罢任，依岳庙已得指挥别差一次。 
十年正月八日，秘阁修撰张宗元言：「元系落(微)[徽]猷阁待制、提举江州太平观，蒙恩复秘阁修撰，差遣如故。其今任宫观，乞自复职日理作自陈，仍依例二年半为任。」从之。 
十九年七月八日，诏达州刺史、添差两浙东路马步军副总管、绍兴府驻札韦讯免赴任，与在外宫观，随侍父渊，令袁州按月支破请给。以后族也。 
二十年十一月二十九日，诏武功大夫、前藩邸(新)[亲]随曹昉差主管洪州玉隆观，仍令久任。 
二十五年十月二十二日，诏秦桧孙左朝散大夫、试尚书礼部侍郎、兼实录院修撰埙，右承议郎、充敷文阁待制、提举佑神观堪，并除提举在外宫观。内埙除敷文阁直学士。桧薨故也。 
二十六年五月十七日，湖南转运司申，潭州南岳庙遗火，烧毁殿宇。诏监官先次放罢，令取勘具案闻奏。其殿宇下转运司计料合用多少钱数，申尚书省取旨降拨。 
二十七年七月二十二日，诏：「诸路〔监〕司属官减员并添差未到任合省罢人，如赴任在降指挥一年内，愿就宫观岳庙人，与特差一次。」 
二十八年四月十七日，尚书左右司员外郎王晞亮言：「文武官实有疾病则许以寻医，悯其年劳则优以宫观，此旧制也。而绍兴二十五年十一月指挥，乃有州县官僚疾病日久者，许求宫观而去，则是合寻医人却得宫观，与旧制相戾。有司疑惑，莫知所承，乞删去。」从之。 
二十九年三月四日，诏权尚书工部侍郎杨偰除敷文阁待制、提举佑神观，奉朝请。 
三十二年正月十三日，臣僚言：「郡守之职，其任为至重，其事为至繁。昨者朝廷因臣僚之请，以谓郡守年及七十，非惟不应格法，亦恐耄昏，为民之害，遂令吏部并与自陈宫观。其后吏部谓此乃一时申请，本非旧法，不肯永远遵用。殊不知大(大)[夫]七十而致仕，乃古之令典也，今乞将前项指挥永为着令。」从之。 
绍兴三十二年十二月二十九日，孝宗即位未改元。诏：「文武臣陈乞堂除宫观、岳庙，未曾立定员数。除在京宫观文臣曾任监察御史以上，监司、郡守及带职人，武臣曾任宫观、知阁、御带、郡守、遥郡、横行及带军职人外，文武臣宫观以四百人为额，岳庙以三百人为额。大使臣注岳庙以一百人为额，小使臣曾从军添置岳庙以三百人为额。宗室依格通差宫 
      
观、岳庙，以七百人为额。其溢额人许终满今任。」 
孝宗干道元年正月一日大礼赦文：「应官员宫观、岳庙任数已满，依法不应再陈者，更许陈乞一次。三年十一月二日大礼赦、六年十月六日大礼赦、九年十一月九日大礼赦并同。 
四月五日，吏部侍郎叶颙言：「窃见选人监岳庙差遣，在任未终满，因丁忧罢任，即非别有罪犯，难以必要终满一任，方与免试。今相度，欲将任岳庙未满丁忧罢任人，候服阕日并许依条收使，免试恩例参选。」从之。 
八月十二日立皇太子赦，内应文臣曾任侍从官、见无差遣，未复职者，许陈乞在外宫观一次。 
十一月二十三日，执政进呈苏楷乞宫观，上曰：「可与宫观。」因又曰：「苏楷殊无一言，朕欲批不善奏对，又恐从此以口辩取进。」 
二年二月八日，权吏部侍郎陈之茂言：「契勘本部待阙宫观计三百四十四人，见在窠阙计二百八十员，其间多是广南瘴疠，人所不愿注授。今岁黄甲约五百人，并特奏名上二等免铨试约二(十)[千]余人，官有十倍而可注之阙无三分之一。窃见宫观、狱庙有堂除，有部差。堂除所得优厚，非有祖父恩例不许陈乞。至于部差，月得五十而贫者不足于用，然非西北流寓、江南无产业、父祖无人食禄，又不可得。此待阙之官所以积压尤多。今欲将一岁所差过员数随宜增添，量州郡大小，各置宫观、岳庙，立为定额。内以五分之一为堂除，以处恩例特旨者；余悉为部阙，次第注授。」从之。 
四年五月十八日，臣僚言：「绍兴三十年十月二日指挥，郡守年及七十者，(计)[许]令自陈宫观，不请者与宫观，理作自陈。今略数班簿，亦几二十辈，恐其间有精力未衰，朝廷擢用，合加优礼外，乞降旨检会前令，特与宫观，理作自陈。具下项：新知州贾价、新差知南恩州田伯强、知汀州韦能定、知肇庆府秦吁、知昭州叶秉彝、知廉州章兼、知广安军姚悠、知荣州杨高、新差知辰州黄绎，并年七十一，知万州梁戴年七十二，已过满。知陕州胡括年七十三，直秘阁、新差知常德府张允蹈，知连州钱师仁。」诏并与宫观，理作自陈。 
七月十二日，尚书吏部员外郎林栗言：「在法，诸宗室宫观、岳庙，若前任不厘务，满罢愿就前任者听。契勘本选小使臣、校尉曾经从军立功，依累降指挥注授诸州军添差指挥使，听候使唤不厘务及岳庙差遣。如任满替回，愿就前任州军添差不厘务等窠阙，有妨碍于前任，不许差注。切缘拣汰离军之人多是贫乏，般挈可悯，乞将添差指使岳庙之人比附宗室岳庙不厘务，差注不碍前任，仰称陛下优恤之意。」从之。 
十一月九日，诏：「今后选人任岳庙者，悉不理考第，吏部立为定格。」 
十二月二十六日，尚书吏部侍郎薛良朋言：「乞自今降岳庙不理考指挥之前，应恩 
      
