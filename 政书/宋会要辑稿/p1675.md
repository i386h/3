<!-- { "loadSidebar": true } -->
      
言：「看详欲将贡举条制内解额，自后不得增添者，即用为旧额，依今 施行。若曾经增添者，将新添人数并在贡举条制元额内，通计为数，然后于四分中解三分，永为定额。」又：「勘会逐州军解额人数不等，其间有二人、三人、五人、六人、七人者，虽折分数，今欲乞应请旧额四分中解三分，不满一人者并解一人。假设旧额十人，今四分中解三分，合解七人外，更有余分，即许解八人之类。每岁贡举，于三月一日起请。今既指定三年一开，欲乞除合开科场之岁依旧三月一日起请外，其余二年更不申请。」并从之。 
神宗熙宁二年三月九日，诏贡院依例贡举。上因问辅臣间岁与三年开贡举利害，或对曰：「远方应举，往来甚劳，人以为不便，故改间岁为三年。」上曰：「彼自应举，非有驱迫也，亦何不便之有 」又论科场之弊，以进士第一人例与馆职为非，及西北人材多废，以为贡举法当议而改，乃下诏详议。 
四月，诏曰：「夫欲化民成俗者，必自庠序之教行；进贤兴功者，抑繇贡举之法用。前王致理，何以尚兹。朕博览古今，详求体要，思广得人之路，莫先养士之原。然而三岁设科，四方兴学，执经艺者或专于诵数，趍乡举者徒狃于文词，与夫古所谓三物宾兴之言，九年大成之业，亦已盭矣。朕念夫都邑之广，岂无茂异之伦；党遂之间，必有超绝之士。盖上之所求者既拘于程序，则下之所贡者或诎于阔疏。是则 
      
虽有德行道艺之人，何繇自进于有司邪 今兹诏下郡国，招徕隽贤，惟其教育之方，课试之格，若曰但循旧制，则无以一道德而奖进于人材。若将别为新规，则必当图悠久而详延于众论。惟是台阁之列，与夫禁近之联，必有猷为，固尝讲议，俾悉条于利病，思有助于搜扬。宜令两制、两省待制以上，御史台、三司、三馆臣僚，各限一月内，具议状闻奏。仍令御史台牒催。噫!取士择人，兹圣王之先务；立法创制，亦贤者之存心。谅毋惮于讨论，且将观于趍舍。咨尔有位，宜体朕怀。」 
《文献通考》：神宗熙宁二年，议更贡举法，罢诗赋、明经诸科，以经义、论策试进士。初，王安石以为，古之取士，俱本于学，请兴建学校以复古。其明经诸科，欲行废罢，取元解明经人数，增进士。诏两制、两省、御史台、三司、三馆议之。韩维请罢诗赋，各习大经，问大义十道，以文解释，不必全记注疏，通七以上为合格。诸科以大义为先，黜其不通者。苏颂欲先士行而后文艺，去封弥誊录之法。直史馆苏轼上议宜仍旧。上得轼疏曰：「吾固疑此。今得轼议，释然矣。」他日以问王安石，安石曰：「不然。今人材乏少，且其学术不一，一人一义，十人十义，朝廷欲有所为，异论纷然，莫有承听。此盖朝廷不能一道德故也。故一道德则修学校，欲修学校，则贡举法不可不变。」赵抃是轼言，安石曰：「若谓此科尝多得人，自缘仕进别无他路，其间不容无贤。若谓科法已善，则未也。今以少壮时正当讲求天下正理，乃闭门学作诗赋。及其入官，世事皆所不习。此乃科法败坏人才，致不如古。」于是乃卒如安石议，罢明经及诸科，进士(罴)[罢]诗赋，各占治《诗》、《书》、《易》、《周礼》、《礼记》一经，兼以《论语》、《孟子》。每试四场，初大经，次兼经大义凡十道，次论一首，次策三道。礼部试即增二道，中书撰大义式颁行。试义者须通经有文采乃为中格，不但如明经墨义，粗解章句而已。取诸科解名十分之三，增进士额。诸科如许用旧业，一试后非尝应诸科人毋得创以诸科求试。其京东西、陕西、河北、河东五路，士之创试进士者，及府、监、他路之舍诸科而为进士者，乃得用所增之额，以试者别为一号考取，盖欲优其业，使不至外侵，则当向慕改业也。 
马端临曰：按，科举不足以尽取人之法，然自隋唐以来，入官者皆以是为 
      
进身之阶。及其人之贤否，则初不缘此。柳子厚《送崔符序》言：「今世尚进士，放天下举归之，而更其科以为得异人乎无也。惟其所尚，又举而从之。尚之以孝弟，孝弟犹是人也；尚之以经术，经术犹是人也。」姚康撰《科弟录序》言：「以颜、孔为心，虽日视淫靡，莫能迂其操；以桀、跖为行者，虽日闻仁义，莫能治其性。若膺乡举里选，亦此流也。若搜茂材异行，亦此流也。则何必目秀才为朴，名进士为薄耶。」盖唐人已有此论，即坡公之意也。但变声律为议论，变墨义为大义，则于学者不为无补。然介甫之所谓「一道德」者，乃是欲以其学，使天下比而同之，以取科第。夫其书纵尽善无可议，然使学者以干利之利，皓首专门，雷同蹈袭，不得尽其博学详说之工，而稍求深造自得之趣，则其拘牵浅陋，去墨义无几矣。况所著未必尽善乎!至所谓「学术不一，十人十义，朝廷欲有所为，异论纷然，莫肯承听」，此则李斯所以建焚书之议也。是何言与! 
既罢明经诸科，乃用其法立新科明法，以待诸科之不能改试进士者，试以律令、刑统、大义、断案，中格即取。惟尝应明经诸科试在熙宁五年前者得试，非此类有司不受。既得官，又得预刑法官试，中者推恩有加。 
三年二月十二日，诏贡院：「南省下第进士五举，诸科六举，曾经御试进士六举，诸科七举，曾经省试下者年五十以上，内三路者特各减一举，具姓名闻奏。」 
三月六日，诏贡院：「应景佑五年已前到省举人，进士一举，诸科前后两举，见年六十五岁已上，令本贯州县当职官勘会闻奏，当议特与推恩。如开封府、国子监举人，令止召见任京朝官二员结除名罪保明。其景佑五年已前到省进士前后两举，诸科合前后三举，更不限年，并进士七举，诸科八举，年四十已上，曾经殿试者，并令赴今来御试。」 
十一月五日，诏今后期丧已满三月者，并听应举。 
四年二月一日，中书门下言：「伏以古之取士，皆本于学校，故道德一于上而习俗成于下，其人材皆足以有为于世。自先王之泽竭，教 
      
养之法无所本，士虽有美材，而无学校师友以成就之，此议者之所患也。今欲追复古制，以革其弊，则患于无渐。宜先除去声病偶对之文，使学者得以专意经义，以俟朝廷兴建学校，然后讲求三代所以教育选举之法于天下，则庶几可复古矣。所有明经科，欲行废罢，并取诸科额内元解明经人数添解进士，仍更俟一次科场，不许新应诸科人投下文字，渐令改习进士。仍于京东、陕西、河东、河北、京西五路先置学官，使之教导。其南省新添进士奏名，仍具令别作一项，止取上件京东等五路应进士人，并府、监、诸路曾应诸科改应进士人充数。所贵合格者多，可以诱进诸科向习进士科业。」诏可，仍颁贡举新制，进士罢诗赋、贴经墨义，令各占治《诗》、《书》、《易》、《周礼》、《礼记》一经，兼《论语》、《孟子》之学，试以大义殿试策一道。诸科稍令改应进士科业。 
六年二月二日，礼部贡院言：「乞依解发条，以前次科场解明经到省及明经奏名人数同比较，系若干人到省取一人奏名外，据所剩奏名人额并拨添进士奏名。虽到省人数多，合格人少，亦将不合格明经奏名人额添进士。」从之。 
三月一日，诏：「秦凤路效用进士窦长裕、窦解招纳蕃部有劳，贡院考试不中格，宜依特奏名人例就试。」 
七年十二月六日，熙河路经略司言：「自置熙河路以来，惟举人未推恩。今两州学职掌士人该免解者，乞推恩。如礼部试下， 
      
乞许就殿试。余并免解。」从之。 
八年五月十二日，中书门下言：「贡院申，许与不许诸科举人叙本科免解后改应刑法，便就省试。检会明经改应进士，已有指挥与叙已前明经得解后丁忧疾病，免解便赴省试，通理举数。今来诸科改应刑法，亦合依明经改应进士例施行。」从之。 
同日，中书礼房言：「欲令诸科举人试断案、大义者，以六场通考定去留高下，与其余诸科比量分数，据合格人尽数解发。」从之。 
八月二(日)[十]一日，天头原批：「『二日一日』，疑『二十一日』。」今据改。中书言国学、开封府诸科举人孙义等诉所问题并挑摘三两字至有重迭数十字者。试院亦奏义等尝于帘前言朝廷欲废诸科，乞预行晓示，免使孤寒虚习勤苦。诏并驳放，内为首者殿一举。初，义等既就试，得所问义目，掷试卷于地，相率出外，遮宰相自诉。诏取义目进呈，而有是命。 
九年正月十三日，编修贡院 式所言：「欲乞京东、陕西、河北、河东、京西五路到省举人，并府、监、诸路〔诸〕科改应进士人，各作一项考校，将分数均取。」从之。 
二月一日，中书门下言：「举人自来于开封府冒贯户名应举，计会用贿，或被告奸，则犯刑宪，终身废弃。今欲乞遇科场，除国子监三舍生外，并令实通乡贯，十人为一保，召命官一员委保，纳光监钱三贯，给牒应举。其钱充试院及期集院支用。」从之。 
十六日，诏：「天下进士、诸科举人，庆历六年已前到省进士两举，诸科三举，不限年岁；进士一举，诸科两 
      
举，年六十以上；进士五举，诸科六举，曾经御试下；进士六举，诸科七举，省试下，年五十以上；进士七举，诸科八举，曾经御试下；进士九举，诸科十举，省试下，年四十已上。内系河北、河东、陕西进士诸科各减一举外，并委本贯保明，当职官勘会诣实，依得贡举条制。其开封府、国子监，即令各召京朝官二员委保以闻，当议特与推恩。」 
十年四月十八日，诏南省进士依旧试策五道。 
元丰元年七月二十五日，诏：「自今在京发解并南省考试，《诗》、《易》各取三分，《书》取二分，《周礼》、《礼记》通取二分。」先以御史黄廉言：「前岁科取逐经发解人数不均，如别试所，治《诗》者十取四五，治《书》者纔及其一。虽糊名考较，务取实艺，然学者均受经业，不容优劣相远如此。乞自今于逐经内各定取人分数，所贵均收所长，以专士习。」故有是诏。
八月十二日，知谏院黄履言：「贡举新来以诸科口授旧条，删为进士传义之法，立赏既重，证验难明，施之礼闱，恐生诬罔，乞再删定。」从之。 
