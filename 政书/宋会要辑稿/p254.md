<!-- { "loadSidebar": true } -->
大中祥符元年六月，以将封禅，诏有司议加上太祖、太宗尊谥。后又诏太庙六室各奉上尊谥二字。中书门下请加僖祖谥曰文献睿和皇帝，顺祖曰惠元睿明皇帝，翼祖曰简恭睿德皇帝，宣祖曰昭武睿圣皇帝，太祖曰启运立极英武睿文神德圣功至明大孝皇帝，太宗曰至仁应道神功圣德文武睿烈大明广孝皇帝。遣宰相王旦等奉上册宝。 
二年九月十六日，决金水河为渠，环太庙。初，庙室前楹狭隘，禘夆序昭穆，南北不相对。嘉佑亲夆，增筑土阶，张幄帟，乃可行礼。 
三年十二月，诏曰：「朕以亲祀后祇，昭告祖考，详观定仪，有所未安。入庙则步武正门，至庭则回班东向。且躬申祗见，礼尚尊虔，当罄寅恭，庶申诚悫。自今谒庙，朕当由东偏门入至殿庭，不得令百官回班。」
 礼 宋会要辑稿 礼一七 朝飨太庙 
     
朝飨太庙
     
高宗绍兴十三年十月十二日，礼部、太常寺修立郊祀大礼前一日朝飨太庙行礼仪注： 
陈设。前飨三日，仪鸾司设大次于太庙东神门外道北，南向；小次于阼阶东稍南，西向。又设文武侍臣次于大次之前，行事助祭官、宗室及有司次于庙之内外。设东方、南方客使次于文官之后，西方、北方客使次于武官之后，各随地之宜。设馔幔于南神门外。每室馔幔各一。又设七祀次于殿下横街之北，道西，东向。又设配飨功臣次于殿下横街之南，东西相向。每室功臣配飨各为一次。前飨二日，宫闱令帅其属扫除庙之内外，开瘗坎于殿西阶之东南，方深取足容物，南出陛。太常设七祀燎柴于南神门外，光禄牵牲诣所。太常陈登歌之乐于殿上前楹间，稍南，北向；设宫架于庭中，立舞表于酇缀之间。户部陈诸州岁贡于宫架之南神门外，随地之宜，东西相向。前飨一日，奉礼郎、礼直官设皇帝版位于阼阶上，饮福位于东序，俱西向。赞者设亚、终献位于小次南稍东，助祭亲王、宗室使相在其南。进币爵酒官、奉币官、荐俎豆簠簋官、荐牛俎官、荐羊俎官、实镬水官、荐豕俎官、增沃镬水官、受币官、盥洗奉爵官、奉瓒盘官、进抟黍官、举册官、七祀献官在助祭宗室使相之南，并西(北向)[向北]上。大礼使位于西阶之西，稍南。与亚、终献相对。行事光禄卿、读册官、光禄丞、功臣献官位在其西。太常、光禄以下皆稍(少)却。执事官位于其后。助祭宰相、使相位在大礼使之南，执政官在其西。又设监察御史位二于西阶下，俱东向北上。奉礼郎、太祝、太官令于东阶下，西向北上。协律郎位二，一于殿上(罄)[磬] 西北，一于宫架西北，俱东向。押乐太常丞于登歌乐 北，押乐太常卿宫架之北，北向。良酝令位于尊彝所，俱北向。荐香灯官、宫闱令于室内，北向西上。又设助祭文武群臣、宗室位于横街之南，东西相向。诸方客位，庙门之外，随其方国。光禄陈牲于东神门外，当门西向，以南为上。祝史各位于牲后，太常设省牲位于牲西。大礼使、进币爵酒官、受爵酒官、奉币官、受币官、盥洗奉爵官、奉瓒盘官位于道南，北向西上。七祀、配飨功臣献官在其后。监察御史二位在西，东向。荐牛俎官、涤濯官、实镬水官、腥熟节官、增沃镬水官、押乐太常卿、光禄卿、读册、举册官、太常丞、光禄丞、奉礼、协律郎、太祝、太官、宫闱令位在东，西向北上。礼部帅其属设祝册案于户室外之右，司尊彝帅其属设币篚于酌尊所。次设笾、豆、簠、簋之位，每室左二十有六笾，右二十有六豆，俱为四行。俎三，二在笾前，一在豆前。又设俎九，在豆右，为三重。登一，在笾、豆间。铏三，皆有柶，在登前。簠八、簋八，在笾豆外三 
     
俎间，簠在左，簋在右。设炉炭于室户外，萧、蒿、稷、黍于其后。又设毛血盘、肝膋豆于室户外之左，稍前。设尊彝之位，每室斝彝一、黄彝一，皆有舟。着尊二、壶尊二，皆有罍，加勺、羃，为酌尊；太尊二、山尊二、牺尊二，皆有罍，加勺加羃，设而不酌，俱北向西上。太常设七祀位于殿下横街之北次内，司命、户、灶、中溜、门、厉、行。又设配飨功臣位于横街之南次内，韩王赵普、济阳王曹彬位于横街之南道西，东向；太师薛居正、太师石熙载、郑王潘美位在其西；太师李沆、太师王旦、太师李继隆位又在其西；太师王曾、吕夷简、侍中曹玮位又于其西。又设司徒韩琦、太师曾公亮位于横街之南道东，西向；太师富弼位在其东，太师司马光位又在其东，太师韩忠彦位又在其东，俱北上。皆设神席。太庙设神位版于座首。司尊彝设祭器，每位左二笾、右二豆。俎一，在笾豆前。簠一、簋一，在俎前，簠在左，簋在右。爵一次之。象尊一，在笾前，加羃。又设俎三于南神门外。每室馔幔内设进盘、匜、帨巾内侍位于皇帝版位之后，分左右，奉盘者北向，奉匜及执巾者南向。又设亚、终献盥洗、爵洗于其位之北。盥洗在东，爵洗在西。罍在洗东，加勺。篚在洗西南肆，实以巾，若爵洗之篚，则又实以爵。太官令盥洗于西阶下，七祀、配飨功臣献官盥洗各于神位之前，七祀及配飨功臣位前盥洗各一。罍勺、篚巾各设于左右勺：原作「巾」，据《文献通考》卷九八改。，执罍、篚者位其后。飨日未行事前，宫闱令开室，帅其属整拂神幄如常仪。司尊彝入，设祭器，太府卿帅其属入，陈币于篚。币以白。光禄卿帅其属入，实笾、豆、簠、簋。笾四行，以右为上。第一行，糗饵在前，粉餈次之；第二行，麷在前，蕡、白、黑、形盐、膴鲍、鱼(绣)[鱐]次之；第三行，干枣在前，湿枣、栗、湿桃、干桃、湿梅、干、榛实又次之；第四行，菱在前，芡、栗、鹿脯次之。豆四行，以左为上。第一行，酏食在前，糁食次之；第二行，韭菹在前，醓醢、昌本、糜臡、菁菹、鹿臡、茆菹、麋臡又次之；第三行，葵菹在前，蠃醢、脾析、鹿醢、蜃蚳醢、豚拍、鱼醢又次之；第四行，芹菹在前，免醢、深蒲、醓醢、菹、鴈醢、笋菹、鱼醢又次之。簠实以稻、粱，粱在稻前；簋实以黍、稷，稷在黍前。登实以太羹。铏实以和羹，加毛滑。太官令帅其属入实俎。笾前之俎为二重，以北为上。第一重，实以牛腥七体，两脾、两胁并脊，而两脾在两端，两肩两胁次之，脊在中。第二重，实以羊腥七体，其载如牛。豆前之俎实以豕腥七体，其载如羊。豆右之俎九，为三重，以北为上。第一重，实以牛、羊、豕首各一。第二重，〔一〕实以牛腥，肠、胃、肺，杂在上端，刌肺三次之，肠三、胃三又次之；一实以羊(肠腥)〔腥，肠〕、胃、肺，其载如牛；一实以豕腥，肤九，横载。第三重，一实以牛熟肠、胃、肺，一实以羊熟肠、胃、肺，一实以豕熟肤，其载如腥，皆牛在左，羊在中，豕在右。良酝令帅其属入实彝 
     
及尊、罍。斝彝实以明水，黄彝实以郁鬯。着尊二，一实以玄酒，一实醴齐，皇帝酌之。壶尊二，一实玄酒，一实盎齐，亚、终献酌之。太尊二，一实泛齐，一实醴齐；山尊二，一实盎齐，一实醍斋；牺尊二，一实(醓)〔沈〕齐，一实事酒，象尊二，一实昔酒，一实清酒：并设而不酌。凡罍之实，各视其尊。又实七祀及配飨功臣位礼馔。每位左二笾，栗在前，鹿脯次之；右二豆，菁菹在前，鹿臡次之。俎实以羊、豕腥肉。簠实以稷，簋实以黍。爵一，象尊一，实以清酒。太常设烛于神位前，设大礼使以下行事、执事官揖位于东神门外，如省牲之位；设望瘗位于瘗坎之南，如省馔之位。仪鸾司设册幄于南神门外，随地之宜。前朝飨一日，学士院以祝册授通进司，进(进)御书讫，降赴尚书礼部。 
车驾诣太庙。前飨一日，皇帝于景灵宫朝献毕，既还大次，礼部郎中奏解严讫，皇帝入(殿斋)[斋殿]。文武侍祠、行事、执事、助祭之官、非从驾者。宗室先(谊)[诣]太庙祠所。其日，礼直官、宣赞舍人引礼部侍郎诣大次前，奏请中严，少顷又(奉)[奏]外办。皇帝服履袍，自斋殿诣大次出门行，禁卫、诸班、亲从等诸司祗应人员以下迎驾，奏圣躬万福。次知客省事以下、枢密都承旨以下、知内侍省以下、带御器械官、应奉、祗应通侍大夫以下、武功大夫以下及干办库务文臣一班迎驾，奏圣躬万福。俟皇帝即御座，从驾宰执、使相一班、次管军、臣寮并奏圣躬万福。皇帝乘舆出景灵宫棂星门，将至太庙，御史台、太常寺、合门分引文武侍祠、行事、执事、助祭之官、宗室于太庙棂星门外立横班，再拜奏迎讫，退。皇帝乘舆入棂星门，至大次，降舆以入，帘降，侍卫如常仪。宣赞舍人、承旨敕群臣及还次。 
省牲器。是日未后二刻，宫闱令帅其属扫除庙之内外。司尊彝帅执事者以祭器入，设于位，凡祭器皆藉以席，又加巾盖。太府卿入，陈币于篚。告洁毕权彻。未后三刻，礼直官、赞者分引大礼使以下，并服常服诣东神门外省牲位。光禄卿、丞与执事者牵牲就位。礼直官赞揖，赞者引押乐太常卿入行乐架。凡亚、终献行事，皆礼直官、太常博士引；大礼使、执政官及申涤濯官、受爵酒官、进爵官行事，皆礼直官引；余官皆赞者引。次引涤濯官及升自西阶涤濯。凡行事、执事官升降皆自西阶，内应奉官并执事随应奉人各随应奉阶升降。次引申视涤濯官申视涤濯。执事者皆举羃曰「洁」，俱退，复位。礼直官稍前曰：「告洁毕，请省牲。」前引省牲官稍前，省牲讫，退，复位。次引光禄卿出班，巡牲一匝，西向躬曰「充」、曰「备」；次引光禄丞出班，巡牲一匝，西向躬曰「绖」，俱复位。礼直官稍前曰：「省牲讫，请就省馔位。」揖讫，引大礼使以下各就位。礼直官赞揖，有司省馔俱毕。礼直官赞省牲毕，揖讫，俱还斋所。光禄卿、丞及执事者以次 
     
牵牲诣厨，授太官令。次引省鼎镬官诣厨省鼎镬，视濯溉。次引实镬水官诣厨，实镬水。次引增沃镬水官诣厨，增沃镬水。协律郎展视乐器，乃还斋所。晡后一刻，太官令帅宰人以鸾刀割牲，祝史各取血毛实于盘，又取膟膋实于登，俱置馔所，遂烹牲。宫闱令帅其属扫除庙之内外。 
