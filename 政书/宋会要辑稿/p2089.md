<!-- { "loadSidebar": true } -->
官、国史院官、台官、合门舍人殿下相向立，次提点引皇太子殿下东壁面西立。合门奏班齐，皇帝出，鸣鞭。行门、禁卫等并入内省执骨朵使臣并迎驾，自奏圣躬万福。皇帝坐，先簿书官、宣赞舍人以下、枢密院诸房逐房副承旨、诸司祗应官、御带环卫官一班奏圣躬万福，各归侍立祗应位。舍人、提点等分引皇太子以下，与坐宫一班依坐次横行，宣名奏圣躬万福，赞名就坐。赞拜两拜讫，赞就坐，皇太子以下殿上赴座，分引升殿席后立。秘书省、国史院官、台官、合门舍人赴两廊席后立。次乐人自奏圣躬万福，次看盏人稍前谢上殿两拜，次进御茶 。殿侍酹酒讫，赞就坐，皇太子以下并两廊并就坐。进第一盏酒，簿书官、宣赞舍人等并躬身揖赞进酒，皇太子以下并两廊并起立席后，看盏人喝送御酒。皇帝听乐饮酒讫，赞就坐，皇太子以下并两廊并就坐。次行皇太子、宰执、使相酒，次行执政官以下并两廊酒，宣劝赐赴坐官生果子各一盘、酒三盏毕。内侍喝赐酒食，簿书官、宣赞舍人以下、御带环卫官等、皇城司官、枢密院诸房逐房副承旨、诸司祗应官，内侍赞拜两拜，谢讫，各归侍立祗应位。进第四盏酒，簿书官、宣赞舍人等并躬身揖赞进酒，皇太子以下两廊并起立席后，看盏人喝送御酒。皇帝听乐饮酒，以盏宣视，先东壁，次西壁，各随所向。臣僚躬身应喏，直身立次，赞就坐，皇太子以下并两 
      
廊并就坐。次行皇太子、宰臣、使相酒，传旨劝执盏起离位，内侍、簿书官、宣赞舍人等称传宣饮尽。皇太子、宰臣、使相躬身饮讫，传旨不拜。宣赞舍人等承旨揖皇太子，宰臣、使相躬身赞不拜。赞就坐，皇太子、宰臣、使相并就坐。次行执政官以下并两廊酒，亦传旨宣劝，并执盏起离(立)[位]，内侍、宣赞舍人等称传旨饮尽。执政以下并两廊并躬身饮讫，宣赞舍人等赞拜，两拜讫就坐。宣劝御带环卫官酒果饮讫，赴当殿两拜谢讫，各归侍立位。次进第五盏酒，不宣视盏。次行皇太子、宰臣、使相酒，次行执政官以下并两廊酒，宣劝并如上仪。宴礼毕，乐作，举御茶 。皇太子以下起降阶，并两廊赴坐官当两拜分出。次乐人谢，祗应两拜。皇帝起，鸣鞭，归幄还内。 
同日，诏秘书省、国史院官各转一官，选人与改合入官。(诸)[读]书王克勤与转一资，秘书监、少监各赐紫章服。有官供检人吏并三省供检有官人各减二年磨勘，无官供检承接人吏等并三省礼房支犒设一次。」幸省礼成，宰臣史浩率文武百僚拜表于文德殿。 
十三日，内出御制云：「比以秋日临幸秘书省，因成近体诗一首，赐丞相史浩以下：『玉轴牙签焕宝章，簪绅列侍映秋光。宴开阁儒风盛，坐对蓬山逸兴长。稽古右文 菲德，礼贤下士法前王。欲臻至治观熙洽，更罄嘉猷为赞襄。』」宰执以下咸有赓载。 
同日，诏右丞相、提举国史史浩，参知政事、权监修国史 
      
赵雄各转一官，辞不拜，以车驾幸省故也。 
十四日，诏秘书省以所印《中兴馆阁书目》二十部进入，余给赴坐官各一部。 
六年二月三日，秘书监郑丙等言：「编修今上皇帝会要成书，乞依国史日历所已降指挥，每月支降钱一百七十贯文，募工书写。」从之。 
四月二十四日，宰执进呈秘书郎宇文价札子：「堂兄子震新除秘书丞，乞回避。」上曰：「馆阁自不须回避。」赵雄曰：「诚如圣谕。但丞、郎职事紧切相关，欲除著作佐郎，小着班在秘书郎下，但稍清耳。」上曰：「可。」 
七月十八日，秘书省上今上皇帝会要一百五十八卷。 
九月二十三日，诏自今暴书会并用七月七日。 
八年三月十八日，诏秘书省模勒祖宗御书并名贤墨迹上石。先是，秘书少监赵汝愚等言：「本省有累朝御书并历代名贤墨迹，窃虑岁久，或致蠹弊，乞依秘阁旧来体例，模勒上石。」故有是命。 
闰三月五日，宰执进呈：「秘书省言旧制唱名，秘书省官侍立殿上。今省官多为解试、省试考官，却合待罪殿下。」上曰：「记得唱名了，若为一班。乃特令上殿侍立。」十一年同此。 
九年七月六日，吏部尚书、同修国史郑丙言：「秘书省暴书会常以少监主席，今偶阙官，合以丞、郎着庭官主席。」诏秘书丞主席。既而十三年秘书监沈揆为疾在朝假，亦诏以秘书丞主席。 
十年三月十六日，国史院言：「近准诏旨，要见本朝名臣列传姓名。今来书写目录缴申中书门下省外，契勘本院所 
      
有国史、实录文字，自来(上)[止]供本院官检阅、即非善本，难以进呈。窃恐不测宣取，书写未及，乞下秘书省，遇有宣取，权借阁本供应。」诏依所乞，更令签出卷目。遇要观览，只指卷宣取。 
七月六日，秘书省言：「今岁暴书会以久旱祈祷，非臣子燕会时，乞权免坐。」从之。十四年亦以阙雨，本省奏乞免坐。 
十一年六月二十七日，诏暴书会今岁改用七月九日。以本省言是岁七日系朝献日分，侍从、两省官从驾往回，有妨会集，乞移日故也。 
十二年正月六日，诏步军司：「自今如有不测遗漏，逼近秘书省去处，于比近营寨差救火官兵一百人前去防护，候殿前司官兵到来，却行交替。」以本省言：「秘阁宝藏祖宗御制、日历、会要。近缘宝莲山居民遗漏，发牌报应，殿前司官兵营寨稍远，比至，火势已息。」故有是命。 
五月二十六日，诏秘书省读书王克勤令赴吏部依格出官。以右正言蒋继周言：「克勤秘书省读书，请给、人从视正字之半，窃(录)[禄]十有余岁，考其寔年，亦不下二十，犹且不知去就。或谓其初补官用晏殊故事，殊在景德初以童子俊秀赐进士出身，权为秘书省正字，秘阁读书。克勤赐童子出身，固与殊字不同，日来尝买侍妾，怒而徙之。殊之元夕不出游观，必不为此，坐縻廪禄。且自附于馆职之列，祇益其过。乞将克勤赴部，依格出官。」故有是命。 
十三年二月八日，令秘阁缮写《洪范政鉴》一本进纳。 
九月二十七日，秘书郎莫叔光言：「乞诏诸路监司、诸郡守臣各以本路本郡书目解发至秘书省，听本省以《中兴书目》点对。如有未收之书，即下本处取索印本，广秘府之储。」诏令秘书省将未收书籍径自关取。 
十月九日，秘书监沈揆等言：「昨奉圣旨接续编修今上皇帝会要，今自淳熙元年正月至淳熙十年 
      
淳熙十二年七月十一日国史院奏请乞将所修列传俟玉牒、会要奏书日同时上进，得旨依。今来史院所修列传已成书，见今择日抄进，乞将本省所修十年会要依已降指挥同时进呈。」从之。 十二月修纂已成。伏 
十一月二十一日，秘书省上今上皇帝会要一百三十卷。 
十二月九日，诏：「秘书省吏额内正系名、守阙系名各减一人，编修会要存留点检文字一人、书库官二人。自今都孔目官年满日存留一人，从上递趱已存留人，一人赴部注授，使臣专知官一人，例兼供给文字，且令依旧，候离司日供检文字，更不作阙。诸色人兵、厨子减一人，翰林司减一人。巘火殿前司差到一十人内减二人，步军司差到一十七人内减三人，并步军司元擘历九人内减二人，临安府差到将兵二十人内减四人；厢军二十九人内减六人，看阁军员六人内减一人。所减人数且令依旧，候离司事故更不作阙。其人兵亦许存留，如事故更不差(入)[人]。」以司农少卿吴燠议减冗食，下 令所裁定，故有是命。 
十六日，秘书监沈揆等言：「续修今上皇帝会要，自淳熙元年正月修至淳熙十年十二月，已进呈了毕。所有已后年分当接续起修，合要内外官司淳熙十一年以后应申请画降被受圣旨指挥并逐处圣旨簿参照编类。其应干(合)合行事件，并合依前后编修会要已得指挥施行。今自淳熙十一年正月一日起修，依例合行开局。」诏并依，其 
      
会要参照指挥，令内外官司疾速回报。 
十五年七月七日，秘书省言：「暴书会今岁系在高宗皇帝服制之内，乞权免。」从之。
 职官 宋会要辑稿 职官一八 著作佐郎 
      
著作佐郎
【宋会要】
      
干道三年七月，梁克家奏曰：「著作佐郎刘焞久在馆阁，以拘资格除郎不行，乞稍迁。」遂除。 
王安中，字履道，自号初寮先生。政和中以文学知名，除宗学博士。有密荐于上者，除著作佐郎。 
李邴，字汉老。伯父昭 ，字成季，元佑名士，与晁、张为徒，尝为柱史。邴才学能世其家，政和末，除书局，迁著作佐郎。
 职官 宋会要辑稿 职官一八 秘 阁 
      
秘阁
【宋会要】
      
太宗端拱元年五月，诏就崇文院中堂建秘阁，择三馆真本书籍万余卷及内出古画墨迹藏其中。凡史馆先贮天文、占候、谶讳、方术书五千一十二卷，图画百四十轴，尽付秘阁。有晋王羲之、献之、庾亮、萧子云、唐太宗、元宗、颜真卿、欧阳询、柳公权、怀素、怀仁墨迹，顾恺之画、维摩诘像、韩干马、薛稷鹤、戴崧牛及近代东丹王李赞华千角鹿、西川黄鹰白兔，亦一时之妙也。 
是月，以吏部侍郎李至兼秘书监及提辖秘阁供御图书，直史馆宋泌兼直秘阁，史馆检讨杜镐充校理，此盖设官之始也。案《六典》，秘书省中外三阁掌典图书、古今文字，皆在禁中，两汉或徙金马门外，历代不常其处。唐季乱离，中原多故，百王之书荡尽，兰台延阁空存名号。太宗崇尚儒术，屡下诏购书及先贤墨迹，小则偿以金帛，大则授官，未数年间，充牣书府。至是建阁，命官专领之。自后常以丞、郎、学士兼秘书监、郎领阁事。 
六月，以殿中丞夏侯嘉正为右正言、直史馆兼直秘阁。嘉正尝为《洞(廷)[庭]赋》，为右散骑常侍徐铉所称，由此帝知其名。诏试禁中，称旨，特有是命。 
八月，命内品裴愈监秘阁图书。先是，秘阁事务皆禀李至处分，监图书官皆不关预。自是至遂牒愈本阁小事一面奏取旨，余皆至专决焉。 
是月，秘阁言：「见管供御书籍及点检抄写、封锁库门出纳公事，今乞兼委直阁宋泌、校理杜镐与裴愈同共句当。今后直馆「直馆」当为「直阁」之误。、校理及监图书官内有差出，即令递相交割，其阁常以最上一员相承勾当，永为定式。」从之。自后直阁、校理皆如此制。咸平后，入者始不领事务。 
二年，诏秘阁定置典书、楷书各五人，写御书十人。其后减典书二人，又增楷书三人，别置装裁匠十二人。 
七月，以御书《急就章》藏于秘阁。 
淳化元年七月，内降御草书诗十首，故实二纸，又出御制诗文凡四十一卷，并藏于秘阁。 
