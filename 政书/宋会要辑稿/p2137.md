<!-- { "loadSidebar": true } -->
五年四月二十五日，中书门下言：「户房今欲立定应三炭场逐界监官文资使臣各一员，今后并委审官东院、三班院选差亲民资序人充。如无亲民资序人，许于第二任监当人内选差。使臣每月添支钱十千，当直剩员，交(侯)[候]本界纳足日，(今)[令]提点仓场所探减一员，只留守支。并三年理为一任，五年以上理为两任。其减罢人如及二年以上，理一任京朝官，仍与先次使臣免短使，并近地差遣。不及二年，并与近地差遣，仍理元到院月日。」从之。

五月二十五日，权三司度支副使沈起言：「在京三排岸司，内京西、京南事务甚简，只差文臣一员勾当。唯东排岸司岁管粮纲、般上供斛斗四百万石，及杂般纲运，比之两司，最为烦要。自来举差文武官各一员，沿河勾当诸般公事，尚轮一员出入。近兼委断押粮纲军大将、殿侍等杖罪以下公事，则日有推鞫禁系，须藉晓文法之人。乞今后京东排岸司所差武臣奏举文臣一员同共勾当。」从之。

七月十八日，诏司农寺增置丞、主簿四员，仍自今轮出入，按察逐州保甲。

六年，以司农寺所总事众，间遣属官出(视)使诸路，力有不给，乃置勾当公事官，以叶康直、江衍、时孝孙、袁默为之。

七年，司农寺言：「所主行农田水利、免役、保

     
甲之法，而官吏推行多违法意，及法措置未尽。欲牓谕官私，使人陈述使：原无，据《宋史》卷一六五《职官志》五改。。官司违法，从寺按察。」
二月，勾当更置水碾磨事梅宰言：「所有工匠、材料、地步等，若逐次举申，窃恐稽延，难以集事。乞许于将作监权指名抽差工匠，并请拨材料。」诏将作监差人应副，余依所请。

四月二十五日，诏司农寺罢赊粜粳米，令三司尽数转输河北路常平司，以备赈济。

五月十五日，诏：「司农寺主簿、勾当公事官自今非有朝旨，无得差出。仍减四员，令本寺具各存减员数以闻。」

九月一日，诏：「应已兴修水利，宜令寺司置籍拘管。如朝廷差官出外，即仰申中书相度，指挥所差官取索，因便体访。如有不当，即按验以闻。」

八年三月五日，诏：「今后在京仓场所管任满，并成考，合该批书印纸历子，只委提点仓场所一面勘会，依条式批书。」

三月，诏：「在京仓库立界满，如勾当及二十个月，与理为一任。若不及，印与新界□副别立界勾当。」

六月二十三日，都提举□□□司言：「城南并新置炭场，自来受纳石塘河纲□□□遣抽税，系提点仓场所管辖。石塘河纲运□□废罢，年计炭数纳税，又从本司管认抽税客炭，与商税事体一般，合隶本司。别无干系提点仓场所事节，欲乞拨隶本司管辖，监官仍令奏举。」从之。

九年四月十四日，中书门下言：「广济河催遣辇运张士澄申，准朝旨，令依旧行运。乞复置京北排岸司官一员

      
管勾。」从之，仍令本司奏举。
二十九日，诏：「诸在京府界仓库所供月季年帐，并于合满后，依限申省。月季帐二十五日，半年帐四十日，年帐五十日。如违限编敕仓库申州法此句疑有脱误。。」

六月二十四日，判司农寺熊本言：「乞取索本寺一司敕式，选官重行看详修定。」诏只就本寺选属官一员编修，令熊本提举。

八月九日，诏中书门下：「访闻司农寺见出卖天下祠庙，辱国黩神，此为甚者。可速遍指挥，更不施行。其司农寺官吏下开封府问状，仍令自今司农寺市易司应改更条法、创请事件，可并进呈，取进(旨)[止]，不得一面拟进行下。」

十二月四日，诏：「自今司农寺置丞四员，内丞一员通管三局，余三员并增主簿三员分管三局。其勾当公事官并罢。」

二十六日，诏：「自来逐年粮纲起运，每五日一次，具卸纳到汴河粮斛数目申奏，至住运日住奏，自今废罢之。」

十年二月二十七日，诏：「司农寺丞及提举常平仓官，并选尝历知县令、考课优等人。」

四月十六日，司农寺言：「勾当公事王觉同江南西路监司、提举司相度，兴国军永兴县民每税钱一出役钱一，今减二分。」诏减五分。

元丰元年正月十五日，诏：「诸路州军阙雨雪，或雨雪过多，委提举司月一申中书呈，令司农寺注籍。」

二十二日，诏司农寺：「应常平存留一半钱谷粜籴数目，每岁终类聚，于次年春季点检，仍开具逐路以闻。」

二月二十五日，诏「诸城、寨、

      
堡、镇常平钱谷已给十日，具数申司农寺，岁终上都数。」
三月二十二日，判司农寺蔡确言：「本寺典领新法，事务繁重，非诸寺监之比。官属虽以才选，而并不别理资任。欲乞丞、主簿并二年理一任。别除差遣者，须(侯)[候]成任，遇有员阙，除朝廷特差外，丞选于主簿，比转运判官；都丞选于诸局丞，比提点刑狱。其资浅者，差与权发遣。」诏候理正运判以上资序，三年为一任。仍令中书立法。

五月二日，司农寺言：「诸路蚕麦丰熟，乞下提举司以积欠钱谷量直折纳。」从之。

七月十一日，判司农寺蔡确请令三局丞、主簿不妨事，兼删修本寺条例。从之。

二十五日，提点在京仓场所言：「在京诸仓有名额重迭者，乞改易。其延丰、永济、广积、广济各第一仓依旧名外，欲以延丰第二为元丰仓，永济第二为永丰仓，广积南仓为大盈仓，广济仓为广阜仓。」从之。

九月七日，诏：「自今常平、免役、坊场等钱物，诸处申奏，得旨移用，并送司农寺。」

十一日，司农寺请：「诸秋熟处，民户积欠常平、免役等钱谷三分以上，听重增钱折纳。」从之。

十四日，司农寺请：「自今以存留一半钱所籴粮斛别为一项，更不与常平旧管同沽价。」从之。

十月三日，司农寺请：「自今年八月降朝旨后，诸路因行役法，实用军人请受，比较所代役人雇食等钱，岁终具数，申寺拨还。」从之。

九日，诏司农寺令诸路提举司：「应常平金帛并许变易。如变

      
易不行丝绵，促令依条变转。如市价贱，即以本州岛逐色元价，以贵贱衮同纽计。所亏不及一分，并许出卖，不得抑配。如出卖不售，即具如何经画，申寺相度，或兑充上供钱数。其余物准此。」
十三日，御史中丞、判司农寺蔡确言：「常平旧敕，多已冲改，免役等法案未编定。今除合删修为敕外，所定约束小者为令，其名数式样之类为式。乞以『元丰司农敕令式』为目。」从之

十二月十九日，诏：「自今司农寺除本寺官请受及吏人衣粮食盐依旧三司支给，余支本寺所管常平、免役、头子、蹙零等钱。」从判寺蔡确请也。

二年正月十四日，诏：「司农寺市易、淤田、水利司封桩粮斛，并兑换与河北籴便司，更不许置。」

八月六日，权发遣司农寺都丞吴雍言：「淮浙(运)[连]岁丰稔谷贱，乞借逐路积剩免役、坊场钱，就并河州县镇增籴 米，常与别司仓储兑换。如向去价稍高，兑充上供。」下司农寺，请如雍议，先以常平所留之半，并散下不尽钱充籴本，次以坊场、免役余钱，坊场留半，免役钱留二分。从之。

十九日，上批：「局中见积司农钱，可选官经制，运至陕西塞要郡，封桩籴本。」(逐)[遂]命司农寺主簿李元辅往，仍令立耗折分数以闻。

九月二十九日，司农寺上《元丰教令式》十五卷，诏行之「诏行之」之下原有「同日，诏鬻官监、场务买名钱，依旧入司农寺。上《元丰教令式》十五卷，诏行之」数句，与本条及下条重，今删。。

同日，诏：「鬻官监、场务买名钱，依旧入司农寺。」时三司言：「人

      
户买扑官监及非折酬衙前场务，所增收钱并合入三司帐。」而司农寺以谓：「官(盐)[监]、场务外，皆是新法拘收钱，不当入三司，乞留以助募役。兼岁入百万缗，于市易务封桩，若失此钱，恐不能继。」争辨久之，乃从司农寺之请也。
十二月二十三日，诏：「诸路应发坊场钱百万缗，令司农寺分定逐路年额，立限于内藏库寄纳。」

三年二月一日，编《司农寺敕》成。

四月三日，诏：「两浙路减罢耆、户长、壮丁、坊正，并拨还支酬衙前、度牒等钱百二十余万缗，其变市金帛，输司农寺封桩。」从都丞吴雍请也。

二十三日，诏：「司农寺改更常平、免役、坊场等事，有干大法者，不得辄下相度，并先奏取旨。」

六月五日，诏：「司农寺移边远镇、城、寨常平钱输本州岛者，听民除步乘钱，着为法。」

七月二十八日，权发遣司农都丞吴雍言：「乞置局，会天下役书，删除烦复，支酬庸直，比较轻重，拟成式样，下逐路讲求报应，再加删定。」从之。又言：「差官考存留耆壮雇直等支酬衙前钱物，计置聚之京师，或移转沿边，变易金谷。」诏提举司限一季，具数以闻。

八月一日，太常博士、权发遣司农都丞吴雍言：「议定淮、浙两路役书，减冗占千三百余人，裁省钱二十八万四千九百余缗，会定岁用有宽剩钱一百四万余缗。诸路役书多此类。乞先自近京三两路修定，下诸路依仿报应。」从之，令吴雍与司农寺主判详定。

九月二十八日，诏都大提

      
举淤田并官庄并隶司农寺。
四年正月十八日，诏遣司农寺主簿李元辅往蜀中，经制见在司农钱，变运出关，至陕西沿边要郡桩管。其有起发物帛，并于凤翔府、秦州等处桩管，令本路提举司拘收。内有合行迁徙变转，即具措置事件，及契勘折耗数目以闻。

四月十八日，都大提点在京仓场司言：「汴河粮纲，岁运六百余万石，及司农寺起发淮、浙米四十余万石，并于沿汴仓分纳，乞于万盈、广衍两仓增廒屋四百间。」诏遣开封府推官曾孝廉按视，具图以闻。

同日，诏：「权发遣三司度支副使、兼措置河北籴便蹇周辅兼提举江南西路、广南东路盐事，体量主行盐事监司之不胜任者，置两局于司农寺。」

五月十九日，诏：「成都府、梓州、利州路自今年常平积剩并坊场司农寺合起发钱，截自李元辅回日，每季委提举司易物帛，赴陕西两路提举司重变转，于边要州郡桩管。」

六月十一日，判司农寺舒亶言：「司农寺前后积滞文字，不惟本寺失于催举，兼诸路提举司多是因循。其提举官已有条，岁终分三等考校。乞自今以提举司承受本寺文字，岁终以十分为率，会计结绝件数。」从之。

十五日，又言：「伏见本寺除帐司外，三局总十二案，系丞四员，主簿六员。其逐局事有烦简，则官属亦当裁减。欲乞止置丞一员，三局各置主簿一员，余并减罢。」诏从之，令本寺主判官于见任官内选留，或别举

      
官。
