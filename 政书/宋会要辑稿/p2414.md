<!-- { "loadSidebar": true } -->
七月十一日，刑部奏：「正月十三日登极赦书：『应除名、追官、停任人并终身不齿及放归田里人等，并许于刑部投状。』契勘除名、追官、停任人，刑部虽各有叙法十一等，内第一等永不叙收，第三等至六等止叙散官，其终身不齿及放归田里人系叙法之所不载。元丰大赦后，曾有投状人，刑部为无叙法，并送看详诉理断遣。本所奏请得叙者止一二人，余皆不行。今来大赦后投状者，若止随常格不与收叙，则赦书指挥殆成虚文。况此两色犯状未必重于除名，偶因当时特旨异名、叙格阙漏，遂使不沾霈泽。今欲乞并依特除名叙法，内本应除名者自从重并除名，永不收叙与止叙散官者，如经部投状，并从本部取索元犯看详，逐旋申取朝廷指挥。所贵久废仕官之人，又与恩恤。」从之。 
建中靖国元年三月二十一日，刑部奏：「臣切见自来大体赦书内，例各有除落命官过犯等指挥。自去年正月十三日颁降登极赦书后来，不住有官员赴部陈乞除落过犯，本部为赦文所不该载，不敢比类施行。欲望特诏有司，许依大礼赦书施行。内十年以上者，仍各与减五年；不及十年，各与 
      
减三年。所贵非常之泽，广被远迩。」诏许依大礼赦书施行，其理年仍各减三分之一。 
十一月二十三日南郊改元赦：「应见贬责官未量移者与量移，承务郎以上及使臣不因赃罪降充监当官，后来别无赃私过犯，候到任及二年，与依条牵复差遣。」崇宁三年十一月二十六日南郊赦、崇宁四年九月五日九鼎成赦、大观四年南郊赦，并同此制。
 职官 宋会要辑稿 职官七六 收叙放逐官二 
      
收叙放逐官二
【宋会要】
      
崇宁二年四月二十一日亲谒原庙赦：「应见贬谪命官除元佑奸臣及到贬所未及年外，未量移者与量移，合叙用人依该非次赦恩与叙。冲替命官系事理重者与减作稍重，系稍重者减轻，轻者便与差遣。使臣比类施行。」 
三年六月十六日，诏：「元符末奸党并通入元佑籍，更不分三等。应系籍奸党已责降人，并各依旧。除今来入籍人数外，余并出籍，今后臣僚更不得弹劾奏陈。令学士院降诏。」 
四年十二月二十四日，诏：「应元佑及元符末系籍人等，今既迁谪累年，已足惩诫，可复仕籍，许其自新。所有朝堂石刻已令除毁讫，如外处有立到奸党石刻，亦令除毁。今后更不许以前事弹紏，常令御史台觉察，违者具弹章以闻。」 
五年正月十四日星变赦：「应合叙用人，依该非次赦恩与叙。」大观四年五月二十一日星变赦同此制。 
大观元年正月一日改元赦：「应合叙用人与理当三期叙，应落职、降职及与宫观或放罢直替，并曾任在京职事官监察御史以上、开封府推官及监司人，令吏、刑部限一季逐旋申尚书省取旨外，其未复旧官并未复旧差遣人，并令吏、刑部不候投状，各限两月内赃罪及私罪情重人与依例叙复。其公罪并私罪稍重情轻人，并量轻重申尚书省取旨。」 
十月 
      
十七日，刑部言：「九月二十八日赦书；『应官员除名、追官、停任、停职未经叙用，并不因赃罪已经叙用及降官资未复旧，并贬谪已量移者，并与叙用，已叙用者更与叙用。』即是叙格内应六期、三期、一期并无等可降展年人，依上件赦条皆得与叙外，惟有本期之外更有特旨展期之人，未委合与不合依无等可降展年人与叙期。勘会除名系用六期收叙，特勒停系一期叙，今若一等并许叙用，即无轻重之别。」诏合叙用人并理当三期。 
二年正月一日受八宝赦：「元佑之初，奸臣乘间，得罪放废。言念岁月之久，屡更赦宥，除怀奸睥睨，报怨不臣，公肆诬诋，罪在宗庙，朕不敢贷，其尚系贬所，或情轻法重例被放弃，或非身自犯因人得罪，或止缘附会朋比朋：原作「明」，据《长编纪事本末》卷一二四改。，或志非谤诬言有近似，或缘辨理语类讥讪辨：原作「办」，据《长编纪事本末》卷一二四改。，或止因职事偶涉改更，凡此之类，可各具元贬责罪犯，审量其情，分轻重等第，取情轻者与落罪籍，特与甄叙差遣。」 
三月二十八日，三省言言：原无，据《长编纪事本末》卷一二四补。：「检会今年正月一日八宝赦书：『元佑之初，奸臣放废，言念岁月之外，屡更赦宥，可议等第取情理轻者与落罪籍，特与甄收差遣。』具到孙固、陆佃、王存、蒋之奇、赵瞻、安焘、顾临、张问、朱师服师：原作「思」，据《长编纪事本末》卷一二四改。、钱勰、王钦臣、杨畏、李之纯、王汾、马默、周鼎、向紃、李昭 、欧阳棐、陈察、梁士能、杨彦璋、李贲贲：原作「基」，据《长编纪事本末》卷一二四改。、锺正甫、许端卿、赵彦若、贾易、姚 、吕希绩、欧阳中立、叶伸、陈郛、朱光裔、苏嘉、吴俦、常立、李茂直
李：原作「季」，据《长编纪事本末》卷一二四改。、司 
      
马康、都贶、邓忠臣、廖正一、吕希哲、秦希甫、张耒、杜纯四十五人，编写成册。」诏除孙固、安焘、贾易外，余并出籍。续奉圣旨，孙固为系神宗随龙人，王珪初怀犹豫，终能协济，特与出籍。续诏叶祖洽、郭知章、上官均、朱绂、种师极、钱景祥并出罪籍。 
三年正月一日，中书门下后省、左右司状：「检会系籍定人内陈衍等不可贷外，蔡克明等二十五人，编类册内别无事状，虑别有照应文字，乞降下。诏张茂则、冯说出籍，余并依旧。契堪张士良一名，崇宁三年籍内有姓名，崇宁五年二月内御宝批，为系哲宗随龙人，特许任便居住。三月内系籍人分三等指挥内无姓名。今来刑部具到前项指挥内，即无张士良出名，未委合与不合出籍，乞明降指挥张士良出籍。」 
二月三日，中书省、尚书省送到门下中书后省、左右司状：「承朝旨看详孙固等共一百五十六人出籍，并今来看详到王古等外，所有其余系籍人并承朝旨不出籍人姓名一本，合取自朝廷指挥。」诏赵君锡、孔平仲、周遵道、张恕、胡良、程颐并出籍。 
六月三十日，诏：「比阅元佑罪籍，除诋诬先烈，得罪宗庙，朕不敢贷外，缘事放废，阅日滋久，宜与湔洗，复置周行。文臣张商英、谢文瓘、徐绩、路昌衡，内臣谭扆、窦越、赵约、曾焘、黄卿从、苏舜卿、阎守懃、邓世昌、郑居简、王化臣、王绂、张佑，可依已出籍例施行。」 
七月四日，诏：「朕祗绍先猷，遹追成宪，任贤使能，小大并进。其 
      
或自抵谴诃，名丽谪籍，旷日滋久，庶有革心。《传》不云乎：『过而能改，善莫大焉。』除元佑奸党及得罪宗庙朕不敢贷外，自余并弃瑕垢，量才试用，责其后效，许以自新。应曾任待制已上职任人，往咎宿愆，已绳黜责，朕则究知本末，今再加识擢，官司勿复以闻，台谏官亦不得辄有弹奏。其如尚或不悛，覆出为恶，怙终饰非，申述辨雪，与夫背公死党，阴怀报复，沮害良善，欲成其私，无循省悔过之心者，邦有常刑，必罚无赦。布告中外，咸体朕意。仍牓朝堂。」 
十一月，诏：「命官见在责籍，可特与牵复，仍与宫观差遣。」 
四年三月二十五日，诏：「罪废之人，不忍终弃，昨者稍加甄叙，尚虑怀奸沮法，命监司俟一年保奏。今兹阅月浸久，颇闻各安所守，更不候一年之淹，各与等第差遣，以责来效。曾任侍从官，于去年十二月以前牵复与知州人，内有未带职、未复待制以上职名人，并特免监司保明，三省条具，将上取旨。」 
政和元年六月十四日，臣僚言：「失入徒罪已上及用刑不法之吏，虽遇赦宥，许其叙复，乞不令任提点刑狱、亲民差遣。」从之。 
七月十一日，帝疾康宁德音：「应文武官自大观元年后来至今日前，因臣僚弹击、不曾体量取勘及特旨责降，不以大小臣僚，自责降后不以曾与未尝牵叙，见在罪籍者，并仰于所属投状申刑部，本部具元责因依申尚书省，量事体轻重取旨牵复。文臣曾任待制以上，武臣观察
      
使以上，尚书省限十日检举取旨。如已经叙官之人，更与牵复，无致漏落。」 
二年二月五日，臣僚言：「去年十二月十一日赦文，大小臣僚现在罪籍者，量事体轻重量：原作「体」，据前条所述改。，仰刑部具元责因依申尚书省，取旨牵复。今文臣曾任待制以上、武臣观察使以上已行检举，其余小官经隔岁月，未见施行。小大之臣，不应有异，乞诏有司类聚取旨。」诏限半年。 
十二月一日十二月一日：「月」原作「年」，按政和无十二年，又下文所述「受元圭」事在政和二年十一月，此奏当为同年十二月上，因改。然「一日」恐误，俟考。，中书省言：「十一月二十五日受元圭赦书：『应合赦用人自降责已及二年，理为非次赦恩，许当三期与叙。』契勘叙用之人理期年限不等，政和二年十二月四日诏，一期、再期合叙用人并许叙用叙：原作「赦」，据前后文改。，三期以上合叙用人叙：原作「赦」，据前后文改。，并与理当二期。」诏应合叙用人，自责降已及一年，理为非次赦恩，许当三期与叙。 
三年十一月六日南郊赦：「应官员除名、追官、勒停、落职未经叙用，并不因赃罪已经叙用及降官资未复旧，并贬谪已量移者，并与理当三期叙用，已叙用者更与叙用。」 
四年五月十二日北郊德音：「应追官、降官、降资、勒停未该叙用者，缘今次首行夏祭之礼，其理为一赦。及拘管人情轻，具犯由申，当该特与放免。」政和七年五月十四日北郊德音、八年九月十日皇帝元命之月德音，并同此制。 
五年二月十四日立皇太子赦：「应昨元符末上书邪下之人，趣操颇僻，在所摈废，累经赦宥，有指挥改官升任之类，例作过犯之人，可自今后遇改官关升注 
      
授，与依无过人例，及于家状内更不声说，仍许与在部人衮同注授，唯不得注在京差遣，以示宽宥。」 
三月十七日，诏：「建立太子、庆及海宇，与常例不同。应见责降官文武臣僚并与牵复，仰刑部限十日条具闻奏。如敢用情漏落，以违御笔论。」 
