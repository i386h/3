<!-- { "loadSidebar": true } -->
六年三月六日，诏：「应祠祀行事官，并须早入致斋。遇大礼，行事官并午前集朝堂。」先是飨先蚕，太祝冯绶致斋后至，为监祭使所纠，故申明之。 
七年二月八〔日〕，诏：「行事官、诸司职掌奉祀，行事懈慢者，委御史台纠察，重加其罪，遇赦不原。」 
八月二十七日，诏：「斋郎、室长每年预五大飨，行事无遗阙，放一选；一年内全不到者，殿一选；预一两次者，勤，守本出身选。仍给历，于岁给具逐人行事度数闻奏，定为永式。」 
八年七月二十七日，中书门下言：「旧制，祀昊天 
     
上帝及飨太庙，并宰臣、参知政事摄事。近岁多遣他官，虑乖严重，自今望依旧制。」从之。 
十月九日，太常礼院言：「诸祠祀献官数少，虑亏恭恪。冬至祀昊〔天〕上帝，旧司天监一员，今请添分献官一员。夏至祭皇地祇，旧司天监一员，今请添分献官一员。 百神，旧司天监二员，今请添分献官二员。准礼，兼祝史、斋郎助奠。」从之。 
天禧元年正月七日，有司言：「冬至祀圜丘，旧命献官十四员。伏缘神位甚多，未尽恭恪，望量增七员。雩祀大飨并增一员，夏至、方丘、 祭百神并增二员。」从之。 
四年闰十二月，太常寺言：「管太祝、奉礼，除授差遣及年小、在外，止有十一员，四季祠祭共使百二十余员。」诏令本寺牒御史台，取索秘书郎至寺、监主簿官位姓名，以十七岁以上堪差摄祗应者，与见在寺太祝、奉礼，共三十人为额。自今差摄行事官，应奉及五年无遗阙公过者，牒送审官院磨勘引见。内有遗阙，曾因祀事犯私罪一两次已上，即更差摄行事一年，亦送审官院。 
仁宗景佑二年二月十五日，诏：「每岁大祠，故事以宰臣摄事者，自今以参知政事、尚书丞郎、学士奉祠。」 
八月十一日，太常礼院言：「南郊坛第一龛五方帝、大明、神州地祇、天皇(太常)[大帝]、北极，并只差司天监、保章正等官行礼。五帝以下皆属尊神，官秩苟卑，飨接非称。今参详，坛第一龛欲差少卿监或正郎充献官，每位各一员。其第二、第三龛并差员外 
     
郎以下，每龛一员。神位多处，量加员数。如官阙，即差已次官。内壝外众星，并乞量位数，差京官与保章正等官分拜。」诏可。 
康定二年十一月十五日，诏：「南郊行事，鸿胪寺、礼宾院蕃客并于宣德门、景灵宫门外及南郊坛立班，不赴太庙。」 
庆历七年八月九日，集贤校理、同知礼院邵必言：「准敕，郊礼行事除有父母服不得入太庙、奉慈庙，其景灵宫、南郊坛即听入。臣窃以南郊、太庙俱为重祀，奉承之意无容异礼。今居父母丧者既不得入太庙，而得与郊祀，郊愈为重，能无妨乎 如闻今非与祀之官，但缘祀事阙职，有父母服者虽不入神门行礼，然皆得至斋宫，其南郊虽至坛所亦无禁止。吉凶相渎，莫此为甚!且常祀行事官，出入尚先期清道，不得见诸凶秽，今天子亲祠郊庙，而返容丧者执从其间，尤所不可。臣欲乞今后郊、庙行礼，应臣僚有居父母丧而被起者，并不许赴。若以庆泽之行，例须沾锡，亦在朝廷恩旨所及尔，不必屈礼而回容也。」诏礼官定议以(间)[闻]。太常礼院言：「郊祀大礼，国之重事，百司联职，仅取济集。若居丧被起之官悉不豫事，则或有妨阙。但不以惨麤之容接于祭次，则亦可行。按太常新礼：自今宗室及文武百官有遭丧被起及卒哭，赴朝参者，遇大朝会，听不入。若缘郊祀大礼，惟不入宗庙外，其郊坛、景灵宫得权从吉服陪位，或差摄行事，着祭服无嫌。伏缘今来遭丧被起者悉 
     
有职事，难以尽废。欲今后大祭祀，应有父母丧被起者，依旧不得入宗庙外，其郊坛所听权从吉服，行本职事，唯不得入壝门，庶协礼意，又不废官守。」诏可。 
神宗熙宁三年十一月八日，诏应系祠祭合差分献官，只令审官东院准例差摄。 
五年正月十九日，诏自今奉祠太庙，命宗室使相以上摄事。先是，侍御史知杂事邓绾言：「伏见《着令》：郊庙(太祖)[大礼]常以宰臣摄太尉，受誓戒，致斋，动经累日，中书政事多所废滞。祭祀之礼，于古则专以宗伯治神，于唐则宰相之外兼用尚书、嗣王、郡王，下至三品以上职事官通摄。而本朝亲行大礼，亚献、终献亦有以亲王及宗室近亲摄事者。方陛下讲修百度，政府大臣翊赞万机，而又使之奉郊庙、四时献享之礼，实恐淹废事务。欲乞明诏有司，凡四时献享、郊庙大祀，专使宗室近亲兼使相者摄上公行事。」故有是诏。 
八年十一月二十二日，诏：每岁昊天四祭，差两省以上官摄司徒行事。 
十年正月二十九日，侍御史周尹言：「今后宗室使相已上赴太庙大祠行事者，不得临时托疾避免；如违，请委大宗正司勘劾取旨。如使相已上员数不多，祠事差摄频数，即乞自节使已上相兼差摄。」从之。 
元丰三年六月二十八日，详定郊庙奉祀礼文所言：「先王事祖考，致其力，而又致天下之力，所以尽诚孝也。《周 
     
礼》大宗伯职：『大祭祀，王后不与，则摄而荐豆笾彻。』以(比)[此]见当祀必躬亲之，盖致其力也。《礼记》曰：『武王奠牧室』牧室：原作「收室」，据《礼记》原文改。，『率天下诸侯执豆笾，骏奔走。』又曰：『有事于太庙，群昭群穆咸在。』此致天下力也。后世苟简，有侍祠而无助祭，故沈约谓侍祠非旧典，言其无所事也。本朝亲祠郊庙，执事之官皆一切临时取充位而已，宗室及陪祠官则无预于职事，异于用力忘劳、同事神明之意。伏请亲祀南郊，荐彻笾豆簠簋俎馔，以朝臣充；太庙以宗(庙)室遥郡刺史已上充。」从之，仍令审官东院、大宗正司选差无过犯堪执〔事〕之人。 
是日，又言：「《唐六典》：中书侍郎掌贰令之职，凡临轩册命大臣，令为之使，则持册书以授之。若自内册，则以册书授使者。」又曰：「汉置中书掌密诏，《周官》内史掌王之八柄。掌书王命，盖中书之任也。古者爵有德而禄有功，必赐爵禄于太庙，故命内史读册。《洛诰》曰：『戊辰，王在新邑，烝祭岁，文王骍牛一、武王骍牛一。王命作册，逸祝册，惟告周公其后。』释者曰：褒德赏功，必于祭日，示不敢专也。读册告神谓之祝。逸〔祝〕册者，使史逸读册书也。《周礼 内史》：『凡命诸侯及孤卿大夫，则册命之。』《祭统》所谓『祭之日，一献，君降立于阼阶之南，南乡。所命北面，史由郡右执册命之』是也。然则古者褒德赏功于太庙，乃命内史读册。开宝礼及郊庙、明堂仪注，告神之册而使中书侍郎读之，殊为舛误。盖赞词接神者莫如祝，故《郊特牲》
     
曰：『祝，将命也。』《周礼 大祝》：下大夫二人，上士四人，掌六祝之辞以事鬼神示。《仪礼 少牢馈食礼》记说室中阴厌飨神之节云：『主人西面，祝在左，主人再拜稽首。祝〔祝〕曰：孝孙某，敢用柔毛刚鬣、嘉荐普淖，用荐岁事于皇祖伯某，以某妃配某氏。尚飨。主人又再拜稽首。』此则读册之任也。《开元礼》郊庙、明堂读祝并命太祝，最为近古。伏请郊庙明堂读册改命太祝。」从之，仍差史官摄。 
八月十五日，大宗正司言：「奉诏：亲祠南郊，荐彻笾豆簠簋俎馔，以朝臣充；太庙以宗室遥郡刺史以上充。今勘会，宗室自郡王、使相以下至遥郡刺史，数等官位，欲自遥郡防御使以下至遥郡刺史以上选充。」从之。二十七日，诏有司摄事依旧于尚书省受誓。 
十一月按此条，《长编》卷三一七系于元丰四年十月甲子(十一日)，此文疑有脱误。，又言：「礼文所详定到：祭前一日，司尊彝〔帅〕其属以法陈祭器于堂东，仆射、礼部尚书视涤濯告洁。祭之旦，光禄卿帅其属取笾豆簠簋实之，礼部尚书帅其属荐笾豆簠簋，户部、兵部、工部尚书荐三牲之腥俎，又荐熟俎。毕，礼部尚书彻笾豆。及亲祀太庙以宫闱令，圜丘以郊社令扫除。」从之。又言：「皇帝亲祠，供〔奉〕官并差命官、选人。乞下太常寺于投状愿行事官内选差，如关报所属差，仍令于习仪前半月，每日赴太常寺教习朝拜。」从之。 
十二月，又言：「奉诏：五方岳镇海渎共为一坛，系中祠，以五时迎气日祭之。旧例，中(词)[祠]，审官东院差行事官等。(迄)[乞]今后逐次〔依〕例牒审官东院差摄。」从之。 
      
四年四月十三日，诏：「亲祠(比)[北]郊，依南郊仪；如不亲祠，上公摄事。仰太常礼院条具以闻。」 
十月二十一日，详定郊庙奉祀礼文所言：「亲祠仪注：皇帝至罍洗，侍中跪取匜沃水，又侍中跪取盘承水，皇帝搢圭盥手。门下侍郎跪取巾于篚以进以：原作「兴」，据《长编》卷三一八改。。谨按《周礼》：小臣，上士四人，大祭祀沃王盥；御仆，下士十有二人，大祭祀相盥而登。郑氏注云：相盥者，谓奉盘授巾。则是周以上士沃盥、下士相盥也。唐开元中施恭本驳奏：旧封禅礼八条，其略以谓盥手洗爵，人君将致洁而尊神，故使小臣为之。今侍中，大臣也，而沃盥于人君；太祝，小臣也，乃诏祝于天神，非礼也。今侍中名则吉官，非复汉魏执虎子之班，汉礼侍中行之则可，今以侍中为之，非也。门下侍郎在汉与侍中俱领门下众事，郊庙则一人执盖，临轩朝会则一人执麾。其官给事于黄闼之内，故曰黄门侍郎。今之所受，皆是执政官，非昔执麾盖之任，而使之进巾，是又循名而不察其实也。伏请亲祠，以御药院内臣一员沃盥，一员授巾。」从之。 
二十七日，又言：「古者神民不杂，礼刑易制，治礼之官常得以治礼，事神之官常得以事神。故《周官》，王与后不亲祭事，则宗伯摄。自汉以来，官不得其职，太尉掌郊祀亚献掌：原作「常」，据《长编》卷三一九改。，光禄掌三献。太尉掌兵，今则为三公；光禄本掌宫殿门户，皆非祠官之任。伏请祠祭，应摄太尉并以礼部尚书充。如正官阙，则南北郊以中书臣僚摄，太庙以 
      
宗室摄。其余及亚献，太常卿并以太常礼院主判官摄；其光禄卿并罢终献，仍以太常卿行礼。又博士之官掌赞相祭祀，本朝始有监礼之名，今若俾之摄行祠事，正合古意。缘已有御史监祭，合罢监礼。」诏：「自今南北郊，差执政官为初献，礼部尚书、侍郎为亚献，太常卿少为终献。诸祠祭，礼部尚书、侍郎、太常卿为初献，太常少卿、礼部、祠部郎中、员外郎为亚献，太常博士为终献。宗庙，亲王宗室使相、节度使为初献，宗室正任已上为亚献、终献。已上如阙，即递差以次官充。仍罢监礼。」 
