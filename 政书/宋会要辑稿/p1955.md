<!-- { "loadSidebar": true } -->
之策者，其类尚多。圣心所以忧勤宵旰，虚己以听纳；大臣所当黾勉夙夜，毕智于谋谟，将以益隆太平之基，而追述元丰之盛际，其事顾已可后乎 臣愚欲望圣慈明诏大臣，应三省聚厅，务遵元丰故事施行。非特追述先帝之成宪，亦以仰副陛下励精政事之意，其于圣治，实非小补。」诏：「内外参辞并庶官谒见，元丰条只合诣府第。令坐条申明行下，仍札付御史台。」 
十一月六日，御笔手诏：「太师、鲁国公蔡京自再还廊庙，于今七年。迩者章数十上，却之复来，告老乞骸，祈于得请而后已，朕不欲固违。其诸细务，特免签书，可五日一朝，次赴都堂治事，恩礼宠数，并仍旧制。」 
八年五月十一日，臣僚上言：「吏部铨注，以待常调，则许随资格见阙指射。朝廷除授，本以擢用智能之士，随其材而器之，使无指占自陈之法，此祖宗驭吏之大宪也。迩来士失所守，幸进苟得，无复廉隅，公然投牒，或具札目指射，陈乞堂除内外差遣，谓之『蹈逐窠阙』，资品之华，俸给之厚，与遂其私者唯所自便。甚则内之卿监省曹，外之监司郡守，皆辄诣阙自陈，殊失朝廷为官择人之义。此风寖盛，不特害于任使，方当员多阙少之时，一官有阙，唯奔竞进取，权势之士亟取亟得，寒素无援与夫守分廉退者滞留之久，致无阙以处之，为害甚大。伏望圣慈特降睿旨，今后(辙)[辄]敢以札子指射堂除窠阙者，以违制论。仍令御史觉察弹奏，重行黜降。」 
      
诏：「朝廷除授，以待天下贤材不次之选。而侥伟自陈，汨丧廉耻，士失自守，因以废法。可依所奏，仍出榜朝堂。」 
宣和元年四月九日，太师、鲁国公「公」下原衍「臣僚」二字，已删。京言：「臣昨蒙宽假，许朝五日，止省治事。而臣今三省录黄、画旨、入进文字与六曹奏钞，敕命行下犹系臣名衔，着『不押免书』字。岂有身不任事、事非己出系名其上 虚负天下之责，腼颜惭怍，罔知所安。」诏所有系书一节可从所请外，余并依前后累降诏旨，无复别有陈请。 
二十五日，臣僚上言：「臣闻爵赏，朝廷之砥石，所以砺世而磨钝者也。稍吝之则有功者觖望，而人不知劝；稍宽之则滥得者必多，而人不知慕。二者不同，其失均也。臣备数宪台，日阅六曹关报，颇疑恩泽之行比年浸滥，一时非泛之赏无日无之，大则转官循资，小则减年支赐。臣略会其数，自去年七月一日至今年三月终合二百九十七件，凡五千六百四十余人，其间有但云『某等』而不开具姓名者，尚不论也，无乃太多乎!兹盖陛下励精庶政，尝恐百工怠弛，思有以激劝之，故不疑于用赏。而所司不能仰体睿意，乃因缘为市，尚恐不以实闻。臣尝中夜思之，可为愤懑者一，可为叹息者三，可为念虑者四，谨为陛下陈之。赏罚，人主之柄也，重轻予夺，当一听于君，虽冢宰不得专焉，以其义诏王而已。近年有司保奏，乃有(光)[先]用贴黄拟定某人转几官、某人几年磨勘、某人与某处差遣，是与 
      
夺重轻自人臣出，下轻其上爵，而盗威福之权，莫此为甚，臣所谓可为愤懑者此也。招弓弩手者辰州也，枢密院支差等房有何劳绩，推恩者八十四人。升兖州为袭庆府，三省兵房不过行移文字耳，推恩者三百三十六人。大名府编拣军器，推恩者四十六人。登、莱、沂三州共修战船纔八只，推恩者十二人。如此类者，不可胜数，其冒滥不已甚乎。保明功力，等第未尝核寔，专在临时，虽非元额许差之人，往往别作名目。河上之役，有司未尝出都城，而姓名亦在奏中者矣，其罔上不已甚乎 奉行盐法，乃盐香司之职也，孟特敢云委是推就绪此句疑脱一字。，晓夕究心。修整城壁，转运之职也，王似敢云委是功力浩瀚，并皆如法。仍有径纳札子，如淮南转运使李祉、三门辇运赵子淔之徒，巧为辞说，铺陈劳效，云伏候指挥。丝毫未有补于朝，辄敢矜功而自列，其轻侮朝廷不已甚乎 此三者，臣所谓可为叹息者也。吏知赏可以苟得，则人有侥幸觊觎之心。一登仕版，迁转如流，有甫二年转十官者。今吏部两选朝奉大夫六百五十五员，奉直大夫至光禄大夫二百九十员，横行右武大夫至通侍大夫二百二十九员，修武郎至武功大夫六千九百九十一员，名器既轻，则人人皆有移心，而莫肯安其分矣。酬赏转官不得回授白身人，自有约束，今又稍稍通行。正郎与副使既易得之，则三岁一郊，又暗增恩补。选人在部者 
      
一万六千五百四十二员，小使臣二万三千七百余员，吏员猥冗，注拟不行，而仕途塞矣。官秩既进，俸亦随之。三省、密院减年仍许特换支赐，公储有限，横恩鼎来，而国计虚矣。此四者，臣所谓可为念虑者也。陛下睿明天纵，如臣所陈，久已洞知其不可，海涵天覆，隐忍而未施行。经由去处，乃习熟见闻，以为当得。门下不较奏较：疑当作「驳」。，中书不缴词，日引月滋，宁有纪极。臣是以倾竭所闻，不能自已「不能」下，原文衍「不能」二字，今删。，幸陛下留意焉。」诏：「今后令三省、枢密院遵守。内辄以本职论功及有司擅为保奏、擅指定转官赐帛及指定轻重之类，依累降指挥申明行下。仍令御史台常切觉察。」 
二年五月十六日，手诏：「先帝稽古建官，肇正三省，设给舍、都司以替省务，纲目备举，成宪具奏奏：疑误。。今都司蹈袭，寖以旷官，盖缘省吏强悍，敢肆侵侮，遂为典章。可自今并遵守元丰、崇宁见行成法。应违法事，左右司官勿书，具事因举劾。情重者，取旨窜责，宰(丞)[臣]按治。」 
七月二十一日，臣僚上言：「爵禄砺世，侥幸可革。比来营造去处工匠之类，节次自有支赐，有司尚敢冒法，奏请特旨，与作工匠入流之人转行遥郡、横行。不惟碍法，缘工作之徒与士流不同，若纵之忝冒，混玷班列，显属泛滥。伏望特降处分，自今应作工匠入流之人并转至大夫止，虽奉特旨转行遥郡、横行，许三省、枢密院执奏不行，庶几有以革去侥幸之弊。」诏仰三省、枢密院遵守施行，虽奉特 
      
旨，执奏不行。 
八月十一日，尚书省言：「奉圣旨：三省早出等礼仪并依元丰法令，行首司检具，申尚书省取旨。今契勘到下项：一、元丰年作早出：筵宴、殿试举人、释褐唱名、人使见辞、宣召观示、习仪按阅、进书奉安、 决开堂、今即宰执不赴。开启道场相看、国忌奉慰。一、元丰年未经礼仪，见作早出：神霄宫烧香、明堂布政、就见皇子、御殿称贺、宰执谢敕设。元丰年共一日，今分作两日。一、元丰年不作早出，即今见作早出：宰执除拜转官、闻命授告、赐衣带、贺降生皇子、前两府到堂、外国人使到堂、诸官司就堂呈验、就堂宣视。」诏第一项依元丰体例，第二项合作早出，第三项不作早出。又制敕库房拟到下项：「一、诸杂人入幕次，契勘自熙、丰年有约束旨挥。不应入者，无故入门，许人告。今来宰执幕次自合除合祗应人外，诸杂人并不得入幕次。一、官员就幕次取覆，契勘自熙宁年官员参辞谢呈敕告并本职公事，方许赴都堂，仍取禀指挥相见外，余并依于尚书省投状。今来官员自不合入宰执幕次及下马步行处接便唱喏，并待漏院及合子内出头呈纳文字。欲已上并依元丰旧制。如违，徒二年。因而听采漏泄，依中书漏泄法。一、行马次序：契勘自熙、丰年赴朝，系宰执于百官后上马。昨迁班近上，见于百官前上马。除宰执见于百官前上马外，欲百官行马失序并冲节者各杖一百，仍令御史台、皇城司、开封府觉察，送所属 
      
施行，命官闻奏。一、上下马：契勘自熙、丰年宰相于隔门内下马，执政于隔门外下马。今即依得熙、丰年体例及自来宰执于隔门下马，由垂拱殿贮廊赴朝。后来为拆去贮廊，遇泥雨许入右银台门北廊下马。并自熙、丰年驾出入「驾」上疑脱一「车」字。，趁赴起居，于左承天门下马。今后改作左、右两敷佑门，于左敷佑门里、右敷佑门外下马。欲除见依元丰旧制外，其于敷佑门并遇雨入右银台门北廊上下马依见行仪制。一、侍班并从驾去处：契勘自来进呈侍班，殿内分三省各合子，今系同合子。从驾去处，今并依熙、丰年体例，在车驾殿门外作一合子。勘会元丰三省各奏事，各合子，见今同奏事、同合子，欲除三省奏事同合子外，余依元丰旧制。」从之。 
十月八日，诏：「在部员多阙少，河南府、(三)[二]广、荆湖、关陕阙官，而在京求差遣者甚多。盖缘希觊堂除，不甘远适，所以不均。其初出官人勿注京局，初改官及初升亲民者与外任，冲替及事故未满日月者勿堂除。」 
宣和四年八月二十日，少师、太宰王黼言：「臣顷被诏旨，三省、枢密院暨六曹事有未如元丰旧制者一切厘正。臣窃以神宗皇帝肇正官制之后，元丰五年八月修立枢密院令，诸得旨事并录送门下省，候报施行。宣命即关送，候送回发付。是年十月，枢密院再奉旨挥，得旨及拟进画依文字内圣旨急速限当日拟进，〔余〕限次日录送门下省。后覆奏回圣旨后：疑当作「候」。，急速限当日，余 
      
限次日发出。据此则枢密院事悉合经门下省审省覆奏，然后施行。臣伏见近岁以来，枢密院诸房浸紊成宪，凡所施行，(折)[析]以为二。一曰机速，更不关录门下省；一曰急速，更不关录送门下省。止用关子，更不关录者，门下省悉不预闻。用关子者，审省覆奏与封驳之法尽废矣。臣愚深虑未应元丰旧制。臣谨按门下省元丰六年兵房上半年承受枢密院录白者一千七百三十件内，用关子者纔二事而已。今年上半年，兵房承受枢密院录白文字三百七十七件，而用关子者至四百八十九件，何其多也。称系机速更不关录者不在此数，不可得而知。其间关子如差除兵将官、转资、补授恩泽、差人吏、养老之类，悉用关子，臣所未谕。若缘恭奉御笔，或事干急速，合即施行，不当更录送门下省。即不特非元丰条制，(令)[今]中书省被奉御笔及急速文字，皆行录黄，送门下省审省覆奏。内急速不可待画者，止许先次报行。惟尚书省间有急速奏行止关门下省者，然亦近承睿旨，事干除授及转官资之类，并送中书省行录黄矣。臣又闻元丰七年，王珪为左仆射、章惇为门下侍郎日，枢密院降指挥转员文字更不送门下省。珪等力争之，寻被旨应缘转员文字并送门下省，仍依枢密院例宿直，枢密院已得旨挥更不施行。详此则见先帝立经陈纪、垂裕无穷者，德音具存，无复可疑。臣苟窃位弗陈，是以不材而废 
      
