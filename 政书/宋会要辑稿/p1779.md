<!-- { "loadSidebar": true } -->
干(道)[德]六年八月，诏曰：「三载考绩，有虞之典也；四时职选，巨唐之制也。朕参酌古道，条制铨衡，贵无滞于选人，(伴)[俾]随时而赴调。如闻近日，动致淹留。自今南曹、铨司、门下省三处磨勘注拟并点检、谢辞等，共给限一月日，并须行遣了毕。南曹应有纳解投状选人等，自初下纳文书及批判诸司引验磨勘，直至判成送铨，都给限八日。铨司应有南曹判成选人，自初到铨引纳家状告示，逐旋磨勘，便令试判并覆阙注拟，写省历及进黄并引对谢辞等，都给限一十五日。门下省应有铨司诸色注官人等，点检告身文字，及移牒诸司勘会事节，追黄甲、写奏状并引准黄甲等，都给限七日毕。所有约定过堂，更不别给日限。其已上诸司，更有合行催促事件，各委本司施行。选人中若更别论课绩，或负过尤，须至诸处勘寻者，即仰行遣，具状以闻。或是无阙注拟及次序不相当者，并不在此限。」 
开宝六年七月，诏翰林学士卢多逊、知制诏扈蒙、张澹等重详定吏部流内铨循资格，从澹之请也。
太宗太平兴国二年十二月，诏曰：「流内铨常选人所试判，自来不较臧否并判下者。自今选人所试判三道，定为四等：二道全通，一道稍次，而文翰俱优者，为上等；一道全通，二道稍次，或二道通，一道全不通，〔而〕文翰(而)稍精者，为中等；一道通及稍次，二道全不通，或三道全次，而文翰无取(省)[者]，为中下等；三道全不通，而文翰纰(者)[缪]者，为下等。判上者即与超一次注拟，如入职事官，即不超资，与(如)[加]一阶；判中者即依资注拟；判中下者注同类官，黄衣人即除一资，如初入令、录，内降一资注拟，至下州下县不降；判不及全不对者，落下殿一年，候殿满日赴集。凡两经试判皆中下者，拟同类官。」 
淳化元年十一月，诏吏部南曹选人，自今赴调所投牒，并须于京朝官内求一人为识官 
      
书姓名，用府县诸寺监印，违者有司弗受。 
四年二月，以磨勘幕职州县官院为考课院。 
五月，以考课院归流内铨，俾翰林学士承旨苏易简、知制诰王旦同领之。先是，州县课绩并于此院考较功过，与铨司职分无异。会并归铨司，从判铨苏易简之请，省吏部员而并司局，议者咸以为当。 
真宗咸平元年三月四日，诏铨司所拟官告身，勿书其过犯。 
二年十二月，诏选判司簿尉二员充吏部流内铨、南曹主事。 
景德元年八月，诏流内铨，凡引选人，赍所试书判，以备亲览。真宗因言选人书到有纰缪者，寇准曰：「其中亦有书字不成者，请自今令铨司引对日赍所试，以备奏御。」从之。 
二年二月，帝阅前深州饶阳主簿张上达判词荒缪，书字不成，令宰相问状。判铨吕佑之言：「先准敕，铨司选人试判二道，定为四等。昨考较张上达判三道，第一道稍次，第三道不通，第二道虽判词不应题目，然论刑名即是，故书稍次。伏以放选以来，赴调者拥并，难于独力，尝乘间面陈，亦曾奏请矣。今蒙制问，甘伏其罪。」帝特释之。 
二年九月，诏流内铨依审官院例，前一日具选人历任进内，次日引对。旧制，每选人赴调，即检勘历任功过并出身以来事迹，至便殿引对日进呈，帝亲阅而甄擢之。至是，特令预先进入，且欲详观其能否。 
二十八日，诏选司：「常选人有疾者，已经引对，即依合入资序注拟；未引对者，留合入员阙，俟痊损施行。」 
三年三月，诏流内铨：「自今幕职官判上者超一次，内判中合循资者，其历任并所试，引见取裁。」 
大中祥符元年十〔月〕，诏选人签符并破官物书写给付，旧例纳官钱，并特免。 
二年正月，命户部尚书温仲舒、右丞向敏中同流内铨注拟选人。旧制，引对官吏，三班差遣不过十人，奏课不过三人，铨司不过十人。近以官吏稍众，三班增引奏课至五人，铨司至十五人。至是，三班所引使臣已少，铨司颇有稽滞，故令仲舒等同领其事以督之。时陈尧叟奏往有 铨之制，帝曰：「今员多阙少，四时许选，犹虑壅塞， 铨无乃不可乎 」尧叟久请复旧省员缺，宰臣王旦曰：「今选集待缺者二千余人，纵增二三百员，无益也。」 
天禧四年正月十七日，命翰林学士盛度、枢密直学士王晓、右谏议大夫王随与吏部流内铨试准敕无过犯幕职、令录。 
仁宗天圣元年九月，流内铨言：「准太平兴国二年十二月敕，并景德三年三月指挥，看详上件条贯所定刑名，通与稍次及不通三等体式未明，致考较之时，难于区别。今欲乞以每道刑名全合者为通，刑名及七分者为粗，不及三分者为不。仍于逐卷头定词理书札优、稍优、次、低次、纰缪，为五等：以二通一粗而词理书札俱优者为上等；一通二粗或二通一不，而词理书 
      
札并稍优者为中等；三粗及二粗一不、二不一粗，而词理书札俱次或低次、纰缪者为中下等；三不而词理书札俱纰缪者为下等；其全无词理者，纵刑名通、书札优，亦只入中下等。其上件四等，超资、加阶、循资、降资、殿年并依旧例外，更取判中下内二不一粗及词理书札俱低次、纰缪者，并注久缺官处，所冀稍申旌别，以合旧规。」从之。 
十月，门下省言：「吏部铨所注选人，欲依故事过堂押定。」诏今后磨勘选人历任引对前一日，于中书门下审验，先经改更合关报门下省事，依旧例施行。 
七年三月，诏流内铨每季支厨料公用钱，并三铨过院纸笔钱，共四十三千，并折支茶货卖现钱一十九千供用。自今令三司于见折支茶更特与添支九十五斤，充在铨公用。 
十二月，流内铨言：「铨司自来有逐季请到公用折支茶二百六十余斤，鬻钱货支使外，别无公用帐设物，乞指挥三司支借。」从之。 
八年七月，(诏)铨司言：「与南曹、门下省、官告院、甲库等详定，欲自今铨司每有移注改注、对换对移、就移就注选人，候移改定后，限一日关帖过院。过院限三日，修写黄甲送南曹(勿)[勾]勘，限一日却送铨，当日牒送门下省，本省限五日印书进入。即候降出中书，即依元限一日却付门下省，限次日却付都省。承敕人限次日送入甲库，限两日，如及十人已下，甲库出给签符及关南曹格式司、官告院。限七日，南曹出给历子。限七日，官告院出给官告。其官告、签符、历子，如是人数稍多，依限修写不及，即逐处旋具因依，申铨相度文字多少，量展日限，出给所定日限，并除休务假外计日。」从之。甲库旧制，流内铨注官后帖过院，逐甲牒送门下省押定后，却送铨司。铨帖送南曹司勾勘印书，纳送铨牒门下省进纳入内。候内中降到中书日，却付门下省给付都省，承敕人送入甲库，出给签符，及关送南曹格式司、官告院。其南曹出给历子，官告院出给官告，以其元限日数颇多，稽滞选人，今并约之。 
九年十一月九日，吏部铨请自今应丁忧服阕及以(愿)[有]劳绩授近便者，如入远，不计有无职田，从便注拟。诏除有劳绩者不行，余悉从之。
十年五月十九日，吏部铨上言：「福建、江浙、荆湖等处官，据选人合入及情愿乞注者，除本贯不注外，余请不限地里许注。」从之。 
明道二年十一月二十八日，诏令铨司今后分见选人及(奉)[奏]举人历任札子，仰简经修写，不得漏落过犯，仍只别节掠贴黄于札子前，粘连进呈。 
景佑三年六月七日，流内铨言：「选人资考合注西川远官者，或称亲属在彼，乞免远官，权移近地，候亲属得替，却注合入远官。又父母未及七十，便称年老无人侍养，乞折资注近官，法亦听许。自今应合入川远处选人与注近官者，亲属 
      
得替，便行移注。乞折资注近官者，须是父母实年七十已上方得。」从之。 
十月十三日，龙图(国)[阁]直学士李纮言：「幕职、州县官前任有臣僚奏举、该磨勘引见、未改官者，今任并开说某人奏举、已经磨勘说，别作一贴黄取旨。」从之。 
庆历四年正月，诏流内铨如批降指挥后有合奏请事，令主判官别取旨。从判铨王质之请也。事见三班院。 
二月，命天章阁侍讲曾公亮删定流内铨条贯。 
英宗治平元年二月，权判铨钱公辅奏请选人祖父母年老得家便官者，免硬注。从之。 
三年五月，吏部流内铨进《铨曹格敕》十四卷，诏行之。以上《国朝会要》。
 选举 ~ 宋铨选 审官西院 典职官全同，存目不录。 侍郎左选 流内铨 
      
侍郎左选
流内铨
神宗正史职官志：吏部流内铨，国初张昭为尚书，犹掌京官七品以下选。及昭致仕，以他官领之，始但掌幕职官以下选事。知制诰苏颂，熙宁二年，神宗常问比改官者多，对曰：「真宗以前引见选人，或与改官，或止循资。」上曰：「若此，则有幸不幸者。今入仕之路多，科场之取士众，既多取之，而扼其进用，使人穷困，亦不为有理。须别议其法。」旧制，五日一引当改官选人对便殿，不过二人。其后待次者寝多，至有滞留逾二年者。上闻其坐困四年，乃诏每甲引四人，以救其弊。士人便之。元丰三年，将改官制，先诏流内铨称尚书吏部。官制行，归吏部侍郎左选。 
神宗熙宁二年三月一日，命翰林学士吕公着、知制诰苏颂与判流内铨官试验选人身言书判。初议差公着等，上问试判故事，因曰：「此何足以见人材 」辅臣或对：「先朝有与京官者，或以为京官可惜。」上以为然。 
三年，置主簿。二月七日，以著作佐郎杨完为主簿，编条例等任使，从吏部流内铨所请也。时判铨陈襄请置属官，又取铨曹所用例，去其不可行者，编为策。 
五年闰七月，诏吏部南曹并入流内铨。初，吏部别有判官二，兼判南曹，掌考验选人殿最成状而送铨，及关试勾黄给历之事。于是判铨许将等请省南曹入流内铨，故有是诏。 
元丰元年六月二十九日，诏：「沧州清池，莫州任丘，霸州文安、大城，秦州成纪、陇城、清水，延州肤施、延长、延川，庆州安化、合水，全州清湘、灌阳，邵州邵阳、武冈，澧州石门、慈利十八县，其旧系监当阙，送流内铨差注。」 
九月二十八日，诏：「京朝官、选人并使臣换文资，所试上等第一宜赐进士出身，中等稍优与堂除差遣，中等与不依名次注官，下等与注官。内未出官与出官、已出官与免短人无短 
      
使者，升半年名次。」 
二年八月二十四日，新赐进士第二人及第王涣之特许注官。涣之年十九，碍铨故也。 
十二月二十四日，御史舒亶言：「流内铨选人旧无籍记，其间妄冒伪滥之弊，官司莫得而知，乞置簿以备检人。」从之。 
