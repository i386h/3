<!-- { "loadSidebar": true } -->
十年正月十二日，诏：「今后提举市易司应副过买马司钱，令买马司限一年内拨还。其已少下钱二十余万贯，令市易司于本路息钱内除破，仍自今三司逐年于券马钱内桩管一十万贯应副买马。熙宁九年已支者，并行除破。」《旧闻证误》：熙宁八年正月，议者谓成都路可市戎、泸、黎、雅夷人战马。诏委知府蔡延庆领之。《实录》：七年三月戊申，诏梓路察访熊本措置戎、泸、黎、雅州买马。八月庚午，命蔡延庆提举戎、黎州买马事。八年正月乙巳，延庆言邛部川蛮愿卖马。诏延庆招来之。此时延庆领马事近半年，非事始也。注：八年三月庚戌，延庆并领威、雅、嘉、泸、文、龙等州买马事。 
元丰元年闰正月十八日，群牧司乞于德顺军置场买马。从之。 
二月七日，诏给盐钞三十万缗，付群牧司买马。 
同日，河东经略司韩绛言「乞令弓箭手买四尺四寸以上马，仍勒贴纳亏官价钱。」从之。免贴纳价钱。 
三月十九日，群牧判官王钦臣请买紬绢、锦绮及虎豹等皮博马。从之。 
十二月二十四日，诏京东西、开封府界将下马军阙马，委逐将召买四岁已上、十岁已下堪披甲马，钱于封桩禁军缺额请受内借支。 
三年八月二十七日，群牧司言：「既许养马人户赴司买马，缘陕西买马司岁发马数无宽剩，欲乞于岁计外添买骁骑以上马三千匹，赴本司交纳。」从之。 
四年正月二十一日，诏令经制熙河边防财用司，指挥许令弓箭手依官价自买及格堪披带马，赴官呈印讫给付，关买马场日内支价钱，仍充买马司年额之数。 
二月二十八日，京东转运判官吴居厚乞同李察募惯习航海之人，因其商贩，踏行海道之通塞远近，开谕女真入马之利开：原作「闻」，天头原批：「闻，《大典》作开」，据改。，询求海北排岸司所在及其兴废之因，俟得其实，条画以闻。从之。 
四月十八日，上批：「闻同主管陕西买马司高士言：凡与蕃部交易，动以恶言慢骂之。其侪类每有怨色，亦是阻其来马一涂。可令郭茂恂体究批闻。」 
五年正月二十六日，诏：「在先朝时，女真常至登州卖马。后闻女真马行道径已属高丽隔绝，岁久不至。今朝廷与高丽遣使往还，可降诏与国主，谕旨女真，如愿以马与中国为市，宜许假道。」 
二月一日，泾原路经略司乞下买马司，买四千匹赴本路。许买民马，相兼给诸军。从之。
十一月二十八日，提举陕西买马司言：「本司管总支填递马阙数至多，少有及四尺一寸赴官中卖。欲乞依定价权买四尺二寸或一寸牝马、及十一岁以上，与牡马相兼支遣。」从之，仍不充额。《续通鉴长编》：宋神宗元丰五年秋，鄜延路经略司言：「汉户及归明界弓箭手自买马，乞依蕃弓箭手例，每匹给抚养库绢五匹为赏。」从之。环庆路准此。《宋史长编》：神宗朝，提举陕西买马监牧司言：乞免简发沙苑监捧日马，留为马种。从之。 
六年七月二十九日，知延州刘昌祚言，乞量减监牧司年额马数，增价买四尺四寸以上堪披甲马，增置马军蕃落。从之。 
八月十一日，提举经度制置牧马司言，已遣官往诸路选买牝牡马上京，乞逐路专责监司一员提举。从之。诸路差提点刑狱官、开封府界差提点官。 
九月四日，上批：「提举河东路保甲王崇拯建议：本路教骑人以十分为率，从上取二分，依麟府和市马价，每匹官给钱二十五千，责令买及格马，作五年买足。据见管人二分当得六千九百一十八匹，价钱十七万二千九百五十缗，可支京东路元丰六年上半年盐息钱。不足，即续支下半年钱付王崇拯，月具买马数以闻。其请给之际，官私人有分毫取与，并依在京河仓法。」 
十月十八日，提举陕西买马司郭茂恂言，制置牧马司于熙河路买牝牡马，价高于本司所买年额。诏令提举经度制〔置〕牧马司裁减以闻。 
七年五月二十二日，提举京东保甲马霍翔言：「买马法无过八岁，及十五岁，给公据斥卖。切以牡马十岁方壮，牝马十七岁犹生驹。乞许买十岁以下牡马、十三岁以下牝马，至十七岁以上，并许斥卖。买马钱先以提举司钱代支，民户均助钱令随役钱纳下京西路施行。」 
翔又言：「约京东路齐、淄、青、郓、密、维六州产马最多，可减为五年。濮、济、兖、沂、徐、单、曹州、淮(扬)[阳]军、南京产马差少，可减为七年。登、莱二州马虽多，往往不及格，可依旧十年取足。」诏五年者展为六年，七年者展为八年。余从之。 
二十五日，提举京西保马司言：「本路养马十五年数足，乞每都先买二十匹，限岁终足，许本司较量知佐能否，闻奏升黜。」诏依元降年限，每年买及一分。六月十三日，知河南府韩绛言：「京西保马，诏限十五年数足。今保马司遍牒诸县作二年半。京西地不产马，民又贫乏，乞许于元限减五年。」诏提举京西路保马司遵守元降敕限。 
六月九日，诏：「河东、鄜延、环庆路各发户马二千匹，河东路可就给本路，鄜延路以永兴军等路，环庆路以秦凤等路，其少数和即以开封府界户马。如尚少，内鄜延路仍以京西路坊郭户马。所发马，官买者给元价；私买者分三等：上三十千，中二十五千，下二十千。以解盐司卖盐钱、阜财监应副市易钱先借支。开封府界以左藏库钱，余以本路钱。专主管官，开封府界委范峋、河东范纯粹，秦凤等路李察，永兴军等路叶康直。其买过户马，限三年。」 
七月五日，诏提举陕西买马官展二年磨勘。以有司言岁买马不及额也。 
二十二日，上批：「昨尚书省议宽减京畿户马，人遂有慢令之心。帐内但有马数，因事调发，乃见其情。开封府界提点范峋及知开封县李括所奏如可行，宜令兵部条具以闻。」兵部言：「峋奏户马未买，或乘往别路未回，或有病未发。如当起发，即及一纲乃发。本部看详：如乘往河东、陕西路者，乞就支。余如峋请及如括言。马已起发者，即三年买足。」从之。 
二十三日，同主管京西路保马吕公雅言：「奉诏，闻本路保马极苦难买。众既争市，价亦倍费，至驽者不减百千。深恐本司近奏所责之数过多，民间未悉朝廷取 在远之意，遂致如此。宜更消息考验，但如元令，聊增其数可也。臣今相度，当减每都之数。今约年终，各以八匹为限，及本路每都一分四匹。今界增倍，若岁买二分，八年可足。其僻县展为十年。」从之。 
十二月九日，诏陕西买马隶经制熙河兰会路边防财用司。 
八年二月十三日，诏开封府三路保甲所，养官马生驹，不赴官等量，私自市若藏买，并引领牙保及所辖人各减盗及贸易官马法一等，许人告，赏二十千。 
哲宗元佑元年三月十六日，枢密院言三路保甲有借到人户私马，并还其直。从之。 
五年七月九日，泾原路经略司言：请自元佑三年五月以后根括违法典买蕃部地土人与免罪。许以两顷五十亩出刺弓箭手一人，买马一匹。从之。 
绍圣元年十月二十一日，提举陕西等路买马公事陆师闵言：「请自今使蕃汉商人愿以马给券进卖者，于熙河、秦凤路买马场验印，从逐场见价给券，送太仆寺畀其直。若券马盛行，则买马场可罢。」从之。 
三年十一月七日，枢密院言：「鄜延、环庆路骑兵阙少。已降指挥，专委提举买马陆师闵每路要及万匹以上。切虑将逐路正兵及汉蕃弓箭手见有马数通及万匹，兼经略司所买马，各未有支配汉蕃人兵分数。」诏陆师闵见马外，逐路增买各及万匹以上，并经略司所买马权不限分数支填。正兵有余，即以次支配汉蕃弓箭手。 
四年二月四日，诏泾原、秦凤路各特降度牒百道，提点熙河兰岷等路汉蕃弓箭司回易见钱，支借蕃兵收买战马。 
六月十三日，枢密院言熙河兰岷路骑兵阙马数多。诏：「专委提举举买马陆师闵于年额外更买三千匹应副。熙河兰岷诸军并汉蕃弓箭手，令防秋前数足。弓箭手合自备马，关经略司，依所买钱数，宽限催纳元价，送还买马司。」 
元符元年五月十四日，诏太仆寺：「自今官马到寺，四尺二寸以上、六岁以下，并送拣马所选讫，方许支使。」 
二十九日，枢密院言，河东路买马，科定州军匹数，致令市户于别路倍钱收买。诏枢密院直学士、河东路经略安抚使孙览特降为宝文阁(侍)[待]制。 
徽宗宣和二年十二月八日，枢密院言：「管勾茶司事兼提举买马监牧司宇文常奏：勘会陕西买马，自承圣训，遵用元丰旧法，减省收买。去年八月至今年七月终，买到马一万一千六百四十一匹，减省钱一百六十六万六千二百八十一贯二百文。」诏提举买马监牧司具合推赏官吏职位保明申，特差宇文常充提举。 
三年十二月十八日，陕西安抚司奏：「准指挥，令本司计置良马一万匹。寻委陕西提举茶马官郭思计置数定。」诏川陕买马万匹，郭思、张有极及官属等升职进官有差。以上《续国朝会要》。《宋史通略》：「大观二年冬十月，诏川茶数品，惟雅州名山，羌人所重。其以易马，毋得他用。余博籴。」《宋史 张若谷传》：「若谷拜谏议大夫、知并州。先是，麟府岁以缯锦市蕃部马。前守辄罢之。若谷以谓互市所以利戎落而通边情，且中国得战马。亟罢之，则猜阻不安，奏复市如故，而马入岁增。」《贾昌衡传》：「泸州边夷蛮，故时守以武吏「以」字原缺，据《宋史》卷二八五本传补。，昌衡请由东诠调选。蛮驱马来市，官第其良驽为二等，上者送秦川，下者辄轻估直而抑买。昌衡请严禁之。」《东斋记事》：河东忠烈宣勇乡兵结社买马，以填广锐禁军。陕西振武亦然。其后，宣毅、义勇官助其价，使买马为社，亦以外填广锐。 
高宗建炎二年五月二日，臣僚言：「诸路人户家得养马，不限数目，官司不得拘籍，仍不许差借和顾之类。俟其畜养之久，孳生渐盛，听于所在官司投卖，即日优还价直。」从之。 
绍兴元年七月九日，枢密院言，广西经略司乞支本路逐年未起无额上供钱，应副买马。诏令广南西路转运司于建炎三年、四年未起有额无额上供钱内，疾速支拨应副，通前共不得过十万贯。如逐项年额钱已有起在路之数，却于绍兴元年分合起上供钱内按数贴拨。 
二年六月四日，广西经略安抚司言：「得旨，于韶州未起内藏库钱内就便桩拨三十万贯作六料，付本司措置收买四尺二寸以上堪好战马。近年以来，马价涌贵，比年时已过四五倍。承平之时，修立马价，即与今日不同。乞于逐等元立价上，从本司酌度，随目今时价，量添钱数收买。」从之。 
