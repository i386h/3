<!-- { "loadSidebar": true } -->
光尧皇帝建炎三年正月十日，制：「大同军节度、云州(馆)[管]内观察处置等使、金紫光禄大夫、检校司空、持节云州诸军事、云州刺史、兼 
     
御史大夫、上柱国、真腊国王、食邑二千四百户、食〔实〕封一千户金裒宾深，可特(受)[授]检校司徒，加食邑一千户，实封四百户。」以郊祀加恩也。(本卷郭声波点校，刁忠民初审。)
 蕃夷 宋会要辑稿 蕃夷四 回 鹘 
     
宋会要辑稿 蕃夷四

回鹘
【宋会要】
回鹘，匈奴之别裔，在天德西北娑陵水上。后魏号铁勒，唐初号特勒，后称回纥。其君长曰可汗。《宋史》列传：自贞观以后朝贡不绝。至德初，出兵助国讨平安、史之乱，故累朝恩礼最重。然而恃功横恣，朝廷虽患其邀求无厌，然颇姑息听从之。元和中，改为回鹘。会昌中，其国丧乱，其相馺职者拥外甥将庞勒奔安西甥：原作「生」，据《宋史》卷四九○《外国传》六改。。既而回鹘为幽州张仲武所破，庞勒乃自称可汗，居甘、沙、西州，无复昔时之盛。五代皆来朝贡。《宋史》：后唐、晋、汉、周，皆遣使朝贡。后唐同光中，册其国王仁美为英义可汗。仁美卒，其弟仁裕立，册为顺化可汗。先是，唐朝以公主下嫁，故回鹘世谓中朝为舅，中朝每赐答诏亦曰外甥。五代同之。《宋北盟录》：回鹘皆长髯高鼻，以匹帛缠头，散披其服。晋天福中，封其国主仁裕为奉化可汗。裕卒，其子景琼嗣。 
太祖建隆二年十二月，景琼遣使来贡方物。 
三年四月，阿都督等四十二人以方物来贡阿：原作「何」，据《长编》卷三、《文献通考》卷三四七、《宋史》卷四九○改。。 
干德二年正月，遣使赵党誓等四十七人来贡玉百团、牛尾一株、白戁牛尾六十株、貂鼠皮百一十张、玉珠子五百三十五颗、碎玉百二十五段、玉蹀躞子百一十事、马六十五、十九。《宋史》：干德二年，遣使贡玉百团、琥珀四十斤，戁牛尾，貂鼠等。 
三年四月，遣使张都督来贡马十、七十、玉七团、琥珀二百二十九斤、碙砂四囊、戁牛尾四十株、毛褐五十段、 
     
白垒毛布三十段、白石二块、玉鞍辔一副、貂鼠皮五十张。 
十一月，遣僧法渊贡佛牙及琉璃器、琥珀盏。 
十二月，甘州回鹘可汗遣使孙夜落与沙州、瓜州同入贡马千匹、五百、玉五百余团、琥珀五百斤、碙砂四十斤、珊瑚八枝、毛褐千匹、玉带、玉鞍等。 
开宝元年十一月，殿直郜岳自西北蕃押甘州回鹘及于阗、沙州使人各贡驼马方物。是年，其国宰相鞠仙越亦遣使来贡马。 
太宗太平兴国元年冬，遣殿直张璨赍诏谕甘、沙州回鹘可汗外甥，赐以器币，招致名马美玉致：原作「至」，据《宋史》卷四九○《外国传》六改。，以备车骑琮璜之用璜：原作「横」，据《宋史》卷四九○《外国传》六改。。 
五年闰二月，甘、沙州回鹘可汗夜落纥密礼遏遣使，《宋史》：裴溢的等四人。以橐、名马、珊瑚、琥珀为贡。《宋史》：雍熙元年四月，西州回鹘与婆罗门僧永世、波斯外道阿里烟同入贡。 
雍熙四年八月，合罗川回鹘第四(次)太子遣使来贡石。 
端拱元年九月，回鹘都督石仁政、么啰王子、邈拏王子、越黜黄水州巡检四族并居贺兰山下，无所统属统：原作「纥」，据《宋史》卷四九○《外国传》六改。，诸部入贡多由其地。么啰王子自云，向为灵州冯晖阻绝，由是不通贡奉，今有内附意。各以锦袍、银带赐之。 

至道(上)[二]年十月，甘州可汗附达怛国贡方物，因上言愿与达靼同率兵助讨李继迁。优诏答之。 
真宗咸平元年四月，甘州回鹘可汗王遣僧法胜等来贡。《宋史》：咸平四年，可汗王禄胜遣使曹万通以玉勒名马、独峰无峰橐驼、宾铁剑甲、 璃器来贡。万通自言任本国枢密使，本国 
     
东至黄河，西至雪山，有小郡数百，甲马甚精习，愿朝廷命使统领，使得缚继迁以献。因降诏禄胜曰：「贼迁凶悖，人神所弃。卿世济忠烈，义笃舅甥，继上奏封封：原作「对」，据《宋史》卷四九○《外国传》六改。，备陈方略，且欲大举精甲，就覆残妖，拓土西陲，献俘北阙。可汗功业，其可胜言!嘉叹所深，不忘朕意。今更不遣使臣，一切委卿统制。」特授万通左神武军大将军，优赐禄胜器服。 
景德元年九月，甘州夜落纥遣进奉大使宣教大师宝藏、副使李绪、判官都监将军回纥引领进奉充都总管结诺等百二十九人来贡。 

是秋，诏：「闻西京回鹘人有久住京师者，无得私买蕃部系禁香药。违者，论其罪。」时三司言：「回纥等有犯，即断决决：原作「兵」，据《长编》卷五改。。」真宗曰：「外蕃远来贡奉，不知中国条法，若深加刑辟，恐失怀远之道。」遂令先具罪状以闻。 
闰九月，甘州夜落纥及没孤宰相以方物、战马来贡。 
四年十月，甘州夜落纥遣尼法仙等二人来朝献马十疋，且乞游代州五台山。从之。 
是年，夜落纥遣僧翟入奏入奏：原作「大秦」，据《宋史》卷四九○《外国传》六改。，来献马十五匹，欲于京城建佛寺，祝延圣寿，求赐名额。不许。 

大中祥符元年，镇戎军上言：「夏州万子等军主领族兵趍回鹘，回鹘设伏要路，示弱不与斗，俟其过，奋起击之起：原作「其」，据《宋史》卷四九○改。，剿戮殆尽。其生擒者，回鹘驱坐于野，悉以所获资粮示之，曰："尔等狐鼠，规求小利，我则不然。"遂尽焚而杀之，惟万子军主挺身遁走。」帝曰：「回鹘尝杀继迁尝：原作「当」，据《宋史》卷四九○改。，世为雠敌。甘州使至，亦言德明侵轶之状，意颇轻视。量其 
     
兵势，德明未易敌也易：原无，据《宋史》卷四九○补。。」 
四月，夜落纥遣使来贡。帝曰：「宝物公主即夜落纥之母，本族事必咨母而后行。今之所赐，宜有加也。」遂赐公主黄金器，夜落纥香药、金带。 
九月，夜落纥上言：赵德明来侵，率众拒之，德明屡败，乘胜追之越黄河。 
十一月，以东封，夜落纥、宝物公主及没孤公主、婆温宰相以宝货、药、橐、名马，遣使姚进等十二人来贡。诏专遣使馆设，优定支赐，俟车驾还京，赴宴讫，遣回。 
十二月，以夜落纥为特进、忠顺保德可汗王，宝物公主为贤明宝物公主。夜落纥尝言：本道御押赵德明蕃寇，乞朝廷发兵，遣孔目官一人至本道。诏谕以德明恭顺朝命，且虞公吏至彼搔扰，第遣使白方进偕往。又乞赐介胄一副，以壮威容。并从之。 
二年二月，《宋史》：东封礼成。以可汗王进奉使姚进为宁远将军，宝物公主进奉使曹进为安化郎将，赐以袍笏，遣还蕃。《宋史》：又赐夜落纥介胄纥：原作「干」，据《宋史》卷四九○改。。时夜落纥本道二尼向慕声教，思欲瞻礼，今随贡奉使赴阙，望赐紫衣。亦从其请。 
三年十一月六日，甘州回鹘僧法光来贡。 
十四日，礼宾院上言：「回纥裴福等(课)二十人请诣汾阴陪位。」从之。 
十八日，以甘州进奉使苏兀罗为怀化司戈，行首安进为怀化郎将。 
二十日，甘州回鹘可汗夜落纥遣左温宰相、何居禄越枢密使、翟符守荣、安殿民等来贡民：原作「门」，据下文改。。 
十二月五日，补甘州孔目官张伦为供奉官，赐袍笏、银带。时宝物公主没孤氏上言：伦在 
     
国，多其管勾，乞补职官。又言：近被病始愈，国中不产香药及小儿药、冷病药，望赐之。又发愿修寺，并无金粉，并求赐妆粉钱、房卧金银 之类。诏并从其请。 
十二月，补秦州牙(枚)[校]杨知进为三班借职。知进累入番接送甘州使故也。《宋史》：是年，龟兹国王可汗遣使李延福、副使安福、监使翟进来进药香、花布、名马、独峰驼、大尾羊尾：原作「尼」，据《宋史》卷四九○《外国传》六改。、玉鞍勒、琥珀、石等：原作「玉」，据《宋史》卷四九○《外国传》六改。。 
四年正月，甘州进奉使翟符守荣等《宋史》：三十人。请从祀汾阴。从之。礼成，诏以翟符守荣为左神武军大将军，安殿民为保顺郎将，余皆赐冠带、器币，及回诏赐可汗王衣着五百匹、银器五百两、晕锦旋襕、金腰带，宝物公主衣着四百匹、银器三百两，左温宰相衣着二百疋、银器百两。又召其使，出御札子，以银瓶器、金首饰赐之。 
二月，遣使来贡。《宋史》：其年，夜落纥遣使贡方物。 
四月，回鹘安密贡玉带，《宋史》：秦州回鹘安密献玉带于道左。贺祀汾阴礼毕。 
六月，甘州进奉回纥安进诣登闻上言：「昨赍本国可汗王表诣阙，蒙赐锦袍、银带、锦彩，还过渭州，入西蕃界，为贼所劫。」诏别赐与之。 
八月，夜落纥遣使奉表诣阙。 
十一月，夜落纥遣使康延美(王)[上]言：「败赵德明蕃寇，立功首领望赐酬赏。」诏付空名司戈、司阶、郎将官告十道，使承制补署。 
五年五月八日，夜落纥、宝物公主遣使以宝货、橐驼、马来贡。 
十四日，甘州使安进献玉一团、马三疋，回纥白进献马一疋。 
六年十二月，回 
     
鹘遣使来贡御马二十疋。 
八年九月，礼宾院译语官郭敏自甘州回，以可汗王表来上。先是，夜落纥累与夏州接战，每遣使入贡，即为德明所掠。自四年后，宗哥诸族皆感朝恩，多遣人防援以至，既而宗哥族唃厮啰复与夜落纥因求婚遂为仇敌。至是，表文曰：「忠顺保德甘州回鹘外甥可汗王臣夜落纥言甥：原作「生」，据本书蕃夷四之三改。：臣在州，与九宰相诸部落不住与西凉府人苏守信斗杀，见今人户平安。宝物公主于大中祥符六年二月疾亡，为苏守信劫乱，奏报迟违，所贡遗物续次附进。去年十一月中，蒙差通事梁谦赐臣宝钿、银匣、历日及安抚诏书，臣并捧受讫。盖为西蕃赞普与立遵方用兵马，道路未(闻)[开]，臣所有朝贡礼物前去未得，伏乞皇帝阿舅恕罪。今因郭敏回京郭：原作「敦」，据上下文改。，望赐赞普立遵物色，安抚开路，却令郭敏接引臣本部人使。其苏守信，臣亦不欲与日逐相杀，不敢负背皇帝阿舅。伏乞圣恩照烛，所有契丹即目与臣本部断绝，并无消息。」先是，咸平末，夏州破西凉府，知府丁惟清没焉。夏州令苏守信领兵七十、马五十于彼巡觇，故此奏及之。 
十月，学士院言：「西蕃唃厮啰昨依兰逋叱例，并降 书。甘州可汗王自来用金花绫纸，银装匣封裹。」诏如旧例。既而借职郭敏上言：「可汗王诏书银匣，立遵见之，且言我吐蕃大如可汗王，如何无匣 」遂令赐可汗诏改为宣命。 
十一月，回鹘阿啰等来贡。 
九年五月，秦州言奉职 
