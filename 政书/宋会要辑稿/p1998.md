<!-- { "loadSidebar": true } -->
神宗熙宁二年四月八日同天节，太常礼院请如治平四年 臣诣合门贺。上曰：「治平四年乃先帝灵驾在殡之日，今两宫太后万寿，不可令礼官引用居丧之例。盖朕于人子之情不忍闻也，可止令云同天节日，宰臣文武百僚并当赴东上合门拜表。」王安石因言：「此诚中书失于省阅。中书事猥并，若不早置属，以众事归之有司，则无可为之理。」上谓富弼曰：「今欲治当自中书省。中书置属，宜精选小官。」曾公亮曰：「丞相府宜用敦朴人，故本朝不用进士，但用学究。」安石曰：「当选在下豪杰之士，(今)[令]编修条例，点检文字。」 
六月十四日，上谓王安石曰：「中书置属修例，最是急事。」安石曰：「此乃事之本也。凡修例者，要知王体、识国论、不为流俗所蔽者乃可为之。若流俗之士，所见不能出流俗，即所议何能胜旧。今陛下欲修条例，宜先博见士大夫。以陛下聪明睿智，躬择贤士大夫，必得其人。若得五、六人以付中书，令修条例，每数日辄一具事(日)[目]进呈，是非决于陛下，则法度成立有期。若但令中书择人，即恐所
     
用不无流俗之人，流俗之人何可与议变流俗之事。且今日条例，皆仁宗末年以来大臣所建置，人情岂肯一旦尽改其所建置以从人 恐须陛下独断，乃能有为。」上曰：「待朕自选得人，但恐迟。」安石曰：「此事诚不可迟，然亦不可疾。若不知王体、识国论、可与变流俗之人，则与不修条例无异，此所以不可疾也。然今非无人材，要须陛下留意考择，恐亦不可迟也。」 
九月十六日，条例司检详官李常、吕惠卿看详中书编修条例。先是，王安石数为上言：「今中书乃政事之原，欲治法度，宜莫如中书。最急必先择人，令编修条例。」因极称惠卿及常，遂并用之。 
二十一日，制置三司条例司言：「本司检详官吕惠卿近奉敕，差看详编修中书条例。且惠卿自置局以来检详文字，详熟事条本末次第，欲乞相兼本司职事。」从之。 
十月，诏以太常博士、充秘阁校理兼充史馆检讨李常差看详中书编修条例。自是益增置编修官，著作佐郎俞充、黄好谦、邓润甫、张琥、曾布、大理寺丞李承之、河西县令马珖皆预其选。七年春，承之既为都检正，又差兼同看详。 
十二月四日，以秘书丞充集贤校理、同知太常礼院胡宗愈兼史馆检讨、兼看详编修中书条例。 
三年六月，中书门下言：「见编修五房条例，以堂吏魏孝先等一十二人充逐房，管勾其事。仍每月等第添支缗钱有差，俟了毕，别无漏落，并(无)[行]酬奖。如卤莽漏落，即量罪降黜。若已 
      
编定，不可赦原及自首。编修务要精当。若诸房堂后官以下能述见行条例有未便者，许经堂陈述。如委得允当，量大小酬奖。如系检寻应副之人，即便优与。」从之。 
八月二十七日，看详编修中书条例所言：「看详合归有司二十二事：臣僚举选人转官、循资状令银台司直送铨收使。官员身亡，令止申审官院等。内外辟举官并两制及亡没臣寮之家陈乞亲戚差遣，乞止中书批送所属施行。及乞今后差除官员合有支赐，即札下三司依式，其宗室支赐亦依此。见任少卿、监以上并分司致仕少卿、监宗室、小将军已上身亡孝赠，并札下入内内侍省支赐，乞在京委三司、在外委所在州军支给。并乞罢进选人授差遣家状、新授京官三代表、品官之家陈乞服内成亲。乞令立条，封王并节度使初除及移镇等，合行管内布政，止令学士院检举。」并从之。令臣僚支赐及孝赠，候修成式，关送入内内侍省依旧取赐内侍省：原作「内省侍」，今改正。。 
四年四月二十一日，中书奏检正中书吏房公事李清臣兼编修中书条例。诏罢之。 
七月十六日，看详编修中书条例所状：「今先看详到合减省改更事件，如审刑院进呈公事已得圣旨，若无合覆奏事，今更不入熟状，止进草降敕，下合属去处。诸路转运使副或差两员者，并不带『同』字，提点刑狱亦如之。应差臣僚权管勾闲慢司局及寺监，欲止降札子。京朝官乞假迁葬，除通判以上差遣仍旧外， 
      
其余并依选人申转运司。如无规避，即给假讫奏，不须听候圣旨。常参官如因疾患，请假两日已上，令御史台直牒内侍省医官院，差内臣医官看验。诸州军差管内僧道正，自今勿复以闻。候及七年，合赐紫衣师号，即具保明申奏。其御史台逐季缴连本台五十三处供申职掌人数、进奏院月奏具有无出门罪人状并寝罢。」从之。上以朝廷所省阅多有司之细故，而大臣不得讲明政事之大者，以为事可归有司者归之，而中书责其当否，则有司尽力而事治，故命条例司讨论，去其繁冗。自是事归有司者(寝)[寖]多，而中书之务清矣。 
八年十月二十二日，诏：「中书(有)置局取索文字，烦扰官司，无补事实者，宜并罢之。」于是编修中书条例司、修司农寺条例司皆罢。 
元丰二年八月七日，诏诸修敕式局看详合厘正朝廷与有司相照立法事，委检正中书户房毕仲衍编修。 
三年八月二十七日，诏中书以所编刑房并法寺断例再送详定编敕所，令更取未经编修断例与条贯同看详。其有法已该载而有司引用差互者，止申明旧条。条未备者，重修正，或修着为例。其不可用者去之。
 职官 宋会要辑稿 职官五 讲议司 
      
讲议司
【宋会要】
      
徽宗崇宁元年七月十一日，诏曰：「朕闻治天下者以立政训迪为先，笃孝思者以继志述事为急。盖制而用之存乎法，推而行之存乎人。虽夷夏乂安，黎民乐业，而法难一定，事贵变通。损益之间，理宜稽考。况宗室蕃衍而无官者尚众，吏员冗溢而注拟者甚艰，委积不厚于里闾，商旅未通于道路，廉耻盖寡，奔竞实繁，风俗浇漓，荐举私弊，盐泽未复，赋调未平，浮费犹多，贤鄙难辨，岁稍饥歉，民辄流离。然制之必有原，行之必有序，施设必有方，举措必有术。是故俊彦不可以不旁求，法度不可以不修讲。宜如熙宁置条例司，都省置讲议司，以宰臣蔡京提举，仍柬乃寮，共议因革，庶臻至治，以广诒谋。」先是，绍圣元年七月二十三日，户部尚书蔡京言：「神宗皇帝熙宁之初置条例司，选天下英才，设官分职，参讲其事，兴利补弊，功烈较着。元佑以来，美意良法尽遭诋诬，在于今日，正当参酌旧制，考合时宜，以称陛下追述先帝之志，以成足国裕民之效。然事之可兴者方且毛举，岂臣单力所能胜任。望圣慈检会熙宁中条例司故事，上自朝廷大臣，下选通达世务之士，同共考究，庶几成一代之业，以诏万世。」其后置局修敕，命张康国、邓洵武看详利害事。 
二十八日，诏：「昨降置讲议司手诏内事件，许令 
      
中外臣庶具所见利害闻奏。」 
八月四日，宰臣蔡京言：「奉诏提举讲议司，乞以户部尚书吴居厚、翰林学士张商英、尚书刑部侍郎刘赓为详定官，起居舍人范致虚、太常少卿王汉之、尚书仓部郎中黎珣、尚书吏部员外郎叶〔棣〕为参详官。今政事之大者，如宗室、冗官、国用、商旅、盐泽、赋调、尹牧，每一事欲以三人主之。」于是以朝奉郎、少府监丞强浚明、太常寺主簿李诗、宣教郎鲍贻庆主宗室，朝散郎李琰、陶节夫、承议郎吴储主冗官，承议郎家安国、朝散郎王觉、奉议郎崔彪主国用，承议郎安亢、虞防、通直郎林摅主财赋，朝散大夫韩敦立、朝奉大夫曾诜、朝散郎余授主商旅，朝奉大夫冯谌、朝奉郎李 、承务郎吕淙主盐泽，承奉郎乔方、鄂州司户参军沈锡主尹牧，皆为检讨官。时枢密院亦置讲议司，以恩州防御使、枢密都承旨曹诱为详定官，尚书左司员外郎曾孝蕴为参详官。并从之。枢密院亦置讲议司，元降指挥检未获。 
三年三月八日，枢密院札子：「枢密院讲议司送到左光禄大夫、知枢密院事蔡卞札子：昨奉旨，以讲议司武备房归枢密院，寻被命差臣提举。今来训练民兵、增置兵额等事略已施行，其余武备随事补葺，皆本院诸房可行之事，不必专置司局。欲乞罢枢密院讲议司，限半月结绝。其诸处申请报应文字，今后并申枢密院。」从之。武备房归枢密院年月，检未获。 
四月二十二日，尚书左仆射蔡京言：「奉诏置司，讲议 
      
法度，更历岁年，曾不足仰称委任之意。今文字不多，理当归之省部，付于有司。乞限一月结局，其未了事件送尚书省分隶施行。」从之。 
二十六日，中书省、尚书省送到白札子：「勘会近降朝旨，讲议司限一月结绝罢局。今来见结绝旧文字，自五月一日后收到文字，并送尚书省施行。其外处合申讲议司文字，今后并径申尚书省开拆房投下，付逐房行遣。」从之。 
八月七日，讲议司札子：「勘会讲议司已罢，寻具制置三司条例司推恩体例进呈。奉圣旨，具官吏职位、姓名，依例推恩。」贴黄：「勘会讲议司系绍述熙宁、元丰法度，与其它官司事体不同。所有应缘讲议司推恩体例，今后不得攀引。」诏：「朝请郎、翰林学士承旨张康国，太中大夫、刑部侍郎刘赓，通议大夫张商英，降授朝请大夫、提举杭州洞霄宫蹇序辰，承议郎、充显谟阁待制范致虚，朝散郎、充显谟阁待制王汉之，承议郎、鸿胪少卿崔彪，朝散大夫、卫尉少卿黎珣，奉议郎、司勋员外郎鲍贻庆，朝奉郎、库部员外郎李诗，承务郎、吏部员外郎沈锡，奉议郎、礼部员外郎陈旸，起复朝请郎、充显谟阁待制郑仅，朝奉大夫叶〔棣〕，朝奉大夫、少府少监曾诜，朝奉大夫、充集贤殿修撰陶节夫，朝奉郎、两浙路提点刑狱强浚明，承事郎、将作监丞吕淙，朝奉大夫朱维，承议郎、秘书丞汪澥，皇城使、康州刺史刘宋卿，承议郎刘诜，宣德郎、监察御史卓厚，岳州文学林诜，朝 
      
请大夫、府界提点冯谌，承议郎、管勾舒州灵仙观吴储，朝散郎、监滑州盐酒税务李琰，承议郎、添差监黄州岐亭镇酒税务虞防，朝散大夫、知北外都水丞韩敦立，朝奉郎、直秘阁李 ，宣德郎、提举广南东路常平等事王宽，承事郎、提举江南西路常平等事乔方，朝请郎郭异，承议郎、两浙路转运判官胡奕修，奉议郎吕建中，朝散郎、提举措置福建路茶事胡安修，承务郎、提举措置淮南路茶事安亢，承务郎、提举措置江南东西路茶事家安国，宣德郎、提举措置荆湖南北夔州路盐事张庄，朝请郎余授，朝奉郎刘暐，朝请大夫宋湜，奉议郎裴彦辅，中散大夫、尚书省都事、提举司检阅文字任充，太医丞邢晋卿，内除张商英、李琰、虞防不推恩外，余各转一官。所有尚书省都事张淮等各转官资，减磨勘年，支赐绢银有差。」 
