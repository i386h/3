<!-- { "loadSidebar": true } -->
二月三日，诏：「安南进奉人遇有监纲、书状身故，各特赐孝赠绢三十匹；都衙、通引以下身故，各特赐孝赠绢一十五匹。户部支给。其逐人见、辞分物，令祗候库特与给赐。」 
四日，押伴安南进奉梁衎言：「安南入贡所过州县，差夫数多。窃见自静江府水路可至容州北流县，兼有回脚盐船，若量支水脚和雇，无不乐从。又自北流遵陆一百二十里至郁林州，自有车户运盐牛车可以装载。自郁林州水路可至廉州，其处亦有回脚盐船。自廉航海，一日之程即达交址。若由此途，则从静江而南二千余里，可以不役一夫而办。自临安至静江，其间节次亦有可通水路去处。并乞行下逐州随宜措置。」诏逐路帅司详所陈事理随宜施行。既而尹子思等言：「归程如用永平寨路，即当四、五、六月间，正是夏天雨水涨溢，乞依例由钦州水路以归。」诏令逐路帅司详所陈并今年二月四日指挥， 
      
随宜施行。 

三月六日，又诏：「安南使、副回程有沿路批支私觌折送贸易等铜钱，缘钱在法不许出界，令广西经略安抚司将安南使、副应随行见钱并依市价以银两或匹物折支，不得亏损。」 

五日，诏：「安南大礼加恩制、告并给赐礼物，已差官就驿，使、副代授，令尹子思等附带前去。所有今次入贡到阙赐国名告、制并给赐礼物，一就差官就驿，使、副代授，亦令尹子思等附带前去。」 
七日，诏：「安南人使入贡已到阙，广西经略司差押伴官左从事郎梁衎、承节郎黄章、保义郎董忠弼各与转一官资，内选人比类施行。」 

二年八月七日，礼部言：「安南国请印，乞以"安南国王之印"六字为文。」上曰：「彼来有请，所当给赐。印之制度大小，务令适中。小则非体，大则恐僭。令礼部检照旧制奏闻。」既而礼部言：「比附枢密、尚书省印，方二寸，仍给牌，皆以铜铸，涂金，下所属铸造。依赐历日礼例，令学士院修撰 书，封题请宝，降付礼部，关吏部差小使臣一员赍赴广西经略司给赐。」从之。 

三年六月一日，经略司言：「安南国牒："蒙朝廷给降下安南国王牌印一复，并 书一匣，并黄绢封裹御宝全。本国见已排备进谢章表、方物纲运，欲依例差人管押赴行在投进。"」诏本司将入贡之物以十分为率，止受一分，就界首交割，优与回赐，章表先次入递前来，候到，令学士院降 书回答。 
三年八月二十四日，宰执奏：「赐安南国历日，合降 
      
 书。缘李天祚薨，其子未有封爵，欲作《赐安南国王嗣子龙 书》。」从之。 
四年正月二十八日，广南西路经略安抚司言：「安南国差朝散郎李邦正、忠翊郎合门祗候阮公亮等管押遣进章表、方物纲运「章表」下原衍「章表」二字，今删。，依绍兴八年〔例〕前来钦州交割。方物二十两，章表银匣一副，五十两金厮(罗)[锣]三面，共一百五十两，银厮锣一十三面，都共六百五十两，象牙七十株，都共一千六觔，犀角三十座，都共三十五觔二两。本司已牒钦州依自来体例如法管待犒设，发遣回本国，仍先次将章表专差人赍来本司，以凭赍赴行在投进。其方物赴本司经抚库寄纳，候到，计价优与回赐。续差人管押赴朝廷送纳。」从之。 

同日，广南西路经略安抚司言：「安南国称："奉回降指挥，将入贡之物以十分为率，止受一分，就界首交割。乞依例尽数差官管押赴行在投进。"」诏广西经略安抚司以十分为率，收受三分。 
三月十四日，制：「安南国王李天祚男龙：原作「翰」，据上文及《宋史》卷四八八改。以下均同。，可特授静海军节度观察处置等使、特进、检校太尉，兼御史大夫、上柱国，特封安南国王，食邑三千户，食实封一千户，仍赐推诚顺化功臣。赐物依绍兴八年例制造给赐。」初封给赐礼物衣带、鞍马等，学士院封题请宝降 书，交付所差使臣：宽衣一袭，紫润罗夹公服一领，小绫宽汗衫一领，勒帛一条，熟白线绫宽夹*一腰，红罗软绣夹三襜一条，抱肚一条，二十五两御仙花金腰带一条，一百两金花银沙锣二面，五十两银腰带匣一具，细衣着一百匹。盛告匣银 
      
间金镀银装，用银一十二两、金一钱三分， 钥红丝绦全，白绢面子一个，槐黄绢夹复一条。鞍辔：金银镀作子一副，系一百两料，金镀平钑花桥瓦一具，系二十五两料，金镀银红毛缨，五两料，紫罗绣大小革免面革盍一枚，干红地织成戏兽夹鞍复一条，浑银裹铁胎衔 一副，打角夹绢黄复一条。旧来遇封拜交址郡王，依格合赐四尺五寸以上马二疋，广南西路见系买马去处，乞下经略安抚司一面排办，同所赐物色前去给赐，从户、兵部申乞施行。 

五年十月，进谢表、方物。诏使人免到阙，余依淳熙三年六月一日已降指挥。 
六年五月九日，承信郎、监贺州太平(严)[岩]银锡场葛拯言「严」字疑衍，《元丰九域志》贺州有太平银场。：「经略司差委前去钦州，移文安南国差官前来界首，说谕取还风飘舶客吴汝弼等一百二十三人，今已半年以上。缘系二年为任，今与外国计议，系是重难，所差出月日乞与通理考任。」从之。 
十月一日明堂，加李龙食邑一千户，食实封四百户，仍加秉信功臣，散官、勋如故。九年明堂，加食邑同，仍加守义功臣。十二年郊祀，加食邑同，仍加奉国功臣。十五年明堂，加食邑同，仍加履常功臣。 
七年五月十三日，进谢表、方物。诏收受三分外，所有章表续行投进。 

十二月二十六日，谢赐国名牌印及谢袭封章表礼物，令赴左藏库送纳。广南西路安抚司以章表二函用黄罗绢护封，差人先赍赴行在投进外，方物送经抚库寄收，唤 
      
集牙人估直，纽计数目。一、谢赐国名牌印纲：金厮锣五面，共重二百五十两，杂色绫纱绢五十匹，沉香二十斤，熟香一千斤，笺香一千斤；谢袭封纲：金厮锣五面，共重二百五十两，银厮锣二十面，共重一千两。 

九年闰十一月十一日，广西经略安抚司言：「安南国牒，已排办章表、方物，称以今冬发使赴行在投进。」上曰：「象乃无用之物，经由道路，重扰吾民，不受。其入贡之物，以十分为率，止受一分，就界上交割，厚与回赐。章表令入递来，降 书回答。」 

淳熙十六年五月二十七日，诏：「推诚顺化秉信守义奉国履常功臣、静海军节度观察处置等使、特进、检校太尉、兼御史大夫、上柱国、安南国王、食邑七千户、食实封二千六百户李龙，可依前特进、检校太尉、充静海军节度观察处置等使、兼御史大夫、安南国王，加食邑一千户，食实封四百户，仍加怀德功臣，散官、勋如故。」 

绍(兴)[熙]元年十一月四日，广西经略司言：「安南国修章表，备土宜，贺今上皇帝登极，差官诣承平寨。」诏入贡物以十分为率，止受一分，就界首交割。 
二年五月二十六日，本司言：「检准旧例，绍兴中寿皇登极，南平加恩，故隆兴二年彼国贡献进谢物，朝廷尽行收受。今(若来)[来若]受十一之数，却恐本国致疑。」礼部勘当：「乞下本司照应隆兴体例全行收受，从干道元年三月十七日指挥，更不回赐。」从之。 
二年十二月十九日，诏：「静海军节度观察处置 
      
等使、特进、检校太尉、兼御(吏)[史]大夫、上柱国、安南国王、食邑八千户、食实封三千户李龙，可依前特进、检校太尉，充静海军节度观察处置等使、兼御史大夫、安南国王，加食邑一千户，食实封四百户，仍加谨度功臣，散官、勋如故。」 
绍熙五年九月八日，诏给赐安南国王李龙宽衣一对、金带一条、金花银器二百两、衣着一百匹、细衣着一百匹、马二疋、金(渡)[镀]银鞍辔一副，以该遇登极加恩，依例给赐。 

十一月六日，诏推诚顺化秉信守义奉国履常怀德谨度功臣、静海军节度观察处置等使、特进、检校太尉、兼御史大夫、上柱国、安南国王、食邑九千户、食实封三千四百户李龙，可充静海军节度观察处置等使、兼御史大夫、安南国王，加食邑一千户，食实封四百户，仍加思忠功臣，散官、勋如故。」以该遇登极加恩故也。是年明堂加食邑同，仍加济美功臣。庆元三年郊祀加食邑同，仍加勤礼功臣。六年明堂加食邑同，仍加保节功臣。嘉泰三年郊祀加食邑同，仍加归仁功臣。开禧二年明堂加食邑同，仍加崇谦功臣。嘉定二年明堂加食邑同，仍加协恭功臣。 

庆元三年四月十一日，都省言：「每岁颁降安南国 书、历日，系吏部差短使使臣管押前去。近据广西转运司申，庆元三年历日管押使臣竹端到司迟滞，合行措置。」诏：「今后颁降安南国 书、历日，于枢密院使臣内依名次差拨管押前去，须管依程限赴 
      
广西运司交割，毋得稽滞。仍令本司具已到月日，先次申尚书省。」 
嘉定五年五月二日，广西经略安抚司言：「安南国牒：本国王李龙于嘉定四年三月十三日薨谢。」诏差广西运判陈孔硕充吊祭使，其吊祭仪物令本路转运司照淳熙三年已加两等支赐体例应副。 

二十八日，诏：「推诚顺化秉信守义奉国履常怀德谨度思忠济美勤礼保节归仁崇谦协恭功臣、静海军节度观察处置等使、特进、检校太尉、兼御史大夫、上柱国、安南国王、食邑一万六千户、食实封六千二百户李龙，特赠侍中，依前安南国王，余如故。」 
八年二月二十九日，诏：「安南国王李龙男昊旵，特授静海军节度观察处置等使、特进、检校太尉、兼御史大夫、上柱国，特封安南国王，食邑三千户，食实封一千户，仍赐推诚顺化功臣。赐物依淳熙四年例制造给赐。」初封礼物衣带、鞍马，学士院封题请宝降 书，交付所差使臣：宽衣一袭，紫润罗夹公服一，小绫宽汗衫一，勒帛一，熟白线绫宽夹*一，红罗软绣夹三襜一，抱肚一，御仙花金腰带一，金花银沙锣二，银腰带匣一，细衣着一百匹，盛告匣一，银间金镀，锁钥、红丝绦全，白绢面子一，槐黄绢夹复一；鞍辔金银镀作子一，金镀银平级花桥瓦一，金镀银红毛缨，紫罗大小革免面革盍一，干红地织成戏兽夹鞍复一，浑银裹铁胎衔 ，打角夹绢黄复一。旧来遇封拜安南国王， 
      
依格合赐四尺五寸以上马二疋，广南西路见系买马去处，乞下经略安抚司排办，同所赐物色前去给赐。」从兵部所请也。先是，嘉定五年广西经略司言：「安南国王李龙身薨，其子昊旵合行袭封。」令礼、兵部讨论申尚书省。至是，始降制焉。后以谢表不至，遂辍加恩。
 蕃夷 宋会要辑稿 蕃夷四 大理国 
