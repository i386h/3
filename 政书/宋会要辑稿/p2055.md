<!-- { "loadSidebar": true } -->
即得招收。今后勾当库案写官告，并须试验人材书札，方得收留。其权贴番守阙库案、守阙供预书绫纸，更不得置此名目。今后绫纸告身案得替补正名后，更令勾当三年，依天禧四年五月敕减选。候阙正名，即得差有家业守阙勾当。」 
六年，诏：「追官或除名，比限敕到日取宣敕告身，令逐处当职官吏注毁，所追夺因依限十日内纳尚书刑部。」从编敕所奏定也。 
十二月十六日，诏今后文武升京朝已上告词并抄录一本。 
皇佑四年九月八日，诏颁官告条制：自亲(皇)[王]、宰臣至皇侄、皇孙，并依旧制。观文殿、资政大学士，如文明殿学士及端明殿学士、侍讲学士、阁学士、阁直学士、太子宾客、太常卿监、国子祭酒、司天监、初除驸马都尉、四夷授郎将已上蕃官、授正副军主并首领及(花)[化]外刺史身故子孙承袭以银青阶知州，并如三司使制。客省引进、合门副使并如太常博士以上制。内藩方都指挥使以上有带遥郡者用锦褾。五府少尹、通事舍人、两使判官、正畿令、防御、团练使、率府率、副率、诸色京官、检校官至员外郎以上、三司孔目勾神「神」字恐误。、勾覆官、诸司职掌官至诸州别驾、化外授上佐幕职州县官、指挥使至副兵马使、衙前职员等并如升朝官制。内枢密副承(主)[旨]有至将军以上、中书堂后官至太傅以上、虞候加至爵邑者，并用大绫纸、大锦褾、大牙轴。正员京官用小绫纸、小角贴金轴头、红地黄花锦褾、青带「轴头」字上原衍「贴金」二字，应删。。诸色京官、京主簿、诸州长史、司马、中书录事、班行借职及诸军指挥使以下、翰林待诏、书直、书艺、医官，并如京官灵台郎制。内礼直、法直授两省主事及勒留官制别驾者、诸州幕职州县官、检校官至员外郎者、供奉官至指挥使以下、检校至尚书者、翰林待诏等升朝官正官者，并用中绫纸、锦褾，牙轴。指挥使加爵邑，即更用大绫纸、锦褾、牙轴。诸司勒留官，诸州衙前官将，并用小绫纸。应宫掖并公主，并遍地销金斜花凤子罗纸。内命妇，销金罗纸。郡、县主，用金花罗纸「用」字原在「纸」字下，据文意乙正。。国夫人，销金团花窠罗纸。郡夫人、郡君、县太君，及遥刺正郎以上妻，并用五色销金常使罗纸。命妇，玉色素罗纸。其细衔自仆射、尚书、丞郎以下见任者，令兵部、司封并于官预先书押，以备中书取索。应曾降麻授恩者赠官，并用白背绫纸、大牙轴、法锦褾。降麻授官人才薨追赠者，用白背五色绫纸、银钩晕锦红里褾、大牙轴。见任将相正一品及二府追封三代，东宫一品以下，虽常任将相，各依本品追封其曾祖母、祖母。惟中书门下二品、平章事正一品、使相封国大夫人外，余封郡大夫人止，已有国号者依旧追封。应百官为父赠官，以父曾降麻授官，赠官用白背绫纸。及赠至大将军已上，并用大绫纸七张。升朝官，中绫纸。诸寺监丞、大理评事，小绫纸，并 
      
各五张。应封赠文官曾任大卿监、丞郎、给谏；武臣大将军、遥郡阁使以上者，及因子孙追赠官至一品者，并用大绫纸七张，大牙轴、法锦褾。除大学士已上者用十七张外，但用七张、五张为差。从权判尚书都省丁度等所议也。 
嘉佑六年正月，诏判官告院自今降敕差人理合入资序，仍给添支钱十千。元丰五年奉行官制，文武官告身属吏部，蕃官属兵部，封赠及内外官命妇等告身属司封，加勋并将校等属司勋。官告院四部告身及人吏随事隶本部逐记，各有告身案。朝廷敕授差除，各随本部书写、给发、进纳告身。七年，并司封、司勋告入案，入吏部预书库收掌，司封、司勋告身即依旧逐部郎官主管。 
崇宁四年二月十四日，臣僚言：「吏部所给命妇等告造作灭裂，欲乞尚书吏部专置造官告一局，就差尚书都省门内臣，差架阁库官专一主管。」从之。 
六月三十日，诏：「应书写告并隶尚书省制造官告局，候了送本案书印。发放漏泄等条并依旧。」 
五年正月三十日，诏罢尚书省制造官告局，依旧令尚书右选主管。所有官告令用绫纸、褾轴等，令所属依新样制造。 
大观元年二月二十四日，诏(覆)[复]置官告局。 
十一月二十三日，主管官告局许仿言：「本局被受差除录黄，修写进告，多致漏泄。欲乞改制造官告局为尚书省官告院，别择处建置。应今后堂除、敕授差遣，书黄至尚书省，径送本院给告，然后付录黄于吏部，于事为便。」从之。仍隶左、右司。 
三年六月，诏尚书省官告院复罢归吏部。 
政和三年六月十四日，诏依旧置官告院，仍于吏部置局，差官二员主管。 
七月十四日，主管官告院王燮言：「本院(未)[朱]记欲乞下少府监铸造天头原批：「渭清按：『未』当为『朱』。」，以『吏部制造告身案记』八字为文。」从之。 
十一月十六日，臣僚言：「诸令文应因子孙得封赠而父祖亡者，所封母、祖母并加『太』字。臣看详法意，封则加『太』字，赠则不用，其意甚明。而有司奉行，法难用。欲乞应命妇因子孙官爵父祖亡，封其母并祖母者加『太』字，殁者并除去。」从之。 
十二月四日，官告院言：「奏授官告见系吏部告身案承钞出给，欲乞依旧敕援例并隶本院。其本案人吏并乞拨归本院，其出告乞敕钞却发赴吏部逐案照会。」从之。 
靖康元年二月二十三日，诏：「官告院官二员主管，依元丰五年已前旧制。其法物库可废罢，绫纸、褾、轴等并文思院作坊后苑作制造。」先是，政和七年二月置法物库，以追降指挥罢。熙丰制造局合罢者，左藏库移牒拘收造告疋帛等。主管官吴震等以为言，故有是诏。 
神宗熙宁二年八月十八此下数条按时间先后当移至前页徽宗崇宁年之前。今仍其旧。日，官告院言：「久例皇亲副率以上即用白绫纸、晕锦褾、大牙轴、色带子。若有例，依近敕比(涣)[换]文资出官者，未委合依旧例与外官条制。」诏依皇亲例供使。 
四年十二月二十三日，诏：「官告院 
      
绫纸库合纳绫纸官钱赴左藏库送纳，所管绫纸专差使臣一员，月给食钱五千，添差三司军大将一名充副知，只差本院守阙一名抄写文字，月给食钱一千，更不拘收家业酬奖。皇佑编敕：本库如无正名，于有(加)[家]业守阙人内差，候勾当三周年无遗缺，补充正名。候替满日，再勾当三周年，减选出官。」 
六年六月十二日，官告院言：「内殿承制无使纸条贯，不以有无食邑，例用大绫纸七张。缘本官自在殿中丞(不)[下]，乞改正用中绫纸、褾、轴，如有食邑者如旧。」从之。 
七年五月二十二日，舍人院言：「检会官告院条制，大学士已上并用白背五色绫纸、法锦褾；观文殿学士只用大绫纸、法锦褾、大牙轴、色带子。缘观文殿学士乃在资政殿大学士之上，是旧制 定，乞用知大学士例。」从之。 
元丰五年六月十三日，详定官制所言定到制授、敕授、奏授告身式。从之。 
哲宗元佑元年五月六日，诏自今监司落「权发遣」及「权」字毋给告。从中书省言也。 
绍圣元年九月十五日，吏部言：「中书舍人朱服言：元丰五年条制阶官及职事官及选人凡入品者，皆给告身；其无品者，给黄牒。元佑六年改元丰五年专条，除职事官监察御史以上及除降官职依旧外，应内外差遣并职事官本等内改易或在任者，并给黄牒，乃与无品人等。」诏今后帅臣、监司并待制已上知州并给告，余依旧条。 
二十八日，三省〔言〕：「近诏帅臣监司并待制已上知州并给告，余依旧条。契勘除帅臣并待制以上知州给告外，其监司不系升入路分本等内改易者止给黄牒。」从之。 
三年七月二十三日，诏职事官监察御史以上因罪罢(点)[黜]并给告。从中书舍人叶祖洽请也。 
元符元年十一月十五日，吏部侍郎黄裳言：「元丰官制，入品官皆给告身，其无品者给黄牒，故小使臣皆给告身。后来(待)[特]务从简，遂行先札指挥，于理未安。请自借职、奉职而上皆给告身，复元丰官制。」从之。又吏部言：「元佑法小使臣只降先札，乞自承信郎而上依旧给告。」 
徽宗政和三年十二月二十一日，诏：「大礼毕，宫人迁秩，日夕降告，内降录黄，似烦碎，不系事体轻重，可令吏部出空头官告，疾速进入尚字五道，司(事)[字]一十道，典字三十道，掌字五十道。」 
四年正月四日，诏：「诸妃告身绫纸：四妃用云龙，贵仪至婉容用葛藟石离，昭仪至充媛用兰燕，婕妤至美人用荇鱼。内命妇告身绫纸：内宰、副用遍地云凤，宫正、尚宫、内史、郡夫人、治中用云朵凤，国夫人用遍地云鹤，宝林至掌乐、管勾仙韶公事用云朵。」 
宣和元年二月二十九日，中书省、尚书省言：「勘会官告院制告身、法物合用造绫纸，近已措置更定花样名色。虑(名)[民]间私辄仿效织造及买贩服用，当立法禁止。今拟条项：诸官告院制造告身、法物应用绫锦，私辄仿效织造及 
      
买贩服用者许人告，赏钱三十贯。从之。 
钦宗靖康元年九月二十三日，尚书省言：「官员付身敕札系大程官承发，近多留滞，不依限发放。欲乞今后发出付身、告命，并当日具名件并发下月日及承受大程官报尚书省，都门下实时出牓，如有违滞，并许当行人吏并科杖六十罪。」从之。 
高宗建炎元年五月十二日，诏：「恩转官除文臣太中大夫、武臣正任观察使及宗室南班以上，并命辞给告身，其余令吏部具钞降敕。」 
三年二月二十三日，「日」下原衍「官」字，已删。诏：「应除授迁官等合出告身，并仿元年覃恩转官例，余并札子内补授名目人于所授敕札上量行开说补授因依，候事定日依旧。」 
三月九日，诏：「文武除授迁转，并依旧给告。仍令官告院疾速制造法物，尚书省先次札(官)下除授迁转并已给敕官，候法物成日给告。」先是，除授迁官文武臣太中大夫、观察使以下并给敕，缘臣僚言朝廷专降告命招抚及行军给降空名官告之类，若但给敕，非惟难以示信，且事体削弱，故有是诏。 
六月十八日，诏：「封赠官告如阙绫罗，即以绢充，仍于左藏库支绢三百疋、次色锦五十五疋制造。」 
二十一日，诏：「官告院依禄令支茶汤钱各十贯文，就料钱历批请。其权官并依正官例。」从本院请也。 
二十八日，诏：「今后文臣带直秘阁、武臣带遥郡以上给告，朝奉大夫、武翼大夫给敕，其初补官人依自来条例给付身。」 
八月十日，尚书省言：「官告自来书尚书左、右丞，今除参知政事亦合通签。」从之。 
