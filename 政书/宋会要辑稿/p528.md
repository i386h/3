<!-- { "loadSidebar": true } -->
嘉泰二年十二月十四日，制曰：「天下系一人之本，治必始于齐家；王者形四方之风，化允资于后德。朕方务辑宁于万 ，孰其专听于六宫 眷中壸之久虚，属重闱之有命，升贤妃掖，作俪宸居。爰即路朝，诞扬显册。贵妃杨氏温和而婉淑，聪睿而敏明。窈窕好逑，声播睢河之远；恭俭节用，志存葛谷之延。系遥缀于赤泉，选亟充于紫禁。动皆合度，无烦女史之规；巧出自然，不待天孙之乞。惟时尧母，念我文孙，美其冠于后庭，使之见于丙殿。进止仰风容之盛，勤劳殚朝夕之思。象既炳于次星，华遂参于褕狄。秉心弥恪，处贵益谦。图籍陈前，览古今而洞鉴；珩璜在佩，谐韶濩以锵鸣。占合寿房，异符俔表。朕追怀良佐，孰绍芳猷，顾尝居坐论以首陪，必能追行事而踵及。众虽共属，事靡敢专。兹奉寿慈之训言，俾正长秋之位号。爰差谷旦，进处椒房。夫合坤元者惟柔正之攸行，而 
      
在中馈者由巽顺而无遂。予欲严清庙之祀，尔其躬织紞而奉齐皿；予欲承长乐之颜，尔必勤侍膳而佐(骏)[馂]。抚育则宜劳瘁之过，荐达则当宠 之增。用开百世本支之祥，以慰兆民父母之望。于戏!遵永平之(事故)[故事]，已先令德之登；嗣大姒之徽音，勉企思齐之圣。内翊宣于阴教，俯笃棐于民彝。惟能明章妇顺之成，斯保绥将福履之固。可立为皇后，令所司择日备礼册命。」 
十九日，礼部、太常寺言：「依仪，皇帝诣文德殿发册宝，皇后受册宝于穆清殿，乞令都大主管官相视殿分，权作穆清殿受册宝行礼。」诏以后殿权为穆清殿。 
二十七日，又言：「依《五礼新仪》，皇后受册，择日乘重翟车，有司陈小驾卤簿仪仗朝谒景灵宫。今来皇后受册毕，乞先诣钦先孝思殿祖宗神御前行烧香礼讫，次诣寿慈宫朝谢寿成惠圣慈佑太皇太后。其朝谒景灵宫，缘重翟车等未备，乞止用肩舆、龙檐子。」从之。 
三十日，又言：「将来皇后受册毕，宰执率文武百僚诣文德殿拜表贺皇帝，次移班稍东拜笺贺皇后，次诣寿慈宫殿下拜笺贺寿成惠圣慈佑太皇太后，其表笺乞令礼部修撰。所有寿慈宫、文德殿笺表，俟拜笺表讫，系本殿官进入。」从之。 
同日，又言；「皇后受册，合差内给事、内谒者监并读册宝及主管内侍等官，乞依礼例令太常寺具窠目报内东门司取旨差。所差尚宫、司赞、典赞等，并系宫人至时赞引行礼，依礼例差内侍官三员，取太常寺受册仪范于禁中教习。」从之。 
同日，又言：「发中宫册宝前三日，赴文德殿庭并穆清殿门外习仪。其日册宝下，并用介帻绯衫。」从之。 
闰十二月二十九日，诏命皇后临轩发册宝：中(殿)[严]外办，中书舍人颜棫。御前奏中严外办，权吏部侍郎曾 。奏解严，权工部侍郎兼国子祭酒李寅仲。御前解严，中书舍人王客。承旨宣制，权礼部侍郎兼中书舍人林采。参知政事奉节，权户部侍郎王(( 肃))[违]。举册官，殿中侍御史张泽、左司谏宇文绍节。举宝官，监察御史李景和、监察御史林行可。太常卿押乐，太常少卿薛绍。太常博士引奉册宝使，将作少监兼权尚右郎官陈景思。引奉册宝副使，军器少监兼知临安府李澄。引礼仪使，礼部郎官陈岘。协律郎举麾诣文德殿下，太常博士钱易直。诣穆清殿门外。太常寺主簿叶时。 
三年正月十一日，诏撰册文知枢密院事陈自强，书册文参知政事许及之，篆宝文参知政事张岩。 
二十五日，诏奉册宝使，太傅、知枢密院事陈自强；奉册宝副使，太保、参知政事许及之；中书令奉册取册授奉册宝使并后从册，同知枢密院事袁说友；侍中奉宝取宝授奉册宝副使并后从宝，权吏部尚书兼给事中费士寅；礼仪使前导，吏部侍郎张伯垓。 
二月六日，上御文德殿，遣知枢密 
      
院事陈自强、参知政事许及之，持节册命皇后。册文曰：「皇帝若曰：正二《南》而始化基，《诗》所以咏后妃之德；立六宫而听内治，《礼》所以章家国之和。朕缵绍帝图，修明邦典。椒壸虚位，历日弥长，睠我哲媛，当冠妃掖。太母有命，庸建尔于长秋；神人协龢，朕其敢不祗若!咨尔贵妃杨氏，敏齐端靖，淑誉日章。维昔河洛之间，受姓显著，绵绵系绪，席庆延光，懿德天成，动合绳矩。自其名参宫秩，益播管彤；见于长乐，进止有度。逮登配次星之象，亦既宣内则之勤。日者展礼东朝，扬徽镂玉，荣怀之祉，衍于我家，是用虔禀慈音，趣正位号。螭玺采绶，翚衣翟车，诹合彝章，昭陈容物，于以承天禄而表坤极也。遣使宣奉大夫、知枢密院事、清源郡开国公、食邑三千八百户、食实封一千四百户陈自强，副使宣奉大夫、参知政事、同提举编修敕令、永嘉郡开国公、食邑三千九百户、食实封一千二百户许及之，持节册命尔为皇后。于戏，念之哉!朕惟中兴以来，三圣授受，母仪俪极，家法相传，虽尧妃舜嫔，涂山配禹，不是过也。缵美嗣徽，惟后时克。予欲享九庙，后共玉齑，崇吉蠲也；予欲事重闱，后备珍养，奉怡愉也。茧馆亲蚕，相予耕藉，示崇本也；练常绢饰，赞予卑服，昭尚俭也。使私诐之谒不行，而和平之美可辑，则予一人以怿，后亦永有无疆之休，不其韪欤!」临轩发册仪注，并如庆元二年十月册皇后之制。皇后受册仪注，并如庆元二年十月册皇后之制。皇后表谢、皇后受内外命妇贺、皇后会外命妇仪注，并如庆元二年十月册皇后之制。皇后还宫，礼毕，宰执率文武百僚诣文德殿拜表贺皇帝，次移班稍东拜笺贺皇后，次诣寿慈宫拜笺贺寿成惠圣慈佑太皇太后。
 礼 宋会要辑稿 礼五三 册命皇太子妃 
      
册命皇太子妃
【宋会要】
      
册命皇太子妃。徽宗政和五年三月二十九日，御笔：「朕嗣有令绪，惟怀永图，御于家邦，预建太子。若古之训，扬于大廷，以荐君臣父子大伦之恩，以立宗庙社稷万世之本。无疆之恤，申命于休。年既冠于阼阶，礼及时而有室，必立之配，以宜其家。可令有司选皇太子妃，仍讨论典礼以闻。」 
六年五月九日，命翰林学士承旨王黼书撰册文，礼部尚书白时中书篆印文。后王黼丁父忧，改命翰林学士刘嗣明书撰。 
六月十三日，制曰：「朕祗承天序，懋建储闱。既假有家，式厚人伦之本；用求厥配，助成王化之基。眷乃懿亲，惟时淑女，诞扬显命，敦告群工。少傅、恩平郡王朱伯材女孺人朱氏，毓德粹温，秉心渊静。以祗以顺，夙资天性之良；有言有容，允蹈公官之教。家风素绍，祖泽覃延。庆在后人，誉闻当世。出自钦成之裔，来嫔上嗣之贤。朕临御治朝，讲明盛礼，缙绅在列，金石充庭，爰亲饰于迩臣，肆丕成于庆事。蓍龟既吉，荐鴈甫期，宜侈闳休，以昭异数。灿然仪服之盛，申以册书之荣。国典有期，师言雅穆。于戏!合二姓之好，是谓政先；形四方之风，率繇近始。尚迪柔嘉之则，往思盥馈之恭。克称(龙)[宠]庥，永膺燕誉。可特选充皇太子妃，仍令所司备礼册命。」 
十七日，发册。册文阙。以下《续国朝会要》。《国朝中兴会要》无此门。
孝宗 
      
干道元年九月八日，制曰：「建元良而正万国，有严天序之承；明内则以风四方，斯迪人伦之厚。乃睠储闱之贵，允资妃阃之贤。宜懋举于典章，用申崇于位号。广国夫人钱氏，气锺和粹，性禀靓渊。生忠孝之家，袭将相侯王之庆；遵图书之戒，备言容功德之命。擢秀外 ，作嫔上嗣。服饰盛笄珈之美，起居循珩瑀之音。兹予肇启于青宫，惟尔增华于彤管。画堂甲观，既升鹤禁之华；绮绂金龟，爰焕龙光之渥。诏布纶言之宠，载加册命之优。以笃邦彝，且章妇顺。于戏!受祉而施于子，方隆监抚之权；治〔国〕在齐其家，尤赖肃雍之化。祗承徽数，益茂芳猷。可立为皇太子妃，令所司择日备礼册命。」辞不受册。 
七年三月二日，制曰：「门下：御家邦而为治，既茂于储闱；助匕鬯以宁亲，盖有资于内捆。眷时淑媛，夙蓍妇功，方开二极之祥，宜进元妃之贵。肆颁显命，用播芳猷。定国夫人李氏，柔正而和，静专以肃。望高阀阅，参联四姓之华；行饰箴规，久蹈二《南》之教。惠问蔼称于冠族，盛年作合于嗣贤。固非衣绛缘以徼内殿之观，实乃正结褵以谐中馈之礼。德容兰郁，久疏定国之封；福禄(州)[川]增，爰启春宫之庆。顾元良之克立，斯伉俪之兼崇。副珈昭象服之宜，懿范应前(前)星之焕。寔章明于嫔则，益敬戒于尔仪。庸笃恩徽，聿隆风化。于戏!佩珩璜而中节，蚤膺君子之逑；事笄总以承颜，亶示人伦之正。其祗家训，以对宠光。可立为皇太 
      
子妃，令所司择日备礼册命。」辞不受册。
 礼 宋会要辑稿 礼五三 亲王娶 
      
亲王娶
【宋会要】
      
宋朝亲王娶，初赐女家银万两以修房从。敲门用羊、二十口。酒、二十瓶。红绢，四十匹。下定用羊、二十口。酒、三十瓶。红绢、六十匹。腊面茶、五十斤。缚子茶、五十斤。果、六盘。花、六罩。花粉、十二奁。眠羊卧鹿花饼、千枚。头红绫绢、三十匹。涂金银胜、二十合。罗画胜、百合。小色金银钱、三十千。金钗钏、四双十两。金缠、一副十两。真珠琥珀璎珞、二项。真珠翠毛玉钗朵、二副。
