<!-- { "loadSidebar": true } -->
敞又言：「学士院以中书送下张洞奏状示臣，观洞之言，曼词饰说，似苟欲蔽前之失，而非忠信之道也。前世之君废斥妃后者，皆溺于私爱，或嬖妾上僭，或谗诉妄及。此则群臣当引大体，伏节死争。如陛下之于郭后，固未尝有此，盖于时圣虑在宗庙社稷之际，不得不然耳。昔汉光武起于布衣，绍复天位，郭氏其后也，在位十有六年，子强为太子子强：原作「子疆」，据《后泽书》卷一○上《皇后纪》改。下同。，子辅为中山王，可谓盛矣；然自见年长宠衰，数怀怨怼，光武由此废之为中山王太后。其后太子强亦自贬，引为东海王。然当时文武之臣，元功俊德布于朝廷，不以光武为情有厚薄，亦不以郭氏为过不当废者，其意识深远，知事有不得已者也。今陛下之虑，岂不然乎 光武虽废郭氏，然顾待其家，初不衰减，亦明退人以义，不缘于私故也，此又诏书所以追复郭后之意矣。用平生之爱，故尊以虚名；顾礼义之正，故绝其祔庙。是范晔所谓使后世不见隆薄进退之隙者也。至公至平，可谓折中。今洞之意，以追复郭后，则出于天子；以停止庙谥，则出于大臣。共一诏书也，而论之异同，未知洞何从见之 若不幸而此言传于后，且归过君父，亏损圣德。此其一也。且臣前奏为最要者，以谓废兴不两立，而人君无二嫡，备万世之后而礼分不明也。洞既不以此为辨，若不幸朝廷过听之，是虽自以能讦上起废为功，而犹且阴墉母后，妄渎礼正。此其二也。故臣以谓非臣子之义、忠信之道矣。伏乞并下臣章，令两制详议，臣诚愚，窃耻圣朝无光武之臣，是以莫能推明上德，而反崇饰诽谤，营为非 
     
礼也。」其后学士院卒不曾上议，朝廷亦未皇施行。《续资治通鉴长编》：集贤校(礼)[理]苏颂亦为礼官，所请与洞合。一日白事都堂，曾公亮问曰：「郭后乃上元妃，若祔庙则事体重矣。」颂曰：「国朝祖宗三圣，贺、尹、潘皆元妃，事体正相类。今止祔后庙，则岂得有异同之言 」公亮曰：「议者以谓阴逼母后，是恐万岁后配祔之意。」颂曰：「若加一怀、愍、哀之谥，则不为逼矣。」公亮称善，然议终格。 
七年正月二十七日，谏官上言：「《洪范》五行传曰：『简宗庙，则水不润下。』去年夏秋之交，久雨伤稼，澶州河决，东南数路大水为灾，其七庙之飨，必有失于顺者，惟陛下精思而矫正之。」于是诏太常礼院检详郊庙未顺之事，乃言：「温成皇后立庙城南，四时画日祭奠，以待制、舍人摄事，牲币祼献、登歌设乐，并同太庙之礼。盖当时有司失于请求。昔商宗遭变，饰己思咎，祖己训以『祀无丰于昵』。况以嬖宠列于秩祀，非所以享天心、奉祖宗之意也。」诏下两制议。翰林学士王珪等议：「亲亲以飨，亲仁之极。亲亲不可以僭，故庙止其先。后宫有庙，欲以广恩也，适所以僭乎飨亲。请如礼官所议。」诏改温成皇后庙为祠殿，岁时令宫臣以常馔荐之。 
英宗治平元年四月二十五日，同判太常寺吕公着言：「按《礼记 丧服小记》：『慈母不世祭。』恭以章惠皇太后准章圣皇帝遗札，褒上太妃之号。仁宗皇帝尝以母称，故加保庆之号，盖生有慈保之勤，故没有庙飨之报。今于陛下，则恩有所止，义难承祀。其奉慈庙，乞依礼废罢。」诏太常礼院详议。礼官言：「参详礼不可以不及，亦不可过，故慈母不世祭。慈母而必祭者，恩在于己，不可以不及也；祭而不以世者，其恩已断，不可以过也。《春秋传》所谓『于子祭，于孙止』者是也。伏以先皇帝以章惠太后有慈保之恩于己，以时而祭，是礼之不可以不及也。今陛下嗣位，则于章惠太后为孙，其恩已断，其祭宜止，是礼之不可以过也。然则先皇帝之不可以不及，陛下之不可以过，皆为礼矣。伏请依公着所请。」诏以谅闇内，候将来取旨。 
治平四年十二月十三日，神宗即位，未改元。知谏院杨绘言：「章惠太后于仁宗皇帝有抚养之恩，寔古慈母之类，故别祭于奉慈庙。今陛下之于仁宗皇帝，则孙也。乞下有司详议其当，俾不踰亲疏隆杀之节。」诏太常礼院详定以闻。既而礼官复申元年之议。 
神宗熙宁二年九月二十八日，命龙图阁直学士张掞摄太常卿，奉章惠太后神主赴西京瘗陵园。是日，帝诣琼林苑奉辞，群臣班于苑中。 
元丰三年三月二十二日，奉辞〔慈〕圣光献皇后神主，升祔仁宗庙室。 
四年正月二十五日，宗正寺言：「皇后庙神主神 ，欲依太庙神主之制。」从之。《续通鉴长编》：元丰五年，详定礼文所言：「宗庙行事，奠副爵，不特拜，于礼为允。」批 
     
送太常寺，言：「《仪礼 特牲馈食礼》无配其筮尸之辞，(旨)〔止曰〕『适其皇祖某子』。《少牢馈食礼》有配其筮尸之辞，则曰『以某妃配某氏』。盖古者言祭，有配无配，皆一尸而已。其始也祝洗酌奠于铏南，但有一爵；及主人献尸，主妇亚献，宾长三献，亦止一爵。崔灵恩广郑氏《周礼注》意，以谓：王享宗庙，凡九献祼，朝践、馈食、衍尸各二献，诸臣为宾一献，而每献一爵。盖筵则同几，祝则同辞，食则共牢，俎豆之类，皆不两陈。而犹奠副爵，于义无取。所有祝仪，僖祖、翼祖、宣祖、太祖室奠副爵一，太宗、真宗奠副爵三，仁宗室奠副爵一，伏请不行。其夆享别庙皇后，自如常礼。」从之。 
六年七月十二日，升祔孝惠、孝章、淑德、章怀皇后于太庙。先是太常寺言：「将来四后鹢室奉安次序，欲太祖皇帝室内，孝明皇后一位次北添修鹢室二位，孝惠皇后神主合迁孝明皇后鹢室，孝明皇后〔神主合迁孝章皇后鹢室〕，孝章皇后神主合迁新鹢室。其太宗皇帝室内，懿德皇后、〔明德皇后〕、元德皇后三位次北添鹢室一位，淑德皇后神主合迁懿德皇后鹢室，懿德皇后神主合迁明德皇后鹢室，明德皇后神主合迁元德皇后鹢室，元德皇后神主合迁新修鹢室。其真宗皇帝室内，章穆皇后、章献明肃皇后、章懿皇后三位次北添修鹢室一位，章怀皇后神主合迁章穆皇后鹢室，章穆皇后神主合迁章献明肃皇后鹢室，章献明肃皇后神主合迁章懿皇后鹢室，章懿皇后神主合迁新修鹢室。皆以南为上奉安。」诏恭依，至是行升祔之礼。《文昌杂录》：「七月十二日，四后升祔于太庙。兵部黄麾仗、太常鼓吹一千八百余人，重翟车四乘。是日五鼓，神主自后庙升彩殿，宗室正任已上步导进行。直南，沿城入太庙，至南神门外，降绛殿，入幄，升署舆，各祔本室。太祖室曰孝惠，次孝明，次孝章。太宗室曰淑德，次懿德，次明德，次元德。真宗室曰章怀，次章穆，次章献，次章懿。既升祔，行遍享之礼，雍王、曹王、濮阳郡王充三献。礼毕，百官诣东上合门奉表称贺。」王应麟曰：「初，孝惠、孝章、淑德、章怀四后来入庙，元丰六年七月乙卯始祔庙室。初议不发册，太常博士王古言，升祔之重，由发册而后显。乃诏升祔，比太庙，亲祠用竹册。」 
哲宗绍圣元年二(十)[月]十七日，奉宣仁圣烈皇后升祔英宗庙室。 
徽宗建中靖国元年五月二十六日，奉钦圣宪肃皇后、钦慈皇后神主升祔神宗庙室。 
崇宁元年六月五日，奉钦成皇后神主升祔神宗庙室。 
大观二年十月二十一日，礼部、太常寺言：「按唐德宗皇后王氏既上谥曰昭德，帝止令就陵所建祠殿奉安神主。是时太常博士李吉甫议曰：『国朝故事，昭成、肃明、元献三后并置别庙，若奉安于陵所，典礼无文。今元献皇后庙在太社西，请修为昭德别庙。』从之。又《续曲台礼》：别庙皇后禘夆于 
      
太庙，祔祖姑之下。太常博士商盈孙曰：『昭成、肃明之葬也，睿宗在位，元献之葬也，明皇在位，昭德之葬也，德宗在位，故创别庙。以其当食于太庙，故禘夆则奉以入飨。』又按《国朝会要》：干德二年四月二十六日，奉孝明皇后神主祔于别庙。又章穆皇后故事，有司奉神主，自太庙祔飨于昭献皇后，飨毕，祔别庙。将来惠恭皇后神主回京，合依故事修建别庙奉安。」从之。 
三年正月十日，奉惠恭皇后祔于别庙。绍兴七年六月一日，改谥显恭。 
政和四年七月三日，礼部、太常寺言：「政和元年孟冬夆飨，奉惠恭皇后神主入太庙，祔于祖姑之下。今年适当夆飨，而明达皇后神主昨于陵祠殿奉安，缘在城外，若前期奉神主以入，事毕奉神主以出，不唯卤簿威仪、车骑导迎之烦，兼于典礼无据，人情未安。若遣官就祭，即与常飨无异，又非合食于太祖之义。臣等窃考礼经，宗庙谓之庙，使人朝焉；陵墓谓之墓，使人慕焉。宗庙、陵墓，礼意不同，三代之制，未有即陵以为庙者。唯唐贞元间昭德皇后王氏既葬，德宗不欲立庙，就陵建殿奉安神主。太常博士李吉甫极论，以为礼经典故，检讨无文，请即元献旧庙为昭德别庙，从之。今明达皇后追正典册，岁时荐飨，并同诸后，而陵祠殿之制虽有近代故事，质之礼经，事不师古，崇奉之礼，有所未尽。伏自园陵复土之初，有司未及讲明，朝廷始以为寝园，寻又改为陵祠殿。圣意渊冲，务从简约，裁抑典礼，惟恐失中。然而陵庙之制，在古无据，合食之际，于今有碍，一代典礼，所系非轻。谨按皇佑初立温成皇后庙，岁时遣待制、舍人行事；至嘉佑中改为陵祠殿，岁时遣官，荐以常馔。今明达皇后典礼实同诸后，而陵祠庙名乃用温成屡经裁损之制，名实轻重，亦未为称。伏望明诏有司稽参典礼，命官庀徒，就惠恭皇后别庙增建庙室，迎奉明达皇后神主祔于别庙，四时祭荐，三年夆飨。名实情文，与礼相副，庶几明达在天之灵，万有千岁，徙惠恭皇后于别庙，事理为顺。」诏从之。 
九日，太常寺又言：「明达皇后祔别庙，合增建殿室，权迁惠恭皇后于斋殿。」诏用七月十三日告迁，其日黎明，遣官奏告太庙、别庙及陵祠殿。故事，行告迁礼，有司先期涓日奏告，今缘日逼，故止就当日。是日，礼部、太常寺言：「告迁明达皇后神主升重翟车，迎奉入幄次权奉安。俟时入太庙行祔谒之礼，次赴别庙行祔飨礼毕，入室安奉。祔谒日，于英宗室增设宣仁圣烈皇后、明达皇后二位，及遍祭七祀，配飨功臣，并别庙祔飨惠恭皇后、明达皇后二位。」从之。二十日，奉明达皇后，祔于别庙。 
高宗皇帝绍兴五年四月二十一日，宰执进呈：「礼部、太常寺乞权就射殿行景灵宫朝献之礼，惠恭皇后祔祖姑，合于典礼。」上曰：「礼缘 
      
