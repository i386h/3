<!-- { "loadSidebar": true } -->
二年秋，韩琦在镇戎，以兵马尽授诸将，而任福等昼夜驰逐，倍道趋走，遂失利。大将葛怀敏领大兵趋渭州山外，为贼据其地势，吾军少却，即冲我军，继以步奚挽强注射，遂遭掩杀。自刘平败于延州，任福败于镇戎，葛怀敏败于渭州，贼声益振。然所以复守其巢穴者，以鄜延路兵屯六万八千，环庆路五万，泾原路七万，秦凤路二万七千，以牵制其势也。 
庆历元年，命夏竦屯鄜州，陈执中屯泾州。是秋，昊贼陷丰州，又攻鄜州，又攻府州，阻于山险，为我军凭高击之，死伤殆尽。元昊叛命数年，寇挠西边，然彼亦大困矣。自此数来请和，然边陲尚未解严。至四年， 
      
以誓书来上。十月，行封册之礼，乃罢兵。 
神宗元丰四年四月十九日，鄜延路马步军副都总管兼第一将种谔言：「近奏秉常为贼臣所杀，乞朝廷兴师问罪。今觇知秉常兵见聚所居木寨，国母及梁相公凡出银牌点集。乞乘几兴师招讨。」上批：「见遣王中正往，体量的确情伪。宜先令沈括、种谔密议，点集兵马，告谕逆顺，招怀并边主兵酋，以俟大兵并力」。 
六月十五日，上批：「应熙河路及朝廷所遣四将汉蕃军马，并付都大经制并同经制李宪、苗授，依阶级法总领，照应董毡出兵，要约部分本路蕃弓箭手，量所用人数以往。如董毡渝请，不肯如期出兵，即相度机便，移兵讨除。其临敌利害，事干机速，申覆不及者，随宜措置施行。其钱帛粮草，并委经制管句军马官胡宗哲计度应副。」初，熙宁元年，夏国主谅祚死，子秉常立。二年三月，遣使持节册为夏国主，累侵边境，至是命将讨焉。 
二十七日，诏以种谔为鄜延路经略安抚副使，应本司事与经略使沈括从长处置。以入内副都知王中正同签书泾原路经略总管司公事。如遇出界，令王中正及泾原路总管司兼本路第一将刘昌祚同往；发开封府界、京东西诸将军马分与鄜延、环庆两路。以东上合门使、英州刺史姚麟权环庆路副总管，遇出界，令知庆州高遵裕与姚麟同往；于在京七百料钱已上选募马步军万五千人，开封府界及本路共选 
      
募义勇、保甲万人。如泾原五千人不足，于秦凤路选募。 
七月五日，诏：「将士能立大功，荡除贼巢，当比熙河赏功三倍比：原作「此」，据《长编》卷三一四改。。临贼不用命，并全家诛戮；卤获不以多寡，听自与，官不检校。能禽戮拒命贼帅，并量大小，与节度使以下至班行。下：原作「不」，据右引改。。应先在国主左右及诸部族，并同心为主者，并不诛杀，令展转告谕，与官军共力讨除，当随功大小，各有爵命。贼廷府库所藏金帛廷：原作「建」，据右引改。，并主将亲检校均给。诸路军马，并须更互照应，即一路受敌，观望不即赴救，回日主将当处斩。应降附并边部族，少壮以从军，老少迁近便城砦，给口食安存之。降附部族，诸将、士卒辄希功杀戮者，主将实时处斩。河北州郡须候抚定贼巢，然后分兵讨除，或招谕归降。临敌措置、非可豫为计者，并随宜经画。」 
八月五日，诏麟府路并鄜延、环庆、泾原兵马出界后，并听王中正节制中：原作「忠」，据《长编》卷三一五改。。既而 
      
上批：「近差措置麟府路军马，止谓未出界以前与逐路帅臣、将官议定进兵，其出界后，王中正止令遵禀宣命，节制鄜延一路诸将兵；其环庆、泾原自委高遵裕节度，中正更不当干预。俟先下兴兴：原无，据右引补。、灵，方依画一总六路军马节制。」 
七日，鄜延路走马承受杨元孙言：「西贼二万余人于无定河川临川堡出战，斩获首级」。上批：「朝廷诸城寨未尝侵扰夏国，今辄领大兵入寇，缘所定师期尚远，宜下鄜延路经略司，令保安军牒宥州诘问，庶使彼辞愈曲，我师出境，其名益直」。 
十一日， 
        
上批：「已指挥秦凤一路兵付李宪从便节制处分。可再下都大经制司，依详朝廷属任之意。」 
二十三日，熙河路都大经制司总领七军至西市新城，遇贼约二万余骑，官军掩击败之，擒酋首三人，杀获首领二十余人十：原作「千」，据右引改。，斩首领二千余级，夺马五百余匹。 
二十五日，诏：「昨降指挥，合诸路期约进兵，一举扑灭贼巢。近种谔先招纳，遣诸将浅攻，各有斩获之劳，未为失谋。今师期不远，其务全养士气，依王中正议定期日，与诸路协力进讨。」乃命听王中正节制。初，种谔以鄜延兵先招纳夏人。是月二日，次绥德城。八日日：原作「月」，据右引改。，分遣诸将出界，遇贼破之。朝廷以谔轻出故也。 
二十六日，李宪驻兵女遮谷，遣汉蕃将士袭击余党于山谷间，斩首百级，获牛马孳畜甚众，大军遂过龛谷川。诏：「熙河路李宪等，见与董毡人马期会攻讨夏贼。缘鄜延等路师期尚在九月下旬，令李宪等：如兵马出界遇贼，已见克捷，即进兵深讨；若贼兵阻遏，未可长驱，即择空要便于馈运之所权立营寨，以俟诸路师期，首尾相应。」王中正、种谔奏：「泾原、环庆会兵取灵州渡，讨定兴州；麟府、鄜延，先会夏州，候兵合齐，进取怀州渡，讨定兴州。乞下泾原、环庆遵守。」从之。九月四日，诏中正、高遵裕，如行军庶事已就绪，即相度乘机进讨，不须拘以元定期日。 
九月十七日，诏：「今诸路兵直趍兴、灵，兼累据董毡亦称欲往灵州破贼，若赴兴、灵，道路阻远，即领 
      
全军过河攻取凉州，不得止遣偏裨。」又上批：「累据刘昌祚奏请，多不中理，虑难当一道帅领。令知环州张守约往代昌祚，令昌祚赴遵裕麾下。」 
二十七日，西贼兵马七八万自无定河川南来，欲救米脂之围。种谔先戒后军移师城下，阨贼两门，凿为沟堑。 
二十八日，接战，贼大溃贼：原作「众」，据《长编》卷三一六改。，斩首八千余级，夺马五千余匹，畜、器甲万计。诏谔更不受王中正节制。 
十月六日，诏：「近令李宪等协力深入，或勒兵过河，攻取凉州。今闻粮草不继，已械马申等送狱，令李宪等未得进兵，候馈运稍办，即依前诏。」 
七日，王师至女遮谷。贼党数万，牛羊畜充满川谷，于二十里外下寨，前据大涧两重大涧：原作「天涧」，据《长编》卷三一七改。后同。，后倚高川石峡高川：右引作「南山」。。贼逆战，自午至酉，贼退保大涧。值夜，对岸相射。夜半，贼退，斩获六百余级，夺马数百匹。 
九日，诏：「李宪已总兵东行，泾原总管刘昌祚、副总管姚麟见统兵出界，如前路相去不远，即与李宪兵会合，结为一大阵，听李宪节制。」
十二日，军至西界堪哥平磨隘口：原作「哆」，据《长编》卷三一七改。，逢贼约二三万拒隘，与伪统军国母弟梁大王战，贼败退。追奔二十里，斩获大首领没啰卧沙、监兵使梁格嵬等十五级，小首领二百十九级，生擒首领统军侄纥多理等二十三人理：原作「埋」，据《长编》卷三一七改。，斩二千四百六十级。 
十五日，夏州牵九思遁去，官军入夏州。 
十七日，高遵裕军过横山。是日，种谔离夏州，遣曲珍等领兵通黑水安定堡路，接运军粮。遇贼，与之战，斩获贼钤辖首领以 
      
下千七十八级，招降六百五十人。 
二十日，收复故清远军并韦州。诏令高遵裕速部分诸将进兵，与诸路会合，攻讨兴、灵。 
二十四日，师次鸣沙城。 
二十九日，趍灵州城下。先锋遇贼接战，斩首二百七十二级，生擒四十三人，夺马牛羊驰畜万余，粮草五万余。 
十一月三日，西贼屯兵蒲萄山，李稷遣曲珍分锐兵出贼后，首尾合击走之。斩首四百级，获器甲二千，马五千，伪宣 七，铜印一，降四十余人。 
四日，泾原路经略司言：刘昌祚战磨隘口战磨：原倒，据《长编》卷三一九乙。，生擒西贼二十二人，留为乡导；斩唱嗺等十二人。 
五日，诏熙河路都大经制司，已分画地分讨贼，更不节制泾原路军马，令刘昌祚等依旧受高遵裕节制遵：原脱，据《长编》卷三一九补。。 
七日，熙河路都大经制司言：「军行至天都山下营，西贼所居，内有七殿，其府库、馆舍皆已焚之。又至啰逋川，捕获间谍，审问酋首嵬名统军人，遂将兵追袭，斩获千级，生擒百余人，虏牛羊孳畜万计。又离天都山，至满丁川，嵬名贼众败散。追袭，又斩获五百级，生擒二十余人，夺马二百余匹，牛羊孳畜约七千。乃还，取兰州城之增戍垒，差人降附者数万帐。」 
九日，种谔言言：原无，据《长编》卷三一九补。：「第三将杨进等破石堡城，斩首领已下百六十八级，降生口大首领叶示归理已下千六百七十六，获马六十六，牛羊四千余」。鄜延路城细浮图、吴堡、义合、寨门、米脂五寨。 
二十一日，鄜延路言，种谔军前士卒奔溃入寨，未知行营所在。诏谔速引军于便处
      
安泊，候士气稍壮，粮馈有备，即依前诏施行。 
二十二日，诏：「李宪亟旋师本路，赡养士气，品第功状以闻。应行营汉蕃将士「将士」及下「番次」，原无，据《长编》卷三二○补。，作番次厚与犒设，仍大开恩信，广务招来新土生羌，及密定置戍之所，计度版筑之具，以候春暖兴作。」 
二十四日，诏：「种谔兵马部领还本路，候稍近春暖再出讨。其本路土兵各归元驻札州军城寨，蕃兵并汉蕃弓箭手等，各归元住处。开封府界、京东西将兵分擘于近里有粮草州军屯泊。其运粮夫皆放散，种谔下将佐各随军歇泊。」同日，诏：「环庆、泾原之师见攻灵州未破，令王中正将所部兵马，除已过河更不追还本句原无，据右引补。，于延州简不随种谔出界兵三万人以上，速自环州洪得寨入至韦州以北。如灵州可破，即换久役兵员回，通接转饷；或粮馈阙乏，即迤逦退归。」先是，泾原、环庆两路兵进攻灵州，虽屡获首级，其城广阔，守御具备，几月不下。值大风雨寒冻，死伤士卒，贼决黄河水浸营，不能驻留，又粮道不通，彭孙以兵护泾原粮，为贼所钞略，诸军阙食，于是朝廷议退师。 
十二月十五日，高遵裕、刘昌祚、姚麟、彭孙
降官有差，以遵裕等攻取灵州无功，彭孙护粮草为贼钞略故也。 
五年正月二十七日，诏以种谔知渭州，李宪为泾原路经略安抚制置使，李浩兼权泾原路经略安抚副使。谔、浩于制置司并用阶级法。 
二月四日，诏以内侍押班李舜举为照管泾原路经略司一行军马，参议军中大事。 
三月二十一日，鄜延路副总管曲珍言出界至金汤遇贼，焚荡族帐七百，斩千级。 
四月二十一日，诏秦凤路经略司，如无贼马
      
犯边，毋得出兵。 
