<!-- { "loadSidebar": true } -->
九年正月二十一日，中书门下言：「福建盐货自来止是州、军分立纲数，自行般运出卖，以办岁计，近改为钞法，听从客贩。访闻州、军住卖，却致支用不足，窃虑敷扰以为民害敷：疑误。。」诏福建路转运司，自今降指挥到日，将诸州军纲盐并依旧分拨官般官卖，其卖钞指挥更不施行。仍将未给卖盐钞，日下尽数起赴行在榷货务交纳。见今客贩盐货各行下住卖州军，限一百日出卖尽。如限满，未卖盐拘收入官，理充纲盐之数，却将客人元买钞面及般发縻费钱计数给还，不得减克。转运司元借朝廷本钱一十万贯，并已买到钞面钱一十九万贯，及续卖钞面钱数，并委王 来限一月拘收，起发赴行在左藏南库送纳。」 
三月二日，诏：「福建上四州、县客人般到钞盐，日下并令尽数中卖入官计筭，元用本脚、縻费等钱，依数支还。」以直秘阁、福建路计度转运副使傅自得言：「本路上四州县客贩钞盐，依近降指挥， 
      
限五日出卖，四月十六日，方满元所立限，缘州县所用官纲原书天头注云：「用一作运。」，若从限满日便于盐仓支盐，给付纲运人般载，其上四州军并系泝流过场务，校放度至八月，方到所运州县出卖，其收卖价钱，已是九月、十月之交。兼钞客明知盐钞有限，往往乘势计会，盐仓大造盐箩，多买私盐添入箩面装角，影带贩卖。巡尉、官司为是客贩钞盐，不(窃)[切]用心搜检，因公挟私，致私盐拥并。」故有是命。 
十四日，诏：「已降指挥，令福建路转运司，将诸州军纲盐并依旧官般官卖，其卖钞指挥更不施行。及已行下，提刑司觉察，转运、提举司并所属州县，将官卖盐不得擅自增价，科扰于民。窃虑逐州军旧来官卖各有体例，尚恐有未便事件理合措置。可令福建转运傅自得、杨由义分定卖盐州、军，逐一躬亲前去，照应各处旧来官卖体例，将未便事件措置以闻。」其后傅自得措置下项：「一、逐州县运纲多就产借本，印给关子付税户，候纲到，拨盐准还，或自行科纳。今欲约束州县计置官本般运盐纲，如实有阙乏去处，从本司勘量，逐急兑借，候纲到日，卖钱纳还。一、南剑州、邵武军所管九县随处，自来卖盐体例不同，今欲将邵武、光泽、将乐、顺昌、剑浦、沙县六处并南剑、邵武两州军，并只于州县市井置都盐坊卖盐，不许于乡村创置。每州军通不得过二坊，县不得过一场坊。一、州县盐坊，不能选官监视，遂致合干等人通同作 
      
弊，多以沙泥拌和，减克斤两。乡民到坊买盐，偷克价钱，勒令陪备。今欲约束州县，委官躬亲监视包里，一色净盐出卖。一、尤溪、建宁、泰宁三县，自来体例计产卖盐外，其余诸县欲令管下寺观买月盐、买季盐，兼两州、军诸县逐日判押词状着到公事，勒买词状着到盐保正副入役罢役盐、人户理对赏罚盐、罪人罚罪盐、店户咸造盐原书天头注云：「咸一作盐。」。今欲约束州县，将逐项名色并日下罢去。一、本路诸县拖欠州军岁计钱物，盐纲钱到河下，便被截留准还。今欲约束州、军，不许拘截诸县盐纲，如有拖欠去处，并各正行放盐纲下县出卖。一、今来依旧官般官卖盐纲，全赖禁止私贩，累次约束，不能断绝，盖为停藏负戴之家不曾禁遏戴：疑当作「载」，下同。。今欲仿私酒法，五家结为一保，责立罪赏，不得停藏负戴、许互相紏举，巡尉不即检察巡捉，亦行按治。兼访闻民户昨来贩到钞盐之人不肯尽数中卖入官，如有停留盐货之家，从本司拘收入官，理充纲盐。」从之。 
十一月十三日，新差提举广南路盐事李纶言：「乞自今广南路见任罢任命官、见役罢役公吏，或犯私盐，如根勘得实，其赏钱断罪并加凡人二等条法。」户部言：「除当职官及巡捕官司所管诸军公吏、罢役公吏放停；土军犯盐，已有加凡人二等条法，其见任罢任命官、见役罢役公吏未有立定加等断罪，今见任见役欲依巡捕官公人法加二等，所有罢任命官、罢役公吏、若行一 加等，窃虑太重，欲依凡人法加一等断罪追赏。」从之。 
十二月十五日，诏：「广州复行 
      
官般官卖盐货，仰转运司遵守前后成法，不得仍前科扰抑配。如人户所纳苗米委无本色，愿依时价折钱者，听从其便。」从左右司请也。以上《干道会要》
 食货 宋会要辑稿 食货二八 盐 法 
     
宋会要辑稿 食货二八
盐法
淳熙元年二月五日，广西运判赵善政言：「广西盐法再行官般，缘干道八年罢官般行钞法之后，本钱及舟车之属必无存者。乞权于帅、漕司应干诸色钱内借拨应办。」诏左藏南库支借会子一十万贯，限一年拨还。 
十四日，淮西总领单夔乞比附左右司体例推行茶盐赏，户部勘当：「欲将建康务场自今岁终收趁茶盐及额，总领与比左右司体例减半推赏。」从之。 
三月二十八日，诏：「左藏南库给降会子二十五万贯，分下临安、平江、绍兴府、明、秀州主管盐事，措置收买额外浮盐，报交引库印钞，召客筭(清)[请]。将息钱赴封桩库别项桩管，以备循环收换会子。」 
四月七日，浙东提盐司言：「温、台州买纳正耗盐数，逐年支发比较皆不及三分之一，缘二州登山涉海，从来少有大商兴贩，兼与福建州军接连，多被越界私盐相侵，缘此两州盐场常有积剩，不惟坐放卤沥消折，兼发泄不行，致拖欠亭户本钱。今约度每年合买盐数，将亭灶相度斟量减并，□台州三场，元额买正耗盐一十四万四千三百一十三石，今斟量裁灭，欲买正耗盐九万石，其灶眼亦须减并；黄岩场一百四灶，所煎额正耗盐六万四千六百五十四石，今减并作七十四灶，每年煎纳正耗盐三万五千石；杜渎场五十四灶，煎纳正耗盐四万三千六百八 
     
十石，今减作三十五灶，每年煎纳正耗盐三万五千石；长亭场六十三灶，煎(正纳)[纳正]耗盐三万五千九百七十八石，今减并作五十灶，每年煎纳三万石。温州五场，元额买正耗盐一十九万四千三百七十九石，今斟量裁减，欲买正耗盐一十三万八千六十九石，其灶眼亦合减并；天富南监五十八灶，煎纳正耗盐七万九千二百八十七石，今减并作四十灶，每年煎纳正耗盐五万二千八百石；天富北监六十三灶，煎纳正耗盐四万二千一百六十九石，今减并作四十二灶，每年煎纳正耗盐二万八千六十七石；永嘉场三十九灶，煎纳正耗盐二万六千九百五十一石，今减并作三十四灶，每年煎纳正耗盐二万六千六百石；长林场二十一灶，煎纳正耗盐二万一千七百六十三石，今减并作一十四灶，每年煎纳正耗盐一万四千四百七十石；双穗场一十九灶，煎纳正耗盐二万四千二百六石，今减并作一十三灶，每年煎纳正耗盐一万六千一百三十二石。」诏权依所乞，候支发增广日却复额。其福建越界私盐，令提盐司同逐州知、通措置禁戢。 
十六日，榷货务言：「迩来私盐盛行，已督责巡尉禁绝私贩，访闻尚有豪猾专务胁持尝买私盐人随门强售。乞自今降指挥以前，曾卖私盐罪犯一切不问，官司不得追究；若再犯，即依法科罪。如自能执捕贩私盐人赴官陈首，除免罪外，更与依推赏。」从 
     
之。 
六月四日，榷货务言：「筭请正额盐钞，皆先差官发合同号簿往主管司，候客人勘合请盐。近明州、秀州、绍兴、平江、临安府主管官间有买到额外盐货不过三二百袋，若逐时差官押发号簿，委是紊烦。乞自今客人于本务筭请明州、秀州额外盐钞，乞依许子中申请已得指挥，于正钞上用印记声说给卖。」从之。 
十二月十一日，浙西提举陈岘言：「乞将本路管下盐场改卖亭户正额盐，每斤支钱一十六文，若额外浮盐，每斤增添三文作一十九文，庶亭户 力，广行煎烧。」从之。浙东见买浮盐依此。 
二年闰九月十四日，诏：「浙东提盐司体效浙西提盐薛元鼎措置，印给亭户纳盐手历式样，将合支本钱尽数就秤下一并支给，毋致积压拖欠。」先是，元鼎措置印给买盐手历，遍给亭户，(今)[令]赍历就秤下支钱，仍缴纳所给式样。至是，复令浙东行之。 
三年二月二十八日，诏：「广西转运司将每岁所收官盐息钱以十分为率，三分拨付诸州，七分充漕司计岁。」先是，广(州)[西]经略张栻言：「广西官般官卖盐，旧来六分，漕计四分，诸州岁用自干道元年再行官卖以后，漕司收其八分，州军止得二分。窃虑州军窘匮，因而作名色科取于民。」故有是命，既而栻又奏：「措置桩贮钱物，以为一路盐货，权行条画下项：一、漕司每岁拨盐共七万八千二百三十四箩与(州诸)[诸州]发卖，收到息钱，于内拨充诸州岁计，其数以得 
     
均平，难便增添。缘上件盐货诸州虽承认箩数，然虽是有钱作本脚，预先往诸仓请买，归州变卖，即所认不是虚数息钱，可以指准。缘广西诸州土瘠民贫，两税所入甚微，全藉般运盐货。若漕司无本脚钱先买运下盐货，诸州若无漕司寄桩钱接借急阙，百姓既乏盐食，诸州坐失息钱，依前难以支吾，利害非轻。臣考究得漕司有见管钱四十万贯，系累年所积之数，可以权行盐货，即不可别行支用。今措置，欲将上项钱四十万贯于白石、郁林等八仓场存留二十万贯，为漕司(言)[盐]货循环本脚之用，于静江府诸州存留二十万贯，为诸州接借般运盐货之用，委所属通判、签判专一主管，置籍出入。如诸州委有阙乏，前期申漕司量行接借，般运盐到州变卖，委通判、签判拘收。所借钱发归元借寄桩库，无致失陷。一、转运司见今一岁共均拨盐七万八千二百三十四箩，静江府二万六千三百六十五箩，柳州三千五百箩，郁林州三千五百箩，宜州四千三百九十箩，容州三千五百箩，象州三千箩，梧州二千箩，浔州三千箩，藤州二千五百箩，贺州五千箩，融州二千七百箩，横州一千七百箩，贵州三千五百箩，又一百七十九箩系抱认上供钱，邕州七千五百箩，宾州二千五百箩，昭州三千五百箩，又四百箩系转运司抱认一分折布钱，纽拨盐付本府般卖。右，所拨盐箩数已定，自今漕司不得更有增拨。 
     
