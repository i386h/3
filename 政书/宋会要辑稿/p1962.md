<!-- { "loadSidebar": true } -->
二十六日，试中书舍人汪涓言：「窃以诏令之出始于中书，又经门下审覆，然后传外，谓之成命。近年以来，往往两省书读未定，即以行下所属，或传报于外，非祖宗设置官司、审重诏令之意。乞诏今后诏令未经两省书读，毋得出行及或传报于外。」从之。 
六年三月二十三日，中书、门下后省状：「依指挥并省吏额。见管二十六人，欲减六人。」从之。 
五月二十八日，诏：「旧制设两省言路 
      
之臣，所以指陈时政得失。给舍则正于未然之前，台谏则救于已然之后，故天下事无不理。今任是官者，往往以封驳章疏太频，惮于论列，深未尽善。自今后给舍、台谏凡封驳章疏之外，虽事之至微，亦毋致忽，少有未当，可更随时详具奏闻，务正天下之事。」 
九年三月二十一日，诏进奏院依旧隶门下后省。详见进奏院四。 
【宋续会要】
淳熙八年十月八日，中书舍人施师点言：「封驳之地，中书政令无所不关。每遇书读，限以百刻，一有除目，仓卒至前，无所质问。乞遵三省旧制，每有除目，必具本官履历于画黄之首，庶几贤否易知，不至经由卤莽。」诏吏、刑部遇后省取索差除官历任功过，毋得稽迟漏落。 
十三年十二月九日，诏：「中书后省减守当官一人，御厨工匠一人，把门兵士一人，剩员一人，长行一人。门下后省减守当官一人，御厨工匠一人，看管杂役剩员长行一人。」以司农少卿吴燠议减(沉)[冗]食，下敕令所裁定，故有是命。 
嘉定十三年十一月十一日，中书、门下后省言：「两省官五员：一员给事中，见破衣粮亲事官一十六名。中书舍人二员，共破衣粮亲事官一十七名。起居郎、起居舍人每员各止破衣粮亲事官三名，每遇朝殿侍立、讲筵等处，委是阙人使用。乞添置衣粮亲事官一十二名，分拨赴起居郎、起居舍人。」诏各添置六名。
 职官 宋会要辑稿 职官二 门下省 
     
宋会要辑稿 职官二

门下省
【宋会要】
门下省侍中、侍郎、给事中领本省事，阙则谏、舍权判。掌供御宝、大朝会位版、赞拜、拜表、宣黄、外官及流外较考、诸司附奏挟名、年满斋郎转补、选人过门押定、覆(奉)[奏]文武官(毋)[母]妻叙封、覆麻、请画，则白院主之。受中书宣黄、画敕及僧道赐紫衣师号，则画院、甲库主之。职掌有白院、画院、甲库令史、赞者、驱使官，又有典仪、城门符宝郎，皆大朝会遣官摄事。 
《两朝国史志》：门下省判省事一人，以给事中充，阙则谏议或学士、舍人权领焉。掌供御宝，宝院主之。亲祀、大朝会设位版、赞拜、拜表、外官及流外较考、诸司覆奏挟名、年满斋郎转补、覆奏文武官(毋)[母]妻叙封、覆麻、请画，并白院主之。受中书宣黄、画敕及僧道赐紫衣〔师〕号，并画院、甲库主之。白院令使十二人，画院令史三人，甲库令史二人，赞者、驱使各四人，又有典仪城门符宝郎，皆朝会、亲郊、行幸则遣官摄。元丰改制，官名则因旧，而职守与旧不侔矣。 
太祖建隆三年，定合班仪。诏门下、中书侍郎在六尚书、常侍之下。 
开宝五年，以参知政事薜居正兼判门下侍郎事。 
真宗大中祥符元年八月，中书门下言：「准《六典》，侍中、中书令正三品。又晋天福五年诏门下、中书侍郎并为清望正三品，七年以刑部侍郎窦固为门下侍郎，又诏其班在常侍之下。今中书令、侍郎在三师、三公之上，合班仪门下、中 
     
书侍郎相承在左、右散骑常侍之下者。设官之制，揆今古而有殊；着位之文，贵重轻而无爽。散骑常侍备预顾问，止寓直于掖垣；两省侍郎副贰机衡，寔参掌于朝政。既委任而斯异，故资望以为优。况两省侍郎至德(己)[以]来并是宰臣兼领，天福之际偶有庶僚特迁，出自一时，定兹班列。暨当圣代，皆处中枢，未尝除拜。此官出奉朝请，所以因仍旧贯，靡暇甄升，久抑班资，不符公议。欲望今后升在常侍之上，合班次六尚书。」从之。 
《神宗正史 职官志》：门下省受天下成事，凡中书省、枢密院所被旨、尚书省所上有法式事，皆奏覆审驳之。若制诏、宣诰下与奏钞、断案上，则给事中读之，侍郎省之，侍中审之中：原作「郎」，据《宋史》卷一六一《职官一》改。。进入被旨画闻，则授之尚书省、枢密院。即有舛误应举驳者，大事则论列，小事则改正。凡进奏院章奏至，则受而通进。俟其颁降，则分送所隶官司。凡尚书吏部所拟六品以下执事官，则给事中校其仕历功状，侍郎、侍中引验审察，非其人则论奏而易之。国朝初循唐制，以中书门下平章事为宰相之职，复用两制以上官一员判门下省事。其通进、银台司及门下封驳事又离为别司，而领于他官，名具实废，散无统纪，至是始厘正焉。凡分房十：曰吏房，曰户房，曰礼房，曰兵房，曰刑房，曰工房，皆视其房之名，而分尚书省六曹、二十四司所上之事以主行之。惟班簿、本省杂务则归吏房。曰开(折)[拆]房，主行受发生事。曰章奏房，主行受发通章奏事。曰制敕库房，主行供检编录敕令格式及拟官爵、封 
     
勋、黄甲与架阁库。凡官十有一；侍中、侍郎、左散骑常侍各一人，给事中四人，左谏议大夫、起居郎、左司谏、左正言各一人。吏四十有九：录事、主事各三人，令史六人，书令史十有八人，守当官十有九人，而外省吏十有九人，令史一人，书令史二人，守当官六人，守阙守当官十人。《哲宗〔正史〕职官志》：元佑四年别立吏额，录事四人，主事二人，令史五人，书令史十人，守当官一十四人，守阙主事一人，书令史四人。绍圣三年，守阙守当官门下、中书省各以百人、尚书省百五十人为额。四年，增减三省都事、录事等吏员，并依元丰七年额。侍中正一品，掌佐天子议大政，审中外出纳之事。大祭祀则版奏中严外办，前导舆辂，诏升降之节。皇帝斋则请就斋室。大朝会则承旨宣制、告成礼，而祭祀亦如之。册后则奉宝以授司徒。与尚书、中书令、左右仆射为宰相，以秩高未尝除。虽国朝有用他官兼领，而实不任其事。官制行，以左仆射兼门下侍郎行侍中职，别置侍郎以佐之。侍郎正二品，掌(二)[贰]侍中，参议大政，省中外出纳之事。大祭祀则前导舆辂，诏进止。大朝会则授表以奏祥瑞。册后则奉节及宝位。与知、同知枢密院、中书侍郎、尚书(在)[左]右丞为执政官。两省侍郎旧班在散骑常侍下。大中祥符元年，升次尚书，以为宰相兼官。及行官制，乃循名而正之。 
神宗熙宁四年十二月十四日，诏：「中书、门下两省官差除并札下合属 
     
去处，其旬奏朝见并铨曹、三班、审官等处会问。」从看详编修中书条例(鲁)[曾]布言也。如中书舍人属舍人院，谏议大夫、正言、司谏属谏院，散骑常侍、给事中属封驳司，起居舍人属起居院，侍郎属中书门下。 
元丰四年十一月二十一日，诏大理寺左厅已画旨公案批送门下省。 
五年九月七日，诏凡指挥边事更不送门下省覆奏。 
十一月十九日，门下省奏枢密院差入内东头供奉官李宗立领万寿观不当为提点。诏改为管(句)[勾]。 
十二月二日，诏门下省：「凡中(枢)[书]省、枢密院文字应覆驳者，若干事体稍大，入状论列，事小即于缴状内改正行下。若事不至大，虽不足论(例)[列]，而其间曲折难于缴状内改正者即具进呈，以应改正事送中书、枢密院取旨。」 
六年正月二十一日，门下省驳奏福州威果十将郑青以功转副都头，妻詈(毋)[母]，殴妻死，中书拟杖脊刺面，配五百里，情轻法重，不当舍功而专论其罪。诏于副都头上降两资，仍杖之。 
三月十七日，门下省言，覆奏中书省录黄下京西路提点刑狱监捕封丘县贼，误用御宝。诏误用宝宫人已(书)[责]罚。 
七年三月十一日，诏：「诸军转员文字并送门下省，仍依枢密院例宿直。」以门下省言，诸军转员仍换前班除授差遣，或系临时恩例，若不送门下，因此为例，渐废本省职事故也。 
八月一日，门下省言：「刑部奏钞宣德郎乐京据例当作情理稍轻，不碍选注。京本坐言役法，本部 
     
不敢用例。」诏：「乐京情重，刑部引例不当。」 
八年二月二十三日，门下省言：「中书录黄，前淮南节度推官吕公宪等状各磨勘当改官，乞下吏部先引验。吏部已引验四人，奏已降出，正月庚子当引见。及未引验八人，见磨勘十九人。」诏：「转官人依例除官，候会问无违碍，依甲次先验讫听旨。其引验后举主有事故事故：原作「故事」，据文意乙正。，并不碍引见，候御殿日依旧。」 
七月二日，门下省言：「本省文字各有日限，其承受中书、枢密院得旨文字，更不分缓急，呈押入进。已得画，职级方点检签书，虑有差舛。欲自今诸房承受文字先当行吏，次职级纸背签书，次给事中书。常程文字，即付本房呈押入进如故。应合商议者，职级先呈，方写檄状签书进发。急速及当日或次日值假，当行吏须先呈押以进者，候到省次第签书。」从之。
八月十二日，门下省言：「应诸州奏大辟情理可怜及疑虑，委刑部声说于奏钞后，门下省省审，否即大理寺退回，令依法定断。有不当及用例破条者，门下省驳奏。」以刑部奏泰宁军姜齐等钞不应奏裁故也。 
十一月十六日，诏门下省置催驱房。 
哲宗元佑元年二月二十五日，尚书左仆射蔡确言：「已再具表辞位，准朝旨令臣管勾门下省。缘臣见候解罢，欲望权差官管勾。」诏差尚书左丞吕公着。 
闰二月八日，诏：「急速不出告、不过省者关省照会，手诏、录黄、录白过省，再覆奏得画始行。自今无举驳事罢缴覆。」 
三年，诏： 
     
「吏部注通判赴门下引验，令班簿房籍记入流官。应省、台、寺、监诸司人吏四分减一，复置点检房。」 
徽宗崇宁四年正月二十一日，诏合门依元丰法隶门下省。 
五年二月二十七日，诏翰林学士、两省官及馆阁今后并除进士出身人。《中兴干道会要》无此门。
 职官 宋会要辑稿 职官二 给事中 
     
给事中
【宋会要】
     
元丰五年六月二十五日，给事中陆佃言：「三省、枢密院文字已读讫，皆再送令封驳，虑成重复。」上批可勘会差紊、重复进呈。乃诏罢封驳房。先是，故事诏旨皆付银台司封驳。官制既行，犹循旧，至是始罢。 
七月八日，诏应冠「尚书」字者官司并申状，门下中书外省准此。 
十一月三日，给事中陆佃言：「读吏部所上钞内朝请郎、提举玉隆观
