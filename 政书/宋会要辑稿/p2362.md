<!-- { "loadSidebar": true } -->
三月一日，诏承议郎贺端前除提举利州路常平指挥更不施行，令吏部与合入差遣。为母老难以远适，赴省陈状，乞河东路提举常平见阙，尚书省言其全无廉耻，不可使一路，故黜之也。 
十一日，宣义郎赵士瑗特降一官，坐不早赴太庙致斋，点馔毕纔到故也。 
五月二十二日，中奉大夫、行大理少卿任良弼放罢，送吏部与合入差遣。以言者论其治狱纵弛，囚禁淹留，乞赐罢黜，故有是责也。 
同日，司农少卿卢法原放罢，以大盈仓遗火故也。 
同日，宗正少卿吴幵、户部员外郎李东表、开封府司户曹事冯询并放罢，依昨澄汰人例。以言者论幵治家不能肃清；东表居职不知靖共，为范坦腹心，众所指目；询 官不知裁处，付之胥吏，类多违慢故也。 
六月十一日，通议大夫、徽猷阁待制、河东路经略 
      
安抚使钱昌特罚铜十斤。以妄奏女夫常州内舍生胡朝书写机宜文字故也。 
二十二日，责崇信军节度副使张商英为汝州团练副使。以言者论鞠李彪指斥公事，商英以事在赦前，令开封府一面断放，故有是责。 
二十七日，罢太常少卿刘安节，与知州差遣。以臣僚言其「趣操不纯，议论邪僻，亲老居乡，侍养有阙」故也。 
七月三日，河东(河)[路]提举常平崔钧降一官。以隆德府监宝宁监李拱收支不明，体访闻奏。尚书勘会，铸钱司系坑冶司统辖，本官妄行按发，既是隆德府申到，却作体访，显属诞谩，故有是命。 
十四日，提举成都府路学(士)[事]王瞻放罢。以臣僚论其「学术颇僻，素号邪人，蔡肇尝持异论，公肆诋欺，瞻又从而和之。盖瞻乃肇之婿也，自到任以来，一向姑息，以贾士誉」。故有是命。 
十九日，知温州郭敦实、通判韩绪、权都监丁约各降一官。以遗火烧公私舍屋故也。 
九月二十六日，管勾成都府玉局观李之仪除名勒停，知太平州当涂县、权通判孙郯，太平州司法尚子熹，司户程通，各冲替。其之仪(于)[子]令随母，已补假将仕郎补牒追夺毁抹。淮东提刑司勘到之仪与杨姝踰滥，及信凭杨姝所生男为己子，增岁乞补，孙郯、向子熹、程通失觉察，故皆坐之。 
十月十七日，前太府寺丞周池降一官，户部员外郎李税、户部侍郎胡师文各展二年磨勘。以刑寺勘到池承户部牒定夺行人染钱卤 
      
莽，师文、税只凭所申，并不取会，故有是责。 
十一月十四日，显谟阁待制、提举成都府玉局观王觉落职。以尝为广东漕臣纳赂故也。 
十二月十七日，责梁子美为安化军节度副使子美：原倒，据《宋史》卷二八五《梁子美传》乙。，单州安置。以言者论其怙奸挟诈等罪故也。 
四年正月一日，端明殿学士、知(颖)[颍]昌府徐处仁落职，提举南京鸿庆宫。以言者论其纵释有罪故也。 
八日，四厢都指挥使薛安责授保康军节度行军司马，衡州安置。以自为管军，私喜怒，擅决御前宣唤人，违慢不恭故也。继而臣僚上言，复移永州安置。 
十三日，承议郎、河北东路提举常平郭久中降一官，刘恭革、赵希孟并冲替。以开德府税户乐珍等陈诉，元丰年黄河口决，涉于城外，地土高新，城内窳下，渐成积水。当时并据紧慢裁税，委是平允。寻差再(再)[行]方量，所定轻重不当。乞将元丰年均税则例等第比类，均裁新税。本路提刑司体量得本府南北二城屋税，曾经元丰年方量，裁定十等税钱，后来别无人户论诉不均。今来方田官刘恭革、赵希孟依政和二年十月朝旨，立定正次二十等，递减五厘，均定税钱，委〔于〕元丰年所定则例上轻下重不均，故有是责。 
二月十一日，襄州通判王渝、邓州通判萧从并放罢取勘。以京西转运司奏，唐、邓、襄、汝四州税，奉诏元丰已立五等之税，今日自当遵守，令转运、常平措置闻奏，而邓、襄二州通判弛慢，并无报应，故有是责。 
      
十三日，显谟阁直学士、提举西京嵩山崇福宫张近落职。以尝为河东帅，买马科扰故也。 
十四日，显谟阁待制、知郓州孙鼛落职，提举南京鸿庆宫。以言者论其在大观间观望取容、诋毁时政故也。 
五月十九日，显谟阁待制、知滁州郭敦实落职，提举亳州太清宫。以知温州日定僧、道序位非是故也。 
六月八日，罢给事中洪彦升为集贤殿修撰升：原无，据下文补。、知滁州。先是，有旨张商英复官，命下之日，彦升诈称疾在告，为言者论列，故黜之。 
二十二日，诏：京西路转运使王、河南少尹范臻修西内科扰，并放罢。 
同日，直秘阁曹坦落职。以言者论其为河北漕日暴虐，纵属官张悫辈伤害善良，目为五虎，故责之(故)也。 
同日，朝议大夫、集贤殿修撰王落职，以言者论其责轻故也。 
七月六日，朝散大夫、直秘阁、淮南江浙荆湖等路发运副使赵霆特降两官。以言者论任京畿漕日按举不公故也。 
八月七日，朝散大夫、提点两浙路刑狱李公年降官，以列奏罔功、以害黜陟故也。 
十五日，知湖州章援除名勒停，时父惇追赠观文殿大学士，援表谢乃曰：「先臣辅政于元丰之间，前后六年；当轴于绍圣之初，始终七载。神宗皇帝立子以长，故守死以奉凭几之言；哲宗皇帝爱弟惟均，故条陈以听东朝之命。」其言多文饰，故有是命。 
九月八日，述古殿直学士、知襄州石公弼责授秀州团练副使，台州安置。以诋诬 
      
先烈故也。 
二十三日，承议郎、珍州司录参军汤嵩降一官冲替。以忠翊郎、管界巡检叶仲户买卖乞觅，斫到夷人头级，冒求功赏，嵩失觉察故也。 
二十六日，夔州路转运司管勾帐司李公奕、知大宁监王藻各降一官。藻坐前知忠州，公奕任忠州垫江县令，各失详前后朝旨，借当二钱支俵预买紬绢钱故也。 
二十八日，前相州通判晁将之、前河北第十二将晏遇并勒停，各特展两期叙。将之坐禁军当直及将长行作巡防占留，遇坐多差禁军在将之下，不勾抽归营，各该恩，特有是责。 
二十九日，知永州唐懋、提点南京鸿庆宫俞瑾、提举福建常平黄静，各降一官。以懋、瑾、静前任监司、专勾司，各各不点检，放过史宗臣诈请不该请受历故也。 
十月二日，前通判陇州李仅降一官，仍依冲替人例。坐托陇安知县买鹰、麝香、鹿茸，该恩特责。 
同日，新知泽州康承衍降一官。坐知磁州日乞回避运使曹坦不当，该赦特责。 
八日，荆湖南路提刑苗仲渊降一官，知鄂州苏敏中、通判董励、李丹各降一官冲替。以容纵人吏乞觅，不支将带盐钞人盐，致有词诉，仲渊受状亦不按治故也。 
同日，显谟阁待制、知黄州吴执中落职，以言者论其朋奸罔上故也。 
二十六日，京东西路提举常平吴仲贤特降一官。以按发濮州雷泽知县胡鉴不支捕犯香人赏钱，取到刑部状，香盐事系属提举盐香茶事司， 
      
即非提举常平司职事，当牒所属监司，不合直行按发故也。 
二十九日，述古殿直学士、知开德府俞 责授常州团练副使，太平州安置。臣僚言：「谨按襄州衙规，每年差衙前管押荆南布至陈、蔡等一十三州军，此绍圣所定，窠名具在，永为不刊之典。而前知襄州俞 在任辄累申朝廷，以自襄州般布至佗州，致使本州岛衙前多有逃避。且谓诸州衙前重难色役并在一州为不均，欲乞令陈、蔡等州军各自遣人备脚乘，前来襄州般取合起布数。如此，则绍圣所定一路衙规皆非而当改矣。又 奏状内指言『衙前差出家人代管勾，侵欺愈多，不可胜禁，窃以为未便』，系毁元丰法度；并列陈五未便，系毁绍圣法度。」故有是责。 
十一月十二日，淮南运副石悈，令吏部与远小处监当。以悈申乞立法，监司分巡州县，许省察诸司仓库，点检诸司簿书，侵官越职，有违元丰成宪故也。 
二十八日，提举河北东路常平郭久中、提举江南西路学事郭伦并放罢，送吏部。提点兖州东岳观唐最、朝奉大夫张翚、监楚州粮料院周彦质、提点西京嵩山崇福宫都贶各降一官，武功大夫钱景允降一官勒停。以御史台看详，久中、最皆论支移攒郡财用非是，翚言近诏陕西罢用大铁钱，收铸夹锡钱，其实铁镪三积久生(绣)[锈]锡钱无辩，废坏钱法；彦质、贶妄议州县学生身丁，有害学法；景允坐论改官钱作当四、当五，非官 
      
钱作当二，有害钱法。故有是命。 
五年正月八日，显谟阁待制、知扬州吕益柔，宣议郎曹公年，勒停人朝散大夫卫孚，各降一官。(一)以益柔昨知郑州，与通判卫孚、户曹曹公年，因百姓扇摇，妄称不使钱铁，并不措置，以致市井关闭，故皆责之。 
二月一日，监察御史虞奕罢，送吏部与合入差遣。以与欧阳奉世论及俞 事故也。 
八日，知兰州张必特降两官，勒停。以大理寺奏，眉州勘到必令人户入钱助边，以徼爵禄故也。 
四月十五日，知咸平县向子諲降一官，冲替。以咸平县勘到刘青偷盗公事，不依条结解赴府，径申朝廷，乞不原赦，为开封府所奏，故有是责。 
二十四日，诏秘书监林震知蕲州，太常少卿曾开与远小监当。以言者论震漏榻前语，开权词掖，妄有沮格，及从驾不恭故也。 
五月二十六日，徽猷阁直学士、提举西京嵩山崇福宫庞恭孙落职。坐前知成都府贪墨营私故也。 
七月十二日，医学博士朱肱送吏部，与远小处监当差遣。以言者论其党元佑奸臣及为元佑学术故也。 
二十五日，两浙路转运副使徐铸降一官，以前任两浙常平日，考课前知温州吕由诚，引奏不当故也。 
八月十一日，应天尹汪澥与宫祠，坐言者论其年老多病、事皆委积故也。 
十三日，中书舍人陈邦光罢，差提举杭州洞霄宫，池州居住。坐桂林易帅，邦光预选，而乃安宠辞难，抗避已行之命，为言 
      
者所论。 
十六日，显谟阁待制、知秦州穆京落职，提举华州云台观。以言者论其贪求苟得故也。 
十八日，王痴除名勒停，免编管，勒令侍养。初，痴除知襄州，奉御笔：「王痴，张怀素案内有此姓名，与都下宫观。」继而痴奏以自辩，云：「张怀素等所犯凶逆，罪至诛夷。臣与张怀素并不识面，亦不系亲戚婚姻，不曾保任荐举逐人，亦不曾与书简往还。」故特有是责。 
九月十三日，显谟阁待制、知河阳任熙明落职，提举华州云台观。以言者论其不救护河阳浮桥故也。 
二十二日，秘书省校书郎王时雍送吏部。以言者论其贪墨颇僻、寅缘冒进故也。 
十一月六日，司封郎官陈之邵、吴幵，考功员外郎鲍慎由，吏部员外郎叶唐稽，各降两官。吏部侍郎姚佑降一官。以不觉察点检人吏韩仲孙洗改官告也。 
