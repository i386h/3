<!-- { "loadSidebar": true } -->
定省，大务咨议。每颜温而训笃，何慈深而爱至。造金仙之妙旨，探柱史之微言。抚赤绶之诸王，弄文褓之曾孙。斗维诞日之庆，天囿嘉时之燕。寿觞举而三宫乐，宝舆动而九逵抃。忽脱屣于紫房，遽归神于清汉。玉音绝兮窅何所，黼幄空兮漠无见。呜呼哀哉!下诰之夕，霜霰寒初；祖庭之日，屮木春余。惊流景之过隙，从吉占之启途。去深殿兮背白日，指新宫兮竁黄垆。呜呼哀哉!烟拂羽仗，月低斗城。出六衣于东闼，转五路于西垧。纷相趋兮侍卫，恍如在兮平生。呜呼哀哉!马踯躅兮风萧散，度巩原兮临洛岸。近桥山之衣冠，下银海之凫雁。龙鉴收兮将就蚀，剑户阖兮何时晨。寝肃肃兮苍野，帘阴阴兮绿尘。拂晓几兮泣长御，瞻暮柏兮悲宫臣。圣孝执丧于三岁，舆情结惨于八垠。呜呼哀哉!涂山殡兮夏盛，太任归兮周隆。视今兮揆古，轶德兮踰功。彤管之纪，但传于土苴；白玉之镂，恶足以形容。严清庙之登配，光亿载以无穷。呜呼哀哉!」是日，上自庆寿殿步导梓宫，且行且哭，至宣德门外，立班俟时，号恸不绝声。王珪等及雍王颢、曹王頵更进开释，不能止。百官、士卒感动悲咽，高丽使至于出涕。灵驾既行，上衰服还内，百官辞于板桥。退，改常服入门。翌日，诣合门进名奉慰，又慰皇太后于内东门。 
二十五日，太常礼院言：「慈圣光献皇后祔庙前二日，告天地、社稷、太庙、皇后庙如故事。至日奉神主先诣
      
僖祖室，次翼祖、宣祖、太祖室。太宗皇帝、懿德皇后、明德皇后同一祝，次飨元德皇后、慈圣光献皇后，异馔异祝，行祔庙之礼。次真宗、仁宗、英宗室。礼毕，奉神主归仁宗室。如此，则古者祔谒之礼及近代 飨故事并行不废。」从之。其三月朔并寒食节，大行太皇太后未祔卜宫，酌献于幄殿。 
二十七日，山陵礼仪使言：「虞主回京乘重翟车，神帛在大安辇，今定行图，辇居前，车在后，恐于义未安。乞下有司议。」太常礼院请以车在前，从之。 
三月六日，灵驾至陵所，群臣奉慰，及慰皇太后。 
十日，葬于永昭陵，群臣奉慰，及慰皇太后。 
十四日，太常礼院言：「遗诰虽言释服后勿禁作乐，续诏民庶过百日作乐，自启菆至祔庙，诏复禁止。即群臣自宜依礼律，期年听乐。」诏三路沿边官祔庙毕许用乐，余文武官皆期年。 
十五日，虞主至自永昭陵，群臣迎于板桥，皇太后迎于琼林苑。有司行六虞祭，上服靴袍迎于内东门外，奉安于庆寿殿，群臣奉慰。初，诏陵山使以下导虞主至板桥，先入朝谒，而礼仪使陈荐因请令侍从官前导至集英殿，礼官以为不可。上批：「虞主于集英殿奉安，据礼官、从臣之议，终为未允。盖集英殿在平日未尝一御，又非昔厝殡宫之所，殊失妥虞神灵礼意。或作庆寿殿奉安，恐亦无嫌。可下太常礼院详定以闻下：原无，据《长编》卷三○三补。。」既而礼官以为于义无嫌，请虞主自右掖门繇承天、宣佑、内东门入庆寿殿。
      
虞主至京，山陵使以下导至右掖门。并从之。 
十六日，七虞祭，群臣奉慰。自是八虞、九虞，皆上亲祭。 
十九日，卒哭祭，群臣皆奉慰。 
二十一日，上宿于庆寿殿侧，辅臣宿于本司，百官宿于朝堂。 
二十二日，神主祔于太庙。 
二十五日，德音：「两京、畿内、河阳减死刑，释杖罪，沿山陵科率，蠲复赋役。应奉行事官量与恩泽。」 
二十七日，诏六宅使宋用臣修皇堂有劳，于见寄使额上迁五资。 
五月八日，宰臣王珪言，弟尚书职方郎官珫昨主管山陵使司笺表，乞推恩。诏以珫为蔡河拨发诏：原作「讫」，据《长编》卷三○四改。。 
四年十一月二十三日，禫祭，宰臣王珪等上表请听政，诏答不允。五表，乃从之。
 礼 宋会要辑稿 礼三三 后丧 三 温成皇后 
     
宋会要辑稿 礼三三

后丧三
温成皇后
【宋会要】
仁宗至和元年正月八日，贵妃张氏薨，治丧于皇仪殿，诏近臣、宗室入奠。移班奉慰帝于殿东楹。特辍朝七日。
     
命参知政事刘沆为监护使，入内内侍省内侍押班石全彬、勾当御药院刘保信为监护都监，殿前都虞候王凯为总管。 
十二日，制曰：「王者峻宫闱之班秩，非选德无以冠后庭；崇房闼之号称，非遗懿无以宪天壸。斯所以举褒怀之礼，申哀恤之文。诞告在朝，令申旧典。故贵妃张氏性归渊穆，体本淑和。踵绂冕之庆华，蹈图史之良训。克惇母教，允协嫔风。恭俭之仪，每以尽其志；忧勤之助，必以罄其心。进陪袆翟之容，退存轩龙之象。偶寒暄之遘厉，俄夙夕以延灾。向以失内禁之宵严，犯周庐之夕警，能挺身而卫丹极，遂捐己以护皇居。暨悯雨以请愆，方责躬而引咎，因援刀而割肤援：原作「授」，据《宋大诏令集》卷二○改。，乃濡翰以封章。事既秘而不言，物有存而可孍。报君忧国，望古无伦古：原作「右」，据《宋大诏令集》卷二○改。，遽尔长辞，邈焉如在。宜正騩车之御，益隆虎剑之章。铺显丰融，以昭憯恻。于戏!彤管有炜，或播于声徽；象服是宜，载扬于命数。庶几渥泽，永飨休嘉。可特追册为皇后，所司择日备礼册命。」仍赐谥曰温成。初谥恭德，言者以谓「德」字不当同太宗诸后谥，故改赐之。 
十三日，诏京城禁乐一月。自启攒至葬，复禁止。命翰林学士承旨王拱辰撰谥册文，端明殿学士杨察撰哀册文，知制诰王洙书。 
十四日，殡于皇仪殿之西阶，群臣进名奉慰。 
十六日，遣官告太庙、皇后庙、奉慈庙。 
十九日，遣宰臣梁适奉谥册告于皇仪殿。册文曰：「皇帝若曰：夫内德之茂，
     
非正位无以显其猷；彤史所载，非大名无以表其行。矧予嫔合之懿，夙着徽柔之则，故生则副珈褕翟以宠其初，没则襚章愍册以垂于后。褒功节惠，繇来旧矣。故皇后张氏坤顺以大，月盈而冲。毓秀儒门，参俪天极。烦撋着于延葛，雍和见于流荇。自初选纳，惟德之行。琴瑟之音，莫不静好；椒兰之美，居多服媚。远贵势而不处，履华宠而能降。翼朕偕闳夭之盛，导予跻黄老之福。忧劳臣下，永念樛木之仁；检御近姻，慨慕濯龙之戒。至于盗惊庐徼惊：原作「警」，据《宋大诏令集》卷二○改。，挺身以卫至尊；时丁旱暵，刺臂以祈来贶。爱君之烈，何谢古人!祲疠难期，疹痗斯遘，千龄何遽，一昔而亡。奔驹逝川，追悼奚及!筮龟协吉，园兆有期。奉常据古，稽合二称。朕揆庸较德，昭锡徽名，公言佥同，世系攸穆。今遣摄太尉、尚书礼部侍郎、同中书门下平章事、集贤殿大学士梁适，奉册谥曰温成皇后。仙游匪邈，典策是膺。茂范存于壸闱，嘉问流于缇素。音容永閟，哽结难胜。呜呼哀哉!」礼毕，群臣进名奉慰。是夕，设警场于右掖门外。 
二十日，帝成服于皇仪殿之别幄，群臣进名奉慰。是日，輴车发引，由右升龙门出右掖门，升大升轝。有司设遣奠，读哀册。册文曰：「维皇佑六年，岁次甲午，正月丙寅朔，八日癸酉，贵妃张氏薨。十二日丁丑，册谥曰温成皇后。十四日己卯，殡于皇仪殿之西阶。粤其月二十日乙酉，迁座于菆宫，礼也。素绋整徒，灵衣戒御，祖馈宵陈，遣
     
觞晨具。泣缟从以成雨，黯椒涂而生雾黯：原作「黜」，据《宋大诏令集》卷二○改。。皇帝顾怀嫔则，感切仁衷。悼副袆之不见，叹华掖之俄空。爰命词禁，纪扬芳风。其辞曰：厥初洪蒙，分判太仪。阳运刚粹，阴凝方祗。肇经邦家，乃正后妃。河雎播飨，王化是基。四女佐喾，二娥隆妫。天作之配，人光厥期。黄帝遐源帝：原作「序」，据《宋大诏令集》卷二○改。，留封景胄。德厚庆遥，荫华族茂。玉胜启祥，珠 挺秀。有倬英媛，沦精降神。夙智先晤，含徽体真。儗婺齐宝，瞻巫等云。孕瑞紫闼孕：原作「乃」，据《宋大诏令集》卷二○改。，来翔秘宸。位以德举，荣繇才甄。贵首天秩，妃亚后尊。俪仪干体，协美坤元。履正居位，处顺承天。外毗阳化，内参阴政。助月成光，均轩腾景。惠问兰敷，清怀灵整。性与幽闲，心资婉令。苕茂其柔，渊澄其静。六列宗模，四业纯备。言必稽典，动斯率义。蘩藻并修，组紃咸事。鉴史求箴，称诗迪志。逮下必均，进贤无诐。抑远外族，泽无偏暨。敦履素约，衣无穷丽。自顷周庐，谁何弛卫何弛：原作「可施」，据《宋大诏令集》卷二○改。。触瑟方警，当熊已厉。近闵时雨，侧躬减味。斋素助祈，精诚独至。沥血书文，请咎归己。深诫不言，遗毫在纸。勤勚爽和，晦明生疹。医政失全，祲司告辉。生也弗融，天兮难问。奄忽之间，灵晖遒尽。呜呼哀哉!善必锺祉，仁期永命。展如之良，宜百斯庆。柘馆屡阏，日怀乏应。半烛收光，方春委盛。何华之繁兮实之瘁，胡德之昭兮福之昧。背明世之丰乐，傃幽扃而永逝。异今昔于俯仰，变欢哀于鉴寐。恸皇情于遗物，渗荣恩于恤礼。诏遏音以盈月，辍昕朝而废视。呜呼
     
哀哉!荧燎光断，金波影低。哀笳寒急，楚挽清凄。动 轩兮晻霭，转霜旐兮逶迟。风含咽以沉籁，云萦愁而不飞。去复去兮宁复泛，悲莫悲兮长别离。甘泉之像兮空若在，方士之述兮终亦非。惟芳声之郁烈，绵百代而扬徽。呜呼哀哉!」权厝于奉先院。礼毕，宰臣率百官还诣西上合门奉慰。 
二月二日，诏太常礼院，孝惠、孝章、淑德、章怀皇后、章惠皇太后、温成皇后，皆立小忌。寻罢之。 
七月六日，诏以温成皇后旧宅立庙，参定四时飨祀之制。太常礼院言：「检详国朝孝惠皇后，太祖嫡配，即陵所置祠殿以安神主，四时设常馔，无荐飨之礼。今宜就葬所立祠殿，参酌孝惠故事施行。仍请题葬所曰温成园。」复诏详议以闻。礼院上言：「准诏就葬所立祠殿，请庙南设一门，用二十四戟。其殿间室并石鸰、神主制度，并乞依皇后庙一室制。」从之。 
九月十日，太常礼院言：「葬所请称温成皇后园陵。」从之。 
二十五日，启攒，帝不视事，群臣进名奉慰。 
二十七日，诏监护使宰臣刘沆为园陵监护使，石全彬、刘保信并园陵都监。先是，权御史中丞孙抃、侍御史范师道、 湜言，刘沆既为宰相，不当领护使，不报。翌日，有是命。后知谏院范镇言：「太常议温成皇后葬礼，前谓之园，后谓之园陵；宰臣刘沆前为监护使，后为园陵使。如闻此议，皆出礼官，前日是则今日非，今日是则前日非，必有一非于此矣。夫礼典素定而不可
     
