<!-- { "loadSidebar": true } -->
近，但路居冲要处充知州。得替日，具本处民间利害或边事十件以闻。或朝廷有所驱使，询之于朝，则曰某人曾在某处知某处事宜，则是先试以近边之事，后委以临边之任，或为州郡之防，或为偏裨之将，不乏人矣。」诏自合门祗候已上充知州军，候替回日，知州令言事五件，内三件民间利害，二件边事或兵马利便。其知军言事三件，内二件民间利害，一件边事或兵马利便。 
九月，上封者言：「审官院所差知州，自来止三任通判无过，即依次差充。或才器凡庸，年老病患，盖存格例，不复区别。欲望今后所差知州，并具官位、姓名申中书，于宰臣聚厅时令引出询问。如堪差委，即差；若庸愚老病，即具事状以闻，乞降等差遣；或全然衰老疾病，便与分司致仕。」诏今后定差知州、知军，引见后当日或次日令到中书。 
十年七月二日，诏大名府、真定、京兆、凤翔、河中、江陵、江宁七府，兖、郓、青、陈、许、亳、襄、邓、孟、潞、并、延、秦、陕、(谭)[潭]、杭、越、苏、扬、洪、泉、福二十一州，自今知州府并与三司判官、转运使、副使一等差遣。 
景佑元年四月二十九日，新授江南东路转运使蒋堂言：「窃见诸路差武臣知州军等，多是素昧条教，不知民事。欲乞今后除阨束边陲之处合选差近上武臣外，其余州县即乞改差文资。」仁宗令谕枢密院，今后差武臣知州军，并选择人。 
宝元二年二月二十一日，臣僚上言：「日近差除边上知州军臣 
     
僚等，乞早(摧)[催]赴任，仍合与日限进发，勒定到任月日。」诏并令乘递马，限三月十日已前须管到任。时以西边有警也。 
康定元年五月十九日，都官员外郎何白上言：「乞于群臣中择识理道、明抚绥、能制奸吏、善抚军旅者一百余员，代陕西、河北、河东三路知州军不材之人。苟一郡之内得一良吏，则万事皆集。」诏诸路转运司体量部下知州、知军，有年老昏昧、贪浊踰违及非干勤者，具事以闻。 
二年十月二十一日，审官院言：「近令臣僚奏举河北、河东、陕西知州，人数颇多，欲令见任知州到任一年半差人替，二年满阙。」从之。 
庆历四年正月，诏审官院，凡选差知州，而通判官高者勿拘。 
七年六月，诏审官院，益、梓、利三路并选历官无私罪人为知州。 
皇佑二年三月一日，右司谏陈升之言：「乞委中书、枢密院考察河北牧守治状，如素来庸常、别无他术者，宜推择有才能之人以代其任。」诏河北转运司、安抚司体量辖下知州军治状。 
三年四月，江南东路转运司言：「知江州林咸德老昏，而通判梅德臣又非才多病，请择人代之。」帝曰：「一州军民将何寄乎!其令咸德致仕，德臣罢归。」 
七月十八日，帝宣谕宰臣曰：「近日职司以长吏不理而闻者多矣，中书未尝施行。且长吏者，民之性命，可不慎乎!宜择其甚者罢之，小者易之。」文彦博等 谢而退。故自鄂州王开、合州吕士宗等，或以衰老，或以弛慢而 
      
罢，对移者凡十六人。 
六月，汝州兵马都监杨景宗请徙知一州，帝谓辅臣曰：「景宗，章惠皇太后之弟，朕岂不念之 然贪戾之性，老而踰甚，今与州则一方之民受弊矣。」卒不与之。 
是月，诏威、茂、黎、集、壁等知州及戎、泸州通判，自今令转运司举本路京朝官知县前任成资今任一年、或前任一年今任二年者为之，候满三年理初任通判。 
四年七月九日，诏广西连、贺、端、白等州近罹蛮寇，新差长吏，宜令审官院慎择廉平，存抚疲困。 
十一月，诏真、楚、泗三州，自今令江淮制置发运、淮南转运司连状保举，如职事修饬，代还当除提点刑狱。 
五年闰七月八日，诏诸路知州军武臣并须与僚属参议公事，毋得专决。仍令安抚、转运、提点刑狱司常检察之。 
八月，诏黎、雅州控扼蛮夷，为四川之屏蔽，自今宜择武臣诸司使、副以上知州。黎州仍益屯陕西兵三百人，雅州二百人，置驻泊兵马都监一员。 
至和元年八月，诏雅州知州专管勾黎州兵马贼盗公事。 
嘉佑三年四月，诏省府推判官、诸路转运使、提点刑狱非体量劾奏而为知州者，并理本资序。其朝辞所赐及添支、遇恩补荫子弟亦如之。 
四年五月，诏武臣知州军，非历路分分都监一任以上毋得差，其当差者仍先与小处知军。 
九月十五日，诏齐、密、华、邠、耀、鄜、绛、润、婺、海、宿、饶、歙、吉、建、汀、潮凡十八州，并烦之地，自今令中书选人为知州。 
      
其知潮州委本路转运、提点刑狱司同保荐之。 
十一月，诏广南西路钦、廉、融三州，自今令本路经略安抚、转运司举内殿崇班已上为知州，仍带沿边溪洞都巡检使。 
英宗治平元年闰五月，诏自今大使臣知州军，须本辖安抚经略、路分总管、转运使副、提点刑狱及内外待制、观察使已上，乃许奏举。 
二年五月，枢密院言：「自今武臣知州军，选历任无赃私罪者。私罪杖以下，公罪体量冲替除差遣，候经四任亲民。赃私罪徒已上而尝立战功酬奖转官者，亦候经四任亲民，仍临时取旨。知州军、路分都监、钤辖等如有员阙，即与正差，不得陈乞理为资序。」从之。 
十一月三日，御史知杂吕诲言，乞除拟知州人，引见日令上殿亲有所问，又使中书阅其可否，然后授之。诏自今郑、兖、曹、蔡、相、邢、同、晋、寿、湖、明、宣、河中等知州府辞见，许上殿。 
三月十二日，枢密院言：「自至和年降诏后，凡诸司使知州军，并乞带兼钤辖，盖自误用上条。今欲差除武臣知州，除须合兼钤辖去处外，余并只用兼管勾驻泊军马公事，着为定式。如前任资高，今来所差知州军不是责降，即许理为资序。其正任防、团已上知州，自依旧制。」从之。 
《神宗正史 职官志》：知州事、通判州事各一人，府、军、监事如州，视地望重轻。以资级应选者充藩方剧郡，则通判二人。知州掌郡国之政令，通判为之贰。凡其属有七：判官、推官，掌受发符移， 
      
分案治事；兵马都监，掌训治兵械，巡察贼盗；录事、司理、司户参军，掌分典狱讼；司法参军，掌检定法律。各一人，皆以职事从其长而后行焉。凡降赦条制，先详意义，注于籍而下所属。岁时劝课农桑，旌别孝义。其户口、赋役、钱谷应听断之事，率举以法。若不能决，则禀于所隶监司。属县有令，有丞，有主簿，有尉。主簿钩稽簿书，尉专捕盗禁物，余事与令、丞通治，而仓库、酒榷各有监临官以分掌之。虽吏员多寡及节度观察推判官、掌书记、支使有无，系于州、府、军、监之高下，而典领职务则同焉。 
《哲宗正史 职官志》：诸州府置知州事一人，州、军、监亦如之。掌总领郡务，宣布诏条，以教化导民善而以刑罚纠其奸慝。岁时劝课农桑，旌别孝悌。其户口、赋役、钱谷、狱讼听断之事，率举以法，凡兵民之政皆总焉。属县事令、丞所不能决者，总而治之；又不能决，则禀于所隶监司及申省部。凡法令条制，先详意义，注于籍而行下所属。有赦宥则率官吏宣读而班告于治境。举行祀典，察郡吏德义才能而保任之。若疲软懈怠，或冒法，则随职事举劾。遇水旱，以法赈济及安集流亡。凡郡邑祥瑞及民有孝义可称者，据事实以闻。若河南、应天、大名府，则兼留守司公事；太原府、廷安府、庆州、渭州、熙州、秦州，则兼经略安抚使、马步军都总管；定州、真定府、瀛州、大名府、京兆府，则兼安抚使、马步军都总管；泸州、潭州、广州、桂州、 
      
雄州，则兼安抚使、兵马钤辖；(颖)[颍]昌府、青州、郓州、邓州，则兼安抚使、兵马巡检。其余大藩府或沿边州郡，或当一道冲要者，并兼兵马钤辖、巡检、都监，或带沿边安抚、提辖兵甲、沿边溪洞都巡检，余州军则否。其属官有无及员数多寡，皆视其地望之高下与职务之烦简而置之。 
治平四年闰三月，神宗即位未改元。诏：「齐、密、邓、华、邠、耀、鄜、绛、润、婺、海、宿、(骁)[饶]、歙、吉、建、汀、潮等十八州，并系嘉佑中诏委中书选清干臣僚差充，近年该堂除知州人多直指射，有违诏约。今后应堂除知州，于上件员阙自合听候中书抡选，并不得陈乞指射。」 
是月，诏今后知州如两考俱在劣等，即展二年，与监当差遣。以知阶州李从实为考课院定到政迹李从实：原作「考惟宝」，据本书职官五九之八改。，第一年为中等，第二年为劣等，有旨特展一年磨勘，与州郡监〔当〕差遣，因有是诏。 
九月二十六日，诏诸路知州府带安抚或总管、都钤辖，并京府今后长吏阙员，并令转运使副、提点刑狱兼权，余只令通判权行发遣。如别有总管、钤辖，即兵马公事牒与总管、钤辖。 
十二月十八日，考课院言：「准嘉佑六年闰八月诏，转运使副、提点刑狱每岁终定部下知州军一人能否尤著者为优劣，如连二考俱在优等，即具以闻，当议特行赏罚。看详新知广济军、秘书监祝正辞前知卫州，系治平二年、三年，河北都转运使元绛、转运使无度无度：疑当作「燕度」。、沈立、提点刑狱沈扶、韩连二考为优等，乞赐详 
      
酌。」诏降 书奖谕，仍差知襄州。 
神宗熙宁元年正月二十九日，原州临泾县令鲜于师中上言：乞于利、阆、兴元间别置一帅，夔峡亦置一帅，以为四蜀维持之势。诏利州路、兴元府，今后依真、楚州例，堂选人知州事；夔州知州，枢密院精加选择。 
二年八月，诏今后真、楚、泗州令发运使、副精加选择，同罪举充。如无正知州人，即许奏举第二任通判人权知。 
五年八月二十七日，诏陕西丹州、宁州、陇州、河北永宁军、永静军知州军，自今参用文资为之。 
八年二月二十九日，以潭州通判、屯田员外郎赵杨权知邵州，今后仍互差文臣。从本路转运司所请也。 
元丰元年五月七日，提举茶场司言：「彭、汉知州许本司权奏辟，如能协力，保明留再任。」从之。 
八月八日，诏知顺州、西上合门使、康州团练使陶弼为东上合门使。以尝得旨，顺州知州先转一官，候及一年更转一官，任满升一任，时弼到任一年也。 
十二月四日，诏内藏库副使、权太原府路钤辖张世矩罢兼知火山军。以河东都转运司言，准诏具土人武臣知州军者以闻，世矩府州土人故也。 
二年四月十七日，广南西路经略司言：「宾州瘴疠，加以兵火之后，难得官愿就，乞差殿中丞吴巘知宾州。」从之。 
