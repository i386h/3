<!-- { "loadSidebar": true } -->
枉、朝政阙失、民间利害，并许上言。事有可采，亦依例进入，违理不可行者罢之。其鼓院不行，如本人称不尽情，即许诣检院披诉。仰详事理，如委是允当，即判书状付之；如实不当，即缴连闻奏。如检院不判审状给付，即许御史台陈诉。其两院委实行遣不当者，方得邀车驾进状，两院官必行朝典；如涉虚妄，科上书诈不实之罪。如未经鼓院进状，检院不得收接；未经检院，不得邀驾进状。如违，亦依法科罪。如是令人代笔为状，即不得增添情理，别入言词。并元陈状人本无枝蔓论奏事，被代笔人诱引、妄有规求者，以代笔人为首科罪。」 
大中祥符元年正月二十九日，诏曰：「朕务辟言路，期清化源，念庶狱之斯繁，多蒸人之误犯，宜遵宽简，式示哀矜。前诏条约接驾进状，又近日以来，所犯犹众，悉坐徒刑，颇轸朕意。虽从减等，尚恐未明，特审载于情由，免陷人于刑法。自今车驾出，如入内内侍省送到接驾人等，仰军头司官密询事宜讫，内有未依敕命经历逐处者，具录札子，分明晓示。如坚(乞)[讫]施行，即取责(乞)[进]施行。如称不细认敕命误来接驾进状者，取乞不施行状，当议更不勘罪。若内称已曾经历逐处、依得敕命者，即不取状，本司逐色具状实封闻奏，候御宝批出，即得施行。」先是内出条约，邀车驾陈状人及禁中所录进状数，诏枢密曰：「下俚愚民，不知条法，偶来进状，便至重刑。今后更令引见司逐名 
      
据事理及曾与不曾经鼓、检院进状，具合经某司行遣，内中但批合与指挥，免使愚民陷于法也。」时上元行幸，诉事希恩者众，有司举前诏，悉以违(治)[制]论，特诏宽其罚焉。 
四年九月十日，诏：「自今诉讼，民年七十以上及废疾者不得投牒，并令以次家长代之。若己自犯罪及孤独者论如律。」 
五年四月二十四日，诏：「比来因公事勘断人经年遇赦，多诣阙诉枉。自今宜令制勘官，每狱具则请官录问，得手状伏辨，乃议条决罪。如事有滥枉，许诣录问官陈诉，即选官覆按。如录勘官委实偏曲，即劾罪同奏；如录问官不为申举，许诣转运、提刑司，即不得诣阙越诉。」 
六年三月十七日，开封府勘三司磨勘吏讼判官杨嵎款状，帝曰：「此诚申嵎行遣不当申嵎：疑当作「杨嵎」。。大凡因公事送人吏付有司劾问，须俟推鞫得实，法寺定断，方见刑名，岂有行下文字便须合招违敕罪 致小吏兴讼，是不解事。役使公人，虽然可恕，其如显是违敕文 」不欲因人吏责降，嵎特免追官，与监当，元诉人决杖停职。 
七年三月十三日，殿中侍御史曹定言：「诸州长吏有罪，恐为人所讼，即投牒本州岛首露，虽情状至重者亦以例免。请行条约。」诏自今知州、通判、幕职官、使臣等首罪，如实未彰露，则状报本路转运使，令检格条，纵当原免，亦书于历。 
九月十日，诏：「如闻外州百姓诣登闻院钉足断指诉事者，有司以妄自伤残，并先决杖，流离道路，深可嗟 
      
悯。自今并送所属州县，依法决罚。」时忻州有民诣检院钉手诉田，帝因谓宰臣曰：「朕顷莅京府，有蕲州女子诉父经县理田产被杖，千里而来，不为田而为父也。此事或有枉挠，即伤和气。」因有是诏。 
天禧元年十月十一日，诏：「如闻诸班直、诸军坊监库务官健，饮博无赖，或部分稍峻，即捃摭兴讼。今后所诉事并须干己、证佐明白，官司乃得受理，违者坐之。情或巨蠹，具案以闻。人员被欺吓者，仰自首露，并释其罪。」 
三年六月九日，诏：「兵部郎中、直吏馆陈靖，顷以典领藩条，决遣民讼，知胥徒之纳贿，列事状以上言。既歙怨于寺司，遂受诬于吏议。载披封奏，深用轸怀。非汝瑕疵，宜从洗涤。」靖先知泉州，有民张绩、张雅讼父产，绩、雅皆假子。靖奏条理待报，未下，又覆奏其事，并发法寺胥吏受请纳货得实。既而法官摘靖奏中有「必是不经圣览」之语，以为指斥乘舆，抵靖私罪。及是靖诉雪前事，故有是诏。 
七月十八日，诏：「今后有进状称累经勘断不当、披诉抑屈事，下本路转运司或提点刑狱司，详所陈，取索前后公事案看详，如实有抑屈，未尽情理，(堪)[勘]断不当，即仰依公尽理施行讫奏。如勘断已得允当，即告示知委。如不伏，再陈诉，即勘本人情罪区分。如是指论本路转运、提刑司，即下别路施行。」 
五年六月九日，诏：「广南路民讼命官不公者，须本官在任及得替未发、事实干己及条诏许诉者，乃得受 
      
理。如已离在路，除犯赃及私罪徒已上，即委转运、提点司体量，证佐明白非诬构者，乃得追摄。自余杖以下私罪，飞驿以闻。」时侍御史燕肃言：「岭南遐远，摄官校吏多务阿私在任命官，顺之以情则惠奸，纠之以法则聚怨。故有无端之辈，或遭刑责，或违请求，闻其得替，将到阙庭，捃拾微衅，兴起讼词。官司不详事理大小，即行追对，往来万里烟瘴之乡，或惧迢遥，便行拟伏，以此负谴，亦可悯伤。故有惧致此患，务于因循者，望行条约。」故有是诏。 
仁宗天圣八年八月一日，诏：「登闻检院今后诸色人投进实封文状，仰先重责结罪状，如委实别有冤枉沉屈事件，不系婚田公事，即与收接投进。如拆开却夹带婚田公事在内，其进状人必当勘罪，依法断遣。所有争论婚田公事，今后并仰诣登闻鼓院投进，依前后条贯施行。」 
九年八月九日，审刑院言：「请自今鞫劾盗贼，如实枉抑者，许于虑问时披诉。若不受理，听断讫半年次第申诉，限内不能翻诉者，勿更受理。」从之。 
十年正月二十二日，诏制置转运使、知州奏劾所部官吏罪，反为被劾人论奏者，自今无得受理。凡按察官悉如此比。」 
景佑元年六月十五日，中书门下言：「检会条贯，诸色人诉论公事，称州军断遣不当，许于转运司理诉，转运不理，许于提点刑狱陈诉者，虑诸色人方欲转运披理，却值出巡地远，难便披诉。自今如因提点刑狱巡到 
      
诸般公事，未经转运理断者，所诉事状显有枉屈，即提点刑狱收接，牒送转运司，即不得收接常程公事。」从之。 
三年七月七日，淮南转运副使吴遵路言：「民被骨肉指论本父亡没，元是异姓养男，夺却田业。年岁既远，事理不明，欺罔幼孤，规图贿财。乞自今论伯叔以上尊亲是违律养男，其被养本身、所养父祖并已亡殁，官司不在受理之限。」奏可。 
康定二年正月二十六日，诏：「自今诸讨捕获劫贼，须于现任州军、转运司陈状，保明申奏。如官司不为申奏，或自因事故离任，许参选日进状叙陈，送刑部定夺。如定夺未了，限一年别具申诉，送别司再定。委是刑部不当、本人妄诉，并依法施行。如不曾进状及披述经隔三年，更不在叙述之限。」 
八月，诏：「军人差出戍边，如有事诉理，一面前去，委所隶官司移牒讯问。若须对理，候军回乃得陈诉。」 
庆历七年三月十七日，权御史中丞高若讷言：「近年以来，犯罪之人已经断遣却来诉雪者，多下逐处看详定夺，除合别行根勘结绝外，有定夺得显是理诉不实及更有妄论他人或带不干己事者，乃至再三进状，紊烦朝廷。定夺得不合诉雪者，承例多止报罢。以此狂愚之辈侥幸理雪，亦有官司因循为之雪罪者。一成之法，遂可苟免。欲乞今后理雪罪名者，除定夺得合行别勘断遣外，如显然不实及妄论他人或带不干己事者，令逐处分明声说勘罪，依法 
      
施行。如经三度虚妄论诉不息者，委执政臣僚量远近取旨安置羁管，所冀稍抑奸妄。」从之。 
十月二十二日，诏：「今后命官犯罪，经断后如有理雪者，在三年外更不施行。」 
皇佑元年十一月十三日，诏：「民有诉冤枉而贫不能诣阙者，听投状转运、提点刑狱司，附递以闻。」 
四年四月九日，诏：「应今后命官犯罪理雪，如曾丁忧，并与除出持服月日外，依编敕年限厘革施行。」 
五年八月一日，诏：「灾伤之民诉于转运司而不受者，听逐州军缴其状以闻。」 
十一月二十七日，诏：「广南州县簿书被蛮贼焚劫，而已经官司理断者，勿受理。」 
嘉佑三年闰十二月七日，诏：「中外有陈叙劳绩或诉雪罪状，中书批送省司者，谓之送杀，更不施行。自今宜令主判官详其可行者，别奏听裁。」 
四年十月十二日，诏：「应今日以前因过犯经断，有司引用刑法差误，后来为碍条贯，三年外不许理雪，致久负冤抑者，并仰经所在投状以闻，当议别委官司定夺改正。」 
神宗元丰三年六月十五日，如京使高通上其叔永亨狱中诉冤文字二十二纸，乞移永亨别路州军待报，免为吕惠卿等刑禁，冤死牢狱。上批：「永亨边远小臣，犯法而主帅治其奸状，尚不知惧，乃敢饰情自言，凶顽之实，于此可见。仰见勘官司分析宽纵罪人、漏泄狱情因依以闻，仍将来遇恩不原。」 
五年五月四日，诏：「诉讼不得理应赴省诉者，先诣本曹。在京 
      
者先所属寺监，依尚书省本曹，次御史台，次尚书都省，次登闻鼓院。六曹诸司寺监行遣不当，并诣尚书省。」 
哲宗元佑元年三月十四日，诏：「熙宁元年正月已后至元丰八年三月六日赦前，命官诸色人被罪合行诉理，并限半年进状，先从有司依法定夺。如内有不该雪除及事理有所未尽者，送管勾看详诉理所。」 
四月十二日，看详诉理所言：「应系内降探报公事，于法不合受理者，如内有情可矜恕，具事理申奏。」从之。 
十三日，看详诉理所言：「刑部等处送到官员、诸色人犯罪进状理雪公案，其间有一案干连数人，内有情犯一般者，并合一体施行。缘系不经进状之人，致未敢便行一处看详奏闻。」诏令一处看详以闻。 
三年正月十八日，诏看详诉理所：「应元佑元年明堂赦恩以前，内外官司所断公事内有情可矜恕者，并听于元限内进状诉理，依前诏看详。」 
八年十月十日，御史中丞李之纯言：「欲望朝廷严饬省部，勾检前后词状文簿名件行下，在京者令本部长(二)[贰]紧行催驱，在外者令府界及诸路监司互行取索，责限促期，早令与决了当。如察见委有情弊，即按劾奏闻，等第降黜，以警慢吏。其所差定夺官员如承受经百日不为结绝者，虽得替交割，并须勒留，候毕了日方给与批书历子前去。如此则不敢迁延幸免，民间诉事早得辨正。」从之。 
绍圣元年六月十九日，殿中侍御史 
      
