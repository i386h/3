<!-- { "loadSidebar": true } -->
四年十月十九日，比部员外郎、集贤校理、同修起居注曾孝宽言，相度到诸班直、诸军牧马，乞不下槽牧放，许人户出租，请佃牧地，及合立条约等利害。诏马自来年更不下槽牧放。所有五个月合支草料，三司预行计置，须管有备。每匹在京支六分草料，外处支五分，并约束五事并从之。内外班直、诸军马旧以夏初出牧，迄八月上槽。凡军士之有马者，利其草粟之余与傔兵衣粮，举族护视之。及其出也，数马一圉。出而未至牧与自牧而归者常数日，草粟无所给。方其在牧，昼絷之于棚，不得卧休；夕就野而牧，卒有震雷风逸，不知所在。有得之数十百里之外，雨潦霜露之不时而感寒疾，往往而毙者十常三四。被病而归，死槽枥与纳换者不在数。圉人岁被榜罚者以千数。又牧地多占良田，圉人侵扰闾里棚井，科率无宁岁，公私苦之。故命孝宽比较相度。诏下，人以为便。计租入以补草粟，犹有羡，百年积弊，一朝而除者，由上断之不疑也。 
五年四月二十九日，诏：「诸蕃所进物色，三司初估，例不尽价，须再添估，方行支赐。马价亦节次增添。今后初估时，便定实价，将暗添钱一就作添赐。」 
六月五日，差检估诸军牧地官汲逢与河北监牧司同共拣踠蹋软、齿高、驽钝、小弱不堪配军马，并估价直出卖。 
七年二月十四日，遣供备库使李希一乘驿往河北东西路计会当职官拣选诸军马十五岁有病不堪披带乘骑。十八岁以上，不以有无病，其稍堪乘骑者，支马铺及厢军不系披带军员。其不堪者，平估斥卖。 
九月十六日，诏：「 牧司除桩管不系支使及收养监病马外，自今后以二千匹为额。其余堪配军及杂支马，权与阙马兵士。」 
八年二月十五日， 牧使李师中言，乞立定殿前马军司在京营填马分数。诏填及七分。 
九年五月十四日，权开封界提点诸县镇以事蔡确言，乞府界养马增六千匹为额。诏中书立法以闻。 
十月二十七日，中书门下言：「礼房申：删到诸府界养马不得过六千匹，逐年与免户下体量草二百五十束，更不支钱布。如有倒死及疮病，并依永兴、秦凤等路弓箭手养马条施行。」从之。已上《续国朝会要》 
神宗元丰三年二月二十八日，诏以国马未备，令开封府界、京东西、河北、陕西、河东路州县物力户自买马牧养，坊郭户家产及三千缗、乡村及五千缗，养一匹；各及一倍，增一匹、三匹，止须四尺三寸以上及八岁以下。令提举司注籍，仍先下逐路，具民户家业等第及合养马数以闻。从王拱辰请也。 
六月二十六日，诏：「开封府界、京东西、河北、陕西、河东以物力养马户，可依逐路提举司所具当养匹数施行。开封府界四千六百九十四匹，河北东路六百一十五匹，西路八百五十四匹，秦凤等路六百四十二匹，永兴等路千五百四十六匹，河东路三百六十六匹，京东东路七百一十七匹，西路九百二十二匹，京西南路五百九十九匹，北路七百一十六匹。」 
八月十九日，上批：「近立京师诸路户马法。既有期会，必为猾商乘时射利，以高价要养马户，使良法不得速成。宜令 牧司简骁骑以上马千匹，定价与民交易，毋得市与不养马户。」 
十月一日，环庆路经略司奏，已令诸将蕃官等劝诱属户养马。诏诸部族所买马，委诸将按验。及格堪披带者，每匹于抚养库给赏绢五匹，更不支银楪。其鄜延、秦凤、泾原路准此。又诏当养马路分人户，如乡村坊郭并有家业计直各不该养马者，通计从轻收养。其镇坊郭，依县坊郭例。 
五年二月五日，提点京东东路刑狱霍翔言：「齐、淄等州民号多马，禹城一县养马三千，牝马居三之一牝：原作「壮」，据《长编》卷三四三改。。臣近因巡历，密视按民马，虽土产，亦骨格高大，可备驰突之用。兼齐州第六将骑兵多是东马，与西马无异。虽民间比官中养马，所费刍秣不多，然而不有所免，则无以为劝。缘民之所欲免者，在于支移、折变、春夫、贼盗、敷出赏钱、保正、保副、大小保长、催税甲头、保丁巡宿十事。臣即以此事目付禹城县，劝谕愿养马之家。已应募养马之家计马四百四十八：牡马二百六十三，牝马百八十五。然而未见所免之利，而愿养者已多。乞应诸路乡村户不拘等第高下，如愿养马，并许经官投状，除依条分番教阅及觉察同保违犯，并句集追捕贼盗外，与免十事。内有田五顷，许养马一匹；五顷已上二匹；十顷以上，物力高强，恐妨差使，不在养马之限。其牝马须四尺二寸以上「牝」与下句「牡」原互倒，据《长编》卷三四三乙。，牡马四尺三寸以上。大县毋过五百匹，小县毋过三百匹。许养牝马三之一，及委本州岛通判春秋呈验、当日放散外，其余约束，一依朝廷近降民马指挥。」上批送吴居厚相度，居厚言：「今转运军须年计，大半出于折变之物，稍有侵耗，即无从补助。自保甲之法行于诸路，其正副尽得一乡(村)[材]武之士，讥察盗贼，所在衰减。今募民养马之法，若与免大小保长、支移、催税甲头、春夫、贼盗、敷出赏钱，保丁巡宿七事，实便公私，可施行。」上批：「三省、枢密院可更审详。若果有害民，必不可施行，所见官具事理论奏。苟无弊也，即宜并心一意，协力奉行。」 
七年五月二十九日，称除役钱此处似有脱文，参《长编》卷三四五。。保内凡巡宿、催税甲头等，依元法减免。 
八月七日，开封县言，养马户未审止以屋业为物力，或通计营运财物 祥符县言，自颁养马令，民已买马后，质卖家产，或于市易务拘管抵当，未审合与不合养马 诏以屋契钱数、屋租为物力，隐匿契者以盐税为定。如有质卖马，亦随之。若已抵当，或因事在官拘管、本户不得课利者，验实与免。 
十一日，鄜延路经略司言：「汉户及归明界弓箭手买马，乞依旧弓箭手例，每匹给抚养库绢五匹为赏。」从之。环庆准此。 
九月十四日，诏：「户马法以屋契钱为物力。用住宅计者元契三千缗，房钱计者二千缗，各养一马。其住宅房钱相兼者，以分数纽折。」 
十一月一日，太仆寺言御马三匹，给卒一名，常马千匹，给卒二百饲养。从之。 
十一月三日，泸南沿边安抚司言，乞以戎州所买蛮马配本路兵外，给义军人员，令习马战。从之。 
六年五月八日，诏：「闻鄜延路新支纲马，分配阙马诸军。彼有新兵未堪出战，例得善马，其有武艺旧人，往往阙马，甚非朝廷本意。委刘昌祚按验有实，即改配，仍具数以闻。」 
六月四日，权发遣鄜延路经略使刘昌祚言：「乞自今诸军逃亡事故，其鞍马许有马与阙马人比较武艺，优者与善马。及监牧司所给新马，亦准此。」从之，仍下河东陕西路。昌祚又言：「按试诸将下新招简投换马军十一人，武艺劣等，已改给与将下有马艺阙马旧人。」诏以武艺劣等者名下马，通一路，简试有武艺人，改给。又诏昌祚(祥)[详]度：每十匹以七匹改给武艺高强人，三匹给第二等武艺上名。 
七年二月八日，诏：「京东、京西路保甲免教阅。每都保养马五十匹，给价钱十千。京东限十年，京西十五年数足，仍专置官提举。其京西路乡村以物力养马指挥不行。」 
三月二十三日，同主管京西保马吕公雅言：「保马癯瘠，已立备偿法。其充肥，未有旌赏。欲乞保马生驹，每匹给绢一匹；其充肥，支银楪。仍乞借常平钱五万缗，均付诸州县，出息为银绢费。每岁孟夏之月，聚而牧放，可致蕃息。」从之。 
五月四日，诏三路保甲借民私马习艺者，听依旧。 
二十六日，诏京西、京东路民以养户马者免保马。 
二十八日，中书省言，熙宁二年，天下应在马十五万三千六百三十四。诏尚书兵部取索内外马数，比较以闻。 
二十九日，提举京西路保马司言：「体问上等户私马有三两匹者，愿尽印为保马。乞许养至三匹，除役钱、保内巡宿、催税甲头等依元法减免外，以所养马，每匹各听次丁一人准法公私罪杖、非侵损于人者用赎。」从之，京东路准此。 
六月十二日，知河南府韩绛言：「京西保马，诏限十五年数足。今保马司遍帖诸县作二年半。京西地不产马，民又贫乏，乞许于元限减五年。」诏提举京西路保马司遵守元降 限。 
七月二日，诏：「陕府西路沿边诸军战马，并依河东麟府州例，不以上下槽，支草料各七分。」知延州刘昌祚乞不以冬夏支八分，上批：「战马在军政，固已要重。今用兵未已，适当乏马，所系实大，特依所乞。陕西、河北、河东、熙河路准此。」 
九月重阳节，特御延和殿，阅经制牧马司进诸路简买马并左第一监马驹。 
十二月十三日，同主管京西路保马吕公雅言，有官之家守官在外，止出助钱，不均，乞并令养马。兵部言，欲(今)[令]有同居亲属自住佃田产者，依余户法养马。从之。 
八年四月八日，哲宗即位，未改元。诏：「开封府界、京东、京西、河北、陕西、河东户马已买填河东、鄜延、环庆路阙马军分，自今府界并京东等路养马指挥并罢。」 
同日，诏：「京东京西路保甲养马法，初定年限，本易应办，而有司促期，民用骚扰。故先帝尝降手诏诘责之，至今犹有不能奉行者。其两路保马，宜令依元降年限置买，仍取其赢，充以次年分之数。」又诏提举京东路保马兼保甲杨景芬、提举京西路保马兼保甲张修，乘传赴京，于三省禀议改废。其后诏京东京西路保马分给诸军，余数(废)[发]赴太仆寺，仍以格尺不逮者，还民户变易之，纳元给钱。 
七月二日，殿中侍御史黄降言，京东西两路保马司管勾公事官乞并权罢，候至买马二分依旧。诏保马司各具合留员数姓名。 
九月二十七日，诏京东西路保马数未足者，更不收买。据见管数，令逐户依旧主养，别听朝旨。 
十一月十六日，诏马军所阙马应给者，在京府界、京东、京西、河东、陕西路无过七分，河北路无过六分。 
哲宗元佑元年正月十四日，诏保马别立法以闻。 
二月十六日，兵部言畿内马监已行废罢，即合于诸路相度置监。乞差官前去经画。诏郭茂恂往陕西、河东路按行，相度以闻。 
二十八日，三省言访闻前知郓州(杨)[阳]谷县李抃，昨行下保马指挥，不数月间，本县买足十年马数。诏京东路转运司检按李抃如何催促，便得足备，具诣实以闻。 
闰二月二日，三省言：「霍翔、吕公雅提举京东路保马，不循诏旨，至减朝廷元立年限之半，督责收买，急图己功。两路骚然，民力困弊。虽各移任，然其欺罔害民之罪未加绌责，无以惩沮。」诏霍翔差管勾江州太平观，吕公雅添差监舒州盐酒税务。 
