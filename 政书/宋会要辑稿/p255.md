<!-- { "loadSidebar": true } -->
晨祼。飨日丑前五刻，行事用丑时十刻。宫闱令开室，帅其属扫除。礼部奠册于案，太府卿入陈币，光禄卿入实笾、豆、簠、簋，太官令入实俎，良酝令入实彝及尊、罍。乐工帅工人、二舞以次入，与执尊、罍、篚羃者各就位。执事官各入就位。次御史台、太常寺、合门宣赞舍人分引文武助祭官及宗室、客使，赞者引荐羊俎官以下宗室各入就位。礼直官、赞者分引大礼使以下行事、执事官诣庙东门外揖位立。礼直官赞揖讫，先引监察御史按视殿之上下，纠察不如仪者，降阶就位。次引大礼使以下各入就位。皇帝服通天冠、绛纱袍至大次，礼仪使、枢密院官、太常卿、合门官、太常博士、礼直官分立于大次外之左右。引礼部侍郎诣次前，奏请中严，少顷又奏外办。符宝郎奉宝陈于宫架之侧，随地之宜。礼仪使当次前俛伏，跪奏：「礼仪使臣某言，请皇帝行事。」奏(请)[讫]，俛伏，兴，还侍立。礼仪使奏祀仪准此。帘卷，皇帝服衮冕以出，侍卫如常仪。礼仪使以下前导至东神门外，殿中监跪进大圭。礼仪使奏请执大圭，前导皇帝入自正门。侍御不应入者止于门外。协律郎跪，俛伏，举麾兴工、鼓、柷，宫架《干安之乐》作。皇帝升降行止皆奏《干安之乐》。至阼阶下，偃麾戛敔，乐止。升自阼阶，大礼使从，(九)[凡]乐皆协律郎跪，伏俛，举麾兴工鼓柷而后作，偃麾戛敔而后止。升自阼阶，皇帝升降，大礼使皆从，左右侍卫之官量人数从升。登歌乐作。乐止，礼仪使以下分左右侍立。凡行礼，礼仪使、枢密院官、太常卿、合门官、太常博士、礼直官前导至位，则分立于左右。次引奉瓒官升，诣僖祖室神位前，西向立。奉(赞)[瓒]盘官升，诣皇帝版位前，奉瓒盘，北向立。次引奉神主官诣皇帝版位前，俛伏，跪奏「奉神主」，奏讫，俛伏，兴，退。祠祭官于殿上承传曰「奉神主」。次引荐香灯官搢笏，于鹢室内奉帝尊主设于座。奉神主诣神幄内，于几后启匮，设于座，及以白罗巾覆之，执笏退，复位。次引宫闱令奉后神主如上仪，以青罗巾覆之。退，复位。次引奏奉神主官诣皇帝版位前，伏，跪，奏奉神主(讫)，奏讫，俛伏，兴，退。礼仪使前奏：「有司谨具，请行事。」又奏「请再拜」，皇帝再拜。赞者曰「再拜」，在位官皆再拜，讫。次内侍各执盘、匜、帨巾以进，宫架乐作。礼仪使奏「请皇帝搢大圭，盥手」，内侍进盘匜沃水，皇帝盥手。又奏「请帨手」，内侍进巾，皇帝帨手。讫，又奏「请皇帝洗(赞)[瓒]，奉瓒盘官进瓒，内侍沃水，皇帝洗瓒。又奏「请拭瓒」，内侍进 
     
巾，皇帝拭瓒，讫，乐止。又奏「请执大圭」。奉瓒盘官奉瓒盘诣僖祖室尊彝所，西向立，以瓒 鬯，执彝者举羃，良酝令酌郁鬯。讫，先诣次室尊彝所，北向立。礼仪使以下前导，登歌乐作，皇帝入诣僖祖室，北向立，乐止。礼仪使奏「请搢大圭」，跪，奉瓒盘官奉瓒盘西向立，以瓒授奉瓒官，奉瓒官西向跪以进。礼仪使奏「请执瓒」，皇帝执瓒，以鬯祼地，奠瓒。奉瓒官受瓒，以授奉瓒盘官，奉瓒盘官以盘受瓒讫，俱诣次室以俟。礼仪使奏「请执大圭」，俛伏，兴，前导皇帝出户外，北向立。又奏「请再拜」，皇帝再拜讫，礼仪使前导皇帝诣翼祖室，次诣宣祖室，次诣太祖室，次诣太宗室，次诣真宗室，次诣仁宗室，次诣英宗室，次诣神宗室，次诣哲宗室，次诣徽宗室，次诣钦宗室，祼鬯并如上仪。奉瓒官、奉瓒盘官俱降，复位，良酝令还尊所。礼仪使前导皇帝还版位，登歌乐作，至位，西向立，乐止。宫架作《兴安之乐》、《文德之舞》，九成，止。太官今取肝，以鸾刀制之，洗于郁鬯，贯之以膋，燎于炉炭。荐香灯官以肝膋入，诏神于室，又出，以隳祭于室户之左，三祭于茅苴。俱降，诣盥洗位盥手、帨手，升，复执事位。 
馈馔。飨日，有司陈鼎三十有三于神厨，各在(蠖)[镬]右。太官令帅进馔者诣厨，以匕升牛于镬，实于一鼎。肩、臂、臑、肫、胳、正脊一、直脊一、横脊一、长胁一、短胁一、代胁一，皆二骨以并。次升羊如牛，升豕如羊，各实于一鼎，每室牛、〔羊〕、豕各一鼎。皆设扃羃。祝史对举入，设于每室馔幔内。次引视腥熟节官诣馔所视腥熟之节。俟皇帝晨祼毕，还位，乐止，祝史抽扃，委于鼎右，除羃，加匕毕于鼎。太官令以匕升牛载于一俎，肩、臂、臑在上端，肫、胳在下端，脊、胁在中。次升羊、豕，各载于俎，其载如(羊)[牛]。每室牛、羊、豕各一俎。次引荐牛、荐羊、荐豕俎官搢笏，奉俎以入，太官令引入正门。宫架《丰安之乐》作。由宫架东至横街，折方进行，陈于西阶下，北向北上。荐俎官搢笏，奉俎以升，执事者各迎于阶。荐官奉俎诣僖祖室神位前，北向跪奠，先荐牛，次荐羊，次荐豕。各执笏，俛伏，兴。有司设牛、羊、豕俎于肠、胃、肤之前。牛在左，羊在前，豕在右。诣次室奉奠，并如上仪。乐止，俱降复位。内执官降西侧阶，出西神门，入南门，归执事班。次引荐香灯官取萧合黍稷，擩于脂，燎于炉炭。又当馈熟之时，取苴擩于醢，祭于豆(门)[间]三。又取黍、稷、肺祭如初，藉用茅。各还尊所。次引奉币官、进币官、受币官、受爵酒官、进爵酒官升诣僖祖室，奉币官、进币官、受爵酒官、进爵酒官在东，西向北上；受币官在西，东向。次引奉爵酒官升殿，诣皇帝版位前，奉爵，北向立。内侍各执盘、匜、帨巾以进，宫架乐作。礼仪使奏「请皇帝搢大圭，盥手」，内侍进盘匜沃水，皇帝盥手。又奏「请帨手」，内侍进巾，皇帝帨手。讫，又奏「请皇帝洗爵」，奉爵酒官进爵，内 
     
侍沃水，皇帝洗爵。又奏「请拭爵」，内侍进巾，皇帝拭爵讫，乐止。又奏「请执大圭」，奉爵酒官受爵，奉爵诣僖祖室酌尊所，西向立。执尊者举羃，良酝令酌着尊之醴齐讫，先诣次室酌尊所，北向立。礼仪使前导，登歌乐作，殿中监进，跪进镇圭。礼仪使奏「请搢大圭，执镇圭」，前导皇帝入，诣僖祖室，乐止，宫架作《基命之乐》，翼祖室《大顺之乐》，宣祖室《天元之乐》，太祖室《皇武之乐》，太宗室《大定之乐》，真宗室《熙大之乐》，仁宗室《美成之乐》，英宗室《治隆之乐》，神宗室《大明之乐》，哲宗室《重光之乐》，徽宗室《丞元之乐》。文舞作。内侍先设缫藉于地，礼仪使奏请跪奠镇圭于缫藉，执大圭，俛伏，兴。又奏请搢大圭，跪。次内侍跪，取币于篚，以授奉币官，奉币官授进币官，进币官西向跪以进。礼仪使奏请受币，皇帝受奠讫，受币官东向跪，受以兴，进奠于僖祖神位前。次奉爵官以爵授受爵酒官，受爵酒官授进爵酒官，进爵酒官西向跪以进。礼仪使奏「请执爵」，皇帝执爵祭酒，三祭于茅苴。奠爵。受爵官以爵复于坫。礼仪使奏「请执大圭」，俛伏，兴，前导皇帝出户外，北向。又奏请少立，乐止。奉币官、进币官、受币官、奉爵酒官、受爵酒官、进爵酒官俱诣次室。内侍举镇圭授殿中监，又以缫藉诣次室，先设于地。次举册官搢笏，跪举祝册。读册官搢笏，东向跪，读册文。读讫，奠册，各执笏，兴，先诣次室户外，东向立。礼仪使奏「请再拜」，皇帝再拜讫，礼仪使前导皇帝诣每室，奠圭币、酌献并如上仪。次奉币官、进币官、受币官、奉爵酒官、受爵酒官、进爵酒官俱降，复位。内侍举镇圭缫藉，以镇圭授殿中监，以授有司。读册官以下俱降，复位。礼仪使前导皇帝还版位，登歌乐作。至位，西向立，乐止。礼仪使奏「请还小次」，登歌乐作，前导皇帝降自阼阶，乐止，宫架乐作。将至小次，礼仪使奏「请释大圭」，殿中监跪受大圭。皇帝入小次，帘降，乐止。文舞退，武舞进，宫架《正安之乐》作。舞者立定，乐止。 
亚终献。礼直官、太常博士引亚献诣盥洗位，北向立，搢笏，盥手，执笏，诣爵洗位，北向立，搢笏，洗爵，拭爵，以爵授执事者，执笏，升诣僖祖室酌尊所，西向立。宫架作《正安之乐》、《武功之(乐)[舞]》。执事者以爵授亚献，亚献(进)[搢]笏，跪，执爵。执尊者举羃，太官令酌壶樽之盎齐讫，先诣次室酌尊所，北向立。亚献以爵授执事者，执笏，兴，入诣僖祖室神御前，北向立，搢笏，跪。执事者以爵授亚献，亚献执爵祭酒，三祭于茅菹，奠爵，执笏，俛伏，兴，出户外，北向再拜。次诣每室酌献，并如上仪。乐止，降，复位。初，亚献行礼将毕，礼直官、太常博士引终献诣洗，及升殿酌献，并如亚献之仪。降，复位。初，终献既升，次引七祀及配飨功臣献官诣盥洗位，搢笏，盥手，帨手，执笏，诣神位前，搢笏，跪，执爵三祭酒，奠酌，执笏，俛伏，兴，再拜，诣次位，并如上 
     
仪，退，复位。唯七祀先诣司命，但奠爵讫，兴，少立，次引太祝进诸位前，北向跪，读祝文讫，退，献官再拜，复位。 
皇帝饮福。初，皇帝既晨祼，光禄以牛左臂一骨及长胁、短胁俱二骨以并载于胙俎，升设于僖祖室户外。终献既升献，次引进俎官、搏黍太祝、太官令诣饮福位，北向立、奉俎、豆、爵酒者各立于其后。礼仪使奏「请诣饮福位」，帘卷，出次，宫架乐作。殿中监跪进大圭，礼仪使奏「请执大圭」，前导皇帝至阼阶下，乐止。升自阼阶，登歌乐作。将至饮福位，乐止，登歌《僖安之乐》作。皇帝至饮福位，西向立。尚酝、奉御执(尊)导诣酌尊所，良酝令酌上尊福酒，合置一尊。尚酝、奉御奉尊诣饮福位，殿中监奉爵，尚酝、奉御酌福酒，殿中监北向捧以立。礼仪使奏「请再拜」，皇帝再拜，殿中监跪，以爵酒进。礼仪使奏「请搢大圭」，跪，受爵祭酒，三祭于地。
