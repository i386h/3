<!-- { "loadSidebar": true } -->
六月十一日，干宁军言干宁军：原作「建宁军」，据《长编》卷三四六改。：「军居河流之间，堤防之内，应有违犯，若自大城越至本军，或自本军越过河东之类，并依已至越所未度法，并越两河自依私渡法。」从之。 
九月二十一日，鄜延路走马承受李元嗣言，军士崔 自截手，规避出战。〔诏〕崔 配本处禁军杂役，令刘昌祚 
      
体量军中如此者，斟酌施行。 
十二月十六日，诏诸军虽非出戍，因差出不宿于家，其妻犯奸许人告。 
哲宗元佑元年四月十八日，殿前、马、步军司言，禁军排连，欲且依熙宁编敕施行。从之。 
十月一日，枢密院言：「东南十三将，初未定出戍路分及不隶将兵，内有出戍名额少而所辖指挥数多处，未得均当。欲除广南东、西两路驻札三将各专隶本路，及虔州第六将、全永州第九将专备两路缓急，并免戍他路外，余八将及不隶将兵，依均定路分轮戍，各听路分钤辖司差使。即轮出将兵、不隶将兵路分，权拨在京步军补戍，回日复初。」从之。 
二年二月八日，太师文彦博言：「厢军旧隶枢密院，新制改隶兵部，其本兵之府之：原作「部」，据《长编》卷三九五改。，岂可无籍 」枢密院言：「官制行，厢军分隶户、兵、工三部，于兵、工部置籍揭贴。」诏逐部自今进册「诏」原脱，「册」原作「用」，据《长编》卷三九五改。，以其副上枢密院，仍更互揭贴互：原脱，据《长编》卷三九五补。。 
三年正月十八日，诏：「陕西、河东出界总兵官奏功，必具还塞人数，其亡失也必具所因。其不出境，即贼退，亦具见数以闻。」 
三月十日，诏厢军归营及一季，乃听从役。 
闰十二月十四日，诏：「陕西、河东蕃官蕃兵，三路、广西、川陕、荆湖民兵及敢勇 用之属，并隶枢密院，兵部依旧主行。其余路民兵，令兵部依旧上尚书省。」 
四年十一月二十六日，刑部言：「诸军率众对本辖不唱喏，法上军处斩，下军及厢军徒三年，配广南；对本辖将校、节级，依犯阶级及立告赏 
      
法。」从之。 
六年七月十二日，湖北边事司言，自后马军犯罪该配者并免，特刺充沅州雄略马军，不许差出。从之。 
闰八月十三日，兵部言：「诸军指挥各置籍，细开姓名，遇有差使，务均劳逸。其因疾病权免者，损日先差。若限年合替者，前期检举。阙人者申转运司，于别州应副。不检举差人或占留合替人，及妄作名目拘占，及妄多过限六十日不差者，各徒二年。每季州委官点检，具有无不当申州，监司巡历复视，失当者按举。禁军则知州、通〔判〕同共点检。」从之。 
七年十一月四日，秦凤路经略司言：「近年兵将官与城寨等使臣，因违朝旨及帅司节制，以至败事者，以其(当)[尝]立边功，多从宽减，上下玩习，浸已成风。请今后将官及城寨堡使臣，应缘守御有违朝旨及帅臣节制，并乞不以边功宽减，庶几人知畏懔，纪律稍严。」从之。 
绍圣元年，西夏兵入鄜延，破金明寨，经略使吕惠卿遣将张与等袭逐张与：《九朝编年纲目》卷二四作「张舆」，《宋史》卷三二八《李清臣传》作「张兴」。，专一其职任袭逐没此句文字似有误。。奏至，宰相章惇怒其失主将，欲诛全军凡四千人。中书侍郎李清臣曰：「将没亦多端，或先登争利，轻身入敌。今全军尽诛，异时亡将，全军皆降虏矣。」上于是诏惠卿随宜裁处。后得惠卿奏，所诛牙兵才十六人。 
二年十月十三日，枢密院言：「接送人应差兵士者，知州及兵官路分都监已上，许差禁军；路分总管、副总管、路分都钤辖，仍许差马军。差禁军、马军，禁军通计毋得过三分之一。内文武 
      
官系知州、钤辖已上，并贴差下禁军，通判、都监已上及依通判、都监资序差人者，亦许贴差近下禁军，毋得过所阙之半。别有厢军可差而辄差禁军者，以违制论。」从之。 
三年八月六日，枢密院言：「河北第七将状：按旧法，将兵犯令，许将官一面决遣。昨自知州县同管以来，凡将兵有犯及应干军事动多牵制。欲依旧条外，诸军转补、排连、差使、窠坐、旬呈、给假并隶将司，州县不得干预。非驻札处，除转补、排连候将副巡历施行外，余委训练官。」从之。 
九月八日，诏经略司：「应军马出入临时差人部押阵队者，不及五十人不得过一人，五十人已上不得过两人，每一百人不得过三人。」先是，枢密院言：「日近诸路保明赏功，汉蕃使臣部兵止五七十人至百人，有三四员共部一队者。虽依格计队内所获分数各行推恩，比之独员部人酬奖太优。」故有是诏。 
四年九月二十九日，枢密院〔言〕：「禁军长行犯杖若徒配，已升军分而无过犯者，并听排连。」从之。 
元符三年五月二十六日，知成都府路昌衡奏：「乞精选谙晓军政之官以为将副，使之分总教习，各以逐色比较短长。除本习外，兼教他艺及擐带衣甲。应将兵除谙会修泥城壁、吊挂楼橹板木及补缝衣甲之人，许令存留，仍不妨本等事艺外，有手艺及机织诸色工匠，如年及四十者，并降填厢军。官司如敢隐蔽，虚占名籍、请受，本将及本州岛官吏以违制分等科罪。」并臣僚上言：「禁军内有会诸作手艺之类，诸处不得久占，妨废教阅，至武艺隳 
      
堕。其别作名目占破手艺人，未有立定条约，及禁军习学手艺，虽有断罪之文，即未有移降指挥，致军人尚敢习学。」诏诸应禁军处，当职官别作名目差占有手艺人，致妨教阅者，以违制论。 
徽宗建中靖国元年二月二十三日，兵部状：「鄜延路都总管司奏，乞今后有诸色人等辄敢将官军器、衲袄、披毡之类质卖钱物，乞严立决配断遣条约。」大理寺修立到下条：「诸军以军号、随身衣服非。军器、法物军须、衲袄、披毡之类同。质买钱物者，徒二年。知情质买，若以官给鞍辔质买借人及质买之者，各杖一百，军号、器物等并追还，质买钱物没官。」从之。 
崇宁元年九月十七日，尚书省〔言〕：「臣僚上言：窃以朝廷置兵，本备战守，约束稍缓，游艺寖多，率以工匠之名影占身役。主兵之官差在本厅，则利于役使；习学之人得预占破，则利于偷安。又其甚者，巡检土兵占充乐人，有妨巡逻。今欲乞应战兵除食手泥瓦匠之外，不得招刺诸色匠人。及见今已有工作之人，官员并不得差充白直，及诸般名目占破。仍乞将手艺工匠并行降填厢军，今后不得依前习学，责在本辖兵官常切觉察，依此逐旋降填。如敢隐蔽占破及复招刺者，并科违制之罪。其巡检土兵依此。」诏尚书刑部遍牒施行。 
五年八月十六日，诏：「近来官司多有奏请，乞许军兵投换，遂至军制隳紊，纪律不严。慵堕军兵巧避征役，公然逃窜，投换往来，借请衣粮，迭支 
      
例物，惠奸坏法，莫甚于斯。已许投换去处，并限一月结绝。今后官司辄申请军兵投换，以违制论。其厢、禁军逃亡，并系元丰法。」 
大观四年十月二十八日，枢密院言：「访闻诸路招军，殊不以人物年甲幼小、未及等尺为限，但以敷数塞责而已。往往侏儒、怯弱、童稚之人刺填军分，计一营之数，十有二三。不唯徒有其数，蠹耗军储，窃恐缓急不堪实用。」诏诸路帅臣严切指挥辖下州军当职官司，今后每遇招军，常切子细审验，不得更似日前卤莽。仍逐时检举招军条法行下，如敢不依，其当职官必定重行黜责，干系人亦等第降配。 
《军防令》，诸军差赴川 政和三年三月三日，枢密院奏：「殿前、马、步军司准批送下梓夔路兵马钤辖掌民纪等状：『伏(陕)[峡]路屯驻者，如曾犯徒并逃亡捕获，不系全军差发者，所不应差人权移送本州岛或邻近以次一等军分指挥。即不审诸军元差赴川峡路时不曾犯徒并逃亡捕获，全军到川峡路后有犯徒并逃亡捕获之人，合与不合依旧在川峡路屯驻。』殿前、马、步军司相度，契勘自来诸军遇差赴川峡路屯驻，未曾有本处被犯之人。欲今后诸军差在川峡路，如有违犯之人，令逐处断讫不至配降，即发遣赴所属，依条施行。」从之。 
七年三月二十一日，臣僚上言：「近来兵将官或有不能御下，以致兵众弛慢；或有督责太甚，以致兵众有言。欲损害兵将官，则因教阅而不 
      
唱喏；欲损害州县官，则因请物而相喧竞。并不曾重行处断。欲乞今后如有上件事，并乞严行推治。如是事由兵将、州县官，即重责官吏；如系兵士骄恣，即乞于阶级法外重断遣。」奉御笔：依奏立法行下。 
宣和元年六月十八日，陕西、河东、河北宣抚使司奏：「勘会诸边遇事调发军马，其军人随身衣甲、器械悉从官给，事毕还纳。比来堕卒关请器甲、衲袄之类，避免征役，多是逃走，或托疾拖后，并将元请衣甲、器械、衲袄擅行货易，或典质钱物。自知逃亡罪重，又已破货器甲之类，理不可还，遂绝自新之意，兵额由此顿阙。臣询究得，盖缘典质收买器甲、衲袄之人，罪赏未严，亦未有邻保备偿及许觉察、自首、给赏、免罪之法，是以奸弊日增，有害边方大计。伏望朝廷详酌立法，庶有以惩革。」奉诏依，立法闻奏。 
三年四月一日，通奉大夫、新除户部尚书沈积中奏：「臣窃以今之河北乃古燕、赵之地，自昔号劲兵处。朝廷设置诸将，养兵之费不知几何，宜其精悍无敌，而乃士气骄惰，〔无〕一可用。日者 寇啸聚，纔数十人尔。官军追捕，动以千计，强弱之势固自明甚，而遇敌辄北，至有束手就死者。臣窃怪之，而考其所由来，盖纪律不明、训练不精之过也。夫禁军逃亡，罪亦重矣，然将、副则迁就。岁终赏罚之格，军校则利其每月粮食之入，往往逃亡者并不开落，获者亦不行法。至有部辖人纠率队伍公然私窜，其中 
      
冒名代充者比比皆是。因循玩习，恬不为异。至于教阅，则又苟简灭裂，仅应文具。将佐未尝朝夕亲临，训以驰射格斗之事，武勇者无赏，退惰者不惩，而州郡兵官违法占留，率不依次赴教。厢军小分，冗占剩破，乃以禁军充代差戍，动妨教阅。一旦使之临敌，是何异驱市人而战之!又况优重不均，廪食不精，而率敛乞索，略不禁戢。凡此皆害军政之大者。臣愚伏望圣慈明诏帅臣申严纪律，号令将佐精加训齐，其诸积弊，悉俾革去。使人人鼓勇，则何独不若陕、晋士卒之锐也!且兵在于精，不在于众。自崇宁以来，增置几五之一，冗食县官，未见有补。曷若汰其孱弱者，悉如元丰旧数，稍精其粮廪而教之加详焉，则备预于不虞，销患于未萌，诚今日先务也。」奉御笔依。 
