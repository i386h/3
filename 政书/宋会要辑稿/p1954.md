<!-- { "loadSidebar": true } -->
五月四日，监察御史赵挺之言：「御史所言多系省曹之失，却降付本部，自属妨碍，请以台官所言事付三省看详，若合立法及冲改旧法，即乞下本部取会如何施行，从朝廷指挥。」从之。 
同日，枢密院言：「得旨条具司空吕公着合议军国事，今具军国重事：除授差移管军、三路副都总管至副总管、三路沿边知州带安抚事、管勾安抚司、同麟府路管勾军马、两省都知、押班。边防大事：诸路添减军马。国信大事：更改大法。今议论未决疑难事务：议大刑赏、诸班直(挥)[指]挥使已上转员。非常程事：处置边防、办理疆界、战陈稍大赏罚、诸路紧切事宜、国信生创事件、民兵马政稍大事务、差文臣措置边事、文臣换大使臣、除枢密都副承旨、除内臣昭宣使已上。」诏军国重事及非常程事并临时合与三省同议取旨事并关与签书。同日，诏司空、同平章军国事吕公着，凡差除并责降、叙复，应三省并三省枢密院同取旨事，边防体大公案并体量取勘事，支移钱粮数多，诸军班特支，差官按察，馆伴入国，接伴送伴，朝会国书，近上番夷李干德等授官袭封、废置州县、特立捕盗赏格，并同三省施行。省、曹、寺、监所上事，体量赈济、(太)[大]礼科场、非泛祠祷、应干陵庙事、诸蕃国进奉差押伴官并进奉回赐修书、创立改更法令、河防、铸 
      
钱、典礼、仪制非常程者、捉杀十人已上贼，同逐省施行。 
六月八日，诏：「三省同得旨事，就中书诸房选差三省本房人吏兼同行遣。依条由给舍内进呈得旨者，并依已画旨，更不覆奏，直送曹部等处施行，仍具奏知。三省各录留为底，余仍旧。」 
十一月四日，三省言：「在京堂除差遣，累有增改，而吏部阙少官多。今裁定门下中书省正言、尚书省左右司、六曹郎中、御史台监察御史、秘书省正字、馆职校理以上、寺监长贰、丞、太常博士、太常博士正录、侍讲、说书、开封府推判官、府司录、开封府祥符、咸平、尉氏、陈留、襄邑、雍丘知县、登闻鼓院检院、王府翊善、侍读、侍讲、记室、小学教授、知大宗正(承)[丞]事、诸王府讲书、记室、睦亲、广亲宅讲书、左藏库、三京留司御史台、商税院、进奏院并中书省差，余并吏部差。」从之。 
四年五月四日，诏：「三省遇内降及(主)[生]事文字，如合系三省、枢密院同聚议文字，令逐省呈覆本省官下笔，赴都堂商议。候得笔将上，或进入。内事体大及应急速，即尚书省出札子，逐处仍送本曹照会，依旧条。」 
八月五日，(二)[三]省进呈司马康奏，其父光遗槁二，其一言：「请仍旧令中书门下通(司)[同]职业，以都堂为政事堂，每有政事差除及台谏官章奏已有朝旨，三省同进呈外，其余并令中书门下同商议，签书施行。事大则进呈取旨降敕札，事小则直批状指挥，(一如)[如一]旧日中书门下故事。并两省十二房吏人为六房，同共点检钞状， 
      
行遣文书。若有溢员，除选留外，并特与减三年出职。不出三年，应出职者与减磨勘年限。若政事有差失，委给事中封驳。差除有不当，委中书舍人封还词头，及两省谏官皆得论列。则号令之出，不为不审，政事归一，吏员不冗，文书不繁，行遣径直，于先帝所建之官并无所更变，但于职业(惟)[微]有修改，于事务时宜差为简便。」其一言：「自今凡有诏令降付尚书省者，仆射、左右丞签讫，官告、黄牒之类已签书讫者，更不签，分付六曹誊印，符下诸司及诸路州施行。其臣民所上文字降付尚书省者，仆射、左右丞签讫，亦分付六曹，本曹尚书侍郎及本厅郎中次第签讫，委本厅郎官下笔判云今欲如何施行，次第通呈侍郎、尚书。若郎中所判允当，则侍郎签过，尚书判准。应奏上者，直奏上。应行下者，直行下。即未得允当者，委侍郎、尚书改判。事之可否，皆决于本曹长官。」三省既进呈，遂言今三省皆同奏事，与光时不同。及其所言事，多已施行。太皇太后宣谕曰：「今已无事，不必改更也。」按《司马光集》，光乞合中书、门下两省为一，盖与吕公着、韩维、张(操)[璪]同具奏。乞令六曹官长专议，盖与吕公着、李清臣、吕大防同具奏。又按范祖禹志司马康墓云：「康上光旧槁，降付三省，而朝廷未遑有行。」不知此所谓多已施行者何也。至建炎三年四月，始合三省为一。 
十二月二十二日，门下省言：「三省得旨文字奏知札子，自来止是具事 
      
宜进入。其间虑有节写不圆，或至漏落事件。」诏今后立定式样，与录黄连粘在后入进。 
六年五月二十五日，三省言：「受圣旨并御批手诏，并划制房分所承受簿点阅名件，职级(帝)[常]行点检，具无漏落状，于(六)[次]月二十日已前门下省送杂务房、中书省送催驱房、尚书省送知杂房类聚，本月内关送(正)[时政]记房。如有漏落，本房并职(给)[级]量事大小等第理过。」从之。 
七年十月十八日，三省言：「堂除诸路职司有带权及权发遣者，未行官制前系中书检举除落，今则吏部检举具钞，不复经中书，无由照应。」诏：「吏部依条检举，具状申尚书省，送中书省取旨施行。」 
绍圣三年三月十九日，诏：「自今考城、太康、东明、阳武知县并三省差人。」 
五月二日，中书侍郎李清臣言：「先皇帝创立官制，元定三省规摹，中书省取旨，门下省审覆，尚书省施行，盖以互相关察。日近尚书省官侵紊职事，将生事文字合送中书省取旨者更不送中书省，便于尚书省将上取旨，画定指挥，签书押送中书省降敕。臣已曾面奏，乞宣谕章惇已下合依官制旧法。自是以来，稍觉减少。今又公然放纵，侵紊朝廷纪纲。伏望早赐指挥辨正。」先帝官制：无条上中书省取旨，有例无条具钞画闻。钞书尚书省与本曹官奏上，付门下省覆讫施行，不由中书。时清臣为中书侍郎在告。尚书省以刑部狱案钞内有所拟轻重未当，合行增损，贴改进入，尚书省职也。 
      
清臣以为侵紊。论列得旨，死罪则取旨，余许增损。惇力陈非侵紊，遂寝前旨。清臣再论，亦不行。 
五年，诏：「自今臣僚上殿札子，中书省进呈取旨。其承受传宣内降及内中须索，随处覆奏，得旨奉行，即本司官亲承处分，仍画所得旨录奏，请宝奉行。以上非有司所可行，或事干于他司奏请得旨者，申尚书省或枢密院奏审施行。」 
元符三年正月十九日，诏三省，以阙执政官及六曹长贰，令具前宰臣、执政、侍从官姓名及取寺、监长贰可补从官者十人以闻。 
徽宗建中靖国元年五月一日，诏三省议减吏员，裁节冗费。 
崇宁二年七月二十日，诏曰：「朕观前世外戚擅事，终至祸乱天下。唯我祖考，创业垂统，承平百有余年，外戚之家未尝与政，厥有典则，以贻子孙。即政之初，以驸马都尉韩嘉彦兄忠彦为门下侍郎，继除宰相。方朕恭默，弗敢有言。给事中刘拯抗疏论驳，亦不果听，上违祖宗成宪，下袭前世祸乱之失。其自今勿以援忠彦例，以戚里宗属为三省执政官，世世守之，着为甲令。」
五年七月二十四日，诏：「堂除人不得越资序一等。未经任及见系冲替放罢。若历任有赃罪，并不得堂除。」 
大观二年正月二十九日，诏：「今后中外差遣非要急及新改法度不得堂除，其自陈乞取吏部阙堂除者不得受状。」 
政和二年五月十三日，太师、楚国公致仕蔡京特落致仕，依前太师、楚国公，三日一至都堂 
      
治事。
九月二十九日，诏以太师、太傅、太保为三公，少师、少傅、少保为(王)[三]孤，以左辅、右弼、太宰、少宰易侍中、中书令、左右仆射之名，旧以太尉、司徒、司空为三公及尚书置令并罢。 
三年闰四月八日，主客员外郎傅墨卿奏：「臣窃比者朝廷选官「窃」下疑脱一字。，按视诸司库务，数日之间，蠹弊振举。既命六曹、寺、监条具措置事件，其繁难处又至岁终取旨，差官点检，革弊靡之习，收总核之效，诚大利也。然监临之官所以奉行成法，必得其人，乃能胜任。今有自朝廷除授者，有所辖奏差者，有吏部拟注者。朝廷除授与所辖奏差固可以得人矣，至于吏部拟注，虽有迁格，或非其才，遽委之以繁难，臣愚恐未能责其不废弛也。伏望睿旨，应诸司库、务、场、监、局、所繁难处，其监官元系吏部差者尽行堂除，庶几百司皆得其人，修举其职，仰副陛下使能责实之意。」诏今后内诸司繁难处朝廷选差人。 
六年四月二十七日，御笔手诏：「太师京近三上章乞致仕，诏书不允所请，仍止来章，意确未回。京位三公，然三省机政事无巨细自合总治外，可从其优佚之意。自今特许三日一造朝，仍赴都堂及轮往逐省通治三省事，以正公相之任。事毕，从便归第。」 
五月一日，太师蔡京令遇朔望许朝，三日一知印。当笔不赴朝日，许府第书押。不押敕札，不书钞。 
六日，尚书省言：「检会奉御笔，太师京自今特许三日一造朝，仍赴都堂及轮往逐省通治三省 
      
事，以正公相之任。事毕，从便归第。今奉内降札子，未审三日一朝除与不除假故，如不系朝日分遇车驾朝献、行幸、筵宴、庆贺、听御札、拜表、行香、按视及虏使见辞并非次宴集之类，合与不合趁赴。奉御笔：合趁赴。内申明三日一朝除与不除假故一节，合门供到，已进呈，合除假外，奉御笔，实理三日趁赴外，付吏部疾速施行。」 
七年正月二十日日上「日」字疑误。，诏：「人君所与共治者，惟辅弼大臣同寅协恭，率职励行，以仪风俗。自我烈考，肇分三省，都堂为聚议之所，参决国论，延见百辟。元丰以来，成宪具在，遵制扬功，曷可失坠。自今宰执，可依旧常聚都堂，夙夜匪懈，以弼予政治。」 
八月二十五日，臣僚上言：「致治在乎政事，政事本于朝廷。恭惟神考，肇正六官，振饬百度。辟三省以总天下之事，建都堂以为聚议之所。体统既立，国论以定，规模垂后，所当谨守。仰惟陛下，丕承先志，躬览万机，且(目)[日]御便朝，以亲庶政。是宜股肱大臣，仰体圣意，朝夕谋议，以 政治之万一。臣窃见比来大臣退朝，随即分省治事，都堂闭闼，动辄经月。政事当合议者，或群至于省廷，则非所以养廉耻。且分职于内者，当于此禀议；而将命于外者，当于此受令。以至进退群吏，裁决机务，无有不在于此，而久废不讲，恐非所以尊朝廷也。今天下当持盈守成之时，而陛下笃继志述事之孝。若夫国家之大计、天下之大利害，所当深思远虑，而建长久 
      
