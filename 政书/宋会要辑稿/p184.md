<!-- { "loadSidebar": true } -->
朝贺。其日质明，辟大庆殿门，文武百官、客使等入就次，服朝服。乐正帅乐工先入就位，协律郎入就举麾位，太常卿入就押乐位。典仪帅赞者先入就位，凡执事与陪位者以次入。参知政事以诸方镇表、给事中以所奏祥瑞表置于案。次垂拱殿，枢密并知合门官已下，枢密都承旨至逐房副承旨，及在内监临祗应横行武功大夫至保义郎，及合赴垂拱殿立班横行武功大夫至修武郎，内侍省都知押班已下并带御器械官，并履笏，一班。带御器械官如系正任，缀内侍省都知已下班，余归本官班。内侍省都知已下即于枢密班东别为一班。当祗应知合门官以下、提点使臣一班，于枢密班前立。合门附内侍进班齐牌。皇帝出殿下，鸣鞭。先行门、禁卫、诸班、亲从等迎驾，自赞四拜起居。皇帝坐，当祗应知合门官已下提点使臣一班常起居讫，如引人使已起居者，止奏万福。宣荅，知合门官归祗应位，余官退。宣赞舍人揖枢密以下，躬，赴当殿北向，躬，通枢密某官姓名已下起居称贺，复位。舍人赞「拜」，枢密已下再拜，搢笏，舞蹈，又再拜。枢密奏「圣躬万福」讫，又再拜。枢密出班，俛伏，跪，致词，讫，俛伏，兴，归位。枢密已下再拜，搢笏，舞蹈，又再拜。知合门官当殿躬承旨，复位，西向立定。宣「有制」，枢密已下再拜。宣荅(制)[讫]，枢密已下再拜，搢笏，舞蹈，又再拜。讫，枢密并知合门官、枢密都承旨至诸房副承旨并于殿东阶下，分东西立，以俟导驾，余官先退。次舍人赞管军臣僚窄衣杖子。宣名，四拜起居，讫，赞祗候引驾。俟皇帝起，导至常御殿南合子下，枢密已下并退。并易朝服，赴大庆殿侍立。管军易朝服，大庆〔殿〕下分东西侍立。俟辇降东阶，至大庆殿后，皇帝降辇，入西合门。导官易朝服，御榻前分左右侍立，知枢密院事、签书枢密院事、知合门事至签书合门官在东，同知枢密院事、都承旨至诸房副承旨在西。带御器械官并殿上侍立。当侍立合门、舍人以下两朵殿立，不当祗应舍人并于殿东阶下立。诸军将校入就位。四方馆先引诸方及海外蕃客，合门、客省引交州、高丽、夏国使副，御史台知班引殿中侍御史先入就位。次武功大夫以下。次御史台引太常卿以下百官，次侍御史以下，次正任防御使、团练使以下，俱入殿庭就位，东西相向立；伎术官 
      
北向。次引起居郎、舍人入诣香案对立。起居郎西向，舍人东向，上寿归本省班。次引六曹侍郎及开封尹至大司成，次两省官，次节度使至观察使，次御史大夫、中丞，次学士、待制，次太尉，次一品、二品文官，次礼直官引三公、宰相、亲王、使相、执政官，于殿门外序班。三公、三少、侍中、中书令在殿门南阶下稍东；参知政事又在其东；左散骑常侍在其东；次给事中、左谏议大夫，次左司谏、左正言，又在其东；观文殿大学士、资政殿大学士、翰林学士、承旨翰林学士、资政、端明殿学士在参知政事之南稍东；观文殿学士以下稍却，翰林学士、承旨以下又稍却。特进在端明殿学士之南稍前；与观文殿大学士班齐。六曹尚书、金紫、银青光禄大夫、光禄大夫在其东；次六曹侍郎又在其东；开封尹至大司成在六曹侍郎之南；御史大夫在吏部尚书之北，中丞在其东；太子三师在光禄大夫之南稍前，与特进班齐。三少在其东；次宾客、詹事又在其东；左金吾卫、左卫、左诸卫上将军在太子三少之南。每等重行异位，并西向北上。亲王、使相在殿门南阶下稍西；参知政事又在其北稍西；右散骑常侍在其西；次中书舍人、右谏议大夫，次右司谏、右正言又在其西；龙图合学士以下，与右散骑常侍班齐。直学士在其西；次待制又在其西；太尉在南，节度使在其西，次承宣、观察使又在其西；右金吾卫、右卫、右诸卫上将军在节度使之南。每等重行异位，并东向北上。礼直官、舍人引侍中版(奉)[奏]「中严」，复位。内外符宝郎奉宝先出，陈于御榻之左右。少顷，又引侍中版奏「外辨」。皇帝服通天冠、绛纱袍，帘卷，殿上鸣鞭。禁卫、诸班、亲从、舆辇下应奉人自赞，四拜起居。皇帝御舆出西合，协律郎跪，俛伏，举麾，兴工 柷，宫架奏《干安之乐》。凡乐，协律郎跪举麾，工鼓柷而后作，偃麾、戛敔而后止。皇帝出自西房，内侍承旨索扇，扇合。舍人北向赞东西班并执仪将士就位，四拜起居。执长戟及有妨拜跪兵士止应喏呼万岁。皇帝降舆，升御榻。合门官于榻前班北稍东，西向，赞殿上侍臣枢密以下并再拜，赞拜。合门官赞拜讫，北向，随班再拜，西向，赞各祗候。皇帝南向坐，帘卷。内侍又赞扇开，殿下鸣鞭，戛敔，乐(土)[止]，炉烟升。礼直官、舍人引殿门外序班官分东西入，宫架奏《正安之乐》，俱就位，东西相向立，乐止。赞者引参知政事押表案入，诣西阶下，东向立；给事中押祥瑞案诣东阶下，西向，对立定，归本班。俟大起居毕，复表案及祥瑞案位。礼直官、舍人引班首以下横行北向。两省官、学士、待制、上将军以下依旧东西相向立。三公、使相、三少、侍中、中书令并殿下，北向西上，左右仆射在其南，参知政事在中书令之北稍东，左散骑常侍在其东，次给事中、左谏议大夫，次左 
      
司谏、符宝郎、左正言，又在其东。每等重行异位。观文殿大学士、资政殿大学士、翰林学士承旨、翰林学士、资政、端明殿学士在左散骑常侍之南，观文殿学士、资政殿大学士稍前，观文殿大学士又稍前。并西向北上。亲王在殿下，北向东上；参知政事在亲王之北稍西；右散骑常侍在其西；次中书舍人、右谏议大夫，次右司谏、右正言又在其西；龙图阁学士以下在右散骑常侍之南，枢密直学士以下在其西，待制又在其西。每等重行异位，并东向北上。左金吾卫、左卫、左诸卫上将军在横阶南黄道之东，大将军在其东，率府率又在其东，俱西向北上。右金吾卫、右卫、右诸卫上将军在横阶南黄道之西，将军在其西，率府副率又在其西，东向北上。特进在仪石之南稍东，六曹尚书至光禄大夫在其南，次六曹侍郎、开封尹至大司成，开封尹以下在六曹侍郎之东少绝。次太常卿至中大夫，次殿中少监至中散大夫，次七寺少卿至奉直大夫，次左右司员外郎至朝奉大夫，次六曹员外郎至朝奉郎，次太常丞至承议郎，次开封知县至奉议郎，次太史局正至通直郎，次致仕官，次陪位未升朝官宣教郎以下，又在其南。御史大夫在光禄大夫之东，中丞在其南，次侍御史、殿中侍御史、监察御史又在其南。太子三师在御史大夫之东，与特进班齐。三少在其南，次宾客、詹事，次左右庶子以下，又在其南。每等重行异位。夏国使副在陪位官之东，军员在宫架东黄道之东，诸方及海外蕃客在其南。如止一国，即在西。并北向西上。太尉在仪石之南，与特进班齐。节度使在其南，次承宣、观察使，次防御使，次团练使，次刺史，次武功大夫以下，次致仕官，又在其南。通侍大夫至右武大夫在防御使之西，中亮郎至右武郎在其南，和安大夫以下至翰林良医在武翼大夫之西少绝，和安郎以下至翰林医正在其南。每等重行异位。高丽使、副在陪位官之西，交州使、副在高丽使、副之西，军员在宫架西黄道之西，诸方及海外蕃客在其南，进奏官在贡物之间，诸州贡首在其南，并北向东上，伎术官在宫架之前，医官、医学在东，西上，待诏艺学在西，东上，并北向。并在文武百官后，如武功大夫至修武郎员多，即并伎术官在东班百官后。典仪曰「拜」，赞者承传，在位官皆再拜，搢笏，舞蹈，又再拜。班首不离位，奏「圣躬万福」。典仪曰「拜」，赞者承传，在位官皆再拜讫。次引中书令、参知政事分至两阶上，各于案取所奏表，以次分东西阶升，中书令取方镇官高一表。至殿上，分东西立。参知政事在东，中书令在西。礼直官、舍人引承旨侍中升东阶，诣殿上之东，西向立。礼直官、舍人、太常博士引上公升西阶，《正安之乐》作，上公升降并《正安之乐》作。至殿 
      
