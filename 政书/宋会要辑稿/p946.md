<!-- { "loadSidebar": true } -->
二十九日，枢密院言白札子：「马驿新路，自(今)[金]州用般装运，水路至净口约五百余里，净口至梅溪一百八十里之间凡有大小溪水近二百处，恐虚费措置，终不可行。旧路自金州至梅溪一十二驿，若于竹山县至宝峰，并高水田至长安，各添置一驿，使促其程，将房州山路修凿巇险，便为坦涂，则为力不劳。」同日，又白札子：「近来纲马疲瘦倒毙，缘宕昌中卖之初，却令元卖之人看养，候五十匹足数，然后排作短纲。押短纲使臣往往多是付身不圆之人，茶司别无请给，挨排守等，只候押纲，止得交子三十余道。押至兴元，全纲无损，方桩收钱四十余道。间有一匹病患，则被克罚。交割之后，或有病者，预知必罚，沿路于所请草料偷减入己。又缘西蕃之马，素不食料，骤尔喂料，皆成蹄注之疾。莫若于本处添置兵级，每遇买到马，如法养喂。调停草料，须自一升渐加至数升，候见肠胃惯熟，方可尽给全料。」诏令虞允文行下张松，同共从长措置，务要革去旧弊。 
同日，诏令逐路提举纲马驿程官并逐州知、通，专委清强官，前去点检逐处驿舍、 
      
桥道、草料等，如有驿舍鴥远去处，即仰添置，或有疏漏损坏，即行修整；及常切预前桩(辨)[办]草料(狂)[在]驿，不得依前灭裂。如有违戾去处，仰提举官按劾闻奏，朝廷不测差官前去点检。如提举官纵容不举，重作施行。以白札子言：「自襄阳(王)[至]、临安，驿舍疏漏，槽具不全。池州、宣、江间尤甚，或无监官驿子，村路间草料全无籴处。池州城下虽有马驿，止许吴璘进马占下，纲马不许占泊。桥道亦多狭小，纲马拥并，多坠落溪涧。」故有是诏。 
二月十四日，臣僚言：「自蜀抵吴，道里修阻，马之得全者十无四五。且如州县之濒于江湖者，马至，给一日券，阻风五六日者以一日之备为五六日之用。欲望今后纲马所经州县，专委通判、知县置历，所过开说交割逐考，批其印纸，以殿最升降之。傥无(遣关)[遗阙]，旌以一二年之赏；其败事者展磨勘。」从之。 
三月十四日，枢密院言：「茶马司每年起发御马一纲，系差使臣二员、将校医兽各一名，牵马军兵五十人，每人各牵马一疋，内(佳)[加]备马五匹，附纲牵拽。如军兵名下马一匹到，转一资；马一匹不到，降一资。今来纲马内有牵马二匹并牵马一匹到军兵，及二匹内一匹倒毙之人，欲乞将马二匹到军兵更各(兴)[与]转一资，二匹内一匹不到军兵，更不推恩。若日后有二匹全不到，与降一资。」从之。 
十七日，四川宣抚使虞允文言：「张松为提举买马官，首以京西、 
      
上京旧驿路檄之，使修治道路。将半，会有以虏境相近为言，松等议改置水程五驿，即画图具奏外，欲且乞从新路发马一年。或未便利，却改从上京旧路，浮言自息。」从之。 
二十二日，虞允文言：「都大主管茶马张松昨来乞将每年起发行在马纲，依御马例，每纲贴马五疋，作五十五匹起纲。得旨依。契勘茶马司逐年所买宕昌西马，常是拖欠。今来遽然每岁添贴三百五十五匹起发，窃虑买发不前。望且令依旧额马数排发。」从之。 
先是，三年十二月六日，张松言：「本司每年起发行在三衙马纲，押马纲官少有被赏，多是降罚。今来相度，每马五十匹为一纲，依御马例贴马五匹。所有赏罚分数，并令依旧格法，更不增减。内贴纲马，不在比较之数。庶被赏之人稍多。」诏依，仍不得亏损岁额合起纲马。故有是诏。 
四月六日，枢密院言：「汉阳军置收发马监。检会绍兴三十一年正月十四日指挥，今后三衙取押到纲马，看验讫，候降出，令都承旨用火印，拨付逐司。其见管马，亦依此用印。江上诸军委总领所，江州、池州、荆南委守臣。自近及远，欲以下项字为文：殿前马军甲，马军司乙，步军司丙，江上驻札御前诸军、镇江府丁，建康府戊，池州己，江州庚，鄂州辛，荆南壬。」诏令茶马司将所起三衙并江上诸军纲马，先于左胯上各随逐司并驻札诸军字号，用火印讫，仍选差有心力人及能养马军兵，管押赴收发马监交割。其荆南、鄂州所得马，更不入监，径押赴逐军交割。如茶马司依前灭裂，所差官兵不当，却致倒毙，重作施行。 
七月，诏令茶马司将三衙西马内殿前司二纲、马步军司各一纲，轮拨起发，周而复始。其江上诸军纲马，并照应岁额合发纲数施行。 
二十八日，两浙路转运副使沈度、转运 
      
判官刘敏士言：「得旨，条具马驿经入利便。今条画下项：一、临安府、湖州管下马驿修葺并得圆备。欲乞专委通判，每季亲诣管下马驿相视，仍令县尉每月前去照管有无损坏。一、临安府钱塘县余杭门外马驿，屋宇大小二十四间，若遇纲马并至，则无处安着，本驿周回并无地步可以添盖。今欲令临安府于左侧别行修盖马驿一所。一、临安府余杭县跨水马驿至湖州安吉县马驿，计七十里，难以一程赶趁。今欲于中路安吉县界添置马驿一所，添差官一员看管。一、管下马驿每遇纲马到来，合支草料，其押马官附带私马，却于正马草料内减克均养。乞令诸处发马官司，今后遇进纳纲马，严立罪赏，约束押马官兵将附带私马，自行计备草料，不得于官马草料内减克。一、沿路桥梁、道路低窊去处，如遇雨水，即皆渰没。乞令所属县分专委巡尉修治填迭，取令高阔牢壮，应副通行。一、马驿合将拣净稻子、大麦及齐头整草支给。访闻日来逐驿多是折支见钱，设或支给，又用陈湿糠 乱草和夹。乞令所属县令，不得仍前违戾。一、所管马驿，要得人兵打并照管官物。欲乞令逐县每驿各差人兵五人，日支给食钱五十文省，于系官钱内支，每季一替。」并从之。 
五月十八日，兵部言：「今看详，乞将殿前、马、步军司自临安府至汉阳军取马，依昨来兴元府发马至荆南立定赏罚。欲牵马军兵，自三衙 
      
于汉阳军取马至行在，如牵马二匹到，无疮疥、瘦瘠病马，并与减半推赏；愿折资者，支钱一十五贯。内一匹疮疥、瘦瘠病，支钱七贯五百文。不愿折资者，若两次押马该赏，许作转一资收使。」从之。昨来兴元府马至荆南，立定赏罚，全纲至，倒毙不及二分，谓九匹以下，使臣减三年磨勘，将校、医兽、执色合干人，各转一资；倒毙寄留及二分至不及三分，谓十匹至一十四匹，使臣展二年磨勘，将校、医兽、执色合干人更不推恩；倒毙寄留及三分，谓一十五匹，使臣、将校、医兽、执色合干人各降一官资。每增及一分，使臣更展一年磨勘，余分数准此递展。其将校、医兽、执色合干人更别无加罚。牵马军兵二匹到，转一资；一匹到，更不推恩。二匹到，并疮疥，更不推恩；二匹到，内一匹疮疥，减半推赏，支钱一十五贯文；二匹全不到，降一资。已上赏罚外，若纲内看验得有疮疥、瘦瘠病马，合依寄留倒毙马数除豁。若降资军兵内无资可降人，从杖八十科断。 
七月十二日，鄂州驻札御前诸军都统制赵樽言：「诸军战马，旧管万余匹，累经战阵，见管数少。望除本司合得岁额纲马外，别行支拨纲马，应副披带教阅。」诏令赵樽将干道四年分合拨付三衙马内截拨十纲。其三衙所阙马数，听候御前逐旋支降。 
十二月十七日，枢密院言：「茶马司起发三衙西马赴行在，每纲依御马例贴马五匹，共五十五匹为一纲。今来止依旧每五十匹为一纲，赵樽截拨西马十纲，止以五十匹为一纲。如赵樽已行截拨，却令据截过纲数报茶马司，将多收过马数贴以后起发纲马，揍作十纲。」从之。 
五年二月一日，兵部言：「广西经略司使臣守阙进义副尉张横押马五十匹，全纲倒毙。缘从来即无全纲倒毙降罚体例。今来若依格法纽计，不过降一资，展 
      
四年半磨勘止。乞别作施行，以为后来之戒。」诏张横追毁所授三资文书，令本军行遣讫，降充 用使唤。 
五月十四日，张松言：「本司将每岁所起纲马，并赴汉阳军新置马监交纳，令诸军差官兵就监牵取归军。照对川秦之马，乍入中国，皆非本性所宜，例生诸病，因致传染。若纲马到监积压数多，一马纔病，旬月之间，即成群皆病矣。欲乞下三衙、江上诸军，每岁预差将官一员，于当年八月内，将带本军取马一百人，在马监安泊。每发一纲，申本军接续差人，候马纲到监，歇泊十日，先行起发。内有病患，即留本监喂养，免其传染，亦不致众纲拥并。」诏依，仍令茶马司，遇有排发纲马，约度到监月日，预先关报三衙及江上诸军，指期接续，差人前去取押，不得留滞积压。 
八月十五日，诏三衙并江上诸军：广西经略司取押纲马军兵，今后并不许差十将以上人。以枢密院言：「已降指挥，四川军兵十将以上，不许差押马。其余去处，合一体施行。」故有是诏。 
六年三月二十五日，广西经略安抚司言：「本司每岁起发行在及镇江、建康、池州军前马纲，官校各系转一官资，使臣更减磨勘二年。内鄂州命官全纲，止减磨勘四年，将校只得半资公据外，襄阳府依鄂州已降指挥体例施行，致所差使臣及将校多不愿就。乞将押鄂州、襄阳府全纲到军押马使臣、医校与转一官资。若有倒毙，并依旧例施行。」从之。 
闰五月九日，枢密院言：「干道五年分步军 
      
司诸军牧放战马，数内中军统领官苗茂、亲随将第一将副将王明、左军统领官孟俊、第三将张国珍下，各倒毙马分数最多，理宜惩戒。」诏苗茂、马俊各特降一官，王明、张国珍各特降两官。 
十二日，江南东路转运副使张松言：「乞行下茶马司及逐路转运司，约度全年合用草料，以时计置足备，以马驿侧近堆桩。令茶马司于行程口券外，别给足备历一道，付押马官收执。如到，逐驿支给草料数足，方令驿司批下。如有欠(关)[阙]，更不得批，候七日终，朝廷差官取足备历比较，将逐路阙误最多去处，责罚施行。」从之。 
六月十八日，主管侍卫步军司公事王友直言：「本司节次取押到纲马，并承御前降到马数合得草料，其粮料院动经月余，方始放行。欲望日后取押到纲马，赴承旨司火印讫，依呈刺拍试过人体例，日下放行合得草料。」从之。 
七年九月二十六日，殿司乞依此已得指挥施行。从之。 
二十一日，王友直又言：「每岁差拨官兵前去汉阳军马监取押纲马，内有合该转半资、愿请折资钱之人，往往留滞，动经三两月，方始支请。窃详倒毙马数，所属便行责罚；其无瘦毙，亦合画时支赏。欲望日后赴承旨司审验火印讫，并令日下支请给散，庶几有以激劝。」从之。 
