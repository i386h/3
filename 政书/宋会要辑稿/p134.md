<!-- { "loadSidebar": true } -->
四年四月九日，诏曰：「先王推绍天之序，尚尊贤之义，褒其后嗣，宾以殊礼。岂非圣人稽古报功之大典哉!国家受命之元，继周而王，虽民灵欣戴，历数允集，而虞宾将逊，德美丕显。顷者推命本始，褒及支庶。每遇南郊，许奉白身一名充班行，恩则厚矣，而义则未称。将上采姚姒之旧，略循周汉之典，详其世嫡，优以公爵，异其仕进之路，申以土田之锡。俾庙寝有奉，享祀不辍，庶几乎《春秋》通三统、厚先代之制矣。宜令有司取柴谱系，于诸房中推最长一人，令岁时亲奉周室祀事。如白身，即与京主簿；如为班行者，即比类换文资。仍对崇义公，与河南府郑州合入差遣。给公田十顷，专管勾陵庙。应缘祭享，礼料所须，皆从官给。如至知州资序，即别典差遣。却取以次近亲，令袭爵授官，永为定式。」先是，著作佐郎何鬲言：「窃闻朝廷以皇嗣未立，而祠高禖。夫求神贶者远而难测，修人事者近而可必。昔舜受尧天下，而尧子丹朱为国宾；禹受舜天下，而舜子商均亦为国宾。故《书》曰：『虞宾在位，群后德让。』汤放桀，其事不载；武王伐纣，未及下车，封五帝之后，命夏为杞，绍商于宋。武庚作乱诛之，而命微子启以代商后。故《书》曰：『惟稽古崇德象贤，统承先王，修其礼物，作宾于王家。』《周颂》亦有『来见祖庙之诗』，曰：『有客有客，亦白其马。』其『来助祭』之诗曰：『我客戾至，亦有斯(客)[容]。』以《诗》《书》论之，示天子不敢以臣也。孔子作《春秋》，正月、二月、三月皆书《王》，何休说曰：『正月，周正月。二月，商正月。三月，夏正月。盖王者必尊先圣，通三统，所以自立于天下也。』及秦灭六国、夷二周，不有师法，故先圣神灵委于草莽，子孙困于编户。至汉初定天下，未遑制作。及武帝东巡过洛，考其后，得周子南君，封百里之地，以奉祭祀。至成帝时，久无继嗣，梅福进言曰：『存人所以自立也，壅人所以自亡也。宜封孔子之后，以奉成汤祀。』帝乃封孔吉及周承休侯，皆为公。不幸遭赵后之祸，使福之言遂为空文。惜哉!魏文帝封后汉协为山阳县公，戴天子旌旗，位在侯王上。宋武封晋恭帝为零陵王，行晋正朔服也。隋封周靖介国公，亦依晋、宋故事。迨唐武德初，封隋为酅公，亦行隋正朔服色。至(正)[贞]观诏曰：『二王之后，礼数宜崇。今寝庙不修，饔饩多阙，非所以恭国宾也。宜(今)[令]营立国官、置庙宇。』又天宝中，封魏孝文十代孙元伯明为韩国公，以备三恪。然考其前代，虽昏明不同，其意亦不绝前烈，延及苗裔。周、汉、唐所以长久，而秦所以二世而亡，以魏、晋、宋、隋区区之主，独不敢废，况盛世乎 国家有天下，以圣继圣，遗纲坠纪，靡不补缉。至于裂数里草莽之地，访前代孤弱之嗣，乃独遗焉。抑有司讲求之未至也 今 
      
皇嗣(来)[未]立，臣窃危之。奈何绝人之世、灭人之祀，而妨继嗣之福也 本朝受周天下，而近代之盛，莫如唐。自梁以下，皆不足以崇袭。臣愿考求唐、周之苗裔，以备二王之后，授以爵命，封县立庙，世世承袭，永为国宾。」下太常礼院议，而言曰：「按唐(正)[贞]观二年诏，二王后置国官、立庙宇；开元二年 ，二王后每年四时享庙牲及祭器，并官给，主客司四时省问，子孙准同王三品荫。隋后岁给绢三百疋、粟三百石，周后岁给绢二百疋、粟二百石。又十五年 ，二王后为宾者，会赐并同京官正三品。本朝因周六庙，春秋遣官祭享，及修饰陵寝。至于唐之子孙，亦屡推恩，寘之仕籍。今鬲上言，乞访周、唐苗裔，以备二王之后。臣等按礼，尊贤不过二代，以其近己而易法，故周以杞、宋，唐以介、酅是也。今推次本朝之前二代，即当立汉与周后。又缘古者立二王后，不惟继绝，兼取其明德可法。五代草创，载祀不永文章制度，一无可考。如上取唐室，又世数已远，于经不合。惟周则我朝受禅之所自，义不可废。且今之制度，与古不周，难以遽行。若参酌中制，宜访求周之子孙，如孔子后衍圣公之比，授一京官，爵以公号，使专奉庙享，岁时存问，赐之粟帛牲器以祭。每遇时祀，并从官给，其庙宇亦加严饰。如此，则上不失先王尊德继绝之义，度之于今，简而易行。」故降是诏。 
八月，太常礼院言：「定到内殿崇班相州兵马都监柴咏，于柴氏诸房最长。」诏换殿中丞，封崇义公，签书奉宁军节度判官事。 
五年二月二十四日，录周世宗后柴元信为三班借职。 
六年三月二十五日，诏太常礼院：「比封柴氏后为崇义公，以奉周祀。其六庙在西京，而岁时祭享，无器服之数。今其有司，以三品服一、四品服二，及所当用祭器给之。」 
治平四年九月十七日，(神宗即位未改元)录周世宗侄曾孙柴贻廓为三班奉职。以上即位推恩也。 
熙宁元年十一月十八日，南郊(赦)：「唐李氏、周郭氏、柴氏，有亲的诸孙，谱系分明，见在民籍，仍自来别无过恶者，许于所在官司自陈。仰州府当职官考验不虚，更召命官一人结除名保识，具录闻奏，当议特加录用。」乃以唐高祖道王房下李杲为三班借职，太宗濮王房下李德臣为均州长史，睿宗宁王房下孛养年为京兆府长史，纪王房下李余庆、太郑王房下李忱，各赐钱三十千。又分上等赐钱二十千，次等十千，沾及者余百人。柴氏延贵房下柴迥为三班借职，柴(衷)[衮]为长史。 
三年正月二十一日，诏周后柴氏与二名借职、三名长史，唐后李氏与一名借职、二名长史。 
五年正月二十三日，比部员外郎分司西京崇义公柴咏守本官致仕，诏崇义公于柴氏诸房中，推最长一名以闻。 
二月十七日，供备库副使、曹州兵马都监柴愈言：「 
      
叔咏致仕，愈是诸房中最长近亲，乞依例换文资袭封。」送太常礼院详定，太常礼院言：「取到柴氏谱系，定得咏堂侄愈于诸房以为最长。检会令文，诸王公侯伯子男，皆子孙承嫡者传袭如无嫡子，及有罪疾，立嫡孙；无嫡孙，以次立嫡子同母弟；无母弟，立庶子；无庶子，立嫡孙同母弟；无母弟，立庶孙，曾孙以下准此。无后者国除。若身亡之后，嫡子已经命袭，未袭间犯除名者，听以次承袭。据此，则始封之时，须推诸房最长；即封之后，自合世嫡相传。今来参详，欲取柴咏嫡长子孙一名承袭崇义公封爵，庶得不违着令，协于典礼。」诏依所定，勘会保明合承袭人以闻。 
九月十六日，太常礼院言：「柴咏长子已亡，有嫡孙夷简，依人合当承袭人：疑误。。咏状称夷简作过，乞以次子西头供奉官若讷承袭。本院保明未得。」诏以若讷为卫尉寺丞、封崇义公、佥书河南府判官厅公事。 
八年三月二十一日，崇义公柴若讷、柴咏状称，若讷有嫡长男务简，系嫡孙，合依礼令承袭。太常礼院勘会，柴务简系白身，见居父若讷服内。合候服阕日，除官承袭。 
七月，咏卒，务简承祖咏重服。至九年四月二日，若讷妻赵氏状：「男务简所持祖父及父两重丧服，未委合于将来是何月日服阕 」太常礼院看详：「崇义公柴咏致仕，嫡子若拙早亡，嫡孙夷简以罪废，朝廷遂立嫡子同母弟若讷，袭封崇义公。昨若讷卒，已准朝旨，令若讷嫡子务简候服阕日袭封。今咏卒，有庶子若水、若经等。其务简虽非嫡孙，缘已系传袭封爵之人，合比附嫡孙承重，以后丧二十七月满日服除，依先降指挥施行。」从之。 
十年五月十七日，诏郑州长史柴衮令流内铨与(汪)[注]远处簿尉。(褒叙)[衮系]周世宗之侄元孙，昨日授命，已及十年，乞注一正官故也。 
元丰六年四月二十四日，河东提举保甲司言：「唐高祖后徐王宗子李諲等状，乞依唐氏之后干州李有方例，免保甲。」从之。 
十有七日，开封府言：「周柴氏之后，乞自今诸房子孙，令具生年月日注籍。」从之。 
哲宗绍圣元年十一月十一日，吏部言：「柴氏之后，自元佑七年南郊，先取无官之族，推恩其最长者，诸族毕已官。后值郊庙恩，据今十一位，次第从长官之。」诏可。 
政和八年闰九月二十七日，(徽宗即位未改元)尚书省言：「柴岐奏，伏念臣系周世宗之后六世亲侄孙，本族累蒙异恩，褒其后嗣，例沾仕进之路。惟臣本房，三世无人食禄相继。伏望圣慈矜悯，与臣推恩，庶使孤遗，得赖寸禄。」诏：「昔我艺祖，受禅于周。嘉佑中，择柴氏旁枝一名，封崇义公。义者谓不当封周。然禅国者周，而二恪之封不及，礼盖未尽。除崇义公依旧外，择柴氏最长见在者，以其祖父为周恭帝后，以其孙世世为宣义郎，监周陵庙，与知县请给，以示继绝之仁，为国二恪，永为定 
      
制。」
高宗皇帝绍兴元年九月十八日，明堂(赦)：「夫圣人所以兴灭国、继绝世者，咸使其宗庙不绝血食也。如唐李氏、后汉刘氏、后周郭氏、柴氏子孙存者，并各与一班行名目，仍许于所在自陈，保明闻奏。」已而得周世宗孙柴孝广、唐太郑王〔房〕下李烨(适)[嫡]长孙寘，上谓辅臣曰：「继绝举废，此最好事。唐太宗初定天下，使访隋后子孙，载美前史。可依(赦)并补承信郎。」 
五年四月九日，吏部言：「太常寺看详到承节郎柴叔夏，系周世宗亲元孙。本家自嘉佑四年曾祖咏始封崇义公，袭封至堂兄恪，因金人全家被害，并无继嗣之人。今叔夏合该承袭，相继主祭。录白宗枝图，并无隔蓦诈冒。」诏柴叔夏特与换迪功郎，袭封崇义公，与衢州合入遣。即而援故事，乞换京官。吏部谓选人与公爵未称，寻诏特换右(丞)[承]奉郎。 
十一月十九日，诏不理选限登仁郎柴安逸，特许理选限。以袭封崇义公柴叔夏言，安逸乃周后，引(赦)推恩故也。 
十二年五月二十六日，吏部定到武德郎监潭州南岳庙柴有，乞承袭陵庙推恩。据袭封崇义公柴叔夏保明：「先有弟四房从义郎柴莘，于绍兴八年准告换授右宣义郎，监周陵庙事，因疾身故。其世袭恩例系永法，至今未曾陈乞。其房叔柴存系鹃八房下，目今系江南见在诸房最长，亦系柴莘之叔。依得诏旨，合该换官，承袭继绝故周恭之后，即无隔蓦重迭违碍。」从之。 
十四年五月二十八日，诏右宣义郎袭封崇义公柴叔夏，特添差衢州西安县丞，不厘务。任满，更不差人。 
