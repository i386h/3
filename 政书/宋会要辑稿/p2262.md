<!-- { "loadSidebar": true } -->
二年四月十二日，提点坑冶铸钱司状：「契勘绍兴五年十一月指挥，坑炉户依保甲法，与免身丁。今据兴国军坑户刘介状，称被本县不时差科坑丁作匠，应奉官司，(坊)[妨]废采坑。本司已行约束外，乞降旨，应坑丁作匠并令本县注籍，与免本身诸般非泛差使。所贵专一用心，兴采坑冶。」诏依。 
六月三日，尚书工部侍郎薛良朋奏：「(奏)[奉]旨，诸坑冶出铜去处，令臣措置，要见所收数目。今条画下项：一、契勘铸钱司祖额一百六十一万七千九百三十五贯八百文，内除六十七万七千五百五十五贯三百九十九文充铜本钱，实合发钱九十四万三百八十贯四百一文。后来鼓铸不(数)[敷]，承降旨权以五十万贯为额，每年尽行分拨起赴内左藏库。臣(拖)[检]照旧案并关会户部，见得绍兴十一年提点铸钱官韩球曾陈乞支降茶引一十五万贯作铜本钱。又绍兴十六年，支降江西茶引三万贯。又绍兴二十七年，支降八万贯。系于近便州军经总制钱通融取拨，委是支降本钱分明。欲从朝廷支降八万贯，仍 
       
以江西、江东茶引并一并见钱，于近便州军上供钱内拨下铸钱司，以铜额多寡均拨诸州，将茶引转变，同见钱逐时责付诸州，给还坑户铜本，庶可督责铜额。一、契勘州县拘纳坑户铜宝，就使依官估支给价钱，尚自不酬实直。今既不支钱，又令将所采铜宝尽行送纳官司，其坑户一无所得，参之人情，实不可行。臣今措置，且以坑户采铜十斤为率，内只许本县收买七分，所有三分许令坑户经本县出给文引，备坐斤数，从便卖与他处官司，即不得私下交易。如数外擅卖，许人陈告，依本司约束赏罚施行。一、契勘坑(治)[冶]兴发，人户欲行告发，多畏立额，恐将来取采年深，矿苗细微，官司不为减额，不敢告发。今相度，应人户告发铜铅锡铁坑冶，更不立额，但据采炼到数赴官中卖，实时支还价钱，(度)[庶]使坑户放心告发。一、诸路坑场现今所产铜铅锡铁，系铸钱司二分抽收，八分榷买。今来措置兴复坑冶场，务要课利增重，理宜优恤。今相度，应见催趁并人户踏发新旧坑冶，所趁铜免抽收，支还十分价钱，优润坑户。一、参照昨指挥，坑炉户每一名一年内中卖到铜五千斤，免差役一次；一万五千斤，免差役两次；卖及三万斤以上，免差役三次。庶使加意趁办。一、勘会已降绍兴二十七年正月二十一日指挥，坑户自备钱本采炼宝货，卖纳入官，从绍兴格特与减一半数目，依全格推赏补官。契勘折减一 
       
半数目推赏，尚虑太多，难得预赏之人。今相度，欲于所减一半数目上以三分为率，再减一分，依全格推赏补官。庶使人户用心，趁办课利。」从之。 
三年正月十二日，司农寺丞、兼权提点坑冶铸钱公事晁公愚奏：「诸路出产坑冶去处产：原作「差」，据本书食货三四之一六改。，五金杂出，铜坑有铅，铅坑有银，银坑有铁，所产矿脉厚薄不等产：原作「广」，据本书食货三四之一六改。。自来铜铅锡铁隶提点司，金银坑隶转运司，事不归一，职难两尽。且如银坑有铜，转运司但收银宝，其所有铜置而不问；铅坑有银，即提点司但认铅数，其所有银亦恐漕司争占，不敢防闲，遂致百姓夤缘为奸。如铜、银杂出，于漕司则称系是铜矿，当于泉司告发；于泉司则言系是银矿，当于漕司告发。彼此不照，私自行采，实为利害。今乞专委提点司拘辖，将转运司岁收过金银数目将：原作「却」，据本书食货三四之一六改。，责令提点司抱认，庶几五金之利全归公上。」诏依。 
十三日，诏：「刘庄士奏对坑冶利害可采，与转一官。提点坑冶铸钱司干办公事一员，特差刘庄士填阙。」 
二十八日，诏江淮荆浙福建广南路提点铸钱陈扃所乞自辟官属指挥更不施行，从臣僚论列也。臣僚上言：「伏观吏部牒报，新除提举坑冶铸钱陈扃札子，以泉司事重，乞自辟差官属，视其勤惰而为黜陟，已得旨(已)[依]奏。窃详诸路分置监司，各有官属，皆是朝廷差置。若曰泉司事重，可以自辟，如总领、转运、提点刑狱事，顾不重乎 使皆援此例以进，则将何辞以拒之 而况使者
       
易置虽多，属官未尝改易，今有以到任未及终更者，将何罪而罢之乎!又有已授而未及赴上者，将无事而抑之乎!审尔，则堂除之目移于泉司，使者之权墉于铨部矣。扃但当躬率吏属干办职事，如有不职，自当奏劾可也。欲望特寝前命。」从之。 
四月一日，诏陈扃所乞复置检踏一员指挥更不施行，从臣僚论列也。中书舍人梁克家言：「窃见坑冶一司未罢之前，官属颇多，自绍兴二十九年复置，止留主管文字以下七员，后来节次增添，遂至十一员。隆兴二年，方减其四。今已有主管文字二员，干办公事三员，并刘庄士系权行添置，共四员，检踏官一员，准备差遣一员。遇有坑冶兴发，又许差所部州县官前去检踏，今更添置，徒有增官之费而无举职之实。若扃以身率先，督责见今属官，使之晓夕究心，讲求利病，无职案不办之理。所有录黄，臣未敢书读。」故有是命。 
五月三日，诏右承奉郎、监饶州永平监兼物料库严管特降两官放罢，为在任减克物料，私铸铜器，从知饶州俞翊之奏也。 
五年二月十一日，户部尚书曾怀言：「契勘诸路金银坑冶旧隶转运司，昨缘晁公愚陈请，尽委提点司拘催。本部窃详提点司系十一路，坑冶阔远，何以(机)[讥]察!今欲依旧拨隶逐路转运司，免致失走课入。」诏依。 
六年四月一日，诏铸钱司减罢，并归发运司，存留干办公事二员，二员归发运司。其减罢属官并依省罢 
       
法。 
二十四日，尚书省勘会：司农寺丞许子中专一措置鼓铸铁钱，其铸钱司已降指挥并入发运司。诏许子中应铸钱职事并隶发运司措置。 
闰五月二十九日，江浙荆湖淮广福建等路都大发运使史正志言：「信州铅山场额趁黑铅二十万斤，依指挥令、丞、监官、知、通如措置及额，减一年磨勘；更于额外五分以上，减一年半磨勘；增一倍以上者，各减二年磨勘。若亏欠亦各展一年磨勘，比额亏五分以上即合对展。后缘当职官专务趁铅得赏，不趁铜课，续降指挥，如趁铅外须趁铜及新额一十三万斤，即与放行铅赏。照得近年以来，趁铜既不及额，其趁铅即不该赏，是致当职官不切用心，铜、铅数少，有妨鼓铸。今相度，欲将所趁额赏罚依绍兴三十一年三月已降指挥，其收趁铜如及新额一十三万斤，亦乞减一年磨勘，亏欠五分即展一年磨勘。两项赏罚各不相( )[妨]，庶可责其用心趁办。」从之。 
七月十六日，工、吏部状：「准都省批下许子中申，勘会舒州同安监鼓铸铁钱，所用铁炭浩瀚，乞置官两员，专一往来寻踏苗脉兴发及检(检)[点]起置事件。(令)[今]勘当，欲依所乞差置一员，从本所踏逐文武官员内辟差。」从之。 
八月七日，诏利州路绍兴监监官一员、金牛检踏官一员、绍兴监监门官一员、金牛铁务官一员窠阙，并令转运司每季使阙集注差官。从利州路转运判官、提举铸钱赵公说之请也。 
十月十八 
       
日，发运使史正志言：「本司已兴置江州等处钱监，尚阙工匠，照得诸州铁作院兵匠诸会工作，易为指教，即目多是空闲，欲许从本司逐急刷差，添贴鼓铸，一年一替。」诏诸州见打铁甲，于厢军内刷差前去。 
十一月二十八日，中书门下省言：「勘会近降指挥，鼓铸铁钱岁额五十万贯。续据发运司申，乞将兴国军富民监铸钱六万贯理(从)[充]措置淮西鼓铸许子中所铸之数。」诏今后鼓铸钱，发运司及许子中每岁各认三十万贯，立为定额。其兴国军富民监六万理充发运司三十万贯之数，余依前后已得指挥。 
十二月十三日，史正志言：「契勘诸处鼓铸铜钱，惟饶州永平监数多。近缘许子中尽数取拨兵匠共三百一十四人前去舒州同安监指教，今永平监阙人鼓铸。」诏令许子中先发一百人回，令发运司于诸路厢军内 (例)[刷]一百人往同安监习学。 
十六日，史正志言：「契勘坑冶宝货，所在有之，惟藉逐县令、丞公共收趁。缘未立定赏格，今相度，欲下所属，今(从)[后]新发或停闭坑冶，若令、丞措置招坑户，一年内趁发过铜一万斤、铅三万斤、锡五万斤、铁十万斤，各减一年磨勘；更增及五分，减一年半磨勘；增及一倍以上，减二年磨勘。」诏依。 
十九日，吏部状：「准批下史正志札子：『契勘吉州安福县连岭场、信州弋阳县宝丰银铜场弋：原作「戈」；丰：原作「豊」，均据《元丰九域志》卷六改。，各监官一员，别无职事，合行省罢，就令县丞兼监。缘本司已兴置铁钱场四处，权差右 
       
迪功郎许孝纯监江州广宁监，右迪功郎徐桩〔监〕兴国军大冶县富民监，左迪功郎徐之茂监临江军新喻县丰余监，右迪功郎蒋庄监抚州裕国监，欲望朝廷给降付身。所有省罢场监官请给、人从，许本司拘收。』今欲依本官所乞，仍于逐处县丞衔内添入兼监逐处称呼，及正差右迪功郎许孝纯等充四处监官。」诏特依。 
七年二月二十八日，诏右朝请郎、直秘阁江璆除提点坑冶铸钱，填复置阙。 
三月六日，许子中奏：「先奉旨以司农寺丞兼措置淮西鼓铸铁钱，续改差权发(遗)[遣]舒州，依旧兼措置淮西鼓铸铁钱。缘是郡守，不敢擅出，欲得躬亲前去蕲黄等州相视置监去处，措置鼓铸，所有郡事依条差以次官权行管干。」从之。 
五月十五日，新江淮荆浙福建广南路提举坑冶铸钱公事江璆言：「如信州铅山、韶州岑水场皆有监官二员，文武各一，然铜铅铁料所出浩瀚，乞将(西)[两]场监官文臣系阶作本司检踏官，专一措置本场。所有韶、信两州干办公事，即不时差出，督责诸处场监铜铅铁课及催起钱物。」从之。 
十七日，江璆札子：「契勘江西路四监铁钱已铸到三万余贯，画旨每二万贯令淮东转运司雇舡装载，下通、泰州盐场，充亭户本钱，却兑换客人纳到铜钱，从淮东提盐司计置起赴左藏南库桩管。后来拨隶本司，督责鼓铸，通前计铸到铁钱一十万一千余贯。欲望朝廷札下淮东转运司，速行计 
       
置舟船，前去逐监般取，委自知、通装发，往通、泰州兑换铜钱，起赴左藏南库交纳。」诏依，令提举盐事司兑换铜钱，发赴左藏南库交纳。 
二十四日，诏铸钱司每岁认铸铁钱三十万贯，所有合用本钱，令户部科降度牒二百道，余令铸钱司于所余铜钱本钱内取拨，应副鼓铸。 
