<!-- { "loadSidebar": true } -->
四年正月二日，枢密院言：「大金元帅府差

      
到奉使，元不曾分使、副，今来并作一等锡赐。其人从自入界，诸处并不曾(到申)[申到]分三节，并已依中节锡赐。今据馆伴所申到，奉使下客司、书表司系是上节。」诏今后应有锡赐，内书表司各司并作上节，余依已降指挥作中节。
(七十)[十七]日，知临安府梁汝嘉言：「人使到馆，自候潮门至朝天门里，每一十五丈置一铺，每铺差军兵五人，令神武中军差拨外，及令本军差将官二员分地分约闹。已据神武中军兵五百七十五人，及将官温全、左宏两员，并每员亲兵一十人，共五百九十五人。及蒙朝廷差到左右厢巡检并兵丁六十二人，专在驿前昼夜巡逻。其前项军兵及将官、巡检共四员，自人使到馆雨雪，昼夜巡防，委是勤劳，别无疏虞，并不曾支破食钱，欲乞朝廷候人使出门，即行放散，仍乞指挥量行犒设一次。」诏特与犒设一次，并令户部日下支破见钱。余依。

八年五月二十八日，诏：「将来大金人使到行在，应干锡赐物色等，并令有司预行排办制造。」

十二月二日，诏左仆射府权充使馆，令临安府日下差人擗截。

九年十二月一日，国信所言：「本所旧额(官)[管]人吏后行四人，系名贴司四人，守阙贴司人、私名贴司不限人数，不下十五余人。今来见管后行三人，贴司二人，所有见阙后行一名，贴司内不可选填。其见阙系名贴司二名，今于守阙贴司内试补，今来又无守阙贴司。又缘已差官奉使大

      
金，切虑不测有使人到来，人力不胜。」诏见阙后行一名，依例于本所孔目官内选填，请给、迁补、出职并依见行条例。其退下孔目名阙，依条例差填施行。兼本所掌行事务繁重，不可阙人，自今后依旧额内裁减，差置守阙贴司、私名各二人，更不支破请给。向去有阙，依条迁补。
十二年三月十六日，临安府言，修盖都亭驿了毕，乞关报所属差人前来交割照管，诏令管国信所交割。

八月十八日，诏引人使朝见并朝辞，并不作常朝。

九月十二日，馆伴所言，人使乞要前去上天竺烧香，从之。

十五日，诏主管往来国信所，大金使人见、辞，所有下节人从并许于皇城门里宫门外上下马。

二十八日，诏：「仰福建路转运司将逐年供进京铤茶料制造作大龙饼子，依数如法封角，依大龙茶题写，充国信使用。令别作一项差人投进。」

十三年十一月二十四日，主管往来国信所言：「大金贺正旦、国信使副来程，于盱眙军排筵馆待，即未审将来回程合与不合筵待。」诏内侍省差使臣三员沿路赐御筵，一员于平江府排办，一员于镇江府排办，一员于盱眙军排办。

十二月五日，知临安府张叔献言：「主管往来国信所报，旧例大辽国贺正旦使人赴阙，开封府少尹一员往陈桥迎接，茶酒；于班荆馆赐御筵、酒 ；入门赴驿。本府契勘，已降指挥于赤岸赐御筵，所有本府东仓排办接见茶酒系在御筵之

      
后，即与旧例不同。」诏于临平镇排办。
十四年二月十八日，知临府张叔献言：「近者邻国遣使讲明贺正之礼，辞意恭顺，无异昔时，而朝廷待遇一遵旧制，郡县奉承，莫敢少懈。切虑天申朝贺与夫泛使之来，从此当络驿于道，然郡县制度或至情文差忒，丰俭失中。矧复其间科借搔扰，不无病民。欲望稽考(古)[故]事，立为定式，颁降沿路，使之遵守。其供帐之属则量行支拨制造，俾置国信库以贮之，严立法禁，不得擅用。」诏令两浙、淮东路转运司，取见逐州军已行体例并见在陈设供帐物色等，开具申尚书省。

八月十八日，诏：「今后奉使入国，内上、中节自办本色衣服，令使、副点检，并要新鲜，无致故弊。」

十二月十二四日，国信所言：「旧例，北使到阙，玉津园射弓毕，观看驯象，其(年去)[去年]贺正旦使人即不曾观象。所有近贺天申节使人到阙，准(驰)[驼]坊申宣，押象赴驿观看了当。切虑今来贺正旦使人到阙，亦要观象，临期备办迟 ，欲令驼坊常切依例祗备施行。」从之。

十七年十一月十六日，诏置国信所回易库干办官二员，从主管陈琠请也。

十八年正月一日，宰执进呈淮南转运副使钱端礼言：「本路应办国信使宿食程顿乞省并，只作十二顿。」上宣谕曰：「如有不须排办去处，自宜省并，亦免官吏乘时搔扰。」

五日，诏：「大金使人到阙，今后应临安府排办御筵及观(朝)[潮]冷泉亭饮食，并要造作如法供应。

      
仍令本府差惯熟人兵，依赤岸例托引。如稍有灭裂不前，仍令国信所奏劾。」
十五日，诏：「今后使人到阙，杂剧并令钧容直并化成殿亲事官前一月赴教坊，依旧例互相分付。仍令教坊将已分付所排定杂剧名色、语言报国信所，关馆伴使、副阅视。」

二月二十六日，诏景福殿使、宁国军承宣使、入内内侍省副都知、主管国信所陈永锡，武经大夫、和州团(使练)[练使]、入内内侍省押班、主管国信所李珂，并特转行一官，以应办人使有劳也。

十九年十一月二十二日，礼部言：「主管往来国信所陈永锡等检会在京旧例北使赴阙及人从身故体例，乞下有司看详，降付本所，以备照用。本部今欲依具到体例并勘会到事理施行，诏令国信所照会。今据太常寺开具到正旦接送伴语录：元佑七年，契丹贺正(丹)[旦]使(尤)[左]番系贺太皇太后耶律迪、高端礼，右番萧仲奇、刘彦国。来程：六年十二月五日到瀛州，(尤)[左]番太傅耶律迪遣人传语，欲得医者看脉，并要兜轿。十五日到磁州金阳驿，中使王慎押到医官杨文蔚过位，迪立听口宣，看脉。十六日早，离磁州上马。行次，高端礼云：『左番太傅不安，蒙朝廷遣医，一行人皆放心。兼来得甚速，必是朝廷留意。』二十四日，入内内侍高班苏世长传宣馆伴所：『北朝人使耶律迪不安，与放免朝见，其例物就驿交割。』七年正月二日，入内内侍高品康承锡传(官)[馆]伴所：『大辽国使人

      
耶律迪见患，所有玉津园本人射弓例物，令就驿(使)[交割]，仍免次日引谢。』六日，入内内侍黄门邵琦传宣馆伴所：『大辽国使人耶律迪为患，与免朝辞，所有例物令就驿交割。』又入内东头供奉官张士良传宣宣问：『耶律迪春寒安乐，知所患未得一向康和，入辞不得，已差医官元常、杨文蔚二人随行看医调治，途中切在加爱。』耶律迪令人答：『小人上感圣恩，愿太皇太后、皇帝万万岁。』寻左番副使代跪谢表一道与天使。七日，入内东头供奉官冯世宁传宣问：『耶律迪春寒安乐，今特赐汤药一银合、御酒一十瓶，途中宜加调护。』耶律迪令人答：『自到馆，累蒙圣恩差天使宣问、赐汤药物件及差到医官，上感圣恩。只是为患，不瞻见得圣人，心里门卦不好。』左番副使代跪谢表与天使。是日回程到班荆馆，耶律迪乘檐子先行。九日，到滑州通津驿，晚遣人传语：『为左番太傅昏困，欲来日住一日。』往复一两次，遂许之。十日，住滑州。至晚，萧仲奇差人传语：『左番太傅身亡，告令声锺及请僧于灵前道场。』十二日，住滑州，送伴吕希绩、李世昌过位浇奠，与萧仲奇等相见，遣人送耶律迪襚衣、银装棺及棺衣、奠酒银器物等。既殓，希绩等又过位奠酹及慰萧仲奇。十三日，住滑州。希绩等过位浇奠，与高端礼等相见。揖次，遣人持迪赙赠下飨银器及三节人从孝赠等与之，端礼等致谢。晚，中〔使〕王慎至，赍仲奇等诏书并迪本家密
      
赐。仲奇等受赐，拜表谢恩如仪。十四日早，离滑州过河。马上高端礼谓送伴李世昌云：『耶律迪不幸物故，诸事皆感激。昨日蒙朝廷差中使降诏抚问，及密赐耶律太傅本家，上荷天恩，唯祝二圣圣寿无疆也。』十九日早，离驿。马上相揖次，希绩等谕萧仲奇等：『昨日得朝廷文字，皇帝为耶律太傅辍视朝一日。』北副使刘彦国云：『左番太傅虽九泉之下亦有荣耀。』本寺契勘上项事理内襚衣数目，今按谷梁氏云：『襚者，衣服之名，故送死之衣亦名襚也。衣多少之数，《丧大纪》小殓之衣皆十九称，大殓之衣大夫五十称，士三十称。敛衣称数不同，则所归襚服亦当有异，但所归者未必具其称。先儒无说，不敢断其多少。』又按《丧大记》：『袍必有表不单，衣必有裳，谓之一称。』杜预云衣单、复具曰称。今来若北使有似此身故之人，其大使欲赐五十称，副使欲赐三十称。切缘古今衣制不同，今参酌，大使赐绫、罗、绢各五十匹，副使折赐绫、罗、绢各三十匹。其银装棺及棺衣各合用一件，内奠酒银器合用注 一副、银盘盏三副，系三次浇奠，银棱茶盏托一副。其大使身亡合得赙赠，欲赐绢六百匹、布一百五十匹、生白龙脑一斤、烛六十条、湿香茶各三十斤、酒六十瓶，副使欲赐绢五百匹、布一百五十匹、湿茶香各三十斤、酒六十瓶。下飨奠酹银器，大使赐银三百两，副使赐银二百两。若副使身亡，大使合得孝赠，欲赐绢
      
三百匹、布一百五十匹；大使身亡，副使赐绢一百匹、布一百五十匹。三节人从孝赠，上节绢一十匹，中节七匹，下节五匹。其密赐本家，合听临时指挥。又元佑三年七月三日，本所据随从接伴大辽国贺坤成节人使指使楚珣等申，六月二十三日尧山县驿人使传语，有下节契丹一名身死。准条北使三节人沿路身死，便仰焚烧，造木匣绢袋盛贮骨殖，候回日分付。仍作朝廷意度，随处州军取系省绢三十匹、钱三十贯，接送伴使、副分付人使，充赐与身亡人从孝赠。又条，三节人沿路及到阙身亡，应合给例物并赐与。又绍兴八年十一月二十三日，大金泛使张通古等过界，当日人使呼索轿子一顶前去。至青阳驿宿泊，问得系上节书状官、承议郎、行台尚书省主簿魏千运一名见患不安。二十八日到高邮军，本人身亡，委高邮知军刘舜士营办棺木，盛殓了当，请本军僧众作佛事，诵讽经文，设香烛、酒 、彩缯等，供养于公诏院，用砖灰攒。次日差提举官赵时前去浇奠，又留钱委本军知军请僧续作节次斋七追荐。九年正月四日到阙，在馆赐使人张通古等金银，数内身故书状官魏千运赐银六百两。二十二日，回程至高邮军，张通古等传语：『前时死者魏千运，恐将来出陆(台)[台]捭不行，不若烧化了。』送伴使、副莫将等传语：『甚好。』遂令高邮军烧化，用小棺木盛去。本寺契勘，数内三节人身亡支赐
      
