<!-- { "loadSidebar": true } -->
十二月四日，帝斋于长春殿。五日，御朝元殿受册。册文曰：「摄太尉、工部尚书、平章事臣王旦等再拜稽首上言：臣等闻陟乔丘而禅方泽，所以(勤)[勒]崇垂鸿；镂金板而书玉牒，所以飞声腾实。非苍灵交感无〔以〕兆丕应，非函夏宅心无以建显号。故齐圣合德，必有以发挥；天意人欲，不可以推拒。至于践八九之遐迹，兼三五之徽称，拥百神之休，为列辟之首者，何莫(大)[由]于斯道也。伏惟崇文广武圣明仁孝皇帝陛下，德寓天覆，英威霆断，宅中黄而握秘纪，席萝图而操绝瑞，抚临寰海，十有二载。清心而思道，正身以率下。茂陶唐钦明之姿，敦有虞忠利之教。体禹之勤俭而未尝满假，法汤之宽仁而济之勇智。周武慈和而人神胥悦，汉高豁达而小大毕力。矧复讲求令典，咨度善言，建大中于民极，形敦叙于内治。物色遗彦，体貌宗(公)[工]，重慎一成之文，辩明三至之谤。仁风博畅，王度清夷。乃者边候弗宁，疆吏致告，戎衣徂征，武节焱厉，扬威以靖乱，修盟而继好。包束干戈，示不复用，抚和荒远，如乐之谐。此汉宣之功光祖宗也。先园俯迩，时思罔极，案历修谒，奠献悲涕，览松槚而勤止，阅脂泽而僾然，此显宗之孝通神明也显：原作「孝」，据《宋大诏令集》卷五改。。故得渊监储祉，祺祥昭答。斋居乙夜，示肸蠁之期；露门清旦，垂图书之 
      
锡。况施殊尤，眷命深厚。爰徇臣民之请，乃修旷绝之礼。协吉日，历(代崇)[岱宗]，亲至上封，谒 太一。陈信辞于金策，铭休功于翠崖。彰帝王之盛节，为天下之壮观，诚千载之一时也。于是群卿庶尹，虎臣爪士，闾里耆艾，夷邸酋渠，咸伏阙而言曰：陛下膺图纂服，绍休圣绪，昭姓考瑞，继成先志，诚宜述宣鸿德，着于徽册，端委法座，祗受尊名。兹事体大，不可阙也。陛下犹撝挹冲让，至于五请，始曰俞哉。夫体元则大之谓仪天，抱一守柔之谓尊道，宝命玄应之谓辅德，明章通感之谓合符。臣等不胜大愿，谨奉玉册玉宝，上尊号曰『崇文广武仪天尊道宝应章感圣明仁孝皇帝』。伏惟陛下总清明之妙用，(颐)[赜]希微之至言。生成而不宰，劳谦而益尊。永锡难老，垂裕后昆。增重九鼎，比隆黄轩。臣旦等诚欢诚忭、顿首顿首，谨言。」 
咸平五年八月一日，宰臣吕蒙正等上表，请加尊号曰「崇文广武应道章德圣明仁孝」，表五上，诏答不允。 
景德二年九月十一日，宰臣寇准等上表，请加尊号曰「崇文广武应干尊道圣明仁孝」，表三上，诏答不允。 
大中祥符元年十二月四日，以东封礼毕，受册，特命择日。前二日，百官习仪。前一日，致斋，其陈设如元会仪。知枢密院事王钦若等言：「陛下受册尊号，百辟就列称庆，臣与三司使、诸司使副已下侍立殿上。唯至尊初坐至礼毕再拜，并不称贺，逢兹盛事，何以自安 俟上册礼毕，太尉等归位，臣于殿上率侍立内诸司使副、内臣已下致词称贺。」帝召王旦问其事，旦曰：「然殿上难以舞蹈。」遂从钦若所请，不令舞蹈。 
大中祥符元年十二月，加号「崇文广武仪天尊道宝应章感圣明仁孝」。册文宰臣王旦撰。 
三年七月二十四日，宰臣王旦等上表，请加尊号曰「崇文广武仪天尊道宝应章感钦明上圣至德仁孝」，表五上，诏答不允。 
五年闰十月十二日，宰臣王旦等拜表，请加上尊号曰「崇文广武感天尊道应真佑德上圣钦明仁孝皇帝」，表五上，诏答允，俟尊册圣祖毕受册。 
五年闰十月二十四日，有司上言：「旧制，皇帝册、宝并以金装，宗庙以银装镀金。今缘奉上圣祖徽册，欲依宗庙册用银装。」诏圣祖、圣祖母宝册法物并以金装，皇帝尊号宝、册以银镀金装。 
十一月十七日，中书门下言：「奉诏，圣祖宝、册俟新宫成日，亲诣宫奉上。臣等与礼官参议，欲先择日备礼奉上尊号宝、册。」又请许中外上表称新上尊号，并不允。 
九年八月二十一日，以将上玉皇圣号南郊恭谢，群臣复五上表固请，诏允。 
天禧元年正月十一日，恭谢礼毕，帝御天安殿受册。册文曰：「摄太尉、司徒、兼门下侍郎、平章事臣王旦等再拜稽首上言曰：臣等闻太上元始，道之宗也，应物而强名；穹昊清明，天之体也，因时而表德。惟重熙之嘉会，集三灵 
      
之休应，广大悠久，法象昭著，增简册之徽烈，系天人之合符。伏惟崇文广武仪天尊道宝应章感圣明仁孝皇帝陛下，睿智渊凝，圣谟天运，恭默而敦敏，文明而柔克。恢太平大定之业，慎持盈守成之戒。孝德本乎善继，时雍始于敦叙。兴礼乐以布王泽，则易俗咸怀；辑典章以恢邦教，乃时文载郁。万方在宥，百志惟熙，海上畅清夷之风，寰中归仁寿之域。向以干符纷委，坤珍绍至，故升中于天而礼岱社，报本于地而飨汾(睢)[脽]。广虞巡之咸秩，举汉祠之合答，馨德格于上下，介福浃于遐裔。既而作灵宫以模太紫，为至神之攸处；推尊名以周群岳，实前载之未有。是以图灵乃顾图：《宋大诏令集》卷五作「穹」。，高真荐降，协梦云纪，觌神汾水，启仙源于太古，谕宝历于无疆。而复景亳鸣鸾，祈神而济物；睢阳按跸，尊祖而建都。寅奉明威，昭报繁锡。稽得一善成之道，崇生三为大之名。徽章极于范围，盛则踰于载籍。溥天率土， 舞称庆。由是圆首方足，不谋而同，以为神况益章，清宁之所辅，帝绪自远，商周之莫京。常善是经常：《宋大诏令集》卷五作「赏」。，邦国之大赉赉：《宋大诏令集》卷五作「业」。；盛美纯备，兆庶之欣戴。窃惟称谓，未昭懿铄，敢稽古训，式道群心。诏旨下临，深形谦拒，至于五请，始奉帝俞。夫克世丕基，惟新受命，感天也；膺箓协期，跻俗归厚，应真也；燕翼有初，蕃衍惟永，佑德也；高视绳契，为之称首，上圣也；齐明虚受，克念则哲，钦明也。矧以献岁初吉，奉册于殊庭；次辛协辰，升烟于吉土。方交举于盛节，宜诞膺于茂典。率吁众恳，俯伏尧阙。复露章五上，冀行前诏。陛下不获已而从之。臣等不胜大愿，谨奉玉册玉宝，上尊号曰『崇文广武感天尊道应(直)[真]佑德上圣钦明仁孝皇帝』。伏惟陛下总列辟之令猷，绍九皇之至德，保佑黎献，锡羡千亿，与天比崇，万寿无极。臣旦等诚欢诚忭、顿首顿首，谨言。」 
三年七月二十四日，宰臣向敏中等拜表，请加上尊号曰「体元御极感天尊道应真宝运文德武功上圣钦明仁孝皇帝」，表三上，诏答允。 
十一月十九日，郊祀礼毕。二十五日，帝诣玉清昭应宫恭谢还，御天安殿受册。册文曰：「摄太尉、中书侍郎、兼吏部尚书、平章事臣寇准等再拜稽首上言：臣闻涉泰坛，肆禋飨，邦国之大事也；崇丕称，表茂功，帝皇之盛节也。惟天佑圣，故珍符休命必务昭答；惟人戴君戴：原作「载」，据《宋大诏令集》卷六改。，故鸿徽典必从其欣赞。我国家奋淳耀之烈，袭神灵之系，于皇圣祖，绍天阐绎，首中古之号，诒万世之法。艺祖文考，创业垂统，爰举盛礼，乃受丕名。肆重熙之在历，本善述以昭孝。奉若成宪，斯惟至公。伏惟崇文广武感天尊道应真佑德上圣钦明仁孝皇帝陛下，浚明在躬，刚健成德。垂策以司契策：原作「荣」，据《宋大诏令集》卷六改。，顺斗而布度。具用中之大智具：原作「 」，据《宋大诏令集》卷六改。，讲长世之善经。慎罚宝慈，劭农抑末，卑服彰乎克俭，旰食勤乎屡省。五兵载戢而殊方即叙，至 
      
神广运而洪化淳流。保合太和，安绥有截，二十三载于兹矣。曩者(宵)[霄]极储祉，真箓应期，登封告成，刻号昭姓。寖寻汾畤，大报于坤元；推尊岳灵，并跻于帝箓。声明燀耀，福瑞纷沓。既而秘感冥应，飞軿旁戾。悟鸿源之浚邈，承渊宗之右序。乃复严师曲里，钦众妙之本；设都睢水，表兴王之壤。卜郊吉土以谢况穹厚，荐册珍馆以归美真圣。礼乐之文着矣，天人之际交矣。方且凝神于蠖濩，绎照乎觌渊，远猷是经，小心弗匮。崇建上嗣，亿宁大本，万邦斯正，重晖克明。载怀虔巩，益严昭事，诹天正之吉日，展阳位之上仪，祗荐馨香，肃恭配侑。中外臣庶，遐迩一心，相与抃舞昌期，形容景铄，愿增隆显之号，以畅鸿明之美。陛下渊穆勤让，至于三四，确请者五，始曰俞哉。夫得一体元，顺干则也；握图御极，恢景命也；克昌宝运，隆圣绪也；炳焕之文，昭其德也；保定之武，成厥功也。臣等不胜大愿，谨奉玉册玉宝，上尊号曰『体元御极感天尊道应真宝运文德武功上圣钦明仁孝皇帝』。伏惟陛下奉丕天之律，研至道之精，时乘在宥，日慎持盈，为列辟之称首，流无疆之淑声，千禄百福，锡羡莫京。臣准等诚欢诚抃、顿首顿首，谨言。」时向敏中疾告，册文(上)[止]以寇准为首。 
三年十一月，加号「体元御极感天尊道应真宝运文德武功上圣钦明仁孝。」册文宰臣寇准撰。 
干兴元年二月一日，内出御札曰：「乃者迫以群情，屡增显号，事违率吁，勉徇昌言。今则载协刚辰，肇新元历，及此布和之令，伸于克己之怀。自今中外所上表章，其省尊号。」二日，宰臣丁谓等再表请复尊号，诏不允。四日，复请上「应天崇道钦明仁孝」之号，诏允之。会晏驾，不果奉册。先是，宰臣议于旧号择十字或八字，内出此号，盖屈己从人之至也。 
二月十九日，崩于延庆殿，年五十五。谥曰文明章圣元孝，庙号真宗。谥议翰林学士承旨利瓦伊撰，册文宰臣王曾撰，哀册文宰臣冯拯撰。天圣二年十一月，加谥曰文明武定章圣元孝。谥议翰林学士承旨利瓦伊撰，册文宰臣王钦若撰。庆历七年十一月，加今谥。谥议翰林学士张方平撰，册文宰臣陈执中撰。
 礼 宋会要辑稿 礼四九 尊号 册尊号 杂录附 尊号 四 
      
尊号四
仁宗讳祯，真宗第六子，母曰章懿皇后李氏。大中祥符三年庚戌岁四月十四日生，干兴元年，诏以其日为干元节。初名受益。七年三月，授左卫上将军，封庆国公。八年十二月，迁特进、忠正军节度使、检校太尉、兼侍中，封寿春郡王。天禧元年二月，加兼中书令。二年二月，迁开府仪同三司、守太保、兼中书令、行江宁尹、建康军节度使，进封升王。八月，立为皇太子，改今讳。干兴元年二月十九日即位。年十三。 
天圣二年七月十八日，宰臣王钦若等拜表，请上尊号曰「圣文睿武仁明孝德皇帝」，表五上，诏答允。 
十一月十三日，郊祀礼毕，帝御天 
      
