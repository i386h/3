<!-- { "loadSidebar": true } -->
三年四月三日，礼部国子监言：「大小职事「大小职事」前：依下文十年十二月三十日「礼部国子监言」有「太学」二字。，该遇庆寿赦，参酌推恩人：内舍生永免文解。绍兴三十二年以前升补、已有升甲升等、占射差遣恩例人二名，候将来到部日，与循一资。贺表首名内舍生有平等校定人一名，与永免文解。内舍生永免文解，有平等校定人一名，侯将来过省，殿试唱名日，与升甲。上舍生免省，合该升甲人七名，侯将来殿试到部日，与占射差遣一次。内舍生永免文解，并上舍试中年等人一名，候将来过省，殿试唱名日，与升甲。外舍生永免文解人一名，候将来过省，殿试唱名日，与升甲。上舍生免解，将来合该升甲人三名，候将来过省，殿试唱名到部日，与占射差遣一次。内舍生永免文解，有平等校定人二名，候将来过省，殿试唱名日，与升甲。内舍生永免文解人三名，候将来过省，殿试唱名日，与升甲。内舍生有平等校定人二名，与永免文解人四名，候将来过省，殿试唱名日，与升甲。不系免解人二十四名，与免文解一次。学生并赐束帛。」诏并依拟定。内鲁秉礼、汪南金并特与免省，更不循资。潘贸已补官，更不与免解恩例。鲁秉礼、汪南金系举人，学录潘贸系外舍生，年七十八。 
十一月十二日，南郊赦：「国学进士，先请后免，或先免后请，可并与免将来文解一次。六年赦同。 
四年二月七日，诏：「两学敝甚，可与修葺。令南库支二万缗，委知临安府赵磻老修葺。其规模狭陋去处，令随宜展拓，务要如法，毋 
      
致灭裂。」 
二月十一日，诏：「太学文宣王像，并从祀一十二位，令重行塑绘。所有旧像，权迁于首善阁下。」 
五月十五日，诏：「太学选差职事，依条长贰学官，以三舍生次第选补。即才行为众所知，听不次选。」既而国子监言：「淳熙二年四月三日已降指挥，将三舍生合差职事人，铨次科别，立定差格。前廊职事，先差中等上舍，上等释褐出官。次差下等上舍，次差内舍优等校定人，次差内舍平等校定人。诸斋长谕，先差上舍内舍，次差公试解试。谓本监解。第一人，次差外舍校定第一人，次差补试私试第一人，次差公试，解试外舍。校定、补试、私试上三名人。各须有行艺，均以升补及中榜先后高下为序，应格多者为上。内有曾经犯罚人，各在本等之下。本监窃详近降指挥，选差大小职事，既称各须有行艺，即不专用资格。于见行学令所载『才行为众所知，听不次选』正条，初无冲改。其前廊职事，尤当以行艺服众为先。今参照资格，于上舍、内舍通选行艺为众所推人充，庶几人法两得。」从之。 
二十四日，诏就太学建造光尧太上皇帝御书石经阁。其见在石经《周易》、《毛诗》、《尚书》、《春秋左氏传》、《论语》、《孟子》外，尚有太上皇帝御书《礼记 中庸》、《大学》、《学记》、《儒行》、《经解》、五篇，不系太学石经之数。搜访旧章，重行模勒，以补《礼经》之阙。从知熙安府赵磻老请也。 
八月十三日，礼部考试官施师点等申：「男括等各赴太学上舍试，委有妨碍。本部欲候别试院开院了毕，别行差官锁院引试」。从之。 
十一月二十七日，礼部国子监言：「每遇科举年分，诸州依解额取定合格人赴省试外，乞将其余解发不到试卷，纽计终场人数，每一百人取三人，零分不及三十亦取一人，名曰待补大学生。考试院具姓名，申本州岛置籍。俟太学开补，本州岛给据，申国子监，赴补试一次。其以前曾实得解到省试下人，愿就补者，召保官一员。当年得解赴省人，只照元发解公据赴补。」从之。先是，监察御史潘纬言：「太学比年补试，繁冗太甚，中选者类多假手。欲自今秋科举为始，诸州依解额，取定合格试卷外，仍取备卷，作待补太学生。即于经义诗赋论策内，有两场或一场文理优长者，并行存留，许赴补一次。其实曾得解人每补，听试。」礼部国子监看详来上，故从其请。至淳熙十年八月九日，诏：「自今诸州解试终场人，以百人取六人充待补。」 
淳熙五年五月二十七日，诏：「诸路州军曾实请解之人，令礼部参(诏)[照]贡籍，仍各缴元省试下公据，许赴补试一次。」 
六月十三日，诏：「太学补试大院有合避亲之人，并送别院收试。若别试所有避亲孤经发回大院收试之人，止避所避之官，互送别位，依公精加考校。」 
八月三日，诏：内舍校定优等，不以有无上舍试年分，并以十分为率。」先是，闰六 
      
月二十三日，臣僚言：「国家以科举取士，内舍、上舍生两优，则月书季考，积累之久，行艺特异，众所推许，有人则取，无人则阙。盖十有余年，而不得一者。今也不然，两优则以岁额为定，纔五六分，便为优选。今乞两优校定十分以上，方得与选，无人听阙。」诏令礼部监学看详，礼部国子监言：「太学见行校定条令，本无立定分数。今乞将内舍校定，若遇上舍试年，优等以十分为率；如非上舍试年，优等以八分为率。已上不及分数，则阙之。仍乞将每岁所校人数，依条例以住学年月及上舍公、私试、孟仲季入等高下相压。若遇上舍试年，优等及十分，如非工舍试年，优等及八分，从上取两名作优等，余并入平等。庶几得中。」 
十月一日，诏：「太学生年七十已上，该庆寿赦已补官人，虞拟、潘贸、季嘉言、何上民，并特差岳庙一次。」 
六年九月，二十七日，诏国子监上舍试，零分取一名。 
十月九日，诏：「太学两优释褐之人，与依状元体例，先与外任一次，然后授以职事官。」以给事中王希昌言：「天子临轩，策天下之士，取其尤异者一人曰状元。舍法选举，有司考校，取其两优者一人曰释褐。状元虽一命得京官，必出而为签判。而释褐之人，一命亦得京官，即入为学官。又贤良判入三等，方任京官、签判；入四等者，止得选入幕官。而宏辞中选者，亦不过止得选人教授。今两优之人，即以京官而为学官；释褐之人，方其未中也，固尝以学官为师矣。一旦中选，则与先生并列。方其未中也，固尝以学录、学谕为师矣；一旦中选，则向之为师者反在北面弟子之列。事之不当，莫甚于此。」故有是命。 
十一日，诏「自今上舍试中两优之人，与依殿试第二名恩例。」既而知滁州张商卿言：进士之第一人也，必取之以签判，盖欲其先历州县。今上舍试中两优者，则便释褐，命之京秩，处以学官。不数年，便可为监司、郡守，狱讼财赋，非所素习，岂能保其不谬 乞自今上舍两优之人，依殿试三名前体例，且与资次，注授幕职官一次。候任满日，方与学官差遣。庶使入仕之初，稍更民事。」故有是命。 
七年七月九日，诏：「自今国学程文，依旧法从国子监长，贰看详，可传示学者，方许雕印。」从臣僚请也。 
九年八月四日，诏：「国子生今举(法)[发]解，依前降指挥，并送别院收试。」先是，二年七月十一日，诏：「自今国子生解试，并别院收试。其合避亲嫌官，不得差充别院考试官。」 
九月十三日，明堂赦：「国子监干道八年省试下进士，实理十二年，可并与免文解。」 
十年十二月十六日，太上皇后庆寿赦：「太学内舍上舍生，祖父母、父母年七十已上，外舍生年八十已上，并与封初品官，妇人与封号。已经官封者，祖父，父转一官资，祖母、母与冠帔。令经所属自陈保奏。」淳熙十三年庆寿赦 
      
同。三十日，礼部国子监言：「太学大小职事，该遇庆寿赦，参酌推恩人：上舍免省四名，赴唱名日，已有升甲恩例。候将来到部日，与占射差遣一次。内舍生永免解三人，即无恩例。候将来过省，殿试唱名日，与升甲。上舍生永免解一名，已有升甲恩例。候将来过省，赴殿试唱名日，更与依格升名。内舍生今举得解一名，即无恩例。候将来过省，赴殿试唱名日，与升甲。内舍生前举免解，今举还试二名，并无恩例。候将来过省，赴殿试唱名日，与升甲。上舍生未该免解一名，系升补未及一年。候将来过省，殿试唱名日，已有升甲恩例此句前：疑有脱文。，与免文解。内舍生永免文解八名。外舍生永免文解二名，并无恩例。候将来过省，赴殿试唱名日，与升甲。内舍生今举得解，见陈乞升补上舍填阙一名，已有升甲恩例。候将来过省，赴殿试唱名日，更与依格升名。内舍生今举得解九名，内舍生今举还试一名，并无恩例。候将来过省，赴殿试唱名日，与升甲，上舍生系升补未及一年，未免免省此句疑有误。，今举不该免解一名，已有升甲恩例，欲与免文解。内舍生未该免解一十四名，外舍生未该免解四名，并无恩例，并与免文解一次。内三名陈乞该遇覃恩日升补内舍，及在外学四年已上，各承放行。今次省试，候将来过省，赴殿试唱名日，与依格升名。学生五百八十四人，各倍赐束帛。」诏并依拟定。 
十一年五月一日，国子监言：「太学国子生二百六十八人阙额。」诏许依淳熙八年体例补试。 
十二年七月二十八日，国子祭酒颜师鲁言：「太学内舍生旧例岁校十人，于十人之中，以三人为优。其后臣僚有请，以优校之士，间有六七分而得者，似为稍易。遂乞以十分为率，从上止校二名。分数既高，士之铢积寸累，偶应其格者，比之往年固艰，又从而损元额之一，不亦甚乎 且太学岁校三优，率亦间岁再试，视其中否，尚有守年者。今欲依旧与校优等三人，仍以十分为率。如不及，则阙之。庶(知)[几]士知所劝庶知：「知」疑为「几」字，盖涉下而误。。上曰：「既限十分为率，不必更减一名。可依奏。」 
十二月十一日，诏：「太学上等上舍生易祓、颜棫(名)[各]特补文林郎，与职官差遣。」 
十三年五月一日，诏：「太学外舍生应诜等十一人，年七十以上，并依庆寿赦，特与补迪功郎。」 
八月四日，臣僚言：「向来太学解试，不差学官，岂不曰月书季考、习熟其文，虽去取之间未必容私，而众多之口易以兴(榜)[谤]。目今科场差官在复在复：疑误。，乞复依旧例，免差学官。」从之。 
十一月二十三日，臣僚言：「近岁时创待补之法，州郡后秀，罗网无遗。惟是引试之期，常以六月，暑气隆炽，奔走道涂，多有暍死。省闱报罢之士，又以试期尚远，力不能待。且旧来太学补试用春秋二季，众皆便之。因干道八年再放补试，始用六月，循习为例。今倘仍旧止(旧)[就]三月引 
      
