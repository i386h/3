<!-- { "loadSidebar": true } -->
吴审礼拟迁朝奉大夫，缘审礼以老疾乞宫观，法不当迁。」诏寝之。 
六年三月十七日，诏六曹条贯改差门下中书后省官详定。继而给事中韩忠彦等言：「奉敕同详定，乞以详定六曹条贯所为名。」诏宜称中书门下外省。又忠彦等以职事对，上顾谓曰：「法出于道，人能体道，则立法足以尽事。立法而不足以尽事，非事不可以立法也，盖立法者未善耳。」又曰：「着法者欲简于立文，详于该事。」
二十五日，诏罢银台司取索举奏令。故事，银台司凡奏状诸处已施行者，有着令得取索行遣看详。若有不当，听举劾。时官制行，封驳悉归门下省，故罢之。 
七月五日，门下中书外省言：「自官制行已及期月，其利害官吏固已习知。今编修敕条理当博采众知。欲乞许见任到局参议及许诸色人具所见利害赴本省投状，如有可采，量事推恩。」从之。 
九月十四日，诏：「门下中书外省、秘书省依诸司遇大忌日不作假，及不随执政官早出。其尚书 
     
省左右司、枢密院承旨司大忌早出日随执政出指挥罢之。」 
高宗建炎四年五月十二日，诏中书舍人李正民、擢右谏议大夫富直柔并除给事中。 
六月二十四日，和安大夫、开州防御使致仕王继先特与换武功大夫，余人不得援例。给事中富直柔封驳，(校)[检]会伎术官法不许换前班。宰执进呈，上曰：「继先医药，于朕有奇效，理宜褒异，指挥既下，直柔论驳，以为法所不可。朕于言无不从，但朕顷冒海氛，继先诊视之功实非他人比，可特令书读行下，仍谕以朕意。」至是直柔再封还录黄。上曰：「继先初未尝有请，出自朕意。今直柔能抗论不挠，朕当屈意从之。所有已降指挥可更不施行。」 
九月一日，中书舍人洪拟言：「看详陈献文字，元与(结)[给]事中富直柔分管。今直柔乃除御史中丞，乞别赐差官。」诏差中书舍人胡交修。 
绍兴二年七月十一日，上曰：「比来台谏论事，给舍缴驳，多涉细事，意其沽敢言之名。朕谓宣和间言事者必千中无一，今朕尽令人言，不间疏远，所以人人敢言。」秦桧
曰：「陛下听言，臣下所以敢言。臣亦曾语给事中胡安国，凡有论驳，当务大体，若或细事，第申朝廷可改正也。」 
十二月十八日，中书门下省言：「韩世忠一行功赏文字系胡松年任中书舍人行词，已书录黄外，其给事中贾安宅已除工部侍郎，见未有官书录黄。」诏差擢中书门下省检正诸房公事李与权书读。
二十八年二月二日，门 
     
下后省言：「近降旨给、舍分书制敕，并依旧例。缘给事中、中书舍人所分房分不同，见令中书舍人一员分书吏房左选及户、兵、工房，一员吏房右选及礼、刑上下房。给事中见今亦有二员，乞依中书舍人例分书房分。」从之。 
孝宗隆兴元年四月二十七日，上御经筵退，给事中金安节
奏事。上曰：「近日都不见缴驳，有所见但缴驳来，朕无不听。」初，后省缴驳除授，上有不以为然者，恐给、舍因不举职，故及之。 
淳熙五年四月二十三日，诏：「自今差给事中一员立一司，专一看详天下言利病奏状札子及经朝廷陈乞敷奏者。如有利国便民事，虽其言可采，并先参订祖宗法，委无违戾，方许上籍，一备省览，一留三省，以备举行。如涉兵机，即关密院。」 
十二年九月二十五日，臣僚言：「伏见诸路臧否守臣姓名，外间多不闻知。乞令三省札下给、舍、台谏，其不公不实者许缴驳论奏。」从之。
 职官 宋会要辑稿 职官二 起居院 
     
起居院
【宋会要】
      
汉武帝有禁中起居注，自魏至晋，起居之职归于著作。后魏置起居令史，北齐有起居省，隋置起居舍人二人，唐起居之官隶于门下。宋初，置起居院，但关敕送史馆，不复撰集。淳化五年，始别命官掌领记注，以备史官，多以馆阁官兼掌焉。旧起居院不分左右，并称同修起居注。元丰改官制，始正郎及舍人之名。起居舍人今附此。《两朝国史志》：起居院修起居注二人，古者左、右史之职也。今起居郎、舍人不治本省事，以三馆秘阁校理以上充。天子御正殿，记注官不侍左右，惟朝会对立于香案前。常日则更番递直于崇政、延和二殿，行幸则从上出入，皆所以书言动、备记录，以授史官。勾当院事官一人，以勾当三馆内侍兼。楷书四人，驱使官一人。以政和门下中书后省修起居注式今载于下。某日，有假故则书于日下，皇帝御某殿，朝参官起居。六参日参，及应赴官各随事书。三省、枢密院奏事，某司或某官以某事进对。或称本职，或称臣见，或称前任职事之类。退御某殿，某官新授某官职或差遣告谢。节度使以上宣坐赐茶则书，余准此。尚书吏部引见某官改合入官、某官改次等合入官。改次等官仍书其因。军头引见某指挥人员若干人自某路屯戍回赐钱有差，次引某处拣到某指挥兵级若干人试艺应格填某阙，次引诸班直及行门长行、骑御马直教骏指挥使以下若干人谢春冬衣或时服，次引某指挥将校兵级并提举巡教指挥使等若干人数教阅。射弓(努)[弩]斗力、箭上朵数、标枪、刀、标牌手之胜者转资赐银钱，皆书其数。教头、员僚、正副指挥使随所教数有赐亦如之。次某官进粮或衣样。以上有某事则书，随其事有圣语则书。凡除授文武臣僚，随事大小，不限品秩，取其足以劝善惩恶者书。其制辞，有升黜则着其功罪。凡臣僚建议并特旨更改而系政体，则书其事。有司关报到即书。凡御札、诏命、赦降与冬祀、夏祭、宗祀太庙景灵宫、祭祀飨献、元会视朝、上寿、燕飨、游幸、廷试贡士、转补军班、见诸蕃国、观御书、礼物、谷麦之事，皆书。其太史占验日月星辰、风云气候之兆系于日终，郡县祥瑞、闾阎孝悌之行系于月终，户口增减之数于岁终而书之。以太宗淳化五年四月五日谏议大夫、史馆修撰张佖言：「伏见圣朝编年谓之日历，惟纪报状，略叙敕文。至于圣政嘉言、皇猷美事、群臣之忠邪善恶、庶务之沿革弛张，汗简无闻，国经曷纪。谨按《六典》故事，起居郎掌记天子之法度，以修记事之史。凡记事之制，必书其朔日甲乙以纪历数，典礼文物以考制度，迁拜旌赏以劝善，诛罚黜免以惩恶。季终则授于国史。起居舍人掌录天子诏制、德 
      
音，以修记言之史，如记事之制。欲望依故事复左、右史之职，修集记录，以为起居注，每月与时政记同送史馆。」太宗曰：「朕方兴史职，佖有此奏，可谓助国家为好事也。」即诏从之。遂徙置院于禁中，命起居舍人、史馆修撰梁周翰掌起居郎事，秘书(承)[丞]、直昭文馆李宗谔掌起居舍人事。其修撰注体式委周翰等检讨故事以闻。周翰等言：「臣等按《礼记》云，天子动则左史书之，言则右史书之。又曰左史记言，右史记事。《春秋传》云君举必书，言者《尚书》是也，事者《春秋》是也。汉武帝有《禁中起居注》。自魏至晋，起居之职归于著作，其后亦命近臣主掌其事。至后魏，始置起居令史，每行幸宴会，则在御坐左右记录帝言及宾客酬答之语。后别置起居注二人。北齐有起居省。隋朝置起居舍人二人，以掌内史。唐朝起居之官隶于门下。显庆中，郎与舍人分属两省，每皇帝御殿，则左、右史夹香案分立于殿下螭头之侧，和墨濡翰，皆就螭之坳处。有命则临陛俯听，对而书之。凡典礼文物、册命启奏、臣僚薨免、惩恶劝善之事，悉载于起居注。季终则授于史官，以俟笔削。长寿中，宰相姚以为帝王谟训不可使无纪述，若不宣自宰相，史官无从而书。遂表请(伏)[仗]下所言军国政要，命宰相一人专知撰录，季终授于史臣，即今修时政记是也。元和十二年，诏今后每遇坐日，如有事可备劝戒合纪述者，委其日承旨宰相宣示左、右起居，令其缀录，仍依旧例季终送于史馆。大和九年，复诏起居郎、起居舍人准故事入阁日赍纸笔立于螭头以记言动。今陛下重兴古道，申命下臣，敢不勉励庸虚，振举官业。乞今后应有崇德殿、长春殿每皇帝宣谕之言，侍臣论列之事，依旧中书编为时政记，月终送于史馆。其枢密院事关机密，亦乞命本院逐月具合书事件实封送下史馆。自余百司凡干封拜、除改、沿革制置之事，并乞降诏，具条件关报起居院，以备编录。每月具所编录之事封送史馆。」从之。仍令郎、舍人直于崇政殿以记言动，别为起居注以付史官。周翰等又言：「每月起居注愿先以进御，后付史馆。」从之。起居注进御自周翰等始也。自后授者为同修起居注，增置楷书二人，月给公用钱十千，表纸五百番。凡宣徽院、客省、四方馆、合门、御前忠佐引见司制置、进贡、辞谢、游幸、宴会、赐赉、恩泽之事，五日一报。翰林麻制、德音、诏书、敕榜该沿革制置者，门下中书省封册、诰命，进奏院四方官吏、风俗、善恶、祥瑞、孝子顺孙、义夫节妇殊异之事，礼宾院诸蕃职贡、宴劳、赐赉之事，并十日一报。吏部文官除拜、铨选沿革，兵部武臣除授，司封封建，考功谥议、行状，户部土贡、旌表、州县废置，刑部法令沿革，礼部祥瑞、贡举，祠部祭祀、画日，道释条制，太常部乐沿改、礼仪 
      
制撰、吉凶仪注，司天风云气候、祥异证验，宗正皇属封建、出降、宗(朝)[庙]祭飨制度，大理寺刑律、起请，并一月一报。盐铁金谷增耗，度支经费出纳，户部板图升降，季终一报。内外臣僚上章利害，(调)[词]采可赏、事理可行者，中书具章表封下，每季编次送史馆。」周翰等又言：「崇政殿处分事宜及诸司奏覆事，望许更直侍立，以备记录。及每月所修起居注，先以进御，后付所司。」并从之。由是直日内殿起居讫，诣崇政殿侍立。八月，令审刑院凡奏覆刑名有所谕旨可垂劝戒者，并录送起居院。又以注记检讨书籍事属史馆，其提辖职掌支费钱物委监三馆书籍使臣同共佥书。若封进注记，不须连书。九月，诏：「起居注自今逐旋封进，今后修纂并二员商议，不须逐事书名。」《职官分纪》：至道二年李昉拜平章事，加监修国史，建议复时政记，月终送史馆。昉以进御，而后付有司。时政记自昉始也。
真宗景德二年十月，诏：「起居院于见管守阙数内拣有行止无过犯书札人材中者二人为承阙楷书，抄写起居注，月给钱二千，粳米一石三。无遗阙，奏补正名。」 
