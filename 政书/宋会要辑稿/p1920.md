<!-- { "loadSidebar": true } -->
先是，太常寺言：「大驾卤簿内鼓吹前后部用执色乐工等一千五百余人，昼在仗内导驾，夜在警场奏严。旧制，本寺有鼓吹局，置令、丞、录事、院官、局长、引乐官、色长、引乐人共一百十九人为额，遇大礼用本局人，余不足系借差殿前、马、步三司杂攒乐人等充。以鼓吹令丞以下教习腔词乐艺前连后次，陈拽排立次序、奏严节次。」时鼓吹局阙人，至是申明，诏上令访募旧大晟府及本局三五人教习诏上令：疑有误。，余合用鼓吹人数并下三司差拨。 
十月十六日，太常寺言：「郊祀大礼前一日，车驾诣太庙斋宿，依仪于棂星门里排设严更警场奏严。切虑地步窄狭，难(已)[以]排设，乞移于棂星门外。」从
      
之。 
先是，在京排设严更警场，用奏严鼓一百二十四面，金钲二十四面，鸣角一百二十只。时止用鼓角各六十，金钲二十，并差用殿前司中军人物。 
三十二年五月十三日，礼部太常寺言：「将来明堂大礼，依典各有司陈。法驾卤簿拟郊祀大礼人数三分减一。内鼓吹系用八百八十四人，若三分减一外，合用五百八十八人；内令丞四人，府典吏、管辖指挥使、帅兵官、歌、箫、筚篥、笳、笛、拱宸管、大小横吹、节鼓四百三十八人；金钲、棡鼓、羽葆鼓、大小鼓、中长鸣一百四十六人。欲依例于殿前、马、步三司分差诸军杂攒乐人充摄祇应。」从之。 
绍兴三十二年孝宗改元六月二十日，礼部太常寺言：「皇帝登宝位，车驾诣太庙、别庙亲行朝飨之礼合用鼓吹，系仪仗内排设导引祇应，合用鼓吹二百三十六人。本寺见管令丞三人外，其余乞下殿前、马、步三司差攒乐人。其合服着执色乐器，乞下祗候库拣选使用。其所差借人系是城外诸军营寨，合前期赴寺阅习排列导引次序仪范。」从之。 
八月十日，礼部太常寺言：「将来奉上太上皇帝、太上皇后尊号册宝，依礼例合用鼓吹，乞差二百三十六人。除令丞三人外，其余人下殿前、马、步三司差拨。各人系前期赴寺阅习排列导引仪范，随仪仗习仪仗此句疑有误。。并前一日入赴大庆殿排立，次日随仪仗导引番衮赴德寿宫排列应奉。其服着法衣、执色乐器，下祗候
      
库阙借施行阙：疑当作「关」。。」诏从之。干道九年正月，加上册宝亦如此例。 
十一月三日，礼部太常寺言：「参酌将来追册皇后神主祔庙，依国朝故事，因太常鼓吹、(在)[左]右金吾仗导引至太庙。今欲乞依显仁皇后神主祔庙礼例，用细仗二百人，令兵部差拨。其鼓吹乞令太常寺依昨显仁皇后祔庙例，下殿前、马、步军司差拨杂攒乐人，赴寺教习词曲。自攒宫导引至太庙，行祔庙之礼，依礼例合设登歌宫架、乐舞。所有合用乐舞、乐章，乞令太常寺条具申请，排办施行。」有旨依。 
礼部太常寺续具排办申请事件：「一、神主祔庙，合用鼓吹导引词曲，及添撰追册皇后祔庙合用鼓吹导引酌献乐章，乞依例从本寺申学士院修撰，降下本寺教习施行。一、合用鼓吹，依昨显仁皇后祔庙日降指挥礼例，系用一百三十一人。内令丞、职掌等一十人，系本寺人吏充摄；歌舞、箫、筚篥、笛、鼓、金钲执色一百二十一人，系下殿前、马、步三司差拨，教习五日。今来追册皇后祔庙，系用上件人数差拨。内除本寺见管令丞三人，其余鼓吹执色并乞下殿前、马、步三司，将见在诸军 刷会解乐艺及识字之人前期差拨赴寺，依例教习五日。所有合用服着执色乐器，下祗候库拣选使用，事毕拘收送纳。一、合设登歌、宫架、乐舞，依昨显仁皇后祔庙已降指挥礼例，系用节奏乐正六人、登歌乐工七十二人、宫架乐工九十九人、二舞九十人、教习
      
十人。令来追册皇后祔庙，亦是添撰乐曲，比之常享，事体尤重。令乞依前项已降指挥体例施行。所有教习日，今乞止教习七日。其合用般运大乐军兵八十人，及遮护宫驾油幕席屋，乞依例下所属施行。」从之。 
隆兴二年九月五日，太常寺少卿兼权礼部侍郎洪适言：「勘会今岁郊祀大礼，依逐次典故，用仪仗敲吹。内 吹已赴警场振作，所有礼毕车驾回銮导引振作，亦合用军乐。端门肆赦，所设鼓吹宫架，系合用雅乐，并与燕乐不同，难以一例不用。」有旨依，以钦宗服未除故也。 
干道六年十二月十四日，礼部太常寺言：「勘会已降指挥，加上光尧寿圣太上皇帝、寿圣太上皇后尊号册宝，依礼例合用前后部 吹导引执色人二百三十六人。除鼓吹令二人外，其余人依例下殿前、马、步司借差攒乐人充摄应奉。并各人系前期教习导引词曲腔谱，乞就贡院摆拽教习前连后次，欲乞教习五日。」诏从之。其余并如绍兴三十二年八月之制。
 舆服 宋会要辑稿 舆服四 天子服 
     
宋会要辑稿 舆服四

天子服
【宋会要】
太祖建隆元年二月九日，太常礼院言：「准敕追尊四庙，皇帝御崇元殿、命使行册礼衮龙服，五月一日御殿受朝通天冠、绛纱袍。伏请下内中尚司与少府监计会修制。」诏可。 
十九日，太常礼院言：「准少府监(准少府监)牒，请具衮龙衣、绛纱袍、通天冠制度令式。衮冕，垂白珠十有二旒，以组为缨，色如其绶，黈纩充耳，玉簪导。玄衣纁裳，十二章：八章在衣，日、月、星辰、山、龙、华虫、火、宗彝；四在裳，藻、粉米、黼、黻。衣褾领如上，为升龙，皆织就为之。山、龙以下每章一行，重以为等，每行十二。白纱中单，黼领，青褾、裾裾：原作「裙」，据《宋史》卷一五一《与服三》改。。蔽膝加龙、山、火三章，革带，玉钩角叶。大带，素带朱里、纰其外，上〔朱〕下绿「朱」字原脱，据《宋史》卷一五一《与服三》补。，纽约用组。鹿卢玉具剑，大珠镖首，白玉双佩，玄组。双大绶六采，玄、黄、赤、白、缥、绿，纯玄质，(天)[长]二(杖)[丈]四尺五寸，首广一尺。小双绶长二尺六寸，色同大绶，而首半之间施三玉环。朱袜赤舄，加金饰。」诏可。
 舆服 宋会要辑稿 舆服四 皇太子服 
     
皇太子服
【宋会要】
皇太子之服： 
衮冕，青罗表、绯罗红绫(裹)[里]、涂金银钑花饰、犀簪导、红丝组，前后九旒，二纩贯水晶珠贯：原作「冠」，据《宋史》卷一五一《与服三》改。。青罗衣，绣山、龙、雉、火、虎蜼五章。红罗裳，绣藻、粉米、黼、黻四章。红罗蔽縢，绣山、火二章。白纱中单，青褾、裾。革帶，塗金銀鉤 ，瑜玉雙佩。四采织成大绶，结二玉环，金涂银钑花饰。青罗袜带，红罗勒帛。玉具剑，金涂银钑花，玉镖首。白罗袜，朱履「朱」上原衍「红」字，据《宋史》卷一五一《舆服三》删。，金涂银扣。从祀则服之祀：原脱，据《宋史》卷一五一《与服三》补。。 
远游冠：十八梁，青罗表，金涂银钑花饰，犀簪导，红丝组，博山。朱明服：红花金条纱衣，红纱里，皁褾、，红纱裳，红纱蔽膝，并红纱里。白花罗中单，皁褾、，白罗方心曲领。白罗袜，黑舄，〔革〕带革：原脱，据《宋史》卷一五一《与服三》补。，剑，佩，绶。剑同衮服。袜带，勒帛。受册、谒庙、朝会则服之。常服，皁纱折上巾，紫公服，通犀金玉带。 
太宗至道元年八月二十五日，册命皇太子。太常礼院言：「《周礼》天子执镇圭，公执桓圭，无太子执圭之文。所谓公者，三恪及上公也。《晋书》太子出会，在三恪之下，三公之上。请定制，皇太子服远游冠、朱明衣，执桓圭以受册，朝会、谒庙亦如之。」诏可。 
十二月二十五日，太常礼院言：「将来南郊，准礼例，皇太子侍从皇帝，充亚献行礼，合着祭祀服色。准制度：衮冕，垂白珠九旒，以组为缨，色如其绶。青纩充耳，犀簪导。玄衣纁裳，服九章。每章一行，重以为等。每行五章在衣，山、龙、华虫、火、宗彝；四章在裳，藻、粉米、黼、黻，皆织为之。白纱中单，黼领，青褾、、裾。革带，金钩角叶。大带，素带不朱里，亦纰以朱缘纰：原作「纯」，据《宋史》卷一五一《与服三》改。，纽约用组。(黼)[黻]随裳色，火、山二章。玉具剑，金宝为饰，玉镖首，瑜玉双佩。朱组，双大绶四(绶)采：赤、白、缥、绀，纯朱质，长一丈八尺三百二十，首广九寸。小双绶长二尺六寸，色同大绶，而首半
     
之，间施二玉环。朱袜，赤舄，舄加金饰。侍从皇帝祭祀及谒庙加元服、纳妃则服之。」诏令文思院制造。 
徽宗政和三年四月二十九日，议礼局上皇太子冠服之制：「衮冕，垂白珠九旒，红丝组为缨，青纩充耳，犀簪导，青衣，朱裳，九章。五章在衣，山、龙、华虫、火、宗彝；四(裳)[章]在裳，藻、粉米、黼、黻。白纱中单，青褾、、裾。革带，涂金银钩角叶。蔽滕随裳色，为火、山二章。瑜玉双佩。四采织成大绶，间施玉环三。白袜、朱舄，舄加金涂银扣。加元服、从祀、纳妃、释奠文宣王服之。具服。远游冠：十八梁，金涂银花饰。博(士)[山]附蝉，红丝组为缨，犀簪导。朱明服：红裳，白纱中单，方心曲领，绛纱蔽膝，白袜黑舄，余同衮冕。受册、谒太庙、朝会服之。」诏颁行。 
政和三年四月二十九日，又上皇太子妃冠服之制：「首饰花九株，小花如大花之数，并两博鬓。褕翟，青织(成)为之，文为摇翟之形，青质，五色九等。素纱中单，黼领，罗縠褾。褾皆以朱色。蔽膝随裳色，以緅为领缘，以摇翟为章，二等。大带随衣色，不朱里，纰其外，上以朱锦，下以彩锦，纽约用青组。以青衣革带，白玉双佩，纯朱双大绶，章采尺寸与皇太子同。受册、朝会服之。鞠衣，黄罗为之，蔽膝、大带、革带随衣色，余与褕翟同。唯无翟，从蚕服之。」诏颁行。 
孝宗绍兴三十二年即位后未改元。十月三日，礼部太常寺：「祗候库申，已降指挥，新除皇子都王、庆王、恭王，每遇行事，若服朝服，合服七梁额花冠、貂蝉笼巾蝉：原脱，据《宋史》卷一五一《舆服三》补。、金镀银立笔、真玉佩绶、金镀银革带、乌皮履；若服祭服，合服金镀银八旒冕、真玉佩绶、绯罗袜履。乞下文思院各如法制造。」有旨依。 
隆兴二年十月二十九日，诏王子邓王那 、庆王恺、恭王惇将来大礼合用朝、祭服，玉佩绶，令祗候库供见管真玉佩绶，兼专一桩管，日后遇有礼，依此供纳。 
