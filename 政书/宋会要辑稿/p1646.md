<!-- { "loadSidebar": true } -->
大观二年四月十三日，开封尹宋乔年奏：「欲乞今后外州军承开封府移送到强盗不曾杀人、但赃满或伤人应死者，并同犯人，并许奏裁。所贵万一有原贷之理，可以广陛下好生之德。」诏：「强盗赃满、伤人法所不贷者已众，及贷于京师而不贷于移送之人，法不一矣，可依所奏。」 
政和五年十月八日，诏：「成(中)[忠]郎、监政州清川县市易务沈希能系宗室女夫，因事下狱，今已一年，家极贫乏，无以赡给。其宗室女年少，止有一 
      
婴儿外，并无人照管，兼累经赦宥，可特放罪，仍免根勘。」 
六年四月十三日，诏：「眉州违法开井，本路转运司已行改正，栈阁了毕，所有令提刑司取勘漕臣指挥更不施行，特与放罪。」 
八年六月二十八日，诏曰：「朕惟先王以仁为恩，以义为理。仁之施者惟恐其不博，而义之尽者有所不为。朕奉承祖宗令绪德泽之美，垂休无穷，稽唐虞忠厚之政，解汉、唐严苛之法，所以惠天下者甚厚。比年以来，内自畿甸，外薄四海，民重犯法，囹圄屡空，而逆乱之谋、谤议之言与夫妖妄娇诬，撰造非语，不在于乡闾之小民贱吏，而出于勋臣之世、禁从之间，庠序崇养之士，迭相附会，以伪为真。朕照知邪谋，俾加验治，至于旬浃，踪迹既露，乃命有司，佐以近密，研穷究赜，情犯斯得。尚虑狱词或出诬伏，诏遣审录，至于再三，阅实无爽，一听以法，无加损焉。姚立之、王大年一介贱士，不足比数，刘昺出入禁闼腹心之臣，王痴儒馆通籍勋阀之后，而议论交通，踪迹往复，诗歌酬唱，辞所连逮者三十人。悖逆不道，谤讪妖讹，载籍所未尝有，人臣所不忍闻。立之、大年、痴诛止其身，家属悉原；昺特贷死，长流海外，又听其子随逐。非故屈法宥奸，盖所以体天道之贵生，视斯民之觌德。故兹诏示，可出榜朝堂，布告在位，咸使闻之。」 
宣和三年五月十五日，通判睦州叶居中特贷命，免真(次)[决]刺配长流琼州，令所在州军枷项，差大使臣一员、 
      
禁军二十人、将校二人管押前去，逐州交替。坐部领管下巡尉弓兵同杭越将兵二千五百余人收捕凶贼方十三等，致损折军兵人数甚多，仍被贼徒入城放火。居中自陈有母亲陈氏年老，见病，别无依倚，又自缘损腰脚，见求医将理待罪，乞赐宽宥，故有是诏。 
六年四月二十一日，责授岳阳军节度副使致仕李遘可特从宽贷，降充团练副使，依旧致仕，免除名安置。坐令京东窑务监官收买木植并不依价支钱，又支官钱买卖求玉入家。法寺奏除议减外，徒三年，合追见任并历任两任文字，诏以遘被遇神考及累立战功，故有是旨。 
七年五月十七日，诏：「昨处分招安河北京东路群贼，如能出首，应已前罪犯一切不问，并与释放，各令归业。访闻贼徒多有元被驱虏协从入火，已曾作过，后来未经官司招安间，先已出火，并已经招安出首归业后，去失元给公凭者，因而乡里不敢存住，走窜他处。或投刺充填诸军之人，既已自新，其未充军日前若作过为盗等，自合依所降招安前后处分，一切不问，免罪收管。如有见在官司收禁之人，依此施行。」 
钦宗靖康元年六月二十一日，诏统制官郝怀、张逵并除名勒停，随军自效。以擅离南北关地分，法当斩，河南制置副使解潜有请，特贷之。 
八月二十八日，尚书省言：「福州将兵作过，杀守臣柳庭俊，已就招安。缘将副刘政、姚成等先不能弹压兵众， 
      
以致作乱，至南剑州乃能擒捕首恶之人。」诏将官许以功赎过，其余军兵并放罪。 
高宗建炎元年八月一日，诏余大均、陈仲、洪刍各特贷命，除名勒停，长流沙门岛，永不放还。张卿才责授文州别驾，雷州安置。李彝责授茂州别驾，新州安置。王及之责授随州别驾，南〔恩〕州安置。周懿文责授陇州别驾，英州安置。胡思责授沂州别驾，连州安置。以御史鞠治陈仲、余大均、洪刍、王及之等，皆在围城中诱致内人为妾，及因抄札金银，自盗入己，论当弃市。上曰：「王及之等所犯当戮，有司之法如此，但朕新政，重于杀士夫。」故有是命。 
四年五月二十七日，诏修职郎蒋安义、进武副尉张大任并特贷命。内蒋安义除名，免真决，刺配琼州牢城；张大任决脊杖二十，刺配广南远恶州军牢城收管。以安义等坐就番人招安投报，从伪命作知州、通判，及出牓赚人入城，被番人虏杀死不可计数，知番人去，依前入城，伪领州事。法当死，故特贷之。 
九月二十九日，范宗尹言：「昨日邵谔传旨，越州禁勘内侍苏渊子，如无显然罪犯，即令日下疏放，已依旨施行讫。」上曰：「朕于有功即赏，有罪即罚，犯罪之人未尝妄贷。止缘其家数人遗骸无人收敛，于人情非所安。傥无显过，且令其子瘗之。」先是，苏渊者夜杀其一妻二妾而自裁，上疑二子预知，因付有司。 
十月二十九日，臣僚言：「今年春，以前福建路提刑林杞擅杀苗傅徒中张政，
      
除名勒停，送连州编管，恐罪罚过重，未蒙施行。」诏林 放令逐便。 
十一月十二日，保义郎刘涣、迪功郎陆寅、赵雨革、承信张椿、承节郎于正、吏部入品令吏薛舜民、吏部左选守当官杨泽、扬州助教郑垔 按字书无「垔 」字，疑有误。、百姓郑甄、屠奭，诏刘涣特贷命，除名勒停，决脊杖二十，刺配雷州牢城收管。杨泽、薛舜民、郑垔 、赵雨革、陆寅、张椿、于正、屠奭、并依断。内郑(甄)[垔 ]、赵C、陆寅除名，展三期叙。张椿勒停，于正降一官。郑甄决脊杖十七，送五百里外编管。余依大理寺所申。以涣等伪造尚书省印、吏部印各一颗，伪印官告、差札等，因臣僚上言，法寺鞠实，薛舜民、杨泽、刘涣并合准条于绞刑私罪上定断，合(契)[决]重杖处死，郑甄、陆寅并合于流二千里私罪上定断，赵雨革合于徒三年私罪上定断，张椿合杖一百，屠奭合杖八十，并私罪上定断，故特贷之。 
十三日，权知湖口县孙咸赃罪抵死，贷命，特刺配连州牢城。上曰：「祖宗时赃吏有杖朝堂者，黥面特配，尚为宽典。」 
十四日，诏迪功郎、邵武军泰宁县主簿吴明卓特降一资。时本军百姓频移出城，而军期司人吏丁宗贤者亦将人口出城，明卓乃虚作知军访闻，将宗贤斩首号令，法当死，特贷之。 
绍兴三年二月八日，诏选锋部队将、借补保义郎王福特贷命，除名勒停，决脊杖二十，刺配琼州牢城。以福有酒殴杀嫂，依法合死，缘累立战功，故特矜之。 
三年三月十八日，诏左承直郎、池州东流 
      
县令王鲔特贷命，除名勒停，永不收叙，送新州编管，其合追赃钱令所属疾速依条追纳入官。以鲔节次纳苗米，例外科纳水脚等钱入己，准条于绞刑定断，特贷之。 
四月四日，诏李嗣昌特贷命，除名勒停，永不收叙，送梅州编管，其合追赃钱等令所属疾速依条追纳入官，余依大理寺所申。以嗣昌元系保义郎、监汀州宁化县商税盐务，尝兼受纳和籴米，有印给虚钞、折价入己等罪故也。 
十月十八日，江南西路安抚制置大使赵鼎言，乞将乔信特降官资，免行取勘，或与放罪，责其后效。诏依奏免勘，特与放罪，令本司责其后效。以信军马把截捕杀彭支等，贼火徒党数多，众寡不敌，是致不能成功，日夕忧疑，不能安职，故贷之。 
十一月十七日，诏承直郎、权邵州新化县张师文特贷命，除名勒停，送韶州编管，余依大理寺所申，其合追赃钱等令疾速依条追纳入官。以师文除罪轻该恩外，法当死，故特矜之。 
四年九月一日，诏吕应问特贷命，除名勒停，永不收叙，送化州编管，其合追赃钱等令所属疾速依条追纳入官。以应问知秀州华亭县，将职田糙米换到苗米入己，并将赃罚库枋归湖州修屋，刑部称应问于赃罪绞刑上定断故也。 
五年八月十八日，淮南东路宣抚使韩世忠言，选差统领官韩彦臣等前往淮阳军，活捉到知军、成忠郎王拱等，并逐人家属共四十二人。诏王拱等不合从伪，罪当 
      
诛戮，缘皆系朝廷赤子，可特贷命，依见今官资，并送忠锐军第五将收管。 
六年正月八日，诏承信郎徐如海特贷命，追毁出身以来文字，除名勒停，决脊杖二十，刺面配化州牢城收管，永不放还。以如海屡往伪齐贩卖，因过江来作奸细，至临安府札探军马起发，法寺鞠实，系情理重，故特贷之。 
五月二十六日，诏伪都统华知刚等一十三人不合从伪，罪当诛戮，缘系朝廷赤子，并特贷命，拨与刘光世收管。以郦琼捉获，故矜之。 
七年九月二十七日，诏右宣教郎、知温州永嘉县李处廉特贷命，除名勒停，送新州编管，余依大理寺所申，仍籍没家财。以处廉未赴任间，受所部人周知万钱物，及令人吏代支钱买乳柑不支还；到任受叶芘、郭浩金银事，及买到无主船钱并赃罚钱不即书历，别置私历；及因林蕡为公事在官，有女使高十八娘入城，令吴彻顾本人充本家女使；因理断叶昉与陈褒坟地事，枉法受叶昉等金银。法寺鞫实，准条于绞刑赃罪定断，故特贷之。 
九年七月二十七日，诏借补通直郎冯邦杰特免科罪，令临安府追毁借补文字，差人押出本界。以邦杰上书所陈事言实无根，理不足采，故特矜之。 
十六年正月二十一日，诏承信郎全胜特贷命，除名勒停，永不收叙，送宜州编管，仍籍没家财。以胜前监荆南府石首县建宁镇税，坐赃抵法故也。 
十七年六月十八日，诏进武校尉李福除名勒停，不刺 
      
面，配昭州本城收管。以福本太平州驻札军，以合伴持杖行劫，法当死，特贷之。 
二十四日，诏右从政郎、新建康府司户参军张次留除名勒停，永不收叙，送循州编管，仍籍没家财。以次留前权湖州西安镇税，坐赃法当死，特贷之。 
七月五日，诏保义郎房天倪除名勒停，永不收叙，送廉州编管，仍籍没家财。以天倪前监江西安(府)[抚]司酒务，坐赃法应死，特贷之。 
九月十六日，诏从义〔郎〕禹珪除名勒停，送万安军编管。以珪侵盗官钱，妄投北界，为泗州押还，法当死，特贷之。 
十二月二十二日，诏左迪功郎曾岩追毁出身以来告 文字，除名勒停，送(阮)[沅]州编管。以岩前任鄂州管内安抚司干办公事，因押经总制钱赴行在，沿路盗贷入己，法当死，特贷之。 
二十六日，诏武节郎杨林除名勒停，永不收叙，送化州编管，仍籍没家财。以林权镇江府驻札右军第二(政)[正]将，冒请逃亡事故军兵钱物入己，为都统王胜所劾，法当死，特贷之。 
