<!-- { "loadSidebar": true } -->
元符元年二月十二日，三省言：「京西路转运判官周纯按视到永裕陵东北角新展禁地长阔步亩，拘占官私田土及标禁妨碍去处，乞下有司再行集议。」诏礼部、秘书省勾集太史、天文局、浑天仪象所官，同定夺以闻。 
三月二日，秘书省言：「依敕命勾集到太史、天文局、浑天仪象所官，同定永裕陵禁地，乞选差太史局官三两员覆按，及相验禁地内补治。」诏差判太史局官二员，天文局官一员，余依奏。 
五月二十八日，诏永裕陵添展封禁，艮角斜长二百三十五步，至白虎涧
      
西垠。 
二年正月二十一日，礼部言：「今后诸陵岁时合系内人朝拜，因事不赴者，于酌献日辰，本陵官一面酌献。」从之。 
四月五日，提举补治所言：「永裕陵三男阳气子孙位合瘗埋玉兽，重迭镇助。」从之。 
五月二日，太常博士周常言：「伏见厚、裕以上诸陵寝中，器物止涂金，衣裳服用无珠玉之饰，盖先帝时常有训诫，务在质素。惟裕陵洎宣仁圣烈皇后寝中，所藏珠玉宝器尚多，欲乞收其器服，纳诸原庙，以遵遗诫。」诏令逐陵差官赍纳奉宸库。 
十三日，朝请郎、充京西转运判官曾孝广京西：原倒，据《长编》卷五一○乙。，入内内侍省东头供奉官、勾当内东门司刘友益，以补治永裕陵毕工转一官，刘友益仍寄资。 
徽宗建中靖国元年二月三日，户部侍郎王古言：「山园陵支费，旧例储峙过多，而其用不及十之三，今请倍实支之数以待匮。」从之。 
十三日，诏：「将来追尊皇太后灵驾启行，止用乐家冈旧路，路广二丈，解拆竿杖而行，依过郑门例。」初，将作少监李士京请治道广三丈五尺，毁坟墓六百余所。上恐扰民，故有是诏。 
崇宁二年四月五日，陵井监言：「本监仁寿县管下永安禅寺并永安镇、永安院、永安里等四处，合回避陵名。今相度，欲改永安镇为大安镇，永安禅寺改为九华禅寺，永安院改为兰池院，永安里改为仁义里。」从之。 
大观元年五月三十日，手诏：「荐献宗庙陵寝，当极天下之奉。比闻开德府信武殿帟幕岁久不
      
易，河南府会圣宫器皿率皆故弊，至武信殿荐新限以百钱。比尝给十万缗以供岁用，而菲薄若此。可令监司躬诣省阅以闻。三省具荐献 数、新旧更易费用之数，立为成法。」于是三省言：「会圣宫诸陵旦望节日荐献，当如景灵宫。其会圣宫制度朴素，宜加修饰，应陈设器皿之类，并三年一易。令提点京西路刑狱及提举常平司岁给十万缗充。」 
十二月十六日，上批：「访闻保州坟陵岁时荐献，器皿之奉，临祭视成，率皆草具，甚不足以称孝享之意。可令有司依诸陵例置造颁下，仍委知、通专掌，不许他用，及不得张皇。」 
三年正月八日，臣僚上言：「京畿提刑司准朝旨体量郑州官吏于园陵顿下纵人游观，又于幕殿侧用妓乐筵会等事，乞重行贬黜。」诏应有罪官吏并先次放罢，令提点刑狱司取勘，限十日具案闻奏。 
十五日，诏：「濮安懿王园寝，山川气象得地之胜，(接)[与]陵庙形势相连，而其子孙祔者不已，穿泄地脉，已踰千数，甚非尊祖奉先之意。可自今宗室更不陪葬，改祔 谷之原。」 
二月十四日，河阳三城节度使王荐言：「臣忝系靖和皇后近属，欲乞将来寒食节，许诣园陵朝拜。及乞今后每遇寒食节、十月朔，与男并侄男等轮一员诣园陵朝拜。往回并乞理为在任月日，支破诸般请给等。仍乞依条差破马递铺兵士。」从之。 
四年二月十日，灵台使司言：「诸陵、会圣宫供帐、器皿、陈设计数浩大，
      
已分四季检视。若三年尽数一易，不唯难以办集，缘已换创新之物，亦复虚弃。计量功力，望依旧条，乞令逐时检视换造，更不三年一易。」从之。 
政和二年十月四日，臣僚上言：「近奉诏循行陵寝，契勘诸陵下各有内外巡检二员，惟会圣宫不曾专置。至今止缘旧例，以(洛)[河]南洛阳、永安、巩县等五县巡检下兵级十数人兼守御而已。臣窃惟会圣宫系崇奉祖宗冠冕之所，借谓宫垣之外别无禁地几察，遂阙巡逻之官，然七殿供奉神御等物实在诸陵，理合严护，岂得不拟诸陵置一巡检乎 况洛水之北，山势耸邃，南望诸陵，所距阔远，防警之力，卒难相及。又浮桥适当宫下，亦缘无专管之官，颇圮弊不葺。伏望睿旨专置会圣宫巡检一员，仍令兼管宫下浮桥，庶宫之内外有所警卫。」诏置巡检两员，余依奏。 
三年三月十七日，大宗正司言：「勘会崇恩太后依例有嘉国夫人并鄞王、蔡国公主、泾国公主、华国公主及西南两路祔葬诸丧，并合依园陵斩草、大葬日月时刻前去祔葬，合依故例施行。诏依。勘会今来西南两路合行祔葬，所有 刷丧数及西南两路外宗正司一行事务，并装写入坟官告、修撰行状等，欲依大观二年十月十六日故例施行。」从之。 
九月二十六日，诏：「会圣宫陵台使、副张官置司，总率官属，专奉陵寝。近年以来，京西漕、宪诸司岁时供亿类多稽违，甚者积欠数年，未敷元额，致屡
      
申饬督责。兼陵官多不肃戢，盖缘使、副位卑权轻，人无畏惮。可在京别置检察措置一司，专辖使、副洎诸陵大小使臣、人吏等，每岁四季月躬诣点检不如法式事件。仍以知入内内侍省杨震充，应合条陈事件，仰限半月申尚书省，将上取旨。」 
六年十月二十九日，监察御史李回言：「被旨诣诸陵及园庙点检，窃见濮安懿王园内缚木为屋，覆以竹席，下设几案，以奉神位，为奠拜之所。询诸官吏，云初未尝有献堂。望诏礼官详加考议，以合恩礼之称。」诏依所请，择日营缮，以称礼典。 
宣和三年九月十七日，明达、明节皇后陵寺等提举所言：「奉诏，明达、明节皇后园陵棘寨内擅动土，许人告捕，赏钱五百贯，以犯人家财充，先以官钱代给，罪以违御笔论。」 
四年七月十日，永裕陵治沟堰，以曾孝蕴提举，相视山川形势，作华觜堰以捍潢潦。以上《续国朝会要》。 
高宗绍兴元年六月二十一日，攒宫都监兼香火冯觐言：「昭慈献烈皇太后攒宫，候祔庙毕，改作昭慈献烈皇后攒宫司为名。生日、忌辰、旦望、节序等，应合排办事件，并依天章阁见排办诸后体例。攒宫火禁、门户，并依皇城法，百步内不许损斫窠木，动土服土厥之类，令修奉所随宜添置禁止。界至封堠已种窠木遇有死损，合行补种。及攒宫围墙等经霖雨有损坏，并报所属排办，差官奏告。其窠木物料等，报越州收买应副。宝山证慈禅院附近攒宫，每
      
遇生辰节序等，就差本院僧二十一人作道场一永日。其花果、香茶、蜡烛、纸赠、斋衬等钱，从本宫应副。」从之。 
七月二十一日，礼部言：「越州宝山证慈禅院已充昭慈献烈皇太后攒宫修奉香火，未经赐额、度僧。」诏以(奉)[泰]宁寺为额，每岁度僧一名。 
八月六日，(诏)[昭]慈献烈皇太后攒宫司言：「泰宁寺已改作昭慈献烈皇太后修奉香火(等)[寺]，依诸陵故例，隶属都监。」太常寺看详，比附诸陵体例，隶属昭慈献烈皇太后攒宫司。从之。 
敌事故阵亡外，见仅千人。望令镇抚使翟兴 九月二十八日，河南府孟汝唐州镇抚使司干办公事任直清言：「西京系祖宗发祥之地，陵寝所在，去大河不远，一水之隔，便是虏营，保护洒扫，全藉人力。缘奉先、奉园等指挥官兵元额约七千余人，自捍御(邦)[那]融钱粮，招填所阙人数。」诏依。其守陵官兵令学士院降 书抚谕。 
二年正月二十九日，(诏)[昭]慈献烈皇后攒宫司言：「诸陵依条例每岁春秋补种诸陵窠木，系入内内侍省降香，学士院修撰表文，太史局选日，河南府排办千盘食、酒果、蜡烛，差太祝礼生、本陵都监充奏告官行事。今昭慈献烈皇后攒宫人口依前项条例「人口」二字疑是「合」字之讹，盖一字误拆为二字。。」从之。 
十二月二十五日，昭慈献烈皇后攒宫司言：「修整围墙并屋宇 漏，及补种窠木，依条例奏告了日，下手补种修整。」诏依。其人匠、物料，令绍兴府量度应副。自是凡遇补种、修葺，并循此例。
九年十一月十六日，礼部、太常
      
寺言：「永固陵岁中每遇节序、月旦等，合依诸陵礼例，取降香表。乞依春秋二仲荐献旧例，权于永安寺院设位行礼。」从之。 
十年三月十七日，礼部言：「池州铜陵县丞吕和问进《宫陵仪制》，望付太常寺，以备检照。仍录一本下永安军陵台令司收掌。」从之。 
十月五日，河南府言：「近缘蕃贼占据本府及永安军等处，今已收复，遂委知军诣诸陵逐位，检视得除永定、永昭、永厚、永裕、永泰陵庙并无损动，内永安、永昌、永熙陵神台衅裂，斫损枳橘 株，未敢一面擅行补饰。」太常寺看详，若行补修，合就差所委修饰官奏告行礼。诏令河南府委官如法补饰，不得灭裂。 
十三年十月二十六日，礼部、太常寺言：「将来郊祀礼毕，合奏谢诸陵，昭慈圣献皇后攒宫、永佑陵攒宫，已差官行礼。内诸陵权于临安府法虑寺设位望祭，仍令大宗正司差南班宗室二员行礼。」从之。 
二十年正月二十五日，臣僚言：「陵庙之祭，月荐新，着在令典。方今宗庙久已遵奉，唯是永佑诸陵阙而未讲，望令有司讨论，举而行之。」太常寺讨论，欲依《政和五礼新仪》典故，令两攒宫遵依，每月检举，差官行礼。其新物，逐官预行关报绍兴府排办。从之。 
二十四年十月八日，尚书省言：「永佑陵及昭慈圣献皇后攒宫，见用帏幕供设之类，皆已故弊，并种植窠木亦多损缺。」诏令绍兴府赵士粲躬亲前去检察，应副修葺、换易、补种。 
二十七年六
      
月九日，诏永佑陵及昭慈圣献皇后攒宫检察承受，以检察宫陵所为名。 
二十八年十月二十二日，知绍兴府王师心言：「本府崇奉昭慈圣献皇后攒宫、永佑陵攒宫，逐月旦望、节序荐新，春秋奏告等，会计一年合用钱八千四百一十一贯三百文；并逐年修造费用不等，且以酌中一年会计，约用钱五千贯。二项总计一万三千四百余贯，而系省所入有限，支遣不行。欲望许于经总制钱内量行取拨应副。其逐月合用生料、酌献物色，就本府专置司局，选委通判或职官一员主管，庶得如法。」诏如上供钱不足，于经总制钱内贴支。余依。 
二十九年八月五日，诏：「绍兴府会稽县昭慈圣献皇后、永佑陵攒宫前后买过民地，其人户旧管税赋，切虑州县尚行催理。可令常平司取见的确买过地段顷亩合纳税赋，照验簿籍审实，申尚书省除豁。」 
