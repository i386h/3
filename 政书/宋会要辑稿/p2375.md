<!-- { "loadSidebar": true } -->
洪州施与宫观。以臣僚言所部洪之水军、赣之步兵，皆不以为意，遂成虚设故也。 
二十三日，直秘阁、知明州赵善继放罢。臣僚言善继违制擅差使臣措置酒务，及犯私酒之家，毁拆屋宇，纳钱至千缗故也。 
闰六月六日，左中大夫、充敷文阁待制、知福州沈调落职，降一官，知袁州葛立方并放罢。臣僚言「调因弟该执政躐帅七闽，张大海寇，以为己功，卖安抚司盐盐：原作「监」，据《建炎要录》卷一八二改。，督责严酷；立方因缘沈该，旋至侍从」故也。 
七日，户部郎中莫蒙送吏部，与监当差遣。以江浙淮南富民冒占沙田芦场，遣官打量，蒙被差奉行失实故也。 
同日，左朝奉郎、知和州俞毕放罢。以淮南运判张祁劾奏，皆违戾宽恤指挥故也。 
八月一日，中书舍人张孝祥与外任。以臣僚言孝祥轻率故也。 
二十一日，直龙图阁、新知洪州苏简，直秘阁、知广州向子忞，并落职放罢。以臣僚言「简前帅广东，抱疾未尝出厅；子忞知道州、衡州，皆为监司按劾而罢，为湖北宪，又为总领司奏劾落职而罢」故也。 
三十年二月二十九日，江东提举常平王义朝放罢。臣僚言义朝承朝廷指挥出卖没官田产，措置乖谬故也。 
三月十三日三月：原无，据《建炎要录》卷一八四补。，知常州莫伯虚、通判梁兴祖各降一官放罢，判官苏延寿、推官赵伯说各降一资。户部言，二十九年分合起上供诸色窠名，内常州拖欠三十七万八千九百八十余贯，米四千余石，料七万四千八百余口，绢四百 
      
六十一疋，故并及责。
同日，右宣教郎施兴祖特降一官，仍依余替人例施行。三月九日，出火祀大辰，兴祖以(榻)[摄]太官令不虔，摄监察御史弹奏故也。 
十四日，户部侍郎邵大受与外任。以臣僚言其须诸酒库，妄行措置故也。 
四月八日，广西提刑王孝先降一官放罢。臣僚言其取悦权贵故也。 
七月三日，知池州赵不茹、知抚州周积并放罢，永不得与堂除差遣。皆以臣僚言其治郡无状故也。 
十一日，给事中王晞亮与外任。以臣僚言其每(辈)[事]自负桀傲故也。 
十六日，左司郎中方师尹放罢尹：原作「与」，据《建炎要录》卷一八五改。。以臣僚言其为宰士兼领赡军酒库，辟差官属多出权门故也。 
八月十二日，吏部员外郎祝公达、刑部郎中黄子淳并放罢。以臣僚言公达曾任建州教官，宴饮无度；子淳顷为大理寺丞，以漏泄断刑，故遂黜之。 
十四日，知婺州章夏除在外宫观。以臣僚言夏专与大臣为交党，到任以来多废 故也。 
十月三日，新知和州施堪、新知河州周奕、新知全州宋晸、新知潮州苏文瓘并放罢。皆以臣僚言其治郡亡状故也。 
十七日，刘宝罢都统制，添差福建路副都总管，福州驻札。以臣僚累言宝多差军士往湖广贩卖回易，去年镇江火，宝乃闭壁，下令辄出救者死，城中为之煨烬，故责之。 
二十七日，太府寺丞陆禋放罢。以臣僚言其以医术治宰臣汤思退母疾有瘳而擢寘丞列故也。 
三十一年正 
      
月二十四日，直秘阁、淮南西路转运判官张祁落职，依前官依前官：此下似有脱文。《建炎要录》卷一八八云「落职放罢」，则此处似当作「依前官致仕」。。以臣僚言祁在官无称故也。 
二十七日，知建康府韩仲通放罢。以臣僚言仲通家法文深，顷在棘寺，专阿附故相故也。 
二月二十五日，敷文阁待制待制：原无，据《建炎要录》卷一八八补。、知平江府朱翌放罢。臣僚言翌在宣城，委政官属，缘支军人衣粮，几至生变，故有是命。 
三月十四日，忠州刺史、兼合门宣赞舍人、知郢州马羽放罢。羽到任纔半年，辄令巡尉部领军兵下乡县斫伐官私竹木，及令巡尉司借人夫、耕牛拖运下河，违法骚扰。至是，本路转运司、提刑司劾奏，故罢之。 
二十一日，新知兴国军锺镗、新知邵州向瀫并放罢。以臣僚言镗年过七十，瀫顷尝倅临汀，与镗同时相先后，其在任诸邑盖相若也，故并罢之。 
四月八日，广南东路转运判官郑安泰放罢。安泰尝知肇庆府、邵州，不恤郡政故也。 
五月十二日，太府寺丞赵复放罢。臣僚言其不事事故也。 
七月四日，大理少卿孙敏修修：原与下「都」字互倒，据文意及后文所述乙。、都官郎中周楙并放罢。以言者论敏修冒进卿列，楙为郎曹 私故也。 
十日，带御器械刘炎送吏部，与在外合入差遣。坐言语狂怪而辞避职事，遂因臣僚论列，故有是命。 
十八日，知濠州刘光时阶官、遥郡上各降一官，特降授武显大夫、吉州刺史，差遣如故。臣僚言光时将平人入吾界者皆谓之盗而杀之，反奏功希赏，故有是命。 
八月四日，淮南转运副使王秬与宫观。臣僚 
      
言，秬自言谙练戎事秬：原作「相」，据《建炎要录》卷一九二改。，愿得步骑五千，求试方略，轻肆大言故也。 
十一日，昭庆军承宣使致仕王继先依旧致仕，福建居住，子孙并勒停，临安府内外第宅、田园、房廊，有司令行拘籍，强买奴婢悉放逐便，诸寺院所立生祠、亭台一切毁拆。以臣僚论继先有十不容诛之罪，大略谓广造成都内第宅房廊，侵夺公私田宅屋舍，擅毁敕额寺院，占据官司运河，强买良民妇女，阴养无赖恶少，与子弟、富人冒求官爵，与寺院、刑狱通行财赂，各有实状，于是斥逐之。 
九月八日，大理寺丞程逖、提辖杂买务杂卖场求多见并放罢。臣僚言逖纵人请记，多见私市物货故也。 
二十七日，知荣州司马备、知长宁军刘忱、新知果州杜长庆、新知荣州李进并放罢。以臣僚言备等不法故也。 
十月十一日，新淮南转运判官莫蒙降一官放罢，寻诏特勒停。先降旨，令随王权军应办钱粮，而经两月尚未起发，故(也)降一官放罢。既而臣僚言其罚太轻，再有是责。 
二十四日，直敷文阁、湖北路转运副使李植落职放罢。以臣僚言：「近降指挥，令随田师中应副军粮。师中罢，吴拱代之，到即调发，植自合随军，乃谓无明文，致拱师行，粮运有阙。」故有是命。 
二十九日，户部侍郎刘岑除徽猷阁直学士，提举江州太平兴国宫。未几落职，依旧宫观。臣僚言岑在版曹，事多 私，放罢宫观，再论落职云。 
三十二年二月二十三日，中 
      
侍大夫、荣州刺史刘光辅，令枢密院别与差遣。以臣僚言其寄居平江，侵夺民产，干扰州县故也。 
闰二月八日，知太平州汤鹏举令致仕，朱翌除太平州新命更不施行。臣僚论鹏举在任作威福以恐官吏，于是朝廷以翌代之，翌亦坐论列，故有是命。 
十七日，司农寺丞赵伯鱼、监登闻检院林仰并放罢。以臣僚言：「伯鱼监签判婺州，无所忌惮；仰知海盐县，附势虐民。」故皆黜之。 
 职官 宋会要辑稿 职官七一 黜降官八 
     
宋会要辑稿 职官七一

黜降官八
【宋会要】
绍兴三十二年六月二十三日，孝宗已即位，未改元。诏左奉议郎、通判通州赵不晦降两官放罢。坐虏骑渡淮，首先逃遁，为本路提举王珏所劾，故有是命。 
二十六日，诏福建路转运判官黄轺、湖北路转运判官韩之纯并放罢。皆以臣僚论列故也。 
七月二十九日，诏忠翊郎、合门祗候、权发遣濠州都遇降一官，与宫祠。以江淮宣抚使张浚奏其性不疏通，凡本司行事不即禀承，致归正人各生怨望，故有是命。 
同日，诏左武大夫、御前右军第十将正将吴宏降一官，令本军自 。坐擅 军粮，不恤战士，为都统制吴拱所劾，故有是命。 
八月十六日，诏浙西提点刑狱王趯放罢。以言者论其顷官岭外，悉意诛求，今在浙西，恣行惨酷，故有是命。 
十七日，诏权发遣全州王荩臣可放罢。坐行赏稽缓，致兵士聚众作乱故也。 
二十三日，诏起居舍人、兼国史院编修官洪迈，均州防御使、知合门事、兼客省四方馆事、干办皇城司张抡，并放罢。以殿中侍御史张震论其奉使失指故也。 
十月二十八日，诏知池州范 、知黎州李时雨并放罢，新知兴国军汪汝嘉、新知吉州王昺并罢新任。皆以殿中侍御史张震论列故也。 
孝宗隆兴元年正月七日，诏知镇江府方滋可放罢。以言者论其(附)[阿]附权臣，纳贿求 
     
进，黩货无厌，故有是命。 
二月四日，诏知仙井监赵不蒻放罢。以本路宪臣冯时行劾其在任不法故也。 
十三日，诏太尉、庆远军节度使、主管殿前司公事成闵可罢军职，除提举万寿观。寻有旨落太尉，依前庆远军节度使，提举台州崇道观，婺州居住。先是，御史中丞辛次膺论：「闵统戍京西沿路，所得犒设钱皆以归己。其在鄂州，减 请给，重困军士；暨为殿帅，改易簿籍，侵盗金银不可胜计，惟务交通近习。乞行窜责。」右谏议大夫刘度又言：「方逆亮诛毙，虏众遁逃，闵提重兵至楚、泗间，名为追袭，其实护送，怯懦纵敌。使两淮赤子系累失所，方且攘取采石俘执之虏，冒为己功，欺罔朝廷。乞褫夺官爵，投之四裔。」乃罢军职，提举万寿观。已而殿中侍御史胡沂上章数闵二十罪，乞明正典刑，于是落太尉，仍旧节钺，除在外宫观，婺州居住。 
三月二十六日，诏左朝请大夫、主管台州崇道观张纮特降一官，罢宫祠，今后不得与堂除亲民差遣。以殿中侍御史胡沂论其在家常藏匿盗贼而分其财，屡经败获，难以复齿缙绅，故有是命。 
四月五日，诏中亮大夫、忠州团练使王刚特降两官。坐治军不职、散失军器故也。 
十二日，诏知郴州王时、邵武军通判王着、潭州通判王晓并放罢。以殿中侍御史胡沂论其皆故相秦桧亲党故也。 
五月十六日，诏新知潭州刘章、新知南雄州廖迟并放罢。皆以右谏 
     
议大夫王大宝论列故也。 
二十七日，诏新江西转运判官史正臣罢新任。以侍御史王十朋论其操心倾险，赋性奸邪，善观时变，以求进用，故有是命。 
六月二日，诏广西提点刑狱方师尹放罢，新福建转运副使樊光远罢新任。皆以右谏议大夫王大宝论列故也。 
八日，诏特进、观文殿〔大〕学士致仕沈该降授观文殿学士，依旧致仕。观文殿学士、提举汀州太平兴国宫朱倬除授资政殿大学士，依旧宫观。皆以右谏议大夫王大宝论其贪污狼籍、奸恶稔着故也。 
