<!-- { "loadSidebar": true } -->
六年八月九日，诏祠部员外郎、集贤校理、同修起居注刘瑾为史馆修撰，充河北都转运使。史馆修撰带出自瑾始。 
七年，诏置补写所。 
六月二十二日，监三馆、秘阁言：「看详崇文院孔目官孟寿安所陈诏书内求访到书籍只各一部，并未校正，乞行校正。仍差见补写楷书二十人，将上件书抄写四部，均送逐馆。乞应街市镂板文字，供录一本看详。有可留者，各印四本送逐馆，合用纸墨、工食钱依例下度支支。乞不令诸处指定取索馆阁书籍，并可与施行外，欲将借本书库原书籍添入经、史、子、集，书数足备及准备阅览。其馆阁书籍浩翰，若依所乞，虑难抄录。科场借书，外面无本，方许于馆阁权借。如遇殿试科场，即馆阁一面供书入殿。」从之。 
元丰元年十二月七日，秘阁校理苏梲言：「每岁崇文楷书补写四库书，只令吏人比校，或致差 。乞应在馆诸官点 
     
检校定，而冀官各任责，兼足以讨论百氏之书，开广闻见，遂命崇文院勘会四馆书籍。昨因置编校所，逐馆出借书籍供应校证，多拘收不到。应校勘官因此呼(嗦)[索]不系陪填蛀(贡)，补充逐库书籍，却成交互。欲乞校勘官只许将已写未装及蛀秉书看校，不许带出。」从之。 
二年四月十八日，翰林学士、右正言章惇判秘书省。 
二年十一月十六日，集贤校理王子韶言：「阁宿官遇假日不许设火，亦无灯烛。缘旧日遇假，多寡豁宿寡：疑误。。近来不许豁宿，冬月寒冷，宿直不便，乞依班房例虽遇假休量与给火。」从之。旧制，当宿官房听留灯火。 
四年十一月，诏太中大夫待制以上带修撰者并罢。是月，废编修院，入史馆。 
五年四月二十三日，诏：「自今更不除馆职，见带馆职人依旧。如除职事官校理以上转一官，校勘减磨勘三年，校书减二年，并罢所带职馆职。」旧例，校理以上到馆二年与通判，三年与知州。郎官已上遇大(理)[礼]，许奏荐，及校勘已上每任堂除，到京请给俸供职，不常参，不入川广，杂压官同以职支破职食钱及御厨食之类，今既不除，此例悉罢。 
四月二十六日，太中大夫、龙图阁直学士、判将作监王益柔为秘书监，奉议郎、集贤校理、知太常礼院林希为承议郎、行秘书省著作佐郎，宣德郎、馆阁校勘林希为秘书省校书郎。秘书监及著作佐郎、校书郎初除，故具载之。正字准此。 
五月十一日，诏秘书省于三省用 
     
申状，尚书六曹用牒，不隶御史台六察。如有违 ，委言事御史弹奏。 
八月四日，诏秘书省听御史长官若言事御史弹奏。先是，置监察御史，分六察，随所隶察省曹寺监，而三省至内侍省无所隶，故长官、言事御史察之。 
十月十二日，诏秘书省正字以上中书省差。 
十一月十五日，宣德郎邓忠臣为秘书省正字。 
六年三月四日，诏秘书省长贰毋得与著作修纂日历事，进书奏状即系书。其关防漏泄，并依旧编修院法。 
六月四日，诏集议大典礼，令秘书省长贰与。 
九月十四日，诏秘书省依诸司遇大忌日不作假，及不随执政官早出。 
七年五月一日，诏降授宣德郎叶祖洽为秘书省校书郎。祖洽初除知湖州，以上批祖洽熙宁首榜高第，可与秘书省职事故也。 
十七日，诏著作暂阙官，校书郎或正字兼权。 
哲宗元佑元年三月二十八日，诏职事官许带职，其班序杂压依职事官。如职高于寄禄官，并以职为行、守、试。应缘职添支除酒外，余不给。内集贤殿修撰、直龙图阁、直集贤院校理以上职，今后内外官并许带除职食钱，并理任外，其余恩数并依官制已前条贯。 
四月二日，秘书省言：「三馆、秘阁内有系国子监印本书籍，乞今后有阙卷蠹坏者，并令补印。及有新印书籍，亦牒本送逐馆收藏。」从之。 
十四日，诏曰：「朕惟古之君子，能长育人才，则天下喜乐之矣。《诗》曰：『既见君子，乐且有仪。』今夫兰台、延阁皆图 
     
书秘记之所藏，而校雠论諲位序多阙。永惟祖宗乐育贤隽，尝诏二府荐士，置之秘府，养其德器，以待试用，朕甚慕焉。执政大臣，吾之所甚重也，宜各举文学政事行谊之臣可以充馆阁之选者三人，亟以名闻，朕将考观其才器而甄升之。」 
二十六日，诏：「执政官所举充馆阁人内有举到选人者，如试中，与除秘书省正字，依太学博士例改官，候供职及四年除秘阁校理，未改官者须改官日除。」 
五月，诏：「秘书省自有职事官，其旧带职及今后除授校理以上职，并不供职。」 
十月十六日，诏：「应试中馆职者，内选人除试正字，改官、请俸等并依太学博士法。未升朝官除秘阁校理，正字供职四年除秘阁校理，仍候改寄禄官日除授。校书郎供职二年除集贤校理，秘书郎、著作佐郎比集贤、秘阁校理，著作郎比直集贤院、直秘阁。应校理以上未有兼领职事者，并于秘书省供职轮宿，依旧例给职食钱，并破御厨食。有兼领者，遇本省迎驾起居及议论事并预。」 
二年六月八日，秘书省言：「昭文馆黄本书籍已编写了当，拨与秘阁收藏。其史馆、集贤院未有上件书籍。秘阁定本内名件及卷秩多阙，见今秘阁黄本亦多有阙，有旨令先将定本补足阙少名件，校对无差，即先补写秘阁黄本。内有印本者，印补充。乞在省官与供职校理分校秘阁所藏黄本书补完校正，仍乞将《崇文总目》比较无缺少书，即别造帐目。合 
     
糊所须之物并官员茶食果子之类费用。旧编校每月各破茶汤钱十贯，今本省官已有职钱，在馆供职校理取朝旨。旧编校所楷书五十人，今乞差三十人，手分四人。抄写人不许诸处抽差及免誊录，依所请外破钱，每月支三十贯。在馆校理如无兼领，每月各支钱十贯。」 用黄、白池纸及装背绫绢之类，依料次下合属库务供送。内馆阁无本及不堪者，许于龙图、天章、宝文阁、太清楼及诸官司关借。合要印本书，下国子监用黄纸印造。元系诸州军印本，许从本省牒户部下本处印造。旧崇文院每月破公使钱七十贯，菜盘钱二十贯，欲比附共破钱四十贯充装背、黄白、擫竹、 
八月，秘书省言：「旧例逐员每月校对书籍功册叶背面二十一纸。契勘既已校对黄本，其本省见置补写书籍局合行减罢。」有旨校书功依例，补写书籍局减罢。 
十月十六日，诏秘书丞及三年除秘阁校理。 
三年二月二十八日，诏唱名(曰)[日]秘书丞、著作郎、佐郎、校书郎、正字依馆职例入殿祗候。 
七月，太皇太后遣使赐馆阁、秘书省官果实食物五十合，坤成节献香合故也。兴龙、坤成二节香合，秘书省长贰、待制已上自依本官例投进，秘书省比附馆职及见带职非职事官依旧投进。 
八月，以翰林学士、左朝议大夫、知制诰许将提举黄本书籍，给食钱十贯。 
九月，复试贤良极谏科于阁下。 
十一月四日，三省言：「在京堂除差遣累有 
     
增改，而吏部(缺)[阙]少官多，今裁定秘书省正字、馆职校理以上并中书省差。」 
四年正月二十六日，诏馆阁官赴太常寺听范镇雅乐。 
四月二十四日，太师文彦博与宰相、执政官同至秘阁观书，因宴犒儒士。皇帝、太皇太后遣中使传宣，赐太师、宰相已下茶一十二(斤)[片]，密云龙十片，曾坑二片。御酒各二瓶，果子各一合。一十九楪。提举黄本翰林学士茶七片，密云龙六片，曾坑二片正文言「七片」，注文合计凡「八片」，当有一处误。。御酒一瓶，法酒一瓶，果子一合。一十五楪。都监法酒各一瓶，法糯酒各一瓶，果子各一合。一十五楪。监书库官法酒一瓶，果子一合。一十五楪。 
五月，秘书省言：「馆阁久例于曝书月分有饮食聚会，及请召两制已上官。昨因住支公使钱，后来累年废罢。乞今后每年许于曝书月分聚食一次，仍乞请尚书、学士、侍郎、待制至两省，依太常观乐近例，令所司移具变料赴省，仍约旧例量破钱相兼支用。」有旨并依，仍特支钱一百贯文相兼支用。 
是月，秘书省言：「《崇文总目》内书籍是将四馆分书并合著录，自来逐馆分书多少不等，每处未有全依得《总目》内数目者。今既先用黄纸书一本充秘阁收藏，即自嘉佑中编校，后来所写书本尚犹未能足数，即今见行添补。欲将秘阁先退下旧白本及诸馆分旧书或兼本者，亦依《崇文总目》编次一本，充史馆收藏，其余接续编次集贤、昭文。内集贤一本充诸处借取外，其余更不得借 
      
出。又江南、西川、荆南、两浙等书并是祖宗初平僭伪收取入馆，可惜散失将尽，今欲不拘全与不全，并于下库收贮。内有唐朝零碎旧书，仍乞别藏秘阁。又近世书并家籍等多是一时献到，送付秘阁，乞别作一帐收系。内有名贤著述，亦别誊写，其余即于空闲库分收管。」从之。 
七月四日，吏部言：「秘书省官三年为一任，复置馆阁校勘、正字，四年成任。丞满，除秘阁校理；校书郎满，除集贤校理，并谓升朝官知县已上资序之人。余除馆阁校勘，候及上项官及资序改校理。校理已上资任依官制以前法，到馆一年与通判，一任回并到馆三年与知州，已系通判资序即二年与知州。秘书省官关升不用举主，著作郎、佐郎、秘书郎并除升朝官知县已上资序人，秘书省牒吏部施行，余如旧制。任满日，著作郎除直集贤院，佐郎、秘书郎除集贤校理。」从之。 
十二月，诏无出身人带馆职者特加「左」字。 
五年六月四日，诏：「秘书省见校对黄本书籍未了，可添一员，以明州定海县主簿秦观充，三年理为一任，满日依太学博士条。」 
七月，正字晁补之、李昭 、陈察除校书郎，始用尚书省黄牒。自元丰官制行，秘书省官用告除授，至是始用黄牒。六年四月，太常博士陈祥道除正字，亦只降黄牒。 
九月二日，秘书省言：「正字四年除秘阁校理，校书郎、著作佐郎任满除集贤校理。正字张来到省三年七月，除著作佐郎；陈察、李昭 
      
 、晁补之合是三年七月，并除校书郎，乞用新职通理。」诏晁补之、李昭 、陈察、张来并许将正字年月四日比三日，于今任用内通理。十六日，诏复置集贤院学士。 
六年八月十六日，以权工部侍郎李周为之。诏集贤院学士如曾任权侍郎已上人充者，立班杂压，并在太中大夫之上。 
