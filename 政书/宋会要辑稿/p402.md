<!-- { "loadSidebar": true } -->
八日，诏大行皇太后山陵五使、修奉都监、总管，并兼园陵之名，命翰林学
      
士冯元议谥号，西京作坊副使张永和为园陵按行使。是后仪制同庄献明肃皇太后者，不重录。 
九日，命宰臣李迪撰哀册文并书，参知政事陈尧佐撰谥册文并书册宝。 
二十七日，翰林学士冯元请上尊谥曰庄懿皇太后。诏恭依。议曰：「追册之仪，具存于在昔；增名之典，昭示于方来。仰浚哲之挺生，由后坤之载震。诞保隆平之运，永怀顾复之恩。爰极尊称，式彰恭事；乃崇谥号，用播德音。伏惟皇太后夙奉先朝夙奉：原倒，据《太常因革礼》卷九七乙。，久恭内职。柔嘉有裕，温顺无违。孝爱之心，谅从天赋；勤俭之德，本自性成。懿范聿修，令闻斯着。事上喜循于礼法，逮下常敦于惠和逮：原作「建」，据《太常因革礼》卷九七改。。繇是帝泽优隆，群情悦服，发祥符于吉梦，育嗣圣于昌辰。及乎仙舆登遐，龙輴送往，侍山园而终丧纪，还掖殿而佐母仪。动必肃雍，静惟淑慎。屡升班级，愈峻徽章。宸衷潜荷于劬劳，慈诲每称于谦退。方立四妃之位，未正三宫之名。俄遘沉屙，忽归厚夜。帷尽饰，既安贲于郊原；陵寝载营，将祔迁于兆域。皇帝痛睟颜之永隔，思荣养以无因，欲伸罔极之情，爰举追崇之礼。特颁诏旨，以示宰衡，仍谕官司，当遵故事。于是大陈器备，盛列威容。重翟袆衣，始降于异数；閟宫繐帐，期奉于明灵。先命近臣，俾论节惠。苟非实录，曷着芳猷!而况告于庙祧，纪于图牒，幸参史观，敢尽公言。谨按《谥法》：『履正志和曰庄，温柔圣善曰懿。』皇太后庆承仙系，秩序壸闱，持身常务于静专，接众每彰于辑
      
睦，可不谓履正志和乎 诞生真主，祗守皇图，克成《下武》之功，允副《思齐》之德，可不谓温柔圣善乎 伏请上尊谥曰庄懿皇太后。」 
五月十日，帝诣洪福院攒宫，展告奉尊谥之礼。其仪用启圣院朝谒之礼，添祝官一员。自后遇朔望荐飨，皆权起幄殿。 
十四日，太常礼院言：「将来庄献明肃皇太后发引前夕，皇帝亲行祭奠之礼。庄懿皇太后发引前夕，欲望就差园陵发引使行祭奠之礼。」诏差宰臣李迪。 
八月二十五日，太常礼院言；「将来二太后同日启攒，随灵驾皇亲、文武官，欲只着昨来所被孝服。」诏庄懿皇太后启攒日，别造皇帝衰服，李用和骨肉孝服。 
二十六日，太常礼院言：「将来山园发引，欲依司天监所定时辰。其日皇帝正阳门前奉辞庄献明肃皇太后灵驾毕，释衰，服素纱展脚幞头、淡黄衫，出朱雀门朱：原作「未」，据又礼三二之一二改。，赴洪福院。臣僚亦权常服、黑带。皇帝至洪福院，易衰服，百官孝服立班行礼。所有启攒后一日，皇帝亲诣洪福院行祭奠之礼。」诏出保康门赴洪福院，余依奏。 
二十八日，太常礼院言：「灵驾发引日，庄献明肃皇太后灵驾先发，至琼林西道北设幄殿权奉安，俟庄懿皇太后灵驾至，内常(寺)[侍]于庄献明肃皇太后灵驾后跪奏庄懿皇太后奉见讫，先行，庄献明肃皇太后以次而行。其(议状)[仪仗]并合为一处前行。」诏可。 
九月十一日，迁梓宫于洪福院，分命百官易服立班，如皇仪之礼。 
十二日，帝幸
      
洪福院，服衰服，诣灵座前行祭奠礼，号恸久之。群臣易服叙班如仪。 
十三日，摄太尉、宰臣张士逊奉谥册宝赴洪福院，上于灵座。册文曰：「孝子嗣皇帝臣祯言：伏以奉先追本，孝治之笃终；迹行表功，礼章之荣后。故生未盛其位，则没有尊其称。仰惟慈覆之重，早兴孺慕之感。念报罔极，式严追礼。恭惟皇太后轩象储景，曾沙证期，俪轨先朝，协华椒掖。行与道合，位以德升。动循珩佩之音，居服保阿之训。外履质约，桂裳无文；中存礼闲，玩好不饰。兰仪玉度，六列以为表模；淑问晖章，四教于是领略。天隆其佑，神表惟祉。载诞孤蒙，属当统业。积善有报，垂裾无疆。一纪于兹，四方用乂。方期顾复，永奉恩严，岂谓景命靡融，忽宾霄极，悠悠苍昊，诚难谌哉!况夫君临四海，母托万邦，而欢嘉未伸，音容俄隔，劬劳永感，终天曷穷!顷虽荐号閟宫，厝神净界，礼分未称，心焉如摧。今园寝告成，龟繇 吉。时宰庶尹，儒宗礼官，考仪缃图，探烈彤史。咸以谓纪谥之法，实始宗周；追册之仪，盖本炎汉。敢稽往典，虔易大名。谨遣摄太尉、门下侍郎、兼兵部尚书、同中书门下平章事、昭文馆大学士、兼修国史张士逊，奉册宝，上尊谥曰庄懿皇太后。伏惟明灵如在，鸿典是膺，上从圣真，阴右皇序。祔飨清庙，与邦家无穷。」礼毕，群臣诣合门奉慰。 
十四日，帝幸洪福院，诣灵座前祭告，如十二日之仪。 
二十日，帝幸洪福院，服衰服，
      
亲奉引梓宫降殿，至庭中行遣奠礼。摄中书令、枢密副使李谘读哀册。册文曰：「维明道二年，岁次癸酉，四月丙申朔，六日辛丑，追上真宗皇帝宸妃李氏尊号曰庄懿皇太后。粤十月癸巳朔，五日丁酉，迁座祔永定陵之次，礼也。燎火余荧，星华启明，森灵位以宿设位：《宋大诏令集》卷一六作「卫」，当是。，俨仙辒而欲行。风物凄其变采，铎挽唱以流声。哀子嗣皇帝祯痛隔慈颜，钦扬恤典，感劬劳于欲报，竭诚信于先远。乃命执事，纪垂芳猷，琢之金玉，代彼旗旒。词曰：函关紫气，柱史族贵；轩辕黄龙，次妃位崇。含德之厚，是称坤母；配天之尊，乃侔干元。祚发竹书，运膺赤伏。三叶重雍，九围率服。王化所先，壸政惟穆。修明阴教，登进才淑。倬哉邦媛，允矣儒门。遥华启绪，积善昌源。称诗率礼，有德有言。如松之茂，如玉之温。托景椒涂，陪游茧馆。象服斯皇，女功载缵。勤懋观图，谦闻辞辇。位映紫廷，芬扬彤管。继明昭晋，隤址灵长。业开持禹，庆 生商。梦日兴贵，祠禖感祥。载震载夙，宜君宜王。黄离洊吉，金干增强。帝所无还，湘川不从。铜台蕙帷，先园是奉。安车赤绶，礼策加重。怀恩永慕，居约弥冲。攀慈宴于长乐，戒外戚于濯龙。仁则宜寿，明胡弗融。奄婴六疾，未建三宫。邈求药兮冥津阔，杳登真兮云汉重。呜呼哀哉!闇忽不追，炎凉甫换。刚健龙申，威光霆断。躬 维纲，缅思圣善。尧母门兮岿独存，身毒鉴兮犹可见。呜呼哀哉!崇章极号，情文克申。尊名
      
茂行，廞诔斯陈廞：《宋大诏令集》卷一六作「厥」。。殡宫载辟载：原作「再」，据《宋大诏令集》卷一六改。，园法攸遵。变黄衣兮祚圣，对玉玺兮思亲。呜呼哀哉!鲋隅之阴鲋隅：原作「鲋鱼」，据《宋大诏令集》卷一六改。，将开陵兆；夷则之奏，聿严妣庙。追远兮慎终，扬名兮继孝。呜呼哀哉!驹尘莫驻，拄膳谁羞。林欲静而风不止，露既降而岁云秋。览池阁以心痗，阅 匜而涕流。呜呼哀哉!东背浚郊，西瞻巩雾。黯嵩色兮凝阴，浩浩波兮奔注。皇阙耸兮长斑苔，银海深兮潜漆炬。矧可度兮九虞，空复还兮五辂。呜呼哀哉!萧萧松 ，肃肃几筵。閟晕珩而夷体，攀弓剑以偕仙。恸极宸扆，哀深昊天。内尽志兮颙若，如事生兮僾然僾：原作「优」，据《宋大诏令集》卷一六改。。呜呼哀哉!柔明之风，始资内治；顾复之爱，终光圣嗣。含饴之乐虽违，飨德之灵俾炽。伊淑范与懿声，永奉传于金匮。呜呼哀哉!」灵驾发，帝复攀引大升舆，步至院西南隅。宰臣固请止步，俟仗转乃还次。 
二十三日，礼宾使同勾当皇城司李用和言：「庄懿皇太后开坟，梓宫上有水湿痕，下面有泉眼出水。勘会元系上御药张怀德踏行，翰林学士冯元、入内押班卢守懃勾当监护。」诏并免勘，怀德罚铜三十斤，移本路稍远处州军，依旧编管；守懃落入内押班，与钤辖差遣；冯元落翰林学士、兼侍讲，守本官、龙图阁学士知河阳。 
十月五日，葬于永定陵之西北隅。 
十日，虞主至京，奉安于皇仪殿。自是至十六日，有司行虞祭之礼。 
十七日，祔神主于奉慈庙，命有司行祔庙之礼。帝导迎虞主宿斋，群臣辞迎虞主，奉慰
      
皇帝，并如庄献明肃皇太后仪。 
景佑元年二月九日，诏忌辰前后禁乐各三日，不视事各一日，禁屠宰各一日。
 礼 宋会要辑稿 礼三二 后丧 二 庄惠皇太后 
      
庄惠皇太后
【宋会要】
仁宗景佑三年十一月五日景佑：原作「明道」，据《长编》卷一一九、《宋史 仁宗纪》二改。，保庆皇太后上僊于保庆殿，迁殡于皇仪殿，宰臣、文武百官班奠于殿庭。诏前后殿不视事三日，京城禁乐百日，外州军官吏不发哀，不禁乐，选日奏告宗庙、诸陵。太常礼院比附检详典礼以闻。放文武三班使臣、幕职州县见谢辞，正衙至十七日依旧。 
六日，命吏部侍郎、知枢密院事王随为园陵监护使，入内都知王惟忠为园陵都监，入内押班刘从愿为同都监，侍卫马步军副都指挥使郑守忠为修奉总管。仍令从愿往永安四陵侧近按行园陵。 
七日，诏特祔奉慈庙，命翰林侍读学士、判太常寺李仲容议谥号，翰林学士承旨章得象撰哀册文，翰林侍讲学士冯元撰谥册文，知制诰李淑书哀册，王举正书谥册，胥偃书谥宝，张永和管勾修奉慈庙室。 
八日，太常礼院言：「逐时祭奠，准例监护使行礼。」从之。 
九日，诏：「将来发引，皇亲并郡县主逐院最长一名从；祔葬，宫院率房去。」太常礼院言：「京城禁乐百日，凡遇祭飨大、中祠用乐，并备而不作，候满日依旧。园陵前，每朔望皇帝不视事一日。冬至、元日并在园陵之内，其日群臣诣皇仪殿门奉慰。」从
      
之。司天监定神台高下、入地深浅、神墙步数、皇堂门阔及鹊台、乳台相去步数，诏皇堂用四十五尺，神墙高一丈，余依。 
十日，太常礼院言：「皇帝本服缌麻三月。皇帝、皇后服皆用细布，成服日服布，殿攒日服罗。宗室皆素服、吉带，正刺史已上服练罗，除并练绫。大长公主已下亦素服。公主、夫人、郡县主已下服练罗，郡县君以下服练绫，其帊头、帔子皆以碧。并常服入内，就次易服，三日而除。本宫人首绖、布服。送葬者葬讫而除，不从者发引日并除之。皇帝成服、祭奠，皆太常卿赞导，哭讫归御幄，皇亲移班奉慰，群臣并进名奉慰。以日易月之制，当成服三日而除。皇帝不视事三日，不视朝三日，当朝视事并常服。」诏曰：「保庆皇太后夙深慈育，保佑冲人，特荷拥全，遂增徽号。奄缠凶衅，痛慕何深!宜加服为小功五月，用易月之制，五日而除。(亲)[视]朝特服素沙巾、浅色衣、黑带，俟祔庙毕服常服。」 
