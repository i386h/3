<!-- { "loadSidebar": true } -->
     
省进目即令当上合门使进呈。
大中祥符五年七月，真宗谓知枢密院王钦若等曰：「累有臣僚言客省所管担床缨帕多已隳坏散失，无所拘辖。事虽至细，然添修之际亦劳烦人力，可专差使臣点检条制。」

仁宗天圣四年三月，东上合门使、高州刺史李昭亮言：「自客省、四方馆阙官，相承以合门使、副使名次在上者权行点检，不曾听候朝旨。今客省、四方馆阙官，臣虽准例权行点检，即未受朝廷文字，虑亦非便。欲望特降旨挥差官。」诏昭亮兼权管勾。

庆历四年正月二十五日，客省言：「自来枢密副都承旨以下至翰林医官等，逐年进奏干元节物色，进呈后送宣徽院拨送所属库务，候过节申枢枢密院，回赐本色物。欲乞今后依新授合门祗候例，当日取旨回赐，给与本官。有香药，依例送宣徽院。」从之。

六年九月十七日，史馆言：「每外夷人入见，其(管)[馆]伴所申送国邑风俗形貌图轴外，其夏国曩霄人使每入朝贡，未见引伴官司供到文字。欲乞下四方馆牒报引伴夏国官员，依外夷入见，令询问国邑风俗、道途远近，及写衣冠形貌两本，一以进呈，一送史馆。」从之。

七年四月二十七日，入内内侍省言：「乞下四方馆勘会已曾差人进奉去处，更不须写形貌。若有异国创初差人进奉去处，到阙即令巘写，令本处子细保明，关报馆伴使臣。」从之。

皇佑三年十二月，诏四方馆，自今减臣僚所进谢恩马

     
价之(伴)[半]。
嘉佑三年六月十六日，(诏)四方馆言：「乞下御史台，令文资官自今改转过正衙，将请受文历同正衙状前一日先送本馆，方许引付正衙。过正衙日，却收领批讫。」从之。

十月，诏：「客省、引进、四方馆使，如遇有阙，须候改官各及四年，方得依次迁转。」

《神宗正史 职官志》：客省使二人，从五品；副使二人，从七品；四方馆使二人，正六品；东上合门、西上合门使各三人，正六品；副使各二人，通事舍人十人，并从七品；祗候十有二人，从八品。客省掌四方诸蕃国朝贡之仪物，还则授以赐予诏书。执政、侍从官、禁卫将校节物，则颁以式。若中散大夫、刺史、东班横行副使、枢密承旨及监司、知州、寨主以上还阙，则主其酒食。《哲宗正史 职官志》同。四方馆掌通元日、冬至、朔旦之表章，郊祀则定蕃国使、致仕、未升朝官、贡士、道释主首陪祠之服位，大朝会亦如之。《哲宗正史 职官志》同。合门掌朝会供奉、赞相之事，使、副承旨禀命，舍人宣辞令，祗候分佐舍人。应见谢辞官，视其秩序，各以次为之相导而纠其失。乘舆行幸则从。凡百官赴合门，庆礼奉表则诣东，尉礼进名则诣西。月进班簿，岁一易之。自客省而下，因职事以建官名，额有定员，遂立积考序迁之法，听其领职居外，别置引进使、副以为等级，班四方馆上。而合门复增看班祗候六人，由看班迁至使皆五年，使以上七年。遇阙即迁，无阙则加遥郡。分房二，设吏八，而客省、四方馆总

     
七人。《哲宗正史 职官志》同。
神宗熙宁四年十月六日，枢密都承旨李评言：「乞应诸国朝贡，一司总领，取索诸处文案会聚照验，预为法式。」诏除契丹、夏国外，应诸国朝贡，令管勾客省官置局取索文字。今后合门使以上，并同管勾客省、四方馆公事，虽有本使亦不罢。仍权就差合门祗候贾佑、马仲良编次客省诸蕃国文字，候了日罢。
十二月十一日，诏凡护葬、赙赠、朝拜，令四方馆差人押当。

六年六月十六日，诏在朝横行使、副，自今并管勾客省、四方馆公事。先是客省、四方馆阙正官，即以合门使、副管勾。至是引进使李端悫赴阙，西上合门副使张诚一应罢，而端悫乞令诚一依旧权管勾，故有是诏。

二十七日，客省言：「诸蕃进奉人送管勾使臣等土物，欲除送押赐及传宣使物受而不答外，仍比旧数不相远者，并听准例收。」从之。仍禁不得辄有计会。

元丰五年九月二十一日，诏：「客省、引进、四方馆各置使二员，东、西上合门共置使六员。客省、引进、合门共置副使八员。合门置通事舍人十员。内合门副使以上，并依诸司使、副条例磨勘，合门使以上遇有阙，改官及五期者，枢密院检举。如历合门职事后犯赃及私罪杖以上，事理重者，遇迁日并除他官。合门、四方馆使及七年无私罪，未有阙迁者，与加遥郡。其特旨与正任者，引进使四年迁团练使，客省使四年迁防御使。」

七年四月九日，客省副使曹诱言：「乞本省

     
治事毕，候三省、枢密院出，方许出局。」诏客省、四方馆所治职事全简少，徒縻占人吏，端坐无补，可令治务罢出。
二十二日，诏客省、四方馆使、副各领本职外，官最高者一员仍兼领合门事。

五月十九日，诏自今客省、四方馆、合门暂阙官，即互权。

徽宗崇宁二年十二月二十九日，礼部言：「客省签赐臣僚正旦、寒食、冬至节料并到阙赐生饩羊，即日阙本色支供，欲乞自今后并支价钱。」从之。

四年七月十四日，客省言：「占城进奉人在阙，合赴起居。检会崇宁三年十月十七日驾诣景灵西宫朝献、上清储祥宫烧香，于阗国进奉人宣德门前起居，更不随驾。今后如有对御即随。」诏依例，今后诸蕃国准此。

大观元年七月十一日：诏：「客省、四方馆与合门一同，其审奏旨挥并不隶台察，行移文字并依合门近降指挥施行。」

十月十九日，诏大辽国信使、副入内赐酒食，今后令内添入三节人从。

二年十二月三日，文思副使兼合门通事舍人范讷，诏特与转一官，特授客省副使。以管押伪王子臧征朴哥等到阙朝见了当，故有是命。

三年五月十八日，诏：「今后客省、四方馆应陈乞恩泽等，并依大观三年四月二十日圣旨，合门提点、承受等有陈乞祗应年劳转官差遣，并仰经由合门陈乞，保明申奏朝廷推恩。如敢隔越，以违制论，所乞仍不行。」

政和二年十一月十六日，诏：「客省、引进、四方馆、东西上合门，除今来立定外，

     
如有该载未尽，仰尚书省将自来所掌职务厘正，条具隶事格法，进呈取旨行下。横行职任差官员数：知客省二员，知引进事二员，知四方馆事二员，知东上合门事六员，知西上合门事二员。右一十四员。不以文武内外官充。客省掌信使到阙仪范，伴赐酒食，并臣僚等节仪、节料、生饩之事。四方馆掌致仕官、耆寿、僧道主首、蕃国贡首立班，并节旦外任臣僚进庆贺、起居表章之事。引进掌臣僚、蕃国等应干进奉及礼物之事。仍以司称。东上合门掌朝会、宴集、视朝、前后殿起居、臣僚见谢辞班、仪范赞引、恩礼锡赐、承旨宣荅、纠弹失仪、行幸前导、信使到阙授书、庆贺捧表、宣麻引案，应干吉礼等事。西上合门掌忌辰奉慰、临奠、问疾，应干凶礼之事。」今拟下项：今来分隶所掌职务外，其旧未合行条贯即无冲改，自合依旧施行。一、客省掌信使到阙仪范，伴赐酒食，并臣僚等节仪、节料、生饩之事。信使：大辽
     
使到阙仪范，大辽使到阙，(管)[馆]伴奉使等相遇许相揖。节仪、节料：立春、春秋社、寒食、端午、初伏、重阳，宰臣、亲王以下至观察使，签赐节仪；正旦、寒食、冬至，宰臣、亲王以下至诸司使带遥郡，签赐节料；立春、春秋社、寒食、端午、初伏、重阳，签赐诸蕃国节仪；正旦、寒食、冬至，签赐节料；检举生日，宰臣、亲王、皇子、宗室及不系宗室开府仪同三司。职务：开府仪同三司、节度使，朝辞、到阙，京城外赐御筵，贴坐次，关所属排办。大辽使见前五日，关吏部等处；大辽使见、辞，预关殿中省等处；大辽使朝见讫，给歇泊假三日，关馆伴所；大辽使常朝赴起居前一日，关馆伴所。大辽使到(关)[阙]，差承受引揖；大辽使见、辞、上寿、赴宴，传事入殿引揖，祗应赐酒食。开府仪同三司至观察使到阙，签赐、伴赐臣僚酒食，道僧见、辞赐斋食茶果，大辽、高丽、交州副使朝见，签赐大辽、高丽、夏国诸蕃国，溪洞蛮人入内，车驾行幸高丽诸蕃国如有对御从驾，车驾行幸西南蕃，宣德门起居，集英、紫宸殿宴高丽诸蕃国人从，夏国、高丽进奉副使见、辞伴赐，差合门祗候。诸蕃国进奉人见、辞、伴赐，前一日差舍人。大辽使常朝日起居，伴赐酒食，教坊使以下谢衣赐、茶酒，前一日关所属。生饩，正任防御、团练使、刺史到阙，大辽使到阙朝见，三节人从。一、四方馆掌致仕官、耆寿、僧道主首、蕃国贡首立班，进奉人到阙仪范，并节旦外任臣僚进庆贺、起居表章之事。立班：大礼，致仕官宣德郎至承务郎，道僧官主首以下，诸蕃国进奉副使等立班；御大庆殿，致仕官升朝官、诸道进奉官、诸蕃国诸州贡首立班；蕃夷朝贡，朔日视朝，正旦、冬至节拜表，引揖进奉副使等入殿。表章：节旦外任臣僚进庆贺、起居表章。蕃国进奉人到阙仪范：夏国、高丽诸蕃国，后殿再引；外国进奉人谢酒食，诸蕃夷朝集宴进宴会处，与别国须相避者并回去；车驾行幸，蕃夷进奉使以下赴宣
     
德门外迎驾起居。职务：应正冬御殿，本馆预先牒礼宾院等处取索人数。诸蕃夷朝贡，关馆押伴所询问风俗国邑等。上元节驾幸宣德门观灯，入内省使臣关到合赴露台外国进奉人数。诸蕃国进奉人见、辞，御龙直同引入殿。于阗、高丽诸蕃国进奉人见、辞、上寿、赴宴、译语等，入殿引揖祗应。夏国、高丽诸蕃国到阙，差引揖人。一、引进司掌臣僚、诸蕃国等应干进奉及礼物之事。臣僚进奉马及金银器并表，驾幸金明池水殿，普安院进蒸餬，车驾行幸诸园苑射弓，臣僚进奉，夏国诸蕃国、溪洞蛮人进奉。夏国、高丽及诸蕃蛮进奉表匣、道僧进香合，送尚书礼部。应臣僚投进章表奏状。一、东上合门掌朝会、宴集、视朝、前后殿起居、臣僚见谢辞班、仪范赞引、恩礼锡赐，承旨宣答、纠弹失仪、行幸前导、信使到阙授书、庆贺拜表、宣麻引案，应干吉礼等事。朝会：朝贺、上寿。视朝起居、前后殿起居：崇政殿再坐视事，延和殿同。假日特旨后殿引上殿臣僚，视朝退殿坐与不坐，取旨；前殿坐日公与一两件，人数不多，取旨坐与不坐；崇政殿引杂公事，遇臣僚奏事退日高，取旨再引。恩礼锡赐：特旨改赐章服，大臣特恩异物，赐臣僚告 ，臣僚等见、谢、辞， 赐衣带等分物，诸蕃国进奉见、辞赐例物，差承受点检。承旨宣答：称贺宣答赐，学士院请降御札答。宣麻：赦书、德音。仪范赞引：天宁节上寿、大礼宿食致斋、行礼肆赦、车驾
     
