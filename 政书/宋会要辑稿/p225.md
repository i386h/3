<!-- { "loadSidebar": true } -->
五月十九日，工部言：「文思院料到制造大礼坛上合用饮福浑金注 一副、爵坫一副、金镀银汤瓶一只、火撮子一副、索子全。过罗子一柄；什物：朱红漆卓子一只、金漆桌子二只。」诏金银令户部依数应副，候用了毕并赴左藏库寄纳。 
二年二月十五日，太常少卿程瑀等言：「奉诏，遇祀昊天上帝、大社、大稷、高禖，并于天宁观望祭。其行事官宿斋等位次，望下临安府于本观止 
      
修盖席屋二十间。」从之。 
三月十八日，太常少卿王居正言：「每遇祀祭天地宿斋，缘天宁观所盖席屋间例窄狭，欲乞祠前一日赴祠所点馔毕，内有职任官各宿于本司。如合趁赴朝参立班，并免。」从之。 
闰四月二十六日，太常少卿王居正等言：「望自今后应祠祭祝文，于祠前二日令秘书省依自来礼例，用木匣封 ，降付祠所，望祭殿上安放看守。其 擎人候礼毕归省。所贵奉神严洁。」从之。 
三年四月十五日，司封员外郎郑士彦言：「顷因臣僚言建议，如社稷、高禖之祀悉已举行。至于春分朝日，秋分夕(日)[月]，立春、立夏、季夏土王、立秋、立冬祀五帝于四郊，亦祀之大者，何独废而不举 望诏礼官讲求典礼，举而行之。」礼部、太常寺讨论：「合用牲牢、礼料，设十二笾、豆，差三献官，捧俎兵、工部郎官。欲依见今祭神州地祇，不用牲牢，止设一笾一豆，差献官一员，依奏告礼例行事。」从之。 
四年四月十六日，礼部、太常寺言：「明堂大礼，依仪合设从祀百神，应内壝诸神有名各三百余位，壝外十二阶位设三百八十位，即无神名，欲于逐阶各并设三五位。其行事官、祗应人、祭器、礼料、法服等，从太常寺别行裁定。」从之。以臣僚言明堂大礼如非祀礼、赏军，其它冗费每事减节故也。 
六月十六日，左谏议大夫唐辉言：「今岁明堂大礼，伏见御辇院已雅饰平辇，复制造逍遥子，约用金九十余两。虽已降旨用银，而涂金。闻其 
      
他所须物料，皆非寻常易得者，恐难于卒办。望权住制造。」从之。 
六年正月十五日，太常少卿何悫言：「在京祭祀天地、五方帝等坛壝斋宫，并在四壁城外建置。今欲权宜于惠照院一处望祭神位，并充行事宿斋处所。」从之。先是尚书省言：「圜丘、方泽、社稷之祭，见于临安府天庆观小屋。卑陋湫隘，军民杂居，其间粪壤充积，喧呶杂乱，每遇暑湿阴雨，秽气达于祠所，不便。」至是令临安府踏逐城外惠照院堪充望祭斋宫，故有是请。 
七年五月十一日，太常、博士黄积厚言：「百神之祀，旷岁弗修。顷因议者有请，虽次第举行，然大祀之未举者如荧惑、大蜡，中祀如岳、渎、农、蚕，小祀如司中、司命之类是也。为国为民所禳，而神人相依之道，实不可废。望条举而行之。」从之。 
六月十九日，诏：「明堂大礼合用玉爵，系是宗庙行礼使用，今来阙玉，权以石代之。可令知福州张致远收买寿山白石，依降样制造，务在素朴。」 
九年二月二十八日，国子监丞张希亮言：「望以天地、宗庙、社稷、五帝、夫子等祠，下礼部、太常寺讨论旧典。凡大祠用十二笾豆。夫子仍旧(曰)[日]郡国中祠之例，五帝、日月与十有五祭亦依曩时牲牢之享。」礼部太常寺看详：「见今祀祭天地、宗庙、社稷，所设笾豆委是未应国朝仪注，今欲设十二笾豆。春秋上丁行在释奠至圣文宣王，虽于宣和年间升为大祀，今权取中祠礼例，用羊、豕，设十笾豆，差三献官 
      
行礼。其祭五方帝等处，且依见今礼例，止用酒脯行礼。俟将来军事宁息，别行条具。」从之。 
十月二十二日，礼部、太常寺言：「将来明堂大礼合用爵醆，昨权以木为爵形，而背上负尊。按郊庙奉祀礼文，象爵之形，中有鬯酒，又持之也。臣僚以谓不应古制。欲仿古刻为爵形，凿其背以实酒，以应《说文》『中有鬯酒』之义。又考礼象，铜爵之制，有首、有尾、有柱、有足、有柄，正得古制。兼绍兴七年明堂大礼，御前降到铜古爵。依得礼象制度，今合将木爵改正，用铜制造。皇帝饮福爵，依礼经用玉，欲权以金代。」从之。 
十年七月二十五日，太常少卿陈(桶)[桷]言：「明堂大礼，依仪，户部、兵部、工部尚书奉俎入门，举鼎人入至西阶下，太官令以匕于鼎升熟于体，载于俎。合制造举鼎官祭服三十二副。」从之。《宋史 本纪》绍兴十年，以释奠文宣王为大祀。
绍兴十二年四月二十六日，权礼部侍郎施垧等言：「近讨论到大行皇后合行典礼，内停宗庙祭及中小祀，系用孝明皇后、章穆皇后故事。窃详二后之丧，所以止停宗庙祭及中小祀者，盖是引用礼经『惟祭天地、社稷，为越绋而行事』之文。谨按礼经，越绋行事盖为三年之丧七月未葬之时，故上文云『丧三年不祭』。经传凡称三年之丧者，皆为父母之丧。《仪礼》曰为妻之服期，《檀弓》说鲁哀公有为妻齐衰之文。今以齐衰期丧而引用三年之丧礼，殊失先儒不以卑废尊之义，窃恐难以遵用。况祭(祝)[祀]不行，乃国之大事，臣子所不敢忽。今大行皇后之丧未祔庙以前，宗庙祭及中小祀望特不停罢。非惟有合礼经，且使舛缪之典厘正于圣朝，庶几后世无得而议之。」 
十三年二月二十七日，臣僚言：「昨者亲祠，内出古制爵坫，以易雀背负醆之陋。然而笾、豆、尊、罍、簠、簋、彝、鼎诸器，至今《礼图》既知其非，犹且循袭。窃闻已得《宣和博古图》，欲乞颁之太常，俾礼官讨论，厘正改造，大礼祭器，悉从古制。」诏令秘书省给降一部。 
三月二十二日，礼部侍郎王赏言：「郊祀大礼，依仪，前期献景灵宫、朝飨太庙，合排设卤簿仪仗车辂。缘行在街道与在京事体不同，欲乞权依四孟朝献礼例，并服履袍，乘辇。俟太庙行礼毕，排设卤簿仪仗，皇帝服通天冠、绛纱袍，乘玉辂诣青城斋宫。」从之。 
六月二十九日，礼部、太常寺言：「绍兴十年明堂大礼，所设神位，系设昊天上帝、皇地祇、太祖皇帝、太宗皇帝。天皇大帝、神州地祇以下从祀四百四十三位，共四百四十七位。今来郊祀大礼，合添设众星三百二十四位，通共七百七十一位。」从之。 
十月二十一日，礼部言：「将作监收买黑羊皮制造大裘。缘江浙即非出产，欲依元佑故事，随宜权用黑缯为裘。」从之。 
十一月二十一日，太常博士刘嵘言：「昨自南(度)[渡]，草创未能备物，凡遇大小祠祭，并权用奏告礼，一笾一豆，酒脯行事。今时方中兴，容典寖备，礼有大于此者，虽已毕备，唯兹常祀，因循未复其 
      
(其)旧。甚者如日月、五帝，且不得血食；神州、感生，以祖宗配，亦削去牲牢。简神渎礼，于是为甚，厘而正之，其可缓邪!望明诏有司，讲求祀典。凡所谓大祀，与夫风、雨、雷、神，岳、镇、海、渎、蚕、农之祭，不可阙者，并先次复旧，其它以次举行。所有牲牢、礼料、登歌之类，务令如礼，无或简略，(宝)[实]国家之先务。」从之。 
二十九日，礼部、太常寺言：「已修建圆坛了毕，以后祀天，及非时庆贺奏告，并乞依在京礼例，于本坛行礼。」从之。 
十四年七月八日，上谕宰执曰：「国有大礼，器用宜称。如郊坛须用陶器，宗庙之器亦当用古制度。卿等可访求通晓礼器之人，令董其事。」既而命给事中段拂、户部侍郎王鈇、内侍王晋锡充。 
十五年十二月十七日，上谕宰执曰：「将来礼器造成，宜以制度颁示州县，俾之遵用，庶革舛误。」先是有诏讨论制造南郊大礼祭器，故有此宣谕。 
十六年十月二日，上御射殿，宰执进呈礼器。宰臣秦桧曰：「考古制度，极为精致。」上曰：「所用皆足备，今次祀上帝、飨太庙，典礼一新，诚可喜也。」于是监董官吏第一等各转两官，第二等各转一官，减二年磨勘，第三等各转一官。 
二十三年二月十七日，吏部郎中、兼权太常少卿沈虚中言：「仰惟陛下昭事上帝，登礼百神，凡所以供祀事者必蠲必洁。惟是实设礼料、酰醢之属，制之藏之，皆在市司，虑其不虔。望委有司随宜措置，凡曰礼料，市司造讫，藏之斋坊，仰称 
      
飨神之诚。」诏置光禄寺丞一员，依在京例措置。 
二十七年五月二十七日，礼部、太常寺言：「奉诏举行大祀一十三祭。其四郊方位，缘今来坛壝斋宫未备，欲乞立春日祀青帝、春分朝日、季春出火祀大辰、腊前一日蜡祭东方百神，权于青东门外长生院斋宫行事。立夏日祀赤帝、季夏土王日祀黄帝，于利涉门外净明寺斋宫行事。立秋日祀白帝、秋分夕月、季秋内火祀大辰、腊前一日蜡祭西方百神，于钱湖门外惠照院斋宫行事。立冬日祀黑帝，于余杭门外精进寺斋宫行事。立夏祀荧惑合于南方，缘净明寺已共同日祀赤帝，行事相妨，欲于钱湖门外惠照院斋宫行事。立冬后祭神州地祇合于北方，缘精进寺斋宫地步窄隘，难以安设登歌、宫架、乐舞，欲于钱湖门外惠照院斋宫行事。所有祀五方帝，合设从祀神位，欲依见今祀祭天地礼例，权不设从祀。及祭神州地祇，系用牛犊，欲依见今祀祭天地礼例，止用羊、豕。」从之。先是侍御史周方崇言：「祭祀之礼，自郊禋、明堂之外，载于典籍者，有大、小、中三等之别。绍兴之初，军旅抢攘，日不暇给，乃不得已而杀礼。大祀三十有六，而今所行者二十有三而已，其一十三祭止作中祀，诚为阙文。望命有司将一十三祭依旧作大祀。」太常寺条具上之，故从其请。 
六月二十五日，太常博士张庭实言：「望依《政和五礼新仪》，今后宗庙冬飨则设配飨功臣，腊 
      
飨则设七祀。」从之。 
二十八年正月二十五日，礼部言：「奉诏审(辩)[辨]改正祭祀礼料。蜃醢、(卑虫)醢：按《周礼正义》、《尔雅》，螷谓为蚌之属，而蚌之修者为螷；又谓蜃为大蜊，(卑虫)为小蛤。今取蛤之大者，则蜃醢当以石决明；取蚌之修者，则(卑虫)醢当以蛏。(以)蚳醢：按《尔雅》，蚳谓飞蚁之子；又据《皇朝类苑》，飞蚁入水为虾。今当用虾代。鲍：按《周禮正義》，鮑者，於米 室糗乾之，出江淮。今当用干鱼。豚拍：按《周礼正义》，谓豚 也。今当用豚胁。麷，按《周礼正义》，熬麦曰麷。今当用熬麦。鹿臡、鴈醢：按《周礼正义》，有骨曰臡，无骨曰醢。」从之。先是太常丞任文荐、太常博士张庭实擅改易祀天地、宗庙、社稷礼料，有诏各罚铜十斤，令礼部审(辩)[辨]改正，至是上之，故有是请。 
