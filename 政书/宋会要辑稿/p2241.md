<!-- { "loadSidebar": true } -->
七年七月三日，奉议郎徐彦孚提举荆湖北路常平等事。彦孚知卫州黎阳县，言青苗息钱可用常平法，听民非时吉凶匮乏用抵保称贷，立期输官。不报。又言保甲逃亡，恐积以岁月积：原作「责」，据《长编》卷三四七改。，寝亏本数，乞立责正长法。下开封府界、三路保甲司相度以闻，故有是命。 
九月四日，诏诸路科买上供圆融抑配，委转运司、提点刑狱、提举司举劾，逐司互察。 
十二月十六日，诏常平免役场务钱谷剩数，提举常平司立限移于帅臣所在及边要州封桩。及诏三路州军封桩常平钱物，半年一具数上都省。 
八年四月二十二日，淮南东路提举常平司言：「皇帝登位，乞依发运、提点刑狱官例，以本司钱进奉。」从之。 
哲宗元佑元年闰二月八日，司马光言，诸路提举官并罢，从之。提举官专行苗役之政，既废，官随罢焉。 
二十八日，户部言，乞罢诸州常平管勾官，从之。 
五月二十一日，诏鄜延、环庆、泾原、秦凤、河东五路经略安抚、常平仓司勾当官并罢。 
绍圣元年闰四月二日，诏复置提举常平等事官，以右朝散郎陆师闵为河北西路提举，左朝奉郎马玿京东西 
     
路，右承奉郎刘当时荆湖北路，左朝奉大夫范峒福建路，左朝奉郎王森利州路，左朝散郎徐彦孚成都府路，左朝散郎张琬江南东路，左承议郎程筠开封府界，右朝奉郎韩宗直淮南东路，左朝请郎王奎河北东路，左奉议郎徐常广南西路，左朝奉大夫萧世京广南东路，左承议郎崔遹淮南西路，左承议郎许几京西南路，左朝奉郎曾孝序秦凤路，左朝奉大夫吴荀永兴军等路，左奉议郎郑仅京东东路，右朝奉郎梁子美梓州路，右朝议郎董遵夔州路，右朝奉郎吕温卿两浙路，左奉议郎周纯江南西路，左奉议郎王博闻京西北路，左朝奉郎郭时亮河东路，右承议郎茹东济荆湖南路。 
三日，诏：「提举常平官资序、请给、序位、服色、人从并视转运判官，以资序相压同者序官。到任二年，三省具奉行役法能否取旨。」 
同日，又诏：「元佑罢提举官，遂于府界置提刑司，今提举官已复，提刑司可罢。」 
五月七日，诏提举常平官如曾任提点刑狱，与提点刑狱序官。 
同日，太府寺丞高筠言：「开封府界提举常平司，请依元丰条复置管勾官二员，许本司举差。」诏复置一员。 
二年五月六日，户部尚书蔡京言：「常平免役等事，请依元丰制，专任提举官，他司勿关与。」从之。 
七月二日，诏应免夫钱并隶提举常平司。 
六日，奉议郎周纯言：「今复置常平官，而诏告乃止于免役法，恐名未正也。元丰称常平等者，谓常平、免役、 
     
坊场、农田水利、户绝、保甲、义仓、抵当也。愿诏大臣斟酌损益，如免役之法，则常平官名实正矣。」诏送详定重修敕令所。 
二十八日，提点京西北路刑狱徐君平言：「提举官与监司旧带劝农者，乞据所分巡州县，括其地之不垦辟，周知顷亩，县为图籍，询究其弊之所在，为捄之之术。」从之。 
元符二年五月九日，权提举永兴军等路常平吴黯言：「诸路奏差管勾官，乞特依熙宁、元丰互注法。」从之。 
同日，淮南两浙察访孙杰言：「按察两路监司职事，体访得 远州县多有提举常平司不曾到处。请自今提举官虽与监司互分巡历，并须本司官二年遍诣所部。」从之。 
徽宗崇宁二年三月二十三日，宰臣蔡京札子奏：「农田水利、山泽、市易、抵当，皆常平职事，悉以利民，所用钱物合支常平息钱。仰提举常平司审量，支给一万贯、石以上，申尚书户部，限三日行下支给。」从之。 
五月十三日，诏两浙路添置提举常平一员。 
三年四月五日，户部状：「据荆湖南路提举常平司申，近承符勘会坑冶事拨隶提举常平司管勾外，其转运司并提点坑冶更有是何所领职务。本司契勘，旧管坑冶已系转运司应付过钱本去处，合隶转运司、提点坑冶铸钱管勾外，所铸到钱入常平库送纳，于近降朝旨即无明文许与提点坑冶铸钱司通管。」诏自降指挥日，旧来坑冶自合属提点铸钱、转运司，自后新置合隶提举司管勾。余路 
     
准此。 
大观三年七月三日，臣僚上言：「窃观常平免役之书，神考所以理财之政，垂万世而不可易者也。常平之息非缘常平事，免役积剩非缘免役事，皆不得辄用，而他司辄敢陈乞借支，并科违制之罪。陛下形之诏书，罔不委曲晓谕，则常平之息、免役积剩实有助于仁政。欲乞明诏申饬有司，遵奉神考成宪，庶几财用各足，不致侵紊。」诏户部右曹钱物，旧有条约禁止颇严，近来官司陈乞破条支借，甚失元丰成宪，可疾速申明行下。 
政和元年十二月四日，户部奏：「臣僚言：『乞应州县擅支用常平钱谷，不以自首原免。其提举司知而不举者，委提刑司觉察闻奏。』诏可令户部条画申尚书省，将上取旨。本部相度，欲乞应州县擅支用常平钱谷，提刑司知而不举，亦乞依擅支用条法科罪。仍乞依臣僚所乞，专令提刑司觉察施行。若提刑司知而不纠，亦科杖一百之罪。兼提举司所管钱物不止常平一色，如允所乞，其提举司应管常平等钱物，并乞依此施行。」从之。 
七年八月二十五日，诏陕西、河东、京畿、京西提举香茶矾事司并罢，令逐路提举常平司兼。 
十一月三日，诏试尚书户部侍郎任熙明、尚书户部员外郎程迈奏：「户部右曹掌常平免役敕令，大观中被旨颁降《旁通格式》，令诸路提举司每岁终遵依体式，具实管见在收支编成《旁通》，次年春附递投进。又本部取诸路钱物之数，编类进呈。 
      
殆将十年，未尝检察钩考，以见金谷之登耗盈亏与提举州县官之能否勤惰，几为文具。窃见政和六年《旁通》，其间违戾隳废者凡七事：一、俵散常平钱谷随税敛纳，去岁未纳数多路分。一、常平籴谷所籴数少路分。一、农田水利堙废无措置兴修路分。一、市易岁终收息数少路分。一、抵当岁终收息数少路分。一、熟药岁终收息数少路分。一、名役钱依(去)[法]计一岁募直应用之数，立为岁额，多准备钱不得过一分。有不敷准备钱，却有准备钱过岁额处。如有逐件违犯，即是官司违法，缘旁通册内并不曾开说，乞委官 行点检，因加赏罚，以示惩劝。」诏令逐路提举常平司具析逐项因依闻奏。仍令诸路今后将每年所申户部《旁通》内，量行开说因依。谓如是常平散敛元若干，已敛若干，未敛若干，其未敛之数内若干系灾伤倚阁，若干系逃亡户绝，若干系拖欠未纳。又如场务元管处所若干，已卖若干，未买若干，其未卖之数内若干系因败阙停闭，若干系过月未卖之数。候到，仰户部逐一检察钩考，具以闻。 
八日，户部言：「乞初除提举常平司官上殿禀圣训讫，许赴右曹讲议，仍给《绍圣常平免役敕令》、《政和续附》各一。」从之。 
宣和二年十二月三日，诏：「新提举两浙常平陈隆寿，且令依旧在盐香本任，依已得指挥，专一管勾鉴湖田事，不签书盐香职事。」 
三年四月二十八日，诏尚书省申饬诸路常平官 
      
遵守诏令，内合免执奏者，非再奉御笔不得施行。如尚敢蹈袭违慢，当重行黜责。先是，提举江东常平王瞻言：「常平专置使者，付以刺举，不得支移，许以执奏。比缘用度寖广，乃有临时指挥支移他用，仍俾有司免执奏。有司选懦委靡，不能援法建明，由是借兑不继，殆非熙丰立法之意。乞饬戒有司，各请遵奉。」故有是诏。 
六年十二月十一日，讲议司奏：「勘会诸路监司承朝旨支拨封桩钱籴买及诸般支用，近来官司乘支用急迫，更不关会所掌官司，一面支拨，至有数(陪)[倍]于合支之数，及虚指别州县钱斛兑那，其实元无见在，侵耗封桩钱物，虚挂张籍，有误缓急，欲取索措置。」从之。仍委提举常平官措置。 
二十五日，中书省、尚书省言：「荆湖北路提举常平司状：『检会先承宣和四年正月二十六日敕，诸路州军所收无额钱物，令诸路州军式勘会，每月供申提举常平司，仍委本司官常切取索干照文历点对根磨等。契勘诸州无额钱已有立定年终合起钱数，即无别合根磨钱物，所有诸州合申无额钱月状，并本司通及两季合申都状，即未审合与不合供申。』户部勘当，无额上供钱缘已承朝旨，自宣和六年为始，令转运司量州军认数依限桩发外，今来常平司自不消根磨供申。」诏依户部所申。 
七年正月二十一日，手诏：「朕嗣承先烈，罔敢怠忽。永惟元丰，稽若先王，修水土之政，兴田畴之利，省繇 
      
役之科，严凶荒之令，泽被生民，施及后世博矣。粤自初载，大纲小纪，具在方册，举而行之二十年间，何其盛哉!乃者用非其人，诞慢欺罔，改法废令，借熙丰绍述之名，以庇贪污营私之恶。繇役(存)[洊]兴，盗贼多有，百姓流离莩音，莫之能恤；常平赈贷，度支调度，盗贼移用，莫之能惩。惕然内思，岂不戾遵制扬功之孝乎!(皆)[比]见四方章奏，为之太息。可应提举常平官属并罢，令尚书遵守，按前后有罪恶显著，失守漫法，应不许支用而辄支用，应当执奏而不执奏者，并重寘典型，窜之远方。仍令三省修已废之法，协奉公之心，辅承先志，以称朕怀。」 
三月二十三日，诏：「直秘阁、京畿提举常平官程昌弼到职未踰两月，亲行所部，检举已废法令，悉力奉行，具载十册来上，可特迁一官，直徽猷阁，以劝能吏。」 
五月六日，诏曰：「诸路提举常平茶盐官近已之任，尚虑因朝廷黜陟之际，观望畏避，怀不自安，遂致旷废。自今各安尔职，究心奉行，修举职事，毋致灭裂，当议较其功罪而俟以赏刑。播告四方，明听毋惑。」 
十一月三十日，中书省言：「讲议司札子，户部右曹奏，欲乞截自宣和七年正月为始，应常平等钱物，责见任提举官遵守成宪。因缘申请、直承朝旨支借，并申本部执奏。宣和六年以前诸司支借过钱物，委见任提举官逐一开项年分、名色、所借数申陈逐路，取旨责限拨还，庶几不致拖带混淆，有实还到之数。」诏今后 
      
不缘官司陈请，直降指挥支借常平钱物，并令户部执奏。仍令本部契勘见实欠数目自是何年月日支借，逐一开具申尚书省。 
高宗建炎二年六月十四日，诏诸路提举常平司并归提刑司，令本司将见在钱谷、器皿等拘收，具数申尚书省。 
七月一日，诏令提刑司将常平司见在金银并起发赴行在。 
