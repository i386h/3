<!-- { "loadSidebar": true } -->
四月三日，枢密副都承旨司言：「茶马起进御马到部，押纲官二员各转两官。今四川茶马司押进嘉泰元年分御座打球马五十五疋，所差纲官王文正等，止蒙转一官，减三年磨勘。窃缘所部之马，若或倒毙数多，责降与御马纲格法一同，而推赏不当有异。今来军兵已依押进阔壮马格转两资，其纲官亦合一体施行。」诏各特转两官，今后依此推赏。 
八月二十八日，枢密副都承旨司言：「已降指挥，川广递年买发纲马，令审验官司将今后发到马等量看验，如有不及格尺、不堪充披带，并与印留，即不理为合起发之数。仍岁终总其逐纲低小疋数，申枢密院，行(不)[下]补发，不得有亏元数。今据殿司差李举管押嘉泰二年分 
      
岁额第三十一纲马，计五十疋全到，数内一十四疋低小。步司差张旺管押嘉泰二年分岁额第十三纲马，除寄毙外，见到四十五疋，数内一十疋低小。既有已降指挥，候年终行下补发，孰若随即关报排发官司拣退，庶免虚费官钱收买，徒劳人力押发。」诏令茶马司照数先次补发。今后仰督责买马官吏，并要收买壮嫩、及格尺(每)[无]疾患堪披带马排纲起发。或审验官司等量，更有短小不堪马数，先将茶马司官吏责罚。其买马去处，一例重作行遣。广西经略安抚司依此施行。 
十二月十四日，兵部侍郎虞俦言：「川广买马费用，朝廷钱物不赀。其使臣等，自当在路留心照管。近日广西经略司差使臣赵焕等押马五十疋赴建康都统制司，倒毙四十九疋。本部将公据照对，见得所至县分，止据押马官状陈乞出给，其间有称差人下所属邻保。勘会或止差行人看验开剥，或将死马安埋，及公据内姓名有差误。虽依格降官展年断罪，本所窃虑使臣等衷私换易，遂至多有倒毙。虽有缴到公据，不曾委官躬亲验看诣实，批上元给印历，显是违戾。今措置，欲令广西经略司、四川茶 
      
马司今后起发纲马，须管照应元承指挥，出给印历付使臣。如有寄毙马数，所至州县委官验实，批历给据，同皮鬃尾封付纳马官司验实，如有异同，即将使臣合干人申取朝廷指挥根究，从条施行。仍令提举纲马驿程官逐季检举约束。」从之。 
闰十二月二十日，枢密副都承旨司言：「殿前、步军司近于四川茶马司取到西马数内，有四岁马止及四尺已下，公状内作四尺二寸，印验之际，例皆瘦瘠，或旋即倒毙。不欲一陈其弊幸，姑以短小马不理为数，行下补发。今来茶马司录连淳熙四年十月指挥，降到量马尺样，内两齿马听低二寸，系四尺二寸四尺马听低一(尺)[寸]，系四尺三寸足齿马依指挥收买四尺四寸。当时以为向长嫩壮马可以养餧，是以减饶寸数。自后发到短小马养餧，虽臕分肥绖，少有长及四尺四寸，实难作披带马，缓急岂不误事!乞下四川茶马司将依淳熙四年十月十七日指挥，遵用御前降下量马尺样四尺四寸已上齿嫩向长、阔壮堪披带战马起发，自余续降指挥，更不施行。或有收买低小一寸，齿嫩向长马，恐阻遏蕃情，即仰权宜于附近官司收养，候及格尺，团纲起发。仍自今遇起发以前，令监视排发官并押纲使臣同兽医逐疋等量审验，同共监视，于左胯上分明火印，交付纲官，沿路养餧，不许瘦瘠。候到，以元发数十分为率，如不及格尺并在路倒毙之数，共亏三分，都大茶马司并买马官、签厅排发官各降一官。如亏二分，与免责罚，更不推赏；或止亏一分，则减半推赏；不及一分，依例施行。庶几利害切己，不致仍前苟简。」从之。 
三年三月十三日，池州副都统制李燮言：「本司每岁差发官兵前去茶马司取押岁额川马五纲，自池州至成都，往回万里，全藉有心力谙晓马性纲官 
      
部辖。所差纲官，止于使臣、校副尉、下班祇应人内差拨。缘使臣多是昨来立功补转官资，年及六十已上，不能任事。窃见广西经略司差押岁额广马赴本司交纳，其押纲官亦有 用进勇副尉、守阙进勇副尉名目之人。乞将本司取押川马纲官五人，自守阙进勇副尉、进勇副尉、使臣、校副尉、下班祗应通行选差有心力、晓马性人充，庶几钤束军兵，照管纲马，不致损毙。」从之。 
六月二十六日，江州副都统制李汝翼言：「本司马军合用披带马一千六百八十疋，目今不及千疋。照得茶马司拖下本司战马一百一十六纲，计五千八百疋。乞添截一十纲，分拨阙马官兵，缓急庶免误事。」诏特令茶马司将庆元六年、嘉泰二年分阔壮马内支拨六纲，付江州都统制司。 
八月二十九日，殿前副都指挥使郭倪言：「昨降指挥，令三衙每岁各差统领官一员，前去西和州宕昌马务，与本处买马官同共监视拣选，并差将官一员，前去兴元府马务弹压取马。今缘宕昌签厅官自谓代监司行事，专擅事权，所差统领官不过块然坐视，听其自互市，自排发，攒换之弊，牢不可革，徒有监视之名，而无监视之实。却有一行官兵，沿路批支，并宕昌等处添给，岁不下六七千缗，虚费朝廷财赋。上驷竟不可得，实为至弊。乞将三衙差往兴元排马将官减去，免此添给一项，即将监视买发纲马统领，只差在兴元监视排发， 
      
许令兴秦司签厅官同共收买，选类排纲。内有病患短寸不堪者，许令退换。其监视排发官应有申请，仍许径申枢密字。所贵与秦司签厅事体相敌，得以精选上驷。若岁终马敷额，沿路倒毙数少，归司日，仍乞特赐旌赏，庶几排发尽得好马，实为便利。」从之。 
九月四日，都大主管四川等路买马监(收)[牧]公事彭辂言：「三衙取马纲兵积压数多，重费州郡批支券食。乞截自日下将三衙年额合差人数住差一半，候发马及分数，却行关报三衙差拨。」从之。 
十一月十一日，南郊赦文：「川广押马军兵，因倒毙数多，避罪逃窜。可自赦到日，限两月经所在州军陈首，出给口券，发遣归元来去处免罪，依旧职名收管，支破请给。」开禧二年至嘉定十四年南郊明堂赦并同。 
四年二月二十七日，都大主管四川等路买马监牧公事彭辂条具马政合行事件下项：一、边场买马，止有诸州应副银、绢、绫、紬，余钱引一色，别无所入窠名。从条系于茶司收到茶引息钱内，每年转拨七十万道上下，用充马本。其间马司亦有代支茶司窠名钱数。年终，两司会(等)[算]。缘今次遵奉朝旨，更不排发格尺低小之马。所买马，自有久来立定则例，不敢妄增马价。且格尺高者，价亦随增。今欲每岁权以八十道为率，取拨应副。其钱只于当年四五月间收纳七分，限七月十五日以前数足。候年终，两司会筭，具帐申省。一、臣见行前去宕 
      
昌措置，目今已是岁终，开春马来拥并，窃虑马本不继。照得川司卖引所库管见在钱引一百二十二万余道，欲先次取拨八十万道，转入马司库管桩收。其钱仍理作嘉泰四年分合拨马本。一、兴元府见积三衙取马官兵仅五十纲。照得前官丁逢任内庆元三年一全年起三衙马九十三纲；钱鍪任内七十一纲；王宁任内九十七纲，次年九十六纲；至王璆任内嘉泰元年七十八纲；胡大成任内嘉泰二年六十四纲。今年正月至十一月终，只起三十二纲。窃详衙马顿亏，始自去年。今马来既少，自是库管有攒下马本钱物。臣今措置，戒谕远人，各令广贩及格尺马出汉互市。若日后马来络驿，可以补发亏下纲次。却合令茶司将嘉泰二年、三年亏买马本钱物，令项桩管，容臣接续取拨互市。一、茶马旧为一司，其合破衙从，元系诸州于年额合应副牵马人外，又差白直人数，其一岁总四千余名。后来三经裁减，比旧不及一半，白直人兵，更不取拨。照得上件人兵，系分拨场监养马及牵押进御马纲，每岁尚不足用，常是顾夫添贴。今既分为纳司，虑恐过数占破，妨误养马。今欲将马司提举官衙从只破一百二十名干办公事白直人外，每听破牵马人十名。此外，不许妄有差占。一、马司事务繁多，所管地分阔远，旧有指使一阙，向因制置司申明，候辟书下日，方与放请，是致无人愿就。照得四川共管八 
      
场买马，内黎、叙、珍州、南平、长宁军五场应副江上诸军，分送里外两马务团养，两务各差官一员监辖。缘监官系文臣，不谙养马，遂申朝廷废罢，止是差官权摄。兼成都府裹外马务旧有监官两员，今止乞辟差里马务监官一员；所有指使一员，许自本司起辟日放请上件员阙，自此更不辟置文臣，并于大小使臣内选辟有材干、谙晓马政人，庶几协济国事。」诏并依，仍同赵善宣更切从长详度施行。 
四月二十三日，权发遣信阳军黄石孙言；「伏见秦司排发纲马兵士已至，而马数未足，官司每以多支日券为忧；马数已登而兵士未至，官司复以多费草料为念。幸而人马俱集，则督促发遣，一不暇顾。且马产于深蕃，涉远而至，力犹未充，不问羸病，遽责之以经涉险阻，沿路倒毙，皆此之由。乞下秦司，今后纲马有羸瘠病患者，且须医疗饲养十分充壮，然后排发。此亦马政一助。」从之。 
嘉泰四年五月六日，枢密院言：「江陵副都统制李奕申：诸军官兵前去川蜀取马纲官，元降指挥止许差衙官五人例以上人。缘此等人多系六十岁以上，年老不任远役。乞将所差纲官，不拘衙官五人三人，例以至守阙进勇副尉，从本司选少壮谙马性人通行差拨。」诏依。如取马纲马倒毙数多，纲官无官可降，以罚归之选差官。 
开(僖)[禧]元年十一月十四日，枢密院言：「乞将襄阳收土产马纲官兵，照兴元取马例，比折 
      
地里，立定赏罚。」兵部申：「襄阳取土产马，每纲五十匹。兴元府至行在四千八百八十九里，襄阳府至行在三千一百里。以兴元府地里(细)[纽]计，每四百八十八里有零为一分，襄阳府计及六分有零。照得虽及六分，缘川蜀道路夷险不同，欲与减半推赏。」从之。 
二年正月十三日，右卫郎将、管干殿前司职事郭杲言：「本司岁差人于四川茶马司取押马三十六纲，每纲纲官一员，以使臣充；纲兵三十一人，悉以步军正带甲人为之。自临安至兴元，往返万里，经涉山险，若得谙晓马性之人在路牵取养喂，庶几不致瘦毙。今步军不惟有妨教阅，堕武艺，又且不谙马性。今相度，自后所差取马官兵内，纲官从旧选差使臣，余牵马军兵等，除兽医一名外，并于诸军阙马 用及雄 内差拨，必肯在路留心养餧。止依军兵例添破钱米，出给券历，赏罚从兵部参照拟定施行。若阙马人差拨不足，即于马军傔兵并步军准备带甲人内贴差，庶得取押好马，敷补阙额。」从之。 
