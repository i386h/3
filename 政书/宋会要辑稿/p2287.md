<!-- { "loadSidebar": true } -->
八年三月二十八日，诏：「帅府并驻大军州军守臣自不合除代外，自今每路各留两阙，候见任人去替半年，方许差人。三省常切遵守。」以侍御史黄洽言：「今州郡大率皆四年阙，职事官之久次者，岂不欲更迭补外!大抵食贫，无以为远次之资，是以盘旋而不能去。议者无以处之，遂又有添差参议、通判之说。州郡既以阙乏，而创为添差不已，夫岂良策 宜于州郡阙中留十 
      
数阙不差替人，以俟后来擢用之人。」故有是诏。 
九年正月三日，诏：「诸路守臣任满，开具本州岛实在财赋数目及有无拖欠诸色请(结)[给]，并有无少欠人户钱物，不管以在库虚数及不系本州岛合用之数在内，具公文交割与交代。如正官未到，并以交割以次官，及具一般文状，省部置籍稽考。如有不实，许监司、台谏觉察奏闻。」总领及转运司依此施行。十一年六月，令户部检坐申严，仍仰新到任人限一月内将交割到数目从实具申。如违，许本部具名奏闻。 
七月十六日，诏自今黎州守臣衔内带兼节制黎雅州屯戍军马。以四川制置使陈岘言：「雅州荣经县并碉门寨等处与黎州相关，所管戍兵止是知县、知寨官主管，或有小惊，分布防拓，须听黎州守臣号令，方能相应。」故有是命。 
十一月六日，诏汀州守臣依旧堂除。 
十二年十一月十一日，权户部侍郎叶翥言：「乞令守臣得替，开具合趁岁额诸色窠名钱物有无发足与亏欠，及许其自言，在任之日或能关防渗漏，撙节妄费，趱积储蓄，以为一州后日计者，申尚书省，下户部以凭审实。」从之。 
十三年二月十三日，进呈知州军留阙，上令中书置簿籍定遵守。先是，上谕宰执：「州郡不须待阙人多，可大郡、小郡各留几处，勿除代。」于是所留凡四十二州：浙东路绍兴府、明、婺、处州，浙西路临安、镇江、平江府、湖州，江东路建康、宁国府、太平州、广 
      
德军，江西路隆兴府、赣、吉州、临江、南安军，福建路福州、建宁府、泉、汀州，湖南路潭、郴州、武冈军，湖北路江陵府、鄂州、荆门、信阳军，淮东路扬、楚州、盱眙军，淮西路庐、和州、无为军，京西路襄阳府、光化军，广东路广州、肇庆府、潮州，广西路静江府、邕、琼州。 
十月二十七日，诏：「今后四川、二广知州军见居川、广，合阙到半年前奏事人，及系见阙去处，并令诣本路转运司禀事，仰漕臣精加铨量，人材委堪任使、非昏谬老疾之人，结罪保明申尚书省。」以上《孝宗会要》。 
淳熙十六年十一月十四日，诏知阆州吴昭夫、知果州赵 各特转一官，与近阙蜀郡差遣。以四川总领赵彦逾言措置有方、催科不扰故也。 
十七日，宰执进呈盱眙守臣霍箎捕获赵兴等透漏银两甚多，不可不略与(旗)[旌]赏。上曰：「与转一秩，以为沿边官吏举职者之劝。」 
绍熙元年三月二十四日，诏潭州观察使、知扬州郑兴裔除保静军承宣使，以兴裔久任边帅，职事修举故也。 
六月十九日，臣僚言：「应郡守有赃污狼籍，曾经论列或被按劾而事迹昭著者，任祠禄之后，乞不得复任郡守。」从之。 
二年三月二十三日，中书门下后省言：「看详吏部尚书郑(乔)[侨]奏，乞自今到部初任用赏改官人，须实历三任，方许注知州军阙，自余悉如见行条法。庶几用举主升改人资历稍同，实为允当。」从之。 
四年十二月十一日，中书门下省言：「今沿边州郡 
      
所除太守皆用二年承替，与内郡无异，送往迎来，初无固守之计。今欲将极边楚州、盱眙军、滁州、(豪)[濠]州、安丰军、光州、随州、郢州、光化军、均州、信阳军、金州、洋州、凤州、西和州、成州、阶州，次边高邮军、和州、无为军、德安府、复州、荆门军二十三郡，今后遇有阙到半年，三省、枢密院同共商议，于文武臣精加选择，并令三年为任。每遇任满，如有治 ，取旨升擢，特令再任。见在任及已差下人，并成资满罢。」从之。以上《光宗会要》。 
绍熙五年十月四日，臣僚言：「朝廷举四蜀之地付之制司，其权不轻，其责甚重，则凡一切之事，宜皆归之制司，而州军守臣赴上之铨量反归之四路之漕司。夫漕司之权比制司为轻，而漕司之责亦不如(置)[制]司之重。权轻则不敢多有所废黜，责轻则不暇详于顾计。其间虽特立独见、不溺此习之人，然亦无几。今不若以铨量守臣之柄，一付之制司。夫权重则虽废黜之多而有所不惮，责重则顾计利害之深而不敢苟且，如此则昏耄疾病不胜任之人，不得以冒居守臣之任，而州郡无不治矣。」从之。 
闰十月十日，敕令所言：「今以绍兴参附尚书司勋格、绍熙五年七月九日圣旨，拟修下条：郢州州县官格，右到任及一年减一年磨勘，任满更减二年磨勘。右入淳熙京西路酬赏法。」从之。先是，权发遣郢州任世安言：「京西一路六郡之地，与敌境相接，除襄阳府、均、随、房州、光化军五郡官吏 
      
任满皆有恩赏，独郢州无推赏之令。如房州一郡居大山之中，地势深固，去边稍远，尚蒙朝廷存念，官吏任满亦与推赏，而郢州极边，乞照别次边体例特与放行恩赏，庶几官吏趋赴事功，自然有所激劝。」至是 局修立为法也。 
庆元元年二月一日，诏处、台、衢、秀、严、信、池、筠、袁、抚、江、泉、漳、潮、通、泰、鄂、永、邵州、南康军二十阙，今后止差一政。令中书籍记，非职事官补外，不许陈乞。 
六日，诏南安、邵武、汉阳知军三阙依旧堂除。 
七月二十三日，诏曰：「朕图回初政，不遑康宁，延见群臣，博询治道，有可采用，未尝不行。比览奏对，所陈多以监司、郡守数易为说。盖监司典一道按廉之权，郡守膺千里牧养之寄，倘不久任，弊非一端。虽得贤能之人，要必假以岁月，岂有阅日尚浅，又复徙而之他!居官者怀苟且之心，竞进者亡久留之意。民知其将去则莫从化，吏知其可欺则绝簿书。若乃财用殚于送迎，卒徒疲于道路，郡县凋弊，殆不能支。此诚今日所宜首革者也。朕既明谕大臣，遴选人材于除用之初矣。继自今深鉴前弊，无数变易，以考治功，以宽民力。其有绩效着闻者，当以玺书勉(厉)[励]，增秩赐金。公卿有阙，选诸所表，以次用之。庶几乎汉宣中兴之治，顾不美与!刺史二千石其各安乃职，共乃事，务为悠久之计，政成而俟褒擢，称朕意焉。」 
十月三日，诏：「通判资序及两经任通判人，方许除知州，庶几士夫不为 
      
空言，究心民事，以副朕爱养元元之意。如有卓异之才，宰执将上取旨，别议旌擢，虽有已降指挥者更不施行。」 
十一月三日，右正言刘德秀言：「国家在外之选，莫重于监司、郡守。然监〔司〕则多出于一时之差择，初不胶于一定之法，若州郡守臣则似胶于法而不通矣，不有以通之，其可哉!且今天下几郡，为郡守者几人，或已居官，或未赴上，姑以十分为率，其三则为朝廷补外之人，其七则由小官积累以至者也。其由朝廷补外者，则以才望选，而由小官以至者，特以资历耳。今小官之入仕，或早或晚，是虽不一，姑酌其中而言。且以三十而仕，守阙历任必须七八年，有举主三人，而后得所谓(阙)[关]升者。又守阙历任六七年，求举主五人，而后得所谓改官者，则盖几五十年矣。既已改官，然后作县，谓之须入，而县阙之佳者至三年，其次者亦不下二年，其守阙历任又如前比，迨作县之竟则已五十余矣。然后入所谓属官通判，展转两任，共须十年，然后始可望四年、五年之郡，则几于七十矣。当此之时，筋力疲于少年之奔走，精神困于少年之酬应，虽有赵广汉之聪明汉：原作「漠」，据《汉书》卷七六《赵广汉传》改。，桑弘羊之心计，谩不复知省矣。其权不过委之于僚吏，否则一归之吏胥之手而已，百姓何由而蒙利哉!臣愚以为今不若择天下之剧县若干，类而榜之，使改官须入之人，其居是官有抚字、催科两课俱优，发摘、教化并行不悖者，令州县、监司 
      
以其治状结罪保明来上，仍令御史台覆核。如委有显迹，则稍超躐之，畀以见近阙通判，任满即与知州军差遣。如此，则其人幸筋力之未衰，精神之未耗，展布四体，以惠利斯民，一利也。为剧县者既前知有州垒超躐之可慕，则悉心毕力，趣事赴功，而县无不治，民无不被其惠，二利也。举一事而二利从，亦通变而适时之法。然或者谓近降指挥，须两任通判然后可以得郡，无乃与之相背也，臣以(不为)[为不]然。近降指挥为中常之才设也，初不相妨，亦可兼用。如陛下以臣言可采，乞降付三省详酌施行。」从之。 
二十四日，臣僚言：「孝宗皇帝朝，诏守臣到任半年，以民间利害五事上闻，年来殆成文具。臣谓莫若不必限以五事，但使之讲究利害，委有关系生民休戚者，然后使之上闻。少者或以一二，多者或过于五事，如可备采择，乞颁诸州奉行。」从之。 
十二月二十一日，宰执进呈中书舍人汪义端札子，乞边地帅守杂用文武之臣，若文臣知州，亦宜选武臣为贰，其文臣倅贰之无用者自可省去。上曰：「郡有倅贰，正如诸军统制之有副也，互相纠察，岂容省去!此论〔非〕是。」余端礼等奏：「圣训切当。兼改更祖宗法度，亦非所宜。」 
二年九月二十七日，臣僚言：「监司、帅守，陛下所赖以风厉一道而表率郡邑也。今于迎送之间，一切踰法过度，既破兵卫之给，又邀舟 之用，名为水脚，且水则具舟楫，陆则具舆马，所出 
      
各不过一涂，所莅亦各有定数，灼然不可欺也。而剖符持节以出，既多为之程，又兼取夫水陆之费。方来则文移正索，以为当然；既去则自为囊 ，取又数倍。监司取之于列郡，郡(首)[守]取之于列邑，郡县匮乏，何所从出，不过为一切之政以供之。幸而终更者，二年一取，已不胜扰，其或数去数易，将何以堪!今宜立为之法，使舟行者镌其兵卫，陆行者禁其水脚。或贪冒无耻，两有所取者，一以赃论。迎送之兵，多寡远近，并以成法申严行下。庶几稍知自律，足以表率郡县之小吏。」从之。 
