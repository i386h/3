<!-- { "loadSidebar": true } -->
五年八月二十五日，审官院言：「京朝官该三年磨勘，内有历任犯赃私情重者未有条贯，乞今后别立贴黄述所犯情理，送中书省取旨。或未改转，或添年限。」诏分明贴出取旨，不送中书。 
宝元二年六月十一日，臣僚上言：「欲乞应奏举官并须六考以上方许铨司磨勘引见，内有曾犯私罪者量加一考。」诏除今月已前举主人数已足者依旧外，余如所请。 
十月二十二日，审官院言：「欲乞奏荫子弟改官及五年勾当事及一年在任为监当亏课利一分以下并公罪杖以下，并候勾当事三周年磨勘。其亏课利一分以上，私罪不计轻重，公罪至(仗)[杖]，并勾当事三周年磨勘。」从之。 
康定元年九月二十四日，权同判吏部流内铨吴育言：「铨司举官条制内有曾犯赃私罪不许奏举，今请应选人曾犯赃私罪除情理重者无复在官。若所犯稍轻，叙用后经两任别无私罪，显有材能者，并许奏举磨勘，比类流外选人换补班行。其选人历任内有踰滥罪名者，更不引见。」诏令内外制臣僚与判铨官同共定夺以闻。遂请选人曾犯赃罪只是受汤药酒食果茹之类，身非监临，计赃不满匹；买卖剩利非强市者杖六十以下罪，后来两任不曾有过私罪者，举主十人，许与磨勘。曾犯踰滥，若只 
      
因宴饮伎乐祗应偶有踰滥，须经十年已上，后来不曾更犯罪，并与引见。从之。 
庆历三年七月，陕西宣抚使韩琦、范仲淹言：「陕西、河东沿边州军及城寨主兵武臣例皆五年磨勘，既与内地劳逸不均，故多不愿就边任，以此将佐而下常患乏人。况战守之地，责其死节，苟循常规，将何以劝。望令陕西、河东沿边州军及城寨主兵武臣在任满三年者并特转一资。如经改官而举留再任者，满日更与转一资，并不隔磨勘。」从之。 
十月，诏曰：「唐虞稽古，建官惟百，能哲而惠，克明俊德，然犹三载考绩，三考黜陟幽明。周制太宰之职，岁受百官府之会，以诏上废置，三载则大计群吏之治而诛赏之，故考课之法旧矣。祥符之际，治致升平。凡下诏条，主于宽大。考最则有限年之制，入官则有循资之格。及比事边，因缘多故，数披官簿，审阅朝行，思得应务之才，知亏素养之道。然非劝沮善恶则不激砺，非甄别流品则不愤发，特颁程序，以懋官成。自今两地臣僚非有勋德善状，即不得非时进秩。或非次罢免者，仍不以转官带职为例。两省已上自来四年一转官，今并具履历取旨。京朝官磨勘年限内私罪人并历任内曾犯赃，先具元犯入己不入己、情理重轻，并今磨勘年限内有无劳绩及举主人数，主判臣僚奏取旨。若磨勘后再及三年，内赃私罪杖以下经一次取旨，徒以上经两次，如能自新，于年限内别有劳绩，及有同罪举主三人又无私过者更不取旨。其到审官院人于元指射路分内受差遣及未到院以前并受差遣以后待阙及得替赴任公程月日，并许通计磨勘。如于元指射合入路分有阙不就，则将守候差遣半年及得替赴任公程外住滞数日，并不得理入磨勘之限。其京朝官上章陈乞，并于中书审官院求就京差遣者，并五年磨勘。如因省府等处保举及用条选差在京勾当者勿拘此制，即不得举选见任两地并两省台谏官有服纪之亲。凡有善政异绩，或劝农桑获美利，或差鞫刑狱累雪冤枉，或在京监当库务能革大弊，因而省费钱物万数多者，量事迹大小不隔磨勘，或升差遣。其选人未该磨勘而有上项劳绩者，亦与比类升擢。若朝官转员外郎，须自历升朝官后有安抚转运使、提点刑狱或清望官伍人同罪保举，并三周年内无私罪者方得磨勘。员外郎转郎中，郎中转少卿亦如之。其举主不足者增二年。少卿监转大卿监，并转谏议大夫，并取圣(选)[旨]。」 
庆历四年正月，诏审官、三班院、流内铨磨勘转官，如批降指挥后有合奏请事，令主判官别取旨。先是，判铨王质言：「伏见先朝审官院、三班、院流内铨引见磨勘差遣人，并临时取旨。自天圣垂帘之后，皆前一日进入文字，内中批定指挥。其间虽有功过， 
      
有司不敢复有所陈。今请如先朝故事，更不预进文字，并于引见日面与处分。」故下是诏。 
二月十四日，诏审官院自今磨勘发运、转运、提刑朝臣更不限举主人数，只据在任劳绩取旨。 
六月五日，诏审官院：「应京朝官内外差遣合磨勘者，自近降 到院日前转官及一周年者，且依旧制年限磨勘一次，其余改更今后且依新制。应守候差遣者，每月一度请问合入路分。内有阙不就及半年，则将守候差遣半年外月日不理入磨勘之限。得替赴任有押水路纲运并附纲到阙者，令在京排岸司点检本纲行程历，且在路计若干程，内阻滞月日显有因依者批入本官到任历子。其陆路驿程并水路乘私下舟船元无行程文历，若有阻滞月日因依者，限降指挥到日，即随处州县各出给公据，候至磨勘日仰审官院点检阻滞月日显有因依文据者，并许理入磨勘。若以私故住滞日限，远地累及一月已上、近地累及半月已上者，并不理入磨勘之限。朝旨给假者，除往来公程并元给假日外月日不得理入磨勘。其元无日限者，除程外以一月为限，如限外日数更不理入磨勘。如在任所显有事故请假者，即许理入磨勘。」 
十一月，审官院言：「三司判官、开封府推判官、天章阁待制及官职尝任提点刑狱，各系清要资序，请自今磨勘改官更不限举主人数。」从之。 
五年正月二十六日，诏：「今后应诸处官员因被弹奏，虽不曾取勘责罚，但有因依非时改移差遣者，并四周年磨勘。」 
六年五月八日，权御史中丞张方平言：「切见中书、枢密院近岁除官多预批旨，候半年或一二年与官，或改职。且迁除体例率有常制，其显著劳 ，理应甄赏，虽擢之非次，谁曰不然。若事出侥幸，因缘姑息，稍赊岁月，曷塞群言，譬之贾人交易于市，作为契券，立期待赏。非惟上亏治体，实亦下乖公道。乞下中书、枢密院，今后有当转改者，勘会如格，即行转改，更不如此先批旨。若文武官攀引前例，妄有干请，乞明行降责，示人正范。」从之。 
八月七日，同提点利州路刑狱公事柳涉言：「武臣乞依京朝官日限磨勘，于十日内会问奏上。」诏枢密院、三班院将元定限日各减三日申奏。 
皇佑元年二月十一日，权御史台推直官刘异言：「乞今后荫补京官初任勾当除有妨碍替移外，须候二年已上成任者方得通理三年磨勘，如未成任者不得通理。」诏令审官院定夺闻奏。 
三年十二月二十四日，诏：「文武官七十已上未致仕者不许磨勘。或于国有功，于民有惠，理当旌赏，不在此限。」 
四年九月，诏：「文武官磨勘私罪杖以下增一年，徒以上二年。虽犯杖而情重者奏听裁。赃罪杖以下增二年，徒以上三年。」 
五年五月四日，审官院言：「检会将作监主 
      
簿任逸皇佑二年九月明堂覃恩，以当年十月赐同进士出身，有诏依无出身人例转官。今太常寺太祝郑民彝今年四(年)[月]赐同进士出身，昨三月内合该磨勘，系未赐出身前已三周年。」诏民彝依进士出身人例转官。 
嘉佑二年五月二十七日，诏曰：「《传》曰：能以礼让，为国乎何有 夫礼之本非朝廷安出，让之节非臣工曷先 必在正其名分，处以廷直。上既与人者周，下之待己也重。然则躁竞曷由而起，廉耻安得不明 深惟行义之首，是为风化之端。凡我在公，共齐庶俗，稽于钩考之法，益隆奖励之方。开宝诏书，专察乎殿最；(详)[祥]符恩旨，均限以岁日。懋功加惠，不既优乎 时则有司布下，便文自营，乃使人为请，已陈治迹，顿然干进，恬不为非。间有冲默之士，羞言名利，是使滞淹之士，累独贤达。事戾若此，赏劝何观。矧受爵弗辞，古人之所戒；循墙固避，前载可师。朕嘉与庶官，共循彝训，养育之道，广裕以开，衒媒之讥，祓除之始，发挥朝美，表正人上，则我祖考之谟烈，其永无(强)[疆]之休。今后京朝官磨勘，更不令本官投下文字，宜令审官院举行。武官合该磨勘者，亦依此指挥，令枢密院施行。播告多士，宜体至怀。」 
九月，审官院言：「准诏今后京朝官磨勘更不令投下文字，令审官院举行。本院为不见得授官月日，寻下诸处取出历任转官实日家状，候到置簿抄上，以凭检举磨勘次。尚虑诸司住滞会问文字，欲乞承领本院公牒，限两日内回报，违限三日以上，许令本院举行住滞人吏，并科违制之罪。」从之。 
三年十二月十三日，诏吏部流内铨：「自今选人磨勘毋得叙劳绩求先次戴甲引见。若劳绩重于改京朝官，朝廷自赏擢之。」 
四年九月十五日，审官院言：「应京朝官磨勘，在京者例须引见。今冬及来春京朝官磨勘年限俱满，乞依外任人例更不引见。」从之。初，明堂覃恩，内外官同时改转，自是每及三年则同时岁满故也。 
五年六月二十二日，诏：「今后京朝官须年及格方得依条磨勘，陈乞差选。并选人乞注官，如年未及格，不得施行。」时监簿王厚年未及格，从父素奏掌机宜三年为历任，乞磨勘，故下是诏。 
六年十月，诏：「磨勘选人历任内曾失入死罪未决者，俟再任举主应格听引见。其已决者，三次乃许之。若失入二人以上者，虽得旨改官，仍与次等京朝官。」 
英宗治平二年四月二十一日，诏曰：「天下之治，在于得人；人之贤愚，系乎所举。举而失当，猥滥至多。今吏部磨勘选人待次者二百五十余人，须二年方克引对，留滞之弊，至于失期。且岁限定员，本防其滥，而举者不问能否，一切取足以闻，徒有塞诏之名，且非荐贤之体。以致奔竞得售，而实才者见遣；请托得行，而恬守者被弃。盖其毁誉之是徇，殊非淑慝之能明，章交公交车，充数 
      
而已，以是济治，其可得乎!宜令中外臣僚合举选人者务在得人，不必满所限之数。所贵材品辨别，士路澄清。惟尔辅臣，深体朕意。」
