<!-- { "loadSidebar": true } -->
崇宁三年十一月二十四日，以冬祀，亲飨太庙。及门，降辂，步入。有司奉伞扇，上挥手却之，仍进蔬膳。二十五日，祼献，至神宗室，感咽垂涕。继至哲宗室，涕洟不已，群臣侍祠者莫不感恸。 
大观元年十月十日，宰臣蔡京等言：「伏见宗祀之月，久雨不霁，宿斋之夕，雨尚滂注。翌日陛下登辂启行，自宫诣庙，天日清明，和气充塞。既至庙门，却伞去扇，进辇弗御，步入斋殿。及祼献神宗室，涕洟欷歔，感动左右。再行奠币，泪犹不止。诚孝昭格，天人感通。乞付史馆。」从之。 
四年十一月十五日，宰臣何执中言：「陪祀亲祠，伏见陛下朝飨太庙，却伞步进，不鸣跸，屏去烛笼。礼行神宗之室，涕泗交流，再三挥洒，被面沾衣。至哲宗室，又复流涕，侍祠之官，莫不感泣。盛德之事，足以示训，乞付史馆。」从之。 
政和三年十一月二十四日，太师蔡京等言：「臣等获以职事，赞相大礼，伏 陛下祗戒精专。前期斋沐，食不茹荤。降辂于庙门之外，却伞去扇，步入斋宫。躬奉玉册，(架)[加]上神宗徽号，泪沾裀褥。逮荐飨入室毕，再诣神宗室，泪犹不止，执事之臣，莫不欷歔。及奠玉圜坛，当御小次，乃端圭于小次之前，以俟亚献、终献行礼。臣等窃以陛下功成不居，归美先烈。礼行于庙，诚孝笃至，感动左右。祗虔祀事，不少憩息。遂致天人感格，应荅如响。臣等不胜欣庆。伏乞宣付秘书省，垂训万世。」从之。 
宣和四年十一月十三日，朝献天兴殿。阴云解剥，阳景来临。薄午至庙，止辇却盖，步入斋宫。十四日，飨于太室，祼鬯神考，泪落沾衣。暨祭爵册告，涕泗交堕，侍(神)祠之臣，皆恻楚感动。十五日躬祀，蠲吉选休，百礼俱洽。亚献既升，不御小次。皇天宴俟，昭荅不违。璧月垂耀，信星彪列，非雾非烟，磅 晻霭。已事而退，密雪四委。平旦回銮，缤纷萦积，四表一色。御楼赐宥，已告盈尺。越两昼夜，同云忽霁，白日朝鲜。臣误叨冢席，夙惟圣德动天，昭格如响，实万世无疆 
      
之休，乞付秘书省，许拜表称贺按，陈均《九朝编年备要》，此以上之文乃是宰臣王黼之奏，而前面无「王黼言」，以致文义不贯，当有脱文。。从之。 
七年十一月十七日，驾诣太庙行礼。二十四日，太宰白时中言：「伏 皇帝陛下迄用岁祥，躬修大报。言蠲斋祓，夙夜惟寅。谒款殊廷，休气充塞。鬷假于庙，祖考燕宁。暨祼献神宗鹢室，涕泗交颐，左右之臣靡不感动。既乃御于郊次，阴云四塞，夜漏初下，天宇开除。爰升紫坛，珠璧明润。矧元冬凝凛之候，协景气晏温之符，亿兆欢呼，孍所未有。盖陛下道膺亲飨，孝通神明，精意感格，庆祚无疆。乞宣付秘书省。」手诏荅曰：「朕躬款阳郊，三岁大报，荷天降佑，景气晏温。先期祗献清庙，既祼之际，追念罔极，霜露所感，人子常情，何足书于太史。所请不允。」 
高宗皇帝绍兴元年八月三日，礼部、御史台、太常寺言：「自来大礼前一日，皇帝诣太庙行朝飨之礼。今太庙神主见在温州，乞差官一员奉飨宗庙祝册，前去温州行礼。」诏差右监门卫大将军士芑。 
四年三月三日，太常寺言：「绍兴元年明堂大礼前一日朝飨太庙，系差宗室南班官自行在赴温州行礼。今已专差宗室南班官士街在温州充献官，欲就差本官充前一日朝飨初献官。」从之。 
十六日，礼部言：「将来大礼前一日朝飨太庙，遣官行礼。依自来礼例，用登歌大乐。太常寺检会绍兴元年明堂大礼，亲祠行礼止设登歌乐，不曾更用宫架、乐舞。前一日朝飨太庙，系是遣官奉竹册行礼，不当设用登歌之乐。将来大礼前一日朝飨太庙，止合依绍兴元年礼例施行。」从之。 
六月六日，礼部、太常寺言：「绍兴元年明堂大礼，前一日遣官诣太庙行礼，系初献掌誓，本所提点官通摄莅誓。除行事、执事官等就太庙斋坊，于行礼前一日受誓戒、散斋、致斋依仪，所有合用竹册一十一副，乞令所属制造，学士院修撰，进书御名讫，吏部差使臣一员赍发前去。其牲牢依典礼，合用牛犊、羊、豕，太庙见在温州，遣官行礼，即与亲祠事体不同，欲除牛犊不排办外，所有羊、豕令温州收买。所设礼器，就用太庙奉迎所见管礼器。具七祀并配飨功臣位，自来在京有司排办五飨太庙，系差官行礼，缘今来系权于温州真华宫奉安宗庙，比在京事体不同，及绍兴元年礼例，即非亲祠，不曾排办七祀、配飨功臣，欲依上件礼例。」从之。 
五年闰二月八日，宰执进呈，遣中使往温州奉迎太庙神主。上曰：「朕以宗庙在远，心常歉然，今奉迎神主至行在，当行朝谒之礼。」沈与求曰：「古者征伐载木主而行，今虽戎辂在行，九庙未复，然因时草创，一行朝谒之礼，亦足以仰慰孝思。」上曰：「祖宗故事，惟景灵东西宫则有荐献，太庙则焚香而已，大礼必简，所以尚严也。」 
四月十五日，礼部、太常寺言：「张铢奉迎太庙神主前来行在，依礼例，俟奉安毕，车驾诣宗庙行朝谒之礼。」诏：今月二十日恭 
      
诣太庙、别庙神主前，行款谒礼。十七日，太常寺言：「选定今月二十日车驾谒款太庙，安奉神主。草具其仪，悉从简约。」上曰：「国朝故事，亦有礼官所不知者。自来车驾遥见太庙门，即彻去伞盖，所以尽恭于宗庙。」十九日，太常寺言：「车驾恭诣太庙、别庙神主前行款谒礼，合用御封香一十一合，乞令入内内侍省预先请降。及侍香、卷帘内侍及宫闱令一十一员，太庙已有二员，亦乞令本省贴差。」从之。二十日，诏：太庙行款谒礼，值雨，可别择日。二十九日，礼部、太常寺言：「得旨，五月二日车驾诣太庙、别庙行款谒礼，缘其日章怀皇后忌，前一日皇帝合服黄袍，参酌礼例，是日皇帝自内中先服红袍诣太庙、别庙行礼毕，还内，俟至宫中，易忌前之服。」从之。五月二日，车驾诣太庙行款谒礼。 
七年五月一日，礼部、太常寺言：「今明堂大礼，依已得旨，车驾前(一)[二]日朝献景灵宫，前一日朝飨太庙。朝献景灵宫，于常御殿设位行礼毕，合诣太庙宿斋。缘太庙别无斋殿，欲乞依例止于行宫宿斋。至日，自行宫诣太庙行礼毕，还行宫宿斋。」从之。 
六月二十三日，吏部尚书、兼侍读、史馆修撰孙近，兵部尚书、兼都督府参谋军事吕祉，刑部尚书、兼侍读胡交修，户部侍郎梁汝嘉，工部侍郎、兼侍讲赵霈，给事中胡世将，中书舍人张焘，权户部侍郎、兼详定一司敕令王赏，权礼部侍郎胡表臣，起居郎、兼权中书舍人楼照，侍郎史周秘，殿中侍御史石公揆，左司谏陈公辅，右司谏王缙，枢密院编修官、兼权太常博士郑刚中言：「窃见明堂大礼前一日，皇帝躬诣太庙，名曰朝飨。谨按《春秋》僖公三十三年：『(几)凡君薨，卒哭而祔，祔而作主，特祀于主，烝尝禘于庙。』杜预谓：『新主既特祀于寝，则宗庙四时常祀自当如旧。』是则考之往古，居丧得见宗庙，有如此者。又按景德三年明德皇太后之丧，既易月而服除，真宗遂飨太庙，合祭天地于圜丘。熙宁元年神宗居谅闇，复用景德故事，躬行郊庙之礼。是则考之本朝，居丧得见宗庙，有如此者。将来明堂大礼，已在易月服除之后，躬行朝飨，自无足疑。议者止谓三年之丧，前此未有，故恐今日行之为非。夫三年之丧，陛下行之内廷，所谓谅闇心丧者也，粗衣蔬食，不以为朝廷之礼也。陛下万机之繁，恢复之重，夺罔极之悲，躬宵旰之勤，坐朝起居如平时矣，裁决庶务如平时矣，亲御戎辂亦复幸进矣，何独至于见宗庙而未可 又按唐故事，将有事于上帝，则百寮皆预遣使祭告。惟太清宫、太庙则皇帝亲行，其册祝皆曰『某月日有事于某所，不敢不告』。宗庙谓之奏告，余皆谓之祭告。至天宝九载，乃谓告者，上告下之词，遂下诏太清宫宜称朝献，太庙称朝飨。累世相因，遂失奏告之名。明堂前期之礼，盖告也，非祭也，谓之祭则 
      
