<!-- { "loadSidebar": true } -->
      
换正任观察使，师、师禹、师皋与换正任团练使。 
二十一日，诏：「伯圭赐第久弊，兼合就建秀王祠堂，令两浙转运司同临安府应办修盖，听从本府措画。」 
九月二十四日，诏：「秉义郎、合门祗候张卓为系秀王夫人侄，久在殿升，应奉详熟。昨丁忧，今已服阕，可令依旧赴合门供职，特不作员阙。请给、人从并依游恭等已得指挥，余人不得引例。」 
二年十三日此脱月份。太保、安德军节度使、充万寿观使、嗣秀王伯圭言：「臣窃自念，猥叨嗣封，见奉朝请。所有本位南班宗室，欲望令臣就行主管，庶几事体归一。」从之。 
二十三日，大宗正司言：「荐献祖宗及诸处行事，本司见只将濮王位及吴益王府南班宗室轮差，所有秀王位换授南班，乞朝廷指挥。」诏嗣秀王位南班宗室轮差荐献。 
五月二十一日，诏：「秀王孙女县主二人并与加封郡主，请给依禄格支破本色，于所在州军经总制钱内帮支。其出嫁女夫张以续、史弥廓恩例各特与转两官。」既而臣僚论以续、弥廓恩数太过，乞各转一官，从之。 
庆元元年正月五日庆元：原脱，按据《宋史》卷二四四《宗室传》：师夔「宁宗即位，加检校少保」，则此「元年」仍指庆元元年。，诏皇伯、检校少保、兴宁军节度使、提举佑神观师夔除开府仪同三司，依前兴宁军节度使、充万寿观使。 
三年五月十六日，吏、礼部言：「大宗正司裁决嗣秀王乞秀安僖王袭封子孙合得恩数。照得濮王位『士』字依正统系是袒免亲，该遇大观二年所降宝赦，升依『仲』字系作缌麻亲恩数。其『不』字系非袒免亲，『善』字系袒免外世，并升依『士』字，各系袒免亲 
      
恩数。秀安僖王位下『伯』字，论正统袒免外一世，『师』字二世，『希』字三世，『与』字四世，『孟』字并系袒免外五世。今来伯圭所乞秀安僖王下子孙与濮安懿王下子孙与：疑当作「比」。，论正服，其『伯』字系期亲，『师』字系大功亲，『希』字系小功亲，『与』字系(总亲麻)[缌麻亲]，『孟』字系袒免服纪。若比濮安懿王下子孙，其『孟』字、『善』字并系袒免亲，事体一同。其余所乞，各依服属合得恩数升等，定日各照应条制施行。」从之。 
(泰嘉)[嘉泰]元年五月二十七日，诏：秀安僖王祠堂，近日居民遗火延烧，令礼部太常寺讨论典故，(议详)[详议]以闻。 
开禧元年二月，诏袭封嗣秀王师揆奉朝请。 
七月二十一日，诏：「崇王元赐第，以居民遗火，沿烧不存，师揆未有居止。支降度牒一百道、会子二万贯，依显仁皇后等宅体例自行盖造。」 
三年四月六日，诏：师揆长女特封咸宁郡主，次女特封和义郡主。 
嘉定三年五月十三日，诏：师揆男希德、希福系孝宗皇帝近属，并除直秘合。 

二十九年五月五日按此条孤立于此，乃绍兴二十九年事，应移作「秀王」目下第三条。，诏：普安郡王长男 纳妇，已选定直龙图阁钱端礼长女。应合行事件，令主管所取旨施行。
 帝系 宋会要辑稿 帝系三 封 建 
     
宋会要辑稿 帝系三

封建
廷美十子： 
高密郡王德恭，太平兴国四年二月，以王子授贵州防御使。七年五月，秦王得罪削籍。九年四月，复以皇侄授峰州刺史。雍熙元年四月，封安定侯。端拱元年二月，进公，累迁左神武军大将军。真宗即位，转左龙武军，改乐平公。咸平二年，出判虢州，表留奉朝请，奏可。三年十月，进胜州团练使。景德二年十一月，进衡州防御(史)[使]。三年五月卒，赠保信军节度使、申国公。天圣二年六月，赠护国军节度使兼侍中。明道二年六月，追封郡王，谥曰慈惠。英宗即位，赠兼中书令。 
广平郡王德隆，太平兴国九年四月，授瀼州刺史。雍熙二年四月，加左武卫大将军，封长宁侯，判沂州。三年正月卒，赠宁远军节度使、临沂郡公。天禧二年六月，赠崇信军节度使、同中书门下平章事。明道二年九月，追封郡王，谥曰恭肃。英宗即位，赠兼侍中。 
颍川郡王德彝，雍熙三年正月授右千牛卫大将军，封长宁侯，判沂州。端拱元年二月，进公。累迁右领军卫大将军。真宗即位，转左武卫大将军，封广平公，召还。咸平二年八月，迁左神武军大将军、判滁州。三年十月，进儒州刺史。景德二年十一月，进永州团练使。大中祥符二年正月，进邵州防御使。四年二月，进桂州观察使。七年十二月，进保信军节度观察留后。八年四月卒，赠昭德军节度使，追封信都郡王，谥曰安简。仁宗即位，改今封。英宗即位，赠太师。同上。 
广陵郡王德雍，淳化元年四月，授右骁卫将军。三迁右龙武军。真宗即位，进左千牛卫大将军。大中祥符二年正月，进高州刺史。七年十二月，进嘉州团练使。天禧二年八月，进颍州防御使。仁宗即位，进曹州观察使，封咸宁郡公。天圣七年九月，进天平军节度观察留后。九年八月卒，赠宣德军节度使、同中书门下平章事。明道二年八月，进封郡王，谥曰康简。英宗即位，赠兼侍中。 
郧国公德钧，淳化元年四月授左武卫将军。三迁右神武军。真宗即位，进右龙武军。景德二年十一月，进左监门卫大将军。四年正月卒，赠河州观察使、安乡侯。明道二年九月，赠保平军节度使，追封国公。英宗即位，赠中正军节度使。 
江国公德钦，淳化元年四月授左屯卫将军。三迁右骁卫。真宗即位，加右神武军。景德元年六月卒，赠云州观察使、云中侯。明道二年九月，赠中正军节度使，追封国公。英宗即位，赠同中书门下平章事。 
金城侯德润，淳化元年四月，赐名德宗，授右领军卫将军。三迁右武卫。真宗即位，进右神武军，改今名。五年二月卒，赠应州观察使，追封侯。英宗即位，赠保康军节度观察留后。
申王 
     
德文，淳化元年三月，授右监门卫将军。三迁右屯卫。真宗即位，进右骁卫。大中祥符七年十二月，加右神武军大将军。八年十月，进兴州团练使。天禧二年八月，进濮州防御使。仁宗即位，进滑州观察使，封冯翊郡公。天圣七年九月，进横海军观察留后。十年五月，进昭武军节度使。明道元年十一月，改感德军感：原作「咸」，据《宋史》卷二四四《宗室传》改。。二年十月，改武胜军。景佑二年十一月，加同中书门下平章事。庆历四年七月，封东平郡王。八月，改忠武军，兼侍中。六年五月卒，赠太尉、中书令，追封申王，谥曰恭裕裕：原作「佑」，据《宋史》卷二四四《宗室传》改。。英宗即位，加赠太师。 
姑臧侯德愿，淳化元年四月，授右千牛卫将军。三迁右领军卫。真宗即位，进左武卫。咸平二年闰三月卒，赠凉州观察使，追封侯。英宗即位，赠昭化军节度观察留后。同上。 
纪国公德存，淳化元年四月，授右千牛卫将军。三迁右领军卫。真宗即位，进右武卫。大中祥符三年五月，领奖州刺史。四年六月卒，赠洮州观察使、洮阳侯。明道二年九月，赠武昌军节度使，追封国公。英宗即位，赠同中书门下平章事。 
德昭五子： 
同安郡王惟正，太平兴国八年十月，授左千牛卫将军。四迁左龙武军。真宗即位，进左千牛卫大将军。大中祥符八年十一月，进简州团练使。天禧二年八月，进齐州防御使。仁宗即位，进亳州观察使，封乐安郡公安：原脱，据《宋史》卷二四四《宗室传》补。。天圣七年九月，进保信军节度观察留后。十年五月，进建宁军节度使。六月卒，赠太傅、兼侍中，追封郡王，谥曰僖靖。 
冀王惟吉，德昭次子。幼养宫中，太祖视之如子，与诸叔联名德雍。太平兴国八年十月，授右监门卫将军。端拱元年二月，改今名，进左骁卫大将军。至道二年二月，进阆州观察使。真宗即位，进武信军节度使。景德二年十一月，加同中书门下平章事。大中祥符二年十二月，改感德军。三年五月卒，赠中书令，追封南康郡王，谥曰康孝。仁宗即位，赠太尉。明道二年九月，进今封。 
左千牛卫将军惟固，初名文扆。太平兴国八年四月，赐名惟真，授左千牛卫将军。雍熙四年三月卒。天圣元年，以名音同仁宗庙讳，追改今名。 
舒国公惟忠，德昭子，初名文起。太平兴国八年十月，赐今名，授左千牛卫将军。四迁右龙武军。真宗即位，改右千牛卫大将军。大中祥符二年正月，进叙州刺史。五年十二月，进昌州团练使。八年闰六月卒，赠鄂州观 
     
察使、江夏侯。明道二年九月，赠彰化军节度使，追封国公。 
清源郡公惟和，德昭子。端拱元年二月，授右武卫将军。三迁右神武军。真宗即位，进右龙武军。大中祥符四年二月，进右千牛卫大将军。六年二月卒，赠汝州防御使，追封临汝侯汝：原作「安」，据《宋史》卷二四四《宗室传》改。。明道二年九月，赠永清军节度观察留后，追封郡公。 
〔德芳三子〕：岐王德芳，太祖子。开宝九年出阁，授防御使。太平兴国中，进同平章事，六年薨。 
高平郡公惟叙，德芳子。端拱元年二月，授右武卫将军。三迁右神武军。真宗即位，进右龙武军。(太宗)[大中]祥符四年二月，加右千牛卫大将军。八月卒，赠怀州刺史，追封河内侯。明道二年九月，赠保静军节度观察留后，改封郡公。 
英国公惟宪，德芳子。端拱元年二月，授右屯卫将军。三迁左骁卫。真宗即位，进左神武军。大中祥符四年二月，进左卫大将军。八年七月，进资州团练使。九年五月卒，赠安德军节度使，追封英国公。明道四年九月，赠保定军节度使兼侍中。 
南康郡公惟能，德芳子。端拱元年二月，授右屯卫将军。三迁右骁卫。真宗即位，进右神武军神：原脱，据《宋史》卷二四四《宗室传》补。。大中祥符元年五月卒，赠蔡州防御使，追封张掖侯。明道二年九月，赠集庆军节度观察留后，改封郡公。 
元佐四子：第三子不及名。平阳郡王允升，元佐子。幼养宫中，明德皇后抚视之。及魏王疾，方出外第。至道三年四月，赐名允中，授右监门卫将军。咸平三年十一月，改今名。四迁右羽林军。天禧二年，进蔡州园练使。仁宗即位，进齐州防御使。天圣三年五月，进澶州观察使，封延安郡公。八年九月，进武宁军节度观察留后。十年五月，进安德军节度使。明道元年十二月，改建雄军。二年十二月，改安国军。景佑元年正月卒，赠太尉，谥曰懿恭。英宗即位，赠太师。 
密国公允言，元佐子。至道三年四月，授右千牛卫将军。大中祥符二年三月，坐移疾旷朝请，降太子右卫率府率。十二月，复左屯卫将军。三年四 
     
