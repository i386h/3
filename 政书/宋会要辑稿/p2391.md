<!-- { "loadSidebar": true } -->
八月六日，寿康宫睿思殿袛候、提辖造作(罢)[罗]孝德降两官放罢。以应奉不谨。 
二十三日，左司郎官李谦放罢。以臣僚言：谦都司机务，率意妄作，同列畏其凶焰，弗敢措辞。 
同日，内侍徐考叔送郴州居住，坐扇摇宫禁故也。 
九月二十八日，权户部侍郎薛叔似放罢。以言者论叔似谄媚权臣，同 
      
恶相济。 
十一月一日，武学博士蒋来叟放罢。以殿中侍御史黄黼奏来叟叨掌殿庐，点检试卷，拟陈亮试卷在首选，亮引《需卦》，轻侮君父。 
二十四日，银青光禄大夫、提举洞霄宫赵汝愚责授宁远军节度副使，永州安置；朝散大夫徐谊责授惠州团练副使，南安军安置。以臣僚论汝愚：「昨者太上有疾，故于重华过宫之礼稍失常度，汝愚乃与其徒暴扬君父之失，上书肆言，意在动摇。」 
二十五日，少保、观文殿大学士、充醴泉观使、卫国公留正褫职，罢祠禄。以臣僚言：「祖宗以来，宗室不得参预机政，正辄破坏成法。当几危之际，反倚伪学为助，驱去复来，无廉无耻。」 
二年三月十二日，大理寺正罗克开、寺丞陈耆寿、大宗正丞范荪并放罢。以言者论三人日夕鼓扇，纵饮无度，凌蔑长贰，略无上下之分。 
同日，朝请郎、试太府卿、总领淮东军马钱粮叶适降两官，放罢。以臣僚言适阿附权臣，过从伪党，诬蔑君上。 
十三日，吏部侍郎、同知贡举倪思与郡。以监察御史姚愈言：「思有乡戚莫泳、莫抚投牒避亲，自当照条揭示，就试别院，乃作圆融私取，遂致众士籍籍。」 
六月三日，大理寺正陈景俊罢黜。以侍御史黄黼言景俊顷为评事，奔走权门，躐迁丞正。 
七月十一日，秘书丞、兼司封郎官邵康与闲慢差遣。以臣僚言，康兼礼部郎官，凡撰朝廷笺奏文字，全然荒谬。 
二十九日，中书舍人宋之瑞放罢。以侍 
      
御史姚愈言：「之瑞任掖垣之职，盖以文词鼓舞天下，而于诰命略不知有轻重，指非为是，指是为非，以乱天下之公论。」 
八月十三日，诏权兵部侍郎黄黼放罢，与祠禄。以臣僚言黼昨为台端，因被御札不必言人旧事，同官姚愈等欲与同具奏回天听，却乃峻拒，续遣人取札系衔，巘入一札小帖稍符臣等之说，人皆骇听。 
十一月二十二日，秘书省正字陈晅令试邑。以臣僚言其举员已及格，匿不改秩，希求清望官。 
十二月九日，大理少卿张涛罢黜。以言者论涛因周朴狂妄，鼓众上书，鞫之天狱，平昔与伪学之党同恶相济。 
三年正月二十八日三年：原作「二年」。按此前已尽述二年十二月事，又此下多条，《宋史全文》卷二九上皆记于三年，因改。，太府少卿、权户部侍郎沈诜与宫观。以监察御史张伯垓言：「诜倨傲自尊，每听吏言，为之缓急；任情自用，郎官无所容其啄。」 
二月二日，左司郎官郑公显放罢，与宫观，理作自陈。以言者论公显资禀倾邪，专事阿附，自外官得厕周行，又复营私，蓦越转官。 
二十五日，昭庆军承宣使、入内内侍省押班王德谦与在外宫观，日下出门，仍降三官，改送抚州居住。以监察御史张伯垓等言，德谦不循分守，侥求节钺，破坏成法，畀以外祠。既而臣僚再言，德谦罪恶贯盈，赃污狼籍，罔上弄权，尚叨外祠，中外汹汹，故有是命。 
二十九日，中书舍人、兼直学士院吴宗旦特降三官，送南康军居住。以臣僚言宗旦居乡恣横，当官贪婪，阿附王德谦，为作麻制。 
三 
      
月二十八日，合门舍人范珏放罢。以臣僚言：珏素无行检，每遇饮燕，必击盏而歌；召试合职，文理纰缪。 
四月二十五日，大理评事滕安展二年磨勘，与在外差遣。坐上殿失仪。 
同日，国子录吴仁杰与签判差遣。坐浮躁嗜进。 
二十七日，入内内侍省西头供奉官梁允中降一官。坐奉大祀执事不恪，监察御史纠察。 
闰六月二十二日，少保、卫国公留正责授中大夫、光禄卿，分司西京，邵州居住。内降制：「留正口正而心邪，色厉而内荏。曩要君而固位，专植党以盗权。」 
八月一日，太中大夫、试礼部尚书傅伯寿与宫观。以其元不曾控陈补外，所言欺罔。 
十月十八日，合门宣赞舍人赵嵩降一官，不理今赦叙复。坐紫宸殿拨引使人吃食差错失仪。 
二十七日，朝奉大夫、提举江州太平兴国宫章颖罢宫祠。以臣僚言：「国之奸逆一曰赵汝愚，二曰留正。而章颖者，正之鹰犬、汝愚之爪牙。」以上《宁宗会要》。
庆元三年十一月二十五日，责授中大夫、光禄卿留正责授宁远军节度副使，赵汝愚责授惠州团练副使，徐谊韶州安置，吕祖俭复官量移指挥更不施行。以臣僚言此四人负罪深重，不应用赦。 
十二月二十二日，大理评事薛极降一官。以臣僚言极看详刑名反复失错。 
四年正月十一日，武显郎、右军统制李辅周特镌两官，降充将官。以马军司奏，辅周非理科敷管事人周官材植，起造私 
      
宅。 
十五日，通判临安府潘好恭放罢。以臣僚言：「好恭性资贪残，老而益甚，累经罢黜，略不悛改。」 
十八日，内侍霍 夫追两官，送吏部与远小监当，日下押出国门。毛居实、苏邦佐、任邦俊各特降一官。以 夫擅取睿思殿库官物入己，余并坐不觉察。 
二十七日，新除尚左郎官彭演寝罢，差知赣州。以臣僚言演未经作郡，径除监司，遽叨郎选，故有与郡之命。 
二月十四日，中亮大夫、保康军承宣使、入内内侍省都知霍汝翼与在京宫观。以臣僚言汝翼蒙蔽男 夫，盗睿思殿库官物入己。 
同日，朝请大夫、起居郎张贵谟差主管建宁府武夷山冲佑观。以臣僚言贵谟阴邪奸险，惟务柔佞。 
二十四日，太常博士吴时显放罢。以言者论时显累政贪污，不宜置于清选。 
四月二十五日，军器监主簿洪 衷放罢。以殿中侍御史张釜言， 衷人物鄙猥，居家无行，丑声外闻，人所不齿。 
五月十三日，寿康宫提点官杨端友降一官放罢，提举官张彦臣、提点官王思恭各降两官。以臣僚言寿康宫门禁不严。 
六月五日，起复武功大夫、荣州刺史、主管侍卫步军司公事张国珍特降两官。坐昨任许浦水军统制，修葺舟船灭裂。 
八月十九日，正侍大夫、昭信军承宣使、提举佑神观、寿慈宫提举关礼放罢，不许入国门，仍降两官。先以臣僚言，礼乃王德谦之妻父，同恶相济，罪状昭著，今又为妻之弟傅昌世于未 
      
参部之前经营出给料钱文历，愈无忌惮，是以罢黜。既而臣僚再论礼欺君罔上，堕废祖宗成法，故复镌秩。 
九月十二日，司农寺丞张镃与宫观，理作自陈。以臣僚言：「镃本娶刘氏累年，一旦弃之，初无可出之过；继娶郑氏，乃其弟妇杨氏之女，天下岂有母子自为娣姒之理 」 
同日，俞茂系已降四辖指挥更不施行。以臣僚论其不曾作邑，巧于干求，破坏成法。 
十月二十六日，修武郎、武锋军统领官王下镌一官，降充准备将。以守臣蔡必胜奏下不恤军务，掊敛酷刑，将士怨愤。 
十一月十一日，选锋军统制郭公亮镌三官，降充自效。以主将郭倪奏公亮身为统制，所部正将杨威通同作弊，有害军政。 
五年正月九日，成忠郎、特添差干办仪鸾司潘琡特降一官。坐衩衣出仪鸾司门。 
十九日，王益祥、陈与行新除架阁指挥追寝。以监察御史张岩言：「前建康教授王益祥、陈与行同恶相济，每临月试，漏题卖鬻，至于冒名破食，掊 斋用钱，尽以归己。为师儒如此，安可当此美擢!」 
二月十三日，武略郎、干办皇城司李谦特降两官。坐牒试武举人叶拱辰、林善胜，用皇城司印记取会隐讳，供说异同。 
三月三日，礼部侍郎胡纮放罢，主管官告院徐似道降一官放罢。以监察御史程松言：「宏辞命题，纮实据断，今题不合典故，古题出处不一，纮独指一出以告同列，所取试卷体格非是。似道方登朝行， 
      
辄敢附会胡纮，结为党与，蔑视同僚。」 
四月二十二日，秘书省校书郎李、大理评事钱菶并放罢。以臣僚言：「父焘卒外官，朝廷厚加赠送，不满其欲，兜揽巨商，所过捽辱务官，尤殢郡守。菶曩倅建康，摄郡，交通关节，赃污弗可胜计。」 
五月二十三日，军器监簿俞亨宗放罢。以右正言陈自强言：「亨宗外事矜持，中怀凶诈，近为省试点检试卷官，批凿卤莽。」 
二十五日，司农寺丞潘子韶放罢。以监察御史程松言：「子韶始与王大过辈俱将使指，分道点检军器、仓庾，辄独走荆鄂襄汉之境。所至受馈，狎昵宴饮，循私骚扰，靡所不至。」 
六月八日，知临安府丁逢放罢，与宫观，理作自陈。以臣僚言：「逢为尹京畿，府侧居民被火破家，从吏留火衖之请，万口嗟怨，绝无忧民之心。」 
七月二十五日，新除大理评事费埏指挥寝罢。以臣僚言：「埏监杂卖场门，强买香货出卖客人，所得掊利以为马下支遣，实为己私。」 
八月二十六日，新除大理正高诹之放罢。以臣僚言：「诹之昔任宜春，专任客吏，惟私是营。每造什物，动辄百计，遂致席卷。」 
同日，权礼部侍郎何异放罢。以臣僚言：「异顷为奉常，与张镃厚密，燕觞狎婢。既留正去国，异在言路，卒无一语之弹。寘之礼侍，尤为罔上。」 
二十八日，后军统制成彦节追两官，放罢。坐掊 军士，盗用官钱，有坏军政，以建康都统赵廞奏故也。 
九月十四日，右军统制雷雱特降两 
      
官，充副将。坐贪婪不法，凌辱士卒，隳坏军政，以兴元都统制田世辅奏故也。 
十月十二日，已降六院指挥潘景连，已除架阁指挥杨炎正，新除主管吏部架阁张时举，并寝罢。以臣僚言：「景连驵侩有余，贪冒无耻，凭恃豪富，以妻得官；炎正浮躁浅露，使气傲物，妄以臆说讥诋前辈；时举天资贪鄙，至老不悛，三为教官，所至狼籍。」 
六年正月九日，大理卿赵师炳放罢，与宫观，理作自陈。以臣僚言师炳昏缪，精力不逮。 
二十六日，安远军承宣使、入内内侍省都知甘昺放罢，日下出门，送永州居住，仍降两官。以臣僚言：「昺辄敢援王德谦例侥求官职，营建大第，工役取办于内司，花石窃移于御苑。纳宫人以为宠，凭恃威权，寖干国政。」故有是(故)[命]。既而以给事中范艺言，昺罪恶既明，责罚未尽，公法之所不容，于是又降两官。 
闰二月五日，司农寺丞许开放罢。以臣僚言：「开天资狼狠，专事吻躁，议论不顾是非，惟务横说，恐乱众听。」 
三月四日，大理评事向公择放罢。以臣僚言：「公择累污白简，苟贱无耻，不能守法律己，岂能持法律人 」 
