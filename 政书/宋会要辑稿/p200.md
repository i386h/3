<!-- { "loadSidebar": true } -->
四年六月二十四日，太常礼院言：「详定到太庙配飨功臣位版题号，稽参故事，在汉史所图名臣及二十八将，事异配飨。惟唐庙配食功臣，见于《通典》及《会要》，既着立庙爵位，仍题初赠官。故昨来议着所终及所赠官，以本唐典。今再看详，将检校官删除，自赵普而下并令一体外，所有后来缘恩加赠官，如以出自恩礼，义难不着。即乞自朝廷详酌，照送礼院，如单书姓名有无典据。」礼院言：「检详配飨功臣位版，单书姓名，即无典据。」诏用见赠官。同上 
哲宗元佑元年六月二十一日，吏部尚书孙承寄案：《大典》一万一千八百五十三作孙永。等议：「按《商书》：『兹予大飨于先王，尔祖其从与飨之。』《周官》：『凡有功者铭书于王之大常，祭于大烝，司勋诏之。』恭惟神宗皇帝以上主之资，恢累圣之业，尊礼故老，共图大治。辅相之臣有若司徒、赠太尉、谥文忠富弼，秉心直亮，操(述)[术]闳远。历事三世，计安宗社。熙宁访落，眷遇特隆。匪躬正色，进退以道。爱君之志，虽没不忘。以配飨神宗皇帝庙庭，实为宜称。」诏从之。同上 
绍圣元年四月十三日，诏故观文殿大学士、集禧观使、守司空、荆国公、赠太傅王安石配飨神宗皇帝庙庭。同上 
三年二月十二日，诏富弼罢配飨神宗庙庭。同上 
徽宗崇宁元年二月九日，诏观文殿大学士、赠太师蔡确配飨哲宗庙庭。《政和会要》载：上谓韩忠彦等曰：「确于哲庙甚有功。方皇太后当从神宗灵驾西行，确密有文字，令弟硕属内臣阎守懃达太后，请留保护，太后以故辍行。保佑哲庙，晨夕常与之俱，食以铜匕箸，至于饮水亦为之亲尝，为德甚厚。确文字今尚在。」故有是诏。同上 
政和七年十二月十八日，礼制局言：「配飨功臣位版尚用旧官，并合除去，止用所赠及封国爵谥。如王安石称『太傅、舒王、谥文』之类。」从之。同上 
高宗皇帝建炎元年五月八日，诏曰：「朕惟宣仁圣烈皇后当元丰 
     
末，立哲宗皇帝为皇太子，遂嗣大统，藩王初无觊觎，大臣未尝异论。其事载于《神宗实录》。及垂帘听政，保佑哲宗，有安社稷之功。二王出居外第，所以别嫌明微，德意深远。比者奸臣钩党附会，敢以空造之言，仰诬盛德，着于史谍，以欺天下后世，闻者莫不愤惋。《神宗皇帝实录》，章惇提举修撰，审有建立之功，不应乃自刊削不载。参考其事，本末甚明。可令国史院别差官摭实刊修，播告天下。其蔡确、蔡卞、邢恕、蔡懋，三省取旨行遣，仍不得引用建炎元年五月一日赦文。」十七日，蔡确追所赠太师、汝南郡王，责授武(泰)[康]军节度副使；蔡卞追所赠太师、卫国公，责授宁国军节度副使；邢恕追所赠少师，责授常德军节度副使；蔡懋责授单州团练副使，英州安置。寻有诏，以司马光配飨哲宗庙庭。此据司马光传修入，月日检未获。《宋史 丰稷传》：徽宗时，稷为工部尚书、兼侍读，改礼部。论宋用臣不当赐美谥，不为书敕。哲宗升祔，议功臣配飨，稷以为当用司马光、吕公着。或谓二人尝得罪，不可用，稷曰：「止论有功于时尔，如唐五王，岂非得罪于中宗，何嫌于配飨 」同上 
(二)[三]年夏，久阴不解，诏百执事赴都堂，给札条具时政阙失。司勋员外郎赵鼎言：「自绍圣以来，学术政事败坏残酷，致祸社稷，其源实出于安石，今安石之患未除，不足以言政。」于是罢安石配飨神宗庙庭。寻诏以富弼配飨神宗庙庭。此据《王安石传》修入，月日检未获。○此二节《续国朝会要》内移入。同上 
〔绍兴〕四年六月六日，太常少卿江端友请明堂前一日差官诣七祀、功臣位行礼。缘即今权于温州贞华宫奉安宗庙，比在京事体不同，欲依绍兴元年明堂，更不排办。从之。同上 
七月二十五日，祠部员外郎、兼权太常少卿、提点太庙景灵宫奉迎所谢伋言：「窃见今岁明堂大礼， 秩 神，祭典毕举。望于太庙逐殿，每遇大礼、郊祀酌献，设文武功臣之位，依旧制配飨。更乞诏求访累朝功臣绘像，令逐家子孙来上，各藏逐殿，俟皇舆定都，景灵宫礼成日，依旧画像。」太常寺看详：「除求访绘像欲依所乞，从诸路转运司下诸州求访外，其差官诣七祀、功臣位行礼，合依绍兴元年礼例并今年六月六日已降指挥，更不排办。」诏依。同上 
     
八年三月十七日，左朝奉大夫、试刑部尚书、兼侍读胡交修，翰林学士、左朝奉大夫、知制诰、兼侍讲、资善堂翊善朱震，左奉议郎、试御史中丞周秘，右朝奉寄案：《大典》一万一千八百五十三作朝散。大夫、试户部侍郎梁汝嘉，左朝请大夫、试工部侍郎、兼侍讲赵霈，左朝散大夫、试给事中、兼直学士院、兼侍讲胡世将，左朝散郎、试中书舍人张焘，左朝奉大夫、权户部侍郎、〔兼详定一司 令王俣，左朝请郎、权礼部侍郎、兼侍讲吴表臣，左朝奉大夫、权礼部侍郎〕陈公辅「兼详定一司」至「权礼部侍郎」，原阙，据本书礼一一之五补。，左朝请郎、守起居郎、兼权中书舍人楼照状：「准尚书省札子，奉圣旨，令侍从官详议徽宗皇帝祔庙配飨功臣。伏以徽宗皇帝在位二十有六年，席盛大之时，包富有之业，虚中屈体以来天下之英，聚精会神以成天下之务，用能上下一心，同底于道。于时辅相有故左光禄大夫、尚书左仆射、兼门下侍郎、赠太师、魏国公、谥文定韩忠彦，明允笃诚，公忠亮达，至仕上宰，无愧前人。建中之初，左右厥辟，招徕俊乂，列于庶位。除苛解娆，厥功茂焉。虽居位日浅，而始终无疵，允所谓以道事君者欤!实有显功，至今称之。伏请配飨。」奉圣旨依，令学士院降诏曰：「古之有功于国者，书于大常，祭于大烝，凡与飨于先王，则司勋诏之，所以善于无穷也。故左光禄大夫、尚书左仆射、兼门下侍郎、赠太师、魏国公、谥文定韩忠彦，纯诚端亮，始终如一，德业之盛，不忝前人。建中之初，入践冢司，损益施设，成天下之务。开不讳之门，塞私邪之路，选贤任能，各当其职。一时忠鲠之士，遂能击强御凶，所向摧折，当乎人心。后世赖之，以克有济。朕览旧史，慨然嘉孍，允所谓世济其美，不损其名。其以忠彦配飨徽宗皇帝庙庭。」宋《卓异记 父子皆飨勋臣阁》：韩魏公琦官至右仆射、兼权枢密使，封魏国公。告老，除永兴军节度使。后薨，谥曰忠献，赠尚书。公政和年中，赠魏王，飨英宗庙庭。子忠彦，官至太仆少卿，薨赠太师，配飨徽宗庙庭。此父子二人皆配飨功臣，昭勋崇德阁，忠贤之报乎!《挥(尘)[麈]录》：「徽宗亡，子配飨，自昔所无也。」同上先是礼部侍郎吴表臣言：「本(庙)[朝]自祖宗以来，推择将臣相臣始终有令德者以配食列圣。恭惟道君皇帝道恢在宥，德合高明，统御宸极，二十有六载，天下归仁焉。弼亮之贤，固有其人矣。望命官详议，取当时辅佐厚德重望，为天下公论所属者，用配清鹢，序于大 
     
烝。」有旨令侍从官详议奏闻。同上 
十八年二月二十三日，监登闻鼓院徐琏言：「国家远稽三代，肇建原庙，凡是佐命配飨，与夫当时辅弼勋劳之臣，绘像于庙庭，以示不忘崇德报功之意。累朝佐命配飨功臣不过十余人，今之臣僚与其家之子孙必有存其绘像者。望诏有司寻访，复摹于景灵宫廷之壁，非独假宠诸臣之子孙，所以增重祖宗之德业，以为臣子之劝。」礼部讨论：「欲下诸路转运司，委所管州军寻访配飨功臣之家：韩王赵普、周王曹彬、太师薛居正、石熙载、郑王潘美、太师李沆、王旦、李继隆、王曾、吕夷简、侍中曹玮、司徒韩琦、太师曾公亮、富弼、司马光、韩忠彦，各令摹〔写〕貌像投纳，绘画于景灵宫廷壁。」从之。同上
二十七年五月二十五日，太常博士张廷实言：「望依《政和五礼新仪》，今后宗庙夆飨，设祀配飨功臣。」从之。寄案：详见缘事裁制。同上。 
干道五年九月十一日，太常少卿林栗等言：「孟冬夆飨在近，所有钦宗皇帝庙庭配飨臣僚尚虚其位。当时遭值艰难，莫救沦胥，臣僚罕可称述，而以身殉国、名节暴著者不无其人。虽生前官品不应配飨之科，然变〔出〕非常，难拘定制。乞特诏侍从、台谏集议以闻，预于十月三日夆飨以前降付有司施行。」从之。同上 
侍右郎官曾逮言：「昔元佑中，神宗未有配飨庙庭，依例权塑二侍臣。」吏部尚书汪应辰言：「钦宗所图共政之臣，皆未有能胜其任者。若应故事，姑令备数，上非所以尊宗庙，下非所以劝有功。诚如太常所言，当时死事之臣非一，建炎以后皆次第褒赠，今欲令配飨钦庙，典故所无；如创行之，又当考究本末，差次轻重，有所取舍，尤不可以轻易。昔唐文宗、武宗，皆无配飨功臣；本(庙)[朝]太祖、英宗既无(卸)[御]集，亦不建阁。盖崇奉祖宗，必审其实，必当于理，不虚尚文饰，以苟塞人情而已。既无可配飨者，乞更不集议。」遂罢。寄案：《大典》三千一百八十四引此注云《干道会要》。同上 
淳熙十五年三月十七日，礼部尚书宇文价等言：「奉诏令臣等详议高宗皇帝祔庙配飨功臣者。恭惟高宗圣神武文宪孝皇帝天锡勇智，绍开中兴。拨乱之勋，同符于艺祖；揖逊之德，光媲于唐尧。 
     
一时将相名臣，着在彝鼎。宜列侍太室，序于大烝，丕昭隽声，式 旧典。伏见故宰臣太师、秦国公、谥忠穆吕颐浩，再登鼎司，能断大事。主盟义举，取日虞渊，讫于瀛海无波，复安宗社。艰难之际，厥功茂焉。特进、观文殿大学士、谥忠简赵鼎，智虑湛明，学识醇固。北边受敌，力赞亲征。国本未正，建万世之长策。望实高劭，斯民具瞻。太师、蕲王、谥忠武韩世忠，身更百战，义勇横秋。建炎勤王，投袂奋发，连营淮楚，虎视无前，名闻羌夷，至今落(瞻)[胆]。太师、循王、谥忠烈张俊，策翊霸府，披荆棘以立朝廷。御侮鄞川，靖寇江左。功名之盛，溢于旗常。而秉心忠勤，终始一节。四人皆有名绩见称于世，宜如明诏，伏请并配飨高宗庙庭。」从之。先是知制诰洪迈奉诏，欲用文武臣各二人。以迈议定四人，皆一时名臣将相，合于天下公论，乞侍从官详议，故有是诏。《大典》卷一万一千八百五十三 
