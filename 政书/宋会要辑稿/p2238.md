<!-- { "loadSidebar": true } -->
六月二十七日，诏广南东路转运使、副任满转一官，转运判官减二年磨勘。 
六年三月十九〔日〕，上谓辅臣曰：「诸路漕臣职当计度，欲其计一道盈虚而经度之。今则不然，于所部州郡有余者取之，不足者听之。逮其乏事，从而劾之，吾民已被其扰矣。朕今以手诏戒谕，俾深思古谊，视所部为一家，周知其经费而通融其有无，廉察其能否而裁抑其蠹耗，庶乎郡邑宽而民力裕也。」诏具《戒敕官吏》。是年九月明堂赦：「令诸路漕臣限一月，各具合如何经度通融事件以闻。」 
四月二十一日，诏：「成都转运司每岁管认威、茂州省计钱引五千道，令照应今年三月已降手诏，将有余去处通融应副。」从四川总领所请也。 
七月 
      
二十六日，诏：「诸路漕臣约束所部州军，不得科扰病民。常切觉察，如有违戾去处，具名按劾。漕臣失于觉察，亦重寘典宪。」以将作监潘纬论州县之弊：「大率守臣到官，首请属邑责认财赋，数足还邑，谓之献助；委僚佐下邑点检，责认解发，抑无为有，谓之 刷；州纳二税，既倍收耗，重价折科，又刷具合零就整，谓之畸零；酒税不用祖额，逐年增加，谓之递年；课利钱拘催钱物钞状既到，先填旧欠，别令催发，谓之改钞；春冬衣赐，别定数目抛降拘催，谓之军衣。又有曰无额经总制，曰补亏，曰州用，曰版帐，曰纲目，曰格目，曰月桩，曰青册子之类，名各不同，科取于民。宜责漕臣，痛行蠲除。其守、令循良者，使之论荐，特加旌别；并缘掊克者，按劾以闻，重寘典宪。」故有是诏。 
七年三月十五日，四川制置使胡元质言：「关外阶、成、西和、凤州各有岁计，可足州用，缘转运司尽行拘催，别置仓库，自行收受，每岁量行抛降，由此州郡匮乏，不免苛取于民。乞下利州路转运司，将每年抱认数目，许各州合发漕司钱物内径行截留。」从之。 
十八日，诏：「诸路漕臣限一季与所部州县商度赋入，通融其有无者有几，裁抑其蠹耗者又有几，仍条具以闻。令三省置籍，稽考殿最，以议赏罚。」从臣僚请也。 
八月二十四日，诏两浙转运司营运日下住罢。 
十一年五月一日，诏今后两浙转运司应干奏札、奏状，并令于通进司投进。 
十六 
      
年正月二十八日，诏：「自干道以后创置修内司等处兼转运司准备差遣人，元非旧例，可并罢，今后更不差人。」 
 绍熙元年五月一日，臣僚言：「恭 淳熙六年三月十九日寿皇圣帝御笔手诏，戒谕诸道转运视所部为一家，周知经费而通融有无。窃见诸州财计优余窘匮，诚不能相等，欲乞严饬诸路漕臣，确意遵守淳熙六年诏旨，必行通融，使无有余不足之患。」从之。
 职官 宋会要辑稿 职官四二 察访使 
      
察访使
【宋会要】
      
神宗熙宁三年八月十六日，同判司农寺吕惠卿言：「比岁以来，累降诏旨，访求农田利害，中官司未有应令。继命辅臣经制其事，具为条约，付与诸路，使之推行，皆有成法。如闻逐司自被朝旨，只是翻录行下，即未能用心讲求，申明法意，晓谕州县，责以成 ，以故至今未有报应。虽数告谕催促，期以岁月，当行考察，及已有察访指挥，而所在官吏玩令如故。臣以职事在于兼领，宜紏不职，以信典宪。又缘本寺未曾施行，且令具录元降条约画一牒逐司，问其从来节次施行之状，谕以向去检举督察之方。仍且声述朝廷前后所降约束，要在必行。尚虑逐司未即呈禀，乞赐戒敕。仍乞将先降差官察访、当行考察等指挥节次举行，继之以实，使人人知其不为空文，则令遵而事立矣。其行下逐司牒一道，随状缴进。」诏候来年合察访，取旨差官，余并从之。 
四年九月二十八日，命检正中书刑房公事李承之察访淮南、两浙常平及农田、水利、差役事，令与转运判官以上序官，仍使体量近降盐法。 
六年三月二十五日，又命李承之察访永兴、秦凤等路。 
五月，命检正中书户房公事熊本察访夔州路，太常丞直舍人院邓润甫甫：原作「院」，据《长编》卷二四五改。、权定州推官馆阁校勘吕升卿察访京东路。 
六年，命检正中书刑房公事沈括相度两浙水利，兼察访。 
七年四月二十三日，命龙图 
      
阁待制兼枢密都承旨曾孝宽充河北东路兼青、郓、齐、濮州察访使。 
九月，命中书检正五房公事李承之察访河东路，兼提举义勇、保甲。 
十二月，命检正中书户房公事蒲宗孟察访荆湖南北。 
元符元年十月六日，大理寺言：「察访使司应州县事事：原无，据《长编》卷五○三补。，若非当路别无察举事者，听不遍到，已经监司若专制总领官监：原作「兼」，据《长编》卷五○三改。，而行遣未审当或失于察举者，听察举。事小者牒本司改正，大者以闻。涉情弊者申尚书省，委邻路官推治。邻路系本察访路分者，听直牒。内系命官，仍具奏闻。」从之。
 职官 宋会要辑稿 职官四二 招讨使 
      
招讨使
【宋会要】
      
熙宁八年，命知延州、天章阁待制、吏部员外郎赵为安南道马步军行营招讨使。 
建炎四年，诏张俊招讨江南，其应用钱粮、草料，令本路运使及本路州军县镇，不以封桩不封桩取拨应副。差随军转运使一员，仍仰本路都转运使汤东野专一同共协力应副。令户部支降银、绢各五千匹、两，候起离行在处及一月，许犒设一次。 
绍兴五年，诏岳飞招讨。飞先任制置使，已除检校少保，增重使名故也。 
六年二月十九日，枢密院言：「岳飞昨充湖南北襄阳府路制置使日，依第二等奉使条例，发运监司并用申状外，兼张俊任江南东西路招讨使日，除安抚大使司公牒外，其余帅司并用申状。今来岳飞已改除湖北京西南路招讨使，理合申明。」诏并依条例施行。 
十年六月，制以少师、兼节制镇江府韩世忠特授太保，兼河南北诸路招讨使，封英国公；少傅、镇洮崇信奉宁军节度使、充淮南西路宣抚使兼营田大使张俊特授少师，兼河南北诸路招讨使，封济国公；武胜定国军节度使、开府仪同三司、充湖北京西路宣抚使、兼营田大使岳飞特授少保，兼河南诸路招讨使如故。 
三十一年十月四日，以四川宣抚使吴璘充陕西河东路招讨使，《大一统志》：吴璘绍兴三十二年以四川宣抚使除陕西河东路宣抚招讨使。其年春，领兵收复散关 
      
及和尚原。璘遣其子挺及都统制姚仲率东西两路兵攻德顺，金人左都监自熙河以兵由张义堡驻鸣沙，会平凉之师来援。挺率兵战于瓦亭，大破之，遣别将复原、环二州。三日，诸将攻德顺，久未下。璘知士卒有怠志，即单骑自秦州星驰视师，自拥数十骑，遶四城传呼。南北之人服璘威名，思识颜面，一闻璘之来，士气百倍，金骑遁去。遂服德顺军，市不易肆。璘入城，父老迎拜马首，几不能行。高宗命虞允文以兵部尚书充川陕宣谕使，赍诏劳璘。允文至秦州，闻璘在德顺，即扬鞭而驰，见璘共议军事，遂遣兵攻破熙州，继攻巩州，克之。六月，孝宗即位，赐亲扎嘉劳。璘与允文日商榷恢复关故地，允文谓璘曰：「敌必再争德顺，不可少缓。」璘以为然，乃驰赴城下。允文回秦州，调度军用。德顺之东曰东山，北曰北岭。东山小而可守，下瞰城中；北岭形势延接，实控扼之地。璘至，则连营北岭，撅重壕，筑深堑，开战道，益为不可犯之计。且指视诸将以金人他日所营，已而敌果大至，合完颜悉力兵十余万，正营所指之地。有敌先自变量千骑出视东山，去巢穴稍远，击之，狼狈趋营。既乃大开壁，出师苦战，自旦及晡，敌败，先退入壁。自是坚守不动，豁豁万户复请精兵自凤翔来援。初，璘一军当北岭下傅城下寨，敌骑又以驰突。至是，璘下令夜移入城，将士不知所谓，颇有口语。既旦，敌果合兵大出，直至其处，已无所得， 
      
乃讙噪城下。璘命偃旗卧 ，士无敢哗。诸将请战，不应。迨日昃，敌气已惰，令诸将鸣 ，直冲其营。贼大骇，遣诸将袭败之。当时非璘徙城下之营，则敌几得志。时敌既守不出，挺请挑战，以奇兵播虚声。璘令列阵城下调敌，闭营，璘则就以其阵移上东山，筑堡以守。时雨雪大寒，冻不可入，则烧土而掘之。连夜堡成而敌忽至，极力争之，杀伤几半，诸将叹璘之多算。敌自是失三路形胜，璘调诸将，益出兵至秦州。允文疏璘勋绩以闻，孝宗诏褒之。金人巘军永洛城，开道陇山，以示我出奇，实亦自便归计。璘乃部置诸将分屯要塞，且益出蜀口之师，分德顺兵历阵，内外相合以击之。敌又谋进兵取凤翔，俄有诏班师。以镇江驻札御前军都统制、淮南浙西江东西路制置使刘锜充京畿淮北京东路河北东路招讨使，以主管侍卫马军司公事、充湖北京西路制置使、节制两路军马成闵为京西路河北西路招讨使。 
十一月二十五日，以主管侍卫马军司公事、充湖北京西路制置使、京西路河北西路招讨使成闵依前主管侍卫马军司公事、兼镇江府驻札御前诸军都统制、淮南东路制置使、京东西路淮北泗宿州招讨使，以鄂州驻札御前诸军都统制吴珙充湖北京西路制置使、京西北路招讨使。
 职官 宋会要辑稿 职官四二 招抚使 
      
招抚使
【宋会要】
      
绍兴十年五月二十六日，制以少师、护国镇安保静军节度使刘光世特授太保、三京等路招抚处置使。光世言：「每月公使钱，乞支给二千贯。乞差参谋官、参议官、主管机宜文字、书写机宜文字、干办公事、准备差遣、点检医药饭食，带见任或新旧任请给。或不愿带行，每月别给钱，内参谋、参议官各五十贯，主管及书写机宜、干办公事、准备差遣各三十贯，点检医药饭食二十贯。」从之。仍令户部支降银、绢各三万匹、两，钱二十万贯，一十五两(数)[镂]金腰带二十条，十两(数)[镂]金束带二十条，充激赏。令所至州县并漕臣专一应副，如有违误，仰按劾闻奏。光世言：「本司被旨结局，所有先差置属官，欲望添差差遣，或与先次占射差遣一次。」诏依省罢法。 
孝宗皇帝隆兴元年八月十二日，诏安庆军节度使、捧日天武四厢都指挥使、充镇江府驻札御前诸军都统制刘宝兼淮东路招抚使，节制本路军马。 
二年三月二十八日，诏保平军节度使、龙神卫四厢都指挥使、建康府驻札御前诸军都统制王彦兼淮南西路招抚使，节制本路军马。 
开禧二年四月二十四日，诏宁远军承宣使、镇江府驻札御前诸军都统制、兼知扬州、充淮南东路安抚使、马步军都总管郭倪兼山东京东路招 
