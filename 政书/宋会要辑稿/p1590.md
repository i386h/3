<!-- { "loadSidebar": true } -->
勒限支还，常切觉察。勘会见任官及公使库并买物充官用，支还价钱，各已有立定日限、断罪法禁，所属监司及廉访使者并合常加按察，约束遵守。所有前官买过公使及官用物色，若有未还价钱，如已出违条限，合依法科罪外，其后官自合认数支还。今欲申明行下，如后官不为支还者，仰所属监司、廉访使者觉察，按劾闻奏。」诏从之。 
七月六日，三省言州县祀神，聚众相殴，未有禁约。诏今后为首罪轻者徒二年。 
八月二十五日，诏：「诸路事魔聚众烧香等人所习经文，令尚书省取索名件，严立法禁，行下诸处焚毁。令刑部遍下诸路州军，多出文牓，于州县城郭乡村要会处分明晓谕。应有逐件经文等，限今来指挥到一季内，于所在州县首纳。除二宗经外，并焚毁。限满不首杖一百，本条私有罪重者自从重。仍仰州县严切觉察施行，及仰刑部、大理寺，今后诸处申奏案内如有非道释藏内所有经文等，除已追取到声说下本处焚毁外，仍具名件行下诸路照会，出牓晓谕人户，依今来日限约束首纳，焚毁施行。」 
九月二日，臣僚言：「臣闻四海之广，所与共治者莫严守令，而监司刺举之官也。伏见近岁以来，任非其人，背公自营，倚令搔众。到职之后，上之德意弗务宣究，民之利病弗务询采，一意以附托权势为计，委之营缉田产，制造器用，与办治其私者，公然不以为嫌。由是傍立名目，侵用 
      
公钱，须索诛求，靡有艺极，公私被害，有不可胜言者。甚则指名其人，假托气焰，强市横敛，抑配追呼，弗酬其直，弗顾其力，类多有之。伏望特降诏旨，自今有敢蹈习抵犯，重立典刑，内令御史台、外委廉访使者觉察按治。」诏：「被委及委之者并以枉法自盗论，御史台、廉访知而不按与同罪，仍镂版印给诸路监司。」又诏：「以降指挥禁止监司守令为人营治私事，如差使臣等出外勾当，而凭借声势，干托监司州县，或搔扰百姓者，并依已降指挥，仍并以违御笔论。」 
二十二日，臣僚言：「官守乡邦，着令有禁，陛下待遇勋贤，优恤后裔，故其子孙宗族有除授本贯差遣，不以为嫌，示眷礼也。而迩来非勋贤之后，多任本贯及有产业州县官。其田舍连属，悉皆亲旧，而胥吏辈并缘为奸，民讼在庭，以曲为直。挠法营私，莫此为甚。乞除勋贤之后得旨令子孙任本州岛官及曾任宰执外，余令自陈，对移一等差遣。愿罢者听。匿而不言或冒居者，必罚无贷。」从之。 
十月八日，诏：「访闻城寨掌兵官近年已来多规求差出，妄作假故，动经数月，离去本任。其一寨职事，并付权官，比及任满，虚受赏典，深属侥幸。今后诸路城寨掌兵官，除军兴许差外，余并不得差出、给假、离任，违者以违制论。」 
二十一日，诏：「诸非应奉司辄遣使臣来往州郡计置收买什物果石者，以违御笔论，守臣、监司应付者与同罪。」 
二十九日，诏枢密院：「禁军阙额 
      
请受、收租、保甲封桩钱物，非专承枢密院及三省枢密院同降指挥，不许使用，不得一例作朝廷诸司封桩钱物借支支那。如违，以违制论。」 
十二月十五日，臣僚言：「迩者因事援例，侵紊成宪者，间出于疏远之吏，开端之渐不可不杜也。乞严行禁止。」从之。 
二十七日，诏：「进奏院朝报非定本事辄传报者，令尚书省检会以降指挥，别行措置约束取旨。」 
四年四月十二日，中书省、尚书省言：「勘会官司被受条制，置籍编录，以元本架阁，并应注冲改而不注，或编录不如法，若脱误有害，所掌吏人替日交受，并已有断罪约束条法，自合遵守，更不销别有增立。伏乞申严行下。」诏应被受条制置册编录者，并用印，当职官以所受真本逐一校读讫，付吏人掌之。如违，杖一百。 
二十八日，诏：「国朝置禁旅于京师，处则谨守卫，出则扞边境，故择诸爽垲，列屯相望，将校步骑，驰走教阅，分都置舍，多寡往来，各有区处，以相保守，其法甚严。比来官司臣僚指射干请，置局增第，致令禁旅暴露湫隘，不安其居，闻之恻然。夫介胄之士所与共患难，惟有以恤其私，然后可使之竭力。自今敢有如前指射者，以违制论。」 
七月六日，臣僚上言：「伏见自来州县官奉行法度，或有殿负，则本司检举书罚，曾不踰时。至若究心职事，悉力公家，于格合该推赏，则猾胥老吏多方沮抑迁延，以幸赇谢，不为保明，甚者经涉岁月之久不 
      
能得，遂致士大夫接武台省，喋喋陈诉不已。今着令除获盗推赏有限三十日保明之文外，余并未有立定期限，有司留难而有情弊，罪亦止于杖八十而已，法不胜奸，遂成文具。臣愚伏望特赐明诏，今后官员奉行熙、丰、崇、观以来成法，合该推赏，所属保明勘会应报之际，比类获盗法，量立期限。如留难而有情弊者，加等坐罪。庶几信赏不为黠吏所持，止息士大夫争讼，实有补于政教。」诏申明行下。 
八月十六日，三省言：「命官所得转行及回授恩赏，或未至止官及未该回授，并不许收留，俟该使日陈乞，以绝侥冒。」从之。 
二十二日，诏诸沿边官吏辄以私书报边事，以违制论。 
十月十八日，诏：「访闻州县仓场受纳多不以时，留滞乡民，物斛露积，或遇风雨，遂成弃物，非理退换，为害不细。今后应退换物，并书文籍，违者以违制论。」 
十二月七日，诏：「应买物斛，差官称量，被差官不躬亲监临，或指数约貌，量收出剩，或得支用过数目为已称量出数者，各杖一百。赴本处宴会者加一等。」 
十二日，权知密州赵子昼奏：「窃闻神宗皇帝正史多取故相王安石《日录》以为根柢，而又其中兵谋、政术往往具存，然则其书固亦应密。近者卖书籍人乃有《舒王日录》出卖，臣愚窃以为非便，愿赐禁止，无使国之机事传播闾阎，或流入四夷，于体实大。」从之。仍令开封府及诸路州军毁板禁止。如违，许诸色人告，赏钱 
      
一百贯。 
二十四日，臣僚言：「林虙编进神宗皇帝政绩故实，其序称『先臣希尝直史馆，因得其绪，纂集成书』。鬻于书肆，立名非一，所谓《辞场新范》之类是也。乞禁止。」从之。 
五年五月二十七日，中书省言：「访闻外路县官多有不恤民力、抑勒侵扰事件。乡村陈过词状，未论所诉事理如何，却先根刷陈状人户下积久不问蠲放分数、倚阁年限，并行催索，百姓避惧，遂致不敢到官披诉 抑。或因对证，勾追人户到县，与词状分日引受。若遇事故，有迁延至五七日不能辨对了当。非理拘留，妨废农事。又有保正长、甲头之类，日限分催税数，仍令三日赴县衙出头比磨期限，迫促趋赴下辨。乡村地里窵远，多是不得及时催督，皆属未便。今乞转运司觉察，如有上项去处，并行止绝，日后常切点检。仍遍行晓示乡村知悉。勘会租税辄勾催税人赴官比磨已有法禁外，县道民讼与追会到公事，并合每日受理行遣，不当分日引受。其人户有欠，自合平日催督，若遇赴诉，却根刷出户下积欠催索，显是故为抑塞，并属违法。」诏令户部坐条申明，及遍下诸路监司，常切觉察点检。如有前项违慢去处，并仰按劾施行。 
六月十一日，中书省言：「近降指挥，禁止市井营利之家不得以官号揭榜门肆，其医药铺以所授官号职位称呼，自不合禁止。检准宣和五年三月十七日延康殿学士赵遹奏，乞降睿旨禁止 
      
市井营利之家、伎巧贱工不得以官号揭榜于门肆，诏令开封府禁止，外路依此。」诏宣和五年三月指挥更不施行，令开封府出榜晓谕。 
七月十三日，中书省言，勘会福建等路近印造苏轼、司马光文集等。诏今后举人传习元佑学术以违制论，印造及出卖者与同罪，着为令。见印卖文集，在京令开封府，四川路、福建路令诸州军毁板。 
十一月二十七日，提举潼川府路常平等事吕希莘奏：「窃见近来州郡多差军人散在市井，以捉事为名，侵渔百姓，恐吓求取，其弊百端，小不如意，肆为凌暴，良民被害，甚于盗贼。欲望特诏有司立法，诸州郡非厢巡捕兵而辄差军人散在街市以捉事为名者，重为之禁。提刑司觉察，每季检举，出榜晓示，使民间通知。庶使太平之民，各享安业之乐。」从之。 
十二月四日，尚书省言：「勘会禁止蕃装、胡服，断罪、告赏指挥已严，近日士庶于头巾后垂长带，有类胡服，亦合禁止。」诏申明行下，仍令合门、御史台、太常寺、开封府常切觉察及弹奏。 
五日，权发遣万州李载奏：「本州岛非时监司呼索采取石砚，民无休息，欲乞于农务之月，不许采取。」虞部供到即行禁止、不许采取指挥，及无立定上供之数条法。看详万州砚石，监司相承劳民采取，显属骚扰。欲乞立法，应见任官辄下州县差人采取者，并科违制之罪，仍计庸坐赃论。从之。 
六年正月十三日，秦凤路经略安抚使郭 
      
思奏：「访闻管下州县将人户籍充乐人、百戏人，寻常筵会接送，一例有追呼之扰。乞降指挥，除圣节开启外，截日改正。」礼部状称：「将人户籍充乐人、百(战)[戏]人，勒令阅习百戏、社火，寻常筵会接送追呼等，即未有禁约条法。看详除圣节开启并传宣抚问之类外，并合立法禁止。」诏州县辄抑勒人户充乐人、百戏、社火者杖一百。 
二月四日，臣僚言：「比者纷然传出一种邪说，或曰《五公符》，或曰《五符经》，言辞诡诞不经，甚大可畏。臣窃意以谓其书不可留在人间。」奉圣旨，令刑部遍下诸路州军，多出文榜，分明晓谕。应有《五公符》，自今降指挥到，限一季于所在官司首纳，当时实时焚毁，特与免罪。如限满不首，并依条断罪施行。仍仰州县官严切觉察。诏限一季首纳，限满不首，依谶书法断罪，许人告，赏钱一百贯。余依已降指挥。 
三十日，诏：「诸路州县公人犯赃私罪，依格虽会恩永不收叙，或虽许叙，皆有期限。若有所规避，改易名姓应召募，官司明有法禁。访闻州县近来多以不应叙或合叙而岁月未满，或曾断罪而改易姓名之人，辄敢违法收补，容庇奸猾，肆为欺扰。可申明条约行下，仍令逐路监司常切觉察。」 
三月四日，诏：「臣寮将带人从，依格各有定数，其辄借人力，除宗室已立法外，在内供职臣僚亦合一体禁止。今后应臣僚辄带借债或售顾人力入宫门，罪赏并依宗室法。将带过数，止坐本官。若兼领 
      
外局，所破人从非随本官辄入者，自依阑入法。 
