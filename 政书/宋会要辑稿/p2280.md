<!-- { "loadSidebar": true } -->
天禧四年正月，以太府卿裴庄为光禄卿，将作监韩援为秘书监，兵部郎中崔昈为太常少卿，并依前分司。 
十一月，以保静军节度副使戚纶为太常少卿，分司南京，纶以疾陈请故也。 
十二月，比部员外郎孙梦协乞分司南京，取便居住，诏许焉。后多援例许从便居住。 
五年正月，司勋员外郎、知解州萧芳分司西京。仍以其子殿直国真监西京牧马监，以便侍养。 
十一月，山南东道节度使、同平章事王钦若责授银青光禄大夫、司农卿，分司南京。钦若时判河南府，称疾擅离任赴阙，故有是命。 
干兴元年四月，仁宗即位未改元。以秘书监、分司西京韩援为太子宾客，太常少卿、分司西京崔昈为太仆卿。兵部郎中、分司西京高绅，司封郎中、分司西京韩昌龄，并为太常少卿，皆依前分司。 
六月，守司徒、兼侍中丁谓降授太子少保，分司西京。谓为真宗山陵使，坐与内侍雷允恭擅移皇堂。当降制，止命舍人院草词。 
九月，诏银台司、合门、都进奏院，自今分司官表章并许收接。时分司西京韩援上言：「准都进奏院公文，分司、致仕官并前任丁忧持服官表章无例投进，缘分司官见今食禄，列在班簿，致仕官亦有俸给，即与丁忧持服不同。」故 
     
有是诏。 
仁宗天圣元年五月，给事中、充集贤院学士张复为光禄卿，分司南京。与假百日将理，候痊损发赴南京。 
七月，主客员外郎、判三司度支勾院李宗谅言：侄国子博士昭迪昨自汾州通判就差监(颖)[颍]州正阳镇盐酒税，兼兵马都监，为患乞就除分司西京，且在私家求医，损日却赴西京。诏给假百日将治，候痊损发赴西京。 
二年四月，以知曹州、刑部尚书、集贤院学士薛映本官分司南京，仍于曹州居住。 
九月，知兖州、工部侍郎李应机为将作监，分司南京，徐州居住。 
三年四月，知宿州、工部郎中孙元方求分司。诏以元方在任公事无旷阙，(今)[令]终此一任差替。 
六年十二月，主客员外郎、分司南京邵焕落分司，就(盖)[差]监当。 
七年十月，工部郎中、监泰州茶盐商税务周嘉正分司西京，泰州居住。嘉正言兼男茂先近授楚州司户参军，乞改授泰州倚郭县簿尉或判司。从之。 
庆历五年十二月，赐司封员外郎、分司西京赵希言三品服，仍赐钱十万。初，枢密使王贻永、副使庞籍、丁度言希言尝讲禁中，年余八十，而家素贫，故赐之。 
六年七月，右正言、知制诰、知吉州余靖为将作少监，分司南京，许居于韶州。 
皇佑四年正月，诏御史台，臣僚年七十，因体量罢官或分司致仕者，更不推恩子孙。 
嘉佑四年九月，以翰林侍读学士、礼部郎中、知和州吕溱落职降官，分司南京。 
五年六月，以宁国 
     
军节度副使孙沔为光禄卿卿：原无，据《宋史》卷二八八《孙沔传》补。，分司南京。至七年十月，以知濠州。 
神宗熙宁三年六月，光禄卿、知舒州杨屿守本官分司南京。屿以本路转运司奏庸懦不职，乞改宫观差遣故也。 
元丰元年七月十九日，诏：「自今武臣遥郡已上分司，如历任不因战功转官，及不曾任管军及横行，并除南班官分司。」 
三年九月四日，御史王祖道言：「太常丞汪辅之除广东转运副使，辅之即乞分司致仕，朝廷为改成命，令依旧为开封府推官。臣窃以平日无事差一监司，听避免而不行，万一二广有边陲之警，朝廷何以使人 谁肯为陛下行者 望从辅之之请。」诏许辅之分司。 
四年十二月十六日，诏见分司官三年罢，自今更不许分司。以侍御史知杂事满中行言，乞自今见任官更不许陈请分司，已分司者候满二年放罢。 
哲宗元佑元年五月十八日，诏李定落龙图阁直学士，守本官分司南京，扬州居住。定父没，始解官持所生母心丧，刘挚言其不持服也。 
同日，诏三京依旧置分司官。 
六月十二日，诏相州观察使张诚一特责授左武卫将军，分司南京，于本处居住。以左正言朱光庭言邪险有亏孝行也。 
十八日，诏资政殿大学士、正议大夫、提举西京嵩山崇福宫吕惠卿落职，降为中散大夫、光禄卿，分司南京，苏州居住。以谏官苏辙、中丞刘挚论列，故有是命。 
二十七日，诏龙图阁直学士李定责授朝请大夫、少 
     
府少监，分司南京，滁州居住。以左司谏王岩叟言不持所生母仇氏服，故有是诏。 
十月三日，诏奉议郎、前太府寺丞王璋许守本官，依旧太府寺丞，分司南京。璋以疾自陈故也。自是应自请分司，并带职事官。 
绍圣元年七月十八日，诏降授左正议大夫、知随州吕大防守本官，行秘书监；降授左朝议大夫、知黄州刘挚守本官，试光禄卿；降授左朝议大夫、知袁州苏辙守本官，试少府少监。并分司南京，大防郢州、挚蕲州、辙筠州居住。以御史中丞黄履等言，大防等谤讪先朝，变乱法度，乞各正典刑，故有是命。 
二年五月二十二日，诏依元丰四年朝旨，见任官不许陈乞分司，从殿中侍御史郭知章言也。 
三年八月十九日，诏梁焘除少府监焘：原作「涛」，据《长编纪事本末》卷一○一改。，降授奉议郎、管勾洪州玉隆观、南安军居住刘安世除少府少监，并分司南京，各于本处居住。 
元符元年正月二十四日，前知应天府赵君锡等将公使库寄纳官钱借使，诏君锡以少府少监分司南京，亳州居住。 
三年徽宗即位未改元。六月十日，左正言陈瓘言：「龙图阁待制、知荆南府邢恕昨者自谓亲闻司马光有凶悖之语，遂以告于章惇，而光及范祖禹等缘此贬窜。又以文及甫私书达于蔡确妻明氏，谓刘挚、梁焘、王岩叟皆有奸谋，而挚等家族几至覆灭。按恕尝以反复诡诈得罪先朝，公议不容，固亦久矣。今宠以华职，付之大藩，中外沸腾，不以为允。望降 
     
睿旨，原情定罪，以协公议。」三省进呈瓘疏，韩忠彦请改撰司马光、吕公着告命。上曰：「但贬邢恕训词中具载此意，则天下皆知之矣。」是日，责恕为少府少监，分司西京，筠州居住。 
钦宗靖康元年二月十八日，诏太师蔡京特责授中奉大夫、秘书监，分司南京致仕，河南府居住。以言者论：「京政和中首建平燕之议，王黼当国，循袭创造边患，黼大正典刑，如京之恶，岂可独贷!」故有是命。 
高宗建炎元年五月二十九日，资政殿学士学士：原作「大学」，据《建炎要录》卷五改。、西道总管王襄责授中大夫、秘书少监，分司北京，襄阳府居住；资政殿学士、北道总管赵野责授中大夫、秘书少监，分司南京，青州居住。以提兵在外，不能入赴国难，而为退避之计故也。 
乐、不恤国艰故也。 七月三日，诏朝奉大夫、充徽猷阁待制、知平江府郑滋落职，责授秘书少监，分司南京，筠州居住。以为郡 
三年三月十二日，诏光禄大夫、提举南京鸿庆宫黄巘善责授秘书少监，分司南京，衡州居住；正议大夫、提举西京嵩山崇福宫汪伯彦责授秘书少监，分司南京，永州居住。皆以其谋国不臧，致虏骑凭陵故也。 
十七日，诏钱伯言责授军器少监，分司西京，澧州居住。以伯言常弃城而遁故也。 
同日，诏黄巘厚责授中大夫、秘书少监，分司南京，道州居住。以殿中侍御史王庭秀论其卖官售宠故也。 
七月八日，诏张澄落职，责授秘书少监，分司南京，衡州居住。以朋附苗 
     
傅、刘正彦故也。 
四年五月二十三日，诏中大夫、同知枢密院事周望(授责)[责授]秘书少监，分司南京，衡州居住。初，望为江浙制置使，以尝有(补)[捕]获苗瑀功，遂超拜本兵之任。既而以宣抚使总师平江，会金人南牧，望不能统御大军为捍御计，望风先遁，致虏骑乘间复破吴门，连陷诸郡，言者乞加诛斥，乃有是命。 
八月十八日，诏权知三省、枢密院事滕康，同权知三省、枢密院事刘珏，并责授秘书少监，分司南京，滕康永州居住，刘珏衡州居住。以言者论其传闻警报，使太后乘流陟险故也。 
九月十七日，诏分司居住人该遇今年二月二十三日德音，令所属具元犯因依，取旨移放。 
绍兴元年十月三日，诏朱胜非责授中大夫，分司南京，江州居住。坐辞难避事之罪也。 
十年闰六月二十五日，诏前相赵鼎责授中大夫、秘书少监，分司南京，兴化军居住。 
十一年十一月十三日，诏范同责授左朝奉郎、秘书少监，分司西京，筠州居住；朱翌责授左承事郎、将作少监，分司西京，韶州居住。臣僚言：「同当贰政之始，首为迁葬之谋，驱役疲民，骚动州县，州县之吏望风而迎祭者络绎于道。以朝廷执政之尊而恃威怙权，蔑视百僚，无所不至。至于掩人主之隽功，称为己有；劝人主之必杀，恣为己私。阴结维城之戚，密通左右之臣，引用非人，植立党与，必欲尽排异己者而中伤忠良。故如朱翌、邵大受之徒，皆以儇轻 
     
险躁之资，甘为鹰犬厮役之态。同之所向，翌等必附之；翌等所言，同必行之。更唱迭和，共济其奸。」故有是命。 
十二年正月二十九日，诏孙近责授左朝散郎、秘书少监，分司南京，漳州居住。以臣僚列其交结朋比之罪故也。 
十月二十一日，诏左朝奉大夫、提举江州太平观何铸责授左朝奉郎、秘书少监，分司南京，徽州居住。以破和议故也。 
三十一年七月十九日，诏同知枢密院事周麟之责授左朝奉大夫、秘书少监，分司南京，筠州居住。以其辞避使虏故也。
 职官 宋会要辑稿 职官四七 判知州府军监 
     
宋会要辑稿 职官四七

判知州府军监
【宋会要】
周朝州镇有阙，或遣朝官权知。太祖始削外权，牧伯之阙止令文官权知 ，其后文武官参为知州军事。二品以上及带中书、枢密院、宣徽事者，称判。 
