<!-- { "loadSidebar": true } -->
十(一)[七]年三月二日，臣僚言：「仰惟陛下博施济众，仁覆天下，常赋之外，一毫不以妄取。柰何今之为邑者，类无善状。近甸之内，有务富其家而饥其民，渔肉有所不恤者；有容纵其吏而极其敛，重复有所不顾者。人皆声苦，无所控诉，臣当更加体访，不避仇怨，次第弹击。其所在最为民害者有二：一曰科罚，二曰预借。何谓科罚之害 《书》曰：『轻重诸罚有权。』所谓权者，圣人之意，盖原其情之可悯，不忍加之以刑，故用法以示惩。虽曰惩之，犹必权其罪之轻重，谓不如是则伤民之财，甚于伤民之肌体。其忠厚恻怛，尤于罚而致谨焉。今也不然，士夫廉节不立，嗜利如饴。民丽于罪，自有成法，苟黩货无厌，则一切用罚。或谕之以修造，或强之以打酒，或令寄纳税契钱，其为名色不一，公然白取，以资妄用。此之囊橐日丰，彼之元气日耗。罪惩非〔辜〕，人极于病，可不念哉!乞下臣此章，戒饬诸路监司、郡守，常切约束觉察，如有县令循习不悛，科罚预借，敢为民害者，即仰按劾，重寘典宪。」从之。 



