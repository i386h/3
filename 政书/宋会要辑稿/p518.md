<!-- { "loadSidebar": true } -->
四年正月二十一日，奉圣制《天书誓文》赴玉清昭应宫。先是，帝谓王旦等曰：「朕以上穹敷佑，灵文三锡，夙夜兢励，尽志钦奉。且虑岁月寖久，子孙轻怠，故作此文刻石，寘于天书阁下。」 
七年五月十一日，诏模刻天书，奉安于玉清昭应宫，命宰臣王旦为天书刻玉使，枢密使、同中书门下平章事王钦若为刻(士)[玉]副使，兵部侍郎赵安仁、翰林学士陈彭年为同刻玉副使，入内押班周怀政为都监。 
八月七日，有司备仗卫、道门威仪、教坊乐，刻玉都监自内中奉天书升辇，刻玉使已下班迎，赴朝元殿。帝服靴袍，行酌献之礼，百官陪位，奉安于刻玉殿，令刻玉使日赴焚香，副使已下日一员 事。 
天禧元年正月六日，诏曰：「顾以眇躬，获绍隆构，仰庆灵之积累，荷穹昊之监观。秘箓垂文，珍图锡祚，告卜世卜年之业，谕时万时亿之祥。载惟凉薄之姿，寅奉殊尤之贶，每增夕惕，祗答天祺。登岱畎以垂鸿，巡魏(睢)[脽]而有谷。而又飙轮临暨，浚发于仙源；曲里朝修，崇严于道荫。旷典以之交举，厚福由是咸怀。遂同海域之心，恭上紫清之号。揆首春之谷旦，陈徽册之威仪。获造殊庭，荐称神祖称：原作「珍」，据《宋大诏令集》卷一三六改。。导珍符而展采，膺瑞历以建元。乃至洁祀大宫，升禋(告)[吉]土，式罄奉先之孝，克伸大(执)[报]之忱。福贶来同，感悦交集。夙宵内省，夤畏靡遑。思与官师，共遵天诲。体清虚之妙本，存悠永之真风。是用顺考灵辰，宣扬秘牒「是用」二句：「用」原作「周」，「秘牒」原脱，据《宋大诏令集》卷一三六改、补。，共守建中之道，愈钦皇极之规钦：原作「清」，据《宋大诏令集》卷一三六改。。谨以今年正月十五日，行宣读天书之礼。繄尔宰府，体兹意焉。」 
十二日，帝斋于长春殿，亲王、近臣、御史中丞、知杂、尚书省四品、诸司三品、宗室团练使已上、藩侯观察使已上、管军防御使已上，并斋于朝堂及本司。以王钦若为宣读天书礼仪使。 
十三日，有司于天安殿设次，奉玉皇圣像于中位，置写本天书于东，圣祖版位于西。命仪卫使王旦等建金箓道场三昼夜。 
十四日，诏皇侄守节已上，驸马都尉王贻清、李遵，并升殿陪位预听。 
十五日三鼓四筹，帝服通天冠、绛纱袍，诣天安殿道场焚香再拜，西向而立。 官朝服升殿，摄中书令任中正诣玉皇前跪奏：「嗣天子臣恒谨与宰臣等宣读天书，讲求圣 
      
意，虔思睿训，抚育生民。」仪卫使王旦跪取左承天祥符门天书置案上，摄殿中监张景宗、张继能捧案，摄司徒王曾、摄司空张知白跪展天书空：原作「司」，据《宋史》卷一○四《礼志》七改。，摄太尉向敏中宣读。每句毕，即详绎其指绎：原作「思」，据《宋史》卷一○四《礼志》七改。，言上天训谕之意。摄中书令王钦若执笔抄录。宣读毕，摄侍中张旻跪奏：「嗣天子臣恒敢不虔遵天命!」仪卫使跪纳天书于匣中。又跪取功德阁天书、泰山天书宣读，如上仪。王钦若跪进所录天书意，帝跪受讫，登歌酌献。礼毕，奉天书还内「奉」下原有「写帝」二字，据《宋史》卷一○四《礼志》七删。。
 礼 宋会要辑稿 礼五一 徽号 二 朝谒上帝祖宗圣容 
      
朝谒上帝祖宗圣容
国朝玉清昭应宫、景灵宫、太平兴国寺、启圣院奉安祖宗圣容，每岁正月、十月望，皇帝朝拜，行酌献之礼。亲祠前一日，诣玉清昭应宫太初殿、明庆殿、景灵宫天兴殿玉皇、圣祖〔前〕行荐献之礼。又奉先寺庆基殿宣祖圣容，集禧观崇禧殿祖宗圣容，慈孝寺崇真殿真宗圣容，彰德殿章献明肃皇后圣容，普安禅院隆福殿元德皇后圣容，重徽殿明德皇后圣容，万寿观广爱殿章睿皇后圣容，每大礼庆成恭谢或祈祷朝谒，皆诣行礼。 
真宗咸平五年正月六日，诏启圣院、永隆院朝拜太宗圣容，诏自今遂为定制。其仪：前一日，有司设大次于殿之东序，从官序班殿前，北向。太常卿于大次前跪奏，请行朝谒之礼，前导皇帝升殿，诣东陛褥位再拜，从官皆再拜。皇帝三上香，侍臣进酒，皇帝跪，三奠讫，复再拜，从官亦再拜。礼官赞导归大次复跪奏礼毕。礼生引宰臣升殿酌献讫，降阶，与从官已下并再拜退。从官就幕次赐蔬食。故事，祖宗每岁上元历幸佛寺，然后御楼观灯。帝自毕谅阴，以启圣院太宗降诞之地，圣容在焉，不欲为游幸之地，故前期恭请朝诣。后定以正月十一日。 
大中祥符七年十月十日，玉清昭应宫成，诏自今每岁正月望诣宫行朝拜之礼。 
九年五月二十三日，景灵宫成，诏每岁十月望诣宫朝拜，如玉清昭应宫正月望朝拜之仪。皇帝亲祠前二日，行荐献之礼。其仪：礼仪使一员；赞导皇帝行事侍中二员，一诣罍洗捧匜沃盘，一捧盘承水；门下侍郎一员；请罍洗、进帨巾太常博士一员；引礼仪使尚食奉御一员；酌酒侍臣二员，一俟尚食奉御酌酒毕接盏跪进，一俟皇帝受盏讫接盏置圣像前。 
十月三日，礼仪院言：「正月天书降，用上元日朝拜玉清昭应宫。十月圣祖降，择日朝拜景灵宫。」诏以下元日朝拜，着为定式。 
仁宗天圣元年正月十三日，命参知政事鲁宗道诣启圣院太宗神御前行荐献之礼。时帝在谅闇，故令近臣摄事，自后不亲朝谒皆如例。 
二年三月九日，诏旧例每岁十月望诣景灵宫天兴殿朝拜，今后仍诣奉真殿朝谒真宗圣容。 
八年十月十二日，太平兴国寺开元殿奉安太祖圣容。诏每岁上元日 
      
朝谒，如启圣院之仪。 
明道二年十月二十九日，景灵宫广孝殿奉安庄懿皇后圣容。 
英宗治平二年四月十七日，景灵宫孝严殿奉安仁宗圣容。 
熙宁二年正月二十五日，景灵宫英德殿奉安英宗圣容，每岁下元日朝谒，如奉真殿仪。 
神宗熙宁元年正月十一日，分命参知政事赵概、赵抃朝拜太平兴国寺、启圣禅院神御殿。故事，上元皆车驾躬诣，时在谅阴故也。 
三年正月十日，以秦国大长公主丧，诏罢朝谒神御殿，命辅臣行礼。 
四年正月十一日，幸太平兴国寺，诣开先殿，次幸启圣禅院，诣永隆殿，皆行朝谒之礼。赐从官食、坐、赐茶毕，还宫。 
五年正月十一日，诣太平兴国寺、启圣禅院朝谒太祖、太宗神御殿。六年正月十三日、七年正月十一日、八年正月十一日、九年正月十一日、十年正月十一日、元丰元年正月十一日、二年正月十一日，并如上仪。 
十年十二月十七日，诏今后正月十一日，依礼例诣太平兴国寺等处朝谒，及依例差行事公卿，并只进拟施行。 
元丰三年正月十一日，以大行太皇太后梓宫在殡，诏罢朝谒祖宗神御，遣参知政事蔡确诣太平兴国寺、知枢密院事冯京诣启圣禅院行朝拜礼。 
十二月十四日，以太皇太后丧服未除，诏权罢来年正月十一日太平兴国寺、启圣禅院神御殿、十四日集禧观朝谒，并遣官分诣行礼。 
四年十月八日，以太皇太后丧服未除，诏罢望日朝拜景灵宫，依例差官分诣行礼。 
五年十月，景灵宫成，应宫观寺院神御并迎奉入内，奉安于天元等十一殿。国朝玉清昭应宫奉玉皇、圣祖及太祖、太宗、真宗圣容，又景灵宫及诸寺观奉帝后神御者，皆以时亲行朝拜酌献之礼。玉清昭应宫、景灵宫、太平兴国寺、启圣禅院以正月或十月望，余无定日。亲祠前一日，诣玉清昭应宫太初殿、明庆殿、景灵宫天兴殿荐献，余悉以大礼毕恭谢，或祈祷亦亲至焉。自天圣七年玉清宫火，亲祠前朝献止诣天兴殿。及祖宗神御皆奉安于景灵宫，而他处朝谒悉罢。 
高(宋)[宗]建炎三年二月二十三日，诏奉迎祖宗神御已到行在，候奉安毕，就孟夏酌献日，亲行朝谒之礼。 
闰八月十六日，承议郎周元曜言，自京师太庙迎奉艺祖以下神位九室前往杭州，诏令宰执率百僚朝(诣)[谒]兼辞。 
十一月十九日，诏京师迎奉到御容，迎赴天庆宫。 
四年二月二十日，太常寺言：「祖宗大忌，系于温州天庆宫设位行香。今已迎奉到章武殿、会圣宫神御，于本宫圣祖殿权奉安讫，今后遇忌辰，并于神御殿行香。」从之。 
五月一日，太常寺言：「依令，孟夏朝献景灵东、西宫，其平江府、温州天庆观见安奉神御，缘今车驾巡幸，未系驻跸，乞差逐州知、通于孟夏月择日逐处分诣行 
      
礼。」从之。其后福州、湖州亦有奉安神御，每遇四孟，入内内侍省取降御封香，知、通分行朝献之礼。 
九月六日，申王孙故鼎州兵马都监叔熊女赵氏进英宗皇帝御容一轴，诏令缴进。绍兴元年十一月十四日，又进太宗御容一轴，系判南衙日服色，伏乞宣取。诏令赴内东门司投进。 
绍兴元年四月二十六日，都大监领丧事所言：「得旨传写大行隆佑皇太后御容三轴，内一轴天章阁，一轴内中钦先孝思殿，一轴下宫崇奉。」从之。 
十月二十五日，诏开封府祥符县进士徐涛进三朝御像，令礼部支降两浙东路空名度牒五道。涛自南京前来投进，故有是命。 
十一月二十六日，武德郎、兼合门宣赞舍人、权江西兵马副都监李山进收得太祖、太宗、真宗、仁宗御容四轴，诏令江西安抚大使李回差官保护赴行在。 
二年二月十四日，江南东路节制军马使司主管机宜文字周方平言：迎奉信州民间收到太祖、太宗、真宗、仁宗四朝御容。若到行在，诏于天章阁奉安。 
五月十八日，诏道君太上皇帝道貌御容，令浙西安抚大使司差官迎奉赴行在。时楚州据僧报果于卫州得之，至是来上，见权安奉于镇江府故也。 
七月二日，太常寺言：「枢密副承旨幕帏迎奉太祖、真宗御容，欲于天章阁安奉。」从之。 
八月二十八日，使臣二人迎奉到太宗御容；九月九日，南京弩手戴立迎奉到真宗御容；十二年三月十四日，江南西路马步军副总管、御前统制军马刘诏迎奉到太祖御容。并送天章阁收奉。 
三年十二月十一日，迪功郎凌浚进太上道君皇帝御容，诏送天庆观收奉。 
四年十月十八日，诏令信安郡王孟忠厚迎奉昭慈圣献皇后御容前去稳便州军，差内侍官照管，遇岁时酌献，依攒宫体例。时以军兴权宜，已而事息，复回临安。 
六年三月三十日，诏布衣孟端弼进太祖皇帝、太宗皇帝御容二轴，已迎奉赴天章阁，令户部支赐绢五十匹。 
四月十四日，礼部言：「金州收得太祖皇帝御容，已于天庆观圣祖殿奉安，不敢擅自迎奉前去。」诏令本州岛专差武臣一员迎奉前来，不得沿路搔扰。 
五月十五日，太常寺言：「辨验苏晔收到太祖皇帝、太宗皇帝绘像，乞依近例令天章阁收奉。」从之。 
