<!-- { "loadSidebar": true } -->
十一月，诏更定两浙犯盐法，一两至百斤以下，差罪决配，以上者剌面押赴阙。 
四年正月二十五日，潮州上言：「有盐六十四万余石，岁又纳三万三千石，所支不过数百石，徒劳修仓盖覆，仅同无用之物。」帝以所奏下三司，言：「广南诸州凡有积盐二百三十余万石，约三十年支费方尽。又岁纳十万石，其广州等处煎盐，望权罢数年。」从之。 
四年四月，代州言：宝兴军及大石寨以南，人户多私市北界骨堆渡口盐，望令禁止」。诏：「自今犯者，一斤已下量事区分；已上杖眷十五，配役一年；十斤已上，十八，配役二年；五十已上，配役三年；百斤已上，剌面押赴阙引见，余并准太平兴国二年诏旨施行。」 
端拱元年七月，诏曰：「西川编户繁庶，民间食盐不足，自今关西阶文青白盐、峡路井盐、永康崖盐等，勿复禁，许商旅贸易入川，以济民用。」 
十二月三日，泸州言：「泸州县盐井水竭，令人入井视之，下有吼声如雷，火焰突出，被焚死者八人。」 
淳化四年八月，诏：「陕西诸州先禁戎人贩青白盐，许商人通行解盐，以济民食。诏令既下，而犯法者众，宜除之， 
      
悉仍旧贯。」先是，戎人以青白盐博米麦充食，转运副使郑文宝建议，以李继迁聚徒为寇，平夏之北，千里不毛，徒以贩青白盐籴粟麦以充食，愿禁之，许商人贩易解盐，官获其利，而戎人以困，继迁可不战而屈。」太宗从之，下诏：「自陕以西，有敢私市戎人青白盐者，皆坐死。」募邻里告讦，差定其赏，行之数月，犯法者甚众。戎人乏食，寇掠边郡，内属万余帐稍稍引归继迁，商人贩解盐少利，多取他路出唐、邓、襄、汝间邀善价，吏不能禁。关陇民无盐以食，而境上骚扰，及命知制诰钱若水驰传视之。因下诏尽复旧制，内属戎人渐复归附，边境始定焉。 
至道二年十一月，西京作坊使杨允恭言：「淮南十八州军，其九禁盐，余不禁，商人由海上贩盐，官倍数而取之，至禁盐地，则上下其价。民利商盐之贱，故贩者益众，至有持兵往来为盗者。且行法宜一，今请悉禁，官遣吏主之。」诏知制诰张秉与盐铁使陈恕等会议。恕等言其不可，允恭再三为请，乃诏从之。是岁，收利巨万。 
三年八月四日，诏：「富义监盐匠月粮三分中一分杂子，自今并支粳米，冬衣外仍赐春衣。盐井夫所差百姓，自今悉罢，以本城官健代之，仍月给缗，一切器用以官物充，勿复扰民。」 
真宗咸平元年十月十八日，西京左藏库杨允恭建议江淮盐法，盐铁使陈恕以为非，便诏问恕状便：疑当作「使」。。允恭言：「若问恕，必不伏，请下御史府按之。」诏从允恭议，仍以允 
      
恭领康州刺史，释恕不问。 
四年十一月，秘书丞、直史馆孙冕言：「臣以为朝廷若放江南、荆湖通商卖盐，许沿边折中粮草，或在京纳钱帛金银，必料一年之内，国家豫得江南、荆湖一二年官卖盐额课钱支赡。何以言之 且在京所得钱银、边部所得粮草，即是江南、荆湖通商之地盐课额钱，况又商旅中纳粮草金银，官中给以文引，直至亭场请盐，舟船运载，自京师而往，比至，盐船到江南计须半年，荆湖须一年，其河北、河东、陕西沿边中纳交引，候请得盐货至通商地分，或有风波阻滞，计二年以来，此臣所谓一二年间，荆湖官卖课程，未甚亏损，俟大段客盐货卖南中，年额渐消，则沿边在京折中入官，其利已博。况三路官卖旧额，止及百三十万贯，臣计在北所入已多，在南所亏至少，旧额钱数必甚增盈。又淮南禁盐地限以长江，且商旅自停场请盐，巡栏到建安，即渡江出界，若口岸津铺严切警巡，立之诏条，示之赏罚，则淮南官卖盐课，必不甚亏。况广南白盐、峡路井口盐、关西颗盐以至通泰海盐，官禁地分犬牙相紏，互守疆界，各办课程，设使淮南因江南、荆湖通商之后，官吏故怠慢，或致年额稍亏，则国家以折中粮草(瞻)[赡]得边兵，以中纳金银实之官库，且免和雇车乘，差扰户民冒涉凛寒，经历遐远。借如荆湖运钱万贯，淮南运米千石，以地里脚力送至穷边，则官费民劳，何啻数倍 又臣所 
      
上通商放盐，为公私之利者有十焉，而议事之徒，必横生疑沮者有三焉。其利有十者，使商贾之业得通于道途，必兼并之家不拥其财币，则市井繁富，泉货通流，交易贸迁，各得其所，其利一也。茶盐之制，利害相须，盐既通行，茶必增价，沿边折中，例省添饶，其利二也。江南湘楚既许盐行，在京沿边必多折中，金帛内实于帑藏，粮草外赡于边陲，邦计以丰，农耕自劝，其利三也。商旅自赍文引直于亭场请盐原书天头注云：「于一作至」，不占馈运官船，不费修葺功料，其利四也。私下舟船，从便装载，苟风波之致害，无刑禁以追科，其利五也。江湖州郡请跋官盐，多于衙前选差物力军将，波涛千里，损败相仍。自此无家产没纳之虞，无身命偿官之苦，其利六也。应是盐商自雇水手，不用驾船军健，不差押运使臣，既免费衣粮，又不妨征役，其利七也。商人在北所入中者粮草、金银、盐货，在南所博易者土物山货以至漆、蜡、纸、布原书天头注云：「布一作帛」。紬、绢、丝、绵，萃于京师，阜丰征筭，其利八也。越客楚人，云帆桂 ，泝于江，泛于湖，西经洞庭，南过彭蠡，使渔村水市尽识时平，穷谷深山悉知盐味，歌舞皇泽，乐输王租，其利十也。疑沮有三者，一则疑致江湖贼盗，二则疑恐亭户私与商盐，三则疑致商人用幸，于亭场挟带。是三者，臣又以辨之：若以为必长奸盗，则关西颗盐，见有八处州军依旧禁断，又何尝有奸盗乎 若以为亭户必私与商盐，则向来放盐之时， 
      
商旅如此，请买如此，又岂有私市乎 若以为必用幸挟带，明有文引对籍其数，所至境界，公行点阅，又岂容挟带乎 伏望圣明，详加采阅。」诏吏部侍郎陈恕等议其事。恕上言曰：「伏以江湖之地，素来官自卖盐，禁绝私商，良亦有以，盖由近煮海之地，息犯禁之人，官得缗钱，颇资经费。且江湖之壤，租赋之中，谷帛虽多，钱力盖寡，每岁买茶入榷，市铜铸钱，准粮斛以益运输，平金银以充贡入，乃至京师便益原书天头注云：「益一作易」。，南土支还，顾其瞻用之名，实藉盐钱之助，居常广费，犹或阙供。今若悉许通商，则必顿无储，拟未有别钱备用。盐法讵可改更 且变制易图，事非细故，若匪官盐住卖，则又私商不行。即令住卖官盐，立之一年课额。况行商筭画，必务十全，岂有江湖官犹卖盐边塞 私肯入粟，假令敢入私物，获请官盐，首初运到江湖，必须官私禁货。既而官价高大，私价低平，多粜商盐，则官盐不售，并依官价例，则私价太高。公私两途，矛盾不已，则官利失而私商困矣。况不即住卖，而望商人入中槁粟者，未之有也。既入中槁粟，而望课利不亏者，亦未之有也。加以向者淮南通商，亦放边上折中，一岁之内，入数甚微，粮则不及万锺，草则郡无一束原书天头注云：「郡一作都」。近者陕西盐法亦令纳秸资边，一年之间，数亦无几，全无实验，但有虚名。江湖若放通商，淮南亦须彻禁，三处既私盐杂扰原书天头注云：「盐一作商」。，两浙必官盐流离，透漏侵淫，禁不可止。许变易则江 
      
湖为首，终紊乱则淮浙相兼，大失公储，莫救边备。孙冕辞多摭实，必亦循公，事未周知，盖不当职，但忧河北之未备，不虑江南之阙须。倘异时江湖钱力颇致丰羡，用其所画，颇亦有资，施之于今，伏恐未可。」从之。 
六年正月十二日，度支使梁鼎上言：「陕西沿边所折中粮草，率皆高抬价例，倍给公钱。止如镇戎军粟米一斗，计虚实钱七百十四，而茶一斤，止易粟米一斗五升五合五勺；颗盐十八斤十一两，止易粟米一斗，计虚实钱四百九十七原书天头注云：「『四百九』一作『九百四』。」。而茶一斤，止易粟米一斗五升五合七勺，颗盐十三斤二两，止易粟一斗，草一束，计虚实钱四百八十五。而茶一斤，止易草一束五分，颗盐十二斤十一两，止易草一束。又镇戎军在蕃界，渭州在汉界，而渭州白米每斗价钱高于镇戎二十。环州在蕃界，庆州在汉界，而庆州白米每斗价钱高于环州六十；粟每斗钱亦高三十。以日繁时繁：疑当作「系」。，潜耗国用，倘不厘革，必恐三二年后，茶盐愈贱，边食愈亏。臣今检会严、信、咸阳、任村、武定、渭桥等仓见管诸色粮斛七十九万余石，请以春初农隙并力辇送，沿边州军计所屯兵有一年以上储备，则止以将来二税转换支填；如不及一年处，则以上件粮斛增备，年备足即住折博，然后盐则仍旧官卖，草则止令沿边于夏秋缘料钱内折纳，取年支足用。又官卖斛盐，一岁必得钱三二十万贯充给诸军。况今来支用，比旧已增一倍， 
      
倘不速为此计，异日匮乏，则不惟须截留西川上供物帛，兼必须自京辇运供储矣。」又言：「中书唤臣，令计度如何辇运科拨夏秋二税者。窃以陕西沿边除镇戎、保安军各近蕃界，不可大段储积，所资粮草，止逐时辇运，常及半年已上外，其渭、原、泾三州，即西路屯兵之处，请令永兴、凤翔、华、仪、陇五处人户辇运粮草，仍支此五处二税于上件三州输送。其三州二税，即今辇运镇戎军粮草。环、庆二州，即中路屯兵之处，请令同、耀、干、邠、宁五州人户辇运粮草，仍支此五州二税于上件二州输送。其二州二税，并于沿路镇寨输送。延州即东路屯兵之处，请令解、河中、丹、坊、鄜五州人户辇运粮草，仍支此五州二税于延州输送，其延州二税，即令辇运保安军粮草。其陕、(号)[虢]、商三州，请令于永兴军输送，其逐处本州岛军所备年支粮草，则止令五等已下人户供输。秦、凤、阶、成四州地里稍遥，其二税请令输于本郡。如上件三路屯军处辇运科拨不及一年已上储备，即且留沿江茶引，许商旅入中添填。」又言：「解盐自准诏放行，任商旅兴贩，减落元价，贵在利民。如闻近日沿边诸州少客旅货卖，颇令远郡难得食盐，渐致边民私贩青盐，干犯条禁。兼于永兴军等八州军元禁地分取便货鬻，不惟乱法，抑亦陷人，为害既深，须行禁止。其解池盐货，欲乞更不通商，官自出卖，所有禁榷条件别为规画。」诏以鼎状令辅臣 
      
