<!-- { "loadSidebar": true } -->
今岁大比，窃恐外方出题发策搜及隐僻，致使耄士晚生专务记录，幸中程度，而敢言之气，有用之学，或抱遗才之孍。乞将来试闱校文，必取学问典寔，文采华赡，气识明达，议论渊源，兼是数长，乃可中选，仰副设科取士之意。」从之。 
六月十六日，臣僚言：「科举所以收天下之英俊，且为孤寒之地。比年百计 私，内而省闱廷试，则有暗记牢笼之弊，如黄度、罗点辈私取陈亮以魁多士是也。外而诸路，如福建考官黄广被差之后，受金入院，寻即事发，为言者论列是也。属当大比，来岁春闱，万一考官私相结约，阴取党类，接受贿赂，欲与计偕者，并令监试留意举觉，不得容令复蹈前辙。春闱委在院台谏官觉察。否则事发，并坐其罪。」从之。 
十九日，臣僚言：「近者臣僚有请，自今试场出六经合题，深中场屋之弊。但本意正恐题目有限，士子得以准拟，返使寔学不能见一日之长。臣谓若出合题，则合题亦自有限，士子仍旧准拟。乞下礼部，令遍牒诸路，自今出题，或尽出全题，或三篇中欲合一题，听从有司，庶几不致拘泥，不为举人所测。」从之。先是，礼部侍郎胡纮言：「国家三岁大比，以经义、诗赋笼天下之士，群试于有司者，必精通所习之业，可以中选。今之诗赋，虽未近古，然亦贯穿六艺，驰聘百家，有骈四俪六之巧。惟经义一科，全用套类，积日穷年，搜括殆尽，溢箧盈箱，无非本领。主司题目，鲜有出其揣拟之外。欲令有司，今岁秋试所出六经，各于本经内摘出两段文意相类，不致牵强者，合为一题，庶使举子有寔学者得尽己见，足以收一日之长，而挟策雠伪者或可退听矣。」从之。至是臣僚复有请焉。 
七月二十一日，臣僚言：「仰惟陛
      
下临御以来，开明公道，训饬士类，天下皆知以孔孟为师，一洗伪学之陋，甚大惠也。然今日伪习既除，天下虽知趋向之方。圣经未明，学者犹有疑似之惑。乞诏有司，自今于六经、《论语》、《孟子》中，有发明正心诚意、道德性命处，仍旧出题，以审观程文引用趋向之邪正，庶使圣经复明于天下，学者无疑似之惑。仍令有司考校之际，惟不背经旨，议论正平者取之。如有窃假圣经，语涉虚浮，包藏奇僻矫诞之意，(或)[惑]乱众听者，痛行屏黜。」从之。 
五年正月十七日，礼部郎官陈谠言：「祖宗以来，以三场取人，盖有深意。今日以经义取士，观其异时之经筵讲席也；今日以词赋取士，观其异时之词林翰苑也；今日以论策取士，观其异时之崇论竑议也。夫他所期甚大，则今日所取不可轻。臣早游庠序，犹及见先生长者，尝言举子词赋，固不敢望如《三都》，得如《三元元佑赋》足矣。论不敢望如《(遇)[过]秦》，得如《绍兴前后论粹》足矣。策不敢望如晁、董，得如顷时《擢犀拔象策》足矣。义不敢望如张庭坚，得如周葵陈宋霖《礼记义》、徐履《书义》足矣。此皆明儒正论，非臣臆说。乞今后士子须以前辈文字为法，务为质寔义理之文，不可复肆不根泛滥之说。仍令有司精加考校，期取寔学。其有浮靡邪说诡论，皆在黜落。庶几文弊可革，所取人材亦得醇正，以备他日之用。」从之。既而礼部尚书黄由等言：「窃见向来臣僚奏请，凡书坊雕印时文，必须经监学官看详。比年所刊，醇疵相半，未足尽为楷则。策 
      
复拘于近制，不许刊行。乞将今来省试前二十名三场程文，并送国子监校定，如词采议论委皆纯正，可为矜式，即付板行。仍乞检会陈谠所奏，将《三元元佑衡鉴赋》、《绍兴前后论粹》、《擢犀拔象策》同加参订，拔其尤者并付刊行，使四方学者知所适从。由是追还古风，咸资时用。」从之。
二十七日，诏赐黄由等曰：「朕永惟治要，作新人才。今罗天下士试之礼闱，又将拔其尤异，亲策于庭，待遇顾弗至欤。而习尚未淑，论议多渝，安固陋者莫追于古风，事浮靡者宁资于时用。岂朕求才之意 卿辈典司文衡，其既乃心，公乃听，审于搜采，俾得为文尔雅、持论从厚之士，极一时选，厥功茂矣。故兹札示，咸体至怀。」 
六月四日，诏：「四川类省试上三名，与依省试上十名例，并授教官差遣。」 
八日，臣僚言：「国家设科以取士，士由科目以进身，一得一失，所系不轻。至若封弥撰号，例以三不全字凑成一号，盖防漏泄也。殊不知点画之间，便有同异。夫字号皆用千字文，且如方之与文，阙其一画，不知其为方耶 为文耶 以至目之与且，才之与寸亦然。若不全成，何以分别 前后差误，率皆由此。乞应封弥撰号，并用全字，以绝差误之失。」礼部勘当，除母、头、十、千等仍用不成字外，余依所乞，从之。 
七月十七日，知兴化军叶端衡言：「今日贡举之制，最为严密。独于漕司牒试，未免有启伪之端。夫守倅有门客，有本治所异姓亲之牒试，一命而上，去乡二千里，有随侍同宗亲之牒试，二弊不可 举。以守倅牒一门客，人情法意，无可言者。至于异姓亲，如所谓女夫儿妇之兄 
      
弟姊妹之亲家，强连牵合，皆平生素昧之人。苟有亲党多处，于注拟之际，自当回避。今以举人家状与其父祖告命观之，乡贯异同，又有亲兄弟各自异其乡贯者。玩侮朝廷，一至于是。去乡二千里，有随侍牒试者，本为子孙设，况皆监当兵将之类，职卑而俸薄，决无随侍之多。使果有族类，濒期涉远，犹之可也。今皆以同姓冒牒，不过应亲要嘱托，甚则货赂请求而已。乞除守倅合牒门客一人外，其异姓避亲牒试，乞行罢免。如有异姓服属亲，为倅者则不许监试，合差以次官。其随侍之人，照指挥许牒子孙弟侄，仍召升朝保官二员，并牒官重甘罪罚，批书印纸。苟有败露，必寘宪典。」从之。 
嘉泰元年二月十七日，右谏议大夫程松言：「科举以文章取士，文章关时之盛衰，傥以浮靡之文，盖其空 之学，岂惟无补于寔用，殆将有累于盛时。乞饬有司，属意命题，示之趋向。考校之际，审观其文，委是器识宏远，学问淹该，然后充选。虽或质实，固亦无害。或立说抵于注疏，措辞乖于理趣，而空 浮靡者悉置勿取。若有司所取不当，他时上彻听闻，则考官降黜，所取驳放。」从之。 
四月二十二日，臣僚言：「近来朝廷惩科举牒试冒滥之弊，因臣僚有请，立为限节，增损旧法，稍加详密，使士子各安分谊，而当官者遵守法禁，不为欺罔，非不尽善，但试期渐逼，却有委寔随侍在远，未知新制，当有后时之叹。乞且循前举 
      
体例放行一次，姑俟后举遵用前来指挥。」从之。 
十二月十八日，臣僚言：「日者士风趋伪，缪相传习，于是场屋之文，始有肆为迂僻者。臣淳熙间蒙孝宗赐对，乞将日来妄立名字，私着论说、策议、讲解、杂文等，遵用旧法，非经国子监看详，辄刊行者，并令毁板。得旨从之，而伪徒蓄怨，施行未竟，而祸已及。今幸众正复开，文风知向，方多士计偕，近在来春，乞明诏四方，务为纯正之文，有袭前弊，必行黜落。仍饬有司公于去取，稍或 私，当(今)[令]台谏预考校者机察以闻，重寘于罚。」从之。 
二十四日，臣僚言：「陛下圣孝纯笃，迄今未御正殿。来岁临轩策士，亦应暂辍。则是进士科第，全赴南省，事体甚重，非常时比。故臣敢以省闱利害四事以闻：一曰近岁有司沮抑词赋大甚，取人分数已暗侵削，其所取者，多置后陈。乞今后如经义、诗赋所取人数小有那融，不得过侵。如词赋卷中可置前列，大体既正，虽有小疵，且与阔略，庶几此学渐振。二曰近岁有司专尚《春秋》，盖复《春秋》习者少，姑务诱进。岁月积久，假借太过，今岁诸处多以《春秋》首荐，而西蜀类试十名之前，辄占其三。《春秋》虽有三传，士子临时结社，相与分记。况其巨题绝少，易以牢笼。(迄)[乞]今后所考《春秋》，有经旨通明，文辞卓异，不妨巍占外，傥其所与诸经无大相过，不必置在前列。其取人分数，比之诸经，不得侵额。三曰治经以经旨为主，文辞为辅。近者 
      
经学惟务遣文，不顾经旨，此非学者过也，有司寔启之。盖命题之际，或于上下磔裂，号为断章；他处牵合，号为关题。断章固无意义，而关题之显然浑成者，多已经用，往往搜索新奇，或意不相属，文不相类，渐成乖僻。士子虽欲据经为文，势有不可，是有司驱之穿凿。乞今后经义命题，必本经旨。如所谓断章、关题，一切禁约。庶几学者得以推原经文，不致曲说。四曰国朝正史与凡实录、会要等书，崇护惟谨，人间私藏，具有法禁。惟公卿子弟或因父兄得以窃窥，而有力之家冒禁传写。至于寒远士子，何缘得知 而近时乃取本朝故事，藏匿本末，发为策问。是责寒远之士以素所不见之书，欲其通习，无乃不近人情。乞今后策题如系本朝事寔，并须明白指问，不得藏匿本末，庶几草茅寒士不至独为所困。」并从之。 
二年正月二十四日，诏：「太学生该遇淳熙十六年、绍(兴)[熙]五年两经覃免，及住学通前十五年，曾经公试或私试中选人，并权特令赴今来省试一次。其因事不赴人，将来不得陈乞收使。令国子监开具寔该恩人数，结罪保明，申尚书省。」 
三月二十八日，御史台言：「庆元四年十月指挥，今后诸路运司牒试数多之人，(今)[令]觉察闻奏。本台今据两浙运司开具今举诸州府知、通申到避亲赴试人数，比照数内牒试最多人，朝请郎、通判婺州汪德范牒一十四人，朝奉大夫、通判台州林谦牒一十三 
      
人。今照指挥，合行举觉。」诏汪德范、林谦各特降一官。 
五月一日，国子监囗囗囗试所言：「已降指挥，武学量立国子员，依太学国子体例收补。比拟太学额，共立九人。今来武学国子生有额七人，就试终场二十人，取放人数，乞施行。」诏取放四人。 
