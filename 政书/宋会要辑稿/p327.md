<!-- { "loadSidebar": true } -->
十八日，手诏：「宗祀明堂以配上帝，后世循沿末习，配于六天，而又 以 神从祀，违经失礼，渎神为甚。昔我烈考，下诏改革，是正礼经。今肇禋明堂，并依先帝诏旨，从祀悉罢。明堂五室，不可虚设，考之《周书》，有『大裘而冕』与『设大次、小次』之文，则义当亲祠而不废。有司议来上，嘉从其说，已降指挥，亲祠五室，革末世渎神之陋，上承先帝已行之旨，而协周人享帝之恭。」先是，八月八日，礼部尚书许光凝等奏凝：原作「疑」，据《宋史》卷一○一《礼志》四改。：「奉诏议明堂五室祀五帝。按《礼记 月令》：『季秋大享帝。』说者谓『大飨者， 祭五帝也。』《曲礼》：『大享不问卜。』说者谓『祭五帝于明堂，莫适卜也』。《周官》太宰『祀五帝则掌百官之誓戒，与其具修』。说者谓『祀五帝于四郊及明堂』。而王安石以谓五帝者，五精之君，昊天之佐也。惟其为五精之君，故分位于五室；惟其为昊天之佐，故与享于明堂。自周以还，遭秦绝学，士之所见无复全经。神宗皇帝(废)[发]德音，下明诏，唯以英宗配上帝，而悉去从祀群神。陛下稽古有作，取成于心，肇新宏规，得其时制，爰即季秋，肆躬大享。位五帝于其室，既无以祢 配之嫌；止祀五帝，又无 神从祀之黩。永为善继，是谓达孝。然则神考黜六天于前，陛下正五室于后，其揆一也。」故有是诏。 
      
二十五日，诏将来宗祀大礼，更不设辂。 
二十六日，诏明堂行礼，并依《五礼新仪》外，其礼制局议定所降指挥并礼例，有合添入《新仪》者，令太常寺修定。太常寺言：「仪注内乘舆出称警跸，伞扇侍卫如常仪，今贴去『称警跸』字。奠玉币右文化俗之舞。今改作宁亲昭事之舞。进熟威功睿德之舞，今改作日靖四方之舞，户部、兵部、工部尚书捧俎，今改作工部、兵部、户部尚书捧俎。先荐牛，次荐羊，又荐豕，今改作先荐豕，次荐羊，又荐牛。」并从之。 
九月六日，宗祀明堂，以皇弟燕王俣为亚献，越王戚为终献。 
十二月十八日，诏每岁季秋大享，亲祠明堂，其罢有司摄事。 
八年四月二十七日，诏：「朕肇建合宫，秩秩元祀。既右烈考，以配上帝，载修国典，参质时令，季秋大享，岁所常行，朕将躬执笾豆，承神致孝。自今以始，着为定制。惟先王之世，大礼必简，观天下之物，无以称其德，则以内心为贵，帝亲之奉，其敢弗钦!而明堂近在宫城，秋享实荐时事，行之久远，宜极简严。其每岁秋季亲祠，如孟月朝献礼，更不差五使仪仗等。其合行事件，令所属条具申请。」 
六月八日，太常寺上季秋亲祠大享明堂仪：「皇帝散斋七日于别殿，致斋三日于内殿，有司设大次于斋明殿，设小次于明堂东阶下。祀日，行事、执事、陪祠官立班殿下，东西相向。皇帝服衮冕，太常卿、东上合门官、太常博士前导。礼部侍郎奏中严外办，太常 
      
卿奏请皇帝行礼。太常卿奏礼毕，礼部郎中奏解严。其礼器、牲牢、酒馔、奠献、玉币、升烟、燔首、祭酒、读册、饮福、受胙并乐舞等，并如宗祀明堂仪。其行事、执事、陪祠官，并前十日受誓戒于朝堂。行事、执事官致斋三日，前一日并服朝服立班、省馔，祀日并祭服。陪位官致斋一日。祀前二日，仍奏告神宗皇帝配侑。」从之。 
十三日，太常寺言：「明堂大享，以吉辛日为正。太史局选到九月二日，其日系宣仁圣烈皇后忌前一日，已系祀毕，兼别无吉辛，望依太史局所定。」从之。 
八月十九日，诏：「每岁季秋亲祠明堂，比附宗祀大礼，参酌差官。行事官并选近上职位人充，余应吏部差者，尽从朝廷差人。」 
二十日，诏：季秋大享明堂，以太师蔡京为礼仪使，以太宰郑居中视涤濯，以嘉王楷告洁。楷以提举皇城司职事当宿卫辞，遂命郑居中告洁、视涤濯。 
九月二日，大享明堂，以皇弟燕王(娱)[俣]为亚献俣：原作「娱」，据《宋史》卷二四六《宗室传》三改。，越王戚为终献。宣和元年九月八日大享明堂、二年九月十三日、三年九月十日、四年九月五日、五年九月十一日、六年九月八日、七年九月十三日，岁皆亲祀明堂「岁皆」句原无，据《宋史》卷一○一《礼志》四补。。 
宣和三年九月十一日宣和：原无，据《宋史 宰辅表》，王黼为太宰在宣和年间，因补。，太宰王黼等言：「陛下肇建合宫，岁严宗享。今岁天宇清霁，祗肃寅恭，弗御小次。奠玉之初，有 鹤翔集空际，从以羽物，乞拜表称贺，宣付秘书省。」从之。《宋朝事实》：享明堂毕，诏：「门下：祗承于帝，膺骏命者必昭大服之诚；对越在天，竭孝思者必谨肇禋之举。乃眷度筵之制，久隳考室之文。若昔大猷，称秩元祀。规天矩地，遹追三代之隆；负阴抱阳，裒对一堂之 
      
上。八牖以达八方之气，四阿以旋四序之和。丕应旁臻，珍祺绍至。灵台底历，星占出柳之符；农扈储祥，鬯协维秠之荐。帝省山则隆拣来于灵壑，岳修贡则文石拟乎龟书。方程属植之功，已放司空之辟。是翳神策，匪直人谋。爰熙大室之崇，大飨肃霜之吉。右尊祢庙，严配昊穹。四海会同，用继皇佑肇基之志；五位时序，益增元丰垂裕之光。工祝告亲制之辞，备乐奏躬修之律。骏奔在庭者，皆知秉德；祗栗于位者，无有违心。苾苾芬芬，齐诚永格；沿沿属属，神保是临。方祲典之涓成，既繁禧之显被，其敷惠术，诞霈恩纶。内均四守之微，外浃万邦之众。可大赦天下。于戏!上天孚佑，获承帝亲并享之休；下国骏彪，敢后福禄攸同之锡!畴咨遐迩，共对荣怀。」
 礼 宋会要辑稿 礼二四 明堂制度 
      
明堂制度
徽宗政和五年，上将建明堂，七月十日，手诏曰：「孝莫大于严父，严父莫大于配天。远而尊，故配祖于郊；近而亲，故严父于堂。今三岁一郊，佑我烈祖，而宗祀明堂，以配上帝，寓于殿寝，礼盖云阙。朕嗣承元烈，君临万邦，罔极之怀，欲报无所，夙兴夜寝，靡遑宁处。崇宁之初，尝诏建立，去古既远，历代之模无足循袭。朕万几余闲，黜诸儒臆说，刺经稽古，度以九筵，分其五室，通以八风，上圜下方，参合先王之制，心庶几焉。相方视址址：原作「此」，据《宋史》卷二○一《礼志》四改。，于寝之南，僝工鸠材，自我作古，以称朕昭事上帝、率见昭考之心。咨尔中外，其体至怀。」 
八月六日，诏：修建明堂，布告大廷，奏告天地、宗庙、社稷、宫观、诸陵及五岳四渎。 
十二日，诏移秘书省于他所，以其地为明堂。以杭州观察使陈彦言，明堂基宜正临丙方稍东，以据福德之地，故有是诏。 
十五日，手诏：「明堂之制，自三代以还，有为之君虽欲稽法先王，终不能如古。盖违经循俗，惑于众说，失其旨意。朕永惟严父飨帝之礼尚阙未备，取《考工》所记 
      
载工：原存「所」字左部，据《宋史》卷一○一《礼志》四改。，考其互见之文，得其制作之本。命工伻图，莫不备具，无不合。夏后氏曰世室，堂修二七，广四修一，五室三四步四三尺，九阶，四旁两夹窗「两」下原有「旁」字，据《宋史》卷一○一《礼志》四删。。考夏后氏之制，名曰世室，又曰堂者，则世室非庙堂。修二七，广四修一，则度以六尺之步，其堂修十四步，广十七步之半。又曰五室三四步四三尺者，四步益四尺，中央土室也；三步益三尺，木、火、金、水四室也。每室四户，户两夹窗，此夏后氏之制也。商人重屋，堂修七寻，崇三尺，四阿重屋。商人名曰重屋而又曰堂者，非寝也。度以八尺之寻，其堂修七寻。又曰四阿重屋者，阿者屋之曲也者：原无，据《宋史》卷一○一《礼志》四补。，重者屋之复也，则商人有四隅之阿，四柱复屋，则知下方也。周人明堂，度以九尺之筵。三代之制不相袭，夏曰世室，商曰重屋，周曰明堂，则知皆堂也。东西九筵，南北七筵，堂崇一筵，五室。凡堂二筵者，九筵则东西长，七筵则南北狭，所以象天，则知上圜也。夏、商、周之名虽不相袭，其制则一，唯步、寻、筵广狭不同而已。《考工记》所言三代之制，亦各互见。朕万机之暇，取夏氏益世室之度，兼商人四阿重屋之制，从周人度以九尺之筵，上圜象天，下方法地，四户以合四序，八窗以应八节，五室以聚五行，十二堂以听十二朔。九阶、四阿，每室四户，夹以八窗，兼三代之制，黜诸儒之臆说。飨帝严父、听朔布政于一堂之上，于古皆合，其制大备。宜令明堂使司遵图建立，以称朕意。布告中外，咸使 
      
