<!-- { "loadSidebar": true } -->
七年八月十八日，宰执进呈礼部侍郎吴表臣论科举当道取诗、赋、策、论，上曰：「文学政事，自是两科。诗、赋止是文词，策、论则须通知古今，所贵于学者修身齐家治国以治天下。专取文词，亦复何用!」 
八年五月十二日，诏：「韩愈《昌黎集》中有佐佑六经，不抵捂于圣人之道者，并许出题。」从翰林学士知贡举朱震请也。 
《文献通考》：绍兴
      
九年，诏：「陕西久陷伪境，理宜优异。若与四川类试，必不能中程序。其令礼部措置，别号取放。」川、陕分类试额自此始。 
御史中丞廖刚言：「国朝三岁一举，每以今年大礼，明年科场，又明年省殿试为准。故注授人先后到部，不至搀并。今科试明堂，同在嗣岁，省司财计难以应办，一不便也。近岁初官待阙，率四五年，若使进士荫人同时差注，二不便也。更展一年，则旧制合矣。」天子是其议。其来年，诏曰：「三岁宾兴之制，肇自治平，爰暨累朝，遵为彝典。顷缘多故，洊展试期，致取士之年，适当宗祀，而入仕之众，并集铨漕，攸司困供亿之繁，多士兴滞留之孍。宜从革正，用复故常，庶蒇事惟均，有便于国，调官无壅，亦便尔私。其绍兴十年诸州依条发解，于绍兴十二年正月省试，三月殿试。自后科场，示此为准。」
十年二月十七日，诏曰：「永惟三岁兴贤之制，肇自治平，爰暨累朝，遵为彝典。顷缘多事，游展试期。致取士之年，属当宗祀。宜从革正，用复故常。可除科场于绍兴十年，仰诸州依条发解外，将省殿试更展一年，于绍兴十二年正月锁院省试，三月择日殿试。其向后科场，仍自绍兴十三年省试为准，于绍兴十四年，(今)[令]诸州依条发解。内将来绍兴十二年特奏名合出官人，有年六十一岁者，许出官一次。」先是礼部言：「建炎元年省殿试，因军兴展至建炎二年。次举省殿试，合攒至绍兴元年。除省试分诸路转运司类试外，其殿试又为明堂相妨，再展至二年。续于五年、八年两次省殿试，合系十年秋举，十一年省殿试。今臣僚奏陈，若展一年科场，于今年大礼不至相妨，并特奏名人到部，与正奏名又注授不至倒置。其向后科场，自十二年省试为准，于十四年令诸州发解。如此则经久依得祖宗旧制，委不相妨。」故有是诏。 
九月十日，诏：「应进士、贡士、特奏名， 
      
将来科举合补文学，可依赦前授命人法施行。」 
二十五日，诏：「应得解得贡诸路举人，自省试下至绍兴十一年，已及一十二年之人，如有绍兴十年秋试得解，候将来过省殿试唱名，取旨别与升名推恩。」 
十二年二月四日，礼部贡院言：「别试避亲有孤经人，欲依《崇宁贡举令》却送贡院，与本院同经人一处收试，止合避所避之官，令过落司送别位考校。」从之。 
三月十四日，诏：「进士贡士已系四举、年五十以上，七举、年四十以上，各许将昨展过省殿试三年理为一举，并自到省试至今已及二十七年，前后实得两解贡并免解共及两举人，并特与奏名，许就殿试。」十五年三月初九日诏同。三十年二月十九日，诏：「诸进士若系四年得解，五年到省试下之人，与理作三年到省试下，作二十七年。」余同。 
十三年二月二十三日，国子司业高闶言：「复兴太学，宜以经术为本。今条具三场事件：第一场，《元丰法》，绍圣、元符、大观同。本经义三道，《论语》、《孟子》义各一道，今太学之法正以经义为主，欲依旧；第二场，《元佑法》，赋一首，今欲以诗、赋；第三场，《绍圣法》，论一首、策一道，今欲以子史论一首并时务策一道。如公试法，自今日始，永为定式。」从之。 
四月三十日，高闶又言：「《贡举令》，诸《春秋》义题，听于三传解经处出，此法殊失尊经之意。今欲只于《春秋》正经出题，庶使学者专意经术。」从之。绍兴十四年，吏部员外郎严抑言：「正经其辞至简，为题者历历可数，使士子私习满百篇，则有司出题殆无逃者。罢去三传，虽曰尊经，其于考校，实有未便。」诏依《崇宁贡举法》，于三传解经出题。 
十一月八日， 
      
南郊赦：「昨下第进士、贡士，应政和二年已前到省一举，年五十五以上者，已诏令本贯州县验实，结罪保明推恩。有本贯阻隔，致未沾恩之人，许依开封府、国子监进士，于所在州县召见任承务郎以上二员，结除名罪委保，当职官同罪保明，申礼部验实以闻。」自后明堂、南郊赦皆同此制，惟到省年不同，已见于每举许推恩诏。 
十四年八月二十五日，宰执进呈殿中侍御史汪勃奏：「今日科场，当国学初建，万方多士拭目以观取舍。欲望戒 攸司，一去一取，尤在所遴。苟专师孔孟而议论粹然，一出校正者，在所必取；其或采摭专门曲说，流入迂怪者，在所必去。」上曰：「汪勃所论甚善。曲学臆说，诚害经旨，当抑之，使不得作，则人之心术自正矣。可依所奏。」 
十五年正月十三日，诏：「诗赋、经义分为两科，各计终场人数为率，依条纽取。试经义人，第一场本经义三道、《论语》《孟子》义各一道，第二场论一首，第三场策三道；试诗赋人，第一场诗、赋各一首，第二场论一首，第三场策三道。」 
十八年二月五日，礼部言：「省试系是遴选实才。访闻就试举人内，有势力之家，多输贿赂，计嘱应试人换卷，代笔起草，并书真卷，或冒名就试，或假手程文，自外传入，就纳卷处誊写。宜严行禁止，依条许人并就试举人告捉，委的实犯人，从贡院先送所司，申朝廷重作施行。告获人优与推赏。」诏依，内士人该赏取旨补官，仍赐出身。 
《文献通考》：绍兴十九年，诏：「自今科(诏)〔试〕前一岁，诸军州及属县长 
      
吏籍定合应举人，以次年春，县上之州，州下之学，核实引保，赴乡饮酒毕，送试院。其临期投状射保者，皆勿受。」 
自熙、丰间程颢、程颐以道学倡于洛，海内皆师归之。中兴以来，始盛于东南。士子科举之文，稍祖颐说。先是，陈公辅上疏诋颐学，乞行禁绝，而胡寅辨其非。礼部侍郎周葵言：「科举足以取士，近年主司迎合大臣之意，多取经传之言，可为谀佞者以为问目。学者因之，专务苟合时好。如论伊尹、周公，则竞为归美宰相之言；《春秋》讥贬失礼，则指为褒称之事。悖戾圣人之意，大率类此。至于前古治乱兴亡之变，以时忌绝口不道。后生晚辈，往往不读史书。望诏有司，选通经博古之士置之上游，其穿凿迎合，议论乖僻，不合体式者，皆行黜落。若矫枉过正，不顾所问，务为诋讦者，亦复勿取。」从之。 
二十年九月十二日，侍御史曹筠言：「近年考试，多以私意取专门之学。至有一州而取数十人，士子忿怨，不无遗才之叹。欲望戒饬试院，其有不公，令监察御史出院日弹劾。」从之。 
二十一年二月二日，殿中侍御史汤允恭言：「前次省闱就试之士，或有凭借多赀，密相贿结，传义代笔，预为宴会期约。凡六七人共撰一名程文，立为高价，至数千缗。今年省试，望明赐戒敕，犯者必行。许同试举人陈告，取旨免省。」 
二十六年三月二十二日，诏：「今后省试、太学国子监公试、发解铨试并试刑法，令国子监印造《礼部韵略》、《刑统》律文、《绍兴敕令》格式，并从官给。」上先谕宰执曰：「自来举人许带《礼部韵略》入试院，多缘此夹带别文字，难以检察。」故有是诏。 
同日，执政进呈类试院人吏兵士邀阻赴试人，乞取钱物事。上曰：「闻试院中整肃，士人极喜，自此有实学者进而寒俊之士伸矣，伪滥苟得者革而侥幸之风息矣。祖宗贡举之法，无不周备。顾有司奉行如何耳。可令类试所严行禁止，仍令礼部立法。」 
六 
      
月八日，宰执进呈祖宗典故：「干德六年三月，王佑知贡举，擢进士陶邴中第，邴乃翰林学士承旨谷之子。翌日诣合门谢，帝曰：『如闻谷不能训子，安有登进士第者 』遽命中书覆试，诏：『自今应诸色举人内有父兄食禄者，委礼部贡院于奏名之时，并别具开析，当议更与覆试，贵于公道无所屈焉。』」上曰：「秦埙中甲科，所对策叙事皆桧、 语，灼然可见。朕抑之，置在第三，不使与寒士争先。祖宗故事，今可举行。」遂诏贡院遵依咸平三年三月诏旨，所试合格举人内有权要亲族者，具名以闻。 
十五日，秘书省正字叶谦亨言：「向者朝论专尚程颐之学，士有立说稍异者，皆不在选。前日大臣则阴佑王安石，稍涉程学者，至一切摈弃。程、王之学，时有所长，皆有所短，取其合于孔孟者，去其不合于孔孟者，皆可以为学矣，又何拘乎 愿诏有司，精择而博取，不拘以一家之说，而求至当之论。」上宣谕曰：「赵鼎主程颐，秦桧尚王安石，诚为偏曲。卿所言极是。」于是可其奏。 
八月九日，户部尚书韩仲通、右正言凌哲、御史中丞汤鹏举言：「提举淮东常平茶盐朱冠卿奏：『故相当权，不遵祖宗故事，科举虽存，公道废绝。前举一榜，如曹冠、秦埙、周寅、郑时中、秦焞、郑缜、沈兴杰、秦(乱)[凡]有八人，其间多是乳臭小儿。至于素不知书，全未识字者，滥窃儒科，侵占省额。欲乞于曹冠等阶官，以右易左，俾正流品。却将向来侵取人数，复还 
      
今举省额。』诏令侍从台谏看详。臣等看详冠卿所奏，甚当物议。但以有官人赴试者，合带右字；如无官人赴试，合行剥放。然后以前榜侵取之数，于后榜(状)[收]使收：原作「状」，据《建炎以来系年要录》卷一七四改。。」从之。 
十六日，宰执奏：「科举引试，有数人传受者，已依条施行。如宗子善积怀挟，亦令扶出，示天下至公。自此科举之弊，当尽革去。」上曰：「朕于此事极留意。异时宰执、侍从皆由此途出，若容冒滥，所谓拔本塞源也。」 
闰十月二十四日，宰执进呈权兵部侍郎兼国子祭酒杨椿言：「今时经学者白首一经，如蠹书之鱼，词赋者骈四俪六，如儿女之戏，而皆不读史。乞下明诏训导，使学者博约兼通。」上曰：「士人不习史，何以知古今治乱兴亡之迹 」沈该等曰：「诚如圣谕。今来臣僚所言，当札下国子监，令长贰晓谕诸生。」上曰：「又举人多习诗赋，习经义者绝少。更数年之后，恐经学遂废。当议处此。」沈该等曰：「前此固尝以经义兼习诗赋，若两科兼习，庶不偏废。欲乞来春省试毕施行。」上曰：「甚善。」 
