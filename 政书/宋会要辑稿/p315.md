<!-- { "loadSidebar": true } -->
省牲器：前祭一日，行事、执事官集初献斋所肄仪。太祝习读祝文、视玉币及神位版讫，礼直官、赞者分引行事、执事官诣北神门外省牲位凡初献行事礼直官引，余官皆赞者引。立定，礼官赞揖。次引监察御史诣社坛，(外)[升]自酉阶，凡行事、执事官升降皆自酉阶。视涤濯，执事者举幂曰洁。次诣稷坛，如上仪。降，复位，礼直官稍前，曰告洁毕，请省牲。太祝出班，巡牲一匝，(请)[诣]初献前，南向，躬曰充。退，复位。光禄丞出班，巡牲一匝，诣初献前，南向，躬曰绖。退，复位。礼直官赞省牲毕，请就省馔位。揖讫，引行事、执事官各就位立定，礼直官赞揖。所司省馔具毕，礼直官赞省馔毕，揖讫，俱还斋所。光禄丞、太祝以次牵牲诣厨，授太官令，次引监察御史诣厨省镬，视祭器涤溉，乃还斋所。未后一刻，太官令帅宰人以鸾刀割牲，祝史以盘取毛血，置于馔所，遂烹牲。晡后，太社令帅其属扫除坛之上下讫，还斋所。 
奠玉币：祭日丑前五刻，行事春冬用丑时七刻，秋用丑时一刻。太社令先入视，设神位版讫退。次太官令、光禄丞帅其属实馔具毕，光禄丞还斋所。次引光禄卿入诣子阶之北席位，南向立，赞者曰再拜，光禄卿再拜，升坛点视礼馔毕，退。次引监察御史升坛，点阅陈设，纠察不如仪者。凡点视及点阅，皆先诣正位。乐正帅登歌工人升酉阶，各就位。光禄卿还斋所，余官各服祭服。次引行事、执事官各就北(北) 
      
神门外揖位立定，礼直官赞揖。次引监察御史、奉礼郎、太祝太社太官令就子阶北席位，南向立。次引三献官、兵部工部郎中入就坛下席位，南向立。礼直官稍前，赞有司谨具请行事，登歌作《宁安》之乐，八成止。太常瘗血。赞者曰再拜，在位者皆再拜。次引监察御史、奉礼郎、太祝太社太官令升坛，各就位立定。太官令就社坛正位酌尊所。次引初献诣社坛盥洗位，《正安》之乐作。凡初献升降行止，皆作《正安》之乐。至洗位南向立，搢笏盥手，帨手执(坛)[笏]，乐止。又登歌乐作，诣太社神位前，南向立，乐止。《嘉安》之乐作，搢笏，跪。次引奉礼郎搢笏东向跪，执事者以玉币授奉礼郎，奉礼郎奉玉币授初献，执笏兴。先诣后土勾龙氏神位前，南向立。初献受玉币奠讫，执笏俛伏，兴，再拜，乐止。次诣后土勾龙氏神位前，西向立，酌献诣配位准此。奠币如上仪。奉礼郎先诣太稷神位前，东向立。初献将降坛，乐作，降阶，乐止。又登歌乐作，复位，乐止。次诣社稷洗位，又升坛奉币，并如社坛之仪。奉礼郎复位，初献将降坛，乐作，降阶，乐止。又登歌乐作，复位，乐止。 
进熟：祭日，有司帅进馔者诣厨，以匕升羊，载于一俎。肩、臂、臑在上端，肫、胳在下端，正脊一、直脊一、横脊一、长胁一、短胁一、代胁一，皆二骨，以并在中。次升豕如羊，各载于一俎。正、配位，羊、豕各一俎。设于馔幔内，俟初献既升奠玉币讫，入陈于酉阶下，东向北上。次引兵部、 
      
工部郎中诣社坛酉阶下，搢笏奉俎。兵部奉羊，工部奉豕。升坛，《丰安》之乐作，诣太社神位前，南向跪奠。先荐羊，次荐豕，各执笏，俛伏，兴。有司设于豆右肠胃肤之前。羊在左，豕在右。次诣后土勾龙氏位，西向，奉俎如上仪。乐止，俱降，复位。次诣太稷坛，奉俎并如社坛之仪。降，复位。初奠俎讫，引太祝取菹擩于醢，祭于豆间三，又取黍、稷、肺，祭如初，俱藉以茅。退，复位。次引太祝诣太社神位前，西向立。次引初献再诣盥洗位，登歌乐作。至洗位南向立，搢笏盥手，帨手执笏，诣爵洗位南向立，搢笏，洗爵拭爵，以爵授执事者，执笏升坛，乐止。又登歌乐作，诣太社酌尊所东向立，乐止。《嘉安》之乐作，执事者以爵授初献，初献搢笏跪执爵，执尊者举幂，太官令酌着尊之醴齐讫，先诣后土勾龙氏酌尊所南向立。初献以爵授执事者，执笏兴，诣太社神位前南向立，搢笏跪。执事者以爵授初献，初献执爵祭酒，三祭于茅苴，奠爵执笏，俛伏兴，少立，乐止。次引太祝搢笏跪读祝文，读讫，执笏兴。先诣后土勾龙氏神位前，北向立，初献再拜。次诣后土勾龙氏，酌献并如上仪。太官令复诣稷坛正位酌尊所，太祝诣稷坛正位前立。初献将降坛，乐作，降阶，乐止。又登歌乐作，复位，乐止。次诣稷洗位及升坛酌献，并如社坛之仪。太官令、太祝复位，初献将降坛，乐作，降阶，乐止。又登歌乐作，复位，乐止。次引亚献诣盥洗位，南向立，搢笏盥 
      
手，帨手执笏，诣爵洗位南向立，搢笏洗爵、拭爵以授执事者，执笏升坛，诣太社酌尊所，东向立。登歌《文安》之乐作，执事者以爵受亚献，亚献搢笏跪执爵，执尊者举幂，太官令酌壶尊之盎齐讫，先诣后土勾龙氏酌尊所南向立。亚献以爵授执事，执笏兴，诣太社神位前南向立。搢笏跪，执事者以爵授亚献，亚献执爵祭酒，三祭于茅苴，奠爵执笏，俛伏兴，再拜。次诣后土勾龙氏神位前，行礼并如上仪。乐止，降，复位。次诣太稷坛行礼，并如社坛之仪。降，复位。次引终献诣洗及升坛行礼，并如亚献之仪。降，复位。次引太祝彻笾、豆，笾、豆各一，少移于故处。《娱安》之乐作。卒彻，乐止。次引太社令束茅讫，俱复位。礼直官曰赐胙，赞者承传曰赐胙，再拜，在位者皆再拜，送神《宁安》之乐作，一成止。 
望瘗：初，《宁安》之乐毕，引三献官、兵部工部郎中诣社坛望瘗位，乐作。至位，乐止。有司各诣神位，取币、祝版、馔物及牲之左髀、束茅置于瘗坎。次引监察御史、奉礼郎、太祝太社令诣望瘗位立定。礼直官曰可瘗，寘土半坎。次诣稷坛望瘗位，并如上仪。次引初献以下诣北神门外揖位立，礼直官赞礼毕，揖讫，退。太官令帅其属彻礼馔，监察御史诣坛监视收彻讫，还斋所。光禄卿以胙奉进，监察御史就位展视，光禄卿望阙再拜，乃退。
社稷
【宋会要】
      
光宗绍熙三年八月十九日，监察御史曾三复言：「窃见社稷坛壝草莱芜没，执事者不可升降，虽专设官，久失司存，不复振举，甚非所以示尊奉之诚也。乞下礼院讨论制度，委守官帮筑坛壝，填迭级道，护以砖石，坛下地面悉以甃砌，以便行礼。仍专责太社令每月躬亲巡视。」从之。 
同日，又言：「州县间社稷之位，士大夫不知先务，而昵于非祀，反以为迂缓不切，仅存故事而已。乞行下应州县社稷坛场，并加修葺，务在精严。春秋祠祭，须长官躬亲行事，必即坛壝之所，不许于他处就便行礼。仍于坛侧搭盖屋宇，以备雨潦望祭。守令到官之初，谒诣庙祀，首诣社稷之所。凡有水旱，必先致祷，使知崇本，无愧有邦。」从之。 
十年七月八日十年：按绍熙无十年，而本书记事大抵以嘉定为断限，绍熙、嘉定间纪年达十年者唯有嘉定，故其上似应补「嘉定」二字。，诏：「遇有水旱，令州县先祈社稷。」从臣僚请也。
 礼 宋会要辑稿 礼二四 明堂御札 
     
宋会要辑稿 礼二四

明堂御札
【宋会要】
仁宗皇佑二年二月十八日，帝谓辅臣曰：「孝莫大于严父，严父莫大于配天。今冬至日当亲祀圜丘，欲以季秋有事于明堂，行飨帝飨亲之礼，以极孝恭之意。卿等讨寻典故，详议其事。」文彦博等对曰：「此礼久坠，历代未行，非圣虑深远不能及此。容臣等退而讲求其当，自圣朝行之。」后二日，彦博因对奏曰：「臣等检讨旧典，昊天上帝一岁四祭，皆于南郊，以公卿摄事，惟至日圜丘率三岁一亲祀。开宝中，艺祖幸西京，以四月庚子有事南郊，行大雩之礼。淳化四年、至道二年，太宗皆以正月上辛躬行祈谷之祀上辛：原作「上幸」，按上辛为每月上旬之辛日，而《宋史 礼志》三有「景德四年以前祈谷止用上辛」语，因改。，悉如圜丘之礼，惟季秋大飨阙而未举。真宗祥符初，以元符昭锡，议行此礼，用伸恭谢。属东人徯来，即有事于岱宗，既而祀汾脽、曲里，联讲巨仪，故亦未遑于合宫之事，将上帝祖宗之意，遗以俟陛下乎!向者臣等始闻德音，卒遽不能上对，及阅见旧典礼经，乃知上圣有作，博究古今，非诸臣之浅所能。仰望清光，不胜大庆。」帝曰：「今举希阔之礼，与卿等审议始终，先定其当，然后出命可也。」因曰：「明堂制度，自前代诸儒议论皆异，将安适从 」彦博等对曰：「于《孝经》则云宗祀文王于明堂以配上帝，于《礼记》则有明堂位，在《周官 考工》则有世室重屋之制，然文略不备，余皆汉后诸儒杂引纬书，各为论议，故驳而不同。」帝曰：「明堂者，布政之宫，朝诸侯之位， 
     
然则天子之路寝乎 乃今之大庆殿是矣。况明道初祀天地于此，今之亲祀，不当因循，尚于郊壝寓祭。其以大庆殿为明堂，分五室于内。朕于祀事务罄严恭，余以简而中礼为贵。亦须下礼官议之。」 
三月一日，内出御札曰：「事天事地，治国之善经；飨帝飨亲，圣王之盛节。所以懋昭孝本，惇训民先，致理之原，率繇兹举。朕钦膺瑞命瑞：原作「端」，据《宋大诏令集》卷一二四改。，抚有中区，绍亿载之基图，席三后之谟烈，兢兢业业，罔或怠遑。赖高厚况临，神祇协赞，方隅底属，岁物顺蕃。跻此汔康，莫匪灵贶。缅稽先宪，祗见昊穹，而祈谷于春，祭雩以夏。迨升禋于景至，尝亲展于国容。惟明堂布政之方，尊严父配天之礼，虽崇精飨，未即躬行。言念及兹，心焉载惕。今将涓季秋之令旦，举宗祀之上仪，恭接神明，奉将牲币。庶成继孝，岂敢惮勤!宜示先期，式伸诞告。朕取今年九月内择日有事于明堂，其今年冬至亲祠南郊即宜辍罢。合行恩赏，并特就祀明堂礼毕，一依南郊例施行。至日，朕亲御宣德门宣制。仍令所司详定仪注以闻，务遵典礼，勿俾烦劳。」 
十一日，诏：「将来明堂大飨礼毕，臣僚不得请上尊号。」 
十二日，诏：「明堂大飨，唯祗奉天地宗庙，率遵典礼；自余乘舆服御诸物，令三司裁度，损约功费，务从简俭。所不须雅饰物，毋得妄有申请，枉致劳费。」 
同日，直龙图阁王洙言：「国家因隋、唐制，每岁季秋大享，止于南郊坛寓祭，不合典礼。古者明堂、宗庙、 
     
路寝同制，今大庆殿即路寝也。九月皇帝亲祀，当于大庆殿行礼。」诏付礼官。 
十五日，太常礼院言：「季秋有事于明堂，国朝初行此礼，事无旧比，恐诸司疑误，未明诏旨，须更俟申严，始预行办集。欲一准南郊例，合行事件，许诸司申请施行。」从之。 
