<!-- { "loadSidebar": true } -->
都统救火衙兵湖会五百贯文。通判蔡承直自领雄关救扑官客店及丰淮酒库，通判又自支钱一千一百贯文。于二十一日，领官属亲诣火场覆寔，共烧三百六十九家，大小共二千四百九十四口。大人支钱二贯，米二斗；小儿钱一贯，米一斗；支过钱四千一百贯，米四百十石二斗。仍令被火人在寺观民家时暂安歇，及行下诸处，蠲免竹木抽分，招邀客贩，务在疾速起盖，早安居。证得 治郡无状，致使居民沿烧居民：原作「君民」，据文意改。，贻害百姓，其何以堪。须至具申朝廷，特赐敷奏，将 镌罢，以谢百姓。仍乞限三月尽复所烧民居。」小贴子：「证得火灾所烧并是旧城外居民及当街市民，所有新城里丰淮、齐安、煮酒三库及应干官府廨舍仓库、诸军寨屋，即不曾损动。」诏不允，仍令本州岛更切赈恤被火之家，从限起盖房宇，使居民早得安业。
 职官 宋会要辑稿 职官五 制置三司条例司 
     
宋会要辑稿 职官五

制置三司条例司
【宋会要】
神宗熙宁二年二月二十七日，以尚书左丞、知枢密院事陈升之、参知政事王安石同制置三司条例。 
三月十一日，上曰：「近阅内藏库奏，外州有遣牙前一人专纳金七钱者。因言牙前伤农，令制置三司条例司讲求利害立法。」 
十八日，诏曰：「朕以为欲致治于天下者，必富之而后可。今县官之费不给，而民财大屈，虽焦劳乎昊日之间，其将何所施哉!特诏辅臣置司于内，以革其大弊，而使美利之源通流而不竭，则庶乎孔子适卫之言朕有所冀焉。夫事颛于所习，则能明乎得失之源。今将榷天下之财，而资之于有司。能习知其事者，则其所得必精，所言必通。聚而求之，固足以成吾富民之术。若夫苛刻之论，务欲朘削于下而敛怨于上者，斯亦朕之不取。宜令三司判官、发运、转(副)[运]使副、判官及提举辇运使、籴〔易〕、市舶、榷场、提点铸钱、制置解盐等臣僚，限受诏后两月，各具所知本职及职外财用利害闻奏。仍三司举催，紏其不以时上者。」又诏曰：「朕惟理财之臣失于因循，其法遂至于大坏，而天下之货留积而不通。故特诏辅臣，俾之置司，讲求利病，将捄宿弊而更张之，上以裨于国，下以足于民。而或者不察，以为专务苛碎刻削，以趋公家之急，兹岂朕之意哉!然而商天下之众智而习成之，则理尽 
     
而不悖，事行而不跲，于是利源通而富庶之俗成矣。内外臣僚有能知财用利害者，详具事状闻奏。其诸色人亦具事理，于制置三司条例司陈状。在外者即随所属州军投状，缴申条例司。夫有言不酬，不足以劝，事如可行，何暕于赏。如所言财利有可采录施行者，当量其事之大小而甄赏之。」从陈升之、王安石奏请也。 
四月二十一日，命权荆湖北路转运判官刘彝等八人于制置三司条例司(令)分遣诸路，相度农田水利、税赋科率、徭役利害。从本司知枢密院事陈升之等请也。 
七月十二日，诏江淮等路发运使薛向赴制置三司条例司议事。 
十七日，从制置三司条例司言，立淮、浙、江、湖六路均输法，令薛向领之。 
十七日，制置三司条例司言：「奉诏取索三司条例看详，具合行制置事件以闻。窃观先王之法，自王畿之内，赋入精粗，以百里为之差，而畿外邦国各以其所有为贡，又为通财移用之法以懋迁之。其治市之货贿，则亡者使有，害者使亡。市之不售、货之滞于民用，则吏为敛之，以待不时而买者，凡此非专利也。盖聚天下之人而治之，则不可以无财；理天下之财，则不可以无义。夫以义理天下之财，则转输之劳逸不可以不均，用度之多寡不可以不通，货贿之有亡不可以不制，而轻重敛散之不可以无术也。今天下财用窘急无余，典领之官拘于弊法，内外不以相知，盈虚不以相补。诸路上供岁有定 
     
额，丰年便道可以多致而不敢取赢，年俭物贵，艰于供亿而不敢不足。远方有倍蓗之输，中都有半价之鬻，三司发运使按簿书、促期会而已，无所可否增损于其间。至遇军国郊祀之大费，则遣使 刷，殆无留藏。诸路之财平时往往巧为伏匿，不敢实言，以备缓急。又忧年计之不足，则多为支移折变以取之。民纳租税数至，或倍其本数，而朝廷百用之物多求于不产，责于非时，富商大贾因得乘公私之急，以擅轻重散敛之权。臣等以为发运使实总六路之赋入，而其职以制置茶盐酒税为事，军储国用多所仰给。宜假以钱货，继其用之不给，使周知六路财赋之有无而移用之。凡籴买税敛上供之物，皆得徙贵就贱，用近易远，令预知在京库藏年支，见在之定数，所当供办者，得以从便变易蓄买，以待上令。稍收轻重敛散之权，归之公上，而制其有亡，以便转输，省劳费，去重敛，宽农民，庶几国可足用，民财不匮矣。所有本司合置官属，许令辟举。及应有合行事件，令具条例以闻。乞下制置司参酌施行。」从之。 
九月二日，诏：「三司如有与制置条例司商量公事，令吴充往彼。淮南制置发运司如有奏禀事，许使副一员赴阙。」从之从之：疑衍。。 
四日，条例司言：「乞令河北、京东、淮南路转运司施行常平广惠仓移那出纳及预散之法。一、委转运司及提举官，每州于通判、幕职官内选差一员专切管勾，令通点检在州及诸县
     
钱斛。一、广惠仓斛除依例合支与老疾贫穷乞丐人，据数量留外，其余并令常平仓监官通管，一般转易。一、常平广惠仓见钱，依陕西出俵青苗钱例，每于夏秋未熟以前，约逐处收成时酌中物价，立定预支每斗价例，召人户情愿请领。」诏并从所请。其常平仓钱斛出俵青苗，仍常以一半为夏料，一半为秋料。广惠仓除留给孤贫乞丐人外，其余亦依常平仓，分作两料出俵。又言：「今欲将常平广惠仓见在斛遇贵量减市(偿)[价]出粜，就贱量增市价收籴。其可以计会转运司用苗税及系省钱斛就便博易者，亦许计会兑换。仍以见钱，依陕西青苗钱例，取人户情愿预行支给，令随税送纳斛。内有愿请本色斛或纳时价贵愿纳见钱，皆许从便，务在优民。如遇灾伤，亦许于次料收熟日送纳。兼事初措置非一，欲量逐路州军钱物多少，选官一两员分头提举。仍乞于京东、淮南、河北三路先行此法，俟成，次第即令诸路依此施行。」从之。 
八日，条例司言：「欲差相度利害官比部员外郎谢卿材诣在京诸库务勾收帐历，契勘见在察访本末利害。」从之。又言：「淮南发运使薛向请以新差通判吉州张穆之、新差通判秦州陈倩特许权差六路勾当公事。」从之。又言：「薛向先下三司及提举百司，取索在京诸库务每年合系六路出办上供物色若干名件数目，即每年却合支破若干名件数目，今来见在约支 
     
得多少年月外，有无阙乏之物，及每年计置若干数目，各别开项声说，逐年一次预降本司，以凭预先契勘施行。」从之。 
十八日，条例司言：「近日在京米价贱，诸军班及诸司库务公人出粜食不尽月粮，全不直钱。欲乞指挥三司晓示，今后愿依下项所定价出粜入官者，依嘉佑附令敕坐仓条贯施行。诸班直一千，捧日天武、龙神卫八百，拱圣、神勇以下七百，上、下杂诸司坊监六百。」从之。 
二十五日，条例司言：「看详在京库务司管官物万数不少，秤买率敛，多出民间，般运转致，甚费脚乘。及至到京库务送纳，备经难剥，纔得了当。其间或有剩数，不时拘收，务要别行科率，往往积压损坏。比至出卖支遣，全不直钱，给纳之间，积成久弊。今欲根究本末，别议更改，非专于其事，不能详知。欲乞朝廷指挥指挥：原作「挥指」，据文意改。，令在京诸司库务监当官员依详今月八日圣旨指挥，各具本职利害，限一月申本司看详可行事件以闻。除本职外，如知得别司库务利害，兼许申陈。所有在京仓界，亦乞依此施行。如此不独可以究见逐处利害本末，亦足以观其人之能否。」从之。 
十月六日，条例司言：「乞预差本司相度利害官比部员外郎谢卿材躬亲诣库务勾取帐历，契勘见在及本末利害事件，赴本司与今来逐路所具到事由一处看详，制置条例以闻。内有合计会三司提举司事件，亦仰取索照会。」从之。 
十一月二日，命枢密副使韩绛 
     
同制置司取索三司应干条例看详，具合行制置事。 
闰十一月十九日，沂州防御推官、制置三司条例司检详文字李承之为大理寺丞。王安石荐承之，召见，对本司事甚悉，因有是命。他日，上谓承之曰：「朕即位以来，尤重改官。今特命卿，实为优恩。」 
十二月三日，条例司言：「三司簿历最为要切，乞差官取簿历事目，拘辖次第文字看详，有当废置，务在不失关防。编定所管道数，与使副同议定，申本司参详闻奏。」又言：「三司岁计及南郊之费皆可编为定式。乞差官置局，与使副等编修。仍令本司提举太常博士、集贤校理刘瑾、大理寺丞赵咸、保安军判官杨蟠、秀州判官李定编定《三司岁计》及《南郊式》，屯田郎中金君卿、大理寺丞吕嘉问、郓州须城主簿、三司推勘公事乔执中编定《三司簿历》。」从之。 
十五日，权三司使吴充言：「条例司请差官取索簿书看详，编定道数，乞只委三司勾当公事官计会，(遂)[逐]案依此编定。」从之。 
三年二月十九日，制置三司条例司言：「访闻宿州县分支俵夏料常平广惠仓钱斛内有绿豆，上色每价钱七十五文，次色每价钱七十二文。窃虑比时价高大，及不取人户情愿抑配。欲乞下淮南转运司疾速根究，如委是价高，或抑配，即取勘当职官员以闻。其已俵过斛合如何改正，不致亏损官司，并下淮南及府界诸路提举常平广惠仓司照会，回牒辖下州县令知。」从之。 
五月 
     
十五日，诏：「近设制置三司条例司，本以约通天下财利。今大端已举，惟在悉力应接，以趣成效，其罢归中书。」 
十七日，条例司言：「常平新法宜付司农寺选官主判，兼领田役水利事。」从之。
 职官 宋会要辑稿 职官五 编修条例司 
     
编修条例司
【宋会要】
     
仁宗皇佑五年十二月，命参知政事刘沆提举中书五房续编例。 
嘉佑三年闰十二月，诏中书五房编总例。 
六年八月十二日，以殿中丞王广渊、殿中丞李立之编排中书诸房文字。 
