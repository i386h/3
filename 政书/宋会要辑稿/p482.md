<!-- { "loadSidebar": true } -->
高宗绍兴三十一年十月二十六日，太常寺言：「朝廷兴师，欲依典故行禡祭，用祝文，述以金人败盟、朝廷不得已而兴师，冀获阴助，剿除妖孽，以速万全之意。以甲(戊)[丙]戊庚壬刚日行礼，献官以大将军、招讨使充；奉礼郎、太祝、太官令各一员，以所在州县官充。」从之。
 礼 宋会要辑稿 礼四八 〔受〕降 
     
〔受〕降
【宋会要】
     
太宗太平兴国四年二月二日，诏亲征太原。 
五月四日，帝自草诏赐刘继元，谕以速降，必保终始富贵。 
五日，幸城南，督诸将急攻之。城欲坏，帝恐屠其城，因麾众少退。是夕夜漏上十刻，刘继元遣伪客省使李勋上表纳欸，束身请罪。帝喜，赐勋袭衣、金带、银器、锦彩、涂金鞍勒马等，即命通事舍人薛文宝赍诏书入城宣谕。 
六日，夜漏未尽，幸太原城北连城，盛陈兵卫，张乐，宴从官于城台。迟明，继元率伪官属等，皆白衣纱帽，俯伏待罪台下。遣合门使宣诏释罪，赐继元袭衣、玉带、金银鞍勒马三匹、金器五百两、锦彩二千段、银器五千两，伪官各赐衣服、金银带、器币。帝亲劳之，继元叩头言曰：「臣闻车驾亲临，即愿束身归罪，致銮舆暴露，臣尚敢以孤罍拒战，盖亡命卒惧死劫臣，不许降耳。」先是，军中有亡命投继元者，继元悉以隶亲卫，帝命籍之，得八百人，斩于纛下。其降卒数万人，尽赐以衣服、钱帛，分隶诸军。 
七日，文武从官诣行宫称贺，肆赦。 
五月二十九日，授继元特进、检校太师、右卫上将军、上柱国、彭城郡公、食邑三千户。伪官二十四人，悉命以官。时方在军中，故多不备礼。
 礼 宋会要辑稿 礼四九 尊号 册尊号 杂录附 尊号 一 
     
宋会要辑稿 礼四九

尊号
【宋会要】
僖祖讳(眺)[朓]天头原批：「自(禧)〔僖〕祖至王旦撰，已载入帝号。」，汉京兆尹广汉之后。生于燕蓟，仕唐，历永清、文安、幽都三县令。建隆元年三月，追尊曰文献皇帝，庙号僖祖。谥议翰林学士窦俨撰，册文中书舍人扈蒙撰。大中祥符五年闰十月，加谥曰文献睿和。册文枢密使、同中书门下平章事王钦若撰。 
顺祖讳珽，僖祖子，历藩镇从事，兼御史中丞。建隆元年三月，追尊曰惠元皇帝，庙号顺祖。谥议翰林学士窦俨撰，册文中书舍人赵逢撰。大中祥符五年闰十月，加谥顺祖惠元睿明皇帝。册文参知政事陈彭年撰彭年：原脱，据本书帝系一之一补。。以上《国朝会要》。《续会要》云册文枢密使陈尧叟撰。 
翼祖讳敬，顺祖子，历营、苏、涿三州刺史，周显德中赠左骁卫上将军。建隆元年三月，追尊曰简恭皇帝，庙号翼祖。谥议翰林学士窦俨撰，册文中书舍人赵逢撰。大中祥符五年闰十月，加谥简恭睿德皇帝。册文参知政事王曾撰。 
宣祖讳弘殷，翼祖子，母曰简穆皇后刘氏。仕周为龙(揵)[捷]左厢都指挥使、岳州防御使。显德三年七月二十六日崩，赠武清军节度使。建隆元年三月，追尊曰昭武皇帝，庙号宣祖。谥议翰林学士窦俨撰，册文中书舍人扈蒙撰。大中祥符五年闰十月，加谥昭武睿圣皇帝。册文宰臣王旦撰。
册尊号杂录附
国朝之制天头原批：「国朝之制以下他处复出。」，皇帝登位，应群臣章表但称曰皇帝，至南郊岁，既降御札，即文武百官诣东上合门三上或五上表，请上尊号，降诏批答，多谦抑不许。如允所请，即奏命大臣撰册文及书册、宝。其册中书省造，用 玉，简长尺二寸，阔一寸二分，厚五分。简数从文之多少，联以金绳，首尾结带，前后四枚，刻龙缕金，若捧护之状。藉以锦缛，覆以红罗泥金夹帊。册匣长广取容册，涂以朱漆，金装，隐起突龙凤，金  錔。匣上又以红罗绣盘龙蹙金帊覆之。承以金装长竿 ，金龙首，金鱼钩，藉匣以锦缘，席锦褥，又纽红丝为绦以萦匣。册案涂朱漆，覆以红罗销金衣。其宝门下省造，用玉，篆文，广四寸九分，厚一寸二分。填以金盘龙钿，系以晕锦大绶、赤小绶，连玉环。玉检高七寸，广二寸四分，皆饰以金，裹以红锦，加红罗泥金夹帊。纳于小盝，以金装，内设金 晕锦褥，饰以杂色玻 、碧钿石、珊瑚、金精石、玛瑙。又盝二重，皆装以金，覆以红罗绣帊，载以腰舆。又行马并饰以金，又香炉宝子、香匙、灰匙、火 、烛台、烛刀，皆以金为之。其受册多用祀礼，毕日御正殿行礼。礼毕，有司以册书诣合门奉进入内。
尊号一
太祖建隆四年八月二十四日，宰臣范质率文武百僚诣东上阁门拜表，请上尊号曰应天广运仁圣文武至德皇帝。表三上，诏答允。 
干德元年十一月十六日，郊祀礼毕，有司宿设于崇元殿，诸卫各帅其属勒所部屯门，殿庭列仗卫。文武群官、宗 
     
亲、客使等应合集者，并就集朝堂次，各服其服。太尉以册捧置于案，吏部侍郎一员押；其册案四人对捧。中书门下奏差五品、六品清资官充举册官，先入立于殿西阶下。司徒以宝捧置于案，礼部侍郎一员押。捧宝官准上。举宝官先入立于殿西阶下。皆承之以匣，覆之以帕。俱诣殿门外之东、太尉之前。太乐令帅工人入就位，协律郎入就举麾位，诸侍卫之官各服其服。中书门下、翰林学士、两省、御史台、供奉官立于殿阶下香案前左右，如常入合之仪。侍中版奏请中严，近仗就陈于合外，符宝郎奉宝俱诣合，奉迎如常仪。帅赞者各入就位，所司赞群官各服朝服，(诸)[宗]亲、客使俱出次，通事舍人各分引就位。其三品以上应北面位者，各殿门外东西序立以俟。侍中版奏外办，所司承旨索扇。扇上，皇帝服衮冕，御舆以出，曲直华盖，侍卫警跸如常仪。皇帝将出，仗动，协律郎跪，俛伏兴，举麾 柷，太乐令合奏《隆安》之乐。皇帝出，自西房即御座，南向坐。扇开，协律郎偃麾戛敔，乐止。凡乐皆协律郎举麾 (祝)〔柷〕而后作，偃麾戛敔而后止。下皆准此。符宝郎奉宝置于御座前如常仪。礼官、通事舍人分引太尉已下文武群官应北面位者，自殿门东西各就北面横行位。太常卿于册案前导至丹墀西阶上少东，北向，置册案讫，凡太尉行皆举麾，奏《正安》之乐，至位立定偃麾，乐止。下皆准此。太尉、司徒、太常卿、吏部礼部侍郎各入本班立定。
其举册、捧册宝官立以俟。凡典仪有词赞者，皆承传。典仪曰再拜，应在位者皆再拜舞蹈，三称万岁。又再拜起居讫，又再拜讫，分班东西序立。礼官、通事舍人前引太常卿，随吏部侍郎押册案，以次序而行，太尉从之。凡太尉、司徒行，并礼官、通事舍人赞引。下皆准此。礼部侍郎次押宝案而行，司徒从之，相次诣西阶，至解剑褥位。其读册中书令、读宝侍中，候册案将至阶下，各随左右解剑先升，皆于前楹间第一柱北，东西相对立以俟。太尉东向解剑脱舄置于褥讫，册案先升，太尉从册案以升。其册函盖先置于阶下别宝案上，其宝案东向立，俟中书令读册将毕，礼部侍郎押宝案升阶。侍郎押册升进至褥位，当御座前讫，太尉搢笏，北面，捧册案稍前跪置讫，执笏，俛伏，兴，少退，东向立。中书令进当册案前，俛伏，兴，跪称摄中书令具官臣某读册。奏讫，搢笏。册文曰：「摄太尉、守司徒、兼侍中臣范质等谨再拜稽首上言曰：惟天为大，惟尧则之。又曰舜有天下，无为而理。是以古之言道德者莫先于二帝古：原作「故」，据《宋大诏令集》卷五改。，一则曰聪明文思，一则曰温恭浚哲。英声茂实，意无欲而自彰；景福洪休，心无求而自至。巍巍荡荡，可得而言。伏惟皇帝陛下高明博厚，宣慈惠和，纯粹之德全，孝友之行着。惟精惟一，知微知彰知彰：原作「之彰」，据《宋大诏令集》卷五改。。向者龙尚处于潜 
     
