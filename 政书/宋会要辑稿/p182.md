<!-- { "loadSidebar": true } -->
十二年十月十六日，礼部、太常寺言：「都省批送臣僚札子：『窃以元正一岁之首，冬至一阳之复，圣人重之，制为朝贺之礼焉。自上世以来，未之有改也。汉高帝以五年即位，而七年受朝于长乐宫。我太祖皇帝以建隆元年即位，受朝于崇元殿。主上临御十有六年，正、至朝贺贺：原作「阳」，据《宋史》卷一一六《礼志》改。，初未尝讲，岂艰难之际不遑暇欤 兹者太母还宫，国家大庆，四方来贺，亶惟其时。欲望自今冬至、元正举行朝贺之礼，以明天子之尊，庶几旧典不至废坠。』令看详申尚书省。契勘朝会之礼，依国朝故事，冬至、正旦有司前两月申请，取旨排办。昨自艰难之际，权不举行。今来臣僚申请，合依旧举行。依(议)[仪]，设黄麾大仗、车辂、逍遥、平辇、法物、乐舞等。百僚服朝服，再坐上寿，宣(公王)[王公]等升殿，间饮三周。」诏依，仍自来年 
     
举行。 
十九日，臣僚札子奏：「臣窃以王者所幸为京师，言京大而师众，四方之人必以众与大归之。故有朝宗、觐遇、会同之礼，甸侯、宾要、荒服之制。以九仪之命，正邦国之位，端己南面而治，百官备物而动，所以为慎重肃恭、尊君卑臣之典。又为车服旗章以旌之，贽币瑞节以镇之，声容文物以纪之，于是乎正班爵之仪，训上下之则。所以兴衰拨乱，使民回心而乡道，亦非天之所为，盖人之所设也。人之所设，不为则不立，不修则坏。昔汉高祖既得天下，命叔孙通定朝(议)[仪]，当十月长乐宫成，诸侯来朝，莫不震恐。高帝悦而叹曰：『吾乃今日知为天子之贵也!』惟我国家袭周之宪度，恢汉之规模，其亦尚矣。陛下盛德大业，超轶古今，时号中兴，功逾肇造。久抚艰难之运，礼文多所未修；今格和宁之期，旧典宜加搜举。欲望明诏有司，讲求祖宗故实，常朝、视朝，正衙、便殿，朝会之仪，举而行之，以隆帝业，用称万邦百辟尊君之心，天下幸甚!」诏令礼部、太常寺、合门同共讨论，申尚书省。今讨论：在京月朔日，文德殿视朝，紫宸殿日参、望参，垂拱殿日参、四参。假日，崇政殿坐；圣节，垂拱殿上寿。今来臣僚所请，欲乞举行。今乞先次宰臣率百僚拜表，奏请皇帝御正殿视朝。若降指挥，许允所请，其合行事务乞令逐处各行条具申请。」诏依。 
十一月三日，权礼部侍郎王赏等言：「契勘朝会之制，正旦、冬至及大庆受贺受朝「大庆」下原衍「殿」字，据《宋史》卷一一六《礼志》删。，系御大庆殿。其文德、紫宸、垂拱殿礼制不同，月朔视朝则御文德殿，谓之前殿正衙，仍设黄麾半仗；其余紫宸、垂拱皆系别殿，不设仪仗。今来已降指挥，依臣僚所请，乞讲朝会之仪。缘元正在近，大庆殿之礼事务至多，欲乞先举行文德殿视朝之制。其朝会合服朝服，并设乐上寿、间饮三周、设祥瑞表案等，并乞候来年冬至前别行取旨。」诏〔依〕。 
十七日，礼部、太常寺言：「勘会将来冬至，欲乞依礼例，是日皇帝于慈宁殿贺太皇〔太〕后，如宫中之仪，讫，次于禁中遥贺渊圣皇帝毕，更不御殿。宰执率文武百僚诣常御殿拜表称贺。来年正旦亦乞依此施行。」诏依。 
十二月十二日，礼部言：「准都省批送下御史台申：『本台今先次条具到宰臣率百僚拜表，请皇帝御正殿视朝合行事件。』送礼部看详，寻下太常寺看详到下项，欲并依所申施行。一、宰臣率百僚拜表，请皇帝御正殿视朝，俟批荅允所请，并修盖垂拱、崇政殿了毕，其御正殿日分，取旨下有司施行。今看详，乞候修盖前殿毕工日，申朝廷，下太史局择日御正殿。一、将来御正殿，每遇朔望日，欲乞依先降指挥，宰臣率百官先遥拜渊圣皇帝，退，次赴前殿，起居如仪。一、百官听〔宣〕赦书、德音、麻制，依仪，集官于文德殿立班。将来每遇告集百官听宣赦书、德音、麻制，欲乞将崇政殿权充文德殿立班。 
     
一、垂拱殿四参，依仪，于殿门外设位版。一、宰臣率百官拜表，并听御札批荅，依仪，并在东上合门。昨在京日系于文德殿东朵殿，将来每遇群臣拜表、听御札批荅，欲将崇政殿权作文德殿，充东上合门， 臣立班。一、今来举行正殿朝会，并遵执见行仪制编排班次，比之目今后殿常朝报引班列事体不同。所有侍从及应职事官差除罢职等移动班位，趁赴朝参，多有不赴，间有赴者，未敢便引立新班。上件事理，委有相妨，伏乞画黄，札下本台照会，庶得班列整肃，及弹奏不致差误。一、依仪，朝会退，百官谢赐茶酒，合在朝堂。今来举行之初，欲乞候将来朝堂了毕日，令所属申取朝廷指挥。」诏依。 
十三年十二月六日，合门言：「依在京，遇大礼年分，次年正旦朝会依例权罢。」诏依。 
十四年八月二十四日，合门言：「绍兴十三年为大礼毕，端诚殿称贺，当年冬至大朝会于礼例权罢；并十四年正旦大朝会大礼，次年亦合权罢。所有今来冬至，来年正旦大朝会，若朝廷降指挥举行，于合门典礼别无妨碍。」太常寺状：「勘会冬至、正旦大朝会，系本寺逐年检举申请，候指挥下日施行。奉圣旨令合门讨论，与人使入见不得相妨。契勘依(议)[仪]，冬至及正旦合御大庆殿大朝会。将来正旦大朝会，百僚称贺，皇帝御大庆殿坐，其使人入见，临时听旨，即无相妨。」诏依。 
九月十七日，门下后省言：「将来大朝会，本省有合申请事件下项：一、八宝合于大庆殿上御座东西安设。一、主进中严、外办、解严牙牌职掌，系本省差人外，所有设席褥职掌，依法合太仆寺差，后来并系驾部差。今来上件职掌，乞从本省及驾部差拨。」诏依。 
十八日，中书后省言：「将来正旦大朝会，合用表案并紫绫案衣及席褥，乞下太常寺依门下后省祥瑞表案、席褥一样制造排办，礼毕令本寺拘收。」诏依。 
十九日，礼部言：「祗候库申：『将来大朝会，文武百僚等朝服、法衣，约度，乞下工部制造。』批送礼部看详。本部寻下太常寺看详得，所造朝服，除宰执、使相、侍从、台谏、武臣正任以上并应奉官见有祗候库桩管数目外，其文武百僚朝服欲依祗候库所申，从御史台、合门、四方馆约度合用立班员数，报本库契勘阙少数，申工部贴造。所有入殿应奉禁卫诸班直、皇城司亲从、快行八厢诸色祗应人法衣等名件样制，本寺难以见得。乞令祗候库会问主管禁卫所及应奉官司，具合用人数，本库省记逐色人合服名件，申工部制造。」诏依。 
二十一日，翰林司言：「今年冬至、来年正旦大朝会，本司自来排办殿内臣僚合用金银器皿件物，并系于天章阁收附，宴设家事库关请。数内对御合用金爵盏，两朵殿、两廊合用白成银爵盏。今来本库止有镀金银盘盏、白成银盘盏、镀金银屈 、白成银屈 
     
 。今欲乞将见在屈 并盘盏充代爵盏使用。」诏依。 
二十三日，礼部、太常寺言：「来年正旦大朝会，参酌条具合行排办事件下项：一、依(议)[仪]，合(脚)[即]大庆殿，今欲乞将文德殿权作大庆殿。一、合张设垂拱殿、大庆殿及殿门之内外，设东西房于大庆殿御榻之左右稍北，又设东西合于殿后之左右，并侍班幕次等，欲令仪鸾司预先排办钉设。一、合设登歌、宫架、乐舞。一、合设五辂、仪仗、舆辇、法物、伞扇等，乞从兵部行下所属排办。一、合设诸州、诸蕃贡物，乞下户、礼部排办。一、依(议)[仪]，符宝郎奉宝陈于大庆殿御榻之左右，及丹墀、龙墀、沙墀上陈辇舆、伞扇、御马，及设表案、祥瑞案，并三公、三少、侍中、中书令以下殿门外叙班及殿内立班去处，欲乞令御史台定日，同合门、太常寺并应奉官司前去相度。」诏依。 
十月二日，礼部、太常寺言：「来年正旦大庆会，其登歌乐工内歌色、柷敔、抟拊、锺、磬、琴、瑟，系在殿上排设。其管、笛、笙、箫系在檐下排立。照得十三年郊祀大礼，景灵宫殿檐下所用乐床系军器所制造，今欲下军器所造。」诏依。 
三日，四方馆言：「勘会将来正旦大朝会，文武百僚合用朝服，本馆除已先次开具进奏官及本馆应奉人数，并所服法服，报祗候库制造外，所有致仕官、京官、选人员数、法服等，今比附，随宜约度下项：一、致仕官，欲乞将行在临安府城内寄居致仕官，权从上，以十员；京官、选人欲乞权以五十员；并吏部已参部人，欲乞一百员；并乞于从上职位趁赴立班，制造法服。一、诸路贡士、举人，欲乞令礼部于诸州发解，引举人解头，权以一百人趁赴立班，制造士服；如人数不足，于太学生内差大职事及近上斋长谕。一、昨在京，先生、法师、左右街道官等趁赴，今欲乞令僧官、道官及僧正、道正司差寺观主首及从上师号高者，僧、道权各以三十人趁赴立班，并各服本色。」诏依。 
同日，兵部言：「契勘自来大朝会，合排设黄麾大仗五千二十七人。所有来年正旦大朝会，未委排设黄麾大仗，唯复排设黄麾半仗二千二百六十五人 及契勘，更有五辂下驾士人兵等一千人。奉圣旨，令兵部相度地步，申尚书省。本部寻将带左右金吾街仗、六军仪仗司等入殿相视得，大庆殿比之在京地步不同，又缘依《政和五礼新仪》，合用黄麾大仗五千二十七人，今来若全行排设，委是拥遏，难以摆布。今相度，欲乞用黄麾大仗，止将合用人数权减三分之一，用三千三百五十人。所有执着、服色除已有黄麾半仗外，有少(关)[阙]数目，欲乞于祗候库见管大礼仪仗物色内就行揍数充代，于殿门内外随宜摆列至车辂前后。」诏依。 
九日，御史台言：「今相视到立班去处，申请事件下项：一、今来大朝会，已降指挥，文德殿权作大庆殿。依仪，两省官合于丹墀上 
     
分东西相向立。目今殿庭即无三墀，今欲乞除将起居郎、舍人夹香案东西侍立外，其余两省官乞随宜分东西相向立班。一、依令，大朝会前二日赴大庆殿习仪。欲乞于正习仪前，从本台定日，同合门、太常寺并应奉官司赴本殿阅习。一、合用文臣百官，欲乞告集应通直郎以上及行在见任寺监主簿承务郎以上职事官，趁赴立班并习仪。」诏依。 
同日，礼部、太常寺言：「今续次参酌条具事件下项：一、合差太史令一员奏云物祥瑞，乞下太史局差。一、依仪，合用御榻并香案，乞令仪鸾司排办。一、大朝会仪注，乞令御史台、太常寺、合门同共参酌修定申请。所有垂拱殿枢密以下称贺仪，乞从合门申请。」诏依。 
