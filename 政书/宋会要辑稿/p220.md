<!-- { "loadSidebar": true } -->
十月十五日，又言：「《周礼》：『典祀，中士二人，下士四人。掌外祀之兆守。若以时祭祀，则率其属而修除，召役于司隶而役之。』『守祧，奄八人，女祧每庙二人。掌守先王、先公之庙祧。若将祭祀，则各以其服授尸。其庙，则有司修除之。』今之郊社令，则古之典祀也；宫闱令，则古之守祧也。古者凡祭祀，必于前期扫除，未有于 
      
祭日之旦即布神座，即出神主，而方行扫除者。今仪注，亲祠太庙大祀，宫闱令诣室开鸰，奉神主至于座。文武陪祀之官、诸方客使、宗室子孙俱就位，而礼直官引司空行扫除。如祀圜丘，则祀前一日晡后，司天官(属)、郊社令各帅其属升设神座于坛上及诸陛。祀日未明二刻，御史、太祝行扫除。未明一刻，司空行扫除。皆不应典礼。伏请自今祠太庙，于享日未明三刻，宫闱令帅其属扫除讫，监察御史按视于殿之上下。俟皇帝立于阼，然后开鸰，奉出神主，置于座。如圜丘，则祀前一日晡后，郊社令帅其属扫除，御史按(祀)[视]。所有司空、太祝行扫除乞罢。」从之。 
六日，又言：「天地之德至大，故用文舞以祀。《周礼》曰『舞《云门》以祀天神。』《云门》之舞，冬日至于地上之圜丘奏之，《云门》则黄帝乐，所谓文舞也，于天之德，用此以求称。近世南郊，乐舞兼用武舞，即《记》所谓干戚之舞，非备乐也，既非古制，则又不足以称天地之德。请南郊乐舞纯用羽钥，庶合礼意。」从之。 
又言：「天道远而难致也，故常以神道致之；以其尊而难亲也，故常以人事亲之。《易》曰『圣人亨以享上帝』，人事亲之也；《礼》曰『郊血』，神道致之也。本朝郊礼，荐熟之外，不设血，殊为阙礼。伏请南郊先荐血于神座前，盛以盘，次荐腥，次荐熟。其北郊准此，仍先瘗以致神。」从之。 
又言：「《仪礼 特牲馈食礼》曰：『厥明夕，设壶禁在西序西序：原作「东」，据《仪礼 特牲馈食礼》改。，豆、笾、铏在东房，南上，几席两敦在西堂。 
      
宗人升自西陛，视濯。』此涤濯之节也。又曰：『夙兴，实豆、笾、铏，陈于房中如初。盛两敦，陈于西堂如初。』此实豆、笾之节也。又曰：『主妇荐两豆，葵菹蜗醢。佐食举牲鼎，赞者错俎。俎入，设于豆东。主妇设两敦黍稷于俎南，及两铏于豆南。』此荐馈之节也。又曰：『祝命彻阼俎豆笾阼：原作「作」，据《仪礼 特牲馈食礼》改。，设于东序下。祝执俎以出，佐食彻阼俎堂下俎阼俎：原作「作豆俎」，据《仪礼 特牲馈食礼》改。，毕，出。』此降彻之节也。后世王者祭祀之礼不备，隆士大夫礼以行之。故《曾子问》有祭前陈祭器之序，《周礼》亦着夙兴陈馔于堂东及实簠簋之文。又《大宗伯》：『凡大祭祀，王后不与，则摄而荐豆笾彻。』又内宗之职：『及以乐彻，则佐传豆笾』；『王后不与，则赞宗伯。』于此知荐彻馈馔。释者曰：司马主羊，司士主豕，明还遣此二人举俎。于此知荐彻三牲俎者，司徒、司马、司空之职也。本朝郊庙祭器，陈设既已无法，至临祭之旦，实笾、豆、簠、簋者皆贱，有司纷然杂乱，非复礼制。其三牲之俎，独以司徒一官奉之而不彻；其笾、豆、簠、簋之荐皆不属大宗伯，而又不彻。伏请祭前一日，司奠彝以监祭器官摄，帅其属以法陈祭器于堂东。陈设之法具别图上。仆射、礼部尚书视涤濯、告洁祭之旦，光禄卿率其属取笾、豆、簠、簋实之；既实，反其位。及荐腥之初，礼部尚书帅其属荐笾、豆、簠、簋，户部尚书、兵部尚书、工部尚书荐三牲之腥俎，又荐熟俎。礼毕，礼部尚书彻笾豆，户部尚书、兵部尚书、工部尚书彻三牲之俎，皆有司受 
      
之以出。」从之。 
又言：「古者郊庙助祭之臣，皆亲疏异等，贵贱异位，主客异仪，夷夏异制，然后礼容不乱，而君道益尊。故《仪礼 特牲馈食礼》有门外之位以省事，有堂下之位以行礼，亲者在东，疏者在西，贵者在北，贱者在南，尊者在前，卑者在后，主人在东，众宾在西。而《明堂位》，夷狄之位皆在门外，诸侯之位皆在门内。皆不可得而易也。国朝之制，天子亲祠南郊，亚、终献及百官统于至尊之后，而公卿与分献执事之臣独在内壝东门之外。又太庙、明堂，公卿在东，宗室在西，皆无亲疏尊卑之别。伏请亲祠南郊，设助祭公卿位于亚、终献之南，设分献官位于卿之后，执事者又在其后。每等异位，俱重行，西向北上。太庙设亚、终献位于阶东，设宗室位于其后，皆东向北上。设蕃客位于门外，随其方国。诏太常礼院将新定《朝会图》又行礼处地步参定。太庙约到殿庭东西地步难以立班，其景灵宫助祭班位亦乞参定。」从之。 
又言：「《周礼》太宰之职：『祀五帝则掌百官之誓戒，祀大神祇亦如之，享先王亦如之。』又《大司寇》：『禋祀五帝，则戒之日 誓百官，戒于百族。』盖王者奉天地、祖宗之神，必具百官，以扬其职；百官废职，则服大刑。非先事聚众以警之，使失礼而入刑，则亦罔人而已。太宰，治官，所以佐王事神祇、祖考，独掌誓戒者，欲人之听于一也。大司寇，刑官，戒之日 誓者，失礼乃入刑故也。国朝沿唐制，以太 
      
尉掌誓戒。太尉，三公官，所谓坐而论道者，非掌誓之任，未合礼意。伏请亲祠，命吏部尚书一员掌誓戒，刑部尚书一员 之。」从之。内掌誓戒以左仆射，阙即以右仆射。 
十一日，又言：「谨按《周礼 大宗伯》：『以禋祀祀昊天上帝，以实柴祀日月星辰，以槱燎祠司中、司命、风师、雨师。』所谓周人尚臭，升烟以报阳也。夫天神，阳祀也；烟，阳之气也。阳祀而用阳之气以求之，所谓本乎天者亲上，亦各从其类也。近世唯亲祠昊天上帝燔 柴外，其余天神之祀唯燔祝版，实为阙礼。请凡天神之祀皆燔牲首。五帝、日月、司中、司命、风师、雨师、灵星、寿星，并请以 为柴升烟，以为歆神之始。」从之。 
又言：「歌者在上，匏竹在下，贵人声也。匏竹在前，锺鼓在后，贵人气也。《书》曰『搏拊琴瑟以咏』，此堂上之乐。又曰『下管鼗 ，合止柷敔，笙镛以闻』，此堂下之乐。堂上之乐以象朝廷之治，堂下之乐以象万物之治。后世有司失其传，歌者在堂，兼设锺磬，宫架在下，兼设琴瑟，堂下匏竹，置之于床，并失其序。伏请每遇亲祠宗庙，歌者在堂，更不兼设锺磬；宫架在庭，更不兼设琴瑟；堂下匏竹，更不置之于床。其郊坛上下之乐，亦乞依此正之。有司摄事准此。」诏依。元丰元年明堂，殿上即用金锺、玉磬各一架。 
十一月十日，详定郊庙奉祀礼文所言：「臣等谨按礼，于祭之末不忘至贱，而以其余畀之。故赐胙，贵者取贵骨，贱者取贱骨，虽辉炮翟阍，罔不均及。非明足以见，仁足以与，其孰 
      
能行之!本朝亲祠赐胙，自宰臣等而下之至祝官，虽有多少之差，而无贵贱之等。伏请三师、三公、侍中、中书令、尚书令、尚书左右仆射、大礼使同。亲王、亚、终献同。开府仪同三司、门下侍郎、尚〔书〕中书侍郎、尚书左右丞、知枢密院事、同知枢密院事、礼仪使、仪仗卤簿顿递使：牛肩、臂、臑五，不足，即以正脊、横脊、正胁、短胁、代胁及肺代。羊肩、臂、臑五，豕肩、臂、臑五。太子三师、特进、观文殿大学士、太子三少、御史大夫、六尚书、金紫光禄大夫、银青光禄大夫、节度使、观文殿学士、资政殿大学士、翰林承旨、翰林、资政、端明殿(翰林)[学士]、侍读、侍讲、龙图、天章、宝文阁学士、左右散骑常侍、尚书列曹侍郎、枢密、龙图、天章、宝文阁直学士、光禄大夫、正议大夫、御史中丞、太子宾客、太子詹事、给事中、中书舍人、通议大夫、节度使观察留后、左右谏议大夫、知制诰、龙图、天章、宝文阁待制、太中大夫、秘书、殿中监、中大夫、太常、宗正卿、观察使：牛肩、臂、臑三，不足即以正脊，正胁代。羊肩、臂、臑三，豕肩、臂、臑三。入内内侍省、内侍省押班、副都知、光禄卿、监祭、礼官：博士：牛脊、胁三，不足即以脾、膊、胳代。羊脊、胁三，豕脊三。太祝、奉礼、司尊彝、郊社令、太庙、宫闱令、监牲牢、应祠事内臣：羊髀、膊、胳三，豕髀、膊、胳三。应执事、职掌乐工、门干、宰手、驭马、御车人并均给。髀、肫、胳、觳及肠、胃、肤之类。有司摄事：执政、亲王、宗室、使相、礼部、户部尚书、礼部侍郎、宗室节度使正任以上：羊肩、臂、臑五，豕肩、臂、臑五；应用牛牲处，除进胙外，加 
      
牛肩、臂、臑五。不足，即以正脊、直脊、横脊、横胁、短胁、代胁及肺代。太常卿、少、光禄卿、礼部、祠部、户部、兵部、工部郎中、员外郎、监祭、礼官、博士：羊肩、臂、臑三，豕肩、臂、臑三；应用牛牲处，除进胙外，加牛肩、臂、臑三。不足，以正脊、正胁、髀、膊、胳代。太祝、奉礼、社稷令、宫闱令、斋郎：羊膊、胳三，豕膊、胳三。应执事、职掌乐工、门干、宰手、驭马、从人以上并均给。髀、肫、胳、觳及肠、胃、肤之类。」从之。 
元丰五年七月五日，尚书礼部奏：「太常寺参详：雩坛当立圜坛于南郊之左己地，依郊坛远近，高一丈，广轮四丈，周十二丈，四陛，为三壝，二十五步，周垣四门，燎垣一，如郊坛之制。」从之。 
二十九日，太常寺言：「丙申诏书：季秋祀英宗于明堂，推以配上帝，其余从祀 神悉罢。臣等以类推之，犹有未尽善者。《周颂 噫嘻》，春夏祈谷于上帝。本朝启蛰而郊，龙见而雩，有司尚缘近制，皆以群神从祀。群祀悉罢，以明事天不二。」又言：「按礼，雩坛在国南，今寓圜丘，非是，乞改筑。」并从之。 
十一月二日，详定郊庙奉祀礼文所言：「《周礼 小宗伯》『祷祠肄仪为位』，后汉肄司徒府，皆不于祠，所以远幔戒渎。本朝亲祠南郊，习仪于坛所，明堂大庆殿，皆近于渎。伏请南郊习仪于青城，明堂习仪于尚书省，以远神为恭。」从之。 
六年正月二十三日，尚书礼部言：「旧礼，大祀前七日平明，太尉誓百官于尚书省。近制，亲祠南郊、明堂，太尉掌誓戒，用左仆射，阙，即以右仆射；以刑部尚书 之。今有司摄事，大祠即初献官掌誓戒，前期 
      
