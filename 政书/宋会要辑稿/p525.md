<!-- { "loadSidebar": true } -->
之重，下契臣民之则，夫惟匪懈，克广令猷。尽尔孝恭，事于文母。执饔膳以佐馂，端縰笄而承颜。守其静方，济以纯俭。使四海之内，九族之中，仰袆翟之礼容，识朝廷之妇顺，传芳永世，岂不盛欤!可立为皇后，仍令所司择日备礼册命。」 
仁宗景佑元年九月十八日，制曰：「王者握符御宇，继体守文。保于万方，允资外辅；率乎六列，实藉中闱。是以涂山之兴，协禹功而弥远；有莘之娶，赞汤祚以滋昌。朕受命昊穹，居尊夷夏。念长秋之虚位，览上宰之敷言，且曰皇王之猷，必端天地之本。明《关雎》之风化，美《螽斯》之众多。欲正邦基，在求德阀。询于壸范，敦此人伦。诞告彤庭，庸彰懿烁。赠尚书令、冀王、配飨太祖庙庭曹彬孙女，生于鼎族，教自公宫。眷乃祖之孙谋，着元勋于庙祀。庆流令淑，望蔼高华。而性禀柔闲，体含仁厚，授图史以自览，节环佩而有容。宜登金屋之荣，用表玉衣之瑞。袆褕无阙，龟筮协从。于戏!立后之规，建国所系，上承宗鹢之重，内凭辅佐之勤。思进贤才，以昭阴教。修纮紞而隆礼隆：原作「降」，据《宋大诏令集》卷一八改。，执圭瓒而训恭，肃奉徽章，钦惟永命。可立为皇后。所陈嘉会，仍俟吉辰，所司择日备礼册命。」 
二十九日，诏太常礼院详定册皇后仪制以闻。礼院言：「皇后玉册如皇太子制度，用 玉五十简，匣随册之长短。宝用金，方一寸五分，高一寸，其文曰『皇后之宝』。盘螭纽，其绶并缘册宝法物即比附书制，匣、盝并朱漆，以金涂银装。又准令文，皇后服首饰花十二株，小花如大花之数，并两博鬓。袆衣，深青织成为之，文为翚翟之形，素织五色，十二等。青纱中单，黼领，罗縠褾，蔽膝，随常色，以緅领缘，用翟为章，二等。大带，随衣色，朱裹，纰其外，上以朱锦，下以绿锦，钮约青组。以青衣、革带、青革蔑、舄，舄加金饰。白玉双佩，黑组，双大绶。章、绶尺寸与乘辂同。」从之。 
十一月三日，行册礼。是日冬至，文武百官称贺，礼毕，复诣文德殿庭立班。内臣二员自内中承旨，降皇后册宝出垂拱殿，捧册宝官俱搢笏，率执事人以次捧兴。礼官、通事舍人导中书侍郎押册，中书令后从；门下侍郎押宝，侍中后从。由东上合门出，至文德殿庭权置。礼官、通事舍人引册宝使副就位，次引侍中于使前，西向称有制。典仪曰再拜，赞者承传，使副、应在位官皆再拜讫，宣曰：「赠尚书令、冀王曹彬孙女册为皇后，命公等持节展礼。」使副再拜，侍中还位，门下侍郎帅主节者诣使东北，主节者以节授门下侍郎，执节授册使，跪受，兴，付主节，幡随节立于使左。次引中书令、侍中诣册宝使东北，西面立，中书侍郎引册案立于中书令右，中书令取册授册宝使，册宝使跪受，兴，置于案。册文曰：「皇帝若曰：天地定位，阴阳相成。人道贯之，以纲大伦；后德配之，以熙内治。圣人有以端其本也，故造舟之迎 
     
言乎备；诗人有以美其化也，故《周南》之风着乎始。粤朕冲昧，祗若丕构。深惟承荷之重，辅佐攸艰；用简纳贤明，协于人神之望。咨尔赠尚书令、冀王、配飨太祖庙庭曹彬孙女，惟乃祖克有武力武力：《宋大诏令集》卷一九作「武国各」，较胜。，勤劳王家，保勋不伐，飨厥终庆。教流后昆，熏然慈和，善祥凭积祥：原作「神」，据《宋大诏令集》卷一九改。，生此邦媛。其渐渍醇醲，发闻馨香，所从来远矣。起居闲习闲：原作「祖」，据《宋大诏令集》卷一九改。，不待姆师之训；风容矩度，自为宗党之宪。长秋旷位，阴教未序，咨求训范，统正六列。宗公鼎臣，诵言于朝，愿即嘉时，聿申典礼。朕以《春秋》之义，必娶大国；挚畴之家，乃称福耦。谋及泰筮，聘以谷圭，惟吉之从，有命既集。今遣使工部尚书、同平章事李迪，副使户部侍郎、参知政事王随，持节册命尔为皇后。钦哉!夫惟肃恭可以事上，夫惟谦裕可以接下，泰而能约则骄弗至，勋而慎思则悔弗萌。懋乃后德，修乃嫔职，奉承宗庙，仪刑家国，永绥无疆之祉，不其韪欤!」中书令与中书侍郎退复本班，门下侍郎引宝案于侍中之右，侍中跪取宝以授册宝使，跪受，兴，置于案。侍中(兴)[与]门下侍郎俱退复本班。典仪曰再拜，赞者承传，册宝使副、在位文武官皆再拜讫，礼官、通事舍人引使副押册宝，持节者前导，捧册宝官捧舁，援卫如式，以次出朝堂门，由右并龙门入大庆殿门，次由宣佑门至内东门，附内臣入进。内臣引内外命妇俱入就位如仪，内侍诣合请皇后服袆衣。册宝至内东门外位，使、副俱东向，内给事进南向位，礼官、通事舍人引使就内给事前(向)北向跪，称「册宝使李迪、副使王随奉制授皇后册宝」。俛伏，兴，退复位。内给事入诣受册宝殿合皇后前跪奏讫，俛伏，兴，退。内侍进诣使前，面西跪，受册宝以授内谒者监，使退复位。内谒者监、主当内臣持册宝入内东门，内侍从之，以次入诣殿庭。内侍赞引皇后降诣庭中，北向，内侍跪取册，次内侍跪取宝，兴，进立皇后右少前西向，内侍二员进立皇后左，少前东向。又内侍称有制，内侍赞皇后再拜。拜讫，内侍奉册进授皇后，皇后受以授内侍，内侍奉宝授皇后，皇后受以授内侍讫，内侍赞皇后再拜。拜讫，内侍前导皇后升座，南向，内臣引内外命妇称贺如仪。毕，内侍进诣皇后前跪，(奉)[奏]礼毕，内侍前导皇后降座还合，内外命妇班退。宰臣、文武百官诣东上合门拜表称贺。 
英宗嘉佑八年四月二十八日，英宗即位未改元。制曰：「天子之有后，如天之与地，惠养万物；如日之与月，临照四方。苟称号之弗崇，则臣民之安仰 京兆郡君高氏，生阀阅之后而不自矜大，处富贵之习而能安素约。服在藩邸，宜于室家；肆朕缵成，嘉乃辅佐。惟长乐之奉养，左右不可不虔；惟六宫之表仪，晨夕不可不肃。爰正轩星之位，以为国风之倡。举是典册，告于治朝。于戏!邦教所基，人伦兹重。涂山启夏， 
     
太任兴周，勤劳一时，焜耀万世。乃其总笄栉纚，日侍慈颜，衡紞纮綖，时承宗祀，庶几天下之俗，知我门中之私。可立为皇后。其合行册礼，令有司检详典故以闻。」 
治平二年九月十八日，命参知政事赵 撰册文并书。 
十二月十六日，郊祀礼毕，帝御文德殿，遣摄太尉、宰臣曾公亮公：原作「元」，据《宋史》卷二一一《宰辅表》二改。，摄司徒、枢密副使陈升之，持节册命皇后。册文曰：「皇帝若曰：惟坤仪承天以亭育万物，惟阴景配日以照临四方，惟后德佐王以化成天下，盖风乎远者必始于近，正其国者先齐其家。有(辛)[莘]翼商，涂山兴夏。舜以二女，茂昭厘降之文；周以大姒，聿称大明之咏。此有国之成宪，古今之常道也，可不慎焉!朕猥当洪业，获奉皇图，袭先帝之大基，承长乐之慈荫。粤求内助，率迪故常。咨尔高氏，惟乃祖休有丕烈，显于家邦，勋昭前人，庆浃后世。眷乃淑哲，雍和粹纯，贵而能去其骄，动而能约以礼。自嫔藩邸，肇正壸仪；肆朕缵服，辅予忧勤。矧慈寿徽音，方资善继；六宫懿范，宜有宗师。故 公卿士，佥绎旧典，遂加褕狄之饰，允正长秋之位。诞告有众，既吁外庭；式契元龟，协诹谷旦。今遣摄太尉、中书侍郎、兼户部尚书、同中书门下平章事、集贤殿大学士曾公亮，摄司徒、枢密副使、尚书礼部侍郎陈升之，持节册命尔为皇后。夫《家人》正内，《易》所以显于象中；《关雎》进贤，《诗》所以为之风首。惟其懋乃德，迪厥善，畅肃雍之化，敦《螽斯》之义，尚播美于彤史，以光乎万世，岂不韪欤!」百官自文德殿移班合门拜表称贺，又上表笺贺皇太后、皇后于内东门。 
神宗治平四年二月六日，即位未改元。制曰：「王者制治当天，法阴阳而布风化；自家刑国，正夫妇以穆人伦。惟长秋之冠六宫，首六教而光万 。朕祗膺顾命，获荷丕基，秩容典以敦睦，稽礼经而必叙。安国夫人尚氏，德教柔顺，道义贤和，锺相阀以挺生，积善祥而袭庆。自居藩邸，辅佐朕躬，肃(行佩)[珩佩]以无哗，鉴图史而有毖。属缵承于宝祚，用进陟于坤仪。咨以佥谐，重于国体。于戏!晨昏养之文，思谨奉于两宫；粢盛祭之伦，必虔恭于七庙。着雍睦为嫔则，尚节俭为民彝，茂宣懿猷，助我善教。可立为皇后。其合行册礼，令有司检详典故以闻。」 
熙宁二年正月十四日，命参知政事王安石撰册文并书。 
四月二十六日，上御文德殿，遣摄太尉、枢密使吕公弼，摄司徒、参知政事唐介，持节册命皇后。册文曰：「皇帝若曰：自昔有天下，必择建厥配，以承宗庙，以御家邦。肆朕受命，奉循前烈，考慎典册，以祈协于神民。咨尔向氏，懿柔淑恭，旧有显闻。肇功惟祖功：原作「初」，据《临川先生文集》卷四五、《宋大诏令集》卷一九改。，弼亮帝室，流德之泽，覃延后嗣，是产硕媛，比贤姜、任。越朕初载，来嫔藩邸，盥馈在中，率礼无违。以至嗣服嗣服：原脱，据《临川先生文集》卷四五、《宋大诏令集》卷一九补。，祗承内事，斋明夙夜，罔有旷失。宜崇位号，表正宫庭。今遣摄太尉、枢密使、检校 
     
太傅、行尚书刑部侍郎吕公弼，摄司徒、右谏议大夫、参知政事王安石，持节册命尔为皇后。夫惟兴王，厘厥士女，咸自内始，达于四海。朕克勤，人用弗怠；朕克俭，人用弗奢；朕克正，人用无敢侧颇僻。尔励相朕，乃济登兹。于戏!匪初惟艰，惟慎厥终，尔忱念兹，朕以永飨天禄，尔亦豫有无疆之福，岂不韪哉!」 
哲宗元符二年九月七日，皇太后手诏赐宰臣章惇曰：「朕以卿等上表请建中宫事禀于两宫，皆以为莫宜于贤妃刘氏，柔明懿淑，德冠后宫，诞育元良，为宗庙万世之庆。中宫将建，非斯人其谁可当 所宜备举典册，以正位号，恭依慈训，即班礼命。」 
