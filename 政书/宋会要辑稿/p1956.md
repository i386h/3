<!-- { "loadSidebar": true } -->
陛下万世之法「下」字下衍「黄门」二字，已删。，岂特仰辜大任，将得罪天下，后世不贷矣。伏望圣慈详酌，特降诏旨付枢密院，委大臣特行董正，庶尽革久弊，一遵前烈，天下幸甚!」诏并遵依元丰成宪，常切遵守，毋有违戾。 
十二月二十一日，中书省、尚书省言：「左右司奏，今具逐次试行首司私名人数下项：政和三年试中三百四十一人，政和八年试中四百一人。今节次准尚书批送下就试共八百人。行首司具到下项：入额编排一百五十人，未入额编排五百七十三人，无限定人数，未试私名八百余人。户部供到政和令节文，诸未入官人、三省私名，本司并免丁役。」诏：「入额编排依旧以一百五十人为额，未入额编排以三百人为额。二(顷)〔项〕并与免本身丁役，余并不免。」 
五年正月二十二日，臣僚上言：「臣窃见朝廷用还堂阙，其事虽若小，而所系则甚大。自政和元年十二月检会大观三年八月旨挥，承务郎以上见任差遣未满并已授未赴，元系吏部差拟之人，因朝廷升迁或特旨移易，其退下阙并堂除一次。臣切详本旨以元系吏部拟人，因朝廷升改，占堂除窠阙，若退下阙，吏部便行收用，堂除转见阙少，遂令还堂一次。政和二年十二月，并大小使臣并依承务郎以上已得指挥。政和五年五月，复有申明还堂阙，虽已经差官，而所差官未赴、未满，朝廷再与差遣之人，其退下阙亦合还堂。自尔展转还堂，非止一再，间有缘堂 
      
除一阙而用吏部三四阙者。谓如甲授通判，元系吏部，后因堂除差遣，退下阙还堂固宜。若通判阙而差一见任或待次司录(关)[阙]，又为还堂，司录阙却差一曹官承填，即曹官阙又为还堂，展转相应，致所用吏部窠阙寖广，而士大夫相与为俚语，有七还八还之目。常调官赴部，艰于得阙，规求还堂，鲜或安分。甚者寅缘干请，无复廉靖之风，殆非所以重朝廷厉士操。臣愚欲望圣慈申诏三省，谨还堂一次之令，以广吏铨。而丞掾簿尉之微稍省除目，则堂选滋重，国体益尊，昭示群工，庶息侥求之弊。」从之。 
六年二月四日，臣僚言：「昔神宗皇帝立政造事，鼎新诒谋，皆有成宪。而政事之源，莫大于官制。臣闻元丰中尝谕儒臣曰：职事官参紊久矣，宇文周、李唐盖尝讲求《六典》，而未克行。今设官领治，正名核实，考古可法，理须精密。郎官非尝为守倅，不在此选。奉行之初，由列寺贰卿除授者人以为荣。比年以来，寖失本旨。知县监当资序人超躐得之，未便事任，望实不孚，而郎选轻矣。仰惟陛下自躬览万机，惟熙、丰法度是绍。乞自今选用郎官非践更台阁，则必谨资格，如元丰诏旨，庶几仰副绍休圣绪之意。」诏令中书省遵守。 
五月二十六日，诏经抚房罢，限两月结绝。应事合分隶三省、枢密院者，并遵依元丰官制及久来条例施行。宣和四年，始出师伐燕，王黼实(至)[主]其议。黼于三省置经抚房，颛治边事，不复 
      
以关枢密院，禁锢遮护甚密，他执政往往不得预。及经抚房结罢，乃降指挥，一宗文籍书行焚毁。 
十二月二十日，太师、鲁国公致仕蔡京落致仕，依前太师，领三省事，神霄玉清万寿宫使，五日一赴朝请，至都堂治事。 
七年四月二十七日，手诏：「仰惟神考，若稽古制，正名百官，以贻休于万世。眷言三省，稽决政事，维持纪纲之地。凡命令之出，所以审议行者，必由此焉。故尝有诏曰：中书揆而议之，门下省而覆之，尚书承而行之。有不当者，自可论奏。事无巨细，遍经三省，无出一己，使擅其权。属政和初，建议者遂以尚书令、仆之名易之公相，凡三省之务，悉总治之，后复以公相厅为都厅，而领三省。则初未之革，使神考垂佑不刊之典，夺于权臣自营之私，良用(抚)[怃]然。朕嗣承丕业，率循旧章，夙夜于兹，大惧弗克祗绍。尝谓坐而论道于燕间者三公之事，作而相与推行者宰辅丞弼之职。今居三公论道之位，而总领三省众务，使宰辅丞弼殆成备员，殊失所以绍述宪章之意。可于尚书省复置尚书令，虚而不除。三公止系阶官，更不总领三省。若曰佐王论道，经纬国事，则三公其任焉。三省并依元丰成宪，毋复侵紊。敢辄议者，以(入)[大]不恭论。若昔大猷，是正邦典，朕庶几无媿于前人。播告中外，咸知朕意，仍揭榜朝堂。」先是，李邦彦为左丞日，言：「尚书，政事之本也。神考远稽周官，近取唐典，乃建六联，以分邦治。惟令居 
      
中，与仆、丞礼绝。以太宗皇帝为中书令，而尚书令虚位百年，臣下无敢当其任者。元丰初，诏曰三省各有体统，实相维持。元佑初，起文彦博平章军国重事，已非故事。继吕公着司空、平章军国事，绍圣臣僚论列，以谓当时大臣阴与公着为地，除去『重』字，名曰下彦博一等，而实兼三省之权，事无轻重，无不与之，侵紊先烈，莫大于此。然但增平章之名，犹未改官制也。政和初，蔡京自杭州还朝，何执中已任左仆射，难以去之，遂改令、仆之名，冠以公相之号，总领三省。废尚书令，自治令厅，从此尚书遂无长官。其侵紊又过公着矣。蔡京致仕，王黼奏改公相厅为都厅。既迁太傅，则自领三省不避。其钤制人主，抑塞士大夫，每以元丰为言。至自领三省，则不复以元丰为法。盖蔡京唱之，王黼因之，元佑大臣所不敢为者而安为之。且元丰五年，始行官制。曾未数年，京乃谓先帝欲改而未果，岂不矫诬先帝乎 使天下议之，国史记之，改元丰官制自政和始，岂不害陛下述事之孝乎 三省者，人主出令之地也。故旧制宰相同平章事而已，新制则仆射兼侍郎而已，亦不敢专也。今公相领三省，则权侔人主，非所当也。又况三公之官，皆以(公)[功]赏，或积累而至，非若古者特以论道经邦也。蔡京以八宝转太师，王黼以平燕转(大)[太]傅，三公为太宰、少宰，何为不可，而必欲领三省乎 矫诬先帝，害陛下述事之孝，特出于大臣自 
      
营专权之私耳。乞复尚书令之名，今后三公不许统领三省，并依元丰法。」至是京罢，故有是诏。 
七月九日，中书省言：「检会宣和六年二月二十八日奉御笔手诏：『朕立政造事，以熙庶绩。董正治官，唯前烈是承。永惟文考，所以敷遗后人者，莫重官制。元丰肇分六曹、寺、监之任，非硕德伟望，盖弗以居。选擢之艰，多所阙员，不为人择官也。近岁爵禄之柄寖轻，士无惬志，虽屡命简汰，纔及疏远之人。权贵进者益众，资浅望轻者遍据要路，其何以绍先猷、劝寒隽 可自今不历省、台、寺、监、监司、(都)[郡]守、开封曹官，虽尝践更系监当资序，若宰执有服亲及戚里，并不除郎官。寺、监长贰非历监察御史以上及监司、郡守，仍不除少卿。若寺、监长官非历寺、监丞若校书郎以上及监司、郡守，仍不除郎官、少监，着为定令。内宰执有服亲及戚里应仕进者，遵熙丰故事与宫祠，当裒擢者除职。庶几名器重而士知劝，责任专而人赴功，用以克笃诒谋，诏于万世。三省常切遵守，违者执奏取旨，御史台觉察，随除目弹奏。咨尔在位，其祗予意。』奉圣旨。宣和六年二月二十八日指挥更不施行。」 
八月七日，诏：「今后内降及传宣与差遣之人，如已差人或违碍资格，更不进呈，具因依告示不行。」 
钦宗靖康元年正月三日，诏：「祖宗典训具存，纲纪修明，朕当与执政大臣共遵成宪。自今除授、黜(涉)[陟]及恩数等事，并须参酌典故。」 
同日，诏：「方今军 
      
兴，应内外官司局所除存留后苑作祗备道君皇帝外，其余一切依熙丰法，钱物并纳左藏库。」令三省、枢密院条具，凡一百五处皆罢之。 
同日，诏：「命令之出，以信四方。倘朝令夕改，人用不孚。自今令三省详议，(每)[毋]得轻有改易，以惑人心。凡诏敕有不经三省者，官司勿行，违者并以违制论。」 
七日，诏：「三省、枢密院，号令所由出，体统之严，靡容僭紊。昔在神祖，厘正官制，事无大小，并中书省取旨，门下省奏覆，尚书省施行。枢密院为本兵之府，朕嘉与辅臣共遵成宪。自今除中书省画旨、尚书省奉行、枢密院专兵政外，一遵元丰官制，毋或侵紊。」 
正月十八日，诏：「应批降处分虽御笔付出者，并作圣旨行下。」 
三月二日，监察御史余应求言：「近年以来，凡有中旨，皆降御笔，三省有司奉行不暇，虽有违戾法宪，不敢执奏。其始因中人领事，内中奏陈而为之。其后士大夫倚中人以希进，欲兴功利，而法所不许者亦为之。最后大臣或行事有戾于法于法：原作「法于」，今乙正。，或差除不允签议亦为之。又有臣僚直违奏陈，内中批降施行者。夫朝廷出命之地也，天下庶事当举以委之。若宰执不才，退之可也，岂有自览细务，悉降御笔而可以为治哉 」诏：「今后圣旨不经三省、枢密院者，诸官司不许便行，并申中书省审奏，俟得旨，方许施行。」 
四月九日，少宰、兼中书侍郎吴敏言：「乃者道君皇帝下哀痛之诏，神断英决，遂传大宝。陛下初履帝位，慨然欲 
      
复祖宗之休烈，望明诏宰执遵上皇诏旨，取祖宗旧法，悉加讨论，复其宜于今者，以幸天下。」从之。 
二十日诏：「应事涉细碎，有司可以专行，不须申审者，听三省、枢密院随事申明行下。应被旨急速，须索供应，待报不及，非干他司者，听随处覆奏施行讫，申尚书省、枢密院。」 
二十六日，诏：「台谏者，天子耳目之臣，宰执不当荐举，当出亲擢，立为定制。」 
五月十一日，臣僚言：「神宗皇帝初定官制，令中书省取旨，门下省奏审，尚书省施行，此国家画一之法，不可易也。今有入内使臣容章使酒殴行道之人，送有司究治，中外皆知陛下裁抑内侍，不容暴横如此。今降指挥，乃称案成，送入内省取旨。不惟取旨非内侍省事，有紊纲纪，又恐先启开封府观望之端，勘鞠失实，致误典宪。欲望圣慈裁着，示天下以至公，令朝廷取旨施行。仍自今凡取旨事并遵祖宗官制。」从之。 
七月七日，诏旨三省申明旧制，今后不以堂除、吏部人，凡初改官未曾寔历知县者，不许别除差遣。 
八月四日，臣僚言：「窃见河北、陕西帅守近日多有更易，在任者不为久居之计，新到者未谙蕃部之情，为边鄙害，莫大于此。且祖宗之时，帅臣及沿边郡守有十数年不易者，故欲将士相谙，缓急可用。欲望应三路帅臣、沿边及近里要害处知州详加选择，使之久任。」诏令三省、枢密院遵守。 
十一月二十九日，诏三省长官名可并依元丰官制。 
高宗建炎 
