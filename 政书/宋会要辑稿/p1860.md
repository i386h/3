<!-- { "loadSidebar": true } -->
干道元年十二月十五日，诏枢密使汪澈立班恩数并依宰臣。遇立班处，在右仆射之次。其从驾行马次序，令依见行杂压条令，在亲王之次。以澈奏：「准指挥，立班恩数并依宰臣。继扈从车驾，诣德寿宫，其所定行马以臣在亲王之前，一时猝然从其次序。臣退而思之，战恐无限。寻再三询问合门及御史台，虽据所引杂压枢密使在亲王之前，臣遂检照印本职令杂压，尚书右仆射下便有王字，即无该载枢密使明文。伏念臣寒微 远，仰叨宸眷，今此异除，不获辞避，大支崇贵，岂容越序而先之 实所不遑。」故有是命。 
二年九月十二日，诏：「今后三省、枢密院遇赴常朝等毕，许出南北门。」 
十月十日，诏：「今后修注官遇常朝等当赴侍立，许入出皇城南北门。」 
十二月十八日，诏：「臣僚 
      
辞免，并令遵依旧制。如过制及不合申陈者，有司不得收接施行。」 
四年正月二十一日，诏：「今后景灵宫行礼，宰执、亲王、使相下人从，行礼前不得入行礼殿门外合子，候行礼毕方得放入。」 
六年正月三十日，诏：「臣僚导从至太庙景灵宫墙，并禁喝止张盖。非荐献行事，不得由棂星门。」太常少卿林栗札子：「窃见自来车驾经由太庙前，有司预节音乐，止警跸，稍近则却伞扇，至尊抚式，辇士趋进，以为常制，诚得古礼式趋宗庙之仪。而臣下经由，呵导张盖，未有条约。窃闻在京日，太庙不临通衢，窃虑自有专法。今来太常寺省记条内即无该载。欲望朝廷明降指挥约束，庶几官吏军民经由太庙前，知所严敬，仰副圣明奉先祗肃之意。」得旨，令本部条具申尚书省。本部检准《绍兴重修在京通用仪制令》节文，诸臣僚导从至景灵宫墙禁呵止。「缘仪制令内即无太庙二字。今欲乞朝廷札下敕令所日下看详，于景灵宫字上添入太庙二字，候敕令所报到本部，以凭申请。」「本所今看详，在法，臣僚出节喝引，各有定式，至景灵宫墙皆禁呵止。今准太常少卿林栗陈请，臣下经由太庙，呵导张盖，即未有条约。照得张盖一节，已降指挥，令礼部条具外，所是乞禁呵(正)[止]景灵宫、太庙皆系崇奉祖宗去处，理当一体严敬。止缘未有法禁，是致经由呵导。今来合于 ，本所伏 
      
在京法内臣僚导从至景灵宫墙呵止条内添入『太庙』二字，及『墙』字下添入『并』字，庶得补圆法意。又禁止张盖一节，本寺今指定合修入条令，于禁『呵止』字下添入『张盖』二字。」故有是命。 
七年四月二十九日，诏：「皇太子领临安府尹，礼上日，除东宫讲读官以上自有立定仪制外，其余临安府官廷参仍拜。冬年节(乃)[及]到罢等准此，少尹系太中大夫以上依詹事例。」 
五月九日，诏：「朕惟礼容进止，君子所宜留心。迩来中外之臣，以趋进拜舞视为末节，恬不加意，非所以示朝廷之敬也。宜儆戒有位，自今罔或惰偷。傥紊常仪，当寘于罚。」 
十二日，诏：「皇太子领临安府少尹，已差侍从官。所有判官序位，依两省官奉使法，推官序位在诸州之上，任满日仍理为知州一任。」 
十七日，诏：「皇太子领临安府尹，已择日开府。其浙西诸司见趁赴天申节上寿，令候开府日就临安府庭贺。」 
七月十六日，诏：「今后除授职事官，并令不候授告，先次供职。」 
十一月二十九日，诏：「应百司有兼职官，先赴本职治事毕，次诣(廉)[兼]职。若本职简少，兼职繁剧，即先赴兼职，仍并依时入出。」 
十二月六日，诏：「右选入品官若遇公彦，并不许赞拜。」 
八年八月一日，诏：「今后不合辞免官，有司不许受接文字，如有违令，御史台觉察闻奏。」中书门下省奏：「检会绍兴元年十一月二日敕，勘会臣 
      
僚辞免恩命，(名)[各]有定制。绍兴五年六月三日已降指挥，遵依旧制。比来不合辞免官亦具申陈，委是妨废职事，理合申严。」有旨并令遵依旧制。如过制及不合申陈者，有司不得收接施行。干道二年十二月十八日再降旨挥，令吏部申严行下。近来各务虚文，多不遵依，故有是命。 
十二月八日，诏：「今后有宰臣到阙，如遇赴宴赐茶，其合用坐礼，旧有旨并依官品。及今后遇筵宴等，行门禁卫诸色祗应人与依绍兴二十八年以前例，并赐绢衫。」 
九年正月二十五日，诏令合门自今后每遇驾出御后殿坐，宰执百官并仪卫等并赴后殿起居。候登辇出后殿门，驾回入祥曦殿门。」 
闰正月二日，诏：「太中大夫观察使以上许辞免外，余依干道八年八月一日指挥。」 
【续宋会要】
淳熙三年十一月二十七日，诏：「自今管军、御带、环卫官并皇城司官如服窄衣束带，并令着黑靴。」 
二十八日，诏禁卫所：「将来太乙宫对御，本宫便门作行宫殿门，依垂拱殿门法。」六年十月三日，诏对御赐酒合服锦袄子，臣僚更令服着一日。 
十二月七日，监察御史齐庆胄言：「此来朝谒，百司人从拥遏，官员舆马并驱。又每赴德寿宫起居，宫门之外街道狭隘，百执奔趋于车马之间。乞令合门、御史台与皇城司措置，严行条约。」从之。 
      
既而四年二月二十五日，(阁)[合]门、御史台措置条具到事件：「一、每遇朝会，合赴立班官将带人从，宰执、使相、两府合破引接直省官抱笏人外，大程官五名，侍从、两省、台谏、正任知合、管军从人四名，御带、环卫官、卿监、郎官三名，其余百官二名。俟皇城门开，百官入排立，行门班直等于应奉官后入。不系入殿祗应人并控马人及内宿诸色等人，候朝官并祗应人入绝，方许放行。及擎生物人须管随本官入。一、每遇车驾诣德寿宫，并如朝会名数，仍许乘马至合下马处。一、每遇忌辰行香，除宰执、使相、两府于合下马处，侍从、两省、台谏、正任知合、管军、御带、环卫官、卿监、郎官、其余百官至景灵宫棂星门外上下马。人从止许在思成门内外，不许入过道门。」又皇城司条具到：「一、每遇朝谒，并赴德寿宫起居，本司添差亲从守把约栏。如有争先拥遏喧闹之人，许即收领，从本司断遣施行。一、每遇常朝、后殿并拜表之类，从人并不得上殿门及于殿廊上立。如有事先拥遏之人，许收领，赴合门御史台，送所属断罪。一、每遇车驾诣德寿宫，起门至望僊桥下，不许安顿轿马。」 
九年八月七日，诏：「明堂大礼，自宿殿日，宰执、使相、郡王并前两府于皇城南北门里幕帐门外下马，文臣待制、武臣观察使以上于皇城南北门为宫门外下马，行事陪祠执事官并观察使以下于皇城南北门外绰楔门 
      
为皇城门外下马。」 
十月七日，诏：「自今人使到阙，伴射官自人使朝见前十日令权缀马步军班起居侍立。」 
十年正月十一日，诏：「自今人使到阙，见辞宴改垂拱殿坐，合赴后幄起居班次，并令入垂拱殿新置便门，赴后幄起居。」 
十二年二月二十三日，诏：「武臣知州軍官未墜帶者，可依文臣守倅借服色例，許權繫紅 角帶，候回日依舊。」 
十三年四月十二日，敷文(合)[阁]待制洪迈言：「景灵宫国忌、陪位行香及四孟亲飨，在列之臣除宰执、使相外，其百官从人带入宫门号，方得随入棂星门，(乃)[及]中门即退，不得踰阈。」从之。 
八月六日，诏承旨司：「每遇拍试兵将官，自今可令上厅茶汤，下阶拍试。」 
十四年五月一日，诏：「自今遇引呈射公事，御马依后殿坐日分，令殿门外排立，迎驾起居。」 
十五年五月十四日，权礼部侍郎尤袤等言：「检准《国朝会要》，嘉佑八年三月二十九日仁庙之丧，英宗七月十三日始御紫宸殿见群臣，退御垂拱殿，中书、枢密以次奏事。盖始御内朝，犹未御正衙也。今外朝、内朝皆入临御，窃详后殿及延和殿乃祖宗崇政、延和之比，缘今延和地步窄隘，难以排立侍从、史官、管军、(衔)[御]带、环列、禁卫等。今参酌欲乞皇帝于后殿视事，所有仪制乞下合门禁卫所条具，申尚书省。」合门奏：「奉旨后殿坐起居班次并如假日仪，遇(西)[四]参(目)[日]，权令侍从官趁赴起居。其御后殿日分，令太史局选日主管。 
      
禁卫所照得日常后殿窠差班直亲从共三百人排立祗应。」诏裁减一百五十人，余依。以上孝宗朝。 
淳熙十六年二月六日，诏：「今后车驾诣重华宫，除经过官司起居外，余并免。」十三日，合门言：「恭承至尊寿皇圣帝圣旨，今后车驾诣重华宫起居，如遇忌辰，并忌前一日并免到宫，并宰执以下合赴宫起居日分，如遇忌辰，亦免。今后准此。」 
同日，合门言：「今月十七日，宰执以下赴重华宫起居，乞依例不视事；如前一日恭奉寿皇圣帝圣旨免到宫赴起居，乞作后殿坐；如值夜雨及至日得旨免赴起居，窃虑集朝殿官起居不及，是日亦乞依例不视事一日。」从之。 
闰五月九日，诏：「太尉、保大军节度使、提举万寿观郭师禹依吴益例，赐花罗公服，许令服着，趁赴朝参等。」 
十一月十七日，御史台、礼部、太常寺言：「将来迎奉高宗圣神武文宪孝皇帝、宪节皇后神御赴景灵宫奉安，合用百官陪位。乞从御史台、合门申请施行，文臣集应厘务通直郎以上，及行在见任寺监、主簿、承务郎以上职事官趁赴奉迎及陪位立班。」从之。 
十二月三日，诏：「嘉王出外第日，令南班宗室自府门送至第，仍就赐御筵，入内内侍省差内臣二员管干。」 
九日，御史台、合门言：「已降指挥，用正月一日恭上寿圣皇太后、至尊寿皇圣帝、寿成皇后尊号。参照礼例，将来大庆殿发册宝及赴重华宫奉上尊号册宝行礼，用通直 
      
郎以上及行在见任寺监、主簿、承务郎以上职事官，并武臣修武郎以上，并三衙员僚以上趁赴逐处陪〔位〕「位」字原脱，据下文补。。缘重华宫殿内地步窄隘，乞宰执、侍从、两省、台谏横行以上并应奉官于殿下立班，余官于殿门外随地之宜攒那立班。」从之。 
同日，合门言：「十四日迎奉高宗皇帝、宪节皇后神御，诣景灵宫奉安，令正任观察使以上并管军趁赴陪位骑导。」从之。 
十日，御史台言：「迎奉高宗圣神武文宪孝皇帝、宪节皇后神御赴景灵宫万寿观奉安，依礼例，宰执、亲王、使相、侍从、台谏、两省官、礼官、合门官、南班宗室骑导，合用仪卫、仪仗、鼓吹、僧道等导引，务要整肃。乞令所属预行告报钤束，各依次序行列。如有违犯之人，从本台送所属重作施行。乞下皇城司差拨亲从官三十人沿路随行约拦。」从之。 
