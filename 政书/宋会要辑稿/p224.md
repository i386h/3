<!-- { "loadSidebar": true } -->
议之臣谓州郡行户下等为乐工，免行为不便，乃欲选厢卒充乐工。以谓厢卒，役兵也，又其间有出于配隶之余。夫州郡春秋祠祭社稷、风师、雨师，与释奠宣圣，礼至重也，而乐工乃以黥卒为之，诚恐文不相称也。欲望诏州郡，将使院与诸司帖书，籍其数，取其粗晓文礼者充乐工，从逐州公使库量与月给。惟三岁科场许差誊录，余差使悉听免。其应选而偷堕，不愿为乐工，与习而不能精者罢之，不得为贴书，选以次者(辅)[补]之。于以事鬼神而召丰年，其与用厢卒为乐工，岂不有间哉!」〔诏〕诸路州军如有贴书可选差去处，许差，余依奏。《续会要》：崇宁元年十一月二十四日，以废元佑皇后，命近臣奏告天地、宗庙、社稷、宫观，及遣官分〔告〕诸陵三年五月五日，诏以收复廓州，遣亲王奏告太庙，侍从官分告社稷、诸陵。同日，以收复鄯州，命亲王奏告太庙，侍从官分告社稷、诸陵。四年八月二十九日，古州蛮酋纳土，亦依此奏告。八月十六日，以更定神宗皇帝徽号，及增上哲宗皇帝徽号，遣官奏告天地、宗庙、社稷、景灵宫。四年八月二十七日，中书舍人张阁因奏：「被旨以古州等处纳土奏告永昭(永陵)〔陵、永〕厚陵。」上曰：「古州，古牂牁、夜郎之地，举国内属，尽出诒谋。」大观元年十二月十三日，以收复平、允、从、庭、孚、镇、观州、延德军八军州，命亲王奏告太庙，近臣奏告永裕陵。二十八日，诏以来岁元日恭受八宝，遣官奏告天地、宗庙、社稷。二年正月七日，以受宝礼毕，遣官奏告帝鼐。二月六日，以上靖和皇后谥，遣官奏告天地、宗庙、社稷、宫观。四年十二月二十四日，诏更谥曰惠恭皇后，遣官奏告太庙。政和元年正月十八日，皇后将受册，改用二月九日。正月十四日奏告，差官：昊天上帝差左仆射何执中；皇地祇差中书侍郎刘正夫；太庙，晋康郡王孝骞；别庙，江夏郡王仲奚；太社(令)、太稷，礼部侍郎潘兑；景灵东宫，兵部侍郎张克公、殿中监高伸、司成张邦昌、中书舍人刘嗣明；景灵西宫，待制李孝寿；中太一宫，秘书少监赵存诚；醴泉观，秘书监何志同；上清宫，起居郎陈噩；储庆宫，起居舍人任熙明；九成宫，侍御史毛注。二年十月二十一日，诏以冬至日受元圭，命太师、楚国公蔡京 
      
前期三日奏告昊天上帝，司空、尚书左仆射何执中告皇地祇，皇弟越王戚告太庙，皇兄豫章郡王孝参告别庙，吏部尚书张克公告太社、太稷。三年二月二十五日，诏以太平告成，命皇兄晋康郡王孝骞告永裕陵，皇兄豫章郡王孝参册告永泰陵。奏告永裕陵册文曰：「维政和三年岁次癸巳，二月癸未朔，二十五日丁未，孝子嗣皇帝臣御名，谨遣皇兄、宁国军节度使、开府仪同三司、上柱国、晋康郡王、食邑六千七百户、食实封一千七百户臣孝骞，敢昭告于皇考神宗体元显道帝德王功英文烈武钦仁圣孝皇帝。伏以体道御邦，宪天稽古，权舆万事，跨越百王。肆及冲人，嗣守遗绪。敦宗广爱，劝学兴能。董正治官，阜通美利。惠养鳏寡，俾无困穷。怀辑羌夷，列为郡县。诸福毕至，昭受神宝，告成厥功，永言孝思，(系)〔繄〕我烈祖。爰遵古义，祗告太平，对越在天，答扬先训。式昭归美，仰冀顾歆。尚飨!」奏告永泰陵册文曰：「维政和三年岁次癸巳，二月癸未朔，二十五日丁未，孝弟嗣皇帝臣御名，谨遣皇兄、宁武军节度使、开府仪同三司、上柱国、豫章郡王、食邑五千九百户、食实封一千五百户臣孝参，敢昭告于皇兄(誓)[哲]宗宪元继道显德定功钦文睿武齐圣昭孝皇帝。伏以励志夙霄，绍休统绪。于兹一纪，庶绩咸熙。天告厥成，锡之大宝。仰惟盛烈，骏惠文谋。遵制扬功，假以溢我。载用有嗣，登兹太平。稽协前经，敢忘昭告!威灵在上，其克顾绥。尚飨!」十一月六日，以冬祀，增上神宗皇帝徽号，改定哲宗皇帝徽号，差官奏告天地、宗庙、社稷、诸陵。四年正月十四日，诏筑隆兖州、兴隆、万私县、金汴、凤邻、安江、思至、朝天寨，差官告宗庙、社稷、诸陵。二月七日，诏以皇长子冠礼，差官奏告天地、宗庙、社稷、诸陵。自是皇子冠礼，皆差官奏告如礼。五月十二日，上亲祭方泽礼成，御制表文，遣观文殿学士邓洵武诣永裕、永泰陵奏告。御制告永裕陵表曰：「季夏谨时，伏深瞻慕。恭惟神宗体元显道法古立宪帝德王功英文烈武钦圣仁孝皇帝：御名获以眇末，嗣承令绪。祇若彝训，大惧坠失，于事罔敢弗继，于志罔敢弗述。贻谋绪烈，洪纤大小，莫不悉举，追惟成宪。若稽先王，以阳求天，以阴求地，罢黜合祭之失，是正方泽之礼。具在典册，训于万世。弗果以行，踰三十载，夙夜震栗，靡遑宁处。爰命有司，循道遵制，即国之北，为坛二成。鼎彝有象，笾豆有践。礼以黄玉之琮，祀以有邸之圭。乃以〔仲〕夏十有二日丙戌夏日之至，斋明盛服，秉圭奠币，以交神明，以成圣志，不敢不察。百步之外，零雨沾濡，坛壝之内，密云不雨。越乐八变而地祇出，有形有声，若影若响，见者辟易。礼仪卒度，迄用有成。实我烈考肇造于前，克相在天；末予冲人，祗率谟训，克成厥后。俯伏以思，洞洞属属，若在其上，若在左右。追慕罔极，岂敢自居。顾瞻陵阙，不远伊迩。不获 
      
躬行，谨使以告。今遣观文殿学士、通议大夫、充中太一宫使、兼侍读邓洵武，谨奉表奏告以闻。御名诚惶诚恐，顿首谨言。」告永泰陵表曰：「季夏谨时，伏增跋望。恭惟哲宗宪元继道世德扬功钦文睿武齐圣昭孝皇帝：御名蒙被厚恩，畀付大器。获以弗类，仰承圣绪。率吁众志，祗若谟训。夙夜以思，惟厥万事，率循旧章，罔敢逸遗。窃考绍圣、元符之初，是正纷更，述追先烈。黜元佑之横议，复方泽之大礼。稽参先王，作新礼典。乃命官从相方度地，作宫侍祠于国之北。悼邪说之惑下，躬行之诏，布告天下，载在方册。将以夏日之至，修母事之仪，以格神休，以承先烈。有志弗遂，礼不及行，厥有坠典，贻于冲人。俯伏惟念，罔敢怠忽。乃命攸司，考古之文，尚象以制作；因旧之址，鸠工而缮营。为坛二成，以洽百礼。五月十有二日夏日之至，斋明盛服，秉圭奠玉，虔恭寅畏，祗严祀事。四隅皆(两)[雨]，而坛壝不濡。越乐八变，而地祇以出，有形有声，见于空际。实惟在天之灵昭格于下，底此休成，垂训万世。上以承烈考肇始之志，下以伸交恭继述之情。岂予冲人，敢此专有!陵阙在望，不获躬行，谨使以告。今遣观文殿学士、通议大夫、充中太一宫使兼侍读邓洵武，谨奉表奏告以闻。御名诚惶诚恳，顿首顿首，谨言。」十一月，诏以修冬祀斋宫泰禋门，差官奏告昊天上帝。五年正月二十九日，尚书省言：「皇太子受册，合依冠礼，前期择日奏告天地、宗庙、社稷、宫观、诸陵。内圜坛与望祭斋宫方行移展，欲只依端诚殿设位行礼。」从之。八月六日，诏修建明堂，布告大庭，依听大礼御札例奏告天地、宗庙、社稷、宫观、诸陵，及五岳四渎等。六年四月二十八日，宣和殿学士蔡攸言：「贡士刘栋铸鼎牲以(祀)[祝]圣寿，乞降香山县奏告圣祖。」诏差蔡攸止就天兴殿。五月二十七日，诏以皇太子纳妃，前期命皇弟越王戚奏告太庙，及遣官分告景灵宫、诸陵。八月五日，诏将来九月朔奉上昊天玉皇上帝徽号，差官奏告天地、宗庙、社稷、宫观。七年三月二十一日，以奉上皇地祇徽号，差官奏告天地、宗庙、社稷、宫观，乃降鼐。十月二日，诏以皇长孙降诞，差官奏告天地、宗庙、社稷、诸陵。十二月二十二日，太常寺言：「奉手诏，定命宝来年元日祗受，欲依受八宝礼例，前三日差官奏告天地、宗庙、社稷。」从之。宣和四年十月十三日，诏：郭药师以涿、易二州来降，遣官奏告天地、宗庙、诸陵。
 礼 宋会要辑稿 礼一四 群祀 群祀 三 
      
群祀三
      
高宗建炎四年十一月六日，工部侍郎韩肖胄言：「车驾巡幸，惟宗庙之祭行奉安，所在天地、五(常)[帝]、日月星辰、社稷大祀废而未举。望诏有司以时举行。所有器服并牲牢、礼料，恐国用未充，难如旧制，即乞裁定，省繁就简，仰副为民求福之意。」从之。礼部、太常寺谨按每岁祭祀天地、社稷合行事件：孟春上辛日祈谷，祀昊天上帝，前二日奏告太宗皇帝。同日上辛祀感生帝，前二日奏告(禧)[僖]祖皇帝。孟夏雩祀昊天上帝，前二日奏告太宗皇帝。夏至日祭皇地祇，前二日奏告太祖皇帝。季秋祀昊天上帝，前二日奏告神宗皇帝。立冬后祭神州地祇，前二日奏告太宗皇帝。冬至日祀昊天上帝，前二日奏告太祖皇帝。春秋二社并腊前一日祭大社、大稷，依例于天庆观设位望祭，止祀正、配位。合用祝文，旧制，秘书省定词书写请降，今秘书省未复，欲令礼部郎官、太常博士分撰书写，进讫降(附)[付]祠所。其祝版令文思院并所至州军应副。合用御封降真香，入内内侍省取降供应。祀天王以苍璧，皇地祇以黄琮，感生帝以两圭有邸，神州地祇、大社、大稷以两圭有邸。若省简，止依方色奠币，权不用玉。依仪用祭服、礼器、大乐、牲牢，差二献官、捧俎官等。前十日受誓戒，前三日至斋。每位止用尊一并羃、杓，爵一， 
      
笾、豆各一，实酒、脯、鹿臡。币帛、(绵)[缩]酒茅、蜡烛、燎草、炭火、罍洗、神席，差献官、奉礼郎、太祝、太官令各一员，依奏告礼例行事，止用常服，更不受誓戒，前一日致斋。所有祠祭礼料物色，令所至州军应办。天地初献，依条降 差宰执。内祀感生帝、祭神州地祇、大社、大稷，依大(祝)[祀]，轮差礼部尚书、侍郎、太常卿、少、礼祠部郎官；内前二日奏告，差宗室。如阙，以太常寺官、奉礼郎、太祝、太官令，吏部差待次官充，及所至州军差官。祠祭时日，太史局预先选定，前一季报寺。神位朱漆位版一十片，令本局制造收掌，逐时书写神位，赴祠所供设。应合用祭器、酒脯等、行事官致斋什物、幕次炭火、吃食、茶、汤、酒、 ，从太常寺具数报所至州军应办。」 
绍兴元年正月二十三日，奉迎神主。护从提点所言：「太庙神主见在温州奉安祭享，依礼例，用纯白羯羊，窃虑军州难得应办，却致搔扰，欲今后权用纯白雄羊。其余礼料遇阙本色，亦乞随宜权行充代。」从之。 
