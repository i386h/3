<!-- { "loadSidebar": true } -->
四年三月，诏：「翰林学士至龙图阁直学士已上母、妻，令尚书司封并依给、谏例拟封。」 
嘉佑六年正月，诏：「判尚书考功、祠部、官告院自今降敕差人，理合入资序，仍给添支钱十千。」故事：尚书省诸曹惟判刑部、吏部、南曹许理资序，余遇有(闻)[阙]，即申中书，判送某官，谓之送印。时以入堂除差遣者众，又三曹皆有事守，故以敕差之。《两朝国史志》：司封判司事一人，以无职事朝官充。凡封爵之制，一出于中书，本司但掌定谥，先期戒本部赴集而已，余司准此。令史二人。元丰官制行，郎中、员外郎始实行本司事。郎中一人，掌封爵、叙赠、奏荫、承袭。案(五)[三]：曰封爵，有三，曰知杂，曰检法。吏额：主事一人，令史一人，书令史二人，守当官二人，正贴司四人，私名二人。 
神宗元丰六年十二月二十六日，吏部侍郎陈安石等言：「乞以侍郎比类直学士例封赠父母。」从之，着为令。 
哲宗元佑元年闰二月二十八日，中书外省奏：「旧制，臣僚赠父母各有词。欲今后依旧制，中大夫、防御使已下用海词外，其太中大夫、观察使已上用专词。」从之。 
四月二十六日，三省言：「尚书六曹职事 
     
闲剧不等，今欲减定员数，至简者以比司兼领。司封、司勋各减郎官一员。」从之。 
二年九月十五日，诏：「诸父及嫡继母在，不得封赠所生母。虽亡而未有官封者，不得独乞封赠所生母。若父及嫡继母、所生母未有邑封者，不得独乞封赠妻。」从吏部请也。 
绍圣元年七月八日，诏：「宗室换授文官身亡者，通直郎以上，于见任寄禄官上加赠三官。」 
二年八月二十四日，诏：「寺监官以杂压在寄禄官通直郎之上者，虽系宣德郎，遇大礼亦许封赠。」 
四年四月十二日，三省言：「中书旧条，国名内有莒、郯、夔、芮、薛、勋、鄣、罗国。今来司封格内无此国名，乞行添立。」从之。 
元符元年十一月十五日，司封言：「元丰法：中散大夫、大将军、团练使、杂学士以上母、妻并封赠郡君，其余升朝官母、妻并县君，银青光禄大夫、太子少保、节度使以上郡夫人，开府仪同三司以上国夫人，并系用子官封叙。」诏封赠并依元丰法。 
徽宗崇宁四年四月二日，司封员外郎余彦明札子：「契勘自来不许封赠国郡镇名，除已有令文外，有下项国郡镇名内端国、遂宁郡，亦不合封。今欲条内添入。」从之。 
大观元年七月七日，广亲北宅宗子博士叶莘等状：「伏 见行条令，大理评事叙位杂压在国子博士之下，遇大礼并许封赠。今朝廷置立国子博士，与宗子博士叙位杂压，即未有明文。如宗子合在国子之上，伏望详酌，特许比类，遇大礼 
     
封赠。」吏部状：「契勘宣德郎任大理评事、国子博士，系寺监官，杂压在寄禄官通直郎之上，遇大礼依条合该封赠外，其宗子博士序位班在太学博士之上，系在通直郎之下，不该封赠。兼契勘宗子博士亦不系寺监之官。」诏：「宗子博士序位立班在国子博士之上，余依所乞。」 
二年二月五日，吏部状：「承大观二年正月一日赦书，郡、县君依封国法列为三等。看详到封国之法自来以大、次、小分为三等。今参酌拟定下项：将已曾经两次封赠之人与改封大郡、大县，已至大郡、大县人后来再遇恩，许令于本等内改封。如允所乞，即已下到封赠文字便依此施行。并契勘国夫人已立三等，今承赦文，郡、县君亦分三等，所有郡夫人未有明文。窃虑亦合依此分等。」诏：「郡夫人依国夫人分三等，余并依。」 
四年四月八日，内降指挥下议礼局：「臣僚之家沾被恩典，泽及祖先，最为荣遇。其追赠官爵，虽是宠以虚名，缘直下子孙皆得用荫，及本户差科输纳之类，便为官户。故所赠三代愈多，即所庇之子孙愈众，不特虚名而已。今《司封格》三公以下至签书枢密院初除，及每遇大礼，并封赠三代。节度使虽封三代，遇大礼方许封赠，尚不在初除封赠之例。其次官虽至东宫三师，阶虽至特进，职虽至大观文，亦止封二代，有以知祖宗以来慎惜名器之意。又高祖之上又有一祖，未有称呼，可令议礼局看详。」本局奏：「臣 
     
等看详家祭之礼，子孙所以致孝也，其世数之远近，必视爵秩之高下以为之等。是以或祭五世，或祭三世，或祭二世。封赠之制，朝廷所以广恩也，其世数之远近，亦必视爵秩之高下以为之等。是以或赠三代，或赠二代，或赠一代。盖朝廷之典以义制恩，人子之心奉先以孝。故远近虽不同，乃所以为称也。今来家庙所祭世数仪注已遵依御笔修定，其封赠自合依《司封格》施行。至于高祖以上一祖称呼，臣等检详《尔雅》曰父为考，父之考为王父，王父之考为曾祖王父，曾祖王父之考为高祖王父，至四世而止。按《礼记 王制》，诸侯五庙，二昭、二穆与太祖之庙而五。则所谓太祖者，盖始封之祖，不必五世，又非臣下所可通称。《祭法》，诸侯立五庙：曰考，曰王考，曰皇考，曰显考，曰祖考，则祖考亦犹《王制》所谓太祖，不必五世者也。今高祖以上一祖欲乞称五世祖，庶于礼经无误。」从之。 
政和三年正月五日，尚书省言：「内外命妇官称文武官并合依已降指挥施行。除今来元圭赦书合封赠者并依已降新官名封赠给告，其已封及未愿再封之人若行改封，虑有烦费。欲只令吏部给与文字，改今来命妇，各随其夫之爵秩。所有特封之人，其夫无官或非通直郎以上，则着姓名封赠。一、旧来非通直郎以上封赠者，如指挥使之类，并合依旧与着姓名。」从之。 
二月二日，吏部札子：「奉政和二年十二月二十二日 
     
御笔，古者妻随其夫之爵服。国家(乘)[承]袭五代，事不师古，因陋循旧，或未有革，(令)[今]命妇犹封县君、郡君。昔在元丰，改作未就，小君之称虽见于古，而裂郡县以称君，盖非妇道。又等级既少，重轻不伦，全无差次。可依下项：通直郎以上初封孺人，朝奉郎以上封安人，朝奉大夫以上封宜人，中散大夫以上封恭人，太中大夫以上封令人，侍郎以上封硕人，尚书以上封淑人，执政官以上封夫人，并各随其夫之官称封之。武臣准此。若封母，则随所封五等，谓如封南阳县开国男，则随其爵称南阳县男令人；封魏国公，则称魏国公夫人之类，庶几近古，不至差紊。今将杂压与旧条参照措置，修立下项：勘会应妇人不因夫、子得封赠，谓命官非升朝而母年九十以上，或庶士妇女年百岁，并特旨若回授者。或因子孙得封赠，而其夫至升朝，或虽非升朝官应封赠者，并孺人。」吏部申下项：「一、应已经封赠至国、郡夫人、郡、县君者，欲国夫人与夫人，郡夫人与淑人，郡君与恭人，县君与孺人。小贴子称已封赠郡夫人者，更乞赐详酌。欲国、郡夫人并换夫人外，其郡君、县君，自今随其夫官爵高下对封。谓如承议郎以下换孺人，通侍大夫以下换恭人之类。一、宗室官卑，因袭封至国郡、公郡、国王者，欲止依本身任官封赠。欲依旧一应纳罗纸钱，并依见行条制。一、旧封赠祖母并母系国夫人、郡夫人、郡、县君，若父祖亡，即 
     
加『太』字。今来已降指挥别立新法，孺人至夫人即未有明文加与不加『太』字。欲因子孙得封赠而其父祖亡者，所封母并祖母并加『太』字。」诏：「内命妇国郡夫人令尚书省讲究，余依拟定。」 
十一月八日，臣寮上言：「臣伏 近者臣僚陛辞敷奏，文武升朝官赠母，乞除去『太』字，已奉圣旨依奏。然理有未安，事有未便者，臣请遂言之。令曰，所生母存而嫡母亡者，在所生母则加『太』字，而赠嫡母则去之。如此则以卑临尊，以贱临贵，称呼之际，未惬至情，此理之未安者也。今吏部出赠母告，先冠以子之官称，而继之以安人或孺人某氏，如此则母、妻无别，人子之心实所不遑处。既除『太』字，亦当加母、妻二字以别之，此事之未便也。况加『太』字，乃因子赠母而已，本非为父设也，于母固无存殁之异。则赠母不加『太』字，揆之人情可乎 迩者冬祀大礼霈恩，内外文武升朝官当得封赠者众，欲望圣慈下有司再加详议，务归至当。如合改正，即乞早赐睿旨施行。」诏于告内添入母、妻并祖母字。 
十五日，新差知寿州刘安上奏：「窃惟国家肇新命妇名称，德意美名，超轶前古，天下称颂。然独封赠之文有司奉行有疑误者，臣冒昧言之。谨按令文：应因子孙得封赠而其父祖亡者，所封母并祖母用子孙官爵并加『太』字。臣看详立法之意，惟封则加『太』字，赠则不用，其意甚当。有司缘承上文有『封赠』二字，遂于赠亦用，盖失之矣。何者  
     
太者事生之尊称也，封母而加之，所以致别于其妇也。既没并赠于夫，若加之尊称，则是以尊临其夫也，于名义疑若未正。伏望诏有司申行下「申」下疑脱一字。，应命妇因子孙官爵封母、祖母者加『太』字，若父亡母加『太』字者，殁及进封，并合除去。所贵令文全备，有司奉行无或不当。」从之。以上《续国朝会要》。 
高宗建炎二年十月四日，诏：「今岁冬祀，应封赠文武升朝官并经所属保明，其绫纸钱却于行在左藏库送纳给钞，缴申司封奏钞。」从吏部员外郎黄 请也。 
三年六月八日，诏：「应合纳绫纸钱，并依旧法，于所属州军寄纳，连钞保明申司封。其二年十月四日指挥更不施行。」以襄阳通判胡孝宁言道路艰难，及陈乞之人类多贫乏，不能远诣行在送纳，故有是诏。 
四年五月二十一日，诏：「文武升朝官遇恩，母、妻虽不该迁改等，愿再封赠者听。」中书门下省言：「通直郎遇恩，母、妻合封孺人。后来父、子官皆未至朝奉郎，再遇恩止合封孺人，自不必再行封赠。若其子转官，再遇恩日应改者，依元降指挥，不得遗母。切详赦文已封赠者更与封赠，所以示朝廷宽大之恩，泽及存殁。今来若将愿封赠之人一 不行再封，显是不沾恩霈。」故有是诏。 
绍兴元年三月十三日，诏：「应合纳绫纸钱并令赴行在左藏库送纳。」先是，文武官陈乞建炎二年郊赦封赠，有已纳绫纸钱而散失朱钞，及已出元限而未曾纳钱省。吏部以为言，故有是诏。 
      
六月九日，吏部言：「文武官陈乞封赠，有自京官及小使臣或白身借补升转，充修武、通直郎以上之人，恐录到告敕、付身节去『借补』二字，便作正官陈乞，欲并从本部具因依取旨。」从之。 
