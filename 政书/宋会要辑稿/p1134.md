<!-- { "loadSidebar": true } -->
六月三十日，诏：「辄将客人遗弃下钞引诈妄官司支盐，虽未得，徒二年；盐仓公吏知情批凿保明者，与同罪。赏钱一百贯，许人告捉。本法重者，自从重。盐仓失觉察，杖八十，仍先次施行。」 
七月十五日，诏：「淮浙盐场买纳亭户盐，监官、公吏大秤斤重，罪轻者并徒一年，许亭户越诉。即将大秤到盐妄作亭户支请官盐钱入己计赃，以自盗论，并许人告捕，(实)[赏]钱二百贯文。提举官常切检察，知而不举，并监官知情，与同罪；不觉察者，各杖一百。」
 食货 宋会要辑稿 食货二六 盐法九 
     
宋会要辑稿 食货二六
盐法九
绍兴元年三月十五日，尚书工部言：「提举广南路茶盐公事司申：检踏委官相视到南恩州阳江县管下海陵朝林乡地名神前等处，各有盐田，咸潮 阴浸，堪以置场。劝诱到民户开垦盐田计一顷二十四亩，置灶六十七眼，一年收盐纽计七十万八升四百斤，盖造到监官廨宇、专司司房、盐敖钱库各得圆备，户部计一年收净利钱一万九千二百五十贯七百七十文足。本部今勘当，欲依本司已行事理施行。」从之。 
二十日，户部侍郎孟庾札子：「今相度，欲乞今后应捉获私盐及拘收到没官旧盐等，并拨充支发封桩盐钱，余并依见行条法。」从之。 
二十九日，尚书省奏：「淮南东路系产盐最盛去处，贼马今已宁息，理宜差官措置。」诏郭揖差提举淮南东路茶盐公事，填见阙，专一措置兴复盐事。其招集亭户、置办盘灶，可以一面施行事仰先次施行，仍疾速条画申尚书省。 
四月二十一日，诏：「仰榷货务遵守茶盐见行成法，更不得毫发改更，务要上下孚信，入纳增广。」 
二十九日，提举两浙路茶盐公事梁汝嘉言：「近点检临安府盐官县等处承本路转运司牒：亭户二税，依条以盐拆纳。盖因当司奉行支俵人户丁蚕盐，每岁有取过盐货给散人户。所有将税折盐今来罢支丁蚕盐，更无取拨盐数，其二税自合依旧本色。本司窃详亭户僻在海 
     
隅，止以煎盐为业，不曾耕种田亩，故二税令折纳盐货。昨自罢支丁蚕，已涉年深，递年所纳二税，并是依皇佑专法，以盐折纳入官，候岁终，纽计价钱拨还。乞申严行下。」诏遵依皇佑专法施行。 
七月二十六日，户部侍郎孟庾言：「据提举广南茶盐李承迈札子申请：命官监广南盐场，年终比较增及分数赏格，已申乞比附两浙推赏外，所有满全年自依宣和元年四月二十三日指挥，听以主管月日对比，减半推赏；其不满半年者，亦乞依政和七年五月二十日淮南所得指挥，更不比较。」从之。 
八月二十五日，提举两浙西路茶盐公事梁汝嘉言：「契勘本路产盐二州未经贼年分，曾趁及一百四十万贯，自去年贼马残破，措置招集官吏，亭户归业，量度借贷存恤，修治仓 舍屋盘灶，拘辖起火煎炼盐货中卖入官，及严立课利，催督应副支抹客钞，通计一全年共增钞钱一百一十九万五千五百一贯文全：疑有误。，所有本司官吏委见宣力。欲望除汝嘉乞不推赏外，其属官从事郎充本司干办公事黄诏、迪功郎充本司干办公事方滋、修职郎秀州华亭县市船务兼本司主管文字苏师德原书天头注云：「船《大典》作舶」。、都吏石景修、胡修、万陟、书吏陈晔、石景哲、奚泉并乞优与推赏原书天头注云：「泉一作杲」。。」诏梁汝嘉、黄诏、方滋各与转一官，苏师德与减三年磨勘，内选人比类施行，石景修与补守阙进义副尉，仍依叶敦诗例施行，胡修、万陟各支赐绢十疋，陈晔、 
     
石景哲、奚泉各赐绢五疋原书天头注云：「泉一作杲」。。 
十月十九日，户部尚书孟庾言：「乞今后两浙路令盐场将支抹讫盐钞，限当日缴申主管司，本司类聚，候押号簿官到彼，实时交付押回。」诏主管司不预行类聚交付，及号簿官不尽数附押者，各杖一百。 
二十六日，有旨：「朝廷大费，全藉茶盐之利，务要客旅兴贩通快。其宣州知州辄敢将妄乱告首客盐更不勘会诣实，拘收入官，擅置回易务贱价收买。李彦卿可先次降一官，令叶梦得体究诣实闻奏。」 
十二月十七日，提举两浙东路茶盐公事蔡向言乞修立置盐场监专、催煎官不觉察亭户私煎盗卖断罪刑名，诏：「盐地分巡检不觉察亭户隐缩私煎盗卖盐者，杖一百，监官、催煎官减二等，内巡检仍依法计数冲替。余路依此。」 
二年正月二十一日，提举两浙西路茶盐梁汝嘉言：「契勘私贩之人，若不因牙人招诱指引出卖，即无缘破货。缘牙人依法止坐二分得一分之罪，遂致无所畏戢。欲望朝廷详酌，将牙人停藏接引私盐与犯人一等科罪。」从之。 
二月五日，户部侍郎兼提领榷货务都茶场柳约言：「大江久缘盗贼阻隔，客贩不通，江南、荆湖、淮南、京西州军盐价，每斤有卖及两贯已上去处。今来江道已通，正是客人争先往来趋厚利之时，访闻沿江州军县镇税务往往不遵法令，将客人盐舡及赍执公据装载赴榷货务筭请钱物，强行邀阻，抑令认纳税钱。勘会 
     
客贩茶盐舟船，州县等处及把隘官兵非理阻节，及乱行拘截等，已降指挥，并徒三年科罪。」诏令逐路提举茶盐转运、提刑司常切严行约束，如违，并依建炎四年十月二十四日已降指挥断罪。 
同日，柳约又言：「兼巡捕官透漏私盐，欲依嘉佑法，正巡捕官断罪；如任满，别无透漏，亦乞依元丰盐赏格推赏。」从之。时两浙西路提举茶盐公事司申：「准尚书省札子：勘会钱塘江东接大海，西彻婺衢等州，近访闻海船般贩私盐直入钱塘江，径取婺、衢州货卖，其临安府岸专设海内巡检一员，责在专一巡捕，一向坐视，并不捕捉，有妨浙东州县住卖盐课。札付本司同临安府限三日公共相度，申尚书省。今与临安府相度，得钱塘江两岸，系属浙东西各置巡检，内浙东岸系越州三江、翕山、西兴、渔浦四处巡检，浙西路系临安府黄湾、赭山、茶槽、海内、南荡、东梓六处巡检。准政和 ：诸巡捕使臣透漏私(有)盐一百斤，罚俸一月，每五十斤加一等，至三月止；及一千五百斤，仍差替；二千五百斤，展磨勘二年，每千斤加半年，及五千斤降一官，仍冲替；三万斤奏裁。两犯已上通计。其兼巡捕官，三斤比一斤。今点对逐处巡捕官职兼巡捉私假茶盐香，如有透漏私贩及一万五千斤，方合降官冲替。缘其间有弛慢之人，为见所立罚格太轻，不务用心缉捕断绝，却致透漏。欲乞详酌，许依正巡盐使臣法断罪；如任满， 
     
别无透漏，亦乞重立赏格。」户部勘当，乞依上条。 
三月二十六日，尚书户部符：「准都省批下提举两浙西路茶盐公事梁汝嘉言：相度乞将盐亭户除合纳常赋外，不得与坊郭乡村人户一例科敷诸般色役等差使。户部送检法案，检到除亭户合纳二税依皇佑法折纳盐货外，即无『亭户不得与坊郭乡村人户一例科配诸般色役』等专法。今勘当，欲下两浙转运司，上等最高煎盐亭户每户年终煎盐申官及一万硕，比坊郭乡村户，以十分为率，量减三分科配色役；其上等次高并中下等户，若每年比旧额敷趁及一倍以上，亦与量减三分科配色役，如不及立定分数，更不减免。并下提举茶盐司照会。」从之。 
四月七日，尚书省言：「养兵全仰茶盐课入，自来强买盗贩，论至于流配，前后戒约，非不丁宁。访闻亭户规利，尚将所煎盐货私与百姓及罪人等交易，结众盗贩入城货卖，理当严行禁止。」诏令尚书省降黄榜付诸门晓谕，专委捕盗官用心巡捉，仍令逐军统制官常切觉察，及许人告捕，每名支赏钱二百贯文；犯人取旨，常法外重行断治；统制官知情，与同罪；失觉察，减等。 
二十二日，户部言：「欲乞止将客人请出官盐因水火盗贼毁失随盐文引者，依条自陈，召保再行请买施行。」从之。 
闰四月三日，临安府言：「据钱塘县申：契勘本县不住有管下巡尉解到军民违犯私盐若盗贩入城，合依今 
     
降指挥施行外，或有违犯私盐不曾入城若依城外捕获，即未审合与不合依准近降指挥施行。勘会军人、百姓若结集徒众恃势买盐，公然盗贩，城内城外，皆合严行禁止。」诏：「军人百姓结集徒众买私盐一百斤以上入城货卖，并依已降指挥，许人告捕，每名支赏钱二百贯文；犯人取旨，法外重行处断；若于城外结集徒众，买贩二百斤以上，依此断罪理赏；若有透漏致他处捕获，其透漏官司取旨重行断遣，告捕不及今来立定之数，并纽算支赏。」 
二十五日，都省言：「知明州定海县盖大渊申：本县系是濒海鱼盐之地，管下邱崇、灵岩、太邱、海宴四乡周回各边大海，泥土极咸，不系耕种。官拘留产税，其逐处人户不务农作，久来在上占据煎盐，私自卖与客人。若许令置场措置，实为利便。」诏令本路茶盐司躬亲前去体究，具的实利害申尚书省。后不行，以知绍兴府张守言：「小人不晓朝廷之意，竞献新说，务在苛刻，恐非今日所宜也。」以上《中兴会要》 
绍兴二年五月一日 节文：「勘会近降指挥立定，今后透漏私盐，并依正官断罪。任满，无透漏，依《元丰盐赏格》推赏，内推赏一节，系为产盐地分私贩猥多去处立文。窃虑官司误会法意，除兼巡捕官透漏不拘产盐与不产盐地分，并合依正官断罪外，五月一日，奉圣旨：产盐地分兼巡捕官如任满，别无透漏，即依今年二月五日已降指挥推恩， 
     
其不系产盐地分，若有捕获私盐，即依绍兴法计数推赏。」 
十四日，度支员外郎黄子游言：「今民间所有米斛甚多原书天头注云：「多一作少」。，若乞朝廷广籴，又恐桩办钱本后时。欲令请盐钞客人从便入纳米斛，比见今和籴价支算其直。许临安府「许」字下疑脱「诣」字。、建康府、榷货务交纳入官，出结公据，执赴榷货务算请盐钞，委是公私快便，又于见行钞法并无相妨，及乞将入纳过米斛并理为本务课额。伏望详酌，早赐施行。」诏依建炎四年五月十四日已降指挥施行，仍与免税，更不立限。其召保给据及报榷货务都茶盐场籍记拘收一切关防断罪，并依用金银钞算请已降指挥。 
