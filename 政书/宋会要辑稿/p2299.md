<!-- { "loadSidebar": true } -->
二十二日，中书门下省言：「勘会累降指挥，令监司、守臣保明知县、县令治状显著，具姓名闻奏，未见有一申到。」诏令诸路监司于部内各举三两人，不许连衔；守臣于属邑各举一二人。具姓名保明申，令中书门下省籍记，取旨甄擢，如无听阙。 
十月十日，试吏部尚书陈俊卿言：「勘会近准御笔集议指挥，入官人理知县资序，两任内一任实历知县，方得关升通判。内有改官后曾历两任内，虽不历知县，却曾任知州军并监司差遣，(无)[照]得知州军、监司比之州县责任尤重，理宜参酌，本部未敢擅便施行。」诏曾任监司、郡守人，依实历知县关升。(从之)三年六月二十五日，臣寮言：「知县、县令若从铨部差注，恐不得人，欲乞择繁难处，并令堂除，稍重其选。」诏令吏部看详。今看详，应繁难处虽系部阙，乞令堂除；非繁难处虽系堂除阙，却乞归部。从之。 
八月八日，诏令四川逐路帅臣、监司审实繁难县分，保明申尚书省。如本路自今应有见阙知县，令公共辟差经任无过犯人一次，申朝廷给降付身。从臣寮之请也。 
九月二十四日，权尚书吏部侍郎薛良朋言：「本部近承指挥，凡注拟知县、县令，令赴都堂审察，其不才及老病者别注差遣，或宫〔观〕岳庙。本部遵守外，有在外指射并移注及四川、二广定差奏辟人，欲依旧法令本处知、通精加铨量，保明申部。」从之。 
十一月十九日，诏今后京朝官知县，依旧法以三年为任，从知琼州李寰之请也。 
四年二月八日，吏部言：「勘会四川因事到阙官甚众，本部节次(升)[申]降指挥 刷四川知县阙，依格法借注，甚为通流。继而冲改，谓与四川运司定差窒碍。今来别无见榜不该，又不诉借注，则川士远来，无合入差遣。今欲借四川转运司三年以上合入窠阙，榜令注授，(责)[则]可发归四川，又于定差亦不相妨。」从之。 
二月二十二日，荆湖南路安抚使张孝祥言：「临武、宜章深在溪洞，水土恶弱，人不愿去。欲乞今后如系选人在任弹压，别无盗贼，即于合磨勘(特)[时]特减举主二员，京官转一官，庶有所劝。」从之。 
八月八日，成都府路转运司言：「本路一季所出知县阙次不下三四十处，京官就集不踰五七员，各指射本等窠阙，破格辄无就者。乞将本路京朝官知县见阙及过满如已经两季收使，无本等人就，许依绍兴二十三年十月破格注酬奖改官知县资序未经任人，次第二任监当有举主人，次通注选人。仍依差注县令条格，通注奏举职官及职官知县、县令，并常调职官知县，及应入县令人，所贵县邑不致旷员。」从之。 
十七日，成都府路转运司言：「承干道三年都省札子，四川定差知县、县令，依旧法止令本处知、通铨量，保 
      
明申部照会。本司凡遇定差知县、县令，依元降指挥，并系本司长官躬亲铨量，见行遵依，别无冲改。若别委知、通，不唯有碍元降指挥。兼恐事不归一。」诏下成都府路转运司，仍依元降指挥，余路准此。 
五年二月五日，权发遣临安府周淙言：「乞令盐官知县带兼兵马都监事，如有盗贼，庶有统辖，可以擒制。」从之。 
六年正月十七日，成都府路钤辖、转运、提刑司言：「已准指挥，仙井监改为隆州。缘熙宁五年内陵州改为监，将贵平县、籍县废为镇，今复还县额，乞将井研县丞、仁寿县主簿并省，复置县令两员。从之。 
二月三日，广西转运司言：「宾州岭方、迁江两县知县、簿尉承隆兴元年指挥并差武臣，窃虑不晓文墨，百里受弊。欲乞知县差文臣，簿尉差武臣，庶得利便。」从之。 
十一月六日赦：「勘会县令贤否，系民休戚。今贪赃者，监司、守倅公然盖庇，民无所诉。在法，所部违犯，监司、知、通失按举者奏裁。今后更失按举，当议重行停降。」 
八年正月九日，四川宣抚使王炎言：「欲将夔、利两路京朝官知县无人愿注阙，破格差注令、录实资序以上及经任有举主人。如无人，许逐路帅司选辟。」从之。 
五月十一日，诏绍兴府诸暨县枫桥镇改为县，减本府酒官并赡军库官共三员，用添令、丞、簿、尉。本处有义安乡，以义安为名。从转运副使沈度之请也。 
九月二十二日，吏部言：「见榜知县二十名阙，目今在部待次知县资序四十二员，欲借使五年以下阙一次。」从之。 
十二月二十四日，中书门下省言：「临安府钱塘、仁和县依开封府开封、祥符县例，并绍兴府会稽县兼掌攒宫，旧皆堂除。」诏三阙依旧堂除，余繁难等县系堂除者，并权令吏部差注。 
九年八月十四日，诏县令辄因公事敢科罚百姓钱物者敢：原作「被」，据原书职官四七之三七改。，坐私罪放罢。详见知州门。
二十日，权吏部尚书李彦颖言：「照对干道二年集议，京朝官知县以二年为任，次年议者请复以三年。见今合入知县人并集铨曹，无以发遣，况中外京朝官无非二年，何必独令知县守三年之制 欲乞依干道二年集议指挥施行。」从之。 
十二月九日，臣寮言：「干道二年指挥，实历知县一任人方授通判。干道八年指挥，初磨勘改官人并须入知县。今有在任承务郎理监当资序，三任通及六考，用举主关升知县资序人，更不历县，径干通判干官，或除知军州，有碍铨法。今后乞令历县一任。」诏令吏部看详申尚书省。 
十二月二日，诏龙州清川知县改差文臣，尉兼簿，改差武臣。清川知县旧用武臣，不晓习文法，故易之。从本路诸司请也。 
淳熙元年三月七日，尚书省言：「沿边知县、县令、县尉随格通差文武臣，武臣仍须识字，依文臣法。知县、县令先本部铨量，次都堂审察，方许差注。其窠阙并差注格法，令吏部条具申本省。湖广屡经 
      
盗贼，县道可以文武臣通差，其窠阙令逐路帅臣、监司同共开具申奏。候到，送吏部处置，申取朝廷指挥。其文武官岁举武臣升陟，内将二人举堪充升陟亲民任使。到部官有举主二员、曾历监当差(遗)[遣]、考第及格人，方许注授知县、县令。」从之。 
五月六日，权吏部尚书李彦颖言：「昨降指挥，干道五年待阙职事官已添差任满之人，可与堂除外任差遣。内有任满已改官人，令赴部注授。近发下堂除知县，其任满初改官人更于部阙通注，理作堂除。本部未承许借服色之文，乞依自来堂除知县体例，许借服色。」从之。 
二年二月八日，诏琼州澄迈县令与比附琼山县令，任满循资酬赏，从广西诸司请也。 
十二日，吏部言：「欲将沿边、次边知县，日后遇有本选合出窠阙，依已降指挥通差文武臣。四选同日出榜，召官指射。如同日有四选官愿就，即差京朝官，次大使臣，次选人，次小使臣。余依逐选见行条法。」从枢密院请也。 
四年十月，臣寮言：「监司、守臣中择明习宪章、长于莅事人，岁举堪任知县、县令二员，将有举主人方许注沿边、次边知县、县令。如其间有习刑法，愿铨试律义或断案，若合格，不拘内外差注知县、县令。候任满无败阙，依文臣例与升将副差遣。」从之。 
十年十一月，诏：如文武臣指射，先注武举出身人，从本部长贰铨量讫，申枢密院审察。 
十一月二十七日，吏部尚书蔡洸言：「承务郎以上官前任知县或县令，已任满，偶缘替人未到，因改差或避亲、丁忧罢任，请依得替罢到部收使升压名次恩例。」从之。 
五年九月十六日，执政言：「先降指挥，极边、次边知县元差文臣处，并通差文武臣。昨来王佐所申武岗军绥宁知县窠阙，旧系专差武臣，今亦乞令文武通差。」从之。先是，湖南帅王佐按武岗军绥宁知县、敦武郎叶逵骚扰猺人，受赃至千九百余贯，乞重作施行。上曰：「且放罢，令取勘，何如 」王淮等奏曰：「猺人畏惧官司，若置狱取勘，追逮者众，或至骚扰生事。叶逵骚扰受赃，为帅臣所劾，自可便与行遣。」上曰：「可降三官放罢。」淮等曰：「此阙旧系帅司辟武臣。」上曰：「武臣多不晓事，记得淮上及四川阙外，诸县许通差文武臣，卿等可理会将上。」至是故又及之。 
四年四月二十二日，诏赣州瑞金知县张广，令吏部依淳熙三年八月七日指挥先授通判，理作堂除。以江西路转运副使钱佃等言「瑞金与汀州为邻，两界之冲，盗贼盘踞，追捕之速则窜入他境。自广到官，严立保伍，(机)[讥]察奸细，群盗屏迹。昨茶寇自兴国抵瑞金不能三十里，而先事有备，民赖以安，乞赐旌擢」故也。 
七月二十六日，诏吏部将广南签判、知县窠阙破格晓示，满半年以上无官愿就，具申都省，行下逐路运司使阙差人。若逐路再满半年又无定差 
      
到官，本部再行破格出阙，召官指射。如本部再破格晓示，满半年又无官愿就，具申朝廷施行。从吏部请也。 
五年正月二十四日，诏注拟知县、县令，并令吏部精加铨量，干道三年赴都堂审察指挥更不施行。 
六月四日，诏郴州宜章知县雷潀特转一官，候再任满日取旨升擢。以吏部侍郎李椿言本县有召募二百人在县置寨，恃(疆)[强]难制，潀抚驭有方，故有是命。 
十二日，臣僚言：「诸州知县不宜注授恩榜补官之人。如系极边知县、县令，虽许通差武臣，仍要铨量其人才术干略，及能兼通法律，方得注拟，其余次边知县，只令专注文臣。」诏吏部措置申尚书省。吏部言：「武臣知县、县令，除武举出身及试中七书义，或已试中断案人，许依已定(法条)[条法]差注外，其不曾经试中人，见系亲民资序，有举主二员，依小使臣呈试指挥，添试断案一场。仍止试一道，问目少立条件，比文臣铨题一半。内有能文愿随文臣铨试者，召保官二员，候铨试收试。其四川亦合依此，令赴制置司附试次边知县。谓如淮南路扬、泰、真、舒、和、黄、蕲州、高邮、无为军，京西路房州，湖南路全州，湖北路德安，江陵府复州、荆门军，利州路兴、建州，虽是次边，即与内地州军事体颇同，欲依臣僚奏请差注文臣。其恩榜补官人若年五十五岁，不许注授知县窠阙，虽破格亦不许注授县令。」上谓辅臣曰：「措置恩科甚当。向来一半文学可以出官，今止三之一耳，若便限以年，则为县者绝寡矣。」于是诏悉从之。内次边县道许通差武臣，仍依极边武臣知县格法施行。 
十一月三日，诏监司、郡守，自今以往，县令苟无大过，不得以私意轻易去留。遇有阙官去处，一依甲令，只令以次佐县兼摄。以臣僚言「今邑宰有为监司、郡守不乐者，谕令请祠寻医而去，却委 僚摄事，县库席卷而去」故也。 
