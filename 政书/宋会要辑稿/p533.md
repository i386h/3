<!-- { "loadSidebar": true } -->
元佑八年九月三日，宣仁圣烈皇后崩。七日，宰臣吕大防等入见上于崇庆殿之东楹，奏禀拜表请听政，曰：「光献上仙，神宗皇帝七表而许，今依祖宗故事，五表可也。」上曰：「朕有所不忍。且先帝故事，不敢损也。」八日，文武百官诣东上合门拜表请听政，自是七表，乃从之。十月四日，上御崇政殿亲政。七日，文武百僚复请御正殿，五上表，始允。十一月一日，御垂拱殿垂：原脱，据《宋史》卷一七《哲宗纪》补。。 
元符三年正月十二日，哲宗皇帝崩，徽宗皇帝即位。二十五日，宰臣章惇等上表请听政，凡五表，从之。至二月二日，上御迎阳门幄殿，宰臣请听政，与亲王、宗室、侍从、管军臣僚升殿面尉，上恸哭久之。三省、枢密院奏事讫，同诣帘前，又慰皇太后，对辅臣恸哭。辅臣覆奏讫，退。自是以为常。是日，以皇帝听政奠告于大行皇帝。四日，宰臣章惇等请御殿，三表，从之。至十二日，上御崇政殿。 
徽宗建中靖国元年正月十三日，钦圣宪肃皇后 
     
崩。十九日，宰臣韩忠彦等上表请听政。凡七表，从之。至二月十三日，百官进名慈德殿门奉慰。上服素纱幞头、淡黄衫、黑犀带御迎阳门，宰臣等起居。听政讫，次升殿奉慰，上淹泣久之。十四日，宰臣韩忠彦等请御殿，五上表，从之。三月三日，上始御紫宸殿，群臣起居、见、谢、辞如仪。 
高宗绍兴元年四月十四日，隆佑皇太后崩，遗诰：「皇帝服期以日易月，仍不候除服御朝听政，勿以吾故妨废军国事务。」十七日，成服。二十三日，宰臣范宗尹等上表请听政，不允。三上表固请，批答：「卿等以四方未靖，万机不可久旷为言，所请宜允。」五月一日，宗尹等复上表请御正殿。五日，三上表，始允。 
七年正月二十五日，问安使何藓至自金国，得报道君太上皇帝绍兴五年四月二十一日崩，宁德皇后相继上仙。宰臣张浚等入见于内殿后庑，皇帝号恸擗踊不胜哀，内侍扶掖之。二十七日，成服于几筵殿。二十九日，浚等上表请听政，不允。二月五日，五上表，内批：「俟过小祥，几筵之(则)[侧]权设素幄，许辅臣(奉)[奏]事。」又上表固请，批答：「卿等以戎车方驾，军檄交驰，朕不得已，为之俯从。俟过小祥，延见近辅，宫中自行三年之丧。」凡六表，始允。十九日，复上表请御殿。二十三日，三上表，宜允。 
二十九年九月二十日，皇太后崩于慈宁殿，遗诰皇帝成服三日听政。二十三日，成服。二十四日，宰臣汤思退等率百官上表请听政，不允。二十八日，五上表，批答：「俟过小祥，于梓宫之侧权设素幄，令(转)[辅]臣奏事。」十月五日，复上表请御殿。十四日，三上表，批答：「俟过禫除，勉遵遗诰。」十八日，御前殿，视朝如常仪。 
三十一年五月二十二日，金国人使报孝慈渊圣皇帝升遐，诏：「朕当持斩衰三年之服，以申哀慕。」二十二日，成服于几筵前。六月一日，宰臣陈康伯等上表请听政，不允。四日，三上表，始允。八日，复上表请御正殿。十六日，三上表，宜允。
 礼 宋会要辑稿 礼五六 朝会 
     
宋会要辑稿 礼五六

朝会
【宋会要】
大朝会：其日，准择时刻，陈布将士填街，及左右金吾、六军、诸卫勒所部，列黄麾大仗屯门及陈于殿庭，如常仪。文武百寮及 官、客使等俱入朝，文武常参官朝服，陪位官等公服。近仗就陈于合下。太乐令、乐工、协律郎俱入就位，中书侍郎以诸方镇表案、给事中以所奏祥瑞案，俱俟于大庆门外之左右。诸侍卫之官各服其器服，符宝郎奉宝，俱诣合门奉迎。 官、客使、陪位官俱入就位立定，侍中版奏请中严，又奏外办。闻鸣鞭，宫县撞黄锺之锺，右五锺皆应。殿上承旨索扇，皇帝服衮冕，御舆以出，曲直华盖侍卫如常仪。协律郎举麾，宫县奏《干安》乐，鼓吹振作。皇帝服衮冕，执珪，出自西房，即御座，南向。扇开，协律郎偃麾戛敔，乐止。符宝郎奉宝置于御座前，文武三品以上、尚书省四品自大庆门入。三品以上官初入门，奏《正安》之乐，至位，乐止。中书侍郎、给事中押表案、祥瑞案入，诣东西阶下相对立。侍郎、给事置表、瑞案讫，各还侍臣班，俟起居讫还表、瑞案位。中书门下、学士、两省、御史台、供奉官横行北向，乐止。典仪赞再拜，在位官拜舞起居讫，太尉将升，中书令、门下侍郎俱降至两阶下。太尉诣西阶下，太尉升降皆礼官、通事舍人引，余官止通事舍人引之。又太尉每行，乐作，至位，乐止。解剑脱舄升殿。中书令、门下侍郎各于案取所奏之文诣褥位，解剑脱舄，以次升，分东西立以俟。太尉诣御座前，北向跪奏称 
     
贺云，俛伏，兴，降阶，佩剑纳(写)[舄]，余官升降剑舄并准此。还位。在位官俱再拜舞蹈讫，侍中进当御座前承旨，称制宣答。横行官分班序立，中书令、门下侍郎升诣御座前，各奏诸方镇表及祥瑞讫，户部尚书就承制位跪奏诸州贡物，请付所司。侍中承旨称制可，退。次礼部尚书奏诸蕃贡物，请付所司，司天监奏云物祥瑞，请付史馆，皆如上仪。侍中进当御座前，奏礼毕，殿上承旨索扇，宫县撞蕤宾之锺，左五锺皆应。协律郎举麾，宫县奏《干安》乐，鼓吹振作。皇帝降座，御舆入自东房，扇开，偃麾戛敔，乐止。侍中奏解严，文武百僚相次退还次，诸州客使、陪位官、蕃客等并退。 
仗卫排列如旧，以俟上寿。中书门下、文武百僚立班如朝贺仪，并朝服。侍中版奏中严外办，闻鸣鞭撞锺，殿上索扇，皇帝服通天冠、绛纱袍，御舆以出，举麾，奏乐、鼓吹。皇帝即御座，扇开，偃麾戛敔。中书门下、文武百寮横行拜舞、分班，并如贺仪。光禄卿诣横街南奏请允群官上寿，侍中承旨称制可，文武百寮并横行拜舞。太尉升殿，诣寿樽所，北向。尚食奉御酌御酒一爵授太尉奉：原作「奏」，据《宋史》卷一一六《礼志》一九改。，太尉搢笏执爵，诣御座前跪进。皇帝执爵，太尉执笏，俛伏，兴，少退，跪奏称上千万岁寿云，降阶。在位官皆拜舞。公王诣东西阶升殿，剑履者各解脱于阶下。 官升东西廊，并立于席后。群臣解剑脱舄并于席位。太乐令引歌者及琴瑟至阶下升，就位座，其笙管者进阶。尚食奉御进酒，殿中监省酒以进， 
     
皇帝举第二爵，登歌作《甘露之曲》。饮讫，乐止。皇帝饮讫，殿中监受虚爵。中书门下殿上横行，通事舍人曰「各赐酒」，上下群官拜呼万岁，就坐，搢笏受酒，宫县作《正安之乐》。饮酒巡周，凡行酒讫，并太官令奏巡周。乐止。尚食奉御进食，升阶，以次置御座前。又设群官食讫，凡设食讫，太官令奏食遍。太乐丞引《盛德升闻之舞》入，作三变止。殿中监进皇帝第三爵，群官立席后，登歌作《瑞木成文之曲》瑞：原作「端」，据《宋史》卷一一六《礼志》一九改。。饮讫，群官皆座。又行群官酒、作乐、进食、设群官食，如上仪。太乐丞引《天下大定之舞》，作三变，止。殿中监进皇帝第四爵酒，登歌奏《嘉禾之曲》，如第三爵之仪。皇帝四盏，百僚三盏，其食即两度进设，二舞各作三变。通事舍人曰可起，百僚皆立于席后。群官皆佩剑纳舄，候升殿官降即降。侍中进御座前跪(奉)[奏]礼毕，俛伏，兴，群官俱降阶复位，北向立班，拜舞，分班序立。次殿上索扇，太乐撞锺、举麾，(奉)[奏]《干安乐》，鼓吹振作。皇帝降座，御舆入自东房，扇开，戛敔，乐止。侍中奏解严，所司承旨放仗，文武百僚再拜讫，相次退。《文昌杂录》：旧仪，宰臣、两省、学士、待制至殿中侍御史先就丹墀位，乘舆升御座，方引诸司三品、四品入大庆偏门，《正安之乐》作。按李德裕《两朝献赞录》云：「每遇正、至，与两省官侍立香案两边，终朝会无拜贺之礼。尝奏请自今且立香案南，俟扇开，赞拜，再拜，出班致词贺，又再拜讫，分香案东西侍立。」乃唐仪丹墀祗是两省供奉官侍立之地，宰相一员摄太尉，与一品、二品、三品、四品列于殿门，乐作就位。盖宫架立乐，本为上公。今元会新仪，百官就位，皇帝升座，礼官乃引宰相、亲王、使相押文武三品等官分东西门入，《正安之乐》作。虽刊正谬误，而两省供奉官犹拜贺于丹墀，未复侍立之制。详定所上《朝会仪注》二卷，《令式》四十卷，其详密如此，恐尚未有立者焉。 
太祖建隆元年五月朔，有司请受朝。时司天上言日当食，故罢。视 
     
朔御殿，非古也。唐德宗以数术之说肇行斯礼说：原脱，据《玉海》卷七○补。，宪(中)[宗]元和中以其不经，罢之。后唐同光中，复诏举行。至是犹循旧例。 
十一月冬至，帝亲征扬州，不受朝，宰臣率百官诣行宫拜表称贺。自是凡正、冬及五月朔，皆太常礼院奏请。其无事而罢会者，下敕但云不御殿，至日宰臣文武百官诣合门拜表称贺。五月朔亦无拜表之礼。其无事而罢会，不录。 
二年正月朔，御崇元殿受朝贺，服衮冕，设宫悬、仗卫如仪。仗退，常服御广德殿，群臣上寿，用教坊乐。《通考》：仗退，群臣诣皇太后宫门奉贺。 
五月朔，御崇元殿受朝，帝服通天冠、绛纱袍，宫县、仗卫如式。 
十一月冬至，不受朝，以昭宪皇太后始祔庙故也。 
四年十一月冬至，行郊祀之礼，群臣诣斋宫拜表称贺。自(俊)[后]凡冬至日值行礼者，皆拜表贺。 
干德二年正月朔，不受朝，以孝明皇后在殡故也。 
十一月冬至，不受朝。 
三年正月朔，不受朝。皆以王师在蜀故也。 
十一月冬至，受朝贺于文明殿。帝服通天冠、绛纱袍，余如元会之仪。 
四年正月朔，御文明殿受贺，退诣崇德殿上寿。 
十一月冬至，御干元殿，退御文明殿，群臣上寿，始用雅乐登歌、二舞，赐群臣酒，五行而罢。《玉海》：是年正、至朝会，撰二十四曲，《白龟》、《甘露》、《紫芝》、《嘉禾》、《玉免》。 
开宝三年正月朔，不受朝，雨雪故也。 
四年正月朔，不受朝，王师征岭南故也。 
五年正月朔，不受朝，雨雪故也。 
七年十一月冬至不受朝，八年正月朔不受朝，十一月冬至不受朝，皆以出师江南故也。《玉海》：开宝 
     
九年正月戊寅朔，受朝干元殿，降王在列，声容大备，知制诰扈蒙上《圣功颂》述其事，诏褒之。 
九年太宗即位未改元。十一月冬至，不受朝，以太祖梓宫在殡故也。太平兴国二年正月朔亦然。 
