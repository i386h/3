<!-- { "loadSidebar": true } -->
四年七月，三司言：「陕府西转运司状：永兴军、秦、坊等州，自来只令人户买糟造醋沽卖，各获厚利入己。已牒逐州军差官截日，官自置务酝造沽卖，候收到课利，别具供申。」宰臣王曾等奏：「榷酤之法，起自前代，已是曲取民利，盖以军国赡用经费至广，未能除去。今复酝醋，尤更琐细。欲只令永兴军、秦、坊州召人买扑酤卖，并其余州军并不得官置醋坊。」帝曰：「此事尤可行，速与指挥。」 
五年五月，权大理少卿公事董希颜言：「河北州、府、县、镇酒税务，各有京朝官、使臣监当外，转运司更差诸处得替见任幕职官等比较，侵刻民利，于理不便。」诏罢之。 
八月，诏三司：「白矾楼酒店如有情愿买扑，出办课利，令于在京脚店酒户内拨定三千户，每日于本店取酒沽卖。」 
六年九月，御史中丞晏殊言晏：原作「曼」，据《长编》卷一○六改。：「遇天府县镇村坊买扑酒务，本路转运司准例勒添长课利，方许勾当。深虑久远，增添不已，难为趁办，(夫)[失]陷官钱。乞令小可场务今后不得增长课利，所冀公私便济。」从之。 
七年，开封府言：「看详所称小可场务，而无指定年额钱数，今请以年额一百贯以下者，定为小可。」从之。 
七年七月八日，诏：「先是，民间吉凶之事，并令取便沽酒，不得抑配。访闻江淮、两浙、荆湖南、北路州军买扑酒店，尚敢抑人多酤，辄出引目。自今不得复然。州县觉察，及许陈告，犯者断讫代之，仍与重难差遣。」 
八月二十七日，上封者言：「榷酤之利，债岁既多债：疑当作「积」。，日比年增，略无止息，縻谷为费，兼资凶顽，但以设法为名，全忘坏俗之本。十家之聚，必立课程，比屋之间，俱有酝酿，恐非禁人群饮、教人节用之道也。大国所入自多，何必于兹竞利 今已定场务虽难改更，逐旋添滋，所宜止绝。望今后乡村人户乞创额开置酒务及添钱 夺，或非因败阙、无人承替，有利息处，官自开酤，并皆止绝。如此，则捕禁游(隋)[惰]，无损课程。」事下三司，三司上言：「应于乡村创额斡酿者，自今不得以课额多少，官司无得受理。若创立县镇合置务者，亦长吏体量奏裁。其县镇村斡酒者，自今以三年一替，若有增课 夺者，并官吏体量，须久远办及，委不亏欠，既保明奏裁。亦不得非时 夺，妄信小民一时之利，久远却成败阙。其见系斡酿者，若本人愿退及无人承当，方许官酤，官司不得为因出得课利，擘画官酤，违者罪之。」奏可。 
十一月二日，开封府言：「开封县民乐守元、郭顺所居，各去城三十里之外，先斡酿村酒，因水坏屋，擅徙三十里之内。检会旧条：惟有将外酒入界，及私造曲条外， 
     
今详付民造曲，本亦酤酒出课，即与私造异科。望自今有如此类者，减造私曲条一等定罪。若犯酒多，自从重法。」奏可。 
八年十二月十一日，三司言：「诸路州军差酒务杂役酒匠人等，乞拣选无过犯军人充，不立年限。如作过犯，临时相度替换。」从之。 
九年正月四日，淮南转运司言：「准诏：州县酒务酝匠役兵，无得差有过之人，仍以一年为替。又接《天圣编敕》接：疑当作「按」。：造曲酝酒，并抽应役军士，以一年为替，不得给钱佣顾。淮南二十一州军酝匠，多新犯配军之人，亦有准《祥符编敕》，月给钱佣匠之处。自准新诏，拣选替换，皆少得人。缘酝酿课多，欲望自今应选酝匠，并须无过者役一年；若无过，且留充役。」事下三司，三司言：「酒课数多，不可轻为改革。望自今役兵以一年为替，酝匠不计年。若旧负过之人，委所自体量自：疑当作「在」。。自酝酿后无大过者，且留充役，甚者实时选替。旧给钱佣匠之处，亦仍旧贯。」从之。 
四月五日，三司言：「内酒坊岁酿糯米八千斛，望委寿州上供」。奏可。 
明道二年十月三十日，兵部员外郎王硕言：「前知潭州日，本州岛人民多酝造私酒，体问得或婚姻祭祀，雅尚白酒，虽官务美酝，终不成礼，是致侵亏官务课利。欲乞放令任使酝造，即不销官务沽卖。」诏差硕与本路转运使同共定夺八州军监酒法，具经久利害以闻。 
景佑元年正月六日，诏：「诸州军官酒务若衙前及无荫人愿买扑者，听之。」 
二十七日，臣寮言：「诸道州、府、军、监、县、镇等酒务，自来差官监处，乞不以课利一万贯以上此句疑有脱误。，并许衙前及诸色不该罚赎人一户已上、十户已来同入状，依元敕将城郭草市冲要道店产业充抵当，预纳一年课利买扑。」从之。 
四月二十四日，安平县主言：「夫吴守正、父元扆元随范喜居连水军，伏见海州沐阳县周穰村酒务衙吏斡酿，欲听喜添钱开酤。」诏开封府召喜及写状人、本官勾当人勘罪施行。 
七月九日，诏：「《编敕》买扑乡村酒务课额，十贯以下停废，以上有人承买扑，勘会交割。访闻十贯以下有不停废，却衷私分擘三两处沽卖，只作一户纳钱，令转运司觉察禁止。如不及十贯，依敕停废，不得衷私分擘别处酤卖，只作脚下名目开酤。违者严断，曲米动使并从纳官。」 
庆历元年八月十六日，三司言：「兵久屯陕西，而军费不足、尤藉天下酒榷之利。请较监官岁所增课，特与酬奖。」从之。 
二年正月七日，审刑院大理寺请自今州县官监酒务处，令五家相保，如有私酝，坐五保。奏可。 
四年二月十八日，诏：「诸道榷酒课额三万贯以上，各举官监当。如闻州县良吏由此迁徙，不务民政，宜令五万贯以上处，方许举官。」 
嘉佑六年五月十四日，诏：「诸知军、州及兵官，许造酒者，毋得卖易及以折物价。」
 食货 宋会要辑稿 食货二○ 酒 曲 
     
酒曲
【宋会要】
     
治平四年五月十四日，神宗即位，未改元。诏除在京酒户所负曲钱十六万。 
五月十九日，知谏院邵亢等言：「闻陕西转运司拘收衙前买扑酒场入官，乞特行降黜。」诏陕西转运本司条析以闻本：疑衍。。其后本司言：拘收买扑场务入官凡二十七处。乃诏官监一年不及三千缗以上，即令买扑如故。自今有系衙前买扑场务，却欲拘收入官者，具因依听裁。 
二十一日，诏：「江南近年衙前所乞复置村酒场，强率人沽酒者罢。」 
熙宁四年六月四日，神宗详定编修三司令式所删定官周直孺言神宗：《长编》卷二二四无，疑当在「熙宁四年」前。：「在京曲院，自来酒户沽买不常沽：原作「枯」，据《长编》卷二二四改。，难及祖额，累经更张，未究利害，推究其原，在于曲数过多，酒数亦因而多，多则价贱，贱则人户折其利。为今之法，宜减其数，增其价，使酒有限而必售，则人无耗折之苦，而官额不亏矣。请以一百八十万斤为定额，遇闰年则添踏五十万斤。旧价每斤一百六十八文，请增作二百文省。旧法以八十五为陌，请并纽计省钱，便于出入。旧额二百二十二万斤，计钱三十七万贯，今额一百八十万斤，约计钱三十六万，三年一闰十五万斤，计三万贯，又减小麦万余硕及人功，并不亏元额钱数。况免赊曲酒户亏少官钱，借赁契书及公私费用不过每斤添支十文，(令)[今]用曲无余，官物无积。况国初曲价二百文，八十五陌，太平兴国六年始减五十，并具到酒户情愿事件。」从之。十一月四日，赏直孺章服。 
九年二月十六日，提举市易司言：「在京酒户岁用糯米三十万石，比者连直江、浙灾伤，米价涌贵。欲选官二员诣出产处预俵见钱产：原作「差」，据《长编》卷二七三改。，收熟日折纳。」从之。 
十月十二日，侍御史周尹言：「川陕州、军、县镇酒务，许令诸色人于课外管认净利钱召保、当官买扑，造酒沽卖。如沽卖不行，无钱纳官，或实家产荡尽，方勒保人陪填。访闻成都府路州县酒务多有亏败，盖是买扑人故作弊幸，不时送纳净利，衷私阴寄钱物，立诡名置买田土。及司官催督司官：疑当作「官司」。，惟委保人破卖家产，出钱纳官。欲乞下成都府铃辖安抚司专切根究，管下如有巧为弊幸，隐寄钱物，诡名置买田土，推委保人破荡家产，及昏赖无干碍之人财物陪填，即于法外剌配。」诏司农寺根究，依理施行。 
十一月四日，诏：都提举市易司住行计置糯米，收籴在京新米，与已籴米中半支在京酒户米：原作「未」，据《长编》卷二七九改。，候支绝，令人户任便官私交易，俵米官罢归合属去处。」 
元丰元年正月二十五日、三司乞量增在京酒行曲钱，于年额减曲三十万斤，遇闰年增造万斤均给，从之。 
二年三月二十三日，诏：「败折场务买扑等钱，保人当填纳者，委提举司具拖欠年限、岁豊 
      
凶及保人家力、当给日限，申司农寺详度指挥。」从本寺请也 
五月十六日，命检正中书户房公事毕仲衍同三司讲究曲法利害以闻。 
二十五日，三司请于潭州浏阳县永兴银场置酒税务，选官监临。从之，岁入隶提点铸钱司市银封桩。 
八月十三日，诏：「在京卖曲，以百二十万斤为岁额，斤钱二百五十，候卖及旧额，复旧价。酒户所负白糟、糯米钱，更展限二年带纳。」又有未请曲数十万斤请：原作「清」，据《长编》卷二九九改。，愁蠲之。京师曲法，自熙宁四年定以百八十万斤为岁额，斤钱二百，后多不能偿，虽屡倚阁未请曲数，及减岁额为百五十万斤，斤增钱至二百五十，犹不免逋欠，酒户又负市易务白糟、糯米钱五十余万缗。至是，令户房检正官毕仲衍、太常博士周直孺同三司讲究利害，乃请减曲额为二百二十万斤，斤为钱三百，均给七十店，令月输钱，周岁而足，月输不及数，计所负倍罚所：原无，据《长编》卷二九九补。。又炊酝不以时，擅增器量及用私曲，皆立告赏法。悉施行之，而裁其价。 
九月二十九日，三司言：「人户买扑官监及非新酬衙前场务所增收钱，并合入三司帐。」而司农寺以为官监场务外，皆自新法拘收钱，不当入三司，乞留以助募役。兼岁入百万缗于市易务封桩，若失此钱，恐不能继。争辩久之，乃从司农之请之：原作「而」，据《长编》卷三○○改。。 
三年六月二十六日，诏：「在京酒户见带纳旧曲钱及倍罚钱者，展半年，不曾该于倍罚者，免三分之一」。 
二十八日，京东路转运副使李察言：「近岁听民买官监酒务，增羡则利入私家，亏折则逋负官课，由此暗失岁入。乞买酒务人欠净利，若虽无欠而课赢可以官监者，皆复之，仍乞不举常制，奏举监官增助财计。」从之。 
