<!-- { "loadSidebar": true } -->
十月十日，韩球言：「本司获奉今年八月十九日敕节文，将韶州曲江、潭州浏阳、信州铅山、饶州德兴四县令、丞，今后如点检得弛慢不职得：原脱，据前条及本条后文所述补。，课利亏欠，并许本司一面先次对移取勘，申奏朝廷，乞赐施行。欲望详酌，将其余诸州管下应有坑冶县分令、丞，如本司点检得有弛慢不职、课利亏欠之人，并乞依上件四县令、丞已得指挥，许本司一面先次对移取勘，申奏朝廷，乞赐施行。所贵可以责办，兴复坑冶，早见就绪。」从之。 
十一日，韩球奏：「应曲江、保昌、始兴三县知县，自绍兴二年遭贼火残破之后，至今已经一十年。内曲江县绍兴六年一次差到正官外，自余年分前后差官权摄，久不交替，场冶利害未尝究心，以致保昌、始兴两县亦然，是致课利亏欠，无缘兴复。欲乞详酌，下吏部差注韶州曲江、南雄州保昌、始兴三县知县正官，前来填阙。诏令铸钱司奏辟一次。 
二十四日，韩球言：「坑冶、铸钱，祖宗以来系发运使兼提点，至景佑元年，专置都大提点坑冶铸钱官一员。准嘉佑敕，与提点刑狱序官。依条，提点刑狱在发运判官之上。窃缘发运使系管六路，岁举改官二十员，县令十员。如系发运判官三分减一，即今提点官虽岁得举改官七员，县令六员，缘提点司所管九路 
       
坑场五百一十三处，球近已措置过数内，以采兴坑冶计一百七十九处，合趁金银铜铅锡铁课利及铸钱监院六处，见铸新钱。其间州县及场监官内实有材干之人，须藉荐举激劝，使之办事，本司所得荐举改官员数委是数少，伏乞比附发运判官合得员数施行。」诏许通举改官十员，余依已降指挥。 
二十六年十二月十七日，尚书省言：「坑冶铸钱司近年以来所铸岁额全亏，而一司官吏所费不赀，理宜措置。」(照)[诏]都大提点坑冶铸钱司官吏检踏官等并罢，令逐路转运司交割，措置条具闻奏。 
二十七年八月二十六日，知枢密院事汤鹏举言：「两日见三省议铸钱事未定，臣职事非所干预，然有管见，不敢不奏闻。前日罢坑冶铸钱司归诸路转运司，甚善。但户部近日欲拨本钱，兼别差官，臣闻逐监本钱见在，不曾起发，户部措置有未尽善，所以台章论列。兼恐坑冶司省罢官在此唱为异议，愿陛下以铸钱专委漕臣，必能就绪，自不须别差官。」上曰：「此一事朕询之士大夫，亦无他说，独王珪再有章疏。朕谓凡有建立，人各以所见更相可否，归之至当然后已。若一人唱之，百人和之，事未必当，朕何所取!朕观近日议论，皆有未尽。且铸钱先理会铜苗，若铜坑不发，何以鼓铸!多是百姓苦官中科扰，虽有铜坑发处，亦不告官。须是明立赏罚，多方劝诱，使不为百姓之害可矣。兼今日工役比之昔时 
       
十不得一，如炼铜造模、磨擦般担之类，如何得人使，须是先计置铜匠与杂役人，等第给食钱，人力既至，铜料又备，钱岂难铸。至于薪炭之属，官中宜垛下见钱，烧炭人户争来求售，何至科扰!卿等可同共商量，俟有定议来奏。」鹏举曰：「谨领圣旨。」 
二十七日，三省、枢密院言：「昨缘都大铸钱司岁额全亏，一司官吏所费不赀，遂行省罢，今诸路运司分认措置。议者或谓诸路铜料有无不等，运司不相统辖，无以通融鼓铸。虽已委官看详，未有定议。按唐制，户部尚书、侍郎官领铸钱使，国朝三司亦分筦盐铁。今欲参酌旧制，置提领诸路铸钱官于行在，朝廷通行选差侍从或卿监一员，不妨本职兼领，仍许置属官二员，踏逐旧司通晓人吏使唤。其合系诸路运司、知通拘催应副职事，并令依旧通管。应干合行事件，令提领官照铸钱司旧制，审度因革，条具措置，申尚书省取旨。其户部申请指挥更不施行。」从之。 
九月十四日，户部侍郎兼提领诸路铸钱司荣薿言：「准敕差兼提领诸路铸钱，乞以『提领诸路铸钱所』为名。合用印记，欲权就用户部右曹印记使用；仍乞下礼部以『提领诸路铸钱所印』八(宇)[字]为文，所属铸造。已降指挥许置属官二员外，欲乞并作干办公事，其序位、请给、人从依发运司属官，仍乞从本所踏逐奏辟。」从之。 
二十八年九月四日，提领诸路铸钱所言：「诸路钱监见行兴铸，除本司属官二 
       
员外，欲时暂更选官二员，分委前去逐监专一措置。」诏朱商卿、吕靖差提领铸钱所措置官，候措置毕日罢。 
二十九年闰六月十九日，左司谏何溥言：「鄱阳之坑冶，永平、永丰两监当诸路鼓铸之半，铅锡铜钱，四面辐凑，祖宗以来置司其地，宜矣。当其盛时，岁铸缗钱不下数十万。比年有司措置无法，弊事毛起，计其所得，不偿所费，遂请废罢。朝廷因用其言，初欲分隶漕司，而诸路隔越，不相统辖，其势无以通融，遂议总制于版曹，创置属官，其捧檄一出，疾驱而归，第不(遇)[过]条具数端藉手以复命而已，其利害经久之策，何从考究而得其实!况提领端坐省部，属官间走道途，而可以责办数千里之远者乎!望特诏大臣，令有司从长措置，依旧置司饶州。」诏令给舍议。 
七月十八日，中书舍人洪遵等上铸钱司议曰：「泉货之行于世，如谷帛水火之适于用，自古所不可阙，故必张官置吏以董之。在周之九府，汉之锺官令、丞，唐之铸钱使是也。国朝或以漕臣兼领，或分道置使，或厘为二司。自中兴以来，置都大提点，事权太重，官属太多，动为州县之害，但当随时之宜，为救弊之计。间者亟行废罢，事出仓卒，初未尝下有司讨论。既罢之后，又无一定之论。初委转运使，又委提点刑狱，又委郡守、贰，号令纷纷不一，鼓铸益少。乃命版曹提领，虽以侍从临之，然官守不专，势难逾度，而属官有干办公事，又有措置官， 
       
间一差出，州县承迎甚于使命，则使权视前日又重矣。罢提点一人、官属十余人，而总以侍从，置在京官属四员，下至胥吏之类，额虽减而月给数倍，则官属视前日又不少矣。异时提点坑冶以一职名官，犹惧不济，而况版曹钱谷之司，远在数千里外，符檄往来，安能办治!属官之出，不过毛举细事以塞责耳。今何溥请乞复铸钱司，遵等切以为复置便。今参照祖宗旧制及今日利害，画一下项：一、景佑元年，置江淮荆浙福建广南等路都大提点银铜铅锡坑冶铸钱公事一员。元丰二年，分置两司，在饶州曰提点淮南福建江南东路坑冶铸钱事，在虔州曰提点荆湖广南西路坑冶铸钱事。政和七年，提点铸钱官两员，轮年于饶、虔州守任。绍兴六年，赵伯瑜乞依嘉佑着令，衔内添『都大』二字，与提刑序官，事权太重。今欲参酌祖宗旧制，以江淮荆浙福建广南路提点坑冶铸钱公事系衔，与转运判官序官，依旧于饶、赣二州置司，轮年守任，专以措置坑冶、督责鼓铸为职。如州县于坑冶弛慢不职，许从本司按劾。其逐岁荐举所部官，并依未罢司以前员数施行。一、主管文字、干办公事旧各一员，检踏官九员，秤铜官、催(刚)[纲]官各二员。官属既多，往往非理干扰州县，今欲于饶州置〔主〕管文字一员，赣州置干办公事官一员，请给、人从、序位并依转运司主管文(事)[字]、干办公事例。韶州、建州各置检踏官一员，并 
       
依准备差遣例。别置秤铜官、催纲官各一员，专差武臣。如系暂阙，不许辄差文臣权摄。属官请给于逐州支破，兵(给)[级]不得过数。逐州知、通，县令、佐，依旧以提点主管入衔，属官只许于本司本路差出，及赴本司禀议，不得辄往别路。一、提点司手分、贴司、军典旧额二十二名，今欲以手分十名、贴司二名、军典一名为额。属官下手分、军司旧系十六名，今欲逐官下各破手分一名，请受依旧铸钱司则例。一、提点司浅(刚)[纲]船专一装载铜铁铅锡，本司多是差借外人，纔至装纲，却于州县差船，实为骚扰。今后浅纲船不得差借，如有违戾，(今)[令]监司觉察按劾。一、诸监兵匠并依见在人数，不得抑勒州郡，虚桩阙额钱粮及科取率分工钱。一、监兵间有技艺工匠，常是占留私役，或借事官员。仰指挥到日，委自提点司量行拣选。如系诸色工匠，不许存留，别行招刺。今后辄差监兵借事，并以违制论。一、钱监官有两员去处，如一员缺，不许差见任及寄居官权。如并阙，许差本司属官或见任官一人时暂兼权。一、昨拘收到铸钱司什物，见桩管激赏库。」诏依。给舍议罢提领官，其检踏官于饶州添置一员。铸钱所见在吏人十四名，发赴本司，令提点官条具本司及属官下合差置吏人申尚书省。仍令江东转运司拨饶州钱一千贯，付新差提点官公用，见拘收什物，令具状赴激赏库请领。至是议上，从之。 
三十年五月十 
       
二日，江淮等路提点坑冶铸钱公事李植言，乞下江西提刑司拨还旧来廨宇。工部看详：「提点坑冶铸钱官多在饶州，其赣州止系巡历，欲令本州岛系官屋宇摽拨充铸钱司廨宇。一、元计置(上)[主]管文字一员，干办公事一员，检踏官三员，秤铜官、催纲官各一员，准备差使二员。内检踏、秤铜、催纲官乞更不设置，干办公事一员乞改作主管文字，系饶、赣两司各一员，更乞添置准备差使三员。本司并主管文字下乞通置手分十人，贴司(代)[及]军典各五人，共二十人为额，依旧司则例支给请受。」吏、户部看详：「内乞踏逐添差大小使臣三员充准备差使，欲共置三员，其余欲尽依本司所乞。」从之。 
三十二年孝宗已即位未改元。十一月二十七日，江淮荆浙福建广南路提点坑冶铸钱公事魏安行奏：「本司旧置属官一十三员，见今止有五员。缘本司所管路分阔远，阙官废事，欲于旧检踏官内复置两员。」从之。 
孝宗隆兴元年十月十六日，户、工部状：「准批下提点坑冶铸钱司申：『从来般担铜铁等，系是和雇人夫。绍兴二十八年，承南安军差到铺兵六十人，前来岑水场铜铁军般运，多不遵依程限，搔扰乡村。今相度，欲依旧和雇人夫般运，官司计量铁数多少，支给钱米，委是省费，经久利便。』逐部勘当，欲依所乞事理施行。」诏依。 
十一月五日，提点坑冶铸钱公事黄仁荣奏：「本司未废司以前，置检点官九员，近获旨复置两 
       
员，委是阙官干当。乞将准备差使三员数内改一员充检踏使臣。」诏依。 
干道元年正月一日大礼赦文：「勘会铸钱监所用木炭，自有合支破窠名本钱收买应副，虑州县巧作名色科扰，仰今后收买木炭，须管专一置场，即当官支还价钱，不得科扰减 作弊。仰监司、提点铸钱官常切觉察，如有违戾，按劾以闻。」 
