<!-- { "loadSidebar": true } -->
戚属而饬之以恭谦，惠哀鳏寡而振之以衣食。教内修乎闱闼，治外形于家邦。安止乎礼义之宫，嬉息乎艺文之囿。炜炜乎!维兹以论后妃之德，固已极矣，然犹未足以彷佛盛美万分之一也。若乃嘉佑之末，仁祖春秋既高，皇嗣未立，中外懔懔，人怀不宁。已而英宗入居东宫，国本既建，于是天下之心泰然。虽仁祖圣断不惑，早定大计，寔由大行太皇太后先知达识，力赞以成。及英宗即位之初，哀毁感疾，于是权宜听政，庙社以安。亦既复辟，退处东朝，委远功名之隆，优游妙道之域。悟性命之灵，通死生之变，不访乎崆峒而得治身之要，不登乎姑射而知凝神之方。盖正位宫闱，垂范十载，受遗两世，母仪三朝，渊默无为，飨四海之养者十有七年。皇帝仁孝纯至，恩义致隆，咨务谈经，问安视膳，尊奉报称，在礼无违。今明诏之所发挥，皆本诸至诚大公之极，斯足以照映前古，光辉无穷。《记》曰文王无忧，以其有王季为之父，武王为之子也。恭惟大行太皇太后，仁祖以为夫，英祖以为子，皇帝以为孙，圣神相承，源深流远，以此较彼，文王为不足侔。臣历观载籍之传，任、姒于周，有内助之效，而无闻于社稷之功；马、邓在汉，有关政之勤，而不知乎道德之奥。犹且流身雅颂，腾芳简编，举以 今，不其陋欤!呜呼，羲轩以前既不可得而考者，自三五以来，后妃之美未有如大行太皇太后仁功圣德之盛、昭天漏泉
      
者也。是宜为宋文母，以诏于万世。谨按《谥法》：『爱民好与曰慈，能以仁教曰慈；通达先知曰圣，穷理尽性曰圣；和宁百姓曰光，格乎上下曰光；聪明睿智曰献，博闻多能曰献。』恭惟大行太皇太后包括众美，以集大成，神明之所歆，天地之所合契，宜以祖宗之命，奉上尊谥曰慈圣光献。」诏恭依。 
同日，太常礼院言：「灵驾已奉诏出庆寿宫南便门，出内东门。今参详，自内东门出宣佑门、西上合门，过文德殿门，出朝堂门，入右升龙门，出宣德门，过天汉桥西，出宜秋门出宜：原倒，据又礼三二之二六乙。、顺天门。」从之。 
十二月八日，太常礼院言：「故事，见任文武升朝官之家，候祔庙毕嫁娶，京官以下过禫除不禁。臣子之丧制一等，而用吉礼有远近之差，非是。乞见任文武官之家，候九虞祭毕为卒哭，许嫁娶，军民过易月禫除不禁，仍不用花彩。」从之。 
二十五日，诏宗室正任防御使以上许从灵驾，已从濮安懿王夫人者免从。先是，中书言：「诏司天监选年月日时，迁祔濮安懿王三夫人。今大行太皇太后山陵，濮安懿王三夫人亦当举葬。」故有是诏。 
三年正月一日，不视朝，群臣及辽使诣合门进名奉慰，又慰皇太后于庆寿宫门。 
五日，太常礼院言：「发引前日晡，群臣及命妇当诣庆寿宫尊尊：疑误，或当作「奠」。。」诏发引前四日临朝，前一日仍晡临。 
九日，诏卤簿不用 ，内臣二十四人捧梓宫。 
十四日，群臣诣庆寿宫上谥册，曰：「维元丰三年，岁次庚申，正月
      
乙丑朔，十四日戊寅，孝孙嗣皇帝臣顼再拜稽首言曰顼：原作「神宗御名」，今据其名回改。：臣闻道本无形，不可拟以称谓；德合无疆，不可规以封畛。然自昔贤圣相继，作民父母，莫不稽行以立谥，纪功而建号，着在典册，声于郊庙。盖休烈盛美，既有以冒于四海有以：原作「以以」，据又礼三二之二七改。；则隆名尊称，必有以诏于万世。恭惟大行太皇太后实天佑宋，诞生淑圣。聪明渊静，至性得于自然；慈仁粹和，懿范冠于往昔。惟艺祖肇造区夏，武惠之勋，从享大室，积德流庆，用大集于后昆。乃登中闱，作配仁祖。夙夜警戒，逾三十年，亿宁神人，嘉靖内外。翊赞圣治，迄用有成。深惟宗社之重，援立先帝，大策既定，五谋协从。谅闇之初，哀疚弗豫，勉同听决，庸济艰难。群情于是获安，神器以之增重。而进退以正，劳谦有终，迹不践于外廷，岁甫(基)[期]而复辟。方且宅心道秘，颐神物表，享东朝之尊，十有七年。福浸黎元而撝挹不居，奉极天下而恭俭自牧。较其全德远度，休声茂实，虽诗人所载任、姒之美，殆无以加，汉氏以来马、邓之烈，曾莫得而比伦矣。顾惟冲菲，获奉晨昏，教诲抚存，慈惠兼至。间禀要务，仰遵成规，家用平康，民以宁一。庶蒙休佑，永锡难老，以伸小子欲报之志，以慰万方欣戴之心。不图邦衅上延，奄弃崇极。玉衣如在，飙驾不还，痛色养之长违，顾孺慕而何及!考卜维吉，因山有期，乃稽旧章，节大惠，易鸿名，请于祖宗，告于几筵。谨遣摄太尉、光禄大夫、行尚书礼部侍郎、
      
同中书门下平章事、集贤殿大学士王珪，奉宝册，上尊谥曰慈圣光献皇后。伏惟明灵在天，降鉴于下，膺兹典礼，永配庙(佑)[鹢]，储祉锡羡，光于无穷。呜呼哀哉!谨言。」上谥宝毕，群臣退赴宫门外奉慰，及(懿)[慰]皇太后。 
十五日，上元节，群臣奉慰，及慰皇太后。 
二十二日，诏：灵驾发引，行宫四面增差天成一指挥。 
二十六日，诏增差禁兵二百人守陵。 
二十九日，太常礼院言：「启菆故事，前三日在京禁乐，祔庙毕仍旧。所过州、府、县、镇，候主回京仍旧。」又言：「明道中，山陵文前缀称庄献明肃皇太后、庄懿皇太后，即是当年一时之(时)[制]，别无经见。大行太皇太后虽已有谥号，然山陵未毕，俟掩皇堂题虞主，去『大行』，称『慈圣光献太皇太后』；祔庙题主，称『慈圣光献皇后』。」并从之。 
二月二日，以启菆前一日，宰臣率百官奠于庆寿宫。诏灵驾发引日，听高丽使陪位，并遇奉慰、入寺观烧香，并听改服黑带。馆伴所言柳洪等愿比群臣服黑带故也。 
三日，启菆，宰臣率百官朝临于庆寿宫。上奠告迁梓宫于两楹间，百官奉慰，及慰皇太后，遂晡临。自是百官临朝，三日止。 
五日，诏皇堂创为地宫，非嘉佑、治平故事。安厝梓宫，须别为规度，可命都大提举修奉宋用臣专一主管。 
十六日，发引前三日，百官服初丧服，临于庆寿殿。自是日一临，前一日仍晡临。 
十七日，秘阁校理何洵直言：「按《礼》曰『遂适殡宫』、『三虞』，郑氏曰：
      
『虞，安也。』既葬，迎精而还，祭之于殡宫以安之。《士虞礼》云：『侧享于庙门外。』庙则殡宫之谓也谓：原作「礼」，据《长编》卷三○二改。。凡宫有鬼神曰庙，故说者以为虞、卒哭在寝。《春秋左氏传》曰：『反哭于寝反：原作「及」，据《长编》卷三○二改。。』杜预云：『既葬，日中自墓还，虞于正寝。』盖古者之葬近在国城之北，故可以平旦而往，至日中即虞于寝，所谓葬日虞，弗忍一日离也。后世之葬，其地既远，则礼有不能尽如古者。今大行太皇太后葬日至第六虞第：原作「等」，据《长编》卷三○二改。，自当行之于外，如旧仪；其七虞及九虞、卒哭，谓宜行之于庆寿殿。且虞以安神，卒哭以告祔，必就殡宫。盖即其平日居处之地，则神灵之所凭依而来宁故也。又按《士虞礼》，主人衍尸之后，有亚献、三献，大略与馈食礼同。其所以变于吉者，吉事尚左，此则尚右。如设洗于西阶西南，及陈鼎于西阶前之类是也。唐仪注，虞祭(大)[太]尉亚献，如不亲行事，则宗正卿亚献，光禄卿终献。皇帝素服，太尉、司徒以下祭服，群官、皇亲、诸亲皆素服。臣以为虞祭当用亚献、终献如亲祠，其服宜比附参酌施行。又按《春秋公羊传》曰：『虞主用桑。』何休注引《士虞礼》曰：『桑主不文。』《后汉书》志亦曰：『桑木主不书谥。』夫栗主书谥，为禘夆之时别昭穆。若虞主瘗于两阶之间，则谥安用书 旧仪题虞主，伏请罢之。」下太常礼院，言谓「言」字当误。：「洵直所引《虞礼》乃士礼，《左氏传》乃诸侯之礼，若朝廷礼则经无所见。况嘉佑、治平故事，并虞于集英殿，宜如近诏，虞主回，奉安于集英殿。又饯尸、衍
      
尸，并为事尸之礼。后世既不设尸，难用此礼，宜且仍旧。又嘉佑、治平故事，虞主已不书谥，今欲如洵直所请。」从之。 
十九日，卤簿使陈仗于宣德门外，辅臣宿本司。 
二十日，发引，上启奠于庆寿殿，祖奠于庭，遣奠于宣德门外，百官及高丽使陪位，右谏议大夫、参知政事蔡确读哀册，曰：「维元丰二年元：原作「永」，据《宋大诏令集》卷一二改。，岁次己未，十月丙申朔，二十日乙卯，慈圣光献太皇太后崩于庆寿宫之萃德殿，旋殡于庆寿殿之西阶。粤三年三月甲子朔粤：原作「奥」，据《宋大诏令集》卷一二改。，十日癸酉，迁座祔于永昭陵，礼也。燎映九关，漏终五夜。凄凤吹以发音，俨金根其趣驾。孝孙嗣皇帝臣顼痛悲远日之至，擗踊终天之诀。飞驭莫攀，奠觞既彻，乃诏迩臣，追扬休烈。其词曰：猗欤太母，遐矣洪绪。承派轩后，启封邾(王)[土]。逮于武惠，为宋方、虎。阴有善庆，超汉援、禹。其在后昆，笃生圣女。瑞庆天连，玉毫众睹。当炎精之四帝，求丹闱之内辅求：原作「永」，据《宋大诏令集》卷一二改。。既作之合，遂宅厥祥。占陋沙麓，兆轻寿房。正家阴顺，载物坤方。聪明圣智，端一诚庄。珩佩惟和，练衣犹浣。出阃无言，脱簪有谏。蚕织是亲，图书是玩。海富圣学，鸾飞神翰。化自身先，恩无私谒。盛公族之麟趾，微外家之金穴。仰惟英考考：原作「兮」，据《宋大诏令集》卷一二改。，入绍仁宗。与子天下，赞谋禁中。定九鼎之岌岌，慰万国之喁喁。皇躬未康，勉亲几政。明辟旋复，避远威柄。心契于道，权归乎正。盛德若虚德：原无，据《宋大诏令集》卷一二补。，至仁则静。再副遗托，克昌继嗣。劳神乎遭变之始，受养乎承平之际。一人
      
