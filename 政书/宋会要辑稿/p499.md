<!-- { "loadSidebar": true } -->
临毕，丞相留正仆地伤足。三日壬戌，正出国门。四日癸亥，张宗尹、关礼等传奉宪圣慈烈皇后圣旨，来早于梓宫前垂帘引执政。是日，上谒告不赴朝临。汝愚移简宫僚彭龟年，问王躬无他，来日禫祭重事，王不可不出。五日甲子，百官以禫祭毕集于重华宫，汝愚、骙、端礼诣梓宫前焚香毕，中使宣引诣宪圣慈烈皇后帘前起居，同奏事。恭奉宪圣慈烈皇后圣旨：「皇帝以疾，至今未能执丧。御笔自欲退闲，皇子嘉王可即皇帝位，尊皇帝为太上皇(后)[帝]，皇后为太上皇后。」亦恭奉光宗皇帝诏曰：「朕承烈世之洪图，受寿皇之内禅，抚有四海，于今六年。夫何菲凉，屡愆和豫，遽罹祸变，弥极哀摧。丧纪自行于宫中，而礼文难示于天下。矧国事之重，久已倦勤，荷祖后之慈，曲加矜体。皇子嘉王仁孝之德，中外所推，居有小心，未尝违礼，嗣膺大宝，兹谓得人。朕退安燕颐，遂释重负，何止徇宅忧之志，抑将绵传祚之休。皇子嘉王可即皇帝位，朕移御泰安宫。播告远迩，咸使闻知。尚赖忠良，共思翼赞。故兹诏示，想宜知悉。」宪圣慈烈皇后圣旨，令上入重华殿后，汝愚、骙、端礼于几筵殿传宣关礼、张宗尹，扶掖上入帘。宪圣慈烈皇后面谕再三，上俯伏涕泣，恳辞不已。关礼、张宗尹共掖上至殿庑素幄，传宪圣慈烈皇后圣旨，令汝愚、骙、端礼更切劝请。汝愚、骙、端礼具以宗社大计奏请，上逊避愈坚。汝愚、骙、端礼即同奏曰：「今中外人心不安，若陛下但执谦德，如宗社何 」关礼等屡以黄袍被圣躬，上屡却之。既闻汝愚等奏，拭泪勉从，然犹偏倚御座。汝愚、骙、端礼再拜起居，上答拜。(如)[汝]愚、骙、端礼复奏曰：「陛下已登大宝，乞正君臣之礼。」上然后坐，汝愚、骙、端礼复再拜起居，上立受。汝愚、骙、端礼遂传宣殿帅郭杲、步帅阎仲起居讫，中官扶导上诣梓宫前谢，礼如宫中之仪。次汝愚率百官起居，退，上遂行禫祭礼。中外闻之，慰怿踊跃。时年二十七。在位三十一年。 
庆元二年十月三日，恭上太上皇帝尊号曰圣安寿仁太上皇帝，册文参知政事谢深甫书撰，篆宝参知政事何澹。太上皇后尊号曰寿仁太上皇后。册文参知政事何澹书撰，篆宝佥书枢密院事叶翥。。建显号而 诏曰：「传归于子，惟圣人斯能增揖逊之光；名成于亲，在王者宜必极尊崇之礼。朕钦丞慈训，获缵丕图。虽曰绍尧，岂以位而为乐；庶几如舜，常惟顺以解忧。内单竭于恂忱，外阐扬于徽美。太上皇帝圣而益圣，安所当安。静处无为，既茂于寿祉；广施博爱，久蔼着于仁声。太上皇后力赞大庭，燕居少广。庞鸿锡佑，永延偕老之龄；慈仁育恩，吻合资生之载。虽至妙寔难于测识，然数端或拟于形容。念未央、长乐之仪，方将修讲；宜隆兴、绍熙之典，首务尊行。爰辑议于廷绅，用勒成于宝册。问安侍膳，益修五日之恭；备行嗣音，并揭两宫之仪。俟吉辰而恭上，先涣汗之诞 
      
施尊名，于以迓万年之福；有至德而广要道，于以致四海之刑。谅闻播告之修，共协荣怀之庆。」

      
庆元元年十月七日，礼部、太常寺言：「奉诏：『朕自承大统，稽之典礼，寿圣隆慈备福太皇太后、寿成皇太后、太上皇帝、太上皇后合上尊号，令前期集议以闻。』乞用此月十三日宰执、侍从、台谏、两省官于尚书省集议。」从之。于是右丞相余端礼等言：「恭依集议，加上寿圣隆慈备福太皇太后尊号曰寿圣隆慈备福光佑太皇太后，寿成皇太后尊号曰寿成惠慈皇太后，太上皇帝尊号曰圣安寿仁太上皇帝，太上皇后尊号曰寿仁太上皇后。」诏令学士院用十一月十七日降诏。
十一月五日，宰臣余端礼奏，太上皇帝尊号「圣安寿仁」四字。上曰：「《书》有『安』字，乃尧之德，又有安康之意，此已尽善，无毫发可疑矣。」上又曰：「昨日闻太上不肯入暖室，只用单罗帐。天气正严凝，夜间霜露下时寒气尤甚，朕闻之惊愕，寝食不安。」上忧形于色。端礼奏曰：「陛下圣孝如此，至诚足以感动太上皇。为天子父，以天下养，可谓尊荣，却未能自享此乐，只是心气未宁，不知可密遣人安排夹帐得否。」上曰：「禁中门户，太上亲自扃钥，如何修内司人入得 」端礼奏曰：「宫嫔中恐有可用人，圣旨宣谕排得否 」上曰：「亦无缘得人去，深恐易得感冒，医人又不得诊视，只是供药，必不对病。朕朝夕忧惧。」端礼等奏曰：「愿陛下少宽圣虑，但此念常不忘，太上心君纔清明，即无他矣。」 
二年八月二十六日，礼部、太常寺言：「检准淳熙仪制令节文，诸大庆大礼，发运、监司、提点坑治铸钱司同。诸州长吏奉表贺。将来十月三日奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝礼毕，系大庆典礼，乞〔依〕条施行。」从之。 
九月十九日，诏奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝：太傅，右丞相京镗。侍中读宝并奉宝，知枢密院事郑侨。中书令奉册并读册，参知政事谢深甫。侍中承旨宣答及奏礼毕，参知政事何澹。前导礼仪使并奏礼毕，签书枢密院事叶翥。押册案吏部侍郎四员，兵部尚书张叔椿、翰林学士傅伯寿、权吏部尚书许及之、吏部侍郎钱象祖。押宝案礼部侍郎四员，吏部侍郎杨辅、右谏议大夫刘德秀、中书舍人谢原明、国子司业兼中书舍人高文虎。奏中严外办礼部侍郎二员，权户部侍郎张抑、起居郎兼权刑部侍
郎张孝伯。殿中监，起居舍人胡纮。前导册宝太常卿，秘书监胡璩。举册官八员，太常卿沈诜、司农少卿兼中书门下省检正诸房公事陈祀、殿中侍御史姚愈、大理少卿周珌、张涛、监察御史张伯垓、吕棐、左司郎官郑公显。举宝官八员，右司员外郎卫泾、枢密院检详诸房文字张 
      
贵谟、尚左郎官张釜、孝功郎中黄唐、右曹郎中赵彦括、金部郎中赵师炳、仓部郎中王齐与、度支郎官赵彦励。押乐太常卿，刑部员外郎朱翱。奏解严礼部郎中二员，刑部员外郎陈研、户部员外郎杨文昺。太常博士三员，工部员外郎马觉、著作郎兼礼部郎官颜棫、宗正丞兼侍左郎官刘诚之。协律郎，太常丞张震。大庆殿并寿康宫前导皇帝行礼，知合门事谢渊、吴琰。进中严，权知合门事兼枢密副都承旨(载)[戴]勋。进外办，权知合门事谯令雍。进解严及寿康宫进外办，权知合门事赵嗣祖。进解严。权知合门事韩侂胄。
十月三日，奉上寿圣隆慈备福光佑太皇太后、寿成惠慈皇太后、圣安寿仁太上皇帝、寿仁太上皇后尊号册宝。前二日习仪。前一日，有司设御幄于大庆殿御凫后之西，东向，随地之宜。设册宝幄大庆殿当中，南向。设皇帝褥位三：一于大庆殿上册宝幄之东，西向；一于殿下当中，面册；〔一于〕殿下当中，南向。又设以册宝授太傅褥位一于殿下当中，横铺。太常设宫架之乐于大庆殿庭。协律郎位于宫架西北，东向；押乐太常卿位于宫架之北，北向。设文武百僚次于大庆殿门外，又设文武百僚次于慈福宫、寿康宫之内外，设太傅受册宝褥位于大庆殿下发册宝褥位之前，东南侧向。又设置册宝褥位一十六，内八于殿下南向，册东宝西。八于殿下东阶之东，西向。册南宝北。又设太傅位于殿下西阶之西，东向。侍中、中书令位于太傅之后，东向北上。吏部、礼部侍郎位于侍中、中书令之南，稍东向北上。举册、举宝官位于其后，重行，东向。设太常卿、太常博士位又于其后。又设太傅位于殿下东阶之东，西向。侍中、中书令位于太傅之后，西向南上。吏部侍郎位四：一于寿圣隆慈备福光佑太皇太后册宝之后，一于寿成惠慈皇太后册宝之后，一于圣安寿仁太上皇帝册宝之后，一于寿仁太上皇后册宝之后，并西向。又设举册官位八：二于圣寿隆慈备福光佑太皇太后册案之后，二于寿成惠慈皇太后册案之后，二于圣安寿仁太上皇帝册案之后，二于寿仁太上皇后册案之后。又设礼部侍郎位四：一于寿圣隆慈备福光佑太皇太后宝案之后，一于寿仁太上皇后太后宝案之后，一于圣安寿仁太上皇帝宝案之后，一于寿仁太上皇后宝案之后。俱重行，西向。又设举宝官位八：二于寿圣隆慈备福光佑太皇太后宝案之后，二于寿成惠慈皇太后宝案之后，二于圣安寿仁太上皇帝宝案之后，二于寿仁太上皇后宝案之后。俱重行，西向。设太常卿、太常博士位又于其后。设文武百僚位于宫架之北，东西相向。又设大次于寿康宫大门之内，设小次于殿南廊上，北向。设权安册宝幄次于寿福宫、寿康宫大门 
      
