<!-- { "loadSidebar": true } -->
震悼诋诬，临朝出涕，除恶昭奸，靡有佚罚。外攘夷狄，以复境土；内修法度，是正纷更。上定郊丘之制，下复省耕敛征役之科，天下靡然，喜于王化。复行熙宁、元丰之政，德意志虑，废而复兴。遵制扬功之美，继志述事之孝，孚于神明，冒于下土。以迄于今，地平天成，海内乂安，万邦作孚，天锡之瑞，元圭自至。考循初终，寔惟前人，光施后裔。永惟盛美，罔敢居有，亦罔敢自功。参稽彝宪，佥协人言，德莫大于世前人之德，功莫先于昭先人之功。而往者所上徽称，未究斯意。名以宾实，实有余而名不足，大惧不足以彰显丕烈，用伸命于上帝。今燎禋圜坛，荐享太室，躬以玉册玉宝，改上曰宪元继道世德扬功钦文睿武(斋)[齐]圣昭孝皇帝。恭惟在天之灵，昭鉴于下，来格来宁，膺此名实，永孚于休无斁。」次行朝享太庙之礼毕，赴南郊青城宫。 
徽宗崇宁三年三月二十六日按前文叙政和三年更定哲宗徽号，此以下反及述崇宁三年事，年代颠倒。未知系《宋会要》原文如此，抑为《永乐大典》编纂之疏舛。，诏曰：「哲宗皇帝聪明睿智，天性夙成。嗣服之初，遵养渊默。洎总威柄，发挥权刚，黜除奸回，修复法度，熙丰之政，灿然再新。十有六年，底于至治。而谥号所纪，未能究宣。朕自缵承，因心则友，凡在典礼，必极其隆。仰稽追崇之文，具存祖考之训。虽体道之妙，莫显于言声；而御世之经，可求于拟象。载扬丕烈，(照)[昭]示无穷。宜加上哲宗皇帝谥号共为一十六字，令三省、枢密院官、御史中丞、杂学士、太中大夫以上，与太常寺同共集议合增徽号，仍令礼官详 
      
具典礼以闻。」 
五月六日，命翰林学士承旨张康国撰更定神宗皇帝、增上哲宗皇帝徽号议文。 
六月六日，命宰臣蔡京撰神宗皇帝、哲宗皇帝徽号册文并书。 
七月二十三日，又上增哲宗皇帝徽号曰宪元继道显德定功钦文睿武(斋)[齐]圣昭孝皇帝。议曰：「臣等闻圣人无名，所谓必得其名者，应帝王而已；至敬无文，所谓以进为文者，行典礼而已。然帝王之名垂于简编者未尝绝简：原作「垂」，据《宋大诏令集》卷一四二改。熙丰之盛。而所以致此者，盖在于应天以实， ，而典礼之文行于宗庙者致其显，则尽天下之至美以拟象，合天下之公愿以增崇，是惟旧章，宜其祇率。恭惟哲宗皇帝清明刚健，有开自天，渊默沉巘，发为英断。幼冲履位，嶷然若神，灼见几微，不动声色，惟以诚孝，事于两宫，缉熙光明，他无所嗜。左右近习，曾莫察其喜怒之色。盖如是者九年，而无一日之异。及其总揽威柄，骏发至权，雷动风行，中外丕应。去奸慝如振槁，复法度如转圜。博收神宗所用之臣，聚于庙廷，以为绍述之助。于是扫尽朋党，委用才能，申严赏罚，明示好恶，而作人之法、取士之制、理财之义、裕民之仁、礼之废兴、刑之轻重，始于朝廷，布在郡邑。凡元佑之所变乱者，次第而悉复之。然后修我戎兵，震詟丑虏，选练将帅，恢拓土疆。横山、天都，既入舆地，陇右酋长，稽颡请归，执讯献浮，殆无虚日。凡元佑之所弃捐者，尽取而广有之。远近之情，欢欣鼓舞，再 
      
临下以简，致知以察迩言，审听以塈谗说。苟丽于法，一视而无戚 ；苟害于治，毕除而无细大。宵旰愿治，十有六年，四方无虞，动植咸若。天不爱其道，地不爱其宝，风雨时序，日星顺行，神光发祥，玉玺自至，珍符异瑞，史不绝书。至治之隆，固非一言之所能尽。今将图上丕号，阐扬洪烈，则亦因其应帝王之迹，推本所自而昭发之尔。夫鼓一气之自然，成三才之妙用，行乎至虚、为物之始者，元也；惟圣时宪，则效法于此，无所异焉，此之谓宪元。乾坤之所以(合)[阖]辟，日月之所以往来，万物并由、莫见其迹者，道也；继之者善，则运量酬酢，无不承焉，此之谓继道。始则遵养时晦，谨密而不出；终则泛应曲当，辉光而日新。开之廓然，被于四表，非显德乎 观会通之宜，御方来之变，应时而造者以莫不兴，为国之利者举无遗策，浮言不能惑，异意不能沮，非定功乎 不自以为足，不忘其所恭，达经纬之原，顺刚柔之用，可谓钦文矣。虚以致其明，思以合其几，运不测之神，成无竞之烈，可谓睿武矣。有万不同，莫能一致，自我总之之谓齐；以天为宗，以德为本，大通四辟之谓圣；而昭则无小不察，容光必照；孝则克笃前烈，遹观厥成。合是数者，虽未足以窥其绪余，而至美之所存，公愿之所在，冒昧自竭，无余蕴矣。伏请增上徽号曰哲宗宪元继道显德定功钦文睿武齐圣昭孝皇帝。」诏恭依，宜以所上议诣太庙本室奏请。 
      
十一月二十三日，奉哲宗皇帝徽号册、宝授知枢密院蔡卞，上于太庙室。册文曰：「孝弟嗣皇帝臣佶谨稽首再拜言：臣闻昔者明王崇德广业，举而措之天下，日见之行，于用则藏，于仁则显，其称名或小，其取类则大。故令闻广誉，克有辞于永世，无得而加焉。乃若德有余于业，名不称其实，未足以丕扬显烈，以端命于上帝，则在我后之人。恭惟哲宗钦文睿武昭孝皇帝仁覆四海，十有六年。肆其即位，越在冲幼，沉巘刚克，以蒙养正。动静有度，不大声色，左右仆御、侍从之臣亦罔能知，盖不言者九年。爰及亲政，率时昭考，永言孝思，追悼先烈，弗克钦若，溃于厥成。放逐奸宄，是正诋诬，遵制扬功，仪刑典则。登用善良，协于克一，四方风动，如日之中。至于清静而寡欲，体仁而继善，先后天时，遇灾而惧，遵道贵德道：原作「者」，据《宋大诏令集》卷四二改。，靡所不钦。南面而听，尊严若神，瘅恶虽弗容贷，而好善常若不及。故小大祇若，无侮无拂，市无剖斗折衡之争，朝无错立族谈之犯。慈故能勇，外攘夷狄，开辟境土，克继前人，卒其武功。皇天眷佑，诸福毕至，地不爱宝，神玺自出，英声茂实，莫可殚穷。末予冲人，祇奉顾托，付以大业，夙夜祇栗，惧弗能胜。乃者奸臣乘隙，(覆)[复]出为恶，公肆抵戏，用正典刑，无有佚罚。显谟丕烈，既晦而明，然其垂之将来，昭示无极，其敢不虔 爰卜日至，禋于圜丘，裒对明神，增备徽典。稽诸故实，协于师言。自天申锡，万邦作孚。 
      
谨遣金紫光禄大夫、知枢密院事、上柱国、南阳郡开国公、食邑三千三百户、食实封八百户蔡卞，奉玉册玉宝，上徽号曰哲宗宪元继道显德定功钦文睿武齐圣昭孝皇帝。恭惟在天之灵，降鉴于下，来燕来宁，膺受兹礼，于昭于天，俾缉熙于纯嘏。谨言。」礼毕，群臣拜表称贺。 
徽宗体神合道骏烈逊功圣文仁德慈宪显孝皇帝，初谥圣文仁德显孝。穷理尽性曰圣，经纬天地曰文，功施于民曰仁，有义可尊曰德，受禄于天曰显，慈惠爱亲曰孝。后加上体仁合道骏烈逊功宪慈十字。
 礼 宋会要辑稿 礼五八 后谥 
      
后谥
【宋会要】
      
皇高祖文懿皇后崔氏。文同帝谥。行见中外曰懿。册文曰：「粤若天生万物，资坤载以顺成；日丽九华，配阴灵而合照。人伦以之围范，王化于是权舆。当骏命之有归，眇洪源之所自。浚川垂裕，良因启母之贤；卜世延体，盖自姜嫄之德。永怀明烈，是荐鸿名。伏以皇高祖母崔氏，夕月沦辉，柔祗比义。凤鸣袭吉，始成将育之占；燕堕开祥，终启咸宜之祚。在昔皇基未构，帝箓犹缄，肥家实赖于正规，开国诚因于内助。庆隆中外，福被云来。惟舜历之受终，自尧门之诞圣。臣属当主祭，恭议荐羞。奠瑶鳵以洁诚，方期有事；缅玉衣之告兆，曾是贻谋。敢旌维鹊之风，上正濯龙之贵。谨遣使王溥、(使副)[副使]李涛奉宝册，上尊谥曰文懿皇后。寝庙奕奕，磬筦锵锵，酌礼于旧仪，从祀于先后，庶歆备物，永佑丕图。」 
皇曾祖惠明皇后桑氏。惠同帝谥。容仪恭美曰明。册文曰：「臣闻飞星入昴，帝期虽显于乘时；朱草成房，灵气宁忘于发地。今十朋兆吉，百姓与能。思圣善之风，若不基于上世，则旋枢之运，何以齐于眇躬。四悬将荐于登歌，六服式尊于懿号。伏惟曾皇祖母桑氏，慈修母训，学奉女师。赋汝水之条枚，闵其君子；闻汉宫之大练，思齐古人。诵诗则义达王风，肃闺则世传家法。顺成圣祖，昭著阴功。冲人自构于丕基，无日不思于灵贶。非含章之德，素积于无疆， 
      
则辟统之孙，宁昌于有后 今则按兴王之茂典，举配祖之明文。克谨奉先，虽庙以观德；恭思归厚，当立以正名。谨遣使王溥、副使李涛奉宝、册，上尊谥曰惠明皇后。宋室受命，上应大辰。浚郊太庙，肇自冲人。功由圣母，施及孝孙。告成之颂，永播云门。」 
皇祖简穆皇后刘氏。简同帝谥。布德执义曰穆。册文曰：「昔者运属金行，女节感流虹之瑞；天开土德，皇轩承统极之祥。咸资妃后之贤，终茂帝王之业。矧乃年逾七百，始自于《关雎》；国盛八迁，实因于简狄。当受图之伊始，思假庙之有期。爰考旧章，式崇尊谥。伏惟皇祖母京兆郡太夫人刘氏，炎灵圣绪，沙麓祥符，法厚载于含章，体中和而毓粹。彤云配润，承帝胄于千龄；朱茀斯皇，诞天资于一世。自乐《葛覃》之咏，宛符瓜瓞之言。式是母仪，光于祖德。应四星于列象，虽不逮于当年；锺百禄于后昆，实有开于景运。爰举奉先之典，载扬俪圣之风。用表因心，所期观德。谨遣使王溥、副使李涛奉宝、册，上尊谥曰简穆皇后。篆金以颂美，奠玉以荐诚。庶施文母之芳猷，用慰孝孙之精恳。宗祧既正，皇祚永昌。」 
皇考昭宪皇后杜氏。昭同帝谥。圣善周达曰宪。照临四方曰明按此句无所承，当有脱文。当云「初谥明宪，照临四方曰明」。《宋史》卷二四二：杜太后初谥明宪，干德二年更谥昭宪。。 
太祖孝惠皇后贺氏。谥法阙。 
孝明皇后王氏，初谥章顺。法度明大曰章，慈和遍服曰顺。后改谥孝明，不载谥法。 
孝章皇后宋氏。慈爱忘劳曰孝，温克令仪曰章。 
太宗淑德皇后尹氏。言行 
      
不回曰淑，富贵好礼曰德。 
懿德皇后符氏。温柔圣慈曰懿，富贵好礼曰德。 
明德皇后李氏。无幽不察曰明，中和纯备曰德。 
