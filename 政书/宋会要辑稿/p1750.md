<!-- { "loadSidebar": true } -->
十六日，诏威、茂、金、凤、西和、文、龙州、大安军并复置教授。先是，左通直郎、前阶州州学教授毋丘惇札子，乞将四川昨来所罢教授去处，依两淮例，并与依旧复置，其差注依见行条法施行。送四川宣抚使司相度，申尚书省。本司契勘：「除潼川府、夔州两路元无废罢教授员阙外，有成都府路威、茂二州并利州路金、凤、绥和、文、龙州、大安军六处，自干道之初，废罢教授共止八员，所省廪俸不多。虽差有出身官兼权，各缘职守相妨，或因事罢去，或州军见任职官并系无出身之人，不免逐旋差官权摄，旷废学校，有失朝廷崇用儒术、敦尚教化之意。」故有是命。
九年十一月二十四日，吏部言：「近承指挥，堂除教授五十阙，并令吏部使阙。本部宜从尚书左选教授格法，选注曾试中词(举)[学]兼茂科、曾试中内外学官，先学官，次教官，殿试第一甲，及曾试上舍上十名，转运司类试第一名。旧法，大学上舍或公试上三名，国子监、开封府取解上三名，曾任太学辟廱、宗学官为等次，并不限资序、名次、考任、年甲、过犯，并先注应格数均之人，即以应格高下差注。若限内无应格之人，依旧再榜半月。又无应格人，虽磨勘改官唯注县亦许，资次依大学旧法，曾升补内舍人，次曾任 
     
教授经任人，次进士上舍出身，并三十以上曾历任人，所准拨下堂除教授等员阙。今欲将格内自曾任太学辟廱、宗学官以高下等应格之人两选同日通注外，其不应格法人，即先令尚书左选差注，候满一月，方许通差选人施行。若同日有官指射，即先差承务郎以上官。」有旨依。 
淳熙元年四月十六日，诏：「桂阳军三县应有蛮峒去处，令差人入峒，说谕首领择其可教子弟前来军学听读，依在学生员例，每月支破钱米养赡。」知桂阳军徐涓言：「本军管下三县，各有溪峒蛮傜，缘素不知书，纵略识字，亦莫晓义理，由是好暴喜乱。臣亲访傜人，见其言峒中亦有子弟读书，但无训导之人。乞令择可教子弟，发遣前来州军学听读，选有学行士人专一教导，使稍知理义即遣归，转相教训，化顽为良。」故有是命。 
二年二月二十七日，诏滁、楚二州复置教授。 
六月二十日，诏武冈军：溪峒子弟能向学人，许入军学听读，将来愿应举人，令与本军士人通用本军解额取放。 
三年四月三日，诏临安府府学学正、录三名，该遇太上皇帝庆寿，并特与免文解一次，余大小职事学生等各赐束帛有差。十年十二月，太上皇后庆寿同。 
四年正月十一日，诏自今学校策试必以时务发为问目。详见贡举。 
七年三月二十六日，诏省威、茂两州教授。 
六月四日，诏郴州宜章县、桂阳军临武县并置学。从知桂阳军徐大观及帅臣辛弃疾请也。 
八年二月五日，诏高邮军依真、(阳)[扬]、通、泰、滁、楚例复置教官。 
闰三月二十七日，诏：「临安府府学学生实补试中在籍之人，从教授保明指实，委无伪冒，申州勘会给据，比类诸州待补太学生，许赴太学补试一次，即不得用府学遗籍等人。」 
四月十三日，诏武冈军许复置教授。 
十一月二十九日，诏南康军复白鹿洞书院，所有陈乞经书，具数行下，令国子监印给。以知南康军朱熹言：「太宗皇帝尝因江州守臣周述之奏，诏以国子监《九经》赐庐山白鹿洞书院。既又以其洞主明起为蔡州褒信县主簿，以旌儒学书院。故基正在本军星子县界，而陈舜俞《庐山记》又载真宗皇帝咸平五年，尝敕有司重加修缮。今即故基为小屋二十余间，教养生徒一二十人。但其敕额官书皆烧毁散失，望降 命，仍旧以白鹿洞书院为额，仍诏国子监印造太上皇帝御书石经及板本《九经》注疏、《论语》、《孟子》等书给赐。」诏养士一二十人，令本军随宜措置所有经书，具数行下。 
九年八月四日，诏省减靖州教授一员，见任人许终满，已差下人依省罢法。从荆湖北路提点刑狱公事周嗣武请也。 
十年十一月十八日，诏自今教授依州县官例，任满方许赴部改官。从臣僚请也。 
绍熙元年六月二十四日，臣僚言：「今者臣僚有 
     
请，乞罢待补，甚当物论。但其引用绍兴间高闳申请，尚费商榷。臣窃有愚见，州学每岁自有春秋两补，但于太学放试年分，先期收补，随其士人多寡，令监司之主学事者于邻郡添差考官若干员，不唯考校差精，而出题考卷互相检束，亦莫得行其私意。若其所取名数，只依逐州待补元额，以其中选者申州，保明给据，赴太学补试。其它一无所更张，岂不简且便哉。欲望行下礼部国子监，与近日臣僚所请一就看详，从长措置，庶为永久之利，实天下士子之幸。」从之。 
五年正月十一日，庆寿赦：临安府府学正录并依淳熙十年十二月三十日已得指挥推恩，仰所属保明委实合推恩人姓名，开具应得恩数闻奏。学生并有官学生各倍赐束帛，小学府学生各赐束帛。 
淳熙八年天头原批：「此条移前九年八月四日前。」，辅臣进呈湖南安抚转运司申：「郴州宜章县桂阳军临武县虽与溪峒接境，实国家省民，欲重恢乡校，招诱溪峒子弟入学训导。」上曰：「开设学校，使强暴子弟知有礼义，庶几移风易俗。」诏从之。 
【宋会要】
 选举 宋会要辑稿 选举一七 武举 
     
武举
真宗咸平三年五月十三日，诏两制馆职详定武举、武选入官资序故事。 
五年十月四日，以应武举进士王渊为海州怀仁县主簿。 
仁宗天圣七年闰二月二十三日，诏置武举：「应三班使臣、诸色选人及虽未食禄实有行止，不曾犯赃及私罪情轻者，文武官子弟别无负犯者，如实有军谋武艺，并许于尚书兵部投状乞应上件科，先录所业军机策论伍首上本部。其未食禄人，召命官三人委保行止。委主判官看详所业，阅视人材，审验行止。试一石力弓平射，或七斗力弓马射，委实精 
     
熟者，在外即本州岛长史看详所业，阅视人材、行止、弓马，如可与试，即附递文卷上兵部，委主判官看详。如委实堪召试，即具名闻奏，当降朝旨召赴阙，差官考试武艺并问策一道，合格即从试。其逐处看详官，不得以词理平常者一例取旨。如违，必行朝典。仍限至十月终已前，先具姓名申奏到阙。」 
十月二十三日，判兵部冯元言：「应武举人除策论外，当部无弓马试射之处，欲俟考定，词理稍堪，人材有行止者，牌送马军司引试。如弓马精熟，堪与召试，即具闻奏。如词理平常，人材小弱，曾有赃犯，弓马不精，先次落下。」从之。 
八年五月二十五日，命龙图阁待制唐肃、直集贤院胥偃试武举人于秘阁。自后与制科同命官试于秘阁。 
六月四日，诏：「应武举人，令内园使、内侍右班都知杨珍等于军器库试弓马。」自后命入试弓马皆如例。 
二十三日，帝御崇政殿亲试武举人，以张建、侯楚宏并补三班奉职，刘翊、胡远、崔道并补三班借职，李固、孟渊、丁问并补三班差使。陈异等六人策不入等，射不中格，并落下。 
《文献通考》：宋有武举、武选，咸平时，令两制馆合详定入官资序故事，而未尝行。仁宗天圣八年，亲试武举十二人，先阅其骑射而后试之。 
九年五月九日，帝御崇政殿试武举人，以李瞻等补三班借职。 
明道二年十一月十六日，尚书兵部言：「准中书批送应武举进士史询、张存状，昨天圣八年六月中御试下第，乞比类贡院举人免取文解，令收接文状。未审合投下文字，为复与免考试 」诏与免马 
     
军司试武艺。 
景佑元年二月四日，诏应进士、诸科取解不获者，不得应武举。 
六月二十三日，帝御崇政殿试武举人，以许思纯、郑宾、借职李良臣并策不入等，武艺中格，并补三班奉职；王安仁、李宗良、成杰、张睿策第五等，马射不中格，并补三班借职；郑旦、刘稷臣、勾宗谔策不入等，马射生疏，并补殿侍三班差使；史询、张存与下班殿侍；樊纯、段仪、刘愬不中选。 
三年五月十六日，帝御崇政殿，召辅臣观新知广信军、洛苑使、端州刺史赵振所上阵图。振男右班殿直珣、奉职瑜呈试武艺，左右驰射，括双箭，蹶强弩，系剑盘，凡二十七技，中选八九。帝悦称善，诏振升殿，策问方略，珣补合门祗候，瑜右班殿直。 
六月一日，枢密院言：「合门祗候本(侍)[待]边要任使，比来所举，未允众望。欲令近臣各举一员，择官试验，须弓箭步射九斗、马射七斗为合格。仍送三班，量策边事，具上能否，而临轩复试焉。」从之。《文献通考》：景佑四年，韩亿言武臣宜知兵书，而禁不得传，请纂其要以授之。于是出《神武秘略》以授边臣。
宝元三年二月十八日，诏：「自今武举人程试，并以策问定去留，弓马定高下，余依兵部旧制考校。其合格举人，除官后并免监临，只差沿边任使。如三班差使，殿侍以下，即与指使及捉贼差遣。其马军司军器库所试射弓，并用实石斗为定，不得用加数石斗。」 
康定元年三月四日，诏自今文臣换武职及试中武艺之人，并遣赴陕西任使，观其才用。 
九 
     
月二十七日，命翰林学士丁度、西上合门使李端愿、内侍省押班篮元用同共试验武艺，仍仰三班院、殿前马步军司晓示使臣及诸军班将校兵士，如实有武艺精强，胆勇敢战，谋虑出众者，许经试验官自陈，当与拣择。初，范仲淹请令官军武臣选诸军班材武人，故有(北)[此]制。及度等校试，差为五等，中选者百八十一人。 
庆历二年八月九日，帝御崇政殿试武举人，以金景先等三十八人武艺次第授官。十一日，(陈)[谏]院张方平言武举中选人请除京东捉贼，从之。 
六年八月十八日，帝御崇政殿试武举人，以王梁等三人补奉职，俞献臣十七人茶酒班殿侍、三班差使，颜处约七人下班殿侍，又以三班借职张问为奉职。 
《文献通考》：庆历六年，策武举。冯维师奏武举以策为去留，弓马为高下。 
七年十二月二十七日，诏自今策试武举人，毋得问阴阳诸禁书。 
皇佑元年八月二十五日，帝御崇政殿试武举人，以何景略补三班奉职，李动之等四人补借职，王梁等十七人补三班差使殿侍，戴挺等十六人补茶酒班殿侍，曹基等九人补下班殿侍，并边上差使。 
九月五日，诏曰：「国家采唐室之旧，建立武科，每随方闻之诏，并举勇略之士。条格之设，岁序已深，然而时各有宜，今异于古。今籍之众既以拔力日奋于行伍之间，武弁之流又用其韬钤自进于军旅之任，来应兹选，殆稀其人。如闻所隶习者，率逢掖诸生，编户年少，以至舍学业而 
     
