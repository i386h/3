<!-- { "loadSidebar": true } -->
《神宗正史 职官志》：太府寺卿，从四品；少卿，正六品，各一人。丞，正八品；主簿，从八品，各二人。掌财货给纳、贸易之事。凡货贿输京都者，至则别而受之。供君之用及待边费，则归于内藏；供国之用及待经费，则归于左藏。应禄赐皆按法给历，令以历从有司检察，书其名数，钩覆而后给焉。供奉之物，则承旨以进，审奏得画，乃听除之。若颁畿内军衣，则前期定日，遣将校部其营兵请跋，月具支费之数以闻。凡商贾之赋，小贾即门征之，大贾则输于务。货有不售，则平其价鬻于平准，乘时赊贷，以济民用。若质取于官，则给用多寡，各从其抵。岁则以香、茶、盐钞募人入豆谷于边州。即京都用物有阙，预报度支。凡课入，以盈亏定殿最，行赏罚。大祀，晨祼则卿置币，奠玉则入陈玉帛。太府旧领祠祭香币、帨巾、位席、造秤升尺而已，及官名正职事。此句疑有误，似当作「及官制行，始正职事」。

《哲宗正史

     
 职官志》云：所隶官司二十有四，内汴河上下 、蔡河上下 分四局。又有交引库，掌给印出纳交引钱钞之事。受财赋之入，则归左藏、内藏库。左藏库，受财赋之入，以待邦国之经费，供官吏、军兵廪禄、赐予。内藏库，掌受岁计之余积，以待邦国非常之用。金玉、良货贿，则归奉宸库。掌供奉内庭，凡金玉、珠宝「珠」字原脱，据《宋史》卷一六五《职官志》五补。、良货贿藏焉。御在赐予，则归祇候库。掌受钱帛、器皿、衣服，以备传诏颁给及殿庭赐予。蕃贡、市舶香药、宝石，则归香药库。诸道所输布，则归布库。掌受诸道输纳之布，辨其名器名器：《宋史》卷一六五《职官志》五作「名物」。，以待给用。江、湖、淮、浙、建、剑茶，则归茶库。以给翰林诸司及赏赉出鬻。杂输之物，则归杂物库。考其名数，以给禄赐，则归粮料院。掌以法式颁廪禄掌：原作「宰」，据《宋史》卷一六五《职官志》五改。，凡文武百官、诸司、诸军俸料，以券准给。复以法式钩磨，则归专句司。掌审其给受之数，以法式钩磨。商贾之赋，则归都商税务。掌京城商旅之算，以输于左藏。船筏之征，则归汴、蔡河 。时其贵贱，以平百货，则归市易上界。掌敛市之不售、货之滞于民用者，乘时贸易，以平百物之价。飞钱给券，以通边籴，则归市易下界。听民质取，以济缓急，则归抵当所。散其积滞，以药拯病，则归熟药所。民居官(卢)[庐]，裁其僦直，则归店宅务。掌官屋及邸店计直出僦及修造缮完之事邸：原作「抵」，据《宋史》卷一六五《职官志》五改。。因众所利，资其不给，则归石炭场。免民行役，官自和市，则归杂买务。掌和市百物，凡宫禁、官府所须宫：原作「官」，据《宋史》卷一六五《职官志》五改。，以待供纳。斥其余币，以利公私，则归杂卖场。掌受内外币余之物，计直以待出货，或准折支用。凡官吏籍帐及出纳刑赏之事，皆隶焉。
治平四年神宗即位，未改元。正月十七日，三司言「乞内藏库钱三十万缗助山陵支费」，从之。

二月，三司言：「乞

     
银三十万两，准备支赐。」(今)[令]内藏库除依嘉佑八年所支银外，更支与银五万两。
九月，三司言：「左右厢店宅务见管席屋子合尽拆去，今后更不令修盖。乞令街道司常切觉察两厢店宅务，今后不得将街坊白地出赁，及复令人搭盖席棚屋子，妨碍车马过往。如稍违犯，申乞根勘。」从之。

神宗熙宁元年二月，三司言：「祗候库近遗失官物，官吏劾罪。缘本库每日支出物色，赴军头司、合门等处，准备对御取索支赐，全藉监官得力。乞减罢内臣一员，后提举司、三司轮举京朝官使臣，及令入内内侍省选差曾经库务勾当内臣各一员。其监门透漏，亦乞下三班院差人冲替。」从之。

七月十三日，提举在京诸司库务王珪等言：「左藏库自来匹帛与金银钱等分库，各有专副人员等。惟是监官四员通管，日轮一员在金银钱帛库支纳。既更(至)[互]不定，则容公人等乘间生弊。乞将南、北两库添差文资一员，各令监官。内南库文资一，使臣二，北库文资、使臣各一。其新添官仍乞下三司、提举司轮举。其请给酬奖，并依本库旧例施行。自今年十月立界，所(遗)[贵]逐库各得监官专一管勾，息绝欺弊。监门即仍通管。」诏减一小使臣，添文资朝臣，余并从之。

十月十三日，诏诸路转运司，自今三司支移上供钱币，并以闻。以上批「诸路岁输内藏库钱帛常不足，咎在三司暗移用，而转运司不敢违。虽已旨挥，以庆历中上供

     
为永额，可更严约束」故也。
十六日，入内内侍省言：「奉宸库珠子已钻串结裹，都一十五等样，计二千三百四十三万六千五百六十九颗。」诏入内内侍省：「候有因便勾当内臣，附带与河北沿边安抚、都监王临，就彼估价，分擘与四榷场出卖。或折博银，其钱银别封桩，准备买马。」

十二月十三日，诏：「内香药库监官、专、副得替，收到出剩，更不理为劳绩。但界内别无欠少，及损恶官物，帐籍凭由齐整，未帐入省，监官与先次指射合入差遣。若有诸色人偷侵官物，及点检不得整齐，或帐籍凭由积滞，并差人交替，候官物、帐籍齐足，监官方得与注监程差遣，专、副别与勾当。其监门使臣两次搜获偷盗官物，与家便差遣。三次以上，与先次家便差遣。如两次透漏官物，估价不及十千，差人冲替。若出入官物不画时抄上，及差互透漏估价十千以上，不以度数，并根勘以闻，与降等远地差遣。又如系两次透漏者，候归班日，委三班院将冲替与降等地远差遣比较，从一重差使。」

二年正月十九日，上宣谕曰：「近见内藏库帐文具而已，其财物出入，全无关防。先支龙脑珠子付榷货务出卖，经数年不纳价钱，亦无拘收。尝闻太宗朝，内藏财货每千计，用一牙钱记之。每物所用钱异其色，他人莫晓也。贮于匣中，置之御阁，以参验文帐中数。晚年，尝出其钱以示真宗曰：『善保此足矣。』今守藏内臣皆不晓帐籍关防之

     
法，当择人领之。」即命勾当御药院李舜举代其不职者。
三月十一日，上曰：「近阅内藏库奏，外州有遣牙前一人专纳金七钱者。」因言牙前伤农，令制置三司条例司讲求利害立法。

九月三日，诏令在京榷货务封桩折斛钱内借支与在京府界县分等收籴斛。据籴到数，充来年淮南发运司上供年额。所借过钱，即令发运司却据钱数收买金银绢帛，送还本务，以免岁计般辇不足也。

六日，制置三司条例司言：「乞令江淮等路发运司于六路诸杂上供钱内截留三二百万贯，令籴买上供之物。其借过内藏库钱，及变转过合系内藏库年额物帛，却令发运司认数，逐旋送纳。」从之。

二十六日，上批：「内库近年诸路所纳金银甚耗减，盖岁无入额，故三司得以时有移易。今若以诸路岁上供内库金银拨赴三司，朝廷酌一中数，令三司岁认送纳，内库封桩，如此为便。」其后复诏依旧悉输内藏库，仍岁具一帐申三司拘催内库钱帛案。

二十七日，诏三司旨挥诸路金银数并纳左藏库；逐年支金三百两，银五十万两，赴内藏库，永为年额。

十月一日，诏江淮发运司：「今后应截留内藏库物移用，实时具数，关牒本库照会。」

是月，诏：「江南等路提点银坑冶司所辖金银场冶收到金银课利，今后并依久例，尽数入内藏库。委所属州军至次年春季起发，赴库交纳。及仰提点坑冶司每年据场冶申到所

     
收金银细数，攒写为一帐，申三司拘催内藏库钱帛案。其拘催案据帐照勘讫，翻录下内库库薄抄上。候年终纳绝勾销讫，具状以闻。及申拘催案，如过期纲运未至，即申举催促。其它路分场冶不系江南等路提点坑冶司所辖者，即仰本路提点刑狱司准此施行。」
三年三月十四日，诏并在京瓷器、药蜜两库入杂物库，留药蜜库官一员管勾，杂物库官别与合入差遣。

十月二十五日，三司言：「近乞举榷货务监官文臣两员，使臣一员。奉诏举小使臣一员，缘旧条举大使臣勾当。」诏今后于大小使臣内通选奏举。

四年正月十二日，出榷货务钱五十万贯，助籴陕西军粮。复以京东支与河北封桩紬绢三十万疋、钱十万贯还榷货务。

五月四日，同勾当司录司检校库吴安持言：「本库检校小儿财物，月给钱，岁给衣，逮及长成，或至罄竭，非朝廷爱民本意。乞将见寄金银见钱依常平等仓例，召人先入抵当，请领出息，以给元检校人户。」诏千贯已下，并如所请施行。

六月，诏：「尚衣库官物等并入内衣物库，仍改内衣物库为尚衣库。更据本库所管御衣、驾头、扇筤，并应管诸般官物，立便般赴内衣物库。」

十一月十一日，权发遣开封府推官晁端彦言：「杂供库支费浩大，约九千余贯，已裁减三分之一。乞下左藏库借钱为本，依古公廨钱及今检校库召人借钱出息，却候攒剩拨还。」诏左藏库支钱

     
七万贯为本。
十二月十一日，诏太府寺所管神币归太常寺，秤归文思院。

五年二月十七日，三司奏：「准诏，与内藏库议，自今拨盐税钱及岁别出钱六十万赴左藏库给用。」从之。

同日，内藏库言：「勘会饶、池、江、建等州递年额铸钱一百五万贯，并额外增剩钱，久来并系内藏库送纳。每年支拨年退钱六十万贯，并三年一次支南郊钱一百万贯，赴三司支用，显见往复。欲乞下三司，今后年额铸钱一百五万贯内，支拨一十一万六千六百六十六贯六百六十七文，并饶、池、江、建州钱监铸到额外剩钱，并赴本库送纳外，余钱并令左藏库受纳，更不令本库逐年退钱六十万贯，并每次南郊拨赏钱一百万贯与三司。仍乞减放兵库搯子、节级共二十人归左藏库，每日只轮差库搯子三人赴库祗应。如遇诸处支纳钱，实据合使人数，逐旋于左藏库计会勾唤。」从之。

四月三日，抵当所言：「在京人户系属司录司，乞令司录司同共管勾，催促本所钱。」从之。

七月五日，诏并榷货务入市易务，将市易务作上界，以榷货务作下界，仍以东西务为名。所有公人，即将榷货务旧额并市易务新添人户量行均定。从提举市易务所请也。

二十三日，诏给武学钱万贯，送检校库出息，以供公用。五年七月，武学请收还本钱，遂罢。

十一月二十七日，诏给国子监钱二万贯，送检校库出息，以供公用。

六年四月二十四日，诏

     
给律学钱万贯，送检校库出息，以供公用。并从其请也。
