<!-- { "loadSidebar": true } -->
八年闰三月二十八日，太学录沈焕与在外差遣焕：原作「换」，据《宋史》卷四一○《沈焕传》改。下同。以侍御史黄洽言焕变乱差职事格法，欲擅长贰所为，且不自静重，故黜之。 
六月十八日，知临安府王佐特降一官，坐拆临安府居民屋宇过数故也。 
九月四日，司农寺主簿蔡霖、监进奏院黄直中、范华，并主管台州崇道观。以监察御史王蔺言，霖、直中阘茸(食)[贪]鄙，宰邑无状，华愚暗全不晓事故也。 
十六日，大理评事刘述与合入差遣。以言者论其天资凡庸，不晓法律，故黜之。 
九年正月十八日，太常博士吴天骥放罢。以言 
     
者论其居乡干挠(孙)[县]道，洎来行都，唯事请托，故有是命。 
三月二十八日，敕令所删定官汪大辩放罢，李友直与在外合入差遣。以殿中侍御史张大经言：「大辩轻儇不靖，除删定官已为臣僚论其无履历而寝，今复奔竞躁进，卒得旧物。友直入仕以来，无一日实历，侥幸太甚。」故有是命。 
六月一日，太府少卿、兼权户部侍郎燕世良放罢。以言者论其素亏孝行，冒法嗜利，屡试无状故也。 
同日，新除刑部郎官赵韫与改添差参议官差遣。言者论其性资懦弱，非拨烦之才，故有是命。 
七月九日，太府少卿、淮西总领叶宏放罢。以言者论其征敛峻急，刑狱枉滥，律己不廉，又多为苞苴， 遗权要，故有是命。 
二十二日，新除军器监主簿谢倜放罢。以监察御史颜师鲁言倜昨知邵武(孙)[县]，专事苛刻故也。 
八月十三日，太府少卿王晓放罢。以言者论其庸缪老騃，轻儇谐谑，昨任州郡，亵押营妓，縻耗公帑，凡所决事，是非倒置，故有是命。 
十一月一日，新除金〔部〕郎官章冲与外任差遣。坐前守毗陵，略无善状，当旱伤之际，措置乖缪，纵吏为奸，民被其扰，为臣僚论列。 
十年二月二十六日，新除起居舍人熊克与在外差遣。以言者论克寅缘请托，忽叨召试，今兹峻除，士论尤骇，故寝新命。 
四月十五日，大理寺丞朱端厚放罢。以臣僚言其平时倚势擅权，备载章疏，昨为太府丞，所辖库务不堪其扰，故罢黜。 
     
六月三日，右司郎官陈苍舒放罢。以言者论其历更中外，初无可纪声迹，其平昔所为有越于绳检之外者故也。 
二十五日，大宗正丞、兼权仓部官柳大雅，太府寺丞、兼权刑部郎官吴昭夫，并与在外合入差遣。以言者论大雅阘茸贪鄙，因缘干进；昭夫倾回儇薄，结纳权贵。故有是命。 
闰十一月九日，新除司农卿钱佃差主管建宁府武夷山冲佑观。以臣僚驳奏故也。 
十一年三月十一日，国子监丞彭仲刚放罢。言者论仲刚心术回邪，学识乖谬故也。 
十月二日，司农寺丞方有开、大宗正丞任洙、太府寺丞朱端学并补外。言者〔论〕三人职业无闻，不宜久玷班行，乞检照更迭指挥，各与补外，试以民事。从之。 
十一月四日，吏部侍郎贾选放罢。臣僚论选性资弗高，行能无取，乞赐罢黜，以清朝着。从之。 
五日，校书郎奚商衡放罢。言者论商衡身居清选，行若市人，出妻卖友，士论嗤鄙，故有是命。 
十二月八日，秘书郎、兼皇太子宫小学教授郑锷放罢。言者论锷恢谐无威仪，不足以当师儒之选，污储才之地，故罢之。 
十二年七月二十三日，大理卿吴宗旦特降两官放罢。言者论宗旦淹延留狱，阿附失刑，因及曾棨犯入己赃，宗旦极力调护，卒从末减，乞赐罢黜。诏从其请，仍以鞫勘赃吏庇覆徇私，特降两官。 
八月四日，籍田令王自中放罢。以言者论自中素无行检，专事口吻故也。 
十三年 
     
正月二十八日，接送伴副使郑师聪放罢。以师聪沿路收买物色、骚扰州郡故也。 
三月二日，宗正丞、兼权吏部郎官李嘉言放罢。言者论嘉言「柔佞无耻，矫为不情，久污清贯，允谓非宜」，故黜之。 
十一月十六日，新除删定官史涓与近阙干官差遣。臣僚缴奏，涓以特奏名补文学，龌龊无闻，今处之以敕局储才之地，人言籍籍，乞别与诸司属官差遣，从其奏。 
二十九日，敕令所删定官陆九渊差主管台州崇道观。九渊除将作监丞，臣僚论驳，谓其躁进(疆)[强]聒，乞赐寝罢，故有是命。 
十二月二十二日，右司郎官吕大麟放罢。言者论大麟谬当剧曹，吏牍纷然，漫不加省，乞罢斥，遴选通才，俾居其位。从之。 
十四年八月十二日，敷文阁学士、提举佑神观韩彦直降充敷文阁直学士，提举隆兴府玉隆万寿宫。先是，彦直任户部尚书，台臣论其行比较之令，州县催科亟严，胥吏络绎，怨言满路，乃罢任，授之内祠。踰月，谏官复论彦直督迫征催，流毒天下，乖气致盭，迄成旱灾，乞屏之远外，故有是命。 
十五年正月二十二日，著作佐郎、兼兵部郎官梁汝永放罢。以言者论其容止鄙俗，趋向猥下，故罢之。 
五月二十四日，司农卿万锺放罢。言者论其「巧于交结，寅缘附丽，厕迹九卿，实污朝列」，故罢之。 
七月二十五日，太府少卿赵善悉放罢。言者论其「天资回邪，素行贪狡，专务奔竞，交结权势。近者卿寺之迁，人言 
      
鼎沸，谓其寅缘至此，乞赐罢黜。」故有是命。 
同日，兵部侍郎林栗与郡栗：原作「粟」，据《宋史》卷三九四《林栗传》改。下同。。言者论「栗狠愎自用，党同伐异，无事而指学者为党，乞黜之以为生事者之戒。」故有是命。 
八月二日，安远军承宣使张子仁降一官。以子仁自陈失觉察外妾棰楚婢妇致死，故有是命。 
二十四日，国子博士戴履、太学博士施迈、司农寺主簿卢瑢、大理司直毛 并与外任，干办诸军粮料院俞秬与祠禄秬：原作「拒」，据后文改。。以言者论履学问荒唐，识见暗陋；迈谬为诚敬，好事唇吻；瑢天资佞柔，不安义分； 阘茸不材，济以谲诈；秬谬懦无闻，昏襄多病。并乞处分，故有是命。 
十一月十六日，司农寺丞林祖洽放罢。言者论其前任常州，为政无状，内而妻孥与闻政事，外而僚属交通关节，乞行罢黜，故有是命。 
十二月六日，考功郎官田涓罢新命。言者论其操术回邪，临事专愎，持节浙东，捄荒无策，乞赐罢斥，故有是命。 
十六年正月十二日，权工部侍郎袁枢以论事挟忿，特降两官放罢。 
淳熙元年正月二十二日，知襄阳府陈从古、知楚州周极并放罢。以言者论二人庸猥不才，贪墨无耻，难任寄边，故有是命。 
同日，知濠州向淔放罢。以本路运判吴渊言其治郡不职故也。 
二月十四日，新提点湖北刑狱朱 罢新任。以言者论：「 赋性贪饕，不顾廉耻。曾任知州军差遣，于法不应押纲，而乃规图酬赏，又陷失官钱不纳。为广西运判日，献宽 
      
剩钱二十万缗，及朝廷令拨赴湖广总司， (跪)[诡]计败露，假贷括刷，无所不至。」故有是命。 
三月十九日，右文殿修撰、新知静江府史正〔志〕落职，提举隆兴府玉隆观。以言者论其巧求进用，聚敛残酷故也。 
四月二十七日，新知归州李寰、新知兴国军王定国并罢新任。以言者论「寰居乡请托干挠，知宜州日不法，知琼州日以家质库故衣折支军人衣，几至生变；定国本福唐人，浪游淮楚，习成华音，因投张浚归正，旋知高邮军，移易官钱，转贩邻境，以资馈遗」故也。 
五月二十五日，新知徽州程宏远罢新任。以言者论其轻猥凶险，居乡恣横，胁持县道，故有是命。 
二十九日，前湖广总领吕游问特降两官，权京西提刑陈从古特降一官。先是，游问在任将官屋亏价卖与族侄昭中，又令兑换会子，取受钱物，已落职放罢，委官体究。至是，刑部言游问判状兑钱事理明白，而京西提刑司体究违慢，故并罪之。 
六月十四日，新知衢州李杓放罢。以杓寅缘得郡，不即陛辞，乃托疾乞且归乡，故有是命。 
九月六日，知临江军赵不黯特降一官。以江西帅臣拖积军兵请给及低价减折冬衣，致军兵喧噪故也。 
十月十六日，知全州支邦荣放罢。邦荣本归正人，未谙州军事，故有是命。 
十一月二十五日，成都府路运判赵不息放罢，坐赈济无策故也。 
十二月十八日，新淮南运判赵善俊罢新任。以言者论：「善 
      
俊天姿刻薄，昨守襄阳，政事乖谬，惟务凶残。有系狱者，或至断其手足，一方之民莫不震骇。」故有是命。 
二年二月二十二日，两浙转运副使吕搢、吕正己并放罢。以言者论二人侥求进用，势既相轧，互相攻击故也。 
同日，新知彭州杜夤孙、前知龙州符愿并放罢。以言者论夤孙苟贱无耻，愿刻薄贪鄙故也。 
三月五日，知施州胡明放罢。以夔路运副谢师稷言其暴横不法故也。 
二十二日，新知鄂州曾昭放罢，永不得与知州军差遣。坐知濠州日任买马事，虚破马价，盗为己有，已追三官放罢，今复以巧求进，故有是命。 
二十四日，浙东提刑胡仰落职放罢。以言者论仰昨任湖南提举，赃污狼籍故也。 
二十九日，知赣州陈天麟除敷文阁待制，知平江府韩彦古除敷文阁待制，并寝罢成命。以天麟赣州之政未有过人，彦古夺服为郡，亦难冒处，故寝是命。 
四月十一日，新除合门祗候、知光州孔异罢新命，以资历尚浅故也。 
二十二日，成都府路转运判官李石放罢。坐知眉州日，子弟与政、请托公行故也。 
同日，观文殿学士钱端礼降授资政学士、罢奉祠。以言者论其「顷邪贪暴，居台州，挟持威势，骚扰一郡。营治私第，凡竹木皆白取于民。其守会稽，以他处一猾吏自随，使预郡事。暴征苛取，事至官者，曲法鍜炼，没入家赀，所积至六七十万缗。」故有是命。 
五月二十三日，知随州汤鷽降 
      
修武郎，放罢。坐纵亲弟带领凶恶人私贩香货入榷场故也。 
六月十一日，新江西路提刑方师尹别与差遣。坐老耄畏怯，闻江西茶贼窃发，畏避迁延，不敢之官故也。 
十二日，知绍兴府留正除显谟阁待制放罢。坐辨钱端礼籍没人户科罚钱物数误故也。 
十四日，新夔路转运叶行己特降授朝请郎放罢，永不得与监司差遣。以言者论行己任江西提刑，当盗贼纵横，略无措置，但有畏怯故也。 
七月二十三日，知郴州何浚明放罢。坐不留意职事，多造什物，专委门客姚宗佐交通关节，贿赂公行，故有是命。 
二十八日，知隆兴府汪大猷降充集英殿修撰。以选委贾和仲捕贼不当，已降龙图阁待制，和仲辄行招安，致贼走窜，故复有是命。 
