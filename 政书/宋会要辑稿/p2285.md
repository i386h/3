<!-- { "loadSidebar": true } -->
靖州，最系极边去处。今相度，可依旧只差武臣知州外，其辰、沅二州不全系极边，合递差文武官。」从之。 
十一年三月四日，臣僚言，应两淮控扼去处，其守臣悉易武臣。从之。 
七日德音：「应残破州县所差官，除已有立定到任赏格外，今收复之后，如守令能措置安辑流亡，劝课农桑，早见就绪者，令本路监司保明事实以闻，当议更与优异推恩，仍加擢用。」 
十三年四月三日，上谕辅臣：「郡政以循良称者，便与擢用，庶可为诸郡守臣之劝。今兵事少息，当以民事为先，卿等宜博询之。」 
闰四月二十七日，上谕辅臣曰：「昨日上殿杨大任，朕观其人物昏老，难当郡寄，可以宫祠处之。似此等人作郡，台谏欲论列，又却别无过显，只是昏耄，郡事不理，千里之民阴被其害。今后差郡守，卿等切宜审详。」秦桧等曰：「谨遵圣训。」 
六月二十九日，上谕辅臣曰：「朕顷尝下诏，令守臣到任半年以上，具民间利病或边防五件闻秦。近观诸处所奏，其间固有法所该载者，亦有一方利便朝廷所不知者。宜委都司看详，有便于民，即与施行，无事虚文。」 
九月二十日，礼部言：「权发遣建昌军李长民奏：『宣和以前，应知、通、令、佐阶衔并带主管学事。自军兴以来，学校之教中辍。今和议既成，儒风复振，宣化承流，责在郡县，所有主管学事，谓宜依旧结衔，以示圣朝偃武修文之意。』本部下国子监勘会，昨行三舍法，除从官以上知 
      
郡系带提举学事，余郡知、通，县令、佐，并带主管学事。今诸路监司既已选有出身或从上一员兼提举官，欲依李长民所乞，令郡知、通，县令、佐，依旧例带提举或主管学事结衔。」从之。 
十四年七月四日，上谕辅臣曰：「京西襄阳府一带，宜择守臣，庶不生事。」秦桧曰：「当依圣训。」 
十五年九月十三日，诏诸路知州带本路安抚使，如见系带待制以上职任，今后举官与作职司收使。从吏部请也。 
十一月十九日，权广南西路提刑吴彦璋言：「管下诸州多连溪洞，守臣拙于绥抚，往往轻易生事，动经岁时，不唯广害生灵，兼亦枉糜经费。欲望戒令不扰，唯务靖安。一任之内，若无边事，优加赏擢。其生事之人，重赐断遣。」诏行下本路遵守施行。 
十六年十月十三日，上谕辅臣曰：「今天下无事，民事最急，监司、郡守须择人，得其人则为县者有所畏惮，不敢恣纵。盖县官皆是铨曹依格差注，难别贤否，全在监司、郡守考察。如昏谬不任事者，别与一般差遣；清强有才力者，宜擢用之。」 
十七年七月二十五日，宰执进呈左朝散大夫谢寻拟差权知潮州，左朝奉郎陈惇特差知饶州，右承议郎林琪差权知忠州。上可其奏，因宣谕曰：「凡除郡守，莫须到堂否 」秦桧曰：「例须参辞。」上曰：「今既休兵，正以民事为急，卿宜加询审，如有昏耄无取，恐不能宣布朝廷爱民之意，不若只与宫祠。」 
十八年十一月八日，上谕辅臣曰：「荆 
      
南重地，帅臣不可不遴择。军兴以来，多差武臣，今疆埸安靖，可依旧选文臣，庶能举职。」 
十九年二月二十三日，上谕辅臣曰：「今四境宁息，沿边守臣务在安靖，若任满别不生事，可量紧慢取旨推赏。」 
二十一年十月二十八日，宰执进呈右宣教郎、守大理正张嶬奏，乞应州郡常程文字并用木匣实封，令递铺或祗候典转送下县，县复责令承帖人付乡村。上曰：「公人下乡，止是搔扰。朕顷在河朔，亲见其弊，可检坐见行条法申严行下。」 
二十三年十月二日，侍御史兼崇政殿说书魏师逊言：「郡守之职，分民共理，委寄非轻。考之格法，如年及七十，已自有碍，今有尸素，恬然冒居而不知去者，非唯不应格法，臣恐昏耄适为民害。今欲令许其自陈宫观，庶几公私两得其便。若犹有志在忝窃，不自退省者，仍望朝廷取索职名、姓名，与理作自陈宫观。」从之。 
二十五年六月二十六日，刑部员外郎张嶬言：「郡县长吏间有连日不出公厅，文书讼牒多令胥吏传押，因缘请托，无所不至，乡民留滞，动经旬月，至有辨讼终事而不识长官面者。如此，则岂能尽民之情、宣上之德!欲望申严，今后守令非疾病式假，不许不出厅治事。仍令监司常切督察。」从之。 
八月六日，宰执进呈乞差侍从两员同看详守臣到任所请裕民五事。上宣谕曰：「守臣陈献利害，当令国与民皆足，乃为称职。如建炎间，时方艰难，财用匮 
      
乏，翟汝文知越州，乃尽放散和预买及鉴湖官租，不恤国计而专欲盗名，如此等人，国家何所赖也!」秦桧曰：「陛下成中兴之功，而知民疾苦，保惜生灵，盖兼汉宣帝、光武之事业。」上曰：「朕何敢望二帝，然志所深慕焉。」于是差权刑部尚书韩仲通、权户部侍郎曹泳同共看详。 
二十六年三月十一日，右正言凌哲言：「自江以北诸路州军，残破之后，尤宜遴选，望诏大臣均择循良之吏以为郡，增严殿最之法，使知激劝。」从之。 
四月三日，诏：「应自今知州、通判互论不法事件，并须拘留在任，选委监司之清正有风力者依公究治，取见诣实曲直情状施行。」从右正言凌哲请也。 
十月二日，宰执进呈武德郎向世禧差知宾州。上见履历状，系内舍生，问：「世禧岂武举出身者 」汤思退等奏：「元是襄阳府府学内舍生，后因获贼补官，前任东南第十二副将。」上曰：「士人必知民事，如此差除甚善。」 
闰十月二十三日，枢密院进呈武经郎王恪拟差知靖州。上曰：「靖州沿边，其溪洞人本不敢生事，只缘官吏不得其人，因省地人欺凌蛮傜，或买物不还钱，遂致杀人生事。若抚驭得其宜，安有不安帖 」汤思退曰：「蛮傜虽不知礼义，然亦守信。闻与省民交易，画地为期，多因失约，遂成怨怒。」陈诚之曰：「恪久任湖南兵官，颇谙彼中风俗，必能副陛下使令。」上曰：「善!」 
二十七日，中书舍人王伦言：「近看详诸州守臣条具到裕民事件看：原作「省」，据《建炎要录》卷一七五改。， 
      
其间亦有五事之内唯二三的实，余皆细务及本州岛自合奉行之事，取以充数而已，类非民间紧切利病。以此却恐利病稍多去处亦为五条所限，不得尽言。夫多者必损，少者必增，切虑日久寖成文具。欲望应今后诸州守臣裕民事件，不拘五条之数，或多寡，唯务的实，庶几有以上副陛下务施实德之意。」从之之：原无，据《建炎要录》卷一七五补。。 
二十七年八月八日，诏诸路监司、帅守常切互相觉察，应所属见任州县等官不应迎送而(辙)[辄]出迎送，与不应受而辄受之者，并须依公案举，寘之典宪。其或徇情容庇，仍委御史台弹奏。 
十一月十九日，宰执进呈左正言何溥奏：「欲望特诏大臣，自今郡守毋庸数易。其有治状显著，必俟满秩而议甄升；倘或少有过差，亦希下章以诡求效。」上曰：「此论切中时病，然亦近有因事移易者，自今非甚不得已，且令成资，宜常切遵守。」宰臣汤思退等奏曰：「岂惟郡守，监司亦然。诸路监司昨因臣僚荐举除授，至春间往往满替，将来欲于卿监郎官中择其资浅者官：原作「曹」，据《建炎要录》卷一七八改。，令中外更代，皆至成资而罢。」上曰：「如此不惟免迎送之扰，亦可革内重外轻之弊矣。」 
十二月十二日，上谕辅臣曰：「监司郡守固当久任，然其间有癃老疾病之人，使之在职，亦有(有)利害。盖移易差遣，虑有烦费及迎送之扰耳，与其职事废弛，贻患一州一路，此利害孰轻孰重 今后如有此等，可与宫观，仍理作自陈。」沈该等奏曰：「久任，常法也。至 
      
于癃老疾病，合行罢遣，有不得已者，当依圣训施行。」 
二十八年正月二十七日，诏：「诸州、县今后止许守、令出郊劝农，不得别行差官。每岁并用二月十五日，仍不得将带公吏及因而游翫饮酒搔扰。其劝农饮食，并依时价折钱，给付父老。仍出文榜晓谕人户知悉，并下诸路监司常切觉察。如奉行却致搔扰去处，即依前项已降指挥按劾施行，无致违戾。」 
七月七日，右正言朱倬言：「四川郡守凡赴新任，舟舆器用，靡不备具，又需黄金以为人舡之直，多至五六千缗，少亦不下三四千缗。就移邻郡，其解罢者亦不少损其数。欲乞明诏有司，俾之立法，自今为郡守者敢复如所陈，并以赃论。监司隐蔽不劾，许台谏论列。」从之。 
九月十九日，知蕲州宋晓言：「条具裕民事：一、诸州军守臣到任之初经理财赋，既去替将近，或改易差遣，往往便将本处见在岁计钱粮私情恣意非法妄用。转运司不为监察，遂致财赋率多阙乏，而搔扰及民。乞下诸路转运司常切约束，及取索州军守臣到任一年收支若干，并去替一年月分取支若干，比较多寡，开具夹细窠名帐状，并守臣职位、姓名，保明申朝廷，付户部审实稽考。如有增添非法，妄用不应支使钱物，(本从)[从本]部具因依申乞朝廷，(当将)[将当]职官取旨黜责施行。一、比者连拜诏旨，戒饬监司、郡守不得观望当路，挟情 私，劾赃之污吏，明以赏罚，于法郡守不得而专， 
      
设或所部有实犯罪，仍与通判同衔按劾。欲望特降处分，应所部有实犯，守臣具事因牒报通判，同衔具奏。如所见不同，或守臣增加罪状，或于法亲嫌应避，限两日具事因回报，仍先次申尚书省。若出违日限，守倅互有容庇，即是有违诏条，乞下所司严立法禁戒约。」从之。 
十月十二日，诏监司、郡守除命既下，即日起发。或以疾故力丐祠禄，必俟终满，方许别有陈乞。如或违戾，令御史台纠察以闻。 
三十年十二月四日，宰执进呈差诸州太守。上曰：「朕顷见秦桧每论除授顷：原作「请」，据《建炎要录》卷一八七改。，必曰『臣未知其人心术如何，恐招物议』，似未为确论。且人心不同，各其如面，若之何尽知其心术然后除授 朕谓果知其贤才，固当用之。不然，采之公论，若国人皆曰贤，如何不用 借使缪滥，旋行罢黜，亦惟公论。但使不容私意，无所不可。」以上《中兴会要》。
孝宗绍兴三十二年未改元。七月十九日，新除江淮东西路宣抚使张浚奏：「两淮守贰、县令阙官尚多，欲望许令宣抚司奏辟〔一〕次。从之。 
隆兴元年八月八日，诏曰：「朕惟共理，允赖守臣，比年以来，迁易靡定，欲使宣化承流，民安田里，难矣。载严成法，每徇私恩。今后郡守须到任二年，方许差除。」 
