<!-- { "loadSidebar": true } -->
三年五月七日，中书省勘会：「正当时暑，窃虑刑狱淹延枝蔓。」诏在京委刑部郎中及御史一员，京畿并诸路州军令转运、提刑、提举常平司分头点检，催促结绝见禁罪人。内干照人及事理轻者，先次断讫奏。京畿徒以下罪，事状分明、不该编配及合申奏公事，或虽小节不圆，不碍大情，并许一面结决断讫奏。杖以下应禁者，并与责保知在。除在京外，有事故不能亲行，即选官前去，仍具每到处及月日、事故因依径申尚书省。 
政和二年二月七日，臣僚上言：「窃闻远方郡邑官吏多轻视狱囚，不尽书历，虽在法有一百之罪，深(怨)[恐]未尽遵承。及门留、知在，亦多不书，致监司无由检察，遂成留滞。欲乞州县狱囚并门留、知在，敢不书历者，除本罪外，量轻重立法，特行黜责。仍先委监司常切检察，庶无留滞之弊。」诏可令刑部疾速遍牒诸路监司钤束所部，如有不法去处，即按劾奏。(作)[仍]检举申明行下。 
三年七月二十三日，大理寺丞郭异求奏：「应刑狱官司寄禁无人供送饭食之人，依正禁人支破，或乞减半支给。」诏减半支破。 
十二月八日，臣僚上言：「窃见远方官吏于文法既疏，于职事 
      
亦怠，故刑罚失中，民不能无冤。积日累久，得无伤阴阳之和，亏仁厚之政!愿委耳目之官，专一分录所部见禁囚，遇有冤抑，先释而后以闻，岁终较所释多寡为之殿最。其徼功故出有罪者，论(所)[如]法。」诏依奏，仍令刑部立法。 
四年八月十七日，权发遣京畿提点刑狱公事林箎奏：「乞应今后狱司取会狱事，其承受官司再催不报，故作不完者，并令狱司除申所属官司施行外，在京径申御史台，在外申提刑司，依法案治。」从之。 
十二月十四日，刑部郎中李纬奏：「诸路奏案，凡承勘、结绝、入递，虽有程限，然州郡尚或因循，淹滞囚系，至有结绝后数月方入递者。欲乞今后诸路奏案，并令法寺点检，如有稽留，摘其甚者上之朝廷，下之有司，依法勘劾施行。」从之。 
五年六月二十二日，开封尹盛章奏陈：「御笔：时当大暑，应两狱系囚，催督限日近结绝。所有已未上朝廷断遣公事，欲乞候案上，共限三日断下。如有续上公事，亦乞依此。」诏依奏，限三日断下，无致卤莽。 
六年正月二十五日，刑部尚书慕容彦逢奏：「勘会奏案等专条，入递后限一日，以申奏姓名、日时、引号牒进奏院。如承本院报未到者，别录以闻，仍称说再申奏事因入递，牒会依上法。凡此以防遗滞，欲使系囚早获决遣。臣窃见诸州从前多不举行上条，其未到进奏院，亦无文籍拘催。今欲乞诸州不依限牒会，依案申详覆违限条科罪。仍令进奏院 
      
置籍，以时催促，俟别录到房许勾销。庶几有以检察，不至留狱。」从之。 
闰正月二十三日，刑部员外郎李揆奏：「应县鞫强盗追赃已至罪止，或别有重罪不碍刑名者，许先解州结断，续追余赃，庶狱无留滞。」从之。 
宣和元年二月六日，舒州言：「据从仕郎、司兵曹事兼管左推勘公事田泰靖言：窃以禁囚有无人供食，在法许令官为造给，其间有病患之人，理合改造粥食调理。缘请到官米多是经年陈次米斛，难以制造粥食，不免旋行兑换新色白米造食供给，仍监勒医人用药医疗，乃获痊安。询究得以前并不曾如此改造饮食，至于损失人命者，往往缘此。盖条内别无许令改换别色饮食之文，遂致刑狱官司无以遵守，按部之官亦难检察。今欲乞申明朝廷，应病不应责出而无人供食者，据应给米公换新色白米，改换粥食，狱官躬亲责给罪人食用。」从之。 
陛下钦恤庶狱，四方大辟疑者以闻，辄为末减，而州郡不能审克，吏乘为奸，邦刑所加，多贫人子，罕及富民。观其奏牍之首，脚色纤悉备载，而略其户等高下，不为无意。乞应奏裁，并着等第，察其弊者，显惩一二。」从之。 二年正月二十六日，尚书右司员外郎翁彦深奏：「伏 
三年二月二十三日，诏：「应江东、两浙路诸州申奏到见禁待报公案，大理寺大案十日，中案、小案限五日，刑部大案限五日，中案、小案限三日上省，候贼平日依旧。其应已 
      
申奏公案干证无罪人，如官司违法留禁，仰监司点检觉察，按劾施行。」 
四年六月八日，臣僚言：「州县刑禁，本以戢奸，而官吏或妄用以杀人。州郡犹以检制，而县令惟意所欲，淹留讯治，垂尽责出，不旋踵而死者，实官吏杀之也。乞依在京通用令，责出十日内死者验覆，如法重者奏裁，轻者置籍岁考。其不应禁而致死者，亦奏裁。」从之。 
十二月二十四日，诏：「应在禁罪人，官司避免检察官点检，辄(私)[移]他所者，以违制论，许被禁之家越诉。仍委监司、廉访使者觉察。」 
州县鞫狱，在法不得具情节申监司，及不得听候指挥结断，此盖朝廷欲使州县尽公据实，依〔法〕断遣，不得观望，且使狱刑无淹延之弊。而比年以来，诸路监司往往狭情偏见，每有公事，必使州县先具情节申禀，听候指挥，方得断遣。稍未如意，即再三问难，必快其欲而后已。臣愚欲乞特降睿旨，补完见行条法。应囚在禁，如监司指挥具情节及令听候指挥结断者，州县不得承受，一面依条施行。如监司见得果有情弊及情理未尽，即别行按劾。』勘会上件事理，刑部每半年一次检举行下，系一时指挥，自合遵守施行。若监司于所部刑狱，令承勘官司禀受推鞫，已有政和 科罪。又近降御笔：『囚在禁，如监司指挥具情节及令听候指挥结断者，以违制论。仍令监司、廉访使者互察。』既互察，在监司 五年六月二十日，刑部奏：「检会臣僚上言：『伏 
      
合坐违制之罪，即随事朝廷自有特旨黜责，不须更行立法。欲下诸路监司、州县，遵守近降御笔处分施行。」诏依。如违，以违制论。 
六年正月十二日，提点京东路刑狱公事孟特奏：「准刑部符，承上项敕，本司系专一检察刑狱稽违，如有情犯可疑，或事干非常，理合要见所犯情由检察，未审合与不合随时取会看详，依条施行。」大理寺参详「提刑司既系专行检察刑狱，若实有情犯可疑，或事干非常，理合要见情由检察，即合随事取会。」尚书省言：「应干禁囚，监司并不合令听候指挥结断外，其不许令具情节，谓本司送下公事或干涉逐司妨碍。」诏令刑部申明，遍牒施行。 
七年四月十二日，尚书省言罢狱子等不行重禄，「深惟狱吏切于囹圄，故立重法以驭奸猾。今缘小费，开其枉法，合复狱子重禄」。罢诸囚在禁病死、岁终保明条不行，「狱囚在禁而死，政和中以最多、最少立为赏罚，囚不枉滥，合复囚禁岁终保明法。」从之。 
高宗建炎三年四月八日赦文：「应诸路见禁公事，除该今来赦合原放外，内有未结正者，限十日结绝了当。或有合申奏断遣之人，亦仰疾速依条结案申奏，不得淹延刑禁。」四年二月二十三日德音、绍兴元年正月一日改元赦、九月十八日明堂赦、四年九月十五日明堂赦、七年九月二十二日明堂赦、九年正月五日新复河南州军赦、十年九月十日明堂赦、十二年九月十三日徽 
      
宗梓宫还赦(内「申奏」下「不得留滞。其经一年以上未结绝者，令提刑司限十日根究见住滞去处，申尚书省取旨施行)、十三年十二月八日南郊赦、十六年十一月十日南郊赦、十九年十一月十四日南郊赦、二十二年十一月十八日南郊赦、二十五年十一月十九日南郊赦、二十八年十一月十三日南郊赦、三十一年九月二日明堂赦，并同上制。 
四年二月二十三日德音：「三省、枢密院：淹延刑禁，可限德音到日，令提刑司关牒所部州军照会，今后奏案并发往行在。」 
同日德音：「鞫狱干证人无罪，依条限当日责状先放。访闻州县多将干证无罪人与正犯人一例禁系，动经旬月，公然乞取。盖缘当职官漫不觉察，致平民受弊。自今监司常切觉察按劾，无令蹈习前弊，违例条法。」 
十二月二十九日，江南西路转运判官张汇言：「乞将应系昨因蕃寇溃兵作过之时，若有乘时杀人放火、虏夺财物者，如首领人已经捉获，依法断罪外，其余徒党元系胁从、本无他意者，委州县详度虚实，方许受理。所有缘此见禁勘公事，既大情已正，小节未完，并许结断。」诏仍委提刑司专切点检觉察，即不得将作过正贼妄作胁从之人，一例不行受理。其见禁公事，限半月结绝。 
绍兴二年七月十五日，刑部言：「据臣僚奏请，县囚在禁病者，流罪以下情款已定，皆许如在京一司法，责保知在。缘依条犯罪徒以上送州，情款 
      
方定，即是在县别无流、徒罪情款已定禁囚外外：疑衍。。看详在京法系谓病囚困重非凶恶者，许责保在外，损日追断；绍兴法，杖以下囚在禁病者，止系量病势听家人入侍，即无该载困重者许责保在外之文。今若依臣僚所乞，诸州病囚困重者，不问徒、流，并依在京法。缘在京病囚依法实时申所属并刑部、御史台，日具医治加减文状，困重者申所属，差不干碍官押医看验有无他故，及责囚得病所由连报，虽犯徒、流罪而情款已定非凶恶者，方许责保在外，损日追断。其在外州军即别无关申所属检察去处，若不委官看验，又虑别生奸弊。今欲乞诸州病囚比附在京法，实时申知、通，有监司处申监司，各常行检察，日具医治加减文状，困重者仍实时申州，差不干碍官押医验有无他故，及责(困)[囚]得病所由连报，虽犯徒、流罪而情款已定非凶恶者，即行责保知在。州委元差押医每三日一次看验，如委实病损，实时申所属，却行勾追赴狱，听候断遣。」从之。 
十二月二十六日，臣僚言：「乞自今已后，令州县月具系囚存亡之数，长吏结罪保明申提刑司，岁终举行断罪之法。仍每路比较一州一县死囚最多之数，具当职官吏姓名，取旨黜责，其最少处亦乞量行褒赏。」诏令敕令所重别删修增立刑名申尚书省。三年三月五日，敕令所增修到条法，已入《绍兴重修敕令》及《重修断狱令》。 
四年三月六日，御史台 
      
言：「访闻临安府捉事使臣等多私置禁房，收系罪人，一面追呼搔扰，非理鍜炼，动经旬日。解所属推治，又与当勘推狱等往还行赇，要从元初鍜炼，规图厚赏，致无辜之人枉被刑禁，深可矜恤。乞诏有司严立法禁，许人陈告。仍下临安府检察，如有私置禁房去处，责令日下去拆，其捉事人并推狱情弊，常切觉察，重作施行。」从之。 
