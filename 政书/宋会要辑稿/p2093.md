<!-- { "loadSidebar": true } -->
十二月二十三日，秘书少监兼国史院编修官李焘言：「伏见《四朝正史》开院已踰十年，臣备员编修，亦二年有余。除去年进呈《钦宗纪》草，继与本院官分定志传名件，每月不阙课程。然臣窃谓若只如见今次第，即正史之成殆未可期。缘正史当据实录，又缘实录往往差误，史官自合旁采异闻，考验增损。谨按《神宗实录》三次重修，朱墨相攻，是非易见，虽事迹尚多脱遗，比后来实录已是不同。《哲宗实录》亦两次重修。兼臣先因《续资治通(监)[鉴]长编》颇尝收集、参究实录外，略得一二。惟是《徽宗实录》疏舛特甚，难遂准凭下笔。若务速成，不计臧否，只须取四朝实录分散事迹，添未立诸传，并缀缉诸志，数月间亦粗可了。但恐因循灭裂，终致人言。况史院官迁改去住不常，所见人人殊异，又未尝对面商榷，互相点检，文字浩瀚，何由速成 臣顷因转对，尝(其)[具]奏章，乞依祖宗典故，就委史院官重修《徽宗实录》，盖欲及今文字未至十分沦落，更着意收拾，同力整齐，庶几正史他日传信不疑，未蒙施行。重念臣去年进呈《钦宗纪》草乞，免推赏，幸蒙特赐矜允。猥因进《续资治通鉴长编》，自建干讫治平，凡一百八卷，乃蒙误恩，特与增秩，每惧不称升下奖擢之意。其治平以来自合依诏旨接续修进，乞特许臣专意讨论徽宗一朝事迹，纂述《长编》。《长编》既具，即可助成正史。」从之。 
六年五月四日，国史院状：「依指挥条具并省吏额，见管一十一人，欲将书库官邢彦德减罢，以一十人为额。」从之。 
七年二月十一日，国史院言：「见编 
      
修《四朝正史》，合要神宗、哲宗昨在京所修正史帝纪、志、传并四朝圣旨御笔及应干诏旨御笔文字，本院画降到指挥许令投献。昨据资州助教杨志发缴进元佑宰臣吕大防家所藏神宗、哲宗两朝御笔并元佑皇太后遗诰，已蒙朝廷将杨志发特补荣州文学出官。欲乞将杨志发推恩事理镂板，遍下诸路州军，专委知通多出文榜晓谕搜访，许令投献，优与推恩。如文字详备者，并知通推恩。」从之。 
淳熙元年七月二十三日，右丞相曾怀提举国史院。提举例以右丞相兼，或以参知政事权，自后不书。 
五年十月二十五日，翰林学士、知制诰兼修国史周必大言：「被命纂修《四朝正史》，赖同僚协力，裒类事实，粗见功绪。今当下笔之际，事体尤难。前朝国史虽是众人分撰，然当时案牍可以稽据，是非可以询问，贵成一手，不至讹舛。南渡以来，文籍残阙，往往搜求散轶，考证同异，若非参合众智，深虑不相照应，抵牾者多。尝与众议分手撰述，每遇一志一传成篇，并令在院官互相修润，庶几首尾贯穿，体制归一，无思虑不周之患。乞降指挥遵守。」从之。 
七年十二月十二日，国史院上神宗皇帝、哲宗皇帝、徽宗皇帝、钦宗皇帝正史志一百八十卷。 
十年七月十七日，李焘言：「今史官犹有阙员，乞选兼职少者委任之，庶几专力速成大典。」从之。 
八月二十六日，起居舍人兼国史院编修官赵彦中言：「国史明得失之迹，所以信万世之传也。陛下因近臣之言，趣就史功。以臣愚见，中更建炎多故，史籍散轶，事难尽许，纲维本末，必有可考。乞诏诸儒凡群臣当立传者，其于忠邪善恶大节之际，苟可考证，必令分明，但使褒贬昭然，勿顾其子孙之怨，庶几万世之下有所考信。」从之。 
十二年二月六日，宰执进呈右司员外郎尤袤兼国史院编修官，上曰：「李焘去后，史院未有修史官。若李焘在此，不知今已成书否。」王淮等奏亦未遽成，更有诸传未毕，如妃主等传阔略尚多。上曰：「若无所据，姑阙之。」因顾梁克家曰：「可以此意宣谕史院。」 
七月九日，通议大夫、充敷文阁待制、提举佑神观、兼侍讲、兼同修国史洪迈言：「自到局之后，约略稽考，据院吏所具，除纪、志已进呈外，当立传者千三百人，其间妃嫔、亲王、公主、宗室几当其半，然家世本末、履历始终不可见者十而七八，必俟究得其实然后为书。诚恐日引月长，无由可毕，乞下本院许据只今所有事状依仿前代诸史体例，分类载述，不必人为一传。其内外臣僚或有官，虽显贵而无事迹可书，正如汉世刘舍、薛泽、许昌之徒，位至丞相，而司马迁、班固不为立传，于事亦无所阙。今来亦乞仿此，悉行删去。其未毕者，乞诏提举宰臣量立程限，责本院官并力修纂，俟将来玉牒、会要奏书之日同时上进，庶 
      
几累朝信史，早有汗青之期。」从之。八月二十七日，迈再申前请。诏限一年内修纂投进。 
十三年八月十九日，敷文阁直学士、正议大夫、提举佑神观、兼侍讲、兼同修国史、兼直学士院洪迈言：「顷尝奏陈，乞候修纂《四朝国史》了毕日，将九朝三项国史合为一书，已蒙圣意开纳。今臣所修书计列传八百八十，目即已成七百余传，所余不多，度至十月可以毕事。所有元乞接续编撰九朝史事，乞先降指挥容臣(挨)[俟]命下之日，从本院预牒在外州军搜访遗书逸事，候今冬投进。见修书毕，然后别取旨择日开院。」从之。 
十一月二十一日，国史院上《四朝国史》列传一百三十卷。 
十二月九日，诏国史院减书库官一人，楷书二人。以司农少卿吴燠议减冗食，下敕令所裁定，故有是命。 
嘉泰三年五月十六日，资政殿学士傅伯寿言：「窃惟国史虽据金匮石室之藏，然天下散失旧闻，亦不可不网罗也。中兴以来，修《徽宗实录》则采元符诏旨，修《四朝国史》则采《续资治通鉴》及《东都事略》。今孝宗、光宗实录已成，将修《三朝正史》。自建炎丁未至于绍熙甲寅六十八年，典册所书固已灿然，其间岂无登载漏脱、传闻异同之患 凡事有旧记述，可不(上)广取(下)而参考乎 今史馆所收《三朝北盟会编》、《中兴遗史》、《中兴小历》三书，恐如此之类尚多有之。臣以为宜发明诏，广加求访。如有以书闻者，下之史馆看详。果有可采，少赐旌赏。其有家不能缮写者，官给以笔札。庶几群言毕萃，正史不日可成矣。本朝国史例皆无表，则岁月久远，将无所考。臣愚谓宜依唐之史，增立年表。至如天文、律历、五行最为深远，非素精者不能下笔。故《晋书》三志则属之李淳风，而《唐志》则属之刘羲叟。臣愚谓宜精求其人，使修三志，庶几表志与纪传并传，以成万代之信史，岂不美欤!」从之。 
四年三月四日，起居郎莫子纯奏：「窃见史院修进《三朝实录》，臣僚列传类多遗阙。推原其故，盖以岁月深远，向之为史官者既失于纪载，后之为史官者又以耳目不相接，无以知其人之实。乞明诏史院，今后有合立传臣僚，于致仕赠官之后，即从史院行下所属州郡，取索其家但千文字发送着庭。仍检照日历内有无弹奏、荐举文字，参考立传，庶几贤佞不殽，美恶并着，以为异日作史之备。」从之。
 职官 宋会要辑稿 职官一八 实录院 
      
实录院
【宋会要】
绍兴初，实录、国史皆寓史馆。后罢史馆，遇修实录即置实录院，遇修国史即置国史院。 
九年二月，以修神宗、哲宗、徽宗实录，始置院，以宰臣一员提举，修撰、同修撰、检讨官无定员。检讨官以本省官或他官兼，而修撰官如史馆例。吏额点检文字一人，书库官八人，楷书四人，先以秘书省人就差，后从本院差焉。 
高宗绍兴七年闰十月十四日，诏：「史馆见修纂 
      
圣文仁德显孝皇帝日历，依祖宗实录体格，据见到文字逐旋攒类，候有接续添入，仍以实录为名。」以著作郎何抡言：「日历以事系日，以日系月，比之祖宗实录，格目尤详，首末不全，编次无日。」故有是命。 
九年二月二十二日，诏：「史馆见修《徽宗实录》，以实录院为名，置提举官一员，修撰、同修撰、检讨官无定员，应干事件并依史馆例。」先是，建炎元年五月八日，诏史馆重修神宗、哲宗实录。至绍兴六年五月，先编次神宗书成，进呈推恩。史馆官吏各特转行一官，更减三年磨勘。内首尾修书不经进官并修书不全首尾官各特转行一官，更减三年磨勘。开院供职官特转行一官。都大提举诸司、承受、诸司官各特转行一官，更减二年磨勘。本院点检文字、书库官、楷书、进奏官各特转行一官资，更减三年磨勘。选人比类循资施行。其余支赐有差。至八年九月，内哲宗书成，推恩如进《神宗实录》之制。至十年七月十四日，又诏史馆修《徽宗实录》。至二十八年八月十一日，先成六十卷进呈，其推恩依进《神宗实录》例。以上皆史馆，至是始置院也。 
同日，诏将史馆前厅充实录院，作角门通过史馆并秘书省。 
同日，诏实录院下礼部关借奉使印一面行使，候结局日送纳。 
同日，诏实录院修撰、同修撰、(修)史馆修撰各差破二人，检讨官依史馆校勘、著作郎、佐各差一名。其所差楷书并本院有官人吏并依史馆下楷书已得指挥。 
同日，诏实录院依史馆例已差三省供检文字各二人外，每省各更差二人。 
同日，诏宰臣秦桧兼提举实录院。其修撰、同修撰、检讨官并令秦桧辟差。 
是日，以礼部员外郎刘昉为检讨官。 
四月二十八日，诏实录院漏泄许人告，赏钱二百贯。 
同日，诏令诸州长吏询访先朝宰执、侍从、台谏及其子孙有知当时故实及收藏先帝宸翰，并令抄录缴申，有补史事。从本院保明，优加旌赏。 
同日，诏实录院遵用景德中修太祖、太宗正史体例，每编及二年，先具草本进呈。 
五月五日，诏实录院合用钱物，并从本院别行关取支使。先是，就史馆开院就史馆钱物支使。令别行置院，故有是命。 
同日，诏：「实录院人吏就差史馆、秘书省人吏相兼祗应。仍依条招收私名四人，专一书写实录文字，请给依史馆楷书例。」 
同日，诏实录院合取会内诸司文字，从本院报皇城司，关出入宫门色号一十道。 
同日，诏实录院置翰林司厨子、制界作各一名，及下步军司差拨看管兵士六人，并与史馆相兼逐色人祗应。 
十年二月二十九日，诏史馆提举诸司、承受等并官吏并并归实录院，依旧接续支破见请给，其本院每月添破犒设钱更不支破。以罢史馆也。 
四月十九日，诏权吏部侍郎范同兼实录院修撰。始除修撰官也。 
二十一日，诏实录院就编 
      
徽宗御制，令礼部行下诸路州军搜访送院。从检讨官朱翌之请也。 
