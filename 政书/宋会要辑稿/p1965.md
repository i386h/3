<!-- { "loadSidebar": true } -->
成天下之务。询谋所逮，敕戒所加，莫非德意之渥，则躬承训迪者岂无当记之圣语乎 是皆沿袭日久，姑务简便，一切略而不报，遂使王言之大不见纪述，恐未足以彰明圣谟嘉言之美。盖缘自来未有文禁关防，官司无从检察。臣愚伏望圣慈详酌，特降睿旨，立法约束，庶使臣僚所得圣语不敢辄自隐漏，简册修纂得以备载，不其韪欤。」诏申明施行。 
七月九日，起居郎李弥大奏：「伏见左右置史，实记言动。今起居注所载既有式例外，又有遇事并书。窃原立式之文盖欲备记言动，宣明德意，付之秘书省，事体非轻。惟王言之大，莫如手诏及御笔。自来承受官司因循(次)[沿]袭，并不关报，致前后更不该载，窃虑未尽修注之意。欲乞今后官司承御笔等并行关报，逐日修入。」从之。 
宣和七年十月二十一日，起居舍人唐重奏：「欲乞今后臣僚进对，所得圣语应记注者亲录实封以报，谨如令。若应报而不报、不应报而报，或妄有增改者，论罪(无)[如]律，庶几载笔之臣得以备述。」从之。 
高宗建炎二年二月一日，臣僚言：「史官书事，善恶不隐，以明鉴戒。臣日侍殿侧，伏见陛下每对臣僚，从容紬绎，虽尧舜好问，不过如此，而未闻臣僚以所得圣语付史官者。乞今后应被受睿训，除机密外，关治体者悉录，以备修纂。」从之。 
十二月五日，臣僚言：「国家稽古建官，左右二史执笔螭坳，记注惟谨。赐对臣僚，每对罢，当以圣语申后省。而近日例称别无所得圣语，虽有丁宁宣谕之词，反复论辨之说，隐而不传，而二史亦无由记。至于执政大臣、讲读侍从蒙被圣训，往往有略而不载。故今曰之史，止于循故事、分类例而已，未可谓尽君举必书之义也。乞申命有司，讲求其法。一人言动有关于治体者备载无隐，而臣下所得圣训亦详记之，以备笔削。」诏坐条申明行下。 
绍兴二年六月八日，起居郎胡世将言：「伏见臣僚进对毕，以所得圣语申门下后省。今上殿官循习故例，止称并无所得圣语，虽台谏官亦然。陛下谘访不倦，而赐对之官显于文移谓未尝得闻天语，岂惟史官不得举记言之职，亦非所以广圣德于天下。乞申言旧制，并以所禀圣训实封报修注官编纂，庶史官举其职，不为文具。」从之。 
十月一日，起居舍人王洋言：「自兵兴以来，典章散落，著作之官久旷弗除，而二史执笔亦为虚文。陛下忧勤万机，号令所至，莫不鼓舞。而郎官、从官、百执事所奉训诏独藏私家，不关史氏。切虑岁月(寝)[寖]久，相传失实。乞今后进对官所得圣语事关休戚，敢有隐而弗彰，听史官通问之。有弗具报，特论列以闻。」从之。 
十一月二十三日，合门言：「祖宗旧制，应在京职官兼权他职并止立本班。今差太常少卿黄龟年权起居郎，秘书少监洪炎权起居舍人。契勘左、右史并合逐 
      
月趁赴朝参，并赴侍立。今来逐官系卿监兼权，所有起居侍立合取旨。」诏：「修注官日赴起居殿阶侍立，比之余官权职不同。」特令立起居郎、舍人班。 
三年二月二十日，起居郎黄龟年言：「两省起居注系百司取会合修纂事件圆备，编类成书。自兵火之后，案牍散失。近于绍兴府遍下所属取索，见存若干，照编成沓。方修纂间，缘居民失火，尽行烧毁。乞再行下应干官司，疾速依限具合修注事件子细供报，具案无漏落结罪文状，付中书门下后省，即不得虚立检目。如依前灭裂稽违，即依逐省见行条法施行。」从之。 
九月十一日，起居郎曾统言：「国朝以来，凡天文气祲之异必下史官谨而志之，外有太史局崇天台，内有翰林天文院，日具祥变，各以状闻，以参校异同，考验疏密，仍俾供报起居院书之，为万世法。军兴之后，史失其职，(寝)[寖]以隳废。而左右记注，实为阙文。望诏有司，悉遵典故施行。」从之。 
十二日，起居郎曾统言：「记注之官，职司言动，国朝尤重其选，多以谏臣为之。虽品秩甚卑，犹得参侍从之列，备顾问之数。有所论奏，悉得专达，且于陛立之际，亦听直前奏事。元丰更官制，始正起居郎、舍人之名，不复并任谏列。然神宗(黄)[皇]帝虑废旧典，预诏修注官虽不兼谏职，如有史事，宜于崇政、延和殿承旨司奏事后直前陈述。顷者权臣用事，言路(寝)[寖]壅。居是官者，既无言责，率以出位为嫌，不过拜命之初造膝一谢而已，甚非祖宗急于听纳之意。」诏依元丰旧制施行。 
四年二月一日，起居郎舒清国言：「近降指挥，自绍兴三年正月以后修进起居注沓，所有合用进册副本纸札，欲乞依政和两省条格，记注案每月添破修写进册上色池表一百张，夹表宣连各一百五十张，令临安府和买应副。如支用不足，亦乞依令文，诸记注案添破纸若支用不足，听量数下杂物库支供，不得过每月添破之数。」从之。 
五年三月六日，监察御史许搏言：「恭 史馆目今修纂日历，秉笔之官悉依时政记、起居注及诸司报状，排日甲乙，编而集之。然近日臣僚上殿，后省例取，并无所得圣语之辞，切意起居注之书略焉。矧方今多事，陛下日对群臣，论天下利害，圣语宏深，干于教化，可为世典法者固不一而足。今修注官不得而记，史官不得而书，嘉言美事容有泯而不载者。欲望稍加参酌，特赐施行，庶几圣朝编年之书得为详备，万世之下有考焉。」从之。 
十八日，中书门下后省言：「近臣寮所论庆历三年欧阳修请上殿臣僚退留殿门，候修注官出面录圣语，至七年全备录，关报修注官。今来若令进对官留殿门面录圣语，切恐仓卒之间不能尽记，欲遵依七年诏旨施行。如有亲闻圣语，循习故例，隐慝不为录报，依条以违制论。」从之。 
十年七月八日，起居郎楼 
      
照言：「进对臣僚独以天语私相传布，不关史官，在于记注，诚为阙典。今隐慝圣语，具有明禁，恐群臣或未尽知。乞颁降吏部，遇有进对臣僚，俾具录关报。」从之。 
八年二月二日，起居舍人勾龙如渊言：「两省起居郎、舍人依条合破亲事官二人，后因减半指挥，止留一名。缘朝参侍立，阙少人从，乞依旧差破。」从之。 
九年五月二日，起居舍人王次翁言：「伏 在京通用令，进对臣僚亲得圣语录报后省，不报者以违制论。然近来沿习旧例，称并无所得圣语，遂使见行条法(置)[直]为虚文。乞申言旧法，榜示朝堂。」从之。 
十年十一月十二日，起居舍人李易言：「左右史所修起居注，每月分轮投进。自政和间及渡江后来，因循积压，虽有自绍兴三年正月一日为始先次修纂指挥，然见今止是修纂到绍兴五年，其日逐所书未能率由旧制，不唯今日之力徒穷于往岁所闻，而后之所闻必不若今日之审。乞令左右史轮当侍殿者法所合书，退而书之，与见行修纂五年积压事件并须每月投进，庶俾言动之法举无所遗。」从之。 
十一年七月十六日，中书门下省言：「臣顷立螭头，恭记言动。切见内殿非时引见臣僚，盖陛下励精不倦于政之德也。然臣僚奏陈与圣语问答及天下国家者宜多有之，掩而不彰，则史臣之罪也。欲望明诏，凡内殿引见臣僚，令各具所得圣语申中书门下后省，使修注记焉。」从之。 
二十六年三月二十八日，起居郎吴秉信言：「切见本省修注旧本方进至绍兴八年六月，新本至绍兴十三年闰四月，其后缘久阙正官，遂致积年时事阙然不书。欲乞自绍兴二十五年十月为始，先次修纂进呈，庶得圣神谟训，不至散逸。所有前来修纂未到目，今乞依旧例每月同进。」从之。 
二十八年九月二十七日，起居郎洪遵言：「向者权臣用事，记注之官多阙不补，起居注自绍兴九年以后前后积压，今未修者殆十五年。诸处官司因此循习，遇有本省取会，子不肯如期报应子：疑误。。切虑岁月(寝)[寖]远，难以考究。欲依本省条制取索，急速者限一日，余三日，令以时报应。仍令两省除见修起居注按月进入外，所有绍兴九年以来因循未毕者每一月带修两月，庶几天德帝业赫然与日星并传。」从之。 
二十八日，诏起居郎、舍人自今后许依讲读官奏事。先是，起居郎洪遵言：「臣幸得以记注陪侍经幄，切见春、秋二讲每于双日先期书历。经筵官讲读毕，许留身奏事。修注官虽与签书，未尝有奏事者，皆云近例如此。联名一历，不得别为二体。伏闻元佑中起居舍人吕陶尝乞候讲读臣僚再留奏事，并许侍立。以此观之，讲退犹且入侍，何由不许奏事。乞下讲筵所，依讲读官例施行。」故有是诏。 
二十九年八月二十八日，起居舍人杨邦弼言：「切见本省起居注 
      
旧本自绍兴三年正月为始，方修至九年八月分；新本自绍兴二十五年十月为始，方修至二十六年十一月分，计所未修者凡十有六年。盖缘记注之官前此久无正员，因循积压，阙而不书。臣(未)[谓]今之起居，古左、右史也。圣神言动，举足为法。若非史臣纂辑，则闳休伟(续)[绩]遗坠漏略，安得昭然大备，与典谟训诰并传于不朽哉!望令两省以见行修注按月进呈外，其有前来修纂未到月分每月带修一月，庶使往年所积下者可以同时填补，则諲次有伦，克尽中兴之美矣。」从之。 
