<!-- { "loadSidebar": true } -->
祭文奠书后立。引使诣神御座前，就一拜，跪，三上香、奠茶，奠酒毕，就一拜，兴，复位立。内侍官捧案诣神御座前置定。读祭文官诣神御座前，就一拜，跪，启封读祭文、奠书讫，就一拜，兴。引使副、读祭文官降西阶下殿归位，揖躬再拜，皇帝于幄内举哭，殿上下官皆举哭。礼直官、舍人、通事引使人并权退，殿上帘降。使人出重华殿门外幕次，以俟朝见。 
十五日，礼部、太常寺言：「将来梓宫发引，依典故启攒前三日奏告天地、宗庙、社稷、天庆观、报恩光孝观、太一宫。」从之。 
十六日，金国吊祭使尼厖古鉴等赴重华殿奉辞。前期，仪鸾司于重华宫殿上施帘。其日，有司预于殿上设哲文神武成孝皇帝御座，主管事务及诸司于殿上先设香案、香茶、酒果、祭食盆台等，并重华宫亲从亲事官排立如仪。俟使人并读祭文官至重华殿门外幕次，俟亲从亲事官(自拜)[揖躬]两拜讫，次御史台、合门、太常寺分引宰执侍从官入赴当殿，北向立定。殿上帘卷，揖躬两拜讫，宰执并由西阶升殿，分东西立，侍从官于殿下东壁面西立。礼直官、舍人、通事引使副、读祭文官入殿前，殿上下官皆举哭。至殿下褥位北向立定。揖躬两拜讫，引使、副由西阶升殿，殿上下官止哭，读祭文官依旧殿下立。使、副于殿上北向立。引使诣神御座前，就一拜，跪，三上香、奠茶、三奠酒毕，就一拜，兴，复位。引使、副降西阶下殿，归位立，殿上下官皆举哭。
      
揖躬两拜讫，退。宰执并降西阶，侍从官已下以次退，殿上帘降。 
二十一日，诏摄太傅持节导灵驾及奠谥宝、监掩攒宫差右丞相赵汝愚，攒宫礼仪使差太师、嗣秀王
伯圭，摄少傅差吏部尚书郑侨。 
二十三日，礼部、太常寺言：「将来虞主回赴重华宫并神主祔庙，依礼例用细仗五百人、太常鼓吹一百三十一人，乞下兵部、太常寺差拨施行。」从之。 
二十四日，礼部、太常寺言：「灵驾发引，依礼例差太傅一员，后从皇帝行启奠、祖奠、遣(殿)〔奠〕之礼。」诏差右丞相赵汝愚。 
同日，礼部、太常寺言：「已降指挥，掩攒宫毕，太常卿沿路行六虞祭毕，奉迎虞主诣重华宫，皇帝行奉迎、安神礼。及行第七、第八、第九虞祭，依礼例系间日行礼。并依国朝故事，神主祔庙前二日，皇帝亲行卒哭之祭。所有神主祔庙日辰，太史局选用十二月十八日，其间日一虞，缘相去祔庙日远，今检会昨淳熙十五年礼例，亦缘祔庙日远，系三日一虞。今欲乞将来十二月四日，奉迎虞主诣重华宫几筵殿行奉迎安〔神〕礼毕，欲乞于六日皇帝亲行第七虞祭，十日八虞，十三日九虞，十六日卒哭。」从之。 
二十五日，诏奉迎神主并神主祔庙礼仪使差右丞相赵汝愚，都大主管官差霍汝翼。 
二十九日，诏灵驾发引并至永阜陵攒宫，除太傅、礼仪使、少傅一员，复土九锸就差礼仪使
伯圭
。 
十一月四日，诏书题祔庙神主差吏部尚书郑侨。 
十 
      
一日启攒，皇帝服初丧之服，行祭奠之礼。其日启攒时前，总护使行启攒礼毕，捧迁梓宫还殿安奉讫，礼直官引读祝文官诣殿上香案之西东向立，次礼直官、太常博士引太常卿诣幄前立定，次御史台、合门、太常寺分引陪位宰执、文武百僚，并服初丧服，诣重华殿里外随地之宜立班定。皇帝服初丧之服，诣幄即御座。帘降，礼直官、太常博士引太常卿当幄前俛伏，跪奏称：「太常卿臣某言，请皇帝诣哲文神武成孝皇帝梓宫前行启攒祭奠之礼。」奏讫，伏，兴，退复位。帘卷，前导官前导皇帝出幄，诣殿上褥位西向立，奏请拜，皇帝再拜举哭，在位官皆再拜举哭。前导官前导皇帝诣香案前北向立，奏请皇帝上香、再上香、三上香，跪。内侍进茶酒，奏请皇帝酹茶，三奠酒于茅苴。奠爵讫，俛伏，兴，又奏请皇帝少立。俟读祝文官读祝文讫，皇帝哭，在位官皆哭。奏请拜，皇帝再拜，在位官皆再拜讫，前导官前导皇帝还褥位，西向立。奏请拜，皇帝再拜，在位官皆再拜讫，前导官前导皇帝归御幄。帘降，礼直官、太常博士引太常卿当幄前俛伏，跪奏称「太常卿臣某言，礼毕」。奏讫，伏，兴，退。百官移班稍东，进名班首出班致词，复位，再拜，(奏)[奉]慰太皇太后。次进名再拜奉慰皇太后，次进名再拜奉慰皇帝，次进名再拜奉慰皇后讫，班退。换常服、黑带，诣后殿门外进名再拜奉慰太上皇帝，次进名再拜奉慰太上皇后讫，班
      
退。自是百僚并服初丧服，朝一临，临退不易服，至发引奉辞灵驾毕，易常服、黑带。 
绍熙五年十一月十四日，诏灵驾发引，其排立禁卫诸班直、亲从、等子并殿前司摆龊经由道路坊巷官兵折食钱，依淳熙十五年例，令户部日下特与倍支。 
同日，监察御史吴猎言：「准敕差监掩攒宫，续诏令在路紏察仪仗等人船，不得前后搀先远去。照得旧例，察官俟掩攒宫毕，不候随虞主，先回，今既有紏察指挥，未审合与不合随虞主至行在 」诏令随虞主回程，余依已降指挥。 
十五日，灵驾发引，行启奠、祖奠、遣奠之礼。其日行启奠礼时前，太皇太后、皇太后自宫中服衰服，提举官奏请太皇太后、皇太后诣梓宫前举哭，行烧香奉宁之礼毕，权归幄次。有司设牙床、牲牢、礼馔毕，礼直官引读祝文官诣殿上东向立，进币爵酒官诣殿上西向立，酌酒官于酒尊之后立。次引太傅、宰执、总护使、皇亲南班官、行事侍中等及总护使司官属诣殿下北向立定。礼直官、太常博士引太常卿于幄前立定，皇帝服衰服，至御幄即座。侍卫之官各服初丧之服。帘降，太史报时前二刻，礼直官，太常博士引太常卿当幄前俛伏，跪奏称「太常卿臣某言，请皇帝行启奠之礼」。奏讫，伏，兴，退复位。帘卷，前导皇帝出幄，诣殿上褥位西向立。奏请拜，皇帝再拜举哭，在位官皆再拜举哭。次内侍官进盘匜沃水，奏请皇帝盥手。内侍官进
      
爵，奏请皇帝洗爵。内侍官进巾，奏请皇帝拭爵。前导官前导皇帝诣哲文神武成孝皇帝灵座前，次礼直官引太傅后从。凡升降及祖奠、遣奠礼，皆太傅后从。又奏请皇帝跪，上香、再上香、三上香。进币爵酒官西向跪，先进币，次进爵酒。又奏请皇帝受币、奠币、执爵，三祭酒于茅苴。奠爵讫，俛伏，兴。又奏请皇帝少立，哭止，读祝文官东向跪。读祝文官奏请皇帝哭，在位官皆哭。又奏请拜，皇帝再拜，在位官皆再拜。次前导皇帝还褥位西向立，又奏请拜，皇帝再拜，在位官皆再拜讫，前导皇帝权归幄。帘降，前导官于幄前立，陪位等官并权退，彻启奠礼馔。俟时至，侍中诣哲文神武成孝皇帝灵座前俛伏，跪奏称「侍中臣某言，请哲文神武成孝皇帝灵驾进发」。奏讫，伏，兴，退复位。凡侍中奏请，皆俛伏跪奏讫伏兴。俟辇官等捧梓宫稍前，侍中又奏请哲文神武成孝皇帝灵驾少驻，俟权置定，辇官等并权退。次提举官奏请太皇太后、皇太后诣梓宫前举哭，行烧香奉辞之礼毕还宫。有司设牙床、牲牢、礼馔毕，次引太傅、宰执、总护使等陪位官，皆立定。陪位官如启奠之仪。次礼直官、太常博士引太常卿当幄前俛伏，跪奏称「太常卿臣某言，请皇帝行祖奠之礼」。奏讫，伏，兴，退复位。帘卷，前导皇帝出幄，诣殿上西向褥位立。奏请拜、举哭行礼并如启殿之仪讫，前导皇帝于稍东褥位西向立。太傅、宰执、前导官、总护使 
      
官属等权退，诣重华宫门外，以俟前导后从立班。次引皇亲南班官于殿下稍东少立，次引总护使升殿，于皇帝褥位之东西立。礼直官引侍中奏请哲文神武成孝皇帝灵驾进发，初行祖奠之礼，少府监帅其属进龙輴于重华殿下。辇官等升捧梓宫，太傅持节导梓宫进发。降殿，太常少卿帅执翣者分左右障梓宫。初，梓宫降殿，皇帝举哭从行，总护使、皇亲南班官并举哭，陪从至重华殿。次引侍中诣哲文神武成孝皇帝灵驾前，奏称「侍中臣某言，请哲文神武成孝皇帝梓宫升龙輴」。奏讫，退。次将作监捧梓宫登龙輴，挽士奉引至重华宫门外，侍中奏请哲文神武成孝皇帝灵驾权驻，升大升轝。初至宫门外，皇帝归幄。帘降，行事、陪位官少退，前导官立于御幄前。次少傅率梓宫官系将作监。奉梓宫升大升轝讫，有司设哀册牙床，实牲牢礼馔毕，次引读册官、举册官、进爵酒官，各随地之宜立，酌酒官于酒尊之后立。次宰执、总护使等陪位官皆立定。陪位官如启奠之仪。次礼直官、太常博士引太常卿当幄前俛伏，跪奏称「太常卿臣某言，请皇帝行遣奠之礼」。奏讫，伏，兴，退复位。帘卷，前导官前导皇帝出幄，诣大升轝之前褥位立，奏请拜，皇帝再拜举哭，在位官皆再拜举哭。内侍进盘匜沃水，奏请皇帝盥手。内侍进巾，奏请皇帝帨手。内侍进爵，奏请皇帝洗爵。内侍进巾，奏请皇帝拭爵。前导官前导皇
      
帝诣哲文神武成孝皇帝灵驾前，又奏请皇帝跪，上香、再上香、三上香。进币爵酒官跪，先进币，次进爵酒，又奏请皇帝受币、奠币、执爵，三祭酒于茅苴。奠爵讫，俛伏，兴，又奏请皇帝少立，哭止。读哀册官跪读哀册讫，奏请皇帝哭，在位官皆哭。又奏请拜皇帝再拜，在位官皆再拜讫，陪位官皆退。有司彻牙床、礼馔，前导官前导皇帝权归幄次。礼直官引侍中奏请哲文神武成孝皇帝灵驾进发，有司率僧道各执威仪、锣钹、道具并车轝、法物、哀册、谥册宝等，及仪卫执持物人前引灵驾进发。前导官前导皇帝出幄举哭，执彩绳，俟大升轝进发，内侍官割绳讫，前导官前导皇帝归幄，哭止。帘降，前导官退。哀册文：「维绍熙五年，岁次甲寅，六月庚寅朔，九日戊戌，哲文神武成孝皇帝崩于重华宫之重华殿，殡于殿之西阶。粤十一月戊子朔，十五日壬寅，迁座于永阜陵攒宫，礼也。即远期臻，通丧义切，象物俨乎既备，龙輴憺其将发。孝孙嗣皇帝臣扩孝深念祖，制实代亲，栾棘表性，苴麻厚伦。望仙游而已邈，企贻训以如新。丕阐大烈，亶资弼臣。其词曰：于皇太祖，肇基我宋。神旗一挥，禹国星拱。功拯兆人，德弥千纪。传祚友于，弗私其子。庆锺来裔，元圣遹开。珠庭日角，大略雄才。洪惟高宗，鉴挺则哲。早毓英睿，谓膺图(谍)[牒]。爰付大统，天心允协。干道纪旦，于赫皇明。清风发而杲日丽，潜龙奋而春雷惊。仄席吁俊，
      
