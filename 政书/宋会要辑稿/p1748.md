<!-- { "loadSidebar": true } -->
年二月十五日，诏：「进纳补官理选限人，元系漕司七人取一人者，不许陈乞理免，及不许依恩科人推恩。」从礼部侍郎李巘请也。 
十一月二十四日，诏龙州置科场收试举人。从本州岛申请，以就试者三百人以上故也。 
二年十一月十八日，知廉州沈杞言：「曩者廉州并试雷州，每遇科举，涉海而往，屡有风涛之患。本州岛乞自置科举，所有合用钱物，不敢于漕司支拨。乞下转运司，许令本州岛自置科举，送礼部国子监勘当。」从之。 
二月七日，南郊赦：「应诸路进士淳熙二年省试下，实理十八年，国学进士淳熙八年省试下，实理十二年，并与免将来文解。应诸路进士实请四解，并国学进士两举人，并依旧制，与免将来文解。其国学先请后免，或先免后请人，并依此。」 
三年五月二日，淮南转运司言：「庐州仍旧并试濠州、安丰军，士人各别立号考取。所有本司合收试有官避亲门客等，并附江东转运司收试。」从之。 
二十四日，侍御史林大中言：「乞申严行下，令诸路转运司 牒诸州，如委保亲戚，则牒官及保官照牒寔批印纸。如有伪冒，亦合照条科罪，仍令内外台严行觉察。既严伪冒之门，稍宽进取之路。乞照前举例取旨，量立解额，但比本州岛取解无异，彼非甚不得已者，亦各归赴乡举。」从之。 
二十七日，礼部言：「已降指挥，文(职)武〔职〕事官本宗同居五服内并异居大功以上亲，厘务官文臣京官、武臣朝官以上本宗同 
      
居小功以上亲，并许赴监取应，合召京朝官二员委保。国子监照得武臣任职事厘务官所牒亲赴监取应逐举体例，系通召文武京朝官混同作保，致有冒滥。本部乞自今举为始，将行在文武臣任职事厘务官及诸军将领朝官，以合该牒应试文举之人，所召保官并用文臣京朝官结罪听保批书，赴监收试。如所保不寔，即照应淳熙二年六月六日指挥，举人殿举，虽试中亦行驳放，元牒官及保官各降一官，仍取勘不许自首改正，及照应见行贡举条法断罪。(所)其有余事节，仍照应绍熙二年五月二十五日已降指挥施行。」从之。 
五年五月二十八日，诏：「成都、潼川两路转运司解额，各与存留二十名，余额令四川制置司、成都潼(州)[川]转运司取会诸州解额及终场人数，参酌多寡分拨，取令均平。」从成都漕臣王溉所请也。 
绍熙五年七月七日，登极赦：「应太学、国子学、武学生见在籍人，并与免文解一次。」 
九月十四日，明堂赦：「应诸路进士寔请四解，并国学进士、两学人，并依旧制与免将来文解。其国学先请后免，或先免后请人，并依此。」自后郊祀、明堂大礼赦亦如之。 
同日赦：「应诸路进士淳熙五年省试下，寔理十八年，国学进士淳熙十一年省试下，寔理十二年，并与免将来文解。」自后郊祀、明堂大礼赦亦如之。 
十月二十八日，四川制置司言：「诸路所部牒试，不胜其繁，乞各与存留十名，以待诸州 
      
守贰门客及碍格有官人，及东南游宦于蜀寔及二千里同姓缌麻亲。得旨各存留二十名余额，令本司取会诸州解额及终场人，参酌多寡，拨令均平。本司契勘昨缘两漕司解额太宽，故士子桡求移试。今来所当移试者，不过诸州守贰门客并内地官任川蜀差遣及二千里之人随行本宗缌麻亲。其考试官亲戚，漕司自当先期取会无亲戚合回避处，方得宣差外，其知通寔合回避亲人，每员多亦三二人而矣。约一路合移试者，多不过三数百人。今若将两路漕司解额各与存留二十名，比之诸州尚为宽优，窃虑士子仍前奔竞。今相度各存留二十名外，余均与诸州。兼照得见行条法，每二十人解一人，如将来就试人少，所取不及十二人，即据二十人解一人之数取放，不必拘十二人之数。」从之。 
庆元元年八月三日，省言「省」上当有脱字，疑为「都」或「三」字。：「勘会临安府见有远方游学士人，试期在近，归赴乡举不及，理宜措置。」诏特令就两浙转运司附试一次，令项考校，候见终场人数，取旨量立解额。既而本司言附试终场一千五百六十二人，诏依淳熙十六年指挥，特与取放十人。四年终场一千六百六十七人，嘉泰元年终场一千四百四十九人，四年终场一千三百八十九人，开禧三年终场一千三百八十四人，逐举诏令取放五人。嘉定三年终场一千六十九人，诏令取放四人。六年终场一千九百二十四人，诏令取放 
      
七人。九年终场一千六百七十一人，诏令取放六人。十二年终场一千九百九十三人，诏令取放七人。十五年终场二千四百九十三人，诏(令)[今]举特与取放十人。以都省照得两浙运司附试士人，缘今举该遇进宝大赦，系是非常特恩，所有取放人数，即与逐举事体不同故也。
十二日，诏：「武学生缪梦辰等，与依大学生王等例，放行免解。」以梦辰等各以丁忧持服，该遇绍兴五年七月登极赦恩，今来参学，乞依例免解，国子监保明来上，故有是命。 
十七日，诏国子监发解待补国子生取放外，零〔分〕依逐举例更取一名。 
二十五日，诏：「大学生余游，与依不满年大学生收试，令项精加考校，如文理优长，申取朝廷指挥取放。」以游自陈于绍熙四年补中，缘当年四月丁忧，至今年七月一日服阕，已行参学。窃缘应在籍人并已免解，独游一名系合赴试之人，情愿折分，与待补国子生一处收试。国子监看当，照得淳熙七年内发解，有不满年大学生汪豹、陈鸿止作本色收试，各是孤经，将试卷考校，如文理优长，申朝廷取放了当。今来考校到草卷一副，文理稍优。礼部窃详，稍优比之优长，轻重不远，欲行取放，故有是命。 
二十六日，臣寮言：「两浙州郡知、通避亲牒试，绍熙三年诸州所牒止五十人，今岁乃三百三十七人。夫以亲戚多寡宁不同，至于遽增六倍，则事理可见。乞付三省，令都司取两浙转运司两举人 
      
数，公共比照多寡，以今次所牒最多三数人职位姓名将上取旨，或与罢黜，或与降官，或展磨勘，等第行遣。庶几稍肃官箴，稍严士则。」从之。 
十月二十六日，权礼部侍郎杨辅言：「近者以成都、潼川漕司解额太优，除存留外，令均平拨与诸州。去冬制置司申到，未能尽当。缘试期已逼，权从已拨发解一次。臣以元申到考之，如隆州合添四名，今但添三名；普州合添三名，今顿添十一名。隆、普同为多士之乡，多寡顿异，以类推而可以 见。照得昨来制置司先以漕司终场人数，一例分配与诸州，却于向上均拨解额，不计寔赴漕试之多寡，缘此大致不均。又兼诸州终场人数或有虚申不寔，今来合乘解试之后，下两路漕司，日下尽行抽索封弥所号簿并考校号簿，委官专一点封，取见终场的确人数。如尚有差互，更索元誊录卷考核，然后参以本州岛元额之广狭，逐处文物盛衰，举登第之多寡，从公分拨。其除荒陋边郡解额素优去处，不必更增。」从之。 
嘉泰三年十一月十一日，南郊赦文：「临安府系驻跸之地，进士寔请到本府文解两次者，可依开封府例，与免将来文解一次。」自后郊祀、〔明〕堂大礼赦亦如之。 
十一月二十八日，册皇太子赦文：「嘉定、庆元、安庆、英德府进士，如内有实请到三举文解，到省试下之人，许将绍熙五年覃恩一举凑成四举，与免将来文解。」 
嘉定三年七月六日，权礼部尚书章颖言：「窃惟 
      
科举之法，行之既久，苟无大弊，不可轻有变更。庆元二年，诏宗室并不许差试官并监试。至嘉泰元年，常州申明，国子监看详，若通判双员去处，或有宗室任(判)通〔判〕，自不许差监试。其独员通判或系宗室，若不许差监试，则以次职曹官，权轻恐不能弹压。况监试不与考校，虽宗室通判亦无妨碍。已从所请，而四方州军尚拘前降指挥，并不差宗室通判监试，独有常州许差。伏缘诸路科举，大郡至万余人，小郡亦不下数千人。试院事务浩繁，监试职在弹压，诚难委之于官卑望轻之人。所有(路)诸〔路〕州军，乞依常州申请，令宗室通判监试。」从之。 
十一月十四日，福建路转运司言：「今年科举，本路漳州试院中有破落不逞者， 扇率众，各持竹段木截喝噉行凶，将棘围门户撞踏打开，奔入考试、监试诸位内，将教授杨宏中殴打伤损，其余试官尽遭毒手，踏开试院后门，赶逐出院。恃其党炽，莫敢谁何。乞将漳州士人例行殿举。」诏知州钱蔤特降一官，仍将本州岛举人并停一举解发。 
九年二月九日，礼部言：「广西转运司据化州申特奏名进士黎时举等状：『窃惟设科必由本贯，盖法古命乡之意。自舍法初罢，创置科场，多将诸州比附就试，如钦附横州，廉附雷州，浔附藤州，郁林附密州，宾附邕州。后来士人陈乞，各得拆试，独本州岛犹附高州。本州岛取高州阻隔大江，并小溪无数，一值秋雨暴涨，若沧海然。况石城一 
      
县，取州凡六七日，前举雨下旬，疏虞甚众。向来终场不下五百余人，其年石城雨泞，阻水感疾，终场止二百四十余人，坐受殿举一半，为害至重。乞备申礼部，许别置贡院，免附高州。』本部行下国子监勘当，既而国子监言：『准令科场发解，一州举人不满百人者，指定近(年)便州军，申转运司行下并试，各用本州岛解额。化州试士人已及四百余人，合令自置科场，所有解额，并照久例施行。』」从之。 
十一月十四日，诏知荣州杨叔兰放罢，朝奉郎刘光特降一官。以潼川提刑、权运判魏了翁言「荣州解试拆号后，士人赵甲等诉试院欺弊事。叔兰系举送官，关防不谨，以致官吏作弊。朝奉郎刘光不能训其子，使抵冒法禁」故也。 
十一年十一月十一日，诏：「荣州发解监试官、承直郎、签判何周才特贷命追毁出身以来文字，除名勒停，免真决，不刺面，配忠州牢城，免籍没家财。考试官石伯酉、扈自中、冯夤仲各特降一资，并放罢。刘颐并徒二年，私罪赎铜二十斤，仍照举人犯私罪不得应举。杨元老徒二年，私罪荫减外，杖一百，赎铜十斤。刘济特送五百里外州军。刘颐、杨元老特分送三百里外州军，并编管。」以周才充发解监试，受刘光赇赂，用杨元老之谋，约以策卷中三「有」字为暗号，取放光之子颐改名宜孙及其孙济二名。既为赵甲经漕司告试院孔窍之弊，下遂宁府，鞫得其寔，具按来上，从大理拟断。于是臣 
      
僚言周才、光等罪犯皆得允当，伯酉、自中、夤仲不合擅令周才干预考校，又听从取放，乞并镌罢。故有是命。 
