<!-- { "loadSidebar": true } -->
绍熙元年十月二十二日，会庆圣节，皇帝帅文武百僚诣重华宫上寿。前期，仪鸾司设御座于重华宫殿上当中，南向；设大次于重华宫门内，南向；小次于殿东廊，西向。设皇帝褥位二：一于御座之东，西向；一于御座之南，北向。尚酝设御酒 酒器于御座之东，设御茶 于御座之西，俱稍北。其日，文武百僚内不系从驾者，并先赴重华宫门外，以俟迎驾起居。质明，后殿皇帝服靴袍出，即御座，从驾臣僚、禁卫起居如常仪。皇帝降御座，乘辇，将至重华宫，文武百僚迎驾两拜起居讫，如值雨沾湿，(衣)[依]元降指挥免起居。前导官、太常卿、合门官、太常博士、礼直官诣大次前分左右立定，俟皇帝至重华宫大次，降辇入次，御史台、合门、太常寺分引文武百僚入诣(庭)[殿]庭，东西相向立定。前导皇帝入小次，帘降，管军、知合、前导官、御带、环卫官、诸司应奉官等阶下面北，俟迎至尊寿皇圣帝，四拜起居。御史台、合门、太常寺引文武百僚并横行北向立。俟至尊寿皇圣帝出官升御座，鸣鞭，前导官起居讫，小次帘卷。前导官导皇帝升殿东阶，诣殿上折槛前北向褥位再拜讫，躬奏圣躬万福，又再拜。前导皇帝诣至尊寿皇圣帝御座之东褥位西向立。前导官于殿上随地之宜立。次舍人揖班首以下躬，典仪曰再拜，赞者承传，在位官皆再拜，搢笏舞蹈，又再拜，躬身。班首不离位，奏圣躬万福讫，典仪曰再拜，赞者承传，在位官皆再拜讫，直身立，分东
      
西相向立。礼直官引奉盘盏官、受盘盏官、承旨宣答官、奏礼毕官、殿中监、少监升殿东阶，奉盘盏官、受盘盏官、殿中监、少监诣酒 所西稍北，南向立，承旨宣荅并奏礼毕官诣折槛东西向立。舍人通乐人姓名以下四拜起居。看盏人稍前谢上殿，赞拜，两拜。赞上殿，祗候内侍进御茶 ，殿侍酹酒讫，尚酝典御以盘盏、酒注授殿中监、少监。次礼直官引奉盘盏官诣酒 所，北向搢笏。殿中监奉盘盏授奉盘盏官，捧盘盏西向立，殿中监启盏，殿中少监以酒注于盏，奉盘盏官奉酒诣皇帝前，南向。礼直宫引受盘盏官诣至尊寿皇圣帝御座前，西向立。御史台、合门、太常寺分引文武百僚横行北向立。奉盘盏官躬进皇帝，皇帝奉酒，前导官导皇帝诣至尊寿皇圣帝御座前躬进讫，少后，以盘授受盘盏官，复授奉盘盏官，奉盘盏南向立定。前导官导皇帝诣御座前褥位，北向俛伏跪，殿下百僚躬身。皇帝奏：「臣御名谨率文武百僚稽首言，会庆令节，臣御名与百僚等不胜大庆，谨上千万岁寿。」奏讫，〔俯〕伏，兴，再拜。典仪曰再拜，赞者承传，在位官皆再拜讫，直身立。礼直官引承旨宣答官诣御座前稍东北向躬承旨，诣皇帝褥位北东壁西向立，皇帝躬身，殿下百僚并躬身，承旨宣答官宣曰：「得皇帝寿酒，与皇帝并百僚内外同庆。」承旨宣答官退复位，皇帝再拜，典仪曰再拜，赞者承传，在位官皆再拜讫，直身立，分东西相向立。前导官导皇帝诣御座东，西向立，奉盘盏官以盘南向躬进皇帝讫，奉盘盏官复位立。皇帝捧盘指御座东，西向立，乐作。俟至尊寿皇圣帝饮酒讫，皇帝躬接盏讫，皇帝少后，以盘盏授受盘盏官，受盘盏官躬受讫，以授殿中监，殿中监以授尚酝典御，各复位立。御史台、合门、太常寺分引文武百僚横行北向立，前导官导皇帝诣褥位北向。皇帝再拜，典仪曰再拜，赞者承传，在位官皆再拜讫，直身立。前导官导皇帝诣御座之东褥位西向立，揖班首以下躬，典仪曰再拜，赞者承传，在位官皆再拜，搢笏舞蹈，又再拜讫，直身立。内侍举御茶 ，礼直官引奏礼毕官诣御座前，北向俛伏跪奏：「具官臣某言，礼毕。」奏讫，〔俯〕伏兴，退复位。典仪曰再拜，赞者承传，在位官皆再拜讫，直身立，分东西相向立。次舍人赞乐人谢祗应，两拜讫，至尊寿皇圣帝驾兴，皇帝从入，文武百僚、前导应奉官等以次退。每岁皆如此仪。
 礼 宋会要辑稿 礼五七 上寿 寿成皇后生辰 
      
寿成皇后生辰
绍(兴)[熙]元年二月二十七日，以寿成皇后生辰前，皇帝诣重华宫起居进香。恭承至尊寿皇圣帝圣旨，免到宫。二年、三年、四年、五年亦如之。 
三月六日，寿成皇后生辰，皇帝诣重华宫上寿。二年如之。三年、四年、五年，恭承至尊寿皇圣帝圣旨，免到宫。
 礼 宋会要辑稿 礼五七 上寿 重明节上寿 
      
重明节上寿
绍熙五年重明节，上诣寿康宫起居，宰 
      
臣、文武诣宫拜表贺。时以孝宗服制免上寿。庆元元年亦如之。 
庆元二年重明节，上率文武百僚诣寿康宫起居上寿。是日恭承太上皇后圣旨，为太上皇帝圣体未甚痊安，特免。 
三年重明节，太上皇帝圣旨，为脏腑此句当有脱文。，皇帝免到宫。是日，宰臣率文武百僚诣寿康宫拜表贺。 
四年重明节，太上皇帝诏皇帝免到宫。是日，宰臣率文武百僚诣寿康宫拜表贺。 
五年重明节，上诣寿康宫起居上寿，如宫中之仪。宰臣、文武百僚诣宫拜表贺。
 礼 宋会要辑稿 礼五七 上寿 太上皇后生辰 
      
太上皇后生辰
庆元元年九月十三日，太上皇后生辰，车驾诣寿康宫进香。 
二十二日，太上皇后生辰，车驾诣寿康宫起居上寿。 
二年九月二十三日，寿仁太上皇后生辰，恭承寿仁太上皇后圣旨，车驾免到宫上寿。三年、四年、五年亦如之。
 礼 宋会要辑稿 礼五七 诞圣节 
      
诞圣节
【宋会要】
      
国朝诞圣节日，皇帝先垂拱殿座，内侍都知已下、翰林、仪鸾、御厨使、带御器械一班常起居。笏，带御器械窄衣。 内侍都知已下，仪鸾、御厨使并公服系 ，翰林使内殿起居班绝，至行门指挥使起居讫，舍人引枢密院已下大班(人)[入]，学士、待制、应内殿起居朝臣、管军防御使已下更不起居，并赴紫宸殿班。立定。通事舍人平身通某姓名已下应诺，喝拜，常起居讫，枢密使已下及三司使转于殿下面西立，余官并退。客省使一员呈进日，合门使一员，奏臣僚进寿酒。并升殿西向立。不祗应客省已下至合门祗候，并殿下侍立。次舍人通教坊使姓名已下拜，再拜讫，奏圣躬万福。又喝拜，再拜，随拜万岁，喝各祗候。次(着)[看]盏二人进近前，舍人喝拜，再拜，随拜万岁，喝上殿祗候，分立。次舍人引亲王班入常起居讫，北向立。舍人引上寿金器、散马从西边入，(刻)[列]于亲王后，酒器在马前，文武官奏圣躬万福如常仪。殿上内侍进御茶 ，殿下内侍酹酒讫，合门使殿上当御座前鞠躬，奏某姓名已下进寿酒。亲王、王亲上奏名。舍人揖躬喝拜，再拜，随拜万岁。喝各祗候，翰林使二员捧御 及执盘盏近前，引亲王二人同升殿，一棒盘，一捧酒。跪进寿酒讫，各以酒 及盘授翰林使讫，降阶归位。又喝拜，再拜，随拜万岁，搢笏跪，各出进奉上寿表，客省使进至御座东，读进目。舍人殿下接表讫，亲王俛伏兴俛伏：原作「悦服」，据《宋史》卷一一二《礼志》卷一五改。。又喝拜，再拜，随拜万岁。再引班首升殿，于御座东捧盘侧立，诸王殿下分班东西序立。上寿酒器依旧，余人马并分立，东西相向。皇帝听乐，饮寿酒讫，亲王跪受盏，以授翰林使讫，却引降阶，诸王横行。喝拜，再拜，随拜万岁，且鞠躬。客省使殿上喝进奉收，应喏，又喝拜，再拜，搢笏舞蹈，三拜。喝各祗候，卷班西出，人马却当殿立。客省使殿上喝进奉出，天武(宫)[官]应喏，进奉物并员僚引出。教坊使喝送御酒，(人)[又]再拜，随拜万岁。近前进御讫，退。次引枢密使已下及三司使当殿北向立，合门使殿上当御座前鞠躬，奏某姓名已下进寿酒。除班首一员升殿，余并如亲王仪。谢收进奉讫，并揖升殿侍立。次使相入，次管军节度、留后、观察使入，次节度、留后、观察使入，已上逐班起居进寿酒，除班首一员升殿，余并同亲王仪立殿下。逐班并舍人赞引，殿上并合门使接引。候班绝，舍人喝教坊已下拜，再拜，随拜万岁。合门使近前侧立，奏无事，皇帝降座还内，枢密、三司使赴紫宸殿侍立。亲王以下及不管军节度使以下，并赴紫宸殿立班，三司副使垂拱殿起居，盖亦赴紫宸殿立班。三司副使不座，如契丹人使缀班上寿，或曾假官即座。垂拱殿上寿将退，御史退，催班于紫宸殿庭，分班立定。 
      
