<!-- { "loadSidebar": true } -->
闰二月十六日，诏：「访闻两淮归业人户及淮北归正人，将带老小前来，往往暴露，未能安业，可令取拨常平义仓米赈给。淮东令王珏于所管米内支拨一万石，或不足，于浙西米内凑数取拨，交付王彦融。淮西令洪适于江东米内支拨一万石，交付向汋，并专充应副赈济。仍逐路计置合用人船，疾速差人管押装发。其淮北归正人，如愿耕种者，给得闲田，应副牛种，趁时耕种。各具知禀，申尚书省。」 
四月七日，太傅、宁远军节度使、御营宿卫使、和义郡王杨存中奏：「蒙县倪震等部领壮夫一千余人，并老幼共三千余口，皆已渡淮，到花靥镇。本县累经蹂践，并无屋宇安泊，兼不住有归正人甚多，又阙粮食，不能存活。日虞回归，复兴诽谤，其害甚大。乞就便于淮西总领所支给钱米，以济穷乏，仍乞依已降指挥，令江东转运司及建康府都统制司水军差拨人船装发。槔梢水手，日支钱一百文、米二升。」从之。 
五月十九日，杨存中言：「孟照等将带老小前来归正，见 
      
在光州固始县居住，乞将孟照差充光州兵马钤辖。其余人给与官田耕种。」从之。 
二十七日，上宣谕辅臣曰：「自去秋(元)[完]颜亮犯顺，中原之民不忘祖宗涵养之德，相继归正者不绝。朕恐士大夫分南北，彼此寖失招来之意，卿等可审处，如有能办事者，与沿边诸州军差遣。士人愿入学者，从便教养及令应举。其余随宜收恤，庶使(以)[已]来者得安，未来者欣慕而至。」宰臣陈康伯等奏曰：「谨领圣训。」 
二十八日，臣僚上言：「沿边州军遇有自北来归之人，置籍抄录姓名，出给公据，使皆着业。其愿为农者，许请官田，立定顷亩，永为己业，贫不能辨牛种农具者，官给之，仍免十年差科税赋，愿为兵者，发赴军前，免刺面，补为 用，优支请给。如材艺过人可备使令，许主帅量材录用。士人听于所在州军入学，听读赴试。官员换给外，与不厘务差遣一次。或无屋宇可居，听于寺观权暂安泊。老疾孤独，别作存恤。其有率众来归，人材可用，乞加旌擢，以示劝激。」从之。 
绍兴三十二年六月十三日，孝宗即位。登极赦书：「绍兴三十一年以后归正士人，未有应取去处，窃虑失所，理宜优恤。可令于所在州军附今秋解试。其取人分数，与依昨流寓人例施行。」 
同日，登极赦书：「应陷没州军士民不忘本朝恩德，远来归正，委是忠义。内补换官资之人，已行添差诸州军合入差遣。访闻州军多不依时支给请受，有失朝廷存抚之意，可令诸转运(同)[司]行下州军，今后须管按月支破，毋令失所。如有违戾去处，按劾以闻。」 
同日赦书：「应归正、归明大小使臣、校副尉、下班祗应，累降指挥添差差遣。窃虑尚有无力参部之人，理宜优恤，可令吏部更与添差一次。」 
同日赦书：「应诸国归正人等皆系忠义所激，向慕而来，理宜优恤。仰州县长吏常切抚存，毋令失所。内官员已令添差差遣，候任满日，更与添差请给，人从依元降指挥。如留滞道路，栖止逆旅，未曾推恩人，所在州县津发。日(不)[下]令诣枢密院自陈，当议即与依例施行。」 
同日赦书：「北来归正士民，虑有贫乏寄居在外州军之人，深可怜悯。仰守臣将归〔正〕士人(八)[并]许赴学，破食听读，常加存恤。百姓赈济，毋令失所。」 
七月十九日，淮东常平司言：「淮北人来归甚众，见居楚州境内。转运司均拨赈济米同常平米，即今给散。其请种闲田，乞免税役十年。如匠艺之类，亦免繇使。」户部契勘：「归正州新民耕田，依湖北、京西获旨，权免税赋，即难定年期。其工匠、手艺免差顾，欲依所陈，仍切存抚，毋令失所。」从之。 
八月十一日，吏部言：「欲将新复州军归正〔人〕换补大小使臣、校尉、添差帅府，不得过七员，节镇五员，余州军监三员。已添差溢数人，许满今任，与尚书右选通立额。如后添差数足，别措置。」从之。 
九月二日，尚书省 
      
言：「去年及今岁赦前归正人，远来不易，所该覃恩转官合纳绫纸钱，理宜优恤。」诏免送纳。 
同日，四川安抚制置司言：「归正〔人〕定远大将军秦弼差利州西路副总管，缴所授金国付身，换给武德大夫。弼昨在镇戎军，托疾不受虏命，挈家归朝，忠义可嘉，理宜优别。」诏：「秦弼于已换官上转亲卫大夫，令四川宣抚制置司差沿边知州军，依旧利州西路副总管。」 
九月七日，江淮东西路宣抚使张浚言：「泰州被虏逃归进士王辀、陈世廉，并泰州学校士人，久在虏中礼部杨伯杰家授馆，深知虏情，辛勤远来，所言事宜，实皆详悉，乞各与免将来文解一次，以为忠义之劝。」从之。 
十一月二十六日，江淮东西路宣抚使张浚言：「山东忠义人来归不绝。海州招募强壮义军已及四千余人，各有家小，多至十余口，大率衣粮殚阙，及楚州忠义人在外。伏望睿旨宽剩科降，仍令有司疾亟津发。」诏淮东总所施行(行)。 
二十七日，江淮东西路安抚司言：「海州(连)[涟]水军归正忠义人有愿请闲田耕种，系开荒，宜宽税限。欲自来年为始，放免税租十年，贵各肯安业。」从之。 
寿皇圣帝隆兴元年正月十四日，户部员外郎奉使两淮冯方言：「昨承指挥，淮北归正人以东路所管常平义仓米赈给，不足则取于西路，山东义兵取于浙西，为石三万五千。已至海州流移人户，欲乞于浙西、江淮东西径以常平义(食)[仓]散给，未到，权假于总领所。」从之。 
二月五日，江淮东西路宣抚使张浚等言：「比高选归正人往戍边，欲望降支细甲弓箭，作圣旨给赐，以为激劝。」诏内军器库支降。 
二十八日，左正言周操言：「伏见朝廷推招携怀远之谊，归正有官，随宜区处，有厘务、不厘务两等注授。今归正厘务官尚左、侍右各十余人，类得两浙、江东西路州军见阙差遣。臣切思之，若添差归正为厘务，则兵从廪给，与不厘务事体有别。欲望自今并差不厘务，使之禄廪无阙足矣。候边鄙平宁，然后许赴部注拟。」从之。 
五月四日，中书门下省勘会：「归正官乞给料历，已有旨，并经户部，即日索付身照验书给。本部今执用绍兴三十一年十二月一时之制，凡付身无『首先』二字，皆格不行。忠义来归，理宜一体。」诏户部：归正官陈给料历，并依行，仍明谕，经部自陈。 
七月十八日，四川宣抚制置司言：「拱卫大夫、熙河路统制王宏等，率众归朝，备见忠义。依已得旨，王宏差御前中军同统制军马，仍旧熙河兵马钤辖，统制本路将兵。武功郎鲁孝忠差御前中军同统领军马，仍旧熙河路兵马都监，统领本路军马。」并从之。 
二十五日，臣僚言：「临安府士庶服饰乱常，声音乱雅，已诏禁止。访闻归明、归朝、归正等人，往往承前不改胡服，及诸军又有效习蕃装，兼音乐杂以女真，有乱风化。」诏刑 
      
部检坐条制，申严禁止。归朝、归明、归正等人，仍不得仍前左衽胡服。诸军委将佐、州县委守令，常切警察。 
十一月二十二日，枢密使都督江淮军马张浚言：「诸军所统归正忠义胜兵，其中口众，冬寒衣多阙，虑或失所，欲将入队伍口以上，给绢、布各一疋；不入队给布一疋。入队三口、四口给布一疋，或阙布，折支缗钱。」诏总领所契勘支给。 
十二月四日，礼部言：「海州归正进士苏三益乞免解推恩。如果累应举，有一时文书可验，年及五十以上，依已获旨合一免解。三益今称被掠，曾不一存，无凭照验。勘会三益虽无干照，缘海州已给伪地得解因依据。」诏与免解一次。 
十七日，中书门下省言：怀远驿见停归正人，凝寒，理宜存恤。诏归正官，户部人给绢五疋、绵十两。老小并归正，百姓偕老小，人各给绢三疋、薪炭钱二贯。绵绢仍给本色。 
二十八日，诏醴州武功县乡贡进士白师望特免文解一次。以师望归正自陈，从四川宣抚制置司奏请也。 
二年正月二十六日，江淮都督府参赞军事陈俊卿言：「取会归正人乡贯、姓名、户口，凡数相度，在军有俸给外，余不过五千户，计口三万。普济以常平米，度费米万石，乞与逐州主管官临支，务实惠均给。」从之。上以岁欲赈济，恐成例，汤思退等曰：「归正人多愿耕。今以其初到，未曾拨田，虑恐失所。一例赈济，日后不须施行。」上曰：「与之盖屋成一聚落，庶几人皆乐附。」思退曰：「如东晋之南兰陵、南豫州之类，将来屋宇耕具皆办，各以其州郡侨置一所，数少者附入。」上曰：「甚善」。 
三月十日，吏部言：「新复州军归正大小使臣、校尉，今近里州军添差员数并足，二广州军虽有见阙，道远多不愿往，类欲承替近里州军。见任人缘未有许替指挥，今乞愿承替已差足人者，听注一任。」从之。 
十四日，江淮都督府言：「汴京百姓张庆祖等，忠义远来，陈说事宜，欲从朝廷特与补授。」诏以庆祖未有功，令候立功日补转。 
十七日，诏知光州皇甫倜等且缓招接归正人，令具如何存抚及事利害条奏。黄州屯驻统制刘源言：「顺昌府汝阴、颍上两县乡民过淮，于固始县界梁安滩住，约八百余户、四千余人。」又，知光州皇甫倜言：左军统制刘兴祖招接新息县人户四十余家、三百余口归正。宰臣汤思退等奏：「累诏两淮州军，未须于境外招纳归正人兵，将官毋得差人过界为国生事。今此招纳不已，恐无以(瞻)[赡]之，乞令皇甫倜具析。」故有是诏。 
十九日，江淮都督府言：「赵不骄昨归朝，具说虏情虚实，拟承信郎，令于北地结约忠义豪杰，欲补上官，再遣山东干事。」上令候有功正补，谕辅臣曰：「兹难出命，宜旋处置。」 
四月十三日，辅臣言：「建(安)[康]镇江府归正人欲以忠义军为名。」诏以忠义、忠顺别之，因命以千人 
      
隸蕭琦，七百人隸蕭 巴。前诏石头城建置营屋以处降卒，令王琦选择，见系副将即迁正将，正将即迁统领。至是，又制为军名。 
五月二十六日，辅臣言：「归正人太平州添差通判刘蕴古，以章(祗)[抵]臣求通，未敢缴奏。」上不许。上因语蕴古诞妄，亦韩玉、高禹之徒，信用之必大误国事。汤思退等曰：「此徒多欲结约，为国生事，诚不逃圣鉴。」上曰：「今日之事，当内修政事，外治边防，此须一切置之。」 
