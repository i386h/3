<!-- { "loadSidebar": true } -->
      
以居先。乞以元降除目为字。」从之。 
七年十一月二十六日，中书门下省言：「已降指挥，寺、监、丞、诸路监司、帅守、转运判官并皆命词给告，其知大宗正丞、提举茶盐、坑冶未该载。」诏今后并命词给告。 
八年十一月十七日，诏起居郎苏符除中书舍人，免(诏)[召]试。 
九年三月二十七日，殿中侍御史谢祖信言：「臣闻诚不至者物不格，损不极者益不臻。国家遭中否之运，赖祖宗深仁厚泽，蟠结民心。陛下忧勤恐惧，感格天意，舆地自归，反侧咸附。所以宣至意，唯在于号令文告之辞，则推诚岂可以不至 损己岂可(已)[以]不极 乞戒谕辞命之臣，凡诏令之颁，宜法伤居尔体、痛在朕躬之意，使人得所欲，则岂有方命阻辞之忧。」诏札与学士院、中书后省照会。 
四月十三日，中书舍人兼直学士院李谊言：「李纲知洪州，臣备员言路，曾与台谏合章论列，今纲辞免知潭州恩命，令学士院降诏。按纲第二章有云『当日白简，公肆诋诬』，在臣迹涉嫌疑，难以为词。乞别委词臣撰述。」诏差中书舍人刘一止。 
二十九年三月十七日，中书舍人洪遵言：「吏部左右选所行告命内中书舍人系衔处，系官告院人吏代书。切缘命词给告，虽宰执亦系亲书。切虑代书，止是沿袭。望下吏部，今后应有命词，并逐厅亲书。」从之。 
三十年五月十三日，中书舍人沈介言：「准中书门下省送到词头一道，为右朝奉郎、提辖建康府榷货务沈谭等收趁岁增茶盐钱各推赏事。缘数内监官右从政郎沈仝系介亲弟，委是妨嫌，难以命词。」诏差起居郎杨邦弼。 
孝宗隆兴元年九月二十七日，起居郎胡铨言：「伏蒙圣慈差兼权中书舍人。臣与起居舍人马骐同僚，其人详练，乞改差马骐。」上曰：「朝士无以易卿。」铨奏：「臣与刘珙分上、下房，刘珙得上房，臣得下房。下房多出内降，如刘珙近日缴田师中遗表陈乞恩例，冒渎圣聪。况臣绵薄，决不能胜任。」上曰：「刘珙缴得极是，朕初疑其稽迟耳。缴驳贵于当理，虽缴驳无嫌。如卿名望，不必固辞。」 
干道元年三月十七日，诏今后文武官功赏转官合给告人并命词行下。 
五月一日，试中书舍人洪适内殿奏事，上曰：「卿所缴秦埙差遣甚当，向后有合缴事，不须札子，但批敕将来。如有自出朕意，事不可行者，卿但缴来。」 
十四日，臣僚言：「准中书门下省付下敕黄一道，随龙敦武郎孙鼒特添差监行在省仓上界，随龙修武郎郭毅特添差监行在杂卖务，随龙保义郎
李继善特添差监行在省仓上界门，请给、人从、酬赏等并令依见任正官例支破，仍厘务。臣检准绍兴令，诸添差官不应差而特差或用恩例陈乞者，并不厘务。又隆兴元年十月已降指挥，应添差文武官及宗室、戚里、归正、归明或恩例或特差之人，并不厘务，但与支破厘务请给。今随龙孙鼒等三 
      
人皆依见任正官例支破，已为优厚。至于厘务一项，即系以恩例特差之人。取到吏部状，即无随龙人许添差厘务条法，兼有碍绍兴令并前后所降指挥。又况省仓杂卖场皆系赏典优厚去处，正官既已陈乞，若更令添差官推赏，即似太滥，一启此例，无由杜绝。乞赐寝罢。」诏并不厘务。 
十一月三日，中书舍人梁克家等奏：「准中书门下省送到起居舍人兼权中书舍人洪迈札子，伏见刑房所送词头大抵多是班行小臣过犯降秩，或以押马损耗，或以筦詈，如此等辈，不可毛举。而以命词之故，元犯缘由，皆隐而不章。若只令吏部以犯由始末尽载告身，画钞付下，实足以惩恶而禁 库亏折，或以监临欺隐，或以两下奸，不至媟黩天子威令。此外又有当训告而相承则否者。夫郡守为民师帅，在祖宗时率皆命词给告。今独帅臣及待制以上乃得之。乞下中书省，使之斟酌轻重，略去大小使臣谪词，径下吏部拟告。而凡除节镇及上州者，各令词臣具以郡国风俗、民事、废置载之于丝纶，以诏其行。开具下项：一、乞略去大小使臣谪词，径下吏部拟告。克家等检会《掖垣丛志》，如系特旨者命词。其余因在外监司守臣按举及为民词诉而法寺定罪取旨降官者，只以录黄行下，吏部尽具逐人罪由始末，载之告身，给降付下。一、乞凡除节镇、守臣不以庶官并命词。自余例依旧降敕。」从之。 
十二月三十日，臣僚言：「窃以天下万务出命于中书，审于门下，行于尚书，所以敬重政令，期于至当而已，初无文武二柄、东西二府之别也。今三省所行，事无巨细，必先经中书画黄，宰执书押既圆，当制舍人书行，然后过门下，而给事中书读。如给、舍有所建明，则封黄具奏以听旨。惟枢密院既得旨，即画黄过门下，而中书不预，则封缴之职微有所偏。况今日宰相、枢密臣两下兼领，因而厘正，不为有嫌。乞诏枢密院，自今以往凡已被旨文书并关中书门下，依三省式画黄、书读，以示钦重出命之意。」从之。 
      
淳熙八年九月二十六日，诏中书舍人崔敦诗、木待问分房主管职事，以阶官为序。既而敦诗、待问并除中书舍人。初以除目为序，分房主管职事。及赴朝参立班，合门以阶官次序，待问在敦诗之上。后省因复申明，故有是命。
 职官 宋会要辑稿 职官三 五房五院隶中书省 
      
五房五院隶中书省
【宋会要】
      
五房五院。旧制：每房置堂后官三人，并自京诸司选人。国初授同正官，其后稍授检校郎中、员外，并五品阶而长任。逐房堂后官一人，主承受批凿圣语。定押敕草一人，主点检书写熟状。呈押进入一人，主对读印押。发放录事二人，守当官三人。 
太祖开宝六年四月，诏：「堂后官十五人从来不曾替换，宜令吏部流内铨于前资见任令(禄)[录]、判司、簿尉内拣选谙会公事有行止无遗阙者，具姓名申奏，当议差补，仍三年一替。如至得替别无不了者，令录与除升朝官，判司、簿尉与除上县。」 
五月七日，以前武德县尉姜宣(义)[乂]为眉州司马，成州录事参军任能为梓州别驾，郫县令夏德崇为嘉州长史，三原县尉孔崇照为荣州司马，并充堂后官。太祖知堂吏擅中书事权，多为奸赃，故令吏部选授。堂吏用士人自此始也。然而有司所选终不及数，遂召见旧任者刘仲华等四人，面加戒励，令复令三岁此句疑有误。。岁满无过与上县令，稍有愆过，重寘朝典。 
九年，诏：「堂后官在职满五年，如愿出外官，优与处分。愿在职者，亦与迁转。」自是参用士人流外。 
太宗太平兴国七年十月，中书言：「堂后官元额十五人，旧日不及一百州公事。今来有出外官及身死外，只有十人行遣。」诏吏部流内铨于见任州县官内选有科名、历任别无不了者抽取引见，送中书比试。如谙会公事，久远堪充堂后官，即留。不堪任者，却令归任。是岁，抽到州县官于若讷等三十二人，得许州录事参军陈雅等四人，并授雄望州别驾充职，余令迁任。 
八年七月，以堂后官刘仲华为检校吏部郎中、武胜军节度判官。仲华本吏人，为堂后官，至是落职故也。 
雍熙元年五月，以将作监丞李元吉、丁顾言为堂后官，赐绯衣、银带、象笏、钱百千。京官任堂后官自此始也。 
十二月，以堂后官王浑、綦佩为右赞善大夫、充职。朝官任堂后官自此始也。 
朝官除入谢外，余不赴朝，参见宰相礼同胥吏。 
端拱元年八月，以河南府法曹参军梁正辞、□州司法参军吕易从、齐州司法参军李佑之、宋州楚丘县主簿乔蔚、陈宛县尉羊道冲并为将作监丞、祗应堂后官公事。先是，宰相以堂吏阙，欲选充百司。太宗不许，因令吏部选正辞等充。二年十二月，并以为堂后官。 
淳化元年二月，诏中书堂后官自今依枢密院主事例给俸。 
四年八月，诏重分擘五房所掌公事，堂后官先十五人，今止置六人。内栾崇吉一人，令都提点五房(供)[公]事，给俸依枢密副承旨例。綦佩等五人掌一房，邓湘等九人，年深者与通判差遣，年浅者与知县。或监当及二年已上者，并与加勋。如堂后官有阙，于此九人内拣选充职。又置录事五人，主书守当官仍旧二十 
      
五人。帝以逐房堂后官各三人，秩序既等，不相充摄，故立制，孔目房掌文、武升朝官及刺史以上少尹、上佐、卫佐、技术堂后进奏、除授、知州、通判差遣之事。(当)[堂]后官人一总之，录事、主书、守当官各一人分掌之。吏房掌后妃、诸王、公主封册，驸马除拜，京官、幕职州县官注拟、加恩、诸司使副之下内侍加恩、百僚赠官、追封，叙封、河渠、堤堰、桥梁修造工役，祠祀、祷祈之事。堂后官一人总之堂后官：原作「后堂官」，今改正。，录事、主书、守当官各一人分掌之。户房掌财(弊)[币]、军储、户口、版籍、租调、漕运、禄俸、赈贷、土贡及诸路转运、内外监当差官之事。堂后官一人总之，录事一人、主书三人、守当官四人分掌之。(丘)[兵]礼房掌郊祀、朝拜陵庙、朝会享宴、尊号、祭器、仪仗、刻漏、册礼、旌表、假告、外夷、馆阁、国学、图书、祥瑞、贡举、补荫、释道、二旌节二：疑误。、符印、诸司职掌、诸道行军司马、将校加恩，功臣子孙、寒食洒扫、禁火，知军差官之事。堂后官一人掌之，录事、主书、守当官各一人分掌之。刑房掌赦书、德音(贬)[泛]降、责授、经赦叙理、刑狱欣讼、擒捕、旌赏之事。堂后官一人总之，录事一人、主事三人、守当官五人分掌之。总曰制敕院。又有生事房，主书一人掌之。勾销房，守当官一人掌之。堂印，守当官二人掌之。凡录事出官授令录，主书已下授簿尉。
五年七月，以殿中丞丁顾言守本官，复充堂后官。堂吏自唐至五代率从京百司抽补，纵授以官，但赋禄而已，年深或授同正将军。国初，赵普在中书，始奏检校诸曹郎中，自后屡惩其贪，故参用士人有科第历外官者。至是自朝官复任，盖矫昔弊也。 
至道元年正月，以殿中丞、提点堂后官五房公事栾崇吉为度支员外郎、三司度支副使。即日召堂后官、著作郎杨文质授秘书丞、提点五房公事，仍赐缗钱三百千。帝谓之曰：「汝见非次拔擢栾崇吉否 更宜自加勉励。」 
五月，诏堂后官于元额定人数外，特置三司，于户房、刑房祗应公事。 
八月，诏录事内特转补二人充主事，赐游(系)[击]将军阶级，俸如枢密院主事之例。 
三年五月，国子博士、堂后官綦佩等三人并转虞部员外郎，落职授外州通判。 
