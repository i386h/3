<!-- { "loadSidebar": true } -->
二月二十二日，诏：「自今应获贼以赏捕告者，即究物产家计，限三日估所直，加应给之数一倍，以物产给之，更不出卖，有余纳官，不足邻保均备。应盗贼多处积下未支赏钱，可令提刑司限一月取责，具数以闻，给度牒充。」 
二十七日，诏：「贼盗自来虏掠 
      
人民，多置之左右前后，为其捍蔽。深虑捉杀人兵为见赏激优重，将贼所胁从者乱有杀戮，害及无辜，仰逐路帅臣、监司提举措置捉杀官常切觉察施行。」 
五月一日，诏：「访闻诸县弓手多以工技、老疾、幼稚人充，此盗贼所以不禁。自今弓手辄容老疾、幼稚，杖一百；工技人加二等；见任(见)官以人力或亲戚应募者，以违制论。」 
七日，诏：「诸路监司所部若有盗贼，内有不切捕捉静尽，并行停替。如限内获足，即与优加推赏。尚书省措置诸路提刑司，将见今未获强盗，严紧催督捕盗官等，如本地分内有十人以上，与限一百日，不及十人六十日，五人以下五十日，三人以(以)[下]四十日，须管依限捕捉静尽。若限满捕获及五分，许具因依申乞展限；如获及七分，于赏格外升一等推赏；全获者，本司保明闻奏，优与推恩。如限满系五(分)[人]以下全不获，杖八十，仍展半年磨勘，选人降半年名次。十人以下全不获，具因依闻奏，当议特行差替。十人以上所获不及五分，即取旨勒停。」从之。 
六月十八日，臣僚言：「河朔沿西山一带林木茂密，多有逋逃藏匿其间，稍失羁防，则聚为贼盗。盖是后来经界未明，州郡互相推避，失于措置，及僻远处官司几察有所不及。欲乞应诸路州军有迂僻山林、沮洳泺淀、牧马监地、苇蒲藂生、古寺庙宇等，并令监司递相关会四至八到，明立界至。如幽僻深崄合置官司觉察去处，令具 
      
图贴说利害，申明朝廷相度，随宜措置施行。」从之。 
七月九日，诏：「应直县弓手，并发归县尉衙专责捕盗，其直县并差手力，仍先次施行。」 
八月二十二日，江南东路提点刑狱司奏：「信州上饶等县盗贼劫夺财物，放火杀人，知州刘寻、通判周彦明用心措置捉获，缘此贼盗衰息。」诏各与转一官。捕盗官令提刑司保明，具所获人数闻奏。 
十一月三日，京东西路安抚司状：「通判郓州刘温舒能于限内监督捕盗官等，捉获正贼张狗肆等十人，委是用心督捕。」诏刘温舒特与转一官。其捕盗官仰本路提点刑狱司具职位、姓名，保明功状闻奏。 
十二月二十日，诏给降空名度牒各一百道，付淮南东西、两浙路提点刑狱司封桩，专充今后捉贼赏钱，仍不许别行支用。 
三年十二月十二日，诏近里州军及指挥灾伤逐路帅臣宪司，令常切整饬巡检、县尉兵甲，督责警察巡逻。如有昏老失(战)[职]者，即行替移放罢，不得庇隐废事。 
四年正月二日，诏：「福建、江南、两浙、淮南旱伤有盗，捕盗官不即觉察，须十人以上凶恶强盗，方敢申奏。可令逐路转运、提刑、提举司通行觉察。如有未获，令分认州县，严切追捕，逐旬各具已未获数保明申尚书省，类聚以闻。」 
政和二年十二月五日，臣僚言：「窃见两浙州县多边江湖及通海道，有奸盗窃发，全藉舠鱼战棹，乘流捕掩。见今逐处所管舟舡岁久废坏，每巡捕官出入， 
      
旋赁客船及借民间舫子，类非情愿，不惟妨滞搔扰，又缘船舫子迟钝，有奸盗追捕不及。乞应巡捕官司见阙舠鱼战船，责以近限修置。」诏捕盗官见阙舠鱼战舡，限一月修置。 
三年三月七日，诏诸路增置弓手，小县七人，中县十人，大县十五人，其役钱令据合用数敷出。 
十月二十七日，河北西路提刑司状：「乞将应没纳到犯盗之人有余物色，依捕盗公人罚赎钱没官，赏钱隶提刑司拘管，专充捕盗赏等。」从之。 
五年三月二十八日，梓州路提刑司奏：叙州南溪县尉、将仕郎张钧躬亲率领保正等，捕获放水强盗贼人软落亨等。同火一十五人，内将十人合得改官酬奖外，余五人虽不及一倍人数，乞优与推恩。」诏与降一等。 
十一月十四日，手诏：「诸路盗贼窃发，掩覆蔽护，不即闻奏，长奸稔恶，群党寖炽，如不能掩而后具奏，皆部使者之罪。令逐路走马承受觉察，月具盗贼以闻。」 
宣和元年十二月十八日，诏：「限一日检会是日准降旨处分本句「一日」、「是日」之「日」，疑为「月」字之误。，申明行下，或有犯者，不以赦原。」 
十二月十日，诏：「诸强盗三人以上，强恶巨蠹不及三人，并限实时入急递关报本路廉访所。无廉访所路分，关报提举保甲武臣。(注)[住]滞稽违者，以违制论。」 
二十七日，诏：「廉访使者、武臣提刑奏到强盗火数，仰枢密院籍定，逐旬具开排进入。」 
六年闰正月二十八日，提点京畿路刑狱公事钱归善奏：「契勘巡检、县尉下弓兵， 
      
近来干托差借，或以防守寺园为名，致妨巡捕。开封府祥符县比之他处尤甚。若不严立法禁，无以杜绝私役差使之弊。」诏违者徒二年，仍不以赦降，借之者与同罪。 
七年十二月十七日七年：原作「十年」。今按：政和无十年。本页前后分别为六年、八年，此处当为「七年」之误。据改。，诏：「卢、寿州盗贼除败获外，余党溃散，内有渠魁姓刘人未获。可遍下诸路，仰依已立赏格官品、见钱，候告首考验得寔，日下立便以诸司系官钱，不以封桩，并支一色见钱，支讫具奏。其钱却于御前奏请支还。」 
八年二月十三日，提点利州刑狱黄潜善奏：「今盗贼之禁纤悉备具，而捕盗官畏不获之罪，务为隐蔽，被盗者惮官吏之扰，不敢以闻。纵盗之由，寔原于此。乞自今捕盗官吏，如减落强盗赃状人数及抑塞被盗人寔状者，许人告陈，示以必罚。」从之。 
五月十五日，诏：「访闻泗州盱眙军官属不守职任，将带弓手甲队出城迎迓过客，致贼乘间入县门劫狱囚，并盗军器杀人，走逸离县十余里，逢都巡检斗敌，杀获十七级外，皆遁窜未获。其盱眙县当职(言)[官]吏先次冲替。仰提刑刘焘取勘，及密切多设方略，选募人兵，四散缉捉，须管日近擒获尽绝，旬具措置并捉获人数赴入内省递闻奏，不得张皇，搔扰生事。」 
六月二十二日，诏：「协忠大夫谭稹奉使淮西，自冬徂夏，渠魁生致，余党殆尽，一方涂炭之民，悉获奠居，宜除通侍大夫、同知入内内侍省，余如故。一行官吏，仰谭稹具等第优劣闻奏。」至二十六日，诏：「统 
      
领捉杀官、武功大夫、淮西兵马都监郑昌朝(兴)[与]转遥刺，升充本路钤辖、都大提举淮西捉杀贼盗所勾当。通直郎俞向，除直秘阁，差充淮西提刑，应副事务，差募人兵。知卢州、朝散大夫、充显谟阁待制景靖，降诏奖谕，仍除学正学正：疑当作「学士」，谓显谟阁学士。、权知寿春府。」 
二十九日，广西路经略司奏：「琼州黎贼王居想等结集澄迈、临高两县界作过，差将领李忠将带将兵渡海，与知州郭晔同共措置捉杀。贼人请命投降，已行抚定，遣归着业，边面宁贴。立功人乞推恩。」诏特每获级与转一官，兼重伤，更与转一官。 
八月二十五日，诏：「江、淮、荆、浙人户逃散，物产被溺，奸猾乘此敢行劫掠盗窃，使被水之民重遭困苦。可令县委尉、州委巡检、都监，同责州县巡捕警察，如有情重之人。具案闻奏，当法外施行。」 
宣和元年十二月六日，刑部员外郎宋伯友奏：「今后应因强盗贷配充军之人，如有逃逸，实时关报捕盗官司，立限擒捕，庶几强暴禁制，良善获安。」从之。 
二年四月二十日，诏：「访闻诸路州军凡有盗贼保明功赏，有司都是曲折问难，逗遛日月，故不圆备。猾胥奸吏得以乞取，甚失劝功除盗之意。自今后应州县保明盗贼功赏，地里近者不得过五日，远者不得过半月，须管推赏了当。故为迁延，不即推赏者，以违制论。监司常切按察，仍着为令。」 
七月二十八日，臣僚言：「府州县被受民户告发强盗，辄敢减落贼数，不寔以申奏 
      
者，乞严立法禁，仍许被盗之家越诉，庶几小盗不复滋长。」诏今后减落贼数，以违制论。 
九月十二日，臣僚上言：「捕盗官不申举而养贼，只务趁逐出界，必宛转令人开喻，甚则弥缝盖蔽。又遣捕人评议，间有被盗之家决要举发，十人只称三人， 党只称小盗，上下欺弊如此。愿于 令已行法内添立罪赏，俾凡人行以告论，被盗得以越诉。每有败获，直须根问来历结连之因，诸处行劫之数，并不曾申举立限，或立限而人数不足者，诏许被盗之家越诉。」 
十一月七日，刑部奏：「勘会江西未获凶恶刘九军等，在循州龙川县界劫夺财物。广东提刑司差委州司录承奉郎(寥)[廖]玖躬亲入山监督巡尉，节次杀获刘九军及徒伴八十八人，委是疚心，颇见劳力。」诏(寥)[廖]玖转一官。 
三年正月十八日，诏两浙、江东路：「应诈称凶贼徒党放火及劫夺财物人，及诈作 贼贴匿名文榜惊恐州县者，赏钱各一千贯，白身与承信郎。许诸色人、徒党、知情人告知，系捕盗或有官人捉获，当议(此)[比]附，重加旌赏候护。仰两浙路提刑钤辖司送远恶州军禁勘，取旨断遣。」 
十一日，诏：「访闻在京贼盗多于三河舟船负搭上下，使捕捉之人不敢搜检。自今后在京内外诸河应干舟船，不以官私，并许搜检。应今日以前所画不许入船搜检指挥，并行冲改。仍不得夤缘盗贼，妄有入船搜索，惊扰人口，损坏官私物色及有乞取。如违， 
      
以违御笔论。」 
二十一日，诏：「两浙、江东州军获到强盗赃满或情理巨蠹人，并仔细根勘。如证佐情状分明，即一面依法处断讫申尚书省，候事平日依旧。」是月二十七日，江淮、荆浙、福建路发运使陈亨伯奏：「契勘近日自睦贼占据杭州后，有湖、秀、常州平江府管下诸县乡村凶顽人户，乘此惊扰，结集徒众，窥伺州县。寻行指挥捕盗官及诸州分拨兵将、使臣部辖计会巡尉，会合擒捕。今节次据逐项捉获到强盗，见获贼徒加证佐情状分明，依此指挥施行。」 
二十四日，诏：「访闻江浙州县即今多有假借睦寇声势作过之人。窃恐日久不获，因而炽盛。若巡检、县尉及所在寄居待阙官能自设方略，捉获凶恶，即令所属具名闻奏，当于常格外优与推恩。其赏钱不以是何名色官钱，限当日借支。其见阙巡尉，关报提刑司，限一日差权。如关报不及，即从所在监司、州郡逐急差填。」 
