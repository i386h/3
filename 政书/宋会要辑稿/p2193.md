<!-- { "loadSidebar": true } -->
十七日，礼部、合门、太常寺、国信所言：「金国报哀使、副过界，检准淳熙十六年三月报哀使到阙，见、辞日权易忌日之服，御后殿。今欲依上件(礼)[体]例，欲候接伴接见使人，见得服着是何衣服、鞍鞯，关报所属参酌。其馆伴使、副服着、鞍鞯，照应接伴沿路体例。所赐衣带例物，合依自来体例给赐。陈设帏幕，除金国使人位次用紫外，其余并照应淳熙十四年正旦体例。如北使本位欲用青，听从其便。赐宴并出入观游等，亦乞依自来体例。如使人辞免，亦从。赤岸、班荆馆、都亭驿御筵，欲照淳熙十六年体例，不用乐棚，止绞縳一字照壁，用紫绢钉设。」从之。

五月十六日，枢密院言：「检准淳熙八年十一月十九日奉旨，令六曹将合差奉使金国正旦、生辰使、副，并馆、接、送伴下引接、仪范人再行遴选十人，于差使、副前两月遇旬休日分轮一曹

      
所籍人数。发赴都亭驿，令国信所掌仪、通事使臣指教阅习。应用仪范，节次申国信所照会。尚或违戾，令国信所具申枢密院，取旨施行。臣僚言，上节有引接二人，见系六曹轮差，平时不谙礼仪，一旦责以引揖进退，鲜不错误。」诏令国信所申严行下，今后教习，务要详熟。
绍熙五年十二月十五日，都省言：「皇帝见行三年之制，今来金国贺登宝位使人到阙，其都亭驿使人位陈设帘额等，依例见用紫色。」所有馆伴使、副位，诏并用青色，令所属疾速排办。

庆元元年八月二十六日，礼部言：「今来瑞庆圣节，贺生辰人使到阙，系在孝宗皇帝小祥之后，所有平江府往还排办陈设等，欲并令用紫色。其余经过州军准此。」从之。

嘉泰元年九月二十三日，臣僚言：「国朝自中兴以来，讲修睦使命，礼仪尤为详备，故前后使者罔不恭顺，相安于无事已四十年矣。为国信之吏，岂不知此 近者此辈多自谋利，不恤大体，前后出使及为接伴、馆伴者，皆求以逃责，不暇与较。且掌仪，小胥也；二使，王人也。今掌仪之权重于二使，有私求则不容不遂。所求欲接坐，则不容不与之对。夫二使非不知自有阶(给)[级]，今乃遂其所求而与之抗礼者，亦曰姑惟上下和同以办国事而已。而此辈不知以此自重，盖欲权归于己，多是密与北引接等私相交，诱以甘言，啖以告觅。虏人贪利，既中所欲，则凡事听从。或因本朝国信使、接

      
送伴一仪之稍失，一语之稍差，遂教使虏人生事，然后掌仪、通事等却从而调护，以为己功。若本朝衔命之人无事可指，亦复多方挑摘，得以邀功。且铜禁，累降指挥非不严切，其三节人使及座船兵梢等或作礼物笼箧，或作随身衣装，所至公然差拨人夫(瞻)[担]擎般运，夹带过北界者，正以掌仪等与之通同作弊，皆有所恃，略无畏惮。乞自今以往，一切责办掌仪二人，凡国信使与接、送、馆伴使应有疏失，并先将掌仪重行谪罚。至于与北界引接官私交通、行礼酬酢，并乞严行止约，毋使依前往来。所有铜钱之禁，亦责令掌仪专一觉察，如败露，首罪以坐。自今掌仪以下依条合得差遣之人，并只与临安府添差不厘务差遣，使之专意国信所职事，不得干预民事，庶几可以革去前弊而重国体。」从之。
二年九月二十日，主管往来国信所言：「今来贺瑞庆圣节使人到阙，系在光宗皇帝禫除之前。近接伴所已申请到指挥，将来十月三十日光宗皇帝禫除毕，自十一月一日从吉，所有今来接送伴金国生辰使如在禫祭之前，欲令照应嘉泰元年体例施行。至十一月一日及以后在路御筵，受赐谢恩，舞蹈山呼，作乐供帐陈设等，并合纯吉。所有今来使人到阙，本驿使人、馆伴位及赤岸、班荆馆、仁和馆等处陈设帘额等，欲照嘉泰元年体例，并用紫色钉设。内被褥有红锦绯红颜色，亦乞用紫色排办。」从

      
之。
四年二月九日，贺金国生辰国信使刘甲、副使郭倬言：「已回程结局。先恭承宣谕指挥节文，数内一项，私觌脑子、香药等并生白绢换易之弊。甲等除已恭禀圣旨指挥，逐一措置革弊外，所有诸库元纳到私觌香药、匹帛等，并皆就都(京)[亭]驿当官受纳，差委私觌官打角掌管，过界支用。甲等自到泗(洲)[州]至燕京，并回程沿路所送私觌，逐一对众抄转簿历，同都辖、掌仪、私觌官等公共点检指实，书押文簿分明。今据私觌官开具收支见在细数帐状，已行缴申朝廷，将见在物件特赐指挥给还元来库分外，今来欲将支送私觌簿子一册，送所属镂版成册，永为定例。及乞每遇差奉使贺金国生辰，给降一册赴奉使所照使。」从之。

开禧元年十一月十日，尚书省言：「使人到阙，自绍兴十三年差近下禁军充入位祗应，例皆年高，懵然村粗，行之二十余年，初无阙事。后来改差亲从四十人入位，亦系拣选有行止、无过犯、该升拣选转之人充应。至淳熙七年，始令皇城司籍定入位之人，遇阙补填，窃虑因而漏泄。」诏除译语人外，令皇城司于亲从、亲事官、皁院子内选四十人，并年六十以上、不识字、有行止、无过犯人差拨祗应，已差人不许再差。

十二月二十七日，金国贺正旦人使朝见。宣名讫，国信使、副不肯折身，掌仪葛宗裔等云：「久例折身，如何今次不行此礼 」北使赵之杰云：「僚例册上无折身两字。」

      
整会数次，终不肯折身。续合门传旨，且令归馆，别听候指挥朝见。葛宗裔等实时引出殿归馆，有旨贺正旦使人令改作正旦日朝见。至日朝见如常仪，次贺正旦。

嘉定五年四月十五日，臣僚言：「国信所礼物并从朝廷支降，一色精细金银制造，积弊既久，往往灭裂。乞下文思院，自后遇制造上件礼物，须管监官躬亲监视。仍须于人使未行半月以前，预期赍至都亭驿交纳，以凭稽考施行。」诏令文思院如遇制造礼物，须管监官躬亲监视，不管稍有灭裂。候差使、副毕，限五日赍合用礼物赴都亭驿交纳。稍有情弊，从使、副(朝)申取朝廷施行。

同日，臣僚言：「每岁遣使，下节所差之人例转一资。照得军兵资赏止可转至五次，过是则为寄资，俸既不增，何苦冒涉万里。缘是往回频数，与北界承应合干人稔熟，多有贸易物货，交通言语，漏泄国事。乞自后每名不许差过三次。」小帖子称：「其上、中节亦乞准此。照得奉使官属已降指挥，从朝廷于在京见任文武官内点差。其下节军兵已降指挥，于殿、步、马军三司轮差。」诏奉使官属其有碍止法、不合转行官资之人，军兵应寄资者，并不许差。其弩子、教头、排军、私觌库子或有生疏，许使、副临时申取朝廷差换施行。已上各不得差过三次。

同日，臣僚言：「每遇遣使之时，殿司差拨官马四匹以备乘坐，又于两浙漕司差二舟载至镇江，却寄留军中养饲，别易

      
四匹前过北界，遂致虚破草料，多差船只。今乞免于殿司拨马，止就镇江都统司或扬州差拨前去。如至回程日带北界所得马缴进之时，却令乞淮东漕司及镇江府接续差船载至，庶免烦费。又照对正、副人从自殿、步、马三司轮差下节之外，逐厅止可申差不转资控拢四名，以备使令。自过界之后，凡般取私觌礼物及饮食衾裘行李登车下马，尽是四人执役，往回万里，委是有阙使令。所有差到下节人，除库子、排军外，沿路更无人专听使令。乞后遇遣使日，札下各厅使、副收管执役。其都辖、掌仪许于正、副厅下各止许借一人过界使唤。如至泗(洲)[州]、东京、燕京，合般运礼物、执打从物之际，仍旧归官听候差使。」从之。
六年三月三日，臣僚言：「国家以遣使为重，三节官军皆其属也。上、中二节必由庙堂之选差，而下节军兵取于禁旅之更迭，所以示至公、绝幸侥也。然有名称未正、事权不一、獘幸尚多者，合议施行。且曰亲随，曰亲属，必使、副至亲可以相依者也，今或以势夺，或以贿售，以非亲而为亲，得非名称之不正乎 曰将官，曰排军，必下节军兵素所听命者也，今以本军之将而使为之将，他军之卒而经营为排军，不能相统摄，得非事权之不一乎 上、中节官皆受差于朝廷，今乃欲徇利以便利、托疾以求免者，官属俸给各有抱券之人，今乃寅缘而求帮请、恃势而行减 者，此又獘幸之不可不

      
去者也。乞今后亲属、亲随，必令使、副差本宗有服纪之亲；将官、排军，必令主将差本军见部辖之人；官属委有不可行者，使、副牒所至郡州差见任一等官替行，不许私自抵充；官属有合得俸给，各随所任，令元抱券人帮支，不许分文减克。夫名正则言顺，权一则令行，幸去则(请)[清]安，将见士夫易虑而廉静知耻矣，军旅革心而行伍知礼矣。」诏从之。其接、送、伴一体施行，今后准此。
闰九月十日，给事中曾从龙言：「伏 圣旨，令承旨司籍定国信所惯熟行遣人姓名，各与出给文帖，遇差使、副毕日，从朝廷轮流点差两名，发下奉使所著役祗应。仍将带过界，于下节准备差使内安排，却于四员准备差使内除去两名。如有过犯遗阙，仰使、副回程日(期)具申朝廷，重作施行，仍永不许充应。内白身人祗应四次，无遗阙过犯，从吏职补授法补一资；有官资人祗应三次，无遗阙过犯，转一官资。或稍有违慢，不理为数。白身人以补授后，从有官资人例施行，所有支赐之类，并照旧例支破。仍令承旨司、国信所籍定祗应次数，或违慢因依、姓名，以凭参考推赏施行。臣窃谓国信之有司行，非省部寺监胥徒之比也。游手之徒本无顾籍，一遇遣使则宛转请嘱，求以厕名，兜揽商货以避关征，私带禁物以博虏货，管俸给则恣行刻剥，过州郡则并缘骚扰，皆利之以为奸尔。今许之出疆，岂不益滋其奸邪!而白身人祗

      
应四次，又许从吏职补资，以岁次计之，不过八年则所谓八人者皆可以得资矣，岂不滥乎!自炎、兴以来，衔命出疆不知其几，未闻其不带行司而有乏使之虑。乞只令承旨司籍定姓名，遇差使、副日从朝廷轮差两名，发下奉使所著役，以革请托之弊。如有遗阙过犯，即营销籍，永不得充应。其过界补资等指挥，乞赐追寝。」从之。
