<!-- { "loadSidebar": true } -->
四月十三日，降翰林院学士钱明逸知蔡州钱明逸：原无，据《宋史》卷三一七《钱明逸传》补。，开封判官、祠部郎中张式知岳州，推官、屯田员外郎李舜元通判寿州。先是，妖人冷青妄言母王本宫人，因禁中火出之，以尝得幸有娠，嫁冷绪而生青，明逸以为狂人，置不问，止送汝州羁管。开封府推官韩绛上言，青留外非便，宜按正其罪，以绝群疑。既按，得其奸状，青与其党高继安皆处死，又府有妇人酇以罪系狱，而为狱吏榜之堕足死，故皆及于责。 
八月二十四曰，建宁军节度观察留后杨景宗责左监门卫大将军，均州安置。坐不觉察从人王安兵刃入皇城，诬告同列不轨，故贬之。寻徙邓州。 
二年六月十五日，判亳州、宣徽南院使、建武军节度使郭承佑落宣徽南院使，知亳州。以谏官、御史言其在南京日辄批宣头，擅留上供粮船，又出入拥卫(抢)[枪]旗，以禁兵作围，狂僭无人臣礼，诏本路提刑杨孜体量得实，乃有是命。 
八月三日，再降知亳州、建武军节度使郭承佑为许州兵马总管。先是，台谏论列承佑以降黜，复言乞不与知州差遣，故有是命。 
三年正月二十三日，降大理寺丞谭异、王鉴为幕职官，远小处监当。初，异与鉴自言在铨磨勘当在祀明堂前，与闾邱孝修等一甲引见，而为有司离为二甲，致改官不得预覃恩，请如孝修例更迁一官，帝疾其侥求而降之。 
二月二十八日，翰林侍读学士、兼龙图阁学 
     
士、给事中、史馆修撰宋祁知亳州，坐张贵妃母家门客张彦万伪为敕，而祁子尝与之游也。 
七月二十五日，职方员外郎、知莱州聂世卿降知信阳军。殿中侍御史张择行言：「近为京东贼盗虏却通判、虞部员外郎井渊，斯亦州郡不得其人也，而井渊身为通判，不能为国除盗，而复为贼所缚，甚辱君命也。降充监当，雅协公议。其知州聂世卿为郡长吏，不能觉察盗贼，今闻止移知州差遣，乞亦降充监当。」故有是命。 
二十六日，降提点河北路刑狱公事、度支郎中席平知棣州棣：原缺，据《长编》卷一七○补。，以职事不修也。 
八月二十三日，提点河北刑狱公事、祠部郎中孙预降知小郡，供奉官、合门祗候张易降小郡都监，今后更不差充按察官。先是，内侍李希晟迎候虏使，在雄州与判官左振筵会踰例，有言其事者，下提刑司体量。既而畏避，但言岁远无以辨明，特免振、希(成)[晟]官，故及于责。 
十月十九日，殿中侍御史里行唐介责授春州别驾。初，介上疏言宰臣文彦博阴结禁中，且荐富弼为相。帝怒，召两府以疏示，而界面(谕)[论]不已。枢密副使梁适叱曰：「唐介下殿!」介辞益坚，帝令送御史劾介。既下，彦博独留，再拜言：「台官言事，职也，愿不加罪。」帝不许，乃命当制舍人就殿庐草制而贬之当：原作「告」，据《长编》卷一七一改。。翌日，改英州。 
二十三日，起居舍人、知谏院吴奎知密州，时言者以奎素结文彦博也。 
四年二月三日，降利州路转运使、度支郎中李熙辅知 
     
商州，提点利州路刑狱公事、度支员外郎张经知歙州张经：《长编》卷一七二作「张纪」。，并坐按部无状也。 
六日，降提点江南东路刑狱公事、都官员外郎张肃知睦州，同提点、内殿承制、合门祗候赵牧小处都监。先是，朝廷以京东、淮浙、江湖路灾伤，令转运使、提点刑狱分部巡察巡：原作「处」，据《长编》卷一七二改。，而肃等稽违不行，乃奏准编敕，每遇出巡，仍须同行，又请挈家于分定州军。帝曰：「始令分路巡按，盖急于抚恤疲羸，督视盗贼，而肃等乃欲挈家以自便。」故降之。 
八月一日，广南西路转运使、主客郎中刘文炳削五任官，责筠州团练副使，不佥书州事。前本路转运使、司封员外郎萧固降知吉州。坐侬智高反，失备御也。 
十六日，广南东路转运使、金部员外郎王罕降主客员外郎，监信州酒。罕初往潮州议盐事，闻智高图广州，即领兵还，入城为守御备。其城所以得不陷者，皆罕之力，然朝廷以章奏不时达，故降之。 
二十五日，提点广南西路刑狱公事、职方员外郎李上交降太常博士，监安州酒税，坐失御贼也。 
九月十五日，降广南西路同体量安抚经制贼盗、起居舍人、直史馆、知谏院杨畋知鄂州，仍落知谏院；同体量安抚、西上合门副使曹修为荆南驻泊兵马都监门：原无，据《长编》卷一七三补。；东路兵马钤辖、兼捉贼盗、宫苑使、韶州团练使蒋偕为潭州驻泊兵马都监。十六日，再降畋为屯田员外郎、直史馆，修为洛苑副使修：原作「修撰」，据《长编》卷一七三删。、兼合门通事舍人，偕为北作坊使、忠州刺史。初，畋 
      
与修闻智高徙军沙头，将济，因命弃英州，且令偕焚粮储，及召内殿承制井赟、岑宗闵、西头供奉官合门祗候王从政退保韶州，仍以公文申御史台及谏院，故并责之。 
十月十五日，兵部郎中、天章阁待制仲简落职，知筠州。以简在广州虽不能御智高，而完城自守，故薄责之。 
五年正月七日，兵部郎中、知筠州仲简降刑部郎中。简既落职知筠州，而言者以智高方至广州，老幼皆奔走入城，简拒而不内，以故多被害，而广人怨简，故再责之。 
二十三日，屯田员外郎、直史馆、知鄂州杨畋降太常博士，知光化军。畋先降官，而言者尚以处事乖方、后师逗遛，再有是命。 
二十七日，降广南东路兵马钤辖、文思使王锴为文思副使、建州兵马都监。初，智高自邕州顺流而下，仲简令锴领兵扼端州，乃留市船亭不行，欲还守城。简不许，遂自领兵入城。翌日，海上巡检、右侍禁王世宁请分兵以往，锴惧不从。及贼至城下，促世宁入城入城：原无，据《长编》卷一七四补。。既至南门，引大义责锴稽留不进，锴怒，以世宁违军令而斩之。朝廷下广州体量，而魏瓘言世宁为海上巡检，若令勒兵入城，则舟船为贼所有，自当获罪，况其人胆略敢战，且能守职，其死甚冤。既降锴，而令访世宁子以闻。 
二月二日，降西京左藏库使、康州刺史沈维恭为供备库使供：原作「庸」，据《长编》卷一七四改。、监蔡州商税，西染院副使、兼合门通事舍人张承衍为供备库副使、监汝州商税，并坐勾当会灵 
      
观遗火也。惟恭，德妃之弟；承衍，东安郡主婿也。既以谪降，而妃为之上章，乞留京师。帝曰：「已行之命为国戚所回，则法徒设矣。」乃召开封府促行。 
二十一日，贷知邕州、礼宾使宋克隆死，除名，杖脊刺配沙门岛。溪洞都巡检、东头供奉官、同修城刘庄除名，杖刺福建牢城。宾州推官、权通判王方，钦州灵山县主簿、权推官杨德言，并除名，免杖刺配湖南本城，永不录用。并坐侬贼至弃城也。克隆自智高陷邕州，杀陈拱，被选知州事，而经贼践蹂之后，未能葺城壁，颇纵士卒下诸山寨，杀逃民诈为获贼，一级赏钱十千。又为伪帖与亲兵，以为尝有功。及贼再据州，而城中无兵备，遂遁去。断敕下，是日大雨雹，帝急遣中使追敕，已不及，人颇悯之。 
三月九日，广南东路兵马都监、供备库使苏缄责房州司马。广南西路兵马都监、内殿崇班赵怀恩追三任，为太子右内率府副率，全州安置。右侍禁尹修己、左班殿直蔡鼎臣各追三任官，配京东本城。并坐邕州金城驿军败也。 
四月八日，陕西路转运副使、度支员外郎范祥降屯田员外郎，知唐州。祥初议解盐通商，骤加擢用，狃于激切，故擅起古渭之役渭：原作「谓」，据《长编》卷一七四改。。虽行降黜，议者犹以为轻。 
五月四日，审刑院详议官周识监无为军茶盐酒税务，详断官陈宗道监池州清酒务，坐断奏永兴军江阜案内有(况)[ ]诅厌魅误进入故也。 
闰七月二十三日，降翰林院侍读学 
      
士、刑部郎中吕公绰为龙图阁学士、知徐州，侍御史吴秘知濠州，提点淮南路刑狱公事、度支员外郎、集贤校理孙锡知太平州，度支员外郎王砺知信州。初，道士赵清贶配岭外，行至许州死，谏官、御史皆言庞籍阴讽公绰，面令决杖近脊下，故清贶不至配所而死。公绰遂得罪出外，而锡坐前为推官，砺为判官，秘亦以独不弹奏，故皆责及之。既而公绰上章自辨，乃诏知开封府杨察按其事，具言断清贶实在判官听具：原作「且」；实：原作「时」。并据《长编》卷一七五改。，非公绰面决。然命已行，止令札示公绰而已。 
八月二十九日，前知常州、祠部员外郎、集贤校理邵必落职，监邵武军税，坐在任日误断犯盐人高庆徒刑。江阴军江阴知县、殿中丞陈合重勘 断公事，复收庆，供析不实，再决杖刑，合特勒停。前提刑、度支员外郎苏舜元，同提刑、内殿崇班、合门祗候常鼎，提刑、屯田员外郎苗振免勘，各罚铜一十斤。高庆，常州特支钱一十千。 
十月十六日，滁州录事参军路盛追官勒停。盛马毙，怒人刍秣不时，杖之，令抱巨石立五昼夜，又杖之。大理寺断杖八十私罪断杖：原倒，据《长编》卷一七五乙。，帝以盛所为苛暴，贵畜而贱人，特贬之也。 
六年二月二十四日，同知太常礼院、祠部员外郎、史馆检讨张刍落职，监潭州税。坐乞罢温成皇后忌辰，复为父太祝牧已授资州佥判，不合乞落职代父入川故(故)也。 
至和元年七月二十二日，殿中侍御史马遵知宣州，殿中侍御史李景 
      
初通判江宁府，主客员外郎、殿中侍御史里行吴中复通判虔州。初，遵等既弹宰相梁适多私，又言三司判官李虞卿根究出客人李士宗所陷茶钱数万缗，士宗与司门员外郎刘宗孟同贩茶而宗孟与适连亲，乃出虞卿为陕西提点刑狱。及事下开封府，而宗孟未尝与士宗贩茶，又与适非亲，帝以遵等言不实，故并出之。 
十一月三日，降同知太常礼院、太常博士、集贤校理吴充知高邮军，太常寺太祝、集贤校理鞠真卿知淮阳军。初，中书下礼直议温成元庙事，判寺王洙令礼直官填印纸申中书，充等乃移文送开封府，而知府蔡襄释不问。及谏官论其事不已，朝廷以为充等风使言之，故有是命。 
五日，太常丞、直集贤院、判三司都磨勘司冯京落同修起居注，坐上言吴充吴：原作「吾」，据《长编》卷一七七改。、鞠真卿不当出外。 
二年四月十五日，兵部员外郎、知制诰吴奎知寿州。初，奎为契丹国生辰使，既至，会丹契主加号，欲奎入称贺，而固执不从。因别设次，令就观礼。既而涿州移文，以谓契丹使至南朝，遇盛礼皆入预庆贺，故出之。 
