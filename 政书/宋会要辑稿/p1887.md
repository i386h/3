<!-- { "loadSidebar": true } -->
赵善德，字清臣，濮安懿王五世孙。善德以恩补口义郎，庆元十七年拜大理少卿，进右文殿修撰、知镇江府、祥符县男，赐食邑。后进封子，加食邑。 
董槐，字庭植，濠州定远人。少学于永嘉叶师雍，闻辅广者朱熹之门人，复往从广，广孍其善学。嘉定六年登进士第，调靖安主簿。丁父忧去官。起为广德军录事参军。后积官至观文殿大学士，累进封至许国公。卒，赠太子少师，谥文清。 
游似，字景仁，利路提点刑狱仲鸿之子。嘉定十四年进士。历官为大理司直，升大理寺丞。后拜端明殿学士、同签书枢密院事，封南充县伯，又进爵郡公。淳佑七年特授观文殿大学士、醴泉观使、兼侍读，进爵国公。薨，赠少师。 
赵葵，字南仲，京湖制置使方之子。与兄范俱有志事功，以战功补承务郎、知枣阳军。后授湖南路安抚使、判潭州。再辞，依旧职醴泉观使，进少保、宁远军节度使，进封魏国公。 
吴巘，字毅夫，宣州宁国人，秘阁修撰柔胜之季子。嘉定十年进士第一，授承事郎、签镇东军节度判官。后积官至端明殿学士、签书枢密院事，进封金陵郡侯。淳佑十一年入为参知政事，拜右丞相，进封崇国公。后进左丞相、进封庆国公，又改封许国公。 
程元凤，字申甫，徽州人。绍定元年进士。调江陵府教授。淳佑元年迁礼兵二部架阁，后授端明殿学士、同签书枢密院事。又累拜特进，依前职，充醴泉观，兼侍读。度宗即位，进少保。三年，拜少傅、右丞相兼枢密院使，进封吉国公。 
杨次山子石字介之，干道间以恭圣仁烈后贵，赐第。庆元中进封信安郡侯。嘉定十五年以检校少保进封开国公。后进封魏郡王。卒，赠太师。
 仪制 宋会要辑稿 仪制一○ 陈请封赠 
      
陈请封赠
【宋会要】
      
陈请封赠。 
太宗淳化四年二月七日，右仆射、同中书门下平章事李昉上言：「臣先臣赠太子太师，诏追封陈国太夫人张氏此句疑有脱误。，是臣叔父母。曾任工部郎中、集贤殿(真)[直]学士超、陈留郡谢氏是臣所生父母。臣当未生之时，臣叔未有继嗣，臣母谢氏指腹谓叔妣曰：『儿生是男，当与表叔妣为子。』襁褓之内，固不自知。臣叔父母鞠育之恩，慈爱兼备，至于成立，叨预官常。将临壮室之年，始识所生之自。当时臣之父母皆已沦亡，臣更有兄，无禄早世，两宗祭祀，独臣主之。荏苒不陈，以至今日。臣犬马之齿行近七十，禄位过极，生涯无几。傥因循顾虑，不敢上言，一旦蒙雾露，填沟壑，既不能报昊天之罔极，亦所以为名教之罪人。今郊祀覃恩，泉壤被泽，臣所生父母望与追荣。」即日诏封超为太子太师，谢氏为郑国太夫人。 
至道二年六月十九曰，诏故右仆射、追封晋王魏仁浦进封齐王。其子驸马都尉咸信上言有所(所)避，乞改封他国。帝以问宰臣，吕端奏曰：「晋国之上，维秦国为大。」寇准曰：「自前中书不与朝廷执持纪纲。如魏仁浦生为郡王，死当用三等以次追叙，岂可便封晋国 况晋国是陛下旧封，举为赠典，非允。乃致今来自晋封齐，殊不满望。」帝曰：「因此下诏，以近世已来天下多故，宪章隳坏，有不遵古道者若干事，自今并从厘改。有司不能遵守，许宪司弹劾。」既而终不能奉行。 
真宗景德二年正月十七日，翰林侍讲学士邢昺言：「亡兄素尝举进士，愿沾赠典。」诏特赠大理评事。 
大中祥符二年二月二十九日，太常博士陈从易以东封恩例当封母、妻，请回封祖母詹氏，诏封河间县太君。 
四年五月二十三日，左仆射张齐贤言：「兄昭度乞赐赠官。」诏赠光禄寺丞。 
天禧元年八月十一日，左骐骥使、澄州刺史、入内内侍都知张景宗请封赠所生父母。诏特从之，余人不得为例。 
五年七月五日，参知政事王曾上言：「臣幼孤，育于季父。今改葬，乞赐追赠。」诏故太子中舍致仕宗元赠工部员外郎，叔母严氏追封怀仁县太君。 
仁宗天圣元年二月八日，静难军节度使、驸马都尉柴宗庆言：「覃庆乞赐亡兄嫂封赠。」诏特从之。初尚主，以祖禹赐为父，故有是请。 
九日，龙图阁直学〔士〕冯元(元)乞(授)[援]登位赦与父封赠，有司言元赦后授学士，诏特与依学士例。 
十二月一日，宣州观察使、驸马都尉李遵勖言：「乞赐亡兄继昌、嫂郭氏封赠。」从之。初尚主，以祖崇矩为父，故有是请。 
三年四月五日，诏国子博士王惟正援赦书，乞以妻恩回授祖母永安县太君高氏，从之，特进封昌乐县太君。 
十二月五日，侍禁、合门祗候王化成言：「父侍禁、合门祗候仁与先任归峡等州 
      
都巡检使，与蛮贼斗尌而殁，乞追赐赠典。」中书门下以岁远未敢行，帝曰：「死于锋镝，人之所难，如无褒赠，何以激劝!当勿限年月。」特赠崇义使。
五年十二月九日，起居郎、知制诰徐奭言：「伏念臣父郁早缘叙封，猥联表着。承荣东禁，已极于升迁；揆景西榆，几伤于迟暮。乞回臣所加恩命，特授臣父文散一阶。」诏郁特与朝散大夫阶，奭仍依例加恩。 
六年正月二十八日，建州观察司康继英乞将南郊加恩回授先祖再遇封赠一官，从之。 
六月四日，晋州汾西县令熊文雅言：「父任彭州永昌尉，殁于王事，乞以臣见任官回赠父一官。」诏特与赠官，文雅依旧。 
二十六日，大理寺丞戚舜举言：「修国史院取索先臣纶所著文集，寻以奏议十卷进纳，乞赐褒赠。」诏赠纶(佐)[左]谏议大夫。纶于先朝曾历此官，以事累左迁，终于太常少乡，分(使)[司]南京。今特举赠典，追复旧秩。 
七月十七日，广南西路转运司王惟正言：「亡祖刿元无禄仕，愿以合该转官回赠。」诏特赠京官。 
九年正月四日，直集贤院谢绛言：「母南宫县君许氏近岁弃背，臣父涛见任秘书监，准恩例妻合封郡君。臣预奉郊祀，当加阶勋，望以加恩，特许追封亡母郡君之号。」诏特追封晋陵郡君。 
四月二十七日，彰德军节度观察留后、驸马都尉王贻永言：「恩庆乞赐亡兄国子博士贻正、亡嫂鹿县君魏氏封赠。」从之。初尚主，以祖溥为父，故有陈请。 
十月二十一日，太常博士段少连言：「臣父子昂进士及第，任陈州士曹参军，身亡。先蒙赠太子中允，昨再赠国子博士。念先臣尝陟词科，望改赠一官。」诏：「子昂可赠太常博士。自今文武官请封赠祖父，并具析曾与不曾任官，文资仍具出身。」 
十年三月二十七日，宰相张士逊言：「乞赐故表兄学究全文秀一官。」诏特赠太子赞善大夫。 
七月二日，祠部员外郎、集贤校理陆车(小)言：「幼丧父母，育于伯父，乞以磨勘恩例愿回赠伯仁旺一官。」诏特赠光禄寺丞。 
(仁宗)明道二年二月十六日，六宅使、康州刺史、知贝州刘承颜上言：「新授南作坊使，乞回赠亡祖父母官封。」从之。 
十月十九日，国子博士卢察言：「臣父多逊位重成衅，福过生灾，官秩削除，田园籍没。先父前兵部尚书、亡母邠国夫人苏氏乞授赠典，俾遂官封。」诏多逊特赠秘书少监，苏氏追封郡君。 
十二月二十二日，宰臣李迪言：「昨遇籍田恩例，臣合该封赠三代。臣弟逊合该封赠父母，并未曾陈乞。望欲回赠臣叔諲谏一官，叔母薛氏邑号。」诏諲谏赠赞善大夫，薛氏追封县君。 
景佑元年正月十三日，驸马都尉李遵勖、王贻永等乞依籍田赦文封赠三代并兄嫂，从之。 
八月七日，驸马都尉李遵勖言所生母席氏欲乞特加赠典，诏特追封郡太夫人。 
十月十一日，诏内侍押班周怀信 
      
父母特与封赠。 
二年正月五日，诏新除景福殿使、邕州观察使蓝继宗父母令更特与封赠。
南郊赦，望许复旧官。」诏多逊赠工部尚书，苏氏追封郡太夫人。 四年三月一日，水部员外郎卢察言：「臣父多逊前兵部尚书，妣苏氏前邠国夫人，昨籍田蒙恩，亡父赠秘书少监，妣追封京兆郡太君。伏 
康定二年三月二十五日，端明殿学士、翰林侍读学士李淑言：「伏见近岁两制官或以赏延例换得封邑，臣有女适大理评事韩宗彦身故，欲求赐一追封名目。如允，其合奏子孙更不敢陈乞。」诏追封高邑县君。 
庆历五年四月四日，资政殿学士、右谏议大夫、新知邠州范仲淹上言：「念臣遭家不造，有生而孤，惟母之从，依之以立。继父故淄州长山县令朱文翰既加养育，复勤训导，此而或忘，己将安处!伏遇礼成郊庙，泽被虫鱼，伏望以臣所授功臣阶勋恩命回赠继父一官。」诏文翰特赠太常博士。 
皇佑二年二月十三日，追封故宰臣王曾妻南阳郡太君蔡氏为莒国夫人，继室赞皇县太君李氏为沂国夫人。曾弟子融辞一官，乞追封之。 
十月五日，宰臣宋庠言：「亡男太常寺太祝华国乞赐赠官。」诏特赠秘书郎。 
十二月二十二日，祠部员外郎、知制诰胡宿言：「乞将转兵部员外郎两资回赠亡祖微一官，亡祖母袭氏一邑号。」诏许纳转官告敕，特与追赠祖父母。今后臣僚不得援例。 
三年八月十四日，龙图阁直学士、前知颍州孙祖德上言：「自去夏遘疾，(乞)[迄]今致仕。念臣之亡祖元匪仕途，今臣既解官，则永无赠典。欲乞以致仕合转官资回授亡祖厚、亡祖母范氏官邑。」诏特赠太子中允。 
嘉佑四年九月十三日，翰林学士吴奎言：「亡祖文佑壮年夭阏，不及官荣；亡祖母李氏守义勤劳。以持门绪。欲乞以臣给飨合加勋邑及后次磨勘更不迁转，回赠一官封。」并奎父太常丞致仕怀德言：「伏遇夆飨，例当改官，欲望许回授臣亡父母。」诏依所乞，文佑赠太子中允，李氏封县太君。 
五年八月九日，镇潼军节度观察留后李端懿卒，赠感德节度使。其弟端愿援蔡国公主子吴守礼例陈请，诏再赠兼侍中。 
六年十一月二十九日，新广南东路兵马钤辖、文思使、康州刺史李枢愿还所除官以封赠父母，从之。 
八年八月八日，环庆路经略司言蕃官供备库副使梅重信、内殿承制合门祗候萌逋等乞封赠父、母、妻，诏许依汉官例施行。 
英宗治平二年十二月三日，右司谏、知制诰郑獬为尚书兵部员外郎，请回授母郡太君，从之。 
三年正月二十一日，枢密副使李公弼言乞以南郊封赠三代恩追赠亡子希逸、希仁一官，从之。以上《国朝会要》。 
神宗熙宁二年十月一日，诏宣徽南院使、判延州郭逵封赠三代及妻，如王拱辰近比 
      
例。初，逵自签书枢密院除宣徽使、判延州，请如拱辰例封赠，而中书以逵观察留后领宣徽，前此无封赠，近例乃用签书枢密例，止赠二代。其祖父上将军、母妻郡君，而逵以为言，故有是命。 
