<!-- { "loadSidebar": true } -->
秉虞舜慎徽之道。惠和宣洽宣：原作「虽」，据《宋大诏令集》卷一四○改。，英武涣扬。拯汾晋之民，方隅底定；纳吴越之款，天下同文。爰偃节以建櫜，每临轩而旰食。缀学立制学：原作「觉」，据《宋大诏令集》卷一四○改。，昭式于典章；类帝禋宗，发辉于礼乐。登庸亮直，体象清明。报降有融，尚抑封崇之事；仪形是式，诞彰遹骏之声。宣哲贻谋，积仁垂庆，俾臣冲眇，获奉宗祧。仰承燕翼之私，日励躬勤之志。绍承景贶，保集大和。四气凝祥，嘉生茂育；百工献颂，毖祀交修。荷上帝之鉴观，感高真之昭格。睟容钦觌，谆诲亲闻。谕宝胄之庞鸿，悟洪基之邃远。广敷纯锡，遐被群生。载惟永世之祥，寔赖在天之庆。方严陟配，合荐鸿名，茂宣锡羡之祥，用极寅威之至。谨奉玉册玉宝，增上尊谥曰太宗至仁应道
神功圣德文武睿烈大明广孝皇帝。恭惟神超紫表，化炳几先，混六合而一统，恢大宝于亿年。踰绳越契，际地浃天。仰妙道之行矣，寔无象以名焉。增宗圣绪，永祚仙源。」 
十一日，帝行朝享之礼。初，中书门下上言：「准御札，以来年正月十日亲享太庙，奉上宝、册。臣等已曾面奏，如太庙躬上宝、册，复行荐享，虑成烦缛，有爽寅威。望准旧制，先遣有司上奉宝、册，后亲行享礼。」三请，乃许之。 
真宗膺符稽古成功让德文明武定章圣元孝皇帝初谥文明章圣元孝。经纬天地曰文，无幽不察曰明，法度明大曰章，通达先知曰圣，主善行德曰元，慈惠爱亲 
      
曰孝。后加谥武定。克定祸乱、威强睿德曰武，大虑慈民、安民法故曰定。再加上膺符稽古成功让德文明武定章圣元孝，国书不载谥法。 
仁宗天圣二年八月十五日，诏曰：「先皇帝临御八纮，忧劳万务，两巡河朔，亲统戎师，以栉风沐雨之勤，成展义省方之事。繇是殊邻修好修：原作「绝」，据《太常因革礼》卷九一改。，中夏偃戈，西裔称藩，三边绝警。牛马休于林麓，疆亩遂其耕耘。路罕拾遗，家无转饷。烝民老幼，得全其生。二十年间，最为隆盛。而谥号之内，略其威武之称；中外之人，咸有郁嗟之论。斯岂朕奉扬先烈、褒显世功之意也!始于前岁，尝议增加，属奉山陵，因而稽缓。今者类禋俯及，孝享方伸，瞻二圣之旧规，有追崇之茂典，用昭美称，式播无穷。宜于先帝谥号内用此意重详定，加二字为八字。仍令两制与太常礼院详定以闻。」 
二十七日，翰林学士承旨利瓦伊等请加上真宗谥号曰文明武定章圣元孝皇帝，诏恭依。议曰：「恭以真宗皇帝君临万 ，道冠百王。经文以守成，神武而不杀。两河巡狩，大信感于殊邻；西土怀柔，醲化浃于遐俗。繇是四鄙不耸，黎民厚生，偃师节于灵台，固邦基于亿载。功超敻古，莫得而名。谨按《谥法》曰：『克定祸乱曰武，威强叡德曰武。』又云：『大虑慈民曰定，安民法故曰定。』王者统天育民，表德建谥，传于册府，贻厥来世，所以奉彝制而扬徽烈也。伏请加上谥号曰文明武定章圣元孝皇帝。」 
十一月十日，帝备礼 
      
大庆殿庭，奉册、宝，命宰臣王钦若持节上于庙室。册文曰：「孝子嗣皇帝臣御名谨再拜稽(言)[首]言：伏以古之王者侔天地之焘载，并日月以照临，功业臻乎盛隆，谥号以之尊显，盖所以昭播景铄、贻于来世者也。伏惟真宗文明章圣元孝皇帝徽柔迪德，英睿在躬。昔自上嗣，宅于丕后，事母仪以孝爱，协宗戚以敦睦。登贤擢 ，去邪远佞。却璧马以进道，丽云汉以为章。慎狱恤刑，蠲徭削赋。禹卑宫而敦俭，尧捐金而复朴。政罔不举，泽无不洽。疆陲尚梗，亲御戎轩；河朔再巡，大扬武节。风行电照，陆慑水栗，殊邻款塞而修好，西鄙称藩而面内。至于遐方叛寇，俶扰编民，绝徼群蛮，猖狂异域，莫不特授成算，指斯扫定。繇是要荒之众，连袂入朝，尽纳兵器，誓遵王化，边城晏钥，戎部虚候。遐琛远赆，月至风扬。民富庶而知礼节，世鸿均而跻仁寿。上灵降鉴，万祥毕臻。锡珍符，格飙驭，彰宝命，悟仙阶，登封降禅，讲礼兴乐，太平之治洽，盛德之事备。方且居穆清而静拱，体渊妙以无为，遽遗末命，奄弃万国。顾兹冲昧，获绍基图，旋考六籍，博求群议。稽兹文德，虔易于尊名；尚以武烈，未昭于徽称。夙夜思省，惕然靡宁。今禋享方伸，孝感增极，敢遵旧典，载扬茂寔。谨遣摄太尉、司徒、兼门下侍郎、昭文馆大学士、监修国史臣王钦若，奉玉册玉宝，上尊谥曰文明武定章圣元孝皇帝。伏惟皇灵昭格，睿圣幽赞，膺是典礼，介福无 
      
疆。谨言。」 
仁宗庆历七年七月八日，诏曰：「先皇帝继圣御图，右文敷化，睦邻讲好，封岱告成，二纪之间，三代可复。载惟谥号之册，未殚善美之文，夙夜靡遑，人神觖望。属肇修于元祀，宜加上于徽名，传之无穷，庶申永慕。将来南郊，宜增真宗皇帝尊谥，如先朝再上祖宗谥号之仪。其令两制、太常礼院详定以闻。」 
八月十一日，命宰臣陈执中撰加谥册文，枢密使夏竦书。 
二十五日，翰林学士张方平请加上真宗谥号曰膺符稽古成功让德文明武定章圣元孝皇帝，诏恭依。议曰：「恭以先皇帝奄宅八区，逮将三纪。经文纬乎天地，武震曜乎戎夷。西土怀德以称藩，朔汉辅威而讲好。于是包干戈于武库，息烽爟于边庭。含气之类，运乎休养；戴白之老，不见夭瘥。乃登岱宗而荐成，禅云亭而纪号。汾(睢)[脽]修美报之典，涡曲举仁风之行。协气旁流，象物昭格。礼交乐举，咸秩于无文；干符坤珍，荐蒙于上瑞。高拱而覃清净之教，渊嘿而臻治定之风。可谓昭受珍图而顺考古道，元功克成而盛德能让者矣。臣等伏思，陛下以先帝之丕铄未极美称，上配祖考，犹有阙然，乃降明诏，发扬德音，追崇烈光，排于丽亿，臣等得以奉承之。伏请加上谥号曰膺符稽古成功让德文明武定章圣元孝皇帝。」 
二十六日，召近臣观御书真宗加谥位板于崇政殿。初，帝跪设位版，书毕再拜，涕泣久之。 
十一月十五日，诏学士院撰加 
      
上真宗谥号乐章。 
二十五日，帝诣太庆殿备礼奉真宗加谥册、宝，拜授摄太尉陈执中，持节奉册升辂赴太庙奉上。册文曰：「孝子嗣皇帝臣御名再拜稽首上言曰：臣闻道侔圆覆者，体一气以统生；德犹方载者，遂万
物而均育。兼括机微之妙，周驰系象之先。至若河洛谨其图书，星纬昭其宪度，利泽渍肌骨，威声慑戎夷，余烈遗恩，辉映千古。而尊极之称，未焕于简编；在遹追之诚，靡遑于夙夜。伏惟真宗文明武定章圣元孝皇帝绍丕显之圣，大继照之明，翼翼小心，兢兢御下。纯孝塞于天地纯：原作「惟」，据《太常因革礼》卷九一改。，至理通于神明。(卫)[御]物以慈，化民以俭，亲贤厚杰， 斥奸邪。革车再驾而北狄乞盟，羽檄未驰而西羌面内。五兵偃息，重译会同。祇受元符，谨大中之训；交修盛则，尽告成之恭。顺祀隆脽，钦真景亳，飙游来格，宝瑞毕臻宝：原作「实」，据《太常因革礼》卷九一改。万国耸瞻，百王晦美，天人攸赞，运历弥昌。俾臣眇冲，获承重器，寤寐求治，二纪于兹。虑一善未周周：原脱，据《太常因革礼》卷九一补。，仰愧清庙；惧一言违道，下负群生。高明之鉴聿回，纯阳之休允洽。九土嘉靖，四气凝和。声教诞敷，华裔胥悦。适揆天元之吉，爰举郊见之仪。且礼莫大于归尊，祭莫先于严配，深惟功号之表，当殊节惠之文，敢集鸿名，克扬景铄。谨遣摄太尉、工部侍郎、同中书门下平章事、昭文馆大学士陈执中，奉玉册玉宝，上尊谥曰真宗膺符稽古成功让德文明武定章圣元孝皇帝。恭惟皇灵下济，神听惟聪。缛礼寅奉，精 
      
诚杳通。意容卫而可接，服眷佑以斯隆。茂本枝于永世，期亿万以无穷。谨言。」 
仁宗体天法道极功全德神文圣武睿哲明孝皇帝，初谥〔神文圣武明孝〕。一民无为曰神，经纬天地曰文，通达先知曰圣，保大定功曰武，照临四方曰明，慈(畏)[惠]爱亲曰孝。元丰六年五月二十五日，加上今号五月：按当作「闰六月」，见下文。 
神宗元丰六年三月二十五日，诏仁宗皇帝尊谥宜加上至十六字，有司详具典礼闻奏，仍于大礼前择日奉上册、宝。 
五月二日，诏加上仁宗皇帝尊谥改作奉上徽号，仍令三省官、杂学士以上与太常寺官同详定，以礼部尚书撰议文。 
闰六月四日，诏改差翰林学士邓润甫撰仁宗徽号议文。 
二十五日，宰臣王珪等请上仁宗皇帝徽号曰体天法道极功全德神文圣武(浚)[睿]哲明孝皇帝。议曰：「臣等闻名者实之昭也，实着则名美；号(之)[者]功之表也，功骏则号隆。此自然之符、不易之道也。故自古(浚)[睿]哲之君临制四海，其道至于配神明、亨天地，其德至于泽万物、和天下，治侔往初，功无与二。然生必膺大名，终必崇徽号，而后能扬对天之烈，昭无穷之闻，罔允蹈而不昌，畴或遗而能存。夫冠德卓绝者，莫崇于二帝；收功隽伟者，莫隆于三王。稽其所行，率由兹道。故《典》《谟》之所纪，《盘诰》之 
      
