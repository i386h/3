<!-- { "loadSidebar": true } -->
宁宗嘉定十六年十一月一日，臣僚言：「臣昨者伏见谏臣有疏，谓八盘岭迫近帝阙，非车马憧憧往来之地，乞行下禁止，诚为至当之论。然臣管见，尚有可言者。自都亭驿至丽正门，系文武百僚趋朝前殿之路，皆是泥涂，穷冬雨雪冰冻，春雨梅霖淖泞，委是难行。欲望圣慈申敕攸司，自候潮门内之南至丽正门，并用石版铺砌可通车马之路，所费无几。或曰大礼年分，恐碍行辂，曾不知逐郊例是一路石版临期悉行除拆，礼毕日仍旧铺砌，初非难事，亦可以壮帝王之居。」从之。 
十七年二月六日，臣僚言：「尝读《月令》一书，孟春之月致谨于修封疆，相阪险。及观成周大司徒布教于始和之月，而令野修道，其职尤拳拳焉。盖道路封疆之修，阪险原隰之相，诚治地之先务，而顺时布政者之所当汲汲也。仰惟国家中兴，驻跸东南(具)[且]百年矣，处浙水之右，据吴会之雄，自临安至于京口，千里而远，舟车之(轻)[经]从，邮递之络绎，漕运之转输，军期之传送，未有不由此涂者。去岁雨潦霖霪，水势冲突，堤岸以之而毁圮，道路因之而嵌陷，桥梁由之而倾摧。州县之间，务从苟且，视主管运河堤岸之职恬不(轻)[经]意，其能推如溺之念，轸若涉之思，因民之病而拯之者，曾未之见也。由 
      
是车骑之往来，舟楫之牵挽，颠踣陨坠，类多苦之。所赖边陲少宁，无羽檄交驰之虞，刍粟蜚挽之迫，脱或缓急告警，事关军国，星夜疾驱，瞬息少差，利害随至，固不可不过为之虑。边塘畎亩，或值旱涝，堤防潴蓄，有藉于塘筑之固，以施车戽之力者，其所系尤不轻也。今春事方兴，土膏潜动，修筑之政，所当举行。苟视为细故，不蚤正而素备，则舍舟而徒者，何以遂其出于涂之愿 异时凯旋，宁无如还泞而止之患 况其它如总牧更戍，驿筒沈沦，其利害又不止是耶。欲望睿慈，顺月令布政之方，体成周设官之意，行下两浙转运使、浙西提举司，疾速令沿塘一带所隶州县，其有道路、堤岸、桥梁摧毁去处，仰日下量给工费，委州县官及本乡保正等公共相视，措置修治，毋〔或〕骚扰。」从之。
 方域 宋会要辑稿 方域一○ 驿 传 都亭驿 
      
驿传
都亭驿
      
淳熙二年四月二日，诏都亭驿置专知官一名，今以副尉赴都堂差注。从大理正晏虫(穴卓)请也。 
闰九月二十三日，诏都亭驿差仪鸾司手分一名，同临安府差到衣被局衙职置历，交付工匠，仍于在役巡防摆铺军兵内差七人宿直。以国信所言，都亭驿秪应人旧差仪鸾司手分一名，后系临安府排办幕帟，事毕拘收，缘此无人管辖官物，抄转文历，去失幕帟故也。 
六年正月二十七日，提点都亭驿邓(桩)[椿]年言：「应办使人已及十次。绍兴二十七年正月指挥，合依临安府应办官例特转一官。」诏依，今后准此。 
十四年五月四日，诏都亭驿减贴司一人、兵士八人。先是，都亭驿专知官、副知各一人，手分一名，贴司一人，库级一人，库子二人，院子七人，兵级四十人，于是司农少卿吴燠请减冗食，下 令所司裁定，而有是命。
 方域 宋会要辑稿 方域一○ 驿 传 来远驿 
      
来远驿
在崇化坊，以待远人。神宗熙宁三年五月二十九日新作来远驿，以旧马军都虞候公厅增葺，为待蕃客之至。八年闰四月十六日，诏都亭西驿监官，令兼管勾来远驿。
 方域 宋会要辑稿 方域一○ 驿 传 怀远驿 
      
怀远驿
      
景德三年置，掌(西i)[南]蕃交州、西蕃大石、龟兹、于阗、甘州宗歌等贡奉，以三班内侍二人监。真宗景德四年七月，起怀远驿。 
神宗熙宁七年十一月十二日，客省言：「怀远驿有提举汴河堤岸霍翔在驿寓止，续有溪峒蛮人向仕旋等至，翔即离驿。窃谓朝廷馆待四夷，不止于怀远一驿，他处率无许容臣僚休舍之例。欲乞应本省所辖诸驿，并不令臣僚安下。」从之。先是，嘉佑中，有余良肱安泊，后以为例，至是罢之。 
 方域 宋会要辑稿 方域一○ 驿传杂录 
      
驿传杂录
      
太祖开宝四年十月十二日，知邕州范旻言：「本州岛至严州约三百五十里，是平稳径直道路，已令起置铺驿。其严州至桂州，请修置铺驿。」诏令严州、桂州据管界道路接续修持，各置铺驿。 
七年六月，以知制诰李穆监怀信驿事。 
太宗太平兴国二年八月四(日)平淮甸，江南国主李景称藩，置是驿以馆其来使。至是，以江左平定，故改也。 
七年七月，京东西路转运副使石熙古言：「所差制使多分占馆驿以为制院，枉费修葺，有(方)[妨]使命安下。欲望今后止令以空闲廨宇充制院。」从之。 
雍熙四年六月，遣右拾遗王仲华点捡澶州界馆驿，殿中丞蒋居中滑州界馆驿。备北巡也。 
八月十五日，诏：「应除授广南、西川、漳、泉、福、建州县官，访闻久拘选调，多是贫虚，涉此长途，将何以济 自今并令给券，宿于邮置。」 
真宗咸平六年六月二十三日，诏京东西、河北、河东、陕西、淮南诸县令兼知馆驿使，勿得差往他所。 
景德二年九月四日，诏兴州青泥旧路依旧置馆驿，并驿马、递铺等，其新开白水路亦任商旅往来。先是，屡有言新路便近，亦有言青泥路虽远一驿，然经久难于改移者，故下诏俱存之。 
三年十二月，置怀远驿于汴河北。先是，契丹使馆于都亭驿，其诸蕃 
      
客使止于公府安泊。至是以为非便，遂规度侍卫都虞候旧公廨创是驿焉。大中祥符六年，又以驿为皇侄惟正等南宅。 
大中祥符元年五月九日，改郓州临酅驿曰迎銮，砂沟驿曰翔銮。六月十四日，改兖州葛石驿曰回銮，知沟驿曰太平。
三年正月十九日，内侍副都知阎承翰使夏州还上言，赵德明于绥、夏州界各建馆舍以待王人，望于洛浦峡置驿。帝以其地荒敻，劳于役守，不许。 
九年四月七日，以京城西旧染院为夏州蕃驿。 
仁宗天圣六年九月，御史中丞晏殊言：「诸处州县例差乡户百姓充驿子，甚有劳扰。臣前知南京日，就差剩员兵士，逐季替换，甚以便民。望行下诸州军，并依此例。」诏开封府界依所奏施行。 
景佑三年十一月十日，臣僚上言：「诸州馆驿供给无限，主守患之，请给市估之制。」诏可，仍命牓于驿厅事。

庆历七年三月二十六日，诏：「西人朝贡沿路馆驿，须先过一二日扫洁，权止过往官员安下，不得前期张皇事势。」 
嘉佑三年四月十一日，诏：「居州县驿舍亭馆者，毋得过一月。有违，所在官吏以违制论。仍令转运、提点刑狱司每半年以举行。」 
四年正月十三日，三司使张方平上所编驿券则例，赐名曰《嘉佑驿令》。初，内外文武官下至吏卒所给驿券，皆未有定例，又或多少不同，遂降枢密院旧例下三司掌券司，会(倅)[粹]名数而纂次之，并取宣 、令文专为驿券立文者 
      
附益删改，为七十四条，总上、中、下三卷，以颁行天下。 
神宗熙宁三年五月十九日，以崇仁坊旧马军都虞候公廨增葺为来远驿，待蕃客之所。 
元丰二年六月三日，赐两浙路度僧牒百五十，修高丽使亭驿。 
四年六月十八日，提点开封府界诸县镇公事叶温叟及祥符、长垣、韦城知县、县丞、主簿、尉、监驿使臣十四人罚铜有差，入内殿头吴从礼、张稹、史革各展磨勘三年，祥符县主簿王容、韦城县主簿姜永年各差替，并坐失(许)[计]置辽使路驿亭也。 

十二月二十一日，滑州言新作辽使驿已题为武成驿，诏改为通津。 
哲宗元佑元年八月二日，诏河阳创修北使驿亭，温县宿顿以「至德」、河阳县中顿以「清沇」、汜水县中顿以「行庆馆」为名。 
元符二年七月二十七日，户部、兵部言：「泾原路经略司相度新建城寨，自镇戎军至平夏城，次至临羌寨，次至西安州，为三程。仍乞以『石门』、『秋苇』、『南牟』为三驿名。」从之。 
九月二十九日，废延安府招安寨为招安驿。 
徽宗崇宁元年六月十四日， ：鼎州龙阳县永安驿与陵名相犯，改为龙潭驿。 
九月五日，修都亭驿毕工，诏翰林学士蹇序辰为之记。凡役自五月甲子迄八月戊寅，为日十旬有奇；凡治舍自门堂屋序，为屋五百二十有五。 
政和四年二月二十五日，诏：「臣僚上言，永兴军馆驿年深弊漏，见任官无廨宇，往往指占居住，致经过使命蕃夷只就寺院或邸店安 
      
泊。可委本路帅司根检馆驿旧基完葺，并创置什物等。其见任指占作廨宇者，并起遣拨还。仍立法禁止，日后更有指占及借什物出驿者，以违制论。令礼部给降空名度牒一百道，应副修置。」 
高宗绍兴二年十二月十五日，枢密院言：「高丽使副非晚到阙，欲乞令临安府就法慧寺充馆舍。」从之。 
五年十一月十九日，蕲州言：「本州岛广济县已废为广济镇，本镇有一驿，缘自蕲春县至本镇至黄梅县共一百二十里，计程只止两日程，今来见置三驿，乞将此驿废罢。」从之。 
二十五年六月九日，礼部言：「安南遣使进奉，其馆舍依典故以『怀远驿』为名。」从之。 
孝宗干道二年六月十七日，诏：「都亭驿、班荆馆岁于六月上旬检视修整，限八月终毕工。有违，听提点官检察，具事因报国信所审度，申枢密院。自今令两浙转运司、临安府遵守修整，务要如法。」先是，国信所言：「昨有旨，每季检计添修。今生辰、正旦使并冬季到阙，若每季检计，于事为烦。」故有是命。 
八月十一日，诏以怀远驿给台谏官为廨舍。 
九年十一月一日，诏权以贡院为怀远驿，事已依旧。先是，交趾入贡，临安府乞以马军司教场为公舍，得旨照绍兴二十六年怀远驿修除。即而以狭隘闻，礼、工部请以贡院充。至是，有司以绘图来上，故有是命。 
淳熙十二年五月十五日，诏：「川陕、广西漕臣依元降指挥，兼带『提举纲马驿程公事』系衔，其提点使 
      
臣并改作干办称呼。如有妄作，令提举官按劾以闻。若州县于纲马驿程却有违戾，许干办官具申逐路提举，依公举劾。如提举官不职，从朝廷取旨施行。」时臣僚论兴元府驻札提点纲马驿程秦诩每上下半年出巡，所至贪恣，为州县害。诏降两官放罢。枢臣周必大等因言，提点纲马驿程多以小使臣为之，而称(为)[谓]太高，至以监司自处，故有是诏。
 方域 宋会要辑稿 方域一○ 驿传杂录 急递铺 
      
急递铺
