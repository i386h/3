<!-- { "loadSidebar": true } -->
金贺正旦、生辰，差入国亲从和宁等门(机)[讥]察人物头刃、火烛，入出并验牌号，宣押人物等入出。每年上下半年探替内外诸窠坐，亲事官、守阙入内院子等差使去处；每季探替在内诸门地分、崇政殿、垂拱殿亲从占役差使去处。天申节、贡院御筵，差把门约拦并投送文字等亲从事官。每遇朝献，圣驾行礼，差亲从搜视，守把门禁，辨验(机)[讥]察人物等入出。应诸官司降到指挥，差取亲从、亲事官等。御试举人，差拨殿司 宿，亲从排办扫洒等。春秋铨试选人，差巡视亲从、亲事官守丽正等门。寄班祗候批书到任满罢，忌辰行香立班处，差约拦亲从。寒食节、十月朔内人朝陵，差入内院子、守阙入内院子、亲从五指挥，拣选崇政殿祗候亲从。大礼毕，将崇政殿亲从堆垛子配填班直等。大礼前，预差亲从、亲事官充近上军分。每三年一次排转亲从、亲事官、入内院子、守阙入内院子职名。应承奉指挥权留在内诸门并留住人物等内中止宿。每年于亲从、亲事官逐指挥，并于殿前、马、步军司取拣，合过守阙入内院子指挥之人，并制造在内诸门地分、崇政殿、垂拱殿泬衫笠子添修，上下半年付物扫洒等，每于九月内关太史局，于十月内选日蓐拔在内自生蒿草，每季禁止高阜去处不得观望禁中，约束杖子门外不得诸色人作闹。每年春秋，按赏亲从逐指挥、亲事官第一指挥、长行三色武艺、弓弩枪手
      
银鍱子。应皇城周回遇有舋裂、垫、陷、倒兑，移文修整。应诸官司关报到人物头刃等入出诸门，给牌子照验放入。
太宗淳化二年闰二月，诏诸色人不得带刀子入内，委皇城司牓门告示。

真宗咸平三年八月，诏定臣僚趍朝下马之处，令皇城司告(论)[谕]：凡宰臣、亲王、节度使至刺史，文武升朝官，殿前诸班，马步军、厢军主、都虞候，诸司使至崇班，供奉官至殿直，枢密承旨、副承旨，医官待诏，于皇城门内下马。若由左掖门入，向北，于左长庆门外下马；宰臣、参知政事、亲王、枢密、宣徽并于左银台门外下马。若由右掖门入，向东，于中书门东下马，向北，于右长庆门外下马；宰臣、参知政事、亲王、枢密、宣徽并于右银台门外下马。若由东华门入，向西，于左承天门外下马。若入崇政殿起居，向北，寻城墙，于謻门外下马；宰臣、参知政事、亲王、枢密、宣徽于横门下马。指挥使以下至员僚、奉职、借职、幕职州县官等，并于皇城门外下马。

九月九日，诏拱宸门每假日早朝，其御前马步军、厢军指挥使以上，北宅将军以上，止得入拱宸门内下马。其使臣奏事急速者，许于此门入，自余须于朝门出入。崇政殿后苑，宿直、内品、亲事官、交番、内中修造工匠，依旧出入。

十一日，诏京官及中书、枢密、堂后官主事以上，许入皇城门下马。

十一月一日，诏宰臣、参知政事听骑马入中书门，于小厅前下马，出便门趍朝。其出亦听于


      
本厅上马。
十日，诏宰臣及台省(请)[清]望官、正言、监察、郎中、诸司四品以上，听戴帽至下马处；自余杂品官，如雨雪即许戴入。

四年闰十二月四日，诏南宫、北宅将军遇假日及非时宣召，许入拱宸门。

十四日，诏自今如赏花、射弓，拱宸门不放人出入。宴会时，知制诰以上听于北极楼下东横门外上马，自余(于须)[须于]夹道门东上马。

五年正月，诏皇城司，应文武臣僚不得带从人至排班及合门左右。

九月，诏：「皇城司前选三司役吏补军校、掌内庭管库者，并授三班奉职，自今勿复补置。」

景德二年十一月，诏皇城司：「今后差上番亲从、亲事官，于未开内门前，于门外编栏合入殿庭之人，先门道内守门，以次趋朝，官排马即于后排立，依次入门。若不系殿庭排立祗应人，须趋朝前入绝，方得放入。所有从内者，亦差补宿亲从官约栏于门里空处，候入门人静，方得放出，即不得拥并占先奔走。」

三年九月，皇城司言：「乞今后应中书、枢密院、三司、开封府及诸臣僚引从祗应公人，依崇政殿门例放入长春门；准备祗应人即止外贮廊西，如有公事，逐旋勾唤。余并不放入长春门。及东角门两处，取便出入。」诏宰臣等各许带从人入长春门，内宰臣、亲王、枢密使五人，知枢密院事、参知政事、同知及签书、枢密副使、宣徽使三人，三司使、开封府二(年)[人]外，余依所请。仍令皇城司常切点检。后以翰林学士晁迥乞，许各带

      
一人入长春殿门，仍并罢三司使、开封府、御史中丞长春门里引接之人。
四年六月，诏皇城司：「今后雄州递直赴内东门进下，每旬具数报枢密院。」

九月，同管勾客省、合门公事王克明等言：「自来双日紫宸殿门外见谢辞文武臣僚，放班之次，诸色人于殿门外及廊上往来交杂。欲乞令皇城司差人于殿门外东西排立，不令放入不系见谢辞臣僚及诸色人过往。如有违犯，臣僚即许合门弹奏，诸色人送开封府劾问。仍下合门、御史台、三班院、入内〔内〕侍省、皇城司告示。」从之。

大中祥符元年二月，以汲水器赐宿卫诸班，充皇城内扫洒所用。初，事材场以退材造成汲器，真宗曰：「此细物尔，以给宿卫诸班供用。或致亡失，则官司必责备偿，可特赐之，勿附帐籍。」

四月，诏两街僧道录、传法译经三藏许入皇城门下马。

八月，诏皇城司：「崇政殿门外快行十将、节级等，应内侍传宣勾唤臣僚及密差勾当外，其余并止于皇城司差亲事官。

二年五月，诏皇城司：「每常朝日，臣僚起居未退，其诸宫院车马并令于东华门里夹道内过，入军器库东横门并崇政殿东横门，赴内东门。如假日及常朝已退，即许入左承天门。」

九月，诏尼院供用官遇假日亦许入拱宸门。

三年八月，诏：「皇城门所遣亲事官伺察者，自非奸盗及民俗异事，所由司不即擒捕者，勿得以闻。」先是，遣此辈四十人，给缗钱，每季代之，凡所察事

      
悉上本司，实时录奏。帝虑其恐喝扰人，故令枢密院条制之。
十一月，诏：「皇城司阙额亲从、亲事官，委本司差指挥使将等架于军头司招到人内拣填，旋押赴司看验引见。」

四年四月，诏：「自今东华门、左右掖门外缘皇城居民，有将己业出卖者，官为收之，优给其直。」先是，右掖门外民家遗火，颇接内庭，上封者因请徙东华门、左右掖门外居民地所，官市其屋以为廊庑。帝以民居既久，不欲搔扰，故有是诏。

五月，勾当皇城司刘承珪言：「皇城内诸门出入人，多袒衫下领，不甚端谨。自今乞降宣示谕，有违犯者，送所司量从惩责。」从之。

五年正月，诏：「皇城司亲从、亲事官十将已下，依旧五人为保，递相觉察，不得饮酒、赌博。其指挥使、都头亦须递相觉察钤辖，画时(中)[申]举。仍令指挥使已下置历，轮掌一月，具有无作过之人抄上印历，书押于后，却称饮酒至醉、赌博受财、故作非违，令内职觉察。如不申报盖庇，致人陈告，察探得知连科违制之罪者，第迁一资。」

是月，诏：「前议以砖迭皇城，可令择日兴葺。」

二月，诏：「干元门至朱雀门及皇城四面，每岁植木，自景德四年至今，尚未得茂盛，可委勾当皇城司刘承珪专切管勾。」

十二月，诏：「皇城内盗百钱以上，法皆杖配。顷来有诸道纳纲之人怀钱出入，一为发觉，即无以免。其令皇城司晓谕应出入役人，使知条约。」

六年十一月，诏皇城司：「自今契丹人使到阙，其入内

      
内侍省、三班使臣并晓示逐月趁朝者，令只入左掖门、东华门，候人使进发日依旧。」
天禧元年正月，诏皇城司每遇正阳习仪，即开西厢门，令臣僚出入。

八月十五日，右正言鲁宗道上言：「皇城司每遣人伺察公事，民间细务一例以闻，颇亦非便，请行条约。」帝曰：「丛脞之事，多寝而不行，有司之(赋)[职]亦不可废也。」

二年正月，诏皇城司：「自今勾押官入仕二十年以上，充勾押官及五年，依例以闻，与班行安排。」

二月，勾当皇城司蓝继宗言，请与刘美、周怀政递宿于本司。诏继宗自今止居本司，勿复递宿。先时继宗将家属居本司，至是徙外舍，故上言也。

仁宗干兴元年仁宗即位未改元。十一月，皇城司言：「自来中使奉使差出及朝臣替回入见，并以名报皇城门外把门人员以凭认，近日多因循不报。望下合门、审官、三班院、入内内侍省， 行告报。」从之。

天圣元年十二月，诏：「皇城司亲从、亲事官，有饮博、逃亡及别为过恶、合该移配六军并京畿县镇下军者，自今并相度情理，配外州军本城或边远牢城。仍下三司、开封府，应有亲从、亲事官作过、例该移配者，并决讫奏裁。」

二年六月，皇城司言：「近日诸色工匠将带头刃、作仗，称奉宣勾唤入内工作留宿，并无关报，深虑夹带奸诈，无凭辨认。欲望自今如奉宣勾唤人匠及诸色人、百姓入内工役并留宿者，并据人数关报当司，以凭经历内诸门点校放入。」从之。

      
七年六月，诏：「入内内侍省自今抽差亲从、亲事官，须凭皇城司文字抽差，不得令使臣直行勾取。」先是，有内侍邓德用传宣亲从第一指挥勾当副校黄遂以下二百二十六人赴昭应宫救火，无文字关本司，〔上〕以为非便，故有是诏。

八年三月，诏皇城司，自后诸军班直及诸司库务、坊监，不得每日差入内探及抄札班次姓名。

景佑二年八月十三日，诏勾当皇城司李用和五人，每车驾行幸，常令二人在内，依例管勾。

庆历六年四月二十九日，诏皇城司晓示：「自来使臣、军员等因朝见谢辞，多于殿庭唐突。今后如合该条例酬奖，仰于所辖投状，如别有抑塞，即于理检院陈诉。更便辄于殿庭唐突，令行门止约。如违，当行劾问，并以违制私罪论。」

七年十一月二十四日，诏皇城司：「在内诸司库务有着火烛并有头刃去处，如遇乘舆出，内各留监官一员照管。」

八年正月十二日，诏皇城司：「每遇驾登楼，即将合系对御祗应诸司并额定数目，令合属司分依入后苑例。内逐司只许本处人员、工匠、院子、长行带牌子上楼祗应，即不得夹带抽差到兵士衮同在内。」

闰正月，降勾当皇城司杨景宗等六人，坐不觉察崇政殿亲从官夜寇宫阐也。时亲从官四人夜入禁中，焚宫帘，斫宫人伤臂。三人为宿卫兵所杀，一人匿宫城北楼，经月方得，即支分之，不知所以始谋者。景宗等皆领皇城司，故被责焉。景

      
