<!-- { "loadSidebar": true } -->
舞缀象成，肃雝进退。秉翟踆踆，总干蹈厉。」亚、终献《文安》：「总章灵承，维国之常。礼乐宣鬯，降升斋庄。竭诚尽志，荐兹累觞。于昭在上，申锡无疆。」彻豆《肃安》：「于皇上帝，肃然来临。恭荐芳俎，以达高明。烹饪既事既：原作「即」，据《宋史》卷一三三《乐志》八改。，享于克诚。以介景福，惟德之馨。」送神《景安》：「帝在合宫，鉴观盛礼。黍稷惟馨，神心则喜。礼备乐成，亦既归止。亿万斯年，以贶多祉。」高宗位奠币《宗安》：「赫赫高庙，于尧有光。覆被万祀，冠冕百王。有量斯币，蠲洁是将。在帝左右，维时降康。」酌献《德安》：「炎运中兴，苍生载宁。九秩燕豫，三纪丰凝。精祀上帝，陟配威灵。锡羡胙祉，万世承承。」孝宗亲享明堂乐曲并同，唯天地位奠币、酌献及太祖酌献、皇帝入小次、大次、亚献、送神等篇，各有删润。又以太祖奠币曲改名《广安》，酌献改名《恭安》，太宗奠币改名《化安》，酌献改名《英安》。 
绍熙五年六月二十四日，诏：「今岁郊祀大礼改作明堂大礼，令有司除事神仪物事：原作「是」，据前后同类诏令文字改。、诸军赏给依旧制外，其乘舆服御及中外支费并从省约。仍疾速从实条具闻奏。」 
二十五日，内降御札曰：「国家恢列圣之鸿绪，秩百王之弥文。天施地生，尤重合祛之报；祖功宗德，载严并侑之升。肆循三岁之常，间举九筵之飨。朕自罹咎衅，方处棘艰。顾思道弗言之时，岂遑他务；惟越绋行事之谊，莫废亲祠。 易圜丘之仪，近从路寝之礼。适农亩之屡稔，暨边方之咸宁。万宝臻成，庶备盛多之荐；前彝具在，一遵寅畏之谟。上以衍寿于重闱，下以祈安于兆姓。用颁丕号，俾戒先期。朕以今年九月有事于明堂。咨尔攸司，各扬其职，相予肆祀，罔或不恭。」 
八月九日，礼部、太常寺言：「今年九月有事于明堂，朝献景灵宫，朝飨太庙，缘皇帝〔在〕大行至尊寿皇圣帝丧制之内，乞并依绍兴三十一年六月十六日、淳熙十五年四月二十四日典故施行。」从之。庆元六 
       
年大行寿仁太上皇后丧制同。 
十三日，礼部、太常寺言：「明堂大礼，缘在大行至尊寿皇圣帝丧制之内，将来行事合服吉服。今皇帝见服衰服，乞自受誓戒以后，依典礼权易吉服，至礼毕仍旧。一、文武百僚应行事、执事、应奉官，并禁卫、执打从物等，自受誓戒以后并合权易吉服，俟宣赦毕依旧。一、受誓戒、散斋、致斋行事之内，免诣大行至尊寿皇圣帝梓宫前烧香。一、昨来淳熙十五年明堂大礼，大庆殿作明堂殿行礼，后殿作文德殿致斋。一、皇帝散斋七日于别殿，致斋三日于文德殿。一、明堂大礼毕，依典礼免称贺拜表。一、恭谢景灵宫等处，依礼例(依)[分]诣行事。一、明堂大礼合于行礼殿习仪外，其朝献景灵宫、朝飨太庙，系遣官摄事，更不习仪。」从之。六年大行圣安寿仁太上皇帝丧制同。 
二十三日，诏：明堂大礼，以太帅、安德军节度使、嗣秀王伯圭为亚献，宁远军承宣使师淳为终献。师淳以疾，改命工部尚书彦逾。 
九月二日，诏：明堂大礼，朝献景灵宫以右丞相赵汝愚为初献，知枢密院事兼参知政事陈骙为亚献，参知政事余端礼为终献；朝飨太庙以检校少保、兴宁军节度使师夔为初献，右监门卫大将军、眉州防御使不俦为亚献，右监门卫大将军、蕲州防御使不舍为终献。 
同日，殿前司言：「明堂大礼，依典礼銮驾不出宫，欲依淳熙十五年例，有临安府诸城门一十六座，欲差素队官兵 
       
守把，每座二十(八)[人]，计三百二十人，事毕依旧。」从之。 
五日，主管侍卫马军行司公事张师颜言：「明堂大礼，依例差拨官兵三千人趁赴排立祗应，自车驾宿斋日，于丽正门外一带东西两壁守宿，乞照淳熙十五年体例排立。」从之。 
九日，诏：明堂大礼，朝献景灵宫，宰执行事合宿斋去处，令就后殿门外。其合经由门户，比常早二刻开。 
十三日，诏：「马军行司官兵连日排立，依淳熙十五年明堂大礼例，使臣各特支三贯文，效用军兵各支二贯文，令户部支给。」庆元六年年亦如之。 
庆元六年六月十三日，诏今岁郊祀大礼，令礼部、太常寺条具奏闻。 
八月二十五日，诏：明堂大礼，以太师、安德崇信军节度使、充万寿观使、嗣秀王伯圭为亚献，昭庆军节度使、开府仪同三

司、吴兴郡王柄为终献。 
同日，诏明堂大礼，朝献景灵宫以右丞相谢深甫为初献，知枢密事兼参知政事何澹为亚献，签枢密院事陈自强为终献。 
九月三日，臣僚言：「伏见国家今岁多事，而明堂之礼不敢少缓，诚以祀天飨亲，国之大事，此天子所以示万方之孝，迓三灵之厘者也。是以三岁而后一举，先事十日，行礼之官受誓戒于都省，重其事也。俎豆之实，必贵乎洁，所以荐馨；俯伏拜跪，必贵乎恭，所以尽诚也。散斋、致斋各有所，(以)欲其无敢亵也；凡百奔走执事有恪，欲其无敢慢也。考诸礼经，稽诸令甲，从古迄今，率 
       
由斯道。近年以来，礼料之物取具临时，牲牢取诸近甸，果烛之属索之都城，官司既不偿钱，则所供安得嘉旨 此不肃者一也。两序分献八十余员，主献十位或八位，每位六拜，献官或惮烦，则并数位而拜之。此不肃者二也。所差仓场库务等官，既不预宿斋宫，亦合各宿本局，今闻年来间有居家致斋。此不肃者三也。奔走执事，多是临期差百司吏贴，乐工多是市井寄居，衣服蓝缕，容止疏慢，此不肃者四也。夫元祀之重，而循习之弊至此，可不为之革乎 乞申饬有司，继自今应礼料等物，官中并先给钱，依价收买；所供牲牷务要肥美，所供果烛等务要精洁；分献之官毋得仍前怠惰，拜跪须导仪式；所差监当等官，致斋之夕并就本局，不得私家止宿；所有百司吏贴，须前期差定；虽乐设不作，而乐工亦须预行戒谕，使澣濯衣服，阅习仪矩，务要严整。如有违戾，仰御史台弹治。如此，则无小无大，各尽寅恭，祗服祀事，庶几上帝顾歆，祖考来格，降祥隤祉，流庆无穷。」从之。先是，内降御札曰：「朕祗若大猷，率循成宪。接千岁之统，夙殚天明地察之诚；交三灵之欢，遹严祖功宗德之侑。肇启总章之宗祀，嗣新泰畤之亲(词)[祠]。神其宴娭，帝均嘉(向)[飨]。爰属当郊之次，载修肆类之恭。倏端慈壸之忧，方辑颁台之典。念考明制度，具存捐益之宜；而敬事鬼神，参酌尊卑之义。 肃九筵之荐，式隆三举之仪。练良日于用辛， 
       
饬季秋于先甲。急于礼而重于祭，敢忘越绋之行；应以实而不以文，益谨奉盛之告。务专求于诚感，庸罔愧于灵承。钦戒先期，亶孚群听。朕以今年九月有事于明堂。咨尔攸司，各扬厥职，相予肆祀，罔或不恭。」宁宗庆元六年大飨明堂，以谅闇用绍熙礼。绍熙五年明堂，孝宗未卒哭，时赵汝愚朝献景灵宫，嗣秀王伯圭朝享太庙，而上独祀明堂。是年光宗之丧甫踰月，而当行大礼，乃命右丞相谢深甫款天兴之祠，嗣濮王不俦摄宗庙之祭，盖用绍熙礼云。 
开禧二年四月七日，诏：「今岁明堂大礼，令有司除事神仪物、诸军赏给依旧制外，其乘舆服御及中外支费并从省约。仍疾速从实条具闻奏。」嘉定二年、八年、十一年、十四年皆有是诏。 
七月十九日，诏：「明堂大礼支赐，除师臣、宰执、侍从辞免依所乞外，余并依已降指挥减半支给，更不许辞免。」 
八月四日，诏：「明堂大礼并前二日朝献景灵宫，前一日朝飨太庙并飨别庙，所差行事等官内职事稍重之人，往往推故乞改差，未称严恭之意。令礼部、太常寺日下检坐条法指挥申严，应被差行事等官，如敢依前避免、乞改差之人，委台谏觉察，具名弹奏，取旨施行。」先是，内降御札曰：「朕丕承眷命，祗奉燕谋。庆衍重闱，赖上下神祇之佑；尊临广宇，席祖宗功德之休。深惟菲质之奚堪，益念鸿私之当报。兹以阴阳顺序，人物遂宜，国势日以安强，朝纲日以清肃，不循三岁之祀，曷表一纯之衷!是用稽绍兴之成规，辑合宫之阔礼。时秋必报，矧万宝之方成；国典固存，宜九筵之间举。诞孚群听，明戒先期。朕 
       
以今年九月有事于明堂。咨尔攸司，各扬乃职，相予肆祀，罔或不恭。」 
嘉定二年正月二十八日，臣僚言：「臣闻古之王者父事天，母事地。一岁之间，冬夏日至，大雩大享，以及四时迎气之类，无非躬行郊见之礼。后世弥文日增，乘舆出郊仪卫之供，百物之须，赏赉之数，无名之费，不一而足，虽欲行礼如先王，不可得已。夫礼从宜，苟不失乎先王之意，而有得于事天之实，何害其为礼也!恭惟艺祖在位十有七年，亲郊者四；太宗在位二十二年，亲郊者五；真宗以后，三岁一郊，遂为定制。逮仁宗皇佑间，始有事于明堂，盖稽之古典，断自圣意而以义起也。陛下即位以来，圜丘、重屋，其礼迭举。及兹三岁，又当亲郊之期，有司文移督办钱物，固已旁午于道。州县之间，以应奉为名，抑配于民，不知其几。军旅之厚，旱蝗相仍，公私之积旦暮不继。民生既艰，国力大屈。重以近日使命往来，其费逾倍，空匮之状，可为寒心。臣愿陛下相时之宜，权停郊祀之礼，仍以季秋大享明堂，既无失于事天之诚，而可以省不急之费。古之行礼，视年之上下，正此意尔。昔咸平中，盐铁使王嗣宗奏郊祀费用繁重，望行谒庙之礼。当是之时，帑藏(允滥)[充溢]，天下富饶，嗣宗犹以为请，况今日国计比之咸平万不侔哉!检照国朝故事，仁宗嘉佑元年恭谢天地于大庆殿，四年夆祭，七年明堂，盖不行郊禋者九年。哲宗元佑继举明堂者再， 
       
高宗绍兴继举明堂者八。若陛下申讲宗祀之仪，则于祖宗旧章不为无据。欲望下臣此章，令礼部详议施行。臣又闻真宗因王嗣宗之请，诏三司非禋祀所须，并行减省。是岁减应奉杂物十万六千计，其数之可考若此，则必有条目而非漫然者矣。今若举行明堂，其费较之郊丘虽已不等，然明堂祭礼仪物之外，赐予浮费岂无合从节约者 望并诏有司，取其凡目参酌考(顶)[订]，当减者减之，当去者去之，一切条画，无为具文。方国用窘乏、民力殚竭之余，减千则吾之千也。若曰细微不足经意，则真宗全盛之时，视十万六千何足道哉!惟陛下果断而行之。」从之。 
