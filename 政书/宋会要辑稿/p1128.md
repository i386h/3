<!-- { "loadSidebar": true } -->
二年七月三日，户部奏：「修立到新法茶盐，每岁比较增亏赏罚，约束解盐地分见行东北盐
      
去处州县，当职官能招诱客人住卖，比年额数增，依下项：二分已上减磨勘半年，三分已上减磨勘一年，五分已上减磨勘二年，七分已上减磨勘三年，一倍转一官。解盐地分见行东北盐去处，州县客盐住卖数比年额数增，依下项：二分已上展磨勘半年，三分已上展磨勘一年，五分已上展磨勘二年，七分已上展磨勘三年，全亏降一官，仍冲替。解盐地分权行东北盐等处州县，当职官每岁所属官司与盐事司同共取索住卖数目，比较增亏，应赏罚者同状闻奏。如州县当职官奉行如法，并能讲求利害，推原法意，施行有绪，而致增羡应资资：疑当作「赏」。，或有不职并不切奉行条令而致亏额应罚，仍具诣实保明及不职因依闻奏，除依赏格外，仍取旨。别不赏罚陆路支赏盐州，如能招诱客人、铺户自用船赴产盐场，般请盐数敷官纲及年额数目，当职官依下项：五分已上减磨勘二年，七分已上减磨勘三年，全及转一官。诸陆路支赏盐州，委所属监司与盐事司于岁终取索招诱客人铺户自用船般请过盐数目应赏格，同状保明闻奏。诸发运、转运司支拨纲船般载陆路支赏末盐，比年额数外增及五分，及一切差拨支发致亏三分已上者，委盐事司岁终取索，具诣实保明及不职因依闻奏，取旨赏罚。今来所立年额，合令所属监司与茶盐事司取索立定，申尚书省。仍并自崇宁三年分为始奉行，内以官 
      
纲船般载数，仍令盐事司取索，依此施行。」从之。 
二十三日，讲议司言：「修立到客人贩东北盐法，沿路免收力胜税钱条。」从之。 
九月十四日，诏赐封桩钱，淮南路二十万贯，两浙路十万贯，充盐本。 
十月二十八日，尚书省言：「两浙盐事司申：浙东西山僻州郡，商贾运盐，比之水运，剩费脚耗剩：疑当作「甚」。，依立定省则外，乞更少增之，衢七斤，婺、睦、处各五斤，山僻县每百斤增三斤。」从之。 
十一月十三日，尚书省言：「陕西、河东盐事李 勘会到川陕路利、洋、兴、剑、蓬、阆、巴、绵、汉州、兴元府及余处，并系元解盐通行地分，朝廷既以东北盐代解盐货卖，许人旧解盐地分许人：疑当作「许入」。，即应干旧解盐通行处，自合令东北盐兴贩。」从之。 
十二月二日，讲议司言：「解池未坏以前，官给解盐钞，募客人入纳粮草，还以钞盐。今解盐未复其钞，尚循旧法，给解盐文钞。客人赍赴京，解池既无解盐支还，并河北文钞卖与在京交引，铺户乘时邀利，贱价收买，致沿边入纳艰阻，客人亏折财本，浸坏钞法，合行措置。乞依熙宁、元丰置买钞，所差榷货务监官二员，别选使臣或选人三员同共专一管句换易客人之钞原书天头注云：「之一作文」。。应客人赍到钱，并以末盐钞并东北一分盐钞及度牒官告杂物等支换」。从之。 
十四日，中书省言：「东南末盐钞递牒，自来进奏院与常程文字衮同入递，致有遗失毁弃，使客人往复整会，于钞法未便。今修立末盐钞合同牒，监官面勒吏人折角实封， 
      
书字用印，给付客人，(今)[令]自赍前去。仍置籍，具注每道姓名、字号，候得报，给盐钞，毁讫销注及给盐讫，限五日报榷货务等。」诏从之。 
二十四日，诏令逐路支给末盐钞及自般请者，并须三分旧钞兼七分新钞支请，如愿全以新钞请者请：疑当作「支请」。，不以多少，听从便支请。 
二十九日，诏今后罢用金银抵当请盐。时铺户状，以为妨碍今年钞法，故三省取旨施行之。 
三年正月二十七日，尚书省言：「河东三路钞买卖，无立定价，闻民间每百贯文见卖六十五贯以下，本路价例尤贱，于边防籴买非便原书天头注云：「便一作使」。。及见钱与新定钞价一例筭请新法末盐，折钞法正相妨此句疑有脱字。。今欲将河东路自今年更不降三路钞，止给见钱卖买价例请算，东南末盐等依河北新降钞法施行。」从之。 
八月六日，福建路提举学事司状：「本路出卖盐价，比之昔日稍低，乞于上四州军每斤量添一钱，为钱一万九千七百贯有奇，以补足八州军学粮。」诏依所申，仍每斤添二钱。其后十月二十三日，又申乞添下四州军一钱，约为钱五千七百贯有奇，以补诸县学粮。复诏添二钱。 
四年四月二十四日，鄜延路经略安抚使陶节夫奏：「臣闻盐泽在中条之北，处四高中下之地，东西五十里，南北七十里。按唐盐池之数有六：二在幽朔，二在河东，一在盐州原书天头注云：「咸一作盐」。，一在解梁，皆河势屈曲回抱，而中有盐泉。盖水性至曲而折，咸性至折而聚。《洪范》曰：『润下作咸。』积千里之润，去海
      
既远，是以伏脉地中，聚而作咸，此盐泉之所由生也。河为四渎之所宗，江、淮、济水皆清，必得至海，而咸性聚，煮水而后成盐原书天头注云：「咸一作盐」。。然造化虽出于自然，未有不因天时、假人力者。故大卤灵泉，亦须因南风赤日，略假人力灌种而成。今解池为水所浸，漫弥百里，前后议者纷纷不一。今若治外水而堤防之， 涑水河，浚姚暹渠，使不受外水，回蒲河水入罗寒原书天头注云：「一作坑」。，回五龙谷水入小池，则大池无外水滋入之患。又以盐钞法行，沧淮盐入解盐通商地分，又收漫生盐。而幽州西北有废盐池六，自唐以来，互兴小池，谓之女池，开元中，置女盐监，后以水淡遂废。今亦被水，而五小池内卤已漫生。若召南山人户煎盐，置场收买，依解盐法出卖，亦可扶助钞法。又兼榷卖 小盐，可补解池一半之赋，弛平时抵冒之禁，为权宜通济之术。谨地政，修人事，而不取必于天。人心既安，天理亦顺，期以岁月，可待干涸。」诏送措置所询究相度施行。 
六月十一日，以兴复解池盐宝，百官表贺。 
十九日，以盐池复举，降制。 
二十九日，诏提举措置江南东西路盐香司句当公事叶大方转一官，知邵武军。以大方与当职官讲求盐法，课利(曾)[增]羡故也。 
大观三年十月十九日，提点陕西等路解盐王仲千奏：「臣近乞将解盐通行西京、河阳两处，今来金部备坐大观二年十二月二十四日朝旨：其河南府止许经由，即不得住卖，候将来解盐丰衍， 
      
别取旨。契勘解盐所收，连并二年敷过旧额，虽是豊衍，缘兴复以来，所蓄未广，致未敢便乞通展旧法解盐地分。今欲乞先次通行西京、河阳，并汝州系京西南路经过去处，亦乞通行，仍每岁更支盐三万席，通见支陕西等路盐数共二十三万席为额，候将来种收大段增广，别具奏乞通展。」上批：「依奏，疾速行下。」
 食货 宋会要辑稿 食货二五 盐 法 
     
宋会要辑稿 食货二五
盐法
大观四年七月二十八日，中书省措置财用所奏：「尚书省措置到解盐，内旧来解盐地分除已通行外，有在京并陈、蔡等州依旧法地分通行，许令客旅从便贩易，应干合行事件，下措置财用所检详前后及见行条贯，取旨施行。本所勘会京东、河北盐货，熙豊旧法止系本路通行，昨为水坏解池，权许通入解盐地分。今来制置解盐司称两池盐二年溢额，其东北盐已过元立期限。又称见今解盐地分与东北盐相兼货卖，欲行禁止，令先次相度，将东北盐更不许放入解盐地分，□地分添展陕西、川峡路州军并河东磁、隰、晋、绛、京西南路唐、邓、襄、均、金、房、随、郢八州、京西北路、西京、河、汝州。」诏在京通行解盐，其在京合经由州县地分，亦许通行，仰措置财用所相度，却于见行盐地分内，据今来添展州县权住通行。 
八月二日，措置财用所状：「奉圣旨，解池近已兴复过额，合依旧法印钞，召募客旅入中斛斗，给钞请盐于元地分内通行，令讲究财用所条具合行事件申尚书省：一、今来指挥到日，客人铺户买贩到东北盐，随处官司限三日抄札见数，于十日内纳官验引，据元请算数依市司旬内拘到实直价例收买。其价钱限一月内先以转运司系省钱支还；如无，即以提举司市易务钱； 
     
又阙，即支提刑司诸色封桩钱充。如客人铺户敢有隐藏过上件日限，并同私盐法断罪。仍许人告，给赏如法。如客人愿依本处市价细筭东北盐者，即于所属出给公据，前来榷货务筭请，往通行路分出卖。一、官买下客人铺户东北盐于市易或于税务出卖，比熙、丰通行解盐日，官卖解盐铜钱价上每斤添钱三文出卖，其本钱还逐司，依旧桩管，息钱内市易钱以二分与本司，三分与转运司，五分封桩，余并以五分与本官司，五分封桩，候解盐到日，实时住卖。」诏依。 
十五日，诏：「措置财用所乞议定五等旧钞，立定贴纳钱分筭换度牒告敕、香药杂物、东北盐外，所有客人已换请到杂钞及见钱钞不曾对带钞者，理合先次支给东南末盐，依旧许商旅请往逐路货易。可速与指挥下淮浙盐场盐，将见在并接续买到盐桩留五分，专充支发官纲般载往诸路，准备将来诸路商贾转(廓)[廊]筭请，其余五分许支还客人钱户筭请到新钞及见钱钞不曾对带旧钞合先次支盐者，庶公私两便，熙丰钞法，早见就绪。」 
闰八月十二日，左右司状；「本司依准朝旨，先次编修东南盐法已成，看详计一百三十沓，见欲攒写净条，铨次成册，送户部看详。间准今年七月二十七日朝旨：东南盐依元丰法官卖，其所修上(顷)[项]条沓内辰、沅、归、靖州、武冈军官卖盐，元降朝旨系久远行使外，其余虽并系客贩条法，续准八月十 
     
五日朝旨：淮淛盐场盐现在并续买到盐，桩留五分，专充支发官纲，余五分许客人铺户用换请到钞及见在钱钞筭请，依旧往逐路货易。即上件客贩前后元降朝旨，见今亦合施行。缘不系永法，其已编修看详到一百三十沓，不须成书颁降，欲送户部收管，依详元降朝旨施行。」从之。 
二十五日，诏：「东南盐泽之利，为三路钞法之本，虽已降指挥措置般运，尚虑监司、州军等处违慢，不切计置人船趁办应副，有害钞法。今仰发运司究心行遣，严紧催督诸路转运司、辖下州军等处，并仰遵依施行，务要远盐场州军及一年之数，近盐场州军及半年之数以上。如违，干系官并当重行黜责，州吏断讫送五百里编管。」 
