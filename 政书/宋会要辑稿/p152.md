<!-- { "loadSidebar": true } -->
洗在西。罍在洗东，加勺。篚在洗西南肆，实以巾，若洗爵之篚，则又实以爵，加坫。执罍、篚者位于其后。设燎柴于坛之东南，北向。地祇开瘗坎于子阶之北，社稷于子阶之西北，太庙、别庙于西阶之东，俱南向。设望燎位于其北，告官在北，南向；设望瘗位，则于瘗坎之南，告官在南，北向。奉礼郎、太祝在其后，西上。设告官席位于卯阶之东，西向；太庙、别庙于东阶之东，西向，祠庙准此。社稷于北墉下，南向。光禄卿席位于午阶之南，北向；太庙、别庙于殿庭之南，北向；社稷于坛之北，南向。唯天地、太庙、别庙、社稷设光禄卿位。奉礼郎、太祝、太官令位于其东，北向西上。太庙、别庙、祠庙准此。社稷于坛之北，南向西上，在光禄卿后。又设奉礼郎、太祝位于坛上之东，西向北上；社稷奉礼郎、太祝位稷坛上，东向南上；太庙、别庙于殿上之东，西向北上，祠庙准此。太官令于酒尊所，北向。社稷南向。 
告日未明，太(常)[官]令帅其属实馔具毕，赞者引光禄卿入就位。凡告官，行事礼直官引；余官赞者引。赞者曰「再拜」，光禄卿再拜；升自卯阶，太庙、别庙升自西阶，祠庙升自东阶。凡行事、执事官升降阶准此。点礼馔毕，退还斋所。余官各服祭服。次引奉礼郎、太祝、太官令先入就席位，次引告官入就位。太庙、别庙告官既就位，祠祭官于殿上赞奉神主。宫闱令入室，搢笏，于佑室内奉神主诣神幄内，于几后启匮，设于座，以白罗巾覆之。别庙以青罗巾覆之。执笏退，复执事位。祠祭官于殿上赞奉神主讫。礼直官稍前，赞：「有司谨具，请行事。」赞者曰「再拜」，在位者皆再拜。次引奉礼郎、太祝、太官令俱升，就位立定。次引告官诣盥洗位，北向立，社稷南向。以下诣盥洗、爵洗位准此。搢笏，盥手，帨手，执笏，升诣神位前，搢笏，跪，三上香。祠庙搢笏上香乃跪。次引奉礼郎搢笏，西向跪，社稷东向。执事者以玉、币授奉礼郎。奉礼郎捧玉、币授告官讫，执笏，兴， 
      
诣神位前，北向立，搢笏，跪。执事者以爵授告官，告官执爵，三祭酒，奠爵，执笏，俛伏，兴，少立。若太庙、别庙，则祭酒讫，告官出室户外立。次引太祝诣神位前，东向，若太庙、别庙，则太祝于室户外东向，社稷则西向。搢笏，跪读祝文讫，执笏，兴，复位。若诣太庙次室，则太祝、告官行礼并如上仪。告官再拜，复位。次引告官诣望燎位，地祇、社稷诣望瘗位。太庙、别庙俟祠祭官于上赞奉神主入佑室，引宫闱令搢笏，捧匮至于神座，纳神主于匮，捧匮入佑室讫，诣望瘗位。有司各诣神位前，取币、祝版置于燎柴。地祇、社庙、别庙、祠庙置于瘗次。次引奉礼郎、太祝降(谊)[诣]望燎位立定，礼直官曰「可燎」瘗则曰「可瘗」。火燎半柴。瘗则寘土，半坎。礼(真)[直]官赞礼毕，引告官以下退。太庙、别庙宫闱令阖户以降，太常藏祝版于匮。 
奏告宫观仪注： 
前二日，仪鸾司设行事、执事官次于宫观。前一日质明，行事、执事官赴本宫观清斋，集告官斋所肄仪。太祝习读青词、祝文。礼馔香币讫，俱还斋所。 
告日前三刻，礼直官、赞者、诸司职掌各服其服。太常设币篚于神位之左，青词、祝文于神位之右，香炉合并置于案上。以御封香。次设祭器，皆藉以席，每位各左一笾，实以时果。右一豆。实以法酱。着尊一，置于坫，加勺、羃，在殿上前楹间，北向。实以祠祭酒。太常设烛于神位前。洗二于东阶之东，北向。盥洗在东，爵洗在西。罍在洗东，加勺。篚在洗西南肆，实以巾，若爵洗之篚，则又寔以爵，加坫。执罍(匪)[篚]者位于其后。设燎柴于殿庭东南隅，北向。设望燎位于其北，告官在北，南向；奉礼郎、太祝在其后，西上。又设告官席位于殿下东阶之东，西向；奉礼郎、太祝、太官令位于殿庭，北向， 
      
西上。又设奉礼郎、太祝位于殿上之东，西向，北上；太官令于酒尊所，北向。 
告日未明，告官以下并常服以俟。赞者引奉礼郎、太祝、太官令诣殿庭，各就席位。礼直官引告官就位。凡告官，行事礼直官引，余官赞者引。礼直官稍前，赞：「有司谨具，请行事。」赞者曰「再拜」，在位者皆再拜。次引奉礼郎、太祝、太官令升殿，就位立定。次引告官诣盥洗位，北向立，搢笏，盥手，帨手，执笏，升自东阶，诣神位前，搢笏，三上香，跪。次引奉礼郎搢笏，西向，跪。执事者以币授奉礼郎，奉礼郎奉币授告官讫，执笏，兴，复位。告官受币，奠讫，执笏，俛伏，兴，再拜讫，复位。若诣以次神位，则奉礼郎、告官行礼并如上仪。少顷，引告官再诣盥洗位，北向立，搢笏，盥手，帨手，执笏，诣爵洗位，搢笏，洗爵，拭爵，以授执事者，执笏，诣酒尊所，西向立。执事者以爵授告官，告官搢笏，跪。执爵、执尊者举羃，太官令酌酒。告官以爵授执事者，执笏，兴，诣神位前，搢笏，跪。执事者以爵授告官，告官执爵，三祭酒，奠爵，天庆观、(执)[报]恩光孝观三进酒。执笏，俛伏，兴，少立。次引太祝诣神位前，东向，搢笏，跪，读青祠、祝文讫，执笏，兴，复位。告官再拜，复位。若诣以次神位，则太祝、告官行礼并如上仪。少顷，引告官诣望燎位，有司各诣神位前，取词币置于燎柴。次引奉礼郎、太祝诣望燎位立定，礼直官赞曰「可燎」，火燎半柴。礼直官赞礼毕，引告官以下退。 
外路告谢祠庙仪：排办事件：币帛一，长一丈八尺小尺，各随方色；祠祭法酒二升；鹿脯一段，重四两；鹿臡二合半，阙，以羊肉酱代；真蜡烛三条，每条重四两；上香木炭二斤；燎草一束；祭器， 
      
如阙，以常器代；祭服，阙，以常服行事。献官一员，以知州充，如阙，差以次官；奉礼郎、太祝、太官令各一员，以文臣充，内太祝以有出〔身〕人充。 
本州岛侯降到御书祝版、御香，择日祭告。凡祭告报谢之仪准此。前二日，设行事、执事官次于祠所。前一日质明，行事、执事官赴祠所清斋，官给馔物，不饮酒茹荤，荤谓辛菜。唯祭告事得行，其余悉禁。礼生引奉礼郎以下集告官斋所肄仪，太祝习读祝文。礼馔香币讫，俱还斋所。 
告日前三刻，有司陈币篚于神位之左，币以方色。祝版于神位之右，置于坫，香炉并合置于案上。以御封香。次设祭器，皆藉以席，每位各左一笾、实以鹿脯。右一豆。实以鹿臡。牺尊一，加勺、羃，在殿上前楹间，北向。实以酒。设烛于神位前。洗二在东阶之东，北向。盥洗在东，爵洗在西。罍在洗东，加勺。篚在洗西南肆，实以巾，若洗爵之篚，即又实以爵。执罍篚者位于其后。开瘗坎于殿庭西阶之东，方深取足容物。设望瘗位于其南。告官在南，北向；奉礼郎、太祝在其后，西上。设告官席位于东阶之东，西向；奉礼郎、太祝、太官令位于庭中，北向西上。又设奉礼郎、太祝位于殿上之东，西向北上；太官令于酒尊所，北向。 
告日未明，太官令率其属实馔具毕，礼生引告官升自东阶，凡行事、执事官升降皆自东阶。点礼馔毕，退，各服祭服。次〔引〕奉礼郎、太祝、太官令先入就位，次引告官入就位。礼生赞：「有司谨具，请行事。」礼生曰「再拜」，在位者皆再拜。次引奉礼郎、太祝、太官令俱升，就位立定。次引告官诣盥洗位，北向立，搢笏，盥手，帨手，执笏，升，诣神位前，搢笏， 
      
三上香，乃跪。次引奉礼郎西向，搢笏，跪，奉币授告官讫，执笏，兴，复位。告官授币，奠讫，执笏，俛伏，兴，再拜，降，复位。少顷，引告官再诣盥洗位，北向立，搢笏，盥手，帨手，执笏，诣爵洗位，北向立，洗爵，拭爵，以授执事者，执笏，升，诣尊所，(向西)[西向]立。执事者以爵授告官，告官搢笏，跪，执爵执尊者举羃，太官令酌酒。告官以爵授执事者，执笏，兴，诣神位前，北向立，搢笏，跪。执事者以爵授告官，告官执爵，三祭酒，奠爵，执笏，俛伏，兴，少立。次引太祝诣神位前，东向，搢笏，跪，读祝文讫，执笏，兴，复位。告官再拜，降，复位。次引告官诣望瘗位，有司各诣神位前，取祝版、币置于坎。次引奉礼郎、太祝降诣望瘗位立定。礼生曰「可瘗」，以火焚半。寘土半坎。礼生赞「礼毕」，引告官以下退。
 礼 宋会要辑稿 礼二 郊祀陈八宝 
      
郊祀陈八宝
【中兴礼书】
绍兴十三年闰四月三日，工部言：「依奉圣旨制造车辂宝舆，合要见在宝数照应造作。寻申朝廷，下门下后省，契勘得九宝盝腰舆并沿宝法物系禁中收掌，自有内符宝局官吏掌管；其习仪虚〔盝〕、腰舆、行马、香案、宝案、席褥、绦帕、烛笼并〔帕〕袋、案衣，系外符宝郎掌管。今本省既不掌行实，不见得宝数，遂再会到礼部，见在宝数缘系禁中收掌，即无文字见得，若不申朝廷，乞敷奏请降见在宝数，无由照应制造。」诏系八宝。 
七月十八日，起居郎、兼权给事中郑朴言：「契勘已降指挥，将来郊祀八宝导驾，应 
      
奉行礼。今来门下后省见准兵部会问八宝行列次序、前连后次、一行人数、执着、服色等图本。除一行人数、执着、服色已回报外，本省今省(既)[记]得在京(曰)[日]八宝名称、行列次序、前连后次图本下项。」诏依，临期进匣请降。左一镇国神宝，右二受命之宝，左三皇帝之宝，右四天子之宝，左五皇帝信宝，右六天子信宝，左七皇帝行宝，右八天子行宝。前连济旗，后次方伞。 
