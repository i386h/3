<!-- { "loadSidebar": true } -->
闰十月二十二日，诏：「大理寺推司抽差到寺，不以在寺曾无推勘或贴勘看定公事，并展作到寺五年推赏。法司同。其再任人，与依旧法。」旧法：大理寺右治狱推司于内外抽差到寺，满三年，不曾犯私罪情重及赃罪，无出入人徒以上罪，通入仕八年，补进武副尉；未及八年，通入仕

      
须及六年，补守阙进武副尉。以臣僚有请：「近日狱事稀少，若与旧法一概推赏，委是太滥。」下刑部看详，已得允当，故有是命。
宁宗庆元元年十二月四日，诏：「大理评事举主改官，自依旧制。绍熙三年马大同奏请指挥内，刑部长贰通举在外狱官一节，更不施行。」

三年七月二十七日，臣僚言：「大理寺左断刑，天下奏案之所聚，人命死生，刑名出入，皆于此决。一失其平，是非讹舛，生死倒置，冤滥可胜言哉!窃见州郡勘鞫大辟公事，除正犯人外，知证干连者又不知几人。自初勘以至圆结，有经涉一二年者。比至奏案到寺，定断行下，又须数月。若系川、广，即往反动涉年岁。每勘一大辟公事，自始至末，不下二三年，方得断遣。今闻大理寺遇有发下狱案，数目壅并，详断不及。吏辈虑恐省部催促问难，多是搜寻些少不圆情节，申乞取会，便将名件销豁，作已结绝之类。殊不知一经取会，远地往反又是一二年，是致州郡刑狱多有淹延，盛夏隆冬，饥寒疾疫，囚系者(瘦)[瘐]死，监留者失业，召民怨而伤和气，莫此为甚。窃见法寺断狱自有条限明降指挥，今后大理寺遇有承受到狱案，须管照应条限定断。若大情未圆，亦须指定申部，委自郎官躬亲审究得委碍大情，即立限取会。若(正)[止]系小节不圆，于大情别无相妨，即下本寺，限在三日内定断回报。其未圆小节，从本寺一面取会，续次行遣外，有本寺断上刑

      
部狱案，其间有问难不完情节，合退下寺，重别看详者，并限一日回申。仍委御史台不测取索本寺文簿点检，若所断狱案出违条限，及不应取会，而辄以小节不圆申乞照会者，并将当行人吏重断。甚者降名停勒，随所犯轻重，勘酌施行。」从之。
四年十月三日，大理司直富管言：「大理寺狱案，乞今后从本寺于逐季仲月定日断绝。」从之。初，管有请，下刑寺看详云：「每岁分上、下半年两次断绝狱案，并吏部旧来系春秋两试锁院前，本寺定日断绝，岁计四次。后因吏部不曾秋试，本寺亦不曾断绝。目今每岁只系三次。今管奏请于逐季仲月立为断绝之制，即系每岁仍旧四次断决，委得允当。」故从其请。

五年五月六日，诏：「大理评事改官人愿作邑者，与堂除知县。如改官后已满考、愿再留者，虽至寺丞、正，亦须满考后方许授添差通判。若改官未及考、不曾任知县，已任通判人，须再历差遣两考。及丞、正已任知县或通判人，方许差州郡。」以臣僚言：「乞评事改官之后，必使亲民，更迭注授知县一次。」故有是命。

嘉泰三年五月二日，臣僚言：「国家文武二科之外，曰制科，曰宏词，曰教官，应者不常，间亦阙而不取。至若科目，有可为速化之资，争趋竞进，初不深责其实，已而倏入(函)[亟]去。又若甚略其用，而未免于取以空名者，今之试刑法是也。左右平之置，自汉以来号为紧官，所以议狱而详刑，责任至不轻

      
也。以是待文学、法理之士而精其选焉。今而岁必有试，虽立为通粗否之五等，以定考校，而通多粗少者取之，粗多否多者亦取之，焉在其为选之精也 既而入寺，一阅狱案，茫如烟海，始(徒)[从]寺官之先进者而问津焉。迨其习熟，汲汲外补，视棘寺如传舍，以法律为假涂，今日易秩，则明日请邑以行矣。旧制：任是官者率六七年，官宿其业，则知所尽心矣。欲乞将试中刑法人入为评事，已用举主改秩，必实历二考，方许注县。及作县，满三考，又入为评事。更出迭入，略亦相当。评事之员不至取具临时，在位者亦安于所职，而无苟且之心。循名责实，不为无补。」从之。
七月五日，大理卿周珌言：「右治狱专以鞫治不法为职，左右两狱所管推级十有四名，专一承勘朝廷送下重密公事，全藉谙练谨信、可以倚仗之人，庶免交通漏泄之弊。在职五年或八年，则计其岁月推赏，小者副尉，大则补官。立法之意，盖以责之者重，故待之者优，是岂可以轻付不根之人，以为侥幸之地哉 旧法：皆内外官司踏逐曾经推勘之人，指名抽差。比年以来，妄意希赏之人宛转营求，其间多是平时奔走使令之人，又有曾经罪罢，亦复窜身其中，其于推鞫，全不谙习，遇有公事，束手无能，仰成他人，侥幸岁满，推赏而去，此何理哉!欲今后推司有阙，从本寺踏逐外路州军吏人年四十以上、谙晓推勘、无过犯之人，从本州岛及提刑司次第保明，解发前来执役。其行在百司胥佐以上、年及四十、曾经被差推勘

      
公事、无过犯人勘下原衍一「勘」字，据文义删。，亦许踏逐指差外，其余并不许抽差。庶几少革前弊，不至虚费禄赏，以养无用之人。其有一界五年内不曾承过公事五件以上，界满更不推赏。」从之。既而户部侍郎兼同详定 令官李 言：「治狱推史，旧法三年无过，与补副尉。绍熙间展作五年，续又要每名承过公事五件，方得推赏。缘棘寺有管推司一十二名，似此，则棘寺五年之内共有公事六十件，方将应格。比年以来，刑清讼简，公事稀少，吏辈为见难该推赏，往往多以私计不便陈乞回州，更换不一，(过)[遇]被抽差，又多避免。窃虑因此阙误，有所未便。昨尝据左右推司楼栱民等陈乞，于五年上更添一二年，通作六年或七年为满，不拘公事件数推赏，使人有所希慕出职，不至徒劳而无成也。乞特从所乞施行。」诏：「今后推司到寺曾作六年，理为界满。不拘承过公事件数，照应旧法推赏。内有在寺满五年，如本名下断过公事五件，即照绍熙五年十一月已降指挥推赏施行。」
八月十四日，大理少卿张孝曾言：「窃见荐举之弊，亦已至矣。独棘寺选人改官之制尚存，仕者以序相推，至于逊避；举者知所当举，无所怵迫。故凡为评廷者，惟知尽心职业，而荐举一事，曾不以累其心。近者臣僚有请，欲通举外路检法官，盖为荐员有余而然。」吏部勘当，偶(遣)[遗]「有余」二字，宗正寺改正，故有是诏。
 职官 宋会要辑稿 职官二五 鸿胪寺 
     
宋会要辑稿 职官二五



鸿胪寺


【宋会要】


《两朝国史志》：鸿胪寺判寺事一人，以朝官以上充。凡四夷朝贡、宴享、送迎之事，分隶于往来国信所、都亭、怀远驿、礼宾院。本寺但掌祭祀、朝会前资致仕、蕃客进奉官、僧道耆寿陪位，享拜周六庙三陵，公主妃主以下丧葬，差官监护，给其所用卤簿，文武官薨卒赙赠之事。府史三人，驱使官一人。元丰改制，事具载《职官志》。

真宗景德四年闰五月，命内殿崇班、合门祗候林文摄鸿胪卿，馆伴大食、占城国进奉使。

九月，诏定诏葬赙赠体例。事具诏葬赙赠。

十月，诏鸿胪寺凡有奏报，并于通进司投下。

大中祥符八年五月，命供奉官、合门祗候史佑之摄鸿胪少卿，接伴注辇国进奉人使。

九月，判鸿胪寺张复言：「请纂集大中祥符八年已后朝贡诸国，绘画其冠服，采录其风俗，为《大宋四夷述职图》，上以表圣主之怀柔，下以备史官之广记。」从之。及复撰成，止注辇一国而已。真宗曰：「国朝以来，四夷入贡久矣，今此纂述太为漏略。」遂令本寺别加编录，而卒不及成。

仁宗天圣九年正月十二日，资政殿学士晏殊上言：「伏见占城、龟兹、沙州、邛部川蛮入贡，或(玹)[挈]家而至，瞻望舆驾，纵游宫观。臣闻先朝曾有诏书，凡四夷朝贡至京，委馆伴官询其风俗，别为图录。兹诏废格，因循未举。望下有司按先朝故事施行。」从之。

《神宗正史 职官志》：鸿胪寺卿，从

     
四品；少卿，正六品；丞，正八品；主簿，从八品。各一人，掌宾客及凶仪之事。凡诸蕃国使至，则视其礼命之等，授以馆舍，而颁其见辞、宴设、给赐之式于主典之官，戒有司办具。有贡物，则前期具数报四方馆，预备押当吏卒以进。定崇义公封袭。嵩、庆、懿陵庙，则命官以时致享。凡凶仪之节，宗室以服，大臣以品，率辨其丧纪以诏奠临葬送赙赠之制。应中都道释祠庙及籍帐除附之禁令，皆隶属焉。分案三，设吏九。总都亭西驿，同文馆及管勾所，《哲宗正史 职官志》：都亭西驿，掌河西蕃部贡奉之事「贡奉之事」：原无，据《宋史》卷一六五《职官志》五补。。同文馆，掌高丽使命掌：原作「堂」，据《宋史》卷一六五《职官志》五改。，各有管勾所。礼宾院，《哲宗正史 职官志》：掌回鹘、吐蕃、党项、女真等国朝贡馆设，及互市译语之事。怀远驿，《哲宗正史 职官志》：掌南蕃交州、西蕃龟兹、大石、于阗、甘、沙、宗哥等国贡奉之事「贡奉之事」：原无，据《宋史》卷一六五《职官志》五补。。提点寺务司，《哲宗正史 职官志》：在京寺务司及提点所，掌诸寺殿宇、庙庑葺治之事。及建隆、醴泉、万寿、奉慈、中太一、集禧观、崇真、资圣宫院提点所，《哲宗正史 职官志》：中太一、建隆等宫观，各置提点所，掌殿宇斋宫、器用仪物、陈设钱币之事。凡拾有三。《哲宗正史 职官志》所隶官司十二，别出左右街僧录司，掌寺院僧尼帐籍及僧官补授之事；传法院，掌译经文。余并同前志。
神宗熙宁元年二月，都亭西驿所言：「夏国告哀人至，奉诏，延州及引伴使臣比常多差人编拦至驿，常切觉察，不得诸色人通接言语。今差到巡宿人，欲令尽日不

     
归营，只在驿外坐铺照管。遇夜巡警，及令使臣长上在彼提举。今后准此。」从之。
十二月十七日，权发遣开封府判官、专管勾使院公事李孝孙言：「应僧尼道士女冠等合纳官衣钵钱物等，并拨充寺务司送纳，相兼支用。今后不许诸处陈乞侵夺。」从之。

是月，诏在京寺务司今后隶属开封府，只令使院判官管辖。

二年正月十一日，权发遣开封府判官、专管勾使院公事李孝孙言：「相国寺依旧许百姓出立课额，入寺务司相兼支用，委寔公私之利。」从之。

三年五月二十九日，新作来远驿，以旧马军都虞候公廨增葺，为待蕃客之所。

