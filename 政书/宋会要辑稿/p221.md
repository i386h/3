<!-- { "loadSidebar": true } -->
七日，南向读誓文，无 誓之官。又吏部、刑部官于岁时常祭皆不联事，实为阙误。臣切惟，祭祀之有誓戒，所以要之以刑，重失礼也。古者掌誓戒有专官，欲人之听于一也。周以太宰掌百官之誓戒，谓其为天官之长，且佐王治；而以大司寇 百官，戒于百族，盖言失礼则入刑也。唐以太尉掌誓戒，亦缘任隆公辅，地居(家)[冢]司故也。《周礼》三公无官，必兼冢宰，然后可以任王治，《书》曰『惟周公位冢宰，正百工』，故以太宰掌百官之誓戒。今以宰相、亲王、执政官、宗室使相、郡王、节度使以上为初献，即掌誓戒，得其职矣。盖与周冢宰、唐之太尉同意。自余初献止是礼部尚书以下，既不为摄太尉，而亦掌誓戒，误矣。臣又按《周礼 小宰》：『以官府之六联合邦治，一曰祭祀之联事。』谓一官不能独举，则六官共有事于此，故曰『官联』。今尚书六曹乃六官之任，诸祠祭以礼部为献官，以户部、兵部、工部为奉俎官，而吏部、刑部无事于其间，非所谓官联也。伏请自今大祠，宰相、亲王、执政官、宗室使相、郡王、节度使以上为初献行事，依旧掌誓戒，余以吏部尚书或侍郎掌之。盖吏部，天官之任也。仍用刑部尚书 誓，阙即以侍郎，并不散斋，致斋不与行事。其掌誓之西别为一班，亦南(誓)[向]受誓戒者，献官、礼官以西为上，奉俎官以东为上，分献官立于献官之后，并北向。监祭使执事位自如故事。亲祠即依元丰四年十月六日诏，用左 
      
(用左)右仆射掌誓，刑部尚书 誓。」又言：「阳祀升烟，所以达气于天，为降神始也。今燔柴用 ，甚微。亲祠以百束，有司行事，上帝四祀以二十斤，余自五方帝、大明、夜明、九宫贵神而下并以十斤，无大、中、小祀之别。欲乞亲祠依旧用百束，余大祠皆准亲祠之半，中、小祠又递减半，止用杂薪。其燎坛制度当再考。」从之。 
二月二十四日，太常寺言：「郊庙用乐二十虡，若遇雨雪，则覆以幕，临祭恐不能应办。自今如望祭，即设于殿上。」从之。 
是日，监察御史王桓言：「祭祀牢醴之具皆掌于光禄，而寺官未尝临 ，失事神之恭。伏请大祠皆轮光禄卿、少，朔祭及中祠轮丞、簿监视宰割。礼毕颁胙，有故及小祠，听宫闱令或太祝、奉礼摄。其应进胙者，卿、少望阙再拜进。」并从之。 
三月二十四日，诏礼部官一员提点南郊事务，仍止就本部行移，更不特称官司。 
七月二日，详定编修诸司敕式所言：「南郊事务，令所属本曹郎官一员点检。旧大礼差提点顿递六员，后止以一员提点一行事务。今郎官惟专本部之事，而新制，官曹事务析正，与旧不同。兼郊庙礼文所改革去留，事目不少，谓宜将来大礼，且仍旧专差官提点一次，所贵协相熙事。」诏曰：「析令新正之初，诚虑及期有司奉行，疑惑于事，舛错有害，不悦造令之人(人)得以借口，归(旧)咎成法。且谙详始末，惟本司官吏最为可委，检察应接。宜依所奏，止就差本司官提点应式令 
      
所该一行事务。」 
八月十三日，诏自今小祠亦供(水)[冰]鉴，从监察御史翟思请也。 
二十八日，诏：「《南郊式》有皇帝称臣，遣使所遣官不称臣。自今依旧仪，皇帝称臣，遣官亦称臣。」先是，沈括上《南郊式》，以为被遣官亦称臣，不应礼，改之，至是复旧。 
九月二十七日，尚书礼部言：「《周礼》，凡大祭祀，王出入则奏《王夏》王夏：原作「三夏」，据《周礼 大司乐》改。，明入庙门已用乐矣。今既移祼在作乐之前，皇帝诣罍洗奏《干安》，则皇帝入景灵宫门及南郊壝门，亦当奏《干安》乐，庶合古制。」从之。 
十一月十日，权直学〔士〕院蔡卞言：「大礼祝册旧式，前十日，学士院进书讫，送礼部。近诏亲祠圜丘、景灵宫、太庙，并于行事日未明之前，各就斋殿进书。而未进书以前，止在学士院幕(幕)次，诚未足称严奉之意。望于皇帝致斋前三日进书付礼部。」从之，仍着为令。 
七年五月二十七日，尚书礼部、太常寺言：「被诏自四月朔、七月晦，凡中下祠，前期一日皆命有司供冰鉴。今岁藏冰少，望令不设。」从之。 
六月六日，尚书礼部言：「亲祀之岁，夏至祀皇地祇于方丘，遣冢宰摄事，礼容乐舞谓宜加常祀。而其乐虡二十，乐工百五十有二，舞者六十有四，与常岁南郊上公摄事无异，殆未足以称明诏钦崇之意。乞亲郊之岁，方丘所用乐舞，如亲祠用三十六虡，工人三百有六，舞人三十有四。」从之。 
七日，礼部言：「亲祠仪注，飨太庙、祀圜丘，皇帝并袍至大次。伏缘车驾自大庆殿赴景灵宫、太庙，次 服 
      
赴南郊，并袍至大次，未协礼意。谨按《郊特牲》曰：『祭之日王皮弁以听祭报。』谓小宗伯告时、告备也。说礼者以通天冠犹古之皮弁，则通天冠者斋服也。今礼部奏中严外办，所谓告时、告备者。伏请太庙、圜丘，祭日之旦，自斋殿赴大次，服通天冠、绛纱袍。」从之。 服通天冠、绛纱袍。且礼以进为文，宜有隆而无杀，前一日既成服以赴祠所，及行事之旦，所谓三日斋，一日用之者也，乃服《续会要》：熙宁二年十一月二十四日，皇长子生。二十七日，遣翰林学士司马光告太庙，以太牢报祀天地、社稷、高禖、诸陵。七年六月二十日，皇子生，遣参知政事吕惠卿奏告太庙。以后遣亲王或宗室郡王，他如旧礼。六年正月十一日，奉僖祖皇帝为太庙始祖，迁顺祖皇帝神主于夹室。前二日，遣官奏告太庙。七年八月三日，以十一月二十五日南郊雅饰，奏告太庙、后庙。八年七月二十七日，诏赠尚书令韩琦配享英宗庙，遣官奏告。九年正月二十三日，以征交趾，遣秘阁校理、同知太常礼院郑雍祭告南岳司天昭圣帝，集贤校理、同知太常礼院陈侗祭告广州南海洪圣广利昭顺王。元丰元年闰正月一日，提举修河所言：「期以丙戌兴工，塞曹村决河。」诏遣权判太常寺李清臣乘驿祭告，就差走马承受韩永式赍香建道场三昼夜。二年四月七日，诏：导洛通汴，以是月甲子兴工，遣官祭告。十月二十九日，以大行太皇太后上僊，遣侍从分告天地、太庙、社稷，升朝官分告诸陵。大观二年十月六日，靖和皇后崩，亦如之。三年正月十三日，以上慈圣光献皇后谥册宝，分遣近臣从官奏告天地、宗庙、社稷、宫观。六年正月二十三日，礼部言：「每岁祀昊天上帝、感生帝，祭皇地祇、神州、后土，皆祖宗配座，差中书舍人一员，前二日诣太庙本室奏告。或时阙员，改差不逮。缘宗庙时飨既用宗室摄事，即奏告亦乞用宗姓奉告庙享为宜。」从之。六月二十二日，尚书礼部言：「将来孝惠、孝章、淑德、章怀四后升祔，请差官先诣天地、宗庙、社稷、景灵宫、诸陵奏告。」从之。闰六月十九日，尚书礼部言：「四后升祔，增建石室，请行告迁太祖皇帝、孝明皇后、太宗皇帝、懿德皇后、明德皇后、元德皇后、真宗皇帝、章穆皇后、章献明肃皇后、章懿皇后权赴斋殿奉安。」从之，仍遣江夏郡王宗惠行奏告之礼。八月十三日，尚书礼部言：「议定仁宗皇帝、英宗皇帝徽号，集百官诣太庙本室奏请，及遣官奏告天地、宗庙、社稷、永昭、永厚陵。」从之。九月二日，尚书礼部言：「太常寺期以七日告大行皇帝谥号册宝于圜丘及皇地祇、宗庙、社稷、宫观。翌日，读谥册宝于灵御之前。」从之。八日，门下省言：「皇子降诞，遣官告天地、宗庙、社稷、诸陵，内太庙差皇伯、江夏郡王、知大宗正事宗惠奏告。今宗惠以男荥州团练使仲奚犯法，家居待罪，难以赴庙行事，欲乞差以次官。」从之。 
哲宗元佑元年八月五日，礼部言：「明堂、景灵宫皇帝亲行仪注，复设小次复：原作「服」，据《长编》卷三八四改。。缘近仪，设皇帝版位于阼阶之上，其小次合于明堂阼阶之东丹墀之上，西向陈设。」从之。 
六年九月三日，礼部、太常寺言：「自来正月上辛、四月雩祀、九月明堂、十一月冬至，上公摄事，四祀上帝，降神之乐，并通用一章。近诏明堂祀上帝，不可寓于圜丘。乞将南郊斋宫望祭(奠)[殿]权为明堂，以祀上帝。其降神乐章内有『夙设圜坛』之句，与礼意不协，乞下学士院修改。」从之。 
绍圣二年七月六日，大礼使司言：「百司应(举)[奉]明堂诸事，望令于八月中旬以前申请了当，庶免迫期误事。」从之。 
三年六月二十七日，权尚书礼部侍郎黄裳言：「北郊配帝之牲用赤，与南郊用牲，其色不同。窃以帝王德配天地，则其牲、币，宜从所配之色。请皆用黄。」又言：「南郊设十二镈锺，北郊设十二特磬。按开元、开宝《通礼》：夏至祭地于方丘，设十二镈锺于编架之间。今亲祠皇地祇，请增镈锺十二。」并从之。 
八月十五日，权礼部侍郎黄裳言：「先王资阴阳之用，取明水火以共祭祀。《淮南子》以大蛤为方诸，李真以此得水数斗，盖有已试之验。今以明水难取，遂兼明火弗用，非 
      
所以祗事大神祇之意。乞再下有司访求所以取明水之法，天下必有能知之者。」诏令礼部讲求试验以闻。 
元符元年六月三日，诏：「今后大礼，提点事务官令礼部申尚书省取旨差。其天授传国受命宝依令奏请降出。」先是元佑七年并绍圣二年，皆朝旨差提点事务官，又奏请降出天授传国受命宝亦未有成法，有司奏禀，故有是诏。 
二十二日，将作监言：「被诏修建南郊青城斋宫，今已绘图进禀。缘大礼日逼，望且先次修建寝殿等，余候礼毕兴修。宫外城围亦预计工力。」从之。十一月十四日，斋宫殿宇工毕，凡为屋九百一十三间。 
十月二日，左司员外郎曾旼言：「伏考典礼，以气臭事神，自周人始，至于近世，易之以香。谨按先儒何佟之议何佟之：原作「何于之」，据《隋书》卷六《礼仪志》改。，以为『南郊、明堂用沉香，本天之质质：原作「资」，据《隋书》卷六《礼仪志》改。，阳所宜也。北郊用上和香，以地于人亲，宜加杂馥。』前代《祀志》，实存其说。今北极天皇而下皆用湿香，至于众星位，香则不复设，窃恐于义未尽。臣等看详《元丰亲祠仪》，南郊龛陛及壝内从祀神位已有立定《上香仪》，而内壝之外众星未有立定香数。神位繁密，难以 设香炉，欲比附壝内从祀神位，每陛设香炉一，其湿香各以四两为定制。」从之。 
