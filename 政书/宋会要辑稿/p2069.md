<!-- { "loadSidebar": true } -->
仁宗天圣元年十二月，知审刑院滕涉言：「当院每准吏部南曹连到刑部、大理寺牒定夺选人公私罪名，内大理寺称止是收理，别无勘到情款；或称该赦释放，无凭定夺，致南曹依条重移当院定夺，此盖详断官避事，住滞选人。望自今如将可行定夺罪名依前避事不(定详)[详定]，从院司申举。」诏：「流内铨南曹自今选人常例会问过犯公私罪名「流」字下原衍「内铨南曹自今选人常」九字，据文意删。，仰止会问刑部，令本部检定关报。」 
二年十月，判刑部燕肃言：「每赦书德音，即本部差书吏三百人誊写，多是差错，致外州错认刑名，失行恩赏。乞自今宣讫，勒楷书写本，详断官勘读，匠人雕板印造发递。」从之，仍差详议、详断官各一员勘读。 
七年十一月，诏自今刑部不得接见宾客及纵入闲杂人。 
十年五月十日， 
     
诏：「法寺断奏(按)[案]牍，旧以元勘(按)[案]纳中书本房，岁久毁腐。自今委大理寺每断奏后一月，实封关送刑〔部〕遣吏别置簿历管勾，立便于中书刑房点对承领，用堂印封送赴省，置库架阁，无得交杂损失。如诸处合要照证，即上历封送，常切拘收。内有连按下三司者，亦缴封刑部，刑部每季差详覆官一员提举。苦管勾、手分差替出官，并须交割，违者当行朝典。」 
八月四日，刑部言：「本部凡追到已断告敕，寄省司毁抹。近降编敕，令所在注毁，限十日申省。又附令敕合追官如丁忧停任，旧告敕若两任作一任，当(牍)[牒]刑部置簿拘管。只缘凡降断并不计道数，即省司不见得曾与不曾丁忧停任，虑追索不足，因循散失，望申诫诸路画时关送当部。」从之。 
庆历二年四月九日，刑部言：「凡承受审官院、三班院、吏部南曹会问诸色官员过犯度数，例委手分检簿抄录，主判官书牒回报，多有漏略。欲委详覆官每季轮一员监勒检阅，系检供报，着为定制。」从之。 
审刑院，淳化二年置，元丰三年八月并归刑部。 
纠察在京刑狱司，大中祥符二年置，元丰三年并归刑部。 
《神宗正史 职官志》：凡其属有三：曰都官，军大将及徒隶名籍之事隶焉；曰比部，钩考帐籍及赃罚、欠负之事隶焉；曰司门，津梁、道路及国门几察之事隶焉。旧以刑部覆大辟案，而增置审刑院详谳，其京百司刑禁则隶纠察司。官制正名，悉归刑部。凡 
     
官十有三；尚书一人，侍郎二人，郎中、员外郎、刑部各二人，都官、比部、司门各一人。《哲宗职官志》设官十有二，尚书、侍郎各一人，余同。 
尚书、侍郎、郎中、员外郎。尚书掌天下刑狱之政令，而侍郎、〔郎〕中、员外郎分治其事。凡制勘、(案)[按]劾、审录、奏谳、纠察、程督则隶左检察定夺，除雪、叙复、移放则隶右。格不载者，同尚书通领。其都官、比部、司门事亦如之。若御史台或诏狱录问辟(因)[囚]及三品以上官以侍郎，余以郎官。大祀则尚书 誓，荐熟则奉大牲，大礼肆赦，则侍郎授赦书，承旨释囚。分案八，设吏五十有二。《哲宗职官志》分案十二，置吏同。 
神宗熙宁元年二月十六日，大理寺言：「敕阁自来轮差详断、法直官兼监「直」字原在「官」字下，据上下文意乙正。，半年一替。缘断官日诣审刑院商量文字，及中书、枢密勾唤不定，难为专一监守。欲乞专差检法官二员监敕阁，更不轮管本寺纸库、钱库、签书铨曹、审官院文字。及移法直官房依旧于阁下，仍差归司官二人、府吏二人同共管勾。旧条审〔刑院〕、刑部、大理寺不许宾客看谒及闲杂人出入，如有违犯，其宾客并接见官员并从违制科罚。乞并亲戚不许入寺往还，所贵杜绝奸弊。」从之。 
五月二日，知审刑院齐恢等言：「本司近年已来文案稍多，全藉官员晓夕断奏，虽早入晚出，有大理寺一司常制，然其间不勤所职往(议)[诸]处看谒之人，深虑废事。欲乞今后应审刑院、大理寺官除休务假日外，其余合(人)[入]本司日分并不得于诸处看谒，所贵尽心职事，不 
     
离官次。」从之。 
十二月十三日，诏：「自今被举试刑部法寺官者，流内铨收阙便注正官。如就试人不中，别与差官遣并以后来到铨名次、资序注拟。」先是，每岁试刑法官必于二月八日。内有离任赴今试不及而稽留以待后试者，是致本任阙官常至半年。而就试不中，又法许复归任，故铨部亦不敢使阙，州县患之。故有是诏。 
二年十二月二十四日，看详银台司文字所言：「诸处奏到大辟罪人断讫文案，今后只申尚书刑部，仍令本部详覆，候岁终具都数以闻。」从之。 
三年三月二十四日，诏：「审刑院、大理、刑部详议、详断、详覆官初入以三年为一任，再任以三十月为一任，仍逐任理本资序。欲出，即与先任满半年指射差遣，第三任满出者仍与堂除，若本司更举留者亦听。若任内失错稽违多、驳正少，既不许举留。其审刑能驳正大理寺误断徒以上刑名，与等第酬奖；其失错稽违者，责罚亦如之。刑部、大理寺并准此。遇南郊前一季许约断案外，余除朝旨送下急速公案外，更不得约旧法奏断绝，乞宣付史馆其罢之。其支赐都数比旧量与增添，致年终比较逐官断罪有无失错稽违及驳正刑名，分三等第给之。」 
八月，令殿前步军司今后大辟罪人并如开封府条例送纠察司录问。 
十一月八日，诏尚书刑部：「诸州奏到灾伤，朝廷差官体量安抚，及量轻重降(不下)[下三]司指挥，付逐处长吏收掌施 
     
行，中书画时上簿拘管。令置逐路灾伤簿，委法直官专切封掌。凡遇送下捉贼酬奖，令一就检簿定夺系与不系灾伤，明具合该酬奖等文状申奏。如有差错，其本部官吏取旨，重寘之法。」 
四年六月九日，中书刑房言：「刑部详覆官如疏驳得诸处断遣不当大辟罪，每一人与减一年磨勘。如失覆上件公事，每一人即展磨勘一年。累及四人，即冲替。」从之。 
七月二十七日，御史知杂邓绾言：「乞诸州收禁大辟罪，画时具单状两本申提刑司，本司缴连一本申刑部，本部上簿拘管，候逐州奏案到日对簿钩销。如有不到，即行勘会，仍委中书非时取索刑部拘管簿书点检。」诏：「如已作大辟申刑部，后来勘得却非大辟，申刑部照会。」 
八年，罢详议、详断官亲书节案，止令节略付吏，仍减议官一、断官二。此据《职官志》，不得其月日。 
二月十八日，中书言：「堂后官王衮等编定命官四等过犯，乞付有司。更不置详定命官过犯及看详编配罪人所两局，遇赦令刑部比例定夺，上中书施行。」从之。 
二十九日，审刑院详议官、殿中丞朱大简等言：「昨定审官西院差澶州都巡检康昺不如法，御史台劾大简迁延不决，会赦衔替。缘大简欲赴中书、枢密院巡白，以故稽期，非弛于职，而枢密院按置以法。」诏审刑院、大理寺自今中书、枢密院送定公事，依条定夺，毋得巡白。 
九年十二月二十二日，诏自今颁降条贯，并付刑部雕印行下。 
     
十年五月十四日，刑部言：「诸处断宣敕自经治平大水，颇多散失，亦有本处元不关到者。虽曾关而吏胥隐漏，检会之际，或容侥幸。至于官员犯罪，并劫贼伪造印三等公案，略不以时架阁。凡有取索，动经岁月，其间羇旅之人尤可矜悯。欲乞(讨)[计]会审官东西院、流内铨并入内内侍省，取已断官员宣敕与本部宣敕，比对职位、姓名，如有漏落，更互抄录，以补其阙。仍重编排，自庆历三年为始。其熙宁元年至九年终三年公案别架阁，略具元犯因依、姓名申提点刑狱司类聚缴纳，本部月轮详覆官二员与主簿互计会，合属处抄录编排。」从之。 
元丰年闰五月十二日，诏刑部、大理寺自今奏举习学公事，并举曾试刑法得循两资以上人。 
十二月十八日，置大辟狱。诏天下奏案并刑部、审刑院详断。于是刑部言：「本部于断案素所不习，应大理寺旧官吏令尽归刑部，以大理寺详断官为刑部详断官，仍以大理见断案付之。」 
二年二月三日，诏审刑院、刑部：「近因并差详议、详断官入试院，积未断公案五百余道，罪人幽系囹圄，日夜待命，岂宜淹滞留壅如此，其自今月三日后官吏并勒宿。」 
六日，审刑院、刑部请以审官东院地为审刑院，太常礼院地为刑部详断司。从之。 
二月二十四日，诏审刑院、刑部自今留滞公案及二百道，官吏勒宿。《职官志》云：「是岁诏审刑院、刑部官吏免宿直，如积案至二〔百〕即宿。」 
四月二十六日，知审刑 
      
院安焘言：「天下奏案视十年前增倍已〔上〕，审刑院、刑部详议、详断官视旧员数颇减「院」字上原衍一「部」字，据文意删。，乞复置详议官一员。又详议官 签刑部断案「又」字下原衍「详」字「 」字下原衍「钥」字，据上下文意删。，职事不专。乞分议官六员，每案二员连签。若情状可疑，未丽于法，即议官通签，如此则疑难之狱得尽，众议明白，罪案不致留积。」诏增审刑院详议、详断官各一员，罢刑部检法官一员，余如焘请。 
五月八日，知审刑院安焘言：「比年详议官以文案繁多，责重赏轻，除者多不愿就。乞以二年为一任，任满减磨勘二年。自刑部差者已及成资，先依刑部任满法推恩。未成资者，补及成资推恩后别理一任。」从之。 
六月二十六日，诏：「审刑院、刑部遇科场及试刑法，流内铨、三班院人并于试前半月选官申中书，审刑院三人，刑部七人。候差试官毕，据阙差权正官，到限一月了绝已分文字，过限不支添给。」以刑法官多差考试，而候差权官稽滞案牍，从逐司请也。 
七月十六日，诏在京狱案有系囚者，法官先断奏。从知大理卿事崔台符请也。 
八月十二日，中书言：「应朝旨置究治事，欲委审刑院、刑部置管勾，非特旨立限者及一季未奏下，所属催促。无故稽留若行移迂缓，并所属不催举，并劾奏，责刑房季终点检。」从之。 
二十二日，诏刑部详断、检法官再任，并二年为一任，任满详断官减磨勘二年，检法官减一年。以刑部言详断官、检法官虽许再任，无愿就者，故优其恩也。 
      
诏增判刑部官俸视大理寺。据《职官志》系元丰二年事。 
三年。诏刑部、审刑院断案及详定事半年不能决者，以状上中书、枢密院「书」字下原衍一「书」字，据文意删。。此亦据《职官志》，不得其月。 
正月七日，诏大理寺鞫罪人，依开封府例报纠察司。后大理寺乞旬具徒以上事报纠察司，许之，开封府准此。仍诏纠察司如察访得虽非徒已上，而出入不当，许索文案点检。 
