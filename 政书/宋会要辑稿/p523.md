<!-- { "loadSidebar": true } -->
建炎三年九月二十日元年：原作「三年」，据《建炎要录》卷六改。，诏：「据群臣章疏，请幸东南。金贼狡诈，难以便凭探报，远去中原，专备一方。可暂驻跸淮甸，庶四方有警，皆易接应。除河北、河东已相继发兵，及京师已应副运并委措置防托外，可分留精兵，科发钱物，于应天、拱、泗州等处防守，准备使唤，增重中原之势。应合行事务，令三省、枢院同共措置施行。今来巡幸，即非迁都，捍御稍定，即还京(关)[阙]，以待二圣之复。驻跸之地，不为久计。仰先次行下，不得辄有兴修改易，以致劳费。」先是，诏将来巡幸，驻跸扬州，行下知扬州吕颐浩修治城池，命膳部员外郎陈兖干办顿递行宫一行官吏将佐军兵安治去处，虞部员外郎李俦干办舟船并桩办粮草，发运使李佑、淮南转运使李传正并差随军转运使。 
十月一日，车驾登舟，巡幸淮甸，宰执、侍从、百官、三衙禁旅、御营使司、五将军佐扈卫以行。 
十四日，次泗州。 
十五日，诣普诏寺塔下，宰执、从臣扈从。 
二十七日，至扬州驻跸。诏：「应军吏官兵等，昨自应天府扈卫从至扬州，道路勤劳，并与转一官资，合转(员)[官]者与(员)[官]。该载未尽者，条具取旨。」 
十月十五日，车驾巡幸淮甸寿宁寺，诣僖祖以下神主前烧香。 
建炎三年二月三日，诏宰执、百司、诸军并扈卫车驾渡杨子江。是日至镇江府，十三日至杭州。 
三月一日，诏：「昨金人逼近，仓卒南渡，暂至钱塘，势非得已。每念中原，未尝终食敢忘。今累据探报，金人军马已离扬州，钱塘非久留之地，便当稍进，移驻江宁府，经理中原。可于四月上旬择日进发，应江宁府合预排办并沿路一行程顿等事，有司疾速施行，务要前期趁办。应副诸军外，余事尽从简便，不得骚扰。」 
三日，命尚书右(承相)[丞]叶梦得专一提领户
      
部财用，充车驾巡幸顿递使。 
二十八日，诏曰：「国家历运中微，干戈未弭，时因巡省，盖顺权宜。以江宁府王气龙盘，地形绣错。据大江之际，兹惟用武之邦；当各路之冲，实有丰财之便。将移前跸，暂驻大邦，外以控制于多方，内以经营乎中国。尚虑有司排办过于奉承，百姓追呼，疲于道路，傥齐民之或扰，岂菲德之敢安!将来巡幸，缘路州郡及两浙路、江东监司、江宁府，不得分毫骚扰，以安人心。」 
四月二十日，车驾进发，自杭州幸江宁府。五月八日，至建康府驻跸。旧江宁府是日改为建康府。 
闰六月二十六日，诏车驾幸浙西。二十七日，诏户部侍郎叶份先次点检沿路排顿去处。知建康府汤东野充巡幸应办事务官，先次令往平江府排办事件。 
二十八日，次镇江府。九月四日，次常州荆溪堂。五日，次无锡县。 
绍兴元年十一月五日，诏绍兴府驻跸日久，漕运艰梗，军兵薪水不便，可移跸临安府。令徐康国日下前去权知临安府，措置移跸事务，候席益到交割府事讫，依旧同共措置。 
十二月二十四日，诏车驾移跸临安府，留神武右军统制官刘宝、张宗颜两项人马，仍且在绍兴府驻札，听候朝廷指挥起发。令张俊统其余兵并中军将全装军兵结成队伍，准备扈从。 
二十三日，尚书省言：「车驾用来年正月十七日移跸临安府，所有侍从百司官吏，窃虑难以一并起发。」诏令侍从及百司官吏并自正月十日许逐旋从便先次起发前去外，留户部侍郎并郎官一员，左右司郎官各一员，枢密院检详官一员，粮审院官各一员，左藏西库官一员，量(载)[戴]见钱金银，随从进发。 
二年正月一日，合门言：「〔军〕贺移跸临安府，正月十日登舟。今比附旧例，画一事件如〔左〕：一、车驾登舟日更不视事，至日禁卫行门等殿内排立，皇帝出禁，禁卫等迎驾，自赞常起居，随拜三呼万岁。皇帝坐，合门官已下，带御器械官并祗应官等，并一班起居，次管军一班起居，官(各)[合]宣名即宣名。次引宰臣宣名常起居讫，宰臣并管军、合门官已下并祗应官等，并头巾、窄衣、带子。皇帝升辇，至御舟降辇。或乘马，临时听旨。一、沿路逐日住程处，引三省、枢密院起居，升舟奏事，先应奉、合门官已下并管军并赴起居，如有上殿臣僚并合门官奏事，并升舟奏事如仪。早朝依例放。一、沿路州府县镇现任官并就本处迎驾起居，不许辄离本界。一、沿路遇忌辰日，臣僚并免起居。一、沿路如值雨雪沾湿，臣僚等并免起居。一、车驾至临安府，其日江岸禁卫、合门等并排立，并应奉官已下立定，皇帝出禁城，〔禁〕卫等迎驾，自 
      
赞常起居。随拜三呼万岁。次合门官并合应奉官迎驾，常起居讫，皇帝升辇行宫，或乘马，临时听旨。侍从官并百(岁)[司]欲乞依例于行宫门外迎驾起居。」诏依。 
同日，太常寺言：「正月十日车驾进发，移(毕)[跸]临安府，今参酌到合行事件：一、车驾自绍兴府进发，登舟日并至临安府，各合差侍从官一员诣天庆观圣祖殿烧香。其香并令入内内(寺)[侍]省请降，付绍兴府、临安府本观收掌，至日供烧。一、车驾巡幸，沿路所过名山大川，系逐州府差官致祭。今来乞令绍兴府、临安府依例施行。」诏依。 
十四日，车驾至临安府驻跸。 
四年十月一日，宰臣赵鼎等进呈韩世忠奏报，番伪贼马自淮阳军犯承、楚州。上曰：「朕为二圣在远，及天下生灵久罹涂炭，屈己请和，而黠虏贪惏不已，复肆侵凌，朕当亲总六师，往临大江，决于一战。」遂诏先遣张俊统率所部军马前去应援韩世忠，及令刘光世移军建康。 
十一日，殿中侍御史张致远言：「近缘警报，车驾将亲总六师，往临大江，事属机密，恐合早降黄榜，预行约束，每事简省，务在不扰而集。如稍有配率，许人陈告，仍委侍从、台谏官觉察弹劾。」诏依。 
同日，诏已降指挥，亲总六师，往临大江，其扈从臣僚，从官可差孙近、梁汝嘉、王居正、刘岑，台谏赵霈霈：原作「沾」，据《建炎要录》卷八一改。、张致远，都司王绾，检详陈昂，郎(汪)[官]汪思温、李元瀹、吴并。百司官吏除侍从、台谏官自合依例，并三省、枢密院已选留人吏外，百司留吏、户部、祠部、大理寺、粮料院、审计司、左藏东西库、省仓、内藏库、榷货务、官告院、(驰)[驼]坊、合门、御厨、御马院、禁卫所、皇城司、通进司并量留官吏人兵外，其余三省、枢密院诸房及应干曹部官司局所等官吏，并本管下人兵，并令从便于诸州县权暂寄居。仍仰逐州县照在行在日文历，已请终至，接续批勘请给。内见系行在就都历批勘。仍令户部依例分劈小历前去，合用钱米，许于诸州县应干见在储司，不以是何窠名，除朝廷日近桩办下钱米不许支使外，余并许取拨应副。稍有阙误，许寄居官司官吏等径赴尚书省陈诉，具违戾当职官吏重(制)[置]典宪。仍并候春暖，逐旋发赴行在。 
二十七日，车驾至平江府。 
五年正月十九日，参(和)[知]政事、行宫留守孟庾恭请车驾暂还临安府，诏依。 
二十七日，行宫留守司言：「临安府状，勘会前来车驾进发，于盐桥章亭驿登舟，出天聪水门。(念)[今]来车驾回銮，未审于甚处登岸。」诏章亭驿登岸，备仪卫还行宫。二十八日，诏可于二月三日进发回临安府，札与诸官司照会。 
二月二日，御史台、太常寺、合门言：「已降指挥，暂回临安驻跸，今具仪制条令故事下项：一、《车驾省方仪令》：车驾巡幸请还京，及期出城百里外奉迎，主当物务并监临官免赴。临京再于五里外起居，次日入问圣体。一、仪制，车驾临京，诣城外奉迎，起 
      
居依合门仪。内执政及两省、御史台官并尚书侍郎以上侍从官、节度使俟迎驾讫，分左右前道入内。一、检会《因革礼》，太平兴国五年，太宗北面回，礼院言銮驾回京，是日早留守文武百官并出城奉迎，再拜起居如常仪，退。中书、门下两省常侍以下、舍人以上，御史中丞，并引驾至升龙门下马，分班序立。驾至，中书、门下横行，余官不横行，俱再拜三呼万岁。俟驾过，其不引驾官先至丹凤门外立班，俟驾至，横行起居，再拜，随拜三呼万岁，分班，俟驾过。次日，中书、门下、文武百官内殿起居如常仪。一、今来前项仪令故事，比附参酌，若依仪起居讫前导官前导，缘今来车驾系乘御舟进发，窃恐难以前导。兼员数止有三两员，若依令除主当物务并监临官不赴外，余官出城百里外奉迎，其合赴官数目亦是不多。兼俟迎驾班退，合赴近城五里外起居，其经由道路窄隘，或至日值雨，虑恐难以趁赴。及百里外即非程顿去处，若行仓造侍班幕次，显是劳费。欲乞并行权免，止依仪集应见任文武臣僚并寄居待阙官京官小使臣以上，出城五里外立班，(奏)[奉]迎起居。一、今拟定将来奉迎车驾节次。其日留守率应见任文武臣僚并寄居待阙京官小使臣以上，并履笏，内将校止窄衣、执杖子。出余杭门五里分立定，俟御舟将至，舍人揖躬喝拜，两拜起且躬，留守奏圣躬万福。再喝拜，两拜讫，各祗候。俟御舟过，并退内。留守先入门，赴章亭驿御幄下侧立定。俟车驾降御舟，入御幄坐。管军官僚并合从驾祗应官，欲乞免奏万福。留守自赴幄殿下立定，舍人揖，宣名奏万福。喝祗候，留守升幄殿当头问圣体讫，两拜，如有宣谕又两拜。讫，诣御座左侧奏事如仪。俟奏事毕，降阶，退。皇帝升辇还内。如宣马，临时听旨。沿路官局并履笏迎驾起居，应合从驾官并管军臣僚、祗应官等，并从驾还内如仪。一、已降指挥，车驾章亭驿登岸，备仪卫还行宫，百官免前导。所有城内前导官，缘道路窄(溢)[隘]，亦乞依城外礼例，更不前导。」诏依。 
三日，车驾自平江府次吴江县。四日次平望镇，五日次秀州，六日次崇德县，七日次临平镇。 
七日，御史台、太常寺、合门言：「依(修)[条]令故事，俟车驾还内，次日文武百官内殿起居，问圣体如常仪。所有今来车驾还内，次日起居问圣体，伏乞朝廷取旨施行。勘(合)[会]已降指挥，车驾候到临安府，依例作歇泊假三日。」诏候歇泊假满日，依自来条例施行。 
八日，至临安府，上乘辇还行宫大内。 
诏：「应昨日自临安府扈从及随逐官吏、禁军、内诸司各与转一官资，余人犒设一次。内有该载不尽之人，令有司取见诣实，比类施行。白身人候有 
      
名〔目〕日收使。」 
