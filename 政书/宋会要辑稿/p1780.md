<!-- { "loadSidebar": true } -->
三年正月五月，御史舒亶言：「铨院事无正条，止凭吏人检到例，因缘或致奸弊，乞委官以例删定为例策。」诏铨院合施行事，并编入敕令格式。亶又言天下选人名在吏部者且万人，索其家牒，以式注籍。
八月十四日，诏吏部流内选自今称尚书省吏部。 
五年二月一日，诏：「吏部拟注官过门下省并侍中、侍郎引验讫，奏候降送尚书省。若老疾不任事，及于法有违者，退送改注。仍于奏钞内贴事因进入。」 
七月十四日，诏：「诸改官于官名应避者，拟以资官资品恩数，并依合改官法。」 
六年闰六月七日，尚书吏部言：「二广承务郎以上，任烟瘴处差除知州，系朝廷差外，余过满一年，乞放罢。」从之。 
八年二月二十三日，门下省言：「中书录黄，前淮南节度推官吕公宪等状，各磨勘当改官，乞下吏部先引验。吏部已引验四人，奏已降出，正月庚子当引见。及未引验八人，见磨勘十九人。」诏转官人依旧例除官，余候举主有事故并不碍引见，候御殿日依旧。 
哲宗元佑元年四月四日，三省言：「吏部曾经堂除选人，除曾历省府推判官、台谏、寺监长贰、郎官、监司并归吏部差注，内不因罪犯替罢者合入远，与近；合入近，与先次指射差遣。其朝廷特差者，不在此限。」从之。 
同日，诏：「应合试选人年五十以上、历两任，六十以上、一任，无赃罪及私罪情重，并今任非停替者，并与免试。」 
十八日，诏：「八路选人员缺，除有专条并奏差及一时指挥，并水土恶弱及自来差摄官处，并依旧外，余归吏部。」又诏八路选人员缺归吏部者，接送(顾)[雇]钱，并依详定设法所奏。 
二年二月十六日，诏吏部选人改官，每岁以百人为额。从侍郎孙觉请也。 
三年三月十八日，诏：「奏举改官职官、县令人，过犯轻重或刑名特旨不同，令吏部斟酌事理，看详比附取旨。」 
五年十一月十二日，三省言：「元佑五年秋季入流一百二十八人，四年秋季入流一百三人，五年比四年多二十五人。今以前次科场大礼奏荐转员换授人数，以三年分为十一季约筭。内一季约一百五十四人有畸，并元佑五年秋季入流(百)[一]百二十八人，合为二百八十二人。复以身亡、致仕、刺配、放归田里、勒停、丁忧、寻医、侍养、假满、落籍、分司及叙用、服阕、寻医等参部人比折外，其事故多二十一人。」 
六年五月二日，三省枢密院言：「元佑六年春季入流九十六人，五年春季入流一百四十七人，六年比五年少五十一人。又将前次科场大礼奏荐转员换授 
      
人数，以三年分为十二(等)[季]，以一季约一百五十四人，并元佑六年春季入流共二百五十人，除身亡、致仕、勒停、丁忧、寻医、侍养、假满、落籍及叙用、服阕、寻医、年满比折外，其入流多十七人。」 
绍圣元年闰四月七日，右司谏朱勃言：「元佑变法，选人改官，岁限百人，而有司奏请作三甲引见，以三人为一甲。积累至今，待次者亡虑二百八十余人，率二年三季始得引见。请以元丰令详酌增损。」诏引见磨勘改官人，权依元丰令五日引一甲，每甲引三人，每年不得〔过〕一百四十人。俟待次不及百人，取旨。 
七月二十一日，吏部言：「元佑三年进士内特奏名经明行修人赐同五经出身王邻臣等，候郊礼毕，特与免试，注经使缺。赐文学郝阅之等，候大礼毕，与免(否)[召]保一员，依条差注。今来科场，乞依元佑三年指挥。」诏并依特奏名例。 
二年(年)正月二十五日，中书省言：「制敕库修例到得替若荫补进纳及应举出身、假官京府助教，并得替合注官者，每春秋试时议三道，或《刑统》大义五道，或断案二道，断案七分以上，时议、《刑统》、经义辞理俱优，(马)[为]优等；断案六分以上，时议两通一粗，《刑统》、经义各四通，为中等；断案三分以上，时议两通，《刑统》、经义各三通，为下等。即历任有举主五人，摄官初到选，散官权官归司年满，新及第者并免试。每百人就试，取优等一人试卷，申纳中书省，取旨推恩。上等二人，第一人循一资，余人占射差遣。承务郎以上减一年磨勘。中等五人，并不依名次注官。承务郎以上与近地，升一年名次。余并下等，注合入官。」从之。 
三年六月四日，考功员外郎何友直言：「在部已待次人，请每(中)[甲]权添引三两人，拘半年可以引尽。自今下到文字人，别置部籍。候引尽旧人，却用见行条敕，每一甲止引三人，仍于引验日截会。」诏每甲权添二人引见，候引尽见在人数日罢。 
七月四日，吏部言：「准敕，引见改官人权依元丰令，五日引一甲，每甲引三人，不得过一百四十人。今准敕每甲权添二人。本部看详，既依今降指挥，五日引见五人，其至岁终，难以限定人数。所有前降指挥每年不得过一百四十人，合行冲罢。」从之。 
四年四月二十三日，御史蔡蹈言：「吏部差法，新进士、诸科及第官，用元丰二年指挥，司法阙先注新科明法，次注明法人。切详先朝既废罢明经学究科，特设新科明法，以变革旧业，故优为恩例，使趣新习。赐第之后，率先进士，并注司法，盖变法之初，所以示劝。今经二十年，旧人为新科者十消八九，恩例之优少损。欲乞司法与其余判司阙，衮同从上差。」从之。 
十二月二十三日，成都府路转运司言：「乞逐路将用举主升资选人，先具举主考第到司公参月日申吏部，候符下方理名次射阙。」从之。 
元符元年正 
      
月二十二日，三省言吏部侍郎左选诸县簿尉相兼处，请不注流外人。又言成都府转运司陈察乞监司岁举明谨端恕善治狱者，充录事参军。诏令吏部立选法闻奏。 
二十七日，左司谏陈次升言：「改官人除缘边有急难外，余乞(下)[不]得奏辟。」从之，其已差李积中，令吏部改正。 
徽宗崇宁二年五月二十三日，吏部侍郎刘拯等奏：「今后不经部注授差遣，不显存亡及十年者，并移入别籍根究施行。并吏部供到长定格诸色选人，除本选数及颇忧停集外，过格十年已上者，于吏部南曹投状，准格敕磨勘，依旧例召清资朝官保明，委无伪滥违碍，即与送铨，降两资注拟。如无资可降，(江)[注]边远同类官。其过格二十年已上者，铨曹不在施行之限。」诏依长定格施行：如十年不到部，与降一官；十年已上，别置籍拘管(限)[根]究施行；二十年已上，并落。 
二年七月八日，吏部奏请今后选人纳(却)[脚]色外，更令依熙宁式样，别供家状册子。从之。 
五年十一月三日，吏部尚书虞策奏：「检准节文，愿补满前任者，到任三十日内申。又准诏令节文，乞用恩赏注阙而别选缺者，听留后任收使，授告敕五日内自陈。缘外官多不知吏部合用条令，偶出违上件日限，吏部便将合得恩赏又补满前任指挥更不施行。欲自今后出违上件日限，并只降名次，违十日，降一月，违一月已上，降一季。其补满前任及曾用恩赏改任收使指挥，自依旧。」诏愿补前任者，到任限半年；用赏注阙而别就选阙者，听留后任收使，授告敕限一月内(中)[申]陈。
(致)[政]和二年七月二十九日，诏：「访闻有官人以员多缺少，至累年不调，多致匮困，朕甚悯之。应合出官人，待次半年以上无缺注拟，及停废替黜已经一期，可各随本资序注拟一次，每州不得过三人，登科人并添差。」 
三年正月二十七日，吏部侍郎刘焕奏：「检会本选令，恩赏循资者任满赏，非幕职官奏举县令及别领职任人，与就任改正资序，余取射缺状移注。今来曹掾官若有该恩赏循资，虽未有就任改正之文，缘上件员阙皆许从事郎以上及令录、判司通注，今相度欲将在任曹掾官该恩赏循资之人，并令就改正资序。」从之。 
十月十八日，吏部侍郎刘焕奏：「本选近承朝旨编类选人名籍，已分姓编排逐人乡贯、三代、〔年〕甲、出身、循资、历任、举官、功过，立定草沓，修成四百册。本选郎官刘绛日(豕)[逐]自早至(幕)[暮]，虽休务切督人吏，编成案沓，录写净册了毕。本官委日宣力，伏望优与推恩。」诏刘绛依郑绛例转一官。郑绛事见侍右。 
五年十二月五日，吏部侍郎刘焕等奏：「承吏部左选令，诸非本部注拟之官，而被旨送部与合入差遣，或因体量负犯到部，其资序远近，并依本部条法。本部契勘选人非本部注拟，如被旨送 
      
部与合入差遣之人，即未有明文。今欲乞依左选法，并依本部条法施行。」从之。 
七年五月二十五日，吏部侍郎刘焕等奏：「契勘选人恩赏循资，各随见任官考第迁转。内修职郎循一资，拟从事郎。若该改官有出身人，改宣义郎。其修职郎无恩赏，一任回该磨勘，许关升从政郎，改宣教郎。即是从事郎恩赏循资，比之不该恩赏之人，却降一等改官，显属未均。从来未有申请。今相度欲乞应修职郎因赏循入从事郎，该改官如考，依令入从事郎并从政郎法改，所贵各沾恩赏。」从之。 
八年六月二十八日，吏部奏：「据福建路提举学事司申，保明到李弼昨任从政郎充福州教授，任内政和七年分教养学生六百人以上，合该循一资，仍减举主一员改官，申部乞推赏。检承敕臣僚上言：『吏员增多，本因入流之冗。尝考吏部磨勘除依旧法外，有以任诸局减考而改者，有以任川远减举官而改者，有恩酬赏比类而改者，有因大臣特举而改者，有托因事到(关)[阙]而改者，有虽刑寺违碍先次而改者。积之岁时，殆将复倍。伏望并行措置。』诏除川、广水土恶弱去处减举官外，余并依元丰法。勘会元丰法内即无福建路教授减举官赏格，既承上件指挥，无减举官酬赏，缘未有逐等推赏条格，合行申明。」诏李弼与减二年磨勘，其选应减举官一员改官酬赏者，与占射者差遣一次。 
