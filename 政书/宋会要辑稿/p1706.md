<!-- { "loadSidebar": true } -->
兴昃食，兢兢业业，惧无以协帝华而绳祖武，若涉渊冰，未知攸济。间者设举荐之科，下聘召之命，而寔材犹未出也。塞徼幸之门，申奔兢之禁，而公道犹未行也；广言路，恢治具，而纪纲未立；择守令，务宽恤，而民俗未裕；赃墨之刑非不严，而未能使人皆君子之行；钱谷之问非不勤，而未能使国有积年之储。屯田以实塞下，或谓兵不如农；改弊以赡邦用，或谓铁不如楮。岂为之不得其要欤 抑文胜而弊难革欤 何视古之弗及也。夫内修政事，宣王所以兴周；综核名寔，中宗所以隆汉。考之方策，其施行之迹何如 子大夫通达古今，明于当世之务，凡可以移风易俗，富国(疆)[强]兵者，悉陈无隐，朕将览焉。」得正奏名萧国梁以下四百九十四人，第为五等，赐进士及第出身、同出身。特奏名黄硕以下二百九十五人，赐进士出身、同进士出身、同学究出身，登仕郎、京府助教、上下州文学、诸州助教。 
同日，试武举进士，内出制策曰：「有阵必有名，有名必有数。吴之常山，郑之鱼丽，太公之五行，李靖之六花，即其名可以知其义，即其数可以知其法，固有不待考而明者。至于掘机之阵，其制出于黄帝，因邱井之法而开九方，因方隅之位而分奇正，虽后世有天智神略，莫能出其阃阈。今考其问对之辞，所谓数起于五，何以不起于四 数终于八，何以不终于九 四为正，不知何者为正 四为奇，不知何者为奇 阵间容阵， 
      
队间容队，所容者何地 散而成八，复而为一，所别者何形 其后又有论风后八阵者，谓衡抗于外，轴布于内，风云附其四维，所以备物，虎张翼以进，蛇向敌而蟠，飞龙翔鸟，上下其势，所以致用，不知又何以分乎 子大夫讲此熟矣，其详(者)[着]于篇，朕将亲览焉。」得正奏名蔡必胜以下二十人。必胜补成忠郎，余悉补承节郎，减磨勘年有差。第二名李可久、第三名林桂与第一人恩例。可久先有官，复进官二等，用龙飞榜恩例也。 
五年三月八日，上御集英殿试礼部奏名、特奏名进士，内出制策曰：「盖闻虞舜无为而天下治，周文王则日昃不遑暇食；汉文帝宽厚长者，务以德化民；而宣帝则严综核之政，以法绳下。此四君者，为道不同，同归于治。然则劳逸宽猛之宜，亦各因其世耶 朕以菲薄，获承丕绪，循尧之道，兢业万机，罔敢逸豫，亦惟治古帝王是是式，八年于此矣。而德有所未至，信有所未孚，阙政尚多，虚文尚胜。敦朴以示化，而踰制者尚繁；钦恤以祥刑，而(祗)[抵]法者尚众；严入仕之涂，而铨曹犹未清；察长民之官，而循吏犹未着。至于士风之未厚，民俗之未淳，广储蓄而食未丰，蠲赋租而人未裕，有劝农之官而田不加辟，任观风之使而民或告冤，侧席幽人而贤才尚遗，伏轼勇士而猛将犹阙。屯田积谷，或以为兵不如农；择帅安边，或以为文不如武。救弊之术，时措之宜，子大夫之谓讲闻也，其悉心以对， 
      
毋枉执事，朕将亲览焉。」得正奏名郑侨以下三百九十一人，第为五等，赐进士及第、出身、同出身。特奏名刘鼎以下二百九十一人，赐同进士出身、同学究出身，登仕郎、将仕郎、上下州文学、诸州助教。 
同日，试武举进士，内出制策曰：「昔唐太宗与其臣李靖讲论兵法，至终篇，发最深之问，靖则等而三之：一曰道，谓神武不杀也：二曰天地，谓天时地利也；三曰将法，谓任人利器也。太宗亦以不战而屈人兵为上，百战百胜为中，深池高垒为下，要使学者繇下以及中，繇中以及上。其言是矣，然任人利器，深池高垒，此在我者固可以自善其术，至若不杀之武，不战之功，虽我之本心，然有不可得而自必者。我欲待之以诚信，彼且复我以诈谋；我欲怀之以德义，彼且应我以(疆)[强]暴。若之何其使学者习而进于上乎 太宗身百战以平祸乱，李靖穷兵沙碛，每出于中下之举，终莫能践其上者，岂亦言之易(行)而〔行〕之难乎 抑自治之策，伐谋之兵，精神之折冲，道德之安疆，亦有说乎 子大夫儒而谈兵者也，其悉以法之最深者，为朕条陈之，毋略。」得正奏名赵鼐以下二十九人。鼐补保义郎，余悉补承节郎。特奏名郑砺进武校尉，吴嘉宾进义校尉，减磨勘年有差。 
八年三月十七日，上御集英殿试礼部奏名进士，内出制策曰：「朕丕承大命，司牧兆人，寅畏严恭，惧德弗类，是以顺考帝王之宪，铺寻载籍之传，求其可师， 
      
以济于治。惟七制之明后，若三宗之显王。固本培基，则有务德之君；振旅治兵，则有雄材之主。习闻其号，亦观厥成，咸有所偏，未臻于极。若孝文之德，则罪不拏，宫不女。惜露台之费，除租税之征，可谓仁矣。然而恬芒刃之施，释斤斧之用，唯尚宽厚，其威不伸。朕以孝文之文也，而能厉之以武，不亦善乎。若孝武之功，则选明将，讨不服，匈奴远遁，百蛮向风，可谓盛矣。然而积尸暴骨，快心胡越，财略耗而不赡，干戈因以日滋。朕以孝武之武也，而能本之以仁，不亦善乎 呜呼!文者王帝之利器，武者文德之辅助也。文之所加者深，则武之所服者大。唐之太宗，实惟兼之。观其内平祸乱，外除戎狄，安堵黎元，各有生业。史氏所以称其功德兼隆，由汉以来未之有者也。瞻言清风，切所向慕。伊欲规其能事，跋其成绩，何修何饰而外户不闭，行旅不赍 何取何营而断狱几刑措，米直三钱欤 家给人足，厥道曷由 仁义功利四者之宜，当安所施 子大夫习先圣之术，通当世之务，合志度义，其知之矣。其明以启告朕，悉意正论，毋枉执事，朕将亲览焉。」得正奏名黄定以下三百八十九人，第为五等，赐进士及第、出身、同出身。特奏名陈瑀以下四百八十一人，赐同进士出身、同学究出身，登仕郎、将仕郎、上下州文学、诸州助教。 
同日，试武举进士，内出制策曰：「朕惟在昔修攻战之具，设守御之备，常出于国家无事之 
      
时。而富国(虽)[强]兵之道，率皆取于人事。锄耰以当矛戟，簦笠以当甲楯，春鏺夏褥乃其步骑也，田里相伍乃其符信也。凡所以取于民者何其顺且便，而教其民者何其简且易欤 今江淮襄汉榛莽千里，故号沃壤。抑欲推古人已行之事而时措之，留屯万人，如赵充国之在金城欤，则兵不安于为农，而或妨于阅习；将兵民杂耕，如诸葛亮之在渭南欤，则兵农不能以相安，而或至于两废。何古人行之，功 如此之可必，而今日为之，如此其难也 岂规画之未尽，抑奉行之一不得其人耶 子大夫为朕推原其所以然，无略。」得正奏名林宗臣以下三十三人。宗臣赐武举及第，补保义郎，余悉赐武举出身，补承节郎。特奏名吕庭彦补进武校尉，李元老补进义校尉，减磨勘年有差天头原批：「『林宗臣』一作『林管』，下同。『三十三人』一作『四十一人』，『保义郎』一作『秉义郎』。『减』字上一本有『各展』二字。」。以上《干道会要》。
      
宁宗庆元元年五月二十三日，宰执进呈来年临轩策士，依祖宗典故合权免。上曰：「今以国恤，当俟后举施行。」余端礼等奏曰：「后举方为龙飞牓，却行临轩之礼。」 
同日，诏：「庆元二年礼部奏名进士，可依祖宗故事，更不临轩策试。」 
二年三月二十八日，阁门言：「已降指挥，庆元二年礼部奏名进士更不临轩策试，依故例，阁门引见，退赴幕次，祇授 牒袍笏讫，引门谢，分作两日引见。先是一引见举人日，依仪于后殿引，系七拜大起居。班首出班，致词归位，五拜讫退。一、检会绍兴八年六月引见举人，系在徽宗皇帝显肃皇后服制内，未纯吉服。其 
      
举人止令四拜起居，致词讫再两拜。一、今来引见举人，系在孝宗皇帝服制内，未纯吉服。依例止令四拜起居，致词讫再两拜。一、检会绍兴八年、隆兴元年引见举人，并系射殿坐。不引见，谢、辞。上殿班止三省、密院，奏事毕，移椅子。皇帝临轩坐见举人。若系假故日分，令合门官已下祗应诸司官、承旨、修注、管军、御带、环卫官行门起居，次三省、密院起居奏事，余官并免赴。一、旧例引见举人讫，出殿候有司给散 牒并袍笏毕，逐甲赴殿门外，谢讫退。一、旧例引见举人前二日，合门差舍人一员、承受二人，就净慈寺习仪，令礼部告报。一、旧例引见举人，候礼部牒编排到黄甲姓名，合门取旨引见。」诏为在孝宗皇帝服制内，权于后殿引见，依例分作两日，止令上三甲入殿立班，余门见，并令入出和宁门，经由门户并早一刻开，余从之。 
五月十二日，上御后殿引见礼部奏名进士，正奏名邹应龙已下五百六人，第为五等，赐进士及第、出身、同出身。特奏名程维显已下五百七十八人，赐同进士出身、同学究出身，登仕郎、将仕郎、上下州文学、诸州助教。 
同日，引见武举进士正奏名周虎已下五十九人，虎补秉义郎，林仲虎、游叔昌补保义郎，并赐武举及第。余悉武举出身，补承节郎。特奏名补进武校尉、进义校尉，减磨勘有差。 
五年四月十八日，上御集英殿引见礼部奏名进士，得正奏名曾从 
      
龙已下四百一十二人，第为五等，赐进士及第、出身、同出身。特奏名谢藻已下七百八十九人，赐同进士出身、同学究出身，登仕郎、将仕郎、上下州文学、(文)诸〔州〕助教。 
同日，试武举进士，得正奏名陈良彪已下四十五人。良彪、
胡应时并补从义郎，李亮补成忠郎，并赐武举及第。余悉武举出身，补承节郎。特奏名补进武校尉，减磨勘有差。 
十九日，上御幄殿，引呈武举人射射。 
二十六日，上御幄殿引呈文士正奏名射射。 
二十七日，上御幄殿，引呈文士特奏名射射。 
五月七日，上御集英殿，临轩唱名，赐进士及第。至第一、第二甲毕，进膳。御药院欲用近例，自三甲已后，只逐甲拨。京镗等同入札子，乞遵祖宗故事，逐一宣名。上欣然从之。至再临轩，镗等奏曰：「臣等适来僭越陈情，此乃祖宗旧制。孝宗皇帝晚年艰于久坐，只一两举权宜如此，自后遂以为例。陛下一旦复举旧制，多士在廷，皆得一一仰望清光，实为盛事。臣等与多士不胜荣幸。」上曰：「既是祖宗旧制。岂可轻废 」同日，诏曾一龙可改名从龙。 
