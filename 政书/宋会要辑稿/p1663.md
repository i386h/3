<!-- { "loadSidebar": true } -->
五月二十四日，臣僚言：「贡举条制，最为严密。向使有司一一举行，必无轻犯条制者。谓如结保，必须相识。使其人果是庸缪，或假手以得解，或多赀以经营，或抰人以同行，为相识者岂不知之 然而同保之罚不行，故轻易与之结保，此当严者一也。保官必须批书印纸，使其人果伪冒，或不相谙委，或所牒大多，自合审细。然而保官之罚不行，故轻易与之为保，此当严者二也。所差帘外官，如封弥、监门必得精明稍有力量之人，庶可检柅吏奸。内封弥官尤为紧切，仍须两员，同共机察。臣窃闻封弥官亦有周旋亲故之弊，或取他人文卷之佳者，改移入亲故卷内。若得两员，庶相牵制，此当严者三也。所差巡逻之人，必令皇城司拣选不生事而亦不敢为奸弊者，庶免反为地道，此当严者四也。其誊录人，自今须十名为一甲，并要亲身，不许和顾代名。如有代名之人，许甲内自陈。其不首者，他日事发，并同犯人坐罪。」从之。 
七月十八日，宰执进呈礼部侍郎兼直学士院兼权给事中李巘、中书舍人罗点、起居舍人兼权中书舍人莫叔光看详国子司业计衡奏：「士子科举，一于经义则或不足于词藻，一于诗赋则或不根于理致，乞照绍兴十三年国子司业高闶条具太学课试及科举三场之制。臣等谓两科之分，其来已久。绍兴十三年、二十七年，臣僚申请兼科取士，非不 
      
详尽。然皆行之一举，随即分科。盖缘人材各有所长，难以求备，勉强取办，终不能精。强其所劣，并丧所长，虽平时场屋有声之人，亦复未免指诮。臣等窃谓宜如旧便。」上曰：「士人各有所长，亦不必拘兼经。」 
二年七月十六日，礼部尚书李巘言：「乞下四川，自今试院开牓，实时专委官编辑贡籍，详着本人姓名及三代年甲，曾举不曾终场，系与不系试下，明白该载，发赴省部，毋得稽缓。庶几别无隐漏差误之患，免致徒有取会往来之劳。」从之。 
十一月二十七日，南郊赦：「应举人因事殿举及不得入科场之人，除犯徒罪以上及贡决未曾改正、编管未放逐便人外，可并许应举。其枉被刑责人，若元断官司不为保奏，仰诸路监司遇有诉理，委官索案看定。如实系枉断，即令所属依条保奏施行。」 
三年二月一日，诏曰：「周家选士命卿，大夫宾兴而献其书；汉室举贤诏郡，太守身劝而为之驾。在礼甚重，得人宜多。眷惟本朝，率用此制，每当三年之大比，特下一札以详延。肆朕纂承，加意搜揽。念庠序作成之久，必有俊髦；而岩穴幽隐之间，岂无遗逸。兹申谕旨，各俾言扬，充秋赋以朋来，升春官而论定。大廷亲策，冀闻忠谠之陈；好爵尔縻，共赴功名之会。庶图实用，式副虚怀。」 
四年正月二十四日，以吏部尚书兼侍读赵汝愚知贡举，给事中黄裳、左司谏胡珣同知贡举，得合格奏名进士徐邦宪以下三百九十六
      
人。 
三月八日，吏部尚书兼侍读赵汝愚、给事中黄裳、左司谏胡珣知贡举毕，同班奏事，上宣谕曰：「闻今年取得人甚好。」汝愚等奏曰：「今年所取省试前名，偶多得四方知名之士。臣等在贡院，多用论策参考，是以多得老成。」上曰：「少年轻俊之人，往往会做得文字。朝廷取人，当先器识。所取文字，须是典实。」汝愚等奏曰：「朝廷设科之意，本是要取人才。但看文字气骨如何，若大体好，虽有小疵，却自可略，即是得人也。」上以为然。以上《光宗会要》。 
《文献通考》：光宗初，建议者云：「省闱试士，春令尚浅，天寒晷短。间遇风雪，则砚冰笔冻，书字不成。纵有材，莫克展布。请展至二月朔，而殿试则于四月初选日。」从之。 
【宋续会要】
 选举 宋会要辑稿 选举一 举士十一 
      
举士十一
      
庆元元年正月二十六日，内降诏曰：「古者以德行道艺兴贤，然惟用于长治；后世以经术辞章取士，顾乃任于公卿。今之选举，已非古之详；古之官使，孰与今之宠。士生斯世，何患遗才。粤兹访落之初，尤急亲贤之务。孰当大比，申饬攸司。方侧席兴见晚之嗟，谅弹冠起观光之志。其为劝驾，以副虚怀。」 
二年三月九日，以吏部尚书叶翥知贡举，吏部侍郎倪思、右谏议大夫刘德秀同知贡举，得合格奏名进士莫子纯以下三百八十八人。 
四年二月一日，诏曰：「朕惟立国之经，尤重取人之制。考其德行，周莫盛于宾兴；较以文辞，唐益严于贡举。肆膺基统，丕迪训谟。尝循三岁之彝，庸广 材之汇。黜浮崇雅，虽加核于实能；言古验今，顾未皇于亲览。将谨临轩之始，或多在野之遗。爰饬有司，式稽大比。俾朋偕于秋赋，期悉上于春官。英俊陈治平之原，伫躬垂问；郡国选博习之士，尚副详延。咨尔多方，体予至意。」 
五年三月一日，以礼部尚书黄由知贡举，吏部侍郎胡纮、侍御史刘三杰同知贡举，得合格奏名进士苏大璋以下二百五十四人。 
嘉泰元年二月一日，诏曰：「周室兴贤之典，必考德以为光；唐家进士之科，与明经而并列。粤惟我宋，稽合前猷，内阐胶庠之规，外分郡国之学。于平时而教诏，至大比以言扬。繇立制之兼详，故得人而独盛。逮
      
于菲质，率厥旧章。念凡科目之求，实乃公卿之选。思得洁修之士，尝再下于诏书；急闻切直之言，既一加于亲策。兹属予恭默之际，敢忘尔功名之图。矧天相于邦家，必世多于髦隽。熏陶寖久，蕴蓄宜丰。虽于数路以旁招，取以三年而非数。列郡将严于劝驾，逌司毋怠于程能。偕计吏而来，当深明于世务；有好爵之与，斯无靳于尔縻。其以至怀，孚于众听。」 
二年三月一日，以礼部侍郎木待问知贡举，起居郎王容、右正言施康年同知贡举，得合格奏名进士傅行简以下三百二十五人。 
四年二月二日，诏曰：「盖闻自昔帝王，勤于求贤而逸于得人，故自即位以来，三下宾兴之诏，英材辈出，为国之光。永惟祖宗之洪业，任大而守重。非贤不乂，圣有格言；得士者昌，古有明训。旁搜博取，使岩穴幽隐毕为时用，乃当今之上务。三年大比，彝制具存。其 有司精择，拔其尤者，令偕计吏，升于春官。朕将延对大廷，俾陈治安之策而施行之。布告天下，使明知朕意。」 
开禧元年三月一日，以礼部尚书萧逵知贡举，中书舍人陆(俊)[峻]、右谏议大夫李大异、礼部侍郎兼直学士院李壁同知贡举，得合格奏名进士林执善以下二百五十九人。 
三年二月一日，诏曰：「朕宵旰庶政，寤寐群英。念治今日者，匪借异代之贤；而习先圣者，宜明当世之务。粤从临御，屡俾搜扬。矧兹多事之时，莫若得人之急。惟道德之富，庠序之所作成；贤能之书，乡闾之所推择。属当大比，其悉上闻。伫陈治平之元，式赴功名之会。强学待问，谅乐罄于忠嘉；量材授官，庶协图于康济。咨尔多士，体予至怀。」 
嘉定元年三月一日，以吏部尚书兼翰林学士楼钥知贡举，兵部尚书倪思、中书舍人蔡幼学、右谏议大夫叶时同知贡举，得合格奏名进士宋倚以下二百七十三人。 
三年二月一日，诏曰：「朕惟我祖宗张设科目，以网罗天下之彦，厖臣硕辅，多此涂出，庶几虖三代选举之意。朕以凉菲，获承丕绪，所与共天位、治天职者，非一时贤士大夫虖。故自践阼以来，凡数下宾兴之诏，思得英杰，协图康功。然而士气堙郁，未获尽伸；文体萎薾，未克复古。朕方注怀人物，加意作成。惟渊源醇正之学是崇，惟直亮鲠切之言是用。四海之士，闻风兴起，既有日矣。今兹大比，尔多士其各抒所韫，试于有司。贤书来上，朕将亲策于廷，以备器使。《诗》不云虖：『鸢飞戾天，鱼跃于渊。岂弟君子，遐不作人。』朕之激昂士类，盖与周之先王同出一揆。尔多士其可不勉自澡濯，以副朕招徕之意虖。」 
四年三月一日，以吏部侍郎汪逵知贡举，吏部侍郎刘 、礼部侍郎曾从龙、左司谏范之柔同知贡举，得合格奏名进士周端朝以下二百五十五人。 
六年二月一日，诏曰：「朕寤寐髦隽，协济治功。即位以来，下宾兴之诏凡六矣。济济多士，布列中外，因其材而器使之，盖庶几古
      
者敷奏明试之意，岂直为文具、循故事而已哉!夫上以实用求，下必以实材应。今兹大比，群有司其精加考核，令与计偕。经术惟正论是崇，词章惟典雅是尚，毋为曲学，毋事虚文。朕将试之春官，拔其尤者，亲策于廷。异时出长入治，皆繇此其选焉。各务搜扬，以称朕意。」 
七年三月一日，以刑部尚书曾从龙知贡举，礼部侍郎范之柔、左谏议大夫郑昭先、刑部侍郎刘爚同知贡举，得合格奏名进士姚宏中以下二百七十人。 
九年二月一日，诏曰：「周当大比，必登乡老之书；唐设众科，尤贵进士之选。非贤不乂，振古如兹。仰惟列圣之诒谋，聿严三岁之成法。肆菲凉之嗣服，赖髦隽以图功。将再纪于周星，七攽于诏旨。思皇多士，为王国以克生；钦乃攸司，俾文闱之精核。经术宜通于缊粤，词章毋尚于浮华。偕秋计以朋来，升春官而论定。大廷亲策，乐听谠言。好爵尔縻，庶收实用。式伫观光之盛，更资劝驾之勤。告尔多方，体予至意。」 
十年三月一日，以兵部尚书黄畴若知贡举，工部尚书任希夷、右谏议大夫黄序、礼部侍郎袁燮同知贡举，得合格奏名进士陈埙以下二百六十九人。 
十二年正月十五日，诏曰：「国家迪三岁之彝章，吁四方之众俊。大比重宾兴之举，踵周家选士之规；名臣由科目而升，迈唐室得人之盛。肆朕纂图之久，深勤侧席之思。已八启于文闱，悉朋来于时彦。属当秋赋，俾与计偕。
      
爰申饬于攸司，其益加于精择。必得贤能之实，一惟程度之公。尔遂观光，克赴功名之会；朕将亲策，乐闻忠谠之言。岂惟好爵之与縻，庶获群材而并用。 图康济，迄底隆平。咨尔庶邦，体予至意。」 
十三年正月二十二日，诏将台谏同知贡举一员改作监试。详见《杂录》。 
三月一日，以吏部侍郎宣缯知贡举，右谏议大夫俞应符充监试，礼部侍郎杨汝明、起居舍人李安行同知贡举，得合格奏名进士邱大发以下二百七十人。 
十五年二月一日，诏曰：「汉崇经术，群士并兴；唐重词章，名臣辈出。于皇昭代，参用前猷。设科目以待天下之贤，法虽殊于里选；用文艺而考人才之入，制犹近于言扬。肆朕丕承，屡当大比，
矧事功方新之日，政英髦思奋之秋。命方国以傍搜，饬有司而精核，先器识而黜浮华之习，尚理义而振萎薾之风。毋以议论正大为迂，毋以指陈剀切为激。俟登名于天府，将亲策于昕庭。庶得光明俊伟之材，式副寤寐招徕之意。」 
