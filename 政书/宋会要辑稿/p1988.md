<!-- { "loadSidebar": true } -->
二十七年三月二十四日，户部侍郎王俣奏：「切见旧制登闻鼓院在正阳门南之西廊，院在门西之北廊句首疑脱一字。，检院亦相距不远。大厦深严，密迩皇城，盖所以增重其事，昭示四方。往者权臣擅朝，人情冤抑，不欲上闻，此官殆废。是时官府治所无不增修，独检、鼓两院杂于比屋之间，不过数椽，浅露狭隘，仅能揭榜而已，殆非仰称陛下通达下情之意。望申严所属，讨论旧制。诏令工部措置。本部下将作监委官相视，检、鼓院据臣寮所请，移于正阳门外，切恐士庶疑惑，难于陈诉。欲乞各于旧址增展地步，重修盖公厅、吏舍及入出门屋，以周围墙。其左右民舍有碍，以其它隙地给还。」从之。 
二十八年十月二十七日，右正言朱倬言：「臣闻设敢谏之鼓，置理检之司。凡以通下情，达冤抑，故其实封条目，鼓院有八布，检院有六外，此则通封投陈，约束周备。初鼓院，次检院，次理检，此其序也。若所陈与事目异，不得收接，此其法也。而两院出未尝服应元立事目约束此句疑有误。，是至微杪之事悉 嚴宸，有傷事體。望特加训饬，凡与上项条目相应、次序不越者，方得收受。」又试给事中杨椿言：「近多有前执政大臣子孙或勋臣戚里之家干求差遣恩泽之类，臣恐自此日滋奔兢之风，有害廉退之义。望明降指挥，今后似此者不与施行，兼令下有司约束禁绝。」诏令谏院照检、鼓条法看详措置，申尚书省取旨。「今看详两院进状条目此奏无首，疑有脱误。，检院系机密军国重事、军期、朝政阙失、论诉在京官员、公私利济，许收接。鼓院系公私利济、机密、朝政阙失、言利害事、论诉本处不公、理雪抑屈、论诉在京官员通封、大礼奏荐、 断、致仕遗表恩泽、已得指挥恩泽、试换文资、改正过名、陈乞再任通封许接。所有约束断罪，非不详备。盖缘日近因循，并不举行，是致将侥求差遣、希冒恩泽、坊场债负微杪之事一例收接。欲乞自今后令两院官吏每遇进状人，须管躬亲审问。如委是依得条目，方得收接；若实封外面题写与状内所陈不同，依上书诈不实科罪。理检院依此。」又臣僚乞进状人次第经由理检院。本院契勘：「在法，诸进状初诣登闻鼓院，次检院，次理检院。又检准《国朝会要》，祖宗时理检院言：检会 文，登闻院鼓院除常程文字依旧施行外，如有称冤滥沉屈者，画时引赴理检院，取结罪文状。如涉虚妄狂诳，便仰晓示不行。欲乞下理检院，照应 
      
祖宗旧法。」从之。 
二十八日，登闻检院言：「上书进状人自来召土著有居止之人委保，往往以献陈公私利济为名，其中多是夹带论诉告讦及语言狂妄，不应上闻之事。比至追证，即行走逸，盖缘所责保人甚轻。欲乞今后应上书进状人如系有官人，即召本色有官人；进士、布衣，即召见在上庠生；僧道百姓召临安府土著有家业居止之人，军人召所属将校各一人作保，仍令逐院籍书铺户系书保识，方许收接投进。」从之。 
孝宗绍兴三十二年八月二十三日，已及位未改元。诏：「省部系政令之原，人吏它日出职，当在民上，所宜廉谨，以立基本。询闻积习成弊，官员士庶理诉公事，必先沮抑。法虽可行，贿赂未至，则行遣迂回，问难不已。若取(永)[求]如欲，则虽不可行，亦必舞法，以遂其请。传闻四方，何以率劝。自今有此等被抑之人，许诣登闻鼓院陈诉，当议重寘于法。其陈诉人虽曾行赂，与除其罪。」 
隆兴元年八月十四日，(设)[诏]登闻检院、鼓院监官各二员，各减一员，以右谏议大夫王大宝等条具并省，故有是命。 
干道三年六月二十一日，监登闻检院李木言：「今检、鼓院虽隶属谏垣，旬申理检院，不过已放逐便人姓名。至于所诉之曲直详悉，曾不与闻，则理检之实废矣。欲望陛下因理检院之名，责理检之实。」上问理检院今尚存否，奏云：「理检之名虽存，其实已废。」上曰：「甚有补于治道。」令后省参照典故条画。于是给事中王曮等奏：「本朝天圣七年始制匦函，专命御史中丞为理检使。自元丰改官制以后，中丞衔内始不带理检使。今检、鼓院依政和门下后省令隶属谏院，而御史台犹存理检院之名。检、鼓两院旬申，不过已放逐便人姓名而已，诚与元置理检使本意不同。臣等今看详，欲以检、鼓两院依旧隶谏院外，如遇进状人称冤滥沉屈者，引送御史中丞，子细审问。如中丞缺，即付以次官。内有事体稍重者，特旨降付台谏，依给、舍拟定事理施行。」从之。 
闰七月十五日，宰执进呈毕，上论理检院故事，因谓叶颙等曰：「朕常思祖宗创立法度，以贻后人。后世子孙不能保守，极可惜。」叶颙等奏曰：「祖宗创法垂统，亦甚艰难。子孙万不能守句末疑脱「一」字。，一旦失之可惜，诚如圣谕。」上曰：「创之甚难，坏之甚易。」蒋芾奏曰：「臣常记元佑三年进士第一人李常宁廷试策，破题四句云『天下至大，宗庙社稷至重，百年成之而不足，一日坏之而有余』，当时以为名言。」上曰：「诚为名言。」芾又奏曰：「所谓坏者，非一日遽能坏也。人主一念虑之间，不以祖宗基业为意，则事事放例，驯致败坏。故人主每欲自警戒，常恐一念虑之失。如陛下忧勤恭俭，厉精政事，而于念虑之间常自警戒，虽古之圣帝贤王，用心不过于此。」上曰：「朕非独自警戒而已，又且忧后世子孙不能保守 
      
为可惜。」颙等皆曰：「此乃国家灵长之忧此句疑误。，陛下之言至此，天下之幸，宗庙社稷之福也。」 
十二月四日，宰执进呈刘廷老投匦上封事云：「究目前之利病，应诏书之所求，而乃论诉刘才邵之子恩泽不当事，言甚猥细。」上曰：「此非上书本意。」蒋芾奏曰：「欲押归本贯如何 」上曰：「如此甚好。」 
四年七月十三日，检院言：「检会天圣七年八月诏：『昨降敕命，应诸色人凡有指陈军国大事、朝政得失、大段冤枉，累经诉理，未获辨明，或事干机密，并许诣检院投进。近来所进文字多不应得敕命，宜令登闻检院，自今诣院投状人，须应得敕内指陈名目，方得投进。如进文字却有不同，并当严断，仍先取诣实审状以闻。』景佑元年三月六日，中书门下言：『检会(过)[近]日有诸色人诣检匣进状，妄称军国机密，多是希求身名。今后如依得先降(救)[敕]文，即收接，仍取责审状一处连进。』」诏检坐祖宗故事，令尚书省出榜于登闻检院晓谕。 
十四日，诏：「诸色人诣检院投进文字，已有指挥约束。如归正人投进文字，并许收接，取责审状。内有希求狂妄，亦依条断罪。」 
八月十七日，监登闻鼓院翟畋言：「本院省记一司旧条例，收接四方士庶、命官、诸色人等投进文字通封实封状，计一十六件。实封状：公私利济、机密、朝政阙失、言利害(利)[事]、论诉本处不公、理雪抑屈、论诉在京官员，已上八项，并系折角实封。不通封状「不」字当衍。：大礼奏荐、敕断、致仕恩泽、遗表恩泽、已得指挥恩泽、试换文资、改正过名、陈乞再任，已上八项，并通封。本院依得逐项事目，方许收接投进。本院于绍兴三十二年十月内准尚书省札子，勘会自来诉事，合诣登闻鼓院进状。访闻本院多以状不如式及召保等退难留滞，不即收接，致诉事之人径邀车驾唐突，显属未便。得旨，今后诸色人诉事，须先诣登闻鼓院进状，本院官画时点勘所陈事理，实时收接投进，不得非理沮抑退难。仍限三日，不候请宝，出给告示，放令逐便。如不曾经由鼓院，往自唐突，依见行条法指挥科罪。今来登闻检院条例，投进文字事目共止有六项：机密、朝政阙失、公私利济、军期、军国重事、论诉在京官员。本院切见检院未(成)[承](大)[干]道四年六月内黄榜约束进状人指挥已前，四方士庶往往将理雪冤抑及夹带论诉告讦、语言狂妄，不应上闻文字，诈作公私利济为名，实封投进。今来检院已承黄榜指挥，门前张挂，致进状人尽赴鼓院，投进文字。内有词诉冤抑、请给恩赏差遣等奏状，多是不曾经由次第，径赴本院投进，今来若不收接，虑有违前项圣旨指挥。欲望朝廷详酌，明赐指挥，行下本院，以凭遵守。」诏依检院已得指挥，令尚书省给榜。 
七年三月三日，诏：「今后士庶进状，军国重事、朝政阙失、边防机密、军期重害、公私利济、论诉在京官 
      
员，许于检院投进。其余应进状诉事，并赴鼓院投匦。仰诉事人于状前开坐经由，官司结绝告示，令检、鼓院官当面审实。仍令保状内明言委保某人，陈诉某事，方许收接进入。如状降付朝省，稍涉异同，并依条断罪。若检、鼓院失行点检，官吏亦科违制之罪。如看详所诉委是理直，即将前来理断失当官吏，具名取旨行遣。」中书门下省检正诸房公事司马伋奏：「勘会进状诉事，在法次第经由所行失当，方许投匦。伏 太祖
皇帝干(道)[德]四年六月诏，应诸色人进状申冤论事，不得蓦越，须经本处，不与施行及偏曲，方得投匦。及太宗皇帝至道元年七月诏令，诸州吏民诣鼓司、登闻诉事者，须经本属州县、转运司不为理，有司乃得授。照得日来诣阙进状之人，有不经省部陈理，不候所属结绝，有昨日诣都省陈词，今日便行进状者。及有未经诸处官司理断，恣行蓦越违戾。伏 真宗皇帝景德二年四月(照)[诏]，应实封表状不述事由，委判官当面审(结)[问]。如实系机密，画时进入。又四年诏，应实封进状，如进入后与审状异同及夹带他事，并科违制之罪。照得日来有事争竞产业、理雪过名、陈乞恩赏、补叙官资之类，辄作公私利济、军期、机密，紊渎天听，委是欺罔。」故有是命。 
七月二十五日，宰执进呈韩玉伏阙所上书。上问：「检院收接文字皆先观之乎 」虞允文等奏曰：「旧不如此，因今年三月内司马伋申请指挥，令先审而后进。」上曰：「此指挥未尽善。且玉所诉刺字效用，非军(欺)[期]乎 」梁克家奏曰：「如诉张权，亦是在京官员。但检院以为所问前后异同，故不收接耳。」上曰：「要是应得项(自)[目]，院官沮之非是，罢免。」虞允文奏曰：「恐太重。」上曰：「可降一官，仍取检、鼓院见行条令再与理会。」虞允文等奏曰：「容(闻)[开]具取旨，行下敕令所别行修定。」 
