<!-- { "loadSidebar": true } -->
十二年十一月五日，前将作监朱安国条上文思院三事：「一，侵欺失陷之弊起于转料，乞令自今不得转料。仍备坐隆兴二年左司郎中叶颙所立限，行下御史台，牒文思两界，遇有抛降造作，分别紧切常程项目，当日申工察，照限检举。如或留滞，径牒所隶，先将承行人吏断罪。违一日者杖一百，违三日者勒罢。俾经由应办官司知所警惧，则立限之法可以必行。一，旧来抛降金银，专以制造器皿，至于给散工食则例用一色具钱，故金银出入，莫非官物，门头易为关防。近来所支工钱，(当)[常]是纽折金银，专库工匠得以影带出入，并缘为奸。乞令户部自今文思两界除打造器物合支金银外，雇工食钱并给一色钱会支散，庶免影带偷窃之弊。一，皇城司差亲从官二名，充本院监作，每一季一替，自以与监官不相统摄，动辄胁持，及与合(千)[干]人兵共为奸利。乞自今后，差亲从官监作，以除去奸盗之根本。」并从之。

十三年正月二十七日，工部侍郎李昌图言：「文思院昨承淳熙九年九月十六日指挥，令别置金银雇工杂物新历抄转。自后本院虽曾别置，却乃仍旧誊过旧历尾虚桩数目，是致无从稽考。乞令将作监取索本院应管赤历，逐一点对，驱磨实管官物数目，截日创新，起置抄转。所是旧管文历权行架阁，庶得易为稽考。」从之。同日，工部侍郎李昌图又言：「文思院省记条格，门司迁贴司，贴司迁手分，手分迁押司官，押司官头名满三年，补进武副尉。过江以后，不差押司官，其专知官系都官差拨，缘此手分既无可转补，门司又不得递迁，公事绝无希觊。乞自门司而上，次第迁补。知、副知以二年为界，通理十七年，许补进义副尉。庶几人吏有所(雇籍)[顾藉]，不敢冒法。」从之。

三月十日，工部言：「乞令文思院遇支请到料次工钱，即申将作监，从本监转委丞、簿，同本院提辖监官监视支散。于旧来循例桩留二分半工钱之内，以半分给还工匠。其

     
余二分，以头子钱为名，一分专备工匠急阙借兑，一分充诸杂缘公糜费使用。不许妄乱从私支破，各置赤历，分明抄转，日书提辖监官，月终申解将作监，驱磨点对结押。其工匠急阙借兑一分钱数，正料到院，日下拨还。委本监常切检察，如于已存留三分之外，别有分文(灭)[减] ，许工匠径赴本部陈欣。」从之。新除将作监何澹〔言〕：「文思院有所谓杂支钱者，每二钱一贯桩留二百五十文在院，谓之二分半钱，以充诸杂糜费。如般担脚剩、补填折阅、额外庸雇、缓急犒设、非时修整之类，皆是缘公之费，势不能免。乞将上件钱以半分给还工匠，二分存留在院。」下工部勘当，而有是请。
闰七月二日，诏：「文思院上、下界并为一门出入，以上界监门充外门监官，下界监门充中门监官。」从工部侍郎李昌图请也。

十月六日，令本院上、下界印并为一面，以『文思院印』为文，提辖掌之。两院门记并为一面，以『文思院门之记』为文，大门监官掌之。

十四年四月七日，文思院言：「二岁合织绫一千八百匹，用丝三万五千余两。近年止蒙户部支到生丝一万五千两或二万两，止可织绫八百余匹。每遇大典礼恩赏，出给告命拥并，遂行陈(情)[请]，用杂花绫纸。乞岁支生丝三万两，织造绫一千五百余匹。」从之。

九月二十九日，诏：「文思院上界减巡防兵士二人，下界减造作工匠五人，大门兵士二人。」先是，上界专知官一人，手分二人，库经司兼花料司一人，秤子一人，库子一人，工匠一十三人，巡防兵士六人；下界手分三人，库经司兼花料司一人，门司一人，秤子一人，库子一人，铸印司篆文官、副篆文官各一人，铸印司工匠三人，造作工匠三十三人，大门兵士十人。于是司农少卿吴燠请减冗食，下敕令所裁定，而有是命。

绍熙三年五月二十六日，提辖文思院林复言：「本院旧差皇城司亲事官四名守把搜检，不合使之监视打造，(逐)[遂]致反有偷盗，因而罢去。见今止令临安府厢军守把，无足倚(伏)[仗]。」工部、将作监看详：「差皇城司兵士四名，专一搜检两门出入。其食钱欲于两院一分杂支钱内，依史馆把门亲事官例支破。所有见差步军司、临安府守把厢军，欲依旧存留，充两门守把，遇夜巡防。」从之。

嘉定四年七月十六日，臣僚言：「古人设官分职，有长有属，非徒以备数也。今四提辖官所以总财货出纳之权，居长者不领其事，为属者专其权于己，此其为弊久矣。姑以文思一院言之，凡所制造出入，监官自专，而辖长若无闻焉。上而曰部，曰监，止凭文移，无所参验，甚非祖宗创立提辖院官之意。今欲乞将见管金银钱物，令辖长照元管实数点检，应干钱物出入，先经辖长判押，然后同共支散。凡有造作器皿，提辖官不时下院点检。其提辖官不能悉心举职，亦乞严加责罚。若是，则监官得以自明，辖官不为虚设。自余三(割)辖，未免间有此弊，乞并令提辖官主其纲领。」从之。
 职官 宋会要辑稿 职官二九 〔少府监〕 〔染院〕 
     
〔染院〕


【宋会要】


     
西内染院，在金城坊旧日染坊。太平兴国三年，分为东、西二染院。咸平六年，有司上言「西院水宜于染练」，遂并之。掌染丝、帛、绦、线、绳、革、纸、藤之属。以京朝官、诸司使副、内侍一人监，别以三班一人监门，领匠六百十三人。西染色院，在金城坊，掌受染色之物，以给染院之用。太平兴国二年，置东染色库。三年，又置西染色库。咸平二年，省东库。以京朝官及三班二人监，兵士十七人。

(大)[太]宗淳化元年七月，诏：「染院染帛，除内中取索仍旧以红花染外，自余并给苏木。」

真宗咸平二年正月，诏：「每年染院端午、冬衣、十月一日、承天节、春衣五料，自今三司自二月一日后，预将五料数目支付，依次出染。至八月终管足。」

四年七月，诏：「染院梁物，须依元定料例染璁，(下)[不]得增减物料。如偷兑抵换，(提)[捉]获及陈告得知赃验明白者，杖配外州。」

大中祥符八年三月，诏都大提举诸司库务司「取元并染院文字看详，及亲相视见今染院及三司乞移入旧东染院利害，件析以闻。」当司相度：「东院舍屋数少，地位窄狭，柴蒿场并工匠营房相去遥远，俱不便近。欲只就西院开水池五所，置斗门放水，充洗濯物帛，(过)[遇]使即开斗门，夜间下栈 闭。本院内金水河两岸，即创置短墙遮护，不许放入浊污河水。遂勒本院相度。据专典军员兵匠众状称，若开小池，置斗门，放水洗泽疋段，遇水浑浊，退入护龙河，旋放清水。常程染练日，一两度换水；大段染练日，须至三度换水。约使金水河五十分中一二分，久远委不 事，亦无矾水颜色相犯。柜水河一道，长二十二步，深四尺，阔三尺。洗泽疋段池五所，各长二丈五尺，阔六尺，深二尺，放水深一尺五寸。退水渠一道，长五十二步，深七尺，阔四尺，内二十二步卷軬。今相度，只稍阔二尺。护河墙百二十六堵，各五尺。东院地位窄狭，河水细小。西院去请柴蒿场务，远者五里已下，日般三五转，人匠不破功。东院则近无柴蒿场，去城西诸场务请柴蒿约十二里至十四里有零，日般一转。西院工匠至本院约一里已来，东院营往回约二十八里，每日守门去，辰时方到，申时放作，酉时到营。如是放晚，趋门不及，无处安泊。又据壕塞计料到，开(握)[掘]柜水河、洗泽池、退水渠并护河墙，擗掠旧金水河，约(后)[使]千七百九十八工，诸作约使条砖九万一(十)[千]二百口，方砖四千口。斗门一十一座，约使金口石柱子二十二条，各长五尺，径一尺二寸；座子石二十二段，各自方一尺五寸，厚五寸；厌柱石二十二段，各长二尺，阔一尺二寸，厚五寸；约使 连长三十五条， 木二条。泥饰护河小墙，使麦 六十三束已上。除诸作约计到功料共三千七百四十五工。」并从之。

神宗熙宁二年十月四日，三司言：「监西染院皇甫宗宪等言，窃见在京见卖渍污浙绢，第一等浙绢每疋一千二百至四百，彩绢每疋只一千已来，显是

     
受赐之人皆愿生帛，兼省官中虚费人工材用。今后如遇支赐诸般例物衣服彩绢，如愿请生帛者，即乞换支渍污及第一等浙绢，实为官私之便。」从之。
 职官 宋会要辑稿 职官二九 〔少府监〕 绫锦院 
     
绫锦院


【宋会要】


绫锦院在昭庆坊。干德四年，以平蜀所得锦工二百人，置内绫院。太平兴国二年，分东、西二院。端拱元年，合为一。以京朝官、诸司使副、内侍三人监领，兵匠千三十四人。太宗(辛)[幸]西绫锦院，命近臣从观织室机杼。咸平元年，令改织绢。

真宗大中祥符六年十一月，诏：「绫锦院月供物料帐，除前帐如见在依旧攒计外，别立项，具某月日至某日织造若干数，于某库送纳，长阔斤重料例，不须更桩应在。」

神宗熙宁七年十月五日，诏：「减罢绫锦院工匠。仍候额内有阙，即令本院勘会的实合要造作得力人，却申三司勾抽，归院填阙。如或非泛生活，即须先于差出闲慢处抽那，不足方申三司权抽。造作了日，发遣归本处。」
 职官 宋会要辑稿 职官二九 〔少府监〕 文绣院 
     
文绣院


【宋会要】


崇宁三年三月八日，试殿中少监张康伯言：「今朝廷自乘舆服御至于宾客祭祀用绣，皆有定式，而有司独无纂绣之工。每遇造作，皆委之闾巷市井妇人之手，或付之尼寺，而使取直焉。今锻炼、织贡、纫缝之事，皆各有院，院各有工，而于绣独无。欲乞置绣院一所，招刺绣工三百人，仍下诸路选择善绣匠人，以为工师。候教习有成，优与酬奖。」诏依，仍以文绣院为名。
 职官 宋会要辑稿 职官二九 〔少府监〕 裁造院 
     
裁造院


【宋会要】


裁造院，旧在利仁坊，后徙延康坊。掌裁制衣服，以供邦国之用。初有针彩院，左藏库有缝造针工，给裁缝之役。干德四年始置此院，以京朝官、三班内侍二人监，别以三班一人监门，领匠二百六十七人。

真宗景德三年三月，诏罢裁造院执针女工。本院所管什物，每季作帐上三司。

七月，诏：诸王宫院所占工匠，定名差往，不得替换。

大中祥符三年七月，诏：「裁造院于步军司抽剩员二十人，巡宿看管官物，递相觉察，每季一替。」旧十月一界，差剩员为捧迭衣物者，不须别差。

