<!-- { "loadSidebar": true } -->
二十五日，西南张、罗、方蕃三蕃遣人入贡方：原脱，据《长编》卷四○四补。。 
十月二十一日，西南龙、张蕃遣人入贡。 
三年正月十九日，诏西南石蕃进奉人特令门见。 
闰十二月二十一日，西南蕃遣人入贡。 
四年十月五日，西南程蕃遣人入贡。 
十一日，龙蕃遣人入贡。 
五年四月二十六日， 
      
诏以西南龙蕃进奉人安化大将军龙以利为安远大将军，保顺郎将龙延舜等为安化郎将，奉化郎将龙以委等为武宁将军，龙延间等为保顺郎将。 
十二月二十五日，枢密院言：「泸州张克明奏请："应泸州新投降招附生界夷人，今后如与汉人相犯，并乞依汉法施行；若是同类相犯，乞比附黔州见行蛮人条制，以五刑立定钱数，量减数目，断罚入官"」从之。 

六年八月二十二日，诏：「今后押伴诸蕃使臣不许先次发遣，须候进奉人朝辞就路，复令管押以归。」 
八年二月二日，诏：「西南龙蕃进奉人安化将军龙以擎等旧有官者递迁一等，其未沾真秩者，并补官。」 

绍圣四年五月二十八日，泸南沿边安抚司言：「蕃官播夷界都巡检杨光荣与弟文瀚不和，光荣势弱，欲倚汉界为重。乞以播州东南地分作两面地：原作「北」，据《长编》卷四八八改。，并权充都巡检，杨光荣、杨文瀚仍望以检校祭酒名目降告施行。」从之，仍各与带银青光禄大夫、检校国子祭酒、兼监察御史、武骑尉。先是，南平军言管下蕃官左班殿直、权管勾播州夷界都巡检杨光荣乞献纳播州疆土，遂(招)[诏]泸南沿边安抚司指挥南平军，不得擅诱杨光荣叔侄等献纳地土，若逐人因事同出官，即与和解，务要安静。既而再乞作两面分官，故有是命。 
元符元年二月四日，诏蕃官内殿崇班龙金为内殿承制，西南龙蕃进奉人奉化郎将龙延解为武宁郎将，安化郎将龙 
      
文涉等七人为奉化郎将，保顺郎将龙延丕等二十六人为安化郎将，龙延未等二十人为保顺郎将，龙以高为归德将军，龙以谏等九人为宁远将军，龙以古等四人为安远将军，龙延哙等十二人为怀化郎将，龙延明等九人为武宁郎将，龙延誾等十七人为奉化郎将，龙延信等十六人为安化郎将，龙延洪等五人为保顺郎将。 
四月二十八日，诏西南罗蕃进奉人龙延蹇为归德大将军，龙延会为安远大将军，龙以(邱)[丘]为归德将军，龙以阖为宁远将军，龙延特、龙以徽二人并为武宁将军，罗以增等二十二人并为奉化郎将，龙延觅等九人并为安化郎将，罗元众等七人并为保顺郎将。 
二年二月一日，诏西南牟韦蕃进奉人安化郎将韦公夏等十二人并特授奉化郎将，保顺郎将韦公市等十五人并特授安化郎将，西南牟韦蕃进奉韦公利等四十三人并特授保顺郎将韦蕃：原作「葺」，据《长编》卷五○六补改。。 
徽宗崇宁四年三月三十日，广西经略使王祖道言：「牂牁夜郎首领献纳王江古州一带地土，建筑平、允从之三州。」群臣拜表称贺。 

大观二年八月二十五日，诏：「西南夷赴涪、泸、南平军纳土归顺，三州地理辽远，泸州又隶梓州路，相望隔越，抚纳劳徕，守佐之臣未必能(辨)[办]其事。新附之民初归王化，苟失其情，使其心悔，非率服蛮夷之道。除涪州已差庞恭孙外，泸州差赵遹，南平军差崔子坚前去，专一措置，仍疾速施行。」 

      
九月一日，荆湖北路提点刑狱张为言：「据下夷州首领任汉崇等状："伏闻皇帝恩临万姓，九夷八蛮皆归慕大化，各愿将管界东西四程、南北五程见佃地即请税承纳，余尽献入官。"」又据夔州转运司〔言〕：「南平军有夷人木攀族首领赵泰等大姓，木攀乐慕圣化，自改姓赵，今来泰等伏闻今圣有德有威，四海夷族尽有归顺之人，与兄弟叔姓将带一部族情愿献土归化，见耕佃土地请税，作汉家百姓，其余土地召人耕佃。管界东西五程、南北六程，周匝一十八程。」又言：「据南平军有播州夷人杨光荣同孙杨光琏状："所管系唐朝所遗地唐州平，生户一万余家，乞献纳朝廷。"」又夔州状：「据州蕃首部指挥使杨文贵等状："近年以来，闻今上皇帝圣德圣慈，百姓贫穷者，官破衣粮养活，病患之人，官破粥药疗疾。文贵等久限外界，无路得达。今涪州乞依例献纳田土。"」又据黔南路总管张庄言：「据宽乐州、安砂州、谱州、四州、七源州县先次纳土，归明皇化，各得安稳。本州岛头首宿老众共和议，愿将所管州县归明纳税，伏望悯念，永为王民。计二万人、一十六州、三十三县、五十余峒，幅员之广，又一万余里，不召自来。及赍到印记三十四颗，及具地图以闻。」宰臣等上表称贺。 
三年六月八日，诏以泸州人王忠顺纳土所建州曰纯州，县缺所建州曰滋州，倚(廓)[郭]县曰承流，缺滩县新化寨、慈竹寨、牢溪堡并隶泸南。 
政和 
      
三年二月十五日，诏泸南纳土夷人主首斗个林、皇甫部、李世恭并特与承信郎，充巡检，赐公服、靴笏；张永顺、夫农、个当朾、冻婆唱并特与进武校尉，充同巡检，赐紫罗窄衫。从本路缘边安抚司请也。 

十一月十五日，诏戎州石门、马湖一带新民纳土，建置祥州，分布县寨统隶。 
十二月十七日，知成都府庞恭孙言：「据光禄大夫、检校工部尚书、知保州董舜咨等状：情愿将保州所管一州并二十六大首领下地土献纳入官。」诏：「董舜咨特与正任成州团练使，赐公服、靴笏、二十两金涂银腰带，令大官东库支降官：疑当作「观」，同书食货五二之一一有「大观库」一目，可证。，及仰吏部差小使臣一员，赍告并所赐衣带等付庞恭孙交割给赐，其董舜咨候受告讫，令赴阙朝见。」 

五年三月十四日，手诏：「泸南夷人久失抚绥，近者侵犯疆陲，皆边臣纵慢，失于备御，又乐共城都监潘虎擅杀已降七十余人，致夷心疑阻。今梓州路转运使赵遹同安抚钤辖贾宗谅招纳胁从，唯首谋勿贷。如熟户、新民能率众讨荡，致一方安帖，其酋长当与正任刺史，余人并降二等推恩，不得妄行诛杀。」 

四月二十七日，诏：「泸南小丑，帅臣失于绥抚，侵扰边疆，监司坐视，不以上闻。贾宗谅除名勒停，转运、提刑司官各降两官。」 
五月七日，梓州路计度转运使赵遹言：「晏州夷人结集泸州、长宁军管下罗始党等诸族共一百余村作过，今已措置安帖。缘东接纯州管下新民黄斗个林等族，次接祥州管下新民 
      
皇甫世忠、李世恭、时世钦、胥永宁、张永顺、惠世谨、王永怀、包永义等村族，今来至夷贼投降了当，并无新民一村一族一名附从作过，又更黄斗个林助宋杀夷，把隘烧囤，赤忠归宋，诚可嘉尚。乞将首领先次推恩，其纯、滋、祥州祥：原作「梓」，据上下文改。、长宁军管下新民、大小首领及亲族夷众，共乞支破提举常平司封桩钱二万贯，令臣措置，优加犒设。承信郎黄斗个林，乞与转两官，管勾本族公事，除每月料钱外，支食钱五贯文，更不依《禄令》添给；保义郎祥州南面管界同巡检皇甫世忠、保义郎祥州北面管界同巡检李世恭、承节官管勾石门新民本族公事时世钦、承节郎管勾马湖新民本族公事胥永宁、承节郎管勾南管新民本族公事张永顺、承信郎惠世谨、承信郎王永怀、承信郎包永义，已上乞与转一官，料钱依《禄令》外，每月更增添支钱二贯，依旧不请添支驿料；修武郎纯州南面管界同巡检王忠顺、秉义郎纯州北面管界同巡检罗永顺，已上各乞与转一官，依《禄令》请给。」诏从之。 
九月七日，梓州路转运司言：「晏州夷族罗氏鬼首吕告向化。」诏补武略郎、西南蕃都大巡检使。 
十二月二十三日，手诏：「顷晏夷犯顺，骚动蜀土，赵遹将漕，屡贡封章，乞行天讨。玺书问对，至于再三，抗议不回。每中机会，迄无败事，生擒
卜漏，拓地千里，一方底定，蕃夷震迭。遹特除延康殿学士。」 
六年十二月三十日，太师、鲁国公蔡京等 
      
言：「伏 泸南招讨统制使赵遹奏攻讨晏州夷，焚烧落浓囤等钱粮仓廪舍屋约至万间，获致孳生粮斛不可计数，其巢穴悉已焚荡，乞拜表称贺。」从之。 

七年八月二十日，手诏：「泸南城寨招安、把截将之类，以年劳累迁都史，并蕃官夷界巡检等，旧法候立功，方得迁转及出官。若不生事，功何由立 甚非绥靖之策。今后如寔历五年满日，能弹压边界，别无生事，招安将合出官者，特与出官；蕃官巡检等与转一官，量增盐彩。稍有生事，重行典宪。」 
光尧皇帝建炎二年三月十六日，泸南安抚使黎揆言：「武功郎纪总自知播川城之后，把拓边界，又说谕知白锦堡杨维聪改过，亲身赴播川城公参。今播州城一带并皆宁肃，本官已移知威州，伏望优加旌赏。」诏纪总特与兼合门宣赞舍人。 
绍兴六年八月二十七日，何悫上言：「西南夷每岁之秋，夷人以马互市，开场博易，厚以金缯，盖羁縻之术，条法具存。本司弗虔，其弊滋甚，互市岁马，亏损常直，沮格拣退，致马不售，则或委弃，杀食而去，深恐因缘积忿，边隙寖开。乞申敕有司悉循旧规，庶几贸易悠久，夷夏各得其所。」从之。 

十四年四月二十六日，广南西路经略安抚使司言：「西南蕃今春起发进奉。本司契勘绍兴十一年以前诸蕃前来进奉，并依安南已得指挥，免使人到阙，只就衡山寨依例管设发回。今来未审合与不合发赴行在 」诏令广南西路 
      
经略安抚司倍支回赐，依旧例发回。 

六月十二日，广南西路经略安抚司言：西南大张蕃南宁州武泰军欲差人马前来进奉。诏本路经略安抚司倍支回赐，依旧例发回。 

十七年六月三日，兵部言：「据泸南沿边安抚司(由)[申]："武翼大夫、忠州刺史、西南蕃都大巡检使落抵自援名目以来，把拓边界，别无误事，欲依政和八年已降指挥：蕃官夷界巡检如寔历五年任满，能弹压边界，别无生事，与转一官，量给盐彩。"」从之。 

三十年九月四日，泸南沿边安抚司言：「武经大夫、忠州刺史、西南蕃都大巡检使落抵事故，乞令男判孺承袭。」兵部勘当：「落抵承袭父吕告，初(捕)[补]武略郎，充西南蕃都大巡检使，每年支盐一千斤，彩绢四十疋。」从之。 
三十二年四月二十二日，泸南沿边安抚使王葆上言：「判孺自父落抵未事故以前，先次管干巡检职事一十二年，本族夷众各相顺伏，别无生事，乞特与依父职名转行。」诏判孺特与转武经大夫、忠州刺史，充西南蕃都大巡检使。 
