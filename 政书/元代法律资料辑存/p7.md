<!-- { "loadSidebar": true } -->
　　大德五年十月二十四日，江西行省准中书省咨，兵部呈奉省判本部呈伯颜签省言扰民不便事内一件，东平路起运诸物，元定千斤百里，中统钞一十两，草料涌贵，官支脚价不敷。自今街下顾脚，千斤百里该钞一十七两。若依街下脚价中统钞一十七两顾觅，不致扰民。曹州申，今后千斤百里，脚价例量添一倍。河南路申，如蒙照依街市，两平和顾相应。河南行省咨，河南府申，和顾脚力，元定千斤百里，山路一十二两，平川一十两。近年诸物涌贵，其得脚价不敷，合无照依自今 【今，原文作令，据文义及前文改。参见《元典章》卷二六，户部卷一二，《添支水旱脚价》。】 各路车杖实该价钱，预为支发，两平和顾，似不扰民。至元二十九年蕲黄运粮，下水千斤百里，脚钱中统钞六钱，别无上水定例。议得上水比下水增倍作一两二钱，旱脚价钱亦合比元定之上量添加五。本部议得，山路脚钱一十二两，平川一十两，虽是在先已定通例，却缘比年诸物涌贵，递运类数止循旧例，实是亏民。参详除大都至上都并五台脚价外，其余路分今后应有递运诸物水脚价钱，比附行省所拟，上水添作一两，下水止依旧例六钱，旱脚山路作一十五两，平川一十二两，于不以是何钱内随帅 【帅字疑误。《元典章》同上揭相类文字作即。】 放支相应。奉都堂钧旨，运送兵部照勘明白，议拟通例连呈。奉此。照得至元二十五年四月，本部与户部讲究定各都 【都字疑误。同上揭相类文字作路。】 应起诸物，千斤百里，平川支中统钞一十两，山路一十二两，水路六钱。又于大都路倒除水脚卷内照得，千斤百里，下水支钞七钱，上水八钱。为不见几年分定例，行据大都路备通州申，官顾水脚，于大德三年，为江西省钞本和顾到水脚价例，系蒙省委倒除官定拟到，上水八钱，下水七钱，到今依此例和顾，外据和顾水脚，即与官顾例同。旱路平川和顾脚价钱二十两，山路和顾运五台帖货，拟支钞三十六两，开申乞照验。及照得元贞二年六月，承奉中书省札付，江浙省备杭州路申，约量定拟里河千斤百里，支中统钞六钱，外江上水七钱，下水六钱，移咨本省，更为可否相应，依上施行。又照得大德四年七月二十九日，承奉中书省札付，本部呈高唐州申，递运官物，差拨百姓车牛生受。都省议得：起运官物，已有定例程限，今后各处行省应起诸物，趁河水通流分运起遣。若遇河水冻结地面，官司将紧用细物，秤盘实有斤重，官为两平和顾快便脚力，直至前路总管府交割。合该脚价，于本路不以是何系官钱内即便应付等事。除外仰遍行合属，依上施行。奉此。除遵依外，今奉前因，本部议得：递运脚力，若从诸路两平和顾，先行放支脚价，虑恐各路为无定例，冐破官钱，将来倒除，倘有争悬，各言彼处体例如此，似难关防。以此参详，除大都至上都并五台脚价外，其余路分，比附各处所拟千斤百里中统钞为则，量添旱脚山路作一十五两，平川一十二两；江南腹里河道水脚，上水作八钱，下水七钱；江黄河，上水一两，下水七钱。验实有斤重，于不以是何官钱内即便放支和顾递运相应具呈。照详得此，都省议得：除下水脚价拟依旧例六钱外，余准部拟，除外咨请照验，依上施行。
　　大德六年七月日，袁州路奉江西行省札付，据南康路申，准饶州路关，准信州路关，准衢州路关，照得大德五年十二月初二日，据常山水步站申，有福建闽庆南劔汀泉饶信等路起解金银段疋等项纲运从本路经过，或三扛五扛，先差长押官并库官库子管押，续后或两次三次又差库官库子人等管押，根赶元委长押官，并要站船装载。每长押官库官库子人等，依准前路文字，不问五扛之上，十扛之下，例要递运船一只，站船二只。今后起解对象，如四扛之上，十扛之下，莫若令所委人员就坐递运船只，免用站船。四扛之下，所委人就坐站船，免用递运船只。如此似望两得其便。乞照详得此，申覆通政院照详。去后，大德六年四月初四日，承奉通政院札付，该准申施行。奉此。关请依奉通政院札付事理施行。准此申，乞照验省府，仰依上施行。【（《永乐大典》卷一五九五○，叶一七下—一九上）】 

　　●大元通制（节文） 

　　说明：此件录自陈元靓编《事林广记》（题名全称为《新编纂图增类羣书类要事林广记》）别集卷三《刑法类》，元至顺（一三三○—一三三二）刻本的中华书局一九六三年影印本。校以同时期的西园精舍刊本，未见异文。从标题及内容看，此件当系《大元通制》节略文字。原文不协之处，据《通制条格》、《元典章》和《元史》相关文字勘正，并出校记。

　　五刑 
　　狱具 
　　取受赃贿 
　　十恶条令　　恶条令 
　　诸条格 

　　○五刑 

　　笞刑　　一十下决七下。　　二十至三十，决一十七下。　　四十至五十，决二十七下。
　　杖刑　　六十至七十，决三十七下。　　八十至九十，决四十七下。　　一百，决五十七下。
　　徒刑　　一年一年半，决六十七下。　　二年二年半，决七十七下。　　三年，决八十七下。
　　　　　　四年，决九十七下。　五年，决一百七下。 
　　【诸犯罪人，年七十岁以上十五岁以下，及笃废残疾不任责者，每杖一下赎至元钞贰佰文。】 
　　流刑　　二千里。　　二千五百里。　　三千里。
　　死刑　　绞刑。　　斩刑。

　　○狱具 

　　笞杖　　大头径二分七厘，小头径一分七厘。
　　杖　　　大头径三分二厘，小头径二分二厘。
　　讯囚杖　大头径四分五厘，小头径三分五厘。 
　　【杖皆削去节目，用荆柴条为之，各长三尺五寸，不得用觔胶诸物装钉。应决者，并用小头决之。其笞及杖者，臀受之。凡拷讯罪囚，臀腿分受。】 
　　枷　　　各长五尺以上，六尺以下，阔一尺四寸以上，一尺六寸以下，厚二寸以下，一寸八分以上。皆以干木为之，长短轻重刻志其上。
　　死囚重廿五斤，徒囚重廿斤，杖罪十五斤。
　　杻械　　长一尺六寸以上，二尺以下，阔三寸，厚一寸。
　　铁锁　　长八尺以上，一丈二尺以下，镣连镮重三斤。
　　有司决断定例　　五十七以下司县断决，八十七以下散府州郡断决，一百七以下各路总管府断决。应轻重罪囚，经廉访司审录无寃，重刑依例结案，轻罪所属决断。

　　○取受赃贿 

　　枉法　　一贯至十贯决四十七下，十贯至廿贯决五十七下，廿贯至五十贯决七十七下，五十贯至一百贯决八十七下，一百贯之上决一百七下 【决一百七下，原文作夹注小字，今据《元史》卷一百二《刑法志二职制上》与《元典章》卷四十六，刑部卷八，《诸赃一取受赃罪条例》改。】 。
　　不枉法　一贯至廿贯四十七下，廿贯以上至五十贯五十七下，五十贯以上至一百贯六十七下，一百五十贯以上至二百贯八十七下，二百贯以上至三百贯九十七下，三百贯以上一百七下 【一百七下，原文作夹注小字，今据[一]揭文字改。】 。 
　　【已上应官吏，除受勅外，其余合准吏人科断。吏人犯赃，终身不叙。无禄之人，减一等科断。】 

　　○十恶条令　　恶条令 【恶条令三字，疑衍。】 

　　一曰谋反　　谓谋危社稷。
　　二曰谋大过　　谓谋[毁] 【据《元史》卷一百二《刑法志一名例十恶》相应文字（《唐律疏议》、宋《刑统》同）补。】 宗庙、山陵及宫阙。
　　三曰谋叛　　谓谋背国从伪。
　　四曰恶逆　　谓殴 【殴，原文作欧，据[四]揭相应文字改。】 及谋杀祖父母、父母、杀 【据《元史》卷一百二《刑法志一名例十恶》相应文字（《唐律疏议》、宋《刑统》同）补。】 伯叔父母、姑、兄、姊、外祖父母、夫 【据《元史》卷一百二《刑法志一名例十恶》相应文字（《唐律疏议》、宋《刑统》同）补。】 、夫之祖父母、父母。
　　五曰不道　　谓杀一家人，及支解人，造畜蛊毒，采生厌魅者。
　　六曰大不敬　　谓盗宗祀神御之物，銮舆御服；伪造御宝；合和御药，误不依本方，误封题；御造御寳，犯食禁；御幸舟车，常御之殿不牢固；指斥銮舆，情理切害，厌呪求媚而涉銮舆，及对捍制使，而无人臣之礼者 【此项与[四]揭相应文字多有出入。】 。
　　七曰不孝　　谓告言骂詈祖父母、父母，及外祖父母 【及外祖父母，[四]揭相应文字作「及祖父母父母」。】 ，在别籍异财，奉养有阙；居父母丧，不丁忧，服内嫁娶，忘哀作乐，释服从吉；闻父母丧匿不降哀；及诈称父母、祖父母身死者。
　　八曰不睦　　谓谋[杀及] 【据《元史》卷一百二《刑法志一名例十恶》相应文字（《唐律疏议》、宋《刑统》同）补。】 卖缌麻以上亲属殴 【殴，原文作欧，据[四]揭相应文字改。】 告夫及大功以上尊长、小功亲属者。
　　九曰不义　　谓杀本属路府州县官员及受业师傅，又吏卒杀本属官长，及闻夫丧匿不举哀，释服从吉，及改嫁它人者。
　　十曰内乱　　谓奸小功以上亲属及父妾继母者 【及父妾继母者，[四]揭相应文字作「父祖妾及与和者」。】 。

　　○诸条格 

　　词讼　　诸告人罪者，明注年月，指陈实事，不得称疑。诬告者抵罪反坐。○元告人走了呵，被告人至一百日不生受那甚么？两个月尚远不见呵，或一个月或四十日不见呵，有勾当的便勾当去者。
　　犯奸　　诸和奸，无夫妇人，七十七下；有夫妇人，决八十七下。○诸强奸，无夫妇人，决一百七下；有夫妇人，处死。妇人不坐。强奸十岁以上幼女，决一百七下，十岁以下幼女，处死。○主母受财纵妾奸，决四十七下。○夫受财，奸夫奸妇本夫各决八十七下。○翁奸男妇未成，一百七下，已成，各处死。
　　诸强盗　　持杖伤人得财，皆处死。持杖不伤人得财，一百七下；不得财，一百七下。不持杖伤人者，处死；不伤人，为首者处死，为从一百七下。因盗行奸，同强盗伤人，断处死。
