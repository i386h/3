<!-- { "loadSidebar": true } -->
　　[至大四年三月，]帝谕省臣曰：「卿等裒集中统、至元以来条章，择晓法律老臣，斟酌重轻，折衷归一，颁行天下，俾有司遵行，则抵罪者庶无冤抑。」 【（卷二四，《仁宗本纪一》，页五四○。）】 
　　[谢]让上言：「古今有天下者，皆有律以辅治。堂堂圣朝，讵可无法以准之，使吏任其情、民罹其毒乎？」帝嘉纳之。乃命中书纂集典章，以让精律学，使为校正官。 【（卷一七六，《谢让传》，页四一一一。）】 
　　[延佑二年四月辛丑，]命李孟等类集累朝条格，俟成书，闻奏颁行。 【（卷二五，《仁宗本纪二》，页五六九。）】 
　　[至治二年十一月戊申，]御史李端言：「……世祖以来所定制度，宜着为令，使吏不得为奸，治狱者有所遵守。」并从之。 【（卷二八，《英宗本纪二》，页六二五。）】 
　　[至治三年正月辛酉，]命枢密副使完颜纳丹、侍御史曹伯启、也可扎鲁花赤不颜、集贤学士钦察、翰林直学士曹元用，听读仁宗时纂集累朝格例。 【（卷二八，《英宗本纪二》，页六二八。）】 
　　[至治三年二月辛巳，]格例成定，凡二千五百三十九条，内断例七百一十七、条格千一百五十一、诏赦九十四、令类五百七十七，名曰《大元通制》，颁行天下。 【（卷二八，《英宗本纪二》，页六二九。）】 
　　[泰定元年正月]甲辰，敕译《列圣制诏》及《大元通制》，刊本赐百官。 【（卷二九，《泰定帝本纪一》，页六四三。）】 
　　[后至元四年三月]辛酉，命中书平章政事阿吉剌监修《至正条格》。 【（卷三九，《顺帝本纪二》，页八四三。）】 
　　[后至元六年七月]戊寅，命翰林学士腆哈、奎章阁学士巙巙等删修《大元通制》。 【（卷四○，《顺帝本纪三》，页八五八。）】 
　　[至正五年]十一月甲午，《至正条格》成。 【（卷四一，《顺帝本纪四》，页八七四。）】 
　　[至正六年四月癸丑，]颁《至正条格》于天下。 【（卷四一，《顺帝本纪四》，页八七四。）】 

　　●至元新格辑存 

　　说明：何荣祖所编《至元新格》颁行于元至元二十八年五月，全书已佚。今见于《元典章》与《通制条格》者，凡九十六条。其中九十三条见于《典章》，内有五十六条并见于《条格》残卷；而另有三条则仅可在《条格》遗文中见到。此外，《典章》中还有若干条重出文字及节该文字。今以居多的《典章》原文为基础整理此件。凡《典章》、《条格》两见者，用《典章》原文，而以《条格》进行校勘。《典章》原文有误，据《条格》改正出校；其余异文，除相通之字外，概出校记。仅见于《条格》者，采用《条格》原文。又，同条凡有重出或节文者，列出参见之处，个别地方并以参见文字校订原文出校。辑存条文，一一新加标点。在编次方面，参照了日本学者植松正的《汇辑〈至元新格〉并解说》，并采用了陈恒照在《蒙古治下的中国法统》（英文）一书中的一条补正。

　　至元新格序 
　　一、公规（十二条） 
　　二、选格（十二条） 
　　三、治民（十条） 
　　四、理财（四条） 
　　五、赋役（十条） 
　　六、课程（十条） 
　　七、仓库（十二条） 
　　八、造作（十一条） 
　　九、防盗（六条） 
　　十、察狱（九条） 

　　○至元新格序 

　　苏天爵
　　国家以神武定天下，寛仁御兆民。省台既立，典章宪度，简易明白，近世烦文苛法为民病者，悉置而不用。呜呼，斯其所以祈天永命、奠丕丕之基者欤！故平章政事广平何公荣祖，明习章程，号识治体，当至元二十八年，始为新格一编，请于世庙，颁行多方。惟其练达老成，故立言至切；惟其思虑周密，故制事合宜，虽宏纲大法，不数千言，扩而充之，举今日为治之事，不越乎是矣。盖昔者先王慎于任人，严于立法，议事以制，不专刑书，是以讼简政平，海宇清谧，其皆以是为则欤！是书旧版漫灭，省府命重刊之。览者当体先朝寛仁之治，慎勿任法烦苛为尚哉。 【（《滋溪文稿》卷六）】 

　　○一、公　　规 【（十二条）】 

　　 诸官府皆须平明治事，凡当日合行商议发遣之事，了则方散。其在都官府六部视省，余视所属上司。若公务急速及应直宿人员，不拘此例。 【（《典章》一三，吏部卷七，官府平明治事条。参见《典章》四○，刑部卷二，禁治游街等刑条。）】 
　　 诸公事违限违例者，皆当该检校人员随事举问。失举问者，罪亦及之。其监察御史、肃政廉访司常务纠弹，毋容弛慢。 【（《典章》一三，吏部卷七，公事随事举问条。）】 
　　 诸官司所受之事，各用日印，于当日付绝。事关急速，随至即付。常事五日程， 【谓不须检覆者。】 中事七日程， 【谓须检覆者。】 大事十日程， 【谓须计算簿帐或咨询者。】 并要限内发遣了事。违者，量事大小，计日远近，随时决罚。其事应速行、当日可了者，即议须行。若必非常限所拘，临时详酌。 【（《典章》一三，吏部卷七，公事量程了毕条。参见《典章》一一，吏部卷五，给由置簿首领官提调条；《典章》一四，吏部卷八，承受行遣卷宗条。）】 
　　 诸应申上司定夺之事，皆自下而上用心检校。但有不实不尽，其所由官司即须疏驳，必要照勘完备，议拟相应，方许申呈。若事有未完，例或不当，不即疏驳而輙准申呈者，各将当该首领官吏究治。驳而不尽，至于再三故延其事者，亦如之。 【（《典章》四，朝纲卷一，省部减繁格例条。参见《典章》一三，吏部卷七，申事自下而上条。）】 
　　 诸公事明白，例应处决，而在下官司 【司，《元典章》四同条作府。】 故作有疑申审；若事合申禀，而在上 【在上，《元典章》四同条作所在。】 官司不即依理与决者，各随其事究治。仍从监察御史并肃政廉访司纠弹。 【（《典章》一三，吏部卷七，公事明白处决条。参见《典章》四，朝纲卷一，减繁新例条；《典章》新集，朝纲，诸衙门申禀明白区处条。）】 
　　 诸公事应议者，皆由下而上，长官择其所长，从正与决。若执见不同，许申合属上司。六部官所见有异者，赴省禀议。其事例明白、变易是非者，别行究问。 【（《典章》一三，吏部卷七，公事从正与决条。）】 
　　 诸公事稽迟，速则易改，久则难追。今后凡各掌行之事，当该省掾每日一勾销，都事每旬一检举，员外郎每月一审校。错者依例改正，迟者随事举行，毋使日积月增，文繁事弊。部员外郎、主事、台院经历报事，其余经历、检勾文字人员并同。 【（《典章》一三，吏部卷七，稽迟随事举行条。）】 
　　 诸官府之众，事务之繁，弊欲尽除，事难备举。凡内外官司，各须用心检校。若事有不便、理当更张者，听申合属上司，应呈省者呈省。 【（《典章》一三，吏部卷七，官事用心检校条。）】 
　　 诸州府司县官掌管军民差役一切事务，责任非轻。当该上司事有必当委遣者，须从员多事简去处摘差，或止独员不许妨占。其司吏人等，若遇须合勾摄之事，责限了毕，即须发还。仍将元勾缘由、来回月日，置簿销附。有不应勾摄或无故停留者，从肃政廉访司究治。 【（《典章》一四，吏部卷八，委遣从员多处条。）】 
　　诸已绝经刷文卷，每季一择各具事目首尾张数，皆以年月编次注籍。仍须当该检勾人员躬亲照过，别无合行不尽事理，依例送库，立号封题，如法架阁。后遇照用，判付检取，了则随即发还勾销。 【（《典章》一四，吏部卷八，文卷已绝编类入架第二条。）】 
　　诸 【诸，据《元典章》一四，承受行遣卷宗条补。】 吏员差除事故，其元管簿籍文卷，须与应代之人一一交点无差，联署呈报本属官司照验。后有失落，止着见管之人追寻。 【（《典章》一四，吏部卷八，人吏交代当面交卷第二条。参见《典章》一四，吏部卷八，承受行遣卷宗条。）】 
　　诸事应差人给驿者，虽有元降起马圣旨，皆须置历开附，每季申报合属上司。有不应给驿而给者，随即究问。行省差过起数咨省，虽不给驿，其不须差人可办之事，凡于所属官司，毋使因而烦扰。 【（《典章》三六，兵部卷三，给驿置历开附条。）】 

　　○二、选　　格 【（十二条）】 

　　诸职官，随朝以三十个月日为任满，在外以三周岁为任 【《条格》无任字。】 满，钱谷之官以得代为满 【《条格》官下多一各字。】 ，吏员须以九十个月方得出职。由职官转补者同职官例。若未及任满，本管官司不得輙动公文越例保升 【升，《条格》作申。】 。果才干不凡有事迹可考者，从御史台察举，其非常选所拘。若急阙，择人才识相应者，临时定夺。 【（《典章》八，吏部卷二，选格类；《条格》卷六。）】 
　　诸官员虽已经 【《条格》无经字。】 任满得代，本身若有侵借系官钱粮，见任官司直须追纳到官，方许给由，听其求仕。 【（《典章》一一，吏部卷五，给由类，《条格》卷六。）】 
　　诸官员解由已有定式，凡当该给由官司，并须依式勘会，别无不尽不实事理，方得保申。有诈冒不实并勘当未尽者，所由上司随即究问，察官刷卷日，更须加意检校。但不应给由而循情滥给，并理应出给而刁蹬留难者，并听纠弹。 【（《典章》一一，吏部卷五，给由类；《条格》卷六。参见《典章》一一，吏部卷五，给由置簿首领官提调条。）】 
　　诸在流品人员，凡能任繁剧，善理钱谷，明达吏事，深识治体，或器非一用、无施不可者，吏部考其功状，加之访察，以类注籍，时备选择之用。 【（《典章》八，吏部卷二，选格类；《条格》卷六。）】 
　　诸铨注官员，品类不一，用宜相参。惟文资一员任其簿书计数之责，凡于总管官司，不许有阙。 【（《典章》八，吏部卷二，选格类；《条格》卷六。）】 
　　诸官员入选，视其元系是何出身，历过是何职任，参以才器大小，年齿衰壮 【《条格》壮作状。】 ，宜于何等阙内铨注，不可强其所短，因废人之所长。 【（《典章》八，吏部卷二，选格类；《条格》卷六。）】 
　　诸官员功罪并送吏部标注，到选之日，于应得资品上，视其功罪，斟酌议拟。有蔽匿其罪、增饰其功者，从监察御史纠弹。 【（《典章》八，吏部卷二，选格类；《条格》卷六。）】 
