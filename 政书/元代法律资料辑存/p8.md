<!-- { "loadSidebar": true } -->
　　诸窃盗　　盗系官物得财，十贯以下决六十七下，十贯之上决七十七下，四十贯之上决八十七下，六十贯之上九十七下，八十贯之上决一百七下，一百贯之上决一百七下出军；为从，十贯决六十七下，四十贯至三百贯者各减一等；及窝主知情分赃，减正犯贼徒一等免刺科断。各以至元钞为则。 【以至元钞为则，原文系夹注小字。】 ○盗常人财，为首得财，十贯以下六十七下，十贯之上决六十七下，四十贯以上决七十七下，六十贯以上决八十七下，八十贯以上决九十七下，一百贯至三百贯决一百七下；为从者，各减一等刺断。
　　掘坟　　已发坟冢，开棺椁者，比强盗，残毁尸首，同伤人论。○子孙发掘祖宗坟茔，盗取财物，货卖坟地，验犯轻重断罪。移尸弃骸，不为祭祀，同恶逆结案。买地人知情，减犯人罪二等；不知情，临事详决。卖买祖坟树木，牙人要罪过。
　　放火　　凡故烧官舍，比同强盗有人居止，无问大小财物多寡，决一百七下。○烧常人房舍，比同窃盗无人居止，损坏财物及田场积聚之物，免刺验赃，依例决断居役，仍各追所烧物价。再犯决配役满，迁徙千里之外。烧亲属房舍，同凡人论 【同凡人论，原文系夹注小字。】 。
　　殴 【殴，原文作欧，据文义改。参见《元典章》卷四十四，刑部卷六，《诸殴》。下殴字均同。】 詈　　凡手足殴人，决二十七下。手足伤，他物伤，各决三十七下。拔发、折指齿、破骨、毁缺耳鼻一目，决六十七下。折肋、刃伤、堕胎、眇二目，决七十七下。伤折支体、瞎一目，决八十七下。毁败阴阳成笃疾，决一百七下。○殴詈亲属、弟妻、兄妻，决二十七下。詈父、后妻烧烙前妻儿女，决七十七下，离异。弟殴伤兄，八十七下。割断义男脚筋，决九十七下，追钞一十定，与养赡，令归宗。为首打伤亲兄，手成废疾，剜去二目成废疾，决一百七下。○侄打折叔脚成废疾，遇免迁徙种田。剜损亲族双目，追钞廿定，一目，追一十定，给付充养赡，徙辽阳迤东。○江南富户凌虐 【虐，原文作雪，据文义改。】 殴伤佃户，同凡人科断。○自刑谋害人，决六十七下。○故杀子孙诬赖人，决七十七下。将男女杀害图赖人，决六十七下。
　　人口　　诱略卖人口为奴婢者，决一百七下。○诱略奴婢，决九十七下○假以乞养过房为名，引领牙保知情者，决七十七下；货卖为奴婢者，决九十七下，价钞没官，人给完聚。
　　聚众祈赛　　立集场，唱淫词，犯人四十七下，社长、主首、邻佑人等二十七下。○鸠敛钱物，聚众妆扮，鸣锣击鼓，迎神赛社，为首正赛人五十七下，为从者四十七下，里正、主首、社长失觉察知而不首，决三十七下。○诈称神降，妄言祸福，扇惑乡民，为首者决五十七下，为从者决三十七下，社长失觉察决一十七下。妇人衣男子服神附，决五十七下。
　　宰杀　　私宰马牛，正犯人决杖一百，仍征至元钞二十五贯，付告人充赏；两邻知而不首，决廿七下；坊里正、主首、巷长、局院军人头目有失觉察，决五十七下。见杀马牛人要讫钱物，决七十七下。
　　赌博　　当日在场同赌人数，诸人告捉到官，犯人，决七十七下；两邻知而不首，弓手、头目人等故纵不行告捕，各决四十七下。摊场钱物没官。仍于犯人名下均征至元钞二十五两，付告人充赏。赌饮食者不坐。○无籍之徒结党设局，白日强骗人钱物，拟依窃盗首从例计赃断罪，免剌，不追倍赃。其信从诱入局被骗之人，量事轻重断罪。○撇卷贼徒即与局骗财物一体事理，拟依窃盗例计赃断配，免剌，不追倍赃，犯人门首红泥粉壁，开写过名。
　　婚姻　　民间聘财，上户金一两、银五两、彩段六表里、杂用绢四十疋。○中户金五钱、银四两、彩段四表里、杂用绢三十匹。○下户银三两、彩段二表里、杂绢一十五匹。以男家为主，愿减者听。许嫁女已报婚书及有私约，或受财輙悔者，笞三十七下；更许嫁他人者，决四十七下；已成者，决五十七下。五年无故不娶者，许经官给据，别行改嫁。○蒙古色目人各依本俗。及品官另行定夺。但婚姻议立婚书文约，元议聘财，招女壻养老入舍年限，主婚系亲媒妁人等画字依礼成亲。○婚书明写聘财礼物，婚主媒人各画字，女家回书亦写受到聘财数目，嫁主媒人亦画字，仍将两下亲书背面大书合同字样，各家收执。其彝俗俚语骈俪词语朦胧，无各各画字合同婚书，争告到官，即同假伪。○同姓不得为昏○有妻更娶妻，虽会赦，犹离之。若求娶妾，明立婚书。○为婚已定，若女年十五以上，无故五年不成，或谓男女未及婚年甲或服制未阕之类，其间有故，前后年月并许之，及夫逃亡五年不还，并听离，不还聘财。○诸弃妻犯七出:一无子，二淫佚，三不事舅姑，四口舌，五窃盗，六妬忌，七恶疾。而有三不去，即不得去：一经持公姑之丧，二娶时贱后富贵，三有所受无所归。若夫妻不安谐，两愿离弃者，不坐。其犯奸，不用此律。
　　田宅　　诸典卖田宅，取问房亲邻人。典主违限不批退，决一十七下；违限不酬价，决二十七下。典卖田宅，具情由告给公据，许令成 【疑成下脱一交字。】 ，卖主买主一同赍契赴官销照□取承□推收税石。○听亲邻典主百日内收赎，限外不得争告，虽过百日，并听依价收赎。若亲邻典主在它所者，百里之外，不在由问之限。○欺昧亲邻典主故不成交，决四十七下。亲邻典主故行刁蹬，取要画字钱物，取问是实，决二十七下。○正军贴户破卖田土，许相由问。○站户典卖田土，依例许亲邻典主成交。○年幼因饥馑同祖母卖讫田土，断付卖主。○站户消乏卖讫田土，先行随地收税。○军人消乏卖地土，军官奥鲁官根底与文字货卖。
　　债负　　诸借取钱债，每钞一两，月息三分，年月虽多，不过一本一利。若有已还之数，准算。如已还讫一本一息者，虽经倒换文契，并不准，使当官追毁，债主不得将少债人私下监收，拖拽人口头疋。○军官私债照依通例取息。○军官多取军人息钱，越例取息当留人口，各决三十七下。○军官将百姓枷征私债，决二十七下。○举借谷粟，依乡原例，年月虽多，不过一本一息。○应解典金银诸物，二周岁下架。○误典贼赃，只宜取索，不可致罪。
　　户绝承继　　户绝女幼，官为知在，候长召嫁，继户当差。○寡妇无子，承夫分。○兄弟另籍，许令承继。○同户另居，侄许令承继。○户绝田产，同宗弟侄虽系军民另籍，许令承继。○若有户绝，别无承继之人，谓子侄弟兄之类，其田宅、浮财、人口、头疋，尽数拘收入官，召人立租承佃。所收子粒等物，通立文簿，申报上司。若抛下男女，十岁以下，付亲属可托者抚养，度其所需支给。虽有母招后夫，或携以适人者，其财产亦官为知数，如或嫁娶，或年十五，尽数给还。若母寡子幼，其母不得非理典卖田宅人口，放贱为良。若须合典卖者，经所属陈告，勘当得实，方许交易。○妇人夫亡，服阕守志者，从其所愿。若志节卓异，无可养赡，官为给粮存恤。如果家贫不能终制，不在此限。其夫亡，已有所出男女，抛下事产，可以养赡，不守妇节，輙就夫家再行招婿，破荡前夫家私，甚犯风化。今后有犯，如未终制，本妇、后夫、媒合、保见人等，比依服内成亲例，一体断罪。若已服阕者，量事轻重科决，并听离异，仍追破费前夫家业给主，元下财钱没官。
　　官员公服品级　　诸公服，文武官同。五品以上并紫罗服，六品七品绯罗服，八品九品绿罗服。俱红鞓偏带，一品玉带，二品花犀带，三品四品荔枝金带，五品以下至九品并乌犀角带。○授省札巡检、提领案牍、都吏目、典吏、儒医学教谕、学正、学录、站务官，并檀褐罗窄袖衫，乌角束带，舒脚幞头；礼生于见设司吏内委差一员，穿茶褐罗窄袖衫，黑角束带，舒脚幞头。
　　官民服色　　职官，一品二品三品服浑金花、金■〈衤答〉子，四品五品金袖襕，六品七品六花，八品九品四朵花。命妇服浑金、金褡子、销金并金纱答子，一品至五品首饰金珠宝玉，六品至九品许用金，惟耳环许珠玉。诸职官致仕，与见任同。解降者，依应得品级。不叙，与庶人同。○职官车舆等不用龙凤文并帐幙不用赭黄外，一品二品三品车舆间金，妆饰银螭头、绣带、青幔，鞍辔饰以金，器皿用金玉。四品五品用刺绣纱罗帐幙，车舆素狮头、绣带、青幔，鞍辔饰以银，酒器台盏用金，余用银。六品以下用素纱罗帐幙，车舆素云头、素带、青幔，台盏镀金，余用银。○庶人男女除不得用销金并赭黄，并笠帽不许用金玉，靴不得裁制花样，许服暗花纻 【纻，原文作紸，据《通制条格》卷九《衣服服色》相应文字改，见本丛刊点校本第一三六页。】 丝紬绫罗毛毳。首饰用翠毛、金钗篦一事，耳环用金珠碧甸，余并用银。酒器 【器下当脱用或许用。参见[一七]揭相应文字。】 银壶瓶、台盏、盂旋，余皆禁止。
　　流官封赠等第　　正从一品封赠三代，爵国公，勋正上柱国、从柱国，母妻并国夫人。正从二品封赠二代，爵郡公，勋正上护军、从护军，母妻郡夫人。正从三品封赠二代，爵郡侯，勋正上轻车都尉从轻车都尉。正从四品封赠父母，爵郡伯，勋正上骑都尉、从骑都尉，母妻并封郡 【原文郡下显衍一郡字，今删。参见《元史》卷八十四《选举志四》，页二一一五。】 君。正从五品封赠父母，爵正县子，勋骁骑尉，从县男，勋飞骑尉，母妻并县君。正从六品封赠父母，父爵用散官，母恭人。正从七品父用散官，母妻并宜人。封妻者，止封正妻一人，正妻殁，继室亦止封一人。妇人因夫子得封，不许再嫁。失节妇人，不得封赠。
　　居官丁忧例　　诸职官不奔父母丧，决四十七下，解见任，期年后降一等叙用，标附过名。○官吏不奔父丧，遇革除名不叙。诈称母亡奔丧，职官遇革不叙。官吏父母丧亡，丁忧终制，实二十七个月，方许叙仕。○官吏丁忧，籍记先令诠注。○凡居父母丧，宴饮、婚姻、作乐，皆非孝道。除蒙古色目人宜从本俗，余违治罪。
　　官民坟地禁限　　一品，四面各三百步。二品，二百五十步。三品，二百步。四品五品，一百五十步。六品以下，一百步。庶人及寺观各三十步。若地内安坑坟茔，并免税赋。
　　品官葬仪　　一品用石人四事，石柱二事，石虎、石羊各二事。二品三品用石人、石柱、石虎、石羊各二事。四品五品用石人、石虎、石羊各二事。
