<!-- { "loadSidebar": true } -->
　　停柩不葬　　皇庆元年三月，中书省刑部呈：徐胜傅陈言，江南风俗，但有亲丧，故将尸棺经年暴露，不肯埋葬，合准禁治。都省准呈。
　　官民仪礼　　诸公筵不得令女人及无官人预坐。
　　诸色回避　　应诸人姓名，并合回避古王、周公、孔子名讳。若同音及复名单名复犯者，不在此限。诸人犯官称及龙字，其书简内不得用万福等字，及铭旌牌上不许雕刊皇考妣字样。诸军民公吏在途遇职官，须用下马回避。诸行路街道，皆须贱避贵，少避老，轻避重，来避去。
　　民俗杂禁　　诸民间并不得祈赛迎引土神，及用龙凤旗帜、真兵仗仪从等。○市肆不得织造货卖纰薄窄短段疋里绢盐丝药绵稀疎狭布，违犯之人，决五十七下，其物没官。止理见发之家。○行户人等不得私造斛斗秤尺，违犯之人，决五十七下。止坐见发之家。
　　禁断红门　　除寺观、五岳、四渎、孔子庙许红门外，余并禁断。

　　●成宪纲要所载通制 

　　说明：《成宪纲要》是一部元代政书，撰者与撰着年代不详。全书已佚，据钱大昕《元史艺文志》及诸家书目，原共五册四十卷。在现存《永乐大典》卷一九四二五站字下所录《成宪纲要》有关驿站的文字中，可见标明「通制」的文书十九条。这些条文或即录自《通制条格》已缺失的「站赤」部分。原文有圈点，但讹误不少。今按年月先后编次，并重行标点。

　　至元三年，都省议得：远方之任官员，如通水路，止令站船起发。不通水路，自备脚力，到河间、真定，照依见定铺马数目应付，一品五疋，正从二品四疋，三品、四品三疋，五品以下二疋。（十五下）
　　至元八年十月，工部呈：随路起运人匠所申，脚力觔重不一。本部议得：今后除人匠依例身重九十斤外，行李作伏斤重不等，拟合从公秤盘，多者不过三十斤，少者从实申报。仍令各路官吏甘结，如有冒申不实，情愿甘罪陪纳。省准。（十八下）
　　至元十六年，通政院呈：潭州省差来总把，为元乘铺马走陆路，逢回马强夺骑坐奔走倒死，拟令陪偿。省准。[表列：二十七下]（十六上）
　　至元二十四年，湖广省咨：本省驿史姚朵鲁海押运面药回返，至南京不由道驰驿，却温迪空参政稍带家书衣服，经由襄阳水站还省，都省拟决罢役。（十一上）
　　至元二十四年，延安路同知乞歹不花于站官处借马一疋，每日赴府聚会，及于经过站官处借马搬取家小，已经得替部拟决，降先职一等叙用。[表列：三十七下]（二十一下—二十二上）
　　元贞二年，奏准：福建、云南任回官员船只，定验品级，一品二品，车三辆；三品至五品，车二辆；六品至九品、令译史、通事、宣使人等，车一辆。及任回官员，拟令一体应付。（十六下—十七上），
　　大德二年七月，御史台呈：陕西台咨，云南行省有瘴毒地面，祗应依例，拟令添支茶蒜。兵部议得：云南系烟瘴炎热地面，出使人员在外，宜准所拟添拨茶蒜。省准。（三下）
　　大德六年，兵部呈：各处站赤馆舍铺陈什物，岁久损坏，实有不堪修理者，必须添置，或有不敷，必借于民，不无骚扰。拟令各路于逐年额定平销祗应，从长规画到息钱逐旋修置。省准。（九下）
　　大德六年，土番宣慰司花押进呈：马狗人曲木哥于差札上铺马九疋，刮写作一十疋，进马二十疋、改作三十疋，及多要长行马骡一十疋草料。部拟多余骡马纳官。[表列：八十七下]（十上）
　　大德七年十一月，江浙行省宣使品从善等连名状告，本省差委驰驿管押金银等物到都交纳完备，通政院省会回程，宣使应付驴畜者，切缘从善等虽同闲慢使臣，一例应付。都堂议得：闲慢使臣给驴，本革泛滥之弊，各省宣使事毕回还听差，虽同闲慢人员，回日依例给马。（二下）
　　大德七年，宣政院所委伯颜帖木儿西番勾当回，为行李沉重，多起兀剌赤马一疋。都省议决。[表列：四十七下]（九下—十上）
　　大德七年，河南省咨：出征平章差百户塔海燕只哥赴都计禀，为本省急无见在札子就赍三疋铺马，圣旨一道，差札上止起马二匹，本官却令从人杜千奴多骑铺马一匹，部拟各决杜千奴系从人，量拟免罪。[表列：六十七下]（九下—十下）
　　大德七年十一月，都省议得：使臣除军情急务外，不得走骤，日行不过三站，宿顿处，于起马关文上明白该写某站起程至第三站止宿。如违，站官宣使各断。再犯罪役。[表列：二十七下]（二十一下—二十二上）
　　大德八年，中书省照得各处行省不 【不，原文作下，据文义改。】 依都省无行，往往滥给铺马，云南四川尤甚。中间多是任满得代无禄之人，或因起纳诸物，或指计禀公事为名，驸马赴都因而别行求仕，直至得除驰驿回还，不惟虚费官司分例，实恐迤渐消乏站赤，深为不便。都省议得：今后任满得代无禄之人，不许差使赴都。如违，定将当该首领官吏究治。移咨各省，及札付御史台体察。（十上）
　　至大四年七月，中书省议得：各处站赤今既并入兵部管领，理宜从新整治。路府州县达鲁花赤长官，钦依提调人户、马疋、船只、车辆、铺陈、什物、馆舍等项，要一一如法。如或不测，差官点视，但有不完，定是取招断罪，仍于解由内开写，验事轻重黜降。（六上）
　　皇庆元年，刑部呈准：尚书省直省舍人泼皮，前去大同路封闭法鲁忽丁家财，追到本人立屯田起马二疋，并元赍起马三疋，圣旨不行钦纳。表列：降一等叙用 【此条后有如下文字：再差杭州等处开读诏赦，已有元赍起马三疋札子，又行索要起马二疋，多骑铺马二疋，拟决六十七下，于应得资品上。】 （九上—十上）
　　皇庆元年，河南省咨：扬州路脱脱禾孙裴安王良明验得，鹰房怯烈等赴都送纳鸦鹘，坐船二只，枉道前来，不行盘诘，又行应付饮食分例，倒给船马。都省议得：各决四十七下，罪遇原免。（十一上）
　　皇庆二年十二月岭北省咨：往来使臣官员，通政院兵部凡给别里哥文字，俱于沿路脱脱禾孙处纳讫，致使往来和宁。本省无凭，可照从铺马分例，今后通政院兵部应给别里哥明白标写，直至和宁缴纳，庶革情弊。兵部议得：宜准行省所拟，今后通政院兵部，应给别里 【里，据前文补。】 哥。（九下）
　　延佑二年二月二十四日，宣政院奏准：但凡西番地面里，不拣什么勾当里去的使臣每，从京兆府、临洮府将青碧甸子、铜器、碗碟、靴只等物，铺马上做买卖，多要铺马，冗滥行有。如今似那般行的，交京兆府、临洮府泥河根底有的脱脱禾孙提调者，若寻出做买卖的物来呵，使臣每根底要了罪过，物交没官。（二十三下）

　　●大元通制条例纲目后序 

　　吴　澄
　　孟子曰：「徒善不足以为政。」言治天下不可以无法也。法者，政之在方策，传之于后世，为盛宪，为旧章者也。古圣人治天下之法，商以前弗可考已。经制大备于周，而惟《周官》六典犹可见。六者又亡其一，五者虽存，特其大纲耳。当时必别细目，而不传于今也。姑以《春官》、《秋官》言之，《礼典》必有三百之经，《刑典》自有三千之属，况《礼典》威仪纤悉乎三百经之外，上下比罪贯穿乎三千属之中，其活博为何如哉！礼经三百，仅有《仪礼》十七篇内之十四礼。刑属三千，已无其书。《律》十二篇，盖其遗法。自秦以来。官府之所遵守，吏师之所授受，而各代颇有厘革者也。李唐增修，视前加密。柴周续纂，比旧尤精。所因据古律正文，所损所益或附敕令格式。敕者，时君之所裁处。令者，官府之所流布。格式者，各代之所造设也。与律相参，归于允当。宋建隆间，命官重校，号称《详定刑统》，而云《周显德律》今后不行。夫不行者，谓不行于周显德所纂之本，非谓不行历代相承古律之文也。
　　皇元世祖皇帝既一天下，亦如宋初之不行周律，俱 【俱，文澜阁《四库全书》本无此字。】 有旨金《泰和律》休用，然因此遂并古律俱废。中朝大官恳恳开陈，而未足以回天听圣意。盖欲因时制宜，自我作古也。仁宗皇帝克绳祖武，爰命廷臣类集累朝条画体例为一书，其纲有三：一制诏，二条格，三断例。延佑三年夏，书成。英宗皇帝善继善述，申命兵府宪台暨文臣一同审订，名其书为《大元通制》，颁降于天下。古律虽废而不用，而 【而，原文作如，据文澜阁《四库全书》本改。】 此书为皇元一代之新律矣。以古律合新书，文辞各异，意义多同。其于古律，暗用而明不用，名废而实不废。何也？制诏条格，犹昔之敕令格式也。断例之目，曰卫禁，曰职制，曰户婚，曰厩库，曰擅兴，曰贼盗，曰闘讼，曰诈伪，曰杂律，曰捕亡，曰断狱，一循古律篇题之次第而类辑，古律之必当从，虽欲违之而莫能违也。岂非暗用而明不用，名废而实不废乎？
　　宋儒谓律是八分书，而士之读律者亦鲜。吾郡张绍渐渍儒术，练习法律，为律吏师。《通制》未成书之时，编录诏条及省部议拟通行之例，随所掌分隶六部，题曰《大元条例纲目》，枚经朗例，采拾该徧，由初逮今垂四十载，功力勤甚。绍已自叙于前，而予嘉其可以辅《通制》之书，故又为之后叙，予以推尊，而符古律。志于究律学者，其尚概想于斯焉。 【（录自《草庐吴文正公全集》卷十九，清乾隆五十一年万氏刻本。）】 

　　●乞续编通制 

　　苏天爵
　　法者，天下之公，所以辅乎治也。律者，历代之典，所以行乎法也。故自昔国家，为治者必立一代之法，立法者必制一定之律。盖礼乐教化，固为治之本，而法制禁令，实辅治之具。故设律学以教人，置律科以试吏，其所以辅乎治者，岂不详且密欤？
