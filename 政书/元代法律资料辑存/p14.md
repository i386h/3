<!-- { "loadSidebar": true } -->
　　大德八年三月　日，江西行省准中书省咨：刑部呈奉省判送河南行省咨，归德府申，切见各处有司，不以人命为重，凡有告殴伤身死者，不行随即飞申检验。初验官司虽有申到尸状，复检官司不能即到尸前，以致尸已发变，不能复检。既见复检官司不能复检，初检官吏因而作弊揑合，已死之人作自缢或投井焚烧自伤残害身死，中间别无堪信显迹，必须追究，往来补答扣换，州县司吏通行揑合，虚套元告词因，啜赚元告绝词文状。不唯官吏通同如此，使死者幽冥之冤何由得雪？本省 【省，原文作着，据《无冤录》相应文字改。】 看详：检验尸伤，或受差过时不发，或牒至应受而不受，或不亲临，亲 【亲，《无冤录》相应文字作或。】 承他处官司请官检验，或有司可那而称阙，或应牒邻近而牒远者，或因验而不验，或不明定要害致死之因，或定而不当，或漏露所验事状，或将初检尸状与复检官司扶同检验等事，情弊纷纭，不能概举。理宜明定罪例，通行遵守施行。间又据江西福建道奉使宣抚呈亦为此事，奉都堂钧旨，送刑部议拟连呈。奉此，本部议得：检验尸伤，已有例程。近年以来，亲民之官不以人命为重，往往推延，致令发变，及不亲监视，转委公吏行人，与复检官司递相扶同，装揑尸状，移易轻重，情弊多端。拟合设法关防。若依奉使宣抚所言，似为缕细。本部今参酌定立尸帐，图画尸身，一仰一合，令各路依样板印，编立字号勘合，用印钤记，发下州县置簿封收。如遇检尸，随即定立时刻，行移附近不干碍官司，急速差人投下公文，仍差委正官，将引首领官吏、惯熟仵作行人，就即元降尸帐三幅，速诣停尸去处，呼集应合听验并行凶人等，躬亲监视，对众眼同，自上至下，一一分明 【明，原文作朗，据《无冤录》相应文字改。】 子细检验，指说沿尸应有伤损，即于元画尸身上比对被伤去处，标写长阔深浅各各分数，定执端的要害致命根因，检尸官吏于上署押，一幅给付苦主，一幅黏连入卷，一幅申连本管上司。仍取苦主并听检一干人等，连名甘结，依式备细开写，当日保结回报，明白称说各处相离里路，承发检验日时，飞申本管上司。其覆检官吏依上覆检了毕，亦将尸帐一幅给付苦主，一幅入卷，一幅申报上司。如有违慢，或牒到而不受，致令尸变者，正官决三十七下，首领官吏各决四十七下。其不亲临监视，转委公吏检验，并增减不实，移易轻重，定执致命因依不明，或初复官吏相见符同尸状者，正官取招量事轻重断罪黜降，首领官吏各决五十七下罢役，仵作行人决七十七下，受财者同枉法论，任满于解由内开写。本路另置文簿，令推官收掌，如遇司属申报人命公事，随即附簿检举，但有违犯，依上究问。若因循不行驳问者，罪及推官。无推官者，掌司首领官提调廉访司职，在提刑所在定处，先行取会干碍人命事目，详加照刷元置文簿卷宗体问，若有似此违犯，或犯人招指不同，官吏作弊枉禁，并解由内隐漏者，随事轻重理断，庶望少革前弊。存 【存，《无冤录》相应文字作如。】 蒙准呈，遍行照会相应。今将定拟尸帐凶身式样在前具呈照详。都省：准拟。今将尸帐式样录连在前，除外合行移咨，请照验遍行合属，依上施行。

　　●无寃录所见元代有关法律文书 

　　说明：《无冤录》，元王与撰。据王与自序，书成于「至大改元」，即公元一三○八年。但所载官牒中有延佑二年（一三一五年）的一件，或系后来刻本添入。书分卷上卷下。卷上多含官吏章程，所引通制、通例、断例，均系元代有关法律文书。卷下为尸伤辨别，虽抒有己见，但大多引用南宋《洗冤集录》及《平冤录》的文字而已。此书沈家本《枕碧楼丛书》本卷上原以崇祯刻本为主，而以朝鲜钞本校正之，是较好的刻本，兹据以整理标点，并增列题名，收入本书。个别条文又存于《元典章》、《大元检尸记》与《圣朝颁降新例》，凡比勘有异文并损文义者则出校。

　　无冤录目录 
　　无冤录卷上 

　　○无冤录目录 

　　卷上 【（收入本书）】 
　　今古验法不同　　　　　　　　自缢字义
　　溺死尸首男仆女仰　　　　　　检验用营造尺
　　验尸法物银钗假伪　　　　　　中毒
　　辨亲生血属　　　　　　　　　食气颡之辨
　　张知州辨明恶逆　　　　　　　昼夜之分
　　亲老无侍犯徒以上罪名　　　　妇人怀孕死尸
　　病死罪囚
　　[格例] 【据正文补。】 
　　一、尸帐式　　　　　　　　　二、尸帐例
　　三、尸帐仵作被告人画字　　　四、尸无亲属许邻佑地主坊正申官
　　五、正官检尸及受理人命词讼　六、受理人命词讼及检尸例
　　七、自缢免检　　　　　　　　八、开棺临事区处
　　九、检验骨殖无定例　　　　　十、尸伤不明
　　十一、检复迟慢　　　　　　　十二、检尸不委巡检
　　十三、作耗贼杀人免检　　　　十四、强盗杀伤钱主随即合检验
　　十五、省府立检尸式内二项　　十六、寒暑变动
　　十七、被复检验关文式
　　卷下 【（本书未收）】 
　　一、检覆总说　　　　　　　　二、验法
　　三、妇人　　　　　　　　　　四、小儿尸首胞胎
　　五、勒死　　　　　　　　　　六、自缢死
　　七、落水投河死 【附落渠死】 　　　八、相殴后落水死
　　九、棒殴死 【附拳等】 　　　　　　十、刃伤死
　　十一、刺死　　　　　　　　　十二、尸首异处
　　十三、拳手足踢死　　　　　　十四、辜内病死
　　十五、自割死 【剁手指并齩手指死】 十六、毒药死
　　十七、火烧死　　　　　　　　十八、汤泼死
　　十九、病患死　　　　　　　　二十、冻死
　　二十一、饿死　　　　　　　　二十二、杖疮死
　　二十三、罪囚被勘死　　　　　二十四、惊諕死
　　二十五、攧死又跌死　　　　　二十六、压死
　　二十七、马踏死 【附牛角触】 　　　二十八、车碾死
　　二十九、针灸死　　　　　　　三十、雷震死
　　三十一、虎齩死　　　　　　　三十二、酒食醉饱死
　　三十三、外物压塞口鼻死　　　三十四、硬物瘾■〈坫上瓦下〉死
　　三十五、蛇虫伤死　　　　　　三十六、男子作过死
　　三十七、白僵干瘁死　　　　　三十八、虫鼠犬齩伤
　　三十九、死后仰卧停泊　　　　四十、坏烂尸
　　四十一、无凭检验　　　　　　四十二、坟内及屋下■〈歹赞〉殡尸
　　四十三、发冢

　　○无冤录卷上 

　　王　与

　　今古验法不同 
　　自缢字义 
　　溺死尸首男仆女仰 
　　检验用营造尺 
　　检验法物银钗假伪 
　　中毒 
　　辨亲生血属 
　　食气颡之辨 
　　张知州辨明恶逆 
　　昼夜之分 
　　亲老无侍犯徒以上罪名 
　　妇人怀孕死尸 
　　病死罪囚 
　　格例 

　　△今古验法不同 

　　法有宜于古者，未必皆便于今，贵乎随时之宜而损益之。且人命至重，检尸最难。今检验尸伤，往往取则于《洗寃》、《平寃》二录，至若上司降下结案程序，则失于参考，此《无寃录》之所以编也。谓如啮人者，省部断例同手足伤人保辜；《洗寃录》则云啮人依他物法，有如刀物杀伤。结案式云皮肉齐截，认是刃伤致命；《洗寃录》则云，肉痕齐截只是死后假作刃伤。又如他物伤人，结案式行凶器仗必须量验大小，堪否害人，收监听候；《洗寃录》则云，以靴鞋踢伤，若不坚硬，难作它物，又云或额肘膝拶头撞致死，并作它物痕伤。按《刑统》，非手足者，其余皆为它物。举手足为例，用头击之类亦是，但靴鞋既非手足，得称它物，额肘膝拶头撞正系手足头击之类，难称它物。倘以古人验法用之于今，则致命者必得结案，伤人者亦碍科罪。今古不同若此者众。夫《洗寃》、《平寃》录，皆古书也，有益于后学者多矣，然未便于今者亦有之，岂可一一按之哉。二书互有得失，虽已集而为一，不敢妄意改易，必也临事详酌随时之宜，择其善者而从之。

　　△自缢字义 

　　人之生也，肖貌天地，禀形父母，莫不爱其所受，以跻寿域。不幸死于非命，检复之际，定执不明，则死生以之而衔寃矣。且以自缢言之，缢既曰自，夫岂由人。如果自轻生，定作自缢致命，乃理所当然。至于生前勒未死闲，吊起假作自缢，或睡处被人将绳索于咽喉，吊起身死，亦谓之自缢，可乎？《洗寃录》中亦尝议论及此，但云此稍难辨，切宜子细，而未有所以印证也。伏覩省部节次定立检尸体式，并云吊缢，所用字义，深切着明。夫设于此而使彼效之曰式，能以安常作之师乃罔后艰。凡定验引用，当以此类而推之。

　　△溺死尸首男仆女仰 

　　或问溺死尸首，男仆女仰，其故何哉？子盍为我言之。予按南齐褚彦道之书以语客曰：男子阳气聚面，故面重，溺死者必仆；女子阴气聚背，故背重，溺死者必仰。走兽溺死伏仰皆然。后汉魏伯阳曰：男生而伏，女偃其躯，禀乎胞胎受气元初，非徒生时着而见之，及其死也，亦复效之。又曰：物无阴阳，违天背原，古今所传，焉可诬也。客以为然。于是乎述而识之。

　　△检验用营造尺 

　　《虞书》曰：同律度量衡，所以齐远近、立民信也。孔子述古帝王之政，以示后世，则谨权量审法度，四方之政行焉。国朝权衡度尺，已有定制。至若检验尸伤，度然后知长短。夫何州县闲舍官尺而用营造尺乎？考之古制度者，分寸尺丈引也。 【分，别也。寸，忖也。尺，蒦也。丈，张也。引，信天下也，读曰伸蒦音约。】 以北方秬黍 【即黑黍也，音巨。】 中者一黍之广为分，十分为寸，十寸为尺，一尺二寸为大尺，往往即营造尺耳。省部所降官尺，比古尺计一尺六寸六分有畸，天下通行，公私一体。曩见丽水、开化仵作检尸，并用营造尺，思之既非法物，校勘毫厘有差， 【孟康曰：毫，兔毫也，十毫为厘。】 短长无准，况明有禁例。若官府缘公行使，而责民闲私用，是不揣其本而齐其末，遂毁而弃之，即取官尺打量。初则行吏仵作久习旧弊，相顾不安，终焉结案无驳，始以为是。大抵理当更张者，改之则正，岂徒尺有所短，寸有可长哉！

　　△检验法物银钗假伪 

