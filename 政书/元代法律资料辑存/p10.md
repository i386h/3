<!-- { "loadSidebar": true } -->
　　我国家自太祖皇帝戡定中夏，法尚寛简，世祖皇帝混一海宇，肇立制度。列圣相承，日图政治。虽律令之未行，皆因事以立法。岁月既久，条例滋多。英宗皇帝始命中书定为《通制》，颁行多方，官吏遵守。然自延佑至今，又几二十年矣。夫人情有万状，岂一例之能拘？加以一时官曹，材识有高下之异，以致诸人罪状，议拟有轻重之殊。自以烦条碎目，与日俱增。每罚一辜，或断一事，有司引用，不能徧举。若不类编，颁示中外，诚恐远方之民，或不识而误犯，奸贪之吏，独习知而舞文。事至于斯，深为未便。宜从都省早为奏闻，精选文臣学通经术、明于治体、练达民政者，圜坐听读，定拟去取，续为《通制》，刻板颁行。中闲或有与先行《通制》参差抵梧，本末不应，悉当会同斠若画一。要在详书情犯，显言法意，通融不滞于一偏，明白可行于久远。庶几列圣之制度，合为一代之宪章。民知所避，吏有所守，刑政肃清，治化熙洽矣。 【（录自《滋溪文稿》卷二六，《适园丛书》本）】 

　　●至正条格序 

　　欧阳玄
　　至元四年戊寅三月二十六日，中书省臣言：《大元通制》为书，缵集于延佑之乙卯，颁行于至治之癸未，距今二十余年。朝廷续降诏条，法司续议格例，岁月既久，简牍滋繁。因革靡常，前后衡决，有司无所质正，往复稽留，奸吏舞文，台臣屡以为言。请择老成耆旧文学法理之臣，重新删定为宜。上乃敕中书专官典治其事，遴选枢府、宪台、大宗正、翰林集贤等官明章程习典故者，遍阅故府所藏新旧条格，杂议而圜听之，参酌比校，增损去存，务当其可。书成，为制诏百有五十，条格千有七百，断例千五十有九。至正五年冬十一月十有四日，右丞相阿鲁图、左丞相别里怯不花、平章政事铁穆尔达识、巩卜班、纳麟、伯颜、右丞相搠思监、参知政事朵儿职班等入奏，请赐其名曰《至正条格》，上曰可。既而羣臣复议曰：制诏，国之典常，尊而阁之，礼也。昔者《周官》，正月之吉，始和大宰而下各以政教治刑之法，悬之象魏，挟日而敛之，示不敢亵也。条格、断例，有司奉行之事也。甫刑云：明启刑书，胥占其所，从来远矣。我元以忠质治天下，寛厚得民心，简易定国政，临事制宜，晋叔向所谓古人议事以制之意，斯谓得之。请以制诏三本，一置宣文阁，以备圣览；一留中书，藏国史院。条格、断例，申命锓梓示万方。上是其议。于是属玄叙其首篇。玄乃拜手稽首扬言曰：人君制法，奉天而行。臣知事君，即知事天。敬君敬天，敢不敬法。《书》曰：「天命有德，五服五章哉。天讨有罪，五刑五用哉。」《易》曰：「雷电噬嗑，先王以明罚敕法。」又曰：「雷电皆至，丰，君子以折狱致刑。」二卦之象，为电为雷，所以明天威也。继自今司平之官、执法之士，当官莅政，有征是书，毋渎国宪，毋干天常。刑期无刑，实自此始，亦曰懋敬之哉！ 【（录自《圭斋文集》卷七，《四部丛刊》影印明成化刊本。）】 

　　●经世大典宪典总序 

　　说明：元《经世大典》八九四卷，虞集主修，至顺二年（一三三一）完成，是一部「会粹国朝故实」的大政书。其中的《宪典》汇集了许多律令，是《元史刑法志》的主要依据。全书已佚，残篇可见于《永乐大典》尚存卷帙。苏天爵所编《元文类》卷四○至四二收有《经世大典序录》，今据四部丛刊影印元刊本辑入《宪典总序》，并加标点。
　　皇朝《宪典》之作，其篇二十有二焉，而各以其序也。法缘名兴，令自近始，故名例为法之本，卫禁居令之先。百官有司，守法以奉上，布令以御下，故职制次之。敬莫大于事神，畏莫大于知义，故祭令、学规次之。刑以弼教，威以戢暴，故军律次之。祸乱式遏，生聚易争，故户婚、食货次之。争起于无厌，无厌者好犯上，故大恶次之。恶之初稔，非淫即贪，故奸非、盗贼次之。淫贪之作，始于自欺，故诈伪次之。伪作于心，征于词气，故诉讼次之。辞穷则鬬，气暴则残，故鬬殴、杀伤次之。庶狱备矣，庶慎兴焉，示为法者。非罔民也，故禁令、杂犯次之。知禁者罪可远，触禁者罪不可逃，故捕亡次之。君子立法之制严，用法之情恕，无求民于死，宁求民于生，故恤刑、平反、赦宥又次之。至于终之以狱空，则辟以止辟之效成，刑期无刑之德至矣。此其为序如是，概而论其为书，则固五典之法书也。《治典》非宪无以明黜陟，《赋典》非宪无以吝出内，《礼典》非宪无以儆傲惰，《兵典》非宪无以律骄盈，《工典》非宪无以惩滥恶。其事散殊，其法周密，故必随事以分类，随类以表年，纲以着其约，目以致其详。初若因目以立纲，久乃从纲而知目。纲举目张，吏易遵行，民易趋避，而是书之体用庶乎其为得矣。纲之所不能该，目之所不能悉，则有附录焉。作《宪典总序》。

　　名例篇 
　　卫禁篇 
　　职制篇 
　　祭令篇 
　　学规篇 
　　军律篇 
　　户婚篇 
　　食货篇 
　　大恶篇 
　　奸非篇 
　　盗贼篇 
　　诈伪篇 
　　诉讼篇 
　　鬬殴篇 
　　杀伤篇 
　　禁令篇 
　　杂犯篇 
　　捕亡篇 
　　恤刑篇 
　　平反篇 
　　赦宥篇 
　　狱空篇 
　　附录序 

　　○名例篇 

　　名例者，古律旧文也。五刑、五服、十恶、八议咸在焉。政有沿革，法有变更，是数者之目，弗可改也。《传》曰：「不愆不忘，率由旧章。」作《名例篇》第一。
　　五刑
　　国初立法以来，有笞、杖、徒、流、死之制，即后世之五刑也。凡七下至五十七用笞。凡六十七至一百七用杖。徒之法，徒一年杖六十七，一年半杖七十七，二年杖八十七，二年半杖九十七，三年杖一百七，此以杖丽徒者也。盐徒、盗贼既决而又镣之，使居役也。数用七者，考之建元以前，断狱皆用成数，今匿税者笞五十，犯私盐茶者杖七十，私宰牛马者杖一百，旧法犹有存者。大德中，刑部尚书王约数上言：「国朝用刑寛恕，笞杖十减其三，故笞一十减为七。今之杖一百者，宜止九十七，不当又加十也。」议者惮于变更，其事遂寝。流则南之迁者之北，北之迁者之南，大率如是。至于死刑，有斩无绞。盖尝论之，绞斩相去不至悬绝，钧为死也，特有殊不殊之分耳。然已从降杀一等论令，斩首之降即为杖一百七籍流，犹有幸不至死之理。乌呼仁哉！
　　五服
　　昔者先王因亲立教，以道民厚，由是服制兴焉。法家者用之以定轻重，其来尚矣。然有以服论而从重者，诸杀伤奸私是也。有以服论而从轻者，诸盗同属财是也。大要不越于礼与情而已。服重则礼严，故悖礼之至，从重典。服近则情亲，故原情之至，从恕法。知斯二者，则知以服制刑之意矣。国家初得天下，服制未行。大德八年，饬中外官吏丧其亲三年。至治以来，《通制》成书，乃着五服于令。嗟夫！先王所以正伦理、明等威、辨疏戚、别嫌疑，莫大于是也。岂特为法家者设哉！
　　十恶
　　人之罪无大于十恶者矣，王法之所必诛也。故历代之律，着之首篇。国家任子之法，举人之条，皆曰不犯十恶者，始得预列。嗟夫，之二者之选，岂必其人有是恶而后绝之哉！言不犯者，意其必无也。意其必无，而犹慎之，知人之难也。
　　八议
　　八议者，先王用法忠厚之至情也，故自《周官》至于《唐律》具载之。国家待国人异色目，待世族异庶人。其有大勋劳于王室者，则固当有九死无与之赐，十世犹宥之恩欤！若夫官由制授者，必闻奏而论罪，罚从吏议者，许功过之相赎。岂非八议之遗意乎！故仍古律旧文，特着于篇，以议法之君子。

　　○卫禁篇 

　　人君一身，天地民物之所寄，宗庙社稷之所托。故君门九重，出警入跸，非自卫也，所系重焉。国家肇基，淳德驭下，乘舆行幸，岁以为常。起居缉御，扈从番直，亦既周且慎矣。今上皇帝入正大统，内严管钥，外肃辇毂，侍正置府，通籍创符，其为长治久 【原文作冬，据文义径改。】 安之策，所以幸万世者。岂过计哉！敕时几，弭奸慝。作《卫禁篇》第二。

　　○职制篇 

　　日月运，四时行，法度彰，百官理。至元班禄以来，常任则有省部诸院，准人则有台臣宪司。立民长伯，则总而方镇，分而郡县，以及府兵伐阅之世袭，宫邸汤沐之树建，星列而棋布焉。居积典守有官，工肆视成有官，河有防，赋有漕，驿有置，冠盖往来则有王人之衔命，岳牧之移委。受事既殊，随事为令。其间御暴而司平，则捕盗典狱专庀厥司。是故国中共守者，曰总例则揭之，化外羁縻者，用轻典则传之。于是职制备矣。呜呼，人君之遇臣下，岂务恃法哉！由夫才谞之不齐，资践之杂进，然后罪列公私，赃论多寡，而风纪之责望日益重矣。定官箴，谨侯度。作《职制篇》第三。

　　○祭令篇 

　　国有大事，祀其一焉。我朝稽古，禋祀郊庙。先齐择日，集执事官朝堂读誓诫以徇，朝服再拜，听受而退。祭之日，御史二人服其廌冠以莅之外，而郡邑通祀部使者纠之如御史。于是承事者罔敢不敬。质神明，壹臣志。作《祭令篇》第四。

　　○学规篇 

　　法至于学规，轻之至者也。而至重焉。太宗皇帝始为国都学规。世祖皇帝广为国子学规。今上皇帝亲为王宫学规。夫法不从吏议而出圣裁，重之至矣乎！本王化，厉士节。作《学规篇》第五。

　　○军律篇 

　　国家经武，耆定四方，师律尚矣。庙算之折冲，将略之制胜，固非言之所可传者。惟夫仁义节制，并行当时，载之简书，有可征焉。缵戎功，奋武卫。作军律篇第六。

　　○户婚篇 

　　井田废而廉让之道缺，争敓之俗兴。民无恒居，田无恒主，婚姻不以其时，而狱讼作矣。教化不足，然后制之以刑，而非得已也。法常兴，原人情。作《户婚篇》第七。

　　○食货篇 

　　治财之道，厚民为本。民者财之府，财者民之命也。故治财者，先义而后利，教民顺，先利而后义，教民争。故治财者，先民而后国，国常富，先国而后民，国常贫。治财而有刑，所以防奸欺，制期程，非治财之本也。作《食货篇》第八。

　　○大恶篇 

　　天地之道，至仁而已。国以仁固，家以仁和。故国不仁则君臣疑，家不仁则父子离。父子离，无所不至矣。君臣疑，亦无所不至矣。故《易》着履霜之戒，孟子有仁义之对，审哉！几乎去仁，恶足为国家哉！作《大恶篇》第九。

　　○奸非篇 

