<!-- { "loadSidebar": true } -->
　　皇统五年六月三日诏曰自古继体守文之君必以遵制扬功为本乃宣于令问用茂对于先灵恭惟太祖武元皇帝德昭升帝心简在栉风沐雨躬创业之艰难杖钺秉旄拯生民于涂炭集成大统垂裕后人致今日之太平自睿谋之先定方庙祏以明崇建庶可宁神而諡号之所推尊尚多遗美音容如在夙夜靡遑葢礼有贵于沿情事亦存于师古爰资率吁恭议答扬冝令尚书省集百官五品以上与礼官共议増上諡号仍详具典礼以闻礼官议自古办祀以南北郊太社太稷太庙为序若太庙神主便行制造了毕即合题尊諡择日奉安恐在郊社之前于礼未伦候筑郊兆了毕择日奏告昊天上帝皇地只次奉安社稷神主及奏告其次恭造太庙神主题号奉安入室以此为序元奉勅旨候到上京行礼不见元奏目内有无指定候修建太庙奉安神主以后行礼或只庆元宫奉上諡号若候奉安太庙神主礼毕方奉上諡号册宝即百官并合法服兼以皇帝所御殿合立黄麾仗及殿中省细仗太庙殿前亦合黄麾仗其册宝在路亦合量设仪仗若太庙未奉安只于庆元宫上册宝即行事及立班官并用常服及依例量用大小旗甲骑门仗官供奉官引从册宝防服若奉安后发册即御服通天冠綘纱袍若就只庆元宫即幞头红袍并庆元宫上册宝即将来题太庙本室神便可用新諡若于太庙先奉安神主即先题旧諡及至就本室上册宝又须改题新諡有两节不同五月九日拟奏告于太庙上册宝切虑法物乐舞难迭只于庆元宫上册宝从之六月十九日命礼部尚书翰林承旨宇文虚中撰册文二十二日差应奉王竞等二员监看成造册宝吏外高鳯庭等二员监看成造盝匣床并防宝法物宝用真玉约加上字数用方四寸以上五寸以下册用玉石依宋防要上尊号制度与天德贞元制度同不该简数
　　九月二十五日命太傅左丞相宗弼充大礼使防宁牧费摩达摄侍中奉宝平章朂摄侍中读宝平章奕摄中书令奉册左丞宗宪摄中书令读册以右丞萧仲恭参政李德固摄引宝门下侍郎同判失卢果吏部尚书充摄引册中书侍郎以吏部户刑工部尚书充举册宝官十月三日奏准奉上尊諡册宝仪前期有司供张辰居殿神御床案少府监钩盾署设燎薪于殿庭西南掘坎于其侧仪銮司设小次于辰居殿下东厢又设册宝幄殿于景辉门外东仗舍殿前司宣徽院量差甲骑大小旗鼓门仗官香舆自制造册宝所迎奉册宝奉安于幄殿行事官制造官皆骑马引从门下中书侍郎在前侍中中书令在后大礼使又在其后举奉册宝官制造官分左右夹侍以北为上皆给人从锦防衫帯是日未明翰林使太官令丞铺设香案酒果供具牲醴膳羞于神御仪銮司设皇帝拜褥四一在阼阶上面西一在香案南面北一在殿上东栏子内西面一在燎薪之东面西设黄道自小次至阼阶褥位质明有司备常行仪仗驾头扇筤常朝官常服骑马执鞭前导以北为上【仍给人从锦防衫】造册宝官排办官勾官常服于庆元宫门外立班迎驾拜皇帝自宫中服靴袍御马至景晖门外下马步入小次少顷御史台催班大礼使行事官自幄殿奉册宝入正门置于辰居殿西阶下大礼使归押班位阁门使奏班齐太常卿奏请皇帝行奉上册宝之礼凡奏请皆俛伏兴跪奏毕就一拜起
　　宣徽使太常卿分引前导皇帝由黄道升阼阶上面西褥位立赞请再拜閤门使胪传在位官皆再拜乃引皇帝由殿上正门入殿于香案前褥位拜上香又再拜退稍东于栏子内面西褥位立定仪銮司彻香案前拜褥设册宝褥位于香案南举册册官取册匣子床对捧由西阶升中书侍郎分左右前导奉册中书令读册中书令并后从候于褥位置定奉册中书令于褥位南再拜退就殿阶上西南柱外面东立读册官中书令稍前再拜册官取匣葢下寘于西阶下册床举册官对举册读册官中书令一拜起跪搢笏读读毕就一拜起又再拜退位于奉册中书令之次奉册官进与中书侍郎率举册册官奉册匣由西阶下引从如上仪复置于册床置定举宝官以宝盝进至侍中读毕由西阶下复置于床皆如册匣之仪有司撤册宝褥位复设香案南拜褥宣徽使太常卿导皇帝进就褥位再拜上香上茶上酒乐作三酹酒乐止太祝读祝文讫皇帝再拜复归阼阶褥位立定大礼使升殿于香案南宣徽使处授福酒台盏行至皇帝阼阶褥位前宣徽使赞皇帝再拜饮福閤门胪传赐胙再拜应在位官皆再拜大礼使跪以酒盏进授皇帝乐作饮讫又再拜大礼使受酒盏复以授宣徽使讫由西阶下归押班位太祝奉祝版翰林使酌酒太官令丞量取牲羞自西阶下置于燎薪之上文武班皆囘班向燎所立礼官赞请皇帝就望燎位宣徽使取酒盏台于翰林使以进授皇帝皇帝酹酒于燎薪之上执事者举燎半燎瘗于坎宣徽使赞皇帝再拜閤门喝百官皆再拜太常卿宣徽使前导皇帝归小次即御座降帘太常卿俛伏兴跪奏太常卿臣名言礼毕百官皆卷班西出大礼使以下奉册宝床纳于庆元宫収掌去处皇帝进膳于别殿侍食官取旨有司转仗由来路皇帝便服还内
　　部拟御服如来仪省改奏便服
　　教坊作乐前导次日大礼使率百官称贺太常宗弼以下言伏覩诏书【云云】臣等闻帝王之兴法天与道惟天广大孰可测度取其色则谓之苍天取其气则谓之昊天惟道妙孰可拟议以其阴阳不测名之曰神以其生生不穷则名之曰易帝德王功巍巍荡荡其于难名亦犹是也然国家典礼有不可已古之人曰君子论譔其先祖之美而明着之后世故显扬先祖所以崇孝也惟圣人之德无以加于孝是以继绪之君夙宵惕厉念贻燕之圣谋扬配天之大烈必有典册以表諡号称情为礼以时增加其来尚矣然歴代之论互为异同或以从简为师古或以増多为尽美惟礼经所载圣人格言有其举之莫敢或废况前代諡号旣例有增多矫而从简是为废礼又自汉唐以来宫室车服之制朝防燕飨之度好赐赏赉之数礼仪文物之饰有增于古者多矣何独于宗庙諡号而必欲从简哉尊号皇帝陛下绍隆祖服不忘聿修遵崇孝之至论采前王之令典乃诏百僚俾之详议葢欲推尊应天广运之丕图扬厉辟国开基之大业臣等奉诏踧踖惧无以仰称圣孝敢以所闻称述万一恭惟太祖武元皇帝圣德格天神功葢古遵晦待时吊民伐罪定万全之策慷以誓师乘百胜之威谈笑而定乱所攻则下所取则获激扬义烈抚怀降附运天下于掌上揽英雄于彀中収图书立制度慎刑罚明爵赏知人善任使而贤能为之用是以化敌境为乐土囘乱国为平世其施设大略规模宏逺与汤武比隆过高光逺甚臣等谨集官共议稽考经史参以諡法窃以道合于天灵承眷命谓之应干肇啓皇图传序正统谓之兴运刚健文明光被四表谓之昭德拯世利民底宁区夏谓之定功深思逺虑贯通周达谓之睿精义妙物应变无方谓之神恭敬端肃威而不猛谓之庄践修世德丕承先志谓之孝贵贤亲亲慈民爱物谓之仁照临四方独见先识谓之明充实辉光广被覆谓之大行道化民博施济众谓之圣肃将天威克定祸乱谓之武体仁长善尊无二上谓之元举此大纲庶防髣髴摹写叙述皆出强名将以对越在天之神赞成崇孝之美稽合廷议举无异辞请增上尊諡曰太祖应干兴运昭德定功睿神庄孝仁明大圣武元皇帝谨录奏闻伏候勅旨十九日奉上册宝曰孝孙嗣皇帝臣名谨拜手稽首言曰臣闻自昔继体守文之君嗣服重熙累洽之运念稽图之绵邈由祖考之艰勤则必茂扬耿光祗荐大号岂惟尽臣子奉先之孝亦以答神只申命之休故文王肇造周室旣以文为諡而又谓之丕显考又谓之宁王武王克定殷邦旣以武为称而又谓之光烈考又谓之正父载于大训是曰王彛粤自辽人不纲上帝降割瞻乌止于谁屋逐鹿竞于中原涂炭之危玉石不辨我太祖武元皇帝遵养时晦顾諟天明以德行仁势靡凭于力假奉辞伐罪攻不自于我先方秉钺以誓师洎临津而饮马神光赫然四烛辉甚朝暾天堑为之伏流坦如平地故民褫魄邻壤归心牧野前徒俄倒戈而自溃霍邑固守望举鞭而已摧自是岁冐风霜躬擐甲胄其至有如时雨其攻无复坚城未逾数载之间尽取五京之地北连六镇南界九河西慑崆峒东渐溟渤若逺若近悉主悉臣至于图任亲贤倚如手足怀服归附推以腹心有典有则以垂裕于子孙无党无偏以示公于好恶恶衣服卑宫室夏禹之无间然也不迩声色不殖货利成汤之又日新也治监太清简易为政羲昊之惇风也德崇克让推授靡私唐虞之高躅也若乃仁恩光被于有截智虑预图于未形礼义所维威信所接卜世之乆与天无穷臣嗣守丕图恪绳遗矩念欲报之怀曷已而追崇之礼未加想如在之音容懔弗宁于朝夕率吁众志参稽格言咸谓道合于天至谓之元【与諡议同】虽地溥天崇固不容于测度而涓流尘集兾少益于高深臣不胜大愿谨奉玉册玉宝恭上尊諡曰应干兴运昭德定功睿神庄孝仁明大圣武元皇帝恭惟神用无方天监在下察冲人之永慕歆兆姓之乐推风马云车俯故宫而慙憇金文玉篆扬景铄于无穷
　　皇统五年十一月七日增上祖宗尊諡
