<!-- { "loadSidebar": true } -->
　　祭前三日所司设三献官以下行事执事官次于外壝东门之外道南北向西上随地之宜又设馔幕于内壝东门之外道北南向祭前二日所司设兵卫各服其器守卫壝门【每门二人】大乐令帅其属设登歌之乐于坛上稍南北向磬虡在西钟虡在东柷一在钟虡北稍西敔一在磬虡北稍东搏拊二其一在柷北一在敔北东西相向歌工次之余工各位于悬后其匏竹者位于坛下【在第一等】重行北向相对为首郊社令帅其属扫除坛之上下为瘗坎【坎在内壝外之壬地】祭前一日司天监郊社令各服其服帅其属升设皇地只神座于坛上北方南向席以藁秸又设配位神座于东方西向席以藁越又设神州地只神座于坛之第一等东南方席以藁秸又设五神五官岳镇海渎二十九座于第四等阶之间各依方位又设昆仑山林川泽二十一座于内壝之内又设丘陵坟衍原隰三十座于内壝外席皆以莞又设神位版各于座首子陛之西水神防北岳北镇北海北渎于坛之第二等北山北林北川北泽于内壝内北丘北陵北坟北衍北原北隰于内壝外皆各为一列以东为上夘陛之北木神勾芒东岳长白山东镇东海东渎于坛之第二等东山东林东川东泽于内壝内东丘东陵东坟东衍东原东隰于内壝外皆各为一列以南为上午陛之东神州地只于坛之第一等火神祝融南岳南镇南海南渎于坛之第二等南山南林南川南泽于内壝内南丘南陵南坟南衍南原南隰于内壝外皆各为一列以西为上午陛之西土神后土中岳中镇于坛之第二等中山中林中川中泽于内壝内中丘中陵中坟中衍中原中隰于内壝外皆各为一列以南为上酉陛之南金神蓐収西岳西镇西海西渎于坛之第二等昆仑西山西林西川西泽于内壝内西丘西陵西坟西衍西原西隰于内壝外皆各为一列以北为上其皇地只及配位神州地只之座并礼神之玉虽设讫俟告洁毕权彻祭日早重设其第二等以下神座设定不収奉礼郎礼直官又设三献官位于夘陛之东稍北西向司徒位于夘陛之东道南西向太常卿光禄卿位次之第一等分献官司天监位于其东光禄丞郊社令太官令廪牺令位又在其东每等异位重行俱西向北上又设太祝奉礼郎及诸执事位于内壝东门外道南每等异位重行俱西向北上设监祭御史二位一于坛下午陛之西南一于子陛之西北俱东向设监礼博士二位一于坛下午陛之东南一于子陛之东北俱西向奉礼郎位于坛之东南西向协律郎位于乐簴西北东向大乐令位于乐簴之间西向司尊彜位于酌尊所俱北向设望瘗位于坎之南北向又设牲牓位于内壝东门之外西向太祝祝史各位于牲后俱西向设省馔位于牲西太常卿光禄卿太官令位北南向西上【凡太祝官皆稍却】监祭监礼位在太常卿之西稍却西上廪牺令位于牲西南北向又陈礼馔于内壝东门之外道北南向设省馔位于礼馔之南太常卿光禄卿太官令位在东西向监祭监礼位在西东向俱北上设祝版于神位之右司尊及奉礼郎帅其属设玉币篚于配尊所次及笾豆之位正配位各左有十一笾右有十一豆俱为三豋三在笾豆间铏三在豋前簠一簋一【簠左簋右】各在铏前又设尊罍之位皇地只太尊二着尊二牺尊二山罍二在坛上东南隅配位着尊二牺尊二象尊二山罍二在正位酒尊之东俱北向西上皆有坫加勺幂为酌尊所【左实酒者加勺右实明水者不加勺】又设皇地只位象尊二壶尊二山罍四在坛下午陛之西北向西上配位牺尊二壶尊二山罍四在酉陛之北东向北上皆有坫加幂设而不酌神州地只位左八笾右八豆豋一在笾豆间簠一簋一在豋前【簠左簋右】爵坫一在神座前又设第二等诸神位每位笾二豆二簠一簋一俎一爵坫一内壝之内外诸神每位笾一豆一簠一簋一俎一爵坫一陈列皆与上同又设神州地只太尊二着尊二皆有坫第二等诸神每方山尊二内壝内外每方蜃尊二内壝内外每方概尊二皆加幂【自第二等以下皆用匏爵其爵皆先拭洗讫置尊下】又设正配位笾一豆一簠一簋一俎三及毛血豆一并神州地只位俎一各于馔幂内又设二洗于坛下邜陛之东北向【盥洗在东爵洗在西】罍洗在东加勺篚在洗西南肆实以巾【爵洗之篚实以匏爵加坫】又设第一分献官盥洗爵洗位第二等以下分献官盥洗位各于其方道之左【罍在洗左篚在洗右】俱内向执罍篚者各于其后祭日丑前五刻司天监郊社令帅其属升设皇地只及配位神座于坛上设神州地只座于第一等又设玉币皇地只玉以黄琮神州地只玉以两圭有邸皆置于匣正配位币并以黄色神州地只币以色五神五官岳镇海渎之币各従其方色皆陈于篚太祝取瘗玉加于币以礼神之玉各置于神座前光禄卿帅其属入实正配位笾豆【笾三行以右为上第一行形盐在前鱼鱐糗饵次之第二行榛实在前干桃枣次之第三行菱在前干芡干栗鹿脯次之豆三行以左为上第一行芹菹在前笋菹葵菹次之第二行韭菹在前食鱼醢次之第三行豚胉在前鹿臡醓醢菁菹次之豋实以大羮铏实以和羮】又设従祭第一等神州地只位之馔【笾三行以右为上第一行形盐在前鱼鱐次之第二行干桃在前干枣次之第三行干芡在前鹿脯次之豆三行以左为上第一行芹菹在前笋菹次之第二行菁菹在前韭菹次之第三行兔醢在前鹿臡醓醢次之豋实以大羮簠实以稷簋实以黍】第二等每位【左二笾栗在前鹿脯次之右二豆菁菹在前鹿臡次之簠实以稷簋实以黍俎一羊一豕】内壝内外每位【左笾一鹿脯右豆一鹿臡簠稷簋黍俎以羊】良醖令帅其属入实酒尊皇地只【太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下次之实以三酒】配位【着尊为上实以泛齐牺尊次之实以醴齐象尊次之实以盎齐壶尊次之实以醍齐山罍为下实以三酒皆左实明水实酒皆上醖代】次实従祭第一等神州地只酒尊【太尊为上实以泛齐着尊次之实以醴齐】第二等【山尊实以醍齐】内壝内【蜃尊实以泛齐】内壝外【概尊实以三酒已上尊皆左以明水右以酒皆上醖代之】太常卿设烛于神座前
　　省牲器
　　祭前一日午后八刻去坛二百步禁止行者未后二刻郊社令帅其属扫除坛之上下司尊与奉礼郎帅执事者以祭器入设于位郊社令陈玉币于篚未后三刻廪牺令与诸太祝祝史牵牲就位礼直官賛者分引太常卿光禄等卿丞监礼祭太官令等诣内壝东门外省牲位立定礼直官引太常卿賛者引监祭监礼自东壝门南门而入升自夘陛视涤濯执事者皆举幂曰洁俱后位礼直官稍前曰告洁毕请省牲太常卿稍前省牲讫退后位次引廪牺令出班巡省一帀西向躬曰充请太祝巡牲一帀首员西向躬曰腯俱后位礼直官稍前曰省牲毕请就馔位引太常卿以下各就位立定省馔俱讫礼直官賛省馔毕俱还斋所廪牺令诸太祝祝史以次牵牲诣厨授太官令次引光禄卿以下诣厨省鼎镬视涤溉乃还斋所晡后一刻太官令帅宰人以鸾刀割牲祝史各取毛血实以豆置于馔幔遂烹牲又祝史取瘗血贮于盘
　　奠玉币
　　祭日丑前五刻献官以下行事官各服其服有司设神位版陈玉币实笾豆簠簋尊罍俟监祭监礼按视坛之上下乃彻去盖幂大乐令帅工人入以次奉礼郎赞者先入礼直官賛者分引分献官以下监祭监礼请太祝太史斋郎与执尊罍篚幂者南壝东门当坛南重行北向西上立定奉礼郎賛拜献官以下皆再拜讫以次分引各就位升坛陛上及下位次引监祭监礼按视坛之上下纠察不如仪者省讫退后位礼直官分引三献官以下行事官俱入就位【行礼官皆自南壝东门入】礼直进立初献之左白曰有司谨具请行事退后位协律郎髙举笏执麾工举麾兴【凡取物者则跪俯伏而取兴奠物则跪奠讫俯伏兴】工鼓祝乐作坤宁之曲八成偃麾戛敔乐止俟太常卿瘗血讫奉礼郎赞拜在位者皆再拜又賛诸执事者各就位礼直官引诸执事各就其位俟太祝跪取玉币于篚立于尊所诸位太祝亦各取玉币立于尊所礼直官引初献诣盥洗位乐作肃宁之曲至位北向立乐止搢笏盥手帨手执笏诣坛乐作肃宁之曲【辞殊凡初献升降皆作肃宁之曲】升自夘阶至坛乐止诣皇地只神座前北向立乐作静宁之曲搢笏俯伏兴太祝奉玉币西向跪以授初献官初献官受玉币奠讫执笏兴再拜拜讫乐止次诣配位神座前东向立乐作亿宁之曲奠玉币如上仪乐止降自夘陛乐作复位乐止初献将奠配位之玉币賛者引第一等分献官诣盥洗位搢笏盥手帨手执笏由夘陛诣神州地只神座前搢笏跪太祝以玉币授分献官分献官受玉币奠讫执笏俯伏兴再拜讫退还位第一分献官将升赞者引第二分献官诣盥洗位盥手帨手执笏各由其陛升【唯不由午陛】诣于首位神座前奠如上仪以次祝史斋郎助奠讫各引还位初献奠玉币将毕祝史奉毛血豆各由午陛升诸太祝迎于坛上进奠于正配位神座前太祝与祝史俱退位于奠所
　　进熟
