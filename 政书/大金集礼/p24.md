<!-- { "loadSidebar": true } -->
　　大定三年七月奏禀唐礼仪志四时各以孟月享太庙季冬腊享凡五祭拟今年十月择日祫享升祔以后时享有司依时举行従之十二月二十一日腊享命平章元宜摄太尉充初献防政石琚摄司徒省差亚献终献各一员【三品以上依开元礼摄太常光禄卿】礼部拟差太常光禄卿各一【三品】七祀献官一【五品】助奠官二太庙令一大乐令一【并六品】监祭二太常博士二司尊彝一太官令二读祝太祝一举祝官二七祀读祝一【并七品】廪牺令协律奉礼郎各一太祝十一【并八品】賛者一礼直官十宫闱令十四斋郎一百一十七祀祝史进馔官二【并九品】奉瓉盘奉爵酒盥洗爵洗巾篚官各一【六品七品】外昭徳皇后别庙献官司徒以次另行差摄同日质明行礼【太常光禄卿太庙廪牺令并太官令一员系太庙所差官通摄至二十六年腊享太庙另差已上员数】
　　检讨定仪礼准呈下项拟依典礼前七日受誓戒于尚书省其日质明设位版于都堂之下依已定受誓戒图礼直官引三献官并应行事执事官等各就位立賛揖在位官皆对揖讫礼直官以誓文奉初献官初献官搢笏读誓文云十二月二十一日腊日荐享太庙各扬其职不恭其事国有常刑读讫执笏七品以下官先退余官对拜讫乃退散斋四日治事如故宿于正寝唯不吊丧问疾作乐判署刑杀文书决罚罪人及预秽恶致斋三日并于有司无本司者并宿于省部礼官宿于享所唯享事得行其余悉禁享官已斋而阙者通摄行事礼部看详前来亲祠大礼散斋四日致斋三日今每嵗五享系有司行事如致斋三日缘所用摄官令史人等数多见得废务多日拟止令散斋二日致斋一日
　　前三日兵部设兵卫于庙之四门禁断行人仪銮司设馔幔十一所于南神门外之西南向又设七祀次于横阶之北道西东向前一日大乐局设登歌之乐于殿上太庙令帅其属扫除庙殿之内外又于室内设神位于北牖下当户南向设几在筵上用虎皮及次席又设三献官拜褥位二【一在室内一在室外】学士院定撰祝文讫计会通进司请御署讫降付礼部设祝案于室户外之右又于每室设左十有二笾分为四行以右为上【第一行形盐在前榛实黍米次之第二行鱼鱐在前干桃干芡次之第三行糗饵在前干橑栗子次之第四行粉餈在前干枣鹿脯次之】右十有二豆分为四行以左为上【第一行芹菹在前韭菹豚胉次之第二行笋菹在前酏食鹿臡次之第三行葵菹在前鱼醓醢次之第四行菁菹在前兔醢糁食次之】又设铏三在笾豆之间【实以羹茹芼滑】豋一【实以大羹】簠二在左【实以粱稻粱在稻前】簋二在右【实以黍稷稷在黍前】又设俎三在笾前【各实牲体】又加二豆在笾前【实以毛血肝膋】大尊二【实以明水】各加坫幂设而不酌又设沙池一茅苴一稍前又设尊彝所在室户之左设黄彜一斚一【实以郁鬯】各加酌幂牺尊二象尊二山罍二【上尊实以明水余者实以糯酒】各加坫幂又设篚箱一内萧蒿【实以黍稷】燎炉一【实以炉炭】稍南又设着尊一山罍二【并实以糯酒】壶尊六【实以明水】各加坫幂设而不酌在殿下又设献官爵洗在罍洗之西罍在洗东篚在洗西北肆实以巾又设七祀每位簠二【实以稻粱】簋二【实以黍稷】笾二【实以榛实】豆二【实以菁菹鹿臡】俎一【实以羊体】又设壶尊二在神位之右【实以糯酒】各加酌坫幂又设爵盏一【坫全】礼直官设位版并省牲位如已定图前一日光禄卿帅其属入实祭器良醖令入实尊彝
　　前一日省牲器如天徳二年仪
　　享日质明行事执事官各服其品服礼直官賛者先引御史博士太庙令太官令诸太祝祝史司尊彝与执罍篚官等入自南门当阶间北面西上立定奉礼曰再拜赞者承传皆再拜讫赞者引太祝与宫闱令升自西阶诣始祖室开祏室太祝奉出帝主宫闱令奉出后主置于座【帝主在西后主在东】賛者引太祝与宫闱令降自西阶俱复位奉礼曰再拜赞者分引三献官与百官俱自南神东偏门入至庙庭横阶上三献官当中北向西上应行事执事官并百官依品重行立奉礼曰拜賛者承传应北向在位官皆再拜【其先拜者不拜】拜讫赞者引三献官诣庙殿东阶下西向立其余行事执事官俱各就位讫礼直官诣初献官前称请行事协律郎跪俯伏兴乐作礼直官引初献官诣盥洗位立定乐止搢笏盥手帨手执笏诣爵洗位北向立搢笏洗瓒拭瓒以瓉授执事者由西阶升执笏升殿乐作至始祖尊彝所西向立乐止执事者以瓉奉初献初献搢笏执瓉执尊者举幂太官令酌郁鬯讫先诣第二室尊彝所北向立初献以瓉授执事者执笏诣始祖室神位前乐作北向立搢笏跪执事者以瓉授初献初献执瓉以鬯祼地讫以瓉授执事者执笏俯伏兴出户外北向再拜讫乐止【已下逐室乐作止并准此】次诣每室行礼并如上仪礼直官引初献降复位初献将升祼祝史各奉毛血肝膋豆及斋郎奉炉炭萧蒿黍稷篚各于馔幔内以俟初献晨祼讫以次入自正门升自太阶诸太祝各迎毛血肝膋豆于阶上俱入奠于神座前斋郎所奉炉炭萧蒿篚各置于室户外之左兴祝史俱降自西阶以次出太祝取肝膋洗于郁鬯燔于炉炭讫还尊所
　　晨祼如天徳二年仪【惟云享日质明行事执事官各服其品服不云百官后仪内数处却依例有百官字百官二字未当】既升祼太官令帅进馔者奉陈于南门外诸馔幔内以西为上礼直官引司徒出诣馔所司徒与荐俎斋郎奉俎并荐笾豆簠簋官奉笾豆簠簋礼直官太官令以序入自正门乐作升自太阶诸太祝迎引于阶上乐止各设于神位前讫礼直官引司徒以下降自西阶乐作复位乐止诸太祝各取萧蒿黍稷擩于脂燔于炉炭讫还尊所
　　酌献如天德二年仪【惟云太官令酌酒讫不云酌泛齐醴齐】
　　腊日并祀七位俟终献官将升七祀献官诣司命神位前祭酒读祝再拜余座助奠如仪惟不读祝
　　太定四年正月十九日春享太庙并昭徳皇后别庙同时行礼其一切礼数并应行事执事官并如腊享仪正月十六日受誓戒十七日各庙习仪十八日各于本司致斋次日质明行礼【春夏用鸡彝鸟彝秋冬用黄彝斚彝七祀司命户以春灶中霤以夏门厉以秋行以冬腊并祀七位其余并同】每嵗五享以为常式十五年三月二十七日奉安讫武灵皇帝别庙自后每遇时享太庙并两处别庙同时行礼十九年就禘祭升祔闵宗其旧庙拆毁太庙时享増闵宗一室笾豆尊彝之数添差太祝宫闱令礼直官各一员并添斋郎员数








　　大金集礼卷十九
　　钦定四库全书
　　大金集礼卷二十
　　原庙上
　　奉安
　　奉安
　　皇统七年四月十一日奏禀庆元宫改作原庙内三门曰景晖正殿曰辰居似非庙中殿门名额勅防改曰世德【天防十三年始定宫名曰庆元殿曰辰居门曰景晖】
　　天眷二年九月以庆元宫为太祖原庙百寮陪位奉安御容
　　天眷四年十月缘燕京起盖太庙原庙不见依典有无俱合告享检讨到三代已前并无原庙至汉惠帝时叔孙通始建议置原庙于长安渭北曾荐时果其后又置原庙于丰沛别不该曾行享荐之礼又汉已后歴代亦无原庙两都告享之礼禀定只于燕京建原庙【内宫曰衍殿曰圣武门曰同閤曰崇圣】准备行荐享之礼
　　大定二年十二月二十七日恭奉勅防防宁府国家兴王之地合建太祖皇帝庙仰于庆元宫基址上修建正殿九间工毕委有司以时荐享五年八月十一月奏用元立庆元宫世德殿门名额从之
　　天防四年十月命贝勒呼噜古秘少扬丘忠充使副送御容赴燕京奉安于庙沿路每日三时烧饭用羊豕兔鴈鱼米麪等
　　皇统七年八月以东京御容殿工毕命王宗哲等充奉送庆元宫御容使副
