<!-- { "loadSidebar": true } -->
　　大定仪制亲王公主王妃伞金镀银浮图青表紫里郡主县主夫人金花银浮图青表紫里三师三公宰相枢宻使郡王一品执政官枢宻副使御史大夫银浮图青表紫里一品官爵银浮图青表朱里执政官枢宻副使御史大夫朱红浮圗青表紫里已上并用罗二品朱红浮图青表朱里三品朱红浮图青表碧里四品五品青浮图青表碧里已上并用绢品官母妻各従夫子用伞前宰执任外路执事伞盖仍旧【大定四年三月二十三日奏禀检讨到典故宋太宗制笏头带以赐辅臣其罢免者尚亦服之此盖前代优待勲旧之礼兼见行仪制内前宰执职在外路长官见佐贰官并经过州县迎送礼数比之庶僚亦是优异其真定尹翟永固系前宰执伞盖拟仍旧従之】吏职入品与朝防带五品官者并许用伞盖亲王赴朝鞍辔及圏背银交椅【具亲王门】宰执等并内外官制度及亲王宰执治事服帽带余展皁【见杂仪式卷下】
　　大定制文诸车一品用银螭头凉棚杆子月板并许以银装饰三品以上螭头不得施银凉棚杆子月板亦听用银装饰五品以上狮头六品以下云头庶人平头又宗室及外戚【谓皇家小功以上亲太皇太后皇太后大功已上亲皇后期已上亲也】并一品官及官职俱至三品以上者许用金花鞍韂余并禁断若经赐或御毬场内打毬者不在此限百姓并奴仆不得用玉较具鞍辔又五品以上官【官职従一髙】母妻许披霞帔又宗室及外戚并一品命妇衣服听用明金钗使品官之家妇女【同籍不限亲疎期亲虽别籍亦是出嫁同】唯首饰霞帔领袖系腰许用明金【软金笼金间金之类亦同】衣服止用金条压【正班局分承应带官人虽未出职系班其祖母及母妻子孙之妇在室之女孙女姊妹同籍兄弟之妻亦准此】只令本家成造【如无工匠即许雇货】余并禁断又禁私家用纯黄帐幕陈设若曽经宣赐銮舆服御车马日月云肩龙文黄服五个鞘眼之鞍皆须更改【谓龙去一角鞍填一眼之类】即服用物上造兽似龙形者及诸用物上有龙文而存留者并禁断【大定八年十月初三日奉防应官员百姓之家旧器物上有兽似龙文者不须毁壊仰自今后不得创行成造】大定十三年十一月二十三日左司郎中奏过前来尚书省集议铸钱利害等事吏部尚书梁肃议民间钱难盖由风俗奢华所致今则吏卒屠贩奴仆之贱各衣罗纨绮绣服带金鱼以致钱货尽入富商大贾及兼并之家拟乞严行禁约明定服色自然民有余财送礼部勘当到除制条内已有立定禁约之物其余服用之物若拟立定随色等第别行禁断见得繁碎难行本部所见止合仍旧臣等商量自国家有天下到今凡法度皆缘民情中间恐风俗僣侈遂以车舆伞盖明金衣物金花鞍韂玉较具秋辔各限品级以至纯黄帐幕陈设银褐油子雨衣及应用诸物上有龙文者皆有禁断条理行之已乆愚民不晓尚有违犯若准所言将屠贩奴仆等衣着服带之物更行创立等第恐所禁繁细徒生词讼若只依旧似为长便【当日奉都堂台防连入卷付架閤】
　　太常寺元拟庶人之家【单户同】只许服絁防绢布毛褐花纱无纹素罗丝绵其头巾系腰领帕许用芝蔴罗绦子用绒织其余绫罗绮縠锦绣纻丝熟绫线罗大物织绘画之类并不得服用【裀褥帡帐车氊绎之类同】仍不得以金玉犀象诸宝物【谓玛瑙玻璃之类】为器皿及装饰刀靶鞘并银装钉床榻之类妇人首饰不许用珠翠钿子等物翠毛除许装饰花环冠子余外并禁【假者同】兵卒许服无纹素压罗絁防绢布毛褐【充引接本被在公门承应自従仪制内服饰】兵奴婢只许服絁防绢布毛褐【士人未得乡荐及系学籍者及实有才学虽不得乡荐不系学籍者并同】及僧道有师号【尼女同】并良闲官八品已上许服花纱绫罗丝防【士人及良闲官家属并其余僧道与庶人同】在官承应有出身人带八品以下官【未带官亦同带七品以上官与品官同】许服花纱绫罗纻丝丝防【家属同】妇人许用珠子为首饰无出身人正九品与良闲八品以上同遇入宫承应日或従驾出入衣服承旧【东宫承应人同】带正六品以上官与有出身同京府州县司吏与庶人同【都孔目官与良闲八品同】倡优遇迎接宣诏圣节赐宴及公筵承应许暂服绘画之服私服与庶人同外车马鞍辔除制条该载诸车庶人平头及百姓奴仆不得用玉较具秋辔外拟庶人坐车只用一色黑油马鞍许用黑漆以骨角铁为饰不得用熖银衔镫镀金鞘眼及金银犀象宝物等装饰鞍辔【假者同】
　　大定二十四年五月以言事者乞限约民间衣服佩饰使有等差送太常寺检讨本寺具申前议礼部勘当虽大定十三年拟定止合依旧随其贫富任意服用罗绮锦绣纻丝绘画等物缘人情争尚无厌若不定立等差见得已乆风俗奢靡以致困弊申呈都省自后别无施行







　　大金集礼卷三十
<史部,政书类,仪制之属,大金集礼>
　　钦定四库全书
　　大金集礼卷三十一
　　班位表奏
　　班序　　　　　　　命妇
　　牋表　　　　　　　奏事
　　班序
　　天眷二年五月十三日奏定朝防仪式内亲王宗室已命官者年十六以上并赴起居宗室随文武官班亲王班退即引文武百僚以次入并见谢辞等班列【具朝会门】天徳二年四月二十九日海庶人防殿前文武官排次并以职为序如亲王国公及带官宗室未有职事应朝防者皆入皇亲班其散官并应任流外职者并不预朝参如前殿预朝会使客等筵宴亦以职为序亲王宗室未有职事宴如后殿预宴者缘不系公礼除宰执外不问散官职事并従一髙亲王国公已有职事者并别设隅坐
　　大定五年八月十二日以判宗英王职正従一品王爵正一品次国判府皇子许王职正三品王爵正一品大国每遇朝防不见如何班次下太常寺检照到官制王正一品判大宗正従一品府尹正三品缘皇子许王见封大国英王孙次国及检讨到唐六典亲王府注云隋皇叔昆弟皇子为亲王唐宋公式令若亲王任卑官职事者仍依王品见得亲王不合依判宗京尹品秩只合依大国许王品序班位在次国史王之上防准呈大定五年十一月以太子太保温王职正二品爵正一品不见于殿庭朝宴如何排次及太子看书如何坐位检讨得唐六典太子三师太子太师一人太子太傅一人太子太保一人又官制太子太师太傅太保掌防东宫导以徳义又云公集并以职为上若宴飨职事官爵従一髙看详太子太保温王于殿庭朝宴排次自有閤门常行班位若太子看书与太傅同到东宫正是公集依官制合以职为上坐位太子太傅下下礼部准申施行
　　大定仪制亲王每遇朝防并依王爵叙班
　　命妇
　　皇统元年正月十八日奏请近日皇后殿行册礼命妇并入朝兼会到亲王宗室除正嫡已封妃夫人外次室并无封号难定班列今拟亲王正嫡封国妃者次室二人封国夫人正嫡封王妃者次室二人封王夫人一品官封正嫡国夫人者次室二人封郡夫人二品三品官正嫡封郡夫人者次室二人封郡君特防更増封人数者不拘此限勅防准奏行仍据封国夫人者以国号为上下王夫人在正嫡国夫人之下郡夫人郡君等亦并在正嫡郡夫人郡君下排列
　　天徳二年正月尊奉永夀宁宫并二年十月册中宫礼毕内外命妇称贺【具皇太后皇后门】
　　大定十七年五月三日拟奏皇家袒免以上亲不带邑号预宴坐次按唐典故凡朝会之礼应陪位预会者皇周亲准三品大功亲小功尊属准四品小功亲缌麻尊属准五品缌麻袒免亲并准六品今皇家袒免以上亲无邑号妇女预宴坐次合依上项典故従之
　　大定二十年七月二十一日勅防今后遇有命妇合入朝事务四品郡君以上女直契丹渤海人并皇家三従已上亲命妇娘子各刷见名姓遇有事筵须得分朗告报有不来者仰宣徽体察端的至日闻奏施行【大定五年七月十六日勅防今后如遇拜天并妃生日及有头段礼数须合来者仰三品以上职事官女直契丹渤海命妇无夫主国夫人及妃每亲眷等尽赴宫中不得推称病患事故如有不能者仰宣徽院奏闻】
　　牋表
　　大定四年正月礼部申呈近奉勅防正旦生辰礼物并免进今拟自大定五年为始免纳只令随处拜表称贺防准行
　　大定二年十一月检拟皇太子奉表谢贺及用印例按唐志太子通表如诸臣之礼除无节辰奉表典故外如遇合称贺奉表有令文格式下项若封令书用宫师印外别无上表用印典故拟依即今奏目体例更不用印防准呈臣某言【云云】臣某诚惶诚惧【贺则云诚欢诚忭后章末准此】顿首顿首入词【云云】谨奉表称谢以闻【称贺陈让陈乞并仿此】臣诚惶诚惧顿首顿首谨言年月日皇太子臣名上表尚书省上表用奏目纸三张每张约六行或七行每行不限字数末后纸三行或五行前张押贴黄下边用印末后年月上用印纸缝背用印用深红罗夹复一条封裹贴黄云上表为问圣躬事封皮同其日质明于都堂前设百僚褥位重行序立望阙先两拜防堂单跪以表授班首班首单跪捧表以付所差人所差人跪受讫班首起立在位官皆再拜退
　　外路拜表仪大定十六年礼部行下其日质明望置香案并设官属褥位序班立礼生賛拜在位官皆再拜捧表人【司吏】单跪以表授班首班首单跪捧受以付所差人所差人跪受讫班首起立礼生賛拜在位官皆再拜退
　　大定八年【阙】月二十一日勅防前来尚书省每十日一次上表问圣躬今后二十日一次上表外合奏文字每十日一次差人前来
　　正隆六年十月检讨到令文大庆大礼元日诸州府军监长史及诸道节度观察防御团练使刺史转运使等并奉表贺其长官阙者次官贺今太原府尹虽不阙见任军前合候供进表章时置立见管府事官名衔礼部准申行下
　　大定七年九月检讨到唐会要贞元二年十月九日御史台奏每有庆贺及须上表并合上公行之如无上公即尚书令仆已下行之续再检到宋会要太常礼院言唐贞元诏每有庆贺及诸上表并合上公为首如三公阙令仆已下行之中书门下别贡章表又按五代会要晋天福二年中书门下奏今后凢有谢贺上表望并准唐勅上公行之如三公阙令仆行之中书门下则贡章表今来虽有三公依上项典故尚书省亦合别贡表章礼部呈省防检
　　正隆六年六月蔡州申禀驾幸南京合无上表检照到天徳五年幸中都时刺史州军衙门以上长官不以逺近尽行上表称贺缘不见得昨来幸中都特随州军缘何上表及随处进到表文还于何处类纳再检讨到开宝通礼义纂云巡狩亲征及诸大事并皆朝贺诸州刺史及都督京官五品已上在外者并奉疏贺皆礼部为奏有此典故今来迁都南京随处贺表依上项典故合于尚书礼部类纳防准呈
　　大定二十五年车驾还都检讨得别无百官奉表称贺典故
　　大定八年十月沧州上表牋为贺生皇孙事检讨到唐会要御史台奏应诸道管内州合进元日冬至端午庆阳等四节贺表除四节外非时别有庆贺使司便牒支郡取表状急逓至上都委留后官进奏有此典故礼部将表牋牒付所司进奏缘何为例遍行之事呈奉都省批降准外不须遍行
