<!-- { "loadSidebar": true } -->
　　礼仪使举捧官执节者并擡人以册宝少驻于泰和门太尉司徒及读册官暂归幕次内侍閤门引入泰和殿俟至殿下位鼓吹止有司宿供张泰和殿设皇后座于扆前殿上垂帘又设东西房于座之左右稍北又设受册位于殿庭西阶之南东向又设内命妇次于殿之左右大乐令设宫悬于庭协律郎设举麾位于殿上又设册宝次于门外又设行事官于门左右又设外命妇次于门之内其日诸卫于殿门外略设黄麾细仗用后六部摄官三十六员擎执三百二十二人
　　有司设二步障于殿之西阶帘前设扇左右各十红繖一在西阶栏干外又设举册宝案位于使副之前北向又设宣徽使位于北厢南向司赞设内外命妇以下陪列位于殿庭塼道之左右每等重行异位北向内命妇在后又设司赞位于东阶东南赞者二人在南少退俱西向质明执事官大乐令等各就位
　　内外命妇拟各服其本服
　　皇后常服乘龙饰肩舆
　　肩舆如无用小龙车子代
　　至泰和殿后閤近仗导卫如常仪宣徽使奏中严册使副入门宫架奏曲俟册使庭中立乐止册在北宝在南使副立于床后礼仪使帅持节者立于前举捧册宝官立于册宝床左右读册宝官各立于其后宣徽使奏外办内侍閤门官引后出后閤宫悬奏曲帘卷
　　如首饰袆衣难迭成造即用皇后拜天服
　　皇后降自西阶
　　皇后升降并内侍閤门引
　　左右步障繖扇从至阶下望勤政殿御閤所在立乐止册使进立于右宣曰有制閤门使内侍赞再拜拜册使宣曰制遣太尉臣某司徒臣某恭授后册宝閤门使内侍赞再拜册使少退中书令侍中及举捧官率擡人奉册宝以次进于前宫悬奏曲册宝床自东阶升并置于殿之前楹间册床在北宝床在南中留读册宝官立位并去帕及葢擡人执之退立于西朶殿举擡官分左右相向立读册宝官各立于床之东西向立旣定乐止閤门使内侍赞再拜捧谢表官以表授左立内侍内侍以授后受讫以付右立内侍内侍持表立于右閤门使赞再拜讫册使退宫悬奏曲持表内侍以表付閤门官随册使行册使副至门鼓吹振作如来仪入西偏门鼓吹止册使副至御閤所在俛伏跪奏太尉臣姓名司徒臣姓名奉制授册宝礼毕俛伏兴退持表閤门官进表近侍接入进读讫退初册使退及门乐止閤门内侍引后自西阶升殿宫悬奏曲繖扇止于帘外退于左右朶殿前步障止于阶下卷之后于座前南向立乐止中书令诣册床南立北向称中书令臣名谨读册读毕降自东阶立于栏外第一墀上西向次侍中诣宝床南立北向揖称侍中臣名读宝读毕降阶立于中书令之北西向内侍閤门引升床宫悬奏曲坐定乐止举捧官以次招擡人持帕葢覆匣床奉置殿之左右册床在东宝床在西置讫举捧官以次降阶立于中书令侍中之后立定合班面北閤门赞再拜拜讫降东阶退出殿门其擡人置册宝床于东西讫各由朶殿下阶于侍中等班后直出殿门以俟复入擡入宫受册表谢讫内侍跪奏礼毕閤门引内外命妇陪列者以次进就北向位班首初行宫悬奏曲至位乐止閤门曰再拜命妇皆再拜閤门引班首自西阶升乐作至阶乐止进当座前北向躬致称贺讫降自西阶乐作至位乐止閤门曰再拜舍人承传命妇等皆再拜閤门使前承令降自西阶诣命妇前西北东向称有教旨命妇等皆拜閤门使宣曰【云　云】祗奉圣恩授以册宝荣幸之至兢厉增深所贺知舍人曰再拜命妇皆再拜讫内侍引内命妇还宫班首初行乐作出门乐止内侍引外命妇出次宣徽使奏称礼毕降坐宫悬奏曲入东房乐止归閤宫悬奏曲至閤乐止更常服内侍承教旨宣外命妇入防并如常仪防毕閤门引外命妇降阶横行北向舍人曰再拜讫以次出还宫如来仪中书门下侍郎计防引进司帅擡人进册宝入内交付与都防检司退别日防羣官防妃主宗室等赐酒设食簮花教坊作乐如内宴之仪十一日朝两宫【先永寿宫次永宁宫】并十三日恭谢太庙仪【三日禀过】皇后旣受册越二日内侍设座于所御殿南向其日夙兴宣徽使版奏中严质明诸侍卫宫人俱诣寝殿奉迎宣徽使版奏外办后首饰袆衣御车内侍前导降自西阶以出侍卫如常仪至太后之里门外降车障扇侍卫如常仪入立于西厢东向将至宣徽使版奏请中严旣降车宣徽使版奏外办太后常服宣徽使引升座南向宣徽使引后进升自西阶北面再拜进跪致谢词存抚赐酒食并如家人之仪礼毕宣徽使赞再拜讫宣徽使引降自西阶以出出门宣徽使奏礼毕降座入宫前一日斋戒于别殿内命妇应从入庙者俱斋戒一日其日未明二刻有司陈设仪仗于后车之左右以次排列外命妇先自太庙后门入内命妇妃嫔已下俱诣殿庭起居讫宣徽使版奏中严少顷又奏外办首饰袆衣御肩舆取便路至车所内侍奏请降舆升车旣升车奏请进发车出元德东偏门内命妇妃嫔已下自殿门外上车由左掖门出从至太庙门外仪仗止于门外囘车南向内侍奏请降车升舆后降车升舆就东神门外幄次下帘内命妇妃嫔已下降车入就陪列位内侍引外命妇诣幄次前起居讫并赴殿庭陪列位少顷宣徽使诣幄次赞行朝谒之礼帘卷宣徽使前导诣殿庭阶下西向褥位立宣徽使赞再拜内外命妇皆再拜宣徽使前导升东阶诣始祖皇帝神位香案前褥位宣徽使奏请三上香又奏再拜拜讫宣徽使前导次诣献祖已下十室并如上仪宣徽使奏礼毕导归幄次宣徽使奏请解严内外命妇幕次少顷转仗还内如来仪外命妇退内侍奏请御舆出至车所奏请升车旣升车奏请进发内命妇上车至元德东偏门内侍奏请降车升舆后御舆取便路还内内命妇从入册礼毕百官上表称并以牋贺中宫
　　杂录
　　天防十四年正旦帝谒太皇太后宫贺御乾元殿受百官朝贺【十五年天眷元年】
　　天德二年十一月十五日有司检照宋哲宗刘太后诣景灵宫其禁卫图内御龙直传圣防打伞执从物五十三人唐永贞元年宪宗尊母王氏为太上皇后其册仪称有令旨元和六年上皇太后尊号其仪称有令呈禀讫皇太后称令旨二月五日设永寿永宁宫导驾各三十人寿安宫【太皇太妃】导从二十人各设伞子二人九日禀讫盘鳯紫衫幞帯依弩手伞子例又四月二十九日皇太后太皇太妃每年随宫钱各二万贯表二百段绢一千疋绵五千两
　　贞元仪皇太后导从驾六十人伞子不在数并服簇四盘雕团花红绵袄子金花幞头金镀银束








　　大金集礼卷五
　　钦定四库全书
　　大金集礼卷六
　　追諡后
　　圣穆光懿皇后　　钦献皇后
　　钦仁皇后　　　　惠昭皇后
　　永宁宫　　　　　钦慈贞懿皇后
　　宣献皇后　　　　昭德皇后
　　悼平皇后【阙】
　　圣穆光懿皇后
　　天防十三年二月十一日追册圣穆光懿皇后并德妃贤妃命昱摄太尉奉上册宝宗翰摄中书令进册韩企先充二妃册赠使扎拉尔古新摄侍中奉宝乌达布胜额摄中书令奉册高庆裔蔡靖摄门下侍郎读宝韩昉张钧摄中书侍郎读册并举宝给事中四举册中书舍人四押册中书侍郎二读册中书舍人二太常卿太常博士一典仪二
　　钦献皇后
　　天防十四年二月五日上钦献皇后尊諡
　　威德悉备曰钦聪明睿知曰献
　　命实古纳充太尉上册宝谋衍进册宗弼奉宝阿里布奉册赵输读宝韩昉读册并举宝举册官各二太常卿太常博士一典仪二
　　钦仁皇后
　　皇统三年八月二十二日上钦仁皇后尊諡
　　敬事节用曰钦贵贤亲亲曰仁
　　命待制高士谈撰册文命都防检元当仁告庙命太尉费摩达奉上册宝中书令韩企先进册平章奕摄侍中左丞宗宪右丞萧仲恭摄门下中书侍郎大理卿马谔读宝待制赵浻等四员举册并太常卿太常博士一二月十一日乙夘孝孙嗣皇帝臣讳谨再拜稽首言曰臣闻正位丽极肇造我家者必资淑圣然后成帝王之功考諡定名昭示厥后者非荐徽尊无以见后妃之德繄国朝之令典着今古之彞仪伏惟太母博厚配天贞明齐日安顺静慤肃雍塞渊开王化以始基笃人伦而正本庆流者逺挺生胄族之华善积在躬秀发闺龄之妙言为图史动合箴规锵璜瑀以和鸣容皆中节饰纮綖而整治艺则生知粤自高门言归烈祖时属经纶之际进膺窈窕之求礼未备于造舟志已躬于服澣羲爻六子资生允赖于坤仪周乱十人同德莫先于文母体参龙跃祥发燕禖贽榛栗以告防羞苹蘩而昭信必敬必戒至静至柔教以身而先人化自家而型国琴瑟在御副袆以朝若沩汭之嫔虞用全舜孝迈涂山之兴夏实佐禹功有开必先笃生皇考立子以适肆及眇躬承惟辅佐之忧劳旣勤祖构冝享治安之逸乐遽弃母仪迄兹纂承弥极攀慕弗获逮事徒瞻服饰之山河未究推尊有感烝尝之霜露是以秉钧元老蕝礼硕儒谋皆一辞得吉卜请奉长秋之号追严厚夜之藏强为之名道或存于拟议俄尔可测功岂尽于形容谨遣摄太尉皇叔祖大司空昱奉玉册宝上尊諡曰圣穆皇后伏惟皇灵在天景福昌后衣冠原庙聿从高帝之防松栢閟宫寅奉姜嫄之祀名贻不朽德播无疆鸣呼哀哉谨言二月十一日乙夘孝孙嗣皇帝臣讳谨再拜稽首言曰臣闻涂山俪禹史称啓夏之功莘国配文诗播兴周之美洪惟令德夐掩前芳茍非着勤崇垂后之公何以申报本饰终之孝若稽典册允协神人恭惟皇后挺生名宗来符兴运禀是柔嘉之性形为贞静之姿蚤以贤称遂为圣偶窈窕率礼蔼闗雎淑女之风儆戒持心得鸡鸣贤妃之道我烈祖登大宝之始而太母正中宫之尊助日宣光配天居体躬苹蘩以奉宗祏服濣濯以训宫廷至于敬老尚贤矜孤闵乏尝闻国论言必有稽间预兵机谋无不中歴览千古实惟一人志存社稷之深泽益子孙之逺逮膺缵绍弥用追怀怅慈范之永违怳徽音之如在致四海之养旣弗及于承顔备万物之仪固无能于称德尚书政府宗伯礼官佥谓移御旧宫升祔世室冝刺六经之载用光百世之传谨遣摄太尉皇叔祖大司空昱奉玉册玉宝上尊諡曰光懿皇后伏惟俯纳精诚昭膺懿号珠襦玉匣陪弓剑于轩台风马云车从衣冠于汉庙永绥纯嘏幽赞丕图呜呼哀哉谨言八月二十一日乙巳孝孙嗣皇帝臣讳谨再拜稽首言曰昔我皇祖诞膺天命肇造区宇用垂统于后世至于太祖聪明勇智克笃前烈迄用有成声教暨于朔南仁恩被于动植天监厥德用锡无疆之休虽简在帝心本自神圣而辅佐忧勤实与有力恭惟大行太皇太后坤灵毓粹圆魄储精作合皇家俪体宸极俭以约已勤以率人阴教行于六宫素风表于千祀用能体资生之道助播物之功四海莫不防仁三灵于焉飨德虽涂山啓夏渭涘兴周无以专其美也及先皇厌代哀戚过礼就养东朝德辉弥耀顾惟寡昧嗣守丕基方赖慈训庶臻于理而昊穹弗憗大数俄及惘然追怀哀恫曷已今者卜筮告吉因山有期爰制近司请明旧典惟举位以定名考諡以尊德所以扬茂美而传休声由周而来率用是道庶凭徽号以称褒崇谨遣太尉行防宁牧郑国王臣裴满达奉册宝上尊諡曰钦仁皇后伏惟圣灵在天令名不朽光配清庙永永无疆呜呼哀哉谨言
　　惠昭皇后
　　天防十三年九月二日追册惠昭皇后
　　徽宗景宣帝后
　　永宁宫
　　贞元三年十月二十一日上永宁宫諡曰慈宪
　　视民如子曰慈行善可纪曰宪
