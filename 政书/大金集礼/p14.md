<!-- { "loadSidebar": true } -->
　　十九日拟奏即日皇子诞生甫及月周臣等厯考古制帝后在位降生元子者前代絶少又周成王幼在襁褓即称太子建置师傅今将及剪鬌当建名号若不奏陈诚恐阙典勅防依典故建为皇太子仍先告授寻委司天台选定剪鬌封建并用当日为吉从之省劄用红遍地云气盘龙锦标金龙五色十八幅宝装犀幅罗告一通并真珠网红锦袋告匣
　　十九日奏讫剪鬌仪无赐告一节二十一日奏讫封建礼数添挿施行
　　其日质明百僚入殿庭东西相向立左右司郎官吏部长贰郎官奉告身防舆入置东阶下
　　尚书侍郎于舆后面西立左右司郎官吏部官并归班
　　宣徽使太常卿引帝后出宫升坐庭下合班五拜舞蹈又再拜归分立位宰相执政官以上并行事官分东西升殿侍立
　　中书令东阶升殿上接官詹事由西阶升与侍中对立受告
　　以北为上诸保姆奉皇子自宫中出西房帝后降坐东南至阼阶西向皇子近前东向帝后皆手抚之保姆等奉以再拜讫回转立于皇后之次少却帝后外坐保姆奉皇子当坐前北面立吏部侍郎取告身于防舆授吏部尚书
　　侍郎归庭中面西位防舆退置于东廊阶下
　　尚书奉告升殿庭中书命【尚书降归庭中班】中书令稍前侧立读制毕卷之以授侍中侍中稍前接告面西侧立【中书令归侍立位】引奉皇子稍前受告太子詹事稍前面东与侍中相对立奉皇子者皆跪侍中以告授詹事詹事跪受置北【侍中归侍立位】保姆等奉皇太子再拜讫詹事特告从皇太子入自东房还閤
　　詹事至閤前以告授掌管人退从殿侧东北廊下门出归庭中位
　　皇后降坐当御座前再拜毕复升生殿上臣僚皆降阶合班五拜称贺
　　若有宣再拜聴勅又五拜如仪
　　毕帝后暂兴入宫抚视
　　臣僚非特防不敢入
　　及时剪发留鬌复出外坐庭下合班称贺如前仪或进称贺礼物如式
　　合花坐臣僚上殿并如曲宴之仪惟以剪鬌文代致语庆赐取防
　　剪鬌文
　　于赫吾皇丕承帝眷庆积徳于椒房遂发祥于兰殿少海与福海同深前星与夀星并见上帝是依弥月不迟温文玉徳岐嶷天姿腾懽心于绵宇拥嘉贶于皇基习习兮风和迟迟兮日永得羡数于神防占瑞光于圭影泻香浪于龙汤垂宝螺于佛顶神只祖考尽懽忻霈泽均禧浃兆民玉叶金枝増福夀共扶圣祚亿千春剃头人念文
　　圣主当阳中宫积庆元子诞生万邦表正七花踊于金塼九龙喷其香泉留发之后夀福増延
　　二十六日册曰礼典之垂训鉴重世嫡所以丕叙人伦帝王之御邦家建储闱所以共承宗庙朕绍隆基绪祗慎夙宵荷三灵眷顾之休开亿载流光之福自中宫而锡羡庆上嗣之应期歴修旷世之仪岂厌普天之意诞敷庭号播告缙绅皇子济安毓秀天潢分辉辰极寝兴占梦稔闻汉后之日符经纬储精允协周家之圣瑞沈厚积山川之气温文全金玉之姿乃者元宰献谋近臣演议谓前代少阳之兆多育于朱藩而后宫甲观之征不专于椒掖尚预崇于国本以外系于人心岂如皇朝尽轶隆古宜涓嵗月之吉茂扬典册之光上以答祖考之欢下以副臣民之望言之甚切义不得辞肆因剪鬌之辰俾正承华之位方当延老成为羽翼之辅建僚寀相朝夕之恭匪我一人之私惟尔万方之庆于戏佥言协卜既从蚤建之功幼嵗亲师庸助夙成之徳宜非谋非彜之勿用广正言正事之尝闻勉思求称之难永锡无疆之福
　　二十六日诏天下勅尚书省广爱惟亲爰厚人伦之化立子贵嫡允为天下之公朕钦绍基图祗勤夙夜属燕禖之肇庆自椒掖以储祥诞扬典册之仪式副臣民之望皇嫡子济安徇齐秀质岐嶷英姿载夙于初协汉后日符之梦诞弥有赫同周家圣瑞之光属宰辅之献言语春官而协议谓国本所当蚤建而宗鬯宜有共承稽载籍传徳之格言有前代承平之故事礼之所急义不可辞乃因吉日之良俾正前星之位咨尔有众其体朕心已降制命立为皇太子仍令有司择日备礼册命布告中外咸使闻知
　　五月十九日拟奏详定所看详前代故事立皇太子供赐之例极厚以重国体今来皇太子受告约量定到行礼并管勾事务等官各合给赐赏物及照到歴代以来曽有増秩恩例开列下项奉勅防应据随朝大小职官并诸局分祗候人等并迁一资内有见带金紫光禄大夫人等吏部尚书充殿前都防检长胜并与特进余进封国公所据支赐赏物准奏
　　汉文帝立皇太子有降赦赐爵之恩光武立皇太子在朝官増秩各一等晋明帝立皇太子大赦増文武位二等后魏太武帝立皇太子王公已下并増爵秩宋文帝立皇太子赐文武位一等宋立皇太子常防及见任官皆赐官一等
　　赐告太傅丞相宗弼银绢二百疋两读告丞相韩企先总领裁定礼数平章昻平章奕各一百五十疋两其余奏告官撰词定仪注奉告写告监造告身以至进署祝板令史等绢银各有差剪鬌人迁两资并赐钱银绢人口
　　天徳四年册命仪
　　天徳【缺】年正月九日诏立储嗣合行典礼令有司条具以闻【禀定候礼毕遍行】
　　禀定正月二十七日告天地宗庙二月二日受册三日谢宗庙命学士刘长言撰册文直学士施宜生书册篆宝差侍御史许宏等三员监看成造册宝并法物工部郎中蒲辇等三员监看成造盖匣床等命平章徒单恭告天地平章萧裕告宗庙并差引赞行礼太常博士通事舎人太祝各一命左丞相思忠摄太尉充册使右丞相太臭摄司徒充副使平章萧裕摄侍中奉宝读宝防政萧玉摄中书令奉册读册太子太师太傅各一奉册宝吏礼部侍郎各一举册中书舍人二举宝给事中二捧册捧宝官各四左庶子二
　　一賛拜賛谢请内严外办一次日代谢太庙
　　并宰执以次摄差并差左右率府典仪主节大乐令协律郎各一賛者礼直官掌书【収册収宝】各二通事十符宝郎八舁宝盖官十八匣册十八
　　元申又有请中严外办及承制侍中二员并中书下侍郎礼仪使仪注内亦有
　　正月十日口禀下项仪礼除奏告就南郊台行礼外并准行
　　五礼精义册命大事先告天地宗庙示不敢专社稷地只之属不必皆告合省去此节止告天地宗庙今奏告天地虽有圆丘方丘未经行礼合依册后已经遣使奏告之仪
　　前一日仪銮司设座于武徳殿南向设羣臣次于门外大乐令设宫悬于庭设协律郎举麾位于乐悬西北东向閤门设百官班于庭又设典仪位于班位之东北賛者二人在南少退俱西向设册使副次于殿门之东又设册使副受命位于百官班前又设册宝幄次二于殿后东厢俱南向
　　前一日尚书工部奉册宝并床匣进入
　　其日诸卫勒所部略列黄麾细仗于庭符宝郎奉八寳升置左右吏部侍郎奉册匣礼部侍郎奉宝盖于合立节处左右置于床讫出门外入百官班大乐令协律郎乐工典仪赞者各入就位羣官等依时刻各服朝服侍中版奏中严通事舎人引羣官入就位东西相向立以北为上又引册使副立于东偏门外西向门下侍郎引主节奏节立于殿下东廊横阶道北读册中书令引册中书侍郎帅举捧官奉册床立于节南读宝侍中引宝门下侍郎帅举捧官奉宝床立于册床之南俱西向侍中版奏外办殿上索扇协律郎举麾宫悬奏曲服朔朢冠服出自东房
　　曲直华盖警跸皆如常仪
　　即座南向帘卷乐止通事舎人引册使副入宫悬奏曲使副就受命位乐止侍中中书令门下侍郎中书侍郎举捧官依旧西面立羣臣合班横行北面立定典仪曰再拜賛者承传皆再拜班首起居又再拜閤门官引侍中承制降诣使副东北面西称有制使副稍前揖躬再拜侍中宣曰命公等持节授皇太子册宝宣讫又俱再拜侍中还班门下侍郎引主节诣册使所主节以节授门下侍郎门下侍郎执节面西授太尉太尉受付主节立于使副之左右中书侍郎引册床门下侍郎引宝床立于册使东北面西以次授太尉太尉皆捧受册床置于北宝床置于南侍中中书令礼仪使举捧官及床者退于东西阶道之左右相向立门下侍郎中书侍郎还班位典仪賛曰再拜賛者承传皆再拜羣官拜讫分班归东西相向位举捧册宝床者进引册官引册床先行读册官次之引宝官引宝床次行读宝官又次之举捧官各分左右通事舎人引册使副随之以行持节者前导使副初宫悬奏曲出门乐止侍中出班升奏侍中臣某言礼毕索扇帘降宫悬奏曲降座入自东房乐止通事舎人引羣官在位者以次出先是有司预设太尉司徒本品革车卤簿于门外左右排列俟使副出门鼓吹振作
　　卤簿依本品合得人数如无卤簿鼓吹即以锦衣人代
　　礼仪使举捧官执节者并擡人以册宝少驻于东宫门太尉司徒及读册官暂归幕次閤门官引入东宫俟至殿下位鼓吹止
　　有司宿供张东宫殿设太子座于扆前垂帘又设东西房于座之左右稍北又设受册位于殿庭东阶之南西向大乐令设宫悬于庭协律郎设举麾位于殿上又设册宝幄次及行事官幕次于门外左右其日储卫于门外略设黄麾细仗于庭上设帘并扇左右各十红伞一禀定坐麒麟金浮图
　　在东阶栏干外又设举册宝案位于使副之前北向又设左庶子位于北厢南向质明执事官大乐令各就位东宫官属俱朝服诣禁閤迎导从如仪主衣二人奉空顶帻绛纱袍
　　禀定空顶帻绛纱袍玉带
　　以従至受册殿后閤左庶子奏中严册使副入门宫架奏曲俟册使庭中立定乐止册在北寳在南使副立于床后礼仪使帅持节者立于前举捧册宝官立于册宝床左右读册宝官各立于其后左庶子奏外办太子服空顶帻绛纱袍左庶子引太师抱之出宫悬奏曲太子降自东阶【升降并左庶子引】伞扇引従至阶下望御座所在立乐止册使进立于右宣曰有制左庶子賛再拜太傅代拜册使宣曰制遣太尉姓名司徒姓名恭授皇太子册宝左庶子賛再拜太傅代拜册使副少退俟升阶乐作册使出就次册使行鼔吹振作如来仪至殿门外止册使副入俯伏跪奏太尉臣姓名司徒姓名奉制授皇太子册寳礼毕俛伏兴退册使少退时中书令侍中及举捧官帅擡舁人奉册宝以次进于太子前宫悬奏曲册宝床自东阶升并置于楹间册床在北宝床在南中留读册宝官立位并去帕及盖擡舁人执之退立于西朶殿前举捧官分左右相向立读册宝官各立于床之东西向立既定乐止左庶子引太子自东阶升宫悬奏曲伞扇止于帘外退于左右朶殿前
　　于座前南向立乐止中书令诣册床南立北向称中书令姓名谨读册读毕降自东阶立栏外第一墀上西向次侍中诣宝床南立北向称侍中姓名读宝读毕降阶立于中书令之北西向左庶子引升座宫悬奏曲坐定乐止举捧官以次招擡舁人持帕盖覆匣床奉置殿之左右册床在东宝床在西置讫举捧官以次降阶立于中书令侍中之后立定合班北面左庶子賛再拜拜讫降自东阶出
　　册宝等物并分付左庶子
