<!-- { "loadSidebar": true } -->
　　天德二年正月诏有司择日奉册唐殷国妃歧国太妃仍别建宫名合行典礼礼官检详条具以闻差礼部外郎王竞等三员监看成造册宝印并法物礼部郎中胡砺等三员监看成造匣盝床殿牌额等命直学士刘长言撰册文礼部外郎王竞书篆册宝命太师朂太尉满达充奉册太尉太保宗本右丞　古辨充奉宝司徒外读册中书令引册中书侍郎读宝侍中引宝门下侍郎各二员举册举宝官各四员以三品已上摄充并差册匣官各十八员宝盝官各十二员主当内侍二员及宣徽使通事舍人太常博士等正月二十五日行礼十七日拟禀合行仪礼准外袆衣大乐不用册宝法物二副【阙】阶玉册每副五十条一十条褾充首四片上面画捧册神农四十条充写册文镌字贴金宝检防座并用金宝用盘螭纽纽下钑水地四面钑云鳯伴宝玉镮用朱组大绫绶一条半幅长八尺梅红绫明金盘云鳯册宝匣盝床行马等并用朱漆钑鳯帕褥法物等并依已行制度皇太后于典礼合服袆衣若服袆衣皇帝合服通天冠绛纱袍乐用大乐百官衣服亦合依古切恐难迭拟止服拜天之服皇帝服靴袍乐用教坊百官公裳其日质明有司各具繖扇侍卫如仪及兵部约量差军兵并文武百官诣两宫迎请引导【前导官散从人衫防】皇太后入内并赴受册殿入御幄侍卫如式次奉册太尉等俱以册置于案引册官押举册官并先入立于殿西阶下奉宝司徒等俱以宝置于案引宝官押举宝官并先入立于殿西阶下皆盛以匣覆以帕诣别殿门外幄次教坊提防率教坊入侍卫官各就列皇帝常服乘舆至别殿后幄次通事舍人引宣徽使版奏中严复位少顷又奏外办幄帘卷教坊乐作扇合两宫皇太后出自后幄并即御座南向扇开乐止【分左右少退】通事舍人引文武百寮班左入依品重行西向立定通事舍人喝起居班依常朝例起居七拜讫引文武百寮班分东西相向立通事舍人太常博士赞引太常卿前导押册官押册而行奉册太尉读册中书令举册官等以次从之凡太尉司徒行并通事舍人太常博士赞引次押宝官押宝而行奉宝司徒读宝侍中举宝官等以次从之俱自正门入敎坊乐作至殿庭西阶下少东北向于褥位少置乐止册北宝南
　　其册函盖先去置于册床上
　　通事舍人太常博士赞引太常卿前导押册官押册升乐作奉册太尉等从之进至两宫皇太后座前褥位讫乐止【两宫册宝齐上齐读】举册官夹侍奉册太尉各搢笏北向跪俛伏兴退立读册中书令俱进向册前跪奏称摄中书令具官臣某言读册举册官单跪对举押册官并先退复西阶下东向立中书令各搢笏读讫执笏俛伏兴搢笏捧册兴于位东回册函北向并进跪置于御座前褥位讫中书令举册官俱降还位奉册太尉并降阶东向以俟押宝官押宝升乐作
　　其宝函葢先去置于阶上宝床上
　　奉宝司徒等从之进至两宫皇太后座前褥位讫乐止举宝官夹侍奉宝司徒各搢笏北向跪俛伏兴退立读宝侍中俱进当宝前跪奏称摄侍中具官臣某言读宝举宝官单跪对举押宝官并先退复西阶下东向立侍中各搢笏读讫执笏俛伏兴搢笏捧宝兴于位东廻宝函北向并进跪置于御座前褥位册之南通事舍人太常博士赞引太尉司徒以次应行事官俱降自西阶复本班叙立宣徽使一员诣皇帝御幄前俛伏跪奏具官臣某言请皇帝谒两宫皇帝后前行称贺之礼本部拟俟皇太后并升座即奏请皇帝于上稍南西向侍立至读册宝讫奏请行称贺之礼殿上奏请不跪奏讫俛伏兴【凡奏请准此】赞引皇帝再拜讫又奏请北向跪贺曰嗣皇帝臣某言【云云】俛伏兴又再拜讫又奏请皇帝少立内侍承防退西向称两宫皇太后防【云云】皇帝再拜宣徽使前引皇帝归幄常服乘舆还内侍卫如来仪应阶下文武百寮重行立定通事舍人喝拜在位皆再拜通事舍人引太师诣西阶升俛伏跪奏称文武百寮具官臣某等稽首言皇太后殿下显对册仪永安帝养仰祈福寿与天同休贺讫俛伏兴降自西阶复位立定通事舍人喝拜在位官皆再拜舞蹈三称万岁又再拜讫宣徽使升自东阶取旨退临阶西向称两宫皇太后旨通事舍人喝拜在外官皆再拜讫宣曰公等忠敬尽心推崇协力膺兹令典感愧良深宣讫还位通事舍人喝谢宣谕拜在位官皆再拜舞蹈三称万岁又再拜讫通事舍人分引应北向官各分班东西立定宣徽使升自东阶奏称具官臣等言礼毕降还位扇合皇太后并兴教坊乐作降座还殿后幄次扇开乐止通事舍人引宣徽使奏解严中书侍郎等各帅捧册床官升殿跪捧册并置于床次门下侍郎等各帅捧宝床官升殿跪捧宝并置于床讫通事舍人引诣东上閤门投进所司文武百寮以次出皇太后常服乘舆各还本宫引导如来仪文武百寮诣东上閤门拜表贺皇帝讫退【部元呈有谒庙不见施行】礼毕各赴本宫受内外命妇称贺所司预于殿内设皇太后御座司賔引内外命妇于殿庭北向依序立定尚仪奏请皇太后常服即座司赞曰再拜命妇皆再拜讫司賔引班首诣西阶升跪贺称妾某氏等言伏惟皇太后殿下天资圣善昭受鸿名凡在照临不胜忻忭言讫起降阶复位司赞曰再拜内外命妇皆再拜尚宫承旨降自西阶于命妇之北东面称皇太后旨司赞曰再拜在位者皆再拜讫宣答膺兹典礼感愧良深司赞曰再拜在位者皆再拜讫退赴别殿贺皇帝亦如贺皇太后之仪惟不致词不宣答
　　司賔司赞尚仪尚宫等拟用知礼内侍人等充如无用閤门
　　皇统元年册皇后
　　天眷元年十二月二十五日命贵妃费摩氏为皇后制曰易基乾坤以大阴阳之统诗经夫妇乃先后妃之风故三代之令王谨六宫之内职况承宗庙俪辰极以居尊用正人伦掲母仪于无外事所系者甚重道相须而后成非朕敢私自天作配猗欤谁氏廼茂徽音若稽旧章诞布宠命贵妃费摩氏庆钟戚里教肄公宫梦月方娠生而固异伣天之妹卜则允臧爰用聘于先朝乃来嫔于初载礼肃舅姑之奉训无师傅之违道着家人名膺邦媛逮予宅洛率履在中承祀孔寅睦亲克孝蹈贞贤之警戒知臣下之勤劳缵女维行辅朕不逮居轩后四星之列贵则益恭在周官六服之仪缺然未讲宜蠲吉旦正位长秋于戯为望甚尊有同乎天地流风自近以至于家邦言虽戒于阃逾令莫防于身正恩宜逮下志务求贤非俭德不能惩奢泰之风去私谒可以赞正直之道慎终如始永孚于休
　　皇统元年正月二十一日习发册及功成殿仪二十二日行册礼摄行事官就用初十日上尊号员数并行礼用内外命妇奏定三品以上次室封号二十八日皇后谒祖庙册文皇帝若曰夫地承天而效法所以合德无疆月遡日而生明故能容光必照是以有国有家者必选立嘉配以上承宗庙而降德于臣民古今一也我国家累圣重光开基垂统用端命于上帝亦惟内德相继匹休姜任燕谋所贻敢忘绍述咨示尔费摩氏柔惠端淑得于天成发庆钟祥世有显闻自越初载来嫔潜邸笄珈紃组率履无违逮朕纂服章明妇顺表率勤劭阴教修明虽已崇建位号而典册未举朕意歉然今遣太尉费摩和坦摄司徒昻持节授尔册宝副袆重翟宏贲用光备物充庭一遵古礼朕惟王业所基率由内治和睦自中化驰如神尔克勤人用弗敢弃日尔克俭人用弗敢崇侈尔克正人用弗敢迂乃心倚乃身勉思其终惟慎乃济天其申命于我家尔亦永膺多福岂不韪欤摄行事官各与恩赐总领册礼太师宗干金一百五十两银绢三百两疋段子五十册使太尉和坦金一百两银绢二百两疋段子二十以次中书令司徒侍中至于赞者主节大乐令协律令各有差
　　天德二年册图克坦
　　天德二年九月二十一日诏册惠妃图克坦令有司择日备礼施行
　　诏书下礼部至册礼毕十月十一日遍下
　　差待制王竞等三员监看镌篆册宝并法物兵部郎中刘仲延等三员监看成造匣盝床等命侍读刘长言撰册文王竞书册篆宝命礼部尚书宗安十月七日告天地特进安塔哈告宗庙各差引赞行礼太常博士通事舍人并读祝官一员
　　五礼精义云册命大事先告天地宗庙示不敢自专社稷地只之属不必皆告
　　册使太尉以正员充副使司徒以左相思忠摄侍中三一奏中严外办一承制一奉宝读宝进入内
　　中书令一
　　奉册读册进入内
　　门下侍郎三
　　一引宝兼进入内二奉节
　　中书侍郎一
　　引册兼进入内
　　宣徽使礼仪使吏部礼部侍郎各一举册中书舍人举宝给事中各二捧册捧宝官各四并宰执以次摄充并差引赞行礼九员
　　册使副使读册读宝引册引宝两奉节礼仪使
　　宝盝官十二册匣官十八大乐令协律郎主节二閤门使典仪司赞一符宝郎八通事舍人十赞者二閤门司内侍局十月九日勤政殿发册泰和殿受册并命妇贺仪【九月二十七日禀过】前一日仪銮司设座勤政殿南向设羣臣次于朝堂大乐令展宫悬于殿庭设协律郎举麾位于乐悬西北东向閤门设百官班位于庭并如常朝之仪又设典仪位于班位之东北赞者二人在南少退俱西向设册使副位于殿门外之东又设册使副受命位于百官班前又设册宝幄次二于殿后东厢俱南向前一日尚书工部奉册宝进入
　　其日诸卫勒所部略列黄麾细仗于庭
　　用前六部摄官七十一员擎执六百七十八人
　　符宝郎奉八宝置于左右吏部侍郎奉册礼部侍郎奉宝匣皆置于床讫出就门外班大乐令协律郎乐工典仪赞者各入就位羣官等依时刻集朝堂俱就次各服朝服侍中约刻板奏请中严通事舍人引羣官入就于庭东西相向立以北为上又引册使副立于东偏门西向门下侍郎引主节奉节立于殿下东廊横阶道北中书令中书侍郎帅举捧官奉册床立于节南侍中门下侍郎帅举捧官奉宝床立于册床之南俱西面侍中版奏外办殿上索扇协律郎举麾宫悬奏曲皇帝服通天冠绛纱袍出自东房曲直华葢警跸侍卫如常仪即座南向坐帘卷乐止通事舍人引册使副入宫悬奏曲使副就受命位侍中中书令门下侍郎中书侍郎举捧官依旧西面立羣臣合班横行北面如常朝之仪立定典仪曰再拜赞者承传班首已下羣官在位者皆再拜班首问起居又再拜閤门官引摄侍中出班承制降诣使副东北西面称有制使副稍前揖躬再拜摄侍中宣制曰命公等持节授后册宝宣制讫又俱再拜侍中还班门下侍郎引主节诣册使所主节以节授门下侍郎门下侍郎执节面西授太尉太尉受付主节【主节立】于使副之左右门下侍郎退还班位中书侍郎引册床门下侍郎引宝床立于册使东北面西以次授与太尉太尉皆捧受册床置于北宝床置于南侍中中书令礼仪使举捧册宝官及床者退于东西塼道之左右相向立门下侍郎中书侍郎退还班位典仪曰再拜赞者承传群官在位者皆再拜羣官拜讫分班归东西相向位举捧册宝床者进册床先行读册官次之宝床次行读宝官次之举捧官各分左右通事舍人引册使随之以行持节者前导太尉初行宫悬乐作出殿门乐止摄侍中出班升殿奏侍中臣言礼毕殿上索扇帘降宫悬奏曲降入自东房乐止通事舍人引羣官在位者以次出俟太尉司徒复命礼毕还内先是有司预设太尉司徒本品革车卤簿于门外至殿门左右排列俟使副出鼔吹振作
　　卤簿依本品合得人数如无卤簿鼓吹即代以锦衣人从
