<!-- { "loadSidebar": true } -->
　　释奠日丑前五刻行事【春用丑前七刻秋用丑前一刻】初献以下并赴祠所就次太官令帅其属实馔具毕次乐工升东阶各入就位三献官以下各服法服次引执事官诣南神门外揖位立定礼直官賛揖次引大乐令先入就殿下席位北向立赞者曰再拜大乐令再拜升殿次引太祝太官令入就殿下席位北向立次引三献官入就殿下席位西向立礼直官稍前賛有司谨具请行事乐作三成止賛者曰再拜在位者皆再拜次引太祝太官令俱升殿各就位立定次引初献官诣盥洗位乐作【凡初献升降行事皆作乐】至洗位北向立乐止搢笏盥手帨手讫执笏乐作升诣文宣王神位前北向立乐止搢笏跪执事者以币授初献初献受币乐作奠讫执笏俯伏兴少退再拜诣配位前奠并如上仪乐止初献降阶乐作复位乐止少顷引初献再诣盥洗位北向立搢笏洗爵拭爵以爵授执事者执笏乐作升诣正位酌尊所西向立乐止执事者以爵授初献初献搢笏执爵执尊者举幂太官令酌牺尊之泛齐讫先诣兖国公酌尊所北向立初献以爵授执事者执笏乐作诣文宣王神位前北向立搢笏跪执事者以爵授初献初献执爵三祭酒奠爵执笏俯伏兴少立乐止次引太祝诣神位前东向搢笏跪读祝文读讫执笏兴先诣兖国公神位前南向立初献再拜次诣邹国公神位前行礼并如上仪太官令复诣正位酌尊所太祝复位初献将降阶乐作复位乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣文宣王位酌尊所西向立乐作执事者以爵授亚献搢笏执爵执尊者举幂太官令酌象尊之醴齐讫先诣兖国公位酌尊所北向立亚献以爵授执事者执笏升诣文宣王神位前北向立搢笏跪执事者以爵授亚献亚献执爵三祭酒奠爵执笏俯伏兴少退再拜次诣配位行礼并如上仪止乐降阶复位次引终献诣洗位升殿行礼并如亚献之仪降阶复位初亚献将升引分奠官诣洗位盥手帨手讫分奠殿内及两庑诸神位搢笏跪执爵三祭酒奠爵执笏俯伏舆再拜分奠讫俱降复位礼直官曰赐胙賛者承传曰赐胙再拜在位者皆再拜送神乐作一成止次引三献诣望瘗位有司各诣神位前取祝板置于瘗坎又引大乐令太祝诣望瘗位立定礼直官曰可瘗实土半坎初献以下诣南神门外揖位立定礼直官賛礼毕揖讫退太官令帅其属彻礼馔乃退【即今不用大乐令礼直官】十五年七月检讨到唐郊祀令并开元礼皆云日月星辰社稷岳镇海渎孔圣文宣并为中祀本朝祭太社太稷用大乐署乐工释奠文宣王既与社稷并为中祀若依前项典故亦用大乐署乐工别无妨碍
　　十八年四月十七日又会勘到礼部该上丁释奠命乐工习舞习吹今祭社稷之礼歌钟歌磬据唐韩愈之论文宣王与社稷一体合用前件乐无疑本库见有附余可以就用礼部契勘太常寺所申检讨到典故其乐工合于太常寺取用恐难准使前来释奠止用留司乐工拟令国子监取见有附余钟磬等修整只令留司乐工习学依旧承应防准呈
　　大定二十二年十二月十三日因奏立宣圣庙碑奉勅防如差官祭奠有无典故奏知检讨到唐典故宣圣系中祀春秋二仲月释奠令三公摄行事开元二十七年追谥文宣王命右丞相裴耀卿摄太尉就庙册命毕奠祭亦如释奠之礼二十三年二月十三日奏奉勅防差右丞相致祭仍摄太尉祝版不御署二十三日省差直学士吕忠翰摄祭酒充亚献官待制任倜摄司业充终献官并光禄少卿一分奠官十监祭御史大乐令奉礼郎【差舎人】读祝太祝官各一捧祝官二太官令尊罍官奉爵酒官盥洗官各一巾篚官二祝史三【部令译通事已上并部差】礼直官一十五【賛者在内】于二月二十九日行礼参酌开元礼定到仪注准呈下项祝文合下学士院撰辞书写讫以付所司【正位配位皇帝谨遣某官姓名尊号皇帝遣某官姓名】
　　前致祭三日应行事执事官散斋二日治事如故唯不吊丧问疾不作乐不判署刑杀文书不行刑罚不预秽恶致斋一日于本司无本司者于斋所唯享事得行其余悉断其享官已斋而阙者通摄行事官及诸生皆清斋于学馆一宿
　　前二日所司设行事执事次于祠所前一日光禄少卿陈礼馔于殿之东南向牵牲诣祀所太常少卿设省馔位于礼馔之南献官【国子祭酒司业】在南北向西上分奠官位于其后监祭御史在西东向光禄少卿奉礼郎太祝太官令在东西向北上【凢奉礼郎以下位皆稍却】大乐令设登歌之乐于殿上前楹间稍南北向其日丑前五刻礼直官賛者诸司职掌各服其服【法服阙则服公服】太常设币篚各于神位之左【币以白】祝板各于神位之右置于坫设祭器皆借以席光禄卿实之每位各左十笾为三行以右为上【第一行干防在前干形盐鱼鱐次之第二行鹿脯在前榛实干桃次之第三行菱在前芡栗次之】右十豆为三行以左为上【第一行芹菹在前笋菹葵菹菁菹次之第二行韭菹在前鱼醢兔醢次之第三行豚胉在前鹿臡醓醢次之】俎二一在笾前【实以羊腥七体两髀两肩两脇并脊两髀在两端两肩两脇次之脊在中】一在豆前【实以豕腥七体其载如羊】又俎六在豆右为三行以北为上【第一重一实以羊腥肠胃肺离肺一在上端刮肺三次之肠三胃三又次之一实以豕腥肤九横载第二重一实羊熟旸胃肺一实以豕熟肤其载如腥第三重一实以羊熟十一体肩臂臑肫胳正脊一直脊一横脊一长脇一短脇一代脇一皆二骨以并肩臂臑在上端肫胳在下端脊脇在中一实以豕熟十一体其载如羊皆羊在左豕在右】簠二簋二在笾豆外二俎间簠在左簋在右【簠实以稻粱粱在稻前簋实以黍稷稷在黍前】铏三在笾豆间【一在前二在后实以羹如毛滑】豋二一在铏前【实以太羹】一在笾左【实以肝膋】槃一在铏后【实以毛滑】设牺尊四象尊四为二重在殿上前楹间北向西上牺尊在前皆有坫加勺幂为酌尊【牺尊一实明水为上尊余实泛齐代以供内法酒初献酌之象尊一实明水为上尊余实醴齐代以祀祭法酒亚终献酌之】又设太尊二山尊二在神位前【太尊一实泛齐山尊一实醴齐各以一尊实明水】着尊二牺尊二象尊二壶尊六在殿下【着尊一实盎齐牺尊一实醴齐象尊一实沈齐各以一尊实明水壶尊三实酒三实三酒明水酒皆上】俱北向西上加幂五齐三酒皆设而不酌借以席又设诸従祀位祭器每位各左二笾【栗在前鹿脯次之】右二豆【菁菹在前鹿臡次之】俎一在笾豆间【实以羊豕腥肉】簠一在笾南【实以稷】簋一在豆南【实以黍】爵一在笾豆之南两庑间各设象尊二【实以祀祭法酒】太常设烛于神位前洗二于东阶之东【盥洗在东爵洗在西】罍在洗东加勺篚在洗西南肆实以巾【若爵洗之篚则又实以爵加坫】执罍篚者位其后设揖位于南神门外三献官在西东向分奠官位于其后监祭御史大乐令奉礼郎太祝太官令在东西向俱北上开瘗坎于殿西北壬地方深取足容物南出陛设望瘗位于瘗坎之南如省馔之位【唯不设太官令位】又设三献官席位于殿下东阶之东西向北上分奠官位于其后监祭御史大乐令席位于殿之南北向奉礼郎太祝太官令位于其后俱西上光禄少卿席位于监祭御史之东陪位生员位于其后俱北向西上监祭御史位于殿上乐虡之北在西东向奉礼郎太祝在东西向北上大乐令于乐虡北太官令于酌尊所俱北向
　　前一日行事执事官集斋所肄仪太祝习读祝文及视币次礼直官賛者分引行事执事官就馔位立定礼直官賛揖所司省馔具毕礼直官賛省馔毕揖讫俱还斋所次引监祭御史诣厨省镬视祭器涤溉及视牲充腯乃还斋所未后一刻太官令帅宰人以鸾刀割牲祝史以槃取毛血置于馔所遂烹牲晡后有司帅其属扫除殿之内外讫还斋所
　　其日丑前五刻初献以下并赴祀所就次太官令帅其属实馔具毕次引光禄少卿入就殿下位北向立賛者曰再拜光禄少卿再拜升自东阶【凡行事执事官升降自东阶】防视礼馔毕次引监祭御史升殿下阅除设纠察不如仪者【凡防视及防阅皆先诣正位】次乐正帅工人升东阶各入就次光禄少卿还斋所余官各服祭服次引行事执事官诣南神门外揖位立定礼直官賛揖次引大乐令先入就殿下席位北向立賛者曰再拜大乐令再拜升殿就位次引监祭御史奉礼郎太祝太官令入就殿下席位北向立次引三献官入就殿下席位西向立礼直官稍前賛有司谨具请行事乐作三成止賛者曰再拜在位者皆再拜次引监祭御史奉礼郎太祝太官令俱升殿各就位立定次引初献诣盥洗位乐作至洗位北向立搢笏盥手帨手执笏升诣文宣王神位前北向立乐止搢笏跪乐作次引奉礼郎搢笏西向跪执事者以币授奉礼郎奉礼郎奉币授初献执笏兴先诣文宣王神位前北向立初献受币奠讫执笏俯伏兴少退再拜次诣兖国公位前次诣邹国公位前奠币并如上仪乐止奉礼郎复位初献将降阶乐作复位乐止少顷引初献再诣盥洗位乐作至洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣正位酌尊所西向立乐止执事者以爵授初献初献搢笏执爵执尊者举幂太官令酌牺尊之泛齐讫先诣兖国公酌尊所北向立初献以爵授执事者乐作执笏诣文宣王神位前北向立搢笏跪执事者以爵授初献初献执爵三祭酒奠爵执笏俯伏兴少立乐止次引太祝诣神位前东向搢笏跪读祝文读讫执笏兴先诣兖国公神位前南向立初献再拜次诣配位每位行礼并如上仪太官令复诣正位酌尊所太祝复位初献降阶乐作复位乐止次引亚献诣盥洗位北向立搢笏盥手帨手执笏诣爵洗位北向立搢笏洗爵拭爵以爵授执事者执笏升诣文宣王位酌尊所西向立乐作执事者以爵授亚献亚献搢笏执爵执尊者举幂大乐令酌象尊之醴齐讫先诣兖国公位酌尊所北向立亚献以爵授执事者执笏升诣文宣王神位前北向立搢笏跪执事者以爵授亚献亚献执爵三祭酒奠爵执笏俯伏兴少退再拜次诣每位行礼并如上仪乐止降复位次引终献诣洗位升殿行礼并如亚献之仪降复位初亚献将升引分奠官诣盥洗位盥手帨手讫分奠殿内及两庑诸神位搢笏跪执爵三祭酒奠爵执笏俯伏兴再拜分奠讫俱复位礼直官曰赐胙賛者承传曰赐胙再拜在位者皆再拜送神乐作一成止次引三献官诣望瘗位有司各诣神位前取币祝版置于瘗坎次引监祭御史大乐令奉礼郎太祝诣望瘗位立定礼直官曰可瘗实土半坎初献以下诣南神门外揖位立定礼直官賛礼毕揖讫退太官令帅其属彻礼馔监祭御史诣殿上监视収彻乃退【又拟光禄卿进胙防准呈】
