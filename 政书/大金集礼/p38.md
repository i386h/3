<!-- { "loadSidebar": true } -->
　　受宝日皇太子于殿东廊幕次改服逺游冠朱明衣先于大安殿后陪侍皇帝升殿于殿上御榻东稍南面西侍立俟侍中读宝讫殿下官皆再拜典賛仪引皇太子出殿降自东阶宫悬奏曲【前后乐曲并见乐门】至褥位立定侍中前俯伏跪奏称羣臣称贺上夀侍中俯伏兴退复位乐止典仪曰拜赞者承传皇太子并在位羣官皆再拜讫典赞仪引皇太子升殿东阶宫悬乐作至殿陛褥位立定乐止所司以盏盘授皇太子皇太子搢圭执盘盏进酒皇帝受盏置茶床皇太子执盘退复阶上褥位以盘授执事者执圭二閤使齐引至栏子内褥位俯伏跪致词讫俯伏兴退复褥位同殿下臣僚皆再拜侍中承防退临阶西向立称有制典仪曰拜赞者承传皇太子及在位羣官皆再拜讫躬身宣词毕上下舞蹈五拜平立皇太子搢圭执盘登歌乐作皇帝举酒饮讫皇太子以盘受虚盏退复褥位乐止转盘讫执圭降殿至丹墀在位羣官皆再拜分班序立侍中奏礼毕内侍索扇扇合帘降鸣鞭协律郎俯伏跪举麾兴工鼓柷宫悬乐作皇帝降座入自西房还幕次乐止掌宝帅舁宝床弩手繖子升殿取盝降殿盖讫置于床引进官前导通事舎人賛引诣东上閤门上进通事舎人引侍中版奏解严所司承防放仗羣官以次出
　　大定二十二年九月奏禀近奉勅防如使玉宝印宣诏有无典故如无若成造亦有无典故太常寺检讨到通典秦以印称玺【以玉不通臣下用】天子之信故曰玺今曰宝六典汉旧仪曰天子有六玺皆白玉唐八宝并用玉神宝承百王镇万国受命宝修封禅礼神只皇帝行宝答疏王公则用之皇帝之宝劳来勲贤则用之皇帝信宝徴召臣下则用之天子行宝答四夷书则用之天子之宝慰抚蛮夷则用之天子信宝发蕃国兵则用之通典北齐六玺皇帝行玺皇帝之玺皇帝信玺并用玉天子行玺天子之玺天子信玺并用金后周六玺皆白玉为之隋因旧制南齐梁陈以金为之并藏内库即今所収八宝皇帝神宝受命于天既夀永昌皇帝行宝皇帝之宝皇帝信宝天子行宝天子之宝天子信宝及皇统五年造御前之宝【印宋国书并常例奏目等】书诏之宝【印髙丽夏国诏并颁诏则用之】大定十八年造大金受命万世之宝奉勅防再商量寻拟定作宣命之宝従之二十三年五月三日工毕【宝様面直径四寸二厘厚一寸四分手把髙一寸九分通髙三寸三分字深二分】择定五月七日九日系进呈吉日奏奉勅防遇朝日进呈太常寺具到皇统五年已行礼数并防酌定到仪注下项【皇统五年礼数见前】今防酌拟定舁宝盝官八员【以供奉班充窄紫】擡腰舆一十六人【以弩手充】仍用本服是日制造官公服自制造所用腰舆行马恭奉新造宣命之宝于东上閤门安置定【擡舁弩手并退】舁宝盝官奉宝盝官于宝案后俟驾至百官班退宰执升殿制造官帅舁宝盝官奉宝盝官制造官前导于露阶上安置宣徽使取防付防检司制造官以下皆退符宝郎一员于宝盝内取宝用金防奉宝进呈取防封収【如何行用临时奏禀】礼毕付所司【里宝大红绵五两裹宝表里大红夹罗复一茶二幅宝上检牌一用金于上镌宣命之宝字宝纽上用大红绒绦一条金防一个台钑纒龙金镀银印色盒子二个宝案一宝上合用防御书封麂皮一宝盝二重朱漆背装以金以红罗明金帕以载腰舆及行马并饰以金】
　　大定二十三年恭奉勅防用金铸造宣命之宝以三月十一日进呈为始一品及王公妃用玉宝二品已下用金宣宝其进呈仪注如前
　　天会十【阙】年讲究到太皇太后有玺绶【见前汉元后传】皇后有玺绶【见前后汉书及诸史】妃亦当有印绶【光武贵人金印紫绶贵人位次皇后晋舆服志贵人夫人贵嫔皆金章紫绶章文曰贵人夫人贵嫔之章】皇后赤绂玉玺【通典】皇后赤绶玉玺【蔡氏独断】又令文太皇太后皇太后皇后皇太子皇太子妃宝【以上宝金为之】并不行用其封令书太皇太后皇太后各用宫官印【余条不言太皇太后者与皇太后同】皇后用内侍省印皇太子用左春坊印太子妃用内坊印谨按汉晋以来太皇太后皆有玺绂其玺别不载用之与否至唐令明着其宝并不行用其封令书用宫官印今即宜奉太皇太后之宝仍置宫官其宝设而不用凡有令书于正封外别置重封用宫官印书宫官具位姓名以尊令书故并宜加臣字庶合典礼
　　太后宝【具太后门】太后太妃宝【具妃门】皇太子宝又守国宝【具皇太子门大定十八年】
　　印
　　礼部自来铸印方寸制度下项【依正隆元年省批】三师三公亲王尚书令并金印方二寸金重八十两駞为纽【余玉印纽同】一字王印方一寸七分半金镀银铸银重四十两镀金三两诸郡王印方一寸六分半金镀银铸银重三十五两镀金三两一品印方一寸六分并用金镀铜铸铜用二十六两东宫三师宰执金镀银重与郡王同三品印方一寸五分半铜重二十四两四品印方一寸五分铜重二十两五品印方一寸四分铜重同上六品印方一寸三分铜重十六两七品印方一寸二分铜重同上八品印方一寸一分半铜重一十四两九品印方一寸一分铜重同上凡朱记方一寸铜重一十四两
　　天徳一年八月缘行省咨见使印様差小乞比类尚书省印小一等改铸呈禀讫依礼部篆到所指印様铸造分付
　　大定十九年禀奏国公自来不曽铸印别无铸印故事难以给铸从之
　　大定二十四年二月奏禀礼部呈车驾行幸上京契勘行尚书省御史台并左右三部各有合用印信拟乞依见用大小制度另行铸造従之
　　臣庶车服
　　贞元元年迁都燕京仪仗内摄官四员并导驾官四十二员所用法服下项正一品四员【侍中二中书令二】貂蝉笼巾七梁额花冠貂鼠立笔银立笔犀簮佩劔绯罗大袖绯罗裙一绯罗蔽膝一绯白罗大带一天下乐晕锦玉环绶一白罗方心曲领一白纱中单一银褐勒帛一玉琳佩二朶金镀银革带一乌皮履一对白绫袜一对正二品五员【门下中书侍郎各二大兴牧一】七梁冠银立笔犀簮绯罗大袖绯罗裙一绯罗蔽膝一绯白罗大带一杂花晕锦玉环绶一白罗方心曲领一白纱中单一银褐勒帛一玉琳佩二朶金镀银革带一乌皮履一对白绫袜一对正四品一十六员【御史中丞二给事中四中书舎人六左右谏议大夫各一】五梁冠银立笔犀簮【内御史中丞獬豸冠】绯罗大袖一绯罗裙一绯罗蔽膝一绯白罗大带一白狮子锦银环绶一【内御史中丞青荷莲绶】白罗方心曲领一白纱中单一银褐勒帛一珠佩二朶银革带一乌皮履一对白绫袜一对正五品一十四员【夹辂大将军二陪辂将军二中道队大将军一龙旗队大将军一僚佐八】四梁冠银立笔犀簮绯罗大袖一绯罗裙一绯罗蔽膝一绯白罗大带一簇四金雕锦银环绶一白罗方心曲领一白纱中单一银褐勒帛一珠佩二朶银革带一乌皮履一对白绫袜一对正六品至七品四十三员【正六品侍御史二大兴令一従六品修起居注四正七品左右拾遗二左右补二殿中侍御史二十四従七品通事舎人八】三梁冠银立笔犀簮绯罗大袖一绯罗裙一绯罗蔽膝一绯白罗大带一黄狮子锦铜环绶一白罗方心曲领一白纱中单一银褐勒帛一铜珠佩二朶铜革带一乌皮履一对白绫袜一对
　　大定二十二年祫享摄官并导驾官所用法服下项摄官二品已上九员【终献一大礼使一太尉一司徒一侍中三门下侍郎一中书侍郎一】七梁貂蝉笼巾冠服三品七员【翰林学士一太常卿一光禄卿二太仆卿一殿中监一】四品四员【七祀献官一功臣献官二大司乐一】并用六梁冠服有金花五品一十三员【大府少监一户部郎中一符宝郎四东上閤门使一奉瓉等官四举册官二】五梁冠服六品官二十八员【尚辇一夹侍四従升护卫四尚舎二光禄丞一大乐令一太尉令一司尊彝十四】四梁冠服七品官二十四员【助奠官六博士四监祭二太官令四通事舎人七大庙丞一】三梁冠服【内监祭豸青绶】八品官二百六十九员【太祝一十六祝史二十八奉礼郎二七祀祝史一协律郎二斋郎二百八大官丞一良醖令二廪牺令一亚终献执事官八】九品官一百一十员【内侍八宫闱令一十七别庙内侍二礼直官一十賛者二十七祀祝史三七祀功臣进馔四十七祀爵洗执事已下共一十】并二梁冠服导驾官四十员其冠服与摄官同【如内有御史台官合依本职品从服豸冠青绶】
　　大定官制诸服饰佩带文资五品已上服紫六品七品服绯八品九品服緑【若职事髙于散官者并従职事借本品服色随职俱降如职事低于散官者并从防官服色】应武官并服紫皇太子玉带佩玉双鱼袋亲王玉带佩玉鱼一品玉带佩金鱼二品笏头毬文金带佩金鱼三品四品荔枝或御仙花金带佩金鱼余服紫者红鞓乌犀带佩金鱼服绯者并红鞓乌犀带佩银鱼服緑者并皁鞓乌犀带武官一品二品佩带与文官同三品四品金带五品六品七品红鞓乌犀带皆不佩鱼八品已下并皁鞓乌犀带应殿庭祗应五品已下官【如閤门横班六尚之类】非入内不许金带又展紫入殿庭者皆许服红鞓不佩鱼又二品已上许兼服通犀带三品官若治事及见宾客许兼服花犀带又品官带上得兼下下不得僣上
　　大定二年条约趋朝不得服花犀
　　十年省批学士院官并修注等当直服金带
　　十一年奏定东宫左右卫率仆正副典賛仪内直郎丞当直服金带【具杂仪式卷上】夀王不合佩玉鱼【具宗室门】
　　大定十一年四月五日奏禀太常寺检讨到唐车服志并宋会要该品官服各有绫罗花様等第不同今防酌拟三师三公亲王宰相一品官服大独科花罗直径不过五寸执政官服独科花罗直径不过三寸二品三品服散搭花头罗【谓枝叶者】直径不过一寸半四品五品服小杂花罗【谓花头碎小者】直径不过一寸六品七品服芝蔴罗八品九品服无纹罗已上职事散官従一髙皆上得兼下下不得僣上窄紫亦同服色各依官制品格其诸局分承应人并服无纹素罗【外据官民常服不在此限】从之
　　大定十五年五月三日奏禀朝日百官公服有襴无襴制度不同检讨到唐书马周上议礼无服衫之文三代之制有深衣请加襴袖长孙无忌议服袍者下加襴若依上项典故袍不加襴即非古制有亏礼体奉勅防文资官公服加襴
　　大定三年三月十七日詹事奏奉勅防皇太子三位妃伞用青表紫里金浮图
　　大定制文五品已上官及母妻许用伞盖【官职従一髙驸马都尉依本品】即在都无职事官并母妻皆不得用若致仕及曽任五品已上职事身故官母妻并不因夫子别加邑号者不在禁限
