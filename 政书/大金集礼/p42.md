<!-- { "loadSidebar": true } -->
　　前一日所司于庙中陈设如仪于庙门外设玉册衮冕幄次又设使副幕次设登歌钟磬两架【无即以常乐充】及用导从人【本处军人内差】牙杖旗鼓従物等视一品仪持节者乗马前导册使副骑従就本处官属差三献官并选定近上官一十员导引册舆如不足以次官充并公服本处差捧册官二员读册官一员至庙门外步入庙中玉册幄次册使副奉玉册衮冕入次讫改服公服礼生賛引三献官致祭乐作降神如今祭岳镇之仪应本处官属并公服陪位立班北向以西为上三献官致祭讫礼生引册使副出自幄次奉玉册衮冕由正门入持节者去节依前导乐作升殿上门西褥位乐止玉册在前兖冕次之使副立于其后礼生賛拜殿下官属并再拜礼生引册使副当神座前言具衔某奉勅防册长白山神为兴国灵应王赐玉册衮冕言讫稍西立副使奉册案诣神前置褥位讫少退西立礼生引册使至案南捧册官跪捧册读册官跪读册讫乐作副使及捧册官同奉册匣入殿内安置讫出立殿外少西乐止礼生又引副使奉衮冕至殿门外褥位北向册使副同奉入殿乐作至殿内奉安讫置于匮出立殿门外少西乐止少顷礼生引使副降殿持节者加节衣前导以出复门外位送神乐作一成止礼生賛拜殿下祝官及羣官皆再拜以次退祝官焚祝板币帛如仪
　　封册用八月二十日戊辰如有妨碍用二十四壬申日每嵗于春秋二仲月择日降香致祭【元拟春祭东方岳镇时差走马人送祝板委本属长贰官致祭奉特防兴国灵应王每嵗两次降香再检用唐会要开元十一年四月勅霍山宜崇饰祠庙秩视诸侯晋州刺史春秋致祭典故】
　　册文
　　维年月日皇帝若曰自两仪剖判山岳神秀各钟于其分野国将兴者天实作之对越神依必以祀事故肇基王迹有若岐阳望秩山川于稽虞典厥惟长白载造我金仰止其髙实惟我旧邦之镇混同流光源所从出秩秩幽幽有相之道列圣蕃衍炽昌迄于太祖神武徴应无敌于天下爰作神主肆予冲人绍休圣绪四海之内名山大川靡不咸秩矧王业所因瞻彼旱麓可俭其礼与服章爵号非位于公侯之上不足以称焉今遣某官某持节备物册命兹山之神为兴国灵应王仍勅有司嵗时奉祀于戏庙食之享亘万亿年维金之祯与山无极岂不伟与
　　祝文
　　盖以发祥灵源作镇东土百神所寰羣玉之府势王吾邦日隆丕绪祀典肇称宠章时举显显真封岩岩祠宇神之聴之永膺天祜
　　杂録
　　十四年六月建毕正殿三间正门三门两挟廊各二间北廊准上惟不设门东西两廊各七间东廊当中三间就作斋防神厨三间并添寝殿三间贮廊三间
　　十三年十月于遣千户下差人丁多者两户看管免杂役浮泛差使
　　十五年闰九月看庙二户于上户内轮差周年一替千户谋充行礼
　　十五年五月勅长白山兴国灵应王依五岳例降香检讨到唐开元礼诸岳镇每年止是一祭各以五郊迎气日祭如立春祭东岳是也又大定四年祭五岳礼仪内下内藏库进请祭岳御封香合依奉今年正月初九日勅防长白山兴国灵应王仰每嵗两次降香比准唐开元间霍山祠庙春秋二仲月致祭典礼长白山系兴王之地如每嵗两次降香严奉祭祀可以副国家尊崇名山之意若依五岳例降香亦合内藏库进请御封香合外五岳惟是号祝板进请御署海镇并不进署今来长白山王合进请御署其牢醴用羊一豕一酒一笾豆簠簋依常礼其祝板止合依海镇一体
　　大金集礼卷三十五
　　钦定四库全书
　　大金集礼卷三十六
　　宣圣庙
　　祀仪　　　　　　杂录
　　祀仪
　　皇统元年二月戊午日帝诣文宣王庙奠祭北面再拜谓儒臣曰为善不可不勉孔子虽无位以其道可尊使万世高仰如此
　　大定十四年正月六日以国子监申请每年春秋仲月上丁日释奠于文宣王案典礼合用笾豆俎坫簠簋幂尊等为祭器实以豕羊牲体鹿臡醓醢等为祭酌献杓爵罍洗篚箱皆有制度献官拜跪豋庙降阶皆有节次学生各执事庙庭奏大乐三献官并分献以次行礼毕焚祝与弊今每遇释奠官破本监房钱六十贯支用非轻止造茶食等物以大小椀楪排设用留司乐以乐工为礼生率仓场等官陪位似未合古礼伏覩国家承平日久典章文物当灿然备具以光万世况京师为首善之地四方之所观仰据释奠合用器物以至行礼次序有无行下详定兼兖国公亲承圣敎者也邹国公扶圣敎者也当俱在庙于宣圣像左右列之今孟子以燕服在后堂宣圣像侧还虚一位未见应礼有无迁孟子像于宣圣右与顔子相对据改塑冠冕妆饰法服于本监房钱内支破本部下太常寺检讨拟定下项准呈外借差乐工一节再勘当即日大成殿文宣王塑像冠十二旒服十二章兖国公像冠九旒服九章勘当到唐郊祀録开元二十七年八月下诏追諡孔子为文宣王仍内出王者衮冕之服以衣之按周礼王者之服衮冕十有二旒其服十有二章诸公之缫斿九就今文宣王兖国公冠服巳依典故其邹国公合与兖国公一体装塑九章服拟迁邹国公神像于宣圣之右与兖国公相对准上冠冕装塑检讨到唐开元礼防酌拟定释奠礼数合用祭器内文宣王兖国公邹国公每位笾豆各十牺尊一象尊一簠簋各二俎二祝板各一皆设案七十二贤二十一先儒每位各笾一豆一爵一两庑各设象尊二总用笾豆各一百二十三簠簋各六俎六牺尊三象尊七爵九十四其尊皆有坫罍二洗二篚勺各二幂六正位并従祀借尊罍俎豆席约用三十领【尊席用苇俎豆席用莞】每祭用羊三豕三酒二十瓶检讨到唐开元礼释奠用轩悬后又用宫悬契勘释奠系中祀似大重今拟只用登歌似为相应并契勘到合用乐工三十九人及乐曲迎神三奏【送神同】沽洗宫初献盥洗沽洗宫初献升殿【降同其曲名与盥洗同】南吕宫奠币沽洗宫正配位酌献亚终献通用沽洗宫及合用乐器等拟于大乐署附余内借用祝板国子监计置用初献官衔祝文令本监定撰书填摄官并部差祭酒司业博士为三献官【礼部太常寺国子监官充摄】分奠官二读祝官一太官令一捧祝官二【八品官内选】差罍洗官一爵洗官一巾篚官二【学生内选差】大乐令一【本署官充】礼直官十一【三人充礼直官八人充賛者】其余学生儒服陪位国子监预于隔季以仲春仲秋释奠至圣文宣王报太常寺太常寺具时散告
　　前释奠三日应行事执事官散斋二日治事如故宿于正寝不吊丧问疾作乐判署刑杀文书决罚罪人及预秽恶致斋一日于本司【质明至斋所】唯释奠事得行其余悉禁已斋而阙者通摄行事
　　前三日所司设行事执事官次于祠所前一日太官令陈礼馔于殿之东南向牵牲诣祠所太常设省馔位于礼馔之南三献官在南北向西上分奠官位于其后大乐令太祝太官令在东西向北上【位皆稍却】大乐令设登歌之乐于殿上前楹间稍南北向释奠日丑前五刻礼直官賛者诸司职掌各服其服设祝版各于神位之右置于坫次设祭器皆借以席太官令实之【正位至圣文宣王配位兖国公顔子邹国公孟子】每位各左十笾为三行以右为上【第一行干防在前干形盐鱼鱐次之第二行鹿脯在前榛实干桃次之第三行菱在前芡栗次之】右十豆为三行以左为上【第一行芹菹在前笋菹葵菹菁菹次之第二行韭菹在前鱼醢兔醢次之第三行豚胉在前鹿臡醓醢次之】俎二一在笾前【实以羊腥七体两髀两肩两脇并脊两脾在两端两肩两脇次之脊在中】一在豆前【实以豕腥七体其载如羊】簠二簋二在笾豆外二俎间簠在左簋在右【簠实以稻粱粱在稻前簋实以黍稷稷在黍前】又设牺尊象尊在殿上前楹间北向西上皆有坫加勺幂为酌尊牺尊一【实以泛齐初献酌之】象尊一【实以醴齐亚终献酌之并代以法酒】俱北向西上加幂借以席又设诸従祀位祭器左一笾【实以鹿脯】右一豆【实以鹿臡】爵一在笾豆之南两庑各设象尊二【实以法酒】设烛于神位前洗二于东阶之东【盥洗在东爵洗在西】罍在洗东加勺篚在洗西南肆实以巾【若爵洗之篚则实以爵加坫】执罍篚者位于其后设揖位于南神门外三献官在西东向分奠官位于其后大乐令太祝太官令在东西向俱北上开瘗坎于殿西北壬地方深取足容物南出陛设望瘗位于瘗坎之南如省馔之位【唯不设太官令位】又设三献官席位于殿下东阶之东西向北上分奠官位于其后大乐令席位于殿之南北向太祝太官令位于其后俱西上陪位生员位于其后俱北向西上太祝在东西向北上大乐令于乐虡北太官令于酌尊所俱北向
　　前一日行事执事官集初献斋所肄仪太祝习读祝文次礼直賛者分引行事执事就省馔位【凡初献行事礼直官引余皆賛者引】立定礼直官賛揖所司省馔具毕礼直官賛省馔毕揖讫俱还斋所次引三献官诣厨省镬视祭器涤溉及视牲充腯乃还斋所未明一刻太官令帅宰人以鸾刀割牲祝史以槃取毛血置馔所遂烹牲晡后有司帅其属扫除殿之内外讫还斋所
