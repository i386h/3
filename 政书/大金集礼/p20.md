<!-- { "loadSidebar": true } -->
　　前祭三日尚舎直长施大次于东壝东门之外道北南向【摄事卫尉设祭官公卿以下次于东壝外道南北向西上】尚舎奉御铺御座卫尉设文武侍臣次于大次之后文官在左武官在右俱南向设祭官次于东壝之外道南北向西上三师于南壝之外道东诸王于三师之南俱西向北上文官九品已上于祭官之东北向西上介公公于南壝之南外道西东向诸州使人东方南方于诸王东南西向西方北方于介公酅公西南东向皆北上诸国之客东方南方于诸州使人之南西向西方北方于诸州使人之南东向皆北上武官三品以下七品以上于西壝之外道南北向东上【其褒圣侯于文武官三品之下摄事无御座以下至此仪】设陈馔幔于内壝东门西门之外道北面南面【坛上及神州东方南方之馔陈于东门外西向西方北方之馔陈于西门外东向神州无西门之馔】前祭二日大乐令设宫悬之乐于坛南壝之外树灵鼓于北悬之内道之左右余如圆丘之仪又为瘗坎于坛之壬地内壝之外方深取足容物南出陛前祭一日奉礼设御座【摄事无御座】于坛之东南西向设望瘗位于坛西南当瘗坎北向设祭官公卿位于内壝东门之外道南分献官于公卿之南执事者位于其后每等异位俱重行西向北上设御史位于坛上正位于东南隅西向副位于西南隅东向设奉礼位于乐悬东北賛者二人在南差退俱西向北上设奉礼賛者位于瘗坎西南东向南上设协律郎位于坛上陛之西东向设大乐令位于北悬之间当坛北向设従祭官三师位于悬南道东诸王位于三师之东俱北向西上介公公位于道西北向东上文官従一品已下九品已上位于执事之南每等异位重行西向武官三品已下九品已上位于西方当文官每等异位重行东向皆北上诸州使人位东方南方于诸王东南重行北向西上西方北方于介公公西南重行北向东上设诸国客使位于内壝南门之外东方南方于诸州使人之东每国异位重行北向西上西方北方诸州使人之西每国异位重行北向东上【摄事无三师以下至此仪】设门外位祭官公卿以下皆于东壝之外道南每等异位重行北向西上三师位于南壝之外道东诸王于三师之南俱西向介公公于道西东向皆北上文官従一品以下九品以上位于东壝之外祭官之南每等异位重行北向西上武官三品以下九品以上位于西壝之外道南每等异位重行北向东上诸州使人位东方南方于诸王东南重行西向西方北方于介公公西南重行东向俱北上设诸国客位东方南方于诸州使人之南每国异位重行西向西方北方于诸州使人之南每国异位重行东向皆北上【摄事无三师以下至此仪】牲牓位东壝之外当门西向黄牲一居前又黄牲一在北少退牲一在南少退设廪牺令位于牲西南祝史陪其后俱北向设诸太祝位于牲东各当牲后祝史陪其后俱西向设太常卿省牲位于牲前近北南向设皇地只酒尊于坛之上下太尊二着尊二牺尊二罍一在坛上东南隅北向象尊二壶尊二山尊二在坛下皆于南陛之东北向俱西上设配帝着尊二牺尊二象尊二罍一在坛上皆于皇地只酒尊之东北向西上【孟冬北郊酒尊于神州酒尊之东如夏至之仪】神州太尊二在第一等每方岳镇海渎俱山尊二山川林泽俱蜃尊二丘陵坟衍原隰俱概尊二凡尊各设于神座之左而右向【神州以上之尊置于坫以下之尊俱以席皆加勺幂设爵于尊下孟冬牺坛上之尊置于坫坛下尊借以席设御洗及玉币之篚等并如圆丘仪孟冬祭同】祭日未明五刻太史令郊社令各服其服帅其属升设皇地只神座于坛上北方南向席以稾秸设髙祖皇帝座【孟冬神州则设太宗文武圣帝神座】于东方西向席以莞设神州地只神座于第一等东南方席以稿秸又设岳镇海渎以下之座于内壝之内各于其方皆有原隰丘陵坟衍之座又设中岳以下之座于坛之西南俱内向自神州以下六十八位席皆以莞设神位各于座首
　　省牲器【如别仪】
　　銮驾出宫
　　銮驾出宫服以衮冕条如上辛圆丘仪【孟冬北郊同圆丘】祭日未明三刻诸祭官服其服郊社令良醖令各帅其属入实尊罍玉帛【凡六尊之次太尊为上实以泛齐着尊次之实以醴齐牺尊次之实以盎齐象尊次之实以醍齐壶尊次之实以沈齐山罍为下实以三酒配帝着尊为上实以沈齐牺尊次之实以醴齐象尊次之实以盎齐已上孟冬同神州太尊实以沈齐诸方岳镇海渎之山尊实以醍齐山林川泽之蜃尊实以沈齐丘陵以下之散罇实以清酒酒各实于诸齐之上罇】
　　奠玉帛
　　礼神之玉皇地只以黄琮其币以黄配皇帝之币亦如神州之玉两珪有邸其币以【孟冬同】岳渎以下之币各従方色太官令帅进馔者共实馔及礼官就位御史太祝行扫除等并同圆丘仪【孟冬同】驾将至谒者賛引各引祭官従祭官客使等俱就门外驾至大次门外回辂南向将毕降立于辂左侍中进当銮驾前跪奏称侍中臣某言请降跪俯伏兴还侍位五品以上従祭之官皆就壝外位【摄事无驾至大次下仪位】大乐令帅工人二舞次入就位文舞入陈于悬内武舞立于悬南道西谒者賛引司空入行扫除讫出复位皇帝停大次半刻顷谒者賛引各引祝官通事舎人分引従祀羣官介公酅公诸方客使皆先入就位太常博士引太常卿立于大次门外当门北向侍中版奏外办皇帝服衮冕【孟冬神州大裘而冤】出次华盖侍卫如常仪【侍中负宝陪従如式】博士引太常卿太常卿引皇帝至中壝门外殿中监进大珪尚衣奉御又以镇珪授中监皇帝进大珪执镇珪华盖仗卫停外门外使者従入谒者引礼部尚书太常少卿陪从如常仪皇帝至版位太常卿请再拜及请行事位如圆丘仪【摄事如圆丘位摄事仪】举麾工鼔奏顺和之乐乃以林钟为宫大蔟为角姑洗为徴南吕为羽作文武之舞乐舞八成【林钟大蔟姑洗南吕皆再成】偃麾戛敔乐止大常卿前奏称请再拜退复位皇帝再拜奉礼曰众官再拜在位者皆再拜皇帝奠玉币及奏乐之节并如圆丘仪【摄事则太尉奠玉帛下仿此】登歌作肃和之乐以应钟之均太常卿引皇帝进北向跪奠于皇地只【孟冬神州】神座俯伏兴及奠配位并如圆丘仪【摄事同圆丘摄事仪】
　　进熟
　　皇帝既升奠正币太官令陈设之仪如圆丘俎入门奏雍和之乐以太蔟之均【自后接神之乐用太蔟】馔至陛乐止祝史俱进跪毛血之豆降自东陛以出皇地只之馔升自南陛配帝之馔升自东陛神州之馔升自北陛孟冬神州升自南陛诸太祝迎引于坛上各设于神座前设讫谒者引司徒太官令帅进熟者降自东陛以出司徒复位诸太祝还罇所又进设岳镇以下之馔相次而毕太常卿引皇帝诣罍洗乐作其盥洗酌献跪奠奏乐之仪并如圆丘【摄事如圆丘摄事仪】太祝持版进于神座之右东向跪读祝文曰维某年嵗次月朔日子嗣天子臣某【摄事云谨遣太尉臣名下効此】敢昭告于皇地只乾道运行日躔北至景风应序离气効时嘉承至和肃若旧典敬以玉帛牺齐粢盛庶品备兹祗瘗式表诚慤髙祖皇帝配神作主尚飨太祝俯伏兴【孟冬神州云包函区夏载镇羣生漙被域中赖兹厚徳式遵彜典拣此元辰敬以玉帛牺齐粢盛庶品明献厥诚备兹祗瘗皇祖太宗文武圣皇帝配神作主】皇帝再拜【摄则太尉再拜】初读祝文讫乐作太祝进跪奠版于神座再拜兴还罇所皇帝拜讫乐止太常卿引皇帝诣配帝酒罇所执罇者举幂侍中取爵于坫进皇帝受爵侍中賛酌沈齐讫乐作太常卿引皇帝进髙祖神座前东向跪奠爵俯伏兴太常卿引皇帝少退东向立乐止太祝持版进于神座之左北向跪读祝文曰维某年嵗次月朔日子孝孙开元神武皇帝臣某敢昭告于髙祖皇帝时维夏至肃敬训典用祗祭于皇地只惟髙祖徳协二仪道兼三统礼膺光配敢率旧章【孟冬皇曽祖太宗文武圣皇帝徳被乾坤格于上下昭配之仪钦率旧章】谨以制币牺齐粢盛庶品肃雍明荐作主侑神尚飨太祝俯伏兴皇帝再拜初读祝文讫乐作太祝进跪奠版于神座兴还罇所皇帝饮福受胙及亚献终献盥洗酌献饮福并如圆丘仪【唯皇地只太尉亚献酌醴齐时武舞作合六律六同为异耳】
　　祭五岳　四镇　四海　四渎
　　初太尉将升献谒者一人引献官诣罍洗盥洗匏爵讫升自北陛诣酒罇所执罇者举幂酌沈齐进奠于神州座前引降还本位谒者五人次引献官各诣罍洗盥洗讫各诣酒罇所俱酌醍齐讫引献官各进奠爵于诸方岳镇海渎首座余座皆祝史助奠相次而毕引还本位又赞引五人各引献官诣罍洗盥洗讫诣酒罇所酌沈齐献山川林泽如岳镇之仪又引献官诣罍洗盥洗讫诣酒罇所俱酌清酒献丘陵以下及斋郎助奠如上仪讫各引还本位武舞六成乐止舞献俱毕诸祝彻豆乃赐胙皇帝再拜奏乐并如圆丘仪太常卿前奏请就望瘗位太常卿引皇帝乐作皇帝就望瘗位北向立乐止于羣官将拜上下诸祝各执篚进于神座前取玉帛斋郎以俎载神州以上牲体稷黍饭爵酒各由其陛降坛北行当瘗坎西行诸太祝以玉币馔物置于坎诸祝又以岳镇以下之礼币及牲体皆従瘗奉礼曰可瘗坎东西厢各六人置土半坎太常卿前奏礼毕引皇帝还大次乐作従祀羣官诸方客使御史以下出并如圆丘之仪具祝版燔于斋所
　　銮驾还宫
　　銮驾还宫如圆丘仪


　　大金集礼卷十
　　钦定四库全书
　　大金集礼卷十一
　　皇帝祭皇地只于方丘仪注每年夏至日祭
　　斋戒　　　　　　　陈设
　　省牲器　　　　　　奠玉帛
　　进熟　　　　　　　望瘗
　　斋戒
　　祭前三日质明有司设三献以下行事官位于尚书省初献南向监祭御史位于西东向监礼博士位于其东西向俱北上司徒亚终献位于其南北向次光禄卿太常卿次第一等分献官司天监次第二等分献官光禄丞郊社令大乐令良醖令廪牺令司尊彜次内壝内外分献官太祝官奉礼郎协律郎诸执事官就位立定次礼直官引初献就位初献读誓曰今年五月几日夏至祭皇地只于方丘所有摄官各扬其职其或不敬国有常刑读毕礼直官賛七品以下官先退【监祭监礼职虽七品不退】余官并对再拜讫退散斋二日宿于正寝治事如故唯不吊丧问疾不作乐不判署刑杀文字不决罚罪人不预凶秽致斋日唯祭事得行其余悉禁赴祭之日官给酒馔凡预祭之官已斋而阙者通摄行事守壝门兵卫与大乐工人俱清斋一宿行礼官前期习仪于祠所
　　陈设
