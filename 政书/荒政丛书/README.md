<!-- { "loadSidebar": true } -->
　　钦定四库全书　　　　　史部十三
　　荒政业书目录　　　　　政书类三【邦计之属】卷一
　　董煟救荒全法
　　卷二
　　林希元荒政丛言
　　卷三
　　屠隆荒政考
　　卷四
　　周孔教荒政议
　　卷五
　　钟忠惠公赈豫纪畧
　　卷六
　　刘世教荒箸畧
　　卷七
　　魏禧救荒策
　　卷八
　　俞森常平考
　　卷九
　　俞森义仓考
　　卷十【上下】
　　俞森社仓考
　　【臣】等谨案荒政丛书十卷
　　国朝俞森撰森号存斋钱塘人由贡生厯官至湖广布政司防议是书成于康熙庚午辑古人救荒之法于宋取董煟于明以来取林希元屠隆周孔教钟化民刘世教魏禧凡七家之言又自作常平义仓社仓三考溯其源使知所法复究其弊使知所戒葢其官河南佥事时所撰也末附郧襄赈济事宜及捕蝗集要则其官分守荆南道时所撰也救荒之策古人言之已详至积储尤为救荒之本森既取昔人良规班班具列而于三考尤极详晰登之梨枣俾司牧者便于简阅亦可云念切民瘼者矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　荒政丛书原序
　　古称救荒无竒防非无竒防也预为之虽寻常行事自有神明莫测之妙临时仓卒为之虽古人已见之效亦祗具文而已于生民曽何与焉所以荒政不可不详欲求其详不得不预为之备森尝观古今救荒事宜若干卷无不纲举目张施行井井乆矣防萃成帙藏之箧中兹当
　　皇上忧民之切中外诸钜公无不亟亟焉惟荒政是问森虽承乏河员敢谓赈济之事非职所宜尽乎爰取向所藏本登之枣梨期与各属相为讲究而亟图之或可措置一二庶足以仰承
　　宵旰之深衷亦不负子恵元元之素志盖深有望于斯世云康熈庚午上元节巡理河南通省河道提刑按察使司佥事加四级钱塘俞森谨序


　　钦定四库全书
　　荒政丛书卷一
　　湖广布政司参议俞森撰
　　宋董煟救荒全法
　　救荒之法不一而大致有五常平以赈粜义仓以赈济不足则劝分于有力之家又遏籴有禁抑价有禁能行五者庶乎其可矣至于简旱也减租也贷种也遣使也弛禁也鬻爵也度僧也优农也治盗也捕蝗也和粜也存恤流民劝种二麦通融有无借贷内库之类又在随宜而施葢有大饥有中饥有小饥饥荒不同救之亦异临政者辨别而行之故又以预讲荒政杂记条画终焉
　　常平
　　常平之法専为凶荒赈粜谷贱则増价而籴使不伤农谷贵则减价而粜使不病民谓之常平者此也比年州县率多移用差官覈实文具而已自乾道间给降防子一百万道兑起诸路常平钱一百万贯而郡县遂多侵用义仓后虽许用防子措置和籴其间未免抑配当时甚患之然则平籴之法遂不可行乎曰不然但官司籴时不可籍数定价须视嵗上中下熟一依民间实直寕每升髙于时价一二文以诱其来何患人之不竞售哉葢官司措置惟欲救民之病财用非所较若以私家理财规模处之则失其所以为常平之意矣
　　常平本法无嵗不籴无嵗不粜上熟籴三而舍一中熟籴二下熟籴一此无嵗不籴也小饥则发小熟之敛中饥则发中熟之敛大饥则发大熟之敛此无嵗不粜也近来熟无所籴饥无所粜常闭为埃尘耳何谓常平常平钱物不许移用谓他费不许移用至于救荒正所当用若必待报则事无及矣今遇灾伤去处用常平钱于丰熟处循环收籴以济饥民俟结局日以籴本拨还常平可也
　　常平赈粜其在于不能遍及乡村委官监视类多文具宜仿富弼青州监散之法将米豆就乡村分置所苦水脚搬运之费无出不知饥荒之年人患无米不患无钱较官中所定之价毎升増一文以充上件靡费何患赈粜之米不能遍及村落哉但当逐保给厯零卖以防顿买兴贩之
　　陈龙正曰令贫民搬运因而给之以食即是赈饥一道何愁虚费脚价耶
　　昔蘓轼奏臣在浙中二年亲行荒政只用出粜常平米一事更不施行余策若欲抄劄饥贫不惟所费浩大有出无收而此声一布饥民云集盗贼疾疫客主俱毙惟将常平米出粜即官司简便不劳抄劄勘防给纳烦费但得数万石在市自然压下物价境内百姓人人受赐古今之法莫良于此然苏轼之法止及城市若使乡村通行方为良法也况赈济自有义仓并行不悖乎陈龙正曰官米多则可握市价之权固也然此仅救中饥中户之一事耳大饥之年下户无钱在手虽减价不能籴是常平之米止及中户偏遗下户也况乡村之民逺望城市即中户得籴者亦少救荒各随其时随其地尤当随其人以子瞻之慧乃欲执一已当日所为而尽废诸法不已疎乎董煟谓止及城市又云赈济自有义仓葢亦善其论常平之意而讥其不能通于常平之外也
　　荒年常平无米则如之何曰元祐元年王岩叟言淮南旱甚本路监司殊不留意诏发运司截留上供米一十万石比市价量减出粜与阙米人户每户不得过三石其粜到钱起发上京又何患无米也
　　陈龙正曰此即改折之活法葢京储有余京中米价顾低于外故可行若六宫百官万民倚命于上供米则此法穷矣故为天下以足食为本而足京储必以治畿辅之田畴为本上不寄命于逺方则逺方有急更可待命于上
　　义仓
　　义仓者民间储蓄以备水旱也一遇凶歉直当给以还民唐太宗曰义仓为百姓先作储贮以备凶年亦非横敛下令王公以下垦田畆税六升天寳八年天下义仓六千万余石至五代渐废宋景祐间王琪言唐税太重当酌轻法以行之于夏秋正税之外每二斗纳一升取一中郡计之以正税十万石为率则义仓嵗得五千石矣于是诏天下立义仓今之州县因仍既乆忘其为斯民所寄之物矣
　　义仓合于民间散贮逐都择人掌之不当输于州县葢憔悴之民多在乡村于城郭颇少诸处州军多将义仓米随冬苗输纳州仓一有饥馑人民岂能委弃庐舍逺赴州郡请求今应每遇凶年相度诸县饥之大小拨还义仓原米其水脚之需亦于米内量地里逺近销县之于乡亦然如此则山谷之民皆防其惠
　　义米入县仓悉为官吏移用县仓于民犹近自令上三等户皆输郡仓于是转充军食或资烦费不复还民故遇荒年无以救民之死今若以常嵗所取义米令诸乡各建仓贮之县籍其数主以有年徳之辈遇饥馑还以赈民且不劳逺致岂不胜于科抑赈粜乎检准令文州县嵗于十月初差官抄检内外老疾贫乏不能自存之人十一月起支每人日支一升七嵗以下减半每五日一次并支至次年三月止【遇闰及本土收成早晚者官司相度给散时月但通给百五十日止】今江浙水田种麦不广冬间民未困之其因乏多在青黄未接之时为政者所宜知也
　　赈济之如麻抄劄之时里正乞覔强梁者得之善弱者不得也附近者得之逺僻者不得也胥吏里正之所厚者得之鳏寡孤独疾病无告者未必得也帐成已是深冬官司疑之又令覆实使饥者自备裹粮数赴防集空手而归困踣于风霜凛冽之时甚非古人视民如伤之意今县令宜每乡委请一上户平时信义为乡里推服官员一名为提督赈济官令其逐都择一二有声誉行止公干之人为监视每月送米麦防心钱县道委令监里正分团抄劄不许邀阻乞覔如有乞覔可径于提督官司状申县断治如更抑遏可自于本县或佐官防陈诉当痛惩一二以励其余其发米赈粜亦如之若此庶乎其少革耳
　　救饥者多以支米为便然不系沿流及产米去处搬运费力往往夫脚与米价相等更有在路减窃拌和之若大荒年分谷米絶无民间艰食不容不措置移运若不是十分荒歉米斛流通则以支钱为省便小民得钱可以抽赎典过斛斗或是一斗米钱可买二斗杂料以三二升拌和菜茹煮以为食则是二斗之杂料可供一家五七口数日之费然恐纯支钱亦有减克之或钱米兼支则为两便
　　陈龙正曰隋社仓唐宋义仓一事而异其名也隋唐畆赋六升民困极矣宋于正赋外二十加一庶防得中然其大病总在收贮于官假如遇饥馑悉以还民犹多此一纳一出况未必还乎设赈给时果尽免诸贫民犹苦奔走领况不及贫民乎古之王者使民各蓄其有余而后世必欲取诸民而代为之蓄古之王者自节其余以春补秋助而后世加取于正赋之外而强半更留以自肥如之何农不饥死朝与野不相胥以俱贫也惟朱子于崇安因嵗凶起事仍隋社仓之名而黙变其官贮之法隋唐粃政返为纯王损下转而益下矣然当时亦但令民间自添社仓未尝革去官府义仓须令民间社仓既多官府义仓一槩不用然后全利而无害耳董煟义仓数条惟合于民间散贮一句道尽本朝监隋唐以来之失罢义仓惟立预备仓仓谷罚有罪者出之最为得中惜近年多空之饥嵗无所赖
　　劝分
　　民户有米得价而粜何待官劝只縁官司以户等髙下一例科配且不时到塲检防故人户忧恐深藏贫人反无告籴之所是假劝分之美名欺罔上司以图观美不知实以病民也即谓上户固所当劝顾今之乡落上户不多中下之户凶荒之余所入未能供所出安能有余以赈粜哉人之常情劝之出米则愈不肻出惟以不劝劝之莫若令上户及富商巨贾俾之出钱官差牙吏于丰熟处贩米各归乡里转粜结局日以本钱还之村落无巨贾处许十余家率钱共贩或不愿以钱输官而愿自籴贩者听官不抑价利之所在自然乐趋富室亦恐后时争先发廪则米不期而自出矣山路不通舟楫处又有抄劄赈给就食散钱之法
　　呉遵路知通州时淮甸灾伤民多流转遵路劝诱富家得钱万贯遣牙吏二十六次和赁海船往苏秀收籴米豆归本处依元价出粜使通州灾荒之地常与苏秀米价不殊时范仲淹乞宣付史馆
　　天下有有田而富之民每嵗输官固借苗利一遇饥馑自能出其余以济佃客有无田而富之民平时射利缓急之际可不出力斡旋以救饥民为异时根本之地哉劝诱此曹使出钱粜贩初非重困又况救荒乃暂时之役耶
　　劝分者以富室储积既多劝之赈发以济乡里近来州县乃有不问有无只以户等髙下科定数目俾出备赈粜于是吏乗为奸至有人户名系上等家实贫窘至鬻田籴米以应期限而豪民得以计免者反乗中户之急济其奸利宜下诸路漕臣严戒所部如仍前用等则科籴即许按劾仍听人户越诉重治
　　凶年粜粟以活乡里可以结恩惠可以消盗贼亦于大姓有补倘使小民转死流移大姓占田何暇自耕所损不少况又有甚于此者乎止縁小民有谓官司抑配我所当得不知感谢以致大姓不甘为令者宜以此意晓谕
　　禁遏籴
　　嘉祐四年谏官呉及言春秋之时诸侯相倾窃地専封固不以天下生灵为忧然同盟之国有救患分灾之义秦饥晋闭之籴而春秋诛之圣朝恩施动植视民如伤然州郡之间官司各専其民擅造闭籴之令夫二千石以上所宜同国休戚宣布主恩乃坐视流离甚于春秋之世岂圣朝所以子育兆民之意耶诏诸路转运司凡邻郡灾伤而辄闭籴者以违制坐之或谓听他处搬运恐致本处艰籴曰此见狭之论也天下一家饥荒亦有路分宜物色上流丰熟去处劝诱大姓或本州发钱差人转籴循环粜贩非惟活邻郡邻路之民实活吾境内之民不然使此间之米不许出吾界他处之米亦不许入吾界一有饥馑环视壁立非速祸之尤者哉
