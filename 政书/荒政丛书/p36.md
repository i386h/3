<!-- { "loadSidebar": true } -->
　　一蝗有蒸变而生者有延及而生者故蝗生之地必于大泽之涯然洞庭彭蠡具区之旁终古无蝗也必也骤盈骤涸之处如幽涿以南长淮以北青兖以西梁宋以东诸郡之地湖漅广衍暵溢无常谓之涸泽蝗则生之故徐光啓以为虾子江以南多大水而无蝗盖湖漅积潴水草生之南方水草农家多取以壅田就不其然而湖水常盈草在水虾子附之则复为虾而已北方之湖盈则四溢草随水上迨其既涸草畱涯际虾子附于草间既不得水春夏郁蒸乘湿热之气变为蝗蝻其势然也故知蝗生于虾虾子之为蝗则因于水草之积也故宜令凡地方有湖荡洼积水之处遇霜降水落之后即亲临勘视本年潦水所至到今水涯有水草存积即多集夫众侵水芟刈敛置高处风戾日曝待其亁燥以供薪燎如不堪用就地焚烧务求净尽春夏之月居民于湖中捕得子虾一石减蝗百石亁虾一石减蝗千石但令民通知此理当自为之不烦告戒矣光啓又言见傍湖居民言蝗初生时最易扑治宿昔变异便成蝻子散漫跳跃势不可遏治之者宜于每年十月州县官廵视境内有蝗虫遗子之地多方设法除之盖蝗虫遗子必择坚垎黑土高亢之处用尾栽入土中下子深不及一寸仍畱孔窍且同生而羣飞羣食其下子必同时同地势如蜂窼易寻覔也一蝗所下十余形如豆粒中止白汁渐次充实因而分颗一粒中即有细子百余或云一生九十九子不然也夏月之子易成八月内遇雨则烂壊否则至十八日生蝻矣冬月之子难成至春而后生蝻故遇腊雪春雨则烂壊不成亦非能入地千尺也此种传生一石可至千石故冬月掘除尤为急务且农力方闲可以从容搜索官司即以数石粟易一石子犹不足惜苐得子有难易受粟宜有等差且念其冲冐严寒尤应厚给使民乐趋其事可矣
　　一捕蝗宜重其事严其法昔宋淳熙勅诸虫蝗初生若飞落地主邻人隠蔽不言保不即时申举扑除者各杖一百许人告报当职官承报不受理及受理而不即亲临扑除或扑除未尽而妄申尽净者各加二等诸官司荒田牧地经飞蝗住落处令佐应差募人取掘虫子而取不尽因致次年生发者杖一百诸蝗虫生发飞落及遗子而扑掘不尽致再生发者地主保各杖一百诸给散捕取虫蝗谷而减尅者论如吏人乡书手揽纳税受乞财物法诸系工人因扑掘虫蝗乞取人户财物者论如重禄工人因职受乞法诸令佐遇有虫蝗生发虽已差出而不离本界者若缘虫蝗论罪并在任法又诏因穿掘打扑损苗种者除其税仍计价官给地主钱数母过一顷此外复有二法一曰以粟易蝗晋天福七年命百姓捕蝗一斗以粟一斗偿之此类是也一曰食蝗唐贞元元年夏蝗民蒸蝗暴亁飏去翅足而食之如此则蝗虽遗种不致发生即发生或延及亦不患蔓衍矣














　　荒政丛书附录下
