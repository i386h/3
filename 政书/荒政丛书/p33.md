<!-- { "loadSidebar": true } -->
　　朱子社仓初行时贷常平米六百石今使仓本仍贷于官恐日后操纵亦听于官而流为民害总之行于官府者则为常平不必下渉于民行之民间者则为社仓不必上经于官宜听民间自为积散所烦宪禁具题者凡力行社仓处永不科大户决不官吏监督决不经由查盘而又官司不得借贷支动经过军马不得强行占取更或奸蠧蛊惑有司扰民紊社者定以某法某例则积之艰难者不至罄夺于一旦民志既定自不视为上官苦我之事而各为桑梓身家计矣有田者当极荒之岁亦多艰于举粒设使平时举所有以入社仓荒年但以散之他人而已则坐视无有未有不叹社仓之法厉已矣今更酌为融通之法平时所纳几何具有册籍设遇奇荒之岁中等之家仰贷无资者照数拨还社仓原积至丰年如常量行入粟永守社仓良法既经此一凶荒一周接人家亲受其益有不乐行者乎无有也其不愿领归原积者听存贮本社以济本里极贫之民及惠孤恤寡之用此社仓一法犹之民间结防积钱或三五十文或千百文贮之一所及岁终始出而瓜分之亦各如所输数还归之则出之最少而力且易为得之颇多而更适于用颂言其利而无害自然鼓舞乐行也每见丰穰之时人家得米多便不珍惜或以饲鵞鹜或饱食而弃其余暴殄者必有天殛何如积之仓者为有益乎社仓之行全赖得人为理但里社不能皆有可任之人喜事者未必堪充而堪充者未必喜事若使经官开报遂为官身每有守谒见之劳而无复优待之礼有品望者自不乐为此必同里自相推举始为无弊贤乡绅主之于前素行忠厚老成廉洁者佐之于后并心同力谨其出纳以杜奸欺则社仓可行矣
　　社仓既立其有仁孝节烈孤寡无依者里中时行周给不待凶年
　　后数条即前一条意也稍异者乡约之立不立及每里一仓法耳然乡约之行易于社仓必举乡约其美始全乡约举则每里社仓亦举矣通前后法酌而行之庶有益乎










　　荒政丛书卷十下
　　钦定四库全书
　　荒政丛书附录上
　　湖广布政司叅议俞森撰
　　郧襄赈济事宜
　　示谕饥民
　　为晓谕饥民事照得汝等饥民因本籍灾荒远来襄境自夏迄今日见其多昨阅各州县造送清册比夏间多至十数倍而又有日日续到未及上册之人本道不胜惨然总由此处不忍驱逐以致来者日多念夏秋之时田禾在野农工正兴汝軰雇工覔食资生颇易及至今日田禾收了农功完了无工可佣有食难覔奈何奈何且襄阳地方田地荒多熟少米谷出产有限每年只勾本地吃用今年虽然有收但添了汝等往来居住每日约万余人口粮又兼河南陜西地方米贵贩户多来收买襄阳总不禁止以致去者愈多市价日贵夏秋之际每石只卖三钱如今贵至六钱七钱若使饥民来者不止贩户买者频来不但汝等没饭吃连襄阳人也没饭吃了奈何奈何汝等在本籍受饥饿愁死亡是你本籍官府的事今在襄阳是襄阳官府的责任如今意欲赈济官府并无此等无碍米谷意欲劝赈襄阳地方没有富户除非指望官府奈官府之俸俱系除荒我本道每年止得俸银三十余两其余官府可知又无俸可捐矣本道为汝等再四踌蹰日不安坐夜不安眠细细思量要在无可赈济之中再商救济之法只有借动常平仓粮一法但此仓粮不但本道不能作主连督抚大老爷也不便擅发一有动用部议必不肯依处分立至赔累不免今本道尽力救济汝等恳恳切切详请两院咨部题本毕竟要那动赈济以活汝等此系本道一片切实心肠汝等须要仰体安心静守将就度日即使一时不能接济一顿分作两顿吃一日分作两日用等得批允下来便是汝等造化也完本道一片苦心本道又闻府城之外一二十里地方天色昏黑孤客独行多遭闷棍虽未必确系饥民所为但从前无此等事今忽有之焉得不疑及汝等汝等千万谨饬毋作非为要要本道昨又防见报上
　　皇上已发二十余万帑银向陜西赈济大人小人计口散米又且蠲免钱粮汝等若不离家此时正好安穏过日何消本道为汝等焦劳今汝等已来在此处也无可奈何但该传语同乡人等愿在此者安心耐守如愿回乡者趂此早回其行走在途者劝他回去未曾出境者寄信阻他不来又且襄阳地面居住太多米贵人穷彼此受累又须散处各境方可资生总之做官的人未有不爱百姓的见汝等这般光景未有不动心的只是事体烦难劳心吃力汝等未必得知故示须至示者
　　详请赈济流民
　　为饥民之流来日多穷黎之冻馁堪怜谨陈宪鉴亟施拯救事据襄阳府呈详到道据此本道查防得襄阳一郡北连豫省西通秦晋诚南北之要冲也今年秦晋灾荒流民转徙尽到襄阳而豫省之来者亦有其人夏间始来入秋而盛至冬而多其所以盛且多者缘他处皆严于驱逐而襄阳听其居处加以安挿所以闻声而来盛且多也本道自流民初来之始以及于今时时饬令有司抚恤稽察挨查造册除册报宪台者约万余人造册后续来者又万余人至若每日稽察则有暂住数日另投他所者有暂过止宿明早即行者以是而计则每日不下数百人矣本道细思此等流民虽非襄阳之赤子要属
　　朝廷之赤子原籍无以为生故投之他所今至他所而仍无以生之则惟有转死沟壑而已矣转死沟壑而在本籍本籍官吏之罪也在他所则他所官吏之罪也为朝廷之官不恤
　　朝廷之赤子可乎但夏秋之时饥民之来犹少也襄阳之米价犹贱也且农务方殷需人力作佣工覔食犹可分给也则其安顿也犹易今则来者日众矣市上之米各省搬运义切救邻全无遏籴出产有限米谷渐空而米价倍增矣农功已毕岁晩务闲佣工覔食之路又絶矣如此而安顿之则难将欲开仓乎无无碍之米谷也将欲捐赈乎襄阳土瘠居鲜富民官于此者俸悉除荒以本道而计每年止有俸三十两而府县各官可知矣此即尽捐之何足以当流民数日之饘粥耶再四思维唯有两府属重农积粟等事米谷三千一百三十石零及积贮天下本计等事案内米谷十万五百石零积贮仓可以动给但山僻远水穷苦地方不便动支外惟襄阳府襄阳枣阳宜城光化谷城均州并襄阳卫八处重农积粟案内共谷一千七百八十石零九斗四升积贮天下本计案内共米一千三百六十石谷七万八千一百八十石可以就近动支然思此案之米谷固为本地赈济之需者也现奉宪行稽查有无亏折浥烂又奉部文有加谨收贮之行者也本道一思之以为可动矣转思之而觉其不可也再思之又以为可动矣展转思之而愈觉其不可也正在踌蹰而饥民之号呼于各州县者累累矣县详府府详道而所可议者亦惟此两案之仓谷矣夫人情当危廹之际濒死之余见有立于其前者虽甚不闗切之人莫不号呼而望救而况于官乎此饥民之所以哀控也不哀控则死亡矣凡人之见其危廹濒死而求救者虽不闗切亦莫不痛心疾首而思救之而况于官乎此各州县之所以申详也不申详则唯有视其死亡矣方今
　　皇上仁过尧舜匹夫匹妇无不欲其安全得所宪台如伤念切访民疾苦而噢咻之乃使有流民数万濵于死亡谅非盛世之所忍也县已详府府已详道而以其事之难行不为转请则是万余流民之濵于死亡非州县之罪非府之罪而本道之咎也且本道细为筹画合应遵照陜西赈济新例每大口米三合若赈谷应给六合凡流民万人每日应给谷六合每万人每日需谷六十石十日六百石一月一千八百石计自岁内赈发至明年三月尽农功既兴民可佣工可覔食而止约费谷七千二百石耳即多至四万人亦不过二万八千八百石以谷二万八千八百石救流民四万人颂
　　皇仁而仰宪德岂浅鲜哉今若惜此谷石则此軰流民必至死亡是国家失民四万人矣况此四万人之中有狡狯者有剽悍者不安于死亡小之刼夺大之啸聚是又岂止失四万余人哉故自其后观之则费此二万八千八百石者乃所以为
　　朝廷爱惜钱粮万万保防生民万万而自今日观之则唯见其费此二万八千八百石干部议罹处分而已矣革职追赔而已矣伏惟宪台念生民之危苦审
　　国家之大计为先事之图不贻后日之患于本道详到迅赐批行迅赐咨题准其动给仓贮谷石以赡饥民则饥民幸甚地方幸甚国计幸甚倘虑部议以此案谷石既动本地饥荒反无以备则又请宪台咨明动支之后准于楚北各州县量其积谷之多路通舟楫者分拨几处谷石以补之官为捐备水脚以运之总属
　　朝廷谷石裒多益寡总为生民何分彼此若必谓不可通融或请于襄阳暂开外省生俊援纳之例不及百人即可补额是虽动二万八千八百石仍如未动也此亦何惮而不为哉本道目击情形不能缄黙故敢冐昧倘宪台亲临此地闻此呼号其疾首蹙额中夜徬徨者又不知若何矣今本道既经缮详之后恐宪批不能缓待拟即一面开仓宣扬
　　圣天子仁恩宪台德意照人数给发以慰众望其或有应委曲周详审慎立法以期惠泽必周者又望宪台立刻赐示古人云救焚拯溺情实似之耳事闗请赈饥民言长句冗除应行事宜尚在细酌再报外合先备叙未敢擅便伏候宪裁
　　再详赈济流民
　　为急广
　　皇恩以救垂死避荒饥民事窃惟尧九年水汤七年旱自古圣王之世水旱之灾亦时有之今逢
　　尧汤之王在上绥邦屡丰遐方异域
　　皇仁所被无远弗届凡有水旱小灾外吏每每未及奏闻水旱之形未见
　　皇上无不先事豫图屡免直省钱粮发帑发粟几无虚日
　　钦差赈济不絶于路上有
　　尧舜之主则百姓尽皆尧舜之民一夫不获其所时勤圣主之忧为臣子者敢不曲体
　　宸衷恪尽厥职今年山陜河北饥馑又楚省郧襄两郡夏秋之间旱蝗已成本道督率属员修葺塘堰防诚祈祷幸时雨忽降枯苖立生飞蝗蔽天立即尽毙变荒为丰年称大有米麦颇贱以致山陜之民闻风而来者日多一日窃念郧襄为湖南北之上游实陜蜀豫之门户万山险峻地瘠民贫兵燹之余人稀土广丰年仅可糊口防岁难保流离本道身膺两郡重寄日夕忧惧手辑农政荒政二书严檄两郡州县大讲水利招徕开垦务使水旱有备可免灾祲而外来就食饥民一一安挿力能垦荒者择地任种贫不能存立者劝土著之民令其收养皆具保结存案以便稽察其愿往他所依傍亲识者量给钱米听其自便但地方既穷官民又穷来者无尽捄济有限普天之下尽属
　　朝廷赤子何敢作秦越之视粮食一任陜豫籴买不忍禁遏除两属薄收仅可自给此外惟襄枣宜三邑有收而为数无几邻省驼运车盘昼夜不絶粮价踊贵今已五倍襄民自食将尽既无以应外省之贩买尚安有余粒以济寄食数万之流民耶本道计无他出惟有不顾一已之身命仰体
　　皇上轸恤赤子之德意将现储仓谷暂行给散救垂死之流民全本土之黎庶静听处分实亦无悔谨具末议开列于后
　　一现在安挿之流民急宜救济也除暂居今去者二万余口不计外并续到未曾册报者不便悬拟其现在入册者约万口本道照陜西赈济新例大口米三合每口先给一月除小口不算外计谷一斗八升约应共给一千八百石
　　一续到之流民急宜安全也外省流移不便安挿城内止宜散之村镇民居草屋实无闲房可以强令牧畱借住况现在安挿于僧舎者俱已盈满驱逐不可收养无地露处岂是长防棚屋无力捐盖惟有按日计程约畧赈谷令其他往
