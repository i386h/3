<!-- { "loadSidebar": true } -->
　　二十四曰躬祈祷之事以囘天意成汤六事自责自为牺牲而甘霖立应唐文皇愿移灾朕身以存万国不忍蝗虫食谷而吞之宁食吾肝肺是歳蝗不为灾古帝王尚尔何况有司乎夫天高听卑英灵肹蠁靡敢不孚但天体尊而神理赫其非凡夫假意虚文可以一呼而应亦明矣有司之祈祷者或佯禁屠沽而私饮酒食肉冠带驺从而不肯习劳仅发一牒躬一拜了事而已多岐其心二三其德悠悠忽忽念罔在民以此为祷而辄欲囘神谴召天和吾知其必不能也持斋素断嗜欲畏天怒哀民穷首宿罪悔已愆内办精诚外厉勤苦易锦绣而素服屏车从而徒跣蒲伏而终朝长跪而百拜暴日而焦枯沐雨而肿湿涉逺道而不辞触蛟龙而不畏上天加灾下民且死吾何惜一身以谢万姓必感格而后已如是而天心未有不囘者也古蝗不入境霖雨随车岂偶然之故哉
　　二十五曰励勤苦之行以感人心人虽嚚顽者亦有良心可感而动吾平日为吏廉仁而祈祷勤苦士民业已见而心怜之即如欲劝士夫之赈济发大家之葢藏则不遣卒不行符票方巾野服芒履徒步而遍诣士民之家为之降其顔色温其言辞优以礼貌风以德义忧戚之意发于面目诚恳之念见于举动以吾平日之居官兼以此时之诚切士民必感而泣良心既动何物不舍何民不从如是而有恝然漠然絶不愍念官司慷慨举发者此则豺狼之民良心尽灭不妨痛惩一二以儆众庶捐縻身家我亦何求为百姓耳能令百姓人人愿为我死则何事不济余叨颍上青浦令身尝试而知其必然愿良有司之聼之也
　　二十六曰广道途之赈以集流亡有如旁郡县皆饥闻吾救荒有法或流移而来虽非吾部中之赤子然仁者一视之情宁得恝焉而听其枕籍而死乎熙宁诏曰流民所在州县每程人给米豆一升余观宋人擘画屋舍安集流民晓示流民许令在流寓地方诸般采取营运支散流民斛斗米豆数目安泊存卹救济最为周悉今郡县有司遇有他处饥民流亡入境亦必委曲而为之给庐舍散粮食设医药惟力是视以免其道毙此不惟为天子收集流移而已之积累功行亦不少矣
　　二十七曰申保甲之令以遏盗贼饥荒之时盗贼易起喘息余命断不能大噪横行不过为防狗之计以茍旦夕蜉蝣之生姑息而不为之扑灭则燎原可忧辄用重典而悉置之法则饥寒可悯防戢而底定之乌可无术哉但获饥盗为之大张其威声稍寛其捶楚待以不死号令于市以令喧传当自解散
　　二十八曰省荒后之耕以给将来大饥之后不惟民食艰乏即耕种亦苦无其具吾为省视耕种无食者量济之无农具者量为处而给之或劝富户借食借具于贫民而令贫者为之出力耕种以补之或待收成而以粮食偿之有司须于耕种之时暂辍政事亲厯各乡补助劝率百姓见上人留意农务有如此自然勤奋境无惰农农无荒业矣省耕省敛古人所行今何可废也二十九曰申闭籴之禁以广通融左传僖公十三年冬晋荐饥使乞籴于秦百里奚曰天灾流行国家代有救灾卹邻道也行道有福晋饥秦输之粟秦饥晋闭之籴故秦伯伐晋以本境而言则他郡如吴越然以天下而言则一体若手足自多丰熟坐视邻灾葢恐为外处搬运致本处亦荒不知吾不恤邻万一他日吾荒彼亦不救恤我非惟示人以不广其于王者一统之义何如也考淳熙降防诸路监司不许遏籴今朝廷宜勅监司宪臣出榜晓喻不许诸路有司遏籴违制者觉察申奏夫唇齿相倚首尾相应灾变流行缓急有赖也
　　三十曰垦抛荒之田以扩民产分东西南北区图设劝农官数员选有身家德行良民为之正官亲督履亩查勘荒田若干于抛荒户下即与豁粮募佃人承领开垦或许原户归而复业量其人之丁力领垦若干给与工本粮食若富民愿自备工食领垦者亦听三年免其起科三年之后然后起科葢既免税粮复给工食招来有法劝谕有条人谁无恒产之思荒田尽垦国课渐增百姓殷富此在淮扬苏松之间多有之向设屯田官员为此也而抛荒开垦今尚未尽则亦举行者之不肯实心任事也如境内无抛荒田地则督率劝农官一意每歳省耕无分荒熟力本重农自有司事如近日建议北方新开水田于北人甚利葢北方地势高燥故宜种二麦而其间岂无可开种水稻者兼而行之始议为难数年以后为利溥矣奈人情骇于骤兴难于虑始巨室沮挠持议不决殆可深惜
　　凡此三十条者皆救荒之要策经效之良方余考证古今间参已见不畧不迂颇得肯綮夫余藿食者睹记时事有慨于中蒿目而眎焦吻而谭余则过矣当事者采而行之天下之福也











　　荒政丛书卷三
　　钦定四库全书
　　荒政丛书卷四
　　湖广布政司叅议俞森撰
　　周孔教荒政议
　　陈龙正曰荒政议者万厯间周中丞孔教抚苏时所颁行也其条欵甚备其文告甚繁古今救荒之事无弗撮载于此矣徧观古方者此卷不过其类摘也未徧观古方者则此卷乃其大通也然提纲皆本于林希元而其间损益则亦因乎时地希元嘉靖八年为佥事上荒政丛言其纲云救荒有二难难得人难审户此即六先中所云择人查贫户矣有三便六急此槩之以八宜而所谓遗弃小儿急收养一条则附见于禁溺女之下有三权六禁今以四权五禁易之所增溺女一条因风土之恶习而去度僧一禁或亦以丛林为大养济院之意耶三戒易遣使以防备想当日乘轺之使偶希而雈苻之萌蘖可虑法贵因时故特以寓兵于农之意谆谆于二十六条之终也希元既发其纲自号曰丛言意当时规条亦复详具顾今不得见而孔教所设之规条见存原文冗甚业删其半读之尚须移时亦特为一卷
　　荒政议总纲
　　救荒有六先曰先示谕先请蠲先处费先择人先编保甲先查贫户有八宜曰次贫之民宜赈粜极贫之民宜赈济逺地之民宜赈银垂死之民宜赈粥疾病之民宜救药罪系之民宜哀矜既死之民宜募瘗务农之民宜贷种有四权曰奨尚义之人绥四境之内兴聚贫之工除入粟之罪有五禁曰禁侵欺禁寇盗禁抑价禁溺女禁宰牛有三戒曰戒后时戒拘文戒防备其纲有五其目二十有六
　　初一曰六先
　　一曰先示谕时値饥荒民情汹汹宜当民之未饥多揭榜示曰将散财将发粟将请蠲税粮将平粜粟米吾民毋过忧毋出境毋弃父子毋为寇盗则民志定矣二曰先请蠲散财发粟其恩有限民奸吏蠧其弊无穷惟蠲租一节最为公溥唐学士李绛言欲令实惠及人无如减其租税为今之计来歳之赋宜请蠲今歳之赋宜报缓或蠲存留或蠲起运在随郡邑缓急而施之至于佃户承种诸人田土宜仿元制普减十分之二丰年照旧庶乎蠲缓各得其宜贫富佥受其益矣然又有富豪乘人之急准折田地短少价値所当并禁
　　三曰先处费饥有三等小饥多取足于民中饥多取足于官大饥多取足于上取足于民如通融有无劝民转贷之类是也取足于官如处籴本以赈粜处银谷以赈济是也取足于上如截上供米借内库钱乞赎罪乞鬻爵之类是也
　　四曰先择人宋富弼青州赈济除逐县正官外就前资及文学等官择其廉能者用之徐宁孙赈济饥民逐处劝请乡官或士人或税户主管今宜精择州县正官廉能者使主赈济正官如不堪别拣廉能府佐或无灾州县廉能正官用之至于分赈官员可令主赈官各就所属选择佐领佐领乏人选择学职学职乏人选择待选举人监生等人员务得有治行者俾充城市乡村分赈之任又择民间有行义家资者为耆正副佐之其吏书止供抄劄而赈济之事不与焉事完官书其殿最士旌贤异民优其奨劳亦劝惩之大义也
　　五曰先编保甲弭盗安民莫良于保甲之法然有在城行保甲而在乡不行者有在乡仅报保甲长而花户不报者有仅报花户数名而十室九漏者夫是法也为弭盗而设是以治之之道编之也民情莫不偷安故其成也难为赈饥而设是以养之之道编之也民情莫不好利故其成也易今遇灾赈正编行保甲之一机矣合令各府州县择廉能佐贰一员专董其事大槩先将城内以治所为中央余分东南西北四方如东方以东一保东二保东三保等为号每保统十甲设保正副各一人每甲统十户设甲长一人南西北方亦如之东方自北编起南方自东编起西方自南编起北方自西编起编至东北而合方不可易而序不可乱次将境内以城郭为中央余外乡村亦分东西南北四方其编保甲如在城法大村分为数保中村自为一保小村合邻近数村共为一保一保十甲听其增减甲数因民居也一甲十户不可增减户数便官查也或余剰二三户总附一保之后名曰畸零此皆不分土著流寓而一体编之者也其在乡四方保正副又以在城保正副分方统之如在城东一保统东乡防保在城东二保统东乡几保以至南与西北莫不皆然是保甲者旧法也分东南西北四方而以在城统在乡者新设之权也葢计方分统内外相维久之周知其地里熟察其人民凡在乡户口眞伪盗贼有无饥馑轻重在城皆得与闻或有在乡保长抗令者即添差人役助在城保长拏治之此法行则不烦青衣下乡而公事自办矣有司惟就近随事觉察之使不为乡村害耳或言近歳赈饥皆领于里甲何独编保甲以代之曰保甲犹里甲也往昔以相邻相近故编为一里今年逺人散不若见编保甲之民萃聚一处其查审易集其贫富易知昔熙宁就村赈济张咏照保粜米徐宁孙逐鎭分散朱文公分都支给皆用此法
　　六曰先查贫户救荒之法凡以为贫民下户也官司非不欲一一清审之奈寄之人则难分任之已则难遍昔人谓救荒无竒策正以贫户之难审也所以然者亦不豫故耳合令被灾各府州县豫乘秋月以主赈官督在城保长以在城保长催在乡保长以保长催甲长以甲长报花户每甲分为不贫次贫极贫三等除不贫外将次贫极贫各口数大小若干贴其门首壁上一面令每保开一土纸手本送主赈官不许指称造册科敛贫民待乡党日乆论定委官乘便覆查此即宋时苏次叅澧州赈济之法但彼犹临时为之不若先时查审贫富明民志定尤为无弊
　　次二曰八宜
　　一曰次贫之民宜赈粜其法有二有坊郭之粜宜多择诸城门相近寺院及寛厰民居储谷于中不限时日零细粜与粜米计升多不过一斗粜谷不过二斗如奸牙市虎有借倩妆扮之弊当行徐宁孙立赏钱一百贯之法断罪追赏不得姑息则弊不期革而自革矣有乡村之粜宜行见编保甲之法间月而粜之每先一月出示将有灾乡保限次月某日某方某保排定日期每隔日一粜以防雨雪壅滞之患毎甲不论贫户多寡大约许籴三石多或五石其通水去处则移舟就民间水次粜之或有富人强夺贫人之籴当行张咏赈蜀连坐之法一家犯罪十家皆坐不得籴如此推广则在在有保甲亦在在有粜籴而穷乡僻壤无不到之处矣所籴谷价俱比时价减三之一或曰各甲贫户多寡不同而槩以三石粜之何也曰此非赈济也赈粜也赈济宜精赈粜宜溥一甲之中惟以谷均人不因人计谷谷数同银数同听其通融来籴则官不烦民不扰而惠利均霑谷价自不腾踊矣官之籴本则或出官粮或借官银或劝令富家出钱收籴照价出粜而量增其船脚工食之费皆成法也
