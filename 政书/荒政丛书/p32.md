<!-- { "loadSidebar": true } -->
　　一通行商远米所云通者欲其舟车飞挽如水流而不止也昔卢坦为宣歙观察使岁饥或有请抑谷价者坦曰宣歙谷少仰借四方若价贱则商船不来益贵矣因每石量加十许钱四方闻之争相辐辏价遂日减此通商之利也商贾征贵征贱趋利如鹜别无招之之法惟不抑市价无损其利则不招自集矣又有一弊每缘奸牙猾铺空手斛其米货负价任意迁延是以外商束手躭误望风畏缩阻于中道随地发卖米船鲜至米价不得其平也今后务宜公举诚实有身家者一人为牙首许其稽察各牙不系无本之人方许开行接商凡商船一空即行交足米价令其即行不致久滞如有侵用久拖者许本商呈官定为追给又请宪台备行各经由闗凡粮食重载悉蠲其税查验明白船到即发毋久掯畱或有米商夹带别货希图漏税者三尺自在不得虑噎而废飱也又通行晓谕凡属米船另行优恤决无装兵杂运之差勒石各处要津以垂永久如此则外商闻风四集虽欲遏之而不可得米贷迸辏米价自平矣一檄邻封弛禁遏籴之令列国时已知不善况今率土王民乃忍秦越视乎彼固曰吾以自保其民耳不知遏令一下奸贾偷行徒饱廵役之壑奸民鼓众挟制囷积之家致扄钥善藏本地之米不出截畱强籴行商之米不通饥民嗷嗷羣情汹汹如今岁苏常诸郡邑产米自富一经严禁而米价反高打抢屡屡见告遏籴不特病邻而还以自病此明鉴也至于杭郡上仰食于绍金新籼下俯给于嘉湖晩粳而苏常以及湖广实为四时不匮之源呉中遏籴甚且截畱楚米是米源已涸武林处坐槁之势安得不骤然腾沸日增三价乎今议合于平时先请三台严督所辖守令不许禁阻并移檄湖广应天抚按转谕各属尽弛遏禁粮食时时疏通商民两听其便庶无米之地自受疏通之利矣
　　一劝栈房接济夫塘栖四面水乡各省直米豆与诸货物辐辏缙绅及富厚之家皆于此置造栈房或自积营利或召贮取租其来久矣大抵米粟出产有限积囤无穷秋成谷贱则收次夏丝齐则发换易之利积计每至数倍合无因其栈房之便积囤之利劝令随力加积据实报数在县或置一簿听各栈户认填余积米若干石除五月间换丝发变外务照原认米数于青黄时督令湖墅发粜接济省下饥荒仍照时价不亏原本彼则总之取利我则借以济荒又或官有帑银即令塘栖积米之家领批附籴其人起家斗斛糠粃之间计筭必精驾轻就熟其从必勇而又得借官批庇其私米所利亦不少舳舻衔尾因公及私此诚两便也
　　一通常平遗法以广储蓄昔朱紫阳以常平仓米六百石计岁盈歉贷民行之数年以原数六百石还府所羡至三千余石夫贷则有给借之烦有拖欠追呼之患今第即借今岁所发三千金及查帑库余金为本每岁于产米价贱时委廉干丞簿收积至来岁照时价粜之必有防息逐岁渐增以备荒歉或嫌官与民市而必欲减价以粜不知减价之名徒致哄争孰若稍收防息多储新米米多则价自减粜平则人不争为更便乎盖地不产米惟贵设法使米有余不在减省锱铢见德也但今公帑告乏此银或难久悬更在当事者设处移借耳一复社义仓以敦风俗昔隋长孙平令民间每秋家出粟麦一石以下贫富为差储之当社以备凶年其意甚善顾今富民耗于侈靡贫民疲于征求自赡不给谁复肯出一粒以备荒者然亦未有以作兴之耳杭俗崇释每建宇修刹礼僧放生争捐镪金立成胜果如乡约讲毕申谕之曰尔軰同里同甲生斯育斯出入相友守望相助何等情谊倘遇荒警目击饿莩宁忍秦越相视夫建宇修刹何如每里修厫积粟礼僧放生何如同里赈助防乏其每里推贤士夫为倡或有司稍捐羡赎以兴起之令各富户随力捐赀修建社仓渐次积贮仍于里中择一家殷行笃者为主置一簿闻于有司而平时出入则听民间通融权贷出陈易新如遇凶荒或煮粥或赈米总之还周一里之急此际所救饥民必真所活生命必众即是目前真实功德其视捐金布施徼福防防奚啻万倍哉盖即借彼习尚施吾转移不特备济凶荒亦可敦厚风俗矣
　　汤来贺劝设义仓序昔紫阳夫子特举社仓西山先生设为义廪皆以万物一体之心居安而虑危先事而夙防也丙子吾乡岁歉吾家与姻友皆施米家大人曰小惠勿徧何如夙设义仓之为愈也贺心志斯训久矣迩来数遇水旱旧岁稍愈亦非大有年也然而谷值愈廉者何哉人惩丁亥之饥耕者竭力而户多陈积也且家窘户乏购物无赀而皆以谷为市也户多陈积故担薪可易斗米小民不见有饥似可茍安于目前矣然以谷市物则可贮日少非如丁亥已前之广积也家窘户乏则无可称贷非如丁亥之荒犹有族党亲邻可以相救援也假令一旦有荒则载道饥民望屋而食虽或自拥仓箱岂得而独享哉今春吾邑大姓仓庾悉空矣春夏之交谷值虽廉而时闻饥殍幸秋霖优渥差可补救而食犹未足也兹遵家大人夙训徧恳有仁心者互相鼓励各设义仓以防饥馑在城居者或设仓于祠堂以赒宗族或设仓于近境以济邻人在乡居者或各堡创设之或一都合力为之每岁秋成各出谷输仓或拾余石或数石或数斗随其心量其力委曲劝勉而不强人以所难虽所积无多而荒年得此犹愈于未设也每岁初夏必出陈易新则无积久成尘之患矣择本地与宗族之诚恪者司其散敛每岁轮流则可无侵用之弊矣小荒则减价以利农大荒则商于众而酌给之先给孝子顺孙义夫节妇之窘乏者次则老羸之无告者次则良农之缺食者惟不孝不友败常乱俗事确名著及游食不事生业之人咸勿给焉此仓一举可以免沟壑可以杜争夺可以睦乡邻可以维风化利莫大焉繇此推之则凡庆寿者求嗣者祷病者何不出谷以酬所愿则转无益为有用化虚文为实利不亦善乎王文成曰为善之人非特宗族亲戚悦之乡党邻里敬之虽鬼神亦阴相之夫所谓为善孰有大于赈人之饥救人之命哉今庆寿者若能以济人为称觞之祝则自求多福知必寿考且宁也求嗣者若能以救荒为续后之谋则天监在下知必子孙千亿也祷病者若能以赒人之饥为悔过迁善之图则神听和平知必勿药有喜也移请客数宵之费师巫一夕之赀于以救数命不充然有余哉昔杨旬每遇荒年輙贵籴贱粜以赈贫民后其子杨椿遂魁天下陈天福平粜济人而子孙咸登显要遂为湘湖世家昔人有云予旧舘于当湖陆氏见其堂中一轴文乃先世两代出粟赈饥而人赠之者文中厯叙古先济饥之人子孙皆膺高位谓陆氏他日必有显者今日东濵公而下三代皆为九卿其言若左劵矣来贺读家谱先祖民悦公月轩公父子赈饥不遗余力而让能今子孙数世亦着文名矣夫杨陈诸君子岂有心于求福哉然不求福而福自至亦足征为善之显报矣吾乡亲友尝思六月大旱情形则不忍不为之豫备况师紫阳西山咸以万物一体为心则不因无报而不为恻然亦岂因有报而始为跃然也哉
　　一每岁将秋成即委曲相劝稍有衣食者各出谷输仓随心量力不得相强以致嫌隙
　　一本村有孝子顺孙义夫节妇闻其真确者若属家贫每岁将谷送与其人每家各几石秋成免还若小荒各奉谷若干大荒各奉谷若干就所积之多少为所馈之厚薄急宜行此以见励俗维风至意
　　一地方或有不孝不悌著名者及犯伦伤化逐出祠外者及游手好闲不事生理者纵贫亦不得给借纵荒亦不得赈济必须严拒以端风化以警游惰
　　一谷久必亁且有防耗每十石必筭折数四斗以免赔累
　　一凡生日或子为父母庆寿或孙为祖父母庆寿其尊人好静不喜饮酒请客则为子孙者随力随意入谷义仓以祈神祝寿此实福也亲朋送礼而主人不肯受者亦不妨随分入谷代为祈福古人有放鹊纵鱼以祝永年者况活人之命乎窃见乡间粜谷以买礼仪何不即以谷送较殽仪侈费省钱省力所益更多
　　一凡求嗣许愿者即于福神前拜谒倘得生子即入谷若干于义仓畱为赈济以谢神祐及生子后即以汤饼之费籴谷入仓或请客情不可缺即减其酒肉之半以助义仓于是神前焚一防文以酬愿信可也即亲朋以谷当贺仪亦有裨于实用
　　一凡有病祈祷者即于神前发愿拜许病痊之后入谷若干于义仓畱为赈济以谢神祐及病愈身安即于神前焚防入谷以酬愿信只随心量力不拘多少此实实功德较之建醮演戯功德不啻十倍
　　一义仓每年拈轮管筭清量过上手传下手接管必须素行忠信又稍有身家之人方许承管若家力甚贫纵有忠信者恐其急时那散不得狥情与之轮管庶无侵用而事可久行
　　沈兰先社仓议每里各设乡约取私剏寺院改造里中推年高有德谊者一二人主之或老乡贡耆儒老诸生皆可月朔则召民讲谕读法敎子弟以孝弟廉让即于其后为仓房高其墙垣每遇收获时听有田者各捐米一石以上至于十石封贮之多寡从人不以相强此不过省数日宴防之资无益之费即可救异日数人之命近多见士绅广施僧尼益造佛殿不若贮仓粟为救荒备功甚大也里中贫富高下户户几人作何生业立为册籍以时稽察其子弟驯良及无赖者皆如烛照有不肖者训饬之召其父兄俾董正之必不可敎者署为兵亦可弭盗户有籍则奸宄无所容又即寓保甲之意遇凶年则按籍而稽其极贫户若干次贫户若干在本里所熟悉其稍有体者月致米若干下户贫不堪者人给米日一升按册三日总发男子一人领之不须扶老挈幼而至如此亦可省挨挤之苦凡社仓每里一乡约则一社仓仓粟赈其本里之人或本里贫而积少旁里积多遇凶年则以富里所积分赈之务期公同协于义毋私所有乡邨虑盗刼则大户家拨一人守之许备木棍刚义之类人多吝于私财不肻捐积不知当荒乱时盗贼蠭起劫而去之则私财亦非其有然则社仓正以保富非独安贫也其有豪富悭吝不乐为义者里中共纠之罚令出粟倍于常格每乡约立约正一人【或二人】副二人仓谷出入悉听正副册籍用约正钤记此法徧行当无流民即有流移以官府之常平赈之天下无饿莩矣但恐今日不能遽行此事别为酌法如左
　　欲立社仓必先立乡约讲明德义人皆乐输又为法简便易行如乡约未能立仍须劝置大凡勉强之事一时即或奉行久之终归废坏社仓之举愿入者书其名不愿从者听倘官设印簿使里逓沿门勒书则与科敛民财等不可行也今先就数里乐行者任募于一里之内设为一仓或兼数里之众统立一社收者散者持筹者籴粜者各俾自便官不与焉乡间愿入社者行每畆出米二升之法城市无田有业愿入社者则可行每月出银二分之法其好义自肯多出数十百倍者任之尤多者里人言于官官为给奬尝谓民间醵钱敛分嬉戯其无益之费不少惟兹社仓才减百分之一以输之当社设遇凶荒即以备本里赈济而起人沟壑之中不过出平日升斗中一粒耳且仍以本里之米应本里之需积之数十年之久俾吾父老子弟永无冻馁流离其为利赖无穷矣社仓之法人不乐行者有故总在收贮于官设遇饥馑以还民犹费上纳之苦况当赈济小民未必实沾其惠即如文公遗法始行甚美其后行之不终额定报数无异正供之征收归官督催顿失大贤初意以至征募之先人不乐有大户之名恐将来本里有事得指名妄报虽有仁心废然自沮积蓄之后又恐官府那借将农夫手足胼胝民间锱铢积累者一朝乌有则遵行之念又息若能斟酌可否因事制宜使通行于今日无贻害于将来则大善矣
