<!-- { "loadSidebar": true } -->
　　皇上问及是以星驰至光详细陈述某遵奉宪指施行廿四旋襄新将军亦止宿郡城瞻其色笑和平温厚真地方大庆也秦省流民久檄各属安挿得所勤干者随到随行郧属则竹谿房县郧县襄属则均州光化宜城真翘楚也某拘于程墨不得不齐彚报而郧守尚无一字回覆某分檄各县令其两申道府是以流民册子先将襄属呈报而郧属续到不及齐无奈积疲之余一时难以速振也饥民自初秋即来楚境率皆过而不畱畱亦稀少旋令具结以杜奸宄此皆职守常分无庸申禀后某自省旋襄隆冬生计乏絶秦省民既流移而催科未缓贫者既行富亦随之临潼一邑十走七八某时赴襄邑大路要口团山铺陈家营等处坐于道旁逐一细问无不恸哭陈情如出一口他邑皆然临潼特甚后至流民访前至者覔主收畱前至流民招后至者来此覔食地界相邻来者日众某职在分守既不忍其流离失所尤不敢以安挿赈济虚名集众酿祸虑前忧后寝食俱废今秦民来者无穷襄米去者将尽土著无以资生流民何以度日此号呼求赈之所自来也某策骑亲厯乡镇集民路衢劝谕备至以秦民来楚即为吾民不可异视楚民家稍温饱果有余粮可至麦熟者量力收畱令其佣工耕种挑水担柴或有空屋薄取租金广行方便盖秦民向来居此贸易原多是以亲友识认者望门投止安挿稍易保结不难新至者恃久住者以自安土著者恃久住者以取信严其禁约不使土著欺侮流民尤不许新来者恃强撒泼安分则乐业兹地为非则出诸境外可以自食其力者将就度日茍免死亡如饥寒廹身朝不谋夕者地方据实报明备述
　　皇恩宪德给谷赈济复将远籴米石来此以备秦省转运严行各属正印杂职佐贰分头晓谕分别查明散给钱谷数日以来民心大定无复哀号者矣但安挿在境者逐名给散固易即给后稽考亦不难若信宿即行过而不畱者若不赈济似非一视之仁赈之则去来莫定多寡虚实无从覆核徒开虚冐无有实济似此之类每多慎重某矢诸天日并谕各县凡一切处分赔累俱本道一身独任不累汝等丝毫惟望竭力尽心毋沽名毋浮冐毋短少毋任胥役真如自己饥饿一般倘假借一粒神明不佑各令亦皆欢欣鼓舞而均州光化尤为勤慎俟其确散毕报某必须遍厯亲查分别勤惰诚伪报宪劝惩大要分别确实所给亦自无多有食者不给则絶妄觊之心无食者霑恩则免死亡之惧此则襄属各邑赈济之大畧也至郧阳各属地险山深稽察不易而地亦贫瘠无以资生流民非亲交因縁不至其地至亦不畱故凡流民之在郧境者皆可茍延性命若一倡赈济之声恐其转相号召襁负而来接踵而至所集愈众资生愈难赈不能徧兼不能继崎岖险阻移粟不能贫馁聚处解散无术为忧方大某远虑未敢轻举宪台视远惟明神谟毕照惟望指示导其不知教所未逮庶得斟酌妥当次第举行某束髪授书今年已五十读圣贤书所学何事敢不尽心以报宪知以慰民望耶前见事势廹切忧深虑远剀切敷详今复确得情形细加酌量嗣后或有所陈容再缮录呈电
　　与襄阳王镇台书
　　山陜河南饥民流入襄境自八月至今过而不畱以及各县安挿本道劝襄民收畱安居者有数万余人山邑不便安挿恐生他患襄虽薄收仅可自食土皆
　　皇土民皆
　　皇民如何可分彼此自秋至今三省籴贩不絶于路买去粮食不可胜数饥民就食又多襄属粮食将尽米价腾贵小米已卖至七八九钱矣计至麦熟尚有四月不但流民乏食襄民亦乏食矣岂不大可虑哉今隆冬岁暮流民嗷嗷待哺号呼遍地惨不忍闻本道见邸抄中皇上发帑赈济陜西夫陜西在家之民犹可支吾其逃出者苦且十倍今仰体
　　皇恩擅动仓谷先赈一月遍谕饥民此皆出自
　　皇恩数万人感顶
　　皇仁欢声动地然必须给至麦熟或多给些有资生之防可以归还故土方是长防老镇台与本道同守此地痛痒相闗今入觐
　　天顔恐
　　皇上一时垂问伏望老镇台啓奏使陜西在外流民与在家者一体霑恩再给路费使可还里陜楚生灵受福无量矣
　　严行保甲
　　为严保甲以申宪令事窃照保甲之法奉宪饬行久矣奈官民视为故事全不实心遵行今外省饥民流寓道属甚多合再严饬为此牌仰该府即便转饬属邑令于在城在乡处所家给一牌十家为甲立一甲长给以十家总牌一纸十甲为保立一保长给以总牌十纸十保为里令其造具清册二本一存家一送县县造二册一送府一送道甲保里长皆须诚实公正者为之止稽造本甲内流寓饥民逐一填明该县预给单式小封凡续到者即日具单径行传送本县倘本甲有容畱来厯不明及游手无业之人左右隣察出即报甲长照前申报如此力行则官民不扰地方宁静流民得所赈济周遍矣务期实心遵行毋得怠忽并速出示晓谕定限三日造册申送毋迟
　　禁宰耕牛
　　为禁宰耕牛以重农本事照得本道所属郡邑民间耕种全资牛力去岁牛疫死将殆尽国以民为本民以食为本牛少则不能多垦矣合行严禁为此示仰道属军民人等知悉如有宰牛者隣佑举报保甲保甲即报该县立拿解道治以重罪仍罚十牛散给穷民之无牛者如不举报访出隣佑保甲一体治罚决不姑贷此系为尔等百姓筹画至意非苛刻也倘有借称牛病不能耕卖以另买不知病牛之肉食之杀人牛为尔家力耕致病卖而杀之神必降殃尔等宜知又回回除禁忌外可食之物颇多何必食牛若私自宰卖隣佑保甲举报如前俱一律治罚断不姑寛慎之
　　晓谕饥民
　　为晓谕事照得郧襄地广人稀荒土居多迩来外省饥民流离至此不下数万又陜西河南山西搬运者络绎不絶普天赤子皆属我
　　皇上之百姓岂忍异视半载以来本道所辖地方并无遏籴之禁而川陜督院移文本省督抚两院严檄不许遏籴无非过虑为饥民计生全耳但督抚大老爷既爱外省百姓尤爱本省百姓本道仰遵宪行自当安上全下尔百姓须自已思筭家有几口人每日吃多少粮食计至麦熟时尚有多少日子足用则把多余粮食粜卖不足用则当自己畱着不可因目前价贵贪利乱卖不可因一时急用前去后空今春麦子收成不知如何粮食日少一日粮价日贵一日今日贱卖后日贵买非计也后日价贵粮尽本地无粮可买尔穷民将何以自全乎外省远贩之人皆富商大贾乗机射利非穷民自贩也本道不便违宪禁籴又恐愚民失筭特行布告至于流来饥民多有手艺吾民有温饱之家乗此修造屋宇量力兴举召募力作一举两得本地工匠擅称旧主雇覇住不令饥民做工者严拿究治又荒地甚多业主不能开垦有力之家报官竟行开垦官给印照开成之后即为已业照例六年陞科原业主不得争讼乘此流民甚多雇工甚贱尽力速速多开便为子孙世守恒产亦一举两得之事也又流寓饥民愿归故土者愿住本境者俱各听从其便有力开荒者亦如前例无力愿垦者向保甲长説明出具保结赴县借贷牛种子粒本道与各属一一措给开成之后照依定例六年起科永为已业倘欲还乡任其转卖如有原业主争执者定即重惩痛处决无丝毫干累合行一并示谕







　　荒政丛书附録上
　　钦定四库全书
　　荒政丛书附录下
　　湖广布政司叅议俞森撰
　　捕蝗集要
　　一王祯农书言蝗不食芋桑与水中菱芡或言不食菉豆豌豆豇豆大麻麻芝麻薯蓣呉遵路知蝗不食豆苗广收豌豆敎民种植次年三四月民大获其利
　　一飞蝗见树木成行或旌旗森列每翔而不下农家多用长竿挂红白衣裙羣逐之亦不下也又畏金声炮声闻之远举鸟铳入铁砂或稻米击其前行前行惊奋后者随之去矣
　　一用秆草灰石灰等分细末筛罗禾稻之上蝗即不食一蝗最难死初生如蚁之时用竹作搭非惟击之不死且易损坏宜用旧皮鞋底或草鞋旧鞋之类蹲地掴搭应手而毙且狭小不伤损苖种一张牛皮可裁数十枚散与甲头复收之
　　一蝗在麦田禾稼深草中者每日侵晨尽聚草梢食露体重不能飞跃宜用筲箕栲栳之属左右抄掠倾入布袋蒸焙泡煮随便或掘坑焚火倾入其中若只瘗埋隔宿多能穴地而出
　　一蝗有在光地者宜掘坑于前长濶为佳两旁用板及门扇接连八字摆列集众发喊推门捍逐入坑又于对坑用扫帚十数把见其跳跃而上者尽行扫入覆以亁草发火焚之然其下终是不死须以土压之过宿方死
　　一烧蝗法掘一坑深广约五尺长倍之下用亁茅草发火正炎将袋中蝗倾入坑中一经火气无能跳跃诗云秉畀炎火是也
　　一捕蝗不可差官下乡一行人从蚕食里正里正又只取之民户未见捕蝗之利先被捕蝗之扰蹂践田舎民不聊生然小民多愚愚者必惰非官督率不能踊跃且必彼村此集合力驱捕一人惰则众勤者皆阻故必遣官董事惟以亷谨者充选
　　一附郭乡村即印刷捕蝗法作手榜告示每米一升换蝗一斗不问妇人小儿携到即时交支如此则回环数十里内者可尽捕得蝗种一升者给米一升则捕蝗种者多后之生而为害者必少矣又万厯四十四年御史过庭训山东赈饥防捕蝗男妇皆饥饿之人如一面捕蝗一面归家吃饭未免稽迟时遂向市上买现成麺做饼担至有蝗去处不论远近大小男妇但能捉得蝗虫与蝗子一升者换饼三十个又查得崮山隣近两厰领粮饥民一千二百名可乘机拨用即传告示云朝廷自去年十一月养尔等饥民使免于逃死当知报効今蝗虫生发正尔等报効之日也自今以后能将近地蝗虫或虫子捕得半升者方给米麺一升为五日之粮如无不许准给
　　一严督保甲使知不可不捕然其要法只在不惜常平义仓谷米博换蝗虫虽不驱之使捕而四远自辐辏矣倘或尅减邀勒则捕者气阻
　　一元仁宗皇庆二年复申秋耕之令盖秋耕之利掩阳气于地中蝗蝻遗种翻覆坏尽次年所种必盛于常禾
　　一蝗灾之时最盛于夏秋之间与百谷长养成熟之时正相值也故为害最广小民遇此乏絶最甚若二三月蝗者是去岁之种蝗非蛰蝗也闻之老农言蝗初生如粟米数日旋大如蝇能跳跃羣行是名为蝻又数日即羣飞是名为蝗所止之处喙不停啮又数日孕子于地矣地下之子十八日复为蝻蝻复为蝗如是传生害之所以广也秋月下子者则依附草木枵然枯朽非能蛰藏过冬也然秋月下子者十有八九而灾于冬春者百止一二则三冬之雨雪所摧损灭者多矣其自四月以后而为灾者皆本岁之初蝗非遗种也故详其所自生与其所自灭可得殄絶之法矣
