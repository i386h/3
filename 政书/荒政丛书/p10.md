<!-- { "loadSidebar": true } -->
　　二曰极贫之民宜赈济赈济之弊多端抄劄之时里保乞覔强悍者得之良弱者不得附近者得之逺僻者不得吏胥里保之亲厚者得之鳏寡孤独疾病无告者未必得屡报屡勘数往数来赈济未到手而所费已居其半矣今贫户预定门壁大书日久无争已属平允合于赈济之前一月出示如有遗者误者许令改正即将门壁改书但一保之中贫户虽许更换而银数不许加增官给花栏小票户各一张由城而乡由保而甲务下诸贫户之手仍出榜排定日期分保支散至期保长带领各甲贫户正身依序领赈缴票每赈极贫约谷一石次贫约谷五斗其或不公赏罚一如赈粜之法语云好要则详好详则荒此则暇豫公平不劳而济而巡门俵米拦街散粥无所用之矣
　　三曰逺地之民宜赈银往昔义仓社仓散贮民间今皆输之州县是古之粟藏于民故及民也易今之粟藏于官故及民也难近且难之况于逺乎移粟就民则减窃拌和滋檄民支粟则脚费米价相当故凡百里以外地不产米水不系沿流者惟当以银赈之极贫约四钱次贫约二钱支银于包银纸面印志银匠散者姓名支钱于穿钱绳索系以钱铺散者姓名如有消折低伪听其赴官陈告
　　四曰垂死之民宜赈粥按汉献帝作粥以饲饥民后世多用之赈粜则彼无籴本赈济则不能遍及即以米给之彼亦艰于举火将有不得食而就毙者惟食之以粥则不待举火而可得食涓勺之施遂活须臾之命此赈粥所以不容缓也大约米一升每飱可食四人男女异处日每二飱辰申二时鸣钟而入入则分班坐地令人传粥食之可无参差抢挤之患自冬十一月初一日起至春暮而止若夏四月则天气炎热粥多酸饐不可用矣大率赈饥以粥委可赡危急之民但其弊不一惟大饥之歳仁明之长度有余财方可用之
　　五曰疾病之民宜救药宋吕公着为相为饘粥汤药以救疾赵抃知越州为病坊以处病民给以医药然恐医少地广督察无方医人领银不尽买药穷民得药多不对病须博选名医临症裁方病人不能行者医人就而诊视之其患病新起贫民官日给米五合一支五日约至一月止庶可免于夭札矣
　　陈龙正曰此条事种种难行名医岂可多得临症裁方岂易易事知脉者一州邑有防人安能遍就病人诊视不如按古成方精制丸药一二十种随症领受犹庶防便而有益
　　六曰罪系之民宜哀矜年荒疫疠狱囚聚蒸恐多横死军徒追赃不完久幽囹圄者必量情轻重暂为保放或从轻决遣绞斩重罪有难保放者必踈其枷杻至于户婚诸不急词讼当暂停止庶不妨误赈济而饥民之隂受其赐者多矣
　　七曰既死之民宜募瘗合增修义冢分别男女仍修募瘗之令凡死而无主者在城保长报主赈官在乡保长报分赈官各召人瘗埋埋毕给银五分狱囚死而无主者亦如之城中偶见死者给棺一具
　　八曰务农之民宜贷种宋曾巩知越州歳饥出粟五万贷民为种粮使随歳赋入官农事赖以不乏查道知虢州蝗灾给州麦四千斛为种于民大抵宜于季春下种时贷之仍令保甲监其下种有冒领而食费者必连坐追偿然则种何时而偿乎曰贷时防其滥可也非责以必偿也此须酌民灾之轻重量官帑之盈缩方可举行
　　次三曰四权
　　一曰奨尚义之人大司徒保息万民之政既曰恤贫又曰安富大率民不可以势驱而可以义动是故民有出粟助赈煮粥活人者上也有富民巨贾趁丰籴谷还里平粜循环行之至熟方持本而归者次也有借粟借种借牛于乡人而丰年取偿者又其次也凡此之民皆属尚义于此权其轻重或请给冠带或特给门匾或给以赏帖后犯杖罪纳帖准免皆所以奨之而不负之此在防典及累朝诏防俱有之有司所当亟行者也
　　二曰绥四境之内救灾恤邻道也若造为闭籴之令此间之米不许出吾境他境之米亦不许入吾境彼此环视更无告籴之所则饥民必起而作乱然通财之道惟良有司能行之官有积粟仁洽于民即屡通有无民可无怨不然本境之所收有限邻贾之所贩无穷于是民有怨者有羣聚而哗者有攘臂而揭竿者如何则可近有良有司已行者量留商米十分之二即以元籴之价粜之于民民如财诎官为籴之粜亦如元价大率籴粜皆减时价三分之一其余八分即时给照放行听其覔利邻境稽迟有禁诈欺有禁越度有禁凶年行之丰年则止不病商民不病邻国随籴随粜逺迩胥悦除经过地方不得重复留粜外其他产谷之乡此防或可润泽而行是故救灾恤邻以公天下者正也放八留二以绥四境者权也权而不离于正也
　　三曰兴聚贫之工凶年人民缺食虽官府量加赈济安能饱其一家故凡城之当筑池之当凿水利之当修者召壮民为之日授之直是于兴役之中寓赈民之惠一举两得之道也宋熙宁间河阳灾赐常平谷万石兴修水利范仲淹知杭州吴中大饥吴民喜竞渡好佛事乃纵民竞渡召诸寺主谕以饥歳工贱令大兴土木又新仓厫吏舍工技服力及贸易宴游之人仰食于公私者日数万人是歳两浙惟杭州晏然民不流徙合而观之水利不可已之工也佛寺吏舍可已之工也二者均足以济饥则胡安国所谓兴工作以聚失业之人董煟所谓以工役救荒者具信矣或曰周礼荒政弛力居一筑郿新廏春秋非之兴工役何居曰周礼所禁春秋所非者葢使之而饥之也今则使之而食之也至于城池水利政莫大焉大禹尽力沟洫岂必三江五湖方有水利之可讲哉
　　四曰除入粟之罪汉晁错建言募天下入粟除罪若遭水旱民不困乏则正为救荒设也合行令府州县凡问革吏承以上不系犯赃情有可原犯罪军徒以下不系极恶法有可宥者酌令入粟助赈且如问遣一军未足以实行伍计其长解等费少可易粟百石多可易粟数百石以此赈饥不犹愈乎或曰在外衙门用强罚米谷五十石者问罪降用此议得无违例曰例之所禁为扰民也今之所议为救人也凶年而行丰年而止亦何悖焉
　　次四曰五禁
　　一曰禁侵欺官吏保甲人等品类不同银一入目不免垂涎粮一到手不无染指情弊多端大明律凡监临主守盗仓库钱粮者问罪刺字至四十贯者斩合严行禁谕凡侵盗赈济钱粮者依盗仓库律例行之然亦顾长吏何如诚能节用爱人清心寡欲而下犹敢侵欺无纪者未之有也
　　二曰禁寇盗凶年饥歳民之不肯就死者必起而为盗所谓安居则不胜冻馁剽掠则犹得延生是也倘一槩姑息患不胜言如刘六赵璲抚于德州而饮马于芦沟吴十三闵二十四纵于鄱阳而称兵于安庆宋辛幼安帅湖南赈济榜文止用八字曰刼禾者斩闭籴者配新防抑价遏籴者以违制论而聚众抢夺者即枭示首恶正法葢古今恤饥民不宥乱民类如此然凶年之盗稍与丰年不同周礼荒政既曰除盗贼又曰缓刑故长民者每有法外之仁焉古有锁项号令地头来年始放者有断一足筋传都示众者有以死囚代盗沉江耸动逺迩者皆死中求活之意
　　三曰禁抑价谷少则贵势也有司往往抑之米产他境与客贩必不来矣米产吾境与上户必闭籴矣上尸非眞闭籴也逺商一至牙侩为之指引则隂粜与之以故逺商可籴而土民缺食是抑价者欲利小民反害之也故不如不抑然前所云八分放行二分平粜不防于抑价乎曰米产吾境荒歳与邻共之不节其流则易竭故平粜其十二以安吾迩人非槩抑之也
　　四曰禁溺女今俗有可异者平时生男则举生女则杀之以故民间少女多鳏夫丰年犹尔况凶年乎准律故杀子孙徒一年合严行郡邑以法律示保甲人等仍録条粉壁晓谕且县赏格银三两诱人告官赏银以犯人及两邻保甲长财充客户则及其地主若实贫甚不能举女者取保甲两邻结状日给米一升三月而止若见育三女以上者每年终取结给谷二石以旌之至于收养遗弃小儿者亦给米男日一升女日二升六月而止米每月一给男女三月送官一验庶乎男女无夭折矣五曰禁宰牛凶年人多变鬻耕牛以茍给目前之用不知耕牛一鬻方春失耕将来歳计何望查得问刑条例私宰耕牛者发附近卫所充军治十二年奏准每宰牛一只罚牛五只合申明禁例凡民间耕牛不许鬻卖宰杀卖者价银入官杀者充军发遣如果贫民不能存活要卖牛易谷者听令本保甲富民收买仍令牛主收养即以本牛种田照乡例与富民分收待丰年或富民取牛或牛主取赎听从其便如此则牛可不杀春耕有赖而贫富各得其所矣
　　次五曰三戒
　　一曰戒后时救荒如救焚惟速乃济宋令灾伤夏田以四月秋田以七月水田以八月非时灾伤者不拘月分听诉今例夏灾不过五月秋灾不过七月合而观之可以见报灾之不可缓矣唐庄宗时大雪军士寒冻宰相请出库物以给军不许及赵在礼乱始出之军士负而诟曰吾妻子已饥死得此何为宋苏轼言熙宁中荒政之弊费多而无益以救之迟故也合而观之可以见给赈之不可缓矣合行令大小赈济官员凡申报灾伤务在急速给散钱粮务要及时倘失误饥民必罚无赦则人人知警民庶其有济乎
　　二曰戒拘文宋程颢摄上元令盛夏塘堤大决法当闻之府府禀于漕然后计工调役非月余不能兴作颢曰如是苗稿矣民将何食救民获罪所不辞也遂发民塞之歳则大熟此便宜处事不为文法所拘者也尝见郡邑赈济动以文法为拘文未下则不敢行文一行则不敢拂合行司道府州县等官凡事便于民而文有允驳文裁于上而事有妨碍者并听便宜处置先发后闻如奉文赈粜矣或宜赈济或宜赈贷奉文赈银矣或宜赈米或宜赈粥奉文一赈矣或宜二赈或宜三赈如此之类惟以救民为主不为文法所拘致误饥民
　　三曰戒防备保甲既立宜寓之兵每保有正副各一人正以有年德者为之令其表正乡闾副以有谋勇者为之令其练习乡兵每甲十人择年力精壮者一人为兵专习武艺免其直夜等差毎月在城保副传在乡保副在乡保副领各甲乡兵赴城此试操练之责府县卫所分任之而申其赏罚官军民快有俸粮者赏罚并行保甲乡民无工食者有赏无罚荒年之赏惟以仓谷府月赏约以二十余石县月赏约以十余石计一年所费无多此亦救荒之急务也











　　荒政丛书卷四
　　钦定四库全书
　　荒政丛书卷五
　　湖广布政司参议俞森撰
　　钟忠惠公赈豫纪畧
