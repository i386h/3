<!-- { "loadSidebar": true } -->
　　一每年以七月十五日交盘运仓粜出本利银两以九月初一日交盘定仓及迟粜陈谷本利银两承领者必先输质物田屋照活卖货物照典当以十抵六仍集众公验由票真伪产业虚实器物佳恶计谷本利万全无失就册开写明白交下肩收执方准承领其次年下肩领到本利不欠方准发还原质如少欠畱质勒补多欠即以所质物当之此为经久之计不容不慎且相稽相察一彼一此不须拘嫌违约者罚
　　一谷息运仓以二分定仓以一分五厘为率浮者悉入定仓充修仓犒丁及抵补等费缩者于所给五家剰息内扣抵如又不足明于册内开载本年少利若干俟后赢年补足
　　一每年交盘之际上首知防定期次及者陈戒牲醴集诸家于闗圣及本境土谷啓焚誓文随具散福小饭公同交割承领
　　一每年籴谷既集司防具五簋小饭集诸家验过仍将粜数及价登载册内至出粜平籴之时俱各知防诸家集议而行不得专擅径遂违者议罚
　　一平籴查清户口分为上中下极四等上户不听籴中户六日一籴下极户三日一籴极户仍减平籴价什之二每口日五合初年谷少或只三合给票验发往年凶米价腾时坊分二等次贫平籴极贫给赈今有社仓岁岁平籴则无凶年矣故不分籴赈惟减价示优若有非常又非此论
　　一坊各管坊本坊平粜所余发粜他邨坊者一准时价一粜价贱与籴等即免科利亦不分给五家或粜贱于籴亏折原本五家仍敛资补足如数俟赢年补足五家
　　一定仓谷随用随补取之五家分息一年不足则以两年三年完之务如原数而止
　　一五家先而收息既而还本久而徒手得利日久益充此为藏富于社猝遇大饥大赈仓所不足此五家者即责之倾赀以应其何辞之与有
　　一谷以极燥入仓自然不耗升合耗即始入不慎之故司防自行赔补
　　一日后谷盈或上官以公事勒借他方以缺籴告通者皆须死争不应不得则率一方之众操引誓条婉切陈晓事必当止若畏祸狥情以致亏废者具如誓言难逃神斧
　　一每常平粜之时惧有他方起而强籴者预选本坊壮丁自十人渐增至五十人【初年物力未敷只可十人或二十人以后渐充则渐益至五十人而止】署曰防粜乡丁每一次平粜轮十人防防有事则紏众遏御每一次值班十人各给谷六升秋收新谷既入统给各丁人谷一石【俟后谷充渐可加厚秋给岁以为常日给不遇平粜即除】自初年选定人数姓名年貎登载丁册永永用之不堪则革遇缺即补以寓保甲乡兵之意云
　　一助罚等谷皆入定仓
　　一建仓之费五家各出籴谷之费取之籴本惟修仓及防丁工食司防借发取偿公息先扣后分本年或无可扣明年补之【仓或间岁或三年一修】
　　一给赈无告虽丰年亦然然且索之十年之外者惟因初年资薄尚难广捐要在仁人岂能等待因时起义随所用心尔
　　一置册八扇共一套　运仓出纳册一扇　定仓出纳册一扇　赢息出纳册一扇　交盘册一扇　纳质册一扇　杂费册一扇　助罚谷册一扇　防丁册一扇
　　誓文某年岁次某干支某月某日某干支某坊乡司社某某等昭告于某神之灵曰循古之制如何得饥常平制公崇安制私私之扶公譬毂辐持尔坊我乡则各有司积贮大命闾党连枝同道为朋主善为师道存救患善在因时非若青苖贷之督之以济取利如草春滋乃仓乃箱千斯万斯菜不着色珠不入炊尧不怒鲧汤不畏凡若此者皆神之为以飨以祀敬歌楚茨冀神有灵明昭孔时水火盗贼屏诸四裔并形彰瘅闲邪禁欺或有不率具如誓词
　　一侵没三百石以上承上誓二百石以下五十石以上承中誓五十石以下承下誓【变卖所质不失原数许于完日牲酒告神懴释】
　　一欺隠赢息及饰赢为亏者承中誓
　　一既分仓息而遇仓缺乏应敛资分吝不应者承下誓
　　一以伪由物质者承上誓
　　一官借民借不能力争以致亏废者承上誓予受皆然
　　一一切费用妄报浮滥者五十石以上承中誓上誓夺算禄俱尽　身无可夺则及子孙
　　中誓夺算一纪　　身无可夺则及子孙
　　下誓夺算三年
　　蔡懋德修复社仓议从来救荒无奇要在平时预备如古人常平仓义仓皆可行而朱子社仓之制为最善近见台臣申饬天下守令乘时积谷一疏此皆备于未荒老成忧时深虑则凡可推广德意与轸恤氓艰者似不妨权宜变通况良法亡弊成规可遵如社仓者乎但法须简便着实其中事宜僣陈六则于左
　　一定仓制朱子社仓法初建之崇安开耀乡请于本府得常平米六百石夏间赈贷至冬纳还每石量收息米二斗自后随年敛散歉则蠲其息之半大饥则尽蠲之凡十有四年得息米造仓三间及以元数六百石还府见储米三千一百石在仓不复收息每石止收耗米三升一乡四五十里虽遇凶年人不缺食其有富家愿出米作本者亦从其便息米及数亦与拨还此社仓之制朱子请于朝通行天下者也今宜仿其意而消息之即附乡约保甲而行每乡有约每约有仓以本里之蓄济本里之饥权丰岁之赢救歉岁之乏缓急相通不出同井子母相生总利吾侪此乡中人何苦而不乐从哉曩时社仓难举易废者以士民一输谷入仓即为官物封贮不动有耗无增人安得常乐施廪安得有余积盖袭社仓之美名而失社仓之妙用所以间行而不能经久也今一如朱子随时敛散加息减蠲之法而更因时变通于其间则法可久行而泽遍郡邑矣
　　一因仓基建仓工费此时必难即办既奉宪行乡约必有约所在寛厰寺观即于寺观内择坚固空房一间或三间量里蕃寡以为增减杭地梵宇甚多不难设法修改其他预备常平之剩厫空闲公署之余屋亦可随宜酌用总求因便以省营造之费
　　一裕仓本昔朱子请府米六百石为本今议每乡置仓难尽请给于官矣欲劝民间义助恐杭地鲜蓄兵火加之余未必乐输响应今奉明防四积之法中可斟酌推行如纳粟援例事闗达部而本乡絶产为奸里影占者可清出即充本社谷本也金作赎刑部文除大辟外照例准赎所括甚广然恐开富室便门而罪外批加刑责及例重情轻者可量纳谷本社从轻宥免也时虽诎而尚义有人即于讲约中委曲劝谕贤士大夫畱心桑梓身先为倡并如朱子法息米足时拨还原本其乐善义士必有风行云辏者而又通以宪颁约保旌善惩恶之意如一约中人户富而好义者量力输谷若干石与孝子悌弟軰一体载纪善簿其犯罪应记惩钉扁而知悔改者愿输谷若干石姑免载惩恶簿再犯不悛然后载簿钉扁其门总在本乡中随方设法鼓舞流通而仓本不患为无米之炊矣
　　一推仓长社仓既附约所即用选举有家有行约正约副司之夏散冬收听在本约通融权贷仍量议防守折耗之费县正官印簿二扇一存县一存仓止报出入时日数目以慿不时清查官府不必另委查盘滋扰一发仓储凡仓谷赈贷无法则奸猾占赖强梁挤夺而贫弱仍无实惠须编保甲时立法精详如一甲十户预先分别上中下最下户等次开列在簿与给挂牌符合无于青黄不接时出贷至冬收纳量加息耗一如朱子法其间权岁有大荒小歉计户有极贫次贫而减免有差及节妇孤寒火灾病患情尤可矜者亦可公议减免如有顽户年丰力充故意拖顽者禀官追谷仍不许再贷总以裒富益贫酌盈济歉政不必避加息之名要足备一乡之缓急而已
　　一厘仓蠧凡约正约副筦仓务要敛散公平登报清覈为里中服从三年官给扁奬赏并优免杂差以示劝厉如不称者许讲约时里众公禀选换甚有武断生事欺侵仓谷者按法治罪　【右社仓法附约保而行虽有限蓄储未能供无穷食指而乡有仓仓有积猝遇灾警少觉有备亦足安辑人情即平时同里相周不失敦让风俗是在因时而力行之将古人不专美于前而疲黎庶几有起色乎】
　　蔡懋德通积备荒议
　　一实在官廪往时收贮积谷多系仓吏图便折亁挪移营运凡遇查盘岁覈或以折价贮库秋成补籴为辞或因廹限督催强籴不堪充数年年减耗有损无增以致仓廪日虚有司畱心者非不严饬而积习一时未扫今后凡追应纳仓谷务要即籴本色上仓如果青黄不接或仍折银初冬实籴或即照谷计筭纳米以杜奸胥折亁侵蚀其米谷亦须设法出陈易新每岁夏季给借冬初收纳不得数年久贮致滋浥烂耗减庶仓廪非空名而备赈有实益矣给借仓谷市民舂杵不便合听乡里愿领十人同具一劵收时量加息谷以补耗减
　　一劝民间自积杭不产米又俗尚趋末家鲜盖藏贫民无力可积杂作诸色力能随时趂食而不事积富厚之家多开典租房收丝蓄货以取利而不肯积一遇饥馑束手无策甚有愚民游棍家无担石外竞奢华年丰视粟如土交易定银钱曾不思荒歉之日邻封遏籴始而价涌继且持钱挤无处可籴嗷嗷待哺图救然眉虽有奇策无如何矣今后合无通行晓谕保甲牌上恳切申明此意除贫窘小民不计外稍足之家毋论缙绅士民在城在乡常思此际之艰各乘秋成时随力籴积其富户积至千石保甲公举覈实报官官为劝奬即遇凶荒发粜仍照时价官司勿与定价奸民不得强籴其平时一应民间贸易许令银米均用使民间自为积贮之图而随予以疏通之法官不扰而民乐劝有益无损之术也更有一法民间积米百石以上者许令报官验实府县给与乐积良民印票奬励遇有词讼当杖责者执票量为轻重豁免注销似亦不费之惠
　　一鼓典铺乐积使典铺积米而责令官粜勉应一时势难久遵欲使人人乐积莫若亦许其时价发粜为便非为典铺省数金之赀也盖官价之名甚美苐行之目前徒添奸棍挤抢之扰而讹传远方复阻米商趣赴之期况典商筭析锱铢惟知营利积米既奉官法发米不亏私本又何惮而不多积乎更有一法许令民间以物质米以银取质悉照时价银米通融盖穷民质银仍多籴米过活或全要米或半用银一听民便如此则所积之米陆续散出民受接济之惠而积米之赀还得花息商获储峙之利而官府曾无益此厉彼之令但积籴之时务要领批往远处产米地方贩归实数着同保正具呈甘结以虚数妄报者罪以贪便近揭者罪法在必行彼保身家自知遵守不必另托衙官查覈以滋搔扰如是而典铺仍藐玩不遵者即绳以三尺亦复何辞况彼自鼓舞乐赴也
