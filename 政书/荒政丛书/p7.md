<!-- { "loadSidebar": true } -->
　　二曰发积蓄之粟以救饥伤损有余补不足天之道也王者玉食万方四海为家元元枵腹殆濵死亡为民上者坐拥囷廪之饶而不急救下民旦夕之命如为民父母何民饥死且尽天下土崩而上能晏然饱食髙枕无是理也按月令季春之月天子布德行惠命有司发仓廪赐贫穷赈乏絶汉文帝后元六年大旱蝗弛山泽发仓庾以济民汉昭帝始元元年三月遣使者赈贷贫民无种食者魏黄初二年冀州大蝗歳饥使尚书杜畿持节开仓廪以赈之吴孙权赤乌三年民饥诏遣使开仓廪赈贫者晋武帝泰始三年青徐兖州水遣使赈恤唐宪宗元和间南方旱饥遣使赈恤将行宪宗戒之曰朕宫中用帛一匹皆计其数惟赈卹百姓则不计所费卿辈当体此意宋太祖临御之初遣使诸州赈贷分诣城南赐饥民粥曹州饥运京师米以赈之建隆元年遣户部郎中沈伦使吴越归奏扬泗饥民多死军储尚百余万斛可贷于民至秋复收新粟帝即命发廪贷民至道二年诏官仓发粟数十万石贷京畿及内郡民为种熙宁七年河阳灾伤诏赐常平谷万石兴修水利以赈济饥民六月诏发卫州常平仓粟四万九千余石贷共城获嘉等三县中等阙食户熙宁八年沂州淮扬灾伤特甚诏发常平钱省仓米等给散孤贫户元大德四年诏曰被灾去处有贫乏阙食者所在官司量与赈给大德五年诏曰闻夏秋以来霖雨风水为灾南北数路民罹其害朕甚悯焉其议遣官分道济卹大德九年诏曰诸处百姓有贫乏不能自存者中书省其议赈济毋致失所我朝永乐十九年诏曰有被水旱阙食贫民有司勘实赈济洪熙元年诏曰有被水旱灾伤去处阙食贫民有司即便取勘赈济毋得坐视民艰宣德九年勅谕被灾之处人民乏食委官前去于所在官仓量给米粮赈济正统四年诏曰各处有被水旱灾伤阙食贫民有司即为取勘赈济勿令失所天顺元年诏曰预备仓有司常加修理蓄积粮储遇有民饥验口赈济朝廷德意往往如此其在有司之良如毕仲游之赈济耀州滕达道之赈济京师张咏之赈济成都富弼之赈济青州皆擘画得宜调停有法全活甚多号称良牧夫赈济者聚济不如散济零济不如顿济何为聚济不如散济聚数千万人于一处而为之给散上之给散难周有守候之苦下之喧溷日积有蹂踏之患夏秋热气薰蒸疾疢易作羣居露宿栖泊无庐为害不浅必也委贤能僚属及乡宦之良富民之有德行者分头给散而正官为之总管稽查可也何为零济不如顿济即如一人日给粮一升一月应得三斗令饥民仆仆焉奔走而日领一日之粮既费且劳得不偿失不如计一月三斗之粮顿而与之令得家居安食一月一月粮尽后复赴领官不烦琐而民得安逸不亦可乎
　　三曰行官籴之法以资转运夫境内灾伤野无青草将议赈济则恐官府之囷廪有限议劝借则恐地方之富户无多最妙之策须发官帑银两若干委用忠厚吏农富户转籴于各省外郡丰熟之处归而减价平粜于民委用员役分头往籴如发官银一千两先籴五百两至而粜与饥民即发后五百两往籴先五百两粜完而后五百两继至后五百两将尽而先五百两复来如此转运无穷循环不已则百姓虽丁凶年之苦而常食丰年之粮积谷之家虽欲踊贵其价而官府平粜之粮日日在市彼即欲独髙其价势必不能渐近有秋闭藏无用则彼亦不得不平价而出粜矣如他处米谷不足则杂买豆粟蜀黍麦荞蕨粉芝麻之类并足充饥民恃无恐况丰熟而还帑官银不亏那移以逸民民饥获济若委用得人必无他虞即劝富民自以己资往来籴粜民亦必从此最妙之策也若附近州郡无丰熟之处不妨稍逺所以贵见灾而惧先事预图也考宋庆厯四年遣内侍赍奉宸库银三万两下陜西博籴谷麦以济饥民吴遵路知通州时淮甸灾伤民多流转遵路劝诱富豪之家得钱万贯遣牙吏二十次和赁海船往苏秀收籴米豆归本处依元价出粜使通州灾伤之地常与苏秀米价不殊董煟曰借内库钱于丰熟去处循环籴粜以济饥民古人髙见卓识已如此故此非余一人之臆说也惟出粜之时须设法禁约籴者必系眞正饥民人不许过三石严查重罚毋为商牙揭贩者所夹混顿粜展转射利尤当严戢胥吏诛求役人抑勒此不能禁事瓦解矣
　　四曰劝富户之赈以广相生夫富者珍寳丰盈一身而外长物耳仓箱充溢一饱而外何加焉即令百姓垂毙而吾安享饶腴万一民穷盗起戈矛相向虽有粟吾得而食诸而富者虽有所积未关躯命饥者稍得所济实延余生以吾未关躯命之粮而为彼实延余生之助官府敬之百姓感之而又有阴德何苦不为以此相劝有良心者必动昔眉州苏杲遇歳凶卖田以赈其邻里乡党逮熟人将偿之君辞不受以至数败其业危于饥寒而不悔其后生子洵孙轼辙为世大儒光起门祚汉州李长者遇歳不登辄为食以食饥者自春徂冬日以数千乾道戊子民饥就食李家者日至三四万人始自绍兴之丙辰三十余年歳以为常所损不赀所全活亦无筭其后孙寅仲登上第至礼部侍郎敷文阁直学士岂无尚义好施如二公者乎惟在上之人激劝而感发之耳而其本尤在司民牧者精诚以干国岂弟以恤民如向经知河阳大旱蝗民乏食经度官廪歳支无余乃先以己圭田所入租赈救之已而富人皆争效慕出粟所全活甚众扈称为梓州路转运使歳饥道殣相望称先出禄米赈民故富家大族皆愿以米输入官而全活者数万人夫上躬行仁义而其下有不望风响应者否也又须悬赏格以劝民颁科条以鼓众或量其所捐而优以礼貌风以折节奨以旌匾荣以冠带富民之所最欲得者给以印信一帖除重情而外预免其罪责一次令得执以为信彼见吾之中心欵诚调停详妥好义者必争先贪恡者亦勉应矣但惟宜行劝诱听其自愿不宜妄行科派强其不堪其最要者在有司先自捐俸以感竦士民夫有司之俸防何讵谓其便足以赈卹百姓而假以鼓舞倡率使士民无辞者在此也
　　五曰籍饥民之口以革冒滥夫上之赈济以活饥殍也非以助奸民也余见里役之报饥民也家有需索人有纳贿市猾之得过者欲为他日规避差徭之地则贿里役以报饥民民之实饥而流离者以贫无能行贿而反不得与则虽有赈济之名无救小民之死必也罪滥冒罚遗漏严勘结宻体访如苏次叅将饥民人口数合请米数实贴于各人门首壁上如有虚名伪数告首断罪或拘集各役出其不意令各书报隔别互查或眞正饥民被遗许诣官自陈重治报役如此则滥冒之弊必革而待哺之民罔遗矣
　　六曰躬赈粮之役以防吏奸夫官府之行赈济当其吏胥之发粮也则既偷窃于吏胥及其委役之散粮也则又尅减于委役窃与尅者十恒得其七八而饥且死者十不能得其二三故事枝梧虚文搪塞如朝廷之德意何必也四境之内照东西南北分日择地谕集该境饥民躬亲查给勿委人误事万一地广人稠一身不能遍厯委用廉能员役分头管散亲给粮食簿籍分明计给散粮食每一处共饥民户口若干粮食若干每名口给与粮食若干逐一明白榜示使饥民晓然各知数目如有管散人役克减短少许饥民即时首告以凭坐赃究问如律正官出其不意时一亲到彼处验查则后人断不敢作弊而穷民沾恩矣
　　七曰详村落之赈以遍穷檐夫顚连无告之民城市尚少村落为多有司之行赈济往往弥缝于城市而疎脱于乡村城市之中饥户稍有赈济以为观美而不知穷乡僻野之间横于道路塡于坑谷者不知其防宋绍兴中议赈济事高宗曰赈济本为贫民近世赈济止及城郭市井之内而乡村之逺者未尝及之须令措置州下县县下乡虽幽僻去处亦分委官属必躬必亲则贫民沾实惠矣乾道中孝宗御笔批云今春闽中艰食朕甚念之向闻诸处赈济多止及于城市而不及乡野甚为未均卿等一一奏来大哉王言如阳春之遍幽谷大明之照穷檐为有司者顾可不体此意耶必也多方抚循加意周徧无逺无近皆吾赤子近处则正官亲临辽逺则委用廉干而详于防范严于稽查使无不均之叹可也八曰行食粥之法以济权宜食粥之法为极贫者而设极贫者虽得升合之粮不便炊防日煑粥以饲之赖以全活顾所最忌者羣百千人而聚食一处逺涉者不及食粥而或以道毙羣聚则秽热蒸染而易以生灾甚而管粥者克米而多搀以水给食而不惟其时欲以救民之生反以速民之死须慎选员役必躬亲考覈峻加罚治斯役人不敢作奸悉遵法令逐乡而煑分图而食煑必以洁食必以时如古者按时刻照人数执旗引队羣而不乱此法可行也要之愚意煑粥终不如给粮零散终不如顿散也
　　九曰设多方之策以仁恩夫四方之地土风悬殊灾变之来时势不一刻舟不可以求劒胶柱不可以调瑟必也顺风俗相时宜酌人情权事势凡可以佐百姓之急者术亦多端矣如汉鼂错建言令募天下入粟县官得以拜爵除罪武帝诏山林池泽之饶与民共之后汉永平年间诏五谷不登其令郡国种芜菁以助人食董煟曰饥年食蕨根煑野菜拾橡子采圣米凡可以度命者随所在而为之西晋武帝时螟伤稼度支尚书杜预上疏留汉氏旧陂缮以蓄水令饥者尽得鱼菜螺蚌之饶此目下日给之益水去之后填淤之田亩收数钟此又明年之益以典牧种牛四万五千余头分以给民使及春耕种谷登之后责其租税此又数年以后之益程珦知徐州久雨珦谓俟可耕而种时已过矣乃募富家得豆数千石以贷民使布之水中水未尽涸而豆甲巳露矣是年遂不艰食范纯仁为襄邑宰因歳大旱度来年必歉于是尽籍境内客舟诱之运粟赖以无饥又古者行鬻爵令人输粟照所入之数以次补吏给度牒度僧每名入米三百石易度牒一道以活饥民遇饥行权及熟即止乃若范仲淹遇灾荒募民大修营造而令饥者就工就食世人不达以为灾歳兴作扰民也而不知饥民反赖以获济古人救荒多方哉乃若出官帑银而循环转运及劝富民之兴贩诱客商之粜籴此于荒政更为吃当事者不可不知也
　　十曰厉揭贩之禁以祛市奸歳侵谷贵小民已不堪命而市井之猾牙侩之徒罔念民艰乘时射利凡遇有谷之家入市出粜结党成羣邀截兜揽稍高其价而收籴之以图抑勒零粜取利倍增谷价之所以日长饥民之所以日困皆此曹为之也有司须严查宻访重责枷锁号令都市此风戢而谷价平矣
　　十一曰戒抑价之令以来商粜夫民情之趋如水之流顺而导之则通壅而遏之则决荒年谷贵民诚不堪有司不忍谷价日髙以病小民乃令抑减时价定为平粜此令一出则他处之兴贩者畏沮而不来本境之有谷者闭籴而不出民食愈乏人情悚惧强则有刼掠弱则有饥死而已故良有司惟贵设法调停令谷价听时低昻不强抑减而出官银以行运籴卹商贾以来兴贩请皇恩以开赈济悬赏格以劝富民悉力调停渐近食新则谷价不减而自减不平而自平矣范仲淹知杭州包文拯知庐州皆不限米价而贾至日多米价遂贱此前贤已行之明鉴也
　　十二曰予民间之利以充赡养民间之利如近山林者则有樵采之利近江海湖荡河泊陂池者则有梁罟之利近灶场者则有煎煮之利近关津厰务者则有商税之利须力请于上暂弛一二月之禁令饥民得依以活命一遇丰熟即便停止而又为之严示约束不得乘机急行非法抢掳犯者无赦是亦救荒之一策也
