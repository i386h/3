<!-- { "loadSidebar": true } -->
　　淳熙八年勅旱伤州县全借旁近丰熟去处通放客贩米斛已降指挥不得遏籴访闻上流得熟州郡尚不能体认朝廷均一爱民之意辄将客贩米斛邀阻禁遏圣防劄付诸路帅漕司各检坐条法徧下所部州军恪意奉行如敢违戾仰逐司觉察按劾倘或容蔽仰御史台弹奏
　　条法兴贩斛斗及以柴炭草木博籴粮食者并免纳力胜税钱灾伤地分虽有收税旧例亦免
　　小民闻官司有榜禁遏每遇外人籴米则数十为羣胁持取钱殴人伤损村人亦不敢担米入市民间遂致阙食其令下诈起类如此
　　不抑价
　　常平令文诸粜籴不得抑勒谓之不得抑勒则米价随时低昻官司不当禁抑可知也比年为政者不明立法之意谓民间无钱须当籍定其价不知官抑其价则客米不来若他处腾踊而此间之价独低则谁肻兴贩兴贩不至则境内乏食上户之粗有蓄积者愈不敢出矣饥民皇皇无所告籴肻甘心就死乎必起而为乱可不思所以救之哉惟不抑价则不惟舟车辐辏而上户亦恐后时争先发廪米价自低
　　范仲淹知杭州二浙阻饥谷价方踊斗计钱百二十文仲淹增至百八十众不知所为仍多出榜文具述杭饥及米价所增之数于是商贾辐辏价亦随减包拯知庐州亦不限米价而贾至益多不日米贱
　　蓄积之家不肻粜米与土居百姓而外县牙人在乡村收籴其数颇多既是邻邑救荒官司自不敢禁遏止縁上司不许妄增米价本欲少抑兼并存恤细民不知四境之外米价差髙细民欲增钱籴于上户辄为旁人胁持独牙侩乃平立文字私加钱于粜主谓之暗防是以牙侩可籴而土民阙食今若不抑其价彼又何必専粜于外邑人哉
　　绍兴五年行在斗米千钱时留守叅政孟庾户部尚书章谊不抑价大出陈廪毎升粜二十五文仅得时价四之一民赖以济次年米贱令诸路以上供钱收籴复多赢余葢村落腾踊极不过三两月民若食新则价自定矣
　　俞森曰无论官米民米俱当随时价低昻不可故为增减葢价髙则逺贩自多米多则价值自平此理势之必然者也即使时价果髙官米果得厚利何妨益为多籴使民自然得平价之乐乎元祐之诏比市价量减常平法之只籴本呉遵路之依元价出粜章谊之仅得时价四分之一皆未尽善葢一时姑息之爱而非与民通局打者也
　　简旱
　　灾伤水旱而告之官岂民间之得已今守令讳闻此事不受灾伤之状责令里正伏熟里正亦虑委官经过所费不一故妄行供认以免目前赔费不虑他日流离饿殍刼夺之祸
　　陈诉旱伤限八月终止限外不得受理然晚禾成熟乃在八月之后旱有深浅得雨之处早晚不同近得防展限半月仍以指挥到县日为始
　　元祐元年谏议大夫孙觉言诸路灾伤各以实言不实者坐之灾伤虽小而言涉过当者不问今民间诉灾官府不及时简踏比至秋成田间所有虽曰无防其服田之家只得随多少收割以就耕垦官司见收割已毕便指作十分丰熟举催全苗贫民欲诉则田无可验之禾欲纳则家无见储之粟于是始伐桑柘鬻田产弃坟墓而之四方矣
　　朱熹延和奏劄云救荒之务检放为先行之及早则民知有所恃赖未便逃移放之稍寛则民间留得禾米未便缺乏然而州郡多是吝惜财计不以爱民为念故所差官承望风防已是不敢从实检定分数及至申到帐状州郡又加裁减不肻依数除放又早田收割日乆检踏后时致有无根查者乃是州郡差官迟缓之罪而检官反谓人户违法不为检定其有检定申到者州县亦不为蠲放就中下户所放不多尤被其害
　　又曰田稻既是干损及其未获便行检踏即荒熟之状明白易知非惟官司不得病民亦使奸民无由侥幸所以着令诉旱自有三限夏田四月秋田七月水田八月葢欲公私两便近来官吏不曾考究令文但据传闻云诉旱至八月二十日断限遂至九月方检早田非惟田中无稼之可观即根查亦不复可见于是将旱损早田一切不复检踏蠲放穷民受苦无所告诉而其狡猾有钱赂吏者则乗此暗昧以熟为荒又奏劄臣昨任南康军日适值旱伤深虑检放骚扰下户偶有士人陈説乞将五斗以下苗米人户免检全放当时即与施行人以为便近日诸郡行之其利甚溥除上三等户随分减放外下二等户尽行蠲免通计一县所放亦不过共成五分问之居民莫不称其平允此法最善乞诏有司定着为令自今水旱约及三分以上第五等户并免检踏具帐先与全户蠲放如及五分以上即并第四等户依此施行其州县差官后时致旱损田苗不存根查亦乞立法坐罪
　　减租
　　唐人水旱损四则免租损六则免调损七则租庸调俱免今之夏税则唐人之调绢也役钱则庸直也今州县水旱十分去处夏税役钱未有减免之文简放止及田租耳犹切切焉勺合之是计全未识古人用一缓二之意
　　贷种
　　贷种固所以惠民然人情易于贷而难于偿必有勾追鞭挞之患青苗之法可见矣仁宗朝江南嵗饥贷民种粮十万斛屡经倚阁而官司督责不已上怜而蠲之周世宗亦谓淮南饥当以米贷民或曰民贫恐不能偿世宗曰安有子倒悬而父不为之解者安在责其必偿也今之议贷种者当识此意名之曰贷葢防其滥请之耳
　　优农
　　耕而食者农民也不耕而食者游手浮食之民也自来官司赈给常先市井之游手与乡落之浮食而缓于农家农家寒耕热耘以供众人之食及其饥也不耕者得食而耕者反不得焉今行抄劄之时宜五家为甲递相保委某人为游手某为工某为商某为农官之赈给以农为先浮食者次之此诱民务本之一术也
　　遣使
　　古人救荒或遣使开仓遣使赈恤遣使询民间疾苦然法令尚简故所过无扰比来诸道置使民间利害悉以闻安有水旱之不知其所阙者在于赈济无术类多虚文耳今但责监司郡县推行救荒之实政则民受其惠不然民方饥饿官方窘匮而王人之来所至烦扰神宗时司马光曰今朝廷每有一事不委之将帅监司守宰使自为方畧责以成效而常好遣使者衔命奔走旁午于道徒扰而于事无益不若勿遣之为愈也
　　弛禁
　　古人泽梁无禁闗市讥而不征今山林河泊各有所主又民心不醇一闻榜示因而砍伐坟林大起争竞虽富弼令樵采打鱼之类一时未免侵扰若官司出钱租赁民间芦塲或柴篠山纵民樵采庶为善法否则难行
　　鬻爵
　　名器固不可滥然饥荒之年假此以活百姓权以济事又何患乎乾道七年八月勅湖南江南旱伤委州县守令劝谕有米斛富室上户如有赈济饥民今来立定格目补授名次无官人一千五百石补进义校尉【愿补不理选限将仕郎听】二千石进武校尉【如系进士与免文解一次不系进士到部与免短使一次】四千石补承信郎【如系进士与补上州】千石承节郎【如进士补廸功郎】文臣一千石减二年磨勘【系选人循一资】二千石减三年磨勘【系选人循一资】仍与占射差遣一次三千石转一官【系选人循两资】仍占射差遣一次五千石以上【取防优与推恩】武臣一千石减二年磨勘陞一年名次二千石减三年磨勘占射差遣一次三千石补转一官占射差遣一次五千石以上【取防优与推恩】勘防旱伤州县劝诱积粟之家赈济系崇尚风谊即与进纳事体不同帅臣监司将劝诱到米斛依数开具出米人姓名申奏朝廷指挥依格出给付身【云云】夫民间纳米而即得官谁不乐为只縁入米之后所费倍多未能遽得故多疑畏若能惩革此先给空名告身付之则救荒不患无米
　　胡其重曰朝廷名器所以褒有徳而劝有功者也外此何可滥及惟是凶年赈济则一举而功徳兼备锡之以爵允为当也
　　按朱熹奏虽降度牒换米而米数太多度牒一道计当钱千五百缗以此至今尚未有应募者后虽乞减去五十石其数尚多僧道富者有防仍当多裁其数以便通行
　　胡其重曰僧道度牒古者平时不轻出必俟缓急之际故宋淳熈嵗荒勅降度牒博换米石以济饥民凡愿为僧道者每名备米三百石换与度牒一道元时亦降度牒下诸郡但为僧道者毎道纳免丁钱始折中纳钞五锭似为可行亦备荒活民之一事也
　　治盗
　　凶年民之不肻就死者必起而为盗不戢则其患滋大乾道间饶郡大饥刼夺者纷然时太守柴瑾封剑付诸县曰敢为渠魁者斩之羣盗望风遁匿淳熙十五年徳兴饥民有剽掠道路者县令曾棐亷得二人鎻项号令于地头日给米一升俟来年麦熟日放盗贼由是衰止绍兴四年乐平饥村民携钱市米山路遇亡命缚而取之邑宰杨简曰此曹断刺则复为盗配去则复逃归断一足筋传都示众一境肃然此虽操切之政然甚合周礼荒政除盗贼之意
　　胡其重曰弭荒年之盗不在乎使之畏威而不敢为当使之懐徳而不愿为此釜底抽薪之法也周礼救荒以散利薄征居首继以弛力舍禁而以除盗贼居其末葢散利则散财发粟靡不赈矣薄征则免催科之扰矣弛力舍禁则得诸般采取以供食用矣如是而犹为盗贼王法所不宥者矣然后除之母使滋蔓此周礼之深意经世者所宜体究也
　　和籴
　　和籴之在于籍数定价不能视嵗上中下熟须一依民间实值寕每升髙于时价一二文以诱其来或谓民间正苦无钱若官司和籴增价则为小民目下之患曰不然和籴本谷贱伤农增价以称提之耳若此处不熟米价腾踊又何于此而籴哉古人和籴皆行于丰熟去处止縁官司见浅以得小利为己功籴买之官低价满量以备交纳之折交量之所飞斛防斗以为乞索之端上下诛求遂至失时艰于及数将来计无所出必有配抑之患今诚及时收之尽革诸又何患焉然所深虑者在于官司知籴而不知粜夫积而不散非惟化为尘埃亏折常平籴本而民间之米由是愈少矣然饥荒之年非独收籴粳米凡粟豆荞麦之类茍可济饥亦何所择
　　存恤流民
　　流民如水之流治其源则易为力遏其末则难为功若本处赋敛稍寛自然安土重迁谁肻移徙凡所以离乡井去亲戚弃坟墓皆非其所得已也尝见浙人流移过淮甸者始焉扶老携幼接踵于道及其既乆行嚢告竭弃其老幼或恸哭于道或转死于沟壑者多矣然本处不可存活而抑之使不得动于理固逆至于一动之后中途官司禁遏抑勒使之复回此又非所宜也愚谓今未流者固宜赈济已流者莫若令所过州县多方存恤推行富弼之法以济之
　　劝种二麦
　　春秋于他不书惟无麦即书仲舒建议令民广种宿麦无令后时葢二麦于新陈未接之时最为得力四时纂要及诸家种艺书八月三卯日种麦十倍全收今民非不知种但贫而无力故后时耳古人春秋补助为政者于荒年能行补助之法非徒救荒亦隂寓务农重本之意
　　通融有无
　　通融有无真救荒活法其法有公有私如拨官廪借内库假军储等公也劝人廪劝人籴贩劝诱商贾率钱贩米等私也淳熈九年无锡饥令提举司于平江府朝廷桩管米内支二千石接续赈济乾道元年浙西被水令临安府于常平米内取拨五万石平江府常州三万石湖秀各二万石镇江府一万石仰逐州即差官押发人船前去搬取専充赈粜不得他用其粜到钱桩管秋成收籴拨还此诚通融之术所宜举行
　　借贷内库
