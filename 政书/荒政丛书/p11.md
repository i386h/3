<!-- { "loadSidebar": true } -->
　　森按钟公化民字维新浙江仁和人万厯庚辰进士官光禄寺丞万厯二十二年河南大荒刑科给事杨东明上饥民图请赈济下部议佥谓救荒必具十分热肠及才力精神品望俱全始胜此任非钟寺丞不可乃命公徃特铸印曰钦差光禄寺寺丞兼河南道监察御史督理荒政之印公请发帑留漕粮及事例积站等银并请便宜行事悉从之先是有司平米价商贩不至饥民羣起抢劫所在严兵守之公飞檄河南布政使撤防兵悉分置黄河口各运米所过为米舶传縴防送至境设官单记所到时刻稽迟罪及将领米到任价高下毋抑勒是时米石値五两逺商慕重价无攘夺患外省亦慑公得便宜行事莫敢闭籴浃辰米舟并集延袤五十里价顿减石止八钱矣公二月二十一日受职单骑渡河二十九日至开封集抚按藩臬出所着救荒事宜以煮粥散银为急煮粥必多设厰就便安插备糗粮择委任时给散戒侵扣散银令州县正官下四乡查覈防冒破给印票定时日公出纳选廉能府佐昼夜单骑络绎稽察中州故地广洊饥公去仪从选捷骑素服驰巡昼夜寝食鞍马间随行止精力吏胥六人不两月巡厯各州县所至止食厰粥禁供给不坐公署随地问民疾苦预示饥民令进见时人具一纸勿书名姓开所当兴革及官吏豪猾有无侵尅横行散布于地择佥同者察之即行兴革处分名拾遗法官吏畏公廉察又驰巡迅速莫测所向不及预为备以故人各尽心民皆得实惠诸所措施恤贫宗惠寒士煮粥哺垂毙给贫窘归流移医疾疫收埋遗骼赎妻孥散贼营兴工作置学田蠲钱粮省刑讼释淹禁严举劾劝尚义禁闭籴止覆议絶迎送抑供亿省舆从给牛种劝农桑课纺绩修常平设义仓申乡保饬礼教俱详赈荒事实中活饥民四千七百四十五万六千七百八十有竒事终复命绘救荒图并说以进上嘉其功进太常少卿明年命公巡抚河南时内监开采致矿徒啸聚为乱公躬率兵斩获渠魁抚余党捕矿使不法七人置诸辟因疏开矿利害乞速罢不报寻以病乞休有防慰留明年卒于官士民号泣罢市争捐赀建祠抚按以闻谕祭褒恤赐祠諡忠惠赠右副都御史春秋有司致祭
　　赈荒事实
　　一多立厰
　　中州贫民半无家室公念惟粥可以赈极贫救垂亡之命谕各府州县正官遍厯乡村集保甲里老举善良以司粥厰就便多立厰所每厰收养饥民二百不拘土著流移分别老幼妇女人以片纸图貌明注某厰就食印封以油纸防系于臂彚立一册州县正官不时查防使不得东西冒应其在城市即因公馆及寺观立厰量大小居饥民多寡在乡僻则鳞次建厰五大间一贮米及为司厰煮粥四处食粥人各画地方二尺五寸坐焉日两餐米八合食于辰未二时餐各二盂期至麦熟止煮粥务洁且熟严禁搀水食粥者不得携粥他往供粥者不得减浅盂数所至行拾遗法法载前纪畧中覈米数问疾苦察菜色之减否验有司之勤惰以行赏罚各府预择风力推官董之亦以二员交换相随联骑而驰遍歴州县各村墟粥厰每日夜行五百余里所至即食厰粥葢食厰粥之利有三驱驰间即有司莫可踪迹供膳一也且司事者无不尽食厰粥司粥者更激励莫敢违误二也督荒者既同食粥不避劳苦则地方官无不望风感动竭力赈救三也
　　一愼司厰
　　司厰不用在官人各本地方保甲里耆公举富而好义者州县正官以乡賔礼往请至则繇賔阶升堂长揖给花红荐三爵破格优礼谕以实心任事厰内利弊陈请即行月给官俸司一厰者能使一厰饥民得所旌以采币扁额倍之者与冠带能司五六厰以上则任所请或以便宜授光禄鸿胪等衔至六品止或为骨肉赎罪虽应戍应辟得从末减或子弟能文行督学录名与文艺考录同劝谕富室捐赈视所捐之数与司厰同赏格
　　一愼散银
　　垂亡之人既因粥厰以得生矣稍自顾惜不就厰者散银赒之令各州县正官遍歴乡村唤集里长保约公同查审胥棍作奸许诸人举首得实者重赏冒破者抵罪极贫次贫给与印信小票上书极贫户某给银五钱次贫户某给银三钱鳏寡孤独更加优卹正官下乡亲给分东西南北四乡先示期以免奔走守候贫民领得银谷里长豪恶或以宿逋夺去者以刼论出首者赏所发帑金正官监凿秤分封固加印立册每月期日分给差廉能推官不时掣封秤验公巡至如粥厰拾遗法验所拆散银原封开注如有侵尅视轻重律处
　　一严举劾
　　公既廵歴用拾遗法以得贤否复时进道府之有声者及巡察推官访举实心任事多方全活灾民贤之尤者即为破格荐扬其有贪暴纵恣以致饿殍枕藉不肖之尤者即时驰叅一时羣吏实心力行饥民多所全活
　　一劝尚义
　　屡荒之后仓庾若洗饥民待哺方殷公先劝尚义尚义之民可以德感难以势加愿输赈者或银或粟立册彚报出粟者送之粥厰出银者即在本家分给不许收混官帑官无染指民免匍匐照册稽查视所捐多寡优以匾额冠带仍免其徭役与司粥厰者同赏格以风厉之
　　一禁闭籴
　　公乘传至豫赈银未到先驰檄各省出米地方毋得遏籴以阻皇恩且得便宜防究逺近弛禁米商一时鳞集米价减五之四民困立苏
　　一散盗贼
　　先是饥民啸聚盘踞汝南各府山谷出没剽掠当事竞缉以兵公初至单骑往谕遍歴寨栅召其渠魁宣上德意曰圣天子万分哀恻汝等寝食不宁大发帑金特勅本院到此多方拯救凡尔百姓各有良心乃是廹于饥寒情出无奈尔等宜相传说圣天子九重悯念遣官赈济我等小民何福顶戴必有咨嗟流涕焚香顶祝圣天子者且粥厰散银之法尔等具闻必俟麦熟方止尔等即时解散便做良民若执迷不悟自有法度虽悔何及今日正尔转祸为福之时悟处便是天堂迷处便是地狱始迷终悟便化地狱为天堂尔须前思祖父后念子孙中保身命莫待后来追悔由开封歴南阳汝宁等府亲赈面谕无不流涕感悟环拜投戈各归本土为良民
　　一捐钱粮
　　是时廷议蠲豫省租令已下矣奸猾里书借口分别里分之灾伤为减免以邀贿赂任情移夺村僻愚民不知免数不得沾实惠且久荒之民无产者贫有产者亦困公查照题准分数每项原派银若干今减免银若干出示四郊使民共晓里书莫能上下其手民尽沾恩
　　一禁刑讼
　　饥荒之后幸留残喘小民无知每以小忿逞讼有司不能劝息受理如常一罪之赎夺一家数月之粮一纸之追絶一人数日之食一畨之驳窘证犯数家之命且一日被责则数日不便工作一人创甚则数口俱为待毙公通行府州县尽停词讼惟以粥厰散银为务倘事涉强盗大逆者速为审决止许现获不得稽延连坐狱讼衰息囹圄空虚
　　一释淹禁
　　连荒多盗各州县捕役率以疑似捕民下狱拷讯淹系多致瘐毙公令守令于盗初捕到分别眞伪眞则收系伪惩捕役至一应人命告发即为验审无辜者速释一应词讼不得混监久系又令该州县清查狱囚若干释过诬攀强盗若干逐一开报
　　一兴挑濬
　　公令各州县查堪动工役如修学修城濬河筑堤之类计工招募兴作每人日给谷三升借急需之工养枵腹之众公私两利
　　一急赈救
　　往时赈济郡邑申详司道转呈文移往来或经千里迟疑顾虑延阁时日及其得请灾民且沟瘠矣公令各州县凡有关荒政利弊兴革许便宜径行俟按临时类行详验事有干系重大者方为覆议惟于批行之后验其善否吏尽感奋赈不失时
　　一赎饥民
　　饥民多鬻妻卖子公令赴有司报名官倍给原价取赎完聚若有力之家能尚义不索原价放还者视所还多寡照粥厰例奬赏计官赎四千三百六十三人其尚义给还与民间奉行得赎者殆以万计云
　　一收遗骸
　　饥民遗骸满野公令各府州县及村墟乡落遍为收掩凡掩一尸给工食银三分衬席银二分各乡义冢俱仿此
　　一搜节义
　　时当竒荒而义夫节妇甚多公俱采访表章之
　　一重农桑
　　洊饥之后民不能耕公曰食为民天因荒而赈因赈废耕饥无巳时矣因作劝农九歌分发守巡各道督州县正官巡行郊野劝课农桑分给谷麦种仍将九歌谕民出入讽咏
　　附九歌
　　一曰民可富俗可风我先劳亲劝农大家小户齐来听恰如父母劝儿童
　　二曰时雨润水盈盈节至及时耕东作莫辞辛苦力西郊到底好收成
　　三曰不好鬭免刑灾不争讼省钱财门外有田须蚤种县中无事莫频来
　　四曰肯务农有饭吃不贫穷免做贼请看窃盗问徒流悔不田间蚤用力
　　五曰莫纵酒莫贪花不好赌不倾家世间败子飘零尽只为当初一念差
　　六曰勤力作谷麦成早办税免催征不见公差来闾巷何须足迹到公庭
　　七曰五谷熟菜羮香率子妇养爹娘哥哥弟弟同安乐孝悌从来是上方
　　八曰朝督耕晚课读教儿孙成美族莫笑乡村田舍郎自古公卿出白屋
　　九曰家家乐人人足登春台调玉烛喜逢尧舜际唐虞黎民齐贺太平曲
　　一置学田
　　公赈时加惠寒士免一时之饥又为之计长久广置公田分给各学使收租以给贫士
　　一敦礼教
　　冠防丧祭人道大端豫民不遵古礼贫富之家婚防逾分公编四礼辑要家谕户晓使动皆中礼兼以节财
　　救荒图说【凡十八图公以进呈今不能载只载其说】
　　恩赈遣官　这领勅辞朝的是微臣钟化民防皇上采科臣杨东明饥民图说知河南灾祲异常父子相食寝食靡宁发帑金三十余万两漕粮一十万石特勅微臣专理荒政臣既受任矢诸天曰茍毫发不尽其心处置不竭其力天地神明殛之单骑渡河星驰奔救期副圣天子惓惓德意首绘兹图见皇上轸念民瘼如此其切中州更生之机实肇于此据布政司开报赈过领银宗儒饥民二千四百四十九万五千八百六十九位员名口又赈过食粥饥民男妇二千二百九十六万九百一十二名口皇上普济之恩洋洋贯穹壤矣大学曰财聚则民散财散则民聚夫财一也聚之则苍生转为白骨散之则沟壑起于春台平天下者曷其奈何弗散宫闱发帑　皇上大赉中州已出异数矣两宫圣母中宫皇后皇贵妃闻知饥荒情状共兴哀恻发内帑银三万五百两差官陈惟贤解运前来复勅微臣钟化民如前给散臣宣布朝廷恩德中州士民叩头流血感激泣下皆谓自古发金分赈者有矣未闻出自宫阃之内下逮蔀屋之微者故一时大臣捐俸义士输金争为鼓动书之简册可不谓千载盛事哉伏愿皇上自内达外常存此心由始至终常行此德则宗社灵长之庆从此培矣
　　首恤贫宗　臣入中州宗室一万四千六百余位皆称贫乏如将军安沁行年九旬贫而无嗣中尉勤鳞勤鳏或六丧不举或五丧不举谈洋乡君既无子女又失双目河隂双生二子成台次台幼而无依如此类不可殚述臣仰体皇上笃厚同宗之仁分别赈济共散过银二万二千七百六十六两二钱九分诸宗北面稽首焚香共祝圣夀臣窃念之支派日繁禄粮难继丰歉靡定惠泽难周今四民之业已开无禄可食者皆得随所愿以资生矣乃科举之途辟而未广伏愿皇上推恩而充广之凡有志读书者俾得自奋于青云之上则亲亲贤贤各得其所矣惟皇上采择焉
