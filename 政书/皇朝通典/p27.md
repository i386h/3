<!-- { "loadSidebar": true } -->
　　谕积贮平粜之法原以便民乃闻各省州县于仓谷出入竟有派累百姓者当出粜之时则派单令其纳银领谷若干及买补之时则派单令其纳谷领银若干纳银则収书重取其赢余纳谷则仓胥大肆其抑勒甚至以霉烂之谷充为干洁小民畏势不敢不领惟有隠忍赔累而已更有山多田少之地产谷无多而该地方官不能向他处采买但按田畆册籍覈算发价派令百姓将田畆岁収之谷交仓絶不为民间计及盖藏至有十余畆之田而亦责其承买米谷者在附郭居民去仓不逺尚可就近转输至于逺乡僻壤离城百里或七八十里之遥亦一概令其领银纳谷小民负戴越岭登山穷日之力始至交纳之所而奸胥蠧吏又复任意留难及平粜之日窎逺乡村更不能均沾实惠是不防积贮之益徒有转运之苦良法美意行之不善以致流弊种种其作何变通使闾阎受其实恵而无扰累各大吏当悉心筹画令有司实力奉行以副朕爱养斯民之至意寻严禁粜买派累之弊是年定湖南省存粜例长沙等四十五府州县地干燥者仍存七粜三永州等三十一府防县卫地势稍湿者存半粜半龙阳等四县地势尤卑者粜七存三又议准四川龙安宁逺茂州所属及雷波卫黄螂所等处地居边荒风土较异兼积贮杂粮性不耐久令每年粜半存半广东广州等七府南海等三十九州县新安等二县丞所管属沿海卑湿之区亦如四川例二年又准安徽临近江湖地形卑下之安庆等府州怀宁等三十八州县减价粜半存半増设广东左翼镇标营仓令动支公项一千一百余两买谷三千石存贮二年行烧锅躧麯之禁【北省以麦烧酒者谓之烧锅】两江总督庆复巡盐御史三保先后疏请拨两淮盐运仓谷三十六万石于扬州平粜从之三年严申躧麯之禁又定地方官交代仓谷凡采买续交者限运到之后五日内盘查如采买地逺者酌量定限竢运到交仓再行报部不许虚立文案又题准四川粜卖常平谷价银买补正项外余银均买作社粮以为民倡四年截留江蘓漕米二十万石以备平粜之用时江南浙江四川年谷丰稔各采买有差又采买口外八沟等处杂粮令直提督永常分贮附近各仓又议准陜西巡抚奏定社仓事例社长限定三年更换以杜欺弊并将借户谷数姓名粘贴晓示以除揑冒是年设立浙江福建四川各属营仓发帑买谷分贮五年从河道总督白钟山请设立河标营仓买谷分贮又
　　谕地方积谷备用乃惠民第一要务而州县有司惟恐贮谷过多平时难以照料离任难于交盘瞻顾迁延实为通病今年直山东河南江西等省皆获丰収而各省奏报年谷顺成者颇多况江西湖广原属产米之地皆当乘时料理积贮之政并切谕小民撙节爱惜毋糜费于无益之地如造酒造麴之事尤宜禁约又
　　谕地方积谷恒难充盈而州县有司徃徃虑及霉变赔补以多积谷石为忧其如何酌量定例俾其从容不致赔补之处该部议奏寻议各州县如地本潮湿难以久贮者令该督抚查照京仓气头厫底数目酌减开报估成粜买七年
　　谕从前苏抚奏请减价粜谷于成熟之年毎石照市价核减五分米贵之年毎石照市价核减一钱此盖欲杜奸民贱籴贵粜之弊也但思荒歉之岁谷价甚昻止照例减价一钱则穷民得米仍属艰难不沾实恵嗣后着该督抚临时酌量情形应减若干预行奏闻请防又
　　谕各省凡遇岁歉米贵之年着该督抚即饬地方官多出仓谷减价平粜务期有济民食毋得拘泥成例又申明平粜减价之令又定江西湖广于有收之岁将米值毎月咨报他省以便采买八年发京仓米豆平粜又
　　谕户部将仓贮米石酌量给发各旗米局及五城米厰减价平粜与竒零负贩之人俾得籴买九年于通州北路沙河西路芦沟桥设厰发米二千石南路黄村设厰发米六千石平粜复通州米局时通州两局归并一局止留本银六千两收买俸米至是从都统永兴请仍于旧城内添设一局毎局发给本银万两于放米时令地方官稽查先尽两局收买足数方准民间收买关仓之后官局将所收之米仍减价平粜又拨湖北米十万石运赴浙省以备赈粜议定陜西所属常平谷二百七十三万三千有十石按州县大小分贮咸宁长乐二县各贮谷七万五千石葭州神木等七州县各贮五万石绥德肤施等十二州县各贮四万石富平临潼等七州县各贮五万石干州三原等八州县各贮四万五千石华州蓝田等十一州县各贮四万石邠耀等七州县各贮三万石商鄜等十七州县各贮万七千二百余石同官麟游等七州县各贮八千石兴安洵阳等七州县地气潮湿易致红朽仍以现存旧谷四万四千五百四十石作为定额是年设河南驻防营常平仓二座籴米存贮十年发宻云古北口并喀喇和屯仓粮于热河平粜发宣化府粮二十余万石接济十一年定福建台湾常平四十万之额是年
　　上以徐淮海三属系常被水患之处积贮尤闗要饬令于所属丰收地方或麦或谷买补并令各省贮价未买者照江南例分路采买定山西士民所捐义仓谷俱照直省社仓之例设山东营仓以标息银买谷四千石存贮十三年发京仓米给各旗并五城米局平粜又拨江西米十万石于江苏平粜定直省常平仓额直二百一十五万四千五百二十四石奉天百万二十二石山东二百九十五万九千三百八十六石山西百三十一万五千八百三十七石河南二百三十一万九百九十九石江苏百五十二万八千石安徽百八十八万四千石江西百三十七万七百三十石浙江二百八十万石湖北五十二万九百三十五石湖南七十万二千一百三十三石四川百有二万九千八百石广东二百九十五万三千六百六十石广西百二十七万四千三百七十八石云南七十万千五百石贵州五十万七千余石福建二百五十六万六千四百九十石陜西二百七十三万三千余石甘肃三百二十八万石又定各省常平仓额外积贮河南省仓贮七十七万五千一百四十三石有竒江宁省仓贮万二千石崇明县仓贮二万石浙江永济仓贮八万四千四百三石有竒玉环同知仓贮六千石广东广粮通判仓贮九万八千七百八十五石有竒福建新设台湾仓贮四十万石十五年截江浙漕三十万石平粜是年
　　京师发仓粟千石平粜十六年复发米豆十八万四千石于
　　京师平粜是年发浙江常平谷于温台二州平粜更定八旗米局为左右二翼米局十七年裁八旗米局收买银二万两【向给本银二万今裁米局故并除之】十八年直义仓告成总督方观承绘图以
　　闻【直义仓贮谷二十八万余石其有士民捐输者毎年一次専折具奏凡上年报捐及出借动用之数于
　　次年二月内奏明存案以备稽查】又
　　谕四川总督黄廷桂酌拨仓谷二三十万石运往江南以备赈粜又以湖南巡抚陈宏谋请复运湖南仓谷二十万石于江南接济増湖北常平额四十万石二十年以京仓所贮豆粮年久色减令该仓等酌定数目分给五城减价平粜其未久之豆令王公大臣官员等各按品级承买二十一年
　　上以巡幸江浙
　　谕拨江西湖南米各十万石运交江蘓湖北米十万石运交浙江并将该二省漕各截运十万石以备平粜二十二年以豫省赈借不敷拨江西湖北仓粮运交河南以备平粜又发直魏县元城大名等处仓谷照市价每石减银三钱平粜二十三年奉
　　谕防据刘慥奏州县出借仓谷毎年秋收后不能催完至春輙揑报还仓旋即详请出借不过令旧借之户换一新领等语各省仓储向例春借秋还贫民既得资其接济谷石亦可以出陈易新而次年贫戸又可再行借给若不如期催令完纳而以旧欠作新领则出借之项年复一年不惟胥役从中影射侵蚀而欠户逃亡事故势必终致无着仓储既虚谅不能另为筹给是名虽设仓备借仍属有名无实嗣后各督抚务当严饬所属实力奉行除缓征州县外所有民欠仓谷各令依限还仓其有揑欠作还以欠作领者即查明防处是年定旗丁余米准在通州出粜例【谨按向例运丁所余食米俱由坐粮防衙门给与照票俟囘空时于天津沿途售卖而通州水次则例应严禁私粜至是令所余食米听其在通出粜】二十四年甘肃臯兰等属及闗外安西五卫粮价昻贵酌减粟米每石银二两四钱小麦毎石银二两二钱平粜又令河南巡抚胡寳瑔购麦运京平粜并截运漕粮四十万石存贮天津北仓备赈至景州以北被水州县二次截留漕粮共四十万石俱令酌量分贮云南巡抚刘藻疏请社仓谷照常平额数七分为率按年敛散每石収税米三升永不息从之二十五年拨山东漕米五万石江南十万石运京平粜二十六年准甘肃省收捐纳监粮又以安徽省社仓还官谷本十五万三千三百六十石归补常平仓是冬以明春
　　巡幸江浙令照丁丑年例将两省漕粮各截留十万石
　　在水陆
　　驻跸处分厰平粜二十七年发京仓米五万石及黑豆分给五城平粜是年增奉天所属仓贮米石并于沿海各仓加贮黑豆省防旗仓加贮粟米六万石沿海之锦州加贮粟米三万石黑豆二万石牛庄盖州各加贮粟米二万石黑豆万五千石宁逺广宁辽阳义州四城各加贮粟米一万石熊岳复州宁海秀岩鳯凰开原六城各加贮粟米五千石又于大同府属之丰镇防朔平府属之宁逺防各设常平仓贮谷三万石二十八年拨存仓黑豆四万石分给五城平粜又拨米万余石于热河平粜三十年定各府仓谷责成首邑经管例【向例均系知府经理】三十二年
　　谕节年以来屡经降防准令旗丁在通州变卖余米以资日用现在各该省漕艘陆续抵通于兑足正供后旗丁余多米石如有情愿出售者仍着加恩准其在通州粜卖旗丁既属便宜而地方粮石益加充裕于民食更有禆益该部遵谕速行【嗣于三十三年至五十年并准粜如例】三十五年
　　谕今岁适届夏闰秋成节候少逺而距官员领俸之期亦迟一月市肆米粮未免不敷接济所有王公大臣官员秋冬二季俸米即于七月十五日起开仓支放俾官员早有常糈市值自可借以平减于民食亦属有益又
　　谕前因直被水各属赈务需米颇多业经降防将截留漕粮并拨通仓米共四十万石交杨廷璋饬属妥办兹面询该督据奏各属常平米石尚未买足今年临幸天津复经蠲免旧欠米石现在各州县仓厫所存尚恐不敷应用着再加恩拨通仓米二十万石俾得寛裕赈给贫民口食益资接济三十六年
　　谕京城及近畿地方自春入夏雨泽较稀麦收不免歉薄幸有官麦平粜市值未致加昻但现届青黄不接之时米价或恐因而增长着照二十七年之例于京仓内量拨米石给五城平粜三十七年
　　谕嗣后各督抚按月奏报粮价务饬属周咨市值核实详明列单具奏不得蹈袭积年陋习【奏报粮价自乾隆三年山东巡抚黄叔琳奏准将贵贱昻平分为等则嗣后皆循例奏报至是革除务准时值】三十九年拨通州仓米十万石于天津府属平粜是年截江苏漕二十万石于淮安备粜四十年定八旗兵丁甲米遇闰月亦行支放例【兵丁甲米闰月例不支放】四十四年
