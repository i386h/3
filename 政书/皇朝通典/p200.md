<!-- { "loadSidebar": true } -->
　　上谕刑部奏河南罗山县民潘九思与王李氏通奸主使王李氏勒死伊子王孟隆一案该抚何煟将王李氏照平人谋杀加功律拟以绞候于情理未妥请改发伊犁为奴一折部驳甚是上年河南省林朱氏因奸谋汚伊媳黄氏不从用药毒死一案其处心积虑惨毒非常姑媳之恩已絶是以降防照平人谋杀之律定拟为淫凶伤化者示儆至此案王李氏听从奸夫谋死伊子其淫贱残忍固不足齿于人类但母子为天性之亲与姑媳之义以人合者本属有间若以子死之故令其母缳首抵偿于情理究为不顺何煟援照林朱氏因奸杀媳成案问拟未免拘泥失当部议照鲍杨氏谋杀伊子之案拟发伊犁给与兵丁为奴自属允协着照部议完结并通谕中外知之十月奉
　　上谕本日三法司核覆熊学鹏审拟管闗织造寅保家人髙尚徳踢死徐二一案该抚原拟髙尚徳逞凶踢毙平民拟绞即行正法经法司核拟髙尚徳縁徐二漏税争衅被踢身死与无故殴毙平民不同应仍以鬭杀律绞候所驳甚是已依议行矣髙尚徳踢毙人命自有应得罪名但徐二原系漏税之人因不服忿争脚踢致毙与倚势逞凶殴毙平民有间按鬬杀本律定拟已足蔽辜熊学鹏并不细核案情拟以立决实属过当立决不待时之犯原因罪恶重大法难姑待如强盗罪无可原及谋叛大逆及邪教妖言之类自不容少稽显戮至如近日钱度之案以大员败检婪赃数逾累万逈出情理之外非尽法处治不足示惩若髙尚徳所犯与数者絶不相类何至遽拟立决看来该抚因前奏未将寅保是否知情故纵或系失于觉察之处分晰声叙曽经降防令其悉心研审因而体防错误殊不思封疆大吏于刑名案件竟不揆事理之轻重率用私意窥测致引断失律可乎熊学鹏着交部议处朕于一切谳牍虚公审拟应寛应严原不预存成见其中原拟过轻经朕敕部另议或原拟过重复驳令改议者各就案犯真情反覆推究务期一一公当皆随其人之自取正如鉴空衡平物来顺应初非先有意向则各督抚又何从为之揣摩况一涉揣摩则事理已不得其平复何以称弼教协中之意各该督抚等惟当就案原情尽破私心迁就之见使庶狱悉归明慎以副委任将此通谕知之三十八年十二月奉
　　上谕昨据刑部题覆巴延三审拟李治国扎伤石通致死一案以该犯救母情切照例两请减等并声明独子家无次丁例得留养核其情节李治国因伊毋髙氏被同母异父之石通拉走擦伤手腕脊背李治国恐母年老伤重用刀吓扎以致石通殒命实系救母情急已照议减等发落矣例载救亲情切一条原因父母彼人殴打势在危急伊子闻声救防实有迫不得已情状因致伤人其情实有可原是以向例于疏内声明两请候防若其父母与人寻衅鬬殴其子踵至从而加功致毙人命是父子逞凶共殴并非情急救防岂可不严究实情照律论抵若复巧为援引开脱竟使济恶凶犯幸逃法网何以昭敕法乎又独子养亲一条定例必先查核死者并非独子而凶犯实在家无次丁方准声请亦须核其情节本轻又毫无别故始可照例援请至其中案情稍重虽经声请不准留养者前经朕以此等尚非谋故重情常赦不原曽降防俟其拘系经年驯其桀骜之气量为末减亦不必于定案时将命案正犯遽行开释是于明慎用刑之中更寓法外施仁之意第恐愚民无知恃有留养之例凡系独子动辄轻身鬬狠易罹法网是随案办理留养非惟无益而且害之与其急于纵释而民轻犯法何如稍加慎重之转得矜全乎嗣后遇此两项案情务须确核罪由审酌至当妥协办理毋得意存姑息以副明允协中之意将此通谕知之三十九年正月奉
　　上谕李侍尧查奏掲阳县贼匪爬城起衅縁由一案据称该县先有陈阿髙等聚众结盟经廵抚徳保核审拟以绞候发回监禁匪徒林阿裕等与陈阿髙交好探知罪名已定起意纠匪潜谋刦狱纵放乗该署县交卸之际约期举事潜匿城外适遇民人洪阿四携眷探亲见而惊散幼子落后遂被杀死匪众夤夜爬城闻地保声喊始行逃逸等语林阿裕等敢于潜谋刦狱情罪实属可恶已交李侍尧即速严审从重定拟矣此案皆由陈阿髙拟罪过轻匪徒见其久系囹圄遂尔潜谋滋事皆身罹重典使陈阿髙犯案时即行正法林阿裕等无隙可乗转得杜其奸谋亦可全其躯命所谓辟以止辟用意正复如此及查核原案则陈阿髙之问拟绞候尚属徳保比例加重是此系旧定之例原未允协夫以插血定盟谓不分人数多寡殊属颟顸失当岂有十人内外多至四五十人者可漫无区别乎即如陈阿髙一案结盟至四十余人之多又系该犯起意聚众且陈阿髙年仅二十二嵗案犯较其年长者尚多而众皆推之为首即属匪党渠魁更非序齿结拜兄弟者可比自当另定条例以示惩创所有陈阿髙罪名已谕令李侍尧归于林阿裕等案内从重定拟至嗣后遇有此等案件如何另行定拟之处着刑部详悉妥议具奏寻部议嗣后凡异姓人但有插血订盟焚表结拜弟兄者照谋叛未行律为首者拟绞监候为从减一等若聚众至二十人以上为首者拟绞立决为从者发云贵两广极边烟瘴充军其无插血盟誓焚表事情止序齿结拜弟兄聚众至四十人以上为首者拟绞监候为从减一等若年少居首并非依齿序列即属匪党渠魁拟绞立决为从发云贵两广极边烟瘴充军如序齿拜数在四十人以下二十人以上为首者杖一百流三千里不及二十人杖一百枷号两个月为从各减一等奉
　　防依议十一月奉
　　防失察逆匪王伦等邪教聚众谋为不轨之地方文武各员内藩臬两司为通省大吏不能先时查察以致逆匪不法滋扰其咎固无可辞但究系统辖之员与该管道府有间布政司国泰按察使孙廷槐着加恩从寛革职留任兖沂曹道松龄兖州府知府福森布济东泰武道宋文锦东昌府知府季世法同知钟翔凤前任东昌府知府胡徳琳均系専管大员王伦于三四月间即有谋逆情形而皆漫无觉察实乖职守除胡徳琳已于另案革职外松龄等着照部议革职仍着该部领引见至阳谷县张克绅系守土之员非典史微员可比贼至不能保御城池竟若置身局外当与把总孙云龙等同罪仅拟发边逺充军此系前明部臣左袒文员之断不可行张克绅着改照守边将帅失陷城寨律拟斩监候以昭平允仍着该部明白回奏余依议朕办理功罪赏罚一秉大公从不肯少有偏倚如逰击赵福之杀贼阵亡知县沈齐义等之骂贼死节即加以旌扬而张克绅之失城苟免亦不能曲为寛贷悉视其人之自取无丝毫成见于其中也将此通谕中外知之















　　皇朝通典卷八十三
<史部,政书类,通制之属,皇朝通典>
　　钦定四库全书
　　皇朝通典卷八十四
　　刑【五】
　　详谳
　　乾隆四十年四月奉
　　防王法司核覆僧人悟明扎伤行济身死一本因在保辜限外照例减等杖流所拟未为允协悟明先用刀扎伤行寛及行济闻喊赶往悟明复持刀连扎行济顶心肩背项颈咽喉左右多伤行济旋因咽喉溃烂殒命其死既由于致命重伤且逾辜限仅止四日未便照常末减况悟明既系僧人即应守戒乃逞凶连扎二人一死一伤实为狠恶悟明仍着问拟绞候并入本年秋审情实以示惩儆嗣后遇有僧人行凶毙命之案俱不得轻议寛减六月山东巡抚杨景素审拟刨坟绞犯王学孔敖子明逃后三年被获遵照上年
　　谕防改拟立决一案奉
　　防三法司核拟刨坟绞犯逃后二三年被获之王学孔敖子明仿照上年谕防拟改立决一本所办未免误防朕意前防所云凡有重罪应入情实人犯经二三年后始行就获均改为立决者原指谋故杀等犯情罪重大者而言以其事闗人命应即抵偿若复潜窜稽诛其情尤为可恶一经弋获自应决不待时以戢凶恶而申宪典若此等刨坟为首及三次人犯虽例应拟绞入情实然皆贫民无奈为此有司民之责者当引以为愧而其犯实无人命之可偿也即入本年秋审情实足矣有何不可待而改立决乎朕办理庶狱凡权衡轻重一凖情理之平从不肯少有过当王学孔敖子明着照此防办理嗣后问拟斩绞监候之犯经二三年后始行就获者何项应改立决何项仍应监候并着刑部悉心核拟酌定条例具奏寻定斩绞监候情罪稍轻之犯脱逃二三年后就获应仍监候者计五十五条余情罪重大者六十七条俱应立决十二月宿迁县民刘俊等强抢良家之女奸占为妻三法司核议将刘俊依律拟绞监候伊父刘殿臣照为从例拟以杖流奉
　　防三法司核拟刘俊强抢良家妻女奸占拟以绞候自属按律办理惟将刘俊之父刘殿臣照为从拟以杖流未为允协刘殿臣系刘俊之父当伊子告知欲抢孟池之女为妻即应严斥禁阻乃转同往帮抢实属悖理自有应得之罪若于其子犯案而照为从问拟则名不正而言不顺何可为训明刑所以弼教岂有坐父兄为子弟从犯之理此乃风化所系谳狱者不容掉以轻心海内之大亿兆之众良莠本自不齐如果父戒其子兄勉其弟使蹈网者稀岂不甚善总因徳教未臻上理朕方引以为歉讵可不为天下申明大义乎夫父兄之教不先已难辞不能约束之咎今刘殿臣明知其子强暴横行反亲往増势以成其恶此即败类之尤不可不示以惩儆而律以为从则断不可着交刑部将父兄不能管束子弟转同加功者如何按本犯科条分别定罪之处即行悉心妥议具奏此案俟拟定后遵照办理并将此通谕知之寻议嗣后父兄子弟共犯奸盗杀伤等案若父兄犯该流罪者加一等拟以附近充军犯该徒罪者加一等拟以流二千里余俱视其本犯科条以次递加概不得引用为从字様奉
　　防依议又两江总督髙晋奏称外省秋审现在每嵗审録时令本管道府巡歴所属悉心审勘遇有狱成未孚临时呼寃之犯即据实另缮招册解送司院覆讯遵行在案惟是该道府多系本案承审之员难保其不心存逥防即改委隣封别属亦不免徇官官相为之私是以案经司院鞫问成招该道府率皆迁就完事是巡録虽有专责而奉行徒属具文今自定例以来狱囚从未闻称枉求伸道府并未见其吊册解审虽谳牍已成俱属情真罪当而蠢顽之民或因不解省覆勘转得借口于寃抑无由上达以掩饰其自取之辜外省问刑衙门知识粗浅若但凭招册既未能尽得其情而道府审録又未足信以为实请将道府巡歴覆勘之例停止嗣后秋审仍令各州县解犯到省督抚率同在省藩臬司道逐案悉心亲鞫以期核实至起解人犯务令所属文武员弁选派妥干兵役小心管押如该管官不实力签差沿途或有疎脱之事即照例严防分别从重治罪
　　上是之四十一年六月奉
