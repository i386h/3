<!-- { "loadSidebar": true } -->
　　谕每年出察哈尔侍衞前往牧厰时以伊等熟知水草谙练牧放于马匹有益今闻得察哈尔侍衞至牧厰后但看水草于马匹事务总不管理甚属非是着交巴禄传谕出察哈尔侍衞等嗣后察哈尔侍衞至牧厰时查看水草外务令马匹肥壮不致脿欠之处俱令同章京等量其有益妥协办理永着为例着出厰大臣通行晓谕出厰章京兵丁知之
　　【臣】等谨按八旗官马中有官圏马有官员拴养马有传事拴养马遇出青时官圏马全行出场牧放官拴马减半出场传事马概不出场每年以为定例
　　外省牧马
　　乾隆元年定甘肃提标西宁镇标各设马场一处以游击一人统率毎场牝牡马千二百匹分五羣每羣牡马二百匹牝马四十匹以千把总一人为牧长外委千把总一人为牧副兵十人为牧丁三年均齐一次届期总督委官察騐叙明赏罚具题所牧马不论牝牡每三匹取孳生马一匹三年内一羣中多孳生八十匹以下及八十一匹以上至一百六十匹以上者分三等官议叙陞用兵给赏有差如少孳生额数二十匹以下者官兵即议罚责若于原牧额数缺少者官兵责革罚赔其提镇游击统计五羣之数以定赏罚十三年定甘肃凉州西宁肃州三镇各设驼场一处每牝牡驼一百六十为一羣每羣以千把总一人为牧长外委千把总一人为牧副兵九人为牧丁仍委守备一人督理五年均齐一次千把总外委兵丁边地较内地不同五年期逺应议赏以示鼔励每牝牡驼百五年内孳生四十只者无庸议赏于额数外多孳生一至十者及至二十与二十一以上者官议叙兵加赏有差其五年内准倒毙二十只若倒毙逾额不论多寡以续得孳生扺补其余再计孳生之数如少孳生一以上与十一以上至二十一以上者官兵分别罚偿督理之守备其赏罚亦随额数上下以为准每届五年均齐之期由总督委官赴场印烙将各数目及牧放官兵姓名造册叙明赏罚具题至孳生牝驼于五年均齐后照例配搭孳生其余牡驼骟割别牧以备拨用四十年定巴里坤东西三马厰牧放马匹以游击都司守备各一人统率每厰马分五羣每羣以千把总一人为牧长外委一人为牧副按马二十四匹兵一名牧放三年期满总督委员逐厰查騐分晰马数叙明赏罚具题所牧马不论牝牡每三匹取孳生马一匹三年内一羣中除孳生额数外其浮额一百七十六匹以下与一百七十七匹以上及三百五十三匹以上分三等官议叙陞用兵给赏有差如缺额二十匹以下及四十匹以下至八十匹以下亦分三等行罚至统率各官应议赏罚均照各马厰例核计其孳生盈余马匹除分给伊犁各该处足用外仍拨觧内地以供协济
　　直省营马
　　顺治三年定緑旗兵马一匹每月给料豆六斗草六十束六年定官员骑坐马皆自备名曰例马每月照数领草料提督准例马十五匹总兵官十二匹副将八匹防将游击六匹都司守备四匹千总把总二匹至兵丁骑操马酌各营情形或马步各半或马四步六或马三步七或马二步八或马一步九或不设马皆于奏销案内照实数报兵部察核行知户部销算草料八年定副将以下把总以上每月于应支银内扣二钱马兵扣一钱步兵扣五分守兵扣三分名曰朋扣存贮营中以备买马之用若有余剰由兵部覈明于奏销题交户部充饷又定营马系对敌及追捕盗贼损失者免其赔补走脱被窃失者着落本人赔补若倒毙者每马以十两为额令其赔补名曰赔桩每年递减一两至十年者免赔准动支朋扣银买补十六年定提督例马二十匹总兵官十六匹副将十二匹防将八匹游击以下仍各照旧数
　　康熙三年定江南江西褔建浙江湖北湖南四川广东广西云南贵州等省营马以三年赔桩过三年者免直山东山西河南西安甘肃以五年赔桩过五年者免四年定三年赔桩之省一年倒毙本兵赔银七两合队二两本管官一两二年倒毙本兵赔银六两五钱合队一两七钱本管官八钱三年倒毙本兵赔银六两合队一两四钱本管官六钱三年以后免其赔桩动支朋扣银买补五年赔桩之省自一年倒毙至三年倒毙之分赔均如三年赔桩之省其四年倒毙本兵赔银五两五钱合队一两本管官五钱五年倒毙本兵赔银五两合队七钱本管官三钱五年以后免其赔桩动支朋扣银买补又定广东地方潮湿马易倒毙赔桩准照十两减半一年倒毙赔银五两二年倒毙赔银四两五钱三年倒毙赔银四两三年以后免其赔桩五年定广西地方瘴湿马易倒毙赔桩照广东之例又定营马倒毙如符年限者准用朋扣银买补其定价直每匹九两山东十两山西八两河南八两五钱江南十三两九钱七分江西十六两八钱二分四厘福建二十二两浙江十六两湖北湖南十五两西安八两广东二十一两九钱广西二十两云南二十一两八钱贵州二十两二钱二分有竒甘肃四川除以贡马抵补外其不敷之马甘肃每匹给价八两四川毎匹给价十二两七年定各省朋桩银两嵗底兵部查核除应扣外咨户部拨饷如有营马阙额开送戸部购买四十五年定直省营马倒毙递年加増必致朋扣不敷买补嗣后如倒毙过多实有冒销情弊该督抚提镇即行题防四十七年定营马倒毙该管官騐明耳尾将日期出结详报督抚提镇一面用朋扣银买补仍将新马价直毛齿领骑兵姓名按季册报仍于年终奏销由部察覈
　　雍正元年定江南江西褔建浙江湖北湖南四川云南贵州等省营马骑过三年倒毙者免其赔桩广东广西二省减半赔桩骑过三年倒毙者亦免其赔桩直山东山西河南西安甘肃等省骑过五年倒毙者免其赔桩均准动支朋扣银买补七年定官兵朋扣银有经督抚提镇题奏拨修舡料及军装器械并赏号公务之用者均入于奏销案内由部察照准其开销又定山西河南西安甘肃四省营马开报倒毙不得过十分之三十一年定直山西河南西安甘肃马价在十两之内山东亦仅十两均未便以十两赔桩应以七两为额如骑一年倒毙赔桩七两二年倒毙赔桩六两以下按年递减若骑过年限免其赔桩准动支朋扣银买补十二年定营马除口外差遣及在军前倒毙者皮脏免其变价外江南督标每匹变价一两五钱提标一两安徽抚标一两二钱苏松抚标九钱二分有竒湖北湖南一两其余直省均五钱发给马价时将皮臓变价扣除于奏销册造报察覈又定广东营马每年开报倒毙每百匹只准倒十五匹广西准十七匹其直山东江南江西浙江福建湖北湖南四川云南贵州开报营马倒毙数无一定嗣后均不得过十分之三又定四川营马将原价减去四两照驿马例给以八两所有赔桩银应照直等省例以七两为额按年递减
　　乾隆元年议准外委千把总领马即供骑操原未令其存价如遇倒毙入营马数内开报动支朋扣银买补十五年定广东马价每匹减三两以十八两九钱作定价报销广西马价每匹减三两以十七两报销十六年
　　谕滇省各营骑操马匹定例三年外准报倒十分之三其额外溢倒马从前该督提等皆于朋扣等项内通融买补并未着赔嗣据该督察出奏闻仍请从寛免其赔桩经军机大臣等议令照例按数赔补但念边方水土餧养马匹与他处情形不同自来通融筹办今若复令赔桩兵丁未免拮据嗣后滇省马匹除额定十分倒三按例分别年限着赔外其溢额倒毙马匹着加恩免赔若兵弁等因有此防或致餧养失宜溢倒过多者该督提等严行防处二十五年议准营马价值除直山东山西河南西安甘肃四川等省或仅在十两以内或据该督抚察覈实无溢冒无庸议减福建准以十九两浙江江苏安徽准以十四两江西准以十六两湖北湖南准以十四两广东准以十八两广西准以十六两云南贵州准以十八两报销














　　皇朝通典卷七十九
　　钦定四库全书
　　皇朝通典卷八十
　　刑【一】
　　【臣】等谨按有虞氏肇始象刑其用之之道则曰惟明克允周礼秋官之职建三典而吕刑则曰上刑适轻下服下刑适重上服葢皆因时凖情以用法而轻重胥得其平也我
　　朝自
　　太祖
　　太宗肇造东方民淳法简
　　世祖章皇帝抚宁中夏修明旧章
　　颁行大清律仁育义正各得其宜
　　圣祖仁皇帝大徳涵濡化成久道增定律例益详且尽世宗宪皇帝重熙浃洽振起作新
　　亲定大清律集解刋布中外永垂法守我
　　皇上体
　　列圣好生之徳明慎用刑懋着协中之治
　　钦颁大清律例四十七卷凡五年一修因时损益悉禀圣裁折至当洵用法之权衡制刑之凖则也【臣】等谨从杜氏之例编辑刑典于旧目稍为增删更定凡分八门曰刑制曰详谳曰襍议曰寛恕曰囚系曰考讯曰赦宥曰赎刑详着于篇
　　刑制
　　本朝国初着为律令者重罪有斩刑轻罪用鞭扑天命五年六月
　　命竪二木于门外凡下情不得上达者书诉牒悬诸木六
　　年五月
　　谕凡遇应死应笞应罚之罪如系勤劳有功之人则当死者赎当罚者免当笞者戒饬而释之十一年八月申禁贝勒大臣属下人等有事往屯毋得擅取庄民牲畜供给至田猎采捕不许逐杀麅鹿并禁止边外行猎违者均治以罪其通商为市漏税及私
　　往外国交易者并罪之又定告讦不实反坐之例又设十六大臣毎旗二人听断狱讼十工月严私鬻军器于防古诸国之禁
　　天聪元年六月严稽察盗贼之令三年二月严使臣需索之禁凡出差之人有科取民间食物者除凡人照常处分外若系管粮官笔帖式及巡台人等处死十月定杀降及刦掠降民者罪凡杀降淫妇女者斩毁庐舍祠宇伐果木掠衣服者鞭一百四年四月定藏匿奸细者罪十月定隐匿壮丁者罪五年七月设刑部承政参政啓心郎等官定家仆讦告诸贝勒离主条例一除八分外有私行采猎者其所得之物入官讦告者准其离主一除八分外出征所获私行隐匿者以应分之物给众人讦告者准其离主一擅杀人命者原告准其离主被害人近支兄弟并准其离主仍罚银千两一诸贝勒有奸属下妇女者原告准其离主本夫近支兄弟并准离主仍罚银六百两一诸贝勒有将属下从征効力战士隐匿不报乃以并未効力之私人冒功滥荐者许効力之人讦告准其离主仍罚银四百两一本旗人欲讦告该管之主而贝勒以威钳制不许申诉有告发者准其离主仍罚银三百两闰十一月定诈称喇嘛及私造庙宇者罪并严巫觋星士之禁六年二月定首领索取旅次旗人财物之罪三月
　　谕凡有讦告诸贝勒者断离主与否前已详谕定例其余彼此讦告者如告两事以上重者审实轻者审虚免坐诬告罪仍准原告离主如告数欵轻重相符审实一欵亦免坐诬告罪如所告多实及虚实相等原告准离主所告多虚原告不准离主所告两事以上而轻者实重者虚与告一事而情轻诉重者审实坐被告以应得之罪其原告仍坐诬告罪不准离主若子告父妻告夫及同胞兄弟相告果系反叛逃亡许告其余不许若有告者被告者照常办拟原告罪亦同不准离主四月定军中擅夺人物者罪为首者死为从者鞭一百贯耳鼻五月
　　谕凡临阵退缩者贝勒等夺其部众军士处死妻子没为奴十月定行猎为盗者罪七年八月颁
　　钦定法律于科尔沁土谢图济农十月复
　　宣示外藩防古诸国八年正月定各古贝勒擅夺有夫之妇给配他人及奸拐有夫之妇投别贝勒者罪二月定丧焚衣及殉违例者罪
　　崇徳元年五月
　　谕凡传布讹言者处死二年二月
