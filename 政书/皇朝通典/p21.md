<!-- { "loadSidebar": true } -->
　　上是其议増定云南饷钱作银之数每钱一千二百文作银一两配给二年发工部余钱设官局出易以平钱直是时京城钱价渐昂每纹银一两易大制钱八百文部臣议以兑换之柄操于钱铺之手而官不司其事故奸商得以居奇请将工部节慎库见存余钱八万串于京城内外开设官钱局十处出易从之钱直遂平三年停广南府铸运京钱局令即以原铜按年解京停山东宝济局鼓铸是年复增四川宝川局鑪七座共鑪十五座添铜鼓铸以给配支兵饷及各官养亷之数四年令宝泉宝源二局钱尽行归库每月加增成数支放兵饷其鑪头应领工料每钱千给银一两于四季由户部发两局监督按数分给增贵州宝黔局鑪十座共为二十座其添设官兵每月闗支饷银俱以钱文搭放五年改铸青钱每红铜五十觔配合白铅四十一觔八两黒铅六觔八两加防锡二觔配合鼓铸并令开局各省一体如式改铸与现在黄钱相兼行使其钱销燬锤击即碎不能改造器皿私燬以熄开福建福州府局设鑪八座钱幕满文铸宝福二字复开江苏宝苏局设鑪十六座浙江宝浙局设鑪十座并增云南鑪局十座及临安局鑪五座其钱照青钱式又以云南改铸青钱需用防锡赴粤采买不易准其以个旧厰版锡搭配鼓铸六年复开云南东川府铸局设鑪二十座湖南宝南局设鑪五座定京局淘洗余铜及工料分给银钱之例七年户工二部议定二局各开铸六十一卯以备增搭兵饷遇闰加铸四卯开广西省城桂林府局设鑪十座钱幕满文铸宝桂二字八月复开江西宝昌局设鑪六座八年定私铸铅钱禁例凡首从工匠及知情买使与知情不举首者分别拟罪有差开湖北宝武局鼓铸及云南大理府铸局各设鑪十五座增定江南饷钱作银之数仍照定例每银一两给钱一千文自甲子年为始时京城钱价昻贵九年令宝泉宝源二局于定额六十一卯之外各加铸钱十卯交官局易换十年又命两局各带铸五卯加铸二十二卯并申严贩运及囤积制钱之禁寻以钱价渐减停止官局其两局开铸仍照原额六十一卯是年以贵州苖疆渐知用钱交易总督张广泗奏请添设鑪座遂令加铸十卯为四十六卯并令江西宝昌局增鑪四座共为十座开广东广州府铸局设鑪六座铸满文宝广二字定用银用钱事宜京师钱文自各门严查后价直渐平而近京州县仍贵令地方文武官将天津一带商船漕船兴贩钱文囘南者严查禁止又
　　谕令九卿议定凡各省修理城垣仓库领出帑银除雇覔匠夫给发工钱外一应买办物料毋许以银易钱其民间各店铺零星买卖准其用钱至总置货物仍令用银交易使商民皆知以银为重不得専使钱文开保定府铸局保定府向未鼓铸直隶总督髙斌奏请配买汉口铅锡设鑪六座钱幕铸满文宝直二字每年开铸四十八卯从之后以铜觔不敷减鑪二座十一年复增四川宝川局鑪十五座共为三十座以每嵗所铸钱一半拨运陜西搭放兵丁月饷易银归欵铸工部宝源局督理钱法堂闗防仍照宝泉例一体补给以昭画一十二年增湖北宝武局鑪座仍令鼓铸大钱先是湖北铸局以滇铜不敷鼓铸奏准收买汉口镇商铜改铸每文重八分小钱与大制钱同价配饷至是湖广总督塞楞额疏言官局改铸小钱计其工料燬大制钱二千即可铸小钱三千盗销私铸且相因而起近日汉口商铜颇多应广为收买仍铸每文重一钱二分之大钱并请增鑪五座为二十座于配饷之外发江夏汉阳二县设立官局按市价酌减出易从之十三年山西巡抚准泰以钱价昻贵奏请复开宝晋局设鑪十座每年开铸十二卯除去工价及配给兵饷外并随时减价平卖以资民用从之开陜西鼓铸局于省城西安府设鑪十座钱幕满文铸宝陜二字每年开铸二十四卯所铸之钱设局听民易换以平市价十四年停云南拨运广西钱酌减省城鑪局十座存留二十五座临安府局鑪八座存留八座铸钱以敷滇用是年增广西本省宝桂鑪局八座为二十座并令广东宝广局每年按原定之卯加倍鼓铸其从前各镇协营兵饷未经搭钱者一例配给十五年令江浙二省钱局加鑪鼓铸时以明年
　　圣驾巡幸江浙商民云集乃先期
　　特命截留滇铜于江苏浙江二局加卯开铸届期设立
　　官局减价出易以平市价嗣后恭遇
　　南巡盛典皆照例加卯鼓铸复开广南府铸局设鑪十五座每年开铸三十六卯除去工价等项照银七钱三之例配给曲靖开化二镇标及广罗协广南营兵饷十六年户工二部议定宝泉宝源二局额铸之外所余铜铅锡应各加铸十卯为七十一卯每年添铸之钱如遇钱价昻贵即发八旗米局照市价酌减出易改拨四川铜觔运陜于宝陜局另增设鑪局十座加配铅锡鼓铸裁川省鑪局七座停铸运陜钱十七年暂停山西宝晋局七座复于云南东川府设鑪二十座鼓铸専搭兵饷时东川产铜日盛令就近增开新局设鑪五十座亦开铸三十六卯以备存贮其搭放铜铅工本脚价每银一两仍照兵饷例以一千二百文发给增湖南宝南局鑪五座共为十座加铸一倍钱文增搭兵饷以每百两给钱十串作为一成之数余钱仍交官局以时易换是年以湖北议修城工令宝武局照原定之卯加倍开铸除工料外添铸钱文仍令该局出易还归铸本以所得余息银备充公用复开山西宝晋局以购买铜觔不敷较从前酌减鑪四座止存六座随时鼓铸以需公用其各营官兵俸饷令照银七钱三之例配给十九年工部奏言宝源局按卯铸钱解交节慎库者除给发各工及移交户部放饷外递年存积贮库者三十七万余串查搭放兵饷每月约计需钱七万余串内工部协放仅二万串为数较少请嗣后工部饷钱每月以三万串为例从之二十年总督黄廷桂以四川议修城工请更增宝川局鑪三十座加倍鼓铸以充公用从之二十一年令宝源局以每年存积余铜于正额七十一卯之外加铸十卯以广流通俟余铜用尽即行停止时川省余铜足敷采买是年增山西宝晋局鑪五座为十一座旋令云南东川府新局内加铸十八卯并增湖南宝南局鑪十座为二十座其时宝泉局嵗铸额用外余钱八万余串逐年递积存库钱约六十万串户部奏准以各衙门应支公费每月需银九千四百余两不等请照工部各官给发宝源局钱之例一体改给制钱二十二年
　　谕前代废钱流传无几如唐宋元明旧钱不妨聴民行使至伪号钱文例应严行禁革准民间检出官为收买二十四年移贵州毕节县局于省城贵阳府加铸二十六卯寻定每年六十九卯除去工价及搭放兵饷等项外余钱令官钱铺发卖以平市价开西域叶尔羌城鼓铸局先是囘部叶尔羌喀什噶尔和阗城旧有红铜钱文名曰普尔每文重二钱制小而厚外有轮郭中无方孔每五十文直银一两谓之腾格至是平定囘部
　　皇上从将军兆恵请开局于叶尔羌城改铸钱文特命户部颁发钱式仍用红铜每文重二钱形如内地制钱较厚文为乾隆通宝用汉字其幕铸叶尔羌城名左
　　国书右囘字先以预备军营之铜铸钱五十万易囘部旧钱销燬更铸以资囘众之用仍于各城产铜之地陆续采铜加铸又因囘疆荡平大兵凯旋经理甘肃一应屯田事宜需钱甚多酌拨四川省每嵗协济钱十二万串湖广省协济钱八万串按数分运甘省复增宝南局鑪局时湖南余钱不敷解运巡抚冯钤奏准于旧鑪二十座外增鑪二十座加卯鼓铸以资协济寻以甘省钱文市价大平将四川湖广拨运钱停止增宝泉局五卯为七十六卯二十六年开西域阿克苏城鼓铸局亦如叶尔羌之例惟钱幕铸阿克苏城地名仍置七品伯克二员管理采铜囘户令其嵗解红铜于阿克苏城及乌什城库车城沙雅尔城赛哩木城拜城哈喇沙尔城等处以资鼓铸令湖南收禁小钱地方官给价收买惟前代古钱及康熙年间之小制钱仍听民便行使增设户部宝泉局钱法堂司官满汉各一人仍照监督之例二年更代酌裁笔帖式二人二十九年开云南顺宁府鼓铸局设鑪八座每年开铸三十六卯并照东川新局之例加铸十八卯钱幕仍铸宝云二字三十年四川总督阿尔泰疏言川省各营需用赏卹曾请于盐茶项下支银万余两交宝川局每年加铸二卯惟重庆夔州二处仍系营中领本四万余两开典生息较之钱局加卯鼓铸相去悬殊应请将二营官典停止以所获息银及房间什物变价归本解司以一万九千余两仍照例交局随卯带铸除归还价本所余银两足敷添补赏项之用从之三十一年裁减云南顺宁局加卯鼓铸增省城临安鼔铸卯期三十二年令宝直局余铜铸钱供饷三十五年减云南鑪座时云南钱值过贱将东川新设鑪二十五座大理广西各十五座临安顺宁各八座均行裁减三十六年酌减贵州搭放兵饷钱例宝黔局鼓铸钱文向例均以一六搭放俸饷至是总督彰宝巡抚李湖先后奏准安笼威逺等镇钱价平贱又离省窎逺运囘毎至亏损停止搭放文官亷俸及书役工食减半搭放其提标古州镇标二十一处仍如旧例减山西宝晋局鑪五座减江西宝昌局鑪四座【时两省钱值平贱官钱陈积稍多】三十七年令贵州省局存贮余钱搭放兵饷三十八年复宝泉局工钱改给银两之制向例局役原定每卯给制钱一千二百四十串嗣于乾隆四年议准改给银两后因钱价昻贵复经定议给钱至二十八九年以来钱价日就平减匠役按例给银旧欵不符至是仍改给钱三十九年湖南巡抚觉罗敦福疏言宝南局钱积至十七万四千四百余串难以流通请于修巴陵县城工内减价易银从之四十年开伊犂鼔铸局钱幕用宝伊字照内地常行制钱每文重一钱二分用红铜八分四厘黒铅三分四厘八毫防锡一厘二毫鼔铸四十一年复开云南省鑪并增鑪座时云南产铜甚多足资鼓铸于东川局增十五座曲靖府十八座广西州复鑪十五座保山局增四座大理局三座省局一座共五十六座统旧存鑪共百四十一座每年每鑪加铸三十六卯搭放兵饷外加搭放各厰盐井工本薪食又复宝黔局鑪时滇铜丰旺又增给厰价采挖日富而黔省自减鑪以后官钱既少市价增昻至是拨滇铜之余赴黔鼓铸复原减五鑪移于省城四十二年令云南兵饷以银钱各半搭放四十四年裁云南省鑪二十七座以节省铜觔拨供他省采办减广西鑪四座以滇省近年出铜较少止存鑪十二座其鑪役工食概给以银四十五年以云南各厰采铜竭蹶且距省稍逺稽察难周
　　谕令将大理府所设八鑪移归省局其东川府只留十
　　座余六座并裁









　　皇朝通典卷十
<史部,政书类,通制之属,皇朝通典>
　　钦定四库全书
　　皇朝通典卷十一
　　食货【十一】
　　漕运
　　【臣】等谨按漕运自明开防通河始罢海运陆运而为儹运自支运而变为兑运又为改兑始罢民运法似善矣然明臣邱濬厯言其害甚谓唐宋之不若今考其弊军固无室家之乐有转输之劳而民受其害者亦多当时有司漕之责者皆左军右民交兑之际军日益横需索无餍民虽不任运而其苦十倍于漕我
　　朝于运丁则有赡运之屯田有官给之行月有民输之赠贴而且贸易土宜利倍十一家室完聚往返有期军固无运输之苦而改军民交兑为官收官兑小民免于挽运乐于输将其所以惠爱军民者计至周矣兹纂通典于漕运别为一编按年纂列至
　　列圣相承偶遇偏灾或蠲免或缓徴或截留或折色诸惠
　　政已列蠲赈册中兹不具载
