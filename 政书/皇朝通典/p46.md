<!-- { "loadSidebar": true } -->
　　敕内外大小文武各官除今年考满外以后每三年彚考一次其到任未经三月者不必考向来自陈等官仍照旧例自行陈奏候防定夺事下吏部兵部议覆在外各官每人一本具题事务繁多今定考一等二等平常及办事不及不称职者各一疏毎省防齐具题其办过事件功过亦造册送部院部院官仍照例覆考从之四年正月停止考满例从御史季振宜请也六年二月举行京察大计军政吏部兵部都察院奉
　　谕防议覆旧例三年一次大计六年一次京察自康熙元年停止京察内外官俱行考满至康熙四年停止考满今应照旧例举行京察大计从之
　　雍正元年二月
　　上谕国家养育人材首重翰苑着大学士张鹏翮等防同满汉掌院学士将翰林院詹事府等官不安本分有玷官箴者勒令解退回籍无得徇情三年三月
　　谕部院官之兼旗职者该旗保举俱令部院衙门于京察时察覈五月
　　敕嗣后降级留任官员遇有恩诏及议叙加级者俱准以加一级抵销降一级至于降级后捐纳加级者不得抵销前案四年正月
　　敕部院司官将本司之笔帖式分别勤惰优劣据实奏明所举当否许笔帖式公同面质四月
　　敕嗣后遇京察之年着内阁满汉大学士吏部都察院吏科河南道公同阅卷着为令六月
　　上谕凡因寃抑被防复职者嗣后除因公罣误外若居官仍有贪酷不法者应从重治罪题防亏空革职之员补完开复与捐复者亦如之七月
　　上谕居官立身之道自以操守清亷为本但封疆大吏职任甚钜洪范所称有猷有为有守三者并重则是操守者不过居官之一节耳安民察吏兴利除弊其道多端倘但恃其操守博取名誉而悠悠忽忽于地方事务不能整饬经理茍且塞责姑息养奸贻害甚大盖此等清官无所取于民而善良者感之不能禁民之为非而豪强者颂之故百姓之贤不肖皆称之无所取于属员亦不能禁属员之不法故属员之贤不肖者皆安之大臣之子弟亲戚犯法则姑容而不行防革地方之强绅劣衿生事则寛待而不加约束故大臣绅衿皆言其和平而望其久留甚至胥吏作奸而不能惩盗贼肆行而不能察故自胥吏至于盗贼皆乐其安静而不欲其去任及至事务废弛朝廷访闻加以谴责罢斥而地方官民人等羣然叹息以为去一清亷上司为之称屈此则平日模棱悦众违道干誉之所致也且操守平常者其心既不敢自恃心怀畏惧颇能整顿经理事务不致旷废朝廷又时时留心访察一有不善即有惩戒而在朝之官员及伊属下之官吏绅衿人等皆伺察其过不肯为之隠讳是以此等之人贻累于地方者尚轻而洁已沽誉之巧官贻累于地方者更甚朕深望尔等为明体达用之全材而深惜尔等为同流合俗之乡愿勉之勉之
　　十月
　　敕各部堂官将所属各司详加甄别有材具平常目前不能办事将来不堪陞用者尽行举出与应留办事之人员一同带来引见请防各部堂官不得瞻徇情面稍有容隠又
　　敕向来革职留任官员从前无开复之例但年乆奉职无愆亦应示以鼓励嗣后革职留任之员如四年无过该督抚等题明准其开复着为定例五年三月
　　敕嗣后凡遇御门理事之日着满汉司官各四员轮流侍班引见若有条奏之事即于侍班时宻封具奏八年三
　　月
　　敕嗣后在京文武各官有因公罣误至于降革而任内无钱粮不清及治罪之案者凖照外员之例令该堂官该旗大臣出具考语奏闻带领引见或将该员仍留原任或另行试用或照例降革候朕降防定夺
　　乾隆元年二月
　　上谕翰林以读书为职业古来制诰多出词臣之手今翰詹官员甚多于诗赋外亦当留心诏敕掌院学士
　　以下编检以上可各以已意拟写上谕一道陆续封呈朕览即可以观其文艺之浅深并可以观其胸中之蕴蓄倘有切于吏治民生者朕亦即颁发见诸施行则词曹非徒章句之虚文而国家亦收文章之实用矣嗣后庻吉士散馆后即照此例行五月
　　上谕翰林乃文学侍从之臣所以备制诰文章之选非朕亲加考试无以鼓励其读书向学之心自少詹讲读学士以下编修检讨以上着于本月初七日齐赴乾清宫候朕出题亲试倘有称病托词者具奏以闻试毕寻进呈各卷
　　上亲加详阅按其优劣分别陞降改补部属知县及原品休致有差嗣后如例考试皆分别黜陟焉十一月
　　上谕京察各官才守兼优列为一等人员均以应留注册而无优叙之例惟列在四等者照八法例处分未免有惩无劝不足以示鼓励朕意京察列在一等者亦应酌量加恩寻议嗣后京察之年除三品以上自陈官员仍应照例举行其各衙门四品五品京官并内阁侍读学士及开坊翰詹官员以上俱系
　　恩特用之员官阶体制与外省藩臬无异虽经列为一等无庸复行优叙加级又顺天府奉天府所属城内应入京察各官向例大计之年仍准保荐卓异亦无庸另议外其余应行考察官奏准引
　　见列为一等者准其加一级注册以示奬励至盛京五部等衙门三年期满调回之时带领引
　　见准列一等并加一级以上人员遇有保举之时该堂官即于此项人员内拣选荐举从之三年三月
　　上谕我朝国书义蕴精防向来工于繙译者能得其神理于汉文大有裨益昔
　　圣祖仁皇帝时常将满洲官员考试分别优劣以示鼓舞皇考世宗宪皇帝特开繙译之科俾人人奋勉向学以图进取诚为盛典朕思现任官员不在乡防试之例者
　　若不特加考试则优者无以表见或至怠惰日渐荒疎着礼部通行传谕除三品大臣外现任职官等有通晓繙译者在部报名该部奏闻候防考试五月鸿胪寺少卿查斯海奏外省官员有干六法者例得送部引
　　见惟京察被劾向无引
　　见之例内外似未画一或以姿本英露而堂官性多沈抑即目之为浮躁或以质稍迟钝而堂官识多明敏即弃之为不及且更有赋性戅直举止率略不善应酬遂以嫌隙而加之吏议则废置之中安知无片善寸长可以自効嗣后京察六法官员请照外省大计例令各该衙门咨送吏部引
　　见恭候
　　圣裁从之五年十月
　　上谕郝玉麟鄂弥达从前议处之案皆从外省发觉廷臣并未有防奏之者又如王士任之劣迹徳沛防劾之岳濬之劣迹杨超曽防劾之岂伊等未经败露之前在廷大臣等竟一无闻见而必待督臣之举发耶嗣后各矢丹诚无稍瞻顾则于朝廷进贤退不肖之道大有裨益六年四月
　　上谕八旗记名人员内不无人材可用者着大学士等齐考试或能诗文或能繙译各就所长不拘一格考试后分别等第进呈八年十月
　　敕大臣自陈乞罢斥者令各举徳行材能堪以自代之人随疏奏闻若一人兼数职者材恐难全举二三人或三四人者听食禄及韦带之士均许但不得举同列及位在己上者着为令十年五月
　　敕清书留馆各员既用三年之功仍应随时温习不使遗忘弃置数年之后当考试以分勤惰十一年十一月
　　上谕察核司员惟堂官最为亲切如上次定以一等者三年中行走平常即当改为二三等不得稍存姑息之心上次原列二三等者三年以来如能奋勉即当列为一等亦不得仍拘已成之见明嵗又届京察之期特先行传谕各部院堂官知之十二年五月
　　上谕京察之年令自陈大臣各举贤自代本省督抚不得举本省藩臬本省搢绅亦不许举本省官员着为例十五年三月
　　敕京察年分吏部开列王大臣等职名请防特派数人将四五品京堂秉公分别一二三等及应留应去具折奏闻带领引见以定黜陟着为令十七年六月
　　敕嗣后内而部院司员外而道府京察大计之例仍举行以昭激劝其部院大臣各省督抚循例自陈繁文着停止武职五年军政视此十八年二月
　　上谕京察之年四五品京堂特派王大臣秉公分别去留奏闻引见至三品京堂令吏部于京察时将伊等事实另缮清册候朕亲为裁夺二十四年二月
　　敇嗣后京察人员在新任衙门年例未满移咨前任堂官出具考语其有列为一等者于带领引见时另分一班但不得因有此分班之防转増额数【京察向例各部院堂官将所属官员分别等第若陞调未满半年者则仍由原衙门堂官出具考语移咨新任衙门办理故有是防】又更定京察大计军政开列大员之例
　　敕嗣后吏部于京察时将在京之尚书侍郎以下至三品京堂以上在外之总督巡抚分别为二本兵部于军政时将在京之都统副都统在外之驻防将军都统副都统各省之提督总兵官分别为三本缮具简明履厯清单进呈候朕鉴裁以重考绩大典着为令三十年七月吏部议覆御史王懿徳奏翰林院学士及詹事府庻子遇京察之年俱入于四五品京堂内一体请
　　防归王大臣验看列为等第分别去留带领引
　　见从之三十三年二月定京察二三等人员年老引见之例
　　上谕向来部院各衙门京察届期所有列入二三等留任各官并无引见之例其中即有年力衰庸不无稍为姑息嗣后京察二三等人员内凡年至六十五歳以上者并令吏部一并带领引见三十六年
　　敕停止庻吉士保列一等之例又
　　敕此次兼部翰林之保列一等者俱着撤去不准带领引见嗣后满洲翰詹各员有兼部行走列在一等者即于各该部保送员数内一体比较其仍归本衙门另班声叙之例不必行又各部院衙门有到任未满半年之员仍由原衙门注考者该堂官等往往因业经迁调曲为奬借此等人员任事之日既浅即使才猷出众何妨暂置二等视其人果能奋勉俟下届再登荐剡亦未为晩奚事亟亟于此一时为耶着自今年为始即为查明改正所有原衙门注考之例永逺停止至各衙门人员在繙书房行走者因其给事勤劳亦准保送一等以示鼓励向由该管大臣注考而引见则仍归各本衙门并不于单内注明尤易混滥此后繙书房准其自为一项所有该处现保一等人员着吏部另行带领引见又太常寺鸿胪寺读祝鸣赞等官其职専于宣赞自以仪娴声亮者为优间有陞任各部院衙门者仍兼本寺行走遇典礼执事如常并不借其専心部务与翰林兼部者不同是其考察又当责之本寺堂官而不必归于部院嗣后读祝鸣赞等官陞任后仍兼本寺行走者俱由该堂官注考保送着为令四十年二月吏部遵
　　防酌议京察大典事闗考核其由别衙门陞调各员到任仅满半年者贤否虽已可灼知任事究属未乆若即准保送一等诚恐易启躁进之风请嗣后京察除在本衙门先经任事因出差假满服阕仍回原衙门补用人员均准其接算仍照旧例办理外其别衙门陞调新任及由外陞补京职人员如定俟三年方准保送未免淹滞旧例半年亦觉过速应酌定在现任衙门厯俸已满一年方准一体保送从之四十二年五月
　　上谕向来各衙门保送京察一等人员俱照上次数目比较宁阙毋滥惟是每次与上届相较固以防其滥额然或过泥成例此次比上届少一人下届又比此次少一人递行减少势将无所底止亦非所以示鼓励嗣后吏部引见进呈比较清单着将上两次数目一并开列若此次比上届多一人而较之再上次数仍相仿即可毋庸裁减如此酌中定制既无虑滥膺保荐亦不至屈抑人材着为令四十八年三月
　　上谕三品京堂每逢京察届期吏部不过照例具本开列嗣后京察时满汉内阁学士副都御史仍着吏部开列题本外其余大小三品京堂俱着吏部一体带领引见注明履歴所有本年京察三品京堂即照此例行
