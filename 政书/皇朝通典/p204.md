<!-- { "loadSidebar": true } -->
　　钦定其特免及降减从轻者不在此限徒流人在道遇赦计程无故过限者不得以赦放若防赦在逃虽在程限内亦不放免其逃者身死所随家口愿还者聼迁徙安置人准此其徒流迁徙安置人已至配所及谋反叛逆造畜蛊毒采生折割人杀一家三人縁坐应流者不在此限十年八月定
　　朝审事例每年于霜降后十日三法司防同九卿科道官将刑部现监重囚逐一详録分矜疑缓决情实三项具题
　　命下之日矜疑者照例减等缓决者仍行监禁其情实者
　　刑部三覆奏
　　闻临刑之时另本开列花名得
　　防予勾之案方行处决【谨按三覆奏之法是年以刑科给事中刘余谟言于　朝行之至外省各情实重犯秋审后法司具题即咨行各省无覆奏之例迨雍正二年特奉　　　谕防凡外省重囚经秋审情实应决者亦照朝审之例法司三覆具奏诚慎重民命之意也我　　皇上矜恤庻狱每嵗刑部进　呈秋审情实招册必将逐案事由一一　　披览使狱情毫无遗漏而各案适轻适重又详为称量比拟有迹虽涉疑似而情尚一线可原者既于册内折角存记即情罪重大法无可贷不得已　　予勾之案亦必反覆推勘于犯事实疑随其节目次第折角及勾到前一日与临勾之时必再三检核务俾情罪悉符犹以各省讼牍繁多迫于时日　　披览虑未周详法司虚行故事乾隆十四年　　特命朝审照例三覆秋审减去二覆以从务实复　　谕勾后将原本进呈覆阑再行批发盖明慎用刑之意有合　　　先圣而同揆者矣】十五年五月大理寺卿杜立徳疏言热审事宜每嵗于小满前具题始通行各省但路有逺近不同候部文到日方行审理必不能依限齐结以后外省热审应免具题令各该抚按于小满后十日举行在京者仍题请审理十七年十二月给事中杨鼐疏言臣伏读
　　上谕凡秋决各犯俱令减等第按律减死一等皆为流罪而迩来则例不同法曹聚讼或主内流或主逺徙未有定论若概遵新例悉流边逺非所以仰体
　　皇上矜宥生全之意请
　　勅法司各照定例减等部议从之
　　康熙二年十一月刑部题覆山东总督祖泽溥审鞫原任按察使宋琬等通同于七谋反一案两议上请一拟极典一拟流徙将原任总督祖泽溥议处
　　上曰据审宋琬等原无通贼情节干证唐进夏吴八等亦坚称乌有叛逆重罪理应详审情实即行正法如虚即应免罪尔部将无确据之事悬揣定拟两拟俱属不合宋琬等着免罪总督祖泽溥亦免议处三年十二月兵部督捕左侍郎玛希纳等奏请嗣后首告逃人之人带有逃人之主同赴具告者准咨该督抚严查觧部若并无逃人取地方官保结咨报免提案内牵连之人质审
　　上曰不将被告干证提来质审则逃人获者稀少若提来质审不但牵连人多且往来提觧甚苦以后有首告逃人在某处某家者首告之人拿送地方官照发去口供止将窝隠之人令出质问若无逃人而挟仇控告或牵引妄扳将谎告之人加等治罪二十年六月直巡抚于成龙题直地方旗民杂处失事甚多道防正印等官为盗案干连沉滞深为可悯祈寛限缉获
　　上曰朕亲巡畿辅自山海闗以西永平以东一面傍海一面临边盗贼无地潜藏故剽刼犹少至玉田丰润遵化蓟州霸州保定诸处居民稠宻盗贼所以繁也今处分之例太严恐官民俱累着九卿详议以闻二十八年六月湖广道监察御史李时谦条奏弭盗事宜
　　上谕大学士等曰李时谦以盗案令文官举报而缉拿责之武官则盗贼可弭朕就根本处言之若果家给人足孰肻为盗然亦托之空言则易行之实事则难朕自聼政以来早夜孜孜惟以吏治民生为务凡事之可行与否俱加详审文官管民凡巡察乡村严缉奸宄是其専责今若置之不论独责之武官则州县兵少不但不足以缉盗即使业已缉获文官审讯时又谓其诬良为盗此岂可行者耶朕即欲降防申饬恐言官畏惧不言此事该部如常议覆三十年二月
　　上谕大学士等曰京师为辇毂重地人民商贾四方辐辏京城内外统辖必有専责俾稽察奸宄消弭盗贼然后商民得以安堵令城内地方既属歩军统领管理城外巡捕三营又属兵部督捕衙门管辖内外责任各殊不相统摄遇有盗案反难查缉嗣后巡捕三营亦令歩军统领管理京城内外一体巡察责任既専则于芟除盗贼安辑商民庶有禆益其三营事务着确议归并管理三十三年四月刑部等衙门议覆民人髙宏擢殴死伊兄髙宏先应正法
　　上谕大学士等曰此案原供内有髙宏擢之父髙升因伊子髙宏先暴恶先行砍害之语今悉删去但苟且定议人命闗系重大即使防意未当亦冝据理执奏况议此案者止满洲官一员汉军官一员似此闗系人命事情不多令司官详察防议苟且结案可乎刑部严加申饬嗣后倘仍蹈前輙决不轻恕三十九年九月刑部奏口
　　外偷盗马匹之范崧拟立斩
　　上曰用兵之际严盗马之禁故行即斩今海宇升平兵革不试仍照前例即斩殊属可悯范崧着从寛免死照例减等发黒龙江给披甲伊彻满洲为奴四十年十一月
　　上谕大学士等曰嵗内秋审重案朕皆一一详阅其字句错误处甚多此皆人命案件闗系最重即一字一句不可错误乃九卿等自七月至今阅视数月其字句错误处并未防出一二何也此属伊等専任似此怠忽不加详慎可乎刑部刋此档案先不详审殊属不合着交都察院严察议奏近防部院事件亦多错误朕凡事详阅即一字之讹亦为改正嗣后尔等宜加敬慎毋忽四十五年十一月大学士等以秋审情实罪犯七十人请
　　防
　　上将招册逐一详阅反覆审定勾决者二十五人谕大学士等曰四辅臣时每年勾决动至百余人朕亲政后数十年来每遇勾决凡有一线可原未尝不从寛宥直至万无可疑始予勾决至于光棍及有闗主仆之分者其罪断不可寛也五十一年十二月
　　上谕大学士等曰朕办事有年凡人命审拟事件要期悉当乎理今陈汝咸条陈应照宋时洗寃録较定致命伤痕处所画一除鎗刀弓箭铜铁等器械外木棍等俱不作凶器夫人命事件将拳殴脚踢木棍殴打致死者酌量凶器轻重以定罪之轻重则事必致舛错如针乃最防之物将针刺人致死岂可谓针非凶器而免其罪乎孟子云可使制梃以挞秦楚之坚甲利兵由此观之木棍亦凶器也
　　雍正元年十一月九卿议覆尚书卢询条奏捕盗官役设立赏格其窝主发黒龙江得
　　防此议尚未详尽从来盗案内盗首脱逃报称病故者甚多如何使盗首必不漏网盗案不致羁迟之处应详议至于窝主有窝强者有窝窃者有知情者有不知情者有分賍者有不分賍者律内分别立决监候斩绞以至杖笞开载甚明今概行议遣黒龙江可乎又议获盗过半免其治罪过半之外拿获一名赏银十两等语夫获盗过半免其治罪足矣过半之外拿获一二名即加
　　赏赉不过地方官酌量行之以示鼔舞又何得预定数目援为定例乎详议寻议承缉各官不获盗首者虽获盗过半仍案限分别议处如盗首果系病故查有实据方准免其处分捕役拿获盗首令州县官从优赏赉其不获者将家口监禁勒比至窝盗之家知情存留分别定以杖流存留三人以上者充发三姓地方着为例二年六月九卿议覆觉罗塞徳疏言逃人例甚严而限期又迫地方官惧罪隠匿反得潜藏应如所奏嗣后逃人在该地方居住已过一年地方官不行拿获者降一级留任十家长里长隣居及窝主俱照不应重律责三十板完结不及一年者免议倘过二年发觉仍照从前定例治罪所居之家不知情者免议其逃人在逃所置有产业者将一半入官在逃之单丁男妇年过六十或原有废疾即未及六十而伊主愿令为僧道者俱免照逃人例治罪若逃后自改为僧道及故将其身残毁者照逃人定例又部议盗犯审实之后陆续狡供于某案行刼者概不准行至其板出伙盗在别处已经审实定罪者不必提审对质但行文问取口供查两案轻重从重归结以杜借案迁延脱逃等弊七月议定官员人等有一人而两案犯罪者前案罪轻先行题结俟后案审明仍将前案所拟轻罪叙入然后就本案所犯重罪按律定拟如前案已拟重罪后案罪轻扵前亦将前案所犯重罪声明仍归前案定拟如有数案犯罪将各案所拟应得之罪俱简叙入本内具题请
　　防八月议官员挪移钱粮有多至数万两者或以罪止拟流而任意挪用或以罪无逓减而有意不完嗣后挪移一万两以上至二万两发边卫充军二万两以上者照侵盗例拟斩俱限一年全完免罪二年完者减二等三年完者减一等三年限满不能全完查未完之数照例治罪三年二月议定官员亏
　　空系挪移者仍照雍正二年定例计银数分别定罪至二万两以上者照侵盗例拟斩俱限一年追完免罪二年完者减二等三年完者减一等至侵欺之员请自雍正四年正月为始一千两以下者仍照监守自盗律拟斩准徒五年一千两以上者拟斩监候秋后处决遇赦不准援免四月刑部议覆云贵督臣髙其倬条奏一黔省境接川楚奸棍苗顽互相勾结贩卖人口一事最为地方之害嗣后定例地方官于一年之内有能拿获积匪苗顽者计人数分别议叙倘不能查缉为别处官弁拿获者亦计人数降革至窝藏防送及牵合之人亦分别严加惩治其外省客民有买贫民子女者令报用官印不许买至四五人违者仍照兴贩例治罪一黔省与楚滇粤接壤多民苗互相仇杀抢刼之事嗣后定例夷人越界未曽为非者拿送本省如系偷盗抢夺助人仇杀者即在拿获之省审明发落又黔省有拿白放黒之习如被人刼杀力不能报复将无千之家夺其人口牛马投以寃单令代为报复如不能代其报复则勒索银两取赎嗣后定例照依应得之罪加一等究拟五年二月兵部议覆云贵督臣鄂尔泰疏言一苗民逞凶皆由兵器嗣后苗民出入止许佩数寸小刀所有一切军器悉令缴出如有私造者即行正法一营汛兵丁不得践踏禾苗生事扰害如该汛文武官弁不加钤束照溺职例治罪一凶苗刼杀原非三五塘兵所能擒获应令防汛各员一面申报督抚提镇一面率兵擒拿所获贼犯文武官防同审结四月部议律载犯罪事发逃走扵本罪上加二等罪止杖一百流三千里凡知他人事发而藏匿在家者减罪人所犯一等不知者勿论立法过轻以致任意潜逃朋比隠匿请嗣后负罪潜逃之犯除笞杖等罪仍照律行外其徒流斩绞等罪皆加等定拟其藏匿之家除不知情者仍照律行外知情者民人照本犯原罪治罪若系职官革职仍照本犯原罪不准折赎又奉
