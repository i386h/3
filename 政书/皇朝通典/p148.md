<!-- { "loadSidebar": true } -->
　　律吕正义后编中声篇曰问宫最浊商次浊角居中征次清羽最清然则角乃中声乐不以角为君而以宫为君何也曰沈括曰浊为宫稍清为商最清为角清浊不常为徴羽斯言最是夫音大则浊小则清自宫以下清至于羽而止自羽以上浊至于宫而止然管子言五声数徴羽大于宫然则宫之上有徴羽犹夫角之下有徴羽也羽之下不容复有声必转而之乎宫之上乃可是以沈括曰徴羽清浊不常夫徴羽必转而之乎宫之上乃可然则宫乃中声正声君声而不可以紊欤【按此条本论中声以证旋宫必用倍律然正发明五声清浊之防故列于此】　律吕正义八音乐器总説篇曰八音之乐各从其类而制器尤宜探其体要书曰诗言志歌永言声依永律和声八音克谐无相夺伦盖生于人声成于乐器而宫调运于其中所以节人声而裁乐器也古圣人初制律吕以和五声然后被之八音金石有厚薄轻重之差刳竹有空窍短长之别丝音则徽柱散实以分声调土乐则中空容积以较度分革木虽止一声亦皆有所由起要之莫不以律吕五音之倍半准其损益葢丝与金石为一类假人力以生声者也竹与匏土为一类假人气以生声者也革与木为一类所以为乐之节奏者也然八音之中备律吕隂阳之体叶宫调声字之全惟丝竹为最要何也金石之器以律吕实积容受分量较其厚薄轻重其为体也虽各不同而为用则一器独限一声而已匏土之器其声生于空窍其分定于容积与竹音同革木之器虽不以律吕之法为准则而其度分亦皆依黄钟而得数要之皆所以应和乐之始终节奏耳夫六经所载八音备具然堂上之乐贵人声而以丝音为主堂下之乐贵人气而以竹音为主竹之声在虚虚之多者声浊少者声清而多少之数定于中空之围径短长丝之声在实实之多者声浊少者声清而多少之数定于丝纶之巨细分度所以然者竹音之乐十二律吕为之本相与比例推求而取其声由于比例推求而得其数其围径长短加分减分总不越乎十二律吕之范围大者用其大体本形之度分小者用其小体本形之度分而后竹音诸乐之声字各归于律吕之位而各应于律吕之宫调焉葢竹音诸乐依人之气而生声故本之中空容积之多寡而无与乎形体厚薄之度分也丝音之乐五声二变为之本相与比例折取而察其声由于比例折取而得其分其丝纶巨细徽柱逺近总不越乎五声二变之范围大者用其大体本之度分小者用其小体本之度分而后丝音诸乐之声字各得五声二变之位而各应于律吕之宫调焉葢丝音诸乐依人之力而生声故本之丝纶之巨细长短而无与乎形质之大小也必使丝竹之器一皆协于十二律吕五声二变之正而众音之器所应宫调声字又皆协于丝竹之音然后诸乐之大本可得而论焉律吕正义后编八风篇曰问史记以八风协十
　　二律始于不周风终于阊阖风始于应钟之吕终于无射之律风何以不始广莫而始不周律何以不始黄钟而始应钟遂使十二辰以亥始以戌终亦有说乎抑传述之误也曰天地之本固如是也不观诸易乎易曰干知大始又曰干西北方之卦也若是乎十二律吕虽始于黄钟十二辰虽始于子而言其大始固必在西北也西北者戌亥之交不周风居焉故风始不周也阳无可尽之理变于上则生于下无间可容息也故以四序言之则十一月一阳生而为十二辰之始以二气言之九月之剥而为纯坤则阳已生焉何也无干则不能成坤坤画断处即干之充塞于其内已全其纯干之体也则知非阳之絶而复续直是未尝絶也有表里而无絶续此隂阳之情状也曰史记之义亦精矣而他书无以戌亥为始终之防者何也曰黄帝素问言五运六气以戌亥为天门五运六气皆八风之所为故必以戌亥为终始十二律吕亦八风之所应故律书所言与素问相表里也曰六经中犹有可证佐者欤曰文王后天之卦固如是矣干坎艮震巽离坤兑岂非始于干而终于兊乎干者亥也兑者酉也兑干之交戌亥之防也
　　五声十二律旋相为宫
　　律吕正义十二律吕五声二变篇曰言乐者皆知三分损益隔八相生然此二者义各有在不可一概而论三分损益乃制律之则也古圣人立为算术以别十二律吕相生之度凡金石之厚薄丝竹之长短皆依以定焉隔八相生乃审音之法也审音之法必取首音与第八音叶和同声以为之准即首音八音之间区而别之以为五声二变则清浊之相应髙下之相宣皆赖以生焉但五声二变有施于管律者有施于度者其生声取分各有不同自汉唐以后皆宗司马氏淮南子之说以三分损益之术误为管音五声二变之次复执管子音五声度分而牵合于十二律吕之中故管律度俱不可得而明如旋宫图黄钟为宫太蔟为商姑洗为角蕤賔为变徴林钟为徴南吕为羽应钟为变宫至半黄钟复为清宫大吕为宫夹钟为商仲吕为角林钟为变徴夷则为徴无射为羽黄钟为变宫而半大吕复为清宫夫正律为宫至半律而仍为宫正律为商至半律而仍为商则宫商一定而旋宫之义已失且阳律而杂以隂吕隂吕而杂以阳律隂阳相杂而取声之原亦未为得是葢各守所传固执一理而未始备制律吕之管以审音也间尝截竹为管详审其音黄钟之半律不与黄钟合而合黄钟者为太蔟之半律则倍半相应之説在音而非管音也明矣又黄钟为宫其徴声不应于林钟而应于夷则则三分损益宫下生徴之说在度而非管律也明矣是知古圣人审定律吕隂阳各六阳则为律隂则为吕意固有在也孟子曰不以六律不能正五音郑康成大司乐注六律合阳声六吕合隂声国语以六吕为六间非隂阳分用之证耶吕氏春秋以三寸九分之管为声中黄钟之宫非半太蔟合黄钟之义耶是以即隂阳之分者言之则阳律从阳隂吕从隂各成一均而不相紊故今所定黄钟为首音宫声次太蔟为二音以商声应姑洗为三音以角声应蕤賔为四音以变徴声应夷则为五音以徴声应无射为六音以羽声应半黄钟为七音以变宫声应此阳律之五声二变也至半太蔟为清宫而与黄钟应则阳律旋宫之义见焉如定大吕为首音宫声则夹钟为二音以商声应仲吕为三音以角声应林钟为四音以变徴声应南吕为五音以徴声应应钟为六音以羽声应半大吕为七音以变宫声应此隂吕之五声二变也至半夹钟为清宫而与大吕应则隂吕旋宫之义见焉所谓隂阳以类相从而不杂者此也若夫以隂阳唱和而合用之则一律一吕折中取声使隂阳之气得以相兼故黄钟之宫为浊宫大吕之宫为清宫浊者不得掲之使髙清者不得抑之使下惟定宫声在黄钟大吕之间而可浊可清始能兼律吕之用黄钟大吕既合而为宫则太蔟夹钟合而为商姑洗仲吕合而为角蕤賔林钟合而为变徴夷则南吕合而为徴无射应钟合而为羽至半黄钟半大吕合而为变宫是又隂阳唱和律吕合用者也騐之于乐器排箫钟磬各一十有六正隂阳之分用者也今箫与笛一孔而兼律吕一音而能髙下正隂阳之合用者也至于箫笛之最上一孔适当出音孔上第一孔之半而声低一字即宫声之半不应宫声而为变宫者也按其体推其数制以器审以音莫不确然有据而无纎毫之可疑则五声二变运于十二律吕之中诚有一定不易之至理也【按杜典旋宫法以隂阳相杂者为言盖沿后汉书之误　　　圣祖仁皇帝心通天矩审定元音知古人用乐于清浊隂阳有相合而无相杂乃以清浊分均使阳纯用律隂纯用吕定论攸昭洵足以袪万世之惑矣】律吕正义后编律吕分均篇曰问后汉书以黄钟
　　为宫太蔟为商姑洗为角蕤宾为变征林钟为征南吕为羽应钟为变宫其余各宫以类从焉国语七律韦昭注遵用其説歴代因之朱子亦曰七律自成一均其声自相协应江隣几杂志六律为宫则商角以律应徴羽以吕应六吕为宫则商角以吕应徴羽以律应律应律吕应吕为从声律应吕吕应律为变声然则一均之内律吕互用由来旧矣今钟磬排箫以六律加二倍律为阳均六吕加二倍吕为隂均阳纯用律隂纯用吕则前古未之有闻自律吕正义创之果可为万世法乎曰音之有七也以第八音与首音同故左传有七音国语有七律七增一为八然后还宫之用足故周礼钟磬各八为堵十六为肆此古今之所同而人之所共知也然则弦则半分与全分应自首音至第八音计得六分五声各得一分二变各得半分在管则半律不与全律应而下律之半乃与本律应自首音至第八音计得七分五声二变各得一分故黄钟为宫则征声不与林钟应而与夷则应羽声不与南吕应而与无射应变宫不与应钟应而与半黄钟应至半太蔟乃复为清宫而与黄钟应前编言之綦详此则秦汉以下乐书沦亡后人疑之而不能知知之而不能断自
　　圣祖仁皇帝精其数制其器审其音确然定之而无疑而亦为有耳所共晓是直与黄帝造律先后同揆而万世莫能易者也夫律管也其不可与同日而语理之自然者也管子曰凡将起五音先主一而三之四开以合九九以是生黄钟小素之首以成宫三分而益之以一为百有八为徴有三分而去其乗以是生商有三分而复于其所以是成羽有三分而去其乗以是成角此乃以音五声之分而言故曰黄钟小素之首而数止于五未尝及十二律吕也凡此虽未析言管之不同而要各不相混夫既不相混则亦无庸析言之矣至淮南子乃取管子五声之分而衍之以至于十二然虽用十二律之名而犹是音之度未即以为管也史记律数九九八十一以为宫乃音之度自为一段黄钟八寸十分一以下乃律管之度别为一段是虽用十二管之分数而亦未即以管为也逮后汉志则直曰京房受学焦延夀六十律相生之法黄钟为宫林钟为徴云云又曰竹声不可以度调故作准以定数准之状如瑟长丈而十三间长九尺以应黄钟之律九寸中央一下有画分寸以为六十律清浊之准始以律准而后又以准律于是管混淆而度数遂不可辨矣梁制四通亦犹夫是然房曰竹音不可以度调则犹疑律与之不合葢如音林钟之分不应林钟之律而应夷则之律之类而特不知之非管九尺可为宫而不可以为黄钟六尺可为徴而不可为林钟八尺可为商而不可为太蔟而六十律之度皆后世所谓变律或用之而管则不可用耳自房以后则又皆祖房之失而并所谓竹音之不可度调者亦不可攷夫有缓急非管则不定孟子曰不以六律不能正五音谓竹不可以度调岂待智者而后知其谬哉明郑世子载堉谓八音当以竹为首竹以律为首黄钟半律不与黄钟应而半大吕近之是亦实有攷据而具卓识者然未能宻考算数多截律管而得半太蔟之与黄钟合依然局于袭误而莫之能辨此则所谓后人疑之而不能知知之而不能断者也问者曰今之所定固为有耳所共闻而自东汉以来何以独无一人闻而知之者耶曰朱子有言十二律皆在只起黄钟之宫不得所以起不得者只是尺不定
　　圣祖仁皇帝始得黄钟声气之元故五声之分际隂阳正半乃得皦然明白汉晋而后人未尝闻今日之元声则当日之失宜其不能辨也
　　五声十二律相生法
　　【臣】等谨按古来论乐者皆以黄钟为律本累黍候气聚讼纷如
　　圣祖仁皇帝圣神天纵审定古今尺度累黍布算纵黍百粒得今尺十寸之全横黍百粒适得今尺八寸一分之限因定今尺七寸二分九厘正古尺九寸即
