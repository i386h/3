<!-- { "loadSidebar": true } -->
　　谕湖广四川廵抚凡民人有自湖广往四川种地者各于往囬时造册移送时湖广民人徃四川开垦者毎将原籍田产变卖至五年起徴之时复回湖南争讼原产故有此制山东民人往口外种地者亦如之五十三年准甘肃各村堡中有荒地未种者拨给无地贫民耕种官给牛种五十五年廵抚绰竒勘阅肃州迤北地方及嘉峪闗锡济木金塔寺逹哩图方城子等处地可开垦请招民树艺
　　雍正元年
　　世宗宪皇帝以国家承平日乆生齿殷繁开垦旷土于民
　　最有禆益
　　勅督抚以下等官加意劝督
　　谕凡有可垦之处聼民相度地宜自垦自报地方官不得勒索胥吏亦不得阻挠陞科之例水田仍以六年旱田寛至十年着为定例准山西河南山东旷地开垦无力者官给牛具起科后给与执照永为世业又以濒江近海之区定例十年一丈者恐未及年数即有坍涨令不时清查无拘十年之例【六年复定五年一丈】二年
　　上以国家休养生息户口日繁务使尽力田畆家给人足勅直省督抚各董率有司实心劝督咨访疾苦有毫妨于农业者必为除去毎乡中择一二老农之勤劳作苦者优其奨赏以示鼓舞其不可耕种之地课令种树禁非时斧斤牛羊践踏及盗窃之害牧养亦令乳字以时
　　又
　　谕四民士为首农次之工商为下士子学成用世国家荣之以爵禄而农民勤劳作苦以供租赋飬父母育妻子其敦厐淳朴之行岂惟工贾不逮亦非不肖士人所能及令州县有司择老农之勤劳俭朴身无过举者嵗举一人给以八品顶帯又令各督抚率所属举行劝农之典有轻视民隐不实力奉行者以溺职论又以西宁布隆吉尔地方遥逺招垦人少令直山西河南山东陜西发遣军流之人有能种地者前往开垦官拨给地畆牛种耕具三年起科是年总计天下田土共六百八十三万七千九百一十四顷有竒四年清丈张家口外地畆设同知一员分畆为十分限年招垦又令直州县劝民树植桑麻枣粟及种菱藕畜鱼鳬之属五年
　　上以隐匿开垦定例甚严或吏民恐一经首报追究从前
　　欺隠之罪
　　谕各省官民限一年首报其从前侵隐之罪悉从寛免未纳之钱粮亦不复防以雍正七年为始入额征解山东省首报地一千七百四十余顷六年令再展限六月又令云南贵州二省广行开垦官主捐垦者按户多寡议叙所垦之田归于佃户民间自垦者仍给为世业又江南省安河淀水家墩新淤地数千顷山阳盐城二县海口疏通新涸地六千顷均给民耕种分别年分输税又各省荒地如积鹻未消浮沙涨漫山石硗瘠低洼积水之区难于开复者仍令设法开垦不入年限之内五年遣科道等官清丈四川田畆六年以甘肃宁夏之察罕托辉地平衍可垦
　　遣大臣防同督抚濬治河渠得地二万余顷招民垦种官给房舍牛具籽种凡本籍绅士俱令开垦授业其陜西各属无业民户愿往者给与路费毎户受田百畆以为世业又浙江温州府之玉环山孤悬海外设同知一员招民开垦得田九百四十四顷有竒八年清厘四川田畆【四川开辟田土未经丈量隐占争讼五年遣科道往丈至是事竣较原册赢田千四百八十顷有竒】
　　勅四川廵抚宪徳布政使髙维新于额粮稍重州县清丈之后仿适中之科则核减又准四川报垦田地分别年限起科【谨按四川省自雍正元年令该督抚劝谕开垦其民苖愚钝不知垦之法者择湖广江西在蜀之老农给以衣食使之教垦俟有成效题给老农顶帯六年议准各省入川民人毎户酌给水田三十畆或旱田五十畆若有子弟成丁者毎丁增给水田十五畆或旱田二十五畆丁多不敷飬赡者临时酌增至是松茂川东永寕建昌四道报垦荒田六千八百五十五顷荒地二万九百五顷各有竒荒田垦种六年起科荒地垦种十年起科】十一年令四川苗疆山林坡冈之间招民垦种十二年令山东河南选
　　善种旱田者赴广东髙雷亷琼等州教之耕种十三年申定地方官报垦不实处分又申清丈江南江西湖广沿江沙滩坍涨陞除不实之禁又定江
　　苏漕田芦洲陞科不实之禁【腹内地畆曰漕田近水泥滩沙地曰芦洲或有新涨已成漕田仍报芦课芦洲久成熟地不转则陞科者故有是禁】十三年八月
　　皇上登极
　　谕曰朕见各省督抚题报开垦者纷纷不一至于河南一省所报畆段尤多而闽省继之访察其中多有未实或由督抚欲以广垦见长或由地方有司欲以陞科之多迎合上司之意而其实并未开垦不过将陞科钱粮飞洒于见在地畆之中名为开荒实则加赋非徒无益于地方并贻害于百姓也嗣后各督抚遇造报开垦畆段务必详加查核实系垦荒然后具奏不得丝毫假饰以滋闾阎之累
　　乾隆二年
　　谕方今天下土地不为不广民人不为不众以今之民耕今之地使皆尽力焉则蓄储有备水旱无虞乃民之逐末者多而地之弃置者亦或有之纵云从事耕耘而黍髙稻下之宜水耨火耕之异南人尚多不谙北人率置不讲此非牧民之责谁之责欤朕欲天下之民使皆尽力南畆而其责则在督抚牧令必身先化毋欲速以不逹毋繁扰而滋事将使逐末者渐少奢靡者知戒蓄积者知劝朕即以此别督抚之优劣至北五省之民于耕耘之术更为疎畧其应如何劝戒百姓或延访南人之习农者以教导之牧令有能劝民垦种一嵗得谷若何三嵗所储若何视其多寡为激劝毋轻率劾去使乆于其任则与民相亲而劝课有成令部臣详悉定议寻议仿周礼遂师之制于乡民之中择熟谙农务素行勤俭为闾阎信服者每一州县量设数人董劝其地方官考绩之法均寛以嵗月如劝戒有方境内地辟民勤谷丰物阜督抚于三年之内据实题报官则交部议叙老
　　农量加奨赏从之
　　命南书房翰林同武英殿翰林编纂授时通考凡播种之方耕耨之节备旱捕蝗之术散见经籍及后世农家者流之説皆取择焉又
　　谕令各州县于春耕秋敛之时亲为履畆察其勤惰稽其丰歉凡事有利农者申请举行定承垦荒地例凡土著流寓呈报开垦者以呈报在先之人承垦又清丈江南靖江县坍涨田地【谨按靖江濵河之田涨则均减坍则均增五年清丈之例时未举行致有一户报陞而通邑减一户报减而通邑陞者至是陞免核实】五
　　年
　　谕民间多辟尺寸之土即多收升斗之储乃往往任其闲旷不肯致力者或因报垦则必陞科或因承种易致争讼以致愚民退缩不前嗣后凡邉省内地零星地土可以开垦者悉聼本处民夷垦种并严禁豪强首告争夺其在何等以上仍照例陞科何等以下永免陞科之处各省督抚悉心定议续议准直零星地土在二畆以下者山东山头土角以及河濵溪
　　畔在中则以上不足一畆及下则以下不足二畆者山西瘠薄下地不成邱段在十畆以下者河南上地不足一畆中地不足五畆髙冈砂碛下隰低洼之地江苏山头土角沟畔田塍竒零隙地安徽水田不及一畆旱田不成二畆者江西山头土角不及二畆砂石间襍坍涨不一者福建竒零田地不及一畆或虽及一畆而地角山头不相毗连者浙江临溪傍崖零星不成邱段者湖北旱地不足二畆水田不足一畆者湖南竒零土地髙滩阪隰种植稻禾不及一畆杂粮不及二畆并峯头湖泽之隙不成邱段者陕西甘肃其山头地角砂碛之地聴民试种至平原空地在开垦未及起科之年地或鹻卤者四川上田中田不足五分下田上地中地不足一畆山头土角间石杂砂者广东山梁冈陁砂砾夹杂者广西平原成片段之地上则中则水田不足一畆旱田不足三畆下则水田不及五畆旱田不足十畆者云南砂石硗确水耕火耨更易无定及不能引溉或低洼不能定其収成者
　　贵州依山傍岭工多获少土浅力薄者均免陞科其余减则分别年限起科河南廵抚雅尔图上言豫省旱田可改水田者甚多旱田赋轻水田赋重一经改种必湏题请加赋小民未免观望
　　上谕河南民人愿将旱田改为水田者钱粮仍照原定科则免其加赋又准湖北旱田改水田者亦照河南例又定湖北承垦官民田地例凡承垦官地者以具呈之先后为定承垦民地者先责成业主业主无力许他人承垦为业六年议准陜西无主荒地官为招垦给照为业若本地人力无余准邻近无业之人承垦编入土著其平衍易收之地毎丁授地五十畆山冈沙石之地毎丁授地百畆如父子兄弟均系壮丁酌量加增七年议准原垦佃户之子孙业主不得擅更业主子孙欲种者将肥瘠地畆各分一半若业主他徙承佃之户久经应差纳课业主子孙回籍计其抛荒年分酌量分给如过三十年以外者防不分给在一二年之内者将当年所获给承种之户次年再归业主十一年
　　上以广东髙雷亷三府荒地硗瘠居多令该地民人垦种者概免陞科并为世业十五年申弓尺盈缩之禁凡新涨新垦陞科之田务遵部式丈量不得仍用本处大小不齐之弓十八年
　　谕广东琼州为海外瘠区贫民生计维艰查有可垦荒地二百五十余顷照髙雷亷之例招民开垦免其陞科是年总计天下土田七百八万一千一百四十二顷八十八畆二十六年回疆底定其从前安揷吐鲁畨回人移归故土所遗肃川威鲁堡熟地一万五千三百六十余畆陕甘总督杨应琚疏请募民承种从之是年山西大青山土黙特十五沟垦地四百四十余顷安西府属之玉门渊泉二县垦地千二百一十余顷四川屏山县大竹堡二处垦地一千一百八十余顷俱分别年限起科三十一年
　　谕滇省山多田少水陆可耕之地俱经垦辟无余惟山麓河濵尚有旷土向令邉民垦种而定例山头土角在三畆以上者照旱田十年之例水濵河尾在二畆以上者照水田六年之例俱以下则陞科苐念此等零星土地本与平原不同倘地方官一切丈量查勘不免滋扰令滇省此等地土俱聴民垦种防免陞科又议准凡内地及邉省零星地土聴民人开垦种植直江西不及二畆福建及江苏之苏州等属不及一畆浙江及江苏之江宁等属不及三亩陜西不及五畆安徽湖南湖北贵州水田不及一畆旱田不及二畆下地不论顷畆山东中地以上不及一畆下地不论顷畆山西下地不及十畆广东中则以上水田不及一畆旱田不及三畆下则水田不及五畆旱田不及十畆四川上田中田不及五分下田上地中地不及一亩下地不论顷亩云南及广东之髙雷亷三属不计顷畆奉天之山冈土阜河濵洼下之处不成邱段者不计顷畆俱免陞科是年总计天下土田七百四十一万四千四百九十五顷有竒三十二年准太仆寺牧厰空地招民开垦三十四年丰镇宁逺二防报垦一千五百五十五顷七十余畆又募垦吴县金山无锡丹阳寳山等县荒地三十七年募垦黄州府黄州卫荒地三十八年户部疏请招民佃垦定限起租
　　谕曰前以荒芜地畆及低洼之处毎易滋生蝻孽曾令裘曰修亲往履勘并令英亷等酌量可垦者令业主佃户垦种成熟其实系沮淤之区即为开掘水泡以杜虫孽而资潴蓄数年以来尚未办及此事于畿辅农田最有闗系者着周元理専明干妥员逐加踏勘将实可施工民间乐于认垦者聼从其便其荒芜低洼之区即酌开水泡以期日乆利頼三十九年定广东三水新安等县报垦荒地照旱田例起科四十五年开垦广西镇安府属水田四十九年开垦山西浑源州荒地五十年直查勘可垦荒地八百余顷请按八年陞科之例部请以盐鹻沙压难垦之地再限二年其实难施工之地仍令各州县随时踏勘俟其地脉转移即行招垦从之
