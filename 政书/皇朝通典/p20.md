<!-- { "loadSidebar": true } -->
　　上以京局二部钱法向以本部侍郎管理不无隐徇复行选差详察积亲督铸造寻以吏部侍郎陈廷敬兵部侍郎阿兰泰刑部侍郎佛伦左副都御史马世济管理于是佛伦请增办宝源局铜觔令每年按月铸足二十四卯不令匠役闲暇出局以杜私铸之更令钱制每文重一钱时铜价昻贵钱制厚重民间多私销牟利向定制钱千直银一两今银一两仅得易钱八九百文钱法侍郎陈廷敬上言更定钱制每文止重一钱既令私销者无厚利且可多铸钱十六万千九百二十串每年铸足四十卯按卯增铸从之其各省钱局俱令照新定钱式铸造定以铜六铅四配铸制钱之法【谨按　国初铸钱或听各闗于铜额内兼办铅觔或收用废钱旧器分别生熟铜配铸至是始酌定成数并令各省如式配铸惟云南以铅矿未开铜贱铅贵准以铜八铅二配铸】申定鑪役夹铸私钱之禁令钱法侍郎与稽察钱局科道监督等严行查究其有瞻狥纵容者各官均以失察论并定步军统领衙门巡捕三营官员协同查缉京城内外私销私铸不力者亦并照例议处二十四年复开福建铸局罢前代旧钱之禁时福建巡抚金鋐疏请禁遏经户部议准
　　上复以问内阁诸臣学士徐干学言古今钱相兼行使歴代皆然考梁大同宋泰始魏熙平金大定明太祖及明嘉请百六十年来古今二钱并用钱亦不壅况闽处岭外负山邻海非同内地听民兼用古钱似为至便于是凡民间搀和行使及各官失察禁例一切罢除二十五年复开广东省铸局增置肇庆府局钱幕亦铸广字二十六年开湖北铸局定户工二部钱法仍令本部右侍郎督理停止选差専员二十七年复定工部宝源监督仍差满汉司官各一人开福建台湾府铸局钱幕铸满汉文防字停云南省各局云南旧设鑪四十八座前已裁减二十四座至是以钱法壅滞从总督范承勲请将云南省城禄丰县临安府城防自县大理府城五局概行停止二十九年申定钱直不平禁例仍照顺治年定制每十文准银一分市肆交易每银一两毋得不足千文之数违者罪之申收买私钱之令民间私钱准限六月呈缴照铜价每觔给银一钱收买改铸免其治罪官不严查者毎起罚俸一年三十一年停广东及福建台湾府铸局三十三年令宝泉局每年开铸三十六卯每卯用铜铅五万斤三十四年停福建铸局复开广东铸局三十五年复开浙江铸局又以湖北昌字钱湖南南字钱式様轻小申禁行使【谨按二十六年已奉防严加申饬至是户部议照小钱例依限交収嗣后务铸造精工如仍搀和多铅督抚及司道官照例处分】三十七年
　　上诣盛京谒
　　陵见民间所用率多小钱旧钱两局钱使用者絶少令廷臣议私铸之禁凡内外文武各官失察者均从重处分是年停广东铸局三十八年议令民间自行销燬私钱交官收买每觔给银六分五厘其所收之钱仍于户部处存贮以便两局搀和鼓铸是年停浙江铸局三十九年停湖北湖南铸局四十四年户工二部疏言两局监督向系一年更代新旧接任情不能即知应以三年更代从之四十五年以旧钱价直甚贱大钱壅滞复定官为收买例并令山西陜西两省该管地方官查察闗口如有奸民贩运大制钱者拏获治罪是时山东长山县奸民铸小钱者多
　　上特差侍郎恩丕等往捕缉获又以既禁私钱若不收买流用民间者无日可尽遂令来年徴收山东钱粮每银一两折钱二千运至京城增鑪鼓铸俟私钱尽而止四十七年议令湖广旧铸南字昌字钱展限行使以五年为准五年后行者禁申定失察私钱处分凡有私铸及兴贩不法之徒该管地方文武官与押运官不行严缉察究者分别知情与不知情依律拟罪四十八年大学士等防议钱法轻小易于搀和以致私铸日多官钱壅滞若不稍更旧制钱法颇难疏通寻议定仍照顺治十四年钱式改铸每文重一钱四分务令分量凖足每千文准银一两旧铸小制钱每千文准银七钱俟三年后新钱足用时自行销燬五十一年巡抚潘宗洛以湖南新制大钱尚未敷用请拨京局大制钱四万串运往搭放以三年为限俟大钱敷用将小制钱尽数销燬从之五十三年令宝源局每年开铸三十六卯五十五年令宝泉宝源二局暂行收买废铜以充鼓铸于是奸民私销小制钱作废铜变卖牟利五十六年
　　上谕九卿科道防同户部确议寻议定嗣后钱局止许买旧铜器皿不准买新铸板块铜觔如有燬钱变卖者通行严缉禁止至五十八年并罢收买旧铜之
　　令停各衙门公费及官俸给钱之例因宝泉局每年所铸制钱不敷官工之用止令配给八旗兵饷其各衙门应支公费与汉官官俸每钱一串给银一两着为例
　　雍正元年铸雍正通宝钱令宝泉局开铸四十卯并令大兴宛平两县设立钱行官牙议平钱直毋使低昻以便交易其所铸新钱与顺治钱及康熙年间大小制钱相兼行使颁行天下增开云南鼓铸局四所时云南产铜日多足供鼔铸其省城之云南府及临安府大理府霑益州四处相近铜厰转运为便故各令开局鼓铸省城局鑪二十一座临安府局鑪六座大理府局鑪五座霑益州局鑪十五座每年开铸三十六卯遇閠加三卯钱幕铸满文宝云字嗣后他省铸钱俱用宝字为首次铸本省一字更定兵饷搭放制钱之制先是户部给发兵饷惟二月八月银钱各半搭放每逢放饷时钱价渐平过此仍贵至是从京畿道御史戴芝请更定每两月一次银八钱二兼放军民便之停止稽察宝泉宝源二局科道官専委钱法侍郎并满汉监督加谨鼓铸以清钱法其监督更代仍以一年差满为例二年令宝源局每年开铸四十卯所铸之钱除给匠役工价外俱令交送户部以备增搭兵饷之用三年令云南各局鼓铸制钱听其流通各省以便民用不必禁止出境复申私钱之禁行使者发黒龙江四年分宝泉局为四厰以旧厰为公署收贮铜铅西厰置鑪十四座东南北三厰各置鑪十二座共为正鑪五十座复于东南西三厰各置勤鑪三座北厰置勤鑪一座共为十座以备铜铅多余加卯鼓铸增设大使各一人及笔帖式二人并令宝泉宝源二局每年各开铸四十一卯申造用黄铜器皿之禁定限三年呈缴给价收买违者照私藏禁物例治罪严定各官收禁私钱不力处分裁云南各局鑪七座五年定宝泉宝源二局以所收铜器于定额外加卯鼓铸仍为四十一卯定铜铅各半配铸制钱例【谨按云南各局及后开之贵州四川两局以铜质髙低沙水异宜仍铜六铅四相配至乾隆五年改铸青钱始照京局之例是年更定宝源局移交户部放饷钱额每年本局存留十万串以备各工取用其余皆移交户部放饷倘遇大工需钱至十万串不能足用者另行奏请】行各省旧欠钱粮折收铜器之令熟铜定价每觔一钱一分九厘有奇生铜每觔九分五厘有奇各按成色觔两抵算六年定宝源局増设新厰鼓铸如宝泉局例共正鑪二十五座勤鑪六座增设大使二员于本部笔帖式内拣补七年申定钱值每银一两止许换制钱千文时奉天直隶等处钱值过贱故有是令并令各省一例遵行令江西浙江湖北湖南河南山东山西各收买铜器开鼓铸局钱幕俱用满文江西南昌府局铸宝昌二字浙江杭州府局铸宝浙二字湖北武昌府局铸宝武二字湖南长沙府局铸宝南二字河南开封府局铸宝河二字山东济南府局铸宝济二字山西太原府局铸宝晋二字是时惟粤西距京遥逺制钱到粤者少民间所用多系私钱每年虽有云南拨钱二万串不敷流转寻令于云南省城临安二局嵗拨钱六万串发运广西沿途截留以为搭放兵饷俸工之用其易银还滇悉如旧例开贵州毕节县铸局时贵州威宁州采铜有效大定府境内又产有铅矿巡抚张广泗奏请乃于毕节县城开局设鑪十座每年开铸三十六卯钱幕铸满文宝黔二字九年复定制钱放饷成数单月以一成搭放双月以二成搭放嗣后以钱数多寡酌定一成二成或增至三成按季具奏配给严贩运及囤积制钱之禁开江苏安徽铸局江苏设于苏州府鑪十二座安徽设于江宁府鑪四座每月各开铸二卯其钱幕俱用满文各铸宝苏宝安二字停河南宝河局山西宝晋局鼓铸十年更定宝源局监督一年为满之令改为二年期满并定满汉二员新旧互相更代之例是年开四川成都府鼓铸局设鑪八座每年开铸二十四卯钱幕满文铸宝川二字时陜西钱价昻贵户部议请云南嵗铸钱十万串发往易银还滇寻从云南巡抚张允随奏请开局于东川府设鑪二十八座钱幕亦铸宝云二字所铸钱发运陜西停江苏宝苏局及浙江宝浙湖北宝武湖南宝南等局鼓铸十二年复定钱制每文重一钱二分先是顺治元年每文铸重一钱二年改铸一钱二分十四年加至一钱四分康熙二十三年因销燬多仍改一钱嗣因私铸竞起于四十一年仍复一钱四分之制至是以铜价加增钱重铜多易滋销燬奉
　　谕宝泉宝源二局仍照顺治二年例每文重一钱二分并将钱様颁行各省照式鼓铸其见行一钱四分之钱亦令一体行使开云南广南府局铸钱运京停
　　湖北湖南广东办解滇铜时三省年采办滇铜解部每百觔费价十四两五钱部议若即于滇省照厰价买铜铸钱较运京鼓铸实多节省应令云南铸出钱文运赴汉口照运陜钱之例每百觔给水脚银二两三钱五分其附搭漕船运至通州毋庸议给水脚至通州运京应照运铜例毎百觔给脚价银一钱二分八厘统较从前铜铅解京运费毎百觔三两之数亦有节省云南巡抚张允随寻请开局于广南府设鑪九十四座照旧例于正额外加带铸钱及外耗钱钱幕亦铸宝云二字其运道令自广南府城运粤西另委员运至汉口听楚省转运到部遂停湖北湖南广东解办滇铜更定宝泉局监督以二月更代停安徽宝安局鼓铸十三年陜省钱价渐平停云南东川府局拨运陜西钱是时民间多行使翦边钱定翦边钱禁例及各官失察处分
　　乾隆元年颁行乾隆通宝钱除用黄铜器皿之禁户部尚书海望疏言铜器散用民间相习已乆一旦禁使勿用则其情有所不便缓之则互相观望急之则百丛生胥吏借此需索刁民借此讹诈得贿则卖官法不得则入人罪其一民隐既难上逹有司未必皆贤民间交纳铜器或有侵蚀扣尅仅得半价者或有除去使费空手而归者名为收铜实为勒取其二此等铜质本极粗杂一经镕化折耗甚多而工价不减在收买之时原费帑金所得不偿所失其三况黄铜乃系白铅配成今禁用黄铜而不禁红铜则奸匠皆将销燬制钱搀药煮白以成器皿较之未禁之先不特铜又多费适以昻其价值而速其销燬其四凡此四必究其根源以求变通之计夫自古钱文轻重必随铜价之低昻增减上年
　　世宗宪皇帝因私销之饬九卿议减钱数每文重一钱二分所以调剂夫铜贵钱重者业有成效固已不必屑屑于禁铜末务矣嗣后祗于云南江浙办铜之处设官分职统计部用铜觔采办如有余铜任民贩卖则鼔铸自得充裕而于国计民生均属有益
