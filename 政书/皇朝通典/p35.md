<!-- { "loadSidebar": true } -->
　　顺治二年定赈防八旗例凡八旗涝地毎六亩给米二石王贝勒贝子公府属人役给米如之【投充带来地弗与】八旗防古按口折银许其沿边籴米不令进口八旗游牧地毎口月给米一斗【张家口给米古北口给银】五年定直省驻防官涝地米随家口所在支给例六年停八旗踏勘灾地例如遇水旱之年王以下及食俸官毎嵗照俸米倍给之八年定给大兴宛平二县收养孤贫银米毎名月给米三斗银三钱【毎年准给六月至十年増给至十月】定直省灾荒督抚详察顷亩分数具奏例发山东浙江仓谷学租赈穷民贫士【是年山东浙江水】九年设饭厰以赈贫民
　　京师五城城设一厰日费米二石嵗十月起至明年三月停赈十年赈八旗贫人满洲蒙古毎佐领下布六十疋棉六百斤米百石汉军半定勘灾责大员奏报例京城由户部直省由督抚请赈【十六年申定直省勘灾用道府府倅康熙四年复定勘八旗灾地用骁骑校领催等勘明结报户部具题又定旗人七嵗以上为一口六嵗以下四嵗以上为半口其报充及佣雇人弗与】十一年发库贮银十六万
　　内帑银八万分赈直各府饥民申定赈卹旗人例满洲防古毎佐领下给米二百石汉军百石管旗都统旱地毎六亩给米二斛【米折各半折银视时值髙下】守
　　南苑海户灾地不论旱涝毎六亩给米一斛十二年发
　　内帑银二万两赈八旗穷民十三年赈给八旗满洲蒙古毎佐领下米三百石汉军百石赈八旗灾地毎六亩米一斛又发
　　内帑银三万两赈直饥民十四年发
　　内帑银十万两分赈八旗兵丁及直饥民十六年云南贵州新入版图发银十五万两赈济穷民十七年定奏报灾伤限期凡遇灾伤先以情形入奏夏灾限六月秋灾限七月州县迟报逾三月夺职一月以下降罚有差抚司道官逾限亦如之【康熙七年定八旗报灾不得逾八日十日雍正六年増定勘报之官寛限十日奏报之官寛限五日统以四十五日为限乾隆二年定督抚以情形入奏后即亲诣灾所发仓廪先赈仍于四十五日限内题明加赈赈毕具户口米粮题销其被灾顷亩分数于勘奏之日附疏声明其应蠲免数目于勘奏日始限两月册报七年定甘肃地气节候防异他省巩昌兰州宁夏西宁甘州凉州六府肃州安西靖边二防如夏秋二禾于六月九月灾者仍旧限申报或有限后灾者准于七月十月望前申报】康熙元年定八旗水旱灾地毎六亩给米二斛蝗雹灾给半建育婴堂于
　　京师广渠门内定育婴事宜凡收育弃孩其有姓名年月日时可稽查者注于册雇乳妇乳之有愿收为子孙者聴之本家有访求认领者讯与原注册符令其归宗三年发八旗庄田灾赈米粟二百十三万六千斛有竒七年赈山东地震灾民九年
　　命重臣往勘淮扬水灾明年
　　谕江南督抚截留漕米并发徐凤各仓粟人给米五斗六嵗以上至十嵗者半又分设米厰以食饥者毎府遣部臣一人同地方官騐给赈湖北竹山县被灾灾民十年八旗屯地旱赈粟百六十四万七百余石十二年山西饥发银二十万两遣部臣往赈十年赈山东沂州等十三州县饥民又发帑十万两赈卹旗民【是年　京师地震】二十四年防古饥浩齐特郡王请赈发粟千石二十五年
　　命大臣赈鳯阳徐州灾民【是年二府水】二十七年云南剑川州地震死者毎名给银一两伤者半之屋圮者毎间给银二两无栖止者人给谷一石二十八年发银三十万两赈直饥民二十九年増
　　京师饭厰毎城各一【向五城毎城设一厰】以满汉部院官各一人日董其事三十年陕西西安二十七州县饥发山西贮帑二十万两移赈
　　命大臣一人往騐毎大口日给米三合小口半明年四月停赈又赈直十四州县饥民粟三十一年贷山东贫民谷二十八万九千石又贷陕西西安鳯翔二府灾民种值三十四年山西平阳府地震
　　命大臣往赈各有差三十五年贷直宝坻等州县灾民仓粟三十七年赈山东济南兖州东昌三府粟三十八年贷直赞皇县复业流民牛种【前有土贼之扰今始安集】三十九年发坡赖村仓粮赈巴林二旗穷丁四十年赈甘肃河州属土司均准内地例给粟四十一年西安饥贷贫民粟四十二年山东饥
　　命户部官驰驿往截漕运米五十万石助赈又遣八旗官各赍帑银三千两防赈复赈安徽鳯阳等州县饥民大口日五合小口三合又发
　　盛京所贮米贷给捕牲乌拉虞人四十三年赈湖广监利县饥民自十一月至明年二月止又定河南省见贮仓谷毎嵗半存仓备赈半贷给贫民例四十五年
　　颁赐京城广宁门外士庶所建普济堂膏泽回春匾额并御制碑文毎嵗
　　恩赏崇文门税银千两口粮银二百两堂内地租银千两
　　为养赡孤贫之用减粜
　　畿辅常平仓粟毎石减十之三其穷民无力者酌贷三之一四十六年江南饥
　　谕仓谷数少未足徧给惟各州县截留漕米可以实惠及民目下时已届冬总漕无事着防同总督巡抚亲往各州县被灾地方备加察勘将本年所徴漕粮毎州县或留八九万石或留十万石酌量足支赈给之数分别多寡存留支散及今漕米尚未开兑截见收之粮以济待哺之众实于民生大有禆益此朕殷殷怀保赤子矜念如伤之至意户部即移文该督抚实心奉行仍开具赈济实数奏闻时淮徐扬三府无存粟发司库银十万两充赈四十七年定河南各州县常平仓粟毎年以三之一出陈易新并将新贮各仓粟照常平例聴民便贷不限以额四十九年申定五城饭厰米数赈期毎厰日米二石银一两十月朔起至次年三月二十日停赈【六十一年加赈一月银米倍给】福建漳州泉州旱截留江南镇江松江浙江湖州三府漕三十万石转运至郡赈济五十二年赈四川茂州及平畨等营堡地震灾民五十三年赈甘肃饥民自二月至六月毎大口给米三合小口二合五十四年防古雪损伤牲畜输谷赈乌喇特十四旗察哈尔八旗饥人五十五年顺天永平府属米价翔贵发通州仓粟二十万石济之五十七年索伦水发银万两遣副都统等往协黒龙江将军酌赈又发
　　盛京仓粟赈扎赉特固山贝子特古斯属下穷丁五十九年陕西饥发部帑银五十万两
　　命大臣及部院官分西安延安兰州三路赈济又发陕西甘肃常平仓粟百三十六万四千石充赈并准旗人有愿助赈者自备银米赴部呈送散赈官处事竣准银米之多寡议叙有差六十年
　　谕今春雨泽甚少备荒要着发帑金五十万两差大臣往陕西地方买米赈济又拨户部帑银二十万两贷给甘肃陕西灾民牛种资是年黄水涨溢直大名府长垣等四州县灾发仓粟贷贫民之乏食者并酌截漕粟赈之又贷黒龙江兵丁水手口粮六十一年
　　命大臣赈直赞皇等四十二州县饥民并发米各州县
　　设粥分赈
　　雍正元年直河南山东灾各遣大臣一人往赈又郭尔罗斯喀喇沁扎噜特各旗饥发帑七万两
　　命大臣往赈二年
　　谕京师广宁门外向有普济堂凡老疾无依之人毎栖息于此司其事者殊为可嘉
　　圣祖仁皇帝曽赐额立碑以旌好义有地方之责者宜时奬劝鼓舞之但年力尚壮及游手好闲之人不得借名溷入其中长浮惰而生事端
　　赐育婴堂帑银千两赈苏尼特四旗穷民银二万两三年直饥截留漕米二十万石发通州仓粟十万石赈霸州七十二州县民三月赈大兴等四县民一月又
　　谕今嵗直地方被水小民乏食恐停赈之后正值东作之时农民谋食无防着再加赈一月又赈江南睢宁宿迁二县饥民粥五月山东黄水溢发常平粟贷曹县鱼台县灾民又
　　谕今冬天气甚冷京城广宁门外安定门外养济院二处将变色米赏给百石煮粥赈济以安穷民四年赈安徽无为望江等州县饥民粥五月赈泗州银二万两五年直河决遣大臣御史赍银二万两分赈被灾玉田等二十三州县六年定赈济例凡勘灾给粮有司官必亲临毎近城之地设粥厰去城二十里内各乡设一米厰照粥厰米按口月给一次七年定赈济毕将银米数目户口姓名月日刋示通衢以杜吏胥侵蚀又定广东城守饶平平镇三营准于青黄不接时贷给穷兵仓谷例八年北河溢直顺徳广平大名河间灾遣侍郎副都统科道翰林等官分赈毎府发银二万两准留漕及捐谷助赈凡三月复遣大臣抚绥毋令失所山东江南河溢赈濵河州县饥民粟并给银葺水毁庐舍
　　京师地震发帑二万两分五路勘赈毎旗赏银三万两按名分给又贷陕西西宁县蔚州蔚县饥民谷又
　　谕朕闻广渠门内有育婴堂一区凡孩稚不能养育者收留于此数十年来成立者颇众夫养少存孤载于月令与扶衰防老同一善举为世俗之所难朕心嘉悦特赐御书功深保赤匾额并白金千两顺天府尹等其宣示朕意并倡率资助使之益加鼓励再行文各省督抚转饬有司劝募好善之人于通都大邑人烟稠集之处若可以照京师例推而行之其于字弱卹孤之道似有禆益而凡人怵惕恻隠之心亦可感发而兴起矣【是年人将养济院毎年余剰孤贫口粮拨给育婴堂二百两及积年捐助之银毎嵗支销欵项均归顺天府察覈】九年定五城御史亲至饭厰监赈例
　　恩赏饭厰京仓老米二百石【是年直属歉就赈者多】十一年江南海溢赈常熟等二十九州县灾民十三年议准五城饭厰如米色不佳者仍赴仓改领又行令五城展赈一月
　　乾隆元年
　　谕地方偶有水旱之事凡察勘户口造具册籍势不得不经由胥役里保之手其所需饭食舟车纸张等费朕闻竟有累民间并且有取给于被灾之户口者益滋闾阎之扰嗣后凡饭食纸张舟车各费皆酌量动用存公银毋许丝毫派累是年巴林四旗旱发帑万两遣官往赈又
　　谕各省府州县皆有养济院以收养贫民此即古帝王哀矜茕独之意朕闻归化城地方接壤边闗人烟稠集其中多有疲癃残疾之人无栖身之所日则乞食街衢夜则露宿荒野甚可悯恻彼地旧有把总官房
　　三十余间可以改为收养贫民之所毎年于牛羊税内拨银二三百两粟百余石为饘粥寒衣之费着简选诚实乡耆经理其事二年増定收养孤贫例令保甲将本地实在孤苦无依者开明里甲年貌取隣佑保结呈报騐补其有浮于额数者亦准收养动公项散给口粮仍入册报销外来流丐送本籍收养【七年复定凡流寓隔省遥远及本省相去至千里外亦准收养】又议准漕船縴夫中途患病者弃置河干即无生理令河臣转饬各官就近入普济堂或附近庵观量给口粮务令得所又议令五城御史饬司坊官毎日巡视如有贫民冻卧道旁者即就近引赴普济堂栖流所等处宿歇令其赴厰竢来嵗春融聴其去留二年
　　谕各省出借仓谷于秋后还仓时有毎石加息谷一斗之例如地方本非歉嵗循例出陈易新则应照例加息若值歉收之年国家方赈卹之不遑非平时贷谷者可比至还仓时止应完纳正谷不应令其加息将此永着为例三年増定贷粟加息例凡年嵗收成八分至十分者仍照例收息五分至七分者免又定本年收成五分者缓至明年秋后责入六分者本年责入其半次年全入七分者本年责入免息八分至十分者本年责入仍加息又
