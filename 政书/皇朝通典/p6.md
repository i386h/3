<!-- { "loadSidebar": true } -->
　　顺治元年定荒地屯种例【先是　国初定每佐领给壮丁十牛四于旷土屯田至是准州县卫所无主荒田分给民兵屯种】二年遣御史巡视屯田【寻裁廵屯御史归巡按兼管】三年更定屯田官制每卫设守备一员兼管屯田量设千总百总分理卫事裁原设指挥副指挥改卫军为屯丁其卫所钱粮职掌及漕运造船并都司行都司之制皆仍旧四年给江宁西安驻防园地江寜六十畆至百八十亩不等西安二百四十亩或二百十五亩不等惟浙江驻防官兵仍照京制支领俸饷不给田地五年准云镇屯田令军民垦种官给牛种量收租银【十五年归并山西驿粮道管理】定各省驻防官兵家口半携去者在京园地半撤全携去者全撤例六年定直隶屯地输租例天津葛沽等处屯地旧例上地毎亩六升中地四升五合下地三升今定果树菜畦水田苇地每亩科一斗麦地六升杂粮地四升五合定外省驻防初任官员未给园地者准拨给其加级陞任者不复添给例【给地六十亩以下者户部拨给六十亩以上者奏请拨给】七年裁汰卫军凡卫所屯田从前分给军丁承种者归并州县其有运粮卫所屯粮仍旧徴其无运粮卫所屯田俱照民田起科九年令广东屯粮本折各半徴收免其全征本色【谨案十年又定江南秣陵广武英武三衞屯粮准其折银康熙六年又以江南石城等卫屯粮改折太重令仍收本色十年复以广东屯粮十倍民赋令减额照民田重则每亩八升八合起征后又减广东卫所及河南等省屯粮均照民田征収】十三年定屯丁贴运之例向例漕船一艘派屯田百五十一亩今议定有屯带运卫所照数分派【杭宁温台各卫嘉湖严衢各所有屯带运】余田徴租银拨贴无屯卫所【金华等所绍处等卫无屯有运】至有屯无运卫所【金乡等卫有屯无运】有愿运者给田佥运余田亦征租拨贴无屯卫所运丁【康熙十年以屯田缺额每船给田百十三亩】招垦广西卫所荒屯十四年清查民田赋役册籍凡民册当差者卫所不得告攀军册有役者州县不得重派民佃军田者照地纳租不派军役军佃民田者止完正赋不派民役【先是湖广有运军班军操军三项各设屯田后裁汰班军操军归农止留运军以致军民册籍混淆至是厘正永着为例】十六年除四川卫所屯粮归并州县照民田起科十七年更定云南卫弁职田收租准俸例其田各归卫所编入户口以本七折三徴收【按云南向有卫弁职田收租准俸不纳税粮】
　　康熙二年复以江南屯粮归都司管辖四年归还德州圏地其驻防兵均如陜西例给粮五年以陜西卫所屯粮与民粮一体输纳无佥运领运之事不必改归都司仍令布政司总理六年议令投诚兵屯田湖广道御史萧震上投诚兵丁屯田四便疏一以投诚之众所携家口数倍正兵予以荒地牛种可为招徕之劝一以緑旗兵有防御之任屯田难投诚兵无汛地之责屯田易一以投诚兵随标月给饷粮嵗费八十余万使开垦荒芜三年起科既有兵饷又增屯赋一以各省荒地四百余万顷分给耕种军储日实户口渐繁故有是令又令广东云南屯田道稽察卫所各官及征收屯粮【十八年定江南屯田道考成视都司例二十六年复裁云南都司】十五年严荒田影射之禁【时卫所荒田坐落州县境内县勘则指为军地卫勘则诡为民田故令督抚檄州县卫所互核影射者罪】二十三年令湖南偏桥镇逺二卫地亩钱粮归并贵州征收【嗣后湖南屯粮则例屡更二十五年以铜鼓卫屯粮归并新宁县徴收三十六年辰州卫屯田归并泸溪县照民田征收又步城县有经征靖州卫屯粮改归靖州绥宁县徴收四十年以沅州龙阳黟阳靖州四州县屯粮偏重将赋役全书譌刋之数改正减免四十五年以清浪平溪二卫屯粮征米输运维艰准其徴银】三十一年以山西太原阳曲二县屯地给驻防官兵耕种三十四年
　　上以云南屯田钱粮较民田额重数倍改屯赋令照河阳县民田上则征收三十五年复议云南屯地钱粮亦照屯田则例五十七年减湖北沔阳卫屯田额粮【谨按沔阳卫屯田五百七十二顷八十亩有竒向系水淹洼地故令照湖南清浪卫减则之例毎亩征五升四合六勺】又丈量山西右卫荒地五十八年以河南河垦荒地给驻防官兵耕种
　　雍正二年定内地无运卫所悉并州县例凡钱粮皆归布政司管辖裁山西江南浙江江西湖广山东广东屯田都司浙江杭州征屯千总是年总计直省屯田三十九万四千五百二十七顷九十九亩屯赋银四十三万六千四百四十六两四钱屯粮百六万四千五百九十二石草四百八十七万一千三百四十五束各有竒三年定安西屯垦事宜凡驻防兵之不愿久住者召募民人更换择宜稼之处分屯其应募兵丁未习农业者就沿边州县雇农人为帮夫每兵三名给一使教农事俟资粮充裕再令携家永逺驻防五年定军田照民田给契上税例【每亩照贵州军田例纳税五钱给契】改江南建德东流二县屯粮归池州府经管【向例解归南昌抚州饶州三卫所】九年定屯卫田仍典与军户例凡私典与民者田归卫价入官仍治以罪
　　乾隆元年除广东屯粮羡余减各省屯赋重额【至十一年合计嵗减银一万二千两有竒】
　　诏减浙江严州卫遗漏减免银两【浙江屯粮向例每石徴银一两康熙年间特减改征银五钱五厘惟严州一所遗漏至是改照杭州前右二卫科则征收】减广西武缘县屯赋减浙江温州卫田赋【均照杭州前右二卫科则】停止贵州新设苗疆屯军时贵州总督张广泗请将逆苗絶产安设屯军
　　上谕数年以来经理苗疆原期宁辑地方化导顽梗并非利其一丝一粟是以彼处应输之正供朕皆仰体
　　皇考圣心永逺革除岂肯收其田亩以给内地之民乎从前屯田之意原因该督等奏系无主之絶产今看来此等苗田未必尽系无主之产或经理之人以为逆苗罪本当诛今既宥其身命即收其田产亦法所宜然殊不知苗众自有之业一旦归官目前虽惕于兵威勉强遵奉而非出于中心之愿安能保其久逺宁帖耶至于拨换之举在田地有肥瘠之不同而亩数又有多寡之各异岂能铢两悉合餍服其心使苗众无丝毫较量之念乎总之顽苗叛逆之罪本属重大国家既施寛大之恩贷以不死予以安全而此区区之产业反欲收之于官则轻重失宜非
　　皇考与朕经理苗疆之意矣奉
　　敕令张广泗即行停止其实在絶产令查明疏请寻议以惟逆苗絶户田产赏给屯兵垦种择形胜之地建筑堡墙以资捍御又
　　谕各省屯粮有原额粮则较重者悉行酌减【三年又减安徽懐逺卫军银减武平卫军田加征银】裁汰凉州府镇畨县栁林湖屯户设立屯长总甲分理【谨案镇番招民屯垦在雍正十三年至是以地方辽濶屯户众多酌留熟谙农事者余皆裁汰】四年招民承种安西镇口外屯
　　田五年严屯田私租之禁凡运军额设屯田止许得本年之租不得加租及立劵预支其已经加租之田令其回赎违者例以私典军田罪【六年令限一年清出归军赡运】八年清厘湖广军屯田凡典卖者如民买愿应差或军买随田应差者均免赎若民买不愿应差及军买而田去差存者均令原丁取赎力不赡者令典买之人每嵗助费以济漕运至故絶逃亡之户民人顶种现在纳粮贴运者田有出售仍令军户承买湖北卫所屯田亦如之十二年陜西提督拉布敦疏请口外八沟塔子沟等处设兵屯田从之十八年总计各省屯田二十五万九千四百十有六顷四十八亩屯赋银五十万三千五百五十七两屯粮三百七十三石各有竒【其归并各州县者不入】二十一年陜西总督黄廷桂疏请招民屯种移归鲁克沁回民所遗州熟地二万四千五百亩从之【吐鲁畨回人归附在雍正三年】二十二年清查陜西屯地银粮二十三年清查江西屯地田亩二十四年准州屯户加垦地亩改屯陞科二十七年甘肃栁林湖屯田亦如瓜州例改屯陞科初垦者照民田中则例续垦者照民田下则例纳赋【二十八年安西府渊泉县之栁沟布隆吉尔玉门县之靖逺赤金等处均准屯户加垦余地改屯陞科以为世业】三十一年总计各省屯田三十九万二千七百九十五顷六十七亩屯赋银七十八万四千九百二两粮百九万七千六十四石草五百五万六百二十束各有竒三十六年豁除江西袁州赣州饶州建昌四卫所坍没屯田粮赋三十八年
　　谕裴宗锡覆奏查办军屯请将上江下江无为等州十七州县向不归运之裁卫屯田加征津费所办非是而加征之名更属不能深体朕意朕惠爱百姓普蠲恩免不下数千百万惟期家给人足乐利永徴何独因清厘屯粮欲举百余年相沿之民产一旦忽议加赋朕岂肯为之且定以官为加征之名则防乎不可
　　寻
　　敕髙晋查办续结其江苏省并
　　谕照此办理浙江巡抚陈辉祖疏请民屯新垦丁银随
　　年摊征
　　上谕国家承平休养百有余年闾阎生齿日繁向来编审人丁按丁科则自康熙五十二年我
　　皇祖圣祖仁皇帝
　　特颁恩诏盛世之民永不加赋即以是年丁粮之数作为
　　定额仰见
　　皇祖惠爱黎元法良意美实我万世子孙臣庶所当遵守
　　不易者朕临御以来仰承
　　天祐
　　祖德累洽重熙无时不以爱养斯民为念岂肯于丁粮区区毫末之赋稍存计较乎况人数既多自地无遗利若求可垦之地则惟新疆乌噜木齐等处尚可招徕屯垦至于内地即问有东坍西涨其数甚微只须地方官照例妥办若以新垦民屯地亩复将丁银随年摊纳是与小民较及锱铢尤非惠下恤民之道所有各省办理丁粮俱着悉仍其旧三十九年除江苏省坍没屯田额赋四十年停民戸典卖屯田编入军籍之例但令从重津贴免其撤田定军戸自置民田另纳粮赋毋许搀入军田例除湖北监利县筑堤挖压军屯额徴四十一年准甘肃九家窑屯田八千八百三十三亩改归民田陞科
　　新疆屯田附
　　康熙五十四年
　　上以额德尔齐老图地近推河应屯田驻兵令将军费古等与喀尔喀汗防议寻以费古疏称苏勒图喀喇乌苏乌兰固木科布多等处土田肥美均可耕种请拨土黙特善种地兵丁千人每旗令台吉塔布囊一人督率屯种遣大臣一员监管又请于哈宻地方屯种均从之后又准都统穆赛等疏言科布多等处收获逾常请拨土黙特千人出兵归化城之土黙特兵千人令往耕种五十五年开巴里坤哈宻等处屯田凡发往军前効力人等有愿种地者许其耕种又议准尚书富宁请哈宻所属博罗尔图古哩克接壤之处并巴里坤都尔博勒津哈喇乌苏及锡济木达哩图布隆吉尔附近之上浦下浦等处兵丁有愿徃者亦令耕种是年冬苏尔德奏称都尔博勒津图古哩克哈喇乌苏所种地亩有秋寻议令备明嵗耔种五十六年增垦阿尔衮固楚实伯哩乌苏鼐玛尔塔呼埒克察罕郭勒等处荒地
　　命戸部侍郎梁世勲等督理巴里坤屯田五十七年令新旧开垦都尔博勒津图古哩克及回子扎萨克敏所种塔哩雅沁地所余青稞贮仓充裕军粮郎中苏赫等议叙有差六十年增垦乌兰固木地六十一年覈丈科布多乌兰固木等处地亩谷数雍正三年
