<!-- { "loadSidebar": true } -->
　　皇上亲诣行礼以承大典至
　　陞殿受贺所以肃万国之观瞻
　　御门听政所以综万几之体要俱应循照典礼以时举
　　行如此则
　　皇上之孝思既得尽展
　　国朝之典制亦属相符期以上慰
　　皇太后谆切垂谕之圣心即以副
　　皇帝遵奉
　　慈训之至意而臣庶仰望之忱均慰矣奏入
　　上召见总理事务王大臣面传
　　皇太后懿防诸王大臣议奏持服之礼酌古准今情理允协知道了九月癸丑管理礼部事务多罗履郡王允裪
　　等防议言
　　皇上大孝深纯断自
　　宸衷举行三年丧制臣等谨考载籍详慎酌议准古今
　　之宜揆情文之当仰遵
　　皇太后之慈训敬体
　　皇上之孝思
　　国朝之典制既符臣庶之舆情均惬谨条列于左一祭祀按礼记王制丧三年不祭惟祭天地社稷为越绋而行事注谓不敢以卑废尊是天地社稷之祭三年之内于古礼本当亲行明吕坤谓祖宗不轻于父母奉祭不缓于居丧何可乆废诚以天祖一理宗庙之祭亦当并举谨议凡遇
　　天
　　地
　　太庙
　　奉先殿
　　社稷大祀
　　皇上亲诣行礼或遣官恭代俱礼服行礼作乐先期斋
　　戒用素服冠缀缨纬视
　　祝版用礼服
　　朝日
　　夕月
　　歴代帝王
　　先师孔子
　　先农等祀遣官行礼咸用礼服作乐正祭之日皇上素服冠缀缨纬宫内祭
　　神俟百日后举行凡报祀之日若
　　皇上亲诣行礼具常服冠缀缨纬其承办祭祀职事人
　　员俱用常服至
　　经筵
　　临雍
　　耕耤等礼俱俟二十七月释服之后举行一朝防钜典体制攸关元旦朝正共球毕集万国瞻仰朝仪最重臣等谨议二十七月之内遇元旦朝贺
　　皇上具吉服陞太和殿不宣表不作乐常朝陞殿亦用吉服不作乐一御门听政典制至钜昔宋仁宗行三年之丧临朝改服孝宗于二十七日之后百官请听政援书经被冕服出应门之礼固请乃许是持服三年不废临朝听政稽之史册自古为然谨议寻常事件及引
　　见官员俱请于便殿办理百日后恭请
　　皇上御乾清门听政一冠服按谅隂之制先儒谓上古本无可考史载魏孝文帝唐徳宗释服后仍以素服练巾听政宋仁宗虽用以日易月之制改服临朝宫中实行三年之丧葢缟素不可以临朝前代行三年之丧者亦惟宫中素服而已朱子亦云人主不免于视朝听政岂可不酌轻重而为之权制此不易之论也谨拟百日内
　　皇上服缟素百日外请髪易素服诣
　　大行皇帝几筵前仍服缟素
　　御门涖百官听政恭诣
　　皇太后宫俱素服冠缀缨纬遇
　　陞殿受朝俱用吉服祭祀并一切典礼俱用礼服至二
　　十七月服满照百日礼致祭礼毕
　　皇上释服一宫中服制帝后齐体服制不容有异皇后持服自应遵照
　　皇上举行伏惟
　　皇后朝夕侍奉
　　皇太后兼有祭
　　神报祀之礼应于二十七日后在宫中素服遇一切典礼
　　日期俱礼服恭诣
　　大行皇帝几筵前仍用缟素
　　妃
　　嫔于二十七日释服二十七月之内俱素服遇一切典礼日期俱用礼服
　　皇子与诸王臣工同一在京诸王公大臣文武官员二十七日释服百日剃头自释服后各衙门有应行典礼及朝防坐班仍用礼服吉服从事外凡入朝奏事在署办事俱素服冠缀缨纬恭诣
　　大行皇帝几筵前则冠去缨纬二十七月服满
　　皇上释服后俱遵吉礼行一二十七月内门神对聫除太和殿
　　中和殿
　　保和殿
　　坤宁宫仍照常张挂外余处俱释服后张挂一各衙门进呈本章于二十七日百官除服后俱用硃印一在京王公大臣文武官员二十七日内不作乐不宴防一年之内不嫁娶其外省官员以及军民人等仍照从前定例行其门神对聫王公以下及有顶带官员俱于二十七月后张挂军民人等仍照常例行
　　制曰可十一月丁未恭上
　　大行皇帝尊谥曰
　　敬天昌运建中表正文武英明寛仁信毅大孝至诚宪皇帝
　　庙号
　　世宗【互见吉礼】己未
　　谕雍正元年我
　　皇考请髪及御门听政在
　　皇祖梓宫奉移
　　山陵之后今百日将届
　　皇考梓宫尚在
　　雍和宫若即剃头朕心不安但岁底新正又有
　　坛
　　庙祭祀大典朕当亲行者其礼当何如王大臣等确议具奏王大臣等奏言雍正元年元旦尚在
　　圣祖仁皇帝大事百日之内而奉移
　　山陵之期甚近是以
　　世宗宪皇帝请髪以及御门听政均得于奉移
　　山陵后举行今乾隆元年元旦已在
　　世宗宪皇帝大事百日之后而
　　山陵工程尚未告竣奉移之期尚早岁暮新正一应坛
　　庙祭祀大典
　　皇上亲诣行礼之处时有不同礼以义起应请皇帝于二十九日请髪十二月初一日后
　　御门听政于礼允洽从之又
　　谕王大臣议奏乾隆元年正月初一日朕躬若徃
　　雍和宫行礼不便具礼服亦不便摘冠缨于初二日再徃
　　行礼等语正月初一日朕躬若不徃
　　雍和宫行礼朕心如何得安况有雍正元年正月初一日皇考素服徃
　　寿皇殿门下行礼之例乾隆元年正月初一日朕躬前徃寿皇殿行礼毕在
　　观徳殿更素服于
　　雍和门行礼
　　乾隆元年正月丙申朔
　　皇上诣
　　雍和门行礼是日
　　雍和宫照常三次奠献停止举哀二月戊子尊
　　世宗宪皇帝陵曰
　　泰陵八月
　　谕本月十三日诣
　　雍和宫行礼据礼部奏称请照今年元旦之例
　　雍和门行礼朕思元旦乃天下臣民公共之大节只得勉从所请今朕一人诞辰非元年岁朝可比朕仍诣
　　几筵前行礼九月
　　谕礼部议奏恭送
　　梓宫发引时朕随出寰宇尊亲牌坊门跪于街南恭候过
　　后朕乗舆出西直门前徃恭候至于
　　灵驾到
　　泰陵三洞桥更换小轝时朕先至
　　隆恩门恭候到
　　陵后安奉次日祭毕即行还京等语
　　雍和宫奉移之日朕不忍于城内乗舆前徃应步送出城再乗舆由别路前徃以便跪接至三洞桥更换小轝时朕仍在旁跪候不必先至
　　隆恩门安奉次日祭毕即回朕心实为不安朕欲在彼居住数日以申哀慕之忱着总理事务王大臣议奏十月初九日行奉移礼毕朕即在
　　雍和宫居住恭候发引寻王大臣奏言谨按前代帝王亲送梓宫者少无成宪可稽礼日既塟反而卒哭又曰既反哭主人与有司视虞牲有司以几筵舍奠于墓左反日中而虞是安奉既毕原无复行居住之文应请
　　皇上遵照雍正元年
　　世宗宪皇帝恭送
　　圣祖仁皇帝梓宫祭毕回銮之例于次日祭后回銮实属
　　允洽从之十月辛未奉移
　　世宗宪皇帝
　　梓宫于
　　泰陵飨殿十一月乙酉冬至先期
　　谕曰据礼部奏称本年冬至恭祭
　　列祖陵寝
　　世宗宪皇帝梓宫尚未奉安地宫每日照常供献应照例不行冬至致祭之礼朕思冬至祭祀闗系大典若
　　皇考梓宫前不行冬至祭祀之礼于心不安于理亦属未
　　协着该部再议具奏礼部奏言查各
　　陵大祭遇清明中元岁暮忌辰皆朝服行礼祭毕更素服举哀冬至日惟朝服致祭不更素服举哀是以防典丧仪内未载有冬至之祭今奉
　　防以冬至祭祀关系大典请于
　　世宗宪皇帝几筵前供牲帛三献读祝致祭令赞礼官赞
　　礼但
　　梓宫尚未安奉
　　地宫且在二十七月以内所有承祭执事各官应不缀冠
　　缨素服行礼从之二年三月恭奉
　　梓宫安葬
　　泰陵地宫凡大丧之仪具见
　　大清通礼












　　皇朝通典卷六十一
　　钦定四库全书
　　皇朝通典卷六十二
　　礼【凶二】
　　列后大丧
　　【臣】等谨按
　　国朝
　　列后大事
　　孝端文皇后在尊称
　　皇太后之后
　　孝庄文皇后在尊号
　　太皇太后之后
　　孝康章皇后
　　孝惠章皇后
　　孝恭仁皇后均以正位慈宁之日
　　仙驭升遐敬稽典礼
　　世祖章皇帝
　　圣祖仁皇帝
　　世宗宪皇帝
　　躬行丧礼备极哀慕诚敬之至
　　孝圣宪皇后母仪天下四十二载
　　皇上孝思肫笃尊养兼隆及遇
　　大事哀毁倍至一切礼仪悉本
　　至孝以定典章必诚必敬垂法万世【臣】等敬考
　　实录
　　记注所载各按年月纂纪如左
　　顺治六年四月乙巳
　　孝端文皇后崩越日奉安
　　梓宫于宫中正殿设
　　几筵
　　世祖章皇帝率王以下文武各官公主福晋以下官员命妇皆成服凡初祭大祭绎祭月祭百日祭一应礼仪咸与
　　太宗文皇帝大丧礼同七年二月丁亥恭上
　　尊諡曰
　　孝端正敬仁懿庄敏辅天协圣文皇后【互见吉礼】戊子奉移梓宫于
　　昭陵行安礼
　　康熙二年二月庚戌
　　慈和皇太后崩越日奉安
　　梓宫于宫中正殿设
　　几筵
　　圣祖仁皇帝率王以下文武各官公主福晋以下官员命
　　妇皆成服每日三次上食
　　圣祖仁皇帝亲奠献悲泣癸丑诸王大臣等以
　　圣祖仁皇帝哀痛过甚叩请节哀庚申奉移
　　梓宫于坝上
　　飨殿
　　灵驾发
　　圣祖仁皇帝奠酒行礼攀号益切
　　太皇太后
　　仁宪皇太后念
　　圣祖仁皇帝冲龄荷
　　宗社之重不便逺离紫禁亲送
　　梓宫频降
　　懿防谕止
　　圣祖仁皇帝虽勉遵
　　慈谕仍哭踊不辍五月甲午恭上
　　尊諡曰
　　孝康慈和庄懿恭惠崇天育圣章皇后【互见吉礼】乙未奉移梓宫于
　　孝陵六月壬寅奉安于
　　孝陵地宫二十六年十二月己巳
　　太皇太后崩越日奉安
　　梓宫于宫中正殿设
　　几筵每日三次奠献
　　圣祖仁皇帝亲上食奠酒行礼
　　谕礼部朕孝服用布旧制国有大丧自宗室公以上服素帛今孝服俱改用布庚午诸王大臣合辞奏请节哀继
　　又以除夕请
　　圣驾暂
　　还宫不允壬申奉
　　谕
　　太皇太后疾大渐时谕朕曰
　　太宗文皇帝梓宫安奉已久不可为我轻动况我心恋汝皇父及汝不忍逺去务于孝陵近地择吉安厝则我心无憾矣谆谆降防朕何敢违伏思
　　慈宁宫之东新建宫五间
　　太皇太后在日屡曽向朕称善乃未及久居遽尔升遐今于
　　孝陵近地择吉修建
　　暂安奉殿即将此宫拆运所择吉处毋致缺损着拣选部院贤能官员前往敬谨料理天气甚寒务期基址坚固工程完备二十七年正月乙亥朔诸王大臣以元旦令
　　节再三奏请节哀
　　还宫不允惟令王以下辍哭一日乙酉奉移
　　大行太皇太后梓宫暂安于朝阳门外
　　殡宫
　　圣祖仁皇帝居
　　殡宫傍倚庐不还宫三日始设褥戊子诸王大臣合辞屡
　　请乃
　　还宫幕居于
　　乾清门外之左乙未行大祭礼释服先是
　　谕曰自汉以来帝王居丧持服以二十七月易为二十七日惟魏孝文帝欲行三年之丧朕平日读史至此常称赞之今非欲遵古贤君祗念朕八嵗
　　世祖章皇帝宾天十一嵗
　　慈和皇太后崩逝全赖
