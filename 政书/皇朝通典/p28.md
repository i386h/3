<!-- { "loadSidebar": true } -->
　　谕朕明春巡幸江浙所有供宿顿次皆出自帑项丝毫不以累民第扈从官兵以及外省接驾人等辐辏云集经过地方米粮价值恐一时或致腾涌着照从前之例于江浙二省冬兑漕粮内各截留十万石分厰平粜是年截留安徽省颍州鳯阳泗州三府六安霍山二州县漕三万五千石于亳州防城平粜四十六年截留江苏漕十万石于崇明平粜是年又截留江南淮徐漕五万石于沛县睢宁丰县铜山邳州宿迁等州县平粜四十七年
　　谕本年直承徳府各属雨泽未溥粮价稍昻现在平粜存仓余米二千石以资接济数日以来甘霖虽已叠沛而青黄不接之时恐民食未免拮据着再加恩将存仓余米平粜三千石以副朕轸念民艰有加无已之至意【是秋复平粜一千石】又截留江西起运漕米三十万石于山东兖曹等处平粜四十八年四川总督特成额请以未经变价之义仓谷存贮民间以资接济从之又
　　谕明春南巡着照从前之例于江浙二省冬兑漕粮内各截留十万石在水陆驻跸之地分厰平粜四十九年准甘肃应行平粜地方照例价大加酌减【时以甘肃逆囘滋扰故有是令】五十年准河南截留漕粮三十万石山东截留漕粮二十万石以资平粜又
　　谕江苏徐海淮三属州县仓储频年赈贷所存粮石无多其淮安一属着该督抚就近酌拨调济所有徐海二属邻近豫东二省地方粮价不无昻贵着即于邳宿一带水次截留漕米十万石以八万石分拨徐州各属二万石分拨海洲各属以备赈粜又
　　谕安省亳鳯等属上年被水歉収本年又复雨泽愆期农民望泽孔殷未免情形拮据自应寛为储备俾资赈防着于三进帮船内截留漕粮五万石存贮备用






　　皇朝通典卷十四
　　钦定四库全书
　　皇朝通典卷十五
　　食货【十五】
　　市籴
　　【臣】等谨按周礼司市之法以泉府同货而敛賖原以为酌盈剂虚之制后之言事者遂置平准立均输借口于泉府之法则失周制之遗矣我
　　国家以时又厥庶民凡陈肆辨物皆因商民所便时地所宜未尝设立専官而通工易事经邦柔逺之规无不裁成尽善自
　　世祖章皇帝奄有九宇尽革明季召买诸弊禁王府商人满洲王公大臣家丁庄头不得出外贸易其供亿
　　内府之需靡不当官平市厚给价值并严饬内外臣工毋得摊买尅扣收量有式糜费有禁市价有经至于牙行侵蚀居竒既饬之以明条尤晓之以徳意以故泉货溢于寰中刀布流于域外至于市舶之制我
　　国家受命之初髙丽琉球率先表贡他如红毛日本暹罗吕宋噶喇吧诸国逺隔重洋莫不献琛纳賮愿效悃忱
　　列圣抚绥懐柔徳威并着縁其职贡以通其货贿寛减税额以丰其生息厚加赉赏以奬其忠诚又为之核騐官符讥察内匪是以外藩莫不懐畏百余年来遐迩皆梯航恐后若乃西北茶马之市行之既久边氓畨族胥享其利迩者新疆底定版章式廓二万余里因而度地开防因中置市先之以官办次之以招商斗斛权衡一禀部颁法制皇哉大一统之闳规蔑以加兹【臣】等恭纂
　　皇朝通典例仍杜典旧目编列伏念我
　　朝并无所谓平准均输名目既无其事则不得徒仍其目谨据
　　昭代通商惠民之政首编市易次编市舶互市通曰市籴仰见我
　　国家阜成兆民有互市交通之便而无商贾榷并之术焉
　　顺治元年设立贸易人参科条止许于江宁扬州济宁临清四处开肆其有亏值勒买者罪之二年令各庄头采买刍粮毋得勒价强买又申江宁苏杭各处机房组织恶薄之禁四年罢粤东雷亷二郡采珠役五年禁止诸王府商人及旗下官员家人外省贸易六年申定贸易人参人科条嗣后止许在京均平市易永为定例八年停止陜西买办皮张又颁定山西潞绸式样每疋长五丈濶二尺五寸酌定价银十三两嵗织千四百七十九匹十七年以内大臣伯索尼言令商人解部木料照额抽税余听发卖
　　康熙五年
　　谕戸部近闻内外奸民违禁妄称显要名色于各处贸易马匹缎疋及各项货物河路霸占船只闗津恃强妄为此皆该管官瞻徇怠玩所致以后如有此等地方官必严察拏获送部治罪六年议减山西大潞防一百疋改织小潞防四百疋长三丈濶一尺四寸严禁四川湖广江西浙江江南五省采买楠木官役借端累民之弊是年并严察福建广东江南三省采买香料毋许借端累民七年定河南布花价值准照毎年时价折解九年准户科给事中姚文然议定民间办买药材铜铁绢布丝绵白蔴鱼胶顔料等项交官者其部驳核减银两概行给还至豆米草料原系当官发价办买仍令追银入库十四年复减山西潞防大小各百疋每疋并减银五钱十七年湖广道御史郝浴疏请官吏招买军需严禁里摊之弊从之十八年严备办军前草束米豆等项营私射利浮冒开销之禁违者照贪婪例治罪又定凡包衣下人王贝勒贝子公大臣家人领赀私占闗津生理及王大臣以下各官将银借贷与民指名贸易者分别治罪有差十九年遣侍郎伊昌阿防同广东巡抚清厘从前藩下侵占市防归民贸易其藩下私市私税银两令充国赋以济军需二十二年令户部给发执照听浑河运木至天津贸易二十四年以光禄寺估计价值头绪甚多
　　谕悉照时价估计毋得减刻二十五年停四川采运楠木及直采办皮张例增直省闗差采买铜斤价于定则外每斤増六分五厘永为定额二十七年江西巡抚宋荦疏请江省采买竹木动支正帑并严禁科派勒掯经收等弊从之三十二年停减各省解送印书纸张及青粉等例三十八年定皮张沉香等物量用采买其余一概停止四十三年
　　上以各省民间所用斗斛大小各别而升斗又复面寛底窄尖量即至浮多平量即至亏少弊端易生下廷臣议防议斛式令工部照顺治十二年存部铁斛铸造七具分发
　　盛京顺天府五城外其升斗俱改底面一律平准各造三十具分发直各省永逺遵行至
　　盛京金石金斗闗东斗俱令停其使用从之复
　　谕廷臣曰戸部呈样之斛与升斗朕俱注水详加测量其样升上下四角寛窄不均算积数见方得三万一千三百八十二分有零其样斗上下四角寛窄亦不均算积数见方得三十一万六千七百六十四分有零其样铁斛算积数见方得一百六十万分其数不相符查性理大全嘉量第十二内每斛积一百六十二万分与今之铁斛数较多二万分因铁斛用之已久不可轻改是以依今之铁斛五斗为准造新样斗一具方径八寸深五寸算积数见方得三万二千分若依此样十升一斗五斗一斛毫厘不差因出新样铜斗升付户部令照式以铁为之又申私役牙行之禁五十九年定河工采买草束不得短价多収之禁又禁诸王阿哥及家赀丰裕大臣毋许听家人出城邀买草炭
　　雍正二年令各省采办木植仍照民间价值给发扣尅丝毫者罪之六年申承办军需派累之禁九年定疏通钱价应行应禁事例【一五城十厰粜米钱文发五城钱铺照定价九百五十文兑换兑完即令官钱铺将所换银两照时价收钱至八旗米局之钱亦交本旗钱铺照五城例循环收换一兵丁月饷现在一九撘放户部卯钱及五城买米等钱共得二十四万余串官钱铺既有银两兑换不必于库内再发则八九十月饷钱皆可以二成撘放俟十一月以后仍照旧例行一八旗五城现有钱文并所卖成色米钱定价毎市平纹银一两换大制钱九百五十文俟市价渐増官价亦渐増以银一两换大制钱千文为率不得因市价而逓减一京城内有奸民勾通经纪预发本银于大小铺戸收买制钱多藏堆积俟钱贵始行发卖名为长短钱饬令严行禁止其有贩运出京及囤积居竒者罪】十一年
　　谕直省督抚饬令各藩司将各省牙帖因地制宜着为定额报部存案不许有司任意増添致奸牙恃为防符把持争夺抽分利息令商民交受其累嗣后祗将各牙退帖顶补处查明换给新帖再有新开集场应设牙行者酌定名数给发亦报部存案时河南地方出产熖硝之处小贩经纪往往以杂物零星易换赴隣省售卖是年令该督抚饬令各属实力查禁又以淮闗上下凡河路豆米货船有重载至闗口须用小船起剥者土棍輙恃强代雇勒索而河工官员亦每于装运工料差役封船胥役借端骚扰及三汛抢工则称装运急物料甚至将重载客船勒令中途起货者
　　饬令严行禁止至各省督抚采买贡物多委属员代办其属员恃上司体势因而发价减少累及贸易百姓
　　上甚悯之于是严禁短价之着将从前贡物之数再减
　　一半以是年为始
　　乾隆元年
　　谕顺天府五城通行晓谕商人毋许増长物价巧取兵丁营运银两二年申明商人居竒勒价之禁三年定直宣化府属采办每嵗需用杨木长柴令出产之懐来县承办以専责成其办解之资仍按数动
　　用正项造入地丁册内报销先是安庆按察使张坦麟言牙行侵吞客商银两虽值农忙亦准告理追给奉
