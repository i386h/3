<!-- { "loadSidebar": true } -->
　　钦定四库全书
　　皇朝通典总目
　　食货典【凡十七卷】
　　卷一【至】卷十七
　　选举典【凡五卷】
　　卷十八【至】卷二十二
　　职官典【凡十八卷】
　　卷二十三【至】卷四十
　　礼典【凡二十二卷】
　　卷四十一【至】卷六十二
　　乐典【凡五卷】
　　卷六十三【至】卷六十七
　　兵典【凡十二卷】
　　卷六十八【至】卷七十九
　　刑典【凡十卷】
　　卷八十【至】卷八十九
　　州郡典【凡七卷】
　　卷九十【至】卷九十六
　　边防典【凡四卷】
　　卷九十七【至】卷一百
　　【臣】等谨按
　　皇朝通典百卷乾隆三十二年奉
　　勅撰分门隶事一如杜佑之旧其中条例或革或因于理相通于义有取者今亦无所更易至于古今异宜不可强同如食货典之酤算缗礼典之封禅前朝法久已为
　　圣代所除即一例从删不复更存虚目若兵典首登八旗地理典分省胪列谨遵今制况乎
　　威弧震叠式廓昄章东西南朔职贡所图
　　皇舆所表更非九州旧域所能包举而八旗创建古所未闻尤宜専门纪述以昭世守不必拘之于大刑用甲兵之一语也至杜氏述唐朝掌故与歴代共为一书故皆分缀篇终其文简畧亦体裁所限不得不然今则専勒成编式昭
　　国典当法制修明之世
　　鸿猷善政史不胜书故卷目加繁溢于旧笈且杜
　　氏所采者惟开元礼为详今则
　　谟烈昭垂各成完帙礼有
　　大清通礼
　　皇朝礼器图式乐有
　　圣祖御制律吕正义
　　皇上御制律吕正义后编刑有
　　大清律例兵有中枢政考地理有
　　皇舆表
　　大清一统志
　　钦定日下旧闻考
　　盛京通志热河志
　　皇舆西域图志又有
　　大清防典及则例总其纲领八旗及六部则例具其条目故缕分件系端委详明用以昭示万年又岂杜氏之掇拾残文合裒成帙者所可同日语哉










　　皇朝通典总目
　　钦定四库全书
　　皇朝通典凡例
　　一杜佑通典八门由食货以讫边防本末次第具有条理续通典因之我
　　朝制度典章因革损益尽美尽善载在
　　大清防典者实有以酌时防之宜立质文之准若礼制
　　则有
　　大清通礼
　　皇朝礼器图式乐制则有
　　圣祖御制律吕正义
　　皇上御制律吕正义后编兵制则八旗兵部有中枢政
　　考刑制则有
　　大清律集解
　　大清律例地理则有
　　皇舆表
　　大清一统志
　　盛京通志热河志
　　皇舆西域图志诸书煌煌乎经国之良模足以垂宪万世今宜以类编次至于八旗则例各部院则例及诸家著述亦并广为甄采举要提纲务期简而不遗核而不冗庶足勒为成书传示永久
　　一通典纪事之外每杂载议论于选举职官礼乐刑典诸门为尤多今仿其例凡特颁
　　谕防及臣工奏议有当于振兴文治澄叙官方改立科
　　条规増定武职品级者无不仰奉
　　圣裁下经部议兼即令刋入现行则例悉于各门依类
　　采入以备攷稽
　　一通典各门中如钱币附于食货马政附于军礼今并仍其旧惟诸门细目今昔沿革不同如食货典酤算缗之类礼典封禅之类凡昔有今无者一并从删
　　一通典州郡分别九州唐以前之郡县皆析载于下我
　　朝幅员之广超越千古非可概执禹迹以论今谨遵
　　本朝之制凡直省新疆各地名之因废増省悉以见在者登载无庸仍以九州为纲至边防一门唯载荒外诸国而不及内地沿边屯戍之政盖以中外一统边徼敉宁即用列史四裔传之例分方叙载以表归向之诚








　　皇朝通典凡例
　　钦定四库全书
　　皇朝通典卷一
　　食货一
　　田制
　　【臣】等谨按田赋之制九等列于夏书九赋详于周礼诚以国本在农民天惟食我
　　国家首重农桑教民稼穑
　　定鼎之初分遣御史循视土田定正赋役全书除前明之苛赋禁墨吏之浮徴履亩清量彻田定赋其有无主荒田则募民垦种视则升科遗之钱镈之资授为恒产之业所以为闾阎衣食计者至详且尽矣至八旗王公勋戚大臣以至官员兵丁均设立荘屯俾羣防羣力之士皆得世有土田而奔走御侮之材亦得保其家室所以厚亲亲而酬勋庸者又优且渥矣若夫官田之名见于载师自汉唐至宋而其说始详明则又有皇荘牧马厰地草场牲地
　　园陵坟地诸王公主勋戚大臣内监寺观乞赐荘田百官职田邉臣飬亷田军民商屯田通为官田其时民田输赋官田输租官租浮于民赋甚至买民田以为官田田不改旧而租加至数倍此官田之为民累也我
　　朝削除故明宗室防田令与民田一例起科其废藩田产号为更名地者皆给于民而薄其徴敛至于驻防官荘悉新辟污莱之地防牧刍厰皆选择闲旷之此外如耤田圣贤后裔田学田
　　文庙祠墓田部寺公田俱除其租息一遇灾荒得与民田一例邀免若屯田之政原所以给兵饷而息转输也今函夏寕谧边陲宴安无事挽运之劳故内地卫所屯田止留为漕运之用其无运卫所悉行裁革并归州县以益民田至驻防官兵虽授以屯地然既列为官荘则不得専目为屯政矣惟是底定新疆版图式廓二万余里由巴里坤以至伊犁前后垦辟无虑十余万顷村堡台站城池仓廪以及沟渠水道布种先后之宜无不讲求尽制迄今驻劄官兵招徕民众暨佃种回民之歌乐土而享盈宁者十余万户此屯政之善诚从古所未闻者也兹纂通典于田制列为四等首民田次官荘次驻防官荘及官田次屯田新疆屯田附纪其始末厘为四卷以彰
　　昭代隆规定典则而垂万世焉
　　田制【民田】
　　国家民田之目直有更名田农桑地蒿草籽粒地苇课地归并卫地河淤地
　　盛京有退圏地山东有归并卫所地更名田灶地江南江苏有山荡溇滩地安徽有草地江西有山塘等地浙江有山荡塘湖桑茶灶地等地陜西有更名地广东有泥沟车池地广西有猺田獞田狼田
　　贵州有苖田甘肃有熟田鹻地皆为民田均相其
　　肥瘠为科则
　　崇徳二年令各屯该管官劝饬农事任土宜以树艺
　　诫王贝勒大臣勿许人践民禾
　　顺治元年御史卫周祚请行正定地方清丈编审之法山东总河杨方兴疏请清丈田畆以见在熟地为数其抛荒者无论有主无主尽数豁除俱从之始定开垦荒地之例凡州县卫所荒地分给流民及官兵屯种有主者令原主开垦官给牛种三年起科二年准新垦荒地免租一年又定原荒之田三年后起科原熟而抛荒之田一年后供赋六年定州县以上官考成以劝垦多寡催督勤惰为殿最八年
　　命御史分廵各省察民间利病苏松廵按秦世祯疏言田地令业主自相丈量明注印册从之九年令八旗退出晌地并首告清出地及各省驻防遗地照垦荒例招垦十一年定丈量规制凡丈量州县地用歩弓旗荘屯地用防十二年颁部定歩弓尺广一歩纵二百四十歩为畆命有司于农隙时履亩丈勘其濒江濒海之地十年一丈视有无涨坍分别陞免十五年
　　命御史诣河南山东二省率州县履畆清丈分别荒熟实数凡直省田土悉登十一年新编赋役全书【赋役全书详见田赋】其与前明万厯年间赋役全书数符者不丈又以山东明藩田产相沿以五百四十歩为一畆者照民田例防以二百四十歩为一畆十八年廵按河南御史刘源濬请以开垦荒地之初免其杂项差役并令地方官先给帖文详载姓名地址年月以杜争讼云贵总督赵廷臣请以招民耕种之无主荒田官给印票永为己业均从之是年总计天下田土共五百四十九万三千五百七十六顷有竒
　　康熈元年
　　谕直省有隐匿地畆不纳钱粮或反图冒功报为新垦者州县卫所及所辖上司官俱分别议处二年申定开垦年限之例凡荒芜之地以五年为期四年申禁丈量摊诈扰之并遣官分行各省踏勘时云南廵抚袁懋功疏言云南地少平衍难以勘丈请停止遣官踏勘之差从之又停止限年垦额之例六年定劝垦各官俟三年起科后钱粮如额完纳者方准议叙例七年云南御史徐旭龄疏奏垦荒三事一缓科差请令新荒者三年起科积荒者五年起科极荒者永不起科一集招徕请令流移者给以官荘匮乏者贷以官牛陂壌沟洫修以官帑一严考成请令地方官限以防年招复户口防年修举水利防年垦完地土有田功者陞无田功者黜从之八年户部请准遣员赴直将前明废藩田产分荒熟酌量变价
　　上以地既易价复征额赋重为民累
　　谕令撤回将未变价地亩给与原种之人改为民户号为更名地承为世业九年以既易价银两有徴收在库者许抵次年正赋又以更名地内有废藩自置之田给民佃种者输粮之外又纳租银重为民累令与民田一例输粮免纳租银十三年定招民开垦酌量叙用之例凡贡监生员民人垦地三十顷以上至百顷以上者奏送吏兵二部试其文艺通否与以知县县丞守偹百总等官其招民不足额
　　数垦地钱粮未经起解地方官遽行具题者州县以上等官俱各议处有差川湖总督蔡毓荣请令
　　现任文武官招徕流民三百名以上安挿得所垦荒成熟者不论俸满即陞其各省候选州同州判县丞及举贡监生有力招民者授以署县职衔俟开垦起科实授本处知县从之是年又定官民隠田罪例凡该管官能查出隠田者按地多寡分别议叙有能举首他人隐地在十顷以上者即以其地予之妄告者罪从前隐匿之地立限八月令其自首二十年
　　上虑清查隠地之例既行有司或利其陞叙虚报田粮摊
　　民间
　　谕部檄行直省督抚严行察覈二十四年户部总计天下田土共六百七万八千四百三十顷有竒【衞所田土归入州县征粮者并载于内】二十八年
　　谕嗣后民人有出首开垦田畆不拘年限以自行首报之年起科该管官免其议处【三十一年又令隠匿地畆限一年内自首三十四年复令再寛限一年四十三年又申地方官隐匿揑报之禁】二十九年以四川民少地多凡流寓愿垦荒居住者永给为业又定云南垦荒地纳粮之例凡老荒田地招见纳军粮之人承垦者照民田分上中下三则减征至三年或五年再按例陞科其非见纳军粮之人悉照民田下则五年后量加十分之五起科三十二年定云南所有明代勲荘照老荒地之例招民开垦免其纳价三十三年定云南清浪卫业经清丈田地毎十亩科粮一石是年招徕西安等处流民复业户给牛种耕具佣值又贵州兵燹荒废招徕开垦其隐匿田畆限一年自首三十四年清丈福建沿海州县田地三十八年湖广督臣郭琇奏请湖南居民自行清丈田畆出首官抽查丈隐漏治罪清丈之后钱粮较前减十分之二
　　上曰果于民有益所减虽倍于此亦所不惜若不清丈以荒田着落他人徴收钱粮有累穷黎断不可也四十一年令山东所有明藩基地愿承垦者每畆纳价五两给以印照守为恒业申明地方官隐匿垦荒田地入已侵蚀之禁四十四年令湖北民人愿垦荒者官给牛种又令湖广省濵江田畆凡堤身所压之田及筑堤取土之地丈明畆数给与价值开除粮额四十六年令福建省未垦荒田二千余顷限一年照数垦足徴粮四十八年以湖南隐匿田地日久未清再限一年尽数首报违者许里民举首田产入官追徴积逋仍治欺隠之罪扶同不举者坐五十一年
