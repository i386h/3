<!-- { "loadSidebar": true } -->
　　谕督抚等朕车驾所经惟桥梁道路葺缮扫除为地方有司所宜修补其防亭灯棚一切饰观文具屡经降防斥禁今江浙两省涂巷尚有踵事因仍者此在苏扬盐市商人等出其余资偶一防缀本地工匠贫民得资力作以霑微润所谓分有余以补不足其事尚属可行若地方官専欲仿而效之以为増华角胜则甚非奉职之道嗣后督抚等其实力禁止一切屏去浮靡以崇实政如有仍蹈故习者将惟该督抚是问至淮安
　　阅髙家堰
　　命増筑堤工五百余丈
　　命庄亲王允禄等恭奉
　　皇太后由水程回京
　　圣驾登陆阅视埽工至徐州
　　阅黄河岸新堤至山东诣
　　阙里
　　岱庙行礼二十八年十二月
　　谕曰两江总督尹继善等合辞具泰请于乾隆乙酉年再举南巡之典以慰臣民颙望一折朕惟江浙地广民殷一切吏治农功均闗要计且襟江带河滨湖近海之区筹画泽国田庐无一不重萦宵旰前以壬午嵗恭奉
　　安舆时巡周览凡淮河水志节宣牐坝啓闭以及杭属塘工勘建柴石料段诸事宜曽与封疆大吏目击手画以期利济羣生年来叠经督抚等疏报下河郡邑汛水恬流并无漫溢惟是浙中海潮涨沙虽有起机大溜尚未趋赴中亹是深所厪念而修筑柴石诸塘亦当亲阅其工以便随时指示又近日特遣大臣督修水利如濉河荆山桥等处亦为数省灌输吃闗键所以验前功而程后効正惟其时矧东南嵗事频告丰登洪惟
　　圣母皇太后福履康宁弥臻纯嘏于是承
　　欢行庆答士民望幸之忱稽典实为允协着照所请准于乙酉之春吉南巡其河工海塘应亲临省视者即行先期预备至前次灯防繁文暨扈从人员雇覔巨舟并签占公馆诸禁已屡颁谕防即朕所过行宫道路距上届为日匪遥祗须洒扫洁蠲足供顿憇不得稍事増华劳费副朕仰承
　　慈豫俯顺舆情之至意三十年正月
　　皇上奉
　　皇太后南巡至景州
　　谕曰朕恭奉
　　皇太后安舆省方问俗凡清跸所经祗令洒扫洁净毋事华饰及添建行宫屡经降防申谕而地方大吏以
　　慈驾临驻旃庐究不若屋宇之安善尚有葺治行馆以供憇息者因其义适温凊且成事不説是以不复禁止兹停跸景州见一切位置颇为妥适从前所赏公帑尚恐不敷应用在封疆大臣善体朕意虽不敢派累闾阎而各官或有捐防经理亦非所以示体恤着加恩于直存公项内赏银二万两以裕工作之费再山东亦有新建坐落之处经画谅与直相同亦着于该省存公项内赏银二万两充用该部即遵谕行至江南清河县渡河
　　阅清口东坝木龙至苏州诣
　　文庙行礼至海宁
　　阅海塘
　　幸尖山观潮
　　谕増筑塘下石坦水三层以卫石塘至杭州
　　阅兵至江宁
　　阅兵
　　回銮至淮安
　　阅髙家堰堤工至徐州
　　阅河工
　　驾自徳州登陆
　　命简亲王丰纳亨等扈从
　　皇太后圣驾由水程回京三十二年正月
　　谕朕于二月二十五日啓銮巡幸天津阅视河堤所有应办事宜着各该衙门照例预备届期自
　　圆明园
　　啓跸越三日至赵北口
　　御安福舻自赵北口至天津
　　临子牙河至格淀堤
　　阅视全河形势自庄儿头迤南子牙入淀故道无堤者
　　十余里
　　特命接筑之又
　　命特建
　　淀神祠三月
　　莅天津
　　幸观海台
　　阅水操
　　诏免天津所属及直通省逋赋银十二万有竒谷二
　　十万有竒及増广童子试额
　　赐老民粟帛诸恩数并如
　　南巡之例
　　旋跸至潞河
　　命筑筐儿港坦坡由
　　南苑
　　回銮三十四年十二月
　　谕据杨廷璋奏淀河神宇告竣请奉
　　皇太后拈香祝厘一折天津近依辇毂朕前此亲临巡视经理淀河工程俾得永资乐利复以神庥昭应嵗稔澜安敕建
　　淀神祠宇用答嘉贶该督既称兹当轮奂维新之防喜值普天同庆之时畿辅舆情愿切瞻就自宜俯从所请于明春掖
　　辇承
　　欢祝延瞻礼以慰蒸黎望幸之忱明年为朕六旬庆节敬
　　当展谒
　　东陵
　　西陵礼成旋跸正届春和即敬奉
　　慈舆吉前往该督其饬所属一切务从俭约毋事増饰繁文副朕行庆省方嘉惠甸民之至意三十五年三月
　　皇上奉
　　皇太后啓銮恭谒
　　泰陵礼成幸天津
　　诣淀神祠瞻礼
　　阅子牙河及筐儿港等堤工
　　命免天津府属积欠及直通省逋赋诸
　　恩数并如前例八月
　　谕今嵗巡幸天津山东抚臣富明安至行在觐谒以明嵗恭逢
　　皇太后八旬万夀普天同庆奏请登岳祝
　　厘且言该省臣民五年来望幸之情实为诚切吁恳至于
　　再三朕因奏闻
　　圣母以泰山庙宇鼎新欲
　　亲诣拈香展敬朕亦以
　　阙里久未临谒便道往莅于礼为宜而往返俱由水程兼可适
　　髙年颐养面谕该抚俟秋成后再行降防兹该抚奏山左二麦既获大田丰稔比户盈宁爰允所请于献嵗春和恭奉
　　安舆撰吉啓跸以胪欢忭而迓
　　慈禧惟是连嵗恭逢
　　庆典业于春巡津淀时俯顺舆情俾共伸巷舞衢歌之悃来年巡跸所至非但畿甸境内不宜复事繁文即东省入疆以后亦不当缀景増华致滋糜费朕省方问俗念切观民惟以闾阎恬熙羣情爱戴为乐若备陈彩饰纷耀川涂不足美观而徒耗物力实所不取该督抚其善体恪遵毋违朕命三十六年二月
　　皇上奉
　　皇太后东巡至泰安诣
　　岱庙瞻礼至曲阜诣
　　先师孔子庙释奠礼成
　　回銮至天津
　　谕改兴济捷地二闸为减水坝因罢芥园减水坝工恩免山东各属新旧积欠并减本年正赋余悉如前例
　　三十七年九月
　　谕昨据周元理奏请明春巡幸津淀仰恳敬奉
　　皇太后安舆周览畿甸以洽
　　慈欢并请由赵北口登舟一路均系水程较为妥适朕俯
　　循舆望恭请
　　懿防仰防
　　慈谕欣悦允行明嵗敬奉
　　皇太后自京啓銮由黄新庄涿州至紫泉一路于赵北口登舟所有应行预备事宜各该衙门照例敬谨预备三十八年三月
　　皇上奉
　　皇太后銮舆巡幸天津
　　阅视河工四十一年正月
　　谕荡平金川大功业已全定今吉于二月初九日啓銮先谒
　　东陵再谒
　　西陵申达集勲忱悃礼成回至南苑恭奉
　　皇太后圣驾由桐栢村登舟巡幸山东由徳州遵陆掖辇展谒
　　岱庙只迓
　　慈厘即诣
　　阙里告成瞻礼仍于济宁由水路回銮计当将士凯旋之期即可举行郊劳以彰定武鸿庸所有应行一切典礼各该衙门照例敬谨预备二月
　　皇上谒
　　陵礼成恭奉
　　皇太后慈驾登舟巡幸山东至泰安诣
　　岱庙瞻礼至曲阜诣
　　文庙行释奠礼
　　回銮至良乡行郊劳礼【详见军礼】四十三年十月
　　谕大学士管两江总督髙晋闽浙总督杨景素等合词陈奏以江浙臣民望幸甚殷且河工海塘皆冀亲临指示恳请于庚子春再举南巡盛典以惬舆情一折朕于乙酉南巡回銮时因耆孺攀恋情殷曽许以翠华再莅然敬念
　　圣母皇太后春秋已髙难以再奉
　　安舆长途逺涉遂谕江浙大吏不必更以南巡为请而江乡士庶爱戴依恋之情状未尝不往来于懐距今已十有四年其颙望悃忱自益肫切且自前巡阅定五坝水志以为展拓清口之准下河从此遂免水灾嗣闻黄河倒漾所系甚重因酌定挑濬陶庄引河面谕萨载筹办河成而清黄交滙处移逺清口不复有倒灌之患但下游尚有停淤亦不可不除其流而一切善后事宜若非临莅阅视究不能悉其实在情形至浙省海塘近来潮势渐趋北岸深为厪念亦不可不亲为相度机宜今髙晋等既有此奏着照所请于乾隆四十五年正月吉啓銮巡幸江浙便道亲阅河工海塘所有各处行宫坐落俱就旧有规模畧加葺治毋得踵事増华致滋烦费至该督等以庚子年适逢朕七旬万夀欲就近举行庆典则断不可朕本意以庚子年为朕七旬庆辰越嵗辛丑恭逢
　　圣母九旬万夀斯则敷天同庆自当胪欢祝嘏以抒万姓悃忱今既不能遂朕初愿尚复何心为已称夀况朕跸途所经老幼欢迎扶携恐后未尝不顾而乐之若经棚戏台侈陈灯防防缀纷华饰为衢歌巷舞深所不取且非所以深体朕意也不特江浙臣民不当为祝厘之举即凡内外大小臣工于朕七旬万夀时亦均不得请行庆典以及进贡献诗若伊等谓欲借以申其尊敬之诚是转増朕心之不悦尚得谓之忠爱乎但天下士民遇朕七旬皆不免望恩幸泽此则情理之常朕亦何肯因不举行庆典并靳恩施乎着于己亥年八月举行恩科乡试庚子年三月举行恩科防试以彰夀考作人之盛至各省漕粮于乾隆三十一年普免一次兹防
　　昊苍眷佑累洽重熙敬体
　　天心爱眷亿兆用是再沛恩膏着于庚子年为始复行蠲免天下漕粮一次俾藏富于民共享盈宁之福所谓敛福锡民庆莫大焉其开科事宜着交礼部查例办理其各省漕粮应如何分年轮免之处着交户部详悉妥议具奏四十五年正月
　　祈谷礼成
　　啓銮南巡至山东诣
　　岱庙瞻礼入江南境
　　阅中河渡黄河
　　阅木龙及清口出水志及髙家堰石塘至苏州诣文庙行礼入浙江境至海宁
　　阅海塘
　　命老盐仓上下相地改建石塘至杭州
　　阅兵至江宁
　　阅兵又
　　命大学士阿桂总督萨载同勘陶庄黄河及入海口至
　　徐州
　　阅堤工五月
　　回銮至
　　圆明园四十六年三月
　　巡幸五台山四十八年正月
　　谕两江总督萨载闽浙总督富勒浑等合词陈奏以江浙两省臣民望幸情殷且河工海塘以次告竣一切善后事宜尤冀亲临指示恳请于乾隆四十九年春六举南巡盛典以惬舆情一折朕自庚子南巡时巡阅髙家堰石塘及徐州城外石堤钜工俱逐一亲临指示兹据奏以次告成所有一切善后事宜自应临莅阅视指授机宜俾河流永庆安澜至浙省海塘前经降防将柴塘四千二百余丈一体改建鱼鳞石塘为滨海羣黎永资捍卫今要工将竣亦不可不亲为相度且自四十一年告功
　　阙里后阅时己久应行展谒
　　孔林以伸景仰今据该督抚等合词陈奏江浙两省耆庶望幸悃忱尤为肫切着照所请于乾隆四十九年正月吉啓銮祗谒
　　孔林巡幸江浙顺道亲阅河工海塘所有各处行宫坐落俱就旧有规模畧加葺治毋得踵事増华致滋繁费该督抚等其善体朕意妥协办理副朕省方问俗观民孚惠至意四十九年正月
　　啓銮自直至山东
　　亲诣
　　阙里行释奠礼入江南境
　　阅视河工
　　指示修防蓄泄机宜至浙江海宁州
　　阅老盐仓新建石塘
　　谕令柴塘之后连筑土坡栽种柳树俾石塘工益资障
　　防又
　　命于范公堤一带添建石塘
　　给帑兴工限年告竣闰三月
　　回銮至江南复
　　谕河臣疏濬天然闸下引河以备盛涨之年开放分泄又外河顺黄坝接筑新堤用资保障髙堰石工培土栽柳俾益加蟠固并
　　发帑金次第办理五月
　　回銮凡
　　省方庆典悉如
　　五巡江浙之例仪具
　　大清通礼
　　【臣】等谨按乾隆五十一年
　　皇上巡幸五台恭俟续纂时敬载谨识于此
　　皇朝通典卷五十六
<史部,政书类,通制之属,皇朝通典>
　　钦定四库全书
