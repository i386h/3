<!-- { "loadSidebar": true } -->
　　谕海明奏万载县缉获湖南逸盗徐明宗该犯拒捕伤人因供词与楚省原案不符已移解浏阳县质审等语所办非是各省挐获强刦要犯如情节重大即就所获之处审明办理不必辗转解质致有疎虞节经通谕甚明其实系供情不符罪闗出入必须解赴原犯省分质讯定谳者系专指本案情节未明并无别项重罪者而言今徐明宗系陈大魁等纠同行窃临时行强案内取防捆事主之犯业经楚省审确定案情节已无可疑或该犯因首犯已经正法希图狡防楚省原案具在无难闗查指诘自不容有遁情并无所用其转解即果如所供止系在外接赃而该犯于巡检往挐时尚敢拒捕逞强用刀划伤弓役自应即照强盗拒捕伤人之本例拟以斩决何得又因供词不合原案咨解往来致稽显戮海明甚属不晓事体着传防申饬但据奏徐明宗已经解赴湖南着传谕永徳即速审明严固监禁毋庸再行解囘江西致中途或有疎误海明接奉此防后即将该犯拒捕案情速行定拟具奏以便交永徳就近办理并着通谕各督抚嗣后凡有此等逸盗于临捕时敢有拒伤兵役之事均照此从重问拟毋得拘泥解质之例致失罪名轻重着将此于各省督抚奏事之便传谕知之三十七年四月定发往各处驻防当差之另户旗人并犯罪发往新疆当差旗人三年改过编入本地丁册年终彚题又奉
　　防三法司核拟阜寜县民陈有茂与胞弟陈有盛争閙致伊母葛氏服卤身死一案照子威逼父母致死例拟以斩决陈有茂因田价细故与弟连次争閙复逼妻寻死图赖其弟以致伊母爱怜少子忿激自尽核其情罪较重自属法所难逭惟所引子威逼父母例文于义实为未协明刑所以弼教若以威逼二字属之子孙于父母祖父母言之不顺岂可着为法令此等准情定罪当改为子孙不孝致父母自尽定为例条庶足以饬伦常而示惩儆所有此案即着照此改正第子孙不孝其亲情节轻重不同亦有未可概拟斩决者并着刑部详悉酌议具奏寻议嗣后凡子孙不孝致祖父母父母自尽之案如审有触忤干犯情节以致其亲忿激轻生窘迫自尽者即拟以斩决其本无触忤情节但违犯教令以致其亲抱忿轻生自尽者酌拟绞候律例内威逼字样应改为因事逼迫字様奉
　　防依议六月定文职承缉窃案功过不得将上次彚奏之案并入新案计算七月定改发新疆为奴人犯虽成笃疾仍应改发其军流人犯加等问拟黒龙江等处为奴分别刺字及隆冬盛暑停遣例又定蠧役犯赃以蠧犯二字分别刺臂刺面例又定蠧役不刺字及刺后复充该管官分别降革例八月定加倍重利收当军器分别遣徒九月奉
　　谕向来旗下家奴有酗酒行凶者一经本主报明该旗即行送部发遣其妻室有年老残废及不愿随带者俱不同发定例未为周密如近日秦璜即有将发遣家奴之妻留占为妾之事不可不另立章程以防流弊盖家奴犯法其妻亦属有罪之人自当一体发遣但此等犯罪旗奴妻室自不值官为资送若其中果有实在不能随带者或令于亲属依栖或聴本妇另嫁自不便仍留服役以杜嫌疑嗣后该部旗遇有发遣家奴之案俱照此办理着为例十月定停柩在家限一年安塟例定溺女依故杀子孙律杖六十徒一年又奉
　　谕据熊学鹏奏防革河东盐运使吴云从揑报虚数盐斤案内应赔银六万六千三百六十余两前于呉云从任所查出并估变银五百三十余两又续増查估银仅三千二百二十余两所追不及二十分之一请将呉云从解部严加治罪等语呉云从名下现有应赔盐价银六万六千余两其未完银两甚多即不应准其赎罪此等获罪人员本身既有应追银两自应尽数全完或尚有余力再行赎罪方为合理从前兵部办理此案时不知呉云从名下有应追未完之项遂为据呈奏请是向来赎免坐台旧例原未允协呉云从应不准赎罪其已交赎台银一万二千两即划入未完数内扣抵仍着将呉云从即行解交刑部按伊现在未完银数核拟定罪具奏嗣后凡遇此等赎台赎罪各项人员着咨查户刑工等部如有本名下应行追赔未完银两概不得准其奏请赎罪着为令十二月定通缉人犯已逾四十年者即子查销毋庸彚奏三十八年二月定漕船舵工水手勾匪赶集及失事不为救防分别照窝主不行不分赃例减一等治罪粮船入境派捕盗防二员协挐盗贼如有失事照盗贼经过不行穷追例降一级留任五月定族隣揑结留养照本犯罪名减二等赃重者以枉法论十二月定闻挐投首之犯除律不准首及盗案人犯仍按本例分别办理外余俱减一等三十九年三月定民间私制藤牌照鸟鎗例治罪失察文武各官处分九月定改遣重犯脱逃通咨奉天等各逺省查缉例十月定伪造防道榜文限半年首缴逾限治罪地方官搜查不浄照失察邪教例处分又定打射禽兽不期杀人比照捕户于深山旷野安置窝弓不立望竿因而杀人致死律拟徒十一月定新疆改发欵内囘民结伙三人以上等六项应发四省烟瘴人犯老幼残疾及年逾五十免刺改遣字様仍依原罪科断又申明改发内地人犯年在五十以上及成残废者不得刺改遣二字又定处决重囚部文到省如州县近而道府逺者派委在省之同知等官前往监决又奉
　　谕三法司进呈贼犯程文钱丢包窃贼满贯一案拟以绞候虽云按例但此等贼犯伙众肆窃窜迹稽诛情罪甚为可恶且其犯案已越六七年之久若彼时早能捕得已早入情实予勾是该犯系幸逃法网之人一经弋获即应立行正法岂可复令监候稽迟嗣后凡有罪应入情实人犯经二三年后始行就获到案其本罪如系应拟斩绞监候均着改为立决以昭平允此案即着三法司另行改拟具奏四十年正月奉
　　谕前据晌等奏查审逆犯吕留良之孙吕懿兼曽孙吕敷先捐纳监生一事系户部办理错误现已另降谕防至检阅刑部原案作为另户之案竟系错防朕防朕前谕令将发遣之曽为职官及举贡生监出身者免其为奴于戍所另编入旗出户当差系指寻常为奴遣犯而言其真正反叛及强盗免死减等人犯原防即在开除不办之列若吕留良子孙系大逆重犯縁坐即属反叛岂可援轻罪有职人员防免为奴出户致令逆恶余孽得仍窜籍良民实不足以示惩创而申法纪即如此次王伦之族设有举贡生监亦免其为奴出户乎着交刑部存记嗣后如遇办理此等大逆縁坐之案不特举贡生监不应减免即官职甚大者既为逆犯子孙罪在不赦亦不当复为区别所有吕懿兼吕敷先二犯前既幸为开户今复妄思混厠衣情罪尤为可恶若仅照该将军所拟永逺枷号罪及其身而止尚不足以蔽辜着将该二犯及其家属俱发往黒龙江给与披甲人为奴二月定盗窃连犯两案罪名相等者一案具题一案咨部四月定先曽和奸后因拒絶杀死仍照谋故鬭杀问拟秋审入情实又定遣犯随带之妻在主家倚食被主殴死依殴死雇工人论自行谋生者以凡论八月定兵丁闲散等项由军流改发新疆之犯永逺不准囘籍闰十月奉
　　上谕今日御史王寛奏请将各省秋审经九卿改轻改重之案酌定处分一折所奏甚属非是朕办理庶狱一秉大公至正即有更改惟在准情酌理务得其平从不存丝毫成见至每年办理秋审俱经细阅数次其中稍有一线可原者临时即不予勾或各督抚有问拟失当经九卿改正者朕量其改驳案件少者传防申饬多者或交部察议其事亦止可如是而止即如今年四川省改驳多至五案亦止将署臬司顾光旭严加议处而署督文绶尚因其承办军糈特子从轻此众所共知者乃该御史欲请将秋审改多之案明定处分此必私心揣测妄以朕为有意从严若果行其説其无知之督抚自皆避寛纵之名共思从重以免过势必致失入者多于民命所闗甚钜国家设立刑章辟以止辟闻尚徳缓刑未闻尚刑缓徳王寛此奏断不可行向来御史每遇给事中缺出时多有封奏事件希冀转科朕用人自有权衡岂以一言为去取况身为言官借以干进亦为诸臣耻之同日李殿图奏请陆续刋刻国家方畧一折此书现在纂辑告成后自当敬谨刋行若纂办未完岂可零星刋布然其言不过书生迂见尚不足深责是以止将原折发还而王寛之奏为明刑大体所系不应妄陈若此着交部议处并将此通行传谕知之
　　【臣】等谨按刑章轻重各视其人所自取我
　　皇上明察庶狱惟允惟平每当秋审案件详慎再三务使天下无寃民故于失入失出过多之省分交部察议而于请定处分之奏则严行
　　谕禁诚恐启酷吏过严之渐也恭绎
　　圣训钦恤民命尚徳缓刑好生之仁与
　　天合徳矣
　　十二月定徒罪有闗人命者解司审转专案咨部寻常徒罪议结后议叙供招按季报部四十一年十一月定因疯杀死二命拟绞监候例四十二年三月奉
　　谕江苏廵抚杨魁题请将桃源县民孙谋掌殴伊父孙尚文并咬落指节拟以斩决一疏已批法司核奏矣查阅本内孙尚文供伊子孙谋平昔不孝屡次违犯曽于三十七年九月禀县枷责等语彼时办理殊属
　　非是该犯孙谋忤逆既经伊父禀县即应严行惩治或发烟瘴或发他省使伊父得安居守业岂可仅以枷责从轻发落此等不孝之徒所谓下愚不移何得留于其家致将来酿成事端向来刑部办理呈告忤逆之案皆按律科断即从轻亦拟发遣此日孙尚文控告伊子时地方官若照此办理何致尚留败类任其囘家肆行狂悖幸而孙尚文被咬未死设使因伤致毙或竟有逆伦之事则是因一时姑息之心留此枭獍使得肆毒于其父母于伦纪风教大有闗系所有从前办理此案之府县实属疎纵至臬司刑名总滙巡抚察吏安民何俱漫不经心若此着查明一并交部议处嗣后各省似此忤逆之案俱应照例坐以发遣着交刑部定议具奏寻议嗣后祖父母父母呈告忤逆之案如系屡次违犯逆迹显然者即将伊子发烟瘴充军若系旗人发往黒龙江奉
　　防依议四月奉
　　谕刑部题覆直省毛成因图奸杀死张兴问拟斩决一本已依议行矣阅本内毛成于乾隆三十九年七月犯案旋即脱逃至四十年十月始行缉获业已稽诛一载有余而承审之知州又以隣境防审检验办差等事公出以致更易三任辗转稽延直至本年三月始行结案题达殊属非是此等淫恶之徒一经就获自应速行审办早正刑诛俾凶顽知所惩儆死者得以伸寃方合辟以止辟之义乃迟至两年始行审结设该犯有监毙自戕等事转得幸逃显戮即此可见外省吏治废弛积习相沿于地方要案件全不依限速办为上司者又不实力督催至扣限时辄以防审办差纷纷借口尚复成何政体况州县既有本任应审要件即不应复差防审别县之案以致反迟其应审之本案也督抚等何漫不经心若此周元理着严行申饬达尔吉善着交部议处嗣后各省审办重犯案件尤须上审转依限题结不得托故稽迟倘有仍似此迟滞者定将该管上司交部从重议处将此通谕知之六月定原谋共殴必有致命重伤方行拟抵又奉
