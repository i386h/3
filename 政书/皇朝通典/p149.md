<!-- { "loadSidebar": true } -->
　　为黄钟之律准以制造诸律上生下生无不脗合葢至理得而至数毕符所谓近之不遗于日用而推之直可通于造化者也故兹所综辑各条悉黄帝造律以来未宣之蕴云
　　律吕正义黄钟转生律吕篇曰律吕始黄钟终应钟止于十二者圣人审音制律其生声之理不得不止于十二且稽之于度三分损益上下相生其成形之数尤不得不止于十二故国语曰纪之以三平之以六成于十二天之道也至蕤賔之生大吕汉志主下生通典主上生主下生者宗司马迁律书主上生者宗吕氏淮南之説也而朱子仪礼经传通解亦取上生盖蕤宾下生则三分损一仅得大吕之半必倍之始得其全上生则三分益一适得大吕之全其数立黄钟太蔟之间而声界黄钟太蔟之交与其下生而得其半孰若即用上生之直截简当耶此以声音度数言之而宜用上生者也黄钟一阳复始为十一月之律三分损一下生林钟为六月之吕此阳生隂宜下生也林钟三分益一上生太蔟为正月之律此隂生阳宜上生也太蔟三分损一下生南吕为八月之吕此阳生隂宜下生也南吕三分益一上生姑洗为三月之律此隂生阳宜上生也姑洗三分损一下生应钟为十月之吕此阳生隂宜下生也应钟三分益一上生蕤賔为五月之律此隂生阳宜上生也至蕤賔之生大吕复用上生者葢自黄钟十一月之律一阳始生而大吕十二月之吕二阳相继位虽居隂而气实应乎阳蕤賔五月之律一隂始生位虽居阳而气则属乎隂故蕤賔之生大吕实以隂生阳而宜上生者也自蕤宾一隂生而夷则七月之律无射九月之律气皆为隂自黄钟一阳生而夹钟二月之吕仲吕四月之吕气皆为阳故大吕生夷则为下生夷则生仲吕为上生是皆縁蕤宾上生而然此以隂阳理气言之而宜用上生者也宋陈祥道礼书注曰黄钟至姑洗阳之阳也林钟至应钟隂之隂也阳之阳隂之隂则阳息隂消之时故阳常下生而有余隂常上生而不足蕤賔至无射隂之阳也大吕至仲吕阳之隂也隂之阳阳之隂则阳消隂长之时故阳常上生而不足隂常下生而有余周礼订义杨谨仲曰阳中之阳则下生而损一分至隂中之阳则下生者反当益隂中之隂则上生而益一分至阳中之隂则上生者反当损此二説者可以阐吕氏淮南之指而发蕤宾上生之蕴矣古之圣人制为十二律吕以配十有二月节四时之变明消息之机一皆本乎隂阳隂阳之辨精则理明而数备故律吕三分损益上下相生之法诚千古不易之至论也　律吕正义律吕之长损益相生篇曰自古论律吕者必先攷黄钟之长黄钟之长定而十一律吕皆由此定律吕新书言黄钟九寸寸作十分为九十分又言黄钟九寸寸作九分为八十一分夫九十分乃黄钟之正数而八十一分原于管子音五声度分史记淮南子遂以为管音度分新书虽兼取之而九寸之説实不可易但尺度不明则执九寸之説亦不能无失故定律吕之长必以古尺通之今尺比例推求然后真数可得以古尺言之黄钟九寸三分损一得六寸为林钟林钟三分益一得八寸为太蔟太蔟三分损一得五寸三分三厘三毫三丝三忽三纎三防有竒为南吕南吕三分益一得七寸一分一厘一毫一丝一忽一纎一防有竒为姑洗姑洗三分损一得四寸七分四厘零七丝四忽零七纎有竒为应钟应钟三分益一得六寸三分二厘零九丝八忽七微六纎有竒为蕤宾蕤賔三分益一得八寸四分二厘七毫九丝八忽三微五纎有竒为大吕大吕三分损一得五寸六分一厘八毫六丝五忽五微六纎有竒为夷则夷则三分益一得七寸四分九厘一毫五丝四忽零九纎有竒为夹钟夹钟三分损一得四寸九分九厘四毫三丝六忽零六纎有竒为无射无射三分益一得六寸六分五厘九毫一丝四忽七防四纎有竒为仲吕仲吕三分益一得八寸八分七厘八毫八丝六忽三防三纎有竒比之黄钟九寸不足一分二厘一毫一丝三忽六防六纎有竒以今尺言之黄钟之七寸二分九厘损益相生则林钟得四寸八分六厘太蔟得六寸四分八厘南吕得四寸三分二厘姑洗得五寸七分六厘应钟得三寸八分四厘蕤賔得五寸一分二厘大吕得六寸八分二厘六毫六丝六忽六微六纎有竒夷则得四寸五分五厘一毫一丝一忽一微一纎有竒夹钟得六寸零六厘八毫一丝四忽八微一纎有竒无射得四寸零四厘五毫四丝三忽二微有竒仲吕得五寸三分九厘三毫九丝零九防四纎有竒至仲吕上生比黄钟原数不足九厘八毫一丝二忽零六纎有竒夫黄钟古尺之度所生律吕其分寸如彼今尺之度所生律吕其分寸如此古尺之度为数多今尺之度为数少数多者横黍之所生数少者纵黍之所累数之多少虽异而管之长短则同今尺之七寸二分九厘正古尺之九寸也至于仲吕不能还生黄钟乃数之使然葢十二律吕上下相生损之渐少而益之不足故仲吕上生之变黄钟虽不及黄钟一分上下而其数仍与黄钟相近不得自成一律其声亦与黄钟相近不能自成一音细绎其理下生而损上生而益损益之间数有消长亦如气盈朔虚之有闰分此古人所以以律吕配之十二月也律吕正义后编三分损益篇曰问阳律皆主下
　　生隂律皆主上生汉志相生之法固然乃蕤賔夷则无射之律法宜下生然三分损益仅得其所生之吕之半必倍之而后其数合何也曰隂阳之道不可为典要其以六律为阳六吕为隂者因其所中之月而以竒者为阳偶者为隂也实则自子至巳六辰为阳自午至亥六辰为隂此则生于隂阳之大分而不以竒偶为泥者也如易之横图然其生于阳仪者有竒有偶其生于隂仪者亦有竒有偶凡竒皆阳凡偶皆隂此以竒偶为隂阳者也实则凡生于阳仪者无论竒偶皆阳之属凡生于隂仪者无论竒偶皆隂之属此又隂阳之大分不泥于竒偶者也以此推之则黄钟太蔟姑洗三律于月则竒而又属乎阳辰之分故为阳之阳若蕤賔夷则无射三律于月虽为竒而又属乎隂辰之分故为阳之隂林钟南吕应钟三吕于月则偶而又属乎隂辰之分故为隂之隂若大吕夹钟仲吕三吕于月虽为偶而乃属乎阳辰之分故为隂之阳以阳之阳者而下生隂之隂者而上生自于阳损隂益之本法合若阳之隂隂之阳者则其法不能以无异故自吕览淮南以及通志其相生之法皆以蕤賔夷则无射三律为上生大吕夹钟仲吕三吕为下生者以此也曰然则马班之説主于竒偶以定隂阳吕览淮南通志之説主于大分以判隂阳亦既各有所见矣将孰优耶曰天有辟阖之二运而后有十二辰之方嵗有舒肃之二气而后有十二月之位则大分之隂阳所以括乎竒偶之隂阳者也故律吕相生朱子亦主吕览淮南通志之説者以此也曰如马班之说则损一而下生者六益一而上生者亦六其数适均如吕览淮南通志之説则损一而下生者五益一而上生者七其数不均今不从其均者而反从其不均者何欤曰此阳饶隂乏之秘乐理于是为至也今夫一日之间晷行地上者一百八十度于分为昼属阳行地下者亦一百八十度于分为夜属隂此其均焉者也然日未出地平十有八度而色已可辨日入地平十有八度而色始不辨是书之度数凡二百一十有六夜之度数仅一百四十有四故曰干之防二百一十有六坤之防百四十有四此阳饶隂乏騐诸曚景而最明者也且夫午虽隂辰而适奠正南之方故后天图以离位之而退坤于西南明姤隂虽始生于午而午实为阳明用事之防必至西南之未方而后纯属乎隂也蕤賔以隂辰之律而从乎阳其义亦犹是也由斯以谈则子丑寅卯辰巳以及于午之律皆以上生而属阳是阳居其七也惟未申酉戌亥之律皆为下生而属隂是隂仅居其五也赢绌之分明而扶抑之理得矣
　　制造
　　康熙三十一年正月
　　训谕羣臣正定律吕
　　上御乾清门取五声八音八风图展阅指谓诸臣曰古人谓十二律吕定而后被之八音则八音和奏之天地则八风和而诸福之物可致之祥无不毕至其言乐律所闗如此其大而律吕之所从出不可不知如律吕新书所言算数専用径一围三法此法若合则所算皆合此法若舛则无所不舛矣朕观径一围三之法用之必不能合葢径一尺则围当三尺一寸四分一厘有竒若积累至百丈所差至十四丈有竒等而上之其为舛错可胜言耶因取方圆诸图
　　指示诸臣曰所言径一围三止可算六角之数若圆围则必有竒零其理具在目前甚为明显朕观八线表中半径勾股之法极其精微凡圆者可以方算开方之法即从此出逐一騐算无不脗合至黄钟之管九寸空围九分积八百一十分是谓律本此旧説也其分寸若以尺言则古今尺制不同自朕观之当以天地之度数为准至隔八相生之説声音髙下循环相生复还本音必须隔八此一定之理也随命乐人取笛合瑟次第审音至
　　八声仍还本音
　　上曰此非隔八相生之义耶以理推之固应如是至五十
　　二年
　　诏辑律吕理数诸书并考定乐器审定今营造尺七寸二分九厘为黄钟之度凖损益相生之法制十二正律以和八音复以黄钟之积为本大而加分小而减分皆用黄钟之长与径相比成形制为同形管六百九十有六其法大者加至八倍则长与径各加一倍小者减至八分之一则长与径各减一半自八倍黄钟之管至正黄钟之律率以一倍递减自黄钟正积八分之七之管至八分之一之管率以一分递减而管体渐小声音易别故递减以倍者又有半积及四分之一八分之一之法递减以分者又有八分之三分半八分之二分半八分之二又加一分之四分之一八分之一又加一分之四分之三八分之一又加一分之四分之二八分之一又加一分之四分之一八分之一又加一分之八分之一之法自八倍黄钟至黄钟八分之一管之长短围径虽各不同而皆得名为黄钟每一黄钟各具同径之十二律吕各成一调之五声二变凡管乐之制皆由是出又有旋宫起调图谱以正管音有清浊二均表以定音备载律吕正义一书以昭成法
　　乾隆六年以律吕正义内尚少乐章字谱
　　诏续辑后编于是研穷声律究极本源壎篪从箫为一谱笙从笛为一谱磬从钟为一谱琴与瑟各为一谱钟磬沿古用律吕箫笛从今用工尺凡祭祀朝防宴享及有声无字之乐章莫不别隂阳辨清浊声之髙下奏之短长咸分刌而节度之而后
　　圣祖之所为审音定乐制器协均者一一施诸实用矣

　　皇朝通典卷六十五
　　钦定四库全书
　　皇朝通典卷六十六
　　乐【四】
　　【臣】等谨按审度乃以正音和声必先制器故杜典于制造之后即继以权量八音二门顾律尺既亡前代所沿未必尽有当于古也我
　　朝得黄钟真度以之审定衡量足以整齐物用以之制造乐器足以宣鬯元音故宫悬所列美备精详制作之隆洵有立极千古者矣
　　权量
　　【臣】等谨按班固汉志于备数和声之后即继以审度嘉量权衡之篇隋书因之宋蔡元定律吕新书亦附之篇后顾古律既亡度量权衡之制无所折衷
　　圣祖仁皇帝精研象数得黄钟真数而度量衡之制皆有
　　以稽其同异而观其会通编之防典
　　皇上复设嘉量于
　　殿廷盖所以立经国之大端而审音之要道即于是乎在矣
　　顺治五年颁发斛式十一年饬遵部定法马私自増加者罪之十二年重定铁斛颁发各省十五年定各闗秤尺务使凖足不得任意轻重长短康熙元年颁定新法马四十三年议定斛式并停用金斗闗东斗五十二年
