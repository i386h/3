<!-- { "loadSidebar": true } -->
    ※《金銮密记》一卷（一作三卷）
    晁氏曰：唐韩撰。天复元年为翰林学士，从昭宗西幸。朱温围岐三年，因密记其谋议及所闻见事，止於贬濮州司马。予尝谓有君子之道四焉。唐之末，南北分朋而忘其君，，崔允门生，独能弃家从上，一也。其时绅无不交通内外，以躐取爵禄，独能力辞相位，二也。不肯草韦贻范起复麻，三也。不肯致拜於朱温，四也。《诗》曰：“风雨如晦，鸡鸣不已。”之谓矣。而宋子京薄之，柰何？一本天复二年、三年各为一卷，首尾详略颇不同，互相雠校，凡改正千有馀字云。
    陈氏曰：具述在翰苑时事，危疑艰险甚矣！昭宗屡欲相之，卒不果而贬，竟终於闽。非不幸也。不然，与崔垂休辈骈首就戮於朱温之手矣！
    ※《大唐补记》三卷
    陈氏曰：南唐程匡柔撰。序言懿宗朝有焦璐者撰《年代纪》，述神尧止宣宗。匡柔袭摭三百年历，补足十九朝。起咸通戊子止癸巳，附璐书中；乾符已後，备存《补记》。末有《後论》一篇，文词虽拙，议论亦正。
    ※《南部新书》五卷
    晁氏曰：皇朝钱希白撰。记唐故事。
    ※《桂苑丛谈》一卷
    晁氏曰：题云冯翊子子休撰。杂记唐朝僖、昭时杂事，当是五代人。李邯郸云姓严。
    ※《中朝故事》二卷
    晁氏曰：伪唐尉迟撰。记唐懿、昭、哀三朝故事，故曰中朝。
    ※《三朝见闻录》八卷
    陈氏曰：不知作者。起乾符戊戌，至天末年，及庄宗中兴後河东事迹。三朝者，僖、昭、庄也。其文直述，多鄙俚。
    ※《广陵妖乱志》三卷
    陈氏曰：唐晋阳郑廷诲撰。言高骈、吕用之、毕师铎等事。
    ※《汴水滔天录》一卷
    陈氏曰：唐左拾遗王振撰。言朱温篡逆事。
    ※《吕夏卿兵志》三卷
    晁氏曰：皇朝吕夏卿撰。公武得之於宇文时中。季蒙题其後云：“夏卿修唐史，别著《兵志》三篇，秘之，戒其子弟勿妄传。鲍钦止吏部好藏书，苦求得之。其子无为太守恭孙偶言及，因恳借钞录於吴兴。”
    ※《耳目记》二卷
    晁氏曰：题云刘氏，未详何时人。杂记唐及五代事。
    ※《朱梁兴创遗编》二十卷
    陈氏曰：梁宰相敬翔子振撰。自广明巢贼之乱，朱温事迹，讫於天杀逆。大书特书，不以为愧也。其辞亦鄙俚。
    ※《庄宗台祸记》一卷
    陈氏曰：後唐中书舍人黄彬撰。
    ※《入洛记》一卷
    晁氏曰：蜀王仁裕撰。仁裕随王衍降，入洛阳，记往返涂中事并其所著诗赋。
    ※《贾氏备史》六卷
    陈氏曰：汉谏议大夫贾谭撰。叙石晋祸乱，每一事为一诗系之。
    ※《晋朝陷蕃记》四卷
    晁氏曰：皇朝范质撰。质，石晋末在翰林，为出帝草《降虏表》，知其事为详。记少主初迁於黄龙府，後居於建州，凡十八年而卒。按契丹丙午岁入汴，顺数至甲子岁为十八年，实国朝太祖乾德二年也。
    陈氏曰：据莆田郑氏书目云范质撰。本传不载，故《馆阁书目》云不知作者。未悉郑氏何所据也。
    ※《晋太康平吴记》二卷
    隋氏曰：周吏部尚书张昭撰。世宗将讨江南，昭采晋武平孙皓事迹，为书上之。
    ※《唐馀录》六十卷
    晁氏曰：皇朝王奉诏撰。芟《五代旧史》繁杂之文，采诸家之说，仿裴松之体附注之。以本朝当承汉唐之盛，五代则闰也，故名曰《唐馀录》。宝元二年上之。温公修《通鉴》，亦取之。，曾之弟。
    陈氏曰：是时惟有薛居正《五代旧史》，欧阳修书未出。此书有纪有志有传，又博采诸家小说，仿裴松之《三国志注》附其下方，盖五代别史也。《馆阁书目》以入杂传类，非是。
    ※《唐末闻录》一卷
    晁氏曰：皇朝阎自若纂。乾德中，王溥《五代史》成，自若之父观之，谓自若曰：“唐末之事，皆吾耳目所及，与史册异者多矣。”因话见闻故事，命自若志之。
    陈氏曰：题常山阎自若撰。记五代及诸僭伪事。其序自言乾德中，得於先人及舅氏闻见。且曰：“传者难验，见者易凭。考之史策，不若询之耆旧也。”然所记亦时有不同者，如李涛纳命事，本谓张彦泽，今乃云谒周高祖，未详孰是。
    ※《五代补录》五卷
    晁氏曰：皇朝陶岳撰。祥符壬子，以五季史书阙略，因书所闻，得一百七事
    陈氏曰：每代为一卷，凡一百七条。岳，雍熙二年进士。
    ※《五代史阙文》一卷
    晁氏曰：皇朝王禹撰。录五代史笔避嫌漏略者，以备阙文，凡一十七事。
    ※《建隆遗事》一卷
    晁氏曰：皇朝王禹记太祖事。按太祖崩时，赵普已罢为河南节度使，卢多逊亦是太宗太平兴国元年始除平章事，今云“上将晏驾前一日，召赵、卢入宫，”其谬甚矣。世多以其所记为然，不足信也。
    王氏《挥麈录》曰：《建隆遗事》，世称王元之所述，其率多诬谤之词。至於称赵普、卢多逊受遗诏昌陵，尤为舛缪。案《国史》，韩王以开宝六年八月免相，至太平兴国六年九月，始再秉衡钧。当太祖升遐时，普政在外，何缘前一日与卢丞相同见於寝邪？称太祖长子德昭为南阳王，又误矣，初未尝有此事。元之当时近臣，又秉史笔，岂不详知？且载《秦王传》中云云，安有淳化三年而见《三朝国史 秦王传》称？可谓乱道。此特人名为之。又案元之自有《小畜集》，《序》及《三黜赋》与《国史》本传俱云：“淳化二年，自知制诰舍人贬商州。至道二年，自翰林学士黜守滁上。咸平二年，守本官知齐安郡。”而此序年月次序悉皆颠错，其伪也明矣！
    巽岩李氏曰：世传王禹所记《建隆遗事》十三章，考其章句，大抵不类禹平日之文。其七章、十三章，鄙悖益可骇，幸而史官弗信，然学士大夫不习朝廷之故者，犹以禹所作私信之。余常反复证验，力排其诬，决知其不出於禹矣。盖禹，世所谓名贤者，而数以直道废，故群不逞辄假借窜寄，谓世可欺。殊不知普实爱重禹，而禹於普尤拳拳也。普遗藁四六表状，往往见禹集，盖禹代作也。彼小人乌得识之！
    陈氏曰：其记陈桥驿前戒誓诸将事，元出熙陵。而序文云：“近取实录，入禁中亲自笔削。”然则此书之作，诚何谓也。《邵氏闻见录》亦尝表而出之，而或者亦辩此书之伪，当考。
    ※《祖宗独断》一卷
    陈氏曰：皇朝陆经记祖宗独断事十事。
    ※《龙飞日历》一卷
    晁氏曰：皇朝赵普撰。记显德七年正月艺祖受禅事。是年改建隆，二月，普撰此书。普时为枢密学士。
    ※《景命万年录》一卷，《艺祖受禅录》一卷
    晁氏曰：未详撰人。记赵氏世次、艺祖历试，迄受禅事。
    ※《圣宋掇遗》一卷
    晁氏曰：皇朝欧阳靖撰。记国初至仁宗君臣美事，以备史阙。
    ※《晋公谈录》三卷
    晁氏曰：皇朝丁谓撰。多本朝事。每章之首，皆称“晋公言”，不知何人为润益。初，董识志彦得之於洪州潘延之家。延之，晋公甥，疑延之所为。
    ※《涑水记闻》十卷
    晁氏曰：皇朝司马光撰。记宾客所谈祖宗朝及当时杂事。
    陈氏曰：此书行於世久矣。其记吕文靖数事，吕氏子孙颇以为讳，盖尝辨之，以为非温公全书，而公之曾孙侍郎季思遂从而实之，上章乞毁板。识者以为讥。
    ※《嘉时政记》一卷
    晁氏曰：吴奎、赵概、欧阳修记立英宗事，并贾易《论韩琦定册疏》附於後。
    ※《甘陵伐叛记》一卷
    陈氏曰：题文升撰，不知何人。末有谕，称“甘陵人苏朔为余言，其大父庆历中陷贼，亲见贼初叛时事”。按《中兴书目》有《甘陵诛叛录》，称殿中丞王起撰。起时为文彦博幕客，然则别自一书也。
    ※《隆平集》二十卷
    晁氏曰：皇朝曾巩撰。记五朝君臣事迹。其记事多误，如以《太平御览》与《总类》两书之类。或疑非巩书。
    ※《濮王中陈》一卷
    晁氏曰：记治平中封濮安懿王时宰相奏状及台谏言章。
    ※《欧阳濮议》四卷
    晁氏曰：皇朝欧阳修永叔撰。其序云：“武王之作，人皆谓君可代，濮议之兴，人皆谓父可绝。孟津之会，独夷齐不食周粟而饿死，世未之知也，後五百年得孔子而後显。然则濮议其可与庸人以口舌一日争邪？”熙宁初，永叔知亳州日，书成上之。苏子瞻，永叔客也，亦以台谏之论为直云。
    ※《书壬戌事》一卷
    隋氏曰：不知何人作。记永乐之败甚详。
    ●卷一百九十七 经籍考二十四
    ○史（传记）
    ※《温公日记》一卷
    陈氏曰：司马光熙宁在朝所记。凡朝廷政事、臣僚差除，及前後奏对、上所宣谕之语，以及闻见杂事，皆记之。起熙宁元年正月，至三年十月出知永兴而止。
    巽岩李氏曰：文正公初与刘道原共议，取实录、正史，旁采异闻，作《资治通鉴後纪》。属道原早死，文正起相，元後终，卒不果成。今世所传《记闻》及《日记》并《朔记》，皆《後纪》之具也。自嘉以前，甲子不详，则号《记闻》；嘉以後，乃名《日记》；若《朔记》，则书略成编矣。始文正子孙藏其书祖庙，谨甚，党祸既解，乃稍出之。旋经离乱，多所亡逸。此八九纸草藁，或非全幅，用故牍，又十数行别书，牍背往往翦开黏缀，事亦有与正史、实录不同者。盖所见所闻所传闻之异，必兼存以求是，此文正长编法。
    ※《王氏日录》八十卷
    晁氏曰：皇朝王安石介甫撰。绍圣，蔡卞合曾布献於朝，添入《神宗实录》。陈莹中谓安石既罢相，悔其执政日无善状，乃撰此，归过於上，掠美於己，且历诋平生不悦者，欲以欺後世，於是著《尊尧集》及《日录不合神道论》等十数书。此书起熙宁元年四月，终七年三月，再起於八年三月，终於九年六月，安石两执国柄日也。然无八年九月以後至九年四月事，盖安石攻吕惠卿时。莹中谓蔡卞除之安石骂惠卿之语，其事当在此际也。
