<!-- { "loadSidebar": true } -->
    杨氏曰：“愚按：正月郊祭天，此郑注所谓夏正之郊祭感生帝者也。学者当以圣经、贤传为信。考之《月令》之书，《周颂》之诗，《左传》孟献子之言，则曰‘祈于上帝’。夫上帝即昊天上帝，未闻有感生帝之说也；曰‘祈’，又曰‘祈农事’，可知其为祈之郊，未闻正月又有大报天之郊也。愚於祀天礼辨之已详矣。郑氏《月令》注引《易纬》“三王之郊，一用夏正”之说，以证正月之有郊；又引后稷祈农事之说，以见因郊而又祈。牵合二说而通为一说，此郑氏一人之讠皮论，非圣经之本意，天下之公言也。是以诸儒咸不以为然，更汉、魏，历晋、宋，至於齐、梁、陈，数百年之久，其说未行也。及北齐，诸儒识见鄙暗，始取其说而行之，於是昊天上帝与感生帝分为两祀，祈与祭感生帝合为一说。隋唐承用其说，至於今而不废。推原所自，是谁之过与！然正理存人心，万世不磨，邪说终不能胜也。必也知冬至之郊为大报天，正月之郊事为祈，二郊不同，而皆配以后稷，则注家诬蠹之说可以一扫，而先王祀天之大典始昭然而可见矣。”
    按：古者，一岁郊祀凡再：正月之郊为祈，《月令》及孟献子所言是也；十一月之郊为报本，《郊特牲》所言是也。
    《家语》：“定公问於孔子曰：‘寡人闻郊而莫同，何也？’孔子曰：‘郊之祭也，迎长日之至也，大报天而主日，配以月，故周之始郊，其月以日至，其日用上辛。至於启蛰之月，则又祈于上帝。此二者，天子之礼也。鲁无冬至大郊之事，降杀於天子，是以不同也。’公曰：‘郊之牲器若何？’孔子曰：‘上帝之牛，角茧栗，必在涤三月；后稷之牛惟具（注见《祀天牲牢条》下）。牲用も，尚赤也；用犊，贵诚也；扫地而祭，贵其质也；器用陶匏，以象天地之性也。万物无可称之者，故因其自然之体也。’公曰：‘天子之郊，其礼何可得闻乎？’孔子对曰：‘臣闻天子卜郊，则受命於祖庙，而作龟於祢宫，尊祖亲考之义也；卜之日，王亲立於泽宫，以听誓命，受教谏之义也；既卜，献命库门之内，所以戒百官也；太庙之命，戒百姓也；将郊，则天子皮弁以听报，示民严上也；郊之日，丧者不敢哭，凶服者不敢入国门，埽清路，行者必正，弗命而民听，敬之至也；天子大裘以黼之，被裘象天，乘素车，贵其质也；十有二旒，龙章而设日月，所以法天也；既至泰坛，王脱裘矣，服衮以临燔柴，戴冕ロ十有二旒，则天数也。”（杨氏曰：“按此章言天子被裘象天，既至泰坛，脱裘服衮以临燔柴，不知然否？”）
    《春秋》宣三年，《公羊传》曰：“郊则曷为必祭稷？王者必以其祖配（祖谓后稷）。王者则曷为必以其祖记？自内出者无匹不行（匹，合也。无所与会合，则不能行），自外至者无主不止（必得主人乃止者，天道ウ昧，故推人道以接之。不以文王配者，重本尊始之义也）。”
    《诗序》曰：“郊祀天地。”《记》曰：“因天事天，因地事地，因名山升中於天（名，犹大也。升，上也。中，犹成也。谓巡守至於方岳，燔柴祭天，告以诸侯之成功也），因吉土以飨帝於郊（吉土，王者所卜而居之土也。飨帝於郊，以四时之所兆祭於四郊者也）。升中於天，而凤凰降，龟龙假（功成而太平，阴阳气和而致象物）；飨帝於郊，而风雨节，寒暑时（五帝主五行，五行之气和，而庶徵得其序也。五行：木为雨，金为，火为燠，水为寒，土为风）。是故圣人南面而立，而天下大治。”“燔柴於泰坛，祭天也；瘗埋於泰折，祭地也。”《周礼》：凡乐，圜锺为宫，冬日至，於地上之圜丘奏之，若乐六变，则天神皆降。凡乐，函锺为宫，夏日至，於泽中之方丘奏之，若乐八变，则地示皆出（《尔雅》曰：“邑外谓之郊。”又曰：“非人为谓之丘。”）。
    陈氏《礼书》曰：“祀天於南郊，而地上之圜丘者，南郊之丘也。丘圜而高，所以象天，此所谓‘为高必因丘陵’也。祭地於北郊，而泽中之方丘者，北郊之丘也。丘方而下，所以象地，此所谓‘为下必因川泽’也。泰坛，南郊之坛也，以之燔柴；泰折，北郊之坎也，以之瘗埋。言‘坛’，则知泰折之为坎；言‘折’，则知泰坛之为圜。言‘泰’，则大之至也；言‘坛’、‘折’，则人为之也。祭祀必於自然之丘，所以致敬；燔瘗必於人为之坛、折，所以尽文。宗庙之礼，瘗埋於两阶之，则坛必设於圜丘之南，折必设於方丘之北矣。燔柴以升烟，瘗埋以达气，则燔必於乐六变之前，瘗必於乐八变之前矣。先王燔瘗於郊丘，其牲角茧栗，其牲体全┵（《国语》曰：“郊之事有全┵。”），其羹其器牺尊、疏布幂、单杓、豆登、鼎俎、簋、匏爵之类（《诗》曰：“于豆于登。”《记》曰：“器用陶匏。”《大宗伯》：“凡祀大神、祭大示，莅玉鬯，省牲镬，奉玉。”《记》又曰：“以供上帝之粢盛。”《国语》曰：“天子亲春郊之盛。”则郊有簋可知矣），其藉蒲越、藁秸（《记》曰：“箪之安，藁秸之尚。”），其乐歌黄锺、太蔟，奏大吕、应锺，其舞《门》、《咸池》，其鼓雷鼓、灵鼓，其车玉辂、素车，其太常，其服大裘、衮冕，其执则大圭、镇圭，其位则神南面、王北面，示北面、王南面，而日月从祀则日居东、月居西（《记》曰：“祭社之礼，君南乡於北牖下，答阴之义。”惟此。则圜丘之上，王北乡可知也。又曰：“大明生於东，月生於西。郊主日而配月。”则日月之位固东西设矣。郊主日，犹王燕则主膳夫，王嫁女则主诸侯，古法见君则主侍人，皆致严於尊而郊祀於卑也。其礼不过因其自然，以报本反始、教民严上而已）。古者，郊祀大略如此而已。更秦，则兴、密上下之四，以祠五帝；至汉，则增之以北，以祠五帝。秦之祠天不於圜丘，谓天好阴，而兆於高山之下；其祠地不於方丘，谓地贵阳，而兆於泽中之圜丘。汉之祠天不於南郊，而於甘泉；其祠地不於北郊，而於汾阴、河东，以至坛有八觚（後世坛有八陛，祀天其上，奏乐其下，非先王扫地而祭之意），席有六采，乐有玉女，车有鸾辂，も驹龙马，一切侈靡，而匡衡、刘向之徒，邪正异同之说，蜂起一时。元始之，缪戾尤甚，春则天地同牢於南郊，冬夏则天地分祭於南郊。光武兆南郊於雒阳之阳，兆北郊於雒阳之阴，其礼仪度数，一遵元始之制，而先王之礼隳废殆尽，良可悼也。”
    右经传所载古郊祀之礼。
    《周礼》，以苍璧礼天（“礼”谓始告神时，荐於神座，《书》曰“周公植璧秉圭”是也。此礼天以冬至，谓天皇大帝在北极者也。礼神必象其类，璧圜象天。植音值。疏曰：“《易》云‘天元而地黄’，苍、元皆是天色，故用苍也。此以玉礼神，当燔柴之节也。”杨氏曰：“天皇大帝亦出於《星经》，在《六经》无所见。”），牲、币放其器之色（放，方往反。币以从爵，若人饮酒有酬币。疏曰：“按《聘礼》飨时有酬币，明此既非礼神之币，则献尸後、酬尸时，亦有币之从爵也。”《春官 宗伯》。杨氏曰：“《大宰》注云：玉币所以礼神，疏引《太宗伯》以玉作六器，以礼天地四方为证，谓王亲自执玉币奠於神座，以礼神也。《大宗伯》注疏只云非礼神之币，乃酬尸之币，是礼神、酬尸各有币也。然《经》但云牲币各放其器之色，则币一而已。注疏又别而为二，恐未必然也。又按《通典》云：礼神之玉以苍璧，其牲及币各随玉色，币用缯，长丈八尺。《通典》之说，盖以郑元注《聘礼》释币制云制丈八尺。疏云若作制币者，每卷丈八尺为制，合为匹也。”以上礼天玉币）。
    郊特牲（疏曰：“郊所以用特牲者，天神至尊，无物可称，故用特牲。郊与配座皆特牲。《召诰》云‘用牲于郊，牛二’是也。又《礼器》曰：‘祭天，特牲。’”），祭天地之牛，角茧栗（《王制》。又《国语 楚语》曰：“郊特不过茧栗。”）。郊事则有全（，升也。全其牲化而升之。《国语 周语》），阳祀用も牲，毛之，（も，私营反。も牲赤色。毛之，取纯毛也。元谓：阳祀，祭天於南郊及宗庙也。《地官 牧人》。又《祭法》曰：“用も犊。”杨氏曰：“郑氏谓以苍璧礼天，牲币各放其方之色，则当用苍犊。《祭法》乃云用も犊，其色不同，故以苍璧、苍犊为祀昊天圜丘所用，以も犊为祀感生帝南郊所用。郑元、王肃两家问难，备见《郊特牲》疏，今不备载。愚窃以理推之，天道浑全，阴阳五行具备，不比五方各偏主一色。远望则其色苍，纯阳则其色赤，故《说卦》曰‘《乾》为大赤’，故周为赤色，用も犊。又如夏用元牡，殷用白牡，亦是天道浑全，不偏主一色，又何以苍犊为疑？若郑分圜丘与郊为二，则诸儒辨之明矣。”）郊血（疏曰：“崔氏云：《周礼》之法，郊天以燔柴为始，宗庙以地为始，社稷以血为始，小祀辜为始。此云‘郊血’者，谓正祭之时，荐於尸座之前也。‘至敬不飨味而贵气臭也’者，解郊血义。血，气也。夫熟食有味，味者为人道，人道卑近而天神尊贵，事宜极敬，极敬不亵近，故用血也。用血是贵气而不重味，故云‘贵气臭’也。”《郊特牲》。又《礼器》“郊血”疏曰：“凡郊与大飨三献之属，正祭之时皆有血，有腥，有焰，有熟。此云‘郊血’，《周语》云：‘郊之事则有全┵。’是郊祭天有熟也，有熟则腥可知也。今言‘郊血’者，皇氏云：此据设之先後，郊则先设血，後设腥与焰、熟，虽以郊为主，其祭天皆然也。”）。帝牛不吉，以为稷牛（养牲必养二也。疏曰：“郊天既以后稷为配，故养牲养二，以卜祭也。若帝牛不吉或死伤，以为稷牛者，为犹用也。为用稷牛而为帝牛，其祭稷之牛，临时别取牛用之）。帝牛必在涤三月，稷牛唯具（涤音迪。涤牢中所搜除处。搜，所流反。疏曰：“此说覆上文‘帝牛不吉而取稷牛’之事，以帝牛既尊，必须在涤三月，今帝牛不吉，故取稷牛，已在涤三月也。其祀稷之牛，临时别取，故云‘稷牛唯具’。”《郊特牲》。此上祀天之牲）。
