<!-- { "loadSidebar": true } -->
    陈氏曰：知永州吴兴丁注葆光撰。元丰中余中榜进士。喜为歌词，世所传“催雪无闷”，及“重午庆清明”，皆有承平雅气象。有女乐清令富春李素见素，实先妣之大父母也。
    ※《演山集》六十卷
    陈氏曰：端明殿学士延平黄裳勉仲撰。元丰二年进士第一人。贵显於崇观，死於建炎，年八十七。方三舍法行，裳谓：“宜近不宜远，宜少不宜老，宜富不宜贫，不如遵祖宗科举之制。”世传以为口实。
    ※《梁集》一百二十卷
    陈氏曰：丞相忠定公昭武李纲伯纪撰。父夔，进士起家，至右文殿修撰。黄右丞履之甥也。纲娶吴园先生张根之女，亦右丞外孙，“梁”名集者，修撰葬锡山，忠定尝庐墓云。
    ※《襄陵集》二十四卷
    陈氏曰：尚书右丞襄陵许翰崧老撰。元三年进士。靖康初入西府，建炎为丞辖，与黄潜善辈不合而去。
    ※《横塘集》三十卷
    陈氏曰：尚书右丞瑞安许景衡少伊撰。亦尝从程氏学，建炎初为执政，与汪、黄不合罢。建议渡江幸建康，言者以为非是。及下还京之诏，景衡忧卒於瓜州。未几，虏骑奄至维扬，仓卒南渡。
    ※《吕忠穆集》十五卷
    陈氏曰：丞相济南吕颐浩元直撰。後三卷为《燕魏杂》，记古今事，卷末言金人乱华始末甚详。
    ※《忠正德文集》十卷
    陈氏曰：丞相闻喜赵鼎元镇撰。四字，高庙所赐宸翰中语也。
    周平园序略曰：公为中丞，上语范宗尹云：“鼎在言路极举职，所言四十事，已施行三十六。”盖祖宗初除言事官，即置簿载所言事目，多寡当否，已行即朱销其下，外庭未必知也。既入相，虏震合淝，决策亲征，虑无遗策。盖公气节端方，学术纯正，笔力又过人，凡处分军国机务，多其视草，然後御付外。惟德与文，又孰加此！
    ※《龟山集》二十八卷
    陈氏曰：工部侍郎延平杨时中立撰。时及从明道，死当建炎四年，年八十七，於程门最为寿考。
    ※《尹和靖集》一卷《附集》一卷
    陈氏曰：徽猷阁待制河南尹享彦明撰。子渐之孙。年十九举进士，策问欲诛元党籍，不对而出，遂罢举。靖康赐号和靖处士。虏陷洛阳，阖门遇害，死而复苏，门人潜载以逃。客涪州，以范元长荐入经筵，擢列侍从，葬会稽山。
    ◎胡文定公《武夷集》十五卷
    陈氏曰：给事中崇安胡安国康侯撰。绍圣四年进士第三人。仕四十年，实历不及三载。著《春秋传》行於世。本喜为文，後笃志於学，乃不复作。其辞召试曰：“少习艺文，不称语妙。晚捐华藻，才取理明。既觉昨非，更无馀习。”故其文集止此。
    致堂序略曰：惟邹鲁之学，由秦、汉、隋、唐莫有传授，其名世大儒，仅如佛家者流，所谓戒律讲论之宗而已。至於言外传心，直超佛地，则未见其人。是以圣道不绝如线，口笔衮衮，异乎身践，有书徒存，犹无书也。逮及我宋，熙宁以来，先觉杰出，上继回、轲，天下英才心悦而诚服。然後孔氏述业，浸以光显，《五经》、《语》、《孟》所载，譬如逢春之木，有本之澜，生意流形，初非死质，成已成物，始终有序。先臣夙禀大志，闻而知之，以仁为居，以义为用，以身修家齐、国治天下平为效。若夫记诵训诂，辩说词华之习，不一与焉。其宏纲大用，奥义微词，既於笔削之书发挥底蕴，自馀因事有作，进则陈之君父，退则语於公卿，或酬酢朋游，或训教子弟，一言一话，尤足以证明往昔，昭迪来今。敢图家藏，遂上御府，斯文不坠，後裔有荣。然父书精深，而臣以粗浅之言冠於篇首；君学高远，而臣以卑近之论渎於聪明。兹荣也，祗所以为愧欤！
    《朱子语录》曰：胡文定公文字皆实，但奏议每件引《春秋》，亦有无其事而迁就之者。大抵朝廷文字，且要论事情利害是非令分晓。今人多先引故事，如论青苗，只是东坡兄弟说得有精神，他人皆说从别处去。
    ※《默堂集》二十二卷
    陈氏曰：宗正少卿延平陈渊知默撰。一字几叟。了翁之侄孙，杨龟山门人，绍兴初尝为谏官。
    ◎致堂《斐然集》三十卷
    陈氏曰：礼部侍郎胡寅明仲撰。文定公长子也。本其兄子，初生，弃不举，文定收育之。既长，俾自绝於本生，不为心丧，止服世父之服，寅遵行之。集中有《与秦丞相书》，言之甚详。人伦之变，古今所未有也。寅，宣和进士。绍兴初已为从官，不主和议，秦桧本与其父子有契分，竟谪新州。桧死，北归，没於岳州。
    ※《五峰集》五卷
    陈氏曰：右承务郎胡宏仁仲撰。文定季子。不出仕，笃意理学，南轩张┉，其门人也。别本不分卷。
    ◎王履道《初寮集》十卷《内制》十八卷《外制》十卷
    晁氏曰：王安中字履道，真定人。政和中，有密荐於上者，自监大明仓，累擢掌内外制。後拜太保，镇燕山。建炎初，贬象州。为文奇高妙，最长於制诰。李邴入翰林，尝请於上，以方今词林之式上，首尾举安中之名。自号初寮。
    陈氏曰：安中年十四荐於乡，凡四举乃登第，为中司受旨。攻蔡京，京子攸入禁中，日夕泣涕告於上，安中亟改翰苑，事遂止。其自政府出守燕，京父子排之也。然安中之进，亦本由梁师成。始东坡帅定武，安中未弱冠，犹及师事焉，未卒业而坡去。其後晁以道为无极令，安中既第，修邑子礼，用长笺，自言以新学窃一第为亲荣，非其志也。以道曰：“为学当谨初，何患不远到。”安中筑室，榜曰初寮。其议论闻见，多得於以道。既贵显，遂讳晁学，但称成州使君四丈，无复先生之号矣。甚哉！籍、不畔之难也。
    龛李氏序略曰：本朝承五季之後，杨、刘之学盛於一时，其裁割纂组之工极矣。石介愤然以杨公破碎圣人之道，为世巨害，著论排之甚力。然当时文宗钜儒司翰墨之职者，亦必循本朝故事，如近世张公安道高简粹纯，王公禹玉温润典裁，元公厚之精丽稳密，苏东坡先生雄深秀伟，皆制词之杰然者。譬之王良、造父策骥而骋康庄，一日千里，而节以和銮，驰之蚁封，亦必中度，岂能彼而不能此哉！初寮先生太保王公，自布衣以文称天下，由东观入掖垣，由乌府登禁，皆天下第一选。司内外制者累年，其所制，体大而义严，事而旨深，奇而不失正，雄而不为夸。褒勋劳，则有带砺丹青之信；施霈宥，则有雨露涵濡之泽；文治平，则祥极乎凤麟；申戒饬，则诚著乎金石；嘉武节，则毅乎彪虎之威；美文德，则昭乎藻火之华。极其致，盖与本朝三数公不相上下。而驰骤乎燕、许、常、扬之域，若不以体制拘之，乎汉氏矣。盖公天才英迈，笔力有馀，於文於诗，皆奇高妙，无所不能，故出为世用者如此。自徽宗皇帝即位以来，擅制诰之美者，公一人而已。得不谓一代之奇文欤。
    周平园序略曰：公年二十有七，游五台，为《竹林泉赋》，以将相喻泉石，格高而意新。送某赠大父诗云：“不论与汝小一月，政自容君数百人。”专用吾宗公瑾、伯仁事，致推尊年德之意，精切浑成，不类少作。时方讳言苏学，而公已潜启其秘钥。久之，徽宗旁求文士，召馆阁，给札亲试，骤掌书命，由中司入北门，历二辖，其制诰、表章、诗文大率雅重温润，而时发秀杰之语。《定功》、《继伐》等碑，《睿谟曲宴百韵诗》，多出特命，上恩与天通矣。万目睽睽，徒谓其鹤鸣九皋，而不知夺胎换骨自有仙手，故未尝以曲学指之。今前集四十卷是也。中兴南渡，四海名胜，迁谪避地，萃於湖广。而公婿赵奇、子辟章，又家之游、夏，大篇短章，更唱迭和。既已尽发平昔之所蕴，且复躬阅事物之变，益以江山之助，心与境会，意随辞达，韵遇险而反夷，事积故而逾新，他人瞠乎其後，我乃绰有馀裕。至如桂、柳佛寺诸记，闳深辨丽，近坡暮年之作。黄、张、晁、秦既没，系文统，接坠绪，谁出公右，岂止袭其裳、佩其环而已！今後集十卷是也。
    ◎汪彦章《浮溪集》六十卷
    陈氏曰：翰林学士婺源汪藻彦章撰。四六偶俪之文，起於齐、梁，历隋、唐之世，表章诏诰多用之。然令狐楚、李商隐之流，是为能者，殊不工也。本朝杨、刘诸名公，犹未变唐体，至欧、苏始以博学富文为大篇长句，叙事达意，无艰难牵强之态。而王荆公尤深厚尔雅，俪语之工，昔所未有。绍圣後，置词科，习者益众，格律精严，一字不苟错，若《浮溪》，尤其集大成者也。
    孙鸿庆序，言其文贯穿百氏，网罗旧闻，文从字顺，体制亦浑然不见刻画，如金钟大镛，叩之辄应。当大典册，深淳雅健，追配古作，所谓常、扬、燕、许诸人皆莫及也。
    ※《石林总集》一百卷《年谱》一卷
    陈氏曰：尚书左丞吴郡叶梦得少蕴撰。绍圣四年进士。崇、观骤贵显，三十一岁掌外制，次年遂入翰林。中废，至建炎乃执政，然才数日而罢。平生所历州镇，皆有能声。胡文定安国尝以其蔡、颍、南京之政荐於朝，谓不当以宿累废。晚两帅金陵，当兀术临江，移三山，平群寇，其功不可没也。秦桧秉政，欲令帅蜀，辞不行，忤桧意，以崇庆节度使致仕。其居在卞山，奇石森列，藏书数万卷。既没，守者不谨，屋与书俱烬於火。石林二字，本出《楚辞 天问》。
    ※《石林建康集》十卷
    陈氏曰：皆帅建康时诗文。其初以所莅官各为一集，後其家编次总而合之，此集其一也。
    ※《石林审是集》八卷
    陈氏曰：其门人盛光祖子绍所录，亦已入《总集》。
    ※《翟忠惠集》三十卷
    陈氏曰：参政丹阳翟汝文公巽撰。汝文制诰古雅，多用全句，气格浑厚，近世罕及。夫人邢氏，恕之女，居实其弟也。长子耆季，实邢出，好古博文，高尚不仕。忠惠者，私谥也。
    ※《鸿庆集》四十二卷
    陈氏曰：户部尚书晋陵孙觌仲益撰。大观三年进士。政和四年词科。代高丽《谢赐燕乐表》，脍炙人口。生元丰辛酉，卒乾道己丑，盖年八十九，可谓耆宿矣。而其平生出处，至不足道也。尝提举鸿庆宫，故以名集。
