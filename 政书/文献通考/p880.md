<!-- { "loadSidebar": true } -->
    晁氏曰：皇朝曾公亮丁度撰。宝元中，西边用兵，朝廷讲武备。是时，洙奉诏编祖宗任将、用兵、边防事迹，分二十门。
    陈氏曰：凡十七门。後五卷为奏议。《中兴书目》云十卷，李淑《书目》十五卷，今本与《邯郸》卷数同。
    ※《武经总要》四十卷
    晁氏曰：皇朝曾公亮、丁度撰。康定中，朝廷恐群帅昧古今之学，命公亮等采古兵法及本朝计谋方略，凡五年，奏御。制度十五卷，边防五卷，故事十五卷，占候五卷。御为制序。
    巽岩李氏曰：昔杜君卿取前世用兵故事，分一百三十馀门，编入《通典》。国朝修《经武要略》亦承用之，但微有附益耳。
    ※《百将传》十卷
    晁氏曰：皇朝张预公立撰。预观历代将兵者所以成败，莫不与孙武书相符契，因择良将得百人，集其传成一书，而以武之《兵法》题其後，上之。
    陈氏曰：每传必以《孙武兵法》断之。
    ※《兵要望江南》一卷
    晁氏曰：题云黄石公以授张良者。按其书杂占行军吉凶，寓声於《望江南》词，取其易记忆。《总目》云：“武安军左押衙易静撰。”盖唐人也。
    ※《倚马立成法》二卷
    晁氏曰：唐李淳风撰。兵行占候之书也。淳风，太宗时人，而此书起九宫法，至贞元六年庚午，假以行其书耳，非淳风真本也。
    ※《三略素书解》一卷
    陈氏曰：吕惠卿吉甫撰。
    ※《熙宁收复熙河阵法》三卷
    陈氏曰：观文殿学士九江王韶子纯撰。
    ※《武经龟鉴》二十卷
    陈氏曰：保平军节度使王彦撰。隆兴御制序。其书以《孙子》十三篇为主，而用历代事证之。
    ※《渭南秘诀》一卷
    陈氏曰：昭武谢渊得之於泸州。盖武侯八阵图法也，为之注释而传於世。
    ※《补汉兵制》一卷
    陈氏曰：钱文子撰。
    ※《西汉兵制》一卷
    陈氏曰：建安王合器之撰。
    ※《制胜方略》三十卷
    陈氏曰：修武郎杨肃德钦撰。自《左氏传》而下迄於陈、隋用兵事迹。庆元丁巳序。
    ※《汉兵论》一卷
    ※《辨疑》一卷
    陈氏曰：姑苏潘梦天锡撰。
    ※《修城法式条约》二卷
    陈氏曰：判军器监沈括、知监丞吕和卿等所修敌楼、马面、团敌式样，并申明条约，熙宁八年上。
    ●卷二百二十二 经籍考四十九
    ○子（医家）
    《汉 艺文志》：医经者，原人血脉、经络、骨髓、阴阳、表里，以起百病之本，死生之分，而用度针石汤火所施（师古曰：针所以剌病也。石谓砭石，即石针也。古者攻病则有砭，今其术绝矣），调百药齐和之所宜，至齐之得（齐音剂），犹磁石取铁，以物相使。拙者失理，以为剧，以生为死。
    《汉 艺文志》：经方者，本草石之寒温，量疾病之浅深，假药味之滋，因气感之宜，辩五苦六辛，致水火之齐，以通闭解结，反之於手。及失其宜者，以热益热，以寒增寒，精气内伤，不见於外，是所独失也。故谚曰：“有病不治，常得中医。”
    《汉志》：医经七家，二百一十六卷。
    《汉志》经方十一家，二百七十四卷。
    《隋志》：医方二百五十六部，四千五百一十三卷。
    《唐志》：明堂经脉类一十六家，三十五部，二百三十一卷（失姓名十六家。甄权以下不著录二家，十卷）。
    《唐志》：医术六十四家，一百二十部，四千四十六卷（失姓名三十八家。王方庆以下不著录五十五家，四百八卷。）
    《宋三朝志》：经脉四十六部，一百四十卷。医术一百九十一部，二千九十九卷。
    《宋两朝志》：经脉二十九部，四十五卷。医术八十四部，二百二十六卷。
    《宋四朝志》：三十六部，二百九卷。
    《宋中兴志》：一百七十九家，二百九部，一千二百五十九卷。
    ※《黄帝素问》二十四卷
    晁氏曰：昔人谓《素问》者，以素书黄帝之问，犹言“素书”也。唐王︸注。︸谓：“《汉艺文志》有《黄帝内经》十八卷，《素问》即其经之九卷，兼《灵枢》九卷，其数焉。”先是第七亡逸，︸时始获，乃诠次注释，凡八十一篇，分二十四卷。今又亡《刺法论》、《本病论》二篇，︸自号启元子。医经之传於世者多矣，原百病之起[QL50]者，本乎黄帝；辩百药之味性者，本乎神农；汤液则称伊尹。三人皆古圣人也，悯世疾苦，亲著书以垂後，而世之君子不察，乃以为贱技，耻习之。由此故，今称医者多庸人，治之失理，以生为死者甚众。激者至云“有病不治，常得中医”，岂其然乎！故予录医颇详。《隋志》以此书为首，今从之。
    陈氏曰：黄帝与岐伯问答。《三坟》之书无传，尚矣，此固出於後世依，要是医书之祖也。唐太仆令王︸注，自号启元子。按《汉书》但有《黄帝内、外经》至《隋志》乃有《素问》之名，又有全元起《素问注》八卷。嘉中，光禄卿林亿、国子博士高保衡承诏校定、补注，亦颇采元起之说附见其中。其为篇八十有一。王︸者，宝应巾人也。
    ※《灵枢经》九卷
    晁氏曰：王︸谓此书即《汉志》、《黄帝内经》十八卷之九也。或谓好事者於皇甫谧所集《内经》、《仓公论》中抄出之，名为古书也。未知孰是。
    ※吕、杨注《八十一难经》五卷
    晁氏曰：秦越人撰，吴吕广注，唐杨元操演。越人渤海人，家於卢，授桑君秘术，明洞医道。世以其与黄帝时扁鹊相类，乃号之为“扁鹊”采《黄帝内经》精要之说，凡八十一章。以其为趣深远，未易了，故名《难经》。元操编次为十三类。
    陈氏曰：《汉志》亦但有《扁鹊内、外经》而巳。《隋志》始有《难经》，《唐志》遂属之越人，皆不可考。“难”当作去声读。
    ※丁德用注《难经》五卷
    晁氏曰：德用以杨元操所演甚失大义，因改正之。经文隐奥者，绘为图。德用，济阳人，嘉末，其书始成。
    陈氏曰：序言太医令吕广重编此经，而杨元操复为之注，览者难明，故为补之，且间为之图。首篇为《诊候》，最详，凡二十四难。盖脉学自扁鹊始也。
    ※《虞庶注难经》五卷
    晁氏曰：皇朝虞庶注。庶，仁寿人，寓居汉嘉。少为儒，已而弃其业习医。为此书以补吕、杨所未尽。黎泰辰治平间为之序。
    ※《金匮玉函经》八卷
    晁氏曰：汉张仲景撰，晋王叔和集。设答问杂病形证脉理，参以疗治之方。仁宗朝，王洙得於馆中，用之甚效。合二百六十二方。
    陈氏曰：林亿等校正。此书王洙於馆阁蠹简中得之，曰《金匮玉函要略方》。上卷论伤寒，中论杂病，下载其方，并疗妇人，乃录而传之。今书以逐方次於证候之下，以便检用。其所论伤寒，文多节略，故但取《杂病》以下，止《服食禁忌》，二十五篇。二百六十二方，而仍其旧名。
    ※仲景《伤寒论》十卷
    晁氏曰：汉张仲景述，晋王叔和撰次。按《名医录》云：“仲景，南阳人，名机，仲景其字也。举孝廉，官至长沙太守。以宗族二百馀口，建安纪年以来，未及十稔，死者三之二，而伤寒居其七，乃著论二十二篇，证外合三百九十七法，一百一十二方。”善医者或云：“仲景著《伤寒论》，诚不刊之典。然有大人之病而无婴孺之患；有北方之药，而无南方之治，此其所阙者。盖陈、蔡以南，不可用柴胡、白虎二汤治伤寒。”其言极有理。
    陈氏曰：其文辞简古奥雅，又名《伤寒卒病论》，凡一百一十二方。古今治伤寒者，未有能出其外者也。
    ※《脉经》三卷
    晁氏曰：题云黄帝撰。论诊脉之要，凡二十一篇。
    ※王叔和《脉经》十卷
    晁氏曰：晋王叔和撰。按唐甘伯宗《名医传》曰：“叔和，西晋高平人，性度沉靖，博通经方，精意诊处，尤好著述。”其书纂岐伯、华陀等论脉要诀所成，叙阴阳表里，辩三部九候，分人迎、气口、神门，条十二经、二十四气、奇经八脉、五脏六腑、三焦四时之疴，纤悉备具，咸可按用。凡九十七篇。皇朝林亿等校正。
    ※《脉诀》一卷
    晁氏曰：题曰王叔和撰，皆歌诀鄙浅之言，後人依者，然最行於世。
    ※《脉诀机要》三卷，《脉要新括》一卷
    陈氏曰：通真子撰，不著名氏，熙甯以後人也。以叔和《脉诀》有О鄙俗处，疑非叔和作，以其不类故也。乃作歌百篇，按经为注。又自言常为《伤寒括要》六十篇，其书未之见。
    ※《巢氏病源候论》五卷
    晁氏曰：隋巢元方等撰。元方大业中被命与诸医共论众病所起之源。皇朝旧制，监局用此书课试医生。昭陵时，诏校本刻牍颁行，宋绶为序。
    陈氏曰：元方隋太医博士。其书惟论病证，不载方药。今按《千金方》诸论，多本此书，业医者可以参考。
    ※《雷公炮炙》三卷
    晁氏曰：宋雷学攵撰，胡洽重定。述百药性味，炮熬煮炙之方，其论多本之於乾甯晏先生。学攵称“内究守国安正公”，当是官名，未详。
    ※《天元玉策》三十卷
    晁氏曰：启元子撰，即唐王︸也。书推五运六气之变。唐《人物志》云，︸仕至太仆令，年八十馀，以寿终。
    ※《金宝鉴》三卷
    晁氏曰：卫嵩撰。嵩仕至翰林博士。《崇文总目》云：“不详何代人，述脉候徵验要妙之理。”
    ※《宝脏畅微论》三卷
    晁氏曰：五代轩辕述撰。青霞君作《宝脏论》三篇，著变炼金石之诀，既详其未善，因刊其谬误，增其阙漏，以成是书，故曰“畅微”。时年九十，实乾亨二年也。
    ※《圣济经》十卷
    晁氏曰：徽宗皇帝御制。因《黄帝内经》，采天人之赜，原性命之理，明营卫之清浊，究七八之盛衰，辩逆顺之盈虚，为书十篇，凡四十二章。
    陈氏曰：辟ń学生昭武吴衤是注。
    ※通真子《伤寒诀》一卷
    晁氏曰：题曰通真子而不著名氏。用张长沙《伤寒论》为歌诗，以便览者，《脉诀》之类也。
    ※《医门玉髓》一卷
    陈氏曰：不知作者。皆为歌诀，论五脏六腑相传之理。
    ※《伤寒百问》三卷
    晁氏曰：题曰无求子。大观初所著书。
