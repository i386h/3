<!-- { "loadSidebar": true } -->
    石湖范氏《桂海虞衡志》曰：“今安南国地接汉九真、日南诸郡。及唐、爱等州，东南薄海接占城，占城，林邑也。东海路通钦、廉，西出诸蛮，西北通邕州。在邕州东南隅，去左江太平寨最近。自寨正南行至桄榔、花步，渡富良、白藤两江，四程可至。又自寨东南行，过丹特罗小江，自谅州入六程可至。自右江温润寨则最远。由钦州渡海一日至，历代为郡县，国朝遂在化外，丁氏、黎氏、李氏代擅其地。熙宁，乾德初立，其大臣用事，嗾之叛。八年，遂入寇，陷邕、钦、廉三州。朝廷命郭逵等讨之，贼驱象拒战，官军以大刀斩象鼻，象奔，自蹂其徒，大兵乘之，贼溃，乘胜拔桄榔县。知县，交主之婿，逃伏草，窥见王师获贼，擘食之，以为天神。归报其主，曰：“苟可逃命，子孙勿犯大朝。”大军次富良江，去都护府四十里，杀伪太子，擒其大将。乾德大惧，奉表乞降。会北兵多病瘴，乃诏赦交趾，还其五州。朝廷以逵不能遂取交州，黜为武卫上将军。是役也，调民夫八十七万有奇，金称是，迄无骏功。大率自端拱迄嘉以来，两江州洞数为蛮所侵轶，潜举以外乡，苏茂、广源、甲洞等处入交趾者六十二村，故至今长雄诸蛮。乾德死，子阳焕立。阳焕死，乾德有遗腹子，属之占城，奉而立之。或云有黎牟者，乾德妻党也，尝为李氏养子，杀遗腹子而立，冒姓李氏名天祚，实绍兴九年，其国人犹称黎王。二十六年，遣使入贡，朝廷因以李氏官爵命之。天祚貌丰皙，今生三十九年矣。有兄尝知谅州，谋夺其位，事觉，流雪河州髡为浮屠。凡与广西帅司及邕州通讯问，用二黑漆板夹系文书，刻字於板上，谓之木夹文书。称安南都护府，天祚不列衔而列其将佐数人，皆僭官称。有云金紫光禄大夫、守中书侍郎、同判都护府者，其意似以都护府如州郡签厅也。帅司边州报其文书，亦用木夹。桂林掌故，有元、熙宁所藏旧案，交人行移与今正同，印文曰南越国印。近年乃更用中书门下之印，中国之治略荒远，边吏又惮生事，例置不问，由来非一日矣！其国之官称，王宗族称天王班，凡族称承嗣，馀称支嗣。有内职外职内职、治民，曰辅国太尉，犹宰相也。左右郎司空、左右郎相、左右谏议大夫、内侍员外郎，以上为内职。外职治兵，曰枢密使、金吾太尉、都领兵、领兵使，又有判及同判安南都护府，皆为外职。仕者或科举，或任子，或入赀。科举最贵。工技奴婢之子孙不许应举，入赀始为吏职，再入赀补承信郎，可累迁为知州。在官者无俸给，但付一方之民，俾得役属耕渔以取利。胜兵卸龙、武胜、龙翼、蝉殿、光武、王阶、捧日、保胜等，皆有左右。每军止二百人，横刺字於额曰“天子兵”。又有雄略、勇捷等九军充给使，如厢军。兵士月一践更，暇则耕种、工艺自给。正月七日，人给钱三百，纟由绢布各一疋。如纟由纲而蒙之以绵。月给禾十束。以元日犒军，人得大禾饭一半，鱼数枚。其地多占米，故以大禾为贵。正月四日，酋椎牛飨其臣。七月五日为大节，人相庆遗，官僚以生口献其酋。翌日，酋开宴酬之。酋居楼四层，上以自居，第二层御宙居之，中人也，第三层个利就居之，老铃下之属也，第四层军士居之。又有水晶宫、天元殿等诸僭拟名字门。别有一楼，犹榜曰安南都护府。层皆朱漆，柱画龙、鹤、仙女。交人无贵贱，皆椎髻跣足，酋平居亦然，但珥金簪、衣黄衫紫裙，馀皆服盘领四裙，皂衫不系腰，衫下系皂裙，珥银铁簪，曳皮履，执鹳羽扇，戴螺笠。皮履，以皮为底，施小柱，以拇指夹之而行。扇编鹳羽以辟蛇。螺笠，竹丝缕织，状如田螺，最为工纟致。妇人多皙，与男子绝异，好著绿宽袖直领，皆以皂裙束之。酋出入以人鞔车。贵僚坐幅布，上挂大竹，两夫舁之，名“抵鸦”。岁时不供先，病不服药。夜不燃灯。上巳日，男女集会，为行列，结五色采为球，歌而抛之，谓之飞。男女自成列，女受，男婚以定。宫门有大钟楼，民诉事即撞钟。大辟或付仇家，使甘心。盗贼手足指。逃亡断手足。谋叛者，埋身土中，露其头，旁植长竿，挽竹系其髻，使其颈伸，利锸一划之，其头剡标竿杪。客死境外，鞭尸大骂，以为背国土。产生金及银、铜、朱砂、珠贝、犀、象、翠羽、车渠、诸香，及盐、漆、吉贝之属。果惟有甘橘、香圆、槟榔、扶留藤。新旧县隔一小江，皆出香。新州故真腊地，侵得之。不能造纸笔，求之省地。其人少通文墨。闽人附海舶往者，必厚遇之，因命之官，咨以决事。凡文移诡乱，多自游客出。相传其祖公蕴亦本闽人。又其国土人极少，半是省民。南州客旅，诱人作婢仆担夫，至州洞则缚而卖之，一人取黄金二两，州洞转卖入交趾，取黄金三两，岁不下数百千人。有艺能者，金倍之。知文书者，又倍。面缚驱行，仰系其首，俾不省来路。既出其国，各认买主，为奴终身，皆刺额上为四五字，妇人刺乳至肋，拘系严酷，逃亡必杀。又有秀才、僧道、伎术及配隶亡命逃奔之者甚多。不能鼓铸泉货，纯用中国小铜钱，皆商旅泄而出者。按：掠卖婢奴，与士人游边，及透漏钱宝出外界，三者法禁具在。今玩弊如此，盖安抚、都监、沿边溪洞司不得人，边政颓靡，奸宄肆行所致，日滋月长未艾也。及边吏多无财用植立，窃斗升疠土，苟活待尽而巳，何暇顾边防国事者，宜痛心疾首焉。然交人自熙宁败降後，亦不复敢猖獗，南陲奠枕且百年。绍兴十二年，妖人谭友谅窜入思浪州，诈称奉使，谕下州洞，天祚大恐。巳而，帅司檄安南捕友谅，邕州又以伪官告身招之，友谅与归顺首领二十馀人，各奉其铜印、地图、土物诣横山。知邕州赵愿缚友谅赴帅司，斩之，首领悉送还安南，皆死。交趾安居至今，无议之者。乾道八年春，上言愿朝贺圣主登极。诏广西经略司，贡使来者免至廷，方物受什一。其秋，复有诏下经略司买驯象十，以备郊祀卤簿。经略李德远浩用木夹事移交趾买之。蛮报不愿卖，愿以备贡。明年春，余至官，屡引前诏，其贡，祀期浸近，朝命督象若星火，蛮复款塞：“六象及方物将至塞下，若不许贡，皆引归。小蕃宁敢与朝廷为市。”余以其状闻，且移书时相，谓欲其贡并象，勿须可也。祀以一纯二精，宁乏此。俄有金字牌下，差官押伴至阙，比及桂林，巳秋末。以十象为贺登极纲，五象为进奉大礼纲，表字如蝇头仅可见。其象饰礼物，则有金御乘象罗我，罗我如鞍架之状，及金装象牙销、金象额、金银里象钩连同心带、金银装象额、金银装朱缠象藤条、金镀铜装象脚铃、装象铜铎连铁索、御乘象绣坐簟、装象牛花朵、御乘象朱梯、御罗我同心龙头带等。馀物则有金银钞锣，沈水香等。大使称中卫大夫尹子思、正使承议郎李邦正、副使忠翊郎阮文献，其下有职员、书状宫、都衙、通引、知客、监纲孔目、行首、押衙、教练、象公、长行、防授官之属。此等入朝则稍更其服器，使者幞头、靴、笏、红鞋、金带、犀带，每夸以金箱之，又以香膏沐，如漆裹细摺乌纱巾，足加履袜。使者乘凉轿，钉较髹漆甚饬，盖得至中国，尽变椎髻徒跣抵鸦之制。先是，绍兴二十六年尝入贡，参知政事施公大任帅桂，循旧例以刺字报谒，且用行厨宴於其馆。余悉罢之，使者私谓衙校曰：‘施参政惠顾厚今柰何悉罢去’。余使人谕之曰：‘经略使司与安南都护府埒，经略使与南平王比肩，使者是都护府小官，才与桂林曹掾官比，法当廷参，不然不见也。’使者屈伏，遂廷参。其归也至欲列拜，余使人掖之曰：‘免拜。’余奏其事，且著於籍以为定制。又辨今安南非古交趾（己见《舆地考 交州》条下，不再录）。”
    ●卷三百三十一 四裔考八
    ○南丹州蛮
