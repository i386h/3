<!-- { "loadSidebar": true } -->
    楚州  春秋时属吴，吴将伐齐，自广陵掘江通淮，即此也。战国时属楚。秦属九江郡。汉属临淮郡。後汉属广陵郡、下邳国。晋属临淮、广陵二郡地。东晋为重镇（元帝以刘隗屯守），穆帝时，中郎将荀羡《北征诗序》云：“淮阴旧镇，地形都要，水陵交通，易以观衅。沃野有开殖之利，方舟运漕，无地屯兵。”乃营立城池焉。安帝时立山阳郡。宋因之。齐扼清泗，临淮守险，有平阳石鳖，田稻丰饶。其後侨立兖州。入齐，因以兖州为重镇。梁初得之，後入後魏。隋初废山阳郡，後置楚州。炀帝初州废，并入江都郡。唐武德四年，为东楚。八年，改为楚州。或为淮阴郡。属淮南道。领县五（山阳、盐城、盱眙、淮阴、安宜）。吴顺化军节度。南唐以盐城属泰州。周为防御。宋乾德元年，以盱眙属泗州。开宝九年，以盐城还隶。属淮东路。建炎，金人陷扬、承二镇，楚势孤危。绍兴以来，屡战屡失，末年乃复。宝庆，以逆全之乱，降为淮安军，又以宝应县为宝应州。贡布。领县四，治山阳。山阳（汉射阳县地。有石鳖山、淮水、涟河）淮阴（唐县。有淮水、沙河、盐渎）宝应（本安宜县，唐宝应年改。有运河、白水陂）盐城（唐县。有射阳湖、九盐场）。
    濠州  春秋末锺离子之国。昔禹会诸侯於涂山，即其地也（今锺离县西百里有涂山是也。《左传》注曰：“山在寿春县东北。”《太康地记》云：“涂山，古当涂国。”应劭曰：“禹所聚会涂山侯国”即此也。旧有当涂县，晋安帝立马头郡，北齐因之，隋改为涂山县。今废）。鲁成公时，叔孙侨如会吴於锺离。昭公时，楚子为舟师以略吴疆，吴遂灭巢及锺离而还。楚平王时，吴之边邑卑梁女子，与楚边邑锺离小僮争桑，两家交怒相攻，遂灭卑梁人。卑梁大夫怒，发邑兵攻锺离。楚王闻之，怒，发国兵灭卑梁。吴王闻之大怒，亦发兵，使公子光攻楚，遂灭锺离、居巢，楚恐而城郢。则锺离互为吴、楚之边邑。战国时属楚。秦属九江郡，二汉因之。晋初属淮南郡，後侨置徐州。安帝时置锺离郡。宋、齐因之，兼置徐州（领郡治於此），亦为重镇（明帝时，频为魏攻围，徐州刺史萧惠休、萧坦守，不下而退）。梁因之。北齐改锺离郡为西楚州。隋改曰濠州（因濠水为名。濠音豪），炀帝复置锺离郡。唐为濠州，或为锺离郡。属淮南道。领县三（锺离、招义、定远）。宋乾德元年，以招义属泗州。为团练，属淮西路。乾道初，移戍藕塘，开禧城定远，嘉定复旧。贡绢、糟鱼。领县二，治锺离。锺离（汉旧县。有袁术所筑公路城；荆山堰及梁武帝筑浮山堰基。有濠水，庄周观鱼处）定远（汉曲阳县。有古阴陵城，即汉兵追项羽，羽失道之所）。
    寿州  战国时楚地。秦兵击楚，楚考烈王东徙，都寿春，命曰郢，即此地也（今郡罗城，即考烈王所筑。今郡子城，即宋武帝所筑）。秦灭楚，虏王负刍，其地为九江郡（江自庐江分为九道）。後项羽封英布为九江王，都六，即此也。汉高帝更名淮南国，武帝复为九江郡。後汉因之，兼置扬州（领郡六，治於此。袁术为曹公所击败，奔九江，後遂僭号，以九江太守为淮南尹）。魏曰淮南郡，仍旧扬州，为重镇（邱讠佥、诸葛诞为刺史，皆镇於此）。三国时，江、淮为战争之地，其数百里，无复人居。晋平吴，其人各还本故，复立为淮南郡，兼置扬州（领郡十八，治於此。其後中原乱，胡寇屡南侵，又以苏峻、祖约之乱，淮南人南渡江者转多，乃於江南侨立淮南郡及当涂、逡遒等县。逡七循反。遒音秋）。东晋亦为重镇（明帝时，祖约为守，後陷石勒。季龙死後，复治之。今郡西十五里，即谢元破符融之处。晋伏滔云：“彼寿春者，南引汝颍之利，东连三吴之富。北接梁宋，平途不过七日；西接陈许，水陵不出千里，外有江湖之阻，内有淮淝之固。龙泉之陂，良田万顷；舒吴之贡，利尽蛮越也。”）宋属淮南郡（初晋元帝永昌中，荆河州刺史祖约镇於此。後或治江北，或治江南，无定所也。至宋义熙十二年，刘义庆又镇此，以抚边荒，捍御疆场）。齐因之，兼置荆河州（领郡治於此），为重镇（齐高帝初，遣垣崇祖镇寿阳，谓之曰：“我新有天下，後魏必以送刘昶兵为辞。寿春贼之所冲，深为之备。”俄而魏大将王肃送刘昶，兵二十万掩至而败还。）後魏曰扬州（萧齐东昏永元初，守将裴叔业以城叛降後魏）。梁置南荆河州（武帝普通七年克之，擒魏将李宪，寻改为南荆河州）。後周曰扬州。隋文帝改曰寿州，炀帝初，复为郡。唐为寿州，或为寿春郡。属淮南道。领县五（寿春、安丰、霍邱、盛唐、霍山）。吴忠正军节度。周以颍州下蔡来属，徙州治焉，在淮北。宋因之。开宝中，废霍山、盛唐。政和六年，升为寿春府。属淮西路。以府之六合县（即霍山）为六安军。中兴後，下蔡没於金，以安丰县为军，四县并隶焉。贡葛布、石斛。领县五，治下蔡。下蔡（古祭国。唐县。有硖石山）寿春（隋县。有八公山、淮水、肥水）安丰（汉县。有芍陂、灌水、九井、蓼城）霍邱（隋县。有安阳山、丰水、决水）六安（唐县。有霍山、大别山）。
    滁州  战国时属楚。秦及二汉，九江郡之地。晋属淮南郡。宋属新昌郡。齐置南谯郡。梁属南谯州。梁末，属北齐，兼置新昌郡，又徙南谯州於新昌，即今郡是也。隋初，废新昌郡，改南谯为滁州。炀帝初州废，并其地入江都郡。唐复置滁州，或为永阳郡。属淮南道。领县三（宋同）。宋因之，属淮东路。贡绢。领县三，治清流。清流（隋县。有清流水、滁水、琅琊山）全椒（汉县。梁置北谯郡，北齐改为临滁郡，隋复为县）来安（即唐永阳县，伪唐改。有八石山、来安水）。
    和州  战国时楚地。秦属九江郡。二汉因之，汉末，兼置扬州（领郡六。自寿春徙治於此）。吴为重镇（筑濡须坞，魏屡攻围不拔）。晋为淮南郡地，东晋为历阳郡。宋因之，兼置南豫州（领郡十三，治於此）。齐、梁并因之。梁末，属北齐，置和州及历阳郡。隋炀帝初州废，而历阳郡如故。唐复为和州，或为历阳郡。属淮南道。领县三（宋同）。宋属淮西路。建炎後，为姑熟、金陵藩屏，北距北界二百二十五里。贡布、练布。领县三，治历阳。历阳（汉县。有濡须水、合山、古梁山寨）乌江（本乌江亭，汉东城县。梁置江都郡，北齐改为密江郡，陈临江郡，後周乌江郡，隋後为县。有项亭）含山（唐县。有大岘亭）。
    庐州  古庐子国。春秋舒国之地。昔成汤放桀，周芮伯命巢，《左传》曰：“自庐以往”，又曰：“徐人取舒（舒国，今舒城县）”，皆此地也。战国时属楚地。秦属九江郡。汉为庐江、九江二郡，後汉亦然。魏为重镇（使张辽守之，孙权率十万众政围，辽以八百人破之），明帝时，以满宠都督扬州诸军，镇於此（宠上表，言合肥西北三十里有奇险可依，更立城名新城。孙权欲攻围新城，以其远水，积二十馀日，不敢下船而退）。晋为淮南、庐江二郡地。梁置汝阴郡及南豫州，寻改为合州，为重镇。隋初，为庐江州。炀帝初州废，置庐江郡。唐为庐州，或为庐江郡。属淮南道。领县五（合肥、慎、巢、庐江、舒城）。吴昭顺军节度。周改保信军。宋因之，属淮西路。太平兴国三年，以巢、庐江二县置无为军。中兴後，置本路安抚使。贡纱、绢、蜡、石斛。领县三，治合淝。合淝（汉县。夏水出城父东南，与淝水合入巢湖。有濡须水。北齐分置北陈郡）慎（楚白公胜邑。隋县。有滁水）舒城（古舒国。唐县。有龙舒水）。
    无为军  宋太平兴国三年，以庐州巢县无为镇建为军，以巢、庐江二县来属。淮西路。贡绢。领县三，治无为。无为（有梅山、江水、焦水）巢（古巢伯国。汉居巢县。有东关山、居巢山、直湖）庐江（汉龙舒县，隋改今名）。
    舒州  古皖国也（春秋时有皖国。《史记》：“皖，夏姓，皋陶之後。”），亦舒国之地（说见庐州）。战国时属楚。秦属九江郡。二汉属庐江郡。献帝时，吴克皖城，遂为重镇。晋安帝置晋熙郡，宋、齐皆因之。梁置豫州，後改为晋州。北齐改曰江州。陈又曰晋州。隋初曰熙州，炀帝置同安郡。唐为舒州，或为同安郡。属淮南道。领县五（宋同）。宋属淮西路，为德庆军节度。绍兴十七年，改安庆军。庆元元年，升为州。贡白、白术。领县五，治怀宁。怀宁（晋县。有天柱山、皖水）宿松（隋县。有雷水。江水自鄂陵分为九派，会於此县界洲上，三百馀里合流谓之九江口，东得武林洲，即桑落洲之尾）望江（汉皖县地。晋大雷戌在此。陈置大雷郡）太湖（隋县。有司空山、太湖）桐城（唐县。有盛唐山、大江、枞阳水）。
    蕲州  春秋以来皆楚地。秦属九江郡。二汉属江夏郡。吴为蕲春郡。晋省，属弋阳郡。北齐置雍州，後周改曰蕲州。隋炀帝初州废，置蕲春郡。唐复为蕲州，或为蕲春郡。属淮南道。领县四（宋同）。宋属淮西路。元八年，又以蕲水县石桥镇为罗田县。贡布、簟。领县五，治蕲春。蕲春（汉县。北齐置齐昌郡。有新水、温水）黄梅（隋县。有黄梅水）蕲水（唐县。有兰溪水）广济（唐县。有蔡山，出大龟。又有积布山、青林湖）。
    光州  春秋时黄国也，亦弦国之地（鲁僖公五年，楚人灭弦。弦在弋阳大县。大，徒计反）。秦属九江郡。二汉属汝南、江夏二郡。魏分置弋阳郡，晋、齐、皆因之。梁末，置光州。後魏置弋阳郡。北齐为南郢州。後周为淮南郡。隋炀帝初，为弋阳郡。唐为光州，或为弋阳郡。属淮南道。领县五（定城、始光、山仙、殷城）。宋废商水县入固始。属淮西路，为光山军节度。绍兴末，改蒋州，寻复旧。贡石斛、葛布。领县四，治定城。定城（古黄国。汉弋阳县故城。有淮水）光山（古弦国。汉西阳县。晋光城县。有光山、柴水）固始（楚孙叔敖所封寝邱之地。北齐置北建州。後周置浍州）仙居（古弦子国。唐县）。
