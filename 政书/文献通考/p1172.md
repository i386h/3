<!-- { "loadSidebar": true } -->
    宋太宗太平兴国三年，灵州献官马驹，足各有二距。雍熙二年，虔州吏李祚家马生驹。足各有二距。  四年，州直罗县民高英家生马，前两足如牛。端拱二年，夏州民程真家马生二驹。  真宗大中祥符九年十二月，大名监马生驹，赤色，肉尾无鬃。徽宗宣和五年，马生两角，长三寸，四足皆出距。时北方正用兵。  高宗绍兴八年，广州西海ヂ有海兽如马，蹄鬣皆丹，夜入民舍，聚众杀之。明日海溢，环村百馀家皆溺死。近马祸也。  五年，广西马，全纲疫死。  孝宗淳熙六年十二月，岩昌西马、金州马皆大疫。十二年，黎、雅州献马，有角长二寸。京房《易传》曰：“臣易上，政不顺，厥妖马生角，兹谓贤上不足。”光宗绍熙元年二月丙申，右丞相乘马早朝，入禁扉，马毙。近马祸也。  宁宗嘉定五年正月，右丞相入贺於东宫，马惊堕地，衣帻皆败，相额微损，事与上同。
    ○牛祸
    《春秋》宣公三年，“郊牛之口伤，改卜牛，牛死”。刘向以为近牛祸也。时宣公与公子遂谋杀子赤而自立，又以丧娶，区昏乱。乱成於口，天犹恶之，生则不飨其祀（谓郊牛伤死），死则灾燔其庙（成三年，新宫灾。新宫，宣之庙也，以新成故云）。董仲舒指略同。
    秦孝文王五年，ヵ朐衍（朐衍，地名），有献五足牛者。刘向以为近牛祸也。先是，文惠王初都咸阳，广大宫室，南临渭，北临泾，思心失，逆土气。足者，止也，戒秦建止奢泰，将致危亡。秦不改，至於离宫三百，复起阿房。京房《易传》曰：“兴繇役，夺民时，厥妖牛生五足。”
    汉景帝中六年，梁孝王田北山，有献牛，足生背上。刘向以为近牛祸。先是，孝王骄奢，起苑方三百里，宫馆阁道相连三十馀里。纳邪臣羊胜之计，欲求为汉嗣，刺杀议臣爰盎，事发，免诛，犹有恨心，内则思虑乱，外则土功过制，故牛祸作。足出於背，下奸上之象也。犹不能解，发疾暴死，又凶短之咎也。
    後汉明帝永平十八年，牛疫死。  章帝建初四年冬，京都牛大疫。时窦皇后以宋贵人子为太子，宠幸，令人伺求贵人过隙，以谗毁之。帝不知太后不善，厥咎也。
    晋武帝太康元年，幽州塞北有死牛头语。近牛祸也。是时，帝多疾病，深以後事为念，而付不以至公，思瞀乱之应也。按师旷曰：“怨ゥ动於人，则有非言之物而言。”又其义也。京房《易传》曰：“杀无罪，牛生妖。”  惠帝泰安中，江夏张骋所乘牛言曰：“天下乱，乘我何之！”骋惧而还，犬又言曰：“归何早也？”寻後牛又人立而行。骋使善卜者卦之，谓曰：“天下将有兵乱，为祸非止一家。”其年，张昌反，先略江夏，骋为将帅，於是五州残乱，骋亦族灭。京房《易传》曰：“牛能言，如其言占为凶。”《易萌气枢》曰：“人君不好士，走马被文绣，犬狼食人食，则有六畜言。”时天子诸侯不以惠下为务，又其应也。  元帝建武元年七月，晋陵陈门才牛生犊，一体两头。京房《易传》曰：“牛生子二首一身，天下将分之象也。”是时，愍帝蒙尘於平阳，寻为逆胡所杀。元帝即位江东，天下分为二，是其应也。  太兴元年，武昌太守王谅牛生子，两头八足，两尾共一腹，三年後死。又有牛一足三尾，皆生而死。按司马彪说，“两头者，政在私门，上下无别之象也。”京房《易传》曰：“足多者，所任邪也；足少者，不胜任也。”其後王敦等乱政，此其祥也。  四年十二月，郊牛死。按刘向说《春秋》郊牛死曰：“宣公区昏乱，故天不飨其祀。”今元帝中兴之业，实王导之谋也。刘隗探会上意，以得亲幸，导见疏外。此区不睿之祸。  成帝咸和二年五月，护军牛生犊，两头六足。是冬，苏峻作乱。七年，九德人袁荣家产犊，两头八足二尾共身。桓元之国，在荆州诣刺史殷仲堪，行至鹤穴，逢一老公驱青牛，形色异。桓元即以所乘牛易取，乘至零陵泾溪，骏驶（所吏反）非常，息驾饮牛，牛迳入江水不出。元遣人觇守，经日无所见。於後元败被诛。
    梁武陵王纪祭城隍神，将烹牛忽有赤蛇绕牛口。牛祸也。象类言之，又为龙蛇之孽。鲁宣公三年，牛之口伤，时以为天不享，弃宣公也。《五行传》曰：“逆君道伤，故有龙蛇之孽。”时纪虽以赴援为名，而实妄自尊亢。思心之咎，神不享，君道伤之应。果为元帝所败。
    陈宣帝太建三年，监豫州陈桃根献青牛。
    後魏孝文承明元年，牛疫，死伤大半。
    北齐後主武平二年，并州献五足牛。牛祸也。《洪范五行传》曰：“牛土应，宫室之象也。”帝寻大发卒，於仙都苑凿池筑山，楼殿起，穷华极丽。功始就而国亡。
    後周武帝建德六年，阳武有兽三，状如水牛，一黄，一赤，一黑。赤与黑者斗久之，黄者自傍触之，黑者死，黄赤俱入河。近牛祸也。黑，周所尚色。死者，灭亡之象。後数载，隋代周，旗牲尚赤，戎服以黄。
    隋文帝大业初，恒山有牛，四脚膝上各生一蹄。其後建东都，筑长城，开沟洫。
    唐高宗调露元年春，牛大疫。京房《易传》曰：“牛少者不成。”又占曰：“金革动。”  武后长安中，有献牛无前膊，三足而行者。又有牛膊上生数足，蹄甲皆具。武太后从姊之子司农卿宗晋卿家牛生三角。中宗神龙元年春，牛疫。二年冬，牛疫。先天初，洛阳市有牛，左胁有人手，长一尺，或牵之以乞丐。元宗开元十五年春，河北牛大疫。  代宗大历八年，武功、栎阳民家牛生犊，二首。  德宗贞元二年，牛疫。  四年，郊牛生犊，六足。足多者，下不一。  七年，关辅牛大疫。  懿宗咸通七年，荆州民家牛生犊，五足。  十五年夏，渝江阳有水牛生驴驹，驹死。僖宗光启元年，河东有牛人言，其家杀而食之。  二年，延州肤施有死牛复生。
    宋太祖乾德三年至真宗天禧五年，州县上言民牛生二犊、三犊者，凡一百二十二。  太宗太平兴国九年七月，知乾州卫献三角牛。  仁宗天圣迄英宗治平，牛生二犊者三十二、三犊者一。  神宗熙宁三年距元丰八年，郡国言民家牛生二犊者三十五，生三角者一。  哲宗元元年距元符三年，郡国言民家牛生二犊者十有五。  徽宗大观元年，阆州、达州俱言牛生二犊。  政和五年七月，安武军言，信都县民范济家牛生麒麟。  重和元年三月，陕州言牛生麒麟。  宣和二年十月，尚书省言，歙州歙县民鲍珙家牛生麒麟。  三年五月，汝州梁县民邢喜家牛生麒麟。  高宗绍兴元年，绍兴府有牛戴刃突入城市，触马，裂腹出肠。时卫卒多犯禁屠牛者，牛受刃而逸，近牛祸也。  十六年，静江府城北二十里，有奔犊触人於壁，肠胃流地，牛狂走，两日不可执，卒以射死。牛祸也。  十八年五月，邛州依政县牛生二犊。  二十一年七月，遂宁府牛生二犊三。  二十五年八月，汉州牛生二犊。  孝宗淳熙十二年，临安府仁和县良渚有牛二首四足，七日而死。馀杭县有犊二首一身。光宗绍熙十四年春，淮西牛大疫死。宁宗庆元元年，淮、浙牛多疫死。三年，饶州乐平县田家牛生犊如马，一角，麟身，四尾，农民以不祥杀之，或惜其为麟。同县万山牛生犊，人首。
    ●卷三百十二 物异考十八
    ○豕祸
    《左传》齐襄公田于贝邱，见豕。从者曰：“公子彭生也。”公怒曰：“射之！”豕人立而啼，公惧，堕车，伤足丧屦。刘向以为近豕祸也。未几，公为公孙无知所弑。
    汉昭帝元凤元年。燕王宫永巷中豕出，坏都灶（师古曰：“者，养豕之牢也。都灶，炊之大灶。胡顿反。”），衔其六七枚置殿前（，古釜字）。刘向以为近豕祸也。时燕王旦与长公主、左将军谋为大逆，暴急无道。灶者，生养之本，豕而败灶，陈於庭，灶将不用，宫室将废辱也。燕王不改，卒伏其辜。京房《易传》曰：“众心不安君政，厥妖豕入居室。”
    吴孙皓时，野豕入右司马丁奉营。此豕祸也。後奉见遣攻阳，无功而反。皓怒，斩其导军。及举大众北出，奉及万等相谓曰：“若至华里，不得不各还也。”此谋泄，奉时己死，皓杀其子温，家属皆远徙。豕祸之应也。龚遂曰：“山野之兽，来入宫室，宫室将空。”又其应也。
    晋怀帝永嘉中，寿春城中有豕生两头而不活，周馥取而观之。时识者云：“豕，北方畜，胡狄象。两头者，无上也。生而死，不遂也。天戒若曰，勿生专利之谋，将自致倾败也。”周馥不悟，遂欲迎天子令诸侯，俄为元帝所败，是其应也。石勒亦寻渡淮，百姓死者十有其九。元帝建武元年，有豕八足。此听不聪之罚，又所任邪也。是後有刘隗之变。成帝咸和六年六月，钱塘人家犭（音加，牡豕也），豕产两子，而皆人面，如胡人状，其身犹豕。京房《易传》曰：“豕生人头豕身者，危且乱。”今此犭豕而产，异之甚也。孝武帝太元四年四月，京都有豚（徒浑反），一头二脊八足。十三年，京都人家豕产子，一头二身八足。并与建武同妖也。是後宰相沈酗（香弓反），不恤朝政，近习用事，渐乱国纲，至於大坏也。
    刘聪末年，犬与豕交於相国府门，又交於宫门，又交司隶、御史门。有豕著进贤冠，升聪座；犬冠武冠，带绶，与豕并升。俄而斗死殿上。宿卫莫有见其入者。刘曜时，武功豕生犬。
    隋文帝开皇末，渭南有沙明三人，行投法於人场圃之，上夜见大豕来诣其所，小豕从者十馀，谓沙门曰：“阿练，我欲得贤圣道，然犹负他一命。”言罢而去。贤圣道者，君上之所行也。皇太子勇当嗣业，行君上之道，而被囚废之象也。一命者，言为炀帝所杀。渭南有人寄宿他舍，夜中闻二豕对语。其一曰：“岁将尽，阿耶明日杀我供岁，何处避之？”一答曰：“可向水北姊家。”因相随而去。天将晓，主人见豕不得，意是宿客而诘之。宿客言状，主人如其言而得豕。其後蜀王秀得罪，帝将杀之，平乐公主每匡救，得全。後数年而帝崩，岁尽之应。
