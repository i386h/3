<!-- { "loadSidebar": true } -->
    又曰：予读《楞严》，知六根源出於一，外缘六尘，流而为六，随物沦逝，不能自返。如来怜愍众生，为设方便，使知出门即是归路，故於此经指涅门，初无隐蔽。若众生能洗心行法，使尘不相缘，根无所偶，返流全一，六用不行，昼夜中中流入，与如来法流水接，则自其内身便可成佛。如来犹恐众生於六根中未知所从，乃使二十五弟子各说所证。而观世音以闻、思、修为圆通第一，其言曰：“初於闻中，入流无所。所入既寂，动静二相，了然不生，如是渐增。闻所闻尽，尽闻不住；觉所觉空，空觉极圆；空所空灭，生灭既灭，寂灭见前。”若能如是，圜拔一根，则诸根皆脱。於一弹指顷，遍历三空，即与诸佛无异矣。既又读《金刚经》说四果人，“须陀洹名为入流，而无所入，不入色、声、香、味、触、法，是名须陀洹”。乃废经而叹曰：须陀洹所证，则观世音所谓“初於闻中入流无所”者邪？入流非有法也，唯不入六尘，安然常住，斯入流矣。至於斯陀含名一往来而实无往来，阿那含名为不来而实无来，盖往则入尘，来则返本。斯陀含虽能来矣，而未能无往；阿那含非徒不往，而亦无来。至阿罗汉，则往来意尽，无法可得。然则所谓四果者，其实一法也。但历三空，有浅深之异耳！予观二经之言，本若符契，而世或不喻，故明言之。
    《朱子语录》曰：《楞严经》只是强立一个意义，只管叠将去，数节之後，全无意味。《楞严》前後只是说咒，中皆是增入，盖中国好佛者觉其陋而加之耳。又译经而不译咒，想其徒见咒本浅近，故特地不译。因说程子“耳无闻，目无见”之语。答曰：决无此理。遂举释教中有“尘既不缘，根无所著，反流全一，六用不行”之说，苏子由以为此理至深至妙，盖他意谓六根既不与六尘相缘，则收拾六根之用，反复归於本体，而使之不行。顾乌有此理！广因举程子之说：“譬如静坐时，忽有人唤自家，只得应他，不成不应。”曰：彼说出《楞严经》，此经，唐房融训释，故说得如此巧。佛书中唯此经最巧。然佛当初也不如是说。如《四十二章经》，最先传来中国底文字，然其说平实。
    ※《楞伽经》四卷
    晁氏曰：宋天竺僧求那跋罗译。楞伽，山名也。佛为大慧演道为此山。元魏僧达磨以付僧慧可，曰：“吾观中国所有经教，唯《楞伽》可以印心。”谓此书也。释延寿谓此经以“佛语心”为宗，而李通元则以为五法、三自性、八、识二无我为宗。按经说第八业种之识，名为如来藏，言其性不二，明伪即出世也。延寿所云者，指其理，通元所云者，指其事，非不同也。
    陈氏曰：有宋、魏、唐三译。宋译四卷，唐译七卷。正平张戒集注，盖以三译参校，同旧注本，莫知谁氏，颇有伦理，亦多可取，句读遂明白。其八卷者，分上下也。
    东坡苏氏书後曰：《楞伽阿跋多罗宝经》，先佛所说，微妙第一，真实了义，故谓之《佛语》。心品祖师达磨以付二祖，曰：“吾观震旦所有经教，惟《楞伽》四卷可以印心。”祖祖相授，以为心法。如医之有《难经》，句句皆理，字字皆法。後世达者，神而明之，如走珠，如珠走，无不可者。若出新意而弃旧学，以为无用，非愚无知，则狂而巳。近岁学者各宗其师，务从简便，得一句一偈，自谓了证，至使妇人女子抵掌嬉笑，争谈禅说。高者为名，下者为利，馀波末流，无所不至，而佛法微矣。譬如俚俗医师，不由经论，直授方药，以之疗病，非不或中，至於遇病辄应，悬断死生，则与知经学古者不可同日语矣。世徒见其有一至之功，或捷於古人，因谓《难经》不学而可，岂不误哉！《楞伽》义趣幽眇，文字简古，或不能句，而况遗文以得义，志义以了心者乎！此其所以寂寥於世，几废而仅存也。
    ※《六祖解心经》一卷
    晁氏曰：唐僧慧能解。慧能，其徒尊之以为六祖。
    ※《忠国师解心经》一卷
    晁氏曰：唐僧慧忠，肃宗师事之，此其所著书也。
    ※《心经会解》一卷
    晁氏曰：唐陈留僧元奘译并注。“般若”者，华言“智慧”，“波罗蜜多”者，华言“到彼岸”，谓智可以济物入圣域也。长安中，僧法藏为之疏。元丰中，僧法泉亦注之。
    司马温公《书心经後》曰：余尝闻学佛者言，佛书入中国，经、律、论三藏合五千四十八卷，《般若经》独居六百卷。学者撮其要，为《心经》一卷。为之注者，郑预最简而明。余读郑注，乃知佛书之要，尽於“空”一字而巳。或问扬子：“人有齐死生，同贫富，等贵贱，何如？”扬子曰：“作此者，其有惧乎？”此经云“照见五蕴皆空，度一切苦厄”，似与扬子同指。然则释、老之道，皆宜为忧患之用乎？世称韩文公不喜佛，尝排之。余观其与孟尚书论大颠，云“能以理自胜，不为事物侵乱”，乃知文公於书无所不观，盖尝遍观佛书，取其精粹而排其糟粕耳。不然，何以知不为事物侵乱为学佛书者所先邪？今之学佛者，自言得佛心，作佛事，然皆不免侵乱於事物，则其人果何如哉！
    《朱子语录》：问：“《心经》既说空，又说色，如何？”曰：他盖欲於色见空耳。大抵只要鹘突人。
    ※《维摩诘所说经》十卷
    晁氏曰：天竺维摩诘撰。西域谓净名曰维摩诘，广严城处士也。佛闻其病，使十弟子、四菩萨往问讯，皆以不胜任固辞。最後遣文殊行，因共谈妙道，遂成此经。其大旨明真俗不二而巳。净名演法要者，居世出世也。不以十弟子、四菩萨为知法者，斥其有秽净之别也。文殊大智，法身之体也。净名处俗，法身之用也。俾体用相酬对，皆真俗不二之喻也。姚秦僧鸠摩罗什译。按《开元释教录》云：“罗什”者，华言“童寿”，天竺人。苻坚遣吕光破西域，俘之以归。姚兴迎长安，译经於逍遥园。凡四十部，此其一也。本三卷十四品，其後什之徒僧肇、道生、道融等为之注，为十卷。子得之董太虚家，盖襄阳本也。唐李繁颇言此注後人依者。
    ※《遗教经》一卷
    陈氏曰：佛涅时所说。唐碑本。
    山谷黄氏曰：《遗教经》译於姚秦弘始四年，在王右军没後数年。弘始中虽有译本，不至江南。至陈氏时，有译师出《遗教经论》，於是并行。今长安雷氏家《遗教经》石上行书，贞观中行《遗教经》，敕令择善书经生书本颁焉。敕与经字是一手，但真、行异耳。余平生疑《遗教》非右军书，比来考寻，遂决定知非右军书矣。
    西山真氏跋曰：《遗教经》盖瞿昙氏最後教诸弟子语，今学佛者罕常诵而习之也。盖自禅教既分，学者往往以为不阶言语文字而佛可得，於是脱略经教，而求所谓禅者。高则高矣，至其身心颠倒，有不堪检点者，则反不如诵经持律之徒，循循规矩中，犹不至大谬也。今观此经，以端心正念为首，而深言持戒为禅定智慧之本。至谓制心之道，如牧牛，如驭马，不使纵逸，去止妄，息欲寡求，然後由远离以至精进，由禅定以造智慧，具有渐次梯级。非如今之谈者，以为一起可到如来地位也。宜学佛者患其迂，而不若禅之捷欤。以吾儒观之，圣门教人以下学为本，然後可以上达，亦此理也。学佛者不由持戒，而欲至定慧，亦犹吾儒舍离经辨志，而急於大成，去洒扫应对，而语性与天道之妙，其可得哉！余谓佛氏之有此经，犹儒家之有《论语》，而《金刚》、《楞严》、《圆觉》等经，则《易》、《中庸》之比。未有不先《论语》而可遽及《易》、《中庸》者也。儒、释之教，其趣固不同，而为学之序，则有不可易者。
    ※《妙法莲华经观世音普门品》
    姚秦三藏鸠摩罗什译。
    西山真氏跋曰：余自少读《普门品》，虽未能深解其义，然尝以意测之曰，此佛氏之寓言也。昔唐李文公问药山禅师曰：“如何是恶风吹船，飘入鬼国？”师曰：“李翱小子，问此何为？”文公怫然，怒形於色。师笑曰：“发此恚心，便是黑风吹船，飘入鬼国也。”吁，药山可谓善启发人矣。以是推之，则知利欲炽然即是火坑，贪爱沈溺便是苦海。一念清净，烈焰成池，一念警觉，船到彼岸。灾患缠缚，随处而安，我无畏怖，如械自脱。恶人侵凌，待以横逆，我无忿嫉，如兽自奔。读是经者，作如是观，则知弥陀大士真实为人，非浪语者。
    ※《阿弥陀经》一卷
    陈氏曰：唐陈仁棱所书，刻於襄阳。
    ●卷二百二十七 经籍考五十四
    ○子（释氏）
    ※《华严经》八十一卷
    陈氏曰：唐于阗宝叉难陀译。
    ※《华严合论》一百二十卷
    晁氏曰：按《纂灵记》云：《华严》大经，龙宫有三本。佛灭度後六百年，有龙树菩萨入龙宫，诵下本十万偈，四十八品，流传天竺。晋有沙门支法领得下本，分三万六千偈，至此上，义熙十四年，译成六十卷。唐证圣元年，于阗沙门喜学再译旧文，兼补诸阙，通旧总四万五千颂，成八十卷，三十九品。《合论》者，唐李通元所撰。通元，太原人，宗室子也。当武后时，隐居不仕。旧学佛者皆曰，佛说此经时，居七处九会，独通元以为十处十会云。
    《朱子语录》曰：佛书中说六根、六尘、六识、四大、十二缘生之类，皆极精巧，故前辈学佛者，必谓此孔子所不及。今学者且须截断，必欲穷究其说，恐不能得身巳出来。他底四大，即吾儒所谓魂魄聚散。十二缘生，在《华严合论》第十三函卷，佛说本言尽去世万事。其後黠者出，言“实际理地，不染一尘，万事门中，不舍一法。”
    ※《华严合论法相撮要》一卷
    陈氏曰：青谷真际禅师以唐李长者通元《合论》，撮其要义，手藁为图。
    ※《华严经清凉疏》一百五十卷
    晁氏曰：唐僧澄观撰。澄观居清凉山，号清凉国师，即韩愈赠之诗者。文元公有言曰：“明法身之体者，莫辩於《楞严》；明法身之用者，莫辩於《华严》。”学佛者以为不刊之论。
    ※《华严决疑论》四卷
    晁氏曰：李通元撰。通元既为《华严合论》，又著此书。皇朝张商英使河东，得之寿阳县东浮屠废书中。
    ※《华严经略》一卷
    晁氏曰：唐僧澄观撰。澄观既疏《华严》，又撮其大意为此，凡四十二章。
    ※《法界观》一卷
