<!-- { "loadSidebar": true } -->
    叶论宏词曰：“法或生於相激。宏词之废久矣，绍圣初，既尽罢词赋，而患天下应用之文由此遂绝，始立博学宏词科。其後又为词学兼茂，其为法尤不切事实。何者？朝廷诏诰典册之文，当使简直宏大，敷畅义理，以风晓天下，典谟、训诰诸书是也。孔子录为经常之词，以教後世，而百王不能易，可谓重矣。至两汉诏制，词意短陋，不复仿佛其万一。盖当时之人，所贵者武功，所重者经术，而文词者，虽其士人哗然自相矜尚，而朝廷忽略之，大要去刀笔吏之所能无几也。然其深厚温雅，犹称雄於後世，而自汉以来莫有能及者。若乃四六对偶，铭檄赞颂，循沿汉末以及宋、齐，此真两汉刀笔吏能之而不作者，而今世谓之奇文绝技，以此取天下士而用之於朝廷，何哉！自词科之兴，其最贵者四六之文，然其文最为陋而无用。士大夫以对偶亲切、用事精的相夸，至有以一联之工，而遂擅终身之官爵者，此风炽而不可遏，七八十年矣。前後居卿相显人，祖父子孙相望於要地者，率词科之人也。其人未尝知义，其学未尝知方也，其才未尝中器也，操纸援笔以为比偶之词，又未尝取成於心而本其源流於古人也。是何所取而以卿相显人待之，相承而不能革哉！且又有甚悖戾者，自熙宁之以经术造士也，固患天下习为词赋之浮华而不於实用，凡王安石之与神宗往反极论，至於尽摈斥一时之文人，其意晓然矣。绍圣、崇宁号为追术，熙宁既禁其求仕者不为词赋，而反以美官诱其己任者使为宏词，是始以经义开迪之，而终以文词蔽淫之也，士何所折衷？故既以为宏词，则其人己自绝於道德性命之本统，而以为天下之所能者尽於区区之曲艺，则其患又不特举朝廷之高爵厚禄轻以与之而己也，反使人才陷入於不肖而不可救。且昔以罢词赋而置词科，今词赋、经义并行久矣，而词科迄未尝有所更易。是何创法於始，而不能考其终，使不自为背驰也！盖进士、制科，其法犹有可议而损益之者，至宏词则直罢之而已矣。”
    ●卷三十四 选举考七
    ○孝廉
    汉文帝十二年，诏曰：“孝悌，天下之大顺也；力田，为生之本也；廉吏，民之表也。朕甚嘉此二三大夫之行。今万家之县，云亡应令，岂实人情？是吏举贤之道未备也。其遣谒者劳赐孝者帛，人五匹；悌者、力田二匹；廉吏二百石以上率百石三匹。”（自二百石以上，每百石加三匹也）
    孝景後二年，诏曰：“其唯廉士，寡欲易足。今訾算十以上乃得官，廉士算不必众。有市籍不得官，亡訾又不得官，朕甚愍之。訾算四得官，亡令廉士久失职，贪夫长利。”
    孝武元光元年冬，初令郡国举孝廉各一人。
    董仲舒对策曰：“臣愚以为使诸列侯、郡守、二千石各择其吏民之贤者，岁贡各二人。”故州郡举茂材、孝廉，皆自仲舒发之。
    元朔元年，诏曰：“朕深诏执事，兴廉举孝，今或阖郡不荐一人，是化不下究，而积行之君子雍於上闻也。”（详见《乡举里选考》）
    按：汉时诏郡国荐举人才，贤良方正与孝廉二科并行。然贤良一科，文帝与武帝时，每对辄百馀人，又徵诣公车，上书自鬻者以千数；而孝廉之选，文帝之诏以为万家之县亡应令者，武帝之诏以为阖郡不荐一人，盖贤良则稍有文墨材学者可以充选，而孝廉则非有实行可见者不容谬举故也。
    孝宣黄龙元年，诏曰：“举廉吏，诚欲得其真也。吏六百石位大夫，有罪先请，秩禄上通，足以效其贤材，自今以来毋得举。”（言吏六百石者不得复举为廉吏也）
    孝平元始元年，令宗室：“其为吏举廉佐吏，补四百石。”
    ◎西汉举孝廉
    路温舒（以决曹史举，迁山邑丞）　龚胜（郡吏，三举孝廉，再为尉，一为丞）鲍宣（以郡功曹举，迁郎）　京房（以孝廉举，为郎）　赵广汉（以州从事举茂材，察廉，迁阳翟令）　张敞（以太守卒史察廉，为甘泉仓长）　尹翁归（以督邮举廉，为缑氏尉；又以都内令举廉，为弘农都尉）　王尊（以州从事举，迁盐官长）　盖宽饶（郡文学举，迁郎）　刘辅（迁襄贲令）　萧望之（御史官属，迁治礼丞）　薛宣（以大司农斗食属察廉，补不其丞；又以不其丞察廉，迁乐浪都尉丞）　冯逡（野王子，迁郎）　朱博（以太常掾察廉，补安陵丞）　杜邺（迁郎）　王嘉（光禄掾察廉，为南陵丞；复察廉，为长陵尉）　师丹（迁郎）　孟喜（迁郎）　黄霸（左冯翊卒史，察补河东均输长；复察廉，为河南太守丞）　尹赏（以郡吏察廉，为楼烦长）　王吉（郡吏举孝廉，为郎）　平当（以大鸿胪文学察廉，为顺阳长）
    东汉之制，郡太守举孝廉，郡口二十万举一人。（《百官志》）
    故事，尚书郎以令史久次补之，光武始用孝廉为尚书郎。
    建武十二年，诏三公举廉吏各二人，光禄岁察廉吏三人，中二千石岁察廉吏各一人，廷尉、大司农各二人，将兵将军岁察廉吏各二人。
    章帝建初元年，初举孝廉、郎中宽博有谋任典城者，以补长、相。
    和帝时，大郡口五六十万举孝廉二人，小郡口二十万并有蛮夷者亦举二人，帝以为不均，下公卿会议。丁鸿与司空刘方上言：“凡口率之科，宜有阶品，蛮夷错杂，不得为数。自今郡国率二十万口岁举孝廉一人，四十万二人，六十万三人，八十万四人，百万五人，百二十万六人。不满二十万二岁一人，不满十万三岁一人。”帝从之。（《丁鸿传》）
    永元七年四月，诏曰：“旧典因孝廉之举以求人，有司详选郎官宽博有谋才任典城者三十人。”既而悉以所选郎出补守相。
    十三年，诏：“缘边郡口十万以上，岁举孝廉一人；不满十万，二岁举一人；五万以下，三岁举一人。”
    安帝元初六年，诏光禄勋与中郎将选孝廉郎宽博有谋、清白行高者五十人，补令、长、丞、尉。
    延光二年八月，初令三署郎通达经术任牧民者，视事三岁以上，皆得察举。
    顺帝即位，令郡国守、相视事未满岁者，一切得举孝廉吏。
    阳嘉元年，左雄上言：“孔子曰‘四十不惑’，《礼》称‘︹仕’。请自今孝廉年不满四十，不得察举，皆先诣公府，诸生试家法，文吏课笺奏，副之端门，练其虚实，以观异能，以美风俗。有不承科令者，正其罪法。若有茂材异行，自可不拘年齿。”帝从之。胡广、郭虔、史敞上书之曰：“凡选举因才，无拘定制。六奇之策，不出经学；郑、阿之政，非必章奏。甘、奇显用，年乖︹仕；终、贾扬声，亦在弱冠。前世以来，贡举之制莫或回革，今以一臣之言，戾旧章，便利未明，众心不厌。矫枉变常，政之所重，而不访台司，不谋卿士。若事下之後，议者剥异，异之则朝失其便，同之则王言己行。臣愚以为可宣下百官，参其同异，然後览择胜否，详采厥衷。”帝不从。辛卯，初令郡国举孝廉，限年四十以上，诸生通章句，文吏能笺奏，乃得应选；其有异才异行，若颜渊、子奇，不拘年齿。久之，广陵所举孝廉徐淑年未四十，台郎诘之，对曰：“诏书曰：‘有如颜回、子奇，不拘年齿。’是故本郡以臣充选。”郎不能屈，左雄诘之曰：“昔颜回闻一知十，考廉问一知几邪？”淑无以对，乃罢却之。闰月丁亥，令诸以诏除为郎，年四十以上，课试如孝廉科者，得参廉选，岁举一人。
    左雄前议举吏先试之於公府，又覆之於端门，尚书张盛奏除此科，黄琼复上言：“覆试之作，将以澄清洗浊，覆实虚滥，不宜改革。”帝乃止。
    二年，张衡言：“自初举孝廉，迄今二百岁矣，皆先孝行，行有馀力，始学文法。辛卯诏书，以能章句奏案为限，虽有至孝，犹不应科，此弃本而取末。曾子长於孝，然实鲁钝，文学不若游、夏，政事不若冉、季。今欲使一人兼之，苟外有可观，内必有阙，则违选举孝廉之志矣。”
    汉安元年，尚书令黄琼以前左雄所上孝廉之选，专用儒学文吏，於取士之义犹有所遗，乃奏增孝悌及能从政者为四科。帝从之。
    桓帝即位，诏曰：“孝廉、廉吏，皆当典城牧民，禁奸举善，兴化之本，常必由之。诏书连下，分明恳恻，而在所玩习，遂至怠慢，选举乖错，害及元元。顷虽颇绳正，犹未惩改。方今淮夷未殄，军师屡出，百姓疲悴，困於调发。庶望群吏，惠我劳民，蠲涤贪秽，以祈休祥。其令秩满百石，十岁以上，有殊才异行，乃得参选。赃吏子孙，不得察举。杜绝邪伪请之原，令廉白守道者得信其操。各明守所司，将观厥後。”
    诏侍中、尚书、中官子弟不得为吏察孝廉。
    徐氏曰：“按孝廉之举，始自西都，尝考元朔诏书云：‘深诏执事，兴廉举孝，今或至阖郡不荐一人。其与中二千石、礼官、博士议不举者罪。’有司奏议曰：‘不举孝，不奉诏，当以不敬论；不察廉，不胜任也，当免。’详观此文，则孝之与廉，当是各为一科。故萧望之、薛宣、黄霸、张敞等皆以察廉补长、丞，独王吉、京房、师丹、孟喜皆以举孝廉为郎，刘辅举孝廉为襄贲令，至东都则合为一科矣。西都止从郡国奏举，未有试文之事；至东都，则诸生试家法，文吏课笺奏，无异於後世科举之法矣。西都未始限年；至东都则年四十以上始得察举矣。黄琼言，左雄所上孝廉之选，专用儒学文吏，於取士之选犹有所遗，乃奏增孝悌及能从政者为四科。则知当时虽以孝廉名科，而未尝责其孝行廉隅之实，是亦失设科之本意也。虽然，汉世诸科，虽以贤良方正为至重，而得人之盛，则莫如孝廉，斯亦後世之所不能及。”
