<!-- { "loadSidebar": true } -->
    顺帝谢皇后，名梵境，陈郡阳夏人，父。顺帝立，为皇后。帝禅位，降为汝阳王妃。
    齐武穆裴皇后，名惠昭，河东闻喜人。明三年，为齐世子妃。建元元年，为皇太子妃。二年薨。武帝即位，追尊为皇太后。
    文安王皇后，名宝明，琅邪临沂人，父晔之。建元四年，为皇太子妃。郁林王即位，尊为皇太后，称宣德宫。明帝即位，出居鄱阳王故第。梁武定建业，迎入宫，称制。和帝禅位，逊居外宫。梁天监时薨。
    郁林王何妃，名婧英，庐江人。初为南郡王妃。太孙即位，立为皇后。帝废，贬为王妃。
    海陵王王妃，名韶明，琅邪临沂人，父慈。初为郁林王妃，王即位，为皇后。王废，降为妃。
    明敬刘皇后，名惠端，彭城人。明帝纳之。永明七年卒。帝即位，赠皇后。
    东昏褚皇后，名令璩，河南阳翟人，父澄。建武初，纳为皇太子妃。东昏即位，为皇后。东昏废，降为庶人。
    和王皇后，名舜，华琅邪临沂人，俭之孙。初为随王妃，帝即位，为皇后。既禅位，降为妃。
    梁武德郗皇后，名徽，高平金乡人，父晔。齐建元末，嫔於武帝。帝为雍州刺史日，殂。即位，追赠皇后。
    武丁贵嫔，名令光，谯国人。武帝镇樊城，纳之。生昭明太子，册为贵嫔。普通七年薨。
    文宣阮太后，名令嬴，会稽馀姚人。武帝平建业，纳为采女。生元帝，为修容。随出蕃。大同六年薨。元帝即位，追崇为太后。
    简文王皇后，名灵宾，琅邪临沂人。初为晋安王妃。大通三年，拜皇太子妃。薨简文即位，追崇为皇后。
    元帝徐妃，名昭佩，东海郯人。天监十六年，拜为湘东王妃。太清三年，以罪死。
    敬夏太后，会稽人。元帝纳之，生敬宗，昭泰元年，尊为太后。明年，降为江阴国太妃。
    敬王皇后，琅邪临沂人。初为晋安王妃。王即位，拜皇后。禅位，降为江阴王妃。
    陈武宣章皇后，名要儿，吴兴乌程人。武帝聘之。受禅，立为皇后。文帝即位，尊为皇太后。
    文沈皇后，名妙容，吴兴武康人。梁大同中，归於文帝。武帝即位，为临川王妃。文帝即位，为皇后。废帝立，为皇太后。
    废帝王皇后，琅邪临沂人。初为皇太子妃。废帝即位，立为皇后。帝废，降为临海王妃。至德中薨。
    宣柳皇后，名敬言，河东解县人。宣帝在江陵聘之，生後主。宣帝即位，为皇后。後主即位，尊为皇太后。
    後主沈皇后，名婺华，吴兴武康人，父君理。太建三年，拜为皇太子妃。後主即位，立为皇后。陈亡，入长安。隋炀帝每巡幸，恒令从驾。炀帝被弑，后为尼於毗陵天静寺。贞观初卒。
    张贵妃，名丽华，本兵家女。後主为太子，选入宫。得幸，生太子深，拜贵妃。陈亡，为隋军所杀。
    《北史 后妃传叙》：魏氏王业之兆，虽始於神元，然自昭成之前，未具言六宫之典，而章、平、思、昭、穆、惠、炀、烈八帝，妃后无闻。道武追尊祖妣，皆从帝谥为皇后。始立中宫，馀妾或称夫人，多少无限，然皆有品次。太武稍增左右昭仪及贵人、椒房等，後庭渐已多矣。又魏故事，将立皇后，必令手铸金人，以成者为吉，不则不得立也。又太武、文成，保母劬渠之恩，并极尊崇之义，虽事乖典礼，而观过知仁。孝文改定内官，左右昭仪位视大司马，三夫人视三公，三嫔视三卿，六嫔视六卿，世妇视中大夫，御女视元士。後置女职，以典内司：视尚书令、仆，作司、大监、女侍中三官视二品，监，女尚书，美人，女史、女贤人、女书史、书女、小书女五官视三品，中才人、供人、中使、女生才人、恭使宫人视四品，青衣、女酒、女飨、女食、奚官女奴视五品。及齐神武、文襄，俱未践尊极。神武嫡妻称妃，其所聘蠕蠕女称为蠕蠕公主。文襄既尚魏朝公主，故无别号。两宫自馀姬侍，并称娘而己。文宣後庭虽有夫人、嫔、御之称，然未具员数。孝昭内职甚少，唯杨妃才貌兼美，复是贵家，襄城王母桑氏有德行，并蒙恩礼，其馀无闻焉。河清新令：内命妇依古制有三夫人、九嫔、二十七世妇、八十一御女。又准汉制，置昭仪，有左右二人，比丞相。其弘德、正德、崇德为三夫人，比三公。光猷、昭训、隆徽为上嫔，比三卿。宣徽、凝晖、宣明、顺华、凝华、光训为下嫔，比六卿。正华、令则、修训、曜仪、明淑、芳华、敬婉、昭华、光正、昭宁、贞范、宏徽、和德、弘猷、茂光、明信、静训、曜德、广训、晖范、敬训、芳猷、婉华、明范、艳仪、晖则、敬为二十七世妇，比从三品。穆光、茂德、贞懿、曜光、贞凝、光范、令仪、内范、穆闺、婉德、明婉、艳婉、妙范、晖章、敬茂、静肃、章穆、华慎、仪妙、仪明、懿崇、明丽、则婉、仪彭、修闲、修静、弘慎、艳光、漪容、徽淑、秀仪、芳婉、贞慎、明艳、穆修、范肃、容茂、仪英、淑弘、艳正、信凝、婉英、范怀、顺修、媛良、则瑶、章训、成润、仪宁、训淑、懿柔、则穆、仪修、礼昭、慎贞、媛肃、闺敬、顺柔、华昭、顺敬、宁明、训弘、仪崇、敬修、敬承、闲昭、容丽、仪闲、华思、柔媛、光怀、德良、媛淑、猗茂、范良、信艳、华徽、娥肃、仪妙则为八十一御女，比正四品。武成好内，并具其员。自外又置才人、采女，以为散号。後主既立二后，昭仪以下皆倍其数。又置左右娥英，比左右丞相。降昭仪比二夫人。寻又置淑妃一人，比相国。周氏率由姬制，内职有序。文帝创基，修衽席以俭约；武皇嗣历，节情欲於矫枉。宫闱有贯鱼之美，戚里无私溺之尤，可谓得君人之体也。宣皇外行其志，内逞其欲，溪壑难满，采择无厌。恩之所加，莫限斯皂；荣之所及，无隔险讠皮。於是升兰殿以正位，践椒庭而齐体者，非一人焉；阶房帷而拖青紫，缘恩幸而拥玉帛，非一族焉。虽辛、癸之荒淫，赵、李之倾惑，曾未足比其仿佛也。人厌苛政，弊事实多，文帝之祀忽诸，特由於此。隋文思革前弊，太矫其失，惟皇后当室，傍无私宠，妇官位号，未详备焉。开皇二年，著内官之式，略依《周礼》，省减其数。嫔三员，掌教四德，视正三品。世妇九员，掌宾客祭祀，视正五品。女御三十八员，掌女功丝，视正七品。又采汉、晋旧仪，置六尚、六司、六典，递相统摄，以掌宫掖之政。一曰尚书，掌导引皇后及闺阁禀赐。管司令三人，掌图籍法式，纠察宣奏；典琮三人，掌琮玺器玩。二曰尚仪，掌礼仪教学。管司乐三人，掌音律之事；典赞三人，掌导引内外命妇朝见。三曰尚服，掌服章宝藏。管司饰三人，掌簪珥花严；典栉三人，掌巾栉膏沐。四曰尚食，掌进膳先尝。管司医三人，掌方药卜筮；典器三人，掌樽彝器皿。五曰尚寝，掌帷帐床褥。管司筵三人，掌铺设洒扫；典执三人，掌扇伞灯烛。六曰尚工，掌营造百役。管司制三人，掌衣服裁缝；典会三人，掌财帛出入。六尚各三员，视从九品，六司视勋品，六典视流外二品。初，文献皇后功参历试，外预朝政，内擅宫闱，怀嫉妒之心，虚嫔妾之位，不设三妃，防其上逼。自嫔以下，置六十员。又加抑损服章，降其品秩。至文献崩後，始置贵人三员，增嫔至九员，世妇二十七员，御女八十一员。贵人等关掌宫闱之务，六尚以下皆分隶焉。炀帝时，后妃嫔御无妇职，唯端丽饰，陪从宴游而已。帝又参详典故，自制嘉名，著之於令。贵妃、淑妃、德妃，是为三夫人，品正第一。顺仪、顺容、顺华、修仪、修容、修华、充仪、充容、充华，是为九嫔，品正第二。婕妤一十二员，品正第三。美人、才人一十五员，品正第四，是为世妇。宝林二十四员，品正第五。御女二十四员，品正第六。采女三十七员，品正第七，是为女御。总一百二十，以叙於燕寝。又有承衣、刀人，皆趋侍左右，并无员数，视六品以下。时又增置女官，准尚书省，以六局管二十四司。一曰尚宫局。管司言，掌宣传奏启；司簿，掌名录计度；司正，掌格式推罚；司闱，掌门ト管。二曰尚仪局。管司籍，掌经史教学，纸笔几案；司乐，掌音律；司宾，掌宾客；司赞，掌礼仪赞相导引。三曰尚服局。管司玺，掌琮玺符节；司衣，掌衣服；司饰，掌汤沐巾栉玩弄；司仗，掌仗卫戎器。四曰尚食局。管司膳，掌膳羞；司酝，掌酒醴醯醢；司药，掌医巫药剂；司膳，掌廪饩柴炭。五曰尚寝局。管司设，掌床席帐，帷铺设洒扫；司舆，掌舆辇伞扇，执持羽仪；司苑，掌园御种植，蔬菜瓜果；司灯，掌火烛。六曰尚工局。管司制，掌营造裁缝；司宝，掌金玉珠玑钱货；司采，掌缯帛；司织，掌织染。六尚二十二司，员各二人，唯司药、司膳员各四人。每司又置典及掌，以贰其职。六尚十人，品从第五。司二十八人，品从第六。典二十八人，品从第七。掌二十八人，品从第九。女使流外，量局闲剧，多者十人以下，无定员数。联事分职，各有司存焉。
    魏献明皇后贺氏，东部大人野千女。生道武。皇后元年崩。後追加尊号。
    道武皇后慕容氏，宝之季女。中山平，入宫得幸。後立为皇后。
    道武宣穆皇后刘氏，刘眷女。登国初，纳为夫人，生明元。以铸金人不成，故不登后位。魏故事，後宫产子，将为储贰，其母皆赐死。道武末年，后以旧法崩。明元即位，追尊位。
    明元昭哀皇后姚氏，姚兴女。明元纳为夫人。後薨，追赠后。
    明元密皇后杜氏，魏郡邺人。以良家子选入太子宫，生太武，拜贵嫔薨。太武即位，追尊为后。
    太武保母窦氏，初以夫家坐事诛，入宫。明元命为太武保母。太武即位，尊为皇太后。
    太武皇后赫连氏，屈丐女。太武平统万，纳之为贵人，後立为皇后。文成初崩。
    太武景哀皇后贺氏，代人。初为夫人，生景穆，薨。追赠贵嫔。
    景穆恭皇后郁久闾氏，河东王毗之妹。以选入东宫，生文成，薨。文成即位，追上尊号。
    文成乳母常氏，本辽西人。因事入宫，乳文成。帝即位，尊为皇太后。
    文成文明皇后冯氏，长乐信都人。父朗，坐事诛，后遂入宫。以选为贵人，後立为皇后。献文即位，尊为皇太后。
    文成元皇后李氏，梁国蒙县人。太武南征，得之。後入文成宫中，生献文，拜贵人。後谥元皇后。
    献文思皇后李氏，中山安喜人。以选入宫，为夫人，生孝文。後追谥。
    孝文贞皇后林氏，平凉人。父胜，坐法诛，遂入掖庭，生皇子恂，薨。追谥后。
