<!-- { "loadSidebar": true } -->
    陈氏曰：北京留守温陵吕惠卿吉甫撰。曰法令、词讼、刑狱、簿历、催科、给纳、灾伤、盗贼、劝课、教化，凡十门。为县之法，备於此矣，虽古今事殊，而大体不能越也。惠卿，小人之雄，於才术固优，然法令居首，而教化乃居其末，不曰俗吏而谓之何哉！
    ※《县务纲目》二十卷
    陈氏曰：赣阳刘鹏撰。凡四十四门，四百七十馀事。其说不止於作县，而事关县务者为多焉。元符庚辰序。
    ※《作邑自箴》十卷
    陈氏曰：李元弼持国撰。政和丁酉序。
    ※《中兴百官题名》五十卷
    陈氏曰：监察御史临川何异同叔撰。首卷为《宰辅拜罢录》，馀以次列之，刻浙漕司。其後以时增附。渡江之初，庶务草创，诸司有不可考者多缺之。
    ※齐斋台谏论二卷
    陈氏曰：尚书川倪思正父撰。嘉定初更化，矫韩氏用事之弊，於是为论三篇，言为之鹰犬者，罪在台谏。已而其弊自若也，则又为牍论六篇，言其情状益精详。凡为台谏之所以得所以失者，至矣，尽矣。
    ※《金国官制》一卷
    陈氏曰：虏雍伪大定年所。窃取唐及本朝旧制，以文其腥膻之俗。马非马，驴非驴，龟兹王所谓骡者邪？
    ●卷二百三 经籍考三十
    ○史（职官  刑法）
    ※《历代宰相年表》三十四卷
    李焘仁甫撰。其自序略曰：古之所谓相者，一而已，初未尝使他人参贰乎其。尧相舜，舜相禹，禹相皋陶，皋陶既没，乃相益，汤相伊尹，传所谓仲虺为汤左相者，不足信也。周家并建三公，而一公实兼冢宰。故旦、夹辅成王，而诞保文武受命者，专属之旦。旦归於丰，乃专政。盖其名三公，其实一相耳。自秦以降，名实浸以两失，有伟绝特，负贤相之称，功烈赫然，著见於一时者，亦必得君之专，历年之久，而莫或参贰之故也。权出於一而莫或参贰之，虽奸雄或得以肆其恶，攘窃天下，倾国败家，不可禁遏，然而一相之任终不可分者，唐、虞、夏、商之成法也。彼徒见赵高、王莽、曹操、司马懿其祸如此之酷也，而不察夫帝王之所以隆盛，其为利盖亦博哉。不能还治其本，而反疑其末，并列兼制，使相牵引，而相遂失其职矣。夫任相不获其利而蒙其祸，是君之不明，非相之权果不可使出於一也。既夺其职，分其权，则所谓相者，特一大有司耳，其何以总百官治万事而亮天工邪？凡相，取其德耳，故曰：“惟尹躬暨汤，咸有一德。”而舜、禹、皋陶之胥命，必孜孜以德为言，彼诚知所本者欤！本之不知，则其选用益杂而多端矣。选用杂而多端，故其称号亦颠倒错乱，无有定制。或居其位而不得闻其政，或当轴秉钧而身乃为他官，名实纠纷，贤不肖溷淆，其多或至十三四人，而其少犹不下四五辈，古所谓相，宁若此乎？然而治乱安危所系，今犹古也。其所以得相及所以失相者，要不可不知。按诸旧史，惟前汉及唐颇有谱牒，其他率皆不具，脱略牾，迷失本真。乃旁搜远取，推究前後，悉用司马迁经纬之法，追为年表。起汉元，讫周显德，昔之参机务、执枢要者，莫不咸在。事有本末，附见於下，否则略之，使其人与其官皆相传而不绝。观宰相之出处进退何如，而天下安危治乱在目中矣。其足以补前代之缺文，揭当今之远鉴乎？合一千五百三十四年，离为三十四卷。
    ※《天禧以来御史年表》
    李焘仁甫撰。其自序曰：御史，法官也，其责不专於言，而天禧选用则与谏官俱任言责。台虽有等级也，而义所当击，则卑者亦得径行，其权势气力又出谏官上。祖宗之圣算神术备矣。今亦断自天圣以来，取丞杂三院姓名，悉列之表。若其人必天子自择而宰相优容之，乃能有济，犹谏官也。
    ※《天禧以来谏官年表》
    李焘仁甫撰。其自序略曰：古者自公卿、大夫、士，至於工商，莫不皆有言责，辐辏并进，而天子斟酌焉，未尝以言责专付一官。以言责专付一官，则由汉武帝失之。武帝诚不喜谏者，初置谏大夫，犹未限员。东京循旧弗改，後乃浸微。晋洎江表，绝不复置。拓跋魏复置，其员亦不可知。高齐缘《孝经》之文，始有七人之限。夫以天下之众，而敢言者才七人，尚足谓治邪？恭惟祖宗明目达聪，协於虞舜，任言责者不一，天禧别置谏院，礼秩优异，他官莫拟。崇广言路，谏官御史权势气力乃与宰相等。盖当时所用谏官御史，必取天下第一流，非学术才行俱备，为一世所高者，莫在此位。或误选试，旋加汰斥。言而当者，曾不十年，径登台辅，其名迹皆可考见。呜呼，盛哉！今断自天禧置院以来，作《谏官年表》，并列古今之变，为二说以附著之。其一曰谏官必天子自择而宰相勿与；其二曰宰相虽不得与择谏官，必优容之，乃克有济。
    右职官。
    ※《律文》十二卷，《音义》一卷
    陈氏曰：自魏李悝、汉萧何以来，更三国、六朝、隋、唐，因革损益备矣。本朝天圣中，孙等撰《音义》，自名例至断狱，历代异名皆著之。
    ※《唐令》三十卷，《式》二十卷
    陈氏曰：唐开元中，宋、苏、卢从愿等所删定。《艺文志》卷数同。更同光、天福校定，至本朝淳化中，右赞善大夫潘宪、著作郎王泗校勘。其篇目条例，颇与今见行令、式有不同者。
    南丰曾氏序曰：《唐令》三十篇，以常员定职官之任，以府卫设师徒之备，以口分永业为授田之法，以租庸调为敛财役民之制，虽未及三代之政，然亦庶几乎先王之意矣。读其书，嘉其制度有庶几乎古者，而惜其不复行也。故缀其大要可记者，论之於此焉。
    ※《刑统》三十卷
    晁氏曰：皇朝窦仪以尚书判大理寺，与法官苏晓、奚屿、张希护等修定。古者议事以制，使民不知所争也。後世铸刑书，使民知所避也。虽若不同，所以为民之意则一。然议事以制者，委重於人；铸刑书者，委重於法。委重於人，则上之人将轻重由心以虐其下；委重於法，则下之人将徵於书以慢其上。其为失也亦均。要之以人行法，不使偏重，然後为得耳。
    陈氏曰：初，范质既相周，建议律条繁广，轻重无据，特诏详定，号《大周刑统》，凡二十一卷。至是重加详定，建隆四年颁行。
    ※《金科易览》三卷
    晁氏曰：《崇文总目》有唐赵绰《金科易览》一卷，《田氏书目》有萧绪《金科易览》三卷。当是绰初撰一卷，绪删改析之为三尔。
    ※《疑狱》三卷
    晁氏曰：晋和凝撰，纂史传决疑狱事，其上卷凝书也下中卷凝子斯所续。
    ※《天圣编敕》三十卷
    晁氏曰：天圣中，宋庠、庞籍受诏改修《唐令》，参以今制而成。凡二十一门：《官品》一，《户》二，《祠》三，《选举》四，《考课》五，《军防》六，《衣服》七，《仪制》八，《卤簿》九，《公式》十，《田》十一，《赋》十二，《仓库》十三，《厩牧》十四，《关市》十五，《补亡》十六，《疾医》十七，《狱官》十八，《营缮》十九，《丧葬》二十，《杂》二十一。
    ※《断例》四卷，《元丰断例》六卷
    晁氏曰：皇朝王安石执政以後，士大夫颇重意律令，此熙、丰、绍圣中法寺决狱比例也。其六卷则元丰中法寺所断罪节文也。
    ※《刑名断例》十卷
    陈氏曰：不著名氏。以《刑统》、《敕令》总为一书，惜犹未备也。
    ※《嘉驿令》三卷
    陈氏曰：三司使梁国张方平安道等修定。前一卷为条贯敕，後二卷为则例令。官吏、帮支、驿券、衙官、亻兼从之类，皆据此也。
    ※《元丰广案》二百卷
    晁氏曰：皇朝元丰初置新科明法，或类其所试成此书。
    ※《元丰刑部叙法通用》一卷
    陈氏曰：末载《申明》，至绍兴、淳熙以後。
    ※《诸路将官通用敕》二十卷
    晁氏曰：皇朝崇宁中修。
    ※《刑统赋》两卷
    晁氏曰：皇朝傅霖撰。或人为之注。
    ※《决狱龟鉴》二十卷
    晁氏曰：皇朝郑克编次。五代和凝有《疑狱集》，近时赵仝有《疑狱事类》，皆未详尽。因增广之，依刘向《晏子春秋》，举其纲要，为之目录，分二十门。
    陈氏曰：克因和氏之书分二十门推广之，凡二百七十六条，三百九十五事。起郑子产，迄本朝。
    ※《律心》四卷
    晁氏曰：未详撰人。纂《刑统》纲要也。
    ※《宣和军马司敕》十三卷《令》一卷
    陈氏曰：宣和时所修。
    ※《绍兴敕》十三卷，《令》五十卷，《格》三十卷，《式》三十卷，《政和以後赦》十五卷
    晁氏曰：皇朝张守等绍兴中被旨编修。
    ※《绍兴刑统申明》一卷
    陈氏曰：开宝以来累朝订正与《刑统》并行者。
    ※《庆元敕》十二卷，《令》五十卷，《格》三十卷，《式》三十卷《目录》一百二十二卷《随敕申明》十二卷，总二百五十六卷
    陈氏曰：丞相豫章京镗仲远等庆元四年表上。国朝自建隆以来，世有编敕，每定，号为“新书”，中兴至此，凡三矣。其有续降指挥，谓之“後敕”，以待他时入云。
    ※《绍兴贡举法》五十卷
    陈氏曰：丞相万俟等绍兴二十六年表上。
    ※《绍兴监学法》二十六卷，《目录》二十五卷，《申明》七卷，《对修正条法》四卷，共二十六卷
    陈氏曰：宰相秦桧等绍兴十三年表上。
    ※《嘉泰条法事类》八十卷
    陈氏曰：天台谢深甫子肃等嘉泰二年表上。初，吏部七司有《条法总类》，淳熙新书既成，孝宗诏仿七司体，分门纂，别为一书，以“事类”为名，至是以庆元新书定分攵降。此书便於检阅引用，惜乎不并及《刑统》也。
    ※《嘉定吏部条法总类》五十卷
    陈氏曰：嘉定中，以开禧重修《七司法》，并《庆元海行法》、《在京通用法》、《大宗正司法》参定。凡改正四百六十馀条，视淳熙《总类》增多十卷。七年二月分攵行。
    ※《役法撮要》一百八十九卷
    陈氏曰：提举编条宰相京镗等庆元六年上。自绍兴十七年正月以後，至庆元五年七月以前，为五十五门，又八十二小门，门为一卷，外为参详目录等。卷虽多而文甚少。其书於州县差役，极便於引用。
    右刑法。
    ●卷二百四 经籍考三十一
