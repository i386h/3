<!-- { "loadSidebar": true } -->
    按高丽之臣事中朝也，盖欲慕华风而利岁赐耳。中国之招来高丽也，盖欲柔远人以饰太平耳。国运中否，强胡内侵，则聘问之事可以已矣。蕞尔岛夷，昔日盖臣辽以自存者也。今之强暴，既灭辽而有之，且荐食中华，倾覆神京矣，而谓高丽能御之邪？然则杨应忱之行，甚无谓也。欲倚以求成邪？则彼岂能主宋人弭兵之盟。欲倚以救难邪？则彼岂能效秦伯无衣之赋。且当时所遣卑词祈请之使，如傅、王伦之徒，未尝不得以自达於金也。然我使之往也，如石沉海，彼兵之来也，如火燎原，卒不得其要领。又何烦涉鲸波践异境，假道於三韩以求达邪！然、伦辈之奉使无益也，不过徒为卑屈之辞而不能已其吞噬之谋耳。燕、距江、淮数千里，其土地人民城郭，固我之封疆。以此众战掎角牵制，彼亦未能保其长驱而必胜也。若高丽奉命道应忱以往，而金人有假道於虞之谋，则扬帆直指吴会更无顾忌矣。然则翟汝文所料与王楷所以答使者之语，皆忠言至计，未可訾也。朱丞相言彼与金为邻，与中国隔海，远近利害甚明。此乃曩时待之太厚，今安能责报。此语固得之，然政和之求医而献忠谋，建炎之肃使而不奉诏，则丽人固能报恩而未尝负恩矣。过乎此，则难以责之也。至於黄潜善之妄言谬计，尤其可笑，所谓“精甲数万，既可袭高丽於海外”。胡为异时不能以此抗金人於维扬邪？季布谓樊哙面谀可斩，此语潜善可以当之。
    ●卷三百二十六 四裔考三
    ○豆莫娄
    豆莫娄国，在勿吉北千里，旧北夫馀也。室娄之东，东至海，方二千馀里。其人土著，有居室仓库。多山陵广泽，於东夷之域最为平敞。地宜五，不生五果。其人长大，性强勇谨厚，不寇钞。其君长皆以六畜名官，邑落有豪帅。饮食亦用豆。有麻布，衣制类高丽而帽大。其国大人，以金银饰之。用刑严急，杀人者死，没其家人为奴婢。性淫，尤恶妒者，杀之尸於国南山上，至腐。或言貊之地也。
    ○百济
    百济即後汉末夫馀王仇台之後，马韩五十四国，百济其一也。初以百家济海，因号百济。後渐强大，兼诸小国。晋时，句骊既略有辽东，百济亦略有辽西、晋平（唐柳城、北平之）。自晋以後，吞并诸国，据有马韩故地。其国东西四百里，南北九百里，南接新罗，北距高丽千馀里，西限大海，处小海之南。国西南海中有三岛，出黄漆树，似小棕树而大，六月取汁，漆物器若黄金，其光夺目。自晋代受蕃爵，自置百济郡。义熙中，以百济王夫馀腆为使持节、百济诸军事。宋、齐并遣使朝贡，授官封。其人土著。地多下湿，率皆山居。其都治建居拔城。王号“於罗瑕”，百姓呼为“吉支”，夏言并王也。王妻号“於陆”，夏言妃也。官有十六品：曰左平，曰率曰达率，曰恩率，曰德率，曰柰率，曰率（以上冠饰银花），将德（紫带），施德（皂带），固德（赤带），季德（青带），对德，文督（皆黄带），武督，佐军，振武，克虞（皆白带）。统兵以达率、德率、率为之人，庶及馀小城，咸分隶焉。其衣服，男子略同高丽拜谒之礼，以两手据地为敬。妇人衣似袍而袖微大，在室者编盘於首，後垂一道为饰出嫁者乃分为两道焉。兵有弓、箭、刀、稍。俗重骑射，兼爱坟史。其秀异者颇解属文，又解阴阳五行。用宋《元嘉历》，以建寅月为岁首。亦解医药、卜筮、占相之术。有投壶、樗υ等杂戏，然尤尚弈。僧尼寺塔甚多，而无道士。赋税以布、绢、麻、米等。婚娶之礼，略同华俗。父母及夫死者，三年持服，馀亲则葬讫除之气。候温暖，五、杂果、菜蔬及酒醴肴馔、乐器之属，多同於内地唯无驴、骡、羊、鹅、鸭等云。其王以四仲之月祭天，又每祭岁四祠其始祖仇台之庙。大姓有八族，沙氏、燕氏、[B060]氏、（音狭）、解氏、真氏、国氏、木氏、{艹白}氏（音白）。国西南，人岛居者十五所，皆有城邑。王馀映卒，子馀毗立。毗卒，子庆代立。庆卒，子牟都立。都卒，子牟大立。每王立，必遣使诣江南请命，俱授以镇东大将军、都督百济诸军。百济亦遣使称藩，奉贡於魏。寻为高丽所破，衰弱累年，迁居南韩地。梁普通二年，王馀隆复遣使奉表，称累破高丽，今始与通好。隆卒，子明嗣。北齐时，亦通使焉。齐亡，遣使通周。隋开皇初，遣使贡方物，拜其王馀昌上开府、带方郡公、百济王。平陈之岁，奉表贺。十八年，遣使入贡，属兴辽东之役，请为军道。帝厚其使遣之。高丽颇知其事，以兵侵其境。馀昌卒，子馀璋立。大业时，遣使入贡，请讨高丽。炀帝许之，命觇高丽动静，然馀璋内与高丽通和，挟诈以中国。後隋乱，贡使遂绝。唐武德四年，王夫馀璋遣使入贡，自是数朝贡，且讼高丽梗道。太宗贞观初，诏使者平其怨。又与新罗世仇，数相侵，帝赐玺书和其怨。璋上表谢，然兵亦不止。璋卒，子义慈立。义慈事亲孝，与兄弟友，时号“海东曾子”。明年，与高丽连和伐新罗，取四十馀城，发兵守之。又谋取党项城，绝贡道。新罗告急，帝遣使赍诏书谕解。闻帝新讨高丽，乃取新罗七城；久之，又夺十馀城，因不朝贡。高宗立，乃遣使者来，帝诏义慈曰：“海东三国，开基旧矣，地国犬牙。比者隙争侵校无宁岁，新罗高城重镇皆为王并，归穷於朕，丐王归地。昔齐桓一诸侯，尚存亡国，况朕万方主，可不恤其危邪？王所兼城宜还之，新罗所俘亦俾还王。不如诏者，任王决战，朕将发契丹诸国，度辽深入，王毋後悔。”永徽六年，新罗诉百济、高丽、取北境三十城。显庆五年，乃诏左卫大将军苏定方等发新罗兵讨之，自成山济海。百济守熊津口，定方纵击，虏大败，王师乘潮帆以进，趋真都城一舍上。虏悉众拒，复破之，斩首万馀级，拔其城。义慈挟太子隆走北鄙，定方围之。次子泰自立为王，率众固守，义慈孙文思曰：“王、太子固在，叔乃自王，若唐兵解去，如我父子何？”与左右纟追而出，民皆从之，泰不能止。定方令士超堞立帜，泰开门降，定方执义慈、隆及小王演、酋长五十八人送京师，平其国五部、三十七郡、二百城，户七十六万。乃析置熊津、马韩、东明、金涟、德安五都督府，擢酋渠长治之，命郎将刘仁愿守百济城，左卫郎将王文度为熊津都督。九月，定方以所俘见，诏释不诛。义慈病死，赠卫尉卿，许旧臣赴临，诏葬孙皓、陈叔宝墓左，授隆司稼卿。文度济海卒，以刘仁轨代之。璋从子福信尝将兵，乃与浮屠道琛据周留城反，迎故王子夫馀丰於倭，立为王，西都皆应，引兵围仁愿。龙朔元年，仁轨发新罗兵往救，道琛立二壁熊津口，仁轨与新罗兵夹击之，奔入壁，争梁堕溺者万人，新罗兵还。道琛保仁孝城，自称领军将军，福信称霜岑将军，告仁轨曰：“闻唐与新罗约破百济，无老懦皆杀之，畀以国。我与其受死，不若战。”仁轨遣使赍书答说，道琛倨甚，馆使者於外，报曰：“使人官小，我，国大将，礼不当见。”徒遣之。仁轨以众少，乃休军养威，请合新罗图之。福信俄杀道琛，并其兵，丰不能制。二年七月，仁愿等破之熊津，拔支罗城，夜薄真岘，比明入之，斩首八百级，新罗饷道乃开。仁愿请济师，诏右威卫将军孙仁师为熊津道行军总管，发齐兵七千往。福信颛国，谋杀王，丰率亲信斩福信，与高丽、倭连和。仁愿巳得齐兵，士气振，乃与新罗王全法敏率步骑，而遣刘仁轨率舟师，自熊津江偕进，趋周留城。丰众屯白江口，四遇皆克，火四百艘，丰走，不知所在。伪王子夫馀忠胜、忠志率残众及倭人请命，诸城皆复。仁愿勒军还，留仁轨代守。帝以夫馀隆为熊津都督，俾归国，平新罗故憾，招还遗人。麟德二年，与新罗王会熊津城，刑白马以盟，辞曰：“往百济先王，罔顾逆顺，不敦邻，不睦亲，与高丽、倭共侵削新罗，破邑屠城天子怜百姓无辜，命行人修好，先王负险恃遐，侮慢弗恭，皇赫斯怒，是伐是夷。但兴亡继绝，王者通制，故立前太子隆为熊津都督，守其祭祀，附仗新罗，长为与国，结好除怨，恭天子命，永为藩服。右威卫将军鲁城县公仁愿，亲临厥盟，有贰其德，兴师动众，明神监之，百殃是降，子孙不育，社稷无守，世世敢犯。”乃作金书铁券，藏新罗庙中。仁愿等还，隆畏众携散，亦归京师。仪凤时，进带方郡王，遣归藩。是时，新罗强，隆不敢入旧国，寄治高丽死。武后又以其孙敬袭王，而其地巳为新罗、渤海所分，百济遂绝。
    ○新罗
