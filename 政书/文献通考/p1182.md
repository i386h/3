<!-- { "loadSidebar": true } -->
    《春秋》桓公五年“秋，螽”（师古曰：“螽即阜螽，即今之重虫也。螽音终。重音之庸反。”）。刘歆以为贪虐取民则螽，介虫之孽也，与鱼同占。刘向以为介虫之孽属言不从。是岁公获二国之聘，取鼎易邑（师古曰：“二国，宋、郑也。宋以郜鼎赂公，郑以泰山之田易许田也。”），兴役起城（师古曰：“谓五年夏城祝邱也。”）。诸螽略皆从董仲舒说云。庄公二十九年“有蜚”。刘歆以为负{樊虫}也，性不食，食为灾，介虫之孽（师古曰：“蜚音扶味反。{樊虫}音烦。”）。刘向以为蜚色青，近青眚也，非中国所有。南越盛暑，男女同川泽，淫风所生，为虫臭恶（师古曰：“蜚者，中国所有，非南越之虫，未详向所说。”）。是时庄公取齐淫女为夫人，既入，淫於两叔，故蜚至。天戒若曰，今诛绝之尚及，不将生臭恶，闻於四方。庄不悟，其後夫人与二叔作乱，二嗣以杀（师古曰：“二嗣，谓子般及闵公也。”），卒皆被辜（师古曰：“谓二叔、哀姜皆不得其死也。己解於上。”）。董仲舒指略同。僖公十五年“八月，螽。”刘向以为先是僖有咸之会，後城缘陵。是岁复以兵为牡邱会，使公孙敖帅师，及诸大夫救徐，兵比三年在外。  文公三年“秋，雨螽于宋。”刘向以为先是宋杀大夫而无罪，有暴虐赋敛之应。《梁传》曰上下皆合，言甚（上下皆合，螽之多）。董仲舒以为宋三世内取（三世，谓襄、成、昭也。内取於国之大夫也。取读曰娶），大夫专恣，杀生不中，故螽先死而至。刘歆以为螽为灾，卒遇贼阴，坠而死也。  八年“十月，螽”。时公伐邾取须朐，城吾阝。  宣公六年“八月，螽”。刘向以为先是宣伐莒向，後比再如齐，谋伐莱。十三年“秋，螽”。公孙归父会齐伐莱。  十五年“秋，螽”。宣亡熟岁，数有军旅。“冬，彖生（师古曰：“《尔雅》曰：‘彖，蝮’。说者以为螽蝗之类。蝮音蒲北反。徒高反。”）。”刘歆以为彖，蠹之有翼者，（孟康曰：“蠹，音蚍蜉。”）食为灾，黑眚也。董仲舒、刘向以为彖，螟始生也。一曰螟始生。是时民患上力役，解於公田（解读曰懈）。宣是时初税亩。税亩，就民田亩择美者税其什一，乱先王制而为贪利，故应是而彖生，属蠃虫之孽。  襄公七年“八月，螽”。刘向以为先是襄兴师救陈，滕子、郯子、小邾子皆来朝。夏，城费。  哀公十二年，“十二月，螽”。是时哀用田赋（师古曰：“言重敛也。解在《刑法志》”）。刘向以为春用田赋，冬而螽。  十三年“九月，螽。十二月，螽”。比三螽，虐取於民之效也（师古曰：“比，频也。”）。刘歆以为周十二月，夏十月也，火星既伏，蛰虫皆毕，天之见变，因物类之宜，不得以螽，是岁再失闰也。周九月，夏七月，故传曰“火犹西流，司历过也。”
    秦始皇四年十月，蝗虫自东方来，蔽天。
    汉景帝中三年秋，蝗。先是匈奴寇边，中尉不害（魏不害）将车骑才官士屯高柳。四年夏，蝗。  武帝建元五年五月，大蝗。  元光五年秋，螟。  六年秋，蝗。先是，五将军众三十万伏马邑，欲袭单于。是岁，四将军征匈奴。  元鼎五年秋，蝗。是岁，四将军征南粤及西南夷，开十馀郡。  元封六年秋，蝗。先是，两将军征朝鲜，开三郡。  太初元年夏，蝗从东方飞至敦煌。  三年秋，复蝗。元年贰师将军征大宛，天下奉其役连年。  征和三年秋，蝗。  四年夏，蝗。先是一年，三将军众十馀万征匈奴，贰师七万人没不还。  平帝元始二年秋，蝗，遍天下。时王莽秉政。
    王莽地皇三年夏，蝗从东方来，蜚蔽天，至长安，入未央宫，缘殿ト，草木尽。
    後汉光武二十八年，郡国共八十蝗。  二十九年四月，威武、酒泉、清河、京兆、魏郡、弘农蝗。  三十一年，郡国大蝗。  明帝永平四年，酒泉大蝗，从塞外入。  十五年，蝗起泰山，弥行兖、豫。  和帝永元四年，蝗。  八年五月，河内、陈留蝗。九月，京都蝗。  九年，蝗从夏至秋。先是西羌数反，遣将军将北军五校征之。  安帝永初四年夏，蝗。是时西羌寇乱，军众征距，连十馀（《谶》曰：“主失礼烦苛，则旱之，鱼螺变为蝗虫。”）。  五年夏，九州蝗（《京房占》曰：“天生万物百，以给民用。天地之性人为贵。今蝗虫四起，此为国多邪人，朝无忠臣，虫与民争食，居位食禄如虫矣。不救，致兵起，其救也，举有道置於位，命诸侯试明经，此消灾也。”）。  六年三月，去蝗处复蝗子生（《古今注》曰：“郡国四十八蝗。”）。七年夏，蝗。  元初元年夏，郡国五蝗。  二年夏，郡国二十蝗。  延光元年六月，郡国蝗。  顺帝永建五年，郡国十二蝗。是时鲜卑寇朔方，用众征之。  永和元年秋，偃师蝗。去冬，乌桓寇沙南，用众征之。  桓帝永兴元年七月，郡国三十二蝗。是时梁冀秉政无谋献，苟贪权作虐（《春秋考异邮》曰：“贪扰生蝗。”）。  二年六月，京都蝗。永寿三年六月，京都蝗。  延禧元年五月，京都蝗（臣昭按：刘歆传“皆逆天时，听不聪之祸也。”养奋对策曰：“佞邪以不正食禄飨所致。”《谢沈书》曰：“九年，扬州六郡连水、旱、蝗害也。”）。  灵帝熹平六年夏，七州蝗。先是，鲜卑前後三十馀犯塞，是岁护乌桓校尉夏育、破鲜卑中郎将田晏、使匈奴中郎将臧将南单于以下，三道并出讨鲜卑。大司农经用不足，殷敛郡国，以给军粮。三将无功，还者少半。光和元年诏策问曰：“连年蝗虫至冬踊，其咎焉在？”蔡邕对曰：“臣闻《易传》曰：‘大作不时，天降灾，厥咎蝗虫来。’《河图 秘徵篇》曰：‘帝贪则政暴而吏酷，酷则诛深必杀，主蝗虫。’蝗虫，贪苛之所致也。”是时百官迁徙，皆私上礼西园以为府（蔡邕对曰：“蝗虫出，息不急之作，省赋敛之费，进清廉，黜贪虐，分损承安，居省别藏，以赡国用，则其救也。《易》曰‘得臣无家’，言有天下者何私家之有！”）。  献帝兴平元年夏，大蝗。是时天下大乱。  建安二年五月，蝗。
    魏文帝黄初三年七月，冀州大蝗，人饥。按蔡邕说，蝗者，在上贪苛之所致也。是时孙权归顺，帝因其有西陵之役，举大众袭之，权遂背叛也。
    晋武帝泰始十年六月，蝗。是时荀、贾任政，疾害公直。  惠帝永宁元年，郡国六蝗。  怀帝永嘉四年五月，大蝗，自幽、并、司、冀至於秦、雍，草木牛马毛鬣皆尽。是时天下兵乱，渔猎黔黎，存亡所寄，惟司马越、苟而已，竞为暴刻，经略无章，故有此孽。愍帝建兴四年五月，大蝗。去岁刘曜频攻北地、冯翊，<走>允等悉众御之，卒为刘曜所破，西京遂溃。  五年，帝在平阳，司、冀、青、雍螽。  元帝太兴元年六月，兰陵合乡蝗，害禾稼。乙未，东莞蝗虫纵横三百里，害苗稼。七月，东海、彭城、下邳、淮西郡蝗虫害禾豆。八月，冀、青、徐、三州蝗，食生草尽，至於二年。是时中州沦丧，暴乱滋甚也。  二年五月，淮陵、临淮、淮南、安丰、庐江等五郡蝗虫食秋麦。是月癸丑，徐州及扬州江西诸郡蝗，吴郡百姓多饿死。去年，王敦并领荆州，苛暴之衅自此兴矣。  孝武帝太元十五年八月，兖州蝗。是时慕容氏逼河南，征戍不已，故有斯孽。  十六年五月，飞蝗从南来，集堂邑县界，害苗稼。是年春，发江州兵营甲士三千人，家口六七千，配护军及东宫，後寻散亡殆尽。又边将连有征役，故有斯孽。
    刘聪末年，河东大蝗，唯不食黍豆。鄞准率部人收而埋之，哭声闻於十馀里，後乃钻土飞出，复食黍豆。石虎时，河朔大蝗，初穿地而生，二旬则化状若蚕，七八日而卧，四日蜕而飞，弥亘百草，唯不食三豆及麻。苻健时，蝗虫大起，自华阴至陇山，食百草无遗，牛马相啖毛。
    宋文帝元嘉三年秋，旱且蝗。
    梁武帝大同初，大蝗，篱门松柏叶皆尽。京房《易飞候》曰：“食禄不益圣化，天视以虫。虫无益於人而食万物也。”时公卿皆以虚澹为美，不亲职事，无益食物之应也。
    北齐文宣天保八年，河北六州、河南十二州蝗，畿人皆祭之。时外筑长城，内修三台，役者不止。九年，山东又蝗。  十年，幽州大蝗。  河清二年，并、汾、晋、东雍、南汾五州虫旱伤稼。
    後周武帝建德二年，关中大蝗。
    隋文帝开皇十六年，并州蝗。时秦孝王俊裒刻百姓，盛修邸第，後获谴死。
