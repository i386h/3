<!-- { "loadSidebar": true } -->
    许，姜姓，男爵，出自尧四岳伯夷之後。周武王封其苗裔文叔於许，以续太岳之祠。地在颍川许昌县，今许州是也。  鲁隐公十一年，公会郑伯於来阝，谋伐许也。秋七月，公会齐侯、郑伯伐许。庚辰，傅於许。壬午，入许，许庄公奔卫。齐侯以许让公，公曰：“君谓许不共（不共职贡），故从君讨之。许既伏其罪矣，虽君有命，寡人弗敢与闻。”乃与郑人。郑伯使许大夫百里奉许叔以居许东偏（许叔，庄公之弟），曰：“天祸许国，鬼神实不逞於许君，而假手於我寡人。寡人唯是一二父兄不能共亿，其敢以许自为功乎？寡人有弟，不能和协，而使饣胡其口於四方，其况能久有许乎？吾子其奉许叔以抚柔此民也，吾将使获也佐吾子（获，郑大夫公孙获）。若寡人得没於地，天其以礼悔祸於许，无宁兹许公复奉其社稷。唯我郑国之有请谒焉，如旧昏媾，其能降以相从也，无滋他族实Τ处此，以与我郑国争此土也。吾子孙其覆亡之不暇，而况能祀许乎？寡人之使吾子处此，不唯许国之为，亦聊以固吾圉也。”乃使公孙获处许西偏，曰：“凡而器用财贿，无於许。我死，乃亟去之。吾先君新邑於此，王室而既卑矣，周之子孙日失其序。夫许太岳之允也（神农之後，尧四岳也），天而既厌周德矣，吾其能与许争乎？”  庄公二十九年，郑人侵许。僖公四年，会齐侯及诸侯之师侵蔡伐楚，次于陉。许穆公卒于师，葬之以侯礼。六年，齐侯及诸侯之师伐郑，以其逃首止之盟故也。秋，楚子围许以救郑，诸侯救许，乃还。冬，蔡穆侯将许僖公以见楚子于武城（楚子退舍武城，犹有忿志，故蔡将许君归楚。武城，楚地）。许男面缚衔璧，大夫衰，士舆榇（缚手於後，唯见其面。以璧为贽，手缚，故衔之。将受死，故衰、舆榇）。楚子问诸逢伯，对曰：“昔武王伐殷，微子启如是，武王亲释其缚，受其璧而祓之（祓，除凶之礼）；焚其榇，礼而命之，使复其所。”楚子从之。三十三年，晋陈郑伐许，讨其贰於楚也。  文公五年，许僖公卒。  成公二年，晋伐齐，楚令尹子重为阳桥之役以救齐。王卒尽行，彭名御戎，蔡景公为左，许灵公为右，二君弱，皆︹冠之。楚遂及诸侯盟于蜀。蔡侯、许男不书，乘楚车也。  三年，许恃楚而不事郑，郑子良伐许。  四年，郑公孙申帅师疆许田（前年郑伐许，取其田），许人败诸展陂。郑伯伐许，取Θ任泠敦之田（展陂，许地），晋栾书帅师救许，伐郑，取、祭。楚子反救郑，郑伯与许男讼焉，皇戌摄郑伯之辞，子反不能决也。  五年，许灵公郑伯于楚。六月，郑悼公如楚讼，不胜。楚人执皇戌及子国，故郑伯求成于晋。  八年，晋栾书侵蔡，遂侵楚，侵沈。郑伯将会晋师，门于许东门，大获焉（过许，见其无备。因攻之）。  九年，郑伯如晋，晋人讨其贰於楚，执诸铜。冬，郑人围许，示晋不急君也。是则公孙申谋之曰：“我出师以围许（示不畏晋），为将改立君者，而纾晋使（勿亟遣使如晋），晋必归君。”  十四年八月，郑子罕伐许，败焉。戊戌，郑伯复伐许，入其俘，许人平以叔申之封（四年，郑公孙申疆许田，许人败之，不得定其封疆。今许以是所封田求和於郑）。  十五年，许灵公畏Τ于郑，请迁于楚。辛丑，楚公子申迁许于叶（叶，今南阳叶县。许畏郑，南依楚）。襄公三年，许灵公事楚，不会于鸡泽。晋知武子帅师伐许。  十六年，许男请迁于晋（许欲叛楚）。晋以诸侯会溴梁，遂迁许。许大夫不可，晋人归诸侯（唯以师讨许之不肯迁）。郑子乔闻将伐许，遂相郑伯以从诸侯之师（郑与许有宿怨，故其君亲行），师次於或林。伐许，次於函氏（皆许地）。晋荀偃师师伐楚，败楚，师遂侵方城之外，复伐许而还。  二十六年，许灵公如楚，请伐郑（十六年，晋伐许，他国皆大夫，独郑伯自行，故许恚，欲报之），曰：“师不兴，孤不归矣。”八月，卒于楚。楚子曰：“不伐郑，何以求诸侯？”十月，楚子伐郑，入南里，堕其城，涉於而归，然後葬许灵公。  昭公四年，许男如楚，楚子止之，遂止郑伯，复田江南，许男与焉。使椒举如晋求诸侯，二君待之。楚以诸侯灭赖，迁赖於鄢。楚子欲迁许於赖，使斗韦龟与公子弃疾城之而还（为许城也）。  九年，楚公子弃疾迁许于夷，实城父（此时改城父为夷。城父县属谯郡），取州来淮北之田以益之（益许田）。伍举授许男田。然丹迁城父人於陈，以夷濮西田益之（以夷田在濮水西者与城父人）。迁方城外人於许（成十五年，许迁於叶，因谓之许。今许迁於夷，故以方城外人实其处。《传》言灵王使民不安），  十八年，楚左尹王子胜言於楚子曰：“许於郑，仇敌也，而居楚地，以不礼於郑（十三年，平王复迁邑，许目夷还居叶，恃楚而不事郑）。晋、郑方睦，郑若伐许，而晋助之，楚丧地矣。君盍迁许？许不专於楚（自以旧国，不专心以事楚）。郑方有令政。许曰‘余旧国也（许先郑封）’，郑曰‘余俘邑也（隐十一年，郑灭许而复存之，故曰我俘邑）’，叶在楚，方城外之蔽也（为方城外之蔽障）。土不可易（易，轻也），国不可小（谓郑），许不可俘，雠不可启，君其图之。”楚子说。使王子胜迁许於叶，实白羽（於《传》时，白羽改为析）。  十九年，许悼公疟，饮太子止之药，卒。太子奔晋。  定公四年许迁于谷城。  六年，郑游速帅师灭许，以许男斯归，因楚败也。
    许世次：  穆公新臣  僖公业  昭公锡我  灵公甯  悼公买  许男斯元公成（二年，获麟）
    △滕
    滕，姬姓，侯爵，文王子叔绣之後也。地在兖州龚邱。今徐州有故滕城。鲁隐公七年，滕侯卒（未同盟，故不讣以名）。  十一年，滕侯、薛侯来朝，争长。薛侯曰：“我先封（薛祖奚仲，夏所封，在周之前）。”滕侯曰：“我周之卜正也。薛，庶姓也，我不可以後之。”公使羽父请於薛侯曰：“君与滕君辱在寡人。周之宗盟，异姓为後。寡人若朝於薛，不敢与诸任齿。君若辱贶寡人，则愿以滕君为请。”薛侯许之，乃长滕侯。  桓公二年，滕子来朝（滕本侯，今称子，盖时王所黜）。  僖公十九年，宋襄公以会召诸侯执滕宣公婴齐。文公十二年，滕昭公朝鲁，始朝於公也。  宣公九年，滕昭公卒。宋人围滕，因其丧也。十年，滕人恃晋而不事宋，故宋师伐滕。  成公十三年，会晋侯及诸侯之师伐秦，败秦师于麻隧。  襄公九年，会晋及诸侯之师围宋彭城。  二年，会晋及诸侯之师于戚，遂城虎牢。六年，滕成公朝鲁，始朝公也。  九年，会晋及诸侯伐郑，同盟于戏。  十年，会晋及诸侯于且，遂灭Τ阳。  十一年，会晋及诸侯伐郑，会于萧鱼。  十四年，会晋及诸侯、吴师于向，伐秦。  二十年，会晋及诸侯于澶渊。  二十五年，会晋及诸侯于夷仪。  二十七年，晋、楚、诸侯会于宋，宋人请滕不与盟。  三十年，会宋及诸侯于澶渊，宋灾故。  三十一年，鲁襄公卒，滕成公来会葬，惰而多涕，子服惠伯曰：“滕君将死矣！怠於其位，而哀已甚，兆於死所矣。能无从乎？”昭公三年，滕子厚卒，鲁仲弓如滕，葬滕成公。  四年，会楚子及诸侯于申。  十三年，会刘子、晋侯及诸侯盟于平邱。  二十五年，会晋及诸侯于黄父。  定公元年，晋魏舒合诸侯之大夫于狄泉，将以城成周。宋仲几不受功，曰：“滕、薛、阝，吾役也（欲使三国代宋受功役也）。”  滕文公为世子，将之楚，过宋而见孟子。孟子道性善，言必称尧舜。世子自楚反，复见孟子，孟子曰：“世子疑吾言乎？夫道一而己矣。成谓齐景公曰：‘彼丈夫也，我丈夫也，吾何畏彼哉？’颜渊曰：‘舜何人也，予何人也？有为者，亦若是。’公明仪曰：‘文王我师也，周公岂欺我哉？’今滕绝长补短将五十里也，犹可以为善国。《书》曰：‘若药不瞑眩，厥疾不瘳。’”  滕定公薨，世子使然友问於孟子，然後行事。然友反命，定为三年之丧。  问为国，孟子曰：“民事不可缓也。民之为道也，有恒产者有恒心，无恒产者无恒心。苟无恒心，放僻邪侈无不为矣。及陷於罪，然後从而刑之，是罔民也。焉有仁人在位，罔民而可为也。是故贤君必恭俭礼下，取於民有制。夏后氏五十而贡，殷人七十而助，周人百亩而彻，其实皆什一也。彻者，彻也。助者，藉也。夫世禄滕固行之矣。《诗》云：‘雨我公田，遂及我私。’由此观之，虽周亦助也。设为庠序学校以教之。庠者养也，校者教也，序者射也。夏曰校，殷曰序，周曰庠。学则三代共之，皆所以明人伦也。人伦明於上，小民亲於下。有王者起，必来取法，是为王者师也。”使毕战问井地，孟子曰：“夫仁政必自经界始，经界不正，井地不均，禄不平，是故暴君吏必慢其经界。经界既正，分田制禄可坐而定也。夫滕壤地褊小，将为君子焉，将为野人焉。无君子莫治野人，无野人莫养君子，请野九一而助，国中什一使自赋。卿以下必有圭田，圭田五十亩，馀夫二十五亩。死徙无出乡，乡田同井，出入相友，守望相助，疾病相扶持，则百姓亲睦。方里而井，井九百亩，其中为公田。公事毕，然後敢治私事，所以别野人也。此其大略也，若夫润泽之，则在君与子矣。”  文公问孟子曰：“滕，小国也，於齐、楚，事齐乎，事楚乎？”对曰：“是谋非吾所能及也。无巳则有一焉，凿斯池也，筑斯城也，与民守之，效死而民弗去，则是可为也。”又问曰：“齐人将筑薛（筑薛以逼滕），吾甚恐，如之何则可？”孟子对曰：“昔者大王居，狄人侵之，去之岐山之下居焉，非择而取之，不得已也。苟为善，後世子孙必有王者矣。君子创业垂统，为可继也。若夫成功则天也，君如彼何哉？强为善而已矣。”  周赧王二十九年，宋灭滕（上距孟子时四十馀年）。
    滕世次：  滕侯  宣侯婴齐  孝侯辙  昭公元文侯寿  成公原  悼侯宁顷公结  隐公虞母（四年，获麟）
    △晁
