<!-- { "loadSidebar": true } -->
    昔尧试舜，宾于四门，盖今任也。奏置谒者。汉因之，掌傧赞受事，员七十人，选孝廉年未五十，威容严恪能傧赞者为之（燕太子使荆轲劫始皇，变起两楹之间，其後谒者持匕首刺腋。汉高帝偃武修文，故易之以版）。有仆射，冠高山冠（言其矜庄宾远，故以高山为号。终军为谒者，使行郡国，建节出东关。关吏识之，曰：“此弃生。”）。後汉谒者仆射为谒者台士主。谒者，铜印青绶。天子出，掌奉引（谒者仆射见尚书令，对揖无敬。谒者见，执版拜）。谒者三十人（《汉官仪》又曰三十五人）。谒者初上官，称曰灌谒者，满岁称给事（胡广云：“灌者，明、章二帝服勤园陵，谒者灌柏，後遂假兹名焉。”马融曰：“灌者，习所职也。”应奉曰：“高帝承奉，礼仪多阙，灌婴服事七年，号大谒者。後人掌之，以姓灌章列於《汉书》也。”雷义为灌谒者，使持节督郡国，行风俗，太守令长留者凡七十人）。和帝代，陈郡何熙为谒者仆射，赞拜殿中，音动左右。然则又掌唱赞（《汉旧仪》曰：“谒者缺，选郎中美须眉、大音者以补之。功次当选欲留增秩者，许之。”）。二汉隶光禄勋（後汉又有黎阳谒者。光武以幽、并兵骑定天下，故於黎阳立营，以谒者监之。兵骑千人，复除甚重，谒者任轻，多放情态。顺帝改用府掾有清名威重者，迁超牧守焉）。魏置仆射，掌大拜授及百官班次，统谒者十人。及晋武，省仆射，以谒者并兰台。江左复置仆射，後又省。宋武帝大明中，复置仆射一人，职与魏同，亦领谒者十人，掌小拜授及百官报章。齐因之。梁谒者台，仆射一人，掌朝觐宾飨之事；属官谒者十人，掌奉诏出使拜假，朝会宾赞；功高者一人为假史，掌差次谒者。陈亦有之。後魏、北齐谒者台，掌凡诸吉凶公事，导相礼仪。仆射二人，谒者三十人。隋炀帝增置谒者、司隶二台，并御史为三台。谒者台有大夫一人，掌受诏劳问、出使慰抚、持节策受，及受冤枉而申奏之；驾出，对御史引驾，领议郎以下官（属官有丞、主簿、录事等）。寻诏门下、内史、御史、司隶、谒者五司监受表，以为恒式，不复专谒者矣。初，魏置中书通事舍人官，其後历代皆有，然非今任。隋初罢谒者，仍置通事舍人十六员，丞旨宣传。开皇三年，又增为二十四员。及炀帝置谒者台，乃改通事舍人为谒者台职，谓之通事谒者，置二十人。又於建国门外置四方馆，以待四方使者，隶鸿胪寺（炀帝置四方馆，东曰东夷使者，南曰南蛮使者，西曰西戎使者，北曰北狄使者，各一人，掌其方国、互市事）。唐废谒者台，复以其地为四方馆，改通事谒者为通事舍人，掌通奏、引纳、辞见、承旨宣劳，皆以善辞令者为之。隶四方馆，而又属中书省。
    ○集贤殿
    集贤殿书院，唐开元中置。汉、魏以来，秘书省有其职。梁武帝於文德殿内列藏众书。北齐有文林馆学士，後周有麟趾殿学士，皆掌箸述。隋平陈之後，写书正副二本，藏於宫中。炀帝於东都观文殿东西厢贮书。自汉延熹至隋、唐，皆秘书掌图籍，而掌中之书时或有焉。初，开元五年十一月，於乾元殿东廊下写四部书，仍令秘书监马怀素、右散骑常侍褚无量总其事，於丽正殿安置，为修书使。至十二年，学士张说等宴於集仙殿，於是改殿名集贤，改修书使为集贤殿书院学士。五品以上为学士，每以宰相为学士者知院事。初，燕国公张说为中书令知院事，以右常侍徐坚副之。自尔常以近密官为副，兼判院。直学士，六品以下为之。侍讲学士，开元初，褚无量、马怀素侍讲禁中为侍读，其後康子元等为侍讲学士。修撰官、校理官司直学士。
    宋为集贤院大学士，一人，以宰相充，学士以给谏、卿监以上充，直学士不常置，修撰以朝官充，直院、校理以京官以上充，皆无常员。掌同昭文馆。凡昭文、史馆、集贤，谓之三馆，皆以两省五品以上官一人判。
    ○史官
    史官，肇自黄帝有之，自後显者。夏太史终古，商太史高势。周则曰太史、小史、内史、外史。而诸侯之国，亦置其官。又《春秋》、《国语》引《周志》及《郑书》，似当时记事，各有其职。秦有太史令胡母敬。至汉武始置太史公，以司马谈为之。卒，其子迁嗣。卒後，宣帝以其官为令，行太史公文书。其修撰之职，以他官领之，於是太史之官唯知占候而己。自汉以前，职在太史（直《太史局》）；当王莽时，改置柱下五史，记疏言行，盖效古“动则左史书之，言则右史书之”。自後汉以後至於有隋，中间唯魏明太和中史职隶中书，其馀悉多隶秘书。唐武德初，因隋旧制，史官属秘书省著作局；至贞观三年间十二月，移史馆於门下省北，宰相监修，自是著作局始罢史职。及大明宫初成，置史馆於门下省之南，其修撰史事以他官兼领，或卑品而有才者亦直焉。开元二十五年，宰臣李林甫监史，以中书地切枢密，记事者宜其附近。史馆谏议大夫尹焙遂奏移於中书省北，其地本尚药局内药院。
    致堂胡氏曰：“古者史官，世掌其职，大臣不与，天子不观，故得直笔，取信於後世。其次则如贞观之制，史官日随仗入，随事记之，犹为近古。自李义府、许敬宗不许史官闻仗後事，以行其私，姚乃建令宰相撰时政记，意欲迷眩千古。令韦执谊又奏令史官撰日历。日历云者，犹起草也，将加是正而润色焉耳。苟数人者诚无私意，何用为是纷纷？以其请建之纷纷，则其诬上行私之心欲盖而益彰矣。夫天下有公是非，不为言语文字可以变移白黑，淆乱忠邪，故义府、敬宗、执谊之恶，至于今不泯。有志於垂名竹帛者，自修而已矣。”
    宋制，监修国史一人，以宰相为之。修撰、直馆、检讨无常员，修撰以朝官充，直馆、检讨以京官以上充，掌修日历及典司图籍之事。凡国史，别置院於宣徽北院之东以藏之，谓之编修院。《东京记》云编修俗呼为史院。天圣修《真宗史》，欲重其任，降敕宰相为提举，参知政事、枢密副使为修史，其同修史则以殿阁学士以上为之，编修官以三馆、秘阁校理以上及京官，史毕即停（《续会要》）。元丰改官制，日历隶国史案。每修前朝国史、实录，则别置国史、实录院，国史院以首相提举，翰林学士以上为修国史，馀侍从官为同修国史，庶官为编修官。实录院提举官如国史，从官为修撰，除官为检讨（《麟台故事》）。元复置国史院，隶门下省，明年又置国史院修撰，兼知院事。绍圣复以国史院归秘书省（《宰辅三馆题名》）。中兴即秘书省复建史馆，以修神宗、哲宗两朝实录，选本省官兼检讨、校勘，以侍从官充修撰。绍兴五年，又移史馆於省之侧，别为一所，以增重其事。至九年，修《徽宗实录》，乃即史馆开实录院；明年，以未修正史，诏罢史馆，并为实录院（绍兴初，实录、国史皆寓史馆。後罢史馆，遇修实录，即置实录院；遇修国史，即置修国史院）。著作局唯修纂日历（《中兴会要》）。宰相监修，但提大纲。检讨官搜阅、校对。惟修撰实专史职，只据所送到时政记（唐长寿中，姚请仗下所言，宰相撰录，号“时政记”，自始。五代以来，中书、枢密院皆致时政记。枢密院，直学士编修。太平兴国八年，苏易简为参政，自是中书皆参政编录，唯吕蒙正尝以宰相领其事。端拱以後，枢密院事皆送中书，同修为一书；及王钦若、陈尧叟始乞别撰，不关中书，直送史馆）、起居注（事见《左右史门》）铨次其事，排以日月，谓之日历（《圣朝职略》）。绍兴十八年，诏置修国史院，修神、哲、徽宗《三朝正史》。又有提举修敕令，天圣、庆历、嘉、熙宁编叙及元符敕令格式，各差宰臣提举，详定官以侍从之通法令者充。史馆又有校勘、检阅、校正、编校等官，或以布衣之该洽者为之。
    玉牒所提举、监修，亦以宰相为之（见《宗正司》）。
    欧阳修《论史馆日历奏》：“臣伏以史者，国家之典法也。自君臣善恶功过与其百事之废置，可以垂劝戒示後世者，皆得直书而不隐。故自前世有国者，莫不以史职为重。伏见国朝之史，以宰相监修、学士修撰，又有两府之臣撰时政记。选三馆之士当升擢者，乃命修起居注。如此，不为不重矣。然近年以来，员具而职废。其所撰述，简略遗漏，百不存一，至於事关大体者，皆没而不书。此实史官之罪，而臣之责也。然其弊在於修撰之官惟据诸司供报，而不敢书所见闻故也。今时政记，虽是两府臣僚修纂，然圣君言动有所宣谕，臣下奏议事关得失者，皆不纪录，惟书除目、辞见之类。至於起居注亦然，与诸司供报文字无异。修撰官只据此铨次，系以日月，谓之日历而已。是以朝廷之事，史官虽欲书而不得书也。自古人君皆不自阅史，今撰述既成，必录本进呈，则事有讳避，史官虽欲书而又不敢书也。加以日历、时政记、起居注例皆承前，积滞相因，故纂录常务追修累年前事，而岁月既远，遗失莫存。至於事在目今，可以详於见闻者，又以追修积滞，不暇及之。若不革其，则前後相因，史官永无举职之时，使圣朝典法遂成废坠。臣窃见赵元昊自初叛至复称臣始终一宗事节，皆不曾书；亦闻修撰官甚欲纪述，以纂修後时，追求莫得故也。其於他事，又可知焉。臣今欲乞特诏修时政记、起居注之臣，并以德音宣谕、臣下奏对之语书之。其修撰官，不得依前只据诸司供报编次除目、辞见，并须考验事实。其除某官者以某功，如狄青等破侬智高，文彦博破王则之类；其贬某职者坐某罪，如昨来麟州守将及并州庞籍缘白草平事，近日孙沔所坐之类。事有文据及迹状分明，皆备书之，所以使圣朝赏罚之典可以劝善惩恶，昭示後世。若大臣用情，朝廷赏罚不当者，亦得书以为警戒。此国家置史之本意也。至於他大事，并许史所据所闻见书之。如闻见未详者，直牒诸处会问。及臣寮奏异同，朝廷裁置处分，并书之。以上事节，并令修撰官逐时旋据所得录为章卷，标题日分，於史院躬亲入柜封锁，候诸司供报齐足，修为日历。仍乞每至岁终，命监修宰相亲至史院点检。修撰官纪录事迹，内有不勤其事，隳官失职者，奏行责罚。其时政记、起居注、日历等，除今日以前积滞者不往追修外，截自今後，并令次月供报，如稍有迟滞，许修撰官自至中书、枢密院催请。其诸司供报拖延，及史院有所会问，诸处不画时报应，致妨修纂者，其当行手分，并许史院牒开封府勾追严断。其日历、时政记、起居注，并乞更不进本，所贵少修史职，上存圣朝典法。此乃臣之职事，不敢不言。”
