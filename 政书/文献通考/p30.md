<!-- { "loadSidebar": true } -->
    《朱子集注》：“当时助法尽废，典籍不存，惟有此诗可见周亦用助，故引之也。”
    《月令》：孟春之月，天子乃择元辰，亲载耒耜，措之於参、保介之御。帅三公、九卿、诸侯、大夫躬耕帝籍，天子三推，三公五推，卿、诸侯九推（保介，车右也。置耒於车右与御者之，明已劝农，非农者也），反执爵於大寝，三公、九卿、诸侯、大夫皆御，命曰“劳酒”（既耕而宴饮，以劳群臣）。
    《周礼》：甸师掌率其属而耕耨王籍，以时入之（其属，庶人也。王籍，谓王者籍田千亩，所亲帅公卿以下亲耕农人耕之处也。庶人终於千亩，故曰率其属，入其所收黍稷，以供粢盛）。
    宣王即位，不籍千亩（籍，借也，借民力以为之。天子籍田千亩，诸侯百亩。自厉王之後，藉田礼废，宣王即位，不复古也）。
    虢文公谏曰：“不可。夫民之大事在农。古者，太史顺时<见>（音脉）土，阳瘅（丁佐反）愤盈，土气震发（瘅，厚也。愤，积也），农祥晨正（农祥，房星。晨正，谓立春之日，晨正於午），日月底於天庙（天庙，营室也。孟春之月，日月皆在营室），土乃脉发。先时九日，太史告稷曰：‘自今至於初吉（初吉，二月朔），阳气俱蒸，土膏其动。弗震弗渝，脉其满眚，乃不殖（言阳气升，土膏动，当即发动变泻其气，不然，则脉萌而气结，更为灾疫）。’稷以告王曰：‘史帅阳官以命我司事（阳官，春官。司事，主农事）曰：‘距今九日，土其俱动，王其祗祓，监农不易。’王乃使司徒咸戒公卿、百吏、庶民，司空除坛於籍，命农大夫咸戒农用（农大夫，田）。先时五日，瞽告有协风至，王即斋宫，百官御事，各即其斋三日。王乃淳濯飨醴，及期，郁人荐鬯，牺人荐醴，王鬯，飨醴乃行，百吏、庶民毕从。及籍，后稷监之，膳夫、农正行籍礼，太史赞王，王敬从之。王耕一垡，班三之（班，次也。王一垡，公三，卿九，大夫二十七也），庶民终於千亩。其后稷省功，太史监之；司徒省民，太师监之；毕，宰夫陈飨，膳宰监之。膳宰赞王，王歆太牢，班尝之，庶人终食。是日也，瞽师、音官以风土（音官，乐官。风土，以音律省土风，风气和则土气养也）。廪於籍东南，锺而藏之（廪，御廪，以藏王所籍田，以奉粢盛），而时布之於农。稷则遍戒百姓，纪农协功，曰：‘阴阳分布，震雷出滞。’土不备垦，辟在司寇。乃命其旅曰：‘徇，农师一之，农正再之，后稷三之，司空四之，司徒五之，太保六之，太师七之，太史八之，宗伯九之，王则大徇。耨获亦如之。’民用莫不震动，恪恭於农，修其疆畔，日服其，不解於时，财用不乏，民用和同。是时也，王事惟农是务，无有求利其官，以干农功。三时农而一时讲武，故征则有威，守则有财。若是，乃能媚於神而利於民矣，则享祀时至而布施优裕也。今天子欲修先王之绪而弃其大功，匮神乏祀而困民财，将何以求福用民？”王不听。
    汉高祖二年，故秦苑囿园池，令民得之。
    文帝二年，诏曰：“夫农，天下之本也。其开籍田，朕亲率耕，以给宗庙粢盛。”
    贾谊说上曰：“一夫不耕，或受其饥。今背本而趋末，生之者甚少，而糜之者甚多，天下财产何得不蹙！今驱民而归之农，皆著於本，使天下各食其力，末技、游手之民转而缘南亩，则畜积足而人乐其所矣。”上感谊言，乃开籍田。
    十三年，诏曰：“朕亲率天下农耕，以供粢盛；皇后亲桑，以奉祭服。其具礼仪（令立耕、桑之礼制也）。”
    景帝後二年，亲籍田。
    武帝元年，罢苑马，以赐贫民（养马之苑，禁百姓刍牧，今赐民为田）。
    征和四年，上耕於钜定（地名，近东海）。
    昭帝始元元年，上耕於钩盾弄田（时帝年九岁，未能亲耕帝籍。钩盾，宦者近署，故往试耕为戏弄也。弄田，在未央宫中。）
    六年，上耕於上林。
    元凤二年，罢中牟苑，赋贫民。
    宣帝地节元年，假郡国贫民田。
    三年，诏：“池未御幸者，假与贫民。又令流民还归者，假公田，贷种、食。”
    元帝初元元年，以三辅、太常、郡国公田及苑可省者，振业贫民；江海、陂湖、园池属少府者，以假贫民，勿租赋；省苑民，以振困乏。
    二年，诏罢水衡禁苑、宜春下苑、少府飞外池、严池田，假与贫民。
    五年，罢北假田官（主假赁见田官与民，收其税。或曰：北假，地名也。）
    永光元年，令民各务农亩，无田者假之。
    哀帝建平元年，太皇太后诏：“外家王氏田非冢茔，皆以赋贫民。”
    《後汉 礼仪志》：正月始耕，昼漏上水初纳，执事告祠先农，已享（贺循《籍田仪》曰：“汉耕日，以太牢祭先农於田所。”薛综注《二京赋》曰：“为天神借民力於此田，故名曰帝籍，田在国之辰地）。耕时，有司请行事，就耕位，天子、三公、九卿、诸侯以次耕。力田种各讫，有司告事毕（《汉旧仪》曰：“春秋耕於籍田，官祠先农。先农即神农炎帝也。祠以一太牢，百官皆从，大赐三辅二百里孝悌、力田、三老帛。种百万斛，为立籍田仓，置令、丞。皆以给祭天地、宗庙、郡神之祀，以为粢盛。”）是月令日，郡国守相皆劝民始耕如仪。诸行出入皆鸣钟，皆作乐。其有灾眚，有他故，若请雨、止雨，皆不鸣钟，不作乐（汉家郡守行大夫礼，鼎俎笾豆，工歌县）。
    明帝永平九年，诏郡国以公田赐贫民各有差。
    十三年，汴渠成，诏曰：“今五土之宜，反其正色，滨渠下田赋与贫人，无令豪右得固其利。”
    章帝建初元年，诏以上林池田赋与贫人。
    元和元年，诏：“郡国募人无田欲徙他界就饶者，悉听之。到在所赐给公田，为顾耕庸，赁种饷，贯与田器，勿收租五岁，除算三年。其後欲还本乡者，勿禁。”
    三年，诏曰：“《月令》，孟春善相邱陵土地所宜。今肥田尚多，未有垦辟，其悉以赋贫民，给与种粮，务尽地力，勿令游手。”
    安帝永初元年，以广城游猎地及被灾郡国公田假与贫民。
    魏制：天子亲耕籍田，藩镇阙诸侯百亩之礼。
    晋武帝太始四年正月，帝躬耕籍田於东郊，诏曰：“近代以来，耕籍田於数步之内，空有慕古之名，曾无供祀训农之实，而有百官车徒之费。今循千亩之制，当率群公卿士躬稼穑，以先天下。於东郊之南，洛水之北（去宫八里，远十六里为北千亩）。”帝御木辂以耕。自惠帝後礼废。
    宋文帝元嘉十二年，将亲耕，司空、大司农、京尹、令、尉度宫之辰地八里之外，整制千亩，中开阡陌。
    齐武帝永明中，耕籍田。
    梁依宋、齐礼，天监十三年，以启蛰而耕。普通二年，移籍田於建康北岸。
    後魏太武帝天兴三年春，始躬耕籍田。
    北齐籍於帝城东南千亩，内种赤梁、白、大豆、赤黍、小豆、黑祭、麻子、大小麦，色别一顷，自馀一顷，中通阡陌。
    隋制：於国南十四里启夏门置地千亩为坛，行播，殖礼九，纳於神仓，以拟粢盛，秸藁以饷牺牲。
    唐太宗贞观三年二月，籍於千亩之甸。
    高宗永徽三年正月，率公卿耕於千亩之甸。
    乾封二年、仪凤二年、景三年，并躬耕籍田。
    元宗开元二十三年正月，躬耕籍田。
    宋太宗端拱元年，亲耕籍田，以劝农事。
    天禧元年，以久罢畋游，其京城四面禁围草地，令开封府告谕百姓，许其耕牧。
    四年，福建转运使方仲荀言：“福州王氏时，有官庄千二百一十五顷，自来给与人户主佃，每年只纳税米。乞差官估价，令见佃人收买，与限二年，送纳价直。”
    仁宗天圣三年，屯田员外郎张希颜奏：“福建八州皆有官庄，七州各纳租课，惟福州只依私产纳税，复免差徭，显是幸民。乞相均米数，依州价折纳见钱，铜、铁中半。”从之。
    嘉二年，诏以天下没入户绝田募人耕，收其利，置广惠仓，以赈贫人（见《赈恤门》）。熙宁，以广惠仓之入，归之常平。
    神宗熙宁二年，三司言：“天下屯田、省庄，皆子孙相承租佃岁久，乞不许卖，其馀没官纳庄愿卖者听。”从之。
    七年，诏：户绝庄产召人充佃，及入实封状承买，以其直增助诸路常平钱。
    开封府界、诸路系省庄屯田、营田，稻田务及司农寺户绝、水利田，并都水监、淤田官庄司四十四万七千四百四十八顷一十六亩，内三司官田庄四千五百九十三顷四十亩零，总收租馀斛斗匹帛六万一千四百九贯、石、匹；都水监、淤田司官庄五百五十四顷一十九亩零，总收租斛斗五万二百一十石、斤，秸秆等五十万一千六十六束、斤。
    哲宗元元年，户部言：“鬻卖绝户田宅，既有估覆定价，乞如买扑坊场例，罢实封投状。”从之。
    八年，诏：“凡官田及己佃而逃，或佃租违期应佃者，不别召佃，悉籍之官，为招募衙前之用。如未有投募，且令租佃，以应募者而给之。”
    徽宗建中靖国元年，诏市易折纳田产并依户绝田产法。
    政和元年，时朝廷以用度艰窘，命官鬻卖官田，江西路一岁失折上供无虑二十馀万斛。运副张根建言，田既不存，当减上供。朝廷深察所以然，遂止不卖。
    总领措置官田所言：“元奏存留屯田，为系河北、河东、陕西边防利害，乞存之不鬻。自三路外，名屯田者其实悉以民耕，与凡官田无异，无系边防，自应鬻卖。”从之。
    知吉州徐常奏：“诸路惟江西乃有屯田，非边地，其所立租，则比税苗特重，所以祖宗时，许民用为永业，如有移变，虽名立价交佃，其实便如典卖己物。其有得以为业者，於中悉为居室、坟墓，既不可例以夺卖，又其交佃岁久，甲乙相传，皆随价得佃，今若令见业者买之，则是一业而两输直，亦为不可。而况若卖而起税，税起於租，计一岁而州失租米八万七千馀石，其势便当损减上供。是一时得价而久远失利，此议臣见近利而失远图，公私交害也。”於是都省乞下江西核实，如屯田纽利多於二税，即住卖之；为税田而税多租少，即鬻之。他路仿此。诏可。
