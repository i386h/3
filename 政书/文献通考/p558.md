<!-- { "loadSidebar": true } -->
    君将大敛，子弁即位於序端，卿大夫即位於堂廉楹西，北面东上，父兄堂下北面，夫人命妇尸西东面，外宗房中南面，小臣铺席，商祝铺绞纟今衾衣，士盥於盘上，士举迁尸於敛上，卒敛，宰告，子冯之踊，夫人东面亦如之（子弁者，未成服，弁如爵弁而素。大夫之丧，子亦弁。疏曰：子弁即位於序端者，序谓东序。端谓序之南头也。卿大夫即位於堂廉楹西者；卿大夫，谓群臣也。堂廉，谓堂基南畔之廉棱之上楹。谓南近堂廉者。子位既在东序端，故群列於基上东楹之西也。按《隐义》云，堂廉，即堂上近南ニ为廉也。北面东上者，在基上俱北面东头为上也。子在东，尸在阼阶，故在基者以东为上也。父兄堂下北面者，谓诸父、谓诸兄不在仕者，以其贱，故在堂下而乡北，以东为上也。若士、则亦在堂下。外宗房中南面者，外宗，君之姑、姊、妹之女及姨、舅之女也。轻，故在房中而乡南也。皇氏云，当在西房以东为上也。今谓尸在阼，大夫命妇在尸西北，外宗等当在东房。小臣黼席者，谓下上簟敷於阼阶，上供之敛也。《士丧礼》云，布席如初。注云，亦下上簟也。铺於阼阶，上於堂南北为少南。商祝铺绞纟今衾衣者，商祝亦是《周礼》丧祝也，其铺绞纟今衾衣等致於小臣，所铺席上以待尸。士盥於盘上者，士亦丧祝之属也。《周礼》：丧祝，上士二人，中士四人，下士八人。是将应举尸，故先盥手於盘上也。《杂记》云，士盥於盘北是也。士举迁尸於敛上者，敛上，即敛处也。卒敛者，大敛衣装毕也。宰告者，大宰也。敛毕，大宰告孝子道敛毕也。子冯之踊者，孝子侍得告乃冯尸而起踊。夫人东面亦如之者，亦冯尸而踊。者夫人、命妇俱东乡於尸西，今独云夫人冯者，命妇贱不得冯也。冯竟乃敛於棺。注云，子弁者，未成服者，成服则著丧冠也。此云弁，是未成服，此虽以大敛为文，其小敛时，子亦弁，君、大夫、士之子皆然。故《杂记》云小敛，环，公、大夫、士一也。）
    ◎右太敛
    天子七日而殡（尊者舒，卑者速。疏曰：天子、诸侯既尊重，送终礼物，其数既多，许其申遂，故日月缓也）。君大夫{髟春}、爪，实於绿中（{髟春}音舜。绿当为角，谓棺内四隅也。{髟春}，乱也。将实爪、，棺中必为小囊盛之，此绿或为篓）。君盖用漆，三衽三束（用漆者，用涂合牝牡之中也。衽，小要也。疏曰：“君盖用漆者，盖，棺上盖。用漆，谓漆其衽，合棺缝际也。束谓以皮束棺也。棺两边各三衽，每当衽上，辄以牛皮束之，故云三衽三束也）。天子之殡也，涂龙盾以椁（木以周，龙盾如椁而涂之。天子殡，以盾车画辕为龙。疏曰：，丛也，谓用木丛棺而四面涂之。龙盾者，殡时盾车载柩而画辕为龙。以椁者，亦题凑丛木，象椁之形）。加斧於椁上，毕涂屋（斧谓之黼，白黑文也。以刺绣於衤参幕，加椁以覆棺，巳乃屋其上尽涂之。疏曰：斧谓绣覆棺之衣为斧文也，先取四面为椁，使上与棺齐，而上犹开也，以棺衣从椁上入覆於棺，故云加加斧于椁上也。毕涂屋者，毕，尽也。斧覆既竟，又四柱为屋，覆上，而下四面尽涂之也）。天子之礼也。甸师：“丧事，代王受眚灾（粢盛者，祭祀之主也。今国遭大丧，若云此黍稷不馨，使鬼神不逞於王，既殡，太祝作祷辞，授甸人，使以祷田之神，受眚灾，弭後殃。疏曰：言丧事者，谓主丧既殡後，甸师氏於太祝取祷祠祷田之神。眚，过也。代主受过灾，止後殃，故为此祷也。太祝作祷词，在既殡後者，见《太祝职》云。授甸人祷祠，在大敛後，大敛则殡，故知在既殡後）。”　太祝：“大丧，言甸人读祷（言，犹语也。祷，大辞之属祷也。甸人，丧事代王受眚灾，太祝为祷辞，授之使以祷於田之神也。疏曰：太祝掌六辞、五曰祷，故於王既殡作祷铭，甸人使以祷焉）。”　小祝：“设熬置铭（疏曰：熬谓熬，殡在堂时设於棺旁，所以惑蚍蜉云。置铭者，铭谓铭旌。书死者名。既殡，置於西阶上，所以表柩）。”
    ◎右殡
    天子诸侯之丧，斩衰者奠（为君服皆斩衰，唯主人不奠。疏曰：按《士丧礼》，主人不亲奠。而此下文之士，则朋友奠，故知主人不亲奠也。主人不亲奠者，以主人悲号思慕，不暇执事故也。）
    ◎右大敛奠
    小宗伯：“辨吉凶之五服。”司服：掌王之吉凶衣服，凡凶事，服弁服（服弁，丧冠也。其服，斩衰、齐衰）。凡丧，为天王斩衰，为王后齐衰（王后，小君也。诸侯为之不杖期）。太仆：“丧纪，正王之服位，诏法仪（诏，告也）。”内司服：凡祭祀宾客，共后之衣服，及九嫔世妇。凡命妇，共其衣服，共丧衰亦如之（疏曰：外命妇丧衰，谓王服齐衰，於后无服。若九妇以下及女御，於王服斩衰，於后服齐衰也。《天官》）。追师（追，丁回反，一曰雕。追，治王石之名）：掌王后之首服，为九嫔及外内命妇之首服，以待祭祀宾客。丧纪，共笄亦如之（《天官》）。内宰：“凡丧事，佐后使治外、内命妇，正其服位（使其属事之上士。内命妇谓九嫔，世妇，女御。郑司农云，外命妇，卿大夫之妻，王命其夫，后命其妇。玄谓士妻亦为命妇。　疏曰：凡有丧事，内宰皆佐后使其属官治外内之命妇，正其服之精粗、位之前後也）。”诸子：“大丧，正群子之服位（疏曰：位，谓在殡宫外内哭位也。正其服者，公卿大夫之子为王斩衰与父同，故《杂记》大夫之子得行大夫礼）。”肆师：“禁外内命男子之衰不中法者，且授之杖（外命男，六卿以出也。内命男，朝廷卿大夫士也。其妻为外命女，丧服为夫之君齐衰，不杖。内命女，王之三夫人以下。不中法，违升数与裁制者。郑司农云：三日授子杖，五日授大夫杖，七日授士杖，此旧说也。《丧大记》曰，君之丧三日，子夫人杖五日。既殡，授大夫世妇杖，无七日授士杖文。玄谓授杖日数，王丧依诸侯与七日授士杖四制云。疏曰：外、内命男女，为王虽有齐、斩不同，其衰皆有升数多少及裁制，故禁之杖依法也。授之杖者，外内命男及内命女皆为王斩者，有杖授之。其外命女为王齐衰无杖，故云且者见，不定之词也。丧服为夫之君，见丧服不杖齐衰章。内命女、三夫人以下者，通九嫔、二十七世妇、八十一御妻，皆为王斩衰而杖也。言升数者，诸臣妻为夫之君，义服衰六升，诸臣为王，义服斩衰，衰三升半，冠六升。三夫人以下，为王王服斩衰，衰六升，是其数也。言裁制者，《丧服》云，凡衰外削幅，裳内削幅，幅三拘已下，具有裁制也。司农所云授杖之日仍是四制之文也。王丧，诸臣等无授杖之日数，以诸侯之臣与王之臣同斩衰杖竹，故授杖日数亦宜同也。《檀弓》云，天子崩，三日，祝先服。明子与夫人亦服，则天子之子及后亦服矣。五日，官长服，明天子三公巳下及三夫人巳下亦服矣。但服杖，同时有服即杖矣。唯天子服授杖亦当七日矣。是以王丧约同诸侯之制也）。”天子崩，三日，祝先服（祝佐含敛先服。疏曰：祝，大祝也。服，服杖也。是丧服之数，故呼杖为服。祝佐含先病，故先杖也，然云祝服，故子亦三日而杖也）；五日，官长服（官长，大夫士。疏曰：官长，大夫士也，亦服杖也；病在祝後，故五日也）；七日，国中男女服（庶人。疏曰：国中男女，谓畿内民及庶人在官者。服，谓齐衰三月。而除之必待七日者，天子七日而殡，殡後嗣王成服，故民得成服也）；三月，天下服（诸侯之大夫。疏曰：三月天下服者，诸侯之大夫为王む衰，既葬而除之也。近者亦不待三月，今据远者为言耳。然四条皆云服，何以知其或杖服或衰服？按《丧大记》云，君之丧，三日，子夫人杖；五日，既殡，授大夫世妇杖。又《丧服四制》云，三日授子杖，五日授大夫杖，七日授士杖。按，如《大记》及《四制》，则知今云三日五日是服杖明矣。其七日及三日者，唯服而已，无杖。《四制》云七日授士杖，此云五日士杖者，士若有，地德深，则五日：若无，地德薄，则七日。崔氏云，此据朝廷之士，四制，是邑宰之士也。《檀弓》）君之丧，三日子夫人杖，五日既殡，授大夫世妇杖（三日者，死之後三日也。为君杖不同日，人君礼大，可以见亲疏也。疏曰：熊氏云，子杖通女子子在室者，若嫁为他国夫人，则不杖。嫁为卿大夫之妻，与大夫同五日杖也。君之女及内宗外宗之属嫁为士妻，及君之女御，皆七日杖也。《丧太记》）。公之丧，诸达官之长杖（谓君所命，虽有官职，不达於君，则不服斩。疏曰：达官，谓国之卿大夫、士被君命者也。不达於君，谓府史之类，贱不被命，是不达於君也。不服斩衰但，齐三月耳。故《丧服》齐衰三月章有庶人为国君。即此是也）。
    ◎右成服
    天府：“凡国之玉镇大宝器藏焉。若有大祭、大丧，则出而陈之，既事，藏之。”（玉镇大宝器玉瑞玉器之美者。及大丧陈之，以华国也《顾命》，陈宝、赤刀、大训、弘璧、琬琰在西序，大玉、夷玉、天球、河图在东序。胤之舞衣、大具、{卉鼓}鼓在西房，兑之戈，和之弓，垂之竹矢在东房。”此其行事见於经。）
    典路：“若有大祭祀，则出路，赞驾说，大丧，亦如之（亦出路当陈之。《书 顾命》：陈先王宝器。又曰，“大辂在宾阶面，缀路在阼阶面，先路在左塾之前，次路在右塾之前。”）。”
    ◎右陈宝器
