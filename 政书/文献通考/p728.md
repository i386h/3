<!-- { "loadSidebar": true } -->
    穆王作《吕刑》，王曰：“嗟！四方司政典狱，非尔惟作天牧（司政典狱，谓诸侯也。非汝惟为天牧民乎？言任重是汝也。为，於伪反）？今尔何监？非时伯夷播刑之迪（言当视是伯夷布刑之道而法之）！其今尔何惩？惟时苗民匪察於狱之丽（其今汝何惩戒乎？所惩戒惟是苗民非察於狱之施刑以取灭亡。丽，力驰反）。罔择吉人观於五刑之中，惟时庶威夺货（言苗民无肯选择善人使观视五刑之中正，惟是众为威虐者，任之以夺取人货，所以为乱），断制五刑，以乱无辜。上帝不蠲，降咎於苗（苗民任夺货奸人断制五刑，以乱加无罪。天不洁其所为，故下咎罪，谓诛之。蠲，吉缘反。咎，其久反）。苗民无辞於罚，乃绝厥世（言苗无以辞於天罚，故尧绝其世。中言为至戒）。”王曰：“呜呼，念之哉（念以伯夷为法、苗民为戒）！伯父、伯兄、仲叔季弟、幼子、童孙，皆听朕言，庶有格命（皆王同姓，有父、兄、弟、子、孙列者，伯仲叔季，顺少长也。举同姓包异姓，言不殊也。听从我言，庶几有至命）。今尔罔不由慰日勤，尔罔或戒不勤（今汝无不用安自居日当勤之，汝无有徒念戒而不勤。日勤，上人实反，一音曰）。天齐於民，俾我。一日非终，惟终在人（天整齐於下民，使我为之。一日所行非为天所终，惟为天所终，在人所行。天齐於民，绝句。马云：“齐，中也。”俾我，绝句，上必尔反，马本作“矜於哀”也）。尔尚敬逆天命，以奉我一人。虽畏勿畏，虽休勿休（汝当庶几敬逆天命，以奉我一人之戒行事。虽见畏，勿自谓可敬畏；虽见美，勿自谓有德美）。惟敬五刑，以成三德。一人有庆，兆民赖之，其宁惟永。”（先戒以劳谦之德，次教以惟敬五刑，所以成刚、柔、正直之三德也。天子有善，则兆民赖之，其乃安宁长久之道。）王曰：“吁，来！有邦有土，告尔祥刑（吁，叹也。有国土诸侯，告汝以善用刑之道。吁，况于反，马作“于”，于，於反）。在今尔安百姓，何择？非人！何敬？非刑！何度？非及（在今尔安百姓兆民之道，当何所择？非惟吉人乎！当何所敬？非惟五刑乎！当何所度？非惟及世轻重所宜乎！度，待洛反，注同；马云“造谋也。”）！两造具备，师德五辞（两，谓囚证。造，至也。两至具备，则众狱官共听其入五刑之辞。造，七报反，注同）。五辞简孚，正於五刑（五辞简核，信有罪验，则正之於五刑）。五刑不简，正於五罚（不简核，谓不应五刑，当正五罚，出金赎罪。核，幸格反）。五罚不服，正於五过（不服，不应罚也。正於五过，从赦免。应，应对之应，下同）。五过之疵，惟官、惟反、惟内、惟货、惟来（五过之所病，或尝同官位，或许反囚辞，或内亲用事，或行货枉法，或旧相与往来，皆病所在。来，马本作“求”，云“有求，请赇也。”）。其罪惟钧，其审克之（以病所在，出入人罪。使在五过，罪与犯法者同，其当清察能使之不行）。五刑之疑有赦，五罚之疑有赦，其审克之（刑疑，赦从罚；罚疑，赦从免，其当清察能得其理）。简孚有众，惟貌有稽（简核诚信，有合众心；惟察其貌，有所考合。重刑之至）。无简不听，具严天威（无简核诚信，不听理其狱，皆当严敬天威，无轻用刑）。墨辟疑赦，其罚百锾，阅实其罪（刻其颡而涅之曰墨刑。疑则赦从罚。六两曰锾。锾，黄铁也。阅实其罪，使与罚各相当。辟，婢亦反。锾，徐户关反，六两也，郑及《尔雅》同；《说文》云：“锊也。锊，十一铢二十五分铢之十三也。马同。又云：“贾逵说：俗儒以锊重六两。《用官》，剑，重九锊。俗儒近是。”阅，音悦。颡，素党反。涅，乃结反）。劓辟疑赦，其罚惟倍，阅实其罪（截鼻曰劓刑。倍百为二百锾）。非刂辟疑赦，其罚倍差，阅实其罪。（刖足曰非刂。倍差，谓倍之又半，为五百锾。非刂，扶谓反。倍差，测加反，传云“五百锾”也，马云：“倍二百为四百，差者，又加四百之三分之一，凡五百三十三锾三分锾之一也。”）宫辟疑赦，其罚六百锾，阅实其罪（宫，淫刑也，男子割势，妇人幽闭，次死之刑。序五刑先轻转至重者，事之宜）。大辟疑赦，其罚千锾，阅实其罪（死刑也。五刑疑，各入罚，不降相因，古之制也）。墨罚之属千，劓罚之属千，非刂罚之属五百，宫罚之属三百，大辟之罚其属二百。五刑之属三千（别言罚属，合言刑属，明刑罚同属，互见其义以相备。见，贤遍反）。上下比罪，无僭乱辞，勿用不行（上下比方其罪，无听僭乱之辞以自疑，勿用折狱，不可行。僭，子念反）。惟察惟法，其审克之（惟当清察罪人之辞，刑以法理，其当详审能之）。上刑轻下服（重刑有可以亏减，则之轻，服下罪），下刑重上服，轻重诸罚有权（一人有二罪，则之重，而轻并数。轻重诸刑罚各有权宜。并，必政反。数，色住反）。刑罚世轻世重，惟齐非齐，有伦有要（言刑罚随世轻重也。刑新国用轻典，刑乱国用重典，刑平国用中典。凡刑，所以齐非齐，各有伦理，有要义）。罚惩非死，人极於病（刑罚所以惩过，非杀人；欲使恶人极於病苦，莫敢犯者）。非佞折狱，惟良折狱，罔非在中（非口才可以断狱，惟平良可以断狱，无不在中正）。察辞於差，非从惟从（察囚辞，其难在於差错，非从其伪辞，惟从其本情）。哀敬折狱，明启刑书胥占，咸庶中正（当怜下人之犯法，敬断狱之害人，明开刑书相与占之，使刑当其罪，皆庶几必得中正之道。当，丁浪反）。其刑其罚，其审克之（其所刑，其所罚，其当详审能行之，无失中正）。狱成而孚，输而孚（断狱成，辞而信，当输汝信於王。谓上其鞫劾文辟。上，时掌反，下注同。鞫，九六反。劾，亥代反，《玉篇》胡得反）。其刑上备，有并两刑（其断刑文书上王府皆当具，有并两刑，亦具上之）。”王曰：“呜呼，敬之哉！官伯族姓，朕言多惧（敬之哉，告使敬刑。官长，诸侯。族，同族。姓，异姓也。我言多可戒惧以儆之。儆，音景）。朕敬於刑，有德惟刑（我敬於刑，当使有德者惟典刑）。今天相民，作配在下，明清於单辞（今天治民，人君为配天在下，当承天意，听讼当清审单辞。单辞特难听，故言之。相，如字，马息亮反，助也。治，直吏反）。民之乱，罔不中听狱之两辞（民之所以治，由典狱之无不以中正听狱之两辞。两辞，弃虚从实，刑狱清则民治）。无或私家於狱之两辞（典狱无取有受货听诈，成私家於狱之两辞）。狱货非宝，惟府辜功，报以庶尤（受狱货，非家宝也。惟聚罪之事，其报则以众人见罪）。永畏惟罚，非天不中，惟人在命（当长畏惧惟为天所罚，非天道不中，惟人在教命，使不中；不中则天罚之）。天罚不极，庶民罔有令政在於天下（天道罚不中，令众民无有善政在於天下，由人主不中，将亦罚之。令，力呈反）。”王曰：“呜呼，嗣孙！今往何监？非德於民之中！尚明听之哉（嗣孙，诸侯嗣世子孙，非一世。自今已往，当何监视？非当立德於为民之中正乎！庶几明听我言而行之哉）。哲人惟刑，无疆之辞，属於五极，咸中有庆（言智人惟用刑，乃有无穷之善辞，名闻於後世，以其折狱属五常之中正，皆中有善，所以然也。属，音烛）。受王嘉师，监於兹祥刑（有邦有土，受王之善众而治之者，视於此善刑。欲其勤而法之，为无疆之辞）。”
