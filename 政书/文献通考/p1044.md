<!-- { "loadSidebar": true } -->
    贞观二年，太宗以宇内晏清，思以致理，谓公卿曰：“朕欲使子孙长久，社稷永固，其理如何？”尚书右仆射、宋国公萧对曰：“臣观前代国祚所以长久者，莫不封建诸侯以为磐石之固。秦并六国，罢侯置守，二世而亡。汉有天下，参建藩屏，年逾四百。魏晋废之，不能永久。封建之法，实可遵行。”上然之。始议永封列土之制，礼部侍郎李伯药论曰：“周氏以鉴夏、殷之长久，遵黄、唐之并建，维城磐石，深根固本，虽王纲弛废，而枝相持，故使逆节不生，宗祀不绝。秦氏背师古之训，弃先王之道，翦华恃险，罢侯置守，子弟无尺土之邑，兆庶罕共理之忧，故一夫号泽，七庙隳祀。臣以为自古皇王，君临寓内，莫不受命上元，飞名帝，缔构遇兴王之运，殷忧属启圣之期。虽魏武携养之资，汉高徒役之贱，非止意有觊觎，推之不能去也。若其狱讼不归，菁华已竭，虽帝尧之光被四表，大舜之上齐七政，非止情存揖让，守之亦不可固焉。以放勋、重华之德，尚不能克昌厥後，是知祚之长短，必在天时，政或盛衰，有关人事。宗周卜世三十，卜年七百，虽沦胥之道斯极，而文、武之器犹在，斯则龟鼎运祚已悬之於杳冥也。至使南征不返，东迁避逼，祀如线，郊畿不守，此乃陵夷之渐，有类於封建焉。暴秦运距闰馀，数锺百六。受命之主，德异禹、汤；继世之君，才非启、诵。借使李斯、王绾之辈咸开四履，将闾、子婴之徒俱启千乘，岂能逆帝王之勃兴，抗龙颜之祚命者也！然则得失成败，各有由焉。而著述之家，多守常辙，莫不情忘今古，理蔽浇淳，欲以百王之季，行三代之法，天下五服之内，尽封诸侯，王畿千里之，俱为采地。是则以结绳之化行虞、夏之朝，用象刑之典理刘、曹之末。锲船求剑，未见其可，胶柱成文，弥所多惑。徒知问鼎请隧，有惧霸王之师；白马素车，无复藩篱之援。不悟望夷之衅，未甚羿、浞之灾；复思高贵之殃，宁异申、缯之酷。此乃钦明昏乱，自系安危，固非守宰公侯，以成兴废。且数代之後，王室浸微，始自藩屏，化为仇敌。家殊俗，国异政，强凌弱，众暴寡。疆场彼此，干戈侵伐。狐骀之役，女子尽ヮ；崤陵之节，只轮不返。斯盖略举一隅，其馀不可胜数。陆士衡方规规然云：‘嗣王委其九鼎，凶族据其大邑，天下晏然，以理待乱。’斯言之谬也！而设官分职，任贤使能，以循良之才，膺共理之寄，刺举分竹，何代无人，至使地或呈祥，天不爱宝，人称父母，政比神明。曹元首方区区然称：‘与人共其乐者，人必忧其忧；与人同其安者，人必拯其危。’岂容委以侯伯，则同其安危；任之牧宰，则殊其忧乐。何斯言之妄也！封君列国，藉庆门资，忘先业之艰难，轻自然之崇贵，莫不代增淫虐，时益骄侈。离宫别馆，切汉凌，或刑人力而将尽，或召诸侯而共乐。陈灵则君臣悖礼，共侮徵舒；卫宣则父子聚，终诛寿、朔。乃云为己思理，岂若是乎？内外群臣，选自朝廷，擢士庶以任之，澄水镜以鉴之，年劳优其阶品，考绩明其黜陟。爵非代及，用贤之路斯广；人无定主，附下之情不固。此乃愚智所辨，安可惑哉！至如灭国杀君，乱常干纪，春秋二百年，略无宁岁。次睢咸秩，遂用玉帛之君；鲁道有荡，每等衣裳之会。纵使西汉哀、平之际，东汉桓、灵之时，下吏淫暴，必不至此。为政之理，可以一言蔽焉。陛下独照宸衷，永怀前古，将复五等而修旧制，建万国而亲诸侯。窃以汉、魏以还，馀风之弊未尽；勋、华既往，至公之道斯革。请待琢周成朴，以质代文，刑措之教一行，登封之礼云毕，然後定疆理之制，议山河之赏，未为晚也。”中书侍郎颜师古《论封建表》曰：“伏闻前年陛下亲发圣虑，特降明敕，博问卿士，议欲封建。既合事宜，实惟理要。然而议者不一，各执异端。或欲追法殷、周，远遵上古，天下之地，尽为封国，庶姓群官，皆锡茅社。或云凋弊之後，人稀土旷，封建之事，普未可行。此皆不臻至理，两失其衷。臣愚以为当今之要，莫不量其远近，分置王国；均其户邑，强弱相济；画野分疆，不得过大；以州县，杂错而居；互相维持，永无倾夺。使各守其境，而不能为非，协力同心，则定扶京室。陛下然後分命诸子，各就封之，为置官僚，皆一省选用，法令之外，不得擅作威刑。朝贡礼仪，具为条式。一定此制，万代永久。则狂狡绝暴慢之心，本朝无怵惕之虑。”特进魏徵议曰：“臣闻三代之利建藩屏保皇家，两汉之大启山河同奖王室，故楚国不恭，齐桓有召陵之举，诸吕构难，朱虚奋北军之谋，九鼎危而复安，诸侯傲而还肃。比夫秦之孤立，子弟为匹夫，魏氏虚名，藩若囹圄，岂可同年而语哉！至於同忧共乐之谈，百足不僵之义，曹ぁ六代、陆机五等论之详矣。陛下发明诏，封五等，事虽尽善，时即未遑何也？自隋氏乱离，百殃俱起，黎元涂炭，十不一存。始蒙敷至仁以流元，泽沐春风而г夏雨，一朝弃之，为诸侯之隶，众心未定，或致逃亡，其未可一也。既立诸侯，当建社庙，礼乐文物、仪卫左右顿阙，则理必不安，粗修则事有未暇，其未可二也。大夫卿士，咸资禄俸，薄赋则官府困穷，厚敛则人不堪命，其未可三也。王畿千里，地税不多，至於贡赋，所资在於侯甸之外，今若并为国邑，京师府藏必虚，诸侯朝宗无所取给，其未可四也。今燕、秦、赵、代俱带蕃夷，黠羌旅拒，匈奴未灭，追兵内地，远赴边庭，不堪其劳，将有他变，难安易动，悔或不追，其不可五也。原夫圣人举事，贵在相时，时或未可，理资通变。敢进刍荛之议，惟明主择焉。”
    六年，监察御史马周上疏曰：“伏惟诏书令宗室勋贤作镇部，贻厥子孙，嗣守其政，非有大故，则无黜免。臣窃惟陛下封之者，诚爱之重之，欲其允裔承守，而与国无疆也。臣以为如诏旨者，陛下思所以安存之，富贵之，然後使其为世官也。何则？以尧、舜之父，而有朱、均之子。倘有孩童嗣职，万一骄愚，则兆庶被其殃，而国家受其败。正欲绝之，则子文之理尤在；正欲留之，而栾之恶已彰，与其毒害於见存之百姓，则宁使割恩於已亡之一臣明矣。则向所谓爱之者，乃所以伤之也。臣谓宜赋以茅土，畴其户邑，必有材行，随器方授，则虽其翰翮非强，亦可以获免尤累。昔汉光武不任功臣以吏事，所以终全其代者，良得其术也。愿陛下深思其宜，使夫得奉大恩，而子孙终其福禄也。”
    十一年，诏曰：“设官司以制海内，建藩屏以辅王室，莫不明其典章，义存於致理，崇其贤戚，志在於无疆者也。今采按部之嘉名，参建侯之旧制，共理之职重矣，分土之实存矣。已有诏书，存其至理，继世垂范，贻其後昆，维城作固，同符前列。荆州都督荆王元景、凉州都督汉王元昌、徐州都督徐王元礼、潞州都督韩王元嘉、遂州都督彭王元则、郑州刺史郑王元懿、绛州刺史霍王元轨、虢州刺史虢王元凤、豫州刺史道王元庆、寿州刺史舒王元名、邓州刺史邓王元、裕幽州都督燕王、灵夔苏州刺史许王元祥、安州都督吴王恪、相州都督魏王恭、齐州都督齐王、益州都督蜀王、襄州刺史蒋王恽、扬州都督越王正、并州都督晋王治、秦州都督纪王慎等，或地居旦，夙闻诗礼，或望乃平，早称才艺，并爵崇土宇，宠兼车服。诚孝之心，无望於造次，风政之誉，克著於期月，宜冠藩垣，胙以休命。其所署刺史，咸令子孙世世承袭。”
    十一年，又以司空长孙无忌为赵州刺史，改封赵国公，尚书左仆射房元龄为宋州刺史，改封梁国公；司空杜如晦密州刺史，封莱国公；特进李靖为濮州刺史，改封卫国公；特进高士廉为申州刺史，改封申国公；赵郡王孝恭为观州刺史，改封河郡王；同州刺史尉迟敬德为宣州刺史，改封鄂国公；光禄大夫李为苏州刺史，改封英国公；左骁卫大将军段志元为金州刺史。改封卫国公；右领军大将军程知节为普州刺史，改封卢国公；兵部尚书侯君集为陈州刺史，改封陈国公；任城王道宗为鄂州刺史，改封江夏郡王；太仆卿刘弘基为朗州刺史，改封夔国公；金紫光禄大夫张亮为澧州刺史，改封郧国公。诏曰：“周武定业，胙茅土於子孙；汉高受命，誓带砺於功臣。岂止重亲贤之地，崇其典礼，抑亦固磐石之基，寄以藩翰。但今之刺史，古之诸侯，虽立名不同，而监统一也。故申命有司，斟酌前代，宣条委共理之寄，象贤存代及之典。司空无忌等并策名运始，功参缔构，即令子孙世世承袭，非有大故，无或黜免。馀官食邑并如故。”其後无忌将之国，情皆系恋，不愿是行，辞不获免，谬出怨言，以激上怒，曰：“臣披荆棘以事陛下，今海内宁一，乃令世牧外州，复与迁徙何异。”因上表固让。太宗谓之曰：“割地以封功臣，古今之通义也。意欲公之枝叶，翼朕子孙，长为藩翰，传之永久，情在此耳，而公等薄山河之誓，发言怨望，朕亦安可强公以土宇邪？”太子左庶子于志宁以古今事殊，恐非久安之道，上疏争之，竟从志宁议。
    刘秩《政典》曰：“自汉以降，虽封建失道，然诸侯犹皆就国。今封建子弟，有其名号而无其国邑，空树官僚而无莅事，聚居京师，食租衣税，国用所以不足也。”
