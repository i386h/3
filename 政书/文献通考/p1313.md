<!-- { "loadSidebar": true } -->
    回纥，其先匈奴也，俗多乘高轮车。元魏时亦号高车部，或曰敕勒，讹为铁勒。其部落曰袁纥、薛延陀、契羽、都播、骨利斡、多览葛、仆骨、拔野古、同罗、浑、思结、斛薛、奚结、阿跌、白，凡十有五种，皆散处碛北。袁纥者，亦曰乌护，曰乌纥，至隋曰韦纥。其人骁︹，初无酋长，逐水草转徙，善骑射，喜盗钞，臣于突厥。突厥资其财力雄北荒。大业中，处罗可汗攻胁铁勒部，裒责其财，既又恐其怨，则集渠豪数百悉亢之。韦纥乃并仆骨、同罗、拔野古叛去，自为俟斤，称回纥。回纥姓药罗葛氏，居薛延陀北娑陵水上，距京师七千里，众十万，胜兵半之。地碛卤，畜多大足羊。有时健俟斤者，众始推为君长。子曰菩萨，材勇有谋，嗜猎射，战必身先，所向辄摧破，故下皆畏附，为时健所逐。时健死，部人贤菩萨，立之。母曰乌罗浑，性严明，能决平部事，回纥繇是浸盛，与薛延陀共攻突厥北边，颉利欲遣谷设领骑十万讨之。菩萨身将五千骑，破之马{髟鼠}山，追北至天山，大俘其部人，声震北方。繇是附薛延陀，相唇齿，号活颉利发，树牙独乐水上。唐贞观三年，始来朝，献方物。突厥已亡，惟回纥与薛延陀为最雄︹。菩萨死，其酋胡禄俟利发吐迷度，与诸部攻薛延陀，残之，并有其地，遂南逾贺兰山，境诸河，遣使者献款。太宗为幸灵州，次泾阳受其功。於是铁勒十一部皆来言：“延陀不事大国，以自取亡，其下骇鸟散，不知所之，今各有分地，愿归命天子，请置唐官。”有诏张饮高会，引见渠长等，以唐官官之，凡数千人。明年，复入朝，乃以回纥部为瀚海，多览葛部为燕然，仆骨部为金微，拔野古部为幽陵，同罗部为龟林，思结部为卢山，皆号都督府；以浑为皇兰州，斛薛为高阙州，阿跌为鸡田州，契羽为榆溪州，奚结为鸡鹿州，思结别部为带林州，白为颜州；其西北结骨部为坚昆府，北骨利为元阙州，东北俱罗勃独龙州，皆以首领为都督、刺史、长史、司马，即故单于台置燕然都护府统之，六都督、七州皆隶属，以李素立为燕然都护。其都督、刺史给元金鱼符，黄金为文。天子方招宠远夷，作绛黄瑞锦文袍、宝刀、珍器赐之。帝坐秘殿，陈十部乐，殿前设高坫，置朱提瓶其上，潜泉浮酒，白左阁通坫趾注之瓶，转受百斛镣盎，回纥数千人饮毕尚不能半。又诏文武五品官以上祖饮尚书省中。渠领共言：“生荒陋地，归身圣化，天至尊赐官爵，与为百姓，依唐若父母然。请於回纥、突厥部治大涂，号‘参天至尊道’，世为唐臣。”乃诏碛南鹈泉之阳置过邮六十八所，具群马、氵重、肉待使客，岁内貂皮为赋乃。拜吐迷度为怀化大将军、瀚海都督；然私自号可汗，署官吏台似突厥，有外宰相六，内宰相三，又有都督、将军、司马之号。吐迷度後为乌纥所杀，子婆闰袭父所领。婆闰死，子比栗嗣。龙朔中，以燕然都护府领回纥，更号瀚海都护府，以碛为限，大抵北诸蕃悉隶之。比栗死，子独解支嗣。武后时，突厥默啜方︹，取铁勒故地，故回纥与契、思结、浑三部度碛，徙甘、凉，然唐常取其壮骑佐赤水军云。独解支死，子伏帝匐立。明年，助唐攻杀默啜，於是别部移健颉利发与同罗、等皆来，诏置其部於大武军北。伏帝匐死，子承宗立。凉州都督王君诬暴其罪，流死州。当此时，回纥稍不循，族子瀚海府司马护输，乘众怨共杀君，梗绝安西诸国朝贡道。久之，奔突厥，死。子骨力裴罗立，会突厥乱。天宝初，裴罗与葛逻禄自称左右叶护，助拔悉蜜击走乌苏可汗。後三年，袭破拔悉蜜，斩颉跌伊施可汗，遣使上状，自称骨咄禄毗伽可汗，天子以为奉义王，南居突厥故地，徙牙乌德山、昆河之，南距西城千七百里，西城，汉高阙塞也。北尽碛口三百里，悉有九姓地。九姓者，曰药罗葛，曰胡咄葛，曰屈罗勿，葛曰貊歌息讫，曰阿勿嘀，曰葛萨，曰斛け素，曰药勿葛，曰奚邪勿。药罗葛回纥姓也，与仆骨、浑、拔野古、同罗、思结、契六种相等夷，不列於数。後破有拔悉蜜、葛逻禄，总十一姓，并置都督，号十一部落。自是战常以二客部为先锋。有诏拜为骨咄禄毗伽阙怀仁可汗，前殿列仗，中书令内案授册使者，使者出门升辂，至皇城门，降乘马幡节导以行。凡册可汗，率用此礼。明年，裴罗又攻杀突厥曰眉可汗，遣顿啜罗达千来上功，拜裴罗左骁卫员外大将军，斥地愈广，东极室韦，西金山，南控大漠，尽得古匈奴地。裴罗死，子磨延啜立，号葛勒可汗，剽悍善用兵，岁遣使者入朝。肃宗即位，使者来请助讨禄山，帝诏敦煌郡王承き与约，而令仆固怀恩送王，因召其兵，於是可汗自将，与朔方节度使郭子仪合讨同罗蕃，破之。又令其太子叶护将四千骑来，帝命广平王见叶护，约为兄弟，从王进战破贼，收长安，进复东京。回纥大掠东都，广平王令耆老以缯锦万匹赂回纥，乃止不剽。叶护还京师，帝宴赐甚厚，诏进司空，爵忠义王，岁给绢二万匹，使至朔方军受赐。乾元元年，回纥使者多彦阿波与黑衣大食酋阁之等俱朝，争长，有司使异门并进，又使请婚，许之。帝以幼女宁国公主下嫁，册磨延啜为英武威远毗伽可汗，诏汉中郡王摄御史大夫为册命使，送公主之其国。既至，可汗骄倨不拜，折之，可汗惭，乃起，奉诏拜受册，翼日，尊主为可敦。还，献马五百匹、貂裘、白毡等，乃遣王子骨啜特勒、宰相帝德等率骑三千助讨贼。明年，骨啜与九节度战相州，王师溃，帝德等奔京师，帝厚赐慰其意，乃还。俄而可汗死，叶护太子前得罪死，故次子移地健立，号牟羽可汗。明年，使使入朝。代宗即位，以史朝义未灭，遣中人刘清潭往结好，且发其兵。使者至，回纥已为朝义所讠术，曰：“唐荐有丧，国无主，且乱，请回纥入收府库，其富不赀。”可汗即引兵南。回纥已逾三城，见州县榛莱，烽障无守，有轻唐色，乃遣使北收单于府兵、仓库。数以语凌折清潭。清潭密白帝：“回纥兵十万向塞。”朝廷震惊，遣殿中监药子昂迎劳，且视军。遇於太原，密识其兵，裁四千懦弱，万馀马，与可敦偕来（可敦，仆固怀恩女）。帝令怀恩与回纥会，因遣使上书，请助天子讨贼。诏以雍王为天下兵马元帅，进子昂与魏琚为左右厢兵马使，中书舍人韦少华为判官，东会回纥於陕州。王往见之，可汗责王不舞蹈，庭诘至再，子昂等固拒之，回纥君臣度不能屈，即引子昂、少华、琚榜之一百，少华、琚一夕死，王还营。官军以王见辱，将合诛回纥，王以贼未灭，止之。於是怀恩与回纥及诸将同击贼，战横水，走之，进收东都。可汗遣使贺天子，其兵留河阳，屯三月，旁人困於剽辱。仆固率回纥与朝义战，蹀血二千里，枭其首，河北悉平。初，回纥至东京，放兵攘剽，至是益横，诟折官吏，至以兵夜钞含光门，入鸿胪寺。诏加可汗、可敦册命，遣王翊就其牙册之。自可汗至宰相，共赐实封二万户，以其左杀、右杀为王，其酋长十都督皆封国公。永泰初，怀恩反，诱回纥、吐蕃入寇。俄而怀恩死，二虏争长，回纥首领潜诣泾阳见郭子仪，请改事。子仪诣其营，遗以缠头采三千，且让之。酋长服曰：“怀恩诡我，曰‘唐天子南走，公见废，’是以来。今天可汗在，公无恙，吾等愿还击吐蕃以报厚恩，然怀恩子，可敦弟也，愿赦死。”於是子仪持酒与盟而饮，与唐兵击退吐蕃，俘获甚众，令胡禄都督等二百人皆来朝，赐与不可计。大历三年，可敦卒，遣使吊祠。明年，以怀恩幼女为崇徽公主继室，遣使册为可敦，赐缯采二万。时财用屈，税公卿嬴橐庀给行。回纥之留京师者，掠女子於市，引骑犯含光门，诏刘清潭慰谕。复出暴市物，有司不敢诘。自乾元後，益负功，每纳一马，取直四十缣，岁以数万求售，使者相蹑，留舍鸿胪，骀弱不可用，帝厚赐欲以愧之，不知也。复以万马来，帝不忍重烦民，为偿六千。十年，回纥杀人横道，京兆尹黎捕之，诏贷勿劾。又刺人东市，缚送万年狱，首领劫取囚，残狱吏去，都人厌苦。十三年，回纥袭振武，攻东陉，入寇太原。河东节度使鲍防与战阳曲，防败绩，残杀万人。代州都督张光晟又战羊虎谷，破之，虏乃去。德宗立，使中人告丧，且修好。时九姓胡劝可汗入寇，可汗欲悉师向塞，见使者不为礼。宰相顿莫贺达于曰：“唐，大国，无负於我。前日入太原取羊马数万，比及国，亡耗略尽。今举国远斗，有如不捷，将安归？”可汗不听，顿莫贺怒，因击杀之，并屠其支党及九姓胡几二千人，即自立为合骨咄禄毗伽可汗，使长建达于从使者入朝。建中元年，诏京兆少尹源休持节册顿莫贺为武义成功可汗。始回纥至中国，常参以九姓胡，往往留京师，至千人，居赀殖产甚厚。会酋长突董、翳密施、大小梅录等还国，装橐系道，留振武三月，供拟珍丰，费不赀。军使张光晟阴伺之，皆盛女子以橐，光晟使驿吏刺以长锥，然後知之。已而闻顿莫贺新立，多杀九姓胡人，惧不敢归，往往亡去，突董察视严亟。群胡献计於光晟，请悉斩回纥，光晟许之，即上言：“回纥非素︹，助之者九胡尔。今其国乱，兵方相加，而虏利则往，财则合，无财与利，一乱不振。不以此时乘之，复归人与币，是谓借贼兵，资盗粮也。”使裨校阳不礼，突董果怒，鞭之。光晟因勒兵尽杀回纥群胡，收橐驼、马数千，缯锦十万，且告曰：“回纥扌失大将，谋取振武，谨先诛之。”部送女子还长安。帝召光晟还，以彭令方代之，遣中人与回纥使聿达于往言其端，因欲与虏绝。敕源休俟命太原。明年，乃行，因归突董等四丧。突董，可汗诸父也。源体至，可汗令大臣具车马出迎，其大相颉于迦踞坐责休等杀突董事，休言：“彼自与张光晟斗死，非天子命。”又曰：“使者皆负罪死，唐不自戮，何假手於我邪？”良久罢去，休等几死。留五旬，卒不见可汗。可汗传谓休曰：“国人皆欲尔死，我独不然。突董等已亡，今又杀尔，犹以血濯血，徒益。吾以水濯血，不亦善乎？为我言有司，所负马直一百八十万，可速偿我。”遣散支将军康亦心等随休来朝。帝隐忍，赐以金缯。後三年，使使者献方物，请和亲。帝畜前恚未平，谓宰相李泌曰：“和亲待子孙图之，朕不能已。”泌曰：“陛下岂以陕州故憾乎？”帝曰：“然，朕方天下多难，未能报，且毋议和。”泌曰：“辱少华等乃牟羽可汗也，知陛下即位必偿怨，乃谋先寇边，然兵未出，为今可汗所杀矣。今可汗新立，遣使者告，垂不翦，待天子命。而张光晟杀突董等，虽幽止使人，然卒完归，则为无罪矣。今其请和，必举部南望，陛下不答，怨益深。愿听昏而用开元故事，如突厥可汗称臣，使来者不过二百，市马不过千，不以唐人出塞，亦无不可者。”帝从之，乃许降公主，回纥亦请如约。诏咸安公主下嫁。明年，可汗遣其宰相等来迎。时可汗上书恭甚，言：“昔为兄弟，今婿，半子也。陛下若患西戎，子请以兵除之。”又请易回纥为回鹘，言捷鸷如鹘然。诏以嗣滕王湛然为昏礼使，且将册书拜可汗加号，并册公主为可敦。贞元五年，可汗死，子多逻斯立，诏遣使册为可汗。初，安西、北廷自天宝末失关、陇，朝贡道隔。伊西、北廷节度使李元忠、四镇节度留後郭昕数遣使奉表，皆不至。贞元二年，元忠等所遣假道回鹘，乃得至长安。帝进元忠、昕等皆为大都护。自是道虽通，而虏求取无厌。沙陀别部六千帐，与北廷相依，亦厌虏裒索，皆密附吐蕃。故吐蕃因沙陀共寇北廷，颉于迦斯与战，不胜，北廷陷。葛禄又取深图川，回鹘大恐，稍南其部落以避之。是岁，可汗死，其弟自立，为国人所杀，以可汗幼子阿啜嗣。诏遣使册为可汗。是岁，回鹘击吐蕃、葛禄於北廷，胜之，来献俘。十一年，可汗死，无子，国人立其相骨咄禄为可汗，遣使来，诏册命如故事。永贞元年，死，遣使吊祭，册所嗣为可汗。元和初再朝献。三年，死。诏册其嗣为可汗，遣使者来请昏。礼部尚书李绛言：“北狄、西戎，素相攻讨，故边无虞。今回鹘不市马，若与吐蕃结约解仇，则将臣闭壁惮战，边人拱手受祸。又淮西吴少阳垂死，若无北顾忧，可乘其变，发诸道讨平之。或曰降主费多，臣谓不然，我三分天下赋，以一事边。又东南大县赋岁二十万缗，以一县赋为婚赀，非损寡得大乎？”帝不听。穆宗立，回鹘又固请昏，许之。俄而可汗死，遣使册所嗣为可汗。可汗乃遣使来逆女，部渠二千人，纳马二万、橐驼千。四夷之使中国，其众未尝多此。诏许五百人至长安，馀留太原。以太原公主下降。主，宪宗女，册为可敦。时裴度方伐幽、镇，回鹘以兵三千佐天子平河北贼，议者惩创前患，不听，兵巳及丰州，使者厚赐乃去。敬宗即位之年，可汗死，其弟立，遣使册为可汗。文宗太和六年，可汗为其下所杀，从子胡特勒立，遣使册为可汗。开成四年，其相掘罗勿作难，引沙陀共攻可汗，可汗自杀，国人立磕驭特勒为可汗。方岁饥，遂疫，又大雪，羊、马多死，未及命。武宗即位，乃知其国乱。俄而渠长句录莫贺与黠戛斯合骑十万攻回鹘城，杀可汗，诛掘罗勿，焚其牙，诸部溃，其相及职、特勒十五部奔葛逻禄，残众入吐蕃、安西。於是可汗牙部十三姓奉乌介特勒为可汗，南保错子山。黠戛斯已破回鹘，得大和公主，又自以李陵後，与唐同宗，故遣使者达于奉主来归。乌介怒，追击达于杀之，劫主南度碛，边人大恐。进攻天德城，振武节度使刘沔屯伽关拒之。宰相李德裕建言：“回鹘曩有功，今饥且乱，可汗无归，不可击，宜遣使者赡安之。”帝用兵部郎中李拭行边刺状。於是其相赤心与王子け没斯、特勒那颉啜将其部欲自归，而公主亦遣使者来言乌介已立，因请命。又大臣颉于伽思等表假振武居公主、可汗。帝乃诏右金吾卫大将军王会持节慰抚其众，输粮二万斛，不许借振武，令中人好语开谕；又诏使者持册往，潜稽其行，须变。明年，回鹘奉主至漠南，入、朔，剽横水，杀掠甚众，转侧天德、振武，盗畜牧自如。乃召诸道兵合讨。け没斯以赤心奸桀，难得要领，即密约天德戍将田牟，诱赤心斩帐下。那颉啜收赤心众七千帐东走振武、大同，因室韦、黑沙南幽州，节度使张仲武破之，悉得其众。那颉啜走，乌介执而杀之。然乌介兵尚︹，号十万，驻牙大同北闾门山，而特勒俱遮、阿敦宁等凡四部，及将军曹磨你众三万，因仲武降，け没斯亦附使者送款。帝欲使助可汗复国，而可汗已攻州，刘沔与战，败绩。け没斯率三部及特勒、大酋二千骑诣振武降。诏拜け没斯为右金吾卫上将军、爵怀化郡王，其酋阿么支等皆拜郡公。け没斯请留族太原，率昆弟为天子边，帝命刘沔为列舍、朔处其家。可汗遣使者籍兵欲还故廷，且假天德城，帝不许。可汗恚，进略大同川，转战攻州，诏发诸镇兵屯太原以北。け没斯等既朝，俱赐姓李，名け没斯曰思忠。於是诏刘沔为回鹘南面招抚使，思忠为西南面招讨，使沔营雁门。又诏银州刺史何清朝等以兵出振武，与沔等合，稍逼回鹘，思忠数深入谕降其下。沔、思忠等与回鹘战，屡破之。乌介方薄武，石雄驰入，夜穴垒出鏖兵，乌介惊，引去，雄遇公主，奉主还。降特勒以下众数万。可汗收所馀往依黑车子，诏穷蹑其後，仍扌致黑车子以利，募杀乌介。初，从可汗亡者既不能军，往往诣幽州降，留者皆饥寒，裁数千。黑车子幸其残，即杀乌介，其下又奉其弟遏捻特勒为可汗。思忠等以国亡，皆愿入朝，见听，擢为左监卫上将军，禀奉赐第，分其兵隶诸节度。遏捻可汗裒残部五千，仰食於奚大酋硕舍朗。大中初，张仲武讨奚，破之。回鹘浸耗灭，所存名王贵臣三百馀，转依室韦。仲武谕令羁致可汗，遏捻惧，挟妻葛禄、子特勒毒斯驰九骑，夜委众西走，部人皆恸哭。室韦七姓析回鹘隶之。黠戛斯怒，与其相阿播将兵七万击室韦，悉收回鹘还碛北。遗帐伏山林，狙盗诸蕃自给，稍归特勒。是时，特勒已自称可汗，居甘州，有碛西诸城。宣宗务绥柔荒远，遣使者抵灵州省其酋长，回鹘因遣人随使者京师，帝即册拜け禄登里逻汨没蜜施合俱录毗伽怀建可汗。後十馀年，一再献方物。懿宗时，大酋仆固俊自北庭击吐蕃，斩论尚热，尽取西州、轮台等城，使达于米怀玉朝，且献俘，因请命，诏可。其後王室乱，贡会不常，史亡其传。昭宗幸凤翔，灵州节度使韩逊表回鹘请率兵赴难，翰林学士韩曰：“虏为国仇旧矣。自会昌时伺边，羽翼未成，不得逞。今乘我危以冀幸，不可开也。”遂格不报。然其国卒不振，时时以玉、马与边州相市云。五代之际，有居甘州、西州者，尝见中国，而甘州回鹘数至。自唐以女妻之，後代犹呼中国为舅，中国答以诏书，亦呼为甥。梁乾化元年，都督周易言等来，史不见其君长名号。梁拜易言等官爵，遣还。唐庄宗时王仁美遣使者来贡玉、马，自称权知可汗，庄宗遣使册为英义可汗。是岁，仁美卒，弟狄银立。同光四年，狄银卒。阿咄欲立。天成二年，权知国事王仁裕遣使来朝，明宗册为顺化可汗。晋高祖时，又加册命阿咄欲，不知其为狄银亲疏，亦不知其立、卒，而仁裕讫五代常来朝贡，史亦失其纪。其地出玉、牛、绿野马、独峰驼、白貂鼠、羚羊角、冈砂、腽肭脐、金刚钻、红盐、ふ、余之革。其地宜白麦、青稞麦、黄麻、葱韭、胡荽，以驼耕而种。其可汗常楼居，妻号天公主。其国相号媚禄，都督见可汗，则去帽被而入以为礼，妇人总为髻，高五六寸，以红绢囊之，既嫁，则加毡帽。又有别族，号龙家，其俗与回纥小异。长兴四年，回鹘来献白鹘一联，明宗命解纟放之。自明宗时尝以马市中国，其所赍宝玉，皆鬻县官，而民犯禁为市者，辄罪之。周太祖时除其禁，民得与回鹘私市，玉价由此倍贱。显德中，来献玉，世宗曰：“玉虽宝而无益，之。”仁裕卒，子景琼立。宋建隆二年，景琼遣使朝献。三年，阿都督等四十二人以方物来贡。乾德二年，遣使贡玉百团，琥珀四十斤，牛尾、貂鼠等。三年，又遣使贡方物。开宝中，累入贡，其宰相亦来贡马。太平兴国二年，遣使诏谕甘、沙州回鹘可汗外甥，赐以器币，招致名马、美玉，以备车骑琮璜之用。五年及雍熙元年俱入贡。端拱元年九月，回鹘都督石仁政、磨罗王子等四族并居贺兰山下，无所统属，蕃部入贡，多由其地。磨罗王子自云：“向为灵州冯晖阻绝，由是不通贡奉。今有内附意。”各以锦袍锦带赐之。至道二年，甘州可汗附国来贡方物，因上言：欲同率兵助讨李继迁。赐诏优奖之。咸平四年，可汗遣使来贡，自言：“本国东至黄河，西至雪山，有小郡数百，甲马甚精，皆愿朝廷命使统领，得缚继迁以献。”降诏嘉谕之。景德元年入贡。四年入贡。又遣僧来奏，欲於京城建佛寺祝圣寿，求锡名额，不许。大中祥符元年，遣使入贡。四年，其使者请从祀汾阴。其年，秦州回鹘安蜜献玉带於道左。既而夜落纥遣使言：“败赵德明蕃兵立功，皆首领，请加恩赏。”诏给司戈、司阶、郎将告敕十道，使得承制补署。先是，甘州数与夏州接战，夜落纥贡奉，多为夏州钞夺，及宗哥族感悦朝廷恩化，乃遣人援送其使故，频年得至京师。既而角厮罗欲娶可汗女而无聘财，可汗不许，因为仇敌，复阻贡路。八年，可汗遣使乞慰谕宗哥，使开朝贡之路，从之。天禧二年，都督安信等来朝。四年，又遣使同龟兹国可汗使来献大尾羊。初，回鹘西奔，族种散处，故甘州有可汗王，西州有克韩国，新衤复州有黑韩王，皆其後焉。天圣元年，甘州遣使来贡方物。六月，诏封甘州回鹘外甥可汗王夜落隔通顺特封归忠保顺可汗王。二年、三年、四年、五年六年各遣使入贡。熙宁元年入贡，求买金字《大般若经》，以墨本赐之。六年复来，补其首领五人为军主，岁给采二十匹。神宗问其国种落、生齿几何？曰：“三十馀万。”壮可用者几何？曰：“二十万。”明年，敕李宪择使聘阿里骨使谕回鹘，令发兵深入夏境。宪以命殿直皇甫旦，旦入蕃不得前，而妄奏功状。诏逮旦赴御史狱抵罪。然回鹘使不常来。宣和中，因入贡散而之陕西诸州，公为贸易，至留久不归，朝廷虑其习知边事，且往来皆经夏国，於播传非便，乃立法禁之。
