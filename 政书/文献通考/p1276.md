<!-- { "loadSidebar": true } -->
    楼兰，在羌西北，汉时通焉。王治杆泥城，去阳关千六百里，东去长安六千一百里。户千五百。西北去都护治所千八百里，至山国千三百馀里（此国山居，故名山国），西北至车师千九百里。地沙卤，少田，寄田仰旁国。国多出{艹段}苇、柽柳、胡桐、白草（白草，牛马所嗜也。胡桐，似桐，虫食其树而沫下流出者，俗名为胡桐泪，言似眼泪也，可以汗金银）。人随畜牧逐水草，有驴马，多橐驼。能作兵器，与羌同。汉武帝因张骞之言，甘心欲通大宛诸国，一岁中多至十馀辈。楼兰、姑师当道，苦之（每给使者，受其劳费，故厌苦也），攻劫汉使王恢等。汉将赵破奴率属国骑（谓诸外国属汉者）及郡兵击之，虏楼兰王，遂破姑师。於是列亭障至玉门矣。楼兰既降服贡献，匈奴闻，发兵击之。於是楼兰遣一子质匈奴，一子质汉。後贰师将军击大宛，便道引兵捕楼兰王。将诣阙，簿责王，对曰：“小国在大国，不两属无以自安。愿徙国入於汉地。”上直其言，遣归国。楼兰王死，後王立。楼兰国最东垂，近汉，当白龙堆，乏水草，常主发导，负米担粮，送迎汉使，又数为吏卒所寇，惩艾不便与汉通。後复为匈奴反，数遮汉使。昭帝遣平乐监傅介子往刺其王，悬首北阙下。乃立其弟尉屠耆为王，更名其国为鄯善。王自请天子曰：“身在汉久，今归，单弱，而前王有子在，恐为所拒。国中有伊循城，其地肥美，愿汉遣一将屯田积，令臣得依其威重。”於是汉遣司马一人，吏士四十人，田伊循以镇抚之。其後置都尉。伊循官置始此矣。鄯善当汉道冲，西通且末（且，此余反）七百二十里。自且末以往皆种五，土地、草木、产畜、作兵，略与汉同。自後无闻。至後魏太延时，鄯善王遣其弟入侍。及太武平凉州，沮渠无讳度流沙，遣其弟安周击鄯善王，王比龙恐惧欲降。会魏使自天竺、宾至鄯善，劝比龙拒之，连战，安周不能克而退。後比龙惧，率众西奔且末，其世子乃应安周。太武讨平之。拜交趾公韩拔为假节、征西将军、领护西戎校尉、鄯善王以镇之，赋役其人，比之郡县。然其後部落遂役属於且末。西魏大统八年，其王允鄯来率众内附。
    ○且末
    且末国，汉时通焉。王治且末城，去长安六千八百里。户二百三十。西北至都护治所二千二百里，北接尉犁、丁零，东与白提，西接波斯、精绝，南至小宛可三日行。地有葡萄诸果。人皆剪，著毡帽。小袖衣，为衫则开颈而缝前。多牛羊驴骡。其王安末染盘，梁武帝普通五年，遣使贡献，谓之末国（《梁史》云：即且末）。其国西北有流沙数百里，夏月有热风，为行旅之患。风之欲至，老驼先知，即鸣而聚立，理口鼻於沙中，人每以为候，即将毡拥蔽鼻口。其风迅驶，斯须过尽，若不防者，必致危毙。
    ○于弥
    于弥，汉时通焉。王治于弥城，去长安九千三百里，户三千三百。东北至都护治所三千五百里，南与疏勒，东北与龟兹，西北与姑墨接，西通于阗四百里。後汉改其国曰拘弥，居宁弥城。顺帝永建中，为于阗王放前破杀其王典。阳嘉初，敦煌太守徐由遣疏勒发兵击破于阗，遂更立拘弥王。灵帝熹平中，又为于阗所破，掠杀殆尽，众才千口。
    ○车师前後王（即高昌）
