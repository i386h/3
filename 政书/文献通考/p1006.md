<!-- { "loadSidebar": true } -->
    庄公三十一年，狄伐邢。闵公元年，狄人伐邢，管敬仲言於齐侯曰：“戎狄豺狼，不可厌也。诸夏亲匿，不可弃也。宴安毒，不可怀也。《诗》云‘岂不怀归，畏此简书，’同恶相恤之谓也。请救邢以从简书。”齐人救邢。二年，冬，狄人伐卫，卫及狄战於荥泽，卫师败绩，遂灭卫（此荥泽当在河北）。狄人囚史华龙滑与礼孔以逐卫人。二人曰：“我太史也，实掌其祭，不先，国不可得也（夷狄畏鬼，故恐言当先白神）。”乃先之。至则告守者曰：“不可待也（守者石祁子、甯庄子，公与之与矢，令守而自御狄，战败，君死而众散）。”夜与国人出。狄入卫，遂从之，又败诸河（卫将东走渡河，狄复逐而败之）。宋桓公逆诸河（迎卫败众），宵济（夜渡，畏狄）。卫之遗民男女七百有三十人，益之以共、滕之民为五千人（共、滕，卫别邑），立戴公以庐於曹（曹，卫下邑。戴公名申，其年卒，文公毁立）。齐师戍曹。晋侯使太子申生伐东山皋落氏（赤狄别种也。皋落，其氏族）。僖公元年，春，诸侯救邢。邢溃，出奔师，师遂逐狄人，具邢器用而迁之，师无私焉。八年，晋里克帅师，梁由靡御，虢射为右，以败狄於采桑（《传》言前年事也。平阳北屈县西南有采桑津）。梁由靡曰：“狄无耻，从之必大克（不耻走，故可逐）。”里克曰：“惧之而已，无速众狄（恐怨深而群党来报）。”虢射曰：“期年，狄必至，示之弱矣。”夏，狄伐晋，报采桑之役也。复期月明（期年之言验）。十年，狄灭温，苏子无信也。苏子叛王即狄，又不能於狄，狄人伐之，王不救，故灭。苏子奔卫。十三年，狄侵卫。十六年，狄侵晋，取狐厨、受铎，涉汾，及昆都，因晋败也（狐厨、受铎、昆都，晋三邑。平阳临汾县西北有狐谷亭。汾水出太原，南入河。时秦败晋於韩）。十八年，邢人、狄人伐卫，围菟圃。二十一年，狄侵卫（为邢故）。二十四年，郑伐滑，王使伯服、游孙伯如郑请滑。郑伯怨王，不听命而执二子。王怒，将以狄伐郑。富辰谏，不听，使颓叔、桃子出狄师。夏，狄伐郑，取栎。王德狄人，将以其女为后。富辰谏曰：“不可。臣闻之曰：‘报者倦矣，施者未厌。’狄固贪忄林，王又启之，女德无极，妇怨无终，狄必为患。”王弗听。初，甘昭公有宠於惠后，惠后将立之，未及而卒。昭公奔齐，王复之。又通於隗氏，王替隗氏。颓叔、桃子曰：“我实使狄，狄其怨我。”遂奉太叔，以狄师攻王。王御士将御之。王曰：“先后其谓我何？宁使诸侯图之。”王遂出，及坎，国人纳之。秋，颓叔、桃子奉太叔以狄师伐周，大败周师。王出郑，处於。太叔以隗氏居於温。二十五年，晋侯纳王，杀太叔。二十八年，晋侯作三行以御狄，荀林父将中行，屠击将右行，先蔑将左行（晋置上、中、下三军），今复增置三行以避天子六军之名）。三十年，晋人侵郑，狄晋之有郑虞也。夏，狄侵齐。三十一年，晋于清原，作五军以御狄（二十八年作三行，今罢之，更为上下新军）。冬，狄围卫，卫迁于帝邱。三十二年，夏，狄有乱，卫人侵狄，狄请平焉。秋，卫人及狄盟。三十三年，狄侵齐，因晋丧也，（晋文公薨）。狄伐晋，及箕。晋侯败狄于箕。缺获白狄子（白狄，狄别种也，故西河郡有白部胡）。先轸死於狄师。文公七年，狄侵鲁西鄙，公使告於晋。赵宣子使因贾季问酆舒，且让之（酆舒，狄相。让其伐鲁。时贾季奔狄，故就使让之）。九年，狄侵齐。十年，狄侵宋。十三年，狄侵卫。宣公三年，赤狄侵齐。四年，赤狄侵齐。六年，秋，赤狄伐晋，围怀，及邢邱（邢邱，今河内平皋县）。晋侯欲伐之，中行桓子曰：“使疾其民（为民所疾），以盈其贯，将可殪也。《周书》曰：‘殪戎殷。’此之谓也。”七年，赤狄侵晋，取向阴之禾。八年，白狄及晋平，会晋伐秦。十一年，晋成子求成於众狄，众狄疾赤狄之役，遂服於晋（赤狄潞氏最强，故服役众狄）。秋，会于赞函，众狄服也。是行也，诸大夫欲召狄，成子曰：“吾闻之，非德莫如勤，非勤何以求於人？能勤有继，其从之也（勤则功继之）。《诗》曰：‘文王既勤止。’文王犹勤，况寡德乎？”十三年，赤狄伐晋，及清，先召之也（必阝战不得志，故召狄欲为变）。晋人讨先，杀之。十五年，潞子婴儿之夫人，晋景公之姊也。酆舒为政而杀之，又伤潞子之目（酆舒，潞相）。晋侯将伐之，诸大夫皆曰：“不可。酆舒有三隽才（隽，绝异也。言有才艺绝人者三），不如待後之人。”伯宗曰：“必伐之。狄有五罪，隽才虽多，何补焉？不祀，一也。嗜酒，二也。弃仲章而夺黎氏地，三也（仲章，潞贤人也。黎氏，黎侯之国，上党壶关县有黎亭）。虐我伯姬，四也。伤其君目，五也。怙其隽才，而不以茂德，兹益罪也。後之人或者欲敬奉德义以事神人，而申固其命，若之何待之？不讨有罪，曰‘将待後’，後有辞而讨焉，母乃不可乎？夫恃才与众，亡之道也。商纣由之，故灭（由，用也）。天反时为灾（寒暑易节），地反物为妖（群物失性），民反德为乱，乱则妖灾生，故文反正为乏，尽在狄矣。”晋侯从之。六月癸卯，晋荀林父败赤狄於曲梁。辛亥，灭潞（曲梁，今广平曲梁县也。书癸卯，从赴）。酆舒奔卫，卫人归诸晋，晋人杀之。《公羊传》：“潞何以称子？潞子之为善也。躬足以亡尔！虽然，君子不可不记也。离於夷狄（疾夷狄之俗而去离之，故称子），而未能合乎中国（未能与中国合同礼义相亲比，也故犹系赤狄）。”立黎侯而还（狄夺其地，故晋复立之）。晋侯赏桓子狄臣千室（千家），亦赏士伯以瓜衍之县，曰：“吾获狄土，子之功也。微子，吾丧伯氏矣（必阝之败，晋侯将杀桓子，士伯请而免之）。”使赵同献狄俘於周。十六年，晋士会帅师灭赤狄甲氏及留于铎辰（甲氏、留吁，赤狄别种。晋既灭潞氏，今又尽并其余党），献狄俘于王。成公三年，晋克、卫孙良夫伐咎如，讨赤狄之馀焉（晋灭赤狄潞氏，其馀党散入咎如）。咎如溃，上失民也。九年，秦人、白狄伐晋，诸侯贰故也。十二年，狄人宋之盟以侵晋，而不设备。秋，晋人败狄於交刚。襄公十八年，白狄始来（白狄，狄之别名，未尝与鲁接，故曰始来，不能行朝礼，故不曰朝）。二十八年，白狄朝于晋。昭公元年，晋中行穆子败无终及群狄於太原（即大卤也。无终，山戎），崇卒也（崇，聚也）。将战，魏舒曰：“彼徒我车，所遇又厄（地险不便车），以什共车必克（更增十人以当一车之用）。困诸厄，又克（车每困於厄道，今去车，故为必克），请皆卒（去车为步卒），自我始。”乃毁车以为行五，乘为三伍（乘车者，车三人，五乘十五人。今改去车，更以五人为伍，分为三伍）。荀吴之嬖人不肯即卒，斩以徇（魏舒辄斩之，荀吴不恨，所以能立功）。为五陈以相离，两於前，伍於後，专为右角，参为左角，偏为前拒（皆临时处置之名）以诱之。翟人笑之（笑其失常），未陈而薄之，大败之。十二年，晋荀吴伪会齐侯者，假道於鲜虞，遂入昔阳（鲜虞，白狄别种，在中山新市县。昔阳，肥国都，乐平治县东有昔阳城）。秋，八月壬午，灭肥，以肥子绵皋归（肥，白狄也。绵皋，其君名。钜鹿下曲阳县西有肥累城）。晋伐鲜虞，因肥之役也。十三年，鲜虞人闻晋师之悉起也（平邱盟，甲车四千乘），而不警边，且不修备。晋荀吴自著雍，以上军侵鲜虞，及中人，驱冲竞（中山望都县西北有中人城。驱冲车与狄逐），大获而归。十五年，晋荀吴帅师伐鲜虞，围鼓（鼓白狄之别。钜鹿下曲阳有鼓聚），鼓人或请以城叛，穆子弗许。左右曰：“师徒不勤而可以获城，何故不为？”穆子曰：“吾闻诸叔向曰：‘好恶不愆，民知所，事无不济。’或以吾城叛，吾所甚恶也。人以城来，吾独何好焉。赏所甚恶，若所好何（无以复加所好）？若其弗赏，是失信也，何以庇民？力能则进，否则退，量力而行。吾不可以欲城而迩奸，所丧滋多。”使鼓人杀叛人而缮守备。围鼓三月，鼓人或请降，使其民见，曰：“犹有食色，姑修而城。”军吏曰：“获城而弗取，勤民而顿兵，何以事君？”穆子曰：“吾以事君也。获一邑而教民怠，将焉用邑？邑以贾怠，不如完旧（贾音古）。贾怠无卒（卒，终也），弃旧不祥。鼓人能事其君，我亦能事吾君。率义不爽，好恶不愆，城可获而民知义所（知义所在也，荀吴必其能获，故因以示义），有死命而无二心，不亦可乎！”鼓人告食竭力尽，而後取之。克鼓而反，不戮一人，以鼓子归。二十二年，晋之取鼓也，既献，而反鼓子焉，又叛於鲜虞（叛晋属鲜虞）。六月，荀吴略东阳（略，行也。东阳，晋之山东邑也），使师伪籴者负甲以息於昔阳之门外（昔阳，故肥子所都），遂袭鼓灭之。以鼓子归，使涉陀守之（守鼓之地。陀，晋大夫）。中行伯既克鼓，以鼓子苑支来（苑支，鼓子也。穆子既克鼓，以归，既献而反之。其後又叛。鲁昭二十三年，荀吴袭鼓，灭之，以归，使涉陀守之）令鼓人各复其所，非僚勿从（僚，官也）。鼓子之臣曰夙沙，以其孥行（将妻子从鼓子也），军吏执之，辞曰：“我君是事，非事土也。名曰君臣，岂曰土臣？今君实迁（徙也），臣何赖於鼓（赖，利也）？”穆子召之，曰：“鼓有君矣（君谓涉佗），尔心事君，吾定而禄爵（而，女也。定，安也）。”对曰：“臣委质於狄之鼓，未委质於晋之鼓也（质，贽也。士贽以雉，委贽而退）。臣闻之：委质为臣，无有二心。委质而策死，古之法也（言委贽於君，书名於策，示必死也）。君有烈名，臣无叛质。敢即私利以烦司寇而乱旧法，其若不虞何（即，就也。虞，度也。若就私利，是谓叛君。叛君有罪，故烦司寇。旧法，策死之法。若臣皆如是，将有不意度而至之患者，晋其如之何也！”穆子叹而谓其左右曰：“吾何德之务而有是臣也（吾当修务何德，而得若此之臣也）？”乃使行。既献（既献功也），言於公（言之贤於公。公，昭公之子去疾也），与鼓子田於河阴（河阴，晋河南之田，使君而田也），使夙沙相之。定公三年，鲜虞败晋师於平中（平中，晋地），获晋观虎，恃其勇也。五年，晋士鞅围鲜虞，报观虎之役也。哀公六年，晋赵鞅伐鲜虞，治范氏之乱也（四年，鲜虞纳荀寅於柏人）。
