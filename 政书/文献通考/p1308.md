<!-- { "loadSidebar": true } -->
    欧阳氏《五代史记》论曰：初，萧翰闻德光死，北归，有同州阳县令胡峤为翰掌书记，随入契丹。而翰妻争后，告翰谋反，翰见杀，峤无所依，居虏中七年。当广顺三年，亡归中国，略能道其所见。云：“自幽州西北入居庸关，明日，又西北入石关。关路崖狭，一夫可以当百，此中国控扼契丹之险也。又三日，至可汗州，南望五台山，其一峰最高者，东台也。又三日，至新武州，西北行五十里有鸡鸣山，云唐太宗北伐，闻鸡鸣於此，因以名山。明日，入永定关，北此唐故关也。又四日，至归化州。又三日，登天岭，岭东西连亘，有路北下，四顾冥然，黄白草，不可穷极。契丹谓峤曰：‘此辞乡岭也，可一南望而为永诀。’同行者皆恸哭，往往绝而复苏。又行三四日，至黑榆林，时七月，寒如深冬。又明日，入斜谷，谷长五十里，高崖峻谷，仰不见日，而寒尤甚。已出谷，得平地，气稍温。又行二日，渡湟水。又明日，渡黑水。又二日，至汤城淀，地气最温，契丹若大寒，则就温於此。其水泉清冷，草软如茸，可籍以寝。而多异花，记其二种：一曰旱金，大如掌，金色烁人；一曰青囊，如中国金灯，而色类蓝可爱。又二日，至仪坤州，渡麝香河。自幽州至此，无里候，其向不知为南北。又二日，至赤崖，翰与兀欲相及，遂及述律战於沙河。述律兵败而北，兀欲追至独树渡，遂囚述律於扑马山。又行三日，遂至上京，所谓西楼也。西楼有邑屋市肆，交易无钱而用布。有绫锦诸工作、官者、翰林、伎术、教坊、角、秀才、僧、尼、道士等，皆中国人，而并、汾、幽、蓟之人尤多。自上京东去四十里，至真珠寨，始食菜。明日，东行，地势渐高，西望平地松林郁然数十里。遂入平川，多草木，始食西瓜，云契丹破回纥得此种，以牛粪覆棚而种，大如中国东瓜而味甘。又东行，至潭，始有柳，而水草丰美，有息鸡草尤美，而本大，马食不过十本而饱。自潭入大山，行十馀日而出，过一大林，长二三里，皆芜荑，枝叶有芒刺如箭羽，其地皆无草。兀欲时卓帐於此，会部人葬德光。自此西南行，日六十里，行七日，至大山门，两高相去一里，有长松丰草，珍禽野卉，有屋宇碑石，曰‘陵所’也。兀欲入祭，诸部大人惟执祭器者得入。入而门阖。明日开门，曰‘抛’，礼毕。问其礼，皆秘不肯言。”峤所目见囚述律，葬德光等事，与中国所记差异。已而翰得罪被锁，峤与部曲东之福州，翰所治也。峤等东行，过一山，名十三山，云此西南去幽州二千里。又东行数日，过卫州，有居人三千馀家，盖契丹所虏中国卫州人，筑城而居之。峤至福州而契丹多怜峤，教其逃归，峤因得其诸国种类远近。云：“距契丹国东至於海，有铁甸，其族野居皮帐，而人刚勇。其地少草木，水咸浊，色如血，澄之久而後可饮。又东，女真，善射，多牛、鹿、野狗。其人无定居，行以牛负物，遇雨则张革为屋。常作鹿鸣，呼鹿而射之，食其生肉。能酿麋为酒，醉则缚之而睡，醒而後解，不然则杀人。又东南，渤海，又东，辽国，皆与契丹略同。其南海曲，有鱼盐之利。又南，奚，与契丹略同，而人好杀戮。又南，至榆关矣，西南至儒州，皆故汉地。西则突厥、回纥。西北至妪厥律，其人长，髦头，酋长全其，盛以紫囊。地严寒，水出大鱼，契丹仰食。又多黑、白、黄貂鼠皮，北方诸国皆仰足。其人最勇，邻国不敢侵。又其西，辖戛，又其北，单于突厥，皆与妪厥律略同。又北，黑车子，善作车帐，其人知孝义，地贫无所产。云契丹之先，常役回纥，後背之走黑车子，始学作车帐。又北，牛蹄突厥，人身牛足，其地尤寒，水曰瓠<卢瓜>河，夏秋冰厚二尺，春冬冰彻底，常烧器销冰乃得饮。东北至亻蹇劫子，其人髦首，被皮为衣，不鞍而骑，大弓长箭，尤善射，遇人辄杀而生食其肉，契丹等国皆畏之。契丹五骑遇一亻蹇劫子，则皆散走。其国三面皆室韦，一曰室韦，二曰黄头室韦，三曰兽室韦。其地多铜、铁、金、银，其工巧，铜铁诸器皆精好，善织毛锦。地尤寒，马溺至地成冰堆。又北，狗国，人身狗首，长毛不衣，手搏猛兽，语为犬嗥，其妻皆人，能汉语，生男为狗，女为人。自相婚嫁，穴居食生，而妻女人食。云尝有中国人至其国，其妻怜之，使逃归，与其著十馀只，教其每走十馀里遗一著，狗夫追之，见其家物，必衔而归，则不能追矣。”其说如此。又曰：“契丹尝选百里马二十匹，遣十人赍乾面北行，穷其所见。其人自黑车子，历牛蹄国北行一年，经四十三城，居人多以木皮为屋，其语言无译者，不知其国地、山川、部族、名号。其地气，遇平地则温和，山林则寒冽。至三十三城，得一人，能铁甸语，其言颇可解，云地名颉利乌于邪堰。云‘自此以北，龙蛇猛兽，魑魅群行，不可往矣。’其人乃还，此北荒之极也。”契丹谓峤曰：“夷狄之人岂能胜中国，然晋所以败者，主暗而臣不忠。”因具道诸国事，曰：“子归悉以语汉人，使汉人努力事其主，无为夷狄所虏，吾国非人境也。”峤归，以为《陷虏记》云。
    ●卷三百四十六 四裔考二十三
    ○契丹中
