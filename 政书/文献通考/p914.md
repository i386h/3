<!-- { "loadSidebar": true } -->
    陈氏曰：中书舍人新淦孔文仲经父、礼部侍郎武仲常父、户部郎中平仲毅父撰。实先圣四十八世孙。嘉六年、八年、治平二年连三科，兄弟以次登第。文仲举贤良，对策切直忤时宠。举官范镇景仁因求致仕，而制科亦自此废。武仲为礼部第一人，中甲科。平仲亦尝举制科。其著述各数十篇，多散逸弗传。今其存者，文仲才二卷，武仲十七卷，平仲二十一卷而已。庆元中，濡须王<辶萧>少愚守临江，裒辑刊行，而周益公必大为之序。序略曰：遗文虽存一二於千百，然读之者，知其为有德之言，非雕篆之习也。昔黄太史颂当时人才，有曰：“二苏联璧，三孔分鼎。”张丞相天觉，在元符中诋元词臣，极其荒唐，谓两苏为狂率，则刚直也，谓公兄弟配之，文行如何哉！
    ※《西溪集》十卷
    陈氏曰：翰林学士钱塘沈遘文通撰。初以郊社斋郎举进士第一，执政谓已宦者不应先多士，遂居其次，实皇元年，自是为故事。文通吏事精明强敏，为杭州、开封府，皆有能名。从容暇，夙兴治事，及午而毕。卒时年四十馀。其孙晦元用，宣和中亦魁天下。
    ※《长兴集》四十一卷
    陈氏曰：翰林学士沈括存中撰。括於文通为叔，而年少於文通，世传文通常称括叔。今《四朝史》本传以为从弟者，非也。文通之父扶，扶之父同，括之父曰周，皆以进士起家，官皆至太常少卿。王荆公志周与文通墓，及辽志其伯父振之墓可考。括坐永乐事贬，晚居京口，自号梦溪翁，自叙甚详云。
    山谷黄氏曰：沈存中博极群书，至於《左氏春秋传》、班固《汉书》，取之左右逢其原，真笃学之士也。
    ※《巢集》十卷
    陈氏曰：审官西院主簿沈辽达撰。遘亲弟也。以兄任为京官，坐法流贬，事见《挥麈录》。自永徙池，筑室齐山，号巢，竟不复起。以上三集刊於括苍，号《三沈集》，其次序如此。
    ※《苏魏公集》七十二卷
    陈氏曰：丞相魏国公温陵苏颂子容撰。绅之子也。绅在两禁，人称其险讠皮，而颂器局阔厚，未尝与人较短长。其为相在元末，大臣奏事多禀宣仁，独颂必以白哲庙。其後免於迁谪，盖上以为识君臣之礼故也。年逾八十，薨於建中靖国之初。自草遗表，医屏药，死生之际了然。集前、後序，汪藻、周必大撰。
    ◎吕晋伯《辋川集》五卷《奏议》十卷
    晁氏曰：皇朝吕大忠字晋伯，蓝田人。汲公之兄。皇中进士，除检详枢密院吏房文字，为河北转运判官，累迁宝文阁直学士，三帅秦凤。晋伯博极群书，为文尚理致，有益於用，章奏皆亲为文。
    ◎吕汲公《文录》二十卷《文录掇遗》一卷
    晁氏曰：皇朝吕大防微仲，京兆蓝田人。皇初，中进士第。哲宗即位，召知制诰、翰林学士，拜尚书左仆射兼门下侍郎。绍圣初，责授舒州团练副使，循州安置，未逾岭卒。大防既拜相，常分其俸之半以录书，故所藏甚富。其在翰林，书命典丽，议者谓在元绛之上云。
    ◎吕和叔《诚德集》三十卷
    晁氏曰：皇朝吕大钧和叔，嘉二年，中进士第，大防仲弟也。终於宣义郎、延路漕司属官。师张厚之，赡学博文，无所不该，其文非义理不发。
    ◎吕与叔《玉溪集》二十五卷《玉溪别集》十卷
    晁氏曰：皇朝吕大临字与叔，汲公季弟也。登进士第。尝历太学博士、秘书省正字。从程正叔、张厚之学。通《六经》，尤精於《礼》，解《中庸》、《大学》等篇行於世。尝赋诗云：“学如元凯方成癖，辞类相如始近俳。独倚圣门无一事，愿同回也日心斋。”正叔可之。
    《朱子语录》曰：吕与叔《文集》煞有好处，他文字极是实，说得好处，如千兵万马，饱满伉壮。
    ※《傅献简集》七卷
    陈氏曰：中书侍郎献简公河阳傅尧俞钦之撰。
    ※《赤城集》十卷
    陈氏曰：两浙提刑宁海罗正之撰。治平二年进士。学於四明楼郁。为吏健敏，颇为苏子瞻、刘贡父诸公所知。台士有闻於世，自始。
    ※《西塘集》二十卷
    陈氏曰：监安上门三山郑侠介夫撰。治平四年甲科。小臣靡刂上，言人所不敢言，上为之感动，略施行其言，不惟不怒而已。既而竟堕深谴，良由吕惠卿欲倾王安石，而侠与安国游从厚善，遂起狱并陷之。侠既得罪，新法遂不罢，而本朝之祸本成矣。小人勿用之戒，可不畏哉。安石亲惠卿而疏侠，岂惟误国，亦以危身。後之君子可以监矣。
    ※《范忠宣集》二十卷
    陈氏曰：丞相忠宣公吴郡范纯仁尧夫撰。文正公之次子也。文正子四人，长纯佑，尤俊有贤行，早年病废以死。富文忠志其墓。近时礼部尚书之柔者，其四世孙也。次纯礼、纯粹，皆显用至大官。
    ※《刘忠肃集》四十卷
    陈氏曰：丞相忠肃公东光刘挚莘老撰。凡四举於乡，试礼部为第一，登嘉四年甲科。刘元城为集序，述其出处大概。
    ※《范子功集》五十卷
    晁氏曰：范百禄字子功，镇之侄也。终於中书侍郎。
    ◎张浮休《画墁集》一百卷《奏议》十卷
    晁氏曰：张舜民芸叟，州人。庆历中，范仲淹帅，见其文异之。用温公荐为谏官。仕至吏部侍郎。後羁置房陵。政和中卒。其文豪重有理致，而最刻意於诗。晚年为乐府百馀篇，自序称“年逾耳顺，方敢言诗，百世之後必有知音者”云。自号浮休先生。唐张称浮休子，芸叟盖袭之。
    陈氏曰：舜民初用於元，至元符末，为谏议大夫。居职七日，所上事六十章。崇宁初，坐谢表言绍圣逐臣，有云：“脱禁锢者，何止一千人；计水陆者，不啻一万里。”又曰：“古先未之或闻，毕竟不知其罪。”以为讥谤，坐贬。
    ※《范太史集》五十五卷
    陈氏曰：翰林学士成都范祖禹淳夫撰。
    《朱子语录》曰：“范淳夫文字纯粹，下一个字，“便是合当下一个字，东坡所以服他。东坡轻文字，不将为事，微时，只胡乱写去。又曰：四六语佳莫如范淳夫。”
    ※《灌园集》三十卷
    陈氏曰：乡贡进士吕南公次儒撰。熙宁初，试礼部不利，会以新经取士，遂罢举。欲修《三国志》，题其斋曰“衮斧”。书将成而死，其书亦不传。元初，诸公欲荐进之，不及。
    ※《伐檀集》一卷
    陈氏曰：知康州豫章黄庶亚夫撰，自为序。庭坚，其子也。世所谓“山魈水怪著薛荔”之诗，集中多此体。庭坚诗律，盖有自来也。庶，庆历二年进士。
    ◎黄鲁直《豫章集》三十卷《别集》十四卷
    晁氏曰：黄庭坚鲁直也。幼警悟，读书五行俱下，数过辄记。苏子瞻尝见其诗於孙莘老家，叹绝，以为世久无此作矣，因以诗往来。会子瞻以诗得罪，亦罚金。元中，为校书郎。先是，秦少游、晁无咎、张文潜皆以文学游苏氏之门，至是同入馆，世号“四学士”。鲁直之诗尤奇，世又谓之苏黄云。绍圣初，责置戎州。至徽宗即位，召还。尝因嘲谑忤赵正夫，及正夫为相，谕部使者以风旨，所作《承天院塔记》中语，以为幸灾谤国，遂除名，编隶宜州以死，崇宁四年也。
    《家传》曰：公既孤，从舅尚书李公公择学。公择尝过家塾，见其书帙纷错，因乱抽架上书问之，无不通，大惊，以为一日千里。苏公尝荐公自代，其略曰：“瑰玮之文，绝妙当世；孝友之行，追配古人。”世以为实录。公学问文章，天成性得，落笔妙天下。晚节位益黜，名益高，世以配眉山苏公，谓之苏黄。公尝游皖，乐山谷寺、石牛洞之林泉，因自号山谷道人。
    《史赞》曰：自李、杜没而诗律衰，唐末以及五季，虽有以比兴自名者，然格下气弱，么么<骨皮>，无以议为也。宋兴，杨文公始以文章莅盟，然至为诗，专以李义山为宗。以渔猎掇拾为博，以俪花斗果为工，号称“昆仑体”，嫣然华靡，而气骨不存。嘉以来，欧公称太白为绝唱，王文公推少陵为高作，而诗格大变。高风之所扇，作者出，班班可述矣。元，苏、黄并出，以硕学宏材鼓行士林，引笔行墨追古人而与之俱。世谓李、杜歌诗高妙而文章不称，李翱、皇甫古文典雅而诗独不传，惟二公不然，可谓兼之矣。然世之论文者必宗东坡，言诗者必右山谷，其然，岂其然乎？山谷自黔州以後，句法尤高，笔势放纵，实天下之奇作，自宋兴以来，一人而已。
    ※《豫章别集》一卷
    陈氏曰：皆集中所遗者，如《承天塔记》、《黄给事行状》、《毁璧》，盖其显显者也。诸孙┿子耕集而传之。
    後村刘氏曰：山谷文不如诗，诗律不如古，古不如乐府。其文则专学西汉，惜其才力褊局，不能汪洋趄，如其纪事立言，颇时有类处。
    ◎晁无咎《鸡肋编》七十卷
    晁氏曰：族父吏部公也。公讳补之，字无咎。幼豪迈，英爽不群。七岁能属文，日诵千言，王安国名重天下，甚许可，一见大奇之。在杭州作文曰《七述》，叙杭之山川人物之盛丽，时苏子瞻ヘ杭州，亦欲有所赋，见其所作，叹曰：“吾可以阁笔矣。”子瞻以文章名一时，称其博辩俊伟，於文无所不能，屈辈行与之交，由此声名藉甚。举进士，礼部别试第一，而考官谓其文辞近世未，有遂以进御。神宗曰：“是深於经，可革浮薄。”元中，除校书郎。绍圣初，落职监信州酒。後知泗州，终於官，大观四年也。张耒尝言无咎於文章盖天性，读书不过一再，终身不忘。自少为文，即能追考屈、宋、班、杨，下逮韩愈、柳宗元之作，促驾而力鞭之，务与之齐而後已。其凌厉奇卓，出於天才，非酝酿而成者。自韩，柳而还，盖不足道也。
    山谷黄氏曰：晁补之文章有汉唐风味，可以名世。往未识晁无咎时，见其作《安南罪言》，天辩纵横，《跋遮曲》，奥雅奇丽，常恨同时而不相识。其後得相从甚密，今不见遂十五年，计其文字皆当大进，恨随食南北，不能相见耳。
