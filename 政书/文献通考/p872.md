<!-- { "loadSidebar": true } -->
    ※《孔氏野史》一卷
    容斋洪氏《随笔》曰：世传孔毅甫《野史》一卷，凡四十事。予得其书於清江刘靖之所，载赵清献为青城宰，挈散乐妓以归，为邑尉追还，大恸且怒，又因与妻忿争，由此惑志。文潞公守太原，辟司马温公为通判，夫人生日，温公献小词，为都漕唐子房峻责。欧阳永叔、谢希深、田元钧、尹师鲁在河南，携官妓游龙门，半月不返，留守钱思公作简招之，亦不答。范文正与京东人石曼卿、刘潜之类相结以取名，服中上万言书，甚非言不文之义。苏子瞻被命作《储祥宫记》，大貂陈衍当宫事，得旨置酒与苏高会，苏阴使人发，御史董敦逸即有章疏，遂堕计中。又云子瞻四六表章不成文字。其他如潞公、范忠宣、吕汲公、吴冲卿、傅献简诸公，皆不免讥议。予谓决非毅甫所作，盖魏泰《碧》之流耳。温公自用庞颖公辟，不与潞公、子方同时，其谬妄不待攻也。靖之乃原甫曾孙，佳士也，而跋是书云：“孔氏兄弟曾大父行也，思其人欲闻其言久矣，故录而藏之。”汪圣锡亦书其後，但记上官彦衡一事，岂弗深考云。
    ※《後山谈丛》六卷
    容斋洪氏《随笔》曰：後山陈无巳著《谈丛》，高简有笔力，然所载国朝事，失於不考究，多爽其实。如云吕许公恶韩、富、范三公，欲废之而不能，乃建议使行边。及丁文简因杜祁公一语之戏而陷苏子美以撼祁公。丁晋公以白金赂中使，尼张乖崖之进。与张乖崖闻逐莱公，而买田宅以自污。考之诸公出处日月皆不合。前四事所系不细，乃诞漫如此。盖前辈不藏国史，好事者肆意饰说为美听，疑若可信，故误入纪述。後山之书，必传於後世，惧贻千载之惑，予是以辨之。
    ※《清虚居士随手杂录》一卷
    陈氏曰：王巩定国撰。待制素子，张安道之婿。
    ※《斋广录》十卷
    晁氏曰：皇朝政和中李献民撰。分九门，记一时奇丽杂事，鄙陋无稽之言为多。
    ※《墨客挥犀》十卷，《续》十卷
    陈氏曰：不知名氏。
    ※《搜神秘览》三卷
    陈氏曰：京兆章炳文叔虎撰。
    ※《石渠录》十一卷
    陈氏曰：校书郎昭武黄伯思长睿撰。
    ※《石林燕语》十卷
    陈氏曰：叶梦得少蕴撰。宣和五年所作也。
    ※《燕语考异》十卷
    陈氏曰：成都宇文绍奕撰。旧闻汪玉山尝《燕语》之误，而未之见也。
    ※《玉涧杂书》十卷
    陈氏曰：叶梦得撰。其中所记，亦当在宣和时所作。玉涧者，石林山居涧水名也。
    ※《避暑录话》二卷
    陈氏曰：叶梦得绍兴五年所作。
    ※《岩下放言》一卷
    陈氏曰：叶梦得撰。休致後所作。
    ※《台省因话录》一卷
    陈氏曰：兵部尚书新昌石公弼国佐撰。
    ※《柏台杂著》一卷
    陈氏曰：石公弼撰。杂记典故等事。公弼本名公辅，改赐今名。为御史，攻蔡京甚力，竟坐深文谪死。然本传言其议论反覆，非纯正者。
    ※《思远笔录》一卷
    陈氏曰：翰林学士九江王寓撰。寓以靖康元年七月，以礼部尚书入翰苑，杂记当时闻见，凡二十七条。寓父易简以布衣召为说书，遂显用。寓後拜左辖，使虏辞行，谪散官岭表，父子俱南下，没於盗。
    ※《秀水居录》三卷
    陈氏曰：丞相汝南朱胜非藏一撰。寓居宜春时作。秀水者，袁州水名也。
    ※《绀珠集》十三集
    晁氏曰：皇朝朱胜非编百家小说成此书。旧说张燕公有绀珠，见之则能记事不忘，故以为名。
    陈氏曰：视曾忄造《类说》为略。
    ※《类说》五十卷
    晁氏曰：皇朝曾忄造编。其序云：“居银峰，因集百家之说，纂集成书，可以资治体，助名教，供笑谈，广见闻。”
    陈氏曰：所编传记小说，古今凡二百六十馀种。
    ※《春渚记闻》十卷
    陈氏曰：浦城何撰。自号韩青老农。东坡所荐为武学博士曰去非者，其父也。
    ※《曲洧旧闻》一卷，《杂书》一卷，《<骨皮>说》一卷
    陈氏曰：直秘阁新安朱弁少章撰。弁於晦庵为从父。建炎丁未使虏，留十七年，既归而卒。《<骨皮>说》者，以续无晁咎《词话》，而晁书未见。
    ※《南游记旧》一卷
    陈氏曰：曾纡公衮撰。
    ※《闻见後录》二十卷
    陈氏曰：邵某撰。
    ※《翰墨丛记》五卷
    陈氏曰：枢密睢阳滕康子济撰。
    ※《铁围山丛谈》五卷
    陈氏曰：蔡修撰。谪郁林博白时所作。
    ※《侍儿小名录》一卷，《续》一卷
    陈氏曰：序题朋居士而不著名氏。始洪炎玉文集为此书，王钅至性之、温豫彦几续补。今又因三家而增益之，且为分类，其中多用古字。或云董彦远家子弟所为也。
    ※《萍州可谈》三卷
    陈氏曰：吴兴朱或无或撰。中书舍人服行中文子。宣和元年序萍州老圃，其自号也，在黄州，盖其侨寓之地，事见《齐安志》。而“或”作“”，字无惑，未详孰是。
    ※《砚冈笔志》一卷
    陈氏曰：唐稷撰。自号砚冈居士。
    ※《田宅编》十卷
    陈氏曰：方勺仁声撰。泊宅在乌程，相传张志和泊舟浮家泊宅之所，勺买田卜筑，号泊宅翁。本严濑人。
    ※《扫编》三卷
    陈氏曰：吏部侍郎睢阳徐敦立撰。
    ※《燕常谈》三卷
    陈氏曰：董┍令升撰。取士相与谈仁义於燕之义。
    ※《唐语林》八卷
    陈氏曰：长安王谠正甫撰。以唐小说五十家，仿《世说》分门三十五，又益十七，为五十二门。《中兴书目》十一卷，而阙《记事》以下十五门；又云本亦止八卷，而门目皆不阙。
    ※《纪谈录》十五卷
    陈氏曰：称传密居士，不著名氏。盖晁公迈伯咎也。
    ※《道山清话》一卷
    陈氏曰：不知何人。跋语称大父国史在馆阁久，多识前辈，著《馆秘录》、《曝书记》与此而三，兵火散失。近得此书於曾仲存家，末题朝奉大夫，亦不著姓。
    ※《复斋记》四卷
    陈氏曰：承议郎历阳龚相圣任撰。待制原之孙，颐正之父也。
    ※《鄞川志》五卷
    陈氏曰：中书舍人龙舒朱翌新仲撰。寓居四明，故曰鄞川。
    ※《窗记闻》一卷
    陈氏曰：称陈子兼撰，未知何人。杂论诗文经传，亦述所闻事。
    ※《枕中记》一卷
    陈氏曰：不著名氏。崇宁中人。所载多国初事。
    ※《贤异录》一卷
    陈氏曰：亦无名氏。所记四事，其一曰鬼传者，言王家子弟所遇，与世传王子高事大同小异，当是一事耳。
    ※《姚氏残语》一卷
    陈氏曰：剡姚宽令威撰。
    ※《槁简赘笔》二卷
    陈氏曰：承议郎章渊伯深撰。始得此书於程文简氏，不知何人作。文简题其後，以其中称先丞相申公，知其为章厚子孙也。余又以其书考之，言先祖光禄元三年省试，东坡知举，擢为第一，则又知其为援之孙也。後以问诸章，始得其名字。其人博学有文，以场屋待士薄，如防寇盗，用荫入仕，遂不就举，居长兴，故序称若溪草堂。渊自号惩窒子。序言录为五卷，今此惟分上下卷。
    ※《能改斋漫录》十三卷
    陈氏曰：太常寺主簿临川吴曾虎臣撰。
    ※《挥麈录》三卷，《後录》十一卷，《第三录》三卷，《馀话》一卷
    陈氏曰：朝请大夫汝阴王明清仲言撰。明清，钅至之子，曾纡公衮之外孙。故家博闻，前言往行多所忆。《後录》跋称六卷，今多五卷。
    ※《投辖录》一卷
    陈氏曰：王明清撰。所记奇闻异事，客所乐听，不待投辖而留也。
    ※《吴船录》一卷
    陈氏曰：范成大至能撰。自蜀帅东归纪游，取“门泊东吴万里船”之语。
    ※《老学庵笔记》十卷
    陈氏曰：陆游务观撰。生识前辈，年登耄期，所记见闻，殊可观也。
    ※《夷坚志》甲至癸二百卷，支甲至支癸一百卷，三甲至三癸一百卷，四甲四乙二十卷，大凡四百二十卷。
    陈氏曰：翰林学士鄱阳洪迈景卢撰。稗官小说，昔人固有为之者矣。游戏笔端，资助谈柄，犹贤乎已可也，未有卷帙如此其多者，不亦谬用其心也哉！且天壤间反常反物之事，惟其罕也，是以谓之怪。苟其多至於不胜载，则不得为异矣。世传徐铉喜言怪，宾客之不能自通与失意而见斥绝者，皆诡言以求合。今迈亦然。晚岁急於成书，妄人多取《广记》中旧事，改窜首尾，别为名字以投之，至有数卷者，亦不复删润，径以入录。虽叙事猥酿，属辞鄙俚，不恤也。
    ※《睽车志》五卷
    陈氏曰：知兴国军历阳郭彖次象撰。取暌上六“载鬼一车”之语。
    ※《经锄堂杂志》八卷
    陈氏曰：倪思正甫撰。
    ※《续释常谈》二十卷
    陈氏曰：秘书丞龚颐正养正撰。昔有《释常谈》一书，不著名氏，家藏亦阙此书，今故以“续”称。凡常言俗语，皆注其所出。
    ※《北山记事》十二卷
    陈氏曰：户部侍郎濡须王遘少愚撰。
    ※《琐碎录》二十卷，《後录》二十卷
    陈氏曰：温革撰。陈晔增广之。《後录》者，书坊增益也。
    ※《夷坚志类编》三卷
    陈氏曰：四川总领陈晔日华取《夷坚志》中书文、药方，类为一编。
    ※《麓漫钞》二十卷，《续钞》二卷
    陈氏曰：通判徽州赵彦卫景安撰。《续》二卷，乃《中庸说》及《汉定安公补纪》也。彦卫，绍熙宰乌程，有能名。
    ※《儆告》一卷
    陈氏曰：不著名氏，专叙报应。
    ※《鉴诫别录》三卷
    陈氏曰：庐陵欧阳邦基寿卿撰。周益公、洪景卢有序跋。
    ※《乐善录》十卷
    陈氏曰：蜀人李昌龄伯崇撰。以《南中劝戒录》增广之，多因果报应之事。
    ※《山斋愚见十书》一卷
    陈氏曰：称灌圃耐得翁，不知何人。
    ※《呈史》十五卷
    陈氏曰：岳珂撰。“呈史”者，犹言柱记也。
    ※《游宦纪闻》十卷
