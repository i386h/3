<!-- { "loadSidebar": true } -->
    止斋陈氏曰：“唐制：礼部简试太庙斋郎、郊社斋郎，文资也；兵部简试千牛备身及太子千牛，武资也，盖文武荫补之制。自後唐天成三年，和凝奏斋郎岁以三十人为限；同光二年，奏千牛左右仗各六员，岁以十二员为限。至是减之，岁凡补二十五员。恭惟艺祖初定任子之法，台省六品、诸司五品必尝登朝历两任，然後得请，不请者则不补矣。太宗淳化，始因改元恩霈，文班中书舍人、武班大将军以上，并许荫补，如遇转品，即许更荫一子，而奏荐之广自此始。至道二年，始有寿宁节推恩之令，则圣节奏荐自此为例。大中祥符元年，始有东封礼毕推恩之令，则郊奏荐自此为例。前朝患之，累尝裁定。圣节奏荐，自嘉元年罢，今惟郊如故。至於致仕、遗表之恩，凡与者皆特典也，而後亦为定制。至熙宁始裁定：诸卫将军、诸司副使，累奏不得过二人；非任路分都监差遣，即须入仕三十年方听奏荐，而限年限员之法立。宣和四年，中大夫至带职朝奉郎入官十五年，诸卫大将军至武翊大夫入官二十年（宣和四年九月二十九日敕），内侍官武功大夫至武翊郎，累奏不得过二人。逮於孝宗，法度益严。淳熙九年，更务裁抑，始立遇郊荫补恩泽正数：宰相十人（开府仪同三司以上同），执政八人，侍从六人（观察使至节度使、侍御史同），中散大夫至中大夫（右武大夫及至通侍大夫同）、带职朝奉郎、朝仪大夫三人（武翊大夫至武功大夫同）；致仕、遗表恩泽，文臣见任宰相八名（旧十二名），曾任宰执七名（旧十名），见任执政六名（旧九名），曾任执政（谓带职者）五名（旧七名），在内侍从、在外待制以上、或不带职大中大夫以上二名（旧二名）；无遗表止得致仕者，侍御史（旧二名）、中散中奉至中大夫（旧二名）、朝奉郎至朝议大夫一名，武臣见任使相七名（旧九名），曾任使相六名（旧八名），见任执政、太尉（谓许依执政官例者）六名（旧七名），曾任执政、节度使五名（旧七名），诸卫上将军至承宣使四名（旧五名），观察使三名（旧四名），通侍大夫二名（旧四名），正侍至右武大夫（旧二名）、诸卫大将军、武功至武翊大夫一名（遥郡同）。”
    又诏：“斋郎每岁以十五人为额，取年貌合格、诵书精熟者充。覆试不如所奏，三司坐之。”
    真宗大中祥符二年，诏：“应以门荫授京官，年二十五以上求差使者，当令於国学听习经书，以二年为限，仍令审官院与判监官考试讫，以名闻。”既而引对大理评事钱象中、太常寺举礼郎陈宗纪，并以学业未精，令且习读，俟次年引对。又诏：“己有官而再奏者，至所合授止。”又诏：“锁厅就试，至礼部不合格者，停见任。”（详见《举士门》）
    石林叶氏曰：“祖宗时，见任官应进士举，谓之锁厅，虽中选，止令迁官，而不赐科第，不中则停见任，其爱惜科名如此。淳化三年，滁州军事推官鲍当等应举合格，始各赐进士及第，自是遂皆赐第。”
    七年，幸南京，诏文武臣僚逮事太祖者，赐一子恩泽。
    初，转运使辞日，皆得奏一人。天禧後，唯川、广、福建路始听，馀路再任者始得奏焉。
    仁宗庆历中，大减恩荫制入仕之路，罢圣节奏荫恩例。学士以下，遇郊恩许奏大功以上亲，再遇郊许奏小功以下亲。荫长子孙皆不限年，诸子孙须年过十五，若弟侄须过二十，必五服亲乃得荫。己尝荫而物故者，无子孙禄仕，听再荫。自是任子之恩杀矣。
    英宗登极，四方监司、州守贺即位押贡奉人，悉命以官。
    知谏院司马光言：“监司、太守遣亲属奉表至京师者，不问官职高下、亲属远近，一例推恩，乃至班行、幕职、权知州军，或所遣之人非亲属者，亦除斋郎、差使、殿侍，此盖国初承五代姑息藩镇之弊，大臣因循故事，不能革正。国家爵禄，本待贤才及有功效之人，今使此等无故受官，诚为太滥。今纵不能尽罢，其进表人若五服内亲者，或乞等第授以官；其无服及非亲属者，并量赐金帛罢去，庶少救滥官之失。”时以诏令己行，不从。
    英宗慨然思革天下之弊，时方患官冗，言者皆谓由三岁一磨勘，其进甚亟，稍迁以至高位，故获荫者众。乃令自今待制以上，自迁官後六岁，无过迁之，有过益展年，至谏议大夫止。京朝官四岁磨勘，至前行郎中止。少卿、监限七十员，员有阙，以前行郎中久次者补之；少卿、监以上迁官，听旨。
    神宗熙宁四年，中书言：“荫补者免试注官，多不习事，以致失职。试者又须限年二十五，才者既滞，所试又止律、诗，岂足甄才。及己受任而无劳可书，亦无荐者，法当再试书判三道，亦成虚文。今请守选者岁以二月八月试断案二，或律令大义五，或议三道，法官同铨曹官撰式考试，第为三等，上之中书。上等免选注官，优等依判超例升资，无出身者赐之。试不中或不能就试，满三岁亦许注官，惟不得入县令、司理、司法。自是更不试判，仍除去免选恩格。若历任有举者五人，自与免试注官，其荫补人亦罢试诗。年及二十许自言，而试断案、律义及议应格，即许注官，优等亦赐出身。试而不中，或不能试，年及三十，自许参注。若年及二十，授官己及三年，出官亦不用试。若秩入京朝，即展任监当三年，在任有二人荐之，免展。”诏悉从之。
    旧制：荫补初赴选，皆试律暨诗；己仕而无劳绩、举荐及无免试恩，皆试判。更制以後，暨试律义、断案议，後又增试经义。中选者皆得随铨拟注，其入优等者，往往特旨擢赐进士出身。
    熙宁初，裁损奏荫之法，自宰相、使相而下，并及宫掖、外戚，递有减损。旧制，诸妃遇圣节奏亲属一人，一年许奏三人，郊礼许奏一人，今定诸妃每遇圣节并郊，许奏有服亲一人。旧制，皇亲妻两遇郊，许奏亲属一人，今罢。旧制，郡、县主遇郊，许奏亲生子及其夫之亲，今只许奏亲子。旧制，臣僚之妻为国夫人者，得遗表恩，今除之。旧制，公主每遇圣节、郊礼，许奏夫之亲属一人，并遇公主生日，许奏一人，今罢生日恩，圣节许奏有服亲。
    按：熙宁所裁损奏荫之法，先自妃嫔、公主始，此法之所以必行。外如皇亲妻及命妇、郡县主所荫，其恩尤滥，故并抑之。而圣节奏荫恩例，则仁宗时己罢之，往往行之於臣僚，而未尝行之於姗、主。至此方有施行，然亦但裁抑其滥及者，而未尝尽罢此例云。
    五年，曾布等言：“中外臣僚陈请恩泽，未有定制。今欲见任二府，许乞差遣一人；宰相、枢密使兼平章事因事罢者，陈乞转官一人，指射差遣二人；馀以次有差。”
    徽宗宣和元年，侍御史张汝舟言：“奏补之法，有太滥者，有太吝者。今法所该奏补，与先朝同，而所从该奏者异。昔之官至大夫，历官不下三五十年，而今之出官，有阅三五年己至大夫者矣。文武官至大夫既易且速，其来日众，而奏补未尝限年，此所以为太滥也。朝请至朝奉郎得致仕恩，虽亡殁在给敕後，皆得荫补；至若中大夫以下及武功、武翼大夫，已求致仕，而受敕不在生前者，乃格其恩不与，於是有以疾危而致仕，身谢而未受敕者，则其家往往匿哀须限，仍以不及亲授不与г恩者多矣，此所以为太吝也。欲乞文武官虽遇郊当荫，文入官不及十五年、武入官不及二十年，皆未许荫补，以抑其太滥。至於文武官及大夫以上尝乞休致，而身谢在出敕前，并许奏荫，以补其所不及。”诏除寺、监长贰至开封少尹，系用职事荫补，不合限年，馀悉从之。
    司谏李会言：“比年大臣子弟仅能胜衣，即从列，遇大礼亦得奏补。其稚年显贵，身既滥矣，未有子而移荫他人，是叠滥也。请待制以上无出身人，须年及三十、通历任及十年者，遇郊许奏。”从之。其後朱胜非追记当时权臣欺君滥恩，其言曰：“祖宗旧制，宰执子弟例不堂除，只於铨部注拟，罢政不以罪，则推恩迁擢。盖二府号表则之地，不阿其亲，当以身率故也。赵普子弟皆官右列，普再相，长子遂受庄宅使。元中，范纯仁再相，子正平博学有文行，未尝出官，竟死选调。绍圣中，章作相九年，子援及持皆高第有学问，士论推许，并为州县幕职监当官。惟是仁宗朝，夏竦子安期以累任边帅，授待制、直学士。熙宁，王安石荐其子为崇政殿说书，除待制，後因《三经义》成，迁直学士，力辞不受。然安期犹有才，犹有学问，至蔡京拜相不数年，子六人、孙四人同时为执政、从官。宰相郑居中子修年、亿年，刘正夫子皂民、阜民，余深子日章、兄清，王黼子闳孚，白时中子彦晖，执政蔡卞子仍，邓洵仁子襄，邓洵武子雍，并以曲恩幸例，列於从班，而阜民、襄、闳孚尤懦呆，或始十馀岁。宣和末，谏官李会疏论，以为：“尚嬉竹马，己获荷囊；未应娶妇，己得任子。”时亦觉其太滥，遂免奉朝而列侍从如故。
    高宗建炎元年，李纲言：“宣、靖以来，宰相子悉以恩泽至待制、杂学士。”乃诏宰执子弟任待制己上者，并罢。
    绍兴四年，太尉、神武右军都统制张俊乞以明堂恩，任子宗元文资。吏部言有碍条格，诏特许之。武臣非使相而以文资禄子孙者，自是为例。
    中书舍人赵思诚言：“孤寒之士，名在选部，皆侍数年之阙，大率十年而不得一任。今亲祠之岁，任子约四千人，是十年之後，增万二千员，科举取士不与焉。将见寒士有三十年不得调者矣。祖宗朝秘书监，今之中大夫也；诸寺卿，今之中奉、中散大夫也。仕至此者，皆实以年劳、功绩得之，年必六十，身不过得恩泽五六人。政和、宣和之後，私谒行，横恩广，有年未三十而官至大夫者，员数比祖宗时不知其几倍，而恩例未尝少损，有一人而任子至十馀者。此而不革，实政事之大蠹也。望特旨侍从官共议所以革弊之术，示之以至公，断之以必行。”诏下其议。会思诚去国，议遂格。
    二十二年，右谏议大夫林大鼐言：“武臣多出军中，爵秩多而族姓少，凡有奏荐，同姓皆期功，异姓皆中表。闾巷之徒，附会以进，寨帅、栅长利其高赀，有司不能诘其端，他人不能伺其隙。请自今须经统辖长官结罪保明，诡冒者连坐之。”
    孝宗即位，慨然思革冗官之弊，初诏百官任子者遇郊恩权免奏荐，年七十人遇郊不许奏子。俄又诏，未奏者许一名。
    乾道九年，诏武臣尝任执政官，遇郊听补文资。於是恩数视执政者亦得之。盖戚里、宗王与夫攀附之臣，皆争以文资禄其子，不可复正矣。
