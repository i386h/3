<!-- { "loadSidebar": true } -->
    范晔论曰：“自汉兴，匈奴强炽为患，穷力殚财，寇虽颇折，而汉之疲耗略相当矣。宣帝值虏庭分争，呼韩邪来臣，乃权纳怀柔，因为边备（单于保塞称蕃，故曰边卫），罢关徼之警，息兵民之劳，六十馀年矣。後王莽陵篡，扰动戎夷，续以更始之乱，方忧幅裂。自是匈奴得志，内暴滋深。光武以用事诸华，未遑沙塞之外，因徙幽、并之民，增屯戍之卒而已。其後匈奴争立，日逐来奔，愿修呼韩之好，以御北狄之冲，奉藩称臣，永为御。天子乃诏有司开北鄙，择肥美之地，量水草以处之。於是匈奴分破，始有南北二庭焉。後仇衅既深，互伺便隙，至於陷溃创伤者，靡岁咸宁，而汉之塞地晏然矣。後亦颇为出师，令窦宪、耿夔之徒，前後掩其窟穴，蹑北追奔三千馀里，单于震慑，遁走於乌孙之地，而漠北空矣。若因其时势，及其虚旷，还南虏於阴山，归河西於内地，上申光武权宜之略，下防戎羯乱华之变，使耿国之算不谬於当世，袁安之议见从於後王，平易正直，若此其弘也。而窦宪务三捷之效，忽轻世之规，狼戾不端，专行威惠。遂复更立北虏，返其故庭，并恩两护，以私己福，弃蔑天公，坐树大鲠。永言前载，何愤恨之深乎！自後经纶失方，叛服不一，其为毒，胡可殚言！降及後世，玩为常俗，终於吞噬神乡，邱墟帝宅（谓刘元海及托跋氏并都中国）。呜呼！千里之差，兴自毫端，失得之源，百世不磨矣（既勒燕然之後，若复南虏於漠北，引侍子於京师，混并匈奴之区，使得专为一部，则荒服无忿争之迹，边境息征伐之勤。此之不行，遂为巨蠹。自单于比入居西河美稷之後，种类繁昌，难以驱逼。魏武虽分其众为五部，然大率皆居平阳。暨乎左贤王豹之子刘渊假称大号，纵盗中原，吞噬神乡，邱墟帝宅。遂至二帝沉没虏庭，诚可痛心也）。”
    ○刘渊
    刘渊，新兴匈奴人，冒顿之後。初，汉高祖以宗女为公主，妻冒顿，约为兄弟，故其子孙遂冒姓刘氏。建武初，日逐王比自立为南单于，入居西河美稷，今离石左国城即单于所徙庭也。中平中，单于羌渠为国人所杀，其子於扶罗以其众留汉，自立为单于。属董卓之乱，寇掠太原，河东，屯於河内。於扶罗死，弟呼厨泉立，以於扶罗子豹为左贤王，即渊之父也。魏武分其众为五部，以豹为左部帅，其馀部帅，皆以刘氏为之。太康中改置都尉，左部居太原兹氏，右部居祁，南部居蒲子，北部居新兴，中部居太陵。刘氏分五部，然皆家於晋阳汾涧之滨。豹生渊，渊幼而英惠，居母丧尽孝，好学，经史诸子无不综览。武艺复精绝。咸熙中，为任子在洛阳，会豹卒，以渊代为左部帅。太康末，拜北部都尉。明法禁，轻财好施，推诚接物，五部隽杰无不至者。後为建威将军、五部大都督。惠帝失驭，寇盗蜂起，渊从祖北部都尉刘宣等窃议曰：“昔我先人与汉约为兄弟，忧泰同之。自汉亡以来，魏晋代兴，我单于虽有虚号，无复尺土之业，自诸王侯，降同编户。今司马氏骨肉相残，四海鼎沸，兴邦复业，此其时矣。”於是密推渊为大单于。渊至右国城，宣等上大单于之号，二旬之，众已五万，都於离石。永兴元年，渊乃僭即汉王位，尊刘禅为孝怀皇帝，立汉高祖以下三祖五宗神主而祭之。进据河东，攻寇蒲阪、平阳，皆陷之。遂入都蒲子。永嘉二年，僭称皇帝，迁都平阳。寇洛阳，王师属败。渊以永嘉四年死，在位六年，子和立，其弟聪杀之而自立。遂陷洛阳，继陷长安，二帝蒙尘。聪以太兴元年死，在位九年，子粲嗣，为靳准所杀，曜讨准杀之，僭立，改国号赵。曜在位十年，石勒伐之，兵败见执，为勒所杀。自渊至曜凡三世，二十七年而亡。
    ○石勒
    石勒字世龙，初名<背勹>（音背），上党武乡羯人也。其先匈奴别部羌渠之胄。祖耶弈于，父周曷朱，并为部落小帅。勒壮健有胆力，雄武好骑射。曷朱性凶粗，不为群胡所附，每使勒代己督摄，部胡爱信之。大安中，并州饥乱，勒与群胡俱为人所掠卖，勒遭卖与茌平人师权为奴。後遂为群盗。阳平人公师藩起兵赵、魏，自称将军。勒与汲桑率数百骑赴之。藩拜勒为前队督。藩既诛，桑自号成都王，以勒为前驱，屡有战功，署为扫虏将军，封侯。後兵败，收馀众奔刘渊。渊以为辅汉将军、平晋王。後以功加督山东诸军征讨事。渊死，事聪。聪死，刘曜立，勒叛曜，伐而灭之。僭即赵王位。以咸和七年死，在位十五年，子弘嗣。勒弟虎废而杀之自立。虎立十五年死，子世立，其兄遵废之而自立。冉闵复废遵而立鉴，鉴谋讨闵不克，为闵所杀，尽诛石氏。勒至鉴凡五传，二十三年而亡。
    ○沮渠
    沮渠蒙逊，临松卢水胡人。其先世为匈奴左沮渠，遂以官为氏。蒙逊博涉经史，晓天文，雄杰有英略。梁熙、吕光皆惮之，故常游宴自晦。会其兄罗仇等为光所杀，乃屯据金山，推光建康太守段业为使持节、大都督、龙骧大将军、凉州牧、建康公。业以蒙逊为张掖太守，攻西郡，取之。晋昌、敦煌俱降，业称凉王，蒙逊後袭业杀之。取其地，自为凉州牧、张掖公，伐秃檀，败之。取姑臧，称河西王。又败李士业，取酒泉。蒙逊以宋元嘉十年死，在位三十三年，子茂虔立六年而为魏所灭，凡二世，三十九年。
    ○赫连
    赫连勃勃字屈子（屈列反），匈奴右贤王去卑之後，刘元海之族也。曾祖武，刘聪世以宗室封楼烦公，拜安北将军，监鲜卑诸军事、丁零中郎将，雄据肆卢川，为代王倚卢所败，遂出塞表。祖豹子，招集种落，复为诸部之雄。石虎遣使就拜平北将军，左贤王、丁零单于。父卫辰入居塞内，苻坚以为西单于，督摄河西诸虏，屯於代来城。及坚国乱，遂有朔方之地，控弦之士三万八千。魏伐之，辰师败，为魏所杀。勃勃乃奔於叱于部。後奔姚兴高平公没弈于，弈于以女妻之，言於兴，兴深加礼敬，拜骁骑将军，常参军国大议。後封阳川侯，使助没弈于镇高平，以三城、朔方杂夷及卫辰部众三万配之，使为代魏侦候。後勃勃袭杀没弈于而并其众，兵至数万。义熙三年，僭称大王、大单于，自以匈奴夏后氏之苗裔，国称大夏。其年，讨鲜卑等三部，破之。侵岭北诸城，破秃檀之师，遂以朔方水北、黑水之南，营起都城，名为统万，改姓赫连氏。又攻姚泓，取安定。会晋师伐秦灭之，刘裕还建康，勃勃遂取长安，僭即皇帝位。在位十三年而宋受禅，以宋元嘉二年死，子昌嗣，寻为魏所禽。弟定僭号於平凉，为魏所灭。自勃勃至定传三世，凡二十六年而亡。
    ●卷三百四十二 四裔考十九
    ○乌桓
