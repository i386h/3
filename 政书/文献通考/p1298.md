<!-- { "loadSidebar": true } -->
    蠕蠕（而兖反），姓郁久闾。托跋在北荒，部落主力微末，掠骑有得一奴，始齐眉，忘本名，其主字之曰木骨闾。“木骨闾”者，首秃也。“木骨闾”与“郁久闾”声相近，故其後子孙因以为氏焉。木骨闾既壮，免奴为骑卒。代王猗卢时，坐後期当斩，亡匿广漠谷之，收合逋逃得百馀人。至其子车鹿会，雄犍，始有部众，自号柔然。後魏太武以其无知，状类如虫，故改其号曰蠕蠕（宋、齐谓之芮芮，《隋史》亦曰芮芮）。又六代孙社仑，凶狡，甚有权略，度漠北侵高车，深入其地，遂并诸部，凶势以振。北徙弱落水，始立军法：千人为一军，军置将一人；百人为幢，幢置帅一人。其西北有匈奴馀种，国尤富强，尽为社仑所并，号为强盛。其西则焉耆之北，东则朝鲜故地之西，北则渡沙漠，穷瀚海，南则临大碛。其常所会庭，则敦煌、张掖之北，於是自号邱豆伐可汗（可汗之号始於此）。“邱豆伐”犹言驾驭开张也，“可汗”犹言皇帝也。蠕蠕之俗，君及大臣因其行能即为称号，若中国立谥。既死之後，不复追称。後又频扰北边。後魏神二年夏四月，太武率兵十馀万袭之。其主大檀（社仑从父之弟）震怖，将其族党，焚烧庐舍，绝迹西走。於是国落四散，窜伏山谷，畜产布野，无人收视。太武帝缘栗水西行，过汉将窦宪故垒。六月，次於免园水，去平城三千七百馀里。分军搜讨，东至瀚海，西接张掖水，北渡燕然山，东西五千馀里，南北三千里。高车都部又杀大檀种类，前後归降三十馀万，俘获首虏及戎马百馀万。至孙吐贺真，太武又征破之，尽收其户畜产百馀万，自是边疆息警矣。宋平中，遣王洪轨使焉，引之共谋魏。齐建元三年，洪轨始至。通使求并力攻魏。梁天监、普通、大同，三遣使求贡。献文帝皇兴中，其主子成（吐贺真之子）犯塞，征南将军刁雍上表曰：“臣闻北狄悍愚，同於禽兽，所长者野战，所短者攻城，若以所短夺其所长，则虽众不能成患，虽来不能内逼。又狄散居野泽，随水逐草，战则与家产并至，奔则与畜牧俱逃，不赍资粮，而饮食足。是以古人伐北方，攘其侵掠而已，历代为边患者，良由倏忽无常故也。六镇势分，倍众不斗，互相违逼，难以制之。昔周命南仲，城彼朔方，赵灵、秦始，长城是筑，汉之孝武，又踵其事。此四代之君，皆帝王之雄杰，所以皆同此役者，非智术之不长，兵众之不足，乃防狄之要事，其理宜然故也。《易》称‘天险，不可；地险，山川邱陵。王公设险，以守其国。’长城之谓欤！今宜依故於六镇之北，筑长城以御北虏，虽有暂劳之勤，乃有永逸之益。即於要害，往往开门，造小城於其侧，因地敌，多置弓弩。狄来有城可守，有兵可捍。既不攻城，野掠无获，草尽则走，终必惩艾。宜发近州武勇四万人，及京师二万人，合六万人为武士。於苑内立征北大将军府，选忠勇有志者以充其选，下置官属。分为三军，二万人专习弓射，二万人专习刀，二万人专习骑槊，修元战场，十日一习。采诸葛亮八阵之法，为平地御寇之方。使其解兵家之宜，识旌旗之节，器械精坚，必堪御寇。使将有定兵，兵有常主，上下相信，昼夜如一。七月，发六郡兵万人，各备戎作之具，敕台北诸屯，随近作米，供送六镇。至八月，征北部率所镇与六镇之兵，直至碛南，扬威漠北。狄若来拒，与之决战，若其不来，然後分散其地，以筑长城。计六镇东西不过千里（六镇并在今马邑、中、单于界。後魏宣帝正始中，尚书源思礼抚巡北番，以跋野置镇，居南，与六镇不齐，更立三戍，亦在马邑等郡界），若一夫一月之功当三步之地，三百人三里，三千人三十里，三万人三百里，千里之地，强弱相兼，计十万人一月必就。运粮一月，不足为多，人怀永逸，劳而无怨。计筑长城，其利有五，罢游防之苦，其利一也；北部放牧，无抄掠之患，其利二也；登城观敌，以逸待劳，其利三也；省境防之虞，息无时之备，其利四也；岁常递运，永得不匮，其利五也。”帝从之，边境获其利。後帝又北讨，大败之，斩首五万级，降者万馀，戎马器械不可称计，追奔逐北，旬有九日，往返六千馀里，改女水曰武川。孝明帝熙平初，其主配奴（成弟之子）善用兵，西征高车，大破之，擒其主弥俄突，杀之，尽诛叛者，国遂强盛。配奴死，弟阿那立。经十日，其族兄侯俟力发率众伐之，阿那轻骑南走归後魏，封朔方郡公、蠕蠕王，帝给骑二千，援出塞。初，阿那来奔之後，从父兄婆罗门率众讨示发，破之。众推婆罗门为主。会婆罗门为高车所逐，率部落诣凉州降（今武威郡）。於是蠕蠕数万相率迎阿那。录尚书事高阳王雍、尚书令李崇奏曰：“蠕蠕代跨绝域，感化来归。阿那委质於前，婆罗门归诚於後，何一呼韩，得同今美。窃闻汉立南、北单于，晋有东、西之称，皆所以相维御难，为国藩篱。今臣等参议，以为怀朔镇北，上名无结山吐若奚泉，敦煌北西海郡，即汉、晋旧障，二处宽平，原野弥沃。阿那宜置吐若奚泉，婆罗门宜置西海郡，各令总率部落，收离聚散。彼臣下之官，任其旧俗。”时朝廷问安置之宜於凉州刺史袁翻，翻表曰：“高车、蠕蠕迭相吞噬，始则蠕蠕衰微，高车强盛。及蠕蠕复振，反破高车，主丧人离，不绝如纟延。而令高车能终雪其耻，复推蠕蠕者，正由种类繁多，不可顿灭故也。然辟此两敌，即卞庄之算，得使境上无尘。今蠕蠕内为高车所讨灭，外凭大国之威灵，两主投身，一周而至；若弃而不受，则亏我大德；若纳而礼待，损我资储，来者既多，全徙内地，非直其情不愿，转送艰难。然夷不乱华，前鉴无远，覆车在於刘、石，毁辙固不可寻。蠕蠕尚存，则高车犹有内顾之忧，未暇窥窬上国。蠕蠕全灭，则高车跋扈之计，岂易可知。今蠕蠕虽主奔於上，人散於下，而馀党实繁，部落犹众，处处棋布，以系今主耳。高车亦未能一时并兼，尽令归附。又高车士马虽众，主甚懦弱，唯以掠盗为质，凌夺为业，而河西捍御强敌，唯凉州、敦煌而已。凉州土广人稀，粮仗素阙，敦煌、酒泉空虚尤甚。蠕蠕无复坚立，今高车独擅北垂，则四顾之忧，匪朝伊夕。愚谓蠕蠕二主宜并存之，居阿那於东偏，处婆罗门於西裔。其婆罗门，请修西海故城以安处。西海故郡，本属凉州，今在酒泉直北，张掖西北千二百里，高车所住金山千馀里，正是北虏往来之要冲，汉家行军之旧道，土地沃衍，大宜耕殖。非但今处婆罗门於事为便，即可永为重戌，镇防西北。宜遣一良将监护婆罗门，虽外为署蠕蠕之声，内实防高车之策，一二年後，足食足兵，斯固安边保塞之长计也。若婆罗门能自克励，使馀烬归心，收离聚散，复兴其国者，乃渐令北徙，转渡流沙，即是我之外蕃，高车就敌，西北之虏可无过虑。如其奸回反覆，孤恩背德者，此不过逋逃之寇，於我何损？今不早图，戎心一启，脱先据西海，夺其要，则酒泉、张掖自然孤危，长河以西，终非国有。且西海北垂，即是大碛，野战所聚，千百为群，正是蠕蠕射猎之处。殖田以自供，籍兽以自给，彼此相资，足以自固。今料度似如小损，岁终大计，其利实多。高车豺狼之心，何可专信！假令称臣，止可外加优纳，而须内备弥深。”时朝议是之。诏安西将军、廷尉卿元洪超诣敦煌安置婆罗门。婆罗门寻与部众谋叛投厌哒，厌哒三妻，皆婆罗门姊妹也。仍为州军讨擒之。五年，婆罗门死於洛南之馆。阿那部落既和，士马稍盛，乃号可汗，遣其长子请尚魏公主。文帝又自纳阿那女为后，阿那请以其孙女妻齐献王武子长广公湛。阿那有爱女，又请配齐献武王。自此塞外无尘矣。始阿那初复其国，尽礼朝廷。明帝之後，中原丧乱，阿那统率北方，颇为强盛，不复称臣。魏汝阳王暹之为秦州，遣其典签齐人淳于覃使於阿那。阿那瑰遂留之，亲宠任事。阿那又尝因到洛阳，心慕中国，乃立官号，拟於王者，遂有侍中、黄门郎，掌其文墨。覃教阿那转自骄大，每与魏书，邻敌亢礼。及齐受东魏禅後，阿那为突厥所破，自杀。太子罗辰（，乌含反）奔齐。文宣帝乃北讨突厥，而立罗辰为主，置之马邑川。後背叛，文宣帝亲征，皆大破之。国人立阿那叔父邓叔子为主。是时，又累为突厥所破，以西魏恭帝二年，率部落千馀家奔关中。突厥既恃兵强，又藉西魏和好，忌其连类依凭大国，使驿相系，请尽杀以甘心。周文帝遂收纟专蠕蠕主以下三千馀人付突厥，使於青门外斩之。中男以下免死，配王公家为奴隶。
    ○高车
