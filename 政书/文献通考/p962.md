<!-- { "loadSidebar": true } -->
    孝文废后冯氏，太师熙之女。太和十七年，立为后。後以宠衰，废为尼。
    孝文幽皇后冯氏，亦熙之女。入宫拜昭仪，後立为皇后，坐淫恣废死，葬以后礼。
    孝文文昭皇后高氏，司徒公肇之妹。以选入宫，生宣武，薨。谥贵人。宣武即位，追上尊号。
    宣武顺皇后于氏，太尉烈弟劲之女。选入宫，为贵人。帝即位，立为后，崩。
    宣武皇后高氏，文昭皇后弟优之女。入宫为贵嫔。帝即位，立为后。明帝即位，尊为皇太后。
    宣武灵皇后胡氏，安定临泾人。司徒国珍女。入掖庭为充华，生明帝。帝即位，尊皇太妃，後又尊为皇太后。
    孝明皇后胡氏，灵太后从兄盛之女。帝即位，立为皇后。武泰初，入道为尼。
    孝武皇后高氏，齐神武长女。帝立，纳为后。帝西幸关中，降为彭成王妃。
    文帝文皇后乙弗氏，河南洛阳人，其先世吐谷浑渠帅，父瑗。文帝纳为妃，即位，册为皇后。後帝结昏蠕蠕，后逊居别宫，为尼，卒以嫌赐自尽。
    文帝悼皇后郁久闾氏，蠕蠕主阿那坏之长女。蠕蠕屡犯边，帝乃纳其女为后。二年崩。
    废帝皇后宇文氏，周文帝女。帝为太子，纳为妃；即位，为皇后。帝既废崩，后亦以忠於魏室罹祸。
    恭帝皇后若千氏，司空长乐正公惠之女。恭帝纳之为后，後出家为尼。
    孝静皇后高氏，齐神武第二女。天平四年，聘为皇后。齐受禅，降为中山王妃。後再嫁於杨。
    齐武明皇后娄氏，名昭君，赠司徒内千之女。神武聘之。既秉政，封渤海王，拜为王妃，凡孕六男二女。文宣受禅，尊为皇太后。
    蠕蠕公主，蠕蠕主郁久闾阿那坏之女。神武以蠕蠕屡犯边，聘其女。神武崩，文襄从其国法焉，产一女。
    彭城太妃尔朱氏，荣之女，魏孝庄后。神武纳为别室，生子氵攸，後为尼。天保初，为太妃。为文宣所杀。
    冯翊太妃郑氏，名大车。初为魏广平王妃，神武纳之，生冯翊王润。
    文襄敬皇后元氏，魏静帝之姊。初为世子妃，文宣受禅，尊为文襄皇后，居静德宫。武平中，崩。
    文宣皇后李氏，名祖娥，赵郡李希宗女，为文宣妃。帝受禅，立为皇后。孝昭即位，号昭信皇后。武成即位，逼淫之，遂为尼。齐亡入周，隋时卒。
    北齐皇帝纳后之礼：纳采、问名、纳徵讫，告圜丘、方泽及庙。是日，皇帝临轩，命太尉为使，司徒副之，持节诣后行宫，东向，奉玺绶以册授中常侍，皇后受册於行殿。使者与公卿以下皆拜，有司备迎礼。太尉、太保受诏而行，主人公服迎拜於门。使者入，升自宾阶，东面。主人升自阼阶，西面。礼物陈於庭。设席於两楹，童子以玺书版升，主人升，跪受。送者拜於大门外。有司先於昭阳殿两楹供帐，为同牢之具。皇后服大严绣衣，带绶佩，加景。女长御引出，升画轮四望车。女侍中负玺陪。乘卤簿如大驾。皇帝服衮冕出，升御座。皇后入门，大卤簿位门外，小卤簿入。到东上ト，施步障，降车，席道以入昭阳殿。前至席位，姆去景，皇后先拜後起，皇帝後拜先起，升自西阶，诣同牢座，与皇后俱坐，各三饮讫，又各二爵一卺。奏礼毕，后兴，南向立。皇帝御太极殿，王公以下拜表谢。又明日，以榛栗枣，见皇太后於昭阳殿。择日，群官上礼。又择日，谒庙。皇帝使太尉先以太牢告，而後遍见群庙。
    孝昭皇后元氏，开府元蛮女。初为常山王妃。孝昭即位，立为皇后。武成立，降居顺成宫。齐亡入周，隋时卒。
    弘德夫人李氏，赵郡李叔让女。初为魏静帝嫔。武成纳之，生南阳王仁，为太妃。
    武成皇后胡氏，安定胡延之女。生後主，武成立，为皇后。後主立，尊为皇太后。
    後主皇后斛律氏，左丞相光之女。初为皇太子妃，後主受禅，立为皇后。光被害，后废，後为尼。齐亡再，开府元仁。
    北齐皇太子纳妃礼：皇帝遣使纳采，有司备礼物。会毕，使者受诏而行。主人迎於大门外。礼毕，曾於厅事。其次问名、纳吉，并如纳采。纳徵，则使司徒及尚书，令为使备礼物而行。请期，则以太常宗正卿为使，如纳采。亲迎，则太尉为使。三日，妃朝皇帝於昭阳殿，又朝皇后於宣光殿。择日，群臣上礼。他日，妃还。又他日，皇太子拜ト。皇太子及王聘礼：纳采、问名、纳吉、请期、亲迎，皆用羔羊一口，雁一只，酒、黍、稷、米、面各一斛。纳徵用元三匹，二匹，束帛十匹，大璋一，虎皮二、锦采六十匹，绢二百匹，羔羊一口，羊四口，犊二头，酒、黍、稷、稻米、面各十斛，从车贰乘。
    後主皇后胡氏，陇西王长仁女。入宫为昭仪，斛律后废，立为皇后。後以忤胡太后废为尼。齐亡後亦改嫁。
    後主穆皇后，名邢利，本斛律氏从婢。入宫得幸，生皇子恒。胡皇后废，立为后。齐亡，不知所终。
    冯淑妃，名小怜，穆后从婢。穆后爱衰，妃有宠，封淑妃。齐亡入周，以赐代王达。
    周文宣吒奴皇后，代人，周文帝为丞相，纳之，生武帝。帝即位，尊为皇太后。
    孝闵皇后元氏，名胡摩，魏文帝女，为略阳公，尚焉。及践祚，立为皇后。帝被废，后为尼。晋公护诛，上尊号为孝闵皇后，居崇义宫。隋革命，出居里第。大业时卒。
    明敬皇后独孤氏，太保、卫公信长女。帝在藩，纳为夫人；即位，立为皇后。崩，与帝合葬昭陵。
    武成皇后阿史那氏，突厥可汗女。武帝时，突厥强，故聘其女为后。宣帝即位，尊为皇太后。
    武皇后李氏，名娥姿，楚人。江陵平，没入宫。周文以赐武帝，得幸，生宣帝。宣政元年，尊为皇太后。
    宣皇后杨氏，名丽华，隋文帝长女。帝为太子，纳为妃。即位，立为后。静帝即位，为皇太后。
    宣帝后朱氏，名满月，吴人。其家坐事，没入东宫。宣帝幸之，生静帝，立为天元皇后。
    宣帝后陈氏，颍川人。以选入宫，拜德妃，立为天左皇后。帝崩，出俗为尼。唐永徽初卒。
    宣帝皇后元氏，名乐尚，河南洛阳人，开府晟之女。入宫为贵妃，後立为天右皇后。帝崩，出俗为尼。贞观中卒。
    宣帝皇后尉迟氏，名繁炽，蜀公迥之孙女。初杞公亮子温，以宗妇入庙，帝逼幸之。亮谋逆诛，遂入宫，为天右大皇后。帝崩，出俗为尼。开皇十五年卒。
    静帝司马皇后，名令姬，消难之女，纳为后。二年，隋文以后父奔陈，废为庶人。後嫁为隋司州刺史李丹妻。
    隋文献皇后独孤氏，名伽罗，河南洛阳人。周大司马、卫公信之女。文帝受禅，立为皇后。仁寿二年崩，年五十九。
    宣华夫人陈氏，陈宣帝女。陈亡，入掖庭。文献后崩，进位为贵人，後拜宣华夫人。炀帝时卒。
    容华夫人蔡氏，丹阳人。陈亡，以选入宫，拜为贵人，後加号容华夫人。炀帝时卒。
    炀帝愍皇后萧氏，梁明帝岿之女。文帝聘为晋王妃，炀帝即位，立为皇后。炀帝遇弑，後没於窦建德，突厥可贺敦隋义城公主使迎之，入虏庭。唐贞观四年，破突厥，以礼致之，归於京师，赐宅於兴道里。二十一年殂，诏以皇后礼，合葬於扬州炀帝陵。
    隋皇太子纳妃礼：皇帝临轩，使者受诏而行。主人俟於庙门。使者执雁，主人迎拜於大门之东。使者入，升自西阶，立於楹，南面。纳采讫，仍行问名仪。事毕，主人请致礼於从者。礼有币马。其次，择日纳吉，又择日。以玉帛乘马纳徵。又择日告命。又择日，命有司以特牲告庙，册妃。皇太子将亲迎，皇帝临轩，醮而诫曰：“往迎尔相，承我宗事，勖帅以敬”。对曰：“谨奉诏。”既命，羽仪而行。主人儿筵於门外，西面拜。皇帝太子答拜。主人揖皇太子先入，主人升，立於阼阶，西面。皇太子升进，当房户前，北面，跪奠雁，亻免伏，兴，拜，降出。妃父进，西面戒之。母於西阶上，施衿结，及门内，施ひ申之。出门，妃升辂，乘以几。姆加景。皇太子乃驭，轮三周，驭者代之。皇太子出大门，乘辂，羽仪还宫。妃三日鸡鸣夙兴以朝，奠（音烦）於皇帝，皇帝抚之。又奠於皇后，皇后抚之。席於户牖，妃立於席西，祭奠而出。
    唐旧制：皇后之下，有贵妃、淑妃、德妃、贤妃各一人，为夫人，正一品。昭仪、昭容、昭媛、修仪、修容、修媛、充仪、充容、充媛各一人，为九嫔，正二品。婕妤九人，正三品。美人九人，正四品。才人九人，正五品。宝林二十七人，正六品。御女二十七人，正七品。采女二十七人，正八品。以备《周礼》六宫之数。其外，又有尚官、尚仪、尚服、尚食、尚寝、尚功，分掌宫中服御药膳之事；宫正，纠失；彤史，纪功书过。龙朔二年，改易官名。置赞德二人，正一品，以代夫人；宣仪四人，正二品，以代九嫔；承门五人，正四品，以代美人；承旨五人，正五品，以代才人；卫仙六人，正六品，以代宝林；供奉八人，正七品，以代御女；持节二十人，正八品，以代采女。又置侍巾三十人，正九品。咸亨二年，复旧。高祖、太宗除隋之乱政，未下车而大放宫女。正位配尊，惟其旧德，宫阃之职，备员而已，所谓刑于内以正乎外。及高宗永徽之後，政出宫中，公卿大夫罔不惮服。其取威也，多山陵未毕而冢嗣再废，遂掘翦皇室，改立宗社，非一朝一夕之故，其所由来渐矣。及中宗追王韦氏，崇宠三思，使以先朝故事尊诱之，於是庆之瑞，宣於朝廷，桑女之歌，布於天下，防闲之道大坏，逆乱之谋构矣。卒以祸败，为後王诚。元宗即位，大加惩革，内外有别，家道正矣。按杜氏《通典》内官有惠妃、丽妃、华妃（正一品），淑仪、德仪、贤仪、婉仪、芳仪、六人（正二品）美人四人（正三品）才人七人（正四品）。与正史所载，率皆不同。其名号亦有见於国史，但不详所出，今疏之於後，以示广记。
    容斋洪氏《随笔》曰：“自汉以来，帝王妃妾之多，唯汉灵帝、吴归命侯、晋武帝、宋苍梧王、齐东昏、陈後主、晋武至於万人。唐世明皇为盛，白乐天《长恨歌》云‘後宫佳丽三千人’杜子美《剑器行》云‘先帝侍女八千人’盖言其多也。《新唐史》所叙，谓开元、天宝中，宫嫔大率至四万，嘻其甚矣！隋大业离宫遍天下，所在皆置宫女。故裴寂为晋阳宫监，以私侍高祖。及高祖义师经过处，悉罢之，其多可想。”
