<!-- { "loadSidebar": true } -->
    董仲舒《春秋》：“春旱求雨，令县邑以水日令民祷社稷，家人祠户。伐名木，斩山林。暴巫聚蛇八日。於邑东门之外为四通之坛，方八尺，植苍缯八。其神共工，祭之以生鱼八、元酒，具清酒、搏脯，择巫之洁清辨曰利辞者以为祝祝。斋三日，服苍衣，先再拜，乃跪陈，陈已，复再拜，乃起。祝曰：‘昊天生五以养人，今五病旱，恐不成。敬进清酒、搏脯，再拜请雨。雨幸大澍，即奉牲祷。’以甲、乙日为大青龙一，长八丈，居中央；为小龙七，各长四丈，於东方，皆东乡，其相去八尺。小僮八人，皆斋三日，服青衣舞之。田啬夫亦斋三日，服青衣而立之。诸里社通之於闾外之沟。取五虾，错置社之中。池方八尺，深一尺，置水虾焉。具清酒搏脯，祝斋三日，服苍衣，拜跪、陈祝如初。取三岁雄鸡与三岁猪，皆燔之於四通神宇。令民阖邑里南门，置水其外，开里北门，具老猪一，置之里北门之外。市中亦置一猪。闻鼓声，皆烧猪尾，取死灰骨埋之，开山泉积薪而焚之。决通桥道之壅塞不行者决渎之。幸而得雨，报以豚一，酒、盐、黍财足。以茅为席，毋断。夏求雨，令县邑以水日家人祀灶，毋举土功。更大浚井。暴釜於坛，杵臼於术，七日。为四通之坛於邑南门之外，方七尺，植赤缯七。其神蚩尤，祭之赤雄鸡七，元酒，具清酒搏脯，祝斋三日，服赤衣，拜跪陈祝如春。以丙、丁日为赤大龙一，长七丈，居中；又为小龙六，各长三丈五尺，於南方，皆南乡，其相去七尺。壮者七人，皆斋三日，服赤衣而舞之。司空啬夫亦斋三日，服赤衣而立之。凿社而通之闾外之沟。取五虾，错置社之中。池方七尺，深一尺。具酒脯，祝斋，衣赤，拜跪、陈祝如初。取三岁雄鸡、猪，燔之四通神宇。开阴、闭阳如春也。季夏，祷山陵以助之。令县邑一徙市於邑南门之外，五日禁男子无得入市。家人祠中ニ。毋过土功。聚巫市旁，为之结盖。为四通之坛於中央，植黄缯五，其神后稷，祭之以母饣五（母音模，《礼》谓之淳母。饣音移，《周礼》曰“饣食”），元酒，具清酒搏脯。令各为祝斋三日，衣黄衣，馀皆如春祠。以戊、己日为大黄龙一，长五丈，居中央；又为小龙四，各长二丈五尺，於中央，皆南乡，其相去五尺。丈夫五人，皆斋三日，服黄衣而舞之。老者五人亦斋三日，衣黄衣而立之。亦通社中於闾外沟。虾池方五尺，深一尺。他皆如前。秋，暴巫至九日。毋举火事，无煎金器。家人祠门。为四通之坛於邑西门之外，方九尺，植白缯九。其神太。祭之桐木鱼九，元酒，具清酒搏脯。衣白衣。他如春。以庚、辛日为大白龙一，长九丈，居中央；为小龙八，各长四丈五尺，於西方，皆西乡，其相去九尺。鳏者九人，皆斋三日，服白衣而舞之。司马亦斋三日，衣白衣而立之。虾池方九尺，深一尺。他如前。冬，舞龙六日，祷於名山以助之。家人祠井。毋壅水。为四通之坛於邑北门之外，方六尺，植黑缯六。其神元冥。祭之以黑狗子六，元酒，具清酒搏脯。祝斋三日，衣元衣，祝礼如春。以壬、癸日为大黑龙一，长六丈，居中央；又为小龙五，各长三丈，於北方，皆北乡，其相去六尺。老者六人，皆斋三日，衣黑衣而舞之。尉亦斋三日，服黑衣而立之。虾池皆如春。四时皆庚子日，令吏民夫妇皆偶处。凡求雨大体，丈夫欲藏而居，女子欲和而乐。”应龙有翼。《法言》曰：“象龙之致雨，艰矣哉，龙乎！龙乎！”《新论》曰：“刘歆致雨，具作土龙，吹律，及诸方术，无不备设。谭问：‘求雨所以为土龙，何也？’曰：‘龙见者，辄有风雨兴起，以迎送之，故缘其象类而为之。’”
    武帝元封六年，旱。女子及巫、丈夫不入市（董仲舒奏江都王云：“求雨之方，损阳益阴。愿大王无收广陵女子为人祝者一月租，赐诸巫者。诸巫母大小皆相聚於郭门，为小坛，以脯酒祭；女独择宽大便处移市，市使无内丈夫，丈夫无得相从饮食；令吏妻各往视其夫，皆到即起，雨注而已。”）。
    成帝五年六月，始命诸官止雨，朱绳反萦社，击鼓攻之。是後水旱常不和。（干宝曰：“朱丝萦社。社，太阴也；朱，火色也；丝，属离。天子伐鼓於社，责群阴也；诸侯用币於社，请上公也；伐鼓於朝，退自责也。此圣人厌胜之术也。”）
    《汉旧仪》：“孟夏，龙见而始雩，坛在城东南，引龟山为沂水，至坛西南行，曰水曲中，坛上舞雩。旧制，求雨，太常祷天地、宗庙、社稷、山川已塞，各如具常祭牢礼。四月立夏後旱，乃求雨，祷求雨到七月毕，塞之。秋、冬、春三时，不求雨。”
    按：汉世未尝举雩祀。《通典》谓汉承秦灭学，正雩礼废，而《汉旧仪》以为有雩坛，且指龟山、沂水以言其所，即《论语》言曾点、樊迟所游之地，盖鲁国祀天之所，去汉都甚远，非国城南郊之外也。然汉人举祀事，大概多即前代旧祀之地，如雍五祀上帝，则因秦所建，其他如作明堂奉高旁，祀后土汾阴之类，皆以为古者尝於其地祠祭。然则岂鲁沂水之雩坛旧趾尚存，汉曾就其地立坛举雩祀邪？
    後汉制：自立春至立夏尽立秋，郡国上雨泽。若少，府郡县各扫除社稷；其旱也，公卿官长以次行雩礼以求雨（何休注《公羊传》曰：“君亲之南郊，以六事谢过自责，使童男女各八人舞而呼雩，故谓‘雩’也。”《春秋繁露》曰：“大旱雩祭而请雨，大水鸣鼓而攻社，天地之所为，阴阳之所起。或请焉，或攻焉，何也？曰：大旱，阳灭阴也。阳灭阴者，尊厌卑也。固其义也，虽太甚，拜请之而已，敢有加也？大水者，阴灭阳也。阴灭阳者，卑胜尊也。以贱陵贵者逆节，故鸣鼓而攻之，朱丝而胁之，为其不义，此亦《春秋》之不畏强御也。变天地之位，正阴阳之序，贞行其道而不忌其难，义之至也。”）。闭诸阳，衣皂，兴土龙（《山海经》云：“大荒东北隅中有山，名凶犁土邱。应龙处南极，杀蚩尤与夸父，不得复上，故下数旱。旱而为应龙之状，乃得大雨。”郭璞曰：“今之土龙，本此，气应则自然冥感，非人所能为也），立土人舞僮二佾，七日一变如故事。反拘朱索社，伐朱鼓，祷赛以少牢如礼。
    晋武帝咸宁二年春，旱。因後汉旧典，诸旱处广加祈请。五月，祈雨於社稷、山川。
    穆帝永和时，议制雩坛於国南郊之旁，依郊坛近远（阮谌云：“坛在已地，按得卫宏《汉仪》，称鲁人为雩坛在城东南。诸儒所说皆云‘坛’，而今作‘单’。《论语》樊迟从游於舞雩之下，鲁城东南有旧迹存。”），祈上帝，百辟。旱则祈雨，大雩社稷、山林、川泽。舞僮八佾六十四人，皆元服，持羽翳而歌《汉》之诗。
    戴邈议云：“周冬及春夏旱，礼有祷无雩。夫旱日浅则灾微，日久则灾甚。微则祈小神、社稷之属，甚乃大雩帝耳。按《春秋左传》之义，春夏无雨未成灾，雩而得雨，则书雩；不得雨，则书旱，明灾成也。然则始雩未得便告饥馑之甚，为歌哭之请。”
    博士议：“《汉》之诗，宣王承厉王拨乱遇灾而惧，故作是歌。今晋中兴，奕叶重光，岂比周人耗ル之辞乎？汉、魏之代，别造新诗。晋室太平，不必因故。”司徒蔡谟议曰：“圣人迭兴，礼乐之制，或因或革。《汉》之诗，兴於宣王，今歌之者，取其修德禳灾，以和阴阳之义，故因而用之。”
    齐明帝建武二年，旱，雩，以武帝配飨於雩坛。
    祠部郎中何佟之议曰：“皇齐以武帝配五精於明堂，今亦宜配飨於雩坛矣。今武帝遏密未终，自可不奏乐；至於旱祭舞雩，盖是嗟吁之义，既非欢乐，此不涉嫌。祝史称祠，仰祈灵泽，舞雩无阙。”
    梁武帝天监元年，有事雩坛（坛於南郊之左，高及广轮四丈，周十二丈，四陛）。帝以为雨既类阴，而求之正阳，其谬已甚。东方既非盛阳，而为生养之始，则雩坛应在东方，祈晴亦宜此地。遂移於东郊。
    十年，帝又以雩祭燎柴，以火祈水，於理为乖，於是停用柴燎，从坎瘗典（时仪曹郎朱异议曰：“按周宣《汉》之诗，毛注有瘗埋之文，不见燎柴之说。若以五帝必柴，则明堂又无其事。”）。
    大同五年，又筑雩坛於籍田兆内。四月後旱，则祈雨，行七事（一、理冤狱及失职者；二、赈寡孤独；三、省徭轻赋；四、举进贤良；五、黜退贪邪；六、命会男女，恤怨旷；七、彻膳羞，施乐县而不作），天子降法服。七日，乃祈社稷；七日，乃祈山林、川泽常兴雨者；七日，乃祈群庙之主於太庙；七日，乃祈古来百辟卿士有益於人者；七日，乃大雩，祈上帝，遍祈前祈所有事者。大雩礼於坛，用黄牯牛一。祈五天帝及五人帝于其上，各依其方，以太祖配，位於青帝之南，五官配食於下。七日乃去乐。又遍祈社稷、山林、川泽，就故地处大雩。国南除地为单，舞僮六十四人，皆衣元衣，为八列，各执羽翳，每列歌《汉诗》一章而舞。旱而祈澍，则报以太牢，皆有司行事（唯雩则不报也）。若郡县邑旱请雨，则五事同时并行（五事谓“黜退贪邪”以上如前）。守令皆斋洁三日，乃祈社稷。七日不雨，更斋祈如初。三变仍不雨，复斋祈其界山林、川泽常兴雨者。祈而澍，亦各有报。
    陈因梁故事，武帝时，以德皇帝配；废帝以文帝配。牲用黄牯牛，而以清酒四升洗其首。其坛单配享歌舞皆如梁礼。天子不亲奉，则太宰、太常、光禄行三献礼，其法皆采齐建武二年旧典。
    後魏文成帝和平元年四月，旱。诏州郡於其界内，神无大小，悉洒扫荐以酒脯。年登之後，各随本秩，祭以牲牢。
    北齐以孟夏龙见而雩，祭太微宫五精帝於南郊之东。为圆坛，广四十五尺，高九尺，四面各一陛。为三外营，相去深浅，并燎坛，一如南郊。若建午、申、未之月不雨，则使三公祈五帝於雩坛。礼用玉帛，有燎，不设乐，选伎工端洁善讴咏者，使歌《汉》之诗於坛南，其仪如郊礼。
