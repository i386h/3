<!-- { "loadSidebar": true } -->
    元帝为琅琊王，将即极位告庙，王导书问贺循云：“或谓宜祭坛拜受天命者，或谓直当称亿兆群臣告四祖之庙而行者，若尔，当立行庙。王今固辞尊号，俯顺群情，还依魏晋故事。然魏晋皆禀命而行，不知今进玺当云何？”循答曰：“愚谓告四祖之庙而行。《蜀书》，刘先主初封汉王时，群臣共奏上勋德，承以即位。今虽事不正同，然议可方论。”（导又书曰：“得刁仆射书曰：‘如此，京兆是宣帝祖，章郡是父也。至惠帝为七庙；至怀帝，京兆府君应落。’想足下亦是识。刁侯不欲告惠、怀二帝，不知於礼云何？”循答曰：“古礼及汉氏之初，皆帝帝异庙。即位大事，谒於太祖。故晋文朝於武宫，汉文谒於高庙也。至光武之後，唯有祖宗两庙而已。祖宗两庙，昭穆皆共堂别室。魏晋依之，亦唯立一庙。则一庙之中，苟在未毁，恐有事之日，不得偏有不告。然人不详太庙定议，不敢必据欲依古礼，惟告宣帝一庙。今意以祖宗非一，且太庙合共。事与古异，不得以古礼为断。”）
    太常问：“今封建诸王，为告庙不？知告，庙册与告诸王同异？祝文同不？当以竹册白简？隶书篆书也？”博士孙毓议：“按《尚书 洛诰》：‘王命作册，逸祝册，惟告周公其後。’谓成王巳冠，命立周公後，作为册书《逸诰》，以告伯禽也。又周公请命於三王，乃内册於金之匮中。今封建诸王，裂土树藩，为册告庙，篆书竹册，执册以祝讫，藏於庙；及封王之日，又以册告所封之王。册文不同，前以言告庙，祝文当竹册篆书，以为告庙册，册之文即祝辞也。旧告封王、告改年号故事，事讫，皆当藏於庙，以皆为册书。四时享祀祝文，事讫，不藏，故但礼称祝文，尺一白简隶书而已。”又王珉议云：“中朝大事告天地，先郊後庙。”徐邈云：“天子将出，类乎上帝，造乎祢。如此次则宜先告郊也。”按元帝大兴元年，诏曰：“当先告庙，出便南郊，先人事而後天理，自亲及尊邪？”虞先云：“武王克商，先祭後郊。”贺循议：“告谥南郊，不当用牲。然先告代祖谥於太庙，复有用牲，於礼不正，理不应有牲。告郊庙皆不用牲，牲唯施於祭及祷耳。”徐邈又议云：“按武帝永熙元年，告谥南郊用牲。自江左以来，哀帝兴宁中，简文咸安中告谥，并苍璧制币，告立太子、太孙（邈与范甯书，问：“告定用牲否？《礼》，郊牲在涤三月，此谓常祀耳。宗庙告牲，亦不展刍豢，日既逼，不容得备。又《礼》郊特牲，在涤宫，而稷牛唯具。《传》曰：‘帝牛不吉，则卜稷牛而用之’，如无复九旬之别也。谓今牲至则用，当无疑否？”范甯答云：“《礼》，郊牲必在涤三月。《公羊传》‘养二卜’。二卜者，谓本卜养二牲也。帝牲不吉，则卜稷牲；稷牲不吉，则不郊。盖所以敬天神而後人鬼也，无本郊不涤牲之礼。牲唯其用，非吾所闻也。凡告用制币，先儒有明义也。”）。”
    康帝立，准礼将改元。尚书下侍御史、太常主者、殿中属应告庙，其勒礼官并太史择吉日撰祝文及诸应所用备办，符到奉行。博士徐禅议曰：“按鲁文公之书即位也，僖公未葬。盖改元之道，宜其亲告，不以丧阙。昔代祖受终，亦在谅ウ。既正其位於天郊，必告成命於父祖。事莫大於正位，礼莫盛於改元。《传》曰：‘元，始也，首也，善之长也。’故君道重焉。谓应告。”尚书奏：“按惠帝《起居注》，改永熙二年为永平元年，使持节太尉石鉴告於太庙。前朝明准，不应革易。如禅仪（禅告文曰：“维建元元年正月日，子孝曾孙嗣皇帝讳，谨遣使持节兼太尉某官某甲，敢昭告於皇祖高祖宣皇帝：讳以眇身，属膺明命，为兆人主，惟神器之重，夙夜祗励。夫首元正位，改物承天，先王之典型，建国之大礼。今改咸康八年为建元元年，享祖宗之保，膺乾坤之休灵。敢荐告事，一元大武、芗合、芗萁、嘉荐、庶羞、清涤、清酌，明告於皇祖高祖宣皇帝、穆皇后张氏。尚飨。”告始祖庙等十一室，同辞也。）。”
    宋武帝永初元年六月，受晋禅，即皇帝位於南郊，设坛，柴燎告天。
    齐高帝建元元年四月，受宋禅，即皇帝位於南郊，设坛，柴燎告天。
    梁武帝天监元年四月，受齐禅，即皇帝位於南郊，设坛，柴燎告天（礼官仪，大事遍告七庙，事见下篇）。
    陈武帝永定元年十月，受梁禅，即皇帝位於南郊，柴燎告天。
    齐文宣帝天保元年五月，受魏禅，即皇帝位於南郊，升坛柴燎告天。
    周闵帝元年正月，受魏禅，即天王位柴燎告天。
    隋文帝开皇元年二月，受周禅，即皇帝位於临光殿，设坛於南郊，遣太傅、上柱国、邓公窦炽柴燎告天。是日，告庙。
    唐高祖武德元年五月甲子，帝受隋禅，即皇帝位於太极殿，命刑部尚书萧造兼太尉，告於南郊。
    宋太祖皇帝建隆元年正月，即位，差官告天地、社稷、群祀。祝文曰：维大宋建隆元年，岁次庚申，正月辛丑朔某日，嗣天子臣（御名）谨遣某官某，敢昭告於昊天上帝、皇地：天命不常，惟德是辅。神器大宝，猥集眇躬。钦眷命而不遑，励小心而昭事，灵贶下属，群情乐推。今月四日，已即皇帝位，改国号为大宋，乃改元建隆元年，不敢不告。尚飨。”又遣宗正少卿郭屺以即位告周高祖、世宗庙。
    嘉八年（时英宗已即位），翰林学士王论告天请谥事，言：“谨按《曾子问》曰：‘贱不诔贵，幼不诔长，礼也。唯天子称天以诔之。’《春秋 公羊》说，读诔制於南郊，若云受之於天。然乾兴元年夏，既定真宗皇帝谥，其秋始告天於圜丘。史臣以为天子之谥当集中书、门下、御史台五品以上，尚书四品以上，诸司三品以上，於南郊告天，议定然後连奏以闻。近制唯词臣撰议，即降诏命，庶僚不得参闻，颇违称天之义。臣今拟上先帝之尊谥，欲望明诏有司，稽详旧典，先之郊而後下臣之议，庶先帝之茂德休烈，有以信万世之传。”诏两制详议。翰林学士贾黯等议如奏，从之。
    神宗元丰时，详定礼文所言：“《曾子问》曰，凡告必用牲币，无亲告、祝之别。後世亲告之礼不行，故学者因有‘亲告用牲，史告用币’之文，又谓‘吉告用牲，凶则用币’，皆非《礼经》之制。请应亲祠告天地、宗庙、社稷，并依令用牲。”从之。
    高宗建炎元年五月一日，登极，告於昊天上帝。册文曰：“维靖康二年，岁次丁未，五月庚寅朔，嗣天子臣（御名）敢昭告於昊天上帝：金戎乱华，二帝北狩，天支戚属，混於穹居，宗社罔所凭依，夷夏罔知攸主。臣（御名）以道君皇帝之子，奉宸旨以总六师；握大元帅之权，倡义旅而先诸将。冀清京邑，迎复两宫。而百辟卿士、万邦黎献，谓人思宋德，天眷赵宗，宜以神器属臣（御名）。辞之再四，惧不克负荷，贻羞於来世。九州四海，万口一辞，咸曰不可稽皇天之宝命。栗栗震惕，敢不钦承。尚祈阴相，以中兴於宋祚。”
    绍兴三十二年六月十四日（孝宗即位，未改元），以皇帝登极，奏告天地、宗庙、社稷、景灵宫、天庆观、报恩光孝观、泰一宫、诸陵、绍兴两攒宫。
    是日，皇帝前後殿不视事。其奏告行事官差宰执或侍从官，内太庙、别庙、诸陵差南班宗室节度使以上，两攒宫就差绍兴府南班宗室。馀官及致斋降香祝等，皆依常奏告之礼。其後应奏告并如例。
    淳熙十六年二月五日（光宗即位，未改元），以皇帝登极，奏告天地、宗庙、社稷、景灵宫、诸宫观、诸陵、攒宫。
    绍熙五年七月五日（宁宗即位，未改元），以皇帝登极，奏告如孝、光两朝礼。
    按《国朝会要 告礼门》总序称：“祖宗以来，登位则有告祭。而所记累朝排年告祭之礼，则惟昌陵受禅创业、思陵南京中兴有之。此後则惟孝宗、光宗、宁宗登极有告祭之礼，而太宗以下皆无之。岂轶其纪邪，或孝、光、宁三帝以受内禅故行之，而累朝以谅ウ不克行邪？又即位之後，即亲见於宗庙，行飨祀礼，亦惟孝、光二帝行之，累朝则皆以谅ウ阙其礼云。”
    ○告祭下（巡狩　征伐）
