<!-- { "loadSidebar": true } -->
    水心叶氏曰：“为国之要，在於得民，民多则田垦而税增，役众而兵强。田垦税增，役众兵强，则所为而必从，所欲而必遂。是故昔者战国相倾，莫急於致民，商鞅所以坏井田开阡陌者，诱三晋愿耕之民以实秦地也。汉末天下殚残，而三国争利，孙权搜山越之众以为民，至於帆海绝徼，俘执岛居之夷而用之。诸葛亮行师，号为秉义，不妄虏获，亦拔陇上家属以还汉中。盖蜀之亡也，为户二十四万，吴之亡也，为户五十馀万，而魏不能百万而已。举天下之大，不当全汉数郡之众。然则因民之众寡为国之强弱，自古而然矣。今天下州县，直以见入职贡者言之，除已募而为兵者数十百万人，其去而为浮屠、老子及为役而未受度者，又数十万人，若此皆不论也。而户口昌炽，生齿繁衍，几及全盛之世，其众强富大之形，宜无敌於天下。然而偏聚而不均，势属而不亲，是故无垦田之利，无增税之入，役不众，兵不强，反有贫弱之实见於外，民虽多而不知所以用之，直听其自生自死而已。而州县又有因其丁中而裁取其绢价者，此其意岂以为民不当生於王之土地而征之者欤？夫前世之致民甚难，待其众多而用之，有终不得者，今欲有内外之事，因众多已成之民，率以北向，夫孰敢争者！而论者曾莫以为意，此不知其本之甚者也。以臣计之，有民必使之辟地，辟地则增税，故其居则可以为役，出则可以为兵。而今也不然，使之穷居憔悴，无地以自业。其驽钝不才者，且为浮客，为佣力，其怀利强力者，则为商贾，为窃盗，苟得旦暮之食，而不能为家。丰年乐岁，市无贵粜，而民常患夫斗升之求无所从给。大抵得以税与役自通於官者不能三之一，有田者不自垦，而能垦者非其田，此其所以虽蕃炽昌衍，而其上不得而用之也。呜呼！亦其势之有不得不然者矣。夫吴越之地，自钱氏时独不被兵，又以四十年都邑之盛，四方流徙尽集於千里之内，而衣冠贵人不知其几族，故以十五州之众，当今天下之半。计其地不足以居其半，而米粟帛之直三倍於旧，鸡豚、菜茹、樵薪之鬻五倍於旧，田宅之价十倍於旧，其便利上腴，争取而不置者，数十百倍於旧。盖秦制万户为县，而宋、齐之，山阴最大而难治，然犹不过三万，而两浙之县以三万户率者，不数也。夫举天下之民未得其所，犹不足为意，而此一路之生聚，近在畿甸之，十年之後，将以救之乎？夫迹其民多而地不足若此，则其穷而无告者，其上岂宜有不察者乎？田无所垦而税不得增，徒相聚搏取攘窃以为衣食，使其俗贪淫诈靡而无信义忠厚之行，则将尽弃而鱼肉之乎！噫！此不可不虑也。汉之末年，荆、楚甚盛，不惟民户繁实，地著充满，而材智勇力之士森然出於其中，孙、刘资之以争天下。及其更唐、五代，不复振起，今皆为下州小县，乃无一士生其者。而闽、浙之盛，自唐而始，且独为东南之望。然则亦古所未有也。极其盛而将坐待其衰，此岂智者之为乎？且其土地之广者，伏藏狐兔，平野而居虎狼，荒墟林莽，数千里无聚落，奸人亡命之所窟宅，其地气蒸郁而不遂；而其狭者，凿山捍海，レ决遗利，地之生育有限，民之锄耨无穷，至於动伤阴阳，侵败五行，使其地力竭而不应，天气亢而不属，肩摩袂错，愁居戚处，不自聊赖，则臣恐二者之皆病也。夫分闽、浙以实荆、楚，去狭而就广，田益垦而税益增，其出可以为兵，其居可以为役，财不理而自富，此当今之急务也。而论者则又将曰‘虑其因徙而生变’，夫岂有不变之术而未之思乎！抑听其自变者乎！”
    ○奴婢（佣赁　品官占户）
    《周官》：大宰以九职任万民，八曰臣妾，聚敛疏材。九曰民，无常职，转移执事（臣妾，男女贫贱之称。转徙执事，若今佣赁也）。
    《酒人》：奚三百人（古者从坐男女没入县官为奴，其少才知以为奚，今之侍史、官婢）。
    汉高祖令民得卖子。
    五年，诏民以饥饿自卖为人奴婢者，皆免为庶人。
    文帝劝务农桑，帅以俭节，未有兼并之害，故不为民田及奴婢为限。
    贾谊曰：“岁恶不入，请卖爵子。”又曰：“今人卖僮者，为之绣衣丝履，偏诸缘，纳之闲中，是古天子后服所以庙而不晏者也。”
    晁错劝帝募民徙塞下，募民以丁奴婢赎罪，及输奴婢欲以拜爵者。
    女子缇萦愿没入为官婢，以赎父罪。
    后四年，免官奴婢为庶人。
    武帝建元元年，赦吴楚七国帑输在官者（吴、楚七国反时，其首事者妻子没入为官奴婢，帝即位，哀而赦之）。
    《司马相如传》，卓王孙僮客八百人，程郑亦数百人。
    董仲舒说上曰：“宜少近古，限民名田，以赡不足，塞兼并之路，去奴婢，除专杀之威（不得专杀奴婢也）。”
    其後府库并虚，乃募民能入奴婢得以终身复，为郎增秩。
    杨可告缗遍天下（告民匿缗钱不算者），乃分遣御史、廷尉正监分曹往，即治郡国缗钱，得民财物以亿计，奴婢以千万数，其没入奴婢，分诸苑养狗马禽兽，及与诸官。官益杂置多（谓杂置官员，分掌众事），徙奴婢众，而下河漕度四百万石，及官自籴乃足。
    元帝时，贡禹言：“官奴婢十馀万，游戏无事，税良民以给之，宜免为庶人。”
    杜延年坐官奴婢乏衣食免官。
    今按：豪家奴婢，细民为饥寒所驱而卖者也。官奴婢，有罪而没者也。民以饥寒至於弃良为贱，上之人不能有以赈救之，乃复效豪家兼并者之所为，设法令其入奴婢以拜爵复役，是令饥寒之民无辜而与罪隶等也。况在官者十馀万人，而复税良民以养之，则亦何益於事哉！
    成帝永始四年，诏曰：“公卿列侯、亲属近臣多蓄奴婢，被服绮，其申饬有司，以渐禁之。”
    哀帝即位，诏曰：“诸侯王、列侯、公主、吏二千石及豪富民多蓄奴婢，田宅亡限，其议限例。”有司条奏：“诸侯王奴婢二百人，列侯、公主百人，关内侯、吏民三十人，年六十以上，十岁以下，不在数中。诸名田畜奴婢过品，皆没入县官。官奴婢年五十以上，免为庶人。”
    王莽名天下奴婢曰“私属”，不得买卖。
    光武建武二年五月，诏曰：“民有嫁妻、卖子欲归父母者，悉听之，敢拘执，论如律。”（下同）
    六年十一月，诏王莽时吏人没入为奴婢不应旧法者，皆免为庶人。
    七年，吏人遭饥乱，及为青徐贼所掠为奴婢、下妻，欲去留者，恣听之。敢拘制不还，以卖人法从事。
    十一年，诏曰：“天地之性人为贵，其杀奴婢，不得减罪。”
    八月癸亥，诏曰：“敢炙灼奴婢，论如律。所炙灼者为废民。”
    十月壬午，诏除奴婢射伤人弃市律。
    十二年三月，诏陇蜀民被掠为奴婢自讼者，及狱官未报，一切免为庶民。
    十三年十二月甲寅，诏益州民自八年以来被掠为奴婢者，皆一切免为庶民，或依为人下妻欲去者，恣听之。敢拘留者，比青、徐二州，以掠人法从事。
    十四年十二月癸卯，诏益、凉二州奴婢，自八年以来自讼在所官，一切免为庶，民卖者无还直。
    殇帝延平元年，诏诸官府、郡国、王侯家奴婢姓刘及疲癃羸老，皆上其名，务令实悉。
    安帝永初四年，诸没入为官奴婢者，免为庶人。
    晋武帝平吴之後，令王公以下得荫人以为衣食客及佃客，官品第一、第二者，佃客无过五十户，三品十户，四品七户，五品五户，六品三户，七品二户，八品、九品一户（详见《职官门》）。
    晋元帝太兴四年，诏曰：“昔汉二祖及魏武皆免良人，武帝时，凉州覆败，诸为奴婢亦皆复籍，此累代成规也。其免中州良人遭难为扬州诸郡僮客者，以备征役。”
    东晋寓居江左以来，都下人多为诸王公贵人左右佃客、典计、衣食客之类，皆无课役。官品第一、第二，佃客无过四十户，每品灭五户，至第九品五户。其佃皆与大家量分。其典计，官品第一、第二置三人，第三、第四置二人，第五、第六及公府参军、殿中监、监军、长史、司马部曲督、关外侯、材官、议郎以上一人，皆通在佃客数中。官品第六以上并得衣食客三人，第七、第八二人，第九品、举辇、迹禽、前驱、由基、强弩司马、羽林郎、殿中冗从虎贲、殿中虎贲、持椎斧武骑虎贲、持（色立反）冗从虎贲、命中武骑一人。其客皆注家籍。其课，丁男调布、绢各二丈，丝三两，绵八两，禄绢八尺，禄绵三两二分，租米五石，丁女并半之。男女年十六以上至六十为丁。男年十六亦半课，年十八正课，六十六免课。其男丁每岁役不过二十日。又率十八人出一运丁役之。其田，亩税米二升。盖大率如此。其度量，三升当一升，秤则三两当今一两，尺则一尺二寸当今一尺。
    按：此即汉人封君食邑户之遗意。然汉不过每户岁赋二百钱，而此所赋乃过重者，盖封君所得只是口赋，而汉人有田者官别赋之；晋以来人皆授田，无无田之户，是以户赋之入於公家及私属皆重。又一品所占不过四十户，非汉列侯动以千户万户计者比也。
    後魏令：每调奴任耕、婢任绩者，八口当未娶者四；耕牛十头当奴婢八（详见《田赋门》）。
    孝文太和九年，诏均天下人田：诸男夫十五以上，受露田四十亩，妇人二十亩，奴婢依良。诸麻布之土，男夫及课，别给麻田十亩，妇人五亩，奴婢依良。皆从还受之法（详见《田赋门》）。
    周武帝保定五年，诏江陵人年六十五以上为官奴婢者已令放免，其公私奴婢年七十以外者，所在官私赎为庶人。
    建德元年，又诏江陵所获俘虏充官口者，悉免为百姓。
    容斋洪氏《随笔》曰：“元魏破江陵，尽以所俘士民为奴，无问贵贱，盖北方夷俗皆然也。自靖康之後，陷於金虏者，帝子王孙、宦门士族之家尽没为奴婢，使供作务。每人一月支稗子五斗，令自春为米，得一斗八升，用为糇粮；岁支麻五把，令缉为裘。此外更无一钱一帛之入。男子不能缉者，则终岁裸体，虏或哀之，则使执爨，虽时负火得暖气，然才出外取柴归，再坐火边，皮肉即脱落，不日辄死。惟喜有手艺如医人、绣工之类，寻常只团坐地上，以败席或芦籍衬之。遇客至开筵，引能乐者使奏技，酒阑客散，各复其初，依旧环坐刺绣，任其生死，视如草芥云。
