<!-- { "loadSidebar": true } -->
    临安府  春秋越国之西境（越国西北至语儿，在今吴郡嘉兴县南，与吴分界），後属楚（按周显王四十六年，楚威王伐越，破之，杀其王无︹，尽取其地，至於浙江之北）。秦、汉并属会稽郡。後汉顺帝以後，属吴郡。晋属吴兴、吴二郡地，宋、齐、梁因之。陈以为钱塘郡。隋平陈，置杭州。炀帝初州废，置馀杭郡。唐为杭州，或为馀杭郡，大都督，镇海军节度。属江南道。领县八（钱塘、富阳、临安、於潜、唐山、紫溪、盐官、新城）。宋淳化五年，改宁海军节度；升南新场为县。属浙西路，领浙西兵马钤辖。崇宁五年，省南新县为镇，入新城。建炎三年，高宗自建康幸杭，升临安府，以为行在所，以州治为行宫，以祥符寺基改建府治。如兴五年兼浙西安抚使。贡绫、藤纸。领县九，治钱塘、仁和。钱塘（汉县。有灵隐山、胥山、秦望山、钱塘湖）仁和（梁钱江县，宋改）於潜（隋县。有天目山）馀杭（汉县。有由拳山）富阳（晋县。有阳平山）盐官（唐县，有临平湖）临安（唐县，梁时，吴越王奏置衣锦军。宋改顺化军，後废军复为县）昌化（唐唐山县。有紫溪）新城（唐县）。
    严州  春秋时属吴，後属越，又属楚。秦为障郡地。汉为丹阳郡地。後汉以後，并属吴郡。梁、陈为新安郡。隋平陈，废郡，置睦州（以俗阜人和、内外辑睦为义）；炀帝置遂安郡。唐置睦州，或为新定郡。属江南道。领县六（宋同）。宋为遂安军节度，宣和元年，升建德军节度；三年，改为严州。属浙西路。贡白、簟。领县六，治建德。建德（唐县。有乌龙山、七里濑）桐庐（隋县。有桐君山、严子陵钓台、桐溪）寿昌（唐县。有燕山、寿昌溪）遂安（隋县。有武强溪）分水（唐县。有天目溪）青溪（唐县。有新安江）。
    绍兴府  禹会诸侯於会稽之山。至少康，封少子无馀於会稽，号曰於越，即此地。至周显王时，为楚所破，其浙江南之地，越犹保之，而臣服於楚。秦属会稽郡，汉因之。後汉顺帝时，分浙江以西为吴郡，以东为会稽郡。晋为会稽国。宋为会稽郡，常置东扬州（治於此），寻罢州。齐因之。梁又加置东扬州。隋平陈，改为越州，置总管府。炀帝时，复为会稽郡。唐为越州，或为会稽郡，镇东军节度。属江南道。领县七（会稽、山阴、诸暨、剡、馀姚、萧山、上虞）。晋时，吴越王钱元奏置新昌县。宋大观初，升为帅府，属浙东路，领浙东兵马钤辖。绍兴初，升为绍兴府，置浙东安抚司。贡越绫、轻庸纱、纸。领县八：治会稽、山阴。会稽（隋县。有会稽山、秦望山、射的山、若耶溪、禹穴）山阴（唐县。有涂山、龟山、兰渚、鉴湖）嵊（唐剡县，宣和改。为剡溪）诸暨（汉县。有浣江、暨浦）上虞（唐县。有上虞江、运河）馀姚（唐县。有馀姚江）萧山（唐县。有浙江、运河）新昌（晋县。有沃洲山）。
    庆元府  本会稽郡之贸阝县（贸阝，莫候反）。唐开元中，分置明州，或为馀姚郡，以境内四明山为名。属江南道。领县四（贸阝、奉化、慈溪、翁山）。梁时，吴越王钱Α奏置望海县。宋为奉国军节度，属浙东路。熙宁六年，析鄞县地置昌国县。绍熙五年，升为庆元府。置沿海制置司。贡绫、乾山蓣、乌赢鱼骨。领县六，治鄞。鄞（古甬东地，唐贸阝县。有四明山、广德湖）奉化（唐县）慈溪（唐县。有句馀山）象山（唐县）定海（梁望海县，宋改。有候涛山、大浃水）昌国（居海心）。
    台州  春秋及战国时属越。秦汉属会稽郡，亦东瓯之境。武帝时，闽越为东瓯，徙国於江、淮之。其地属会稽郡东部都尉（治於此）。後汉亦属会稽郡。吴置临海郡，晋、宋、齐、梁因之。隋平陈废，属永嘉郡。唐武德四年，平李子通，置海州。五年，改为台州（因天台山为名）。或为临海郡。属江南道。领县五（宋同）。宋属浙东道。贡甲香、金漆、鲛鱼皮。领县五，治临海。临海（吴县。有括苍山，始丰溪）黄岩（唐县。有黄岩山）天台（唐唐兴县，梁改今名。有天台山）仙居（唐乐安县，宋改。有永安溪）宁海（唐县。有桐柏山）。
    处州  春秋、战国时并属越。秦、汉属会稽郡，亦东瓯之地。晋分置永嘉郡，宋、齐因之。隋平陈，改为处州。炀帝时，复置永嘉郡。唐改为处州，或为缙郡（因山为名）。属江南道。领县六（宋同）。宋属浙东路。贡绵、黄连。领县六，治丽水。丽水（唐县。有括苍山、丽溪、恶溪）龙泉（唐县）遂昌（唐县。有梧桐溪）缙（唐县。有缙山、好溪）青田（唐县。有青田溪）松阳（吴县。有玉桂山）。
    温州  春秋、战国时并属越。秦、二汉为会稽郡之东境。晋为临海郡地，明帝分属永嘉郡。宋以後因之。隋平陈废，炀帝初，又属永嘉郡。唐上元二年，分置温州。或为永嘉郡。属江南道。领县四（永嘉、安固、横杨、乐城）。晋为静海军节度，宋属浙东路。贡鲛鱼皮、蠲纸。领县四，治永嘉。永嘉（东瓯地。隋县。有石室山、永嘉江）瑞安（唐县。有仙岩山）乐清（唐乐城县，梁时改）平阳（唐横杨县，梁改）。
    婺州  春秋、战国时并越地。秦属会稽郡。二汉置会稽西部都尉（治於此）。吴置东阳郡，晋、宋、齐皆因之。梁、陈置金华郡。隋平陈，置婺州（以当天文婺女之分为名）。炀帝初州废，置东阳郡。唐为婺州，或为东阳郡。属江南道。领县七（宋同）。晋为武胜军节度。宋改保宁军节度，属浙东路。贡绵、藤纸。领县七，治金华。金华（隋县。有金华山、东阳江）东阳（唐县）义乌（唐县。有义乌溪）兰溪（唐县。有兰溪）永康（隋县。有永康溪）武义（吴县）浦江（唐浦阳县。有浦阳江）。
    衢州  本婺州地。唐武德四年，平李子通，分置衢州（州西有三衢山），七年废。垂拱二年，复置衢州。或为信安郡。属江南道。领县四（西安、龙邱、须江、常山）。宋太平兴国六年，升开化场为县。属浙东路。贡绵、藤纸。领县五，治西安。西安（唐县。有信安溪）江山（唐须江县，钱王改。有骑石山、江郎山）龙游（唐龙邱县，钱王改。有姑蔑城）常山（唐县。有三衢山、江）开化（有马金溪）。
    江州  《禹贡》荆、扬二州之境。《禹贡》扬州曰“彭蠡既潴”，荆州曰“九江孔殷”。今彭蠡湖在郡之东南（五十二里），九江在郡之西北（今九江在郡镇之北，彭蠡在今迤东。江水西自江夏郡永兴县流入。《尚书 禹贡》曰：“九江孔殷。”孔安国注云：“江分为九道，甚得地势之中。”按张须《九江图》云：“九江参差，随水势而分。其有洲，或长或短，百里至五十里。始别於鄂陵，终会於江口。一云白乌江，二云白蚌江，三云乌土江，四云嘉靡江，五云川江，六云三里江，七云菌洲江，八云沙是汀，九云廪江。”《浔阳记》云：“九江在浔郡北，五里名曰乌江，远则百馀里，是大禹所疏，桑落洲上下三百馀里合流。”）则彭蠡以东为扬州，九江以西为荆州。春秋属楚。秦属九江郡。二汉属庐江、豫章二郡地。晋初，属庐江、武昌二郡，後割荆、扬二州而置江州（初治豫章，後治於此），後又置浔阳郡。宋、齐亦为浔阳郡，皆置江州（领郡九，治於此）。中流襟带，常为重镇。隋置九江郡。唐改为江州，或为浔阳郡。属江南道。领县三（浔阳、彭泽、都昌）。南唐为奉化军节度，置瑞昌、湖口、东流三县。宋太平兴国三年，升星子镇为县，以东流属池州。七年，以星子、都昌二县隶南康军。属江东路，中兴後，改属江西路。其地本武昌之柴桑县，後以江北之浔阳，并柴桑而立郡，又自江北徙治江南，改为江州，实非古江州也。今州在江之南，浔水在蕲州，亦不得为浔阳（矣朱文公《九江辨》最详）。贡母、石斛。领县五，治德化。德化（唐浔阳县，南唐改。有九江、庐山、柴桑山、大孤山、栗里）彭泽（隋县。有马当山、石门山、小孤山）德安（南唐县。有石鼓山、敷山水）瑞昌（南唐县）湖口（南唐县。有孤山、大江）。
    南康军  宋太平兴国七年，以江州星子县建为军，又以都昌及洪州建昌二县来属。属江东路。贡茶芽。领县三，治星子。星子（本星子镇。有庐山、宫亭湖、彭蠡湖）都昌（唐县。有苏山、五柳馆）建昌。
    洪州  春秋、战国时并属楚。秦为九江郡（汉改九江郡为淮南国）。汉高帝分淮南国置豫章郡（今南康、庐陵、宜春、鄱阳、浔阳、临川、豫章郡地，尽属汉豫章），吴芮为长沙王，兼得其地。後汉亦为豫章郡，晋因之。东晋置江州（始於此）。宋、齐以後，并为豫章郡。隋平陈废郡，置洪州。炀帝初废州，置豫章郡。唐为洪州，或为豫章郡（後避代宗讳，止称章郡），上都督府，镇南军节度。属江南道。领县七（南昌、丰城、高安、建昌、新吴、武宁、分宁）。南唐以高安属筠州，又置靖安县。宋太平兴国六年，析南昌置新建县。七年，以建昌属南康军。属江西路。领江西路安抚兵马钤辖。贡葛。领县八，治南昌、新建。南昌（唐县。有南昌山、武阳水、宫亭湖）新建（有西山、章水）奉新（唐新吴县，南唐改。有华林山）丰城（晋县。有丰水）分宁（唐县。有旌阳山、修水）靖安（南唐县）武宁（唐县。有东津水）进贤（崇宁二年，以南昌县进贤镇升为县）。
    抚州  战国时属楚。秦属九江郡。二汉属豫章郡。吴分置临川郡，晋、宋、齐、梁、陈皆因之。隋平陈，置抚州。炀帝时废州，置临川郡。唐为抚州，或为临川郡。属江南道。领县四（临川、南城、崇仁、南丰）。吴昭武军节度。南唐以南城置建武军。宋开宝三年，升宜黄场为县。淳化二年，以南丰属建昌军。五年，升金场为县。属江西路。贡葛。领县四，治临川。临川（隋县。有临川水）崇仁（隋县。有宝唐水）宜黄（宋县。有宜黄水）金（宋县。有金）。
