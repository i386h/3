<!-- { "loadSidebar": true } -->
    致堂胡氏曰：“天子七庙，致其诚敬足矣，而又作原庙，云益广大孝之本，则通之妄也。其言曰‘人主无过举’，有七庙又作原庙，非过举乎？且衣冠出游，於礼何据？《中庸》记宗庙之礼，陈其宗器，设其裳衣，非他所也，谓庙中也；非他时也，谓祭祀之时也。今以死者衣冠月出游之，於礼亵矣。然则通所以谏帝者，无一而当，则不若帝以数跸烦民，而筑复道之为是也。使後世有致隆於原庙，而简於太庙者，则通说启之矣。”
    杨氏曰：“叔孙通既谏汉惠帝作复道，又请以复道为原庙，益广大孝之本。以一时率尔之言，立千万世不易之制，其言欲益广大孝之本，不知宗庙之轻，自此始也。夫宗庙之礼贵乎严而不欲其亵，人主事宗庙之心欲其专不欲其分。既有宗庙，又有原庙，则事死如事生，事亡如事存之心有所分矣。宗庙之体极乎严，原庙之体几乎亵。人情常惮於严，而安於亵，则藏祀之礼反移於原庙，故宗庙之礼虽重而反为虚文矣。如李清臣所谓略於七庙之室，而祠於佛老之侧，穷土木之巧，殚金碧之彩，作於盛暑累月而後成，费以十钜万，礼官不议而有司不言；及其成也，不为木主而为之象，不为尝之祀，而行一酌之奠之礼。又杨时所谓舍二帝三王之正礼，而从一缪妄之叔孙通是也。抑又有大不安於心者，圣明相继，仁孝爱敬之至，通乎神明，而宗庙之礼未尝亲祀，遣大臣摄行时享，夫岂仁圣之本心哉！盖既有宗庙，又有原庙，则心分而不专。末既有所重，则本必有所轻，其势然也。”
    先公曰：“成周之制，不惟镐京有庙，岐周、洛邑皆有焉。于周受命，自召祖命，是岐周有庙也。盖岐是周之所起，有旧庙在焉。周公城洛邑祀文王，是洛邑有庙也。盖营洛而持为庙焉。先王立庙未有无故者，亦未尝立两庙於京师。”
    五年，帝思高祖之志乐沛，以沛宫为高祖庙，高祖所教歌儿百二十人皆令为吹乐，後有阙，辄补之。
    《汉旧仪》，高庙盖地六顷三十亩四步，堂上东西五十步，南北三十步。祠日立九旗，堂下撞千石钟十枚，声闻百里。寝庙者象生，有衣冠、履带、几杖，起居日四上食，卧床帷帐。原宗庙者，朝廷行大礼封拜，诸侯王酎金。原宗庙在北城外，游衣冠，尝百果。
    文帝四年，作顾成庙（服虔曰：“庙在长安城南，文帝作。”应劭曰：“文帝自为庙，制度卑狭，若顾望而成，犹文王灵台不日成之，故曰顾成。”如淳曰：“身存而为庙，若《尚书》之《顾命》也。景帝庙号德阳，武帝庙号龙渊，昭帝庙号徘徊，宣帝庙号乐游，元帝庙号长寿，成帝庙号阳池。”）。
    景帝元年冬十月，诏曰：“盖闻古者祖有功宗有德（师古曰：“祖，始也，始受命也。宗，尊也，有德可尊。”），制礼乐各有由。歌者，所以发德也；舞者，所以明功也。高庙酎（张晏曰：“正月旦作酒，八月成，名曰酎。酎之言纯也。至武帝时，因八月尝酎会诸侯庙中，出金助祭，所谓酎金也。”师古曰：“酎，三重酿，醇酒也，味厚，故以之荐宗庙。酎，音直枚反。”），奏《武德》、《文始》、《五行》之舞（孟康曰：“《武德》，高祖所作也。《文始》，舜舞也。《五行》，周舞也。《武德》者，其舞人执干戚。《文始舞》执羽。《五行舞》，冠冕衣服法五行色。见《礼乐志》。”）。孝惠庙酎，奏《文始》、《五行》之舞。孝文皇帝临天下，通关梁，不异远方（张晏曰：“孝文十二年，除关不用传，令远近若一。”）；除诽谤，去肉刑，赏赐长老，收恤孤独，以遂群生（遂，成也，达也）；减耆欲，不受献（耆，音嗜），罪人不帑（苏林曰：“刑不及妻子。”师古曰：“帑，与孥同。”），不诛亡罪，不私其利也；除宫刑，出美人，重绝人之世也。朕既不敏，弗能胜识（师古曰：“敏，材智速疾也。胜识，尽知之。”）。此皆上世之所不及，而孝文皇帝亲行之（师古曰：“上世，谓古昔帝王。”）。德厚侔天地，利泽施四海，靡不获福。明象乎日月，而庙乐不称，朕甚惧焉。其为孝文皇帝庙为《昭德》之舞，以明休德。然後祖宗之功德，施於万世，永永无穷，朕甚嘉之。其丞相、列侯、中二千石、礼官具礼仪奏。“丞相臣嘉等奏曰（申屠嘉）：“陛下永思孝道，立《昭德》之舞以明孝文皇帝之盛德，皆臣嘉等愚所不及。臣谨议：世功莫大於高皇帝，德莫盛於孝文皇帝。高皇帝庙宜为帝者太祖之庙，孝文皇帝庙宜为帝者太宗之庙。天子宜世世献祖宗之庙。郡国诸侯宜各为孝文皇帝立太宗之庙。诸侯王列侯使者侍祠天子所献祖宗之庙。（张晏曰：“王及列侯岁时遣使诣京师侍祠助祭。”如淳曰：“若光武庙在章陵，南阳太守称使者往祭是也。不使侯王祭者，诸侯不得祖天子。凡临祭宗庙皆为侍祭。”师古曰：“张说是也。既云天子所献祖宗之庙，非谓郡国之庙也。”）请宣布天下。”制曰“可。”中元四年春三月，起德阳宫（臣瓒曰：“是景帝庙也。帝自作之，讳不言庙，故言宫。”）。
    武帝建元六年春二月，辽东高庙灾。夏四月，高园便殿火（师古曰：“凡言便殿、便室、便坐者，皆非正大之处，所以就便安也。园者，於陵上作之，既有正寝以象平生正殿，又立便殿为休息闲宴之处耳。说者不晓其意，乃解云便殿、便室皆是正名，斯大惑矣。寻石建、韦元成、孔光等《传》，其义可知。便读如本字。”）。上素服五日。
    董仲舒对曰：“《春秋》之道，举往以明来。按《春秋》，鲁定公、哀公时，季氏之恶已熟，而孔子之圣方盛，夫以盛圣而易熟恶，季孙虽重，鲁君虽轻，其势可成也。故定公二年两观灾，哀公三年桓宫、宫灾，四年亳社灾。两观、桓庙、亳社四者皆不当立，天皆燔其不当立者，以示鲁欲其去乱臣，而用圣人也。今高庙不当居辽东，高园殿不当居陵旁，於礼亦不当立，与鲁所灾同。天灾若语陛下，视亲戚贵属在诸侯远正最甚者，忍而诛之，如吾燔辽东高庙；可视近臣在国中处旁仄及贵而不正者，忍而诛之，如吾燔高园殿，乃可云尔。在外而不正者，虽贵如高庙，犹灾燔之，况诸侯乎？在内而不正者，虽贵如高园殿，犹燔灾之，况大臣乎？此天意也。”
    西山真氏曰：“仲舒对策言天人相与之际，以为天心仁爱人君，而欲止其乱。又谓人君所为美恶之极，与天地流通而往来相应。此皆药石之至言也。至火灾之对，则傅会甚矣。况又导人主以诛杀，与前所谓尚德不尚刑者，何其自相戾邪！夫亲戚之骄僭，近臣之专横，夫岂无道以裁制之，岂必诛杀而後快哉？史称仲舒居家推说其意，草藁未上，主父偃穷其书奏焉。上召视诸儒，仲舒弟子吕步舒不知其师书，以为大愚，於是下仲舒吏，当死。诏赦之。仲舒遂不敢复言灾异。其後淮南、衡山反，上思仲舒前言，使吕步舒持斧钺治淮南狱，以《春秋》谊颛断於外，不请，既还事，上皆是之。史又言淮南、衡山、江都谋反迹见，公卿寻端治之，竟其党与坐死者数万人，夫谋反不过数人，而坐死者若是其众，岂非仲舒前言有以发帝之忍心与。”
    按：高庙不当居辽东，高园殿不当居陵旁，此正论也。春秋桓宫、僖宫灾，孔子在陈闻火，曰：“其桓、僖乎？”《公羊传》亦谓毁庙不当复立，故灾。若引是为对，革正宗庙之重复亵慢不如礼者，以明尊无二上之义，则不至流传。元成之时乐因循而惮改作以来，众议之纷纷矣，今舍所当言而他及其非所宜，何哉？
    宣帝本始二年，诏曰：“朕以眇身奉承祖宗，夙夜惟念孝武皇帝躬履仁义，选明将，讨不服，匈奴远遁，平氐、羌、昆明、南越，百蛮乡风，款塞来享；建太学，修郊祀，定正朔，协音律；封泰山，塞宣房，符瑞应，宝鼎出，白麟获。功德茂盛，不能尽宣，而庙乐未称，其议奏。”有司奏请宜加尊号。六月庚午，尊孝武庙为世宗庙，奏《盛德》、《文始》、《五行》之舞（应劭曰：“宣帝复采《昭德》之舞为《盛德舞》，以尊世宗庙也。诸帝庙皆常奏《文始》、《四时》、《五行舞》也。”），天子世世献。武帝巡狩所幸之郡国，皆立庙。
    时诏列侯、二千石、博士议，群臣大议庭中，皆曰宜如诏书。长信少府夏侯胜独曰：“武帝虽有攘四夷广土斥境之功，然多杀士众，竭民财力，奢泰无度，天下虚耗，百姓流离，物故者半。蝗虫大起，赤地数千里，或人民相食，畜积至今未复。亡德泽於民，不宜为立庙乐。”公卿共难胜曰：“此诏书也。”胜曰：“诏书不可用也。人臣之谊，宜直言正论，非苟阿意顺指。议已出口，虽死不悔。”於是丞相义、御史大夫广明劾奏胜非议诏书，毁先帝，不道，及丞相长史黄霸阿纵胜，不举劾，俱下狱。有司遂请尊孝武庙为世宗庙，奏《盛德》、《文始》、《五行》之舞，天子世世献纳，以明盛德。武帝巡狩所幸郡国凡四十九，皆立庙，如高祖、太宗焉。
    元帝永光四年十月，罢祖宗庙在郡国者。
    五年，毁太上皇、孝惠皇帝寝园庙。
    建昭元年，罢孝文太后、孝昭太后寝园。
    时祖宗庙在郡国六十八，合百六十七所（师古曰：“六十八者，郡国之数也。百六十七所，宗庙之数也。”）。而京师自高祖下至宣帝，与太上皇、悼皇考各自居陵旁立庙（师古曰：“悼皇考者，宣帝之父，即史皇孙。”），并为百七十六。又园中各有寝、便殿（如淳曰：“《黄图》：高庙有便殿，是中央正殿也。”师古曰：“如说非也，凡言便殿、便室者，皆非正大之处。寝者，陵上正殿，若平生露寝矣。便殿者，寝侧之便殿耳。”）。日祭於寝，月祭於庙，时祭於便殿。寝日四上食，庙岁二十五祠。（如淳曰：“月祭朔望，加腊为二十五。”晋灼曰：“《汉仪注》，宗庙一岁十二祠。五月尝麦。六月、七月三伏、立秋ァ娄又尝粢。八月先夕馈飧，皆一太牢，酎祭用九太牢。十月尝称，又饮蒸，二太牢。十一月尝，十二月腊，二太牢。又每月一太牢，如闰加一祀，与此上十二为二十五祠。”）便殿，岁四祠。又月一游衣冠。而昭灵后、武哀王、昭哀后、孝文太后、孝昭太后、卫思后、戾太子、戾后各有寝园，与诸帝合，凡三十所。一岁祠，上食二万四千四百五十五，用卫士四万五千一百二十九人，祝宰乐人万二千一百四十七人，养牺牲卒不在数中。
