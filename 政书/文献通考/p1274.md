<!-- { "loadSidebar": true } -->
    《四朝国史》论曰：“吐蕃之裔，守护西塞，为不侵不叛之臣，尝宣力王家，奋击夏虏。而熙宁、元符、崇宁三用即於其国。盖其始也，王安石主王韶取洮河；中而章主王瞻夷青唐；末而蔡京主王厚复湟、鄯，遂建熙河一道郡县而置之。功虽讫成，边患不息，角氏子孙无罪而就覆亡。及金戎得秦陇，乃能求其後而续其血食，孰谓夷无人哉。
    ○大羊同
    大羊同，东接吐蕃，西接小羊同，北直于阗，东西千馀里。胜兵八九万人。其人辫毡裘，畜牧为业。地多风雪，冰厚丈馀。所出物产，颇同吐蕃。俗无文字，但刻木结绳而已。刑法严峻。其酋豪死，抉（於穴反）去其脑，实以珠玉，剖其五脏，易以黄金，假造金鼻银齿。以人为殉，卜以吉辰，藏尸岩穴，他人莫知其所。多杀牛羊马，以充祭祀，葬毕，服除。其王姓姜葛。有四大臣分掌国事。自古未通中国，唐贞观十五年，遣使来朝。
    ○悉立
    悉立在吐蕃西南。户五万，有城邑村落依溪涧。丈夫以缯采缠头，衣毡褐。妇人辫，著短裙。以蒸报为俗。畜多水牛、羊、鸡豕。宜粳稻、麦、豆，饶甘蔗诸果。死葬於中野，不为封树。丧制，以黑为衣，一年就吉。刑有刖、劓。羁事吐蕃，自古未通中国，唐贞观二十年，遣使贡方物。
    ○章求拔
    章求拔，或云章揭拔，本西羌种也。在悉立西南，居山之内，近代移出山。西接东天竺，遂改衣服，变西羌之俗。其地延袤八九百里。胜兵二千馀人。居无城郭，好为寇掠，商旅患之。闻悉立入朝，亦遣使朝贡。
    ○泥婆罗
    泥婆罗国在吐蕃西。其俗剪与眉齐，穿耳，楦竹，缓至肩者以为姣丽。食用手。其器皆铜。多商贾，少田作。以铜为钱，面文为人，背文为马。其牛鼻不穿孔。衣服以一幅蔽身，数自盥漱。以板为屋，壁皆雕画。俗重博戏，颇解推测盈虚，兼通历术。事五天神，镌石为像，每日清水浴神，烹羊而祭。其王那陵提婆，身著珍珠诸宝，耳垂金钩玉，佩宝装伏突，坐狮子坐，常散燃香，大臣及左右并坐於地。有阿耆婆氵尔池，周回二十馀步，以物投之，即生烟焰。悬釜而炊，须臾而熟。唐永徽二年，遣使朝贡。
    ○大勃律
    大勃律，或曰布露。直吐蕃西，与小勃律接，西邻北天竺鸟苌。地宜郁金。役属吐蕃。唐万岁通天逮开元时，三遣使者朝，故册其君苏弗舍利支离泥为王。死，又册苏麟陀逸之嗣王，凡再遣大首领贡方物。察卓那摩摩没胜入谢。没谨忙死，子难泥立。死，兄麻来兮立。死，苏失利之立，为吐蕃阴诱，妻以女。故西北二十馀国皆臣吐蕃，贡献不入，安西都护三讨之，无功。天宝六载，诏副都护高仙芝伐之。前遣将军席元庆驰千骑见苏失利之曰：“请假道趋大勃律。”城中大酋五六，皆吐蕃腹心。仙芝约元庆：“吾兵到，必走山。出诏书召慰，赐缯采。缚首领待我。”元庆如约。苏失利之挟妻走，不得其处。仙芝至，斩为吐蕃者，断婆夷桥。是暮，吐蕃至，不能救。仙芝约王降，遂平其国。於是拂、大食诸胡七十二国皆震恐，咸归附。执小勃律王及妻归京师，诏改其国号归仁，置归仁军，募千人镇之。帝赦苏失利之不诛，授右武卫将军，赐紫袍、黄金带，使宿卫。
    ○个失蜜
    个失蜜，或曰迦湿弥逻。北距勃律五百里，环地四千里，山回缭之，他国无能攻伐。王治拨逻勿还布逻城，西濒弥那悉多大河。地宜稼。多雪不风，出火珠、郁金、龙种马。俗毛褐。世传地本龙池。龙徙水竭，故往居之。唐开元初，遣使者朝。八年，诏册其主真陀罗秘利为王，献胡药。天木死，弟木多笔立，遣使者佛理多来朝，且言：“有国以来，并臣天可汗受调发。国有象、马、步三种兵，臣身与中天竺王厄吐蕃五大道，禁出入，战辄胜。有如天可汗兵至勃律者，虽众二十万，能输粮以助。又国有摩诃波多磨龙池，愿为天可汗营祠。”因丐王册，鸿胪译以闻。诏内佛理多宴中殿，赐赉优备，册木多笔为王，自是职贡有常。其役属五种，亦名国。所谓咀又始罗者，地二千里，有都城。西南馀七百里得僧诃补罗，地三千馀里，亦治都城。东南山行五百里得乌刺尸，地二千里，有都城。宜稼穑。东南限山千里即个失蜜。西南行险七百里得半{奴}蹉，地二千里。又得曷罗补罗者，其大四千里，有都城，多山阜，人骁勇。五种皆无君长云。
    ○骨咄
    骨咄，或曰珂咄罗。广长皆千里。王治思助建城。多良马、赤豹，有四大盐山，出马乌盐。唐开元十七年，王俟斤遣子骨都施来朝。二十一年，王颉利发献女乐，又遣大首领多博勒达于朝贡。天宝十一载，册其王罗金节为叶护。
    ○苏毗
    苏毗本西羌族，为吐蕃所并，号孙波，在诸部最大。东与多弥接，西距鹘莽硖。户三万。唐天宝中，王没陵赞欲举国内附，为吐蕃所杀，子悉诺率首领奔陇右，节度使哥舒翰护送阙下，元宗厚礼之。多弥，亦西羌族，役属吐蕃，号难磨。滨犁牛河，土多黄金。贞观六年，遣使者朝贡，赐遣之。伊吾城者，汉宜禾都尉所治。商胡杂居，胜兵千，附铁勒。人骁悍，土良沃。隋末内属，置伊吾郡。天下乱，复臣突厥。贞观四年，城酋来朝。颉利灭，举七城降，列其地为西伊州。
    ○沙州
    沙州，本汉敦煌故地。唐天宝末，陷於西戎。大中五年，张义潮以州归顺，诏建沙州为归义军，以义潮为节度使，领河、沙、甘、肃、伊、西等州观察、营田处置使。义潮入朝，以从子惟深领州事。至朱梁时，张氏之後绝，州人推长史曹义金为帅。义金卒，子元忠嗣。周显德二年，来贡，授本军节度、检校太尉、同中书门下平章事，铸印赐之。宋建隆三年，加兼中书令，子延恭为瓜州防御使。兴国五年，元忠卒，子延禄遣人来贡，赠元忠敦煌郡王，授延禄本军节度，弟延晟为瓜州刺史，延瑞为衙内都虞候。咸平四年，封延禄为谯郡王。五年，延禄、延瑞为从子宗寿所害，宗寿权知留後，而以其弟宗允权知瓜州。表求旌节，乃授宗寿节度使，宗允检校尚书左仆射、知瓜州，宗寿子贤顺为衙内都指挥使。大中祥符末，宗寿卒，授贤顺本军节度，弟贤惠为检校刑部尚书、知瓜州。贤顺表乞金字藏经洎茶药金箔，诏赐之。至天圣初，遣使来谢，贡乳香、冈砂、玉团。自景至皇中，凡七贡方物。
    ○西夏
    本末已见《封建考》。
    ●卷三百三十六 四裔考十三
    ○西域总序
