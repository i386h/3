<!-- { "loadSidebar": true } -->
    昭陵陪葬名氏　越国太妃燕氏、赵国太妃杨氏、纪国太妃韦氏、贤妃郑氏、才人徐氏、郑国夫人、彭城郡夫人、蜀王、赵王福、纪王慎、越王贞、嗣纪王澄、曹王明、蒋王恽、清河公主驸马程知亮、晋国公主驸马韦思安、豫章公主驸马唐善识、新兴公主驸马长孙曦、兰陵公主驸马窦怀哲、高密公主驸马段纶、长乐公主驸马长孙冲、遂安公主驸马王大礼、南平公主驸马刘元懿、衡阳公主驸马阿史那杜尔、新城公主驸马韦政举、城阳公主驸马薛、长广公主驸马杨师道、襄城公主驸马萧锐、长沙公主驸马豆卢让、安康公主驸马独孤彦、临川公主驸马周道务、普安公主驸马史仁表、中书令马周、中书令岑文本并男方倩、中书令崔敦礼、英国公李、卫国公李靖、虞国公温彦博、宋国公萧、申国公高士廉、梁国公房元龄、郑国公魏徵、高阳公许敬宗、赵国公长孙无忌、莒国公唐俭、吏部侍郎马载、户部尚书李大亮、兵部尚书房仁裕、礼部尚书张复允、国子祭酒孔颖达、礼部侍郎孔志约、工部侍郎孔元惠、太常卿褚亮、礼部尚书虞世南、工部尚书阎立德、吏部侍郎姜晦、太常卿姜皎、殿中监唐嘉会、学士姚思廉、卫尉卿魏叔玉、光禄卿姜远、秘书监岑景俦、宗正卿李芝芳、光禄卿房光义并男原州别驾晖、咸阳县丞曜、卫尉卿房光敏并男阆州刺史诞、清河郡主婿赠鸿胪卿窦庭兰、金州刺史虞正松、洪州刺史吴黑闼、晋州刺史裴艺、宁州刺史窦义节、卫州刺史萧邺、吏部郎中马觊、幽州都督长孙敞、原州都督李政明、临淮公李规、琅琊公王珍、常州公李倩、千金公李俊、中山王李裾、汝州别驾房渐、左清道率房恒、江夏王道宗、雍州长史李弼、夔国公弘基、观国公杨仁恭、原州都督史幼虔、陕王府司马史为谦、芮国公豆卢行业、西平郡王李琛、简州刺史李震、安南都督姜简、薛国公阿史那忠、鄂国公尉迟敬德、嘉国公周仁护、丹阳公李客师、雁门公梁建方、虢国公张士贵、胡国公奏叔宝、周国公郑仁泰、大将军薛咄摩、大将军苏泥熟、大将军汉东公李孟尝、芮国公卢宽、大将军尉迟宝林、大将军阿史那道真、大将军邱行恭、大将军贺兰整、大将军张世师、大将军许洛仁、大将军张延师、大将军琅琊王骈、大将军怀德公于伯亿、左金吾大将军梁仁裕、大将军史大奈、大将军卞波利、大将军姜确、大将军可汗阿史那步真、大将军史奕、大将军李森、大将军阿史那德昌、大将军公孙雅靖、右监门将军执失善、左金吾将军房先忠、内侍张阿难、横野军都督拔拽、都督浑大宁、于阗王尉迟光、卢国公程知节、将军仇怀古、将军杜君绰、将军麻仁靖、将军贺拔俨、将军何道、将军杨思训、将军元仲文、将军豆卢承基、将军斛思正贵、将军徐定成、将军康野、将军段志元、将军薛万钧、将军元思元、将军李承祖、将军薛承庆、右卫郎将军尉迟昱、左卫郎将军姜昕、中郎将殷存爽、天册府记室薛收、右卫大将军李思摩、萨宝王赞普、新罗王女德贞（初，长孙无忌自於昭陵封内，先造坟墓，至上元元年九月七日，许归葬）。
    永徽二年，有司言：“先帝时，献陵既三年，惟朔、望、冬至、夏秋伏腊、清明、社上食。今昭陵丧期毕，请上食如献陵。”从之。
    六年正月朔，高宗谒昭陵，行哭就位，再拜，擗踊毕，易服，谒寝宫。入寝，哭踊，进东阶，西向拜号，久，乃荐太牢之馔，加珍羞，拜哭，奠馔，阅服御而辞，行哭出寝北门，御小辇还。
    显庆五年，诏：岁春、秋季一巡，宜以王公行陵，太常、少卿贰之，太常给卤簿，仍著於令。
    高宗崩，葬乾陵，在京兆府奉天县界（弘道元年十二月四日崩，次年八月庚寅日葬）。
    乾陵陪葬名氏。章怀太子贤、懿德太子重润、泽王上金、许王素节、王守礼、义阳公主、新都公主、永泰公主、安兴公主、特进王及善、中书令薛元超、特进刘番礼、尚书左仆射豆卢钦望、左仆射杨再思、右仆射刘仁轨、左卫将军李谨行、左武卫将军高侃。
    始，《贞观礼》岁以春秋、仲月巡陵，至武后时，乃以四季月、生日、忌日遣使诣陵起居。景龙二年，右台侍御史唐绍上书曰：“礼不祭墓。唐家之制，春、秋仲月遣使具卤簿、衣冠巡陵。天授之後，乃有起居，遂为故事。夫起居者，参候动止，事生之道，非陵寝法。请停四季及生日、忌日、节日起居，准式二时巡陵。”手敕曰：“乾陵岁冬至、寒食以外使，二忌以内使朝奉。他陵如绍奏。”至是又献、昭、乾陵皆日日祭。太常博士彭景直上疏曰：“礼无日祭陵，惟宗庙月有祭，故王者设庙、祧、坛、单、为亲疏多少之数，立七庙，一坛、一单。曰考庙、曰王考庙、曰皇考庙、曰显考庙，皆月祭之。远庙为祧，享尝乃止，去祧为坛，去坛为单，有祷焉祭之，无祷乃止。又谯周《祭志》：‘天子始祖、高祖、曾祖、祖、考之庙，皆月朔加荐，以象平生朔食，谓之月祭，二祧之庙无月祭。’则古皆无日祭者。今诸朔、望食，则近於古之殷事；诸节日食，近於古之荐新。郑注《礼记》：‘殷事，月朔、半荐新之奠也。’又：‘既大祥即四时焉’。此其祭皆在庙，近代始以朔、望诸节祭陵寝，唯四时及腊五享庙。考经据礼，固无日祭於陵。唯汉七庙议，京师自高祖下至宣帝，与太上皇、悼皇考陵旁立庙，园各有寝、便殿，故日祭於寝，月祭於便殿。元帝时，贡禹以礼节烦数，愿罢郡国庙。丞相韦元成等又议七庙外，寝、园皆无复。议者亦以祭不欲数，宜复古四时祭於庙。後刘歆引《春秋传》‘日祭，月祀，时享，岁贡。祖祢则日祭，曾高则月祭，二祧则时享，坛、单则岁贡’。後汉陵寝之祭无传焉，魏、晋以降，皆不祭墓。国家诸陵日祭请停如礼。”疏奏，天子以语侍臣曰：“礼官言诸陵不当日进食。夫礼以人情沿革，何专古为？乾陵宜朝晡进奠如故。昭、献二陵日一进，或所司苦於费，可减朕常膳为之。”
    武后崩，将合葬乾陵，给事中严善思建言：“尊者先葬，卑者不得入。今启乾陵，是以卑动尊，术家所忌。且元关石门，冶金锢隙，非攻凿不能开，神道幽静，多所惊渎。若别攻隧以入其中，即往昔葬时神位前定，更且有害。曩营乾陵，因有大难，易姓建国二十馀年，今又营之，难且复生。合葬非古也，况事有不安，岂足循据？汉世皇后别起陵墓，魏、晋始合葬。汉积祀四百，魏、晋祚卒不长，亦其验也。今若更择吉地，附近乾陵，取从葬之义，使神有知，无所不通；若其无知，合亦何益？山川精气，上为列星。葬得其所，则神安而後嗣昌；失其宜，则神危而後嗣损。愿割私爱，使社稷久长。”中宗不纳。
    中宗崩，葬定陵，在京兆府富平县界（六月二日崩，十一月已酉葬）。
    睿宗崩，葬桥陵，在京兆府奉天县界（五月十二日崩，十月庚午日葬）。
    致堂《读史管见》言明皇於睿宗孝养素薄，故其崩也五月而遽葬，以为薄於其亲。然愚尝考之，自汉以来，并未尝守天子七月而葬之制，如隋以前历代葬期，多只在一两月之内，盖以预规山陵，而嗣君又急於从吉故也。虽至孝如晋武帝、魏孝文亦迫於其臣下之请，不免徇近代之制。惟以祸乱不克葬者，方有数月之淹，如梁武帝父子是也。至唐高宗崩，五月而葬，则以升遐之後，方营山陵，故少迟於前代，虞世南谏疏可见。及太宗预为寿域，则又不及五月。高宗以後，或迟或速，大概不越五、六月，虽少迟於近代，而终未能复古礼，明皇盖亦循故事耳。致堂岂未之考邪？
    桥陵陪葬名氏节愍太子重俊、宜城公主、金城公主、长宁公主、城安公主、定安公主、息阝国公主、彭国公王、驸马李思训。
    开元十七年，元宗因拜桥陵至金粟山，睹冈峦有龙盘凤翔之势，谓左右曰：“吾千秋後，宜葬於此。”後遂追先旨葬焉。
    天宝二年制：“每岁以九月一日荐衣於陵寝”，又以“寒食荐饣易粥、鸡球、雷车，五月五日荐衣、扇。”
    十三载制：“献、昭、乾、定、桥五署改为台，令、丞各升一阶。”自後诸陵，例皆称台。
    ◎唐开元礼
    △皇帝谒陵
