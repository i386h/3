<!-- { "loadSidebar": true } -->
    按：古者天子之丧，七月而葬。《左传》以为同轨至。荀卿子曰：“天子之丧，动四海，属诸侯。”又曰：“天子七月，诸侯五月，大夫士三月，皆使其须足容事，事足容成，成足容文，文足容备，曲容备物之谓道矣（须，待也，谓所待之期也。事，丧具也。道者，委曲容物备物者也）。”盖以万乘之尊，四海之广，丧期至於三年，则必备物尽礼，以致其孝，勿之有悔焉耳。此古孝子之心也。秦、汉以来，习为短丧之制，例以既葬释服，於是惟恐葬期之不促。自两汉至六朝，人主之丧，大行在殡，少有及两月者，是天子而不克行大夫、士之礼也。魏孝文立行古道，独为三年之丧，而其臣狃於历代之制，固请释服。欲释重服，则必先促葬期，而帝答诏曰：“侍奉梓宫，犹希彷佛；山陵迁厝，所未忍闻。”固请而始葬，既葬而终不释服，贤矣哉！
    孝文帝崩，葬长陵（四月丙午崩，五月丙申葬）。
    初，帝孝於文明太后，乃於永固陵东北里馀营寿宫，遂有终焉瞻望之志。及迁洛阳，乃自表西以为山陵之所，而方山虚宫号曰万年堂云（方山即永固陵）。
    宣武帝崩，葬景陵（正月丁巳崩，二月甲午葬）。
    孝明帝崩，葬定陵（二月癸丑崩三月乙酉葬）。
    齐神武帝葬於邺西北漳水之西，号义平陵。
    齐世子澄虚葬神武於漳水之西，潜凿成安鼓山石窟佛顶之旁为穴，纳其柩而塞之，杀其群匠。及齐之亡也，一匠之子知之，发石取金而逃。
    文宣帝崩，葬武宁陵（十月甲午崩，次年二月丙申葬）。
    孝昭帝崩，葬文静陵。
    武成帝崩，葬永平陵（十二月辛未崩，次年二月甲申葬）。
    周文帝崩，葬成陵。
    孝闵帝崩，葬静陵。
    明帝崩，葬昭陵（四月辛丑崩，五月辛未葬）。
    武帝崩，葬孝陵（六月丁酉崩，七月已未葬）。
    宣帝崩，葬定陵（五月已酉崩，七月丙申葬）。
    隋文帝崩，葬太陵，与独狐后同坟异穴，士庶赴葬者，皆听入视陵内（七月丁未崩，十月乙卯葬）。
    炀帝初葬哭公台下，後改葬雷塘。
    唐高祖崩，葬献陵，在京兆府三凉县界（五月六日崩，十月庚寅葬）。
    贞观九年，高祖崩。诏定山陵制度，依汉长陵故事，务存崇厚。时限既促，功役劳弊。秘书监虞世南上封事曰：“臣闻古之圣帝明王，所以薄葬者，非不欲崇高光明珍宝异物以厚其亲，然审而言之，高坟厚垅，珍物必备，此通为亲累，非曰孝也。是以深思远虑，安於菲薄，以为长久万代之计，割其常情以定之耳。今为邱垅如此，其内虽不藏珍宝，亦无益也。之万代之後，人但见高坟大冢，岂谓无金玉也？臣之愚计，以为汉文霸陵，既因山势，虽不起坟，自然高敞。今之所卜，地势即平，不可不起。宜依《白虎通》所陈周制，为三仞之坟。其方中制度，事事减少。事竟之日，刻石於陵侧，书今封大小高下之式，明器所须，皆以瓦木，合於礼文，一不得用金银铜铁，使後代子孙，并皆遵奉。一通藏之宗庙，岂不美乎！且臣下除服，用三十六日，巳依霸陵；今为坟垅，又以长陵为法，非所依也。伏愿深览古今，为长久之虑。”书奏，不报。虞世南又上疏曰：“汉家即位之初，便营陵墓，近者十馀岁，远者十五年，方始成就。今以数月之，而造数十年事，其於人力，亦以劳矣。汉家大郡五十万户，即日人众，未及往时，而工役与之一等，此臣所致疑也。”又公卿上奏，请遵遗诏，务从节俭。太宗乃令中书侍郎岑文本谓曰：“朕欲一如遣诏，朕臣子之心，不忍顿为俭素。如欲称朕崇厚之志，复恐百代之後，不免有废毁之忧。朕为此不能自决，任卿等平章，必令得所，勿置朕於不孝之地。”因出虞世南封事，付所司详议以闻。司空房元龄等议曰：“谨按汉高祖长陵高九丈，光武陵高六丈，汉文、魏文并不封不树，因山为陵。窃以长陵制度，过为宏侈；二丈立规，又伤矫俗。光武中兴明主，多依典故，遵为成式，实谓攸宜。伏愿仰遵故命，俯顺《礼经》。”诏曰：“朕既为子，卿等为臣，爱敬罔极，义犹一体，无容固陈节俭，陷朕於不义也。今便敬依来议。”於是山陵制度，颇有减省。
    唐凡国陵之制，皇祖以上至太祖陵，皆朔、望上食，元日、冬至、寒食、伏、腊、社冬一祭。皇考陵，朔、望及节祭，而日进食。又荐新於诸陵，其物五十有六品。始将进御，所司必先以送太常与尚食，滋味荐之如宗庙。
    贞观十三年正月一日，太宗朝於献陵。先是日，宿设黄麾仗，周卫陵寝。至是质明，七庙子孙及诸侯、百寮、蕃夷君长，皆陪列於司马门内。太宗至小次，降舆纳履，哭於阙门，西面，再拜，恸绝不能兴。礼毕，改服入於寝宫。执馔，阅视高祖及先後服御之物。匍匐床前悲恸。左右侍御者，莫不欷。
    十八年，帝谓侍臣曰：“昔汉家皆先造山陵，既达始终，身复亲见，又省子孙经营，不顿费人功，我深以此为是。古者因山为坟，此诚便事。九山孙耸迥绝，因而旁凿，可置山陵处，朕有终焉之理。”乃诏“营山陵於九山之上，足容一棺而已，务从俭约。又佐命功臣，义深舟楫，追念在昔，何日忘之，汉氏相将陪陵，又给东园秘器，笃终之义，恩意深厚。自今以後，功臣密戚及德业佐时者，如有薨亡，赐茔地一所，及赐以秘器，使窀穸之时，丧事无阙，凡功臣密戚请陪陵葬者听之。以文武分为左右而列，（坟高四丈已下，三丈已上）；若父祖陪陵，子孙从葬者，亦如之（若宫人陪葬，则陵户为之成坟。凡诸陵皆置留守，领甲士，与陵令日知，巡警左右，兆域内，禁人无得葬埋。古坟则不毁之）。”
    献陵陪葬名氏。楚国太妃万氏、馆陶公主、河王孝恭、襄邑王神符、清河王诞、韩王元嘉、彭王元则、道王元庆、郑王元懿、虢王元凤、酆王元亨、徐王元礼、滕王元婴、邓王元裕、鲁王元夔、霍王元轨、江王元祥、密王元晓、并州总管张纶、荣国公樊兴、平原郡公王长楷、谭国公邱和、巢国公钱九龙、刑部尚书刘德威、刑部尚书沈叔安。
    十年十一月，葬文德皇后长孙氏於昭陵。帝为文刻之石，称皇后节俭，遗言薄葬。以为盗贼之心，止求珍货。既无珍货，复何所求？朕之本意，亦复如此。王者以天下为家，何必物在陵中乃为已有？今因九山为陵，凿石之工才百馀人，数十日而毕，不藏金玉人马器皿，皆用土木形具而已。庶几奸盗息心，存殁无累，当使百世子孙，奉以为法。
    上念后不已，於范中作层观望昭陵，尝引魏徵同登，使视之。徵熟视曰：“臣昏毛不能见。”上指示之。徵曰：“以为陛下望献陵。若昭陵，则臣固见之矣。”上泣为毁观。
    太宗崩，葬昭陵。在京兆府醴泉县，因九层峰，凿山南西，深七十五丈，为元宫。山旁岩，架梁为栈道，悬绝百仞，绕山二百三十步，始达元宫门。顶上亦起游殿（五月已巳崩，八月庚寅葬）。
    文德皇后即元宫後，有五重石门，其门外於双栈道上山起舍，宫人供养如平常。及太宗山陵毕，宫人亦依故事留栈道，准旧山陵使阎立德奏曰：“元宫栈道，本留拟有今日，今既始终永毕，与前事不同。谨按故事，唯有寝宫安神供奉之法，而无陵上侍卫之仪，望除栈道，固同山岳。”上鸣咽不许，长孙无忌等援引礼经，重有表请，乃依奏。
    上欲阐扬先帝徽烈，乃令匠人琢石，写诸蕃君长贞观中擒服者颉利等十四人，列於北司马门内。
