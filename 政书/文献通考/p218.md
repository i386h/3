<!-- { "loadSidebar": true } -->
    唐、虞之时，士官以正五刑；《周礼 秋官》大司寇，掌邦之三典，以佐王刑邦国，盖其任也。汉成帝时，尚书初置二千石曹主郡国二千石，又置三公曹主断狱。後汉光武改三公曹主岁尽考课诸州郡政；二千石曹掌中都官、水火、盗贼、辞讼、罪法，亦谓之贼曹，重於诸曹（《华谭集 尚书二曹论》曰：“刘道真问：‘薛令长在吴何作？’答曰：‘为吏部尚书。’问曰：‘吴待吏部，何如馀曹？’答曰：‘并通高选，吏部特一时之俊。’刘曰：‘晋、魏以来俱尔，独谓汉氏重贼曹为是，吴、晋重吏部为非。’薛君曰：‘八座秩同班等，其选并清，宜同一揆，若人才或多或少，选例难精，如不得已。吏部职掌人物，人物难明。谓吴、晋为得。君何是古而非今？’刘难曰：‘今吏部非为能刊虚名、举沈朴者，故录以成人，位处三署，听曹探乡论而用之耳，无烦乎聪明。贼曹职典刑狱，刑狱难精，是以欲重之。’答曰：‘今之贼曹，不能听声观色以别真伪，县不能断谳之尚书也。夫在狱者率小人，在朝者率君子。小人易检，君子难精。俱不得已，吏部宜重，贼曹宜轻也。’”）。魏青龙二年，置尚书都官郎，佐督军事。晋复以三公尚书掌刑狱。宋三公、比部皆主法制；又置都官尚书主军事、刑狱，领都官、水部、库部、功论四曹。齐、梁、陈并有都官尚书。後魏亦有都官尚书。北齐都官统都官（掌畿内非为得失）、二千石（掌畿内得失）、比部、水部、膳部五曹；又有三公曹，掌诸曹囚帐，断罪，赦日建金鸡等事（又掌五时读时令），属殿中尚书。後周有秋官大司寇卿，掌刑邦国；其属官又有刑部中大夫，掌五刑之法。隋初有都官尚书。开皇三年，改都官为刑部尚书，统都官、刑部、比部、司门四曹，亦因後周之名。唐因之。龙朔二年，改刑部尚书为司刑太常伯，咸亨元年复旧。武太后改刑部为秋官，神龙初复旧。天宝中改为宪部，至德初复旧。总判刑部、都官、比部、司门事。
    侍郎一人（《周官》小司寇中大夫，盖今任也。後周依《周官》。至隋炀帝置刑部侍郎，唐因之。龙朔二年改为司刑少常伯，咸亨元年复旧。他时曹名或改而官号不易。掌律令，定刑名，案复大理及诸州应奏之事），
    郎中二人（《周官》大司寇属官有士师下大夫，盖今任也。汉尚书有三公曹，後汉有二千石曹，魏有都官曹，皆掌刑法、狱讼之事。历代沿革具《尚书》中。或为侍郎，或置郎中，例在《吏部郎中篇》。後周有小刑部下大夫，属秋官府。隋初置刑部侍郎，炀帝除“侍”字，又改为宪部郎。武德三年，改为刑部郎中。龙朔二年，改为司刑大夫，咸亨元年复旧。与侍郎同），
    员外郎二人（隋文帝置刑部员外郎，炀帝改为宪部承务郎。武德三年，改为刑部员外郎。其後曹改而官不易）。
    都官郎中一人（汉司隶校尉属官有都官从事，掌中都官不法事。後汉又改尚书二千石曹，掌中都官、水火、盗贼。魏青龙二年，始置尚书都官郎，佐督军事。晋、宋尚书都官兼主刑狱。历代事具《尚书》中，其官例在《吏部郎中》注。後周则曰司厉。隋初为都官侍郎，掌簿录、配役、官私奴婢、良贱诉竞、俘囚等事。炀帝除“侍”字，置员外二人。武德三年加“中”字，减一人。龙朔二年，改为司仆大夫，咸亨元年复旧。掌簿敛、配役、官奴婢簿籍、良贱及部曲、客女、俘囚之事），
    员外郎一人（《周官》曰司厉下士，盖并今任也，後周依焉。隋改置与户部同）。
    比部郎中一人（魏尚书有比部曹，晋因之。宋时比部主法制。齐、梁、陈皆有比部曹，後魏亦然。北齐掌诏书、律令、句检等事。後周曰计部中大夫，盖其任也。隋初为比部侍郎，炀帝除“侍”字。武德中，加“中”字。龙朔二年，改为司计大夫，咸亨元年复旧。天宝十一载，又改比部为司计，至德初复旧。掌内外诸司公廨，及公私债负、徒役公程、赃物帐，及句用度物）。
    员外郎一人（改置与户部员外郎同）。
    司门郎中一人（《周礼 地官》有司门下大夫，掌授管键启闭。历代多阙，至後周依《周官》。隋初有司门侍郎，炀帝除“侍”字。武德三年，加“中”字。龙朔二年，改为司门大夫，咸亨元年复旧。掌门籍、关桥及道路、过所阑遗物事）。
    员外郎一人（《周官》有司门上士，後周依焉。後改置与户部同）。
    宋刑部判部事二人，以御史知杂以上或朝官充。淳化二年，以刑部覆大辟案，增置审刑院（知院事一人，以郎官以上至两省充，详议官以京朝官充。掌详谳大理所断案牍而奏之。治所在右掖门）。凡四方以刑狱来上，则谳於审刑院。大中祥符二年，置纠察在京刑狱司（纠察官二人，以两制以上充。详正奏在京刑禁徒以上罪者）。元丰三年，并归刑部。五年，官制行，刑部始专其官。侍郎：旧制，定夺、审复、除雪、叙复、移放，尚书专领之。若制勘、体量、奏谳、纠察、录问，长贰通治之。中兴，长贰互置。隆兴常置一员。淳熙依崇宁专法，奏狱及法令事，请大理寺官赴部共议。郎中：二人，分左右厅，掌详覆、叙雪之事。建炎时，郎中二员，职无分异。绍兴时，诏依元丰旧法，分厅治事，左以详覆，右以叙雪，使官各有守，人各有见，参而任之。都官：掌在京百司吏职补换更替；或以功过展减磨勘，则依条制行之；诸路州军编配羁管等人，置册以记其在亡。建炎三年，诏比部兼司门。隆兴初，诏都官、比部各置一员。自此都官兼比部、司门之事。比部：掌句稽文帐，周知百司给费之多寡。凡诸仓场库务收支，各随所隶，以时具帐籍申上，比部驱磨审覆而会计其数。诸受文历每季终取索审事，故住支及赃罚欠债负则追索填纳，无隐昧则句销除破。司门：掌门关、津梁、道路之禁令；凡所过官吏、军民、商贩出入，稽其诈伪。
    ○工部尚书（侍郎　郎中　员外郎　屯田郎中　员外郎　虞部郎中　员外郎　水部　郎中　员外郎　军器所　文思院）
    《周礼》冬官，其属有考工，掌百工之事，曰国有六职，百工是其一焉。汉成帝初置尚书，有民曹，主凡吏民上书。後汉光武改民曹主缮修、功作、盐池、囿苑。魏置左民尚书，亦领其职。晋、宋以来，有起部尚书而不常置。每营宗庙宫室则权置之，事毕则省，以其事分属都官、左民二尚书。北齐起郎亦掌工造，属祠部尚书。後周有冬官大司空卿，掌五材九范之法；其属工部中大夫二人，承司之事，掌百工之籍，而理其禁令。至隋乃有工部尚书，统工部、屯田二曹，盖因後周工部之名，兼前代起部之职。唐龙朔二年，改工部尚书为司平太常伯，咸亨元年复旧。武太后改工部为冬官，神龙初复旧。总判工部、屯田、虞部、水部事。
    侍郎一人（隋炀帝改置工部侍郎，唐因之。龙朔二年，改为司平少常伯，咸亨元年复旧。他时曹名或改而官不易。掌兴造、工匠、诸公廨屋宇、五行，并纸笔墨等事）。
    郎中一人（晋尚书有起部曹。历代皆有，具《尚书》中。隋初为工部侍郎，炀帝除“侍”字，又改为起部郎。武德三年，改为工部郎中。龙朔二年，改为司平大夫，咸亨元年复旧。其後曹名改而官不易，所掌与侍郎同）。
    员外郎一人（隋文帝置工部员外郎，炀帝改为起部承务郎。武德三年，复为工部员外郎。其後曹改而官不易）。
    屯田郎中一人（汉成帝置尚书郎两人，其一人掌户口、垦田，盖尚书屯田郎之始也。至魏，尚书有农部郎，又其职也。至晋始有屯田尚书；及太康中，谓之田曹，後复为屯田。江左及宋、齐则左民郎中兼知屯田事。梁、陈则曰侍郎。後魏、北齐并为屯田郎。隋初为屯田侍郎，兼以掌仪武之事，故《隋书》曰补或为屯田侍郎。炀帝除“侍”字。武德三年，加“中”字。龙朔二年，改为司田大夫，咸亨元年复旧。掌屯田、官田、诸司公廨、官人职分赐田及官园宅等）。
    员外郎一人（改置与户部员外郎同）。
    虞部郎中一人（虞部盖古虞人之遗职。至魏，尚书有虞曹郎中，晋因之。梁、陈曰侍郎。後魏、北齐虞曹掌地图、山川，近远园圃、田猎、杂木等，并属虞部尚书。後周有虞部下大夫，掌山泽草木鸟兽而阜蕃之，又有小虞部，并属大司马。隋初为虞部侍郎，属工部，炀帝除“侍”字。武德中加“中”字，龙朔二年改为司虞大夫，咸亨元年复旧，天宝十一载又改虞部为司虞，至德初复旧。掌京城街巷、种植、山泽、苑囿、草木、薪炭供须、四税等事）。
    员外郎一人（隋置曹，与户部员外郎同。龙朔以後，曹名改而官不易）。
    水部郎中一人（《周礼 夏官》有司检，掌设国之五沟、五涂而达其道路，盖其职也。魏尚书有水部郎。历代或置或否。後魏、北齐有水部，属都官尚书，亦掌舟船、津梁之事。後周有司水大夫。隋初为水部侍郎，属工部，炀帝除“侍”字。武德三年，加“中”字。龙朔二年，改为司川大夫，咸亨元年复旧。天宝中，改水部为司水，至德初复旧。掌川渎、津堰、船舻、浮桥、沟渠、渔捕、运漕、水碾等事）。
    员外郎一人（後周小司水上士。隋改曹，与户部员外郎同。龙朔二年，以後曹名改而官不易）。
