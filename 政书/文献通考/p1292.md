<!-- { "loadSidebar": true } -->
    匈奴，先祖夏后氏之裔，曰淳维，殷时奔北方。至周末七国时，而与燕赵秦三国为边邻，赵孝成王使李牧备匈奴，善抚士卒，以便宜置吏，租皆入幕府，为士卒费。日杀牛享士，习骑射，谨烽火，多间谍。约曰：“匈奴有来入盗者，但急自备，敢捕虏者斩。”而匈奴每入，烽火谨，辄入收保，不敢战。如是者数岁，亦不亡失。然匈奴以牧为怯，虽赵兵亦以为吾将军怯，边士日得赏赐而不用，皆愿一战。於是乃具选车得千三百乘，骑万三千匹，彀者十万（彀，工豆反，张弓弩也），悉勒习战。大纵畜牧，人众满野。匈奴小入，佯北不胜，以数千人委之。单于闻之，率众来入寇。李牧张左右翼击，大破之，杀匈奴十馀万骑。灭褴（胡也。，处廉反。褴，鲁甘反），破东胡，降林胡，单于奔走。十馀岁匈奴不敢近赵边城。後秦灭六国，而始皇使蒙恬将数十万人之众，北击胡，悉逐出塞，收河南地，渡河，以阴山为塞，筑四十四县城临河，徒谪戍以充之。而通直道，自九原至阳，因边山险，堑谷，可缮者缮之，起临洮至辽东万馀里（秦之临洮在和政郡和政县，即长城所起处）。匈奴单于曰头曼，不胜秦，北徙。十馀年至秦乱，所谪徙戍边者皆去，於是复稍渡河，与中国界於故塞。（今安化、延安、平凉郡之地）。後为其太子冒顿以鸣镝射杀之，而自立为单于（时秦二世元年）。遂东袭灭东胡王，虏其民众畜产。既归，西击走月氐，南并楼烦、白羊河南王（楼烦已具前。白羊未详所在，疑今朔方、新秦等郡之地），侵燕代，悉复收秦所使蒙恬所夺匈奴地者，与汉关故河南塞，至朝那、肤施（朝那今安定郡临泾县，肤施今延安郡肤施县）。是时汉方与项羽距，中国罢於兵革，故冒顿得自强，控弦之士三十馀万。自淳维以至头曼千有馀岁，时大时小，别散分离，尚矣，其世传不可得而次。然至冒顿而匈奴最强大，尽服从北夷，而南与诸夏为敌国，其世姓官号可得而记云。单于姓挛氏（按《後汉史》，南单于比姓虚连。虽相记有异而其音相类），其国称之曰“撑犁孤涂单于”。匈奴谓天为“撑犁”，谓子为“孤涂”，单于者，广大之貌也，言其象天单于然也。置左右贤王，左右谷蠡，左右大将，左右大都尉，左右大当户，左右骨都侯。匈奴谓贤曰“屠耆”，故常以太子为左屠耆王。自左右贤王以下至当户，大者万馀骑，小者数千，凡二十四长，立号曰“万骑”。其大臣皆世官。呼衍氏，兰氏（颜师古曰：“呼衍即今鲜卑姓呼延者是也。兰姓今亦有之），其後有须卜氏，此三姓者，其贵种也。诸左王将居东方，直上谷以东（直，当也。在今妫川郡之东），接貊、朝鲜；右王将居西方，直上郡以西（今上郡、洛交、延安、咸宁郡之西），接氐、羌；而单于庭直代、中（今中、单于、安边郡之北）。各有分地，逐水草移徙。而左右贤王、左右谷蠡最为大国，左右骨都侯辅政。诸二十四长，亦各自置千长、百长、行长、什长、衤卑小王、相、都尉，当户、且渠之属（且，子余反。今沮渠姓，盖本因此官也）。岁正月，诸长少会单于庭，祠。五月，大会龙城，祭其先。天地、鬼神。秋，马肥，大会带林，课校人畜计（匈奴秋社八月中会祭处也。带者，绕也，言绕林木而祭也。鲜卑之俗，自古相传，秋天之祭，无林木者尚竖柳枝，象骑驰绕三周乃止。此其遗法。计者，人畜之数。带音带）。其刑法，拔刃尺者死，坐盗者没入其家；有小罪者轧（轧者，谓辗轹其骨节，若今之厌踝者也），大者死。狱久者不满十日，一国之囚不过数人。而单于朝出营，拜曰之始生，夕拜月。其坐，长左而北向（左者，以左为尊）。日上戊己。其送死，有棺椁金银衣裘，而无封树（晋张华曰：“匈奴名冢曰‘豆落’。”）丧服；近幸臣妾从死，多至数十百人。举事常随月，盛壮以攻战，月亏则退兵。其攻战，斩首虏赐一卮酒，而所得卤获因以与之，得人以为奴婢。故其战，人人自为趋利，善为诱兵以包敌（包裹取之）。故其逐利，如鸟之集；其困败，则瓦解散矣。战而扶死者，尽得其家财。是时，汉初定，韩王信於代，都马邑。匈奴大攻围马邑，韩信降匈奴。匈奴得信，因引兵南逾句注，攻太原，至晋阳下（今太原府）。高帝将兵往击之，於是冒顿佯败走，诱汉兵。汉悉兵三十二万北逐之。高帝先至平城（今中郡），步兵未尽到，冒顿果出精兵三十馀万围高帝於白登，七日（白登在平城东南十馀里）。高帝乃使使间厚遗阏氏，冒顿遂引兵去，汉亦罢归。是时冒顿兵强，数苦北边，帝患之，问刘敬，敬曰：“天下初定，士卒罢於兵革，未可以武服也。冒顿杀父，妻群母，以力为威，未可以信义说也。独可以计久远子孙为臣矣。陛下诚能以长公主妻单于，厚奉遗之，彼知汉女送厚，蛮夷必慕以为阏氏，生子必为太子，代立为单于也。何者？贪汉重币也。陛下以岁时汉所馀彼所鲜数问遗，使辩士讽谕以礼节。冒顿在，固为子婿，死则外孙为单于，岂闻外孙敢与大父抗礼哉？可无战以渐臣也。”高帝曰：“善。”使敬往结和亲之约。敬从匈奴来，因言“匈奴河南白羊、楼烦，去长安近者七百里，轻骑一日一夜可以至，秦中新破，少人，地肥饶，可益实之。夫诸侯初起时，非齐诸田，楚昭、屈、景莫兴。今陛下虽都关中，实少人。北近胡寇，东有六国强族，一日有变，陛下未得安枕而卧也。臣愿徙齐诸田，楚昭、屈、景，燕、赵、韩、魏後，及豪杰名家於关中，无事，可以备胡；诸侯有变，亦足率以东伐。此强本弱末之术也。”帝曰：“善。”乃从敬议，徙十馀万口。是後冒顿常往来侵盗代地（今安边及马邑郡之北境是）。高帝患之，乃使刘敬奉宗室女翁主为单于阏氏。孝惠、高后时，冒顿浸骄，乃为书，使使遗高后，词甚悖慢，后大怒，召丞相陈平及樊哙、季布等议之。哙曰：“臣愿得十万众，横行匈奴中。”问布，布曰：“哙可斩也！前时匈奴围高帝於平城，汉兵三十二万，哙为上将军不能解围。天下歌之曰：‘平城之下亦诚苦！七日不食，不能彀弩。’今歌吟之声未绝，伤痍者甫起，而哙欲摇动天下，妄言以十万众横行，是面谩也。且夷狄譬如禽兽，得其善言不足喜，恶言不足怒也。”高后曰：“善。”令大谒者报书，卑辞答之。冒顿得书，复使使来谢曰：“未尝闻中国礼义，陛下幸而赦之。”因献马，遂和亲。至孝文即位，复修和亲。其三年夏，匈奴右贤王八居河南地为寇，往来入塞，捕杀吏卒。诏发边吏车骑八万诣高奴（上郡之县也），击右贤王。右贤王走出塞。其明年，单于遗汉书，言汉边吏侵侮右贤王，右贤王不请（不告单于也），听後义卢侯难支等计，与汉吏相恨，绝二主之约，离昆弟之亲。皇帝让书再至，发使以书报，不来，汉使不至（师古曰：“谓匈奴再得汉让书，而发使将书以报汉。汉留使不得还，而汉又更不发使至匈奴也）。汉以其故不和，邻国不附。今以少吏之败约（少吏犹言小吏），故罚右贤王，使至西方求月氐击之。以天之福，吏卒良，马力强，以灭夷月氐，尽斩杀降下定之。楼兰、乌孙、呼揭及其旁二十六国皆以为匈奴。诸引弓之民并为一家，北州以定。愿寝兵休士养马，除前事，复故约，以安边民，以应古始，使少者得成其长，老者得安其处，世世平乐。未得皇帝之志，故使郎中系浅奉书请，献橐驼一，骑马二，驾二驷。皇帝即不欲匈奴近塞，则且诏吏民远舍（舍居止也）。使者至，即遣之。”六月中，来至新望之地（汉界上塞下之地）。书至，汉议击与和亲孰便，公卿皆曰：“单于新破月氐，乘胜，不可击也。且得匈奴地，泽卤非可居也，和亲甚便。”汉许之。冒顿死，子稽粥立，号曰老上单于。汉乃复遣宗人女为翁主妻老上单于为阏氏，使宦人中行说傅翁主。说不欲行，汉强使之。说曰：“必我也，为汉患者。”中行说既至，因降单于，单于爱幸之。初，单于好汉缯絮食物，中行说曰：“匈奴人众不能当汉之一郡，然所以强之者，以衣食异，物无仰於汉也。今单于变俗好汉物，汉物不过什二，则匈奴尽归於汉矣。其得汉缯絮，以驰草棘中，衣衤夸皆裂敝，以视不如旃裘坚善也。得汉食物皆去之，以视不如氵重酪之便美也。”於是说教单于左右疏记，以计识其人众牧畜。自是之後，汉使欲辩论者，中行说必穷之。日夜教单于候利害处。十四年，匈奴十四万骑入朝那、萧关，虏人民畜产甚多，遂至彭阳（今彭原郡彭原县）。烧回中宫，候骑至雍（今扶风郡县）甘泉（汉甘泉宫在今阳县）。於是文帝发车千乘，十万骑，军长安旁以备胡寇。而拜东阳侯张相如为大将军，大发车骑往击胡。单于留塞内月馀，汉逐出塞即还，不能有所杀。匈奴日以骄，岁入边，杀掠人民畜产甚众，中，辽东最甚，帝又遗单于书，复约和亲事。时贾谊论边事曰：“天下之势方倒悬。凡天子者，天下之首，蛮夷者，天下之足。今蛮夷徵令，是主上之操也；天子共贡，是臣下之礼也。足反居上，首顾居下，倒悬如此，莫之能解，犹为国有人乎？古之正义，东西南北苟车舟之所达，人迹所至，莫不率服而後称皇。今称号甚美，而实不出长城，彼非特不服也，又大不敬。边长不宁，中长不静，譬如伏虎，见便必动。臣切料匈奴控弦大率六万骑，五曰而出介卒一人，五六三十，此三十万口耳，未及汉千石大县也。陛下何不立一官置吏以主匈奴？虽以千石居之可也。令中国日治，匈奴日危，将必以匈奴之众为汉臣民，人制之令千家而为一国，处之塞外，自陇西延安至辽东，各有分地，以使边备，月氐、灌窳变皆属之（窳音庾）。其置郡，然後罢戍休边民，帝之威德，内行外信，四荒悦服矣！不然，数十万之众积於北方，天下安得食而馈之。”帝不能用。後四年，老上单于死，子军臣单于立。汉复与匈奴和亲。岁馀，匈奴复绝和亲，大入上郡、中（中今单于府榆林郡之地）所杀掠甚众。於是汉置三将军，军长安西细柳，渭北棘门、霸上以备胡。胡骑入代句注边，烽火通於甘泉、长安数月。是时匈奴强，数寇边，上发兵以御之，太子家令晁错上言兵事，曰：“臣闻汉兴以来，胡虏数入边地，小入则小利，大入大利。窃闻战胜之威，民气百倍；败兵之卒，没身不复。自高后以来，匈奴三入陇西，攻城屠邑，殴掠畜产。民气破伤，无有胜意。今兹陇西之吏，赖社稷神灵，奉陛下之明诏，和辑士卒，砥砺其节，起破伤之民以当乘胜之匈奴，用少击众，杀一王，败其众而法曰大有利。非陇西之民有勇怯，乃将吏之制巧拙异也。故兵法曰：‘有必胜之将，无必胜之民。’由此观之，安边境，立功名，在於良将，不可不择也。今匈奴地形技艺与中国异。上下山坂，出入涧，中国之马弗与也；险道倾侧，且驰且射，中国之骑弗与也；风雨罢劳，饥渴不困，中国之人弗与也；此匈奴之长技也。若夫平原易地，轻车突骑，则匈奴之众易挠乱也；劲弩长戟，射疏及远，则匈奴之弓弗能格也；坚甲利刃，长短相杂，游弩往来，什伍俱前，则匈奴之兵弗能当也；材官（骑射之官）驺发（驺谓矢之善者也），矢道同的（言其妙射），则匈奴之革笥（以木板为铠）木荐（以木板为盾）弗能支也；下马地斗，剑戟交接，去就相薄，则匈奴之足弗能给也。此中国之长技也。以此观之，匈奴之长技三，中国之长技五。陛下又兴数十万众，以诛数万之匈奴，众寡之计，以一击十之术也。虽然，兵，凶器；战，危事也。以大为小，以强为弱，在俯仰之间耳。今降胡义渠蛮夷之属来归义者，其众数千，饮食长技与匈奴同，可赐之坚甲絮衣，劲弓利矢，益以边郡之良骑，令明将能知其习俗和辑其心者，以陛下之明约将之。即有险阻，以此当之，平地通道，则以轻车材官制之。两军相当表里，各用其长技，衡加之以众（衡，横），此万全之术也。”文帝嘉之，乃赐错玺书宠答焉。错复言守边备塞，劝农力本，当世急务二事，曰：“胡人衣食之业不著於地，其势易以扰乱边境。何以明之？胡人食肉饮酪，衣皮毛，非有城郭田宅之归居，如飞鸟走兽於广野，美草甘水则止，草尽水竭则移。以是观之，往来转徒，时至时去，此胡人之生业，而中国之所以离南亩也。今使胡人数处转牧行猎於塞下，或当燕代，或当上郡、北地、陇西（北地，今彭原、安化、灵武、五原等郡之地），以候备塞之卒，卒少则入。陛下不救，则边民绝望而有降敌之心；救之，少发则不足，多发，远县才至，则胡又已去。聚而不罢，为费甚大；罢之，则胡复入。如此连年，则中国贫苦而民不安矣。陛下幸忧边境，遣将吏发卒以治塞，甚大惠也。然令远方之卒守塞，一岁而更，不知胡人之能，不如选常居者，家室田作，且以备之。以便为之高城深堑，具蔺石，布渠（蔺石，雷石也，可投人。渠，铁藜也），复为一城其内，城间百五十步。要害之处，通川之道，调立城邑，无下千家（调谓算度之也。总计城邑之中令有度千家以上），为中周虎落（虎落，外藩也）。先为室屋，具田器，乃募罪人及免徙复作令居之（募有罪人及罪人遇赦复作竟其日月者令皆除其罪，令居之也）；不足，募以丁奴婢赎罪及输奴婢欲以拜爵者；不足，乃募民之欲往者，皆赐高爵，复其家。予冬夏衣，廪食，能自给而止。郡县之民得买其爵，以自增至卿（谓其等级同列卿）。其无夫若妻者，县官买子之。人情非有匹敌，不能久安其处。塞下之民，禄利不厚，不可使久居危难之地。胡人入驱而能止其所驱者，以其半予之（言胡人入为寇，驱掠汉人及畜产，而他人能止得其所驱者，令本主以半赏之），县官为赎（胡得汉人，官为备价赎之）其民。如是，则邑里相救助，赴胡不避死。非以德上也（言非以此事欲立德义於主上也），欲全亲戚而利其财也。此与东方之戍卒不习地势而心畏胡者，功相万也。”上从其言，募民徙塞上。文帝崩，景帝立，而赵王遂乃阴使於匈奴。吴、楚反，欲与赵合谋入边。汉围破赵，匈奴亦止。自是後，景帝复与匈奴和亲，通关市，给遗单于，遣翁主如故约。终景帝世，时时小入盗边，无大寇。武帝即位，明和亲约束，厚遇关市，饶给之。匈奴自单于以下，皆亲汉，往来长城下。汉使马邑人聂翁壹（姓聂名壹。翁，老人之称）阑出物与匈奴交易（谓私出塞交易），阳为卖马邑城以诱单于。单于信之，而贪马邑财物，乃以十万骑入武州塞。汉伏兵三十馀万马邑旁，御史大夫韩安国为护军将军，护四将军以伏单于（伏兵而待单于也）。单于既入汉塞，未至马邑百馀里，见畜布野而无人牧者，怪之，乃攻亭。时雁门尉史行徼，见寇，保此亭（汉律，近塞郡皆置尉，百里一人，士史、尉史各二人），巡行徼塞也），单于得尉史，欲刺之。尉史知汉谋，乃具告单于。单于大惊，曰：“吾固疑之。”乃引兵还。出曰：“吾得尉史，天也。”以尉史为天王。汉兵约单于入马邑而纵兵，单于不至，以故无所得。将军王恢部出代击胡辎重，闻单于还，兵多，不敢出。汉以恢本建造兵谋而不进，诛恢。自是後，匈奴绝和亲，攻当路塞（塞之当行道处者），往往入盗於边，不可胜数。然匈奴贪，尚乐关市，嗜汉财物，汉亦通关市不绝以中之。自马邑军後五岁之秋，汉使四将各万骑击胡关市下。将军卫青得首虏七百人。公孙贺无所得。公孙敖、李广俱为胡所败。其冬，匈奴数千人盗边，渔阳尤甚。於是汉使将军卫青、李息出代郡击胡，得首虏数千。其明年，卫青复出中以西至陇西，击胡之楼烦、白羊王於河南，得胡首虏数千，羊百馀万。於是汉遂取河南地，筑朔方，复缮故秦时蒙恬所为塞，因河而为固。汉亦弃上谷之斗辟县造阳地以予胡（斗，绝也。县之斗曲入匈奴界首，其中造阳地也。辟读曰僻）。是岁，元朔二年。其年冬，军臣单于死，其弟左谷蠡伊稚斜自立为单于，攻败军臣单于太子於单。於单亡降汉，汉封於单为陟安侯，数月死。其年，匈奴数万众入代郡、雁门。明年，又入代郡、定襄、上郡，各杀掠数千人。匈奴右贤王怨汉夺河南地筑朔方，数寇盗边，入河南，侵扰朔方，杀掠吏民甚众。其明年，汉遣卫青将六将军十馀万人，出朔方高阙，出塞七百里，夜围右贤王。右贤王逃亡，汉将军得右贤王人众男女万五千人，裨小王十馀人。其秋，匈奴入代郡杀掠。明年春，汉遣大将军卫青将六将军，十馀万骑，仍再出定襄塞数百里击匈奴，得首虏前後万九千级，而汉亦亡两将军，三千馀骑。前将军翕侯赵信兵不利降匈奴，赵信者，故胡小王，降汉，汉封为翕侯。单于既得翕侯，以为自次王（自次者，尊重次於单于），用其姊妻之，与谋汉。信教单于益北绝幕（直度曰绝），以诱罢汉兵，徼极而取之（徼，要也。诱令疲，要其因极，然後取之也），母近塞。单于从之。其明年，胡数万骑入土谷，杀数百人。明年春，汉使骠骑将军去病将万骑出陇西过焉耆山千馀里，得胡首虏八千馀级，得休屠王祭天金人（孟康曰：“匈奴祭天处本在阳甘泉山下，秦击其地，後徙之休屠王右地，故休屠有祭天金人象也。”师古曰：“作金人以为天神之主而祭之，即今佛像是其遗法。”）。其夏，骠骑将军复与合骑侯数万骑出陇西、北地二千里，过居延，攻祁连山，得胡首虏三万级，裨小王以下十馀人。是时，匈奴亦来入代郡、雁门，杀掠数百人。汉使博望侯及李将军广出右北平，击匈奴左贤王。围李广，广尽亡其军。其秋，单于怒昆邪王、休屠王居西方为汉所杀虏数万人，欲召诛之。昆邪、休屠王恐，谋降汉，汉使骠骑将军迎之。昆邪王杀休屠王，并将其众降汉，凡四万馀人，号十万。於是汉巳得昆邪，则陇西、北地、河西益少胡寇，徙关东贫民处所夺匈奴河南地新秦中以实之（新秦，解在《食货志》），而减北地以西戍卒半。明年春，匈奴入右北平、定襄各数万骑，杀掠千馀人。其明年春，汉谋以为“翕侯信为单于计，居幕北，以为汉兵不能至。乃粟马（以粟秣马），发十万骑，私负从马凡十四万匹（私负衣装者及私将马从者，皆非公家发与之限），粮重不与焉（负戴粮食者）。令大将军青、骠骑将军去病中分军，大将军出定襄，骠骑将军出代，咸约绝幕击匈奴。单于闻之，远其辎重，以精兵待於幕北，与汉大将军接战一日，会暮，大风起，汉兵纵左右翼围单于。单于自度战不能与汉兵（与犹如也），遂独与壮骑数百溃汉围西北遁走。汉兵夜追之不得，行捕斩首虏凡万九千级（且行且捕斩之），北至颜山赵信城而还。（赵信所作，因以名城）。单于之走，其兵往往与汉军相乱而随单于。单于久不与其大众相得，右谷蠡王以为单于死，乃自立为单于。真单于复得其众，右谷蠡乃去号，复其故位。骠骑之出代二千馀里，与左王接战，汉兵得胡首虏凡七万馀人，左王将皆遁走。骠骑封於狼居胥山，禅姑衍，临翰海而还。是後匈奴远遁，而幕南无王庭。汉度河自朔方以西至令居，往往通渠置田官，吏卒五六万人，稍蚕食地接匈奴以北。初，汉两大将出围单于，所杀虏八九万，而汉士物故亦万数，汉马死者十馀万匹。匈奴虽病，远去，而汉马亦少，无以复往。单于用赵信计，遣使好辞请和亲。天子下其议，或言和亲，或言遂臣之。丞相长史任敞曰：“匈奴新困，宜使为外臣，朝请於边。”汉使敞使於匈奴。单于闻敞计，大怒，留之不遣。先是汉亦有所降匈奴使者，单于亦辄留汉使相当。汉方复收士马，会骠骑将军去病死，於是汉久不北击胡。数岁，伊稚斜单于立十三年死，子乌维立为单于。是岁，元鼎三年也。乌维单于立，而汉武帝始出巡狩郡县。其後汉方南诛两越，不击匈奴，匈奴亦不入边。乌维立三年，汉已灭两越，遣故太仆公孙贺将万五千骑出九原二千馀里，至浮苴井（苴，井余反），从骠骑赵破奴万馀骑出令居数千里，至匈奴河水（水名也。去令居千里，皆不见匈奴一人而还。是时，天子巡边，亲至朔方，勒兵十八万骑以见武节，而使郭吉风告单于曰：“南越王头巳县於汉北阙下。今单于即能前与汉战，天子自将兵待边；即不能，亟南面臣於汉。何但远走，亡匿於幕北寒苦无水草之地为？”单于大怒，留吉迁辱之北海上。然终不肯为寇於汉边，休养士马，习射猎，数使使好辞甘言求和亲。汉使王乌等匈奴。匈奴法，汉使不去节，不以墨黥其面，不得入穹庐。王乌北地人，习胡俗，去其节，黥面入庐。单于爱之，阳许曰：“吾遣太子入质求和亲。”汉使杨信使於匈奴。是时汉东拔貉、朝鲜以为郡，而西置酒泉郡以隔绝胡与羌通之路。又西通月氐、大夏，以翁主妻乌孙王，以分匈奴西方之援国。又北益广田至玄雷为塞（玄雷，地在乌孙北。眩音县），而匈奴终不敢以为言。是岁，翕侯信死，汉用兵者以匈奴已弱，可臣从也。杨信为人刚直屈强，素非贵臣也，单于不亲。欲召入，不肯去节，乃坐穹庐外见信。信曰：“即欲和亲，以单于太子为质於汉。”单于曰：“非故约。故约汉常遣翁主，给缯絮食物有品，以和亲（品谓等差也），而匈奴亦不复扰边。今乃欲反古，令吾太子为质，无几矣（言遣太子为质，则匈奴国中所馀者无几，皆当共尽也）。匈奴俗，见汉使非中贵人，其儒生，以为欲说，折其辞辩；少年，以为欲刺，折其气。每汉兵入匈奴，匈奴辄报偿。汉留匈奴使，匈奴亦留汉使，必得当乃止。杨信既归，汉使王乌等如匈奴。匈奴复谄以甘言，欲多得汉财物，绐王乌曰：“吾欲入汉见天子，面结为兄弟。”王乌归报汉，为单于筑邸于长安。诸所言者，单于特空绐王乌，殊无意入汉。於是数使奇兵犯汉边。汉乃使郭昌及浞野侯赵破奴屯朔方以东，备胡。乌维单于立十岁死，子詹师庐立，年少，号儿单于。是岁，元封六年也。是後，单于益西北，左方兵直中，右方兵直酒泉、敦煌。儿单于立，汉使两使，一人吊单于，一人吊右贤王，欲以乖其国。单于怒而悉留汉使。是岁，汉令因杆将军筑受降城。时单于年少好杀，国中不安。左大都尉欲杀单于，使人私告汉，以兵来即发。汉乃筑受降城，使浞野侯将二万骑出朔方。左大都尉欲发而觉，单于杀之，发兵击浞野侯。浞野侯并军没於匈奴。儿单于立三岁死，子少，匈奴乃立其季父乌维单于弟右贤王句黎湖为单于。是岁，太初三年也。句黎湖单于立，汉使光禄徐自为出五原塞数百里，远者千里，列亭至卢朐山，而使游击将军韩说、长平侯卫杭屯其旁（伉，卫青子），使强弩都尉路博德筑居延泽上。其秋，匈奴大入中、定襄、五原、朔方，杀略数千人，败数二千石而去，行坏光禄所筑亭障。又使右贤王入酒泉、张掖，略数千人。会任文击救（任文，汉将。击救者，击匈奴而自救汉人），尽复失其所得而去。闻贰师将军破大宛，斩其王还，单于欲遮之，不敢，其冬，病死。句黎湖单于立一岁死，其弟左大都尉且侯立为单于。汉既诛大宛，威振外国，天子意欲遂困胡，乃下诏曰：“高皇帝遗朕平城之忧，高后时单于书绝悖逆。昔齐襄公复九世之雠，《春秋》大之。”时太初四年也。且侯单于初立，恐汉袭之，尽归汉使之不降者路充国等於汉。单于乃自谓“我儿子何敢望汉天子！汉天子，我丈人行。”汉遣中郎将苏武厚币赂遗单于，单于益骄，礼甚倨，非汉所望也。明年，汉使贰师将军将三万骑出酒泉，击右贤王於天山，得首虏万馀级。汉兵物故什六七。汉使骑都尉李陵将步兵五千人出居延北千馀里，与单于合战，为匈奴所围，陵降匈奴。後二岁，汉使贰师将军李广利及路博德、韩说等将兵出雁门、朔方、五原。匈奴闻，悉迁其累重於余吾水北，而单于以十万众待水南，与贰师接战。贰师引去。明年，且侯单于死，立五年，长子左贤王立，为狐鹿姑单于。是岁，太始元年也。既立六年，而匈奴入上谷、五原、酒泉，杀略吏民。於是汉遣贰师将军及商邱成、莽通等将兵十四万，出五原、西河、酒泉。单于闻汉兵大出，急遣其辎重，徙赵信城北邸郅居水。左贤王驱其人民度余吾水六七百里，单于自将精兵度姑且水。又使李陵等将兵追汉军合战，虏不利，引去。贰师将出塞，匈奴使五千骑要击汉军合战，虏兵坏散，汉军乘胜逐北，至范夫人城，匈奴奔走，莫敢距。会贰师妻子坐蛊收，闻之忧惧。欲深入要功，遂北渡郅居水。单于知汉军劳倦，自将五万要遮贰师，贰师军败，降匈奴。自贰师没後，汉新失大将军士卒数万人，不复出兵。三岁，武帝崩。前此，汉兵深入穷追二十馀年，匈奴孕重堕卖，罢极苦之（孕重，怀任者也。堕，落也。卖，败也，音读。罢读作疲。极，困也。苦之，心厌苦也）。自单于以下常有欲和亲计。后三年，单于欲求和亲，会病死。初，单于有异母弟为左大都尉，贤，国人乡之，母阏氏恐单于不立子而立左大都尉也，乃私使杀之。左大都尉同母兄怨，遂不肯复会单于庭。又单于病且死，谓诸贵人：“我子少，不能治国，立弟右谷蠡王。”及单于死，卫律等与颛渠阏氏谋，匿单于死，诈挢单于令（挢与矫同），与贵人饮盟，更立子左谷蠡王为壶衍单于。是岁，始元二年也。壶衍单于既立，风汉使者，言欲和亲。左贤王、右谷蠡王以不得立怨望，率其众欲南归汉。恐不能自致，即胁卢屠王，欲与西降乌孙，谋击匈奴。卢屠王告之，单于使人验问，右谷蠡王不服，反以其罪罪卢屠王，国人皆冤之。於是二王去居其所，未尝肯会龙城（各居其本处，不复会龙城祭）。後二年秋，匈奴入代，杀都尉。单于年少初立，母阏氏不正，国内乖离，常恐汉兵袭之。於是卫律为单于谋“穿井筑城，治楼以藏，与秦人守之（秦时人有亡入匈奴者，子孙尚号秦人）。汉兵至，无柰我何。”即穿井数百，伐材数千。或曰胡人不能守城，是遗汉粮也，卫律於是止，乃归汉使不降者苏武、马宏等。欲以通善意。时单于立三岁矣。明年，匈奴发左右部二万骑，为四队，并入边为寇。汉兵追之，斩首虏九千人，生得瓯脱王，汉无所失亡。匈奴见瓯脱王在汉，恐以为道击之，即西北远去，不敢南逐水草，发人民屯瓯脱。明年，复遣九千骑屯受降城以备汉，北桥余吾，令可度（於余吾水上作桥），以备奔走。时匈奴兵数困，国益贫，欲和亲而恐汉不听，故不肯先言，常使左右风汉使者。然其侵盗益希，遇汉使愈厚，欲以渐致和亲，汉亦羁縻之。明年，匈奴使犁王窥边，言酒泉、张掖兵益弱，出兵试击，冀可复得其地。时汉先得降者，闻其计，天子诏边警备。後无几，右贤王、犁王四千骑（无几，言不多时也），分三队，入日勒、屋兰、番和（皆张掖县也）。张掖太守、属国都尉发兵击，大破之。是後，匈奴不敢入张掖。其明年，匈奴三千骑入五原，杀略数千人。时汉边郡烽火候望精明，匈奴为边寇者少利，希复犯塞。其後以兵击乌孙，取车延、恶师地。乌孙公主上言，会昭帝崩，宣帝即位，乌孙昆弥上书，言“连为匈奴所侵削，愿发国半精兵，尽力击匈奴，唯天子出兵，哀救公主”！本始二年，汉大发关东轻锐士，遣田广明、范明友、韩增、赵充国、田顺等五将军，兵十馀万骑，出塞各二千里。乌孙西域昆弥从西方入，与五将军凡二十馀万众。匈奴闻汉兵大出，老弱奔走，驱畜产远遁，是以五将军少所得。校尉常惠与乌孙兵至右谷蠡庭，获匈奴父行及嫂、居次、名王、犁都尉、千长、骑将以下三万九千馀级，虏马牛羊驴赢橐驼七十馀万。汉封惠为长罗侯。然匈奴民众死伤而去者，及畜产远移死亡不可胜数。於是匈奴遂衰耗，怨乌孙。其冬，单于自将数万骑击乌孙，颇得老弱，欲还。会天大雨雪，一日深丈馀，人畜冻死，回者不能什一。於是丁令乘弱攻其北，乌桓入其东，乌孙击其西。凡三国所杀数万计，马数万匹，牛羊甚众。又重以饥死。人民死者什三，畜产什伍。匈奴大虚弱，诸国羁縻者皆瓦解，攻盗不能理。其後，汉出三千馀骑，为三道，并入匈奴，捕虏得数千人还。匈奴终不敢取当（当者，报其直），滋欲向和亲，而边境省事矣。壶衍单于立十七年死，弟左贤王立，为虚闾权渠单于。是岁，地节二年也。时匈奴不能为边寇。於是汉罢外城，以休百姓（外城，塞外诸城）。是岁匈奴饥，人民畜产死十六七。又发两屯各万骑以备汉。其明年，西域城郭共击匈奴，取车师国，得其王及人众而去。单于复以车师王昆弟兜莫为车师王，收其馀民东徙，不敢居故地。而汉益遣屯士分田车师地以实之。匈奴遣六千骑击汉之田车师者，不能下。虚闾权渠单于立九年死。是岁，神爵二年也。乃立右贤王屠耆堂为握衍朐单于。既立二岁，暴虐杀伐，国中不服。其姑夕王与乌禅幕及左地贵人共立稽侯犭册（虚闾权渠单于之子）为呼韩邪单于，发左地兵四五万人，西击握衍朐单于。握衍朐单于与战，兵败恚而自杀。其民众尽降呼韩邪单于。呼韩邪谋杀右贤王。右贤王乃与都隆奇共立日逐王薄胥堂为屠耆单于，发兵袭呼韩邪单于。呼韩邪兵败走。时西方呼揭王来，与唯犁当户共谗右贤王，屠耆单于杀右贤王。後知其冤，复杀唯犁当户。於是呼揭王恐，乃畔去，自立为呼揭单于。右奥王闻之，即自立为车犁单于。乌籍都尉亦自立为乌籍单于。凡五单于。既而车犁、乌籍为屠耆所击败，乌籍、呼揭皆去单于号，共尊辅车犁单于。屠耆击车犁。车犁败走。其明年，呼韩邪击屠耆。屠耆兵败，自杀。屠耆少子右谷蠡亡归汉，车犁东降呼韩邪。
