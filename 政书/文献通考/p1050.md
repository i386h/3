<!-- { "loadSidebar": true } -->
    杨行密，庐州合淝人。以盗见获为兵，迁队将。逐庐州刺史，据其州，诏就拜刺史。淮南节度使高骈为毕师铎等所攻，行密击之，取扬州，後取宣、润、滁、和等州。唐拜行密淮南节度使，同平章事。行密遣兵攻取自淮以南、江以东诸州，皆下之。进拜中书令、吴王。卒，子渥嗣，後为徐温、张颢等所杀。弟隆演嗣，即吴王位，改元。卒，弟溥立，僭即皇帝位，後禅位於徐知诰。
    右，淮南传四世，四十六年（行密以唐景福元年入扬州，至溥以晋天福二年为李氏所篡）。
    王建，许州舞阳人。为忠武军卒，迁队将，隶军将鹿宴弘。僖宗在蜀，以兵随驾扈从有功，迁璧州刺史。以兵取阆、利、梓等州，逐西川节度使韦昭度而代之。又攻成都，杀陈敬暄、田令孜，乃以建为西川节度使。复攻东川取之，并有两川、山南之地，封蜀王。梁篡唐，建乃僭号皇帝。卒，子衍嗣立。唐庄宗既灭梁，乃遣兵伐蜀，取之，衍降见杀。
    右，前蜀二世，三十五年（建以唐大顺二年为西川节度使，至衍以後唐同光三年亡）
    孟知祥，邢州龙冈人。仕晋为左教练使，迁太原尹。庄宗既灭王衍，乃以知祥为剑南西川节度副大使。明宗立，知祥阴有据蜀之志，杀监军李严，与东川节度使董璋俱反。唐师讨之不利。知祥遂攻东川，杀董璋，取其地，乃遣使入朝，唐封为蜀王。唐明宗崩，知祥僭号皇帝。後复取山南之地。卒，子昶嗣。时中国多故，雄武军节度使何建以秦、成、阶三州附於蜀，昶又取凤州，尽得王衍故地。周世宗时，伐蜀取秦、成、阶、凤。宋乾德三年，遣师伐蜀，取之，昶降，封秦国公，卒。
    右，後蜀二世，四十一年（知祥以後唐同光三年为节度使，至昶以宋乾德三年亡）。
    刘隐，其祖安仁，上蔡人。後徙闽中，商贾南海，因家焉。父谦为广州牙将，黄巢寇广广州，表谦为封州刺史、贺江镇遏使，以御梧、桂。谦卒，表隐代之。会广州节度刘崇龟死，将卢琚等作乱，隐以封州兵讨杀琚，迎节度使嗣薛王知柔。徐彦若代知柔，表隐节度副使。彦若卒，军中推隐为留後。天时，拜节度使。梁初，进太师，封南平王。卒，弟龚嗣，以兵取潮、韶及容管、邕管，僭号皇帝。卒，子玢嗣立，後为其弟晟所弑。晟既弑玢，遂自立，值马氏政乱，乃出兵攻楚，克桂州及连、宜、严、梧、蒙五州，又取柳州。卒，子钅长嗣立。宋开宝四年，遣师伐南汉，取之，钅长降，封恩赦侯。
    右，南汉五世，六十七年（隐以唐天二年为广州节度使，至钅长以宋开宝四年亡）。
    马殷，许州鄢陵人。初为孙儒裨将，儒攻宣州败死，殷与其下推刘建峰为主，转攻豫章、虔、吉，入湖南，取潭州，建峰自称留後。僖宗因授之。建峰为其下所杀，军司马张佶率众推殷为主，拜潭州刺史。殷攻连、邵、郴、衡、道、永六州，皆下之，又取桂州，拜武安军节度使。梁时，拜中书令，封楚王。又取岭南昭、贺、梧、蒙、龚、富等州，澧、溆辰州皆附於殷，拜天册上将军。唐灭梁，殷入贡，仍封爵。卒，子希声立，授武安、静江等军节度使。卒，追封衡阳王。弟希范立，卒，弟希广立，为其兄希萼所攻，兵败，自缢死。希萼既杀希广，遂自立，臣於李景。其将徐威等作乱，执希萼，立其弟希崇，彭师等复奉希萼为衡山王，臣於李景。希崇亦请命於景，景遣边镐将兵入楚，尽迁马氏之族於金陵。
    周行逢，武陵人。与王进逵俱为静江军卒，事希萼。进逵攻唐将边镐，逐之。行逢复破唐兵。进逵奉表京师，周太祖以为武安节度使，以刘言为武平节度使。进逵与言有隙，行逢为画谋，袭杀言。进逵据武陵，行逢据潭州。会进逵为潘叔嗣所杀，行逢杀叔嗣，取武陵。卒，子保权立，衡州刺史张文表畔之。保权遣使请命，太祖命慕容延钊讨之，保权举族朝於京师。
    右，湖南马氏五世，五十七年（殷自唐乾宁三年有湖南，至希萼以周广顺元年为南唐所灭）。周氏再世，十年（行逢以周显德元年拜节度使，至保权以宋乾德元年纳土）。
    钱Α，杭州临安人。始为石镜镇将董昌偏裨，击黄巢有功，为都将。击刘汉宏，破越州，昌徙居越，而Α为杭州刺史。击取苏、常、润等州，进镇海节度使，同平章事。昌僭逆，Α讨平之，尽有两浙之地，拜中书令，越王。梁时，封吴越王、尚父。卒，子元立。卒，子佐立，破李景兵福州。卒，弟ㄈ立。太平兴国三年，ㄈ入觐，尽献其地。
    右，两浙四世，八十四年（Α以唐乾宁二年为镇海、镇东军节度使有两浙，至ㄈ以宋太平兴国三年纳土）。
    王潮，光州固始人。初为县史，寿州人王绪攻陷固始，以潮为军校。绪为秦宗权所攻，率众南奔，自南康入汀，陷漳浦。绪性忌多杀，潮与其前锋将执绪杀之，推潮为主，授泉州刺史。攻福州，克之，授福建观察使。卒，弟审知立，授威武军节度使，同平章事，封琅琊王。梁时，封为闽王。卒，子延翰立，後为其弟延禀、延钧所杀。延钧既杀延翰，更名钅，自立。後唐拜为节度使，闽王，後僭号皇帝，为其子继鹏及李仿所弑。继鹏立，更名昶，遣使朝贡於晋，後为王延羲所杀。延羲，审知少子，嗣立，更名曦，後为其臣连重遇所杀。  延政，审知子，初为建州刺史。曦淫虐，延政数谏之。曦怒，攻延政，兵败。延政乃以建州建国，称殷。明年，曦遇弑，连重遇立朱文进，尽杀王氏子孙，称晋年号。重遇复杀文进，南唐李景闻闽乱，发兵攻之，遂取闽，迁延政之族於金陵。
    右，福建六世，五十五年（潮以唐景福元年入福州拜观察使，至延政以晋开运三年为李唐所杀）。
    高季兴，陕州硖石人。初为汴人李让家僮。朱温镇宣武，事温。梁开平初，拜荆南节度。均王时，阻兵自守，均王优容之，封为渤海王。梁亡，朝唐庄宗。明帝时，取荆、归、峡等州臣於吴。卒，子从诲立，复臣唐，封南平王。卒，子保融立，袭封南平王。卒，弟保勖立。卒，兄子继冲立。建隆四年，太祖诏慕容延钊讨湖南张文表，假道荆南，入其郛。继冲惧，以地内附，举族入朝。
    右，南平五世，凡五十七年（季兴以梁开平元年镇南，至继冲以宋乾德元年纳士）。
    按：唐末五代以来八国，其初亦皆世袭节镇也，故叙其兴灭之岁月、传授之世次，附於唐方镇之後。或曰《五代史》之十国世家，即《晋书》十六国载记之流也，何十六国独无述乎？曰十六国乃夷狄之据地而欲自为帝王者也，未尝受命於晋，难以藩方目之，故除张、李二凉之外不复录。若此八国，则虽出於卒伍盗贼，然其窃地之初，皆常请命於天子而畀以旌节矣，後虽僭号，而其源则藩侯也，故叙之。若南唐受禅於杨氏，北汉继世於河东，则其初即称帝，是以亦不复录云。
    ●卷二百七十七 封建考十八
    ○五代诸王
    ◎梁亲王
    广王全昱，太祖兄也。太祖受禅封。贞明二年卒。
    友谅，全昱子。初封衡王，後嗣广王，坐弟友能反，废囚京师。唐师入汴，见杀。
    友能，昱子，封惠王，後为宋、滑二州留後。举兵反，败死。
    友诲，昱子，封邵王。坐友能反，废，後为唐兵所杀。
    安王友宁，太祖兄存子。受禅後封。
    密王友伦，太祖兄存子。受禅後封。
    彬王友裕，太祖子。为忠武节度使，卒。受禅後追封。
    博王友文，本姓康名勒，太祖养以为子。受禅後封。郢王友弑逆，并杀友文。
    郢王友，太祖子。受禅後封。乾化二年，弑太祖篡位，均王以兵讨之，自杀，追废为庶人。
    福王友璋，太祖子。受禅後封。
    贺王友雍，太祖子。受禅後封。
    建王友徵，太祖子。受禅後封。
    康王友孜，太祖子。末帝即位後封。後以反诛。
    ◎唐亲王
    邕王存美，太祖子。同光三年封。庄宗败，不知所终。
    永王存霸，太祖子。同光三年封。庄宗败，为军卒所杀。
    薛王存礼，太祖子。同光三年封。庄宗败，不知所终。
    申王存渥，太祖子。同光三年封。庄宗败，与刘皇后同奔太原，为部下所杀。
    睦王存义，太祖子。同光三年封。後以郭崇韬婿，为庄宗所杀。
    通王存确，太祖子。同光三年封。庄宗败，为霍彦威所杀。
    雅王存纪，太祖子。同光三年封。庄宗败，为霍彦威所杀。
    魏王继岌，庄宗长子，同光三年封。将兵伐蜀，取之，师回至渭南，闻庄宗败，师徒溃散，自缢死。
    继氵重  继嵩  继蟾  继，并庄宗子，同光三年拜光禄大夫、检校司徒，未封，庄宗败，并不知所终。
    秦王从荣，明宗子。长兴元年封。後举兵反，败死，废为庶人。
    许王从益，明宗子。长兴四年封。晋天福四年，封郇国公，为二王後，奉唐帝祀。开运三年，契丹犯京师，复封许王，寻为番将萧翰立为帝，知南朝军国事。汉高祖入洛，遇害。
    雍王重美，末帝子。清泰三年封。晋兵入，与末帝俱自焚死。
    洋王从璋，明宗从子。长兴四年封。晋时，降封陇西郡公。
    兖王从温，明宗从子。晋时，为忠武军节度使。
    泾王从敏，明宗从子。晋时，降封秦国公。
    ◎晋亲王
    韩王敬晖，高祖弟。为曹州防御使，卒，天福八年追封。子曦嗣。
    楚王重信，高祖子。天福初，为河阳三城节度使。范延光反，遇害，追封。
    陈王重景，高祖子。蚤卒，追封。
    寿王重义，高祖子。张从宾反，遇害，追封。
    ◎汉亲王
    魏王承训，高祖子。蚤卒，追封。
    陈王承勋，高祖子。隐帝即位，为开封尹。周广顺元年追封。
    ◎周亲王
    郯王侗，太祖子。汉末遇害，显德时追封。
    杞王信，太祖子。汉末遇害，显德时追封。
    越王宗谊，世宗长子。汉末遇害，显德时追封。
    曹王宗让，世宗子。显德六年封。
    纪王熙谨，世宗子。显德六年封。宋乾德二年卒。
    蕲王熙诲，世宗子。显德六年封。
