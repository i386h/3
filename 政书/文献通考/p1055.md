<!-- { "loadSidebar": true } -->
    太微垣十星，在翼、轸北。张衡云，天子之宫庭，五帝之座，十二诸侯府也。其外蕃，九卿也。一曰，轩辕为权，太微为衡。衡，主平也。《隋志》云，又为天庭，理法平辞，监升授德，列宿受符，诸神考节，舒情稽疑也。南蕃中二星间曰端门。东曰左执法，廷尉之象也。西曰右执法，御史大夫之象也。执法，所以举剌凶奸者也。左执法之东，左掖门也。右执法之西，右掖门也。东蕃四星：南第一曰上相，其北东太阳门也；第二星曰次相，其北中华东门也；第三星曰次将，其北东太阴门也；第四星曰上将，所谓四辅也。西蕃四星：南第一星曰上将，其北西太阳门也；第二星曰次将，其北中华西门也；第三星曰次相，其北西太阴门也；第四星曰上相，亦四辅也。东西蕃有芒及动摇者，诸侯谋天子也。执法移则刑罚尤急。月五星入太微轨道，吉；其所犯中座，成刑。谒者一星，在太微内在执法东北，主赞宾客也。不见，外国不宾服。谒者东北三星曰三公内座，朝会之所居也。张衡云，以辅弼帝者，其名与夹斗三公同。三公北三星曰九卿内座，主治万事，与天纪同占。九卿西五星曰内五诸侯，内侍天子，不之国也。辟雍之礼得，则太微诸侯明。屏四星，在端门内，帝座南，近右执法。屏所以拥蔽帝庭也。执法主刺举，星明润，则君臣有礼。黄帝内座一星，在太微中，含枢纽之神也。天子动得天度，止得地意，从容中道，则太微五帝之座明以光。黄帝座不明，人主当求贤士以辅治；不然则夺势。又曰，太微五帝座小弱青黑，天子国亡。四帝内座四星，夹黄帝座。东方星，苍帝灵威仰之神也。南方星，赤帝赤怒之神也。西方星，白帝白招矩之神也。北方星，黑帝叶光纪之神也。张衡云，五帝同明而光，则天下归心；不然则失位。金火水入太微，若顺人轨道，伺其出之，所守之分，则为天子所诛也。帝座东北一星曰幸臣，主亲爱臣，明则幸臣用事，微细吉。太子一星，在幸臣西，五帝座北，储贰之星，明而润，则太子贤；不然则否。金火守入，太子不废则为篡逆之事。从官一星，在太子西北，主从官。不见则帝不安，如常则吉。郎将一星，在郎位东北，所以为武卫。张衡云，今左右中郎将是也，大明、芒角，将恐不可当也。虎贲一星，在太微西蕃之外，上相之西，下台之南，静室旄头之骑官也。张衡云，主侍从之武臣也，与车骑同占。常陈七星，如毕状，在郎位北，天子宿卫虎贲之士，以设强毅也。星摇动，天子自出；明则武兵用；微则兵弱。郎位十五星，又云，二十四星，在帝座东北，一曰依乌，郎位也。周官之元士，汉官之光禄、中散骑、谏议、议郎、三署郎中，是其职也。张衡云，今之尚书郎也。欲其大小相均，光润有常，吉。《隋志》，郎位，主守卫也。其星明，大臣有劫主，又曰客犯上；其星不具，后死，幸臣诛。客星入之，大臣为乱。明堂三星，在太微西南角外，天子布政之宫也。明吉，暗凶。明堂西三星曰灵台，主观物，察符瑞，候灾变也。占与司怪同。少微、长垣二座星，已释在张星之次矣。三台六星，两两而居，起文昌，列招摇太微。一曰天柱，三公之位也。在天曰三台，主开德宣符也。西近文昌二星曰上台，为司命，主寿：次二星，对轩辕，曰中台，为司中，主宗室；东二星，抵太微，曰下台，为司禄，主兵。所以昭德塞违也。又曰三台为天阶，太乙蹑以上下。一曰泰阶，上阶上星为天子下，星为女主；中阶上星为诸侯三公，下星为卿大夫；下阶上星为士，下星为庶人。所以和阴阳而理万物也。其星有变，各以所主占之。君臣和集，如其常度。张衡云，色齐明而行列相类，则君臣和，法令平；不齐，为乖度。金火守入，兵起，彗孛尤甚也。
    《宋两朝天文志》：太微十星：右执法，去极八十四度，入翼宿十二度半；左执法，去极八十六度，入轸宿初度半。谒者一星，去极八十三度，入轸宿一度。三公三星距东星，去极八十四度半，入轸六度。  九卿三星距西北星，去极七十五度，入轸七度。  内五诸侯五星距西星，去极七十度，入轸一度。  五帝座五星距中大星，去极七十一度，半入翼十一度。内屏四星距西南星，去极八十度，入翼十度。太子一星，去极六十六度半，入翼十一度半。从官一星，去极六十四度半，入翼八度半。幸臣一星，去极六十六度半，入翼十五度。郎位十五星距西南星，去极六十度，入翼十八度。郎将一星，去极四十七度半，入轸十一度。常陈七星距东星，去极五十一度半，入轸初度。虎贲一星，去极六十二度少，入翼二度。
    《宋中兴天文志》曰：太微垣有五帝座，五帝内座又列乎紫宫，何也？曰五帝常居在太微而入觐乎紫宫，故有内座也。然则五帝何帝也？此《志》所谓灵威仰、赤怒、含枢纽、白招矩、叶光纪之神也。有天皇矣，而又有五帝何也？五帝，在天主五行，在地主五岳，分方主事，以辅天皇者。昔周公郊祀后稷以配天，斯北极紫微中宫天皇大帝也。而宗祀文王於明堂，以配上帝，则宫南太微五帝也。此《月令》明堂，所以分五宫，祀五帝也。
    ◎天市垣
    下元一宫名天市，两扇垣墙二十二。当门六角黑市楼，门左两星是车肆。两个宗正四宗人，宗星一双亦依次。帛度两星屠肆前，候星还在帝座边。帝座一星常光明，四个微茫宦者星。以次两星名列肆，斗、斛帝前依其次，斗是五星斛是四。垣北九个贯索星，索口横者七公成。天纪恰似七公形，数著分明多两星。纪北三星名女床，此座还依织女傍。三光之象无相侵，二十八宿随其阴。水火木土并与金，以次别有五行吟。
    天市垣二十二星，在房、心东北，主权衡，主聚众。一曰天旗庭，主斩戮之事也。市中星众润泽则岁实，星希则岁虚。荧惑守之，戮不忠之臣。又曰，若怒角守之者，臣杀主。彗星出，为徙市易都。客星入之，兵大起；出之，有贵丧。张衡云，天市明则市利隐，商人无利；忽暗，则反是。市楼六星，在市中，临箕星之上，主司。明则吉，暗则市利不理也。《隋志》，市楼者市府也，主市价律度，其阳为金钱，其阴为珠玉。变见，各以所主占之。车肆二星，在天市垣南门之内，主车驾。不明则国车尽行。《隋志》，主众贾之区。宗正二星，在帝座东南，宗大夫也。彗星守之，若失色，宗正有事。客星守、动，则天子亲属有变。又曰，客星守之，贵人死。又曰，宗正明则宗室有秩，暗则国家凶。宗人四星，在宗正东，主录亲疏享祀，如绮而明正，族人有序。宗星二星，在宗人东北，候星之东，宗室之象，帝辅血脉之臣也。客星守之，宗人不和。帛度二星，在宗室星东北，主度量。明则尺量平，商人不欺；暗则否。屠肆二星，在帛度东北，主烹宰。明大则肆中多宰杀。候一星，在帝座东北，主伺阴阳也。明大则辅臣强，四夷开；候细微则国安；亡则主失位；移则主不安；居常则吉。帝座一星，在天市中，候星西，天庭也。光而润则天子吉，威令行；微细凶，大人当之。或云，暗则大人不正。张衡云，帝座者，帝王之座。帝座有五：一座在紫微宫，一座在大角，一座在心中，一座在天市垣，一座在太微宫。咸云，帝座一曰神农所居，不见则大人当其咎。宦者四星，在帝座西南，帝傍之阉人也。星微则吉，明则凶，非其常，宦者有忧。其占与势星同。列肆二星，在斛西北，主宝玉之货。移徙，则列肆不安；火守入，兵大起。斗五星，在宦者西南，主平量。覆则岁熟，仰则大饥。明暗与帛度同。斛四星，在市楼北，亦曰天斛，主量者也。占与斗同。贯索九星，在七公前。一曰连索，一曰连营，一曰天牢，主法律，禁暴强也。牢口一星为门，欲其开也。九星皆明，天下狱烦；七星见，小赦；五星见，大赦；动则斧用；中空则更元。《汉志》云十五星。张衡云，贯索开，有赦；不见则刑狱简；若闭口及星入，牢中有系死者。常以午子夜候之，一星不见，则有小喜；二星不见，赐禄；三星不见，人主德令行且赦。若客星出，视其小大，大有大赦，小有小赦。或云贯索为贱人之牢。一星芒，有喜事；二星芒，赐爵禄；三星芒，有赦。门闭，牢中多死。水犯灾，火犯米贵。七公七星，在招摇东，天之相也，三公之象。张衡云，七公横列贯索之口，主执法、列善恶之官也。星齐正则国法平，差戾则狱多冤酷。或云星入河，米贵；火犯之，兵起。天纪九星，在贯索东，九卿也，为九河，主万事之纪，理冤讼也。明则天下多词讼；亡则政理坏，国纪乱；散绝则地震山崩。女床三星，在天纪之北，为後宫御女，主女事，明则宫人恣意，常则无咎。
    《宋两朝天文志》：天市垣二十二星，东西列各十一星。其东垣：南第一星曰宋，第二星曰南海，第三星曰燕，第四星曰东海，第五星曰徐，第六星曰吴越，第七星曰齐，第八星曰中山，第九星曰九河，第十星曰赵，第十一星曰魏。其西垣：第一星曰韩，第二星曰楚，第三星曰梁，第四星曰巴，第五星曰蜀，第六星曰秦，第七星曰周，第八星曰郑，第九星曰晋，第十星曰河间，第十一星曰河中。东垣南第一星宋，去极一百五度半，入危宿七度。西垣第一星韩，去极九十八度半，入心宿五度。市楼一星距东南星，去极九十八度，入尾宿十二度。东肆二星距西大星，去极一百度，入尾宿三度。斛四星距西南星，去极八十七度半，入尾宿三度。列肆二星距东星，去极八十六度，入心宿三度半。帝座一星，去极七十五度，入尾十度。候一星，去极七十八度半，入尾十六度。宦者四星距南星，去极七十六度半，入尾九度半。斗五星距东大星，去极七十九度，入尾六度半。宗正二星距北星，去极八十五度半，入尾十六度。宗人四星距大星，去极八十六度，入箕一度。宗室二星距北大星，去极八十度半，入箕五度。帛度二星距西星，去极六十九度少，入箕三度。屠肆二星距西星，去极六十八度半，入箕宿三度。
    《宋中兴天文志》：天市垣中一星，明大者谓之帝座。帝座东北一星为后，旧误作候，西南三星为妃，旧失其位。妃北一星在帝右，后北一星在帝左，是为左右常侍。妃南四星为宦寺，宦寺南一星为阍人，阍人南四星为内屏，此其别也。而旧乃以右常侍一星及妃三星为宦者，又以宦寺、阍人合五星为斗，又以内屏四星为斛，皆误也。
