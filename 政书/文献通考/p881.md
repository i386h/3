<!-- { "loadSidebar": true } -->
    ※《医经正本书》一卷
    陈氏曰：知进贤县沙随程迥可久撰。专论伤寒无传染，以救薄俗骨肉相弃绝之敝。
    ※《运气论奥》三卷
    晁氏曰：宋朝刘温舒撰。温舒以《素问》气运最为治病之要，而答问纷揉，文辞古奥，读者难知，因为三十论、二十七图，上於朝。
    ※《五运指掌赋图》一卷
    陈氏曰：叶撰。
    ※《脉粹》一卷
    晁氏曰：宋朝萧世基撰。世基常阅《素问》及历代医经，患其难知，因缀缉成一编。治平中姚谊序之。
    ※《南阳活人书》二十卷
    晁氏曰：宋朝朱肱撰。序谓：“张长沙《伤寒论》，其言雅奥，非精於经络者不能晓会。顷因投闲，设其对问，补苴缀缉，仅成卷轴。作於己巳，成於戊子。计九万一千三百六十八字。”
    陈氏曰：肱以仲景《伤寒》方、论，多以类聚，为之问答。本号《无求子伤寒百问方》，有武夷张藏作序，易此名。仲景南阳人，而“活人”者，本华陀语。肱，吴兴人，秘丞临之子，中书舍人服之弟，登第，仕至朝奉郎直秘阁。
    ※《伤寒微指论》二卷
    陈氏曰：不著作者。序言元丙寅，必当时名医也。其书颇有发明。
    ※《伤寒证治》三卷
    晁氏曰：宋朝王实编。实谓百病之急，无逾伤寒，故略举病名法及世名医之言，为十三篇，总方百四十六首。或云颍州人，官至外郎，庞安常之高弟也。
    ※《伤寒扌求俗方》一卷
    陈氏曰：甯海罗正之尉桐城，民俗惑巫，不信药，因以药施人，多愈。遂以方书召医参校刻石，以扌求迷俗。绍兴中有王世臣彦辅者，序之以传。
    ※《补注神农本草》二十卷
    晁氏曰：宋朝掌禹锡等补注。旧说《本草经》神农所作，而《艺文志》所不载。《平帝纪》：“诏天下举知方术、本草者。”“本草”之名，盖起於此。梁之《录》载《神农本草》三卷。书中有後汉郡县名，盖上世未著文字，师学相传，至张机、华佗始为编述。嘉初，诏禹锡与林亿、苏颂、张洞等为之补注。以《开宝本草》及诸家参校，采拾遗逸，刊定，新旧药名一千八十二种，总二十卷。
    ※《大观本草》三十一卷
    陈氏曰：唐慎微撰，不知何人。仁和县尉艾晟作序，名曰《经史证类本草》。按“本草”之名，始见《汉书 平帝纪》、《楼护传》。旧经止一卷，药三百六十五种。陶隐居增《名医别录》亦三百六十五种，因注释为七卷。唐显庆又增一百十四种，广为二十卷，谓之《唐本草》。开宝中又益一百三十三种。蜀孟昶又尝增益，谓之《蜀本草》。及嘉中掌禹锡、林亿等重加校正，更为补注，以朱、墨书为之别，凡新旧药一千八十二种，盖亦备矣。今慎微颇复有所增益，而以墨盖其名物之上，然亦殊不多也。
    石林叶氏曰：《神农本草》初但三卷，所载甚略。议者考其记出产郡名，以为东汉人所作。梁陶隐居始增修为七卷。然陶氏不至东北，其论证多谬语。唐显庆中，苏恭请重修，於是命长孙无忌等广定，遂为二十卷，亦未尽也。自是伪蜀韩保与术家各自补缉辩证者不一。开宝中别加详定，嘉初，复诏掌秘监禹锡、苏魏公诸人再论次，遂大备。盖《神农本草》外，杂取他书凡十六家云。
    ※《图经本草》二十卷，《目录》一卷
    晁氏曰：宋朝苏颂等撰。先是，诏掌禹锡、林亿等六人重校《神农本草》，累年成书奏御。又诏郡县图上所产药本，用永徽故事，重命编述。於是颂再与禹锡等裒集众说，类聚铨次，各有条目云。嘉六年上。
    ※《证类本草》三十二卷
    晁氏曰：皇朝唐慎微纂。合两《本草》为一书，且集书传所记单方，附之於本条之下，殊为详博。
    ※《本草广义》二十卷
    晁氏曰：皇朝寇宗编。以《本草》二部著撰之人，或执用已私，失於商确，并考诸家之说，参之事实，其情理，证其脱误，以成此书。
    陈氏曰：其书引援辩证，颇可观采。
    ※《绍兴校定本草》二十二卷
    陈氏曰：医官王继先等奉诏撰。绍兴二十九年上之，刻板修内司。每药为数语辩说，浅俚无高论。
    ※《子午经》一卷
    晁氏曰：题云扁鹊撰。论针砭之要，成歌咏，盖後人依者。
    ※《铜人针灸图》三卷
    晁氏曰：皇朝王惟德撰。仁宗尝诏惟德考次针灸之法，铸铜人为式，分腑脏十二经，旁注俞穴所会，刻题其名。并为图法并主疗之术，刻板传於世。夏竦为序。
    ※《明堂针灸图》三卷
    晁氏曰：题曰黄帝。论人身俞穴及灼灸禁忌。明堂者，谓雷公问道，黄帝授之，故名云。
    ※《存真图》一卷
    晁氏曰：皇朝杨介编。崇甯间，泗州刑贼於市，郡守李夷行遣医并画工往，亲决膜，摘膏肓，曲折图之，尽得纤悉。介校以古书，无少异者，比《欧希范五脏图》过之远矣，实有益医家也。王莽时，捕得翟义党王孙庆，使太医、尚方与巧屠其刳剥之，量度五脏，以竹导其脉，知所始终，云可以治病，亦是此意。
    ※《膏肓灸法》二卷
    陈氏曰：清源庄绰季裕集。
    ※《点烙三十六黄经》一卷
    晁氏曰：不著撰人，唐世书也。《国史补》云：自茗饮行於世，世人不复病黄瘅。
    ※《肘後百一方》三卷
    陈氏曰：晋葛洪撰。梁陶隐居增补。本名《肘後救卒方》，率多易得之药，凡八十六首，陶并七首，加二十二首，共为一百一首。取佛书“人有四大，一大辄有一病”之义名之。
    ※《千金方》三十卷
    晁氏曰：唐孙思邈撰。思邈博通经传，洞明医术，著用药之方，诊脉之诀，针灸之穴，禁架之法，以至导引养生之要，无不周悉。後世或能窥其一二，未有不为名医者。然议者颇恨其独不知伤寒之数云。
    陈氏曰：自为之序，名曰《千金备急要方》。以为人命至重，有贵千金，一方济之，德逾於此。其前类例数十条，林亿等新纂。
    ※《千金翼方》三十卷
    晁氏曰：思邈著《千金方》，复掇集遗轶以羽翼其书，成一家之言。林亿等谓首之以《药录》，次之以《妇人》、《伤寒》、《小儿》、《养性》、《辟》、《退居》、《补益》、《杂病》、《疮痈》、《色脉》、《针灸》，而《禁经》终焉者，皆有指意云。
    陈氏曰：其末兼及禁，术用之多验。
    ※《外台秘要方》四十卷
    晁氏曰：唐王焘撰。焘在台阁二十年，久知洪文馆，得古方书数千百卷。因述诸病证候，附以方药、符禁、灼灸之法，凡一千一百四门。天宝中，出守房陵及太甯郡，故以“外台”名其书。孙兆以焘谓“针能杀生人，不能起死人，取灸而不取针”，讥其为医之蔽。予独以其言为然。
    陈氏曰：自为序，天宝十一载也。其书博采诸家方、论，如《肘後》、《千金》，世尚多有之；至于《小品》、深师、崔氏、许仁则、张文仲之类，今无传者，犹见於此书云。凡医书之行於世，皆仁庙朝所校定也。按《会要》：嘉二年，置校正医书局於编修院，以直集贤院掌禹锡、林亿校理，张洞校勘，苏颂等并为校正。後又命孙奇、高保衡、孙兆同校正。每一书毕，即奏上，亿等皆为序，下国子监板行。并补注《本草》，修《图经》，《千金方、翼》、《金匮要略》、《伤寒论》悉从摹印。天下皆知学古方书矣。
    ※《产宝》二卷
    晁氏曰：唐昝殷撰。殷，蜀人。大中初，白敏中守成都，其家有因免乳死者，访问名医，或以殷对，敏中迎之。殷集备验方药二百七十八首以献。其後周又作三论附於前。
    ※《龙树眼论》三卷
    晁氏曰：佛经龙树大士者，能治眼疾。或假其说，集治七十二种目病之方。
    ●卷二百二十三 经籍考五十
    ○子（医家）
    ※《太平圣惠方》一百卷
    晁氏曰：太宗皇帝在潜邸日，多蓄名方异术。太平兴国中，内出亲验者千馀首，乃诏医局各上家传方书，命王怀隐、王、郑彦、陈昭遇校正编类，各篇首著其疾证。淳化初书成，御制序引。
    ※《庆历善救方》一卷
    《两朝艺文志》：诏以福州奏狱医林士元，药下蛊毒，人以获全，录其方，令国医类集附益。八年颁行。
    ※《皇简要济众方》五卷
    《两朝艺文志》：皇中，仁宗谓辅臣曰：“外无善医，民有疾疫或不能救疗。其令太医简《圣惠方》之要者颁下诸道，仍敕长史按方剂以时拯济。”令医官使周应编以为此方。三年颁行。
    ※《太医局方》十卷
    晁氏曰：元丰中，诏天下高手医，各以得效秘方进，下太医局验试，依方制药鬻之。仍模本传於世。
    ※《和剂局方》十卷
    晁氏曰：大观中，诏通医刊正药局方书。阅岁书成，校正七百八字，增损七十馀方。
    陈氏曰：库部郎中陈师文等校正。凡二十一门，二百九十七方。其後时有增补。
    ※《王氏博济方》五卷
    晁氏曰：皇朝太原王衮撰。衮庆历间，因官滑台，暇日出家藏七十馀方，择其善者为此书。名医云：其方用之无不效，如草还丹治大风，太乙丹治鬼胎，尤奇验。
    ※《药准》一卷
    陈氏曰：潞公文彦博宽夫撰。所集方才四十首。以为依《本草》而用药则有准，故以此四十方为处方用药之准也。
    ※《沈存中良方》十卷
    晁氏曰：皇朝沈括存中撰。存中博学通医术，类其经验方成此书。用者多验。或以苏子瞻论医药杂说附之。
    陈氏曰：不知何人所录。其辩鸡舌香一段，言《灵苑》所辩犹有未尽者。《馆阁书目》别有《沈氏良方》十卷、《苏沈良方》十五卷，而无《灵苑方》。
    ※《灵苑》二十卷
    晁氏曰：亦存中编。本朝士夫如高若讷、林亿、孙奇、庞安常，皆以善医名世，而存中尤善方书。此书所载多可用。
    ※《孙氏传家秘宝方》三卷
    陈氏曰：尚药奉御太医令孙用和集。其子殿中丞兆，父子皆以医名。自昭陵时迄於熙、丰，无能出其右者。元丰八年，兆弟宰为河东漕，属吕惠卿帅并，从宰得其书，序而刻之。自言为思邈之後。晁氏《读书志》作《孙尚秘宝方》，凡十卷。
    ※《养生必用方》十六卷
