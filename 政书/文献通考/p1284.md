<!-- { "loadSidebar": true } -->
    曹国，隋时闻焉，都那密水南数里，旧是康居之地，国无主。康居王令子乌建领之。胜兵千馀人。国中有得悉神，自西海以东诸国，并敬事之。其神有金人，金破罗阔丈五尺，高下相称。每月以驼五头、马十匹、羊百口祭之，常有数千人食之不尽。东南去康国百里，西去何国百五十里，东去瓜州六千六百里。大业中，遣入贡。东曹或曰都率沙那，苏对沙那，劫布咀那，苏都识匿，凡四名。居波悉山之阴。汉贰师城地也。东北距俱战提二百里，北至石，西至康，东至宁远，皆四百里许南至吐火罗五百里。有野义城，城有巨窟，严以关钥，岁再祭，人向窟立，中即烟出，先触者死。武德中，与康同遣使入朝，其使曰：“本国以臣为健儿，闻秦王神武，欲隶麾下。”高祖大悦。西曹者，隋时曹也，南接使及波览，治瑟底痕城。东北越于底城有得悉神祠，国人事之。有金贝器，款其左曰：“汉时天子所赐。”武德中入朝。天宝元年，王哥逻仆罗遣使者献方物，诏封怀德王，即上言：“祖考以来，奉天可汗愿同唐人受调发，佐天子征讨。”十一载，东曹王设忽阿与安王请击黑衣大食元宗慰谕之，不听。中曹者，居西曹东，康之北。王治迦底真城。其人长大，工战斗。
    ○何国
    何国，都那密水南数里，亦旧康居地。王姓昭武，康居之族类。国城楼北壁画华夏天子，西壁画拂（力甚反）诸国，东壁则画突厥、婆罗门诸国王。胜兵千人。风俗与康国同。东去曹国百五十里，西去小安国三百里。东去瓜州六千七百五十里。隋大业中，遣使入贡。唐贞观十五年，遣使入朝。永徽时上言：“闻唐出师西讨，愿输粮於军。”俄以其地为贵霜州，授其王刺史。
    ○史国
    史国，都独莫水南十里，亦旧康居之地。其王姓昭武，亦康国王之後枝庶。胜兵千馀人。俗同康国。北去康国二百三十里，南去吐火罗五百里，西去那色波国二百里，东北去米国二百里，去瓜州六千里。隋大业中，遣使贡方物，後渐强盛，乃创建乞史城，为数十里，郭邑二万家。有铁门山，左右峭，石色如铁，为关以限二国，以金固阖。城有神祠，每祭必千羊。唐贞观十六年，复入贡。显庆时，以其地为去沙州，授其君刺史。开元十五年来献舞女。其後首领时时入朝。天宝中，诏改史为来威国。
    ○奄蔡
    奄蔡，汉时通焉，西与大秦接，东南二千里与康居接，去阳关八千馀里。控弦十馀万。与康居同俗而属康居。土气温和，临大泽，无涯岸。多桢松、白草及豹貂，畜牧逐水草，盖近北海。至後汉，改名阿兰那国。後魏时曰粟特，一曰温那沙（《後汉史》云：“初匈奴杀其王而有其国，至文成帝初，遣使朝贡。其王忽倪已三世矣）。其国商人先多诣凉土贩易，及魏克姑臧，悉见虏。文成初，粟特王遣人赎之，自後无使贡献。周保定四年，来贡方物。
    ○滑国（<匚屯>阿跋檀周古柯胡密丹附）
    滑国，车师之别种也。後汉顺帝永建初，八滑从班勇击北虏有功，汉以八滑为後部亲汉侯。自魏晋以来，不通中国。至梁武帝普通初，其王厌带夷粟陀始遣使献贡黄狮子、白貂裘、波斯锦等物。後魏之居桑乾也，滑犹小国，属蠕蠕。後稍强大，征其旁国波斯、渴陀、宾、龟兹、苏勒、姑墨、于阗、名盘等国焉。其兽有狮子、两脚驼、野驴有角。人皆善骑射，著小袖长袍，用金玉为带。女人披裘，头上刻木为角，长六寸，以金银饰之。兄弟共妻。无城，毡屋为居，东向开户。其王坐金床，随太岁转。无文字，以木为契。与旁国通，使国中为胡书，羊皮为纸。无职官。事天神、火神，每日则出户祀神而後食。跪一拜而止。死以木为椁，父母死，其子截一耳，葬讫即吉。其言语待译而後通。至後魏时，谓之滑<匚屯>。阿跋檀、周古柯、胡密丹等国，并滑旁小国也，衣服容貌皆同。普通初，使使随滑入贡。
    ○白题
    白题，王姓支名史稽毅。其先盖匈奴之别种胡。汉灌婴与匈奴战，斩白题骑一人是也。在滑国东，去滑六日行，西极波斯。土地出粟、麦、瓜果，食物略与滑同。梁普通三年，遣使贡方物。
    ○厌哒
    厌哒国，大月氐之种类也，亦曰高车之别种。其原出於塞北。自金山而南，在于阗之西，都浒水南二百余里，去长安一万一百里。至後魏文成帝时已七八十年矣。其王都拔底延城，盖王舍城也。其城方十馀里，多寺塔，皆饰以金。风俗与突厥略同。其俗兄弟共一妻，夫无兄弟者，妻戴一角帽；若有兄弟者，依其多少之数，更加帽角焉。衣服类加以缨络。头皆翦。其语与蠕蠕、高车及诸胡不同。众可有十万。无城邑，依随水草，以毡为屋，夏迁凉土，冬逐暖处。其诸妻皆在别所，相去或一二百里、三百里。其王巡历而行，每月一处，冬寒之时，三月不徙。王位不必传子，子弟堪任者，死便受之。其国无车，有舆，多驼、马。用刑严急，贼盗无多少皆腰斩，盗一责十。死者，富家累石为藏，贫者掘地而埋，随身诸物，皆置冢内。其人凶悍，能斗战。西域康居、于阗、沙勒、安息及诸小国三十许皆役属之，号为大国。与蠕蠕婚姻。自後魏太安之後，每遣使朝贡。正光末，贡狮子一，至高平，遇万俟鬼奴反因留之。鬼奴平，送京师。永熙以後，朝献遂绝。初，熙平中，明帝遣仗子统宋、沙门法力等使西域，访求佛经。时有沙门慧生者亦与俱行，正光中还。慧生所经诸国，不能知其本末及山川里数，盖举其略云。至大统十二年，遣使贡方物。废帝二年、周明帝二年，并遣使来献，为突厥所破，部落分散，职贡遂绝。隋大业中，又遣使朝贡方物。其国去曹国千五百里，东至瓜州六千五百里。
    ○钵和
    钵和，在渴陀西。其土尤寒。人畜同居，穴地而处。又有大雪山，望若银峰。其人唯食饼面，饮麦酒。服毡裘。有二道，一道西行向厌哒，一道西南趋乌苌。亦为厌哒所统。
    ○波知
    波知国，在钵和西南。土狭人贫，依山谷。其王不能总摄。有三池，传云大池有龙王，次者有龙妇，小者有龙子，行人经之，设祭乃得过，不祭，多遇风雪之困。
    ○赊弥
    赊弥国，在波知之南。山居。不信佛法，专事诸神。亦附厌哒。东有钵卢勒国，路，缘铁锁而度，下不见底。後魏熙平中，遣使宋等竟不能达。
    ○乌苌
    乌苌国，在赊弥南，北有葱岭，南至天竺。婆罗门胡为其上族。婆罗门多解天文吉凶之数，其主动则访决焉。土多林果，引水灌田，丰稻麦。事佛，多诸寺塔，极华丽。人有争讼，服之以药，曲者发狂，直者无恙。为法不杀，犯死罪唯徙於灵山。西南有檀特山，山上立寺，以驴数头运食山下，无人控御，自知往来也。
    ○乾陀
    乾陀国，在乌苌西，本名业波，为厌哒所破，因改焉。其王本是敕勒，临国已二世矣。好征战，与宾斗，三年不罢，人怨苦之。有斗象七百头，十人乘一象，皆执兵仗，象鼻缚刀以战。所都城东南七里有佛塔，高七十丈，周三百步，即所谓“雀离佛国”也。
    ○挹怛国
    挹怛国，都乌浒水南二百里，大月氐之种也。胜兵五六万。俗善战。先时国乱，突厥遣通设宋语强领其国。俗同吐火罗。南去曹国千五百里，东去瓜州六千五百里。隋大业中，遣使来贡。按刘《梁典》，滑国姓厌哒，後裔以姓为国号，转讹又谓之挹怛焉（其本原或云是车师之种，或云高车之种，又韦节《西蕃记》云：“亲问其国人，并自称挹阗。”又按《汉书》，陈汤征郅支，康居副王挹阗抄其後重。则此或康居之种类。然传自远国，夷语讹舛，年代绵邈，莫知根实，不可得而辨也。今考其风俗物产及诸家所说而编之）。
    ○天竺
