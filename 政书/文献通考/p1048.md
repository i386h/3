<!-- { "loadSidebar": true } -->
    《唐书 藩镇传叙》曰：“安、史乱天下，至肃宗大难略平，君臣皆幸安，故瓜分河北地付授叛将，护养孽萌，以成祸根。乱人乘之，遂擅署吏，以赋税自私，不朝献於廷。效战国，肱髀相依，以土地传子孙，胁百姓，加锯其颈，利怵逆，遂使其人自视犹羌狄然。一寇死，一贼生，讫唐亡百馀年，卒不为王土。当其盛时，蔡附齐连，内裂河南地，为合从以抗天子。杜牧至以“山东，王不得，不王；霸不得，不霸；贼得之，故天下不安。”又曰“厥今天下何如哉？干戈朽，铁钺钝，含忍混贷，昭育逆孽，殆为故常。而执事大人曾不历算周思，以为宿谋，方且嵬岸抑扬，自以为广大繁昌莫己若也。呜呼！其不知乎，其俟偃蹇颠倾而後为之支计乎？且天下几里，列郡几所，自河以北，蟠城数百，角奔为寇，伺吾人憔悴，天时不利，则将与朋伍骇乱吾民於掌股之上。今者及吾之壮，不图擒取，乃偷取恬逸，以为後世子孙背胁疽根，此复何也？议者曰：倔强之徒，吾以良将劲兵为衔策，高位美爵充饱其肠，安而不挠，外而不拘，犹豢虎狼而不拂其心，则忿气不萌，此大历、贞元所以守邦也。何必疾战焚煎吾民，然後为快也。愚曰：大历、贞元之，有城数十，千百卒夫，则朝廷贷以法，故於是阔视大言，自树一家，破制削法，角为尊奢。天子不问，有司不呵；王侯通爵，越录受之；觐聘不来，几杖扶之；逆息虏允，皇子嫔之。地益广，兵益强，僭拟益甚，侈心益昌。土田名器，分画大尽，而贼夫贪心，大及畔岸，淫名越号，走兵四略，以饱其志。赵、魏、燕、齐，同日而起，梁、蔡、吴、蜀，蹑而和之。其馀混倾轩嚣，欲相效者，往往而是。运遭孝武，前英後杰，夕思朝议，故能大者诛锄，小者惠来。大抵生人油然多欲，欲而不得则怒，怒则争乱随之。是以教笞於家，刑罚於国，伐於天下，裁其欲而塞其争也。太历、贞元之反此，提区区之有，而塞无涯之争，是以首尾指支，几不能相运掉也。凡今者不知非此，而反用以为经，将见为盗者非止於河北而已。呜呼！大历、贞元守邦之术，永戒之哉！魏博传五世，至田弘正入朝；十年复乱，更四姓，传十世，有州七。成德更二姓，传五世，至王承元入朝；明年，王庭凑反，传六世，有州四。卢龙更三姓，传五世，至刘总入朝；六月，朱克融反，传十二世，有州九。淄青传五世而灭，有州十二。沧景传三世，至程权入朝；十六年而李全略有之，至其子同捷而灭，有州四。宣武传四世而灭，有州四。彰义传三世而灭，有州三。泽潞传三世而灭，有州五。虽然，迹其由来，事有因藉，地之轻重，视人谋臧否欤！今取擅兴若世嗣者为《藩镇传》。若田弘正、张孝忠等，暴忠纳诚，以屏王室，自如别传云。”
    田承嗣，平州卢龙人。本隶安禄山麾下，郭子仪平东都来降俄，复叛後。再降於仆固怀恩，迁贝、博、沧、瀛等州节度使，名其军曰天雄，加同平章事，封雁门郡王。悦，承嗣弟子。承嗣卒，为留後，俄迁节度使。德宗立，悦举兵反，僭号魏王。朱Г篡逆，帝乃下诏赦悦罪，悦复顺命，封济阳郡王。後为其从弟绪所杀。  绪，承嗣第六子。既杀悦，为留後。请命，乃即命为节度使，加同平章事，封雁门郡王，卒。季安，绪少子。绪既死，为留後，因授节度使，加同平章事。  怀谏，季安子，嗣为留後。军中废之，而立弘正，送怀谏京师。自承嗣至怀谏，四世，凡四十九年。  弘正，承嗣从子，为衙内兵马使。军中既废怀谏，胁立弘正，弘正乃举六州版籍请吏於朝，诏除节度使。以讨王承宗、李师道功，加同平章事。入朝，移镇成德，军乱，遇害。布，弘正子，为河阳节度使。会魏博节度李病不能军，乃诏布镇魏博。牙将史宪诚怵军中，胁布叛，布不从，自杀。
    史宪诚，木奚人，三世为魏博将。田布既自杀，宪诚擅总军务，穆宗因授以节度使，进同平章事。後请纳地，欲分相、卫，请置帅，军中攻杀之。宪诚起至卒，凡七年。
    何进滔，灵武人，世为魏军校。史宪诚既死，军中推为留後。进滔乃斩作乱者数十人，请命，诏授节度使。後进同平章事，卒。重顺，进滔子。进滔既死，为留後，就加节度使。後进同平章事，卒。  全，重顺子，嗣拜节度使。以平庞勋功，进同平章事。後军众叛而杀之。自进滔至全，二世，四十二年。
    韩君雄，魏州人。全死，军中推君雄总军事，加节度使，同平章事。卒，子简，袭留後，迁节度使，平章事，封魏郡王。时黄巢乱，帝在蜀，简北略邢、洛，东攻郓，兵败，未几死。  君雄、简凡再世，十二年。
    乐彦祯，魏人。韩简时，澶州刺史。简卒，魏人立之，进节度使，加同平章事。後军乱，杀彦祯。彦祯起至杀，凡七年。
    罗弘信，魏州人，为裨将。军中既杀彦祯，推大将赵文弁总留後。彦祯子从训求救於朱全忠，以兵讨之，众惧，杀文弁，推弘信为主。诏擢留後，迁节度使，平章事，封临清郡王。後为朱全忠、李克用所攻，拔其三州，卒。子绍威袭，昭宗时，授节度使。为刘仁恭所攻，朱全忠救之，遂事全忠，加侍中，封魏王。与全忠谋尽诛魏牙兵以除逼，绍威自此势弱，为全忠所取。
    右，魏博据七州（贝、博、魏、相、卫、磁、洛），传五姓。
    李宝臣，本范阳内属奚，为安禄山射生。庆绪时，为恒州刺史。来降，诏授故官，封密郡公。後复叛，事史思明。思明死，乃挈恒、赵、深、定、易五州以献，封赵国公，名其军曰成德，拜节度使，封陇西郡王，拜同平章事。後为妖人所毒死。  惟岳，宝臣子。宝臣死，军中推为留後，求袭父位，德宗不许，趣护丧京师，以张孝忠代之，惟岳拒命。诏朱滔等讨之，其将王武俊杀惟岳以降。
    王武俊，本出契丹，为李宝臣裨将。李惟岳既死，武俊遣使请命，诏授武俊恒冀观察使。而惟岳将杨政义等以深、定二州来降。武俊怨不得节度，又失二州，乃反，僭号赵王。兴元初，乃黜伪号请命，诏授节度使，加同平章事。以破朱滔功，封清河郡王，卒。  士真，武俊长子。嗣为节度使，拜同平章事，卒。承宗，士真子。初为副大使，宪宗即位，欲析镇藩，遣使谕承宗，承宗乃上德、棣二州。诏以薛昌朝为保信军节度使，统德、棣。承宗拒命，昌朝囚之。帝怒，削承宗官爵，遣兵讨之，久无功，而淄青、卢龙数表请赦承宗，乃罢兵，尽以故地畀之。承宗复拒命，出兵掠邻鄙，为吴元济平，乃恐，遣二子入侍，归德、棣二州。诏复官爵。卒，军中推其弟承元为留後，承元不敢，请命於朝，诏以为义承军节度使。  庭凑，本回纥阿布思之族，为武俊养子，世为裨将。承元既以成德军请命，後诏以田弘正为节度使。庭凑以军作乱，害弘正，自称留後，胁监军表请节，又取冀州。穆宗怒，诏弘正子布以魏博兵讨之。会魏博军变，布死，乃赦庭凑。庭凑复拒命，讨之无功。後庭凑上书谢，表上景州。穆宗厌兵，赦之，复其官爵，封太原郡公，卒。  元逵，庭凑次子。庭凑死，军中以元逵请命，诏袭节度使。以讨刘稹功，加同平章事，太原郡公，卒。绍鼎，元逵子。嗣为节度使，迁尚书左仆射，卒。  绍懿元逵次子。嗣为留後，封太原县伯，加检校司空，卒。景崇，绍鼎子。嗣为节度使，以讨庞勋功，进检校尚书右仆射，同平章事，常山王，卒。  ，景崇子。嗣为节度，为李克用所击，兵败，与克用和。後复附於朱全忠，全忠既篡，封赵王。全忠谋取河北，附克用。後为其将张文礼所杀，灭王氏之族。文礼自为留後，李存勖讨而诛之。自廷凑至，凡百年。
    右，镇冀据六州（恒、定、易、赵、深、冀）传二姓。
    李怀仙，柳城胡。为安禄山裨将，史朝义以为幽州节度使。朝义败，怀仙使其将李抱忠奉其首乃降，即授幽州卢龙节度使，封武威郡王。大历三年，为其麾下朱希彩、朱Г及弟滔所杀，族其家。
    朱希彩，幽州昌平人。既与Г、滔杀怀仙，自称留後，代宗赦其罪，诏宰相王缙为节度使，以希彩副之。缙至镇，度希彩不可制，劳军即还，乃授希彩节度使，封高密郡王。七年，为其下所杀。  Г，希彩同宗。军众既杀希彩，推为留後，诏即拜节度使，封怀宁郡王。後入朝留京师。  滔，Г弟。Г既入朝，滔摄留後。Г留京师，滔遂领节度。讨李惟岳，取深州，德宗赐以德、棣二州，以康自知为深、赵二州团练使。滔失深州，不平，乃与王武俊等同叛，僭号冀王，武俊说推滔为盟主。泾原军变，Г僭逆，武俊等乃叛滔攻之。Г既诛，滔兵复败，上书待罪。诏洗衅，与更始，未几卒。
    刘怦，幽州昌平人。朱滔时，积功至雄武军使。滔死，军中推怦总军事。诏为节度使，彭城郡公，卒。  济，怦子。怦卒，嗣节度，累迁同平章事，以讨王承宗功，进中书令。为其子总所毒死。  总，济次子。既毒其父，即领军政。诏嗣节度，封楚国公，进同平章事。会吴元济、李师道平，总恐，乃用谭忠谋，上疏愿奉朝请，髡为浮屠。诏张弘靖领其军，总入朝至定州卒。
    朱克融，滔族孙。以偏校随刘总入朝，留京师，久不得调，诣宰相求自试，不听，无聊怨忿，张弘靖赴镇，从还。幽州军变，囚弘靖，推克融领军务。时朝廷方讨王庭凑，薄克融罪，就拜节度，迁司空，吴兴郡王。後军乱，杀克融，子延嗣领留，後大将李载义杀而代之，族其家。
    李载义，自称恒山愍王之後，为幽州牙中兵马使。朱克融死，子延嗣立，叛命，残虐，载义率众杀之，敬宗授载义节度使，封武威郡王。以讨贼功，进同平章事。後为兵马使杨志诚所逐，入朝为山南节度使。
    杨志诚，为载义牙将。逐载义，自为留後，诏以为节度副使，迁尚书右仆射。後为其下所逐，推部将史元忠总留後，诏以为副大使。会昌初，为偏将陈行泰所杀。行泰邀节制，未报，次将张绛杀之。
    张仲武，范阳人。为雄武军使，遣其属入朝，请击回鹘自效。会张绛杀陈行泰求节，宰相李德裕请用仲武，乃以为留後。绛果为军所逐，以破回鹘等功，迁进节度使，同平章事，卒。子直方嗣，为留後，俄进副大使。直方举动多不法，畏下变起，乃奔京师，诏以为金吾将军，後为黄巢所杀。
    张允伸，范阳人，为都知兵马使，直方出奔，众推为留後，俄迁节度，使同平章事，燕国公，卒。
