<!-- { "loadSidebar": true } -->
    申屠建，不知何许人。汉兵起，更始立为西屏大将军，将兵攻武关。莽既诛，自长安奉迎，迁都，封为平氏王。赤眉西入关，更始遣兵拒之，师败，张、廖湛等与建谋共劫更始，掠城中，东归南阳。谋泄，为更始所杀。
    陈牧，平林人。王莽地皇三年，与廖湛聚众数千人，号平林兵。刘圣公因往从牧等，为其军安集掾。光武及伯升亦起舂陵，与诸部合兵而进。更始即位，以牧为大司空。入长安，封为阴平王。赤眉西入关，立刘盆子，更始使牧与王匡等屯新丰拒之。张、申屠建等谋劫更始东奔，事觉，更始杀建，遂勒兵攻更始。更始兵败，奔新丰，疑匡、牧等与同谋，乃收斩之。
    张，新市人。地皇三年，与王匡、朱鲔等共起兵，号新市兵，自称将军，後属汉兵。更始即位，以为卫尉大将军。入长安，封淮阳王。与王匡等辅政，横暴三辅，所授官爵皆群小贾竖，四方怨叛。赤眉西入关，与王匡守河东，为邓禹所破，还奔长安。欲掠城中，转攻所在，东归南阳，复为群盗。更始不从，等谋劫更始，谋泄，遂勒兵掠东西市，战於宫中，更始大败。赤眉至高陵，匡、迎降之。更始降赤眉，与谢禄谋缢更始，杀之。
    廖湛，平林人。下江、新市兵起，湛与陈牧聚众千馀人，号平林兵以应之。圣公为其军安集掾。圣公立，拜湛为执金吾大将军。入长安，封为穰王。及赤眉西入关，王匡、张谋东奔，申屠建及湛以为然，入说更始，不从，乃谋劫更始成前计。事觉，遂勒兵掠东西市，更始与战，大败。後与王匡等同降赤眉，为赤眉将兵攻顺阳侯嘉，兵败，为嘉所杀。
    胡殷，不知何许人。更始即位，以为尚书。入长安，封随王。赤眉西入关，更始兵败，王匡、张等欲勒兵掠城中以自富，东归南阳。更始不从，乃与殷等谋，欲劫更始，谋泄，、殷等遂勒兵掠东西市，更始与战，大败。後与王匡等降赤眉。
    李通，南阳宛人。王莽时，为五威将军从事，不乐为吏，自免归。下江、新市兵起，通陈谶文劝光武起兵。更始立，以通为柱国大将军、辅汉侯。至长安，封西平王，持节还镇荆州。光武即位，徵为卫尉。建武二年，封固始侯，拜大司空。十八年，卒，谥恭侯，子音嗣。  定  黄  寿
    李轶，南阳宛人，通之从弟。与通共谋起兵，更始立，轶为五威中郎将。入长安，封舞阴王。後与朱鲔共守洛阳，为鲔所杀。
    成丹，不知何许人。亡命绿林中，聚众至七八千人，号下江兵。後从汉军，更始立，以为水衡大将军。入长安，封襄邑王。赤眉西入关，立刘盆子，更始遣丹与王匡等屯新丰以拒之。後为更始所杀。
    尹尊，不知何许人。更始封为郾王。光武时据地最强，帝使执金吾贾复击降之。
    宋佻（事迹首尾，史所不载）
    ◎宗姓王（王子侯附）
    齐武王纟寅，光武长兄。与光武共起兵，更始即位，为大司徒，更始忌而杀之。光武建武二年，立纟寅长子章为太原王。十一年，徙为齐王。二十一年，薨，谥曰哀王。殇王石  晃，坐罪，贬芜湖候。  无忌，石子，复封齐王。喜  承，建安十一年，国除。
    鲁王兴，齐武王次子。建武二年封，嗣光武兄仲後。後徙为北海王。立三十九年薨，谥靖王，子敬王睦。  哀王基  威，坐罪死。  顷王普  恭王翼  康王，亡後。
    下博侯张，齐武王孙，殇王石弟。建武三十年封。  他人
    临邑侯复，北海靖王子。建武三十年封。  余
    赵孝王良，光武叔父。更始立，以良为国三老。更始败，亡奔洛阳。建武二年，封广阳王。五年，徙赵王。十三年，降为赵公。立十六年薨。子节王栩  顷王商  靖王宏  惠王乾  怀王豫  献王赦  ，魏受禅，降为崇德侯。
    城阳恭王祉泗水王歙  安成孝侯赐  顺阳怀侯嘉  成武孝侯顺（事迹并见更始所封诸王下）
    高乡侯坚，城阳恭王子。建武十三年封。
    中山王茂，歙从父弟。王莽末起兵，後降光武，封中山王。十三年，以疏属降为穰侯。
    宜春侯匡，茂弟。亦起兵附汉，建武二年封。后坐楚事，国除。
    白牛侯嵩，安成孝侯赐之子。建武三十年封。後坐楚事，国除。
    甘里侯闵、弋阳侯国，成武孝侯顺叔父弘之子。建武二年封。
    黄季侯，顺阳侯嘉之子。建武十三年封。
    襄邑侯刘求，更始长子。更始降赤眉，为谢禄所杀。明年，求兄弟与母诣洛阳，帝封求为襄邑侯，奉更始祀。後徙封成阳侯，卒，子巡嗣，复徙封灌泽侯。姚
    孰侯歆  寿光侯鲤，俱更始子，求弟。与求同时封。
    建武二年，诏曰：“惟宗室列侯为王莽所废，先灵无所依归，朕愍之。其并复故国。若侯身已殁，属所上其子孙见名尚书封拜。”
    十三年，诏曰：“长沙王兴、真定王得、河王邵、中山王茂，皆袭爵为王，不应经义。其以兴为临湘侯，得为真定侯，邵为乐成侯，茂为单父侯。”其宗室及绝国封侯者凡一百三十七人。降赵王良为赵公，太原王章为齐公，鲁王兴为鲁公（长沙王兴、河王邵事迹首尾史不载，馀，并见前）。
    右光武时封宗室王侯。
    东海恭王︹，建武二年，立为皇太子。十七年，母郭后废，︹陈恳诚，愿备蕃国。十九年，封为东海王。二十八年，就国。帝以︹废不以过，去就有礼，故优以大封，兼食鲁郡，合二十九县，都鲁。立十八年薨，子靖王政嗣。立四十四年薨，子顷王肃嗣。立二十三年薨，子孝王臻嗣。立三十一年薨，子懿王嗣。立四十四年薨，子羡嗣。二十年，魏受禅，以为崇德侯。
    永元十六年，封顷王肃弟二十一人皆为列侯。  永建二年，封孝王臻二弟敏、俭为乡侯。  初平四年，封懿王子琬为汶阳侯。
    沛献王辅，建武十五年，封右冯翊公。十七年，郭后废为中山太后，故徙辅为中山王，并食常山郡。二十年，徙封沛王。二十八年，就国。立四十六年薨，子王定嗣。立十一年薨，子节王正嗣。立十四年薨，子孝王广嗣。立三十五年薨，子幽王荣嗣。立二十年薨，子孝王琮嗣。薨，子恭王曜嗣。薨，子契嗣；魏受禅，废为侯。
    中元二年，封献王辅子宝为沛侯。  永平元年，封宝弟嘉为僮侯。  元和二年，封王定弟十二人为乡侯。  元兴元年，封节王正弟二人为县侯。
    楚王英，以建武十五年封为楚公，十七年进爵为王，二十八年就国。英母许氏无宠，故英国最贫小。三十年，以临淮之取虑、须昌二县益楚国。永平十三年，坐交方士造作图书，有逆谋废，徙丹阳，自杀。立三十三年，国除。建初元年，封英子楚侯种，五弟皆为列侯，并不得置相臣吏人。种後徙封陆侯。子度。  拘
    济南安王康，建武十五年封济南公，十七年为王，二十八年就国。三十年，以祝阿、安德、朝阳、平昌、隰阴、重邱六县益济南国。立五十九年薨，子简王错嗣。立六年薨，子孝王香嗣。立二十年薨，无子，国绝。
    永建元年，顺帝立错子阜阳侯显为嗣，是为王。立三年薨，子悼王广嗣。立二十五年薨，无子，国除。  中元二年，封安王康子德为东武城侯。  永元十一年，封简王错弟七人为列侯。  永初二年，封孝王香弟四人为列侯。香又上书分爵土封叔父笃子丸、西平昌侯昱子嵩皆为列侯。
    东平宪王苍，建武十五年封东平公，十七年进为王。显宗即位，拜为骠骑将军，置长史掾吏员四十人，位在三公上。以东郡之寿张、须昌，山阳之南平阳、、湖陵五县益东平国。立四十五年薨，子怀王忠嗣。明年，帝乃分东平国封忠弟让为任城王，馀五人为列侯。忠立十一年薨，子孝王敞嗣。立四十八年薨，子顷王端嗣。立四十七年薨，子凯嗣；立四十一年，魏受禅，降为侯。
    永平二年，封宪王苍子二人为县侯。十一年，赐苍列侯印十九枚，诸王子年五岁已上能趋拜者，令带之。  永元十年，封苍孙梁为矜阳亭侯，敞弟六人为列侯。  永宁元年，封苍孙二人为亭侯。
    任城孝王尚，东平宪王苍之子，怀王忠之弟。元和元年封，食任城、亢父、樊三县。立十八年薨，子贞王安嗣。立十九年薨，子节王崇嗣。立三十一年薨，无子，国绝。延熹元年，桓帝立河孝王子恭为参户亭侯博为任城王，以奉其祀。立十三年薨，无子，国绝。熹平四年，灵帝复立河贞王逊新昌侯子佗为任城王，奉孝王後。立四十六年，魏受禅，废为侯。
    永元十四年，封孝王尚子福为桃乡侯。亢为当涂乡侯。
    阜陵质王延，建武十五年封淮阳公，十七年进爵为王，二十八年就国，三十年以汝南之长平、西华、新阳、扶乐四县益淮阳国。後坐罪徙为阜陵王。立五十一年薨，子殇王冲嗣。二年薨，无嗣，和帝复封冲兄鲂，是为顷王。立三十年薨，子怀王恢嗣。立十年薨，子节王代嗣。立十四年薨，无子，国绝。桓帝立勃遒亭侯便亲为恢嗣，是为恭王。立十三年薨，子孝王统嗣。立八年薨，王子赦立。建安中薨，无子，国除。
    永元八年，封顷王鲂弟十二人为乡、亭侯。  延光三年，封怀王恢兄弟五人为乡、亭侯。
    广陵思王荆，建武十五年封山阳公，十七年进爵为王。立二十九年，坐使巫祭祀祝诅，自杀。十四年封荆子元寿为广陵侯；又封元寿弟三人为乡侯。元寿卒，子商嗣。商卒，子条嗣。
    临淮怀公衡，建武十五年立，未及进爵为王而薨，无子，国除。
    中山简王焉，建武十五年封左冯翊公，十七年进爵为王，三十年徙封中山王。立五十二年薨，子夷王宪嗣。立二十一年薨，子孝王弘嗣。立二十八年薨，子穆王畅嗣。立三十四年薨，子节王稚嗣，无子，国除。
    永元四年，封夷王宪弟列侯十一人。  永宁二年，封孝王弘二弟为亭侯。永和六年，封穆王畅弟荆为南乡侯。
    琅琊孝王京，建武十五年封琅琊公，十七年进爵为王。永平二年，以泰山之盖、南武阳、华，东莱之昌阳、卢乡、东牟六县益琅琊。立三十一年薨，子夷王宇嗣。立二十年薨，子恭王寿嗣。立十七年薨，子贞王尊嗣。立十八年薨，子安王据嗣。立四十七年薨，子顺王容嗣。立八年薨，子熙嗣。在位十一年，建安时，坐谋欲过江，被诛。
