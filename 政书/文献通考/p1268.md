<!-- { "loadSidebar": true } -->
    氐者，西戎之别种，在冉ζ东北（今通化郡地之东北），广汉之西（今梓潼、遂宁、德阳郡地之北）。其种非一，或号青氐，或号白氐，或称蚺氐（蚺，而占反），此盖中国人即其服色而名之也。土地险阻，有麻田，出漆、蜜、铜、铁、椒蜡。氐人勇戆抵冒，贪货死利。居於河池，一名仇池，方百顷，四面斗绝（仇池山在今同谷郡上禄县），数为边寇，郡县讨之，则依固自守。其俗，语不与中国及羌胡同，各自有姓，如中国之姓。其衣服尚青。俗能织布，善田种，畜羊豕牛马驴骡。婚姻备六礼。知书疏，多知中国语，由与中国错居故也。元封三年，氐人反，进兵讨破之，分徙酒泉郡。昭帝元凤初，氐人复叛，遣大鸿胪田广明将三辅、太常徒讨破之。至後汉初，氐人悉附陇蜀。及隗嚣灭，其酋豪乃背公孙降汉，陇西太守马援上复其王侯君长，赐以印绶。後嚣族人隗茂反，攻杀武都太守。氐人豪齐钟留为种类所敬信，威服诸豪，与郡丞孔奋击茂，破斩之。其後亦时寇盗郡县，不足为大患。魏武之初，诸氐戎或叛或伏，乃令夏侯妙才讨之，因徙武都之种於秦川以御蜀。晋时关陇屡为氐羌所扰，孟观西讨，因擒氐帅齐万年。华阴令江统深惟四夷乱华，宜杜其萌，乃作《徙戎论》曰：“《春秋》之义，内诸夏而外夷狄。以其言语不通，贽币不同，法俗诡异，种类乖殊；或居绝域之外，山河之表，崎岖险阻之地，与中国壤土隔，不相侵涉，赋役不及，正朔不加，故曰‘天子有道，守在四夷。’其气贪婪，凶悍不仁，四夷之中，戎狄为甚。弱则畏服，强则侵叛。虽圣贤之代，大德之君，咸未能以道化率导，而以恩德柔怀也。当其强也，以殷之高宗（武丁）而惫於鬼方，有周文王而患昆夷、犭佥狁，汉祖困於白登，孝文军於霸上。及其弱也，周公来九译之贡，中宗（宣帝）纳单于之朝，以元成之微，而犹四夷宾服。此其已然之效也。故匈奴求守边塞，而侯应陈其不可；单于屈膝未央，萧望之议以不臣。是以有道之君不牧夷狄也，唯以待之有备，御之有常，虽稽颡执贽，而边城不弛固守；为寇贼强暴，而兵甲不加远征，期令境内获安，疆埸不侵而己。及至周室失统，诸侯专征，以大兼小，转相残灭，封疆不固，而利害异心。戎狄乘，得入中国。或招携安抚，以为己用。故申、缯之祸，颠覆宗周；襄公要秦，遽兴姜戎。当春秋时，义渠、大荔居秦晋之域，陆浑、戎处伊、洛之，搜瞒之属（瞒，莫干反），害及济东，侵入齐宋，陵虐邢、卫。齐桓攘之，存亡继绝，北伐山戎，以燕路。故仲尼称管仲之力，嘉左衽之功。逮至春秋之末，战国方盛，楚吞蛮氏，晋翦陆浑，赵开渝中之地，秦灭义渠之种。始皇帝之并天下也，南兼百越，北走匈奴，五岭、长城，戍卒亿计。虽师役烦殷，寇贼横暴，然一切之功，戎虏奔，当时中国无复四夷也。汉兴，都长安，关中之郡号曰三辅，《禹贡》雍州，宗周、酆、镐之旧也。及建武中，以马援领陇西太守，讨叛羌，徙其馀种於关中，居冯翊、河东空地，而与华人杂处。数代之後，族类蕃息，既恃其强，且苦汉人侵之。永初之元，骑都尉王弘使西域，调发羌、氐，以为行卫。於是群羌奔骇，互相扇动，二州之戎，一时俱发，覆没将守，屠破城邑，邓骘之征，弃甲委兵，舆尸丧帅，前後相继，诸戎遂炽，至於南入蜀、汉，东掠赵、魏，唐突轵关（今济源县），侵及河内（今郡地）。乃建北军中候朱宠，将五营士卒於孟津（今河阳县）拒羌，十年之中，夷夏俱弊，任尚、马贤仅乃克之。此所以为害尤重累年不定者，虽由御之者无方，将非其才，亦岂不以寇发心腹，害起肘腋，疹笃难疗，疮大迟愈之故哉！自此之後，馀烬不尽，小有际会，辄复侵叛。马贤忸忄犬，终於覆败；段临冲，自西徂东。雍州之戎，常为国患，中代之寇，唯此为大。汉末之乱，关中残灭。魏兴之初，与蜀分隔，疆埸之戎，一彼一此。魏武令夏侯妙才讨叛氐阿贵、千万等，後因拔弃汉中，遂徙武都之种於秦川，欲以弱寇强国，捍御蜀虏。此盖权宜之计，一时之势，非所以为万代之利也。今者当之，已受其弊矣。夫关中土沃物丰，厥田上上，加以泾、渭之流，溉其氵舄卤，郑国、白渠，灌浸相通，黍稷之饶，亩号一钟，帝王之都每以为居，未闻戎狄宜在此土也。非我族类，其心必异，戎狄志态，不与华同。而因其衰弊，迁之畿服，士庶玩习，悔其轻弱，使其怨恨之气毒於骨髓。至於蕃育众盛，则生其哀心，以贪悍之性，挟愤怒之情，候隙乘便，辄为横逆。而居封域之内，无障塞之隔，掩不备之人，收散野之积，故能为祸滋蔓，暴害不测。此必然之势，己验之事也。当今之宜，宜及兵威方盛，众未能定，徙冯翊（今郡地）、北地（今彭原郡）、新平（今郡）、安定（今郡）界内诸羌，著先零、罕开、析支之地；徙扶风（今郡地）、始平（今金城武功县地）、京兆之氏（今京兆府地），出还陇右，著阴平（今郡地）、武都之界（武都，今郡地）。廪其道路之粮，令足自致，各附本种，反其旧土，使属国、抚夷就安集之。戎晋不杂，并得其所，上合往古即序之义，下为盛代永久之规。纵有猾夏之心，风尘之警，则远绝中国，隔阂山河，虽为寇暴，所害不广。是以充国、子明能以数万之众，制群羌之命，有征无战，全军独克，虽有谋谟深计，广大远图，岂不以华夷异处，戎夏区别，要塞易守之固得其成功者哉！难者曰：方今关中之祸，暴兵二载，征戍之劳，老师十万，水旱之害，荐饥累荒，疫疠之灾，札瘥夭昏。凶逆既戮，侮恶初附，且款且畏，咸怀危惧，百姓愁苦，异人同虑，冀宁息之有期，若枯旱之思雨，诚宜镇之以安悦。而子方欲作役起徒，兴功造事，使疲悴之众，徙自猜之寇，以无之人，迁乏食之虏，恐势尽力屈，绪业不卒，羌戎离散，心不可一，前害未及弭，而後变复横出矣。答曰：羌戎猾夏，擅相署号，攻城野战，伤害牧守，连兵聚众，载离寒暑矣。而今异类瓦解，同种土崩，老幼击虏，丁壮降散，禽离兽迸，不能相一。子以此等为尚挟馀资，悔恶反善，怀我德惠而来柔附乎？将势穷道尽，智力俱困，惧我兵诛以至於此乎？曰无有馀力，势穷道尽故也。然则我制其短长之命，而令其进退由已矣。夫乐业者不易事，安居者无迁志。方其自疑危惧，畏怖促遽，故可制以兵威，使之左右无违也。迨其死亡流散，离逖未鸠，与关中之人，户皆为仇，故可遐迁远处，令其心不怀土也。夫圣贤之谋事也，为之於未有，理之於未乱，道不著而平，德不明而成。今子遭弊事之终，而不图更制之始，爱易辙之勤，得覆车之轨，何哉？且关中之人百万馀口，率其少多，戎狄居半，处之迁之，必须口实。若有穷乏糁粒不继者，故当仰关中之，以令生生之计，必无挤於沟壑而不为侵掠之害。今我迁之，传食而至，附其种族，自使相赡，而秦地之人得其半，此为济行者以廪粮，遗居者以积仓，宽关中之逼，去盗贼之源，除朝夕之损，建终年之益。若惮暂举之小劳，而忘永逸之弘策；惜日月之烦费，而遗累代之寇敌，非所谓能开物成务，创业垂统，崇本拓迹，谋及子孙者也。并州之胡，本实匈奴桀恶之寇也。汉宣之代，冻馁残破，国内五裂，後合为二，呼韩邪遂衰弱孤危，不能自存，依阻塞下，委质柔服。建武中，南单于复来降附，遂令入塞，居於漠南，数代之後，亦辄叛戾，故何熙、梁觐戎车屡征。中平中（灵帝时），以黄巾贼起，发调其兵，部众不从，而杀羌渠（南单于也）。由是以扶罗（羌渠之子）求助於汉，以讨其贼。仍值代丧乱，遂奔而作，卤掠赵、魏，寇至河南。建安中，又遣右贤王去卑诱质呼厥泉（於扶罗之弟），地听其部落散居六郡（太原、西河、平阳、上党、乐平、今郡地，新兴，今中、定襄郡地）。咸熙之际，以一部太极，分为三率。泰始之初，文增为四。於是刘猛内叛（猛即元海之叔父右贤王），连结外虏。近者郝散之变，发於远（惠帝元康中，匈奴郝散反，攻城邑，谋杀长吏於远，即今阳城郡太康县）。今五部之众，户至数万，人口之盛，过於西戎。然其天性骁勇，弓马便利，倍於氐、羌。若有不虞风尘之虑，则并州之城可为寒心也。荣阳句骊本居辽东塞外，正始中，幽州刺史毋邱俭伐其叛者，徙其馀种，户落百数，子孙孳息（孳，音兹），今已千计，数代之後，必至殷炽。今百姓失职，犹或亡叛，犬马肥充，则有噬，况於夷狄，能不为变！夫为邦者，患不在贫而在不均，忧不在寡而在不安。以四海之广，士庶之富，岂须夷虏在内，然後取足哉！此等皆可申谕发遣，还其本域，慰彼羁旅怀土之思，释我华夏纤芥之忧。惠此中国，以绥四方也。”未及十年，而夷狄乱华，时人服其深识。於是戎狄迭据中原，其为战国者三十六载。而刘元海为之祸首。初，後汉建安中，氐酋杨腾为部落大帅，腾子驹，勇健多计略，始据仇池，於上平地立宫室、东园、仓库。其地东接秦岭，西接宕昌八百里，南去汉中四百里，北至岐州三百里。户本有十万，渐渐分灭焉。驹後有名千万者，魏拜为百顷氐王。千万孙飞龙，渐强盛晋武帝假平西将军，还居略阳（阳氐与符氐同出略阳，略阳地，今天水郡陇城县）。无子，养外甥令狐茂搜为子。晋惠帝元康初，避齐万年之乱，率部落还保百顷，自号右贤王。关中人士奔流者多依之。自茂搜至侄曾孙纂，皆降附於晋，受官爵。符坚遣将杨安、符雅等讨纂克之，徙其人於关中，空百顷之地。初，茂搜孙宋奴，二子佛奴、佛狗奔符坚，以女妻佛奴子定，以为尚书、领军将军。及坚败於淮南，关中扰乱，定尽力奉坚。坚死，将家奔陇右，徙理历城（历城在今同谷郡西十里，去仇池九十里）。置仓储於百顷。招合夷、夏人，得千馀家，进平天水、略阳郡（天水、略阳，并今天水郡地），遂有秦州之地（今天水、陇西、同谷、武都、阴平郡地）。後与乞佛乾归战，定军败见杀。佛狗子盛先袭位，分诸四山氐、羌为二十部护军，各为镇戍，不置郡县。至子难当时，宋梁州刺史（理汉中）甄法护，刑政不理，难当举兵袭梁州，法护委镇奔洋州（今洋州郡），难当遂有汉中之地（宋文帝元嘉十年）。难当自为大秦王，号年曰建义，置百官。後倾国南寇，规有蜀土，不克乃还。宋文帝遣龙骧将军裴方明等讨难当。方明等至汉中长驱而进，直到武兴，攻下辨（今同谷郡同谷县），取白水，克仇池。难当於是将妻子奔後魏。难当从弟文度自立为武王。後魏遣将皮欢喜破杀之，弟文弘自为武都王。至孙绍先，为後魏将邢蛮、傅竖眼所破灭，以其国为武兴镇（今顺政郡），後改镇为东益州。後唐永为刺史，氐人反，攻围州城。永殁，氐遂削平城堞，因此复为氐地。西魏文帝大统四年，南岐州氐符安寿反，攻陷武都，自号大皇，遣侯莫陈顺等讨破之。周文帝於武兴又置东益州，以绍先子辟邪为刺史。辟邪据州反，吐罗协与赵昶讨平之。
