<!-- { "loadSidebar": true } -->
    陈氏曰：丞相鄱阳洪适景伯编集。按《唐艺文志》，有崔氏《显庆科记》五卷，姚康《科第录》十六卷，李奕《登科记》二卷。崔氏书有赵儋序，而失崔名，所载至周显德，固非崔氏本书。而李奕书亦不存。洪忠宣得姚康书五卷於北方，而丞相又得别本起武德终太和於毗陵钱仲氏，乃以三本辑为一书，而用姚氏为正。三书皆有序。姚氏汝谐，南仲孙也，元和十五年进士。本书录武德至长庆，为十一卷。其曰十六卷者，亦後人所续。
    ※《五代登科记》一卷
    陈氏曰：不著名氏。前所谓崔氏书至周显德止者，殆即此邪？馆中有此书，洪丞相以国初卿相多在其中，故并传之。
    ※《敦煌新录》一卷
    陈氏曰：有序，称天成四年沙州传舍集，而不著名氏，盖当时奉使者。叙张义潮本末，及彼土风物甚详。凉武昭王时，有刘炳者著《敦煌实录》二十卷，故此号《新录》。
    ※《渚宫故事》五卷
    陈氏曰：後周太子校书郎余知古撰。载荆楚事，自鬻熊至唐末。本十卷，今止晋代，阙後五卷。
    ※《锦里耆旧传》八卷
    陈氏曰：前应灵县令平阳句延庆昌裔撰。开宝三年，秘书丞刘蔚知荣州，得此传。其词芜秽，请延庆之，改曰《成都理乱记》。天成之後，别加编次。起咸通九载，迄乾德四年，百余年蜀事，大略具矣《续传》蜀人张绪所撰。起乾德乙丑，迄祥符已酉，自平蜀之後，朝廷命令、官僚姓名，及政事因革，以至李顺、王均、刘旰作乱之迹，皆略载之。知新繁县太常博士张约为之序。
    ※《平蜀实录》一卷
    陈氏曰：左藏库副使康延泽撰。平蜀之後，延泽以内染院使为凤州路马军都监，王全斌等既得罪，延泽亦贬唐州团练使。按本传载：蜀军二万七千人，诸将虑其为全师雄内应，欲尽杀之，延泽请简老弱疾病七千人释之，馀以兵卫浮江而下，诸将不能用。此书叙述甚详。《邯郸书目》云不知作者，《馆阁书目》亦然。考王元之所撰《延泽墓志》，知其所为也。
    ※《秦王贡奉录》二卷
    陈氏曰：枢密使吴越钱惟演希圣撰。记其父ㄈ贡献及锡赉之物。
    ※《家王故事》一卷
    陈氏曰：钱惟演撰。记其父遗事二十二事，上之，以送史院。
    ※《戊申英政录》一卷
    陈氏曰：婺州刺史钱俨撰。记其兄ㄈ事迹。ㄈ以戊申正月嗣位。
    ※《玉堂逢辰录》二卷
    陈氏曰：钱惟演撰。其载祥符八年四月荣王宫火，一日二夜，所焚屋宇二千馀，左藏、内藏、香药诸库及秘阁史馆，香闻数十里，三馆图籍一时俱尽，大风或飘至汴水之南，惟演献礼贤宅以处诸王。以此观之，唐末、五代书籍之仅存者，又厄於此火，可为太息也！
    ※《西李文正公谈录》一卷
    晁氏曰：西李文正公，也，相太宗。其子宗谔录其平生所谈十七事。
    陈氏曰：所记凡三十七事。
    ※《张忠定公语录》四卷
    晁氏曰：皇朝张忠定公咏守蜀有善政，其门人李畋纪其语论可以垂世者。
    ※《曹武惠别传》一卷
    陈氏曰：知石州曹偃撰。武惠曾孙也。
    ※《贾公谈录》一卷
    陈氏曰：序言庚午衔命宋都，闻於补阙贾黄中。凡二十六条，而不著其名。别本题“清辉殿学士张洎”，盖洎，江南奉使也。庚午实开宝三年。黄中，晋开运中以七岁为童一关关头，十六岁进士及第第三人。
    ※《王沂公笔录》一卷
    陈氏曰：丞相清公青社王曾孝先撰。记开国以来杂事，凡三十六条。
    ※《王沂公言行录》一卷（一作三卷）
    晁氏曰：沂公弟天章阁待制录公平生言行，凡三十七事。
    陈氏曰：前有李清臣序文，後有晏殊、杜杞岑书。
    ※《王魏公遗事》四卷
    晁氏曰：魏公旦相真宗，其子素录事凡五百条。
    陈氏曰：《家录》一卷，即素所录遗事也。
    ※《寇莱公遗事》一卷
    陈氏曰：不知何人作。
    ※《莱公勋烈》一卷
    晁氏曰：寇宗编。宗，准曾孙也，编集仁宗祭准文及赠诰、墓碑、传志、赞诗等为此书。
    ※《民表录》三卷
    晁氏曰：皇朝胡讷撰。录国朝循吏善政。李淑以为虽浅俗，亦可备广记云。天圣中偕《贤惠录》上之。
    ※《贤惠录》三卷
    晁氏曰：胡讷撰。国朝贤惠之女。後一卷瑗嗣成之。
    ※《安定先生言行录》二卷
    陈氏曰：杂录胡瑗翼之事，及告词、志表、祭文等。其有《贤惠录》、《孝行录》，盖其父讷所为也。
    ※《韩魏公家传》二卷
    晁氏曰：皇朝韩忠彦撰。录其父琦平生行事。近世著史者，喜采小说以为异闻逸事，如李繁录其父泌、崔允记其父慎由事，悉凿空妄言。前世谓此等无异庄周鲋鱼之辞、贾生鸟之对者也。而《唐书》皆取之，以乱正史。曰是近时多有家传、语录之类行於世。陈莹中所以发愤而著书，谓魏公名德在人耳目如此，岂假门生子姓之区区自列乎持史笔其慎焉。
    陈氏曰：不著名氏，当是其家所传也。
    ※《韩忠献遗事》一卷
    陈氏曰：群牧判官钱塘强至几圣撰。至，魏公之客也。
    ●卷一百九十九 经籍考二十六
    ○史（传记）
    ※《魏公语录》一卷
    陈氏曰：与《别录》小异而实同。《别录》分四卷，此总为一篇。先後次第亦不同，而末一则《别录》所无，姑并存之。
    ※《魏公别录》四卷
    晁氏曰：其门人王岩叟记其言论事实。然以《国史》考之，其岁月往往牾，盖失之诬也。
    ※《杜祁公语录》一卷
    陈氏曰：不知何人作。
    ※《文潞公私记》一卷
    晁氏曰：皇朝文彦博所撰。元丰初，王尧臣之子同老，以其父至和中所撰立英宗为皇子诏草上之，且曰：“时宰相文彦博、富<门坐>知状。”神宗以问彦博，彦博具以实对。至元中，贾易为言官，为韩忠彦争辨其事，彦博乃著此。其後云：自古惟霍禹云“县官非我家将军不得至此”，杨复恭自称“定策国老”，谓昭宗为“门生天子”，鞅鞅不道之言，卒被夷灭。
    陈氏曰：记至和请建储及元丰褒赏事。
    ※《潜德录》一卷
    晁氏曰：皇朝吕诲献可之孙撰。记其祖乞立英宗言章。
    ※《嘉名臣传》五卷
    晁氏曰：张唐英传仁宗朝贤臣五十馀人。
    王氏《挥麈录》曰：唐英，天觉同胞兄，仕至殿中侍御史，尝述《仁宗政要》上於朝。所谓《嘉名臣传》，特《政要》中一门耳。
    ※《孔子编年》三卷
    晁氏曰：皇朝孔传取《左氏》、《国语》、《公羊》、《史记》及他书所载孔子事，以年次之，自生至卒。
    ※《东家杂记》二卷
    晁氏曰：亦孔传撰。孔子四十七代孙也，纂其家旧闻轶事於此书。
    陈氏曰：历代追崇先圣故事，及孔林古迹。
    ※晁以道《扬雄别传》一卷
    晁氏曰：从父詹事公撰。杂取诸书所载雄逸事为一编，系之以赞。
    ※《唐质肃遗事》一卷
    陈氏曰：无名氏所记唐介子方事也。
    ※《韩庄敏遗事》一卷
    陈氏曰：秘书丞韩宗武文若撰。记其父丞相缜玉汝事，未亦杂载他事。宗武即少年遇洋客者也，年八十二乃卒。此编亦载其诗，云熙宁得异疾，与神物遇。
    ※《范忠宣言行录》二十卷
    陈氏曰：不著名氏，其家所录也。
    ※《范太史遗事》一卷
    陈氏曰：翰林学士范冲元长记其父事。
    ※《傅献简佳语》一卷
    陈氏曰：不知何人所作，记傅尧俞所谈。
    ※《杜公谈录》一卷
    陈氏曰：雷绎杜师益等录其父务滋之言。王广渊作序。
    ※《丰清敏遗事》一卷
    陈氏曰：给事中章贡李朴先之撰。记丰稷相之事。朱熹为之後序。
    ※《宗忠简公遗事》三卷
    陈氏曰：不著名氏，录留守开封宗泽汝霖事。亦其家子孙所为。
    後村刘氏序曰：公《遗事》行世已久，今连帅宝谟王公，公之外孙，复稍采摭旧闻，以傅翼之。
    ※《吕忠穆家传》一卷，《逢辰记》一卷，《遗事》一卷
    陈氏曰：记建炎丞相吕颐浩元直事。孙昭问刻之广德军。
    ※《褒德集》二卷，《易学辨惑》一卷
    陈氏曰：邵伯温撰。录其父告命、谥议、行状、墓志之属。《辩惑》述传授源流，辩郑之妄。
    ※《吕氏家塾记》一卷
    陈氏曰：侍讲吕希哲原明撰。
    ※《桐阴旧话》十卷
    陈氏曰：吏部尚书颍川韩元吉无咎撰。记其家世旧事。以京师第门有桐木，故云。元吉，门下侍郎维之四世孙也。
    ※《赵康靖日记》一卷
    陈氏曰：参政雎阳赵概叔手所记治平乙巳丙午在政路初事。
    ※《刘忠肃公行年记》一卷
    陈氏曰：丞相东平刘挚莘老撰。
    ※《文昌杂录》六卷
    陈氏曰：主客郎中南京庞元英懋贤撰。官制初行，元英为郎，在省四年，记一时见闻及古今典故可观览。元英，丞相庄敏公籍之子。
    ※《闻见近录》一卷
    陈氏曰：宗正丞三槐王巩定国撰。
    ※《辩欺乐》一卷
    陈氏曰：韩忠彦记其父嘉末命事，与文、富诸公辩。
    ※《回天录》一卷
    陈氏曰：宣教郎秦湛处度撰。记吕好问围城中事。好问除右丞，训词有“回天之力”语，故以名录後有好问谢其祖公著复官表及遗表。
    ※《尽忠补过录》一卷
    陈氏曰：修职郎穆伯刍撰。记张孝纯在伪齐时所上本朝书。
    ※《吴丞相手录》一卷
    陈氏曰：吴敏元忠撰。记靖康初元事。
    ※《岳飞事实》六卷，《辩诬》五卷
    陈氏曰：飞之孙珂撰。
    ※《丁卯实编》一卷
    陈氏曰：成忠郎李珙撰。诛曦之功，杨巨源为多，安丙忌而杀之。珙为作传，上之於朝，以昭其功而申其冤。
    ※《孔子编年》五卷
    陈氏曰：新安胡仔元任撰。其父待制舜陟命仔采摭经传为之。
    ※《诸葛武侯传》一卷
