<!-- { "loadSidebar": true } -->
    按：西汉举贤良、文学，则令其对策，而孝廉则无对策之事，盖所谓贤良、文学者，取其忠言嘉谟，足以佐国，崇论宏议，足以康时，故非试之以对策，则无以尽其材。若孝廉，则取其履行，而非资其议论也。今亦从而有试焉，则所谓孝廉者，若何而著之於篇乎？又况左雄所言诸生试家法（谓儒有一家之学，六艺专门之类），文吏课笺奏，则又文之靡者，去贤良所对尚复远甚，而何以言孝廉乎？雄又言：‘郡国孝廉，古之贡士，出则宁民，宣协风教，若其面墙，则无所施用。’愚以为真孝实廉之人，岂有不学墙面之理？而以家法、笺奏应选者，又岂可遽许以学古入官之事也？然史言雄立此法之後，济阴太守胡广等十馀人皆坐缪举免黜，唯汝南陈蕃、颍川李膺、下邳陈球等三十馀人得拜郎中，自是牧守畏栗，莫敢轻举。则知当时孝廉一科滥吹特甚，於文墨小技尚未能精通，固无问其实行也。科以孝廉名，而犹如此，则其他可知。王荆公诗言：“文章始隋唐，进取归一律。安知鸿都事，竟用程人物！”呜呼！其来久矣，非始於隋唐也。
    许荆祖父武，太守第五伦举为孝廉，武以二弟晏、普未显，欲令成名，乃请之曰：“礼有分异之义，家有别居之道。”於是共割财产，以为三分，武自取肥田、广宅、奴婢强者，二弟所得悉劣少。乡人皆称弟克让，而鄙武贪婪，晏等以此并得选举。武乃会宗亲，泣曰：“吾为兄不肖，盗声窃位，二弟年长，未豫荣禄，所以求得分财，自取大讥。今理产所增，三倍於前，悉以推二弟，一无所留。”於是郡中翕然，远近称之，位至长乐少府。
    按：此後汉初之事。当时之所谓孝廉，必取其实行，稽诸乡评，誉望著者入选抡，而声称损者遭摈弃，故所举大概皆得其人。中叶以来，此意不存，往往多庸妄之流，以干请而得之，於是只得假试文之事，以为革缪之法矣。
    ◎至孝
    安帝永初五年，举至孝与众卓异者。
    桓帝建和元年，诏大将军、公卿、郡国举至孝笃行之士各一人。
    延熹九年，诏公卿、校尉、郡国举至孝。
    献帝建安五年，诏三公举至孝二人，九卿、校尉、郡国各一人，皆上封事，靡有所讳。
    徐氏曰：“按《荀爽传》：太常赵典举爽至孝，对策陈便宜。灵帝诏举有道之士，而谢弼、陈淳、公孙度俱对策，除郎中。由是观之，汉世诸科皆有制策，有司因以定其科第之等也。”
    ◎东汉举孝廉
    马棱（伏波族孙，以郡功曹举，迁谒者）　魏霸　韦彪　冯豹　贾琮郑弘　周章　张霸　桓典　桓鸾　刘平　江革　周　第五伦　锺离意　寒朗　朱穆　徐防　张敏　胡广　袁安　翟劭　霍　陈禅　庞参　陈龟　桥元　黄宪（不就）　杨彪　张纲　王龚　种　陈球　杜根　刘陶　李　傅燮　盖勋　张衡（不就）　左雄　李固　杜乔　吴　延笃　段　陈蕃　李膺　刘　宗慈　巴肃　范滂　尹勋　蔡衍　羊陟　陈翔　檀敷　刘儒　贾彪　符融（不就）　郑太（不就）　荀　皇甫嵩　朱隽　刘虞　公孙瓒　袁术　许荆　第五访　刘矩　刘宠　阳球　刘琨　张兴　包咸　杨仁　董钧　服虔　颖容　许慎　高龚　刘梁　高彪　刘茂　张武　戴封　雷义　王烈　谢夷吾　李　公沙穆　华佗（不就）
    长水校尉樊上言：“郡国举孝廉，率取年少能报恩者，耆宿大贤多见废弃。宜敕郡国简用良俊。”
    种始为县门下吏，时河南尹田歆外甥王谌，名知人，歆谓之曰：“今当举六孝廉，多得贵戚书命，不宜相违，欲自用一名士，以报国家，尔助我求之。”明日，谌送客於大阳郭，遥见，异之。还白歆曰：“为尹得孝廉矣，近洛阳门下吏也。”歆笑曰：“当求山泽隐滞，乃洛阳吏邪？”谌曰：“山泽不必有异士，异士不必在山泽。”歆即召於庭，辨诘职事，辞对有序，歆甚知之，召署主簿，辟太尉府，举高第。
    按：东京选举，孝廉一科为盛，名士多出其中，然以此二段观之，则滥吹者亦多。如樊所言取年少能报恩者固非矣；若田歆庭诘种，而观其辞对有序，则谓之能吏可耳，所谓孝廉岂於一应对之顷而知之乎？
    魏黄初二年，初令郡国口满十万者，岁察孝廉一人，其有秀异，无拘户口。
    三府议：“举孝廉本以德行，不复限以试经。”司徒华歆以为：“丧乱以来，六籍隳废，当务存立，以崇王道。夫制法者所以经盛衰，今听孝廉不以经试，恐学业从此而废。若有秀异，可特徵用，患於无其人，何患不得哉！”帝从其言。
    魏舒年四十馀，郡举上计掾，察孝廉，宗党以舒无学业，劝令不就，可以为高。舒曰：“若试而不中，其负在我，安可虚窃不就之高，以为己荣乎？”於是自课百日，习一经，因而对策升第。
    东晋元帝初，以天下丧乱，务存慰勉，远方孝、秀，不复策试。後以经略粗定，乃令试经。其後孝、秀莫敢应命，至者多辞以疾（详见《举士门》）。
    宋制，州举秀才，郡举孝廉，皆策试（见《举士门》）。
    北齐制，中书策秀才，集书策贡士，考功郎中策贤良（见《举士门》）
    周武帝诏郡举经明行修者为孝廉，岁一人（见《举士门》）。
    唐太宗贞观十八年，引汴、诸州所举孝廉，赐坐於御前，上问以皇王政术，及皇太子问以曾参说《孝经》，并不能答。太宗谓曰：“昔楚庄王言事，群臣莫逮，退而有忧色，曰：‘诸侯能自得师者王，自谋而莫己若者亡。今以不之不德，群臣莫能逮，吾国其几於亡乎！’朕发诏徵天下俊异，才以浅近问之，咸不能答。海内贤哲将无其人邪？朕甚忧之。”
    代宗宝应二年，礼部侍郎杨绾奏：“请每岁举人依乡举里选察秀才孝廉。”敕旨：“每州每岁察孝廉，取在乡闾有孝弟廉耻之行荐焉，委有司以礼待之，试其所通之学，五经之内精通一经，兼能对策达於理体者，并量行业授官。其明经、进士并停，进举亦宜准此，同所司作条件处分。”七月二十六日，礼部侍郎杨绾奏：“贡举条，孝廉各令精通一经。其取《左氏传》、《公羊》、《梁》、《礼记》、《周礼》、《仪礼》、《毛诗》、《尚书》、《周易》任通一经，每经问义二十条，皆取傍通诸义，务穷根本；试策三道，问古今理体及当时要务，取堪行用者，仍每日问一道，频三日毕。经义及策全通为上第，其上第者望付吏部便与官；其问义每十条通七、策通二为中第，与出身；下者罢之。又《论语》、《孝经》皆圣人深旨，《孟子》亦儒门之达者，其学官望兼习此三者，其为一经，其试如上。秀才举人，望令精通五经问义二十条，对策五道，全通者为上第，上第者送名中书门下，请超与处分；问义十条通七、策通四为中第，中第者送吏部与官；下者罢之。孝悌力田，但能熟读一经，言经音切，即令所司举送，试通，便与出身。其今年举人或旧业既成，理难速改，或远州所送，身己在途，事须收奖，不可中废。其今秋举人中有情愿依旧业举者亦听。今年之後，并依新敕敕旨。进士、明经置来日久，今顿令改业，恐难有其人。诸色举人宜与旧法兼行。”至建中元年六月九日，敕孝廉科宜停。
    宋太祖皇帝开宝八年，诏诸州察民有孝悌力田、奇才异行，或有文武材，年二十以上至五十可任使者，选择具送阙下。如无人塞诏，亦以实闻。
    九年，诏翰林学士李等於礼部贡院同阅诸道所解孝悌力田及有人材武学，凡七百四十人。试问所习之业，皆无可采。而濮州以孝悌荐名者二百七十人，上骇其颇多，召问於讲武殿，率不如诏；犹称素能习武，复试以骑射，则陨越颠沛失次。上顾曰：“止可隶兵籍。”皆号告求免，乃悉令退去，诏劾本部官司滥举之罪。
    按：以孝廉或孝悌名科，盖取其平日之素履，固难於一阅试之顷而知之也。然自东汉以来，孝廉遂为取士科目之通称，不复有循名责实之举，不过试以文墨小技，而命之官；至倥偬之际，则并不试文，而悉官之矣。隋唐而後，始有进士、明经等科，遂无复有举孝廉之事。盖隋唐而後之进士、明经，即东汉以来之孝廉，皆借其名以为士子进取之涂耳。然上之人慕孝廉之美名，故时有察举之诏，而贞观之孝廉，至不能答曾参所说《孝经》；开宝之孝弟，至不能言所习之业，浅陋可笑如此。盖自以文艺取人，士之精华果锐者，皆尽瘁於记问词章声病帖括之中，其不能以进士、明经自进者，皆椎朴无文之人，遂欲别求进身之涂辙，故夤缘州郡，以应诏举。详史所载，二帝所以询访之者，固非僻经奥传，傲以所不知也，而已不能答，则其无所抱负可知。景，李淑言：“所谓茂材者，本求出类之隽，而士之不利乡举者应焉，非求材之本意也。”意贞观、开宝所解孝悌力田，文武才皆不能应乡举之辈耳。
    ○武举
    汉兴，六郡良家子选给羽林、期门（师古曰：“六郡，谓陇西、天水、安定、北地、上郡、西河也。”）以材力为官，名将多出焉。军功多用超等，大者封侯、卿、大夫，小者郎。
    公孙贺，北地人，少为骑士从军。李广，陇西人，以良家子从军。赵充国，陇西人，以六郡良家子善骑射，补羽林。傅介子，北地人，以从军为官。甘延寿，北地人，以良家子善骑射，为羽林。冯奉世，上党人，以良家子选为郎。张次公以勇悍从军。常惠应募随苏武使匈奴。郑吉以卒伍从军。傅介子斩楼兰王，士刺王者皆补侍郎。灌夫以候司马从击吴、楚。苏建以校尉从大将军。
    唐武举起於武后之时。长安二年，始置武举，其制有长垛、马射、步射、平射、筒射，又有马枪、翘关、负重、身材之选。翘关者，长一丈七尺，径三寸半，凡十举後，手持关距，出处无过一尺；负重者，负米五斛，行二十步：皆为中第，亦以乡饮酒礼送兵部。其选用之法不足道，故不复书。
    按：《选举志》言：“唐武举起武后之时，其选用之法不足道，故不详书。”然郭子仪大勋盛德，身系安危，自武举异等中出，是岂可概言其不足道邪？《唐登科记》所载异科出身者众，独轶武举，亦一欠事。
