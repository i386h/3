<!-- { "loadSidebar": true } -->
    《大祝》：“大师，宜于社，造于祖，设军社，类上帝，国将有事于四望，及军归献于社，则前祝（疏曰：“此经六事，皆大祝所掌。言‘大师’者，王出六军，亲行征伐，故云‘大师’。云‘宜于社’者，军将出，宜祭於社，即将社主行；不用命，戮于社。云‘造于祖’者，出必造，即七庙俱祭，取迁庙之主行，用命赏于祖，皆载于齐车。云‘设军社’者，此则据社在军中，故云‘设军社’。云‘类上帝’者，非常而祭曰‘类’。军将出，类祭上帝，告天将行。云‘国将有事于四望’者，谓军行所过山川，造祭乃过。‘及军归献于社’者，谓征伐有功，得囚俘而归，献捷於社。云‘则前祝’者，此经六事，皆大祝前辞。”《春官》下《小宗伯》：“若大师，则帅有司而立军社，奉主车；若军将有事，则与祭，有司将事于四望。”注曰：“有司，大祝也。王出军，必先有事於社及迁庙，而以其主行。社主曰‘军社’，迁主曰‘祖’。《春秋传》曰：‘军行祓社衅鼓，祝奉以从。’《曾子问》曰：‘天子巡守，以迁庙主行，载于齐车，言必有尊也。’《书》曰：‘用命赏于祖，不用命戮于社。’社之主，盖用石为之。奉谓将行。‘军将有事’，将与敌合战也。”疏曰：“郑知有司是大祝者，按《大祝》职云‘大师，国将有事於四望’，与此义同，故知有司大祝。军事是司马所掌，故知司马实典主其事也。”社主见《地篇 社稷条》）。”《量人》：“营军之垒舍，量其市、朝、州、涂、军社之所里（量音亮，或音良。军壁曰垒。郑司农云：“量其市朝州涂，环市朝而为道也。”元谓：“州，一州之众。二千五百人为师，每师一处。市也，朝也，州也，皆有道以相之。军社，社主在军者。里，居也。”疏曰：“此为出军之时，所为量度之事。军行之所拟停之处，皆为垒壁，恐有非常，故云‘军壁曰垒’也。先郑意环市朝而为道，不释州义，故後郑不从，以一州则一师，每一师各自一处，各立市朝。州即师也，皆有道以相凑之，若然，未必环绕为路也。在军不用命，戮于社，故将社之石主而行，所居皆有步数，故职在量人。”《夏官》上）。”《大司马》：“若大师，则掌其戒令，莅大卜，帅执事莅衅主及军器（大师，王出征伐也。莅，临也。临大卜，卜出兵吉凶也。《司马法》曰：“上卜下谋，是谓参之。”主谓迁庙之主及社主在军者也。军器，鼓、铎之属。凡师既受甲，迎主於庙，及社主祝奉以从，杀牲以血涂主及军器，皆神之。疏曰：“按《小子》职云‘衅邦器及军器’，彼官衅之，而大司马临之。又曰：“郑知‘临大卜’者，按《大卜》云：‘掌龟之八命，一曰征。’云‘《司马法》曰：上卜下谋，是谓参之’者，卜在庙，又龟有神，故云上卜；谋人在下，故云下谋；君居其中，故云参也。”）。若师有功，则左执律，右秉钺，以先恺乐献于社（功，胜也。律所以听军声，钺所以为将威也。先，犹道也。兵乐曰恺。献于社，献功於社也。《司马法》曰：“得意则恺乐恺歌，示喜也。”郑司农云：“城濮之战，《春秋传》曰：‘振旅，恺以入于晋。’”濮音卜。疏曰：“云‘律所以听军声’者，《大师》职文。彼初出军时，大师执听；至此克胜，司马执之。”）。若师不功，则厌而奉主车（厌，於涉反。郑司农云：“厌，谓厌冠丧服也。军败则以丧礼，故秦伯之败於ゾ也，《春秋传》曰：‘秦伯素服郊次，乡师而哭。’”元谓：“厌，伏冠也。奉，犹送也，送主归於庙与社。”ゾ，户交反。乡，许亮反。疏曰：“元谓‘厌伏冠也’者，按下《曲礼》云：‘厌冠不入公门。’以其丧冠反吉，冠於武上，向内缝之；丧冠於武下，向上缝之。以伏冠在武，故得厌伏之名。”同上）。”《肆师》：“凡师、甸，用牲于社、宗，则为位（甸音田。社，军社也。宗、迁主也。疏曰：“师谓出师征伐，甸谓四时田猎。二者在外，或有祈请，皆当用牲社及宗时，皆肆师为位祭也。”又曰：“云‘社军社也’者，在军不用命，戮于社；又君以军行，祓社衅鼓，故名军社也。郑知‘宗迁主’者，《曾子问》云：‘师行必以迁庙主行，载于齐车。’故知迁主也。”《小宗伯》：“凡王之会同、军旅、甸役之祷祠，肄仪为位。”疏曰：“数者祷祠，皆须豫习威仪乃为之，故云‘肄仪’也。当习威仪之时，则小宗伯为位也。”）。类造上帝，封于大神，祭兵于山川，亦如之（造犹即也。为兆以类礼，即祭上帝也。类礼，依郊祀而为之者。封谓坛也。大神，社及方岳也。山川，盖军之所依止。疏曰：“诸文皆云‘造于祢，类于上帝’，造属於祢，此以类、造同云‘於上帝’，则造与类同属於上帝，故郑云‘造犹即’，与造门之造同也。云‘为兆以类礼，即祭上帝’者，若依国四郊，则自有寻常兆域，今战讫而祭，故须新为坛兆，故云‘为兆’也。云‘大神，社及方岳’者，大神文在‘上帝’下，而云封祭之，明是社也。知兼有方岳者，见《小宗伯》云军将有事於四望，谓将战时；今战讫所告，明兼祭方岳，方岳即四望也。云‘山川，盖军所依止’者，以其山川众多，不可并祭，军旅思险阻，军止则必依山川，故知祭军所依止者也。”）。凡师不功，则助牵主车（助，助大司马也。谓师无功，肆师助牵之，恐为敌所得。疏曰：“主中有二：为社之石主，迁庙木主也。《大司马》职云：‘若师不功，则厌而奉主车。’故知肆师助大司马也。”《春官》上）。”《小祝》：“大师，掌衅祈号祝（疏曰：“祈号祝者，将出军祷祈之礼，皆小祝号以读祝辞。”）。有寇戎之事，则保郊祀于社（故书“祀”或作“<瓦>”。郑司农云，谓保守郊祭诸祀及社，无令寇侵犯之。元谓“保”、“祀”互文，郊社皆守而祀之，弥灾兵。<瓦>音祀。令，力呈反。弥依注音敉，亡尔反。疏曰：“元谓‘保、祀互文’者，郊言保守，亦祀；社言祀，亦保守，故云‘郊社皆守而祀之’。云‘弥灾兵’者，经言有寇戎之事，则亦是灾兵，故引《小祝》弥灾兵而解之。”《春官》下）。”
