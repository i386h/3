<!-- { "loadSidebar": true } -->
    嘉州  故夜郎国，汉武开之，置犍为郡。後汉、晋、宋、齐皆因之。西魏置眉州。後周改为青州，寻又改为嘉州，并置平羌郡。炀帝置眉山郡。唐为嘉州，或为犍为郡。属剑南道。领县八（龙游、犍为、玉津、罗目、夹江、峨眉、平羌、绥山）。宋乾道四年，废绥山，後又废罗目、玉津。淳化四年，以眉州洪雅来属。属成都路。贡麸金。领县六，治龙游。龙游（汉曰青衣，隋县。有汶江、氵示江、堂溪）夹江（隋县。有洪雅江）犍为（隋县。有沈犀山、道江）平羌（後周县。有青衣津、青神山。熙宁五年，省为镇入龙游）峨眉（隋县。有峨眉山、黑水、大度河）洪雅（隋县。有金山）。
    简州  汉属犍为、广汉二郡地，後汉及晋皆因之。宋、齐为蜀、广汉二郡地。西魏於此置资州。後周明帝移资州於资阳县。隋置简州（州境有赖简池，故名），炀帝初州废，并其地入蜀郡。唐复置简州，或为阳安郡。属剑南道。领县三（阳安、金水、平泉）。宋乾德五年，以金水置怀安军。属成都路。贡绵纟由、麸金。领县二，治阳安。阳安（西魏县。有中江、赤水）平泉（隋县。有平泉山、洚水）。
    陵州  二汉属犍为、蜀二郡地，晋因之。宋、齐属犍为、宁蜀二郡地。梁置怀仁郡。西魏置陵州（因陵井为名）。隋置崇山郡。唐为陵州，或为仁寿郡。属剑南道。领县五（仁寿、贵平、井研、始建、籍）。宋为团练。咸平四年，废始建。熙宁五年，废陵州为仙井监，以贵平、籍二县为镇，入成都之广都县，馀二县隶仙井。属成都府路。贡苦药子、续随子。领县四，治仁寿。仁寿（隋县。有棱井、飞泉山、仁寿山）贵平（後周县。有贵平山、禄山）井研（隋县。有铁山、研井）籍（唐县。有梓山、道江、汉阳水）。
    眉州  汉属犍为郡地，後汉及晋皆因之，宋、齐亦然。梁置齐通郡及青州。西魏改青州为眉州（因峨眉山为名）。隋炀帝以其地入眉山郡。唐复置眉州，或为通义郡。属剑南道。领县五（通义、彭山、青神、丹棱、洪雅）。宋淳化四年，以洪雅属嘉州。升为防御。属成都路。贡麸金、巴豆。领县四，治眉山。眉山（唐通义县，宋改。有道江、难水）彭山（唐县。有龙州、鱼凫津）丹棱（隋县。有龙鹤山）青神（西魏县。有多棱川、鱼蛇水、故青神城）。
    荣州  汉属犍为郡，後汉、晋、宋皆因之。齐置南安郡。隋属资阳郡。唐置荣州（因荣德山为名），或为和义郡。属剑南道。领县六：（旭川、威远、公井、应灵、咨官、和义）。宋乾德五年，废和义。属潼川路。贡班布。领县五，治旭川。旭川（唐县。有池）威远（隋县。有铁山）应灵（唐县。有大牢溪）咨官（晋县。有拥斯水）公井（唐县。熙宁四年，废为镇入荣德）。
    资州  汉属犍为郡，後汉、晋、宋、齐并同。西魏置资州（州城在今州西北阳安县界）。後周置资中郡。隋炀帝初，置资阳郡。唐为资州，或为资阳郡。属剑南道。领县八（盘石、资阳、内江、银山、丹山、龙水、月山、清溪）。宋乾德五年，废月山、丹山、银山、清溪四县。属潼川路。贡麸金。领县四，治盘石。盘石（後周县。有月山、丹神山、子规山）资阳（後周县。有资水、苌大夫祠）内江（隋县。有资江）龙水（隋县。有龙溪）。
    叙州  故侯国。汉属犍为郡，後汉、晋、宋皆因之。梁置六同郡及戎州。隋置犍为郡。唐为戎州，或为南溪郡。属剑南道。领县五（南溪、晁道、开边、义宾、归顺）。宋乾德中，废开边、归顺，又管羁縻州三十二。政和四年，改为叙州。属潼川路。贡葛。领县四，治道。晁道（隋县。有朱提山、黑水、伏犀滩、玉女冢。政和间，改为宜宾县）南溪（隋县。有铜鼓滩、石笥滩）宣化  庆符（本叙州徼外地，政和三年建，隶叙州）。
    凤州  春秋氐、羌之所居。秦属陇西郡。西汉属武都郡，晋因之。惠帝时，没於杨茂搜。後魏置固道郡，兼置南岐州。後周废郡，置凤州。隋炀帝初废州，置河池郡。唐为凤州，或为河池郡。属山南道。领县四（梁泉、两当、河池、黄花）。宝历初，省黄花县。宋为团练，属秦凤路。中兴後，属利州路。贡蜜、蜡烛。领县三，治梁泉。梁泉（後魏县。有长松山、黄花川、山、大散关）两当（後魏县。有嘉陵江、两当水）河池（隋县。有固道水）。
    《宋中兴四朝志》：大散关，隶梁泉县，在凤翔宝鸡县之南，为秦、蜀往来要道。两山关控斗绝，出可以攻，入可以守，实表里之形势也。和尚原，凤之东境，抵凤翔不能百里。仙人关，兴之东境，拒利州才七驿，自利抵剑关百里而嬴，倘乘和尚原而退守仙人关，则蜀之险要所失过半。虏既得和尚原，或自梁、洋经米仓山入巴、阆，或自均、房由达州山路入夔、峡，或直攻仙人关，势分形散，所备皆急，一处破坏，则在处震动矣。绍兴间，虏攻仙人关而不能留者，以粮不济耳。若使其治废邑、聚散民、耕屯其间，则得吾地而可守，入吾境而可留矣。自南北讲好，中分关中之界，如大散、仙人、饶风、武休，皆我朝之界也。而仙人关外，又分左右二道：自成州径天水县出皂郊堡，直抵秦州，昔吴大军由此而出，地势平衍，因为壕堑，引水纵横，名曰地纲，以遏敌冲；自两当县直出凤州，取大散关，距和尚原才咫尺，虏尝凭原下视如蚁蛭，故其势难守，所恃缓急，有仙人关耳。
    阶州  古白马氐之国，西戎之别种也。天池大泽在其西。汉武帝置武都郡，後汉因之。蜀後主时，得之（建兴七年，为诸葛亮所定）。晋为武都郡，後没於杨茂搜。後魏亦为武都郡。西魏置武州。後周亦为武都郡。隋初废，炀帝又置武都郡。唐为武州，或为武都郡。陷西戎，後复其地。属陇右道。领县二（宋同）。宋改为阶州，属秦凤路。中兴後，属利州路。贡羚羊角、蜡烛。领县二，治福津。福津（唐县）将利（後周县。有白江）。
    成州  古白马氐国。二汉属武都郡。晋置仇池郡，後没於杨茂搜等。後魏又曰武都郡，兼置南秦州。西魏改为成州。隋初郡废，炀帝初，置汉阳郡。唐为成州，或为同谷郡。属陇右道。领县三（同谷、汉源、上禄）。宝应元年，没土蕃。贞元五年，於同谷之西境泥公山，权置行州。咸通七年，复置，徙治井堡。後徙治同谷，废上禄、汉源两县。梁改汶州。後唐复又置栗亭县。宋升为团练，入秦凤路。中兴後，属利州路。贡蜡烛、鹿茸。领县二，治同谷。同谷（西魏县。有仇池、凤凰潭、下辨水）栗亭（後唐县。有仇池山）。
    兴州  战国时，为白马氐之东境。二汉属武都郡。晋惠帝时，亦为杨茂搜所据。其後为梁所破，置武兴蕃王国。後魏置东益州。西魏改为兴州，兼置顺政郡。隋初郡废，炀帝初复置。唐为兴州，或为顺政郡。属山南道。领县二（宋同）。宋属利州路，中兴後，为利西路帅治所。开禧三年，诛逆曦，改沔州。贡蜜、蜡。领县二，治顺政。顺政（隋县。有武兴山、嘉陵江、沔水）长举（後魏县。有左溪水）。
    文州  古氐羌之境。汉开西南夷，置阴平道，属广汉郡。後汉因之。蜀亦得之（後主建兴七年，诸葛亮定之。其後锺会伐蜀，羌维表请备阴平桥头，後主不从。）邓艾自阴平景谷步道，悬兵У马，迳油江。出绵竹以灭蜀，郡此是也。晋置阴平郡，永嘉末，没於杨茂搜。西魏平定，始置文州及卢北郡。隋废为县，并属武都郡。唐复置文州，或为阴平郡。属剑南道。领县二（曲水、长松）。後省长松县。宋因之，属利州路。贡麝香。领县一：曲水（西魏县。有太白山、白水）。
    龙州  秦、汉及魏为无人之境，晋得之，属阴平郡。宋、齐皆因之。後魏置油江郡。西魏置龙州。隋初郡废，炀帝初州废，置平武郡。唐为龙州，或为油江郡。属剑南道。领县二（宋同）。宋属利州路。政和五年，改政州。绍兴五年，复为龙州。北接文州，故於秦、陇、成、凤实维控制，而其西北，则与松、扶接，故吐蕃、南诏为御。贡麸金、羚羊角、天雄。领县二，治油江。油江（隋县。有石门山、流水）清川（唐县。有柘溪、清水）。
    利州  春秋、战国时，为蜀侯国（自益昌之西，南至蜀州，悉为蜀侯国之地，此盖蜀之西境）。秦灭蜀，其地入蜀郡。二汉属广汉郡。蜀先主分属梓潼郡。晋属晋寿郡，宋、齐因之。後魏立益州，世号为小益州。梁曰黎州。西魏复曰益州，寻改为利州。後周亦为晋寿郡。隋初郡废，炀帝初，置义城郡。唐为利州，或为益昌郡。属山南道。领县六（绵谷、葭萌、益昌、嘉川、允山、景谷），後废景谷。孟蜀昭武军节度。宋平蜀，因之。属利州路。贡金、铜、铁。领县五，治绵谷。绵谷（隋县。有れ冢山、绵谷山、巫峡、巴峡、明月峡）平蜀（唐允山县，宋改。熙宁三年，省入嘉川）葭萌（隋县。有金鼻山）昭化（唐益昌县，宋改。有小剑城、马鸣阁）嘉川（西魏县。有石燕山、东游水）。
    剑州  秦属蜀郡。汉属广汉郡，後汉因之。晋属梓潼郡，宋、齐亦然。梁置南梁州，後改为安州。西魏改为始州，兼置普安郡。隋初郡废，炀帝初复置。唐为始州，後改为剑州，或为普安郡。属剑南道。领县八（普安、武连、阴平、梓潼、黄安、剑门、临津、永归）。宋乾德五年，废永归。兴隆二年，升为隆庆府。属利州路。贡巴戟。领县七，治普安。普安（西魏县。有大剑山、大剑水）武连（西魏县。有小潼津）阴平（隋县。有马阁山、岐江）梓潼（隋县。有潼江）临津（隋县。有义津。熙宁五年，省为镇入普安）普成（唐县。有柘溪）剑门（唐县。有大剑山、大剑水、小剑水、嘉陵江）。
    绵州  秦属蜀郡。汉属广汉郡，盖涪水之所经焉。晋、宋、齐属梓潼郡，西魏兼置潼州。隋初郡废，改潼州为绵州。炀帝初州废，置金山郡。唐为绵州，或为巴西郡（今郡城即汉涪城县也。在成都东北之要，蜀时大将常镇之）。属剑南道。领县八（宋同）。属成都路。贡绫、布。领县八，治巴西。巴西（西魏县。有盘龙山、金水、涪水）彰明（唐昌明县，後唐改。有灵台山、廉水、让水）魏城（西魏县。有青渠）罗江（唐县。有龙池山、罗坟山、白马关）神泉（隋县。有神泉、绵水。重和元年，拨隶石泉军）龙安（唐县。有松岭关、巴西山。重和元年，拨隶石泉军）盐泉（唐县。有乌积山、柏陇水）西昌（唐县。有西昌山。熙宁五年，省为镇入龙安）。
