<!-- { "loadSidebar": true } -->
    宋太祖皇帝建隆四年，将郊祀，大礼使范质与卤簿使张昭、仪仗使刘温叟，同详定大驾卤簿之制。礼仪使陶建议：“金吾及诸卫将军导驾及押仗，旧服紫衣，请依《开元礼》各服本色绣袍。旧，执仗军士悉衣五色画衣，随人数给之，有无准式，请以五行相生之色为次，黑衣先之，青衣次之，赤、黄、白又次之。又大驾五辂，各有副车，近代浸废，请依令文增造。又按明宗旧图，导驾三引而仪仗法物人数多，周太极卤簿六引而人数少，请准令文用六引，其卤簿各依本品以给。”从之。旧清游队有甲骑具装，亡其制度，以其所记造之。又作大辇，皆率意定其制规。又取天文大角、摄提列星之象，作摄提旗及北斗旗、二十八宿旗、十二辰旗、龙墀十三旗、五方神旗、五方凤旗、四渎旗。时有贡黄鹦鹉、白兔，及驯象自来，又作金鹦鹉、玉兔、驯象旗。太祖又诏别造大黄龙负图旗一，大神旗六，日旗一，月旗一，君王万岁旗一，天下太平旗一，狮子旗二，金鸾旗一，金凤旗一，五龙旗五，凡二十一旗，皆有架，南郊用之。大黄龙负图旗陈於明德门前，馀悉立於宿顿宫前，遇朝会册礼，亦皆陈於殿庭。凡马步仪仗，悉用禁军。大将军、将军以军主、都虞候摄事，中郎将、都尉以指挥使、副指挥使摄事，校尉、主帅以军使、副兵马使、都头、副都头、十将摄事。
    乾德三年，蜀平，命右拾遗孙逢吉收伪法物，之不中度者悉毁之。始令改画衣为绣衣，至开宝三年而成，谓之“绣衣卤簿”。其後郊祀皆用之。军卫羽仪，自是浸盛。其後令有司以绢画为图凡三幅，中幅车辂、六引及导驾官，外两幅仪卫，其警场青城，又别为图，图成，以藏秘ト。凡仗内自行事官、排列职掌并捧日、奉宸、散手天武外，步骑一万九千一百九十八人，此盛极也。
    玉辂之制，箱上置平盘，黄屋，四柱皆油画刻镂。左青龙，右白虎，龟文，金凤翅，杂花，龙凤，金涂银装，以玉饰。顶轮三层，外银耀叶，轮衣、小带、络带并青罗绣龙，周缀缳带、罗文、银穗球、小铃。平盘上布黄褥，四角句阑设圆鉴、翟羽。虚柜内贴银镂香罨，轼匮银龙二，衔香囊，银香炉，香宝，锦带，下有障尘。青画轮辕，银毂乘叶，三辕，银龙头，横木上有银凤十二，左建青，十有二旒，皆绣升龙；右载戟，绣黻文，并青绣绸杠。又设青绣门帘，银饰梯一，拓叉二，推竿一，银钅沓头，银装行马，青缯里挽索。驾六青马，马有金面，插雕羽，ひ缨，攀铃拂，青绣屉，锦结尾。又诞马二，在辂前，饰同驾马（馀辂及副辂皆有之）。驾士六十四人。
    太仆所藏玉辂，自唐显庆中传之至宋，号“显庆辂”，亲郊则乘之。其制度精巧，其行止安重，後载太常与戟，分左右以均轻重，世之良工，莫能为之者。
    沈氏《笔谈》曰：“大驾玉辂，唐高宗时造，至今进御。自唐至祖宗时，凡三至泰山登封。其他巡幸，莫记其数。至今完壮，乘之安若山岳，以措杯水其上而不摇。庆历中，常别造玉辂，极天下良工为之，乘之动摇不安，竟废不用。元丰中，复造一辂，尤极工巧。既成，以正旦大朝会宿陈於大庆殿，庭车人先以幕屋覆之，将旦，彻屋，忽其上一木坠，尽压而碎，人以为异。自後，只用唐辂，其稳利坚久，历世不能窥其法，世传有神物护之，若行诸辂之後，则隐然有声。”
    绍兴十二年，命工部尚书莫将等制造玉辂，以《天禧》、《宣和卤簿图》及工匠省记制度参酌，取文质中之制。玉辂，青饰。辂顶天轮三层，涂以绿，青罗为衣，绣龙於上。上层一重，下层三重，每重缀镀金小铃三层，饰以工耀叶八十一（用青玉为之），以金镀银镂龙文置於中。两旁有金花插天轮之周回，形如蕉叶。轮旁有铁圆筒。耀叶之下，皆有二铁簪入筒中，系以青带，围以轮。又青罗两长幅表里绣龙，自辂顶交於四角，分垂至辂台下，谓之络带。或遇雨、覆以黄绢油衣。辂之中，其顶中虚，绣宝盖，斗以八顶，饰以八金龙，用香檀木为之。御座居中，纯用香檀，不饰他物，取黄中正色也。座之左右金龙，首衔珠穗球一，中两龙，一大火珠，乘以金莲花台。座之引手，亦饰金龙倚背，及座皆以金银丝织成纹锦。曲几（凭以为轼者），用香檀，覆以锦褥。御座後垂锦帘，驾登辂则卷之，有梯级以登，饰以金采龙，每级皆覆以锦褥。东偏小梯级执绥官由此先登，以红绳维其前，立於东柱，以备顾问。辂身四柱，皆饰以金，前两柱各有大金龙缠於上，旁有珠穗球二。辂台中外皆设锦褥。台之外，前有横案，谓之香檀，设金炉一、金香合二、立金凤十二於前。案外有金缠龙烛台二，以金覆莲叶足。案前裙板有四金龙，玉，方胜以明青表而出之。前有牌，篆书玉辂二字，以玉为之，有结子，系金凤之足，旁有二金丝线结八，垂牌垂之两傍，中有玉连环结子，正垂牌上，玉环碾二。龙辂之四面，周以栏而阙其中，以备登降。每面於两栏之角、用玉蹲龙一，各有金圆照二，分置左右，玉羽台一、居中，羽台插孔雀羽五枝，以辟尘，四面，其数凡八，圆照倍之。圆照名曰照焰，插以铁簪，系以绣带，如耀叶之饰。轮衣下垂纟畏带，以玉（纟畏带，染牛尾为之，五色焉），覆缀以镀金钹铃，每垂各六，与玉设，周围数各十二。辂下有蹲龙十六，以金镀银为之。在虚盘四围之两旁，有托角龙四，金彩为饰，前後左右各二。又有一字小栏，饰以金，伏於辂下，有朱圆木横陈於前，在托角龙之内。辂前有辕木，固以筋胶，饰以金碧，昂首鳞体如龙之状，皆饰以金，龙首之上，有两横竿，青丝系之。前曰凤辕，饰以青，列立凤十二，六马载以行。次曰推辕，绿色黑文，卫士推之以助马力。其横设辕後曰压辕，亦青饰，卫士压其後，欲取其平。左右冒以金龙，其轮三岁一易，心用榆木，束以铁圈，掩以金镀银。辂下横贯圆木为轴，冒以金筒，梗以金蹲龙簪，夹两轮，轮文皆彩绘，其辐饰以金花叶。卫士左右各六十人，以青绢裹大索钩於轴首，而手入轴旁金引之而前，各以青索，置扇上。外有副轮二以为备。辂後饰亦如之。立凤辕下六，青马四在辕内，二在辕外。又有六马以备番用。马首被铜面，其额以画兽，衔以铁牛，革里青绢，表镀金铜饰之。其背屉表以绿锦里以绢，绢裹毡，六铃七钹，置之两旁。其领下青缨曰绰颏覆，以金钹每马各一（未阅试两月，以青车肄习，使马习而不慑。新轮既成，载铁车上，自三千斤积至万斤，毕无蝇声，试可乃用）。辂之所止，有行马二，饰以彩绿（淳熙十二年修玉辂及大辇四柱，绍熙二年修五辂，易车轴）。左建太常，十二ヵ，绣日月五星；右龙，职掌驾士二百三十八人，服平巾绩，绢抹额，罗绣对凤袍，皆以青绯罗绣对凤袄，又罗抹带、绢袜、麻鞋，皆青色。青骢马三十匹，执绥官一员，捧轮将军四人，呵唱二人，前後拦马各九人，踏道二十二人，辕马十二人，诞马十二人，抱辕坠辕各六人，正副托叉各四人，把棒四人，小梯二人，香匙翦二人，红轴头二人，推杆四人，刮轮四人，龙头二人，烛台二人，静席二人，左右索各六十一人职掌五员，教马二人，车子官健八人，盖覆仪銮司五人，千牛卫上将军二员，抱龙太常六员，进马四员，牧马三十人，香蹬睥睨一，香案三十人，排列官一员（凡玉辂丈尺饰视承平所用显庆辂，辂多不同，盖出省记增减也）。
    金辂，色以赤，驾六赤马，驾士六十四人。象辂，色以浅黄，驾六赭白马，驾士四十人。革辂，色以黄，驾六马，驾士四十人。木辂，色以黑，驾六黑骝马，驾士四十人。自金辂而下，其制皆同玉辂，惟无玉饰。副玉辂、副金辂、副象辂、副革辂、副木辂、并驾六马，驾士四十人，当用银饰者皆以铜，馀制如正辂。元丰初，礼文所言：“近制，金辂不以金饰诸末，象辂不以象饰诸末，革辂不鞔，木辂不漆，请改饰四辂。又古者，五辂皆载旗，谓之‘道德之车’。《考工记》车戟崇於殳，酋矛崇於戟，各四赤，戟矛皆插车骑，谓之‘兵车’。战国尚武，故增插四戟，谓之‘戟’。则知德车、武车，固异用矣。汉卤簿，前驱有凤凰戟，犹未施於五辂。江左以来，五辂乃加戟於车之右，韬以黻绣之衣。後周司辂，左建旗，右建戟，戟方六尽，赤而被之以黼，皆戾於古。请去五辂戟，以应‘道德’之称，而建太常於车後之中央，升辂则由左。又按《周礼》：‘大驭，掌驭玉辂以祀。’则祀乘玉辂也。斋仆掌驭金辂，斋充金辂之右，则斋乘金辂也。斋祀之车，异用而不相因。国朝亲祠太庙，致斋文德殿毕，翼日即进玉辂，非是。请进金辂，俟太庙祀毕，翼日，御玉辂诣郊。”又言：“法驾之行，必有共舆者，盖以承清问。袁盎曰：‘天子所与共六尺舆，皆天下豪俊。’此汉用古制也。《周官》有太仆、斋仆、道仆，所以御车，至骖其乘，则其礼益重。故道德之车则有斋右、道右，武车则有戎右，皆以士大夫为之。国朝之制，乘舆有太仆而无骖乘，请增近臣一员，立车右。”其後，诏增制五辂及骖乘，玉辂建太常，金辂建太旗，象辂建太赤，革路建太白，木辂建太麾。诸辂之副，各次正辂，仍有戟焉。
    中兴後，金辂之制，黄饰，建大旆九ヵ，绣升龙，辂牌一，金镀银耀叶八十一，轮衣一，绣络带二，顶龙，纟畏带十有二，玉十有二，金丝结穗球二，金丝结绶一，长辕金镀银龙头二，上有金镀铜立凤十有二，车桄上金镀铜座一，金镀铜套筒十，金镀银钹面四，金镀炉一，金镀银香宝二并匙。金镀银立羽台八，御座褥子一，有黄绢帕三，箱周回叶段正轮辐一，副轮轴罨头钹面各二，毂辐叶各二百四十，建竿二，流苏结二并铎，软帘一，并钹遮环踏道一，并褥行马二，并罨头小托叉二，车箱行道褥一，马饰十有二（马面辔头，攀腹带，包鬃尾，锦屉绰颏）。职掌驾士一百五十六人、服色以黄，黄马三十匹（四辂，下驾辂马、共一百二十匹，盖覆仪銮共六人）。前後拦马各五人，踏道六人，辕马六人，诞马六人，抱辕坠辕各四人，正托叉四人，把棒四人，椎杠二人，静席二人，左右索各五十一人。职掌呵唱二人，教马二人，车子官健二人（象、革、木三辂，人数并同。四辂，无千牛卫上将军、抱龙、进马官，香蹬、睥睨排列官、职掌等）。
    象辂，朱饰，建大赤七ヵ，绣乌隼（仪物同金辂）。职掌驾士一百五十六人，服色以赤，も马三十匹。
