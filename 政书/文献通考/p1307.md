<!-- { "loadSidebar": true } -->
    契丹，本东胡种，其先为匈奴所破，保鲜卑山。与库莫奚异种而同类，并为慕容氏所破，俱窜於松漠之。其俗颇与羯同，父母死而悲哭者为不壮，但以尸置於山树之上。经三年之後，乃收其骨而焚之，因酹酒而祝曰：“冬月时，向阳食；夏月时，向阴食。若我射猎时，使我多得猪鹿。”其无礼顽へ，於诸夷最盛。後魏初，大破之，遂逃迸，与库莫奚分背。经数十年，稍滋蔓，有部落於和龙之北数百里（和龙今柳城郡），多为寇盗。魏太武帝真君以来，岁贡名马。於是东北群狄悉万丹部、阿大何部、伏弗郁部、羽林部、日连部、匹黎部、比六于部，各以其名马文皮入献，皆得交市於和龙、密之（密今郡）。齐受魏禅，入贡不绝。天保四年，犯塞。文宣北讨，大破之，虏十馀万口，杂畜数十万头。其後复为突厥所逼，又以万家寄於高丽。隋开皇末，有别部四千馀家，背突厥来降，文帝方与突厥和好，重失信远人，乃悉给粮令还本部，敕突厥拊纳之，固辞不去。部落渐众，遂北逐水草畜牧。有征伐，则酋帅相与议之，兴兵动众，合如符契。突厥沙钵略可汗遣吐屯潘垤统之。契丹杀吐屯而遁。隋大业七年，遣使贡方物。唐武德中，其大酋孙敖曹等遣人来朝，而君长或小入寇边。後二年，君长上名马、丰貂。贞观初，摩会相降。突厥不欲外夷与唐合，请以梁师都易契丹。太宗曰：“契丹外夷，已降我，不可索。师都我叛臣，讵可易降者，不许。”明年，摩会复入朝，自是有常贡。二十二年，契丹师窟哥率其部内属，以契丹部为松漠都督府，拜窟哥为持节十州诸军事、松漠都督，封无极男，赐姓李。置都督府於营州，兼置东夷都护，以统松漠、饶乐之地。武太后万岁通天元年五月，窟哥曾孙松漠都督（羁縻松漠都督府属，今柳城郡）李尽忠，与其妻兄归诚州刺史孙万荣杀都督赵文举兵反，陷营州（今柳城），自号可汗。命左鹰扬将军曹仁师、右金吾将军张元遇、右武威大将军李多祚、司农少卿麻仁节等二十八将讨之。遇贼於西硖石、黄獐谷，官军败绩，元遇、仁节没於贼。李尽忠死，孙万荣代领其众，攻陷冀州（今信都郡），刺史陆宝积死之。又陷瀛州属县（今河郡），又遣夏官尚书同凤阁鸾台三品王孝杰与苏宏晖率兵十八万，与孙万荣战於东硖石，官军又大败，孝杰没於陈，宏晖弃甲而遁。又命河内王武懿宗为大总管，右肃政御史大夫娄师德为副，沙吒忠义为前军，率兵二十万，以讨破之。万荣为其家奴所杀，其党遂溃，乃附於突厥。开元初，尽忠从父弟都督失活以默啜政衰，率部落来降，元宗赐丹书铁券。五年，以宗女为永乐公主，出降契丹松漠王李失活。失活死，以其弟娑固袭封。後为其酋可突于所杀，奉娑固从父弟郁于为君，诏即拜郁于袭封，以宗室出女慕容氏为公主妻之。郁于死，弟吐于嗣。吐于为可突于所逼来奔。可突于奉其弟邵固统众，诏许袭封。後三年，可突于杀邵固，立屈烈为王，胁奚众共降突厥。诏幽州长史、范阳节度使赵舍章等八总管兵击之，大破其师，可突于走。明年，复寇边，幽州长史张守围之。可突于为其下所杀，支党皆散。二十五年，守讨契丹，再破之。天宝四载，契丹大酋李怀秀降，拜松漠都督，封崇顺王，以宗室出女独孤为静乐公主妻之。是岁，杀公主叛去，范阳节度使安禄山讨破之。更封其酋楷落为恭仁王，代松漠都督。禄山方幸，表讨契丹以向帝意。发幽州、中、平卢、河东兵十馀万，以奚为乡导，大战潢水南，禄山败，死者数千。自是禄山与相侵掠未尝解，至其反乃已。契丹在开元、天宝，使朝献者无虑二十。故事，以范阳节度为押奚、契丹使，自至德後，藩镇擅地务自安，障戍斥候益谨，不生事於边，奚、契丹亦鲜入寇，岁选酋豪数十入长安朝会，每引见，赐与有秩，其下率数百皆驻馆幽州。至德、宝应时再朝献。大历中十三，贞元三，元和中七，大和、开成凡四，然天子恶其外附回鹘，不复官爵渠长。会昌二年，回鹘破，契丹酋屈戍始复内附，拜麾将军、守右武卫将军。於是幽州节度使张仲武为易回鹘所与旧印，赐唐新印，曰“奉国契丹之印”。咸通中，其王习尔之再遣使者入朝，部落浸又︹。习尔之死，族人钦德嗣。光启时，方天下盗兴，北疆多故，乃钞奚、室韦小小部种皆役服之。其居曰枭罗个没里，没里者，河也。是谓黄水之南，黄龙之北，得鲜卑之故地。当唐之末，其地北接室韦，东邻高丽，西界奚国，而南至营州。其部族之大者曰大贺氏，後分为八部，其一曰但利皆部，二曰乙室活部，三曰实活部，四曰纳尾部，五曰类没部，六曰内会鸡部，七曰集解部，八曰奚け部。部之长号大人，而常推一大人建旗鼓以统八部。至其岁久，或其国有灾疾而畜牧衰，则八部聚议，以旗鼓立其次而代之。被代者以为约本如此，不敢争。某部大人遥辇次立，时刘仁恭据有幽州，数出兵摘星岭攻之，每岁秋霜落，则烧其野草，契丹马多饥死，以良马赂仁恭求市牧地，请听盟约甚谨。八部之人以为遥辇不任事，选於其众，以阿保机代之。阿保机，亦不知其何部人也，为人多智勇而善骑射。是时，刘守光暴虐，幽、涿之人多亡入契丹，阿保机乘入塞，攻陷城邑，俘其人民，依唐州县置城以居之。汉人教阿保机曰：“中国之王无代立者。”由是阿保机益以威制诸部而不肯代。其立九年，诸部以久不代，共责诮之。阿保机不得己，传其旗鼓，而谓诸部曰：“吾立九年，所得汉人多矣，吾欲自为一部以治汉城，可乎？”诸部许之。汉城在炭山东南栾河上，有盐铁之利，乃後魏滑盐县也。其地可植五，阿保机率汉人耕种，为治城郭邑屋廛市如幽州制度，汉人安之，不复思归。阿保机知众可用用，其妻述律策，使人告诸部大人曰：“我有盐池，诸部所食。然诸部知食盐之利，而不知盐有主人，可乎？当来犒我。”诸部以为然，共以牛酒食盐池。阿保机伏兵其旁，酒酣伏发，尽杀诸部大人，遂立，不复代。梁将篡唐，晋王李克用使人聘於契丹，约为兄弟，赠金帛甚厚，期共举兵击梁。阿保机既而背约，遣使聘梁称臣，约共灭晋。後唐庄宗天十三年，契丹寇晋蔚州，又攻破新州。庄宗遣周德威击之，德威兵败，走幽州，契丹围之。幽、蓟之，虏骑遍野，德威拒守百馀日，契丹兵败，乃解去。阿保机多用汉人，汉人教以隶书之半增损之，作文字数千，以代刻木之约。又制婚姻，置官号。乃僭称皇帝，自号天皇王，以其所居横帐地名为姓，曰世里。世里，译者谓之耶律。名年曰天赞。以其所居为上京，起楼其，号西楼，又於其东千里起东楼，北三百里起北楼，南木叶山起南楼，往来射猎四楼之。好鬼而贵日，每月朔日，东向而拜日，其会聚、视国事，皆以东向为尊，四楼门屋皆东向。庄宗讨张文礼，围镇州。定州王处直惧镇且亡，晋兵必并击己，乃遣子郁说契丹入塞以牵晋兵。郁谓阿保机曰：“镇州金帛山积，姬女罗绮盈廷。张文礼得之为晋所攻，惧死不暇，故留以待皇帝。”阿保机大喜，乃空国入寇，攻幽州不克，又攻涿州，陷之。遂攻中山，渡沙河。庄宗自将铁骑五千，乘虏散走，会天大雪，契丹人马饥寒，多死，乃引兵去。虽无所得而归，然自此颇有窥中国之意，患女真、渤海在其後，欲击渤海，惧中国乘其虚，乃遣聘使唐通好。同光，使者再至。庄宗崩，明宗遣供奉官姚坤告哀於契丹。阿保机问坤以洛阳之变，仰天大哭曰：“晋王与我约为兄弟，河南天子，即吾儿也。昨闻中国乱，欲以甲马五万往助我儿，而渤海未除，志愿不遂。”又曰：“我儿既没，理当取我商量，新天子安得自立？”坤曰：“新天子将兵二十年，位至大总管，所领精兵三十万，天时人事，岂可得违？”其子突欲在侧曰：“使者无多言，蹊田夺牛，岂不为过！”坤曰：“应天顺人，岂比匹夫之事。至如天皇王得国而不代，岂︹取之邪？”阿保机即慰劳坤曰：“理正当如是尔！”又曰：“吾闻此儿有宫婢二千人，乐官千人，放鹰走狗，嗜酒好色，任用不肖，不惜人民，此其所以败也。我自闻其祸，即举家断酒，解放鹰犬，罢散乐官。我亦有诸部乐官千人，非公宴不用。我若所为类吾儿，则亦安能长久？”又谓坤曰：“吾能汉语，然绝口不道於部人，惧其效汉而怯弱也。”因戒坤曰：“尔当先归，吾以甲马三万会新天子幽、镇之，共为盟约，与我幽州，则不复侵汝矣。”阿保机攻渤海，取其扶馀一城，以为东丹国，以其长子人皇王突欲为东丹王。已而阿保机病死，述律护丧归西楼，立其次子元帅太子耀屈之。坤从至西楼而还。耀屈之後更名德光，谥阿保机为大圣皇帝。德光立三年，改元天显，遣使聘唐，明宗厚礼之，遣使报聘。会定州王都反，求援於契丹，契丹遣秃馁、刺将兵援都，唐遣王晏球破定州，擒秃馁等斩之，擒其壮健者五千馀人为“契丹直。”初，阿保机死，长子东丹王突欲当立，其母述律爱德光。德光智勇，素服诸部，共希旨请立德光。突欲不得立，长兴元年，自夫馀泛海奔唐。明宗赐其姓为东丹，更名曰慕华，拜怀化军节度使。後又更姓李名赞华。契丹自阿保机时侵灭诸国，称雄北方。及救王都，为王晏球所败，丧其万骑，又失赫邈等，皆名将，而述律尤思念突欲，由是卑辞厚币，数遣使聘中国，因求归赫邈、刺等。唐辄斩其使而不报。当此之时，中国之威几振。距幽州北七百里有榆关，东临海，北有兔耳、覆舟山。山皆陡绝，并海东北，有路狭仅通车，其旁地可耕植。唐时置东西狭石、渌畴、米砖、长杨、黄花、紫蒙、白狼等戍，以扼契丹於此。戍兵常自耕食，惟衣絮岁给幽州，久之皆有田宅，养子孙，以坚守为己利。自唐末幽、蓟戍兵废散，契丹因得出陷平、营，而幽、蓟之人岁苦寇钞。自涿州至幽州百里，人迹断绝，转饷常以兵护送，契丹多伏兵盐沟以击夺之。庄宗之末，赵德钧镇幽州，於盐沟置良乡县，又於幽州东五十里筑城，皆戍以兵。及破赫邈等，又於其东置三河县。由是幽、蓟之人始得耕牧，而输饷可通。德光乃西徙横帐居揆刺泊，出寇、朔之。明宗患之，以石敬塘镇河东，总大同、彰国、振武、威塞等军御之。应顺、清泰之，调发馈饷，远近劳敝。德光侍其母甚谨，常侍立其侧，国事必告而後行。石敬塘反，唐遣张敬达等讨之。敬塘遣使求救於德光，称臣以父事之，约事捷之後，割卢龙一道，及雁门关以北诸州与之。契丹兵出雁门，车骑连亘数十里，唐兵大败。遂筑坛晋城南，立敬塘为皇帝。敬塘自太原入洛阳，德光送至潞州。先时唐废帝遣赵德钧并其子延寿将兵御契丹，德钧阴遣人聘德光求立已为帝。德光指穹庐前巨石谓德钧使者曰：“吾已许石郎矣。石烂，可改也。”德光至潞州遂执德钧父子而去。後以延寿为幽州节度使，封燕王。契丹当庄宗、明宗时攻陷营、平二州，及已立晋，又得雁门以北幽州节度管内，一十六州。乃以幽州为燕京，改天显十一年为会同元年，更其国号大辽，置百官，皆依中国，参用中国之人。晋高祖每遣使聘问，奉表称臣，岁输绢三十万疋，其馀宝玉珍异，下至中国饮食诸物，使者相属於道，无虚日。德光约高祖不称臣，更表为书，称“儿皇帝”，如家人礼。德光遣中书令韩频奉册高祖为英武明义皇帝。高祖复遣赵莹、冯道等以太常卤簿奉册德光及其母尊号。终其世，奉之甚谨。高祖崩，出帝即位，德光怒其不先以告，而又不上表，不称臣而称孙，数遣使者责晋。晋大臣皆恐，而景延广对契丹使者语独不逊。德光益怒，杨光远反青州，招之。开运元年春，德光倾国南寇，分其众为三，西出雁门，攻并、代，刘知远击败之於秀容；东至於河，陷博州，以应光远；德光与延寿南攻，陷贝州，德光屯元城，兵及黎阳。晋出帝亲征，遣李守真等东驰马家渡，击败契丹。而德光与晋相距於河月馀，闻马家渡兵败，乃引众击晋，战於戚城。德光临阵，望见晋军旗帜光明，而士马严整，有惧色，谓其左右曰：“杨光远言晋家兵马半已饿死，何其盛也！”兵既交，杀伤相半，阵断箭遗镞，布厚寸馀。日暮，德光引去，分其兵为二，一出沧州，一出深州以归。二年正月，德光复倾国入寇，围镇州，分兵攻下鼓城等九县。杜重威守镇州，闭壁不敢出，契丹南掠邢、、磁，至於安阳河，千里之内，焚剽殆尽。契丹见大桑木，骂曰：“吾知紫披袄出自汝身，吾岂容汝活邪！”东薪於木而焚之。是时，出帝病，不能出征，遣张从恩、安审琦、皇甫遇等御之。过前渡漳水，遇契丹，战於榆林，几为所虏。审琦从後救之，契丹望见尘起，谓救兵至，引去。而从恩畏法，不敢追，亦引兵南走黎阳。契丹已北，而出帝疾少，乃下诏亲征，军於澶州，遣杜重威等北征。契丹归至古北，闻晋军且至，即复引而南，及重威战於阳城、卫村，晋军饥渴，凿井辄坏，绞泥汁而饮。德光坐奚车中，呼其众曰：“晋军尽在此矣，可生擒之，然後平定天下。”会天大风，晋军奋死击之，契丹大败。德光丧车，骑一白橐驼而走。至幽州，其首领大将，各笞数百，独赵延寿免焉。是时，天下旱蝗，晋人苦兵，乃遣开封府军将张晖假供奉官，聘於契丹，奉表称臣，以修和好。德光语不逊，然契丹亦自厌。兵德光母述律尝谓晋人曰：“南朝汉儿争得一向卧邪？自古闻汉来和蕃，不闻蕃去和汉。若汉儿实有回心，则我亦何惜通好！”晋亦不复遣使，然数以书招赵延寿延寿。见晋衰而天下乱，尝有意窥中国，而德光亦尝许延寿灭晋而立之。延寿得晋书，伪为好辞报晋，言身陷虏思归，约晋发兵为应。而德光将高牟翰亦诈以瀛州降晋，晋君臣皆喜。三年七月，遣杜重威、李守真、张彦泽等出兵为延寿应，兵趋瀛州，牟翰空城而去。晋军至城下，见城门，皆启，疑有伏兵，不敢入。遣梁汉璋追牟翰及之，汉璋战死，重威等军屯武︹。德光闻晋出兵，乃入寇镇州。重威西屯中渡，与德光夹水而军。德光分兵，并西山出晋军後，攻破栾城县，县有骑军千人，皆降於虏。德光每获晋人，刺其面，文曰“奉敕不杀”，纵以南归。重威等被围粮绝，遂举军降。德光喜谓赵延寿曰：“所得汉儿皆与尔。”因以龙凤赭袍赐之，使衣以抚晋军，亦以赭袍赐重威。遣傅住儿监张彦泽将骑二千，先入京师。晋出帝与太后为降表，自陈过咎。德光遣解里，以手诏赐帝曰：“孙儿但勿忧，管取一吃饭处。”德光将至京师，有司请以法驾奉迎，德光曰：“吾躬擐甲胄，以定中原，太常之仪，不暇顾也。”止而不用。出帝与太后出郊奉迎，德光辞不见，曰：“岂有两天子相见於道路邪！”四年正月丁亥朔旦，晋文武百官班於都城北，望帝拜辞，素服纱帽以待。德光被甲衣貂帽，立马於高冈，百官俯伏待罪。德光入自封邱门，登城楼，遣通事宣言谕曰：“我亦人也，可无惧。我本无心至此，汉兵引我来尔。”遂入晋宫，宫中嫔妓迎谒，皆不顾，夕出宿於赤冈。封出帝负义侯，迁於黄龙府。癸巳，入居晋宫，以契丹守诸门，门庑殿庭皆磔犬挂皮，以为厌胜。甲午，德光胡服视朝於广政殿。乙未，被中国冠服，百官常参，起居如晋仪，而毡裘左衽，胡马奚车，罗死阶陛，晋人亻免首不敢仰视。二月丁丑朔，金吾六军、殿中省仗、太常乐舞陈於廷，德光冠通天冠，服绛纱袍，执大以视朝，大赦，改晋国为大辽，国开运四年为会同十年。德光尝许赵延寿灭晋而立以为帝，故契丹击晋，延寿所为先锋，虏掠所得，悉以奉德光及其母述律。德光已灭晋而无立延寿意，以为中京留守、大丞相，燕王如故。三月丙戍朔，德光服靴袍，御崇元殿，百官入阁，德光大悦，顾左右曰：“汉家仪物盛如此。我得於此殿坐，岂非真天子邪！”德光已灭晋，遣其部族酋豪及其通事为诸州镇刺史、节度使，括借天下钱帛以赏军。胡兵人马不给粮草，遣数千骑分出四野，劫掠人民，号为“打草”，东西二三千里之，民被其毒，远近怨嗟。汉高祖起太原，所在州镇多杀契丹守将归汉，德光大惧。又时已热，乃以萧翰为宣武军节度使。翰，契丹之大族，其号阿钵，翰之妹亦嫁德光，而阿钵本无姓氏，契丹呼翰为国舅，及将以为节度使，李崧为制姓名曰萧翰，於是始姓萧。德光已留翰守汴，乃北归，以晋内诸司伎术、宫女、诸军将卒数千人从。自黎阳渡河，行至汤阴，登愁死冈，谓其宣徽使高勋曰：“我在上国以打围食肉为乐，自入中国，心常不快。若得复吾本土，死亦无恨。”勋退而谓人曰：“虏将死矣。”相州梁晖杀契丹守将，闭城距守。德光引兵破之，城中男子无少长皆屠之，妇女悉驱以北。後汉以王继弘镇相州，得髑髅十数万枚，为大冢葬之。德光至临，见其井邑荒残，笑谓晋人曰：“致中国至此，皆燕王为罪首。”又顾张砺曰：“尔亦有力焉。”德光行至栾城，得疾，卒於杀胡林。契丹破其腹，去其肠胃，实之以盐，载而北。晋人谓之“帝。”永康王兀欲立，谥德光为嗣圣皇帝，号阿保机为太祖，德光为太宗。兀欲，东丹王突欲子也。突欲奔唐，兀欲留不从，号永康王。性残忍，然喜宾客，好饮酒，工画知书。契丹兵助晋攻唐，唐废帝杀突欲。晋高祖入京师，追封突欲为燕王。德光灭晋，兀欲从至京师。德光死栾城，兀欲与赵延寿及诸大将等俱入镇州。延寿自称权知军国事，遣人求镇州管於兀欲，兀欲不与。延寿左右曰：“契丹大人聚而谋者，必有变，宜备之。今中国兵犹万人，可以击虏，不然，事必不成。”延寿犹豫不决。兀欲召延寿饮酒，诱而锁之，籍其家，乃宣德光遗制曰：“可於中京即皇帝位。”中京，契丹谓镇州也。遣使告哀於诸镇。萧翰闻德光死，弃汴州而北。兀欲已立，先遣人报其祖母述律。述律怒曰：“我儿平晋取天下，有功业，其子在我侧者当立，人皇王背我归中国，其子岂得立邪？”乃率兵逆兀欲，废之。兀欲留其将麻答守镇州，晋诸将相随德光在镇州者皆留之而去。与其祖母述律相拒於石桥，述律所将兵多亡归兀欲。兀欲乃幽述律於祖州。祖州，阿保机墓所也。初，德光之击晋也，述律常非之，曰：“吾国用一汉人为主可乎？”德光曰：“不可也。”述律曰：“然则汝得中国不能有，後必有祸，悔无及矣。”德光死，载其尸归，述律不哭而抚其尸曰：“待我国中人畜如故，然後葬汝。”已而兀欲囚之，後死於木叶山。兀欲更名阮，号天授皇帝，改元曰天禄。是岁八月，葬德光於木叶山，遣至镇州召冯道、和凝等会葬。使者至镇州，镇州军乱，大将白再荣等逐出麻答。据定州，已而悉其众以北。麻答者，德光之从弟也。德光灭晋，以为邢州节度使，兀欲立，命守镇州。麻答尤酷虐，多略中国人，剥面，抉目，拔，断腕而杀之，出入常以钳凿挑割之具自随，寝处前後挂人肝、胫、手、足，言笑自若，镇、定之人不胜其毒。麻答已去，冯道等乃南归。汉乾元年，兀欲率万骑攻邢州，陷内邱。契丹入寇，常以马嘶为候。其来也，马不嘶鸣，而矛戟夜有光，又月食，虏众皆惧，以为凶，虽破内邱而人马伤死者大半。兀欲立五年，会诸部酋长，复谋入寇，诸部大人皆不欲，兀欲︹之。燕王述轧与太宁王呕里僧等率兵杀兀欲於火神淀。德光子齐王述律闻乱，走南山。契丹击杀述轧、呕里僧，而迎述律以立。述律立，改元应历，号天顺皇帝，後更名。述律有疾，不能近妇人，左右给事，多以宦者。然畋猎好饮酒，不恤国事，每酣饮，自夜至旦，昼则常睡，国人谓之“睡王”。初，兀欲常遣使聘汉，使者至中国，而周太祖入立。太祖後遣将军朱宪报聘，宪还而兀欲死，述律立，遂不复南寇。显德六年夏，世宗北伐，以保大军节度使田景咸为淤口关部署，右神武统军李洪信为合流口部署，前凤翔节度使王晏为益津关部署，侍卫亲军马步都虞候韩通为陆路都部署。世宗自乾宁军御龙舟，ズ船战舰，首尾数十里，至益津关，降其守将，而河路渐狭，舟不能进，乃扌舍舟陆行。瓦桥淤口关、瀛漠州守将皆迎降。方下令进攻幽州，世宗遇病，乃置雄州於瓦桥关，霸州於益津关而还。周师下三关，瀛、漠兵不血刃。述律闻之，谓其国人曰：“此本汉地，今已还汉，又何惜邪？”
