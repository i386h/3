<!-- { "loadSidebar": true } -->
    吴氏《能改斋漫录》曰：“‘忽看金舆向月陂，宫人按著便相随。恰从中尉门前过，当处教看卧鸭池’，王建《宫词》也。按唐著作佐郎崔令钦《教坊》云：‘左右两教坊，右多善歌，左多工舞。外有水泊，俗号月陂，陂形如偃月也’。故王建述此。又言：‘妓女入宜春院，谓之内人，亦曰前头人，常在上前头也。其家得在教坊，谓之内人，四季给米。得幸者，谓之十家’。故王建又《宫词》云：‘内人对御叠花笺’，‘内人唱好龟兹急’，‘内人相续报花开’，‘内人笼脱系红绦’，‘内人恐要秋衣著’，‘内人争乞洗儿钱’。”
    高祖太穆顺圣皇后窦氏，京兆平陵人，父毅，周上柱国。归於高祖。隋大业时，崩於涿郡，年四十五。高祖即位，追谥皇后。
    太宗文德顺圣皇后长孙氏，河南洛阳人，父晟。归於太宗。帝即位，为皇后。贞观十年崩，年三十六。
    太宗贤妃徐惠，湖州长城人。帝闻其文名，召为才人。永徽元年卒。
    高宗废后王氏，并州祁人。初纳为晋王妃，即位，立为皇后。永徽六年，为武才人所谮，废为庶人。後为武氏所杀。
    高宗则天顺圣皇后武氏，并州文水人，父士。初为太宗才人。帝崩，与嫔御皆为尼。高宗见而悦之，召之宫中，生四子。谮废王皇后，遂立为后，称天后。高宗崩，为皇太后，临朝。
    中宗和思顺圣皇后赵氏，京兆长安人，父襄。帝为英王，聘为妃。後为武氏所杀。神龙初，追谥后。中宗崩，韦庶人既废，有司乃请以后定陵。
    中宗庶人韦氏，京兆万年人，父元贞。帝在东宫，被选为妃。嗣圣初，立为后。後随帝迁房陵。帝复位，复正中宫。唐隆元年弑帝，临淄王隆基讨而诛之，追废为庶人。
    尚官昭容，名婉儿。父仪得罪死，没入掖庭。武后时，掌内诏命。中宗复位，拜昭容。後以韦氏党，为临淄王所诛。
    睿宗肃明顺圣皇后刘氏，帝在藩，纳为妃，即位，立为皇后。帝降号皇嗣，复为妃。後为武后所杀，景元年追谥。
    睿宗昭成顺圣皇后窦氏，父孝湛。帝即位，为德妃，生元宗。与刘后俱为武后所杀，葬於宫中，秘莫知。帝崩，并招魂葬桥陵。
    初，太常加谥曰“大昭成”。或言：“法宜引‘圣真’冠谥，而曰‘大昭成’，非也。以单言配之，应曰‘圣昭’。若‘睿成’；以复言配之，应曰‘大圣昭成’、‘圣真昭成’。又引太穆皇后始谥穆，及高祖崩，合帝谥曰太穆，追增太穆神皇后。文德皇后始谥文德，及太宗崩，合谥文德圣皇后。又援范晔著汉光烈等为比。太常谓：”晔以帝号标后谥，是史家记事体，妇人非必与夫同也。入庙称后，系夫；在朝称太，系子。‘文母’，生号也。‘文王’，既没谥也。周公岂以夫从妇乎？汉法不可以为据”。制曰“可”。天宝八载制诏，自太穆而下六皇后，并增上“顺圣”二谥云。
    元宗皇后王氏，同州下わ人，梁冀州剌史所念裔孙。帝为临淄王，聘为妃，即位，立为皇后。开元十二年，以罪废为庶人。宝应初，追复后号。
    元宗贞顺皇后武氏，父攸止。幼入宫。帝即位，得幸，封惠妃，礼秩比皇后，生寿王瑁。薨，赠皇后及谥。
    元宗元献皇后杨氏，父知庆。帝在东宫，为良媛。生肃宗，为贵嫔。肃宗即位，追谥皇后。
    元宗贵妃杨氏，蒲州永乐人，父元琰。幼孤，养叔父家。始为寿王妃，帝悦之，乃令其丐为女官，号“太真”，潜纳之宫中，天宝初，册贵妃。安禄山反，上幸蜀，陈元礼等诛杨国忠，赐妃死。时年三十八。
    肃宗废后庶人张氏，邓州向城人，父去逸。帝在东宫，为良娣。乾元初，拜淑妃，继立为皇后。帝大渐，后谋废太子，李辅国等矫诏，废而杀之。
    肃宗章敬皇后吴氏，濮州濮阳人。父令坐事死，故后幼入掖庭，元宗以赐帝，幸之，生代宗。年十八薨。代宗即位，追尊为后。合葬建陵。
    代宗贞懿皇后独孤氏，父颖。帝即位，册贵妃，生韩王迥。大历十年薨，追号为皇后。
    代宗睿真皇后沈氏，吴兴人。开元末，以良家子入东宫，太子以赐广平王，生德宗。天宝乱，贼囚后东都。王入洛，方北讨，而河南再为史思明所陷，遂失太后所在。德宗立，访求不得。建中初，上皇太后尊号。宪宗即位，诏以大行启殡日，为后发哀内殿，上太皇太后谥册，代宗庙。德宗昭德皇后王氏本仕家子。帝为鲁王时，纳为嫔，生顺宗。既即位，册号淑妃。贞元三年，册为后。其年后崩。
    德宗贤妃韦氏，以戚里旧族为良娣。德宗贞元四年，册拜贤妃。帝崩，自表留奉崇陵园，元和时薨。
    顺宗庄宪皇后王氏，琅邪人。代宗时，以良家选入宫，为才人。顺宗在藩，以才人赐之。生宪宗，册为良娣。宪宗内禅，尊为太上皇后。
    宪宗懿安皇后郭氏，汾阳王子仪之孙、父暧。宪宗为广陵王，聘以为妃，生穆宗。元和元年，进册贵妃。群臣请立为后，帝以掖庭多嬖艳，恐后得尊位，钳掣不得肆，故终不立。穆宗嗣位，尊为皇太后。
    宪宗孝明皇后郑氏，丹阳人。初为李侍人，反诛，入掖庭。帝幸之，生宣宗。宣宗为光王，为王太妃。帝即位，尊为皇太后。
    穆宗恭僖皇后王氏，越州人，本仕家子。侍帝东宫，生敬宗。长庆时，册为妃。敬宗立，尊为皇太后。
    穆宗贞献皇后萧氏，闽人。穆宗为建安王，后得侍，生文宗。文宗立，尊为皇太后。
    穆宗宣懿皇后韦氏，失其先世。穆宗为太子，得侍，生武宗。长庆时，册为妃。武宗立，妃已亡，追册为皇太后。
    尚宫宋若昭，兴州清阳人，世以儒闻。父廷芳，能辞章，生五女，皆警慧，善属文。长若莘，次若昭、若伦、若宪、若荀。莘、昭文尤高，皆不肯与寒乡凡裔为姻对。贞元中，昭义节度使李抱真表其才德，德宗召入禁中，试文章，经史大义，悉留之宫中。高其风操，不以妾侍命之，呼学士。若莘卒，若昭嗣，拜尚宫，历宪、穆、敬三朝，皆呼先生，后妃与诸王、率以师礼见。昭，宝历初卒，若宪代司秘书，後以罪赐死。
    敬宗贵妃郭氏，父义。长庆时，妃以容入太子宫，太子即位，为才人。生晋王普，进为贵妃。文宗时薨。
    武宗贤妃王氏，邯郸人，失其世。年十三入宫，穆宗以赐颍王，王嗣位，进号才人。帝崩，才人亦自尽，宣宗嘉之，赠贤妃。
    宣宗元昭皇后{旦黾}氏，不详其世。少入邸，见宠。帝即位，为美人，生懿宗。大中时薨，赠昭容。懿宗立，追尊为皇太后。懿宗惠安皇后王氏，亦失所来。咸通中，册贵妃，生晋王。七年薨。後王即位，为僖宗，追尊为皇太后。
    懿宗淑妃郭氏，幼入郓王邸。即位，以为美人，进拜淑妃。黄巢之乱，流落，不知所终。
    懿宗恭宪皇后王氏，其出至微。咸通中，得幸，生寿王。王立，是为昭宗，追号皇太后。
    昭宗皇后何氏，梓州人，系族不显。帝为寿王，纳之。即位，号淑妃，後册为皇后。帝遇弑，哀帝即位，尊为皇太后。後卒为朱全忠所害。
    ●卷二百五十五 帝系考六
    ○后妃
    ◎唐开元礼
    △皇帝纳后仪
    ▲告圜丘
    卜日、告圜丘、方泽，并如时巡告祭仪，其祝文临时撰。
    ▲临轩命使
    将行纳采，制命太尉为使者，宗正卿为副使，吏部承以戒之（问名、纳徵、纳吉、告期并奉迎，并同使）。前一日，尚书舍奉御设幄座於太极殿如常，守官设群官、客使等诸应陪位者次於东西朝堂。太乐令展宫悬於殿庭，设举麾位於殿上，一位於悬下。鼓吹令设十二案，乘黄令陈车辂，尚辇奉御陈舆辇，皆如元日之仪。典仪设文官一品以下、五品以上位於悬东，六品以下於横街南，皆重行，西面北上。设武官一品以下、五品以上位於悬西，六品以下於横街南，当文官，皆重行，东面北上。设朝集使位各分方於文武官当品之下。设诸亲位於四品、五品之下（皇帝亲在东，异姓亲在西）。设蕃客位各分方於朝集使六品之南，诸州使人分方位於朝集使九品之後。设典仪位於悬东北，赞者二人在南，少退，俱西向。设使者受命位於大横街南道东，副使又於其东，少退，俱北面。奉礼设门外位於东西朝堂，如元日仪。其日，诸卫勒所部列黄麾仗如常仪。群官依时刻集朝堂，俱就位各服其服，通事舍人引就朝堂前位。侍中量时刻版：“请中严。”戟近仗入陈於殿庭，太乐令帅工人就舞位，协律郎入就举麾位，诸侍卫之官各服其器服，符宝郎奉宝，俱就ト奉迎，典仪帅赞者先入就位，通事舍人引群官入就位，又引使主、副入，立於太极门外道东，西面。黄门侍郎引主节，执幡节中书侍郎引制书案，立於左延明门内道北，西面北上。侍中版奏：“外办。”皇帝服衮冕御辇以出，曲直华盖警跸侍卫如常仪。皇帝将出，仗动；出自西房，即御座，南向。符宝郎奉宝置於御座如常。通事舍人引使主、副入，就位。定典，仪曰再：“拜赞。”赞者承传，群官在位者皆再拜。侍中前承制，降诣使者东北，西面称：“有制。”使主、副俱再拜。侍中宣制曰：“纳某官女为皇后，命公等持节行纳采等礼。”宣讫，使主、副又再拜。侍中又再拜。侍中还侍位。黄门侍郎引主节立于使者东弱，西面。主节以节授黄门侍郎。黄门侍郎执节西面授使者，使者受，付主受，付主节，主节立于使后，黄门侍郎退。中书侍郎引制书案立于使者东北，西面。中书侍郎取制书（持案退自使後，立於使者之左），西面授使者，使者受制书置於案，持案者退立於使後，中书侍郎退。典仪曰：“再拜。”赞者承传，群官在位者皆再拜。舍人引使者主、副出，持节者前导，持案者次之。侍中前跪，奏称：“侍中臣某言，礼毕。”亻免伏，兴，还侍位。皇帝降座，御舆，入自东房，侍卫警跸如来仪。舍人引群官在位以次出。初，使主、副乘辂备仪仗而行，鼓吹备而不作，从者乘车以从；其制书油络网犊车载而行。自後皆如之。
    ▲纳采
