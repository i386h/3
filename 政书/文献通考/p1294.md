<!-- { "loadSidebar": true } -->
    呼韩邪左大将乌厉屈等见匈奴乱，率其众数万人南降汉，汉俱封为侯。时李陵子立乌籍都尉为单于，呼韩邪捕斩之，复都单于庭，然众裁数万人。屠耆单于从弟休旬王将所主五六百骑，击杀左大且渠，并其兵，至右地，自立为闰振单于，在西边。其後，呼韩邪单于兄左贤王呼屠吾斯亦自立为郅支骨都侯单于，在东边。其後二年，闰振单于率其众东击郅支单于。郅支单于与战，杀之，并其兵，遂进攻呼韩邪。呼韩邪破，其兵走，郅支都单于庭。呼韩邪之败也，左伊秩訾王为呼韩邪计，劝令称臣入朝事汉，从汉求助，如此匈奴乃定。呼韩邪问诸大臣，皆曰：“不可。匈奴之俗，本上气力而下服役（以服役於人为下），以马上战斗为国，故有威名於百蛮。战死，壮士所有也。今兄弟争斗，不在兄则在弟，虽死子孙犹有威名，汉虽强犹不能兼并匈奴，奈何乱先古之制，臣事於汉，卑辱先单于，为诸国所笑！虽如是而安，何以复长百蛮！”左伊秩訾曰：“不然，强弱有时，今汉方盛，乌孙城郭诸国皆为臣妾。自且侯单于以来，匈奴日削，不能取复，虽屈强於此，未尝一日安也。今事汉则安存，不事则危亡，计何以过此！”诸大人相难久之。呼韩邪从其计，引众南近塞，遣子右贤王铢娄渠堂入侍。郅支单于亦遣子右大将驹于利受入侍。是岁，甘露元年也。明年，呼韩邪单于款五原塞（款，叩也），愿朝三年正月（会正旦之朝贺也）。汉遣车骑都尉韩昌迎，发过所七郡郡二千骑，为陈道上（所过之郡，每为发兵陈列於道，以为宠卫也）。单于正月朝天子於甘泉宫，汉宠以殊礼，位在诸侯王上，赞谒称臣而不名。赐以冠带衣裳，黄金玺绶（，古戾字。戾，草名也。以戾染绶，以诸侯王之制也），玉具剑（标首钅覃卫尽用玉为之也。钅覃，剑口旁横出者，卫，剑鼻也），佩刀，弓一张，矢四发（发，十二矢），戟十（戟，有衣之戟也。音启），安车一乘，鞍勒一具，马十五匹，黄金二十斤，钱二十万，衣被七十七袭（一称为一袭，犹今人言一副衣服也），锦绣绮杂帛八千疋，絮六千斤。礼毕，使使者道单于先行，宿长平（长平，泾水上坂也）。上自甘泉宿池阳宫。上登长平，诏单于毋谒（不令拜也），其左右当户之群臣皆得列观，及诸蛮夷君长王侯数万，咸迎於渭桥下，夹道陈。上登渭桥，咸称万岁。单于就邸，留月馀，遣归国。单于自请愿留居光禄塞下（徐自为所筑者也），有急保汉受降城。汉遣长乐卫尉高昌侯董忠、车骑都尉韩昌将骑万六千，又发边郡士马以千数，送单于出朔方鸡鹿塞。诏忠等留卫单于，助诛不服，又转边米Я，前後三万四千斛，给赡其食。是岁，郅支单于亦遣使奉献，汉遇之甚厚。明年，两单于俱遣使朝贡献，汉待呼韩邪使有加。明年，呼韩邪单于复入朝，礼赐如初，加衣百一十袭，锦帛九千疋，絮八千斤。以有屯兵，故不复发骑为送。始郅支单于以呼韩邪降汉，兵弱不能复自还，即引其众西，欲攻定右地。因北击乌揭，西破坚昆，北降丁零，并三国。数遣兵击乌孙，胜之。坚昆东去单于庭七千里，南去车师五千里，郅支留都之。元帝初即位，呼韩邪单于复上书，言民众困乏。汉诏中，五原郡转二万斛给之。郅支单于自以道远，又怨汉拥护呼韩邪，遣使上书求侍子。汉遣谷吉送之，郅支潜杀吉。其後呼韩邪归北庭，人众稍稍归之，国中遂定。郅支既杀汉使者，自知负汉，又闻呼韩邪益强，恐见袭击。会康居数为乌孙所困，欲倚匈奴合兵取乌孙，乃遣兵迎郅支。乃结兵西诣康居。其後都护甘延寿与陈汤发兵即康居，诛斩郅支。郅支既诛，呼韩邪且喜且惧，上书言“愿谒见天子，以郅支在西方，恐其与乌孙偕来击臣，故未得。今郅支已伏诛，愿入朝见。”竟宁元年，复入朝，礼赐倍於黄龙时。单于自言愿婿汉氏以自亲。元帝以後宫良家子王嫱字昭君赐单于。单于喜，上书愿保塞上谷以西至敦煌（保，守也。自请保守之，令无寇盗），传之无穷，请罢边备塞吏卒，以休天子人民。天子令下有司议，议者皆以为便。郎中侯应习边事，以为不可许。上问状，应曰：“周秦以来，匈奴暴桀，寇侵边境。汉兴，尤被其害。臣闻北边塞至辽东，外有阴山，东西千馀里，草木茂盛，多禽兽，本冒顿单于依阻其中，治作弓矢，来出为寇，是其苑囿也。至孝武世，出师征伐，斥夺此地，攘之於幕北。建塞徼，起亭隧（隧谓深开小道而行，避敌钞寇也），筑外城，设屯戍以守之。然後边境得用少安。幕北地平，少草木，多大沙，匈奴来寇，少所蔽隐，从塞以南，径深山谷，往来差难。边长老言匈奴失阴山之後，过之未尝不哭也。如罢边塞戍卒，示夷狄之大利，不可一也。今圣德广被，天覆匈奴，匈奴得蒙全活，稽首来臣。夫夷狄之情，困则卑顺，强则骄逆，天性然也。前以罢外城，省亭隧，今裁足以候望通烽火而已。古者安不忘危，不可复罢，二也。中国有礼义之教，刑罚之诛，愚民犹尚犯禁，又况单于，能必其不犯约哉！三也。自中国尚建关梁以制诸侯，所以绝臣下之觊俞也。设塞徼，置屯戍，非独为匈奴而已，亦为诸属国降民，本故匈奴之人，恐其思旧逃亡，四也。近西羌保塞，与汉人交通，吏民贪利，侵盗其畜产妻子，以此怨恨，起而背畔，世世不绝。今罢乘塞，则生易分争之渐，五也（乘塞，登而守之也）。往者从军多没不还者，子孙贫困，一旦亡出，从其亲戚，六也。又边人奴婢愁苦，欲亡者多，日‘闻匈奴中乐，无奈候望急何！’然时有亡出塞者，七也。盗贼桀黠，群辈犯法，如其窘急，亡走北出，则不可制，八也。起塞以来百有馀年，非皆以土垣也，或因山岩石，木柴僵落，谷水门，稍稍平之，卒徒筑治，功费久远，不可胜计。臣恐议者不深虑其终始，欲以一切省繇戍，十年之外，百年之内，卒有他变，障塞破坏，亭隧绝灭，当更发屯缮治，累世之功不可卒复，九也。如罢戍卒，省候望，单于自以保塞守御，必称德汉（於汉自称恩德也），请求无已。小失其意，则不可测。开夷狄之隙，亏中国之固，十也。非所以永持至安，威制百蛮之长策也。”对奏，天子有诏：“勿议罢边塞事。”呼韩邪立二十八年，建始二年死。子雕陶莫皋立，为复株若单于（匈奴谓孝曰“若”，自呼韩邪後，见汉谥帝为“孝”，慕之，故皆为“若”）。遣子右致卢儿王醯谐屠奴侯入侍，河平元年，单于遣右皋林王伊邪莫演等奉献朝正月。明年，单于上书愿朝。河平四年正月，遂入朝，加赐多於竟宁时。复株单于立十年，鸿嘉元年死。弟且糜胥立，为搜谐若单于。遣子左祝都韩王句留斯侯入侍，搜谐单于立八岁，元延元年，为朝二年发行，未入塞，病死。弟且莫车立，为车牙若单于。遣子右於涂仇拈王乌夷当入侍。车牙单于立四年，绥和元年死。弟囊智牙斯立，为乌珠留若单于。遣子右股奴王乌牙斯入侍。哀帝建平四年，上书愿朝五年。时哀帝被疾，或言匈奴从上游来厌人（游，流也。河水从西北来，故曰上游，亦总谓地名耳，不必系於河水），自黄龙、竟宁时，单于朝中国辄有大故（谓国之大丧）。上由是难之，以问公卿，亦以为虚费府帑，可且勿许。黄门郎扬雄上书谏曰：“臣闻《六经》之治，贵於未乱；兵家之胜，贵於未战（已乱而後治，战斗而後捷，则不足贵）。二者皆微（微谓精妙），然而大事之本，不可不察也。今单于上书求朝，国家不许而辞之，臣愚以为汉与匈奴，从此隙矣。夫北地之狄，五帝所不能臣，三王所不能制，其不可使隙甚明，请引秦以明之：以始皇之强，蒙恬之威，带甲四十馀万，然不敢窥西河，乃筑长城以界之。会汉初兴，以高祖之威灵，三十万众困於平城，士或七日不食。时奇谲之士石画之臣（石言坚固如石）甚众，卒其所以脱者，世莫得而言也（莫得而言，谓自免之计，其事鬼恶，故不得）。又高皇后尝忿匈奴，群臣廷议。於是大臣权书遣之（以权道为书，顺辞以答），然後匈奴之结解，中国之忧艾。至孝文时，匈奴侵暴，北边候骑至雍甘泉，京帅大骇，发三将军屯细柳、棘门、霸上以备之，数月乃罢。暨孝武即位，设马邑之权，欲诱匈奴，使韩安国将三十万众徼击，匈奴觉之而去，徒费财劳师，一虏不可见，况单于之面乎！其後乃大兴师数十万，使卫青、霍去病操兵，前後十馀年。追奔逐北。自是之後，匈奴震怖，益求和亲，然而未肯称臣也。且夫前世岂乐倾无量之费，役无罪之人，快心於狼望之北哉？以为不壹劳者不久佚，不暂费者不永宁，是以忍百万之师摧饿虎之喙，运府库之财填卢山之壑而不悔也（卢山，匈奴中山名）。至太始之初，匈奴欲掠乌孙，侵公主，乃发五将之师二十万骑征之。故北狄不服，中国未得高枕安寝也。至元康、神爵之，匈奴内乱，五单于争立，呼韩邪携国归化，扶伏称臣，然尚羁縻之，计不颛制（专制谓以为臣妾也）。自此之後，欲朝者不拒，不欲者不强，何者？外国天性忿鸷，形容魁健，负力怙气，难化以善，易隶以恶（隶谓附属，恶谓威也），其强难诎，其和难得。故未服之时，劳师远攻，倾国殚货，伏尸流血，破坚拔敌，如彼之难也；既服之後，慰荐抚循，交接赂遗，威仪俯仰，如此之备也。往时常屠大宛之城，蹈乌桓之垒，探姑缯之壁（姑缯，西南夷种也，在蜀徼外），籍汤姐之场（羌属也。籍，蹈也。姐音紫），艾朝鲜之旃，拔两越之旗，近不过旬月之役，远不离二时之劳，固己犁其庭，扫其闾，郡县而置之，彻席卷，後无馀灾。唯北狄为不然，真中国之坚敌也，三垂比之悬矣，前世重之滋甚，未易可轻也。今单于归义，怀款诚之心，欲离其庭，陈见於前，此乃上世之遗策，神灵之所想望，国家虽费，不得已者也。奈何拒以来厌之辞，疏以无日之期，消往昔之恩，开将来之隙！负前言，捐往辞（言单于因捐往昔和好之辞以怨汉也），归怨於汉，因以自绝，终无北面之心，威之不可，谕之不能，焉得不为之大忧乎！夫明者视於无形，聪者听於无声，诚先於未然，即蒙恬、樊哙不复施，棘门、细柳不复备，马邑之策安所设，卫、霍之功何得用，五将之威安所震？不然，壹有隙之後，虽智者劳心於内，辩者毂击於外，犹不若未然之时也。且往者图西域，制车师，置城郭都护三十六国，费岁以大万计者，岂为康居、乌孙能逾白龙堆而寇西边哉（龙堆形如土龙身，无头有尾，高大者二三丈，卑者丈馀，皆东北向，相似也，在西域）？乃以制匈奴也。夫百年劳之，一日失之，费十而爱一，臣窃为国家不安也。“书奏，天子悟而许之。加赐锦绣缯布各各有差，他如河平时。平帝时，西域车师後王句姑、去胡来王唐兜（为其去胡而来降汉，故以为王号）。皆怨恨都护校尉，将妻子亡降匈奴，单于受之。遣使上书言状。诏遣使告单于曰：“西域内属，不当得受。”单于曰：“孝宣、孝元皇帝哀怜，为作约У，自长城以南天子有之，长城以北单于有之。有犯塞者，辄以状闻；有降者，不得受。臣知父呼韩邪单于蒙无量之恩，死遗言曰：‘有从中国来降者，勿受，辄送塞，以报天子厚恩。’此外国也，得受之。”使者曰：“匈奴骨肉相攻，国几绝，蒙中国大恩，危亡复续，妻子完安，累世相继，宜有以报厚恩。”单于叩头谢罪，执二虏还付使者。诏使中郎将王萌待西域恶都奴界上逆受（恶都奴，西域之谷名。逆受，迎而受之）。单于遣使送到国，因请其罪。使者以闻，有诏不听（不免其罪），会西域诸国王斩以示之。乃造设四条：中国人亡入匈奴者，乌孙亡降匈奴者，西域诸国佩中国印绶降匈奴者，乌桓降匈奴者，皆不得受。遣中郎将王骏、王昌、副校尉甄阜、王寻使匈奴，班四条与函封（与玺书同一函而封之），付单于令奉行，因收故宣帝所为约束封函还。时王莽奏令中国不得有二名，因使使者以风单于，宜上书慕化，为一名，汉必加厚赏。单于从之，上书言：“幸得备藩臣，窃乐太平圣制，臣故名囊知牙斯，今请更名曰知。”莽大说，白太后，遣使者答谕，厚赏赐焉。王莽篡位，遣五威将王骏等多赍金帛，重遗单于，谕晓以受命代汉，因易单于故印。故印文曰“匈奴单于玺”，莽更曰“新匈奴单于章”。单于以去“玺”加“新”，与臣下无异，愿得故印。骏椎碎之，单于无可奈何，又多得遗赂，乃遣使奉马牛入谢。单于始求税乌桓，莽不许（汉既颁四条，匈奴以故事责乌桓税，乌桓曰：“奉天子诏条，不当予。”匈奴怒，发兵攻乌桓，虏其人），因寇掠其人民，重以印文改易，衅由是生，故怨恨。明年，西域车师後王须置离谋降匈奴，都护桓钦诛斩之。置离兄狐兰支将二千馀人，驱畜产，举国亡降匈奴，单于受之。桓钦上书言匈奴寇击诸国。莽大怒，分匈奴为十五单于，遣中郎将蔺苞将兵万骑，多赍珍宝至中塞下，招诱呼韩邪诸子，欲以次拜之。单于闻之，怒曰：“先单于受汉宣帝恩，不可有负也。今天子非宣帝子孙，何以得立？”是後匈奴历告左右部都尉，诸边王，入塞寇盗杀掠，不可胜数，缘边虚耗。莽新即位，怙府库之富欲立威，乃拜十二部将率，发郡国勇士，武库精兵，各有所屯守，转委输於边。议满三十万众，赍三百曰粮，同时十道并出，穷追匈奴，因分其地，立呼韩邪十五子。莽将严尤谏曰：“臣闻匈奴为害，所从来久矣，未闻上世有必征之者也。後世三家周、秦、汉征之，然皆未得上策者也。周得中策，汉得下策，秦无策焉。当周宣王时，犭佥狁内侵，至於泾阳，命将征之，尽境而还。其视戎狄之侵，譬犹蚊虻之螫，驱之而已。故天下称明，是为中策。汉武帝选将练兵，赍轻粮，深入远戍，虽有克获之功，胡辄报之，兵连祸结三十馀年，中国罢耗，匈奴亦创艾，而天下称武，是为下策。秦始皇不忍小耻而轻民力，筑长城之固，延袤万里，转输之行，处於负海，疆境既完，中国内竭，以丧社稷，是为无策。今天下遭阳九之厄，比年饥馑，西北边尤甚。发三十万众，具三百日粮，束援海岱，南取江淮，然後乃备。计其道里，一年尚未集合，兵先至者聚居暴露，师老械敝，势不可用，此一难也。边既空虚，不能奉军粮，内调郡国，不相及属，此二难也。计一人三百日粮，用Я十八斛，非牛力不能胜；牛又当自赍食，加二十斛，重矣。胡地沙卤，多乏水草，以往事揆之，军出未满百日，牛必物故且尽，馀粮尚多，人不能负，此三难也。胡地秋冬甚寒，春夏甚风，多赍镬薪炭，重不可胜（镬，釜之大口者，音富）。冫食Я饮水，以历四时，师有疾疫之忧，是故前世伐胡，不过百日，非不欲久，势力不能，此四难也。辎重自随，则轻锐者少，不得疾行，虏徐遁逃，势不能及，幸而逢虏，又累辎重，如遇险阻，御尾相随（御尾，马御尾也。言前後单行，不得并驱），虏要遮前後，危殆不测，此五难也。今既发兵，宜纵先至者，令臣尤等深入霆击，且以创艾胡虏。”（诸率见到之兵，且以击虏）。莽不听，於是天下骚动。初，北边自宣帝以来，数世不见烟火之警，人民炽盛，牛马布野。及莽挠乱匈奴，与之构难，边民死亡系获，又十二部兵久屯而不出，吏士罢弊，数年之，北边虚空，野有暴骨矣。天凤初，乌累若单于（呼韩邪之子，乌珠留单于之弟，名咸）又请和边，遣人造塞，告塞吏曰欲见和亲侯王歙（歙，昭君兄子）。莽遣歙弟飒使匈奴，贺单于初立，赐黄金被缯帛。罢将率屯兵，但置游击都尉。单于贪莽赂遗，故外不失汉故事，然内利寇掠。莽复遣歙与五威将王咸等多遗单于金宝，因谕说改其号，号匈奴曰“恭奴”，单于曰“善于”，赐印绶。单于贪莽金币，故曲听之，然寇盗如故。莽怒，又更名曰“降奴”、“服于”。单于咸立五岁，天凤五年死，弟左贤王舆立，为呼都而尸道皋若单于。既立，贪利赏赐，遣使奉献至长安。莽拜云，当为须卜单于，欲出大兵以辅立之。匈奴愈怒，并入北边。北边由是坏败。汉兵既诛莽。更始二年，汉遣陈遵等使匈奴，授单于汉旧制玺绶，王侯以下印绶。单于舆骄，谓遵等曰：“匈奴本与汉为兄弟，匈奴中乱，孝宣皇帝辅立呼韩邪单于，故称臣以尊汉。今汉亦大乱，为王莽所篡，匈奴亦出兵攻莽，空其边境，令天下骚乱思汉，莽卒以败而汉复兴，亦我力也，当复尊我。”其明年夏，还。会赤眉入长安，更始败。南匈奴醯落尸逐单于比者，呼韩邪之孙鸟珠留若之子也。自呼韩邪後，诸子以次立，至比季父孝单于舆时，以比为右日逐王，部领南边及乌桓。建武初，彭宠反叛於渔阳，单于与共连兵，因复权立卢芳，共侵北边。六年，始遣使通匈奴，赂遗金帛，以修旧好。匈奴亦遣使来献，而单于骄倨，自比冒顿。光武方内平诸夏，未遑外事，而匈奴数与卢芳共侵北边。九年，遣吴汉等击之，经岁无功，而匈奴转盛，钞暴日增。十三年，遂寇河东，州郡不能禁止。於是渐徙幽、并边人於常山关、居庸山以东（汉常山关居代郡，今安边、马邑郡即汉代郡。汉居庸关在今妫川郡怀戎县），匈奴左部遂复转居塞内。朝廷患之，增缘边兵郡数千人，大筑亭障，修烽火。匈奴入寇尤深。二十年，遂至上党（今上党、乐平、高平、阳城郡地）、扶风（今扶风、阳、新平）、天水。二十一年，复寇上谷、中山（今博陵郡）杀掠甚众，北边无复宁岁。二十二年，比从父弟蒲奴立为单于。而匈奴中连年旱蝗，赤地数千里，草木尽枯，人畜饥疫，死耗大半。单于畏汉乘其敝，乃遣使求和亲。而比密遣汉人郭衡奉匈奴地图诣河西太守（今银川、新秦、昌化、西河之西境地），求内附。二十四年，八部大人具议立比为呼韩邪单于，以其大父尝依汉得安，故欲袭其号。於是款五原塞（今九原郡），愿永为蕃蔽，御北虏。光武用五官中郎将耿国议，乃许之（《东观记》曰：“十二月癸丑，匈奴始分为南北单于。”）。二十五年春，遣弟左贤王莫将兵击北单于，败之。北单于震怖，地千里。南单于复遣使诣阙，奉蕃称臣，献国珍宝，求使者监护，愿遣侍子，修旧约（北单于蒲奴也，二十一年袭位。南单于比也，二十四年，八部大人所立。自此匈奴分为二）。二十六年，遣中郎将段郴等使南单于，立其庭，去五原西部塞八十里。单于延使者。使者曰：“单于当拜伏受诏。”单于顾望有顷，乃拜伏称臣。令译晓使者曰：“单于新立，诚惭左右，愿使者众中无相屈折也。”郴等反命，诏听南单于入居中。遣使上书，献骆驼、文马。夏，南单于所获北虏左贤王将其众及南部五骨都侯合三万馀人畔归，北庭三百里，共立左贤王为单于。月馀，更相攻击，五骨都侯皆死，左贤王遂自杀，诸骨都侯子各拥兵自守。秋，南单于遣子人侍，奉奏诣阙。诏赐单于冠带、衣裳、玺绶、车舆马、金帛、乐器、甲兵、饮食什器。又转河东米Я、牛羊以赡给之。令中郎将置安集掾史将弛刑五十人，持兵弩随单于所处，参辞讼，察动静。单于岁决遣奉奏，送侍子入朝，中郎将从事一人将领诣阙。汉遣谒者送前侍子还单于庭，交会道路。元正朝贺，拜祠陵庙毕，汉乃遣单于使，令谒者将送，赐金帛，大官御食，单于子及左右贤王、谷蠡王、骨都侯有功善者，缯采合万疋。岁以为常。匈奴俗，岁有三龙祠，常以正月、五月、九月戊日祭天神。南单于既内附，兼祠汉帝，因会诸部，议国事，走马及骆驼为乐。其大臣贵者左贤王，次左谷蠡王，次右贤王，次右谷蠡王，谓之四角；次左右日逐王，次左右温禺王，次左右渐将王，是为六角；皆单于子弟，次第当为单于者也。异姓大臣左右骨都侯，次左右尸逐骨都侯，其馀日逐、且渠、当户诸官号，各以权力优劣、部众多少为高下次第焉。单于姓虚连题（《前书》曰：“单于姓挛氏，其国称之曰‘撑犁孤屠’。匈奴谓天为撑犁，子为孤屠。”与此不同）异姓有呼衍氏、须卜氏、邱林氏、兰氏四姓，为国中名族，常与单于婚姻。呼衍氏为左，兰氏、须卜氏为右，主断决听讼，当决轻重，口白单于，无文书簿领焉。冬，前畔五骨都侯子复将其众三千人归南部，北单于使骑追击，悉获其众。南单于遣兵拒之，逆战不利。於是复诏单于徙居西河美稷，因使中郎将段郴及副校尉王郁留西河拥护之，为设官府、从事、掾史。令西河长史岁将骑二千，弛刑五百人，助中郎将卫护单于，冬屯夏罢。自後以为常，及悉复缘边八郡。南单于既居西河，亦置诸部王，助为戍。使韩氏骨都侯屯北地，右贤王屯朔方，当于骨都侯屯五原，呼衍骨都侯屯中，郎氏骨都侯屯定襄，左南将军屯雁门，栗籍骨都侯屯代郡，皆领部众为郡县侦罗耳目（犹探候也）。北单于皇恐，颇还所略汉人，以示善意。钞兵每到南部下，还过亭候，辄谢曰：“自击亡虏日逐耳，非敢犯汉人也。”二十七年，北单于遂遣使诣武威求和亲，天子召公卿廷议，不决。皇太子言曰：“南单于新附，北虏惧於北伐，故倾耳而听，争欲归义耳。今未能出兵，而反交通北虏，臣恐南单于将有贰心，北虏降者且不复来矣。”帝然之，告武威太守勿受其使。二十八年，北匈奴复遣使诣阙，贡马及裘，更乞和亲，并请音乐，又求率西域诸国胡客与俱献见。帝下三府议酬答之宜。司徒掾班彪奏曰：“臣闻孝宣皇帝敕边守尉曰：‘匈奴大国，多变诈。交接得其情，则敌折冲；应对入其数，则反为轻欺。’今北匈奴见南单于来附，惧谋其国，故数乞和亲，又远驱牛马与汉合市，重遗名王，多所贡献，斯皆外示富强，以相欺诞也。臣见其献益重，知其国益虚，归亲愈数，为惧愈多。然今既未获助南，则亦不宜绝北，羁縻之义，礼无不答。谓可颇加赏赐，略与所献相当，明加晓告以前世呼韩邪、郅支行事（呼韩邪称臣受赏，郅支背德被诛，以此二者行事晓告之）。报答之辞，令必有。”帝悉纳从之。臧宫、马武上书言：“匈奴民畜疫死，早蝗赤地，疲困之力，不能当中国一郡。宜临塞厚悬赏购，喻告高句丽、乌桓、鲜卑攻其左，发河西四郡、天水、陇西羌胡击其右。如此，北虏之灭，不过数年。”不从。三十一年，北匈奴复遣使如前，乃玺书报答，赐以采缯，不遣使者。南单于比立九年卒，弟左贤王莫立，遣使吊祭慰赐，後以为常。莫立一年卒，弟汗立二年卒，比之子立。五年冬，北匈奴六七千骑入五原塞，遂寇中至原阳，南单于击之。立四年卒，莫子苏立数月卒，弟长立。时北匈奴犹盛，数寇边，朝廷以为忧。会北单于欲合市，遣使求和亲，显宗许之。八年，遣使报命，而南部须卜骨都侯等知汉与北虏交使，怀嫌怨欲畔，密因北使，令遣兵迎之。汉使出塞，疑有异，伺候果得须卜使人，乃上言宜更置大将，以防二虏交通。由是始置度辽营，使中郎将吴棠等将营士屯五原曼柏、美稷。其年秋，北虏果遣二千骑候望朔方，作为革船，欲度迎南部畔者，以汉有备，乃引去。复数寇钞边郡，焚烧城邑，杀略甚众，河西城门昼闭。帝患之。十六年，乃大发缘边兵，遣诸将四道出塞，北征匈奴。南单于亦遣左贤王信从军。虏闻汉兵来，悉度漠去。其年，北匈奴入中，遂至渔阳，太守廉范击之。诏遣三郡兵追之，无所得。建初元年，南部苦蝗，大饥，肃宗命禀给其贫人。八年，北匈奴三木楼訾大人稽留斯等率二万八千人、马二万匹、牛羊十馀万，款五原塞降。元和元年，武威太守孟上言北单于复愿与吏人合市，诏书听遣驿使迎呼慰纳之。北单于乃遣大且渠伊莫訾王等，驱牛马万馀头来与汉贾客交易，诸王大人或前至，所在郡县为设官邸，赏赐待遇之。南单于闻，乃遣轻骑出上郡，遮略生口，钞掠牛马，驱还入塞。二年正月，北匈奴大人车利、涿兵等亡来入塞，凡七十三辈。时北虏衰耗，党众离畔，南部攻其前，丁零寇其後，鲜卑击其左，西域侵其右，不复自立，乃远引而去。单于长立二十三年薨，单于之子宣立。伊屠于闾单于宣，元和二年立。其岁，匈奴遣兵千馀人猎至涿邪山，卒与北虏温禺犊王遇，因战，获其首级而还。冬，孟上书言：“北虏以前既和亲，而南部复往钞掠，北单于谓汉欺之，谋欲犯塞，谓宜还南所掠生口，以慰安其意。”肃宗从太仆袁安议，许之。章和元年，鲜卑击北匈奴，大破之，北庭大乱，屈兰等五十八部，口二十万，胜兵八千人诣中、五原、朔方、北地降。单于宣卒，长之弟何立。时北虏大乱，加以饥蝗，降者前後而至。南单于将并北庭，会肃宗崩，窦太后临朝。单于上言：“宜及北虏分争，出兵讨伐，破北成南，并为一国，令汉家长无北念。又新降右须日逐鲜堂轻从虏庭来诣臣，言北虏诸部多欲内顾，但耻自发。若出兵奋击，必有乡应。臣伏念先父归汉以来，蒙被覆载，大兵拥护，积四十年。臣生长汉地，开口仰食，四时赏赐，动辄亿万，虽垂拱安枕，惭无报效之地。愿发国中及诸部故胡新降精兵，出朔方、居延同会虏地。又恐兵众单少，不足以防内外。乞遣执金吾耿秉等将兵并力而北，冀因圣威，一举兵定。”太后以示耿秉，秉请从之。永元元年，以秉及窦宪等率骑八千，与度辽兵及南单于众三万骑，出朔方击北虏，大破之。北单于奔走，首虏二十馀万人。二年，南单于复上求灭北庭，引兵与汉兵两道袭之。北单于遁走，获阏氏及男女虏口而还。是时南部连克获降纳，党众最盛，领户三万四千，口二十三万七千三百，胜兵五万一百七十。三年，北单于复为右校耿夔所破，逃亡。其弟於除自立为单于，遣使款塞。大将军窦宪奏请立於除为北单于，司徒袁安等以为“光武招怀南虏，非谓可永安内地，正以权时之算，可得御北狄故也。今朔漠既定，宜令南单于反其北庭，并领降众。今若复立於除，是失信於南单于，百蛮不敢复保誓矣。且汉故事，供给南单于费直，岁一亿九十馀万，西域岁七千四百八十馀万。今北庭弥远，其费过倍，是乃空尽天下，而非建策之要也。”朝廷不从，乃遣耿夔即授玺绶、剑具、羽盖，使中郎将任尚持节护卫屯伊吾，如南单于故事。方欲辅归北庭，会窦宪诛。五年，於除自畔还北，讨斩之破灭其众单于屯屠何立六年卒，宣弟安国立。安国立一年，为其下所杀，之子师子立。新降胡袭师子，击破之。於是新降胡遂相惊动，十五部二十馀万人皆反畔，胁立前单于子日逐王逢侯为单于，杀略吏人，燔烧亭帐，将车重向朔方，欲度漠北。於是遣行车骑将军邓鸿等合四万人讨之。击逢侯於满夷谷，大破之。逢侯率众出塞，汉兵不能追。师子立四年卒，单于长之子檀立。南单于比岁击逢侯，多所虏获，逢侯转困迫。十六年，北单于遣使诣阙贡献，愿和亲，修呼韩邪故约。和帝以其旧礼不备，未许之，而厚加赏赐。元兴元年，重遣使诣敦煌贡献，辞以国贫未能备礼，愿请大使，当遣子入侍（天子降大使至国，即遣侍子随大使入侍）。时邓太后临朝，亦不答其使，但加赐而已。永初元年夏，汉人韩琮随南单于入朝，既还，说南单于云：“关东水潦，人民饥饿死尽，可击也。”单于信其言，遂起兵反畔。及遣行车骑将军何熙、庞雄等击之。单于见骑军并进，大恐怖，让韩琮曰：“汝言汉人死尽，今是何等人也？”乃遣使乞降，许之。单于脱帽徒跣，对庞雄等拜陈，道死罪。诏赦之，待遇如初，乃还所钞汉民及羌所略转卖入匈奴中者合万馀人。元初四年，逢侯为鲜卑所破，部众分散，皆归北虏。五年春，逢侯将百馀骑亡还，诣朔方塞降，诏许之於颍川郡。檀立二十七年卒，弟拔立。先是朔方以西障塞多不修复，鲜卑因此数寇南部，杀渐将王（匈奴有右左渐将王）。单于忧恐，上言求复障塞，顺帝从之。乃遣黎阳营兵出屯中山北界，增置沿边诸郡兵，列屯塞下，教习战射。拔立四年卒，弟休利立。永和五年夏，南匈奴左部句龙王吾斯、车纽等背叛，寇西河，杀朔方、代郡长史。发沿边兵讨破之。天子遣使责让单于，单于不预谋，乃脱帽谢罪，既而恐惧自杀。句龙吾斯等立句龙王车纽为单于。东引乌桓，西收羌戎及诸胡等数万人，攻破京兆虎牙营，杀上郡都尉，遂寇掠并、凉、幽、冀四州。冬，遣中郎将张耽等击破之，斩首三千级，获生口甚众。呼兰若尸逐就单于兜楼储先在京师，汉安二年立之。天子临轩，大鸿胪持节拜授玺绶，引上殿。赐车盖、刀剑、什物，给采布二千疋。遣行中郎将持节护送单于归南庭。建康元年中郎将马募刺杀句龙吾斯，送首洛阳。进击馀党，皆平之。兜楼储立五年薨，居车儿立。永寿元年，匈奴左台等畔，寇钞美稷，张奂击降之。延熹元年，南单于诸部并叛，遂与乌桓、鲜卑寇缘边九郡，张奂讨之，诸部悉降。奂以单于不能统理国事，乃拘之，上立左谷蠡王。桓帝以居车儿一心向化，无罪，乃遣还庭。居车儿立二十五年卒，子某立，史失其名。熹平六年卒，子呼徵立。光和二年，中郎将张修与单于不相能，修擅斩之，更立右贤王羌渠为单于。修以不先请而擅诛，槛车徵诣廷尉抵罪。中平五年，匈奴右部醯落十馀万人反，攻杀单于。子右贤王於扶罗立（於扶罗即刘渊之祖），而国人杀其父者遂畔，共立须卜骨都侯为单于，於扶罗诣阙自讼。会帝崩，天下大乱，单于将数百骑与白波贼合兵寇河内诸郡（今河内、邺、汲等郡）。时民皆保聚，钞掠无利，而兵遂挫伤。欲归，国人不受，乃止河东。须卜骨都侯为单于一年而死，南庭遂虚其位，以老王行事。献帝兴平二年，单于於扶罗死，其弟呼厨泉立为单于。以兄被逐，不得归国，数为鲜卑所钞。帝自长安东归，右贤王去卑与白波贼帅韩暹等侍卫天子，拒击李氵、郭。及帝还洛阳，又从迁许，然後归国。建安二十一年，单于来朝，魏武因留於邺，而遣去卑监其国焉。以其既在内地，人众猥多，惧必为寇，始分其众为五部，立其中贵者为帅，选汉人为司马以监督之。未几复改帅为都尉。其左部居於太原故慈氏县（今西河郡隰城县），右部居祁县，中部居太陵县（今文水），多者一万落，少犹四五千落。晋武初，塞外匈奴大水，寒泥、黑难等二万馀落归化，帝复纳之，使居河西故宜阳城下。後复与晋人杂居，由是平阳、西河、太原、新兴（今定襄、中郡）、上党、乐平诸郡，靡不有焉。太始七年，单于刘猛背叛，帝遣娄侯何桢讨平之。其後稍因忿恨，渐为边患。侍御史西河郭钦上疏曰：“戎狄强犷，历古为患。魏初人寡，西北诸郡，皆为戎居。今虽服从，若後有风尘之惊，胡骑自平阳、上党不三日至孟津，北地（今彭原郡地）、西河、太原、冯翊、安定、上郡，尽狄庭矣。宜及吴平之威，谋臣猛将之略，出北地、西河、安定，复上郡，实冯翊，於平阳以北诸县，募取死罪，徙三河、三魏见士四万家以充之。裔不乱华，渐徙平阳、弘农、魏郡、京兆、上党杂胡，峻四夷出入之防，明先王荒服之制，万世之长策也。”帝不纳。太康五年，复有匈奴胡大阿厚率其部落三万人归化。七年，又有匈奴胡都太傅及萎莎胡等各率种类大小凡十万馀口，明年，匈奴都督大豆得一育鞫等，复率其种落大小万一千五百口并来降，帝并抚纳之（按《晋史》云：“北狄以部落为类，其入居塞者，有屠各种、鲜支种、寇头种、焉谭种、赤勒种、捍种、赤沙种、郁な种、荽莎种、香童种、勃蔑种、羌渠种、贺赖种、跋大楼种、雍屈种、真挂种、力羯种，皆有部落，不相杂错。屠各最豪贵，故得为单于，统领诸种。其官号有左右贤王、左右奕蠡王、左右於陆王、左右渐尚王、左右朔方王、左右独鹿王、左右显禄王、左右安乐王，凡十六等，王皆用单于亲子弟也。其左贤王最贵，惟太子得居之。其四姓，有呼延氏、卜氏、兰氏、乔氏，而呼延氏最贵，又有左日逐，出为辅相。卜氏则有左右沮渠，兰氏则有左右当户，乔氏则有左右都侯，又有车阳、沮渠、馀地诸杂号，犹中国百官也。其国人有綦毋氏、勒氏，皆勇健，好反叛。，呼丁反）。惠帝元康末，魏武所分左部都尉，左贤王刘元海（汉初，高帝以宫女妻冒顿，约为兄弟，故其子孙冒姓刘氏），为首叛乱，窃大号，据神器。自是戎狄迭有中夏矣（元海父豹，即单于罗之子，左贤王也）。
