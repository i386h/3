<!-- { "loadSidebar": true } -->
    六年，监察御史马周上疏曰：“臣窃见流内九品以上，令有等第，而自比年入多者不过中上，未有得上下以上考者。臣谓令设九等，正考当今之官，必不施之於异代也。纵朝廷实无好人，犹应於见在之内比较其尤善者，以为上第。岂容皇朝之士，遂无堪上下之考者？朝廷独知贬一恶人，可以惩恶；不知褒一善人，足以劝善。臣谓宜每年选天下政术尤最者一二人，为上上，其次为上中，次为中上，其次为上下，则中人已上可以自劝。”
    高宗时，滕王元婴为全州刺史，颇纵骄逸，动作无度。帝戒之，且曰：“朕以王骨肉至亲，不能致於理，今书王下下考，以愧王心。”
    司刑太常伯卢承庆尝考内外官，有一人督运遭风失米，承庆考之曰：“监运损粮，考中下。”其人容色自若，无言而退。承庆重其雅量，改注曰：“非力所及，考中中。”其人既无喜色，亦无愧词。又改曰：“宠辱不惊，考上上。”
    致堂胡氏曰：“考士者当较其平素，今以一时容止而进退之，厚貌深情者得以蒙其奸矣。然观承庆判注之语，则知古者考课有所毁誉，而得之者以为荣禄，此亦《山公启事》之馀俗也。後世课最负犯，立为定目，依式而书，於吏文无谬则善矣，其人有异绩美行，无由察录，而贪贼素害，幸免按举者，即以无过著於官簿。贤否混乱，功罪同区，未之有改也。岂非激扬之阙政乎？”
    中宗神龙中，御史中丞卢怀慎上疏曰：“臣闻孔子曰：‘为邦百年，可以胜残去杀。’又曰：‘苟有用我者，期月已可，三年有成。’故《书》云‘三载考绩’，校其功也。子产，贤者也，其为政尚累年而化成，况常材乎？窃见比来州县官佐，下车布政，有多者一二年，少者三五月，遽即迁除，不论课考；或历时未改，便倾耳而听，企踵而睹，争求冒进，不顾廉耻，亦何暇宣风布化，求瘼恤人哉！户口流散，百姓凋敝，职为此也。何则？人知吏之不久，则不从其政；吏知迁之不遥，又不尽其能，偷安苟且，脂韦而已。又古之为吏者长子孙，仓氏、庾氏即其後也。臣请都督、刺史、上佐、两畿县令等，在任未经四考，不许迁除。察其课效尤异，或锡以车裘，或就加禄秩，或降使临问，并玺书慰勉，若公卿有阙，则擢以劝能。政绩无闻，抵犯贪暴者，放归田里，以明赏罚。致理救弊，莫过於此。”
    元宗开元三年，敕：“内外官考未满，所司预补替人，名为‘守阙’，特宜禁断。纵後有阙，所司不得令上。”
    二十五年，命诸道采访使考课官人，善绩三年一奏，永为常式。
    二十七年，赦文：“三载考绩，黜陟幽明，允叶大猷，以劝天下。比来诸道所通善状，但优仕进之辈，与为选调之资，责实循名，或乖古义。自今以後，诸道使更不须通善状，每至三年，朕自择使臣，观察风俗，有清白政理著闻者，当别擢用之。”
    天宝二年，考功奏：“准考课令，考前事不满二百日，不成合考者。‘事’谓都论在任日至考时，有二百日即成考，请假、停务并不合破日。比来多不会令文，以为不入曹局，即为不事，因此破考。臣等参量，但请俸禄，即同事。请假不满百日，停务不至解免，事须却上其考，并合不破。若有停务逾年，不可更请禄科，兼与成考。”从之。
    肃宗乾元二年，御制郭子仪、李光弼、苗进卿、李辅国考辞。
    代宗宝庆元年，吏部奏：“州县官三考一替，如替人不到，请校四考後停。”
    二年，考功奏请立京、外按察司。京察连御史台分察使，外察连诸道观察使，各访察官吏善恶。其功过稍大，事当奏者，使司案成便奏，每年九月三十日以前，具状报考功。其功过虽小，理堪惩劝者，案成即报考功。至校考日，参事迹以为殿最。
    德宗贞元元年，以刑部尚书关播、吏部侍郎班宏为校内外官考使。七年，考功奏：“准诸司皆据功过论其考第，自至德後至今三十年来，一例申中上考。今请复其能否，以定升降。”从之。又言：“准考课令，三品已上及同中书门下平章事考，并奏取裁，亲王及大都督亦同。伏详此文，则职位崇重，考绩褒贬，不在有司，皆合上奏。今缘诸州刺史、大都督府长史及上中下都督、都护等，有带节度、观察使者。方镇既崇，名礼当异，每岁考绩，亦请奏裁。其非节度、观察等州府长官，有带台省官者，请不在此限。”
    宪宗元和二年，中书门下举今年正月赦文上言：“国家故事，於中书直具员簿，以序内外庶官。爰自近年，因循遂废，清源正本，莫急於斯。今请京、常参官五品以上前资、见任，起元和二年，量定考数，直具员簿。应诸州刺史，次赤府少尹，次赤令、诸陵令、五府司马，及东宫官除右左庶子、王府官四品已下，并请五考。其台官先定月数，今请侍御史满十三月，殿中侍御史满十八月，监察御史依前一十五个月与转。三省官并三考外，馀官并四考外，其文武官四品已下并五考商量与改。尚书省四品已上，馀文武官三品已上，缘品秩已崇，不可限以此例，须有进改，并临时奏听进止。其权知官，须至两考，然後正授；未经正授，不得用权知官资改转。其中缘官阙要人，及缘事须有移者，即不在常格叙迁之限。诸道及诸使、副使、行军司马、判官、参谋、掌书记、支使、推官、巡官等，有敕充职掌，带检校五品已上官及台省官，三考与改转，与官四考与改转。”
    李渤为考功员外郎，岁终当考校自宰相而下升黜之名第，其考，以宰相段文昌等为下考。奏入不报。会渤请急，冯宿领考功，以：“考课令取岁中善恶为上下，郎中校京官四品以下黜陟之由，三品以上为清望官，岁进名听内考，非有司所得专。渤举旧事为褒贬，违朝廷制，请如故事。”渤议遂废。
    十四年，考功奏：“今後应注考状，但直言某色行能、某色异政，或树劳效，或推断纠举，便书善恶，不得更有虚美闲言。注考并不得失於褒贬，如违，据所失轻重，准令降书考官考。又准敕：御史台分察，及诸道观察使访察官吏善恶功过，具状报考功。近日都不见牒报。今後诸司不申报者，州府本判官便与下考。”从之。
    宣宗大中五年，吏部奏：“刺史、县令如赋税毕集，判断不滞，户口无逃散，田亩守常额，差科均平，廨宇修饰，馆驿如法，道路开通之类，皆为寻常职分，不合计课。自今後但云所勾当常行公事，并无败阙。唯职分乖缺及开田、招户、辨狱、雪冤及新制置之事，则任录其由申上，亦须简要，不得繁多。又近年以来，刺史皆自录课绩申省，务者则张皇其事，谦退者则缄默不言。今後其巡内刺史，请并委本道观察使定其考第，然後录申，本州不得自录课绩申省。又州府申官人覆得冤狱，书殊考者，其元推官人多不惩殿，或云‘书考日当书下考’，至时又不提举。请自今以後，书辨狱官人殊考日，便须书元推官下考；如元推官自以为屈，任经廉使及台省陈论。其官人先有殿犯，官长断云‘至书考日与下考’者，如至时不举，其本判官当书下考。其所申到下考，省司校其所犯，如与令式相符，便校定申奏，至敕下後，并须各牒州府。又近日诸州府所申奏录课绩，至两考三考以後，皆重具从前功课申省，以冀褒升。省司或检勘不精，便有侥幸。今後不得更具从前功绩申上。又近日诸州府所申考解，皆不指言善最，或漫称考秩，或广说门资，既乖令文，实为繁弊。今後如有此色，并请准令降其考第。从前以来，应得考之人，并给考牒以为凭据。近年考事容易，给牒不一。或一人考牒，数处请假；或数年之後，方始来请。自今以後，校考敕下後，其得殊考及上考人，省司便据人数，一时与修写考牒，请准吏部告身及礼部春关牒，每人各出钱收赎，其得殊考者出一千文，上考者出五百文，其钱便充写考牒纸笔杂用。以前件事条等或出於令文，或附以近敕，酌情揣事，不至乖张。谨并条例进上。”奉敕依。
    周世宗显德五年，尚书考功奏：“奉新敕：‘起今年正月一日後授官，并以三周年为限，闰月不在其内者。’当司所书校内外六品以下赴选官员考第，今後以一周年校成一考，如欠日不计，限满三周年校成三考；如考满後未有替人，在任更一周年与成第四考，欠日不在计限。兼逐年月日，自上以来，课绩功过，第二考须具经考後课绩，不得重叠计功，其末考须是具得替年月日，比类升降。自今年正月一日以前授官到任者，准格例三十个月书校三考；今年正月一日後来授官到任者，准新敕三周年为月限，每一周年书校一考，闰月不在其内。所有诸道州府校考申发考帐，及当司校奏，各依前後格敕施行。”
    按：周以前皆以三十月为三考，至是，始令三周年云。
    宋太祖皇帝建隆二年，旧制，文武常参官各以曹务闲剧为月限，考满即迁，上谓宰相非循名责实之道。会监门卫将军魏仁涤等以治市征有羡，诏并增秩，因罢岁月叙迁之制，非有劳者未尝进秩矣。
