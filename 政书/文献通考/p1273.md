<!-- { "loadSidebar": true } -->
    梁开平二年，遣使朝贡，官其首领。後唐天成二年，遣使者野利延孙等入贡，并蕃僧四人，持蕃书二封，人莫识其字。其後，权知西凉府留後孙超遣大将拓跋承诲来贡，明宗召见。承诲云：“凉州东距灵武千里，西北至甘州五百里，旧有郓人二千五百为戍卒，及黄巢之乱，遂为阻绝。今城中汉户百馀，皆戍兵之子孙，衣服言语，略如汉人。”又言：“凉州郭外数十里，尚有汉民陷没者耕作，馀皆吐蕃。”诏授超凉州刺史、河西军节度使留後。汉乾初，超卒，州人推其土人折逋嘉施权知留後，遣使来贡。即以嘉施代超为留後。周广顺二年，始以申师厚为河西节度，师厚初至凉州，奏授吐蕃首领折逋支等官，从之。显德中，师厚为其所迫，擅还朝，坐贬。凉州亦不复命帅。宋建隆二年，灵武五蕃以橐驼、良马致贡，来离等八族蕃越嵬护送入界，敕书奖谕。又赐秦州首领尚波于锦袍银带，尚波于感悦。是年秋，乃献伏羌地。乾德四年，知西凉州折逋葛皮上言：“有回鹘二百馀人，汉僧六十馀人，自朔方路来，为部落劫掠。僧云欲往天竺取经，并送达甘州讫。”诏褒答之。八年，秦州大石、小石族寇土门，掠居民，知州张炳击走之。太平兴国二年，秦州诸族数入寇，俱击败之，斩首数十级，下诏戒励之。八年，诸种以马来献，召其酋长对崇政殿，厚加慰抚，赐以束帛。九年，秦州言蕃部以羊马来献，诏以茶采答其值。淳化元年，秦州大、小马家族献地内附。至道元年七月，西凉府押蕃落副使折逋喻龙波上言，蕃部频为继迁侵掠，乃与吐蕃都部署没临拽于会六谷蕃众来朝，且献名马。上厚赐之。是岁，凉州复来请帅，诏以丁惟清知州事，赐以牌印。咸平元年十一月，河西军左厢副使、归德将军折逋游龙钵来朝。龙钵四世受命为酋，虽贡方物，未尝自行，今始至，献马二千馀匹。河西军即古凉州，东至故原州千五百里，南至雪山、土谷浑、兰州界三百五十里，西至甘州同城界六百里，北至部落三百里。周回平州二千里，旧领姑臧、神乌、蕃禾、昌松、嘉麟五县，户二万五千六百九十三，口十二万八千一百九十二。今有汉民三百户，城周回五十里，如凤形，相传李轨旧治也。皆龙钵自述云。诏以龙钵为安远大将军。三年，以仪州延蒙八部都首领渴哥领化州刺史，首领透逋等为怀化郎将。四年，知镇戎军李继和言，西凉府六谷都首领潘罗支愿戮力讨继迁，请授以刺史，仍给廪禄。罗支贡马五千匹。诏厚给马价，别赐茶采。六年，原、谓蕃郎三十二族纳质来归。罗支又遣蕃吴福圣腊来贡，表言感朝廷恩信，愤继迁倔强，已集骑兵六万，乞会王师收复灵州。乃以罗支为朔方军节度、灵州西面都巡检使，赐以铠甲器币。又以吴福圣腊为定远将军，次首领兀佐等七人为怀化将军。罗支屡请王师助击贼，议者以西凉去渭州限河路远，不可豫约师期。上曰：“继迁常在地中三山之东，每来寇边，及官军出，则己遁去。使六谷部族近塞悍御，与官军合势，亦国家之利。”降诏许之。六月，知渭州曹玮言陇山西延蒙族首领秃逋等纳马立誓，乞随王师讨贼，以汉法治蕃部。玮称其忠，诏授本族军主。八月，者龙族首领来贡名马，上嘉其尝与潘罗支协力抗贼，令优待之。其年十一月，继迁攻西蕃，遂人西凉府，知州丁惟清陷没。罗支伪降，未几，集六谷诸豪及者龙族合击继迁。继迁大败，中流矢死。景德元年二月，罗支遣其甥厮完来献捷。六月，又遣其兄邦逋支入奏，且欲更率部族及回鹘精兵直抵贺兰山讨除残孽，愿发大军援助。即诏泾原部署陈兴等俟罗支己发兵马，率众鼓行赴石门策应。邦逋支又言前赐罗支牌印、官诰、衣服、器械为迁贼劫掠，有诏别给罗支；又言修洪元大寺，诏赐金箔物采。先是，继迁种落迷般嘱及日逋吉罗丹二族亡归者龙族，而欲阴图罗支。是月，会迁党攻者龙，罗支率百馀骑急赴，将议合击，遂为二族戕於帐。诏赠罗支武威郡王，遣使赠恤其家。诸豪议立罗支弟厮铎督为首领，诏授铎督盐州防御使、灵州西面沿边都大巡检使。上以迁党未平，藉其腹背攻制，遂加铎督朔方军节度、押蕃落等使。石、隰州言河西诸蕃四十五族内附。其年，迁党寇永宁寨，为药令合苏击而败之，斩首百馀级。三年，厮铎督遣使入贡，仍上与赵德明战奖。功状诏嘉奖之，加检校太傅。渭州言妙娥、延家、熟魏等族率三千馀帐，万七千馀口及羊马数万款塞内附。诏遣使抚劳之，赐以袍带茶采，仍以折平族首领撤逋渴为顺州刺史，充本族都军主。是年，宗家、当宗、章迷族来贡，移逋、擦父族归附。九月，诏释西面纳质戎人。先是，诸蕃有钞劫为恶尝经和断者，恐异时复叛，故收其子弟为质，乃有禁锢终身者。上悯而纵之，族帐感恩，皆稽首誓不为边患。四年，边臣言赵德明谋劫西凉，袭回鹘。上以六谷、甘州久推忠顺，思抚宁之，乃遣使谕厮铎督，令援结回鹘为备，并赐铎督茶药、袭衣、金带及部落物有差。铎督奉表谢。七年，知秦州张佶置大路门新寨。先是，佶欲近渭置采木场，蕃族闻之，即徙帐去，佶不能遂抚之，戎人辄悔，因乡导钞劫，佶深入掩击，悉败走。至是求和，佶不许。时宗哥立遵、角厮、扌р逋等哥帐族甚盛，胜兵六七万，与赵德明抗敌，希望朝廷恩命。佶奏请拒绝。泾原钤辖曹玮又言：宜厚角厮以扼德明。八年，会厮遣使来贡，诏赐锦袍、金带、器币、供帐什物、茶药有差，凡中金七千两，他物称是。其年角厮宗哥文法，聚众数十万，请讨平夏以自效。上以为戎人多诈，虑援急侵寇及扰熟户，即命周文质监泾原军，曹玮知秦州两路沿边安抚使以备之。宗哥城东南至永宁寨九百一十五里，东北至西凉府五百里，西北至甘州四百里，又东至兰州三百里，南至河州四百一十五里，又东至龛谷五百五十里，又西南至清海四百里，又东至新渭州千八百九十里。九年，厮、立遵等献马五百八十二匹，诏赐币总万二千计以答之。是年，以宗哥族李遵为保顺军节度，赐袭衣、金带、器币。遵一名郢成，佐角厮甚有威名，性贪忍，其下怨而惧之，屡表求赞普号，朝廷以为赞普戎王也，遵居厮下，不应妄授。乃用厮铎恩例焉。其後，或比岁，或岁，朝贡不绝。李遵，或曰李立遵，为论逋佐角厮，论逋者，相也。立遵贪，且喜杀戮，国人不附。其後举兵与玮战三都谷不胜，又袭西凉为所败。厮遂与立遵不协，更徙邈川，以温逋奇为论逋，数使人至秦州求内属。明道初，即授厮宁远大将军、爱州团练使，授逋奇归化将军。己而逋奇为乱，囚厮置阱中，出收不附己者，守阱人出之。厮集兵杀逋奇，徙居青唐。景中，以厮为保顺军节度观察留後，岁以奉钱令秦州就赐。元昊始强，侵掠其界，兵临河湟，厮知众寡不敌，壁鄯州不出，阴元昊，颇得其虚实。元昊己度河，插帜志其浅，厮潜使人移植深处，以误元昊。及大战，元昊溃而归，士视帜渡，溺死者十八九，所卤获甚众。自是，数以奇计破元昊，元昊遂不敢窥其境。及元昊取西凉府，潘罗支旧部往往归厮，又得回纥种人数万。厮居鄯州，西有临谷城通青海，高昌诸国蕃商皆趋鄯州贸买，以故富强。宝元元年，加保顺军节度使，仍兼邈川大首领。时以元昊反，遣左侍禁鲁经持诏谕厮，使背击元昊以披其势，赐帛二万疋。经还，以劳擢ト门候。厮奉诏出兵四万五千向西凉，西凉有备，厮知不可攻，捕杀游逻数十人亟还，声言图再举。元昊既屡寇边，仁宗召对鲁经，欲再遣，经固辞，贬经为左班殿直。募敢使者，屯田员外郎刘涣应诏。涣至，厮迎导供帐甚厚，介骑士为先驱，引涣至庭。厮冠紫罗毡冠，腹金线花袍、黄金带、丝履，平揖不拜，延坐劳问，称“阿舅天子安否”？道旧事则数十二辰属，曰兔年如此，马年如此云。涣传诏已，厮召酋豪大犒，约尽力无负，身然终不能有大功。後累加恩兼保顺河西节度使、洮凉两州刺史，又加阶勋检校官、功臣，食邑，赐器币鞍勒马。嘉三年，扌祭罗部阿作等叛厮归谅祚，谅祚乘此引兵攻掠境上，厮与战，败之，获酋豪六人，收橐驼战马颇众，因降陇逋、立功、马波三大族。会契丹遣使送女妻其少子董毡，乃罢兵归。治平二年夏，羌邈奔及阿叔溪心以陇、珠、珂诺三城叛谅祚归厮，厮不礼，乃复归谅祚，请兵还取所献地，谅祚以兵随之，不能，克但收邈川归丁家五百馀帐而还。厮其年十月三日卒，以三年五月二日葬，年六十九，董毡嗣。厮三妻，生董毡者曰乔氏，其二妻李立遵女，生瞎毡及磨毡角。立遵死，李氏宠衰，斥为尼，置廓州，锢其子瞎毡。磨毡角结母党李巴全窃载其母奔宗哥。厮不能制，磨毡角因有其众。李氏以宝元二年恩赐紫衣，磨毡角亦累奉贡，初补严州团练使，以思州团练使卒。所部立其子瞎撒欺丁，李氏惧孤弱不能守，乃献皮帛，入库廪、文籍於厮，厮因受之。嘉三年，命欺丁为顺州刺史。瞎毡居龛谷，屡通贡，授澄州团练使，先卒。子木征不能自立，青唐族酋瞎药鸡及僧遵鹿迎居洮州，欲立以服洮、岷、叠、宕、武胜军诸羌。秦州以其近边，逐之，乃还河州。後徙安江城，董毡虽羁属之，不能有也。母弟瞎吴叱居银川聂家山，至和二年，补本族副军主。於是角氏地分为三，董毡居青唐，独有河北之地，然最强。其国大抵吐蕃遗俗，怀恩惠，重财货。无正朔。市易用五、乳香、冈砂、毯、马牛以代钱帛。用虎豹皮缘衣裘。尊释氏。不知医药，疾病召巫觋视之，焚柴声鼓，谓之“逐鬼”。信咀咒，或以决事，讼有疑，使咀之。讼者上辞牍，藉之以帛，事重则以锦。亦有鞭笞丑械诸狱具。人喜啖生物，无蔬茹醯酱，独知用盐为滋味，而嗜酒及茶。居板屋，富室以毡为幕。贡献谓之“般次”云。神宗即位，加董毡太保、太傅，以其子蔺逋叱为锦州刺史。熙宁三年，夏人寇环庆，董毡乘虚入其境，大获。赐玺书袍带激奖之。时王韶上《平戎策》，谓“国家欲平西夏，当复河、湟，则西夏有腹背受敌之忧。今古渭之西、熙、河、兰、鄯皆汉陇西等郡，董毡虽国其而不能制诸羌，宜并有之，以绝夏人右臂。诏以韶为秦凤沿边安抚使。既定熙河，其首领青宜结鬼章寇河州白踏城，景思立死焉。帝命边臣招来之。十年，以鬼章及阿里骨皆为刺史。董毡入贡，赐以银、采、茶、服、缗钱，改西平军节度使。元丰四年，王师讨夏国，会其兵。董毡遣酋长秣征尊率三万人赴党龙耳江及陇、朱、珂诺，又集六部兵十二万，约以八月分三路与官军会。帝以其协济军威，事功可纪，由常乐郡公进封武威郡王，鬼章、阿里骨、党令支皆团练使，心牟钦毡、阿星、李叱腊钦为刺史。夏人与之通好，许割赂斫龙以西地，云如归我，即官爵恩好一如所欲。董毡拒绝之，训整兵甲，以俟入讨，且以蕃字来告。神宗召见其使，使归语董毡尽心守圉。每称其上书情辞忠智，虽中国士大夫存心公家者不过如此。知邈川事力固不足与夏人抗，但欲解散其谋，使不与结和而己，故终不能有大功。哲宗立，加检校太尉。元元年，卒。蔺逋叱己死，养子阿里骨嗣。阿里骨本于阗人，少从其母给事董毡，故养为子。既嗣事，遣使修贡。元元年，授冠军大将军、检校司空、河西军节度使，封宁塞郡公。二年，里骨逼鬼章使率众据洮州。八月，鬼章就擒，槛送京师。诏赦之。明年，里骨奉表谢罪。诏熙河无复出兵，许贡奉如故。又加其官。绍圣元年，来献狮子，厚赐还之。二年，卒，子瞎征嗣，授以父官。瞎征嗜杀，部曲暌贰。大酋心牟钦毡之属有异志，忌瞎征季父苏南党征雄勇多智，共诬其谋逆，瞎征不能察而杀之，尽诛其党，独{饯}罗结逃奔溪巴温。溪巴温者，董毡疏族也，自阿里骨之立，去依陇逋部，河南诸鬼多归之。{饯}罗结奉溪巴温长子杓拶据溪哥城。瞎征讨杀杓拶，{饯}罗结奔河州，说王瞻以取青唐之策，已而溪巴温入溪哥城，自称王子。元符二年七月，瞻取邈川。八月，瞎征自青唐脱身来降。钦毡迎溪巴温入青唐，立其子陇拶为主，九月，瞻军至青唐，陇拶出降，诏以邈川为湟州，青唐为鄯州。二酋虽降，然其种人本无归汉意。议者谓：“今不先修邈川以东城障而遽取青唐，非计也。”闰九月，钦毡等果与青唐城中人相结，谋复夺城。山南诸羌亦叛，瞻遣将破之，青唐围解而邈川益急，夏人十万助之。总管王愍苦战固守乃免。瞻弃青唐归，溪巴温与其子溪赊罗据之。朝论请并弃邈川，且谓董毡无後，赵怀义乃木征之子，角厮嫡曾孙，最为亲的。於是以陇拶为河西军节度使、知鄯州，封武威郡公，充西蕃都护，依府州折氏例世世承袭。寻赐姓名赵怀德；其弟邦辟勿丁瓦曰怀义，为廓州团练使、同知湟州；加瞎征检校太傅、怀远军节度使。三年三月，怀德及所降契丹、夏国、回鹘公主入见，皆蕃服、蕃拜，各赐冠服，退易之，於迩英阁前复立班谢，赐食於横门。徽宗命辅臣呼怀德与语，问何以招致溪巴温，对曰：“譬如乳牛，系其子即母须来，系其母即子须来。至岷州当遣人往谕，使之归汉。”遂与瞎征俱还湟州。溪赊罗撒谋袭杀怀德，怀德奔河南。瞎征不自安，求内徙，诏居邓州。崇宁元年，卒。三年，王厚复湟、鄯。怀德至京师，拜感德军节度使，封安化郡王。赵思忠即瞎毡之子木征也。嘉中，为河州刺史。其後河州、武胜军诸族浸骄，闭于阗诸国朝贡，诏边将问罪。会王韶经略熙河，招纳蕃部，遣僧智缘往说之，啖以厚利，因随以兵，前後杀其老弱数千，焚帐族万数，得腹心首领十馀人，又离其妻子，皆不杀。木征拒战，败北。遂以熙宁七年四月举洮、河二州来降，赐今姓名，拜荣州团练使，封其母妻及诸子皆超拜官。其後，以思忠为秦州钤辖，不莅事，而乞主熙河蕃部，经略司以为不可。诏於二州给地五十顷。十年，迁合州防御使，卒，赠镇洮军节度观察留後。建炎初，钱盖制置陕西，上言：“青唐无毫之得，而所费不赀，请求角氏後而立之，必得其力。”乃以盖为陕西总制使，持告赐赵怀恩。怀恩者，董毡从孙怀德之弟益麻党征也，议者以为蕃部所推伏，故赐姓名，封为陇西郡王。
