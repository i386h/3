<!-- { "loadSidebar": true } -->
    天竺，後汉通焉，即汉时身毒国（初，张骞使大夏，见邛竹杖、蜀布，问曰：“安得此？”大夏人曰：“吾贾人往身毒国市之。”即天竺也，或云摩伽陀，或云婆罗门。在葱岭之南，去月氐东南数十里，地方三万馀里，其中分为五天竺：一曰中天竺，二曰东天竺，三曰南天竺，四曰西天竺，五曰北天竺，地各数千里，城邑数百。南天竺际大海。北天竺距雪山，四周有山为壁，南面一谷，通为国门。东天竺东际大海，与扶南、林邑邻接，但隔小海而已。西天竺与宾、波斯相接。中天竺据四天竺之，国并有王。汉时又有捐毒国，去长安九千八百里，去都护治所三千八百里，南与葱岭相连，北与乌孙接。衣服类乌孙。随水草。故塞种也。颜师古云：“捐毒即身毒，身毒则天竺。塞种即释种也，盖语音有轻重也。”）。从月氐、高附国以西，南至西海，东至盘起，皆身毒之地。有刖城数百，城置长。有别国数十，国置王。虽各小异，而俱名身毒（《扶南传》云：“舍卫国隶属天竺，伽口国一名波罗柰国，一名皮波罗柰斯国。竺法维《佛国记》云：“波罗柰国在伽维罗越国南千四百八十里。”释法盛《历国传》云：“其国有稍割牛，其牛黑色，角细长，可四尺馀，十日一割，否则病或致死，人服牛血，皆老寿，国人皆寿五百岁，牛寿亦等於人。亦天竺属国。”）。都临恒河，一名伽毗黎河。灵鹫山，胡语曰耆崛山，山有青石，头似鹫鸟（竺法维《佛国记》云：“在摩竭提国南，亦天竺属国也。”）。其时皆属月氐，月氐杀其王而置将令统其人。俗修浮图道，不杀生、饮酒，遂以成俗。地卑湿，暑热。其国临大水。乘象而战。其人弱於月氐。汉武帝遣使十馀辈出西南，指求身毒，为昆明所闭，莫能通。和帝时，数遣使贡献，後西域反畔，乃绝。桓帝延熹二年，频从日南徼外来献。世传明帝梦见金人，长大，顶有光明，以问群臣。或曰：“西方有神，名曰佛，其形长丈六尺而黄金色。”帝於是遣使天竺问佛道法，遂於中国图画形象焉。楚王英始信其术，中国因此颇有奉其道者。後桓帝好神，数祀浮图、老子，百姓稍有奉者，後遂盛。魏晋世，绝不复通。唯吴时，扶南王范旃遣亲人苏勿使其国，从扶南发投拘利口，循海大湾中正西北入历湾边数国，可一年馀到天竺江口，逆水行七千里乃至焉。天竺王惊曰：“海滨极远，犹有此人乎。”即令观视国内，仍差陈、宋等二人以月支马四疋报旃，勿积四年方至。其时吴遣中郎康泰使扶南，及见陈、宋等，具问天竺土俗，云“佛道所兴国也。人敦庞，土饶沃。其王号茂论。所都城郭，水泉分流，绕於渠，下注大江。其宫殿皆雕文镂刻，街曲市里，屋舍楼观，钟鼓音乐，服饰香华，水陆通流，百贾交会，器玩珍玮，恣心所欲。左右嘉维、舍卫、叶波等十六大国，去天竺或二三千里，共尊奉之，以为在天地之中。”宋文帝元嘉五年，天竺伽毗黎国王月爱遣使奉表，献金刚指环、摩勒金环宝物，赤、白鹦鹉各一。明帝泰始二年，又遣使贡献，以其使为建威将军（元嘉十八年，苏摩黎国王遣使献方物。孝武孝建二年，斤利国王遣长史献金银宝器。後废帝元徽元年，婆黎国遣使贡献。此数国，皆事佛道）。梁天监初，天竺王屈多遣长史竺罗达奉表献琉璃唾壶、杂香、吉贝等物。国临大江新陶，源出昆仑，分为五江，总名恒水，其水甘美，下有真盐，色正白如水精。後魏宣武时，南天竺遣使来献骏马，云其国出狮子、貂、豹、犭军（胡昆反）、橐驼、犀、象。有火齐如母而紫色，裂之则薄如蝉翼，积之则如纱之重沓。有金刚似紫石英，百炼不销，可以切玉，玳瑁、金、铜、铁、铅、锡，金缕织成金、白叠、（音塔。音登）。有旃檀、郁金等香，甘蔗诸果，石蜜、胡椒、姜、黑盐。西与大秦、安息交市海中，或至扶南、交趾贸易。多珊瑚、珠玑、琅。俗无簿籍。以齿贝为货。尤工幻化。丈夫致敬，极者舐足摩踵而致其词。家有音乐倡伎。其王与大臣多服锦，王为螺髻於顶，馀翦之使短，丈夫翦，穿耳垂。俗皆徒跣。衣重白色。怯於斗战，有弓箭、甲肖，亦有飞梯、地道、木牛流马之法。有文字，善天文、算历之术。其人皆学《悉昙章》，书於贝多树叶以记事。国中处处指曰佛故迹也。信盟誓，传禁咒，能致龙起雨。隋炀帝志通西域，遣裴矩应接西蕃，诸国多有至者，唯天竺不通，帝以为恨。天竺王姓乞利氏，亦曰刹利，世有其国，不篡杀。稻岁四熟，禾之长者没橐驼。妇人项饰金、银、珠缨络。死者燔骨取灰，建宰堵，或委野中及河，饵鸟兽鱼鳖，无丧纪。谋反者幽杀之；小罪赎钱；不孝者断手足，劓耳，徙边。唐武德中，国大乱，王尸罗逸多勒兵战无前，象不弛鞍，士不释甲，因讨四天竺，皆北面臣之。会唐浮屠元奘至其国，尸罗逸多召见曰：“而国有圣人出，作《秦王破阵乐》，试为我言其为人。”元奘粗言太宗神武，平祸乱，四夷宾服状。王喜，曰：“我当东面朝之。”贞观十五年，自称摩伽陀王，遣使者上书，帝命骑尉梁怀敬持节慰抚，尸罗逸多惊问国人：“自古亦有摩诃震旦使者至吾国乎？”皆曰：“无有。”戎言中国为摩诃震旦。乃出迎，膜拜受诏书，戴之顶，复遣使者随入朝。诏尉卫丞李义表报之，大臣郊迎，倾都邑纵观，道上焚香，尸罗逸多率群臣东面受诏书，复献火珠、郁金、菩提树。二十二年，遣右卫率府长史王元策使其国，以蒋施仁为副。未至，尸罗逸多死，国人乱，其臣那伏帝阿罗那顺自立，发兵拒元策。时从骑才数十，战不胜，皆没，遂剽诸国贡物。元策挺身奔吐蕃西鄙，檄召邻国兵。吐蕃以兵千人来，泥婆罗以七千骑来，元策部分进战荼钅专和罗城，三日破之，斩首三千级，溺水死万人。阿罗那顺委国走，合散兵复阵，施仁擒之，俘斩千计。馀众奉王妻息阻乾陀卫江，施仁击之，大溃，获其妃、王子，虏男女万二千人，杂畜三万，降城邑五百八十所。东天竺国王尸鸠摩送牛马三万饣鬼军，及弓、刀、宝缨络。迦没路国献异物，并上地图，诸老子像。元策执阿罗那顺献阙下。有司告宗庙，擢元策朝散大夫。得方士那逻迩婆娑寐，自言寿二百岁，有不死术，帝改馆使治丹，命兵部尚书崔敦礼护视。使者驰天下，采怪药异石，又使者走婆罗门诸国。所谓畔荼法水者，出石臼中，有石象人守之，水有七种色，或热或冷，能销草木金铁，人手入辄烂，以橐驼髑髅转注瓠中。有树名咀赖罗，叶如黎，生穷山崖腹，前有巨虺守穴，不可到。欲取其叶者，以方钅侯矢射枝则落，为群鸟衔去，则又射，乃得之。其诡谲类如此。後术不验，听还，不能去，死长安。高宗时，卢伽逸多者，东天竺鸟荼人，亦以术进，拜怀化大将军。乾封三年，五天竺皆来朝。开元时，中天竺遣使者三至。南天竺二，献五色能言鸟，乞师讨大食、吐蕃，丐名其军，元宗诏赐怀德军，使者曰：“蕃夷惟以袍带为宠。”帝以锦袍、金革带、鱼袋并七事赐之。北天竺一来朝。乾元末，河、陇陷没，遂不复至。周广顺三年，西天竺僧萨满多等十六族，来贡名马。宋乾德三年，沧州僧道圆自西域还，得佛舍利一水晶器、贝叶梵经四十夹来献。道圆天福中诣西域，在涂十二年，住五印度凡六年。五印度即天竺也；还经于阗，与其使偕至。太祖召问所历风俗山川道里，一一能记。四年，僧行勤等一百五十七人诣阙上言，愿至西域求佛书，许之。以其所历甘、沙、伊、肃等州，焉耆、龟兹、于阗、割禄等国，又历布路沙、加湿弥罗等国，并诏谕令人引导之。开宝後，天竺僧持梵夹来献者不绝。八年冬，东印度王子穰结说罗来朝贡。天竺之法，国王死，太子袭位，馀子皆出家为僧，不复居本国。有曼殊室利者，乃其王子，随中国僧至焉，太祖令馆於相国寺，善持律，为都人之所倾乡，财施盈溢。众颇嫉之，以其不解唐言，即伪为奏求还本国，许之。诏既下，曼殊室利始大惊恨，众僧谕以诏旨，不得己迟留数月而後去。自言诣南海附贾人船而归，终不知所。太平兴国七年，益州僧光远至天竺，以其王没徙曩表来上。上令天竺僧施护译云：“近闻支那国内有大明王，至圣至明，威力自在。每惭薄幸朝谒无由，遥望支那，起居圣躬万福。光远来，蒙赐金刚吉祥无畏坐释迦圣像袈裟一事，己披挂供养。伏愿支那皇帝福慧圆满，寿命延长，常为引导一切有情生死海中，渡诸沉溺。今以释迦舍利附光远上进。”又译其国僧统表，词意亦与没徙曩同。施护者，乌填曩国人，其国属北印度，西行十二日至乾罗国，又西行二十日至曩讠我罗贺罗国，又西行十日至岚婆国，又西行十二日至讠我惹曩国，又西行至波斯国，得西海。自北印度行百二十日至中印度，中印度西行三程至呵罗尾国，又西行十二日至钵赖野迦国，又西行六十日至迦俱惹国、又西行二十日至摩罗尾国，又西行二十日至乌然泥国，又西行二十五日至罗罗国，又西行四十日至苏罗荼国，又西行十一日至西海。几中印度行六月程至南印度，又西行九十日至供迦国，又西行一日至海。自南印度南行六月程得南海。皆施护之所述云。八年，僧法遇自天竺取经回，至三佛齐遇天竺僧弥摩罗失黎语不多令，附表愿至中国谭经。上优诏召之。法遇复募缘制龙宝盖袈裟，将复住天竺，表乞给所经蕃国敕书，遂赐三佛齐国主遐至葛、古罗国主司马佶芒、柯兰国主赞怛罗、西天主子谟驮仙书以遣之。雍熙中，卫州僧辞氵自西域还，与胡僧密怛罗奉北印度王及金刚坐王那烂陀书来。又有婆罗门僧永世与波斯外道阿里烟同至京师。永世自言“本国名利得，国王姓牙罗五得，名阿喏你缚，衣黄衣，戴金冠，以七宝为饰，出乘象或肩舆，以音乐螺钹前导，多游佛寺，博施贫乏。其妃曰摩诃你，衣纟由镂金红衣，岁一出，多所赈施，人有冤抑，俟王及妃出游即迎随申诉。署国相有四人，庶务并委裁制。五六畜果实与中国无异，市易用铜钱，有文漫，圆径如中国之制，但实其中心。不穿贯耳。其国东行经六月至大食国，又二月至西州，又三月至夏州。”阿里烟自云“本国王号黑衣，姓张，名哩没，里没用锦采为衣，每游猎，三二日一还国。署大臣九人治国事。无钱货，以杂物货易。其国东行经六月至婆罗门。”至道二年八月，有天竺僧随舶至海岸，持帝钟、铃杵、铜铃各一，佛像一躯，贝叶梵书一夹，与之语，不能晓。天圣三年九月，西印度僧爱贤、智信护等来献梵书经，各赐紫方袍、束带。五年二月，僧法吉祥等五人以梵书来献，赐紫方袍。景三年正月，僧善称等九人贡梵经、佛骨及铜牙菩萨像，赐以束帛。
