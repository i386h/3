<!-- { "loadSidebar": true } -->
    淳熙十一年，校书郎罗点言：“比年以来，所在流配人甚众，强盗之狱，每案必有逃卒，积此不已，为害不细。臣尝推原其端，盖由配法太繁。本朝折杖之制，视前代用刑为轻，而刺配之法，视前代用刑为重。国初敕令尚简，入配者少，承平既久，防禁益密。在仁宗朝，张方平极陈其弊，建议减除。迨今百有馀年，有增无损。切谓欲戢盗贼，不可不销逃亡之卒，欲销逃亡之卒，不可不减刺配之法。望诏有司，将见行刺配情轻者从宽减降，别定居役或编管之令。其应配者，检会淳熙元年五月指挥，择其强壮，刺充屯驻大军，庶几州黥配之卒自此渐少。”上曰：“近岁配隶稍多，久後当如何？”王准等奏：“如杂犯死罪，犹可从轻，至如劫盗六项指挥之行，为盗者莫不晓得，将欲为盗，必先虚立为首之名，杀人奸滥之罪皆归之，以故为首者不获而犯者免死，盗何由惩？”上曰：“可令刑、寺集议奏闻。”既而刑部、大理寺奏言：“‘象以典刑’，墨居其一。流放之法，用宥五刑。是墨刑不施而後宥以流也。‘鞭作官刑’，说者曰‘鞭以为治官事之刑’，是流、墨不施而後及於鞭也。盖曰墨、曰流、曰鞭，三者俱为九刑之一，自帝舜以迄三王，未闻有兼施并用者。汉文帝除肉刑，当黥者，髡钳为城旦舂，惟劓与刖，方及於笞，则黥之与笞，汉时亦不兼用也。历代遵尚，鞭笞度数虽有不同，止用其一，无复他法。隋文始改百王之制而用其二，然亦不兼施，今简册可考也。流刑徙之远方，则在千里、千五百里、二千里之外，止於离其乡井。徒刑役於当处，则有一年、一年半、二年、二年半、三年之限，止役作其身。凡是二者，皆不笞决。惟杖刑自六十至百，笞刑自十五至五十。是二者笞决其身，随即纵遣。至唐高祖，加千里之流；大宗申加役之制，馀因隋旧而已。晋天福始创刺配，合用其二，仍役而不决。逮我艺祖，一洗五代之苛，犹以隋制为重。於是悉易以决，为流、徒、杖、笞之法，名存实改。自加役流至流二千里，其刑四，并决脊杖、配役有差。所谓配役，非今之所谓配，古所谓徒役是也。自徒三年至徒一年，其刑有五，并决脊杖有差，而尽免其徒役之年。自杖一百至六十，自笞五十至十，其刑各五，悉易以臀杖而减其数，如杖一百，止决二十，减其八十之数是也。由杖九十以下至於笞十，悉从末减。於是帝舜三居之法，至此始不用，流罪得免远徒，徒罪得免役年，笞杖得减决数，而省刑之意，遂冠百王。其後坐特贷者，方决杖、黥面、配远州牢城，而舜之九刑，始并用其三。黥为墨，配即流，杖鞭，三者始萃於一夫之身。盖其制将以宥死罪，合三为一，犹为生刑，端未为过。至太宗皇帝，始诏窃盗赃满五贯者，决杖、黥面、配役，其意亦以宥死；盖国初之制，窃盗三贯弃市故也。累圣相承，固未尝有惨於用刑之意。而人情狃於见闻，法令易以滋彰，据张方平所奏，祥符、天圣、庆历，其数至倍是也。今以刑书考之，其丽於配者几五百条，中有数项，比之庆历，又复数倍。积少成多，殆非一朝一夕之故，然回视艺祖创法之始特以宥死者，固已远矣。又有罪不至配而用情重决配者，亦有泛言决配而因以决配者。尝推原其故：爰自建隆以及淳熙，二百年之，决配既多，视以为常，不复知有前代之遗制与夫祖宗之美意；臣僚奏请，动以决配为言，有司建立，亦以决配为可，而配法始滋矣。近者李桩尝建此议，陛下特诏近臣各述所见，其亦有为陛下略言及此者，而讲之不详，亦卒以废格，良可惜也。窃谓今罪之丽於大辟者，宥其一死，俯从决配，乃艺祖之遗制，固不容轻议；自馀流罪以下，情理重害未可遽去者，且仍旧；其次重者，当如方平之请，代以役年；其轻者，并行刊削。如此，既不失艺祖创法之本意，亦稍复前代沿袭之旧章，非细故也。但方平之请，止具四等，而今世配法，乃至十四等。今欲推广方平之意：永不放还者，役终身；海外者，役八年；远恶、广南者，役七年；三千里、二千五百里者，并役六年；二千里、一千五百里者，并役五年；千、五百里者，并役四年；特旨配邻州者，役三年；本州、本城者，并役二年；不刺面者，役一年。免其文面并役当处，虽累会恩，不许原免。则方平之意得矣。”上寻谓辅臣曰：“朕思之配法，杂犯配罪，只配本州牢城；犯私茶、盐之类，不必远配，只刺充本州厢军，令著役；若是劫盗已经三次，便可置之死。可谕刑、寺熟议奏来。”
    十四年八月，臣僚言：“刺配之法，始於晋天福。国初加杖，用贷死罪。其後科禁浸密，刺配日增。考之《祥符编敕》，止四十六条。至於庆历，已一百七十馀条。今淳熙配法，凡五百七十条。配法既多，犯者自众，黥隶之人，所至充斥。近臣僚建请改定居役之法，已降指挥看详，至今未见定论。盖缘刺配，情理稍轻，既欲降居役，则编管乃为从坐，不应令徙乡。轻重不伦，议乃中格。窃谓前後创立配条，不为无说。若止令居役，不离乡井，则几於惠奸，不足以惩恶；若尽用配法，不恤黥刺，则面目一坏，谁复顾藉。强民长威力，有过无由自新。检照《元丰刑部格》，诸编记人，自有不移不放及移放条限；《政和编配格》，又有情重、稍重、情轻、稍轻四等色目。莫若依仿旧格，稍加参订，将犯配法人，如入情重，则依旧刺面，用不移不放之格；其次稍重，则止刺额角，用配及十年之格；其次稍轻，则与免黥刺面放还之格；其次最轻，则降为居役，别立年限纵免之格。倘使居役本条或有从坐编管，则置之本城，减其放限。如此，则於见行条法并无抵牾，且使刺面之法专处情犯凶蠹，而其他偶丽於罪，皆得全其面目，知有顾藉，可以自新。省黥徒，销奸党，诚天下之切务，惟陛下留神，速诏有司裁定施行。”後迄如旧制。
    光宗绍熙二年，知琼州黄揆言：“今中外之奸民以罪抵死而获贷者，必尽投之海外以为兵，是聚千百虎狼而共置之一邱也。今日积者已多，而累累递送者方来未已，一旦稔恶积衅，溃裂四出，臣恐偏州之民，项背不能帖席而卧也。请自今凡凶恶贷死而隶於流籍者，许分之沿江诸屯及其他远恶之地，无专指海外以为凶薮，庶几阴消潜削，不至滋蔓流毒偏方。”从之。
    三年，臣僚言：“配法自有年限，方许放停。近来更不照应，一二年，随即放便，是致人皆玩法，以配为常。请行下诸路，应犯法刺配人如至本州，须依条限，方许放停。如限内再有所犯，乞拨入屯驻军中重役，永不放便。”从之。宁宗嘉泰四年正月，臣僚言：“後世衣食之路日蹙，犯法者众，配隶之人，中路多逸；及到配所，州郡惮於赡养，往往故纵不捕。此徒虽幸脱免，而其身实无所容於天地，饥寒切身，若非群众贩买私商，即是聚为强盗。配隶之人盖有两等：其乡民一时斗殴杀伤，及胥吏犯赃贷命流配等人，设使逃逸，未必皆是强勇，能为大过，欲止徒配本州牢城重役，立为条限，限满给据，复为良民；至於累犯强盗，及聚众贩卖私商，曾经杀伤捕获之人，皆能跳梁山，运动兵仗，非村民胥吏之比，欲并配屯驻军，立为年限，限满改刺，从正军衣粮，诚为利便。”从之。
    开禧元年闰八月，臣僚言：“国朝品式条章，灿然备具。谓人之难於离乡井也，於是有配隶、羁管、编管之条，然非奸赃、强盗、杀人贷命与夫斗伤情重者，不以是罪之。今世酷吏，曾不是思，於配隶、编管，羁管之外，自创为‘押出外界’之条，使之荡析离居，浮游失所，未免有客死异乡之叹。欲严饬中外，自配隶、编管、羁管之外，惟他郡作过之人，许勒归本贯，其馀悉从本条科罪，不得辄将土著之家人属押出外界。”从之。
    ●卷一百六十九 刑考八
    ○详谳（平反）
    虞舜，眚灾，肆赦；怙终，贼刑（眚，过也。灾，害也。肆，缓。贼，杀也。过而有害，当缓赦之；怙奸自终，当刑杀之）。宥过无大，刑故无小；罪疑惟轻，功疑惟重；与其杀不辜，宁失不经（辜，罪也。经，常也。）
    《周官》，小司寇以八辟丽邦法附刑罚（辟，法也。丽，附也。故书“付”作“附”，附犹著也）：一曰议亲之辟，（郑司农云：“若今时宗室有罪先请是也。”）二曰议故之辟（故谓旧知也），三曰议贤之辟（郑司农云：“若今时廉吏有罪先请是也。”元谓：“贤，有德行者。”），四曰议能之辟（能谓有道艺者。《春秋传》曰：“夫谋而鲜过，惠训不倦者，叔向有焉。社稷之固也，犹将十世宥之，以劝能者；今一不免其身，以弃社稷，不亦惑乎！”），五曰议功之辟（谓有大勋劳立功者），六曰议贵之辟（郑司农云：“若今时吏墨绶有罪先请是也。”），七曰议勤之辟（谓憔悴以事国），八曰议宾之辟（谓所不臣者。三恪二代之後欤）。以三刺断庶民狱讼之中（中谓罪正所定）：一曰讯群臣，二曰讯群吏，三曰讯万民（刺，杀也。三讯罪定则杀之。讯，告也。疏曰：“群臣，士以上。群吏，府史胥徒庶人在官者。万民，民有德行不仕者。”）。听民之所刺宥以施上服下服之刑（宥，宽也。民言杀，杀之；言宽，宽之。上服，劓、墨也。下服，宫、刖也）。
    《王制》，司寇正刑明辟以听狱讼，必三刺（以求民情断其狱讼之中也。三刺法见前）。有旨无简不听（简，诚也。有其意无其诚者，不论以为罪），附从轻（附，施刑也。求出之使从轻），赦从重（虽是罪可重，犹赦之）。疑狱，汜与众共之，众疑赦之，必察小大之比以成之（小大，犹轻重。已行故事曰比）。
    《君陈》，王曰：“君陈，殷民在辟，予曰‘辟’，尔惟勿辟；予曰‘宥’，尔惟勿宥：惟厥中。”
    穆王《吕刑》，上刑轻下服，下刑重上服，轻重诸罚有权，刑罚世轻世重：惟齐非齐，有伦有要（事在上刑而情轻，则服下刑，舜之“宥过无大”，《康诰》所谓“大罪非终”是也。事在下刑而情重，则服上刑，舜之“刑故无小”，《康诰》所谓“小罪非眚”是也。若诸罚之轻重，亦皆有权焉。权者，进退推移，以求其轻重之宜也。刑罚世轻世重者，《周礼》刑新国用轻典，刑乱国用重典，刑平国用中典，随时而为轻重者也。轻重诸罚有权者，权一人之轻重也；刑罚世轻世重者，权一世之轻重也。惟齐非齐者，法之权也；有伦有要者，法之经也。言刑罚虽惟权变是，而齐之以不齐焉，至其伦要所在，盖有截然而不可紊者矣。此两句总结上意也）。
