<!-- { "loadSidebar": true } -->
    又曰，凡三垣：紫宫在中，天市在紫宫之东北，太微在紫宫之东南。而大角在紫宫之正东，故天市在大角左，太微在大角右。大角一星，《晋》、《隋志》杂之众星中，谓之天王座，其说不同。司马迁云：“大角者，天王帝廷。其两旁各有三星，鼎足勾之，曰摄提。摄提者，直斗柄所指，以建时节，故曰摄提格。”虽於众星中颇表而出之，亦未为得也。故凡曰天王座，曰天王帝廷，曰直斗柄所指，以建时节，皆非是。
    ●卷二百七十九 象纬考二
    ○二十八宿
    ◎东方  苍龙七宿
    《宋中兴天文志》：石氏云，东宫青帝，其精苍龙为七宿。其象：有角、有亢、有氐、有房、有心、有尾、有箕，氐胸房腹，箕所粪也。司春、司木、司东岳、司东方、司鳞虫三百有六十，苍龙为鳞虫之长。角两星南北正直著。中有平道上天田，总是黑星两相连。别有一乌名进贤，平道右畔独渊然。最上三星周鼎形。角下天门右平星，双双横於库楼上。库楼十星屈曲明，楼中柱有十五星，三三相著如鼎形，其中四星别名衡。南门楼外两星横。
    角二星，十二度，为主造化万物，布君之威信，谓之天阙。其间天门也，其内天庭也。故黄道经其中，七曜之所行也。其明则太平，芒动则国不甯。日食右角国不甯，月食左角天下道断。金火犯有战敌，金守之大将持政。左角为天田，为理，主刑。其南为太阳道。五星犯之，为旱。右角为将，主兵，其北为太阴道。五星犯之，为水。盖天之三门，犹房之四表也。左右角间二星曰平道，为天子八达之衢。明正则吉，动摇则法驾有虞。天田，主天子畿内封疆。金守之，主兵。火守之，主旱。水守之，主潦。平道西一星曰进贤，在太微宫东。明则贤者在位，暗则在野。又曰，主卿相，主逸才。周鼎三星，在摄提西，国之神器也。不见或移徙，则运祚不甯。天门二黑星，在平星北，角之南，主天之门，为朝聘待客之所。明则四方归化，不见则兵革起，邪佞生。平星二星，在库楼北，平天下之法狱，廷尉之象也。库楼十星，其六大星为库，南四星为楼，在角南。一曰天库，兵车之府也。旁十五星，三三而聚者柱也，中央四小星衡也。主陈兵。其占曰：“库中星不见，兵四合；无星则下臣谋上；明而动摇则兵出四方；尽不见则国无君。”库楼东北二星，曰阳门，主守隘塞也。南门二星，在库楼南，天之外门也，主守兵。明则远方入贡，暗则夷狄畔。客星守之，主兵至。
    《宋两朝天文志》：角二星距南星，去极九十七度半。库楼二星距西北星，去极一百二十三度，入轸十五度半。南门二星距西星，去极一百三十七度，入轸十一度。平道二星距东星，去极九十一度，入角二度。天门二星距西星，去极一百四度半，入轸十六度。平星二星距西星，去极一百九度半，入轸十六度。天田二星距西星，去极八十二度半，入角二度半。周鼎三星距东北星，去极六十四度半，入角宿七度半。亢四星恰似弯弓状。大角一星直上明，折威七个亢下横。大角左右摄提星，三三相似如鼎形。折威下左顿顽星，两个斜安黄色精。顽西二星号阳门，色若顿顽直下存。
    亢四星，九度，日月之中道，主天子内朝，天下之礼法也。又曰，总摄天下奏事。听讼、理狱、录功者也。亦为疏庙，主疾疫。其星明大，四海归王，辅臣纳忠，人无疾疫；移动多病；不见则天下鼎沸而旱涝作矣。大角一星，在摄提间，天王坐也。又为天子梁栋。金守之则兵起，日食主凶。亢南七黑星，曰折威，主斩杀。金火守之，夷狄犯边，将有弃市者。摄提六星，直斗柄之南，主建时节，伺礻几祥。摄提为盾，以夹拥帝坐也，主九卿。明大，三公恣横。客星入之，圣人受制。一曰大臣之象。顿顽二星，在折威东南，主考囚，察情伪也。阳门在库楼东北，主边塞险阻之地。客星出阳门，夷狄犯边。
    《宋两朝天文志》：亢四星距南第二星，去极九十六度。摄提六星其右距北大星，去极六十七度，入亢七度；其左距南星去极七十二度半，入亢七度。太阳门二星距西星，去极一百一十三度，入角十度。折威七星距西第三大星，去极一百三度，入亢三度。大角二星，去极六十六度，入亢二度半。顿顽二星距东南星，去极一百一十二度半，入亢四度。
    氐四星似斗侧量米。天乳氐上黑一星，世人不识称无名。一个招摇梗河上，梗河横列三星状，帝席三黑河之西。亢池六星近摄提。氐下众星骑官出，骑官之众二十七，三三相连十欠一。阵车氐下骑官次，骑官下三车骑位。天辐两星在阵傍，将军阵里振威霜。
    氐，十六度，下二尺为五星日月中道，为天子之路寝。明则大臣妃后奉君不失节；如不见或移动，则臣将谋内，祸乱生矣。日月食，主内乱。木犯之，立妃后。火犯，臣僭上。金犯，拜将。水犯，百官忧。客星犯，婚礼不整。彗孛犯，暴兵起。月晕，人不安。一曰氐为后妃之府，休解之房。前二星也，後二星妾也。将有徭役之事，氐先动。星明大则民无劳。天乳，在氐北，主甘露。明则润泽，甘露降。招摇一星，在梗河北，次北斗柄端，主胡兵。芒角变色、摇动，则兵革大起。梗河二星，在大角北，天子以备不虞。其色变动，有兵丧。帝席三星，在大角西北，天子燕乐献寿之所。其星不见，大人失位。亢池六黑星，为泛舟楫，主迎送，移徙则凶。骑官二十七星，在氐南，天子骑士之象。星众则安，不见兵起。车骑三黑星，在氐西，骑官之上，都车骑之将也。金火犯，为灾。动摇，车骑行。天辐两黄星，在房西，主鸾驾。客星来守之，则辇毂有忧也。骑阵将军一星，在骑官东南，主骑将也。摇动，则骑将出。
    《宋两朝天文志》：氐四星距西南星，去极一百四度半。亢池六星距北大星，去极七十度半，入亢三度。天乳一星，去极九十二度，入氐十四度。招摇一星，去极五十一度，入亢四度半。梗河三星距大星，去极五十九度，入氐二度。骑官二十七星距西北星，去极一百二十度，入氐宿初度。车骑三星距东南星，去极一百四十度，入氐二度。帝席三星距东星，去极六十七度半，入氐宿一度半。
    房四星直下主明堂。键闭一黄斜向上，钩钤两个近其傍。罚有三星直键上，两咸夹罚似房状。房下一星号为日，从官两个日下出。
    房，六度，为明堂，天子布政之宫也，亦四辅也。下第四星，上将也；次，次将也；次，次相也；上星，上相也。南二星君位，北二星大人位。又为四表，中间为天衢之大道，亦谓之天阙，黄道之所经也。南间曰阳环，亦曰阳道，其南曰太阳。北间曰阴间，亦曰阴道，其北曰太阴。七曜由乎天衢，则天下平和；由阳道，则主旱、丧；由阴道，则主水、兵。房星，亦曰天驷，为天马，主车驾。南星曰左骖，次左服，次右服，次右骖。亦曰天厩，又主开闭，为蓄藏之所由也。房星明则王者明，骖星大则兵起，星离则人流。日月食，主昏乱，权臣横。彗孛犯之，兵起。下二星为阴，五星犯之为水。上二星为阳，五星犯之为旱。房北二小星曰钩，钤房之钤键，天之管，主闭藏。键，天心也。王者孝则钩钤明。近房，天下同心；远则天下不和，王者绝後。房、钩钤间有星及疏拆，则地动河清。东咸西咸各四星，在房星北，日月五星之道也。为房之户，所以防淫佚也。明则吉，暗则凶。日月五星犯守之，有阴谋；火守之，兵起。罚三星，在东咸正西，南北而列，主受金赎罪。正而列，则法令太平；曲而斜行，则刑罚不中。日一星，在房中道前，太阳之精，主明德。金火犯守之，有忧。从官二星，在积卒西北。
    《宋两朝天文志》：房四星距南第二星，去极一百一十四度半。键闭一星，去极一百八度，入房四度。罚三星距南星，去极一百八度，入心一度半。东咸四星距西南星，去极一百一十一度，入心一度。日一星，去极一百一十三度，入氐十四度半。从官二星距西星，去极一百二十二度，入氐十四度。西咸四星距西南星，去极一百四度半，入氐十五度。钩钤二小星，去极一百九度半，入房二度半。
    《中兴天文志》：甘氏云，日一星，在房之西，氐之东。日者，阳宗之精也。为鸡三足，为鸟二足，鸡在日中而乌之精为星，以司太阳之行度。日生於东，故於是在焉。
    心三星中央色最深。下有积卒共十二，三三相聚心下是。
    心，六度，一名大火，天王位也。中星曰明堂，为大辰，天子之正位也。前星为太子，不明则太子不得位。後星为庶子，明则庶子继。心上四尺，为日月五星之中道。中心明，则化成道昌；直则地动；移徙不见，国亡。又曰，心变黑色，大人有忧；直则王失势；动则国有忧；离则民流。金火犯，血光不止。土木犯及日月食，不吉。月晕兵起。火来守之，国无主。客星及孛犯，天下兵荒。积卒十二星，在房心西南，五营军士也。微而小则吉；明大摇动，兵大起。一星亡，兵出；二星亡，兵半出；三星亡，兵出尽。他星守之，兵大起，近臣诛。
    《宋两朝志》：心三星距西前星，去极一百一十四度半。积卒十二星距大星，去极一百二十六度半，入氐宿十五度。
    尾九星如钩苍龙尾。下头五点号龟星。尾上天江四横是。尾东一个名傅说，傅说东畔一鱼子。龟西一室是神宫，所以列在后妃中。
