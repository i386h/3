<!-- { "loadSidebar": true } -->
    丁，主一十九万五千三百八十七，客一十四万四千五百九十一。
    夔州路州九：夔　忠　万　施　开　达　涪　渝　黔。军三：安　梁山　南平。监一：　大宁。县三十一。
    户，主六万八千三百七十五。
    口，主二十一万五千五百九十五，客二十五万二千四百七十二。
    丁，主一十四万九千七十，客一十七万一千一十七。
    广南东路州一十四：　广　韶　循　潮　连　南雄　英　贺　封　端　新　康　惠　南恩。县四十。
    户，主三十四万七千四百五十九，客二十一万八千七十五。
    口，主八十一万二千一百四十七，客三十二万二千五百一十二。
    丁，主七十三万五千七百四十七，客二十六万二千五十九。
    广南西路州二十四：桂　客　邕　象　昭　梧　藤　龚　浔　贵　柳　宜　宾　横　融　化　高　雷　白　钦　郁林　廉　琼　顺。军三：　万安　昌化　朱崖。县六十。
    户，主一十六万三千四百一十八，客七万八千六百九十一。
    口，主五十八万四千六百四十一，客四十七万九百四十六。
    丁，主二十七万三千六百七十四，客四十一万九千三百一十六。
    哲宗元六年，天下主客户一千八百六十五万五千九十三，口四千一百四十九万二千三百一十一。
    元符二年，天下主客户一千九百七十一万五千五百五十五，口四千三百四十一万一千六百六。
    徽宗崇宁元年，天下主客户共升户三十万三千四百九十五，口四十万九千一百六十三，增入元符元数，计户二千合一万九千五十，口四千三百八十二万七百六十九。
    政和三年，详定《九域图志》蔡攸、何志同言：“本所取会天下户口数类多不实，且以河北二州言之：德州主客户五万二千五百九十九，而口才六万九千三百八十五；霸州主客户二万二千四百七十七，而口才三万四千七百一十六。通二州之数，率三户四口，则户版刻隐，不待校而知之。乞诏有司申严法令，务在核实。”从之。八月，淮南转运副使徐闳中言：“《九域志》，在元丰主客户共一千六百馀万，大观初已二千九十一万，乞诏诸路应奏户口，岁终再令提刑、提举司参考同保。”从之。
    六年，户部言：“淮南转运司申：《政和格》知、通、令、佐任内增收漏户一千至二千户常格，一县户口多者止及三万，脱漏难及千户，少得应赏之人，繇此不尽心推括。看详令、佐任内增收漏户八百户，升半年名次；一千五百户，免试；三千户，减磨勘一年，七千户，减二年；一万二千户，减三年。知、通随所管县通理，比令、佐加倍。”从之。
    按：以史传考之，则古今户口之盛，无如崇宁、大观之。然观当时诸人所言，则版籍殊欠核实所纪似难凭，览者详之。
    高宗绍兴三十年，天下主客户一千一百三十七万五千七百三十三，口一千九百二十二万九千八。
    绍兴五年，诏：“诸路经残破州县，亲民官到任，据见存户口实数批上印历，满任日亦如之，以考殿最。”
    八年，尚书刘大中奏：“自中原陷没，东南之民死於兵火、疫疠、水旱以至为兵、为缁黄及去为盗贼，馀民之存者十无二三，奸臣虐用其民，诛求过数，丁盐绸绢最为疾苦。愚民宁杀子而不愿输，生女者又多不举，民何以至是哉？乞守令满日以生齿增减为殿最。”
    又诏：“应州县乡村五等、坊郭七等以下户，及无等第贫乏之家，生男女不能养赡者，於常平钱内人支四贯文省，仍委守令劝谕父老，晓譬祸福。若奉行如法，所活数多，监司保明推赏。”
    孝宗乾道二年，诸路主客户一千二百三十三万五千四百五十，口二千五百三十七万八千六百八十四。
    淳熙八年，臣僚言：“饥馑之时，遗弃小儿为人收养者，於法不在取认之限，听养子之家申官附籍，依亲子孙法。昨叶梦得守颍昌，岁大饥，仍为空名券，坐上件法印版付里胥，凡有收养者给其券，所全活甚众。乞下州县镂版，谕民通知。”
    又诏，申严建、剑、汀、邵四州不举子之禁。
    光宗绍熙四年，诸路主客户一千二百三十万二千八百七十三，口二千七百八十四万五千八十五。
    宁宗嘉定十六年，诸路主客户一千二百六十七万八百一，口二千八百三十二万八十五。
    两浙路户二百二十二万三百二十一，口四百二万九千九百八十九。
    江南东路户一百四万六千二百七十二，口二百四十万二千三十八。
    江南西路户二百二十六万七千九百八十三，口四百九十五万八千二百九十一。
    淮南东路户一十二万七千三百六十九，口四十万四千二百六十一。
    淮南西路户二十一万八千二百五十，口七十七万九千六百一十二。
    广南东路户四十四万五千九百六，口七十七万五千六百二十八。
    广南西路户五十二万八千二百二十，口一百三十二万一千二百七。
    荆湖南路户一百二十五万一千二百二，口二百八十八万一千五百六。
    荆湖北路户三十六万九千八百二十，口九十万八千九百三十四。
    福建路户一百五十九万九千二百一十四，口三百二十三万五百七十八。
    京西路户六千二百五十二，口一万七千二百二十一。
    成都府路户一百一十三万九千七百九十，口三百一十七万一千三。
    利州路户四十万一千一百七十四，口一百一万六千一百一十一。
    潼川府路户八十四万一千一百二十九，口二百一十四万三千七百二十八。
    夔州路户二十万七千九百九十九，口二十七万九千九百八十九。
    右《国朝会要》所载户口，南渡前无各路数目，故以《中书备对》所书元封各路数编入，而南渡後莫盛於宁宗嘉定之时，故备书之。
    身丁钱者，东南、淮、浙、湖、广等路皆有之。自马氏据湖南始取永、道、郴、州、桂阳军、茶陵县民丁钱、绢、米、麦，嘉四年，诏无业者与除放，有业者减半。然道州丁米每岁犹为二千石，人甚苦之。绍兴五年，守臣赵坦请以二分敷於田亩，一分敷於民丁。诏下其议，漕司言：“如此，则贫民每丁当输二斗有奇，乞尽敷於田亩。”言者以为太重，请损其一分。诏漕司相度（四月甲辰）。六年，枢密院检详王迪又请两路丁钱随田税带纳（八月己亥），不果行。十四年，知永州罗长源言於朝，遂尽放湖南诸郡丁钱（十月庚子），然上供椿数则如故。後十馀年，杨良佐邦弼为漕，乃奏除之。江东诸郡丁口盐钱，李氏有国日所制也。盖以泰州及静海军（今通州）盐货计口散，收钱入官。其後失淮南，而盐不可得，既又令折绵绢输之，民益以为病。明道二年，范文正公为江淮安抚，乞会一路主户，以见在盐价，於春时给盐食用，随夏税送纳价钱。奏可。其後谓之蚕盐者，此也。两浙身丁钱者，始未行钞法以前，岁计丁口，官散蚕盐，每丁给盐一斗，输钱百六十有六，谓之丁盐钱。皇中，许氏以纟由绢依时直折纳，谓之丁绢。自钞法既行之後，盐尽通商，而民无所给，每丁仍增钱为三百六十，谓之丁身钱。大观中，始令三丁纳绢一匹，当时绢贱，未有倍费，其後物价益贵。乃令每丁输绢一丈、绵一两，皆取於五等下户，民甚病之。建炎三年，诏以一半折绢，一半纳见钱（十一月丁未），於是岁为绢二十四万匹、绵百万两、钱二十万缗。绍兴初，又用严守颜为言，曾得解人免丁钱（三年四月甲午）。二十五年，上念浙民之困，免丁绢钱绵一年，以内府钱帛偿户部（八月己丑）。乾道元年，孝宗以两浙岁涝，又免灾伤郡邑身丁钱十三万七千缗、绢十六万三千匹，皆有奇（二月癸卯）。惟临安以驻跸所在，每三年一下诏除之，岁满复然。至开禧元年十二月御笔，浙路身丁钱自今永与除免，恩施浸博矣。先是，绍兴末，吕公雅广问为浙漕，以湖州丁绢多所隐漏，乃给申帖付民户，俾自排丁名，得四十万丁，每丁为钱千四百、绢八尺有奇（三十一年四月丁亥）。明年，守臣陈之茂因请折绢，以五千为匹，仍止岁额为定，不以添丁而增赋。诏皆可之（正月丁巳）。自是湖州以五丁科一匹矣。未几，又曾以七丁为一匹。乾道八年，余处恭为乌程令，请於朝，乞以七丁科一匹。曾钦道秉政，奏行之。自是为例。两淮丁钱者，不知所从始。乾道末，诏民户一丁充民兵者，本名丁钱勿输（七年八月丙辰）。二广丁钱，亦不知其所始。广西郡县贫薄，凡民父祖年六十以上而身丁未成者，亦行科纳，谓之挂丁钱。绍熙初，诏令本路监司约束（二年郊赦申明）。大抵丁钱多伪国所创，余尝谓唐之庸钱，杨炎已均入二税，而後世差役复不免焉，是力役之征亦取其二也。本朝王安石令民输钱以免役，而绍兴以後，所谓耆户长、保正雇钱复不给焉，是取其三也。合丁钱而论之，力役之征，盖取其四矣。而一有边事，则免夫之令又不得免焉，是取其五也。孟子曰：“有布缕之征，有粟之征，有力役之征。用其一，缓其二，用其二则民有殍，用其三而父子离。”今布缕之征，有折税，有和、预买，川路有激赏，而东南有丁绢，是布缕之征三也。粟之征，有税米，有义仓，有和籴（川路谓之劝籴），而斗面加耗之输不与，是粟之征亦三也。通力役之征而论之，盖用其十矣，民安得不困乎？余恶夫世之俗吏，不知财赋本末源流，故以趣办为能，而拨其本也。故详录其事，以待上问而出焉（闽、浙、湖、广丁钱，在国初岁为四十五万缗，大中祥符四年七月尝除之，後又复）。
    西汉户口至盛之时，率以十户为四十八口有奇，东汉户口率以十户为五十二口，可准周之下农夫。唐人户口至盛之时，率以十户为五十八口有奇，可准周之中次。自本朝元丰至绍兴户口，率以十户为二十一口，以一家止於两口，则无是理，盖诡名子户漏口者众也。然今浙中户口，率以十户为十五口有奇，蜀中户口，率以十户为二十口弱，蜀人生齿非盛於东南，意者蜀中无丁赋，於漏口少尔。昔陆宣公称租庸调之法曰：“不校阅而众寡可知，是故一丁授田，决不可令输二丁之赋，非若两税，乡司能开阖走弄於其也。自井田什一之後，其惟租庸调之法乎！”
    右二段系《建炎以来朝野杂记》所载宋朝丁钱本末，及历代户口详略之概，其考订精核故书之。
