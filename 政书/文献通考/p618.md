<!-- { "loadSidebar": true } -->
    钟　《世本》云，黄帝工人垂所造（《山海经》云：“炎帝之孙鼓延始为钟。”又《礼记》云：“垂之和钟。”郑元云：“垂，尧时钟工”未知孰是）。《吕氏春秋》曰：“黄帝命伶伦铸十二钟，和五音。”《传》曰：“黄帝命伶伦与营援作十二钟。”《考工记》：“六分其金，而锡居一，谓之钟鼎之齐。”凫氏为钟，两栾谓之铣（铣，钟口两角）。铣谓之于，于上谓之鼓，鼓上谓之钲，钲上谓之舞（此四名者，钟体也。郑众云：“于，钟唇之上祛也，鼓所击处。”），舞上谓之甬，甬上谓之衡（此二名者，钟柄也。甬音勇）。钟悬谓之旋，旋虫谓之（旋属钟柄，所以悬之也。郑众云：“旋虫者，旋以虫为饰也。”郑元谓今时旋有蹲熊、盘龙、辟邪），钟带谓之篆，篆谓之枚，枚谓之景（带所以介其名也。介在于、鼓、钲、舞、甬衡之，凡四。郑众云：“枚，钟穴乳也。”郑元云：“今时钟乳狭鼓与舞，每处有九，四面三十六。”）。于上之靡谓之隧（靡，所击之处靡弊也。隧在鼓中，而生光，有似夫隧。靡音靡，又莫贺反。音乌华反），十分其铣，去二以为钲。以其钲为之铣，去二分以为之鼓。以其鼓为之舞修，去二分以为舞广（此言钲之径，居铣径之八，分而铣与钲之径相应。鼓又居铣径之六，与舞修相应。舞修，舞径也。舞上下促，以横为修，从为广，舞广四分今亦去径之二分，以为之，则舞之方，常居铣之四也。舞方四，则鼓六亦其方也。鼓六、钲六、舞四，此钟口十者，其长十六也。钟之大数，以律为度，广长与圜径假设之耳。其铣之形则各随钟之制，为长短大小也。凡言者，亦为从篆以分之，钲亦当六，今时钟或无钲）。以其钲之长为之甬长（并衡数也）。以其甬长为之围，参分其围，去一以为衡围（衡居甬上，又小）。参分其甬长，二在上，一在下，以设其旋（今衡居一分，则参分旋，亦二在上，一在下，以旋半当甬之中央，是其正）。钟巳厚则石（太厚则声不发），已薄则播（太薄则声散），侈则柞（侧柏反），则郁（声不舒扬），长甬则振（钟掉则声不正。掉，音徒吊反），是故大钟十分其鼓，以其一为之厚，小钟十分其钲，以其一为之厚（言若此则不石不播。鼓钲之，同方六，而今宜异。又十分之一犹太厚，皆非也。若言鼓外钲外则近之。鼓外二，钲外一）。钟大而短，则其声疾而短闻（浅则躁，躁则易竭也。闻音问，下同）。钟小而长，则其声舒而远闻（深则安，安难息）。为隧，六分其厚，以其一为之深而圜之（厚，钟厚也。深，谓之也，其圜）。”　《国语》：“周景王将铸无射而为之大林（作无射之钟，为大林以覆之，其律中林锺也。或云：铸无射以锺之数益之也）。单穆公曰：“不可。夫钟不过以动声（动声，谓台乐以金奏，而八音从之也），若无射有林，耳弗及矣（若无射复有大林以覆之，无射，阳声之细者也；林锺，阴声之大者也。细抑大陵，故耳不能听及也）。夫钟声以为耳也，耳所不及，非钟声也（非法钟之声也）。犹目所不见，不可以为目也（若目之精明，所不能见，亦不可施以目也。耳目所不能及而强之，则有眩惑之失，以生疾也）。夫目之察度也，不过步、武、尺、寸之（六尺为步，贾云：“半步为武。”）；其察色也，不过墨、丈、寻、常之（五尺为墨，倍墨为丈；八尺为寻，倍寻为常。）。耳之察和也，在清浊之（清浊，律中之变。黄锺为宫则浊，大吕为角则清也）；其察清浊也，不过一人所胜（胜，举也）。是故先王之制钟也，大不出钧，重不过石（钧，所谓钧音之法也，以木长六尺者强系之为钧法。百二十斤为石）。律、度、量、衡於是乎生（律五声阴阳之法也。度，丈尺也。量，斗斛也。衡有斤两之数，生於黄锺。黄锺之管容黍千二百粒。粒百为铢，是为一龠。龠二为合，合重一两。故曰律、度、量、衡於是乎生也），小大器用於是乎出（出於钟也。《易》曰：“制器者尚其象。”小谓锱铢分寸，大谓斤两丈尺）。故圣人慎之。今王作钟也，听之弗及（耳不及知其清浊也），比之不度（不度，不中钧石之数也），钟声不可以知和（耳不能听，故不可以知和也），制度不可以出节（节，谓法度量衡之节也），无益於乐，而鲜民财，将焉用之？夫乐不过以听耳，而美不过以观目。若听乐而震，观美而眩，患莫甚焉。‘问於伶州鸠，对曰：’臣闻之，琴瑟尚宫（轻者从大，重者从细，故琴瑟尚宫），钟尚羽（钟声大，故尚羽），石尚角（石、磬也，轻於钟，故尚角。角，清浊之中也），匏竹利制（匏，笙也。竹，箫管也。利制，以声音调利为制。大所尚也）。大不逾宫，细不过羽。夫宫，音之主也。第以及羽（宫声大，故为主。第，次第也），圣人保乐以爱财，财以备器，乐以殖财（保，安也，备，具也。殖，长也。古者以乐省风土而纪农事，故曰乐以殖财），故乐器重者从细（重，谓金石也。从细，尚细声也。谓钟尚羽，石尚角也），轻者从大（轻，瓦丝也。从大，谓尚重音也）。是以金尚羽，石尚角，瓦丝尚宫，匏竹尚议（议，从其调利也），革木一声（革，鼓鼙也。木、也。一声，无清浊之变也）。夫政象乐。乐从和，和从平（和，八音克谐也。平细大不逾也。故可以平民。乐和则谐，政和则平也）。声以和乐，律以平声。声，五声也（以成八音而调乐也。其，黄锺为宫，林锺为徵，太蔟为商，南吕为羽，姑洗为角，所以平五声也），金石以动之（钟磬所以动五声也），丝竹以行之（管弦所行之也），诗以道之（道己志也。《书》曰：“诗言志。”），歌以咏之（咏诗也。《书》曰：“声依永。”），匏以宣之（宣，发扬也），瓦以赞之（赞，助也），革木以节之，物得其常曰乐极（物，事也。极，中也），极之所集曰声（集，会也，言中和之所会集曰五声也），声应相保曰和（保，安也），细大不逾曰平（细大之声不相逾越曰平。今无射有大林，是不平也），如是而铸之金（铸金以为钟也），磨之石（磨石以为磬也），系之以丝木（系之以丝木以为琴瑟也），越之匏竹（越匏竹以为笙管也。越，谓为孔也。《乐记》曰：“朱弦而疏越。”），节之鼓（节其长短大小也）而行之，以遂八风（遂，顺也。传曰所以节八音而行八风也。正西曰兑，为金，为阊阖风；西北曰乾，为石，为不周；正北为坎，为革，为广莫；东北曰艮，为匏，为条风；正东曰震，为竹，为明庶；东南曰巽，为木、为清明；正南曰离，为丝，为景风；西南曰坤，为瓦，为凉风）。於是乎气无滞阴，亦无散阳（滞，积也。积阴而发，则忧有霜雪。散阳，阳不藏，冬无冰、李梅实之类也）。阴阳序次，风雨时至，嘉生繁祉，人民和利，物备而乐成，上下不罢（音皮，劳也），故曰乐正。今细过其主妨於正（细，谓无射也。主、正也。言无射有大林，是作细而大过其律，妨於正声也），用物过度妨於财（过度，用金多也），正害财匮妨於乐（乐从和。今正害财匮，故妨於乐也），细抑大陵，不容於耳，非和也（细，无射也。大，大林也，言大声陵之，细声抑而不闻。不容於耳，不能容别也）；听声越远，非平也；妨正匮财，声不和平，非宗官之所司也（越，迂也，言无射之声为大林所陵，听之微细迂远也。宗官，宗伯也，乐官属焉）。夫有和平之声，则有蕃殖之财（乐以殖财也），於是乎道之以中德，咏之以中音（中德，中庸之德舞也。中音，中和之音也），德音不愆，以合神人（合神人，谓祭祀享宴也），神是以宁，民是以听。若夫匮财用，罢民力，以逞淫心，听之不和，比之不度，无益於教，而离民怒神，非臣之所闻也。‘王不听，伶州鸠曰：“王其以心疾死乎！夫乐，天子之职也。夫音，乐之舆也（乐因音而行也），而钟，音之器也（音由器以发）。天子省风以作乐，器以锺之（锺，聚也），舆以行之（乐须音而行）。小者不窕（他刀反。窕，不满也），大者不扌瓠（音户。扌瓠，谓横大不入也）。窕则不感（不完备人心也），扌瓠则不容（心不堪容也）。心是以感，感实生疾。今钟扌瓠矣，王心不堪，其能久乎！’”
    陈氏《礼书》曰：“《典同》‘凡为乐器，以十有二律为之度数。’单穆公曰：‘先王之制钟也，大不出钧，重不过石，律、度、量、衡於是乎生。’则乐器待律然後制，而律度又待钟然後生。故有十二辰之钟，以应十二月之律。十二辰之钟，大钟也。大钟特县，《诗》、《书》、《尔雅》所谓镛是也。非十二辰之钟则编焉，《周礼》所谓编钟是也。钟体之别五：铣、于、鼓、钲、舞是也。钟柄之别二：甬、衡是也。衡上有旋，旋饰有虫。介於于、鼓、舞之有带，布於带有枚。先儒曰：‘铣，金之泽者。’又曰：‘铣，小凿也。’钟栾亦谓之铣，其以类凿然也。于，则铣之曲祛者也。鼓，则于上之待枷者也。钲，则鼓、舞之正中者也。舞，则声之震动於此者也。甬，出舞上者也。衡，横甬上者也。带类篆，故谓之篆。乳有数，故谓之枚。然钟之长短径围，经无明证，其言十分其铣，去二以为钲，以其钲为之铣者，钲体之径居铣之八也。去钲二分以为之鼓者，鼓之径居铣之六也。以其鼓为之舞修，修，舞之径也。舞径亦居铣之六也。去舞径二分以为舞广。广，舞之长也。舞长居铣之四也。舞长四面径亦四，鼓径六，而长亦六。郑氏以为此钟口十，其长十六也。凡乐器以十有二律为之度数，若黄锺之律，九寸十六之，而铣取其十以为度，则铣径五寸有奇。钲，鼓舞之所居者，递去三分，则舞修三寸有奇，舞广二寸有奇。林锺之律六寸十六之，而铣取其十以为度，则铣径三寸有奇，钲、鼓、舞之居者递去二分，则舞修二寸有奇，舞广一寸有奇，馀律之钟亦然。贾公彦曰：律各倍半以为钟，举一端也。大钟十分其鼓，以其一为之厚。小钟十分其钲，以其一为之厚。盖钲体居铣之六，与鼓同。钲又杀矣，与鼓异。此所以各十分之以为厚薄，郑氏曰：鼓、钲之同方六，而今宜异，又十分之一犹太厚，皆非也。若言鼓外、钲外则近之。鼓外二，钲外一。以谓鼓外二，钲外一，而十分之，以其一为厚薄，其说误矣。”
