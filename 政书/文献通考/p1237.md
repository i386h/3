<!-- { "loadSidebar": true } -->
    高句丽，其先出夫馀。王尝得河伯女，因闭於室内，为日所照，引身避之，日影又逐，既而有孕，生一卵，大如五升。夫馀王弃之与犬豕，皆不食；弃於路，牛马避之；弃於野，众鸟以毛茹之。王剖之不能破，遂还其母。母以物裹置暖处，有一男破而出。及长，字之曰朱蒙。其俗言“朱蒙”者，善射也。夫馀人以朱蒙非人所生，请除之，王不听，命之养马。朱蒙私试，知其善恶，骏者减食令瘦，驽者善养令肥。夫馀王以肥者自乘，瘦者给朱蒙。後狩於田，以朱蒙善射，给一矢。朱蒙虽一矢，殪兽甚多。夫馀之臣又谋杀之，其母告朱蒙，朱蒙乃与马达等二人东南走。中道遇大水，欲济无梁。追者甚众，朱蒙告水曰：“我是日子，河伯外孙，今追兵垂及，如何得济？”於是鱼鳖为之成桥，朱蒙得渡。鱼鳖遂解，追骑不得渡。朱蒙遂至普述水，遇见三人，一著麻衣，一著衲衣，一著水藻衣，与朱蒙至纥升骨城，遂居焉。号曰高句丽，因以高为氏。其在夫馀妻怀孕，朱蒙逃後，生子始闾谐。及长，知朱蒙为国王，即与母亡归之。名曰闾达，委之国事。朱蒙死，子如栗代立。如栗死，子莫来代立，乃乃并夫馀。其地在辽东之东千里，南与朝鲜、貊，东与沃沮，北与夫馀接。地方二千里，多大山深谷，人随而为居。少田业，故其俗节於饮食。而好修宫室。言语法则与夫馀同，盖其别种也。跪拜曳一脚，行步皆走。凡有五族，有消奴部，绝奴部，顺奴部，灌奴部，桂娄部（案今高丽五部：一曰内部，一名黄部，即桂娄部也；二曰北部，一名後部，即绝奴部也；三曰东部，一名左部，即顺奴部也；四曰南部，一名前部，即灌奴部也；五曰西部，一名右部，即消奴部也）。本消奴部为王，稍微弱，後桂娄部代之。其置官，有相加、对卢、沛者、古邹大加（古邹大加，高丽掌宾客之官，如鸿胪也）、主簿、优台、使者、皂衣先人。汉武帝灭朝鲜，以高句丽为县，使属元菟，赐鼓吹伎人。其俗淫，皆洁净自，暮夜辄男女群聚为倡乐。好祠鬼神、社稷、灵星（龙星左角曰天田，则农祥也。辰见祠以牛，号曰灵星），以十月祭天，大会，名曰“赛盟”。其国东有大穴，号隧神，亦以十月迎而祭之。其公会衣服皆锦绣，金银以自饰。大加、主簿皆著帻，如冠帻而无後；其小加著折风，形如弁。无牢狱，有罪，诸加主议便杀之，没入妻子为奴婢。其婚嫁皆就妇家，生子长大，然後将还。便稍营送终之具。金银财币尽於厚葬，积石为封，亦种松柏。其人性凶急，有气力，习战斗，好寇钞，沃沮、东皆属焉。自武帝、昭帝赐其人以衣帻、朝服、鼓吹，常从元菟郡受之。後稍骄，不复诣郡，但於东界筑小城受之，名此城以为帻沟娄。“沟娄”者，高丽名城也。王莽初发句丽兵伐匈奴，其人不欲行，迫遣之，皆亡出为寇盗。莽令严尤诱高丽侯入塞斩之，更名高句丽王为下句丽侯。於是貊人寇边愈甚。光武建武八年，遣使朝贡，诏复其王号。二十三年冬，句丽蚕支大加戴升等万馀口诣乐浪内属。二十五年，寇右北平、渔阳、上谷、太原，而辽东太守祭彤以恩信招之，皆复款塞。後句丽王宫生而开目能视，国人怀之，及长壮勇，数犯边境。和帝时，寇辽东，太守耿夔击破之。安帝永初五年，宫遣使贡献，求属元菟。元初五年，复与貊寇元菟。建光元年，幽州刺史冯焕等，将兵出塞击之，捕斩渠帅，获兵马财物。宫诈降，而潜遣人攻元菟、辽东，焚城郭，杀军民。发兵救之，而貊人已去。夏，复与辽东、鲜卑八千馀人攻辽队（辽东县名），杀略吏人。秋，宫遂与马韩、貊数千骑围元菟。夫馀王遣子将三万，与州郡并力破之。是岁宫死，子遂成立。元菟太守姚光先上言欲因其丧发兵击之，议者皆以可许之。尚书陈忠曰：“宫前桀黠，先不能讨，死而击之，非义也。宜遣吊问，因责让前罪，赦不加诛，取其後善。”安帝从之。明年，遂成还汉生口，诣元菟降。诏曰：“遂成等桀逆无状，当斩断菹醢，以示百姓，幸会赦令，乞罪请降。鲜卑、貊连年寇钞，驱掠小民，动以千计，而裁送数十百人，非向化之心也。自今以後，不与县官战斗而自以亲附送生口者，皆与赎直，缣人四十匹，小口半之。”遂成死，子伯固立。其後貊率服，东垂少事。顺帝阳嘉元年，置元菟郡屯田六部。质、桓之，复犯辽东、西安平，杀带方令（西安平、带方，县，并属辽东郡），掠得乐浪太守妻子。建宁二年，元菟太守耿临讨之，斩首数百级，伯固降服，乞属元菟云。其後，王伯固死，有二子，长曰拔奇，小曰伊夷摸。拔奇不肖，国人共立伊夷摸为王。自伯固时，数寇辽东，又受亡胡五百馀家。献帝建安中，拔奇怨为兄不得立，与消奴加各将下户三万馀口诣公孙康降，还住沸流水。降胡亦叛伊夷摸，伊夷摸更作新国，都於九都山下。拔奇遂往辽东，有子留句丽国，古雏交位居是也。伊夷摸死，子位宫立。以曾祖名宫，生能开目视，及长大，果凶虐。今王生亦能视，句丽呼相似为“位”，似其祖，故名之为位宫。宫有勇力，便鞍马。魏齐王正始三年，位宫寇西安平。五年，幽州刺史毋邱俭将万人出元菟讨之，战於沸流。位宫败走，俭追至岘，悬车束马登尤都山，屠其所都，斩首万馀级。六年，毋邱俭复讨之，位宫轻将诸加奔沃沮。俭使王颀追之，过沃沮千馀里，到肃慎南界，刻石纪功。又刊丸都山、铭不耐城而还。至位宫五叶孙钊，晋康帝建元初，慕容率兵伐之，大败。单马奔走，乘胜追至丸都，焚其宫室，掠男女五万馀口以归。钊後为百济所杀。其後，慕容宝以句丽王安为平州牧，封辽东、带方二国王，安始置长史、司马、参军官。後略有辽东郡。至孙高琏，东晋安帝义熙中，遣长史高翼献赭白马，以琏为营州诸军事、高丽王、乐浪郡公。宋武践祚，复加琏官。少帝时，琏遣使贡方物。文帝元嘉中，冯弘为魏所攻败，乐奔高丽，表求迎接。文帝遣使迎之，并令高丽资送。琏不欲弘南，袭杀弘。其後每岁遣使。十六年，文帝侵魏。诏琏送马，献八百匹。魏太武时，琏遣贡使相寻，岁致黄金二百斤、白银四百斤。孝文时，琏贡献倍前，其报赐亦稍加。琏死，百馀岁，子立。死，子安立。安死，子延立。延死，子成立。成死，子阳立。自东晋、宋至於齐、梁、後魏、後周，其主皆受南、北两朝封爵，分遣贡使。初，後魏时，置诸国使邸，齐使第一，高丽次之。其国东至新罗，西渡辽，二千里；南接百济，北邻，一千馀里。自东晋以後，其王所居平壤城（即汉乐浪郡王俭城。自为慕容来伐，後徙国内城，移都此城），亦曰长安城。其地後汉时方二千里。至魏南北渐徙，才千馀里。至隋渐大，东西六千里。长安城东六里，随山屈曲，南临氵贝水。城内唯积仓储器备，寇贼至日，方入固守。王别为宅於其侧，不常居之。其外复有国内城及汉城，亦别都也，其国中呼为“三京”。复有辽东元菟数十城，皆置官司以统摄。与新罗每相侵夺，战争不息。官有大对卢、太大兄、大兄、小兄、竟侯奢、乌拙、太大使者、大使者、小使者、褥奢、翳属、仙人，凡十二等，分掌内外事。其大对卢则以强弱相陵夺而自为之，不由王署置。复有内评、五事萨。人皆头著折风，形如弁，士人加插二鸟羽。贵者，其冠曰苏骨，多用紫罗为之，饰以金银。服大袖衫，大口，素皮带，黄革履。妇人裙襦加。书有《五经》、《三史》、《三国志》、《晋阳》秋。兵器与中国略同。及春秋校猎，王自临之。税，布五匹、五石；游人则三年一税，十人共细布一匹。租，户一石，次七斗，下五斗。其刑法，叛及谋逆者，缚之柱，而斩之，籍没其家；盗则偿十倍，若贫不能偿者，以及公私债负，皆听评其子女为奴婢以偿之。用刑既峻，罕有犯者。乐有五弦、琴、筝、筚篥、横吹、箫、鼓之属，吹芦以和曲。每年初，聚戏沮水上，王乘腰舆，列羽仪观之。事毕，王以衣入水，分为左右二部，以水石相溅掷，喧呼驰逐，再三而止。俗洁净自喜，尚容止，以趋走为敬。拜则曳一脚，立多反拱，行必插手。性多诡伏，言辞鄙秽，不简亲疏。父子同川而浴，共室而寝。好歌舞，常以十月祭天，其公会衣服，皆绵绣金银以为饰。好蹲踞，食用俎几。出三尺马，云本朱蒙所乘马种，即果下也。风俗尚淫，不以为愧，俗多游女，夫无常人，夜则男女群聚为戏，无有贵贱之节。有婚嫁，取男女相悦即为之。男家送猪酒而已，无有财聘之礼；或有受财者，人共耻之，以为卖婢。死者，殡在屋内，经三年，择吉日而葬。居父母及夫丧，服皆三年，兄弟三月。初终哭泣，葬则鼓舞以送之。埋讫，取死者生时服玩车马置墓前，会葬者争取而去。信佛法，敬鬼神，多淫祠。有神庙二所：一曰夫馀神，刻木作妇人像；一曰高登神，云是其始祖夫馀神之子。并置官司，遣人守护，盖河伯女、朱蒙云。及隋平陈後，汤大惧，陈兵积，为守拒之策。开皇十七年，上赐玺书，责以每遣使人，岁常朝贡，虽称蕃附，诚节未尽。驱逼，禁固契丹。昔年潜行货利，招动群小，私将弩手，巡窜下国，岂非意欲不臧，故为窃盗？坐使空馆，严加防守；又数遣马骑，杀害边人，恒自猜疑，密觇消息。殷勤晓示，许其自新。汤得书皇恐，将表陈谢，会病卒。子元嗣。文帝使拜元为上开府、仪同三司，袭爵辽东公，赐服一袭。元奉表谢恩，并贺祥瑞，因请封王。文帝优册为王。明年，率万馀骑寇辽西，营州总管韦世冲击走之。帝大怒，命汉王谅为元帅，总水陆军讨之，下诏黜其爵位。时饣鬼运不继，六军乏食，师出临渝关，复遇疾疫，王师不振。及次辽水，元惶惧遣使谢罪，上表称“辽东粪土臣元”云云。上乃罢兵，待之如初，元亦岁遣朝贡。炀帝嗣位，天下全盛，高昌王、突厥启民可汗并亲诣阙贡献，於是徵元入朝。元惧，藩礼颇阙。大业七年，帝亲征高丽，车驾度辽水，止营於辽东地，分道出师，各顿兵於其城下。高丽出战多不利，皆婴城固守。帝命诸军攻之，又敕诸将，高丽若降，即宜抚纳，不得纵兵入城。城将陷，贼辄言请降，诸将奉指，不敢赴机。先驰奏，比报，贼守御亦备，复出拒战。如此者三，帝不悟。由是食尽师老，转输不继，诸军多败绩，乃班师。是行也，唯於辽水西拔贼武属逻，置辽东郡及通定镇而还。元年，帝复亲征，敕诸军以便宜从事。诸将分道攻城，贼势日蹙。会杨元感作乱，六军并还。兵部侍郎斛斯政亡入高丽，高丽具知事实，尽锐来追，殿军多败。十年，又发天下兵，会盗贼蜂起，所在阻绝，军多失期。至辽水，高丽亦困弊，遣使乞降，囚送斛斯政赎罪。帝许之，顿怀远镇受其降，仍以俘囚军实归。至京师，以高丽使亲告太庙，因拘留之。仍徵元入朝，元竟不至。帝更图後举，会天下丧乱，遂不复行。唐武德四年，遣使朝贡。其国建官有九等，其一曰吐ㄏ（昨没反），旧名大对卢，总知国事。次曰太大兄，次郁折，华言主簿。次太大夫使者，次皂衣头大兄。东夷相传，所谓皂衣先人者也。以前五官，掌机密，谋政事，徵发兵马，选授官爵。次大使者，次大兄，次收位使者，次上位使者，次小兄，次诸兄，次过节，次不过节，次先人。又有状古雏加，掌宾客，比鸿胪卿，以大夫使者为之。又有国子博士、太学博士、舍人、通事、典书客，皆以小兄以上为之。又其诸大城置萨，比都督。诸城置处闾近支，比刺史，亦谓之道使。其武官曰大模达，比卫将军，以皂衣头大兄以上为之。次末客，比中郎将，以大兄以上为之。其次领千人以下，各有差等。其国五部，皆贵人之族（详见前）。碣石山在汉乐浪郡遂城县，长城起於此山。今验长城，东截辽水而入高丽，遗犹存（按《尚书》云：“夹右碣石入於河。”古碣石即河赴海处，在今北平郡南二十里，则高丽中为左褐石）。又平壤城东北有鲁阳山，鲁城在其上。西南二十里有苇山，南临氵贝水。其大辽水源出国西南山，南流至安市。小辽水源出辽山，西南流与大梁水合。大梁水在国西出塞外，西南流注小辽水。马訾水一名鸭渌水，水源出东北白山，水色似鸭头，故俗名之。去辽东五百里，经国内城南，又西与一水合，即盐难水也。二水合流，西南至安平城入海。高丽之中，此水最大，波澜清澈，所经津济，皆贮大舡，其国恃此以为天堑。水阔三百步，在平壤城西北四百八十里。辽水东南四百八十里（汉乐浪、元菟郡之地，自後汉至魏，为公孙氏所据。至渊灭，西晋永嘉以後，复陷入高丽。其不耐、屯有、带方、安市、平郭、安平、居就、文城皆汉二郡诸县，则朝鲜、貊、沃沮之地）。又遣使请道教。诏沈叔安将天尊像并道士至其国，讲《五千文》，开释元宗。自是始崇重之，化行於国，有逾释典。其後，东部大人盖苏文弑其主高武（其王元在位十八年，武元异母弟），立其侄藏为王。自为莫离支，此官总选、兵，犹吏部、兵部尚书。於是号令远近，遂专国命。苏文须甚伟，形体魁杰，衣服冠履，皆饰以金采。身佩五刀，常挑臂高步，意气豪逸，左右莫敢仰视。常令武官贵人俯伏於地，登背上下马。七年二月，遣使内附受正朔，请颁历，许之。八年三月，高祖谓侍臣曰：“高丽称臣於隋，终拒炀帝，此亦何臣之有！朕敬於万物，不欲骄贵，但据土地，务共安人，何必令其称臣，以自尊大。”裴矩、温彦博进曰：“辽东之地，周为太师之国，汉家之元菟郡耳！魏、晋以前，近在提封之内，不可许以不臣。若以高丽抗礼，四夷必当轻汉，且华之与夷，犹太阳之与列星，理无降尊。”乃止。贞观十八年二月，太宗谓侍臣曰：“高丽莫离支贼杀其主，尽诛大臣。夫出师吊伐，须有其名。因其杀君虐下，取之甚易。”谏议大夫褚遂良进曰：“兵若渡辽，事须克捷。万一不获，无以威示远方，必更发怒，再动兵众。安危难测。”太宗然之。兵部尚书李曰：“近者薛延陀犯边，必欲追击。但为魏徵苦谏，遂止。向若讨延陀，无一人生还，可五十年边境无事。”十一月，以张亮为平壤道行军大总管，自莱州泛海趋平壤；李为辽东道行军大总管，趣辽东；两军合势。三十日，征辽东之兵集於幽州。十九年，太宗亲征渡辽。四月，李攻拔盍牟城，获生口二万，以其城置盍州。又攻辽东城，拔之，以其城为辽州。六月，攻拔白岩城，以其城为岩州。遂引军次安市城，进兵以攻之。会高丽北部萨高延寿、南部高惠真率之众十五万来援，於安市城东南八里依山为阵。上令所司张受降幕於朝堂之侧，夜召文武，躬自指麾。是夜，有流星坠贼营中。明日及战，大破之。延寿、惠真率三万六千八百人来降。上以酋首三千五百人授以戎秩，迁之内地，馀三万人悉还平壤，三千人并坑之。获马五万匹，牛五万头，甲一万领。因名所幸山为驻跸山，命许敬宗为文勒石以纪其迹。遂移军於安市城南，久不克。九月，遂班师。先遣辽、盍二州户口渡辽，乃召兵马历於城下而旋。城主升城拜辞，太宗嘉其坚守，赐缣百匹，以励事君者。二十一年，李复大破高丽於南苏。班师，至颇利城，渡白狼、黄岩二水，皆由膝以下。怪二水狭浅，问契丹辽源所在。云此二水更行数里，合而南流，即称辽水，更无辽源可得也。旋师之後，更议再行。二十二年，司空房元龄上表切谏，乃止。帝崩，藏遣使者奉慰。高宗永徽五年，藏以兵攻契丹，为所败。六年，新罗诉高丽、夺二十六城。诏营州都督程名振等率师讨之。至新城败其师，火外郛及墟落，引还。显庆三年，复遣名振率薛仁贵攻之，未能克。後二年，天子已平百济，乃命大将军契何力、苏定方、刘伯英率诸将出氵贝江、辽东、平壤道讨之。龙朔元年，大募兵，帝欲自行。蔚州刺史李君球言：“高丽小鬼，何至倾中国事之？有如既灭，必发兵以守，少发则威不振，多发则人不安。是天下疲於转输。臣谓征而灭之，不如勿灭。”帝乃止不行。八月，定方破虏兵於氵贝江，夺马邑山，遂围平壤，明年，庞孝泰以岭南兵壁蛇水。盖苏文攻之，举军没。定方解而归。乾封元年，藏遣子男福从天子封泰山，还而盖苏文死，子男生代为莫离支，与弟男建、男产相怨。男生据国内城，遣子献诚入朝求救，盖苏文弟净土亦请割地降。乃诏契何力为辽东道安抚大使，庞同善、高侃为行军总管，薛仁贵、李谨行殿而行。九月，同善破高丽兵，男生率众相会。诏以李为辽东道行军大总管兼安抚大使，与契何力、庞同善并力。诏独孤卿由鸭渌道，郭待封积利道，刘仁愿毕列道，金待问海谷道，并为行军总管，受节度，转燕、赵食辽东。明年正月，引道次新城，合诸将谋曰：“新城，贼西鄙，不先图，馀城未易下。”遂壁西南山临城。城人缚戍酋出降，进拔城十有六。郭待封以舟师济海趋平壤。三年二月，率仁贵拔夫馀城，他城三十皆纳款。同善、侃守新城，男建遣兵袭之，仁贵救，临战全山，不胜。高丽鼓而进，锐甚。仁贵横击，大破之，斩首五万级，拔南苏、木氏、苍岩三城，引兵略地，与会。侍御史贾言志计事还，帝问军中云何，对曰：“必克。昔先帝问罪，所以不得志者，虏未有衅也。今男生兄弟阋狠，为我向道，虏之情伪，我尽知之。且《高丽秘记》曰：‘不及九百年，当有八十大将灭。’高氏自汉有国，今九百年，年八十矣。虏仍荐饥，人相掠卖，地震裂，狼狐入城，穴於门，人心危骇，是行不再举矣。”男建以兵五万袭夫馀，破之萨贺水上，斩首五千级，俘口三万，器械牛马称之。进拔大行城。契何力会军於鸭渌，拔辱夷城，悉师围平壤。九月，藏遣男产率首领百人树素幡降，且请入朝，以礼见。而男建犹固守，出战数北，大将浮屠信诚遣谍约内应。五日，阖启，兵讠而入，火其门，男建窘急，自刺不殊。执藏、男建等，收凡五部百七十六城，户六十九万。诏便道献俘昭陵，凯而还。十二月，帝坐含元殿，引见等，数俘於庭。以藏素胁制，赦为司平太常伯，男产司宰少卿；投男建黔州，百济王夫馀隆岭外；授献诚、男生等官，何力、、仁贵各加官有差。剖其地为都督者九，州四十二，县百。复置安东都护府，擢酋豪有功者授都督、刺史、令，与华官参治，仁贵为都护，总兵镇之。总章二年，徙高丽民三万於江淮、山南。太长钳牟岑牟率众反，立藏外孙安舜为王。诏高侃东州道，李谨行燕山道，并为行军总管讨之，遣司平太常伯杨绥纳亡馀。舜杀钳牟岑牟走新罗。侃徙都护府治辽东州，破叛兵於安市，败之泉山，俘新罗援兵二千。李谨行破之发卢河，再战，俘馘万计。於是平壤夷残不能军，相率奔新罗，凡四年乃平。仪凤二年，授藏辽东都督，封朝鲜郡王，还辽东以安馀民，先编侨内州者皆原遣，徙安东都护府於新城。藏与谋反，未及发，召还放邛州，徙其人於河南、陇右，弱{宀娄}者留安东。藏以永淳初死，赠卫尉卿，葬颉利墓左。旧城往往入新罗，遗人散奔突厥、，由是高氏君长皆绝。垂拱中，以藏孙宝元为朝鲜郡王。圣历初，进左鹰扬卫大将军，更封忠诚国王，使统安东旧部，不行。明年，以藏子德武为安东都督，後稍自国。至元和末，遣使者献乐工云。唐末，中原多事，遂自立为君长。後唐同光元年，遣使奉贡，其王姓高氏，名字史失不纪。天成中，复入贡。长兴中，权知国事王建承高氏之位，遣使朝贡，以建为元菟州都督，充大义军使，封高丽国王。晋天福中，来朝贡。开运二年，建死，子武袭位。汉乾末，武死，子昭权知国事。自周广顺初，遣使朝贡，以昭为特进、检校太保、使持节、元菟州都督、大义军使、高丽国王。後加太师。其俗知文字，善读书。庶贱之家各於衢路造大屋，谓之“局堂”，子孙昼夜诵书，习射。又遣使进《别叙孝经》一卷，《越王孝经》一卷，《越王孝经新义》八卷，《皇灵孝经》一卷，《孝经雌图》一卷（《别叙》者，诏孔子所生及弟子从学之事。《新义》者，以“越王”为问目，以释疏文之是非。《皇灵》止说延年辟灾之事，及志符文，乃道书。《雌图》说日之环晕，星之彗孛、灾异之应，谶纬之书，皆不经之说也）。及宋太祖建隆三年，昭遣其广评侍郎李兴等来朝贡。四年，制加食邑，赐功臣号。开宝五年，来贡。昭卒，其子权领国事，遣使奉贡，请朝命，授官封如故。太宗即位，遣使加食邑、功臣号，遣国人金行成入就学於国子监。其後，行成擢进士第归。贡奉不绝。太平兴国七年，卒，其弟治知国事，遣使来贡，且请命。诏授官封。雍熙元年，入贡。三年，出师北伐，以其国与契丹接境，常为虏所侵，遣监察御史韩国华赍诏谕以出兵大攻。先是，契丹攻伐女真国，路由高丽之界，女真意高丽诱导构祸，因贡马来於朝，且言高丽与契丹结好为势援，剽掠其民，不复放还。洎高丽使韩遂龄入贡，太宗因出女真所上告急木契示之，令归白本国，还其俘。治闻之忧惧，及国华至，令人言於国华曰：“前岁冬，女真驰木契来告，称契丹称兵入其封境，恐当道未知，宜预为备。当道与女真虽为邻国，而路途遐远，彼之情伪，素知之矣，贪而多诈，未足信也。其後又遣人来告曰，契丹兵骑已济梅。河当道犹疑不实，未暇营救。俄而契丹集，大击女真，杀获甚众，馀族败散逃遁，契丹尾捕，及於当道西北德昌、德成、威化、光化之境，擒俘而去。时契丹遣骑至德米河北，呼关城戍卒而告曰：‘女真寇我边鄙，率以为常，今复仇巳毕，整兵回矣。’当道虽闻退师，犹忧不测，遂命僚属会议安危之计，乃以女真避兵来奔二千馀众，资给而遣之。女真又劝当道控梅河津要，筑治城垒，以为防遏之备，亦以为然。方令行视兴工，不意女真凶狡变诈，潜师奄至，杀掠吏民，驱虏丁壮，没为奴隶，转徙邻番。以其岁贡中朝，不敢发兵报怨，岂期反相诬构，以惑圣听。当道世禀正朔，殆将五纪，践修职贡，克荷宠灵，敢有二心，交通外国？况契丹介居辽海之外，复有大梅、小梅二河之阻，女真、渤海本无定国，从何径路，以通往复？日月至明，谅垂照鉴。者，女真逃难之众，罔不存恤，亦有授以官秩，尚在本国，其职居高者有物屈尼於等十数人，欲望召赴京阙，与当道入贡之使庭辩其事，则丹石之诚，庶几昭雪。”国华诺之，命发兵西会。治迁延未即奉诏，国华屡督之，得报发兵乃还。十月，遣使朝贡，又遣本国学生崔罕、王彬诣国子监肄业。端拱二年，来贡，复遣僧如可来觐，请释氏《大藏经》，诏给之。四年，诏遣陈靖等使其国，加治检校太师，仍存问军吏耆老。靖等自东牟趣八角海口，得高丽使白恩柔所乘海船及高丽水工，登舟自芝岗岛顺风泛大海，再宿抵瓮津口登陆，行百六十里抵高丽之境，曰海州，又百里至阎州，又四十里至白州，又四十里至其国。治迎使於郊，尽藩臣之礼，延留靖等七十馀日，馈遣甚厚，附表称谢。先时诏赐高丽宾贡进士王彬、崔罕等及第，授以官，遣归本国。治复附表谢，又上言愿赐板本《九经》，用敦儒教，诏从之。五年六月，遣使元郁来乞师，以契丹寇境。朝廷以夷狄相攻，固其常，北鄙甫宁，不可轻动干戈，为国生事，但回诏慰抚，厚赐其使遣还。自是受制於契丹，朝贡中绝。治卒，弟诵立，尝遣兵校徐远来候朝廷德音，远久不至。咸平三年，其臣吏部侍郎赵之遴命牙将朱仁诏至登州侦之，州将以闻，上特召见仁诏。仁诏因自陈国人思慕皇化，为契丹羁制之状，乃赐诵钿函诏一道，令仁诏赍还。六年，诵使户部郎中李宣来谢恩，且言：“晋割燕、蓟以属契丹，遂有路趣元菟，屡来攻伐，求取不已，乞王师屯境上为割制。”诏书优答之。诵卒，弟询权知国事。先是，契丹既袭高丽，遂筑六城曰兴化、曰铁州、曰道州、曰龙州、曰龟州、曰郭州於境上。契丹以为二已，遣使来求六城，询不许。遂举兵，奄至其城下，焚荡宫室，剽劫居人，询徙居罗州以避之。兵退，乃遣使请和於契丹。契丹坚以六城为辞，自是调兵守六城。大中祥符三年，契丹大举伐之，询与女真设奇邀击，杀戮契丹殆尽。询又於鸭渌江东筑城，与来远城相望，跨江为桥，潜兵以固新城。七年，遣使以金线织成龙凤鞍并绣龙凤鞍幞各二副、细马二匹、散马二十匹来贡。使还，赐询诏书七通并衣带、银采、鞍马等。八年，诏登州置馆於海次以待使者。其年，又遣御事民官侍郎郭元来贡。元自言：“本国城无垣墙，府曰开成，管六县，民不下三五千。有州军百馀，置十路转运司统之。每州管县五六，小者亦三四，每县户三四百。国境南北千五百里，东西二千里。军民杂处，隶军者不黥面。方午为市，不用钱，第以布米贸易。民家器皿悉以铜为之。乐有二品：曰唐乐，曰乡乐。三岁一试举人，有进士、诸科、算学，每试百馀人，登第者不过一二十。每正月一日、五月五日祭祖祢。又正月七日，家为王母像戴之。二月望，僧俗然灯如中国上元节。上巳日，以青艾染饼为盘羞之冠。端午，有秋千之戏。士女服尚素。地产龙须席、白︴纸、鼠狼尾笔。”元辞貌恭恪，每受宴赐，必自为谢表，粗有文采，朝廷待之亦厚。九年，辞还，赐询诏书七函，袭衣、金带、器币、鞍马及经史、历日、《圣惠方》等。元又请录《国朝登科记》及所赐御诗以归，从之。天禧元年，遣使贡方物。三年九月，登州言高丽进奉使至秦王水口，遭风覆舟，漂失贡物，诏遣内臣抚之。十一月，其使入见，贡锦衣褥、甲刀、鞍马、药物等，又进中布二千匹，求佛经一藏。诏赐经布，以其覆溺匮乏，别赐衣服、缯采。明州、登州屡言高丽海船有风漂至境上，诏令存问，给度海粮遣还，仍为著例。五年，询遣使来谢恩，且言与契丹修好，又表乞阴阳地理书、《圣惠方》，并赐之。高丽遣其国人金行成、康戬肄业国学，登进士第，因留仕中朝。行成仕至殿中丞、通判安州，戬历官知江阴军、江州，又知峡、越二州，京西转运使，加工部郎中，俱以能称。既死，诏各赐其子补太庙斋郎、太常寺奉礼郎云。天圣八年，询复遣使贡方物，明年辞归。其後绝不通中国者四十三年。询孙徽嗣立，是为文王。熙宁二年，其国礼宾省移牒福建转运使罗极云：“商人黄真、洪万来称，运使奉密旨，令招接通好。当国僻居谷，邈恋天朝，祖祢以来，梯航相继。蕞尔平壤，迩於大辽，附之则为睦邻，疏之则为劲敌。虑边骚之未息，盖陆以靡遑，久困羁縻，难图携贰，故违述职，致有积年。运属垂鸿，礼稽展庆。大朝化覃无外，度豁包荒。谨当遵道，遄赴藁街，但兹千里之传，恐匪重宵之纡眷。今以公状附真、万西还，俟得报音，即备礼朝贡。”徽又自言尝梦至华，作诗纪其事。三年，极以闻，时议者亦谓可结之以谋契丹，帝许焉，命极谕以供拟腆厚之意。徽遂遣其臣金梯等百十八人来，诏待之如夏国使。故时辽人往返皆自登州，七年，遣使言欲远契丹，乞改涂由明州诣阙，从之。郡县供顿无旧准，颇扰民，诏立式颁下，费悉官给。又以其不通华言，恐规利者私与交关，令所在禁止。徽问遗二府甚厚，诏以付市易务售缣帛答之。又表求医药、画塑之工以教国人，诏罗极募愿行者。九年以後，其使来者多，待之浸厚。尝献伶官十馀辈，曰：“夷乐无足观，止欲润色国史尔。”帝以其国尚文，每赐书诏，必选词臣著撰而择其善者，所遣使者，其书状官必召赴中书试以文，乃遣。元丰元年，始遣安焘、陈睦往使，自明州、定海绝洋而东，既至，国人欢呼出迎。徽具袍笏玉带拜受诏，与焘、睦元礼，馆之别宫，标曰顺天馆，言尊顺中国如天云。徽病，乞医药。二年，遣使挟医往诊治。徽遣使致谢，寻献日本所造车，曰：“诸侯不贡车服，故不敢与土贡同进。”前此贡物至，辄下有司估直，偿绢万缣，至是命勿复估，以万缣为定数。六年，徽卒，徽在位三十八年，治尚仁恕，为东夷良主。然犹循其俗，王女不下嫁臣庶，必归之兄弟，宗族贵臣亦然。次子运谏，以为既通上国，宜以礼革故习。不从。讣闻，诏明州修浮屠供一月，遣使慰奠。子顺王勋嗣，百日卒。弟宣王运嗣。运仁贤好文，内行饬备，每贾客市书至，则洁服焚香对之。八年，遣其弟僧统来朝，求问佛法并献经像。哲宗立，遣两使来奉慰致贺，请市刑法文书、《太平御览》、《文苑英华》。诏唯赐《文苑英华》一书，以名马、锦绮、金帛报其礼。运立四年卒，子怀王尧嗣，未几卒，叔父鸡林公熙嗣位，凡数岁使不至。元四年，其王子义天使僧寿介至杭州祭亡僧，言国母使持二金塔为两宫寿，知州苏轼奏之。熙後避辽主讳，改名。性贪吝，好夺商贾利，富室犯法，辄久系责赎，虽微罪亦输银数斤。五年，复通使，赐银器五千两。七年，遣使来献《黄帝针经》，请市书甚众。礼部尚书苏轼言：“高丽入贡，无丝毫利而有五害，今请诸书与收买金箔，皆宜勿许。”诏许买金箔，然卒市《册府元龟》以归。元符中，遣士宾贡。徽宗立，遣使来吊贺。崇宁二年，诏刘逵、吴拭往使。卒，子俣嗣，贡使接踵，且士子金瑞等五人入太学，朝廷为置博士。政和中，升其使为国信，礼在夏国上，与辽人皆隶枢密院；又改引伴、押伴官为接送伴。赐以《大晟燕乐》、笾豆、簋、尊等器，至宴使者於睿谟殿中。宣和四年，俣卒。初，丽俗兄终弟及，至是诸弟争立，其相李资深立俣子楷。来告哀、求医於朝。诏使二医往，留二年而归，楷语之：“闻朝廷将用兵伐辽，辽兄弟之国，存之足为边。女真狼虎尔，不可交也，愿二医归报天子，宜早为备。”钦宗立，贺使至明州，御史胡舜陟言：“高丽靡敝国家五十年，政和以来，人使岁至，淮、浙之苦之。彼昔臣事契丹，今必事金国，安知其不窥我虚实以报，宜止勿使来。”乃诏留馆明州而纳其贽币。明年始归国。自王徽以降，虽通使於我，然受契丹封册，奉其正朔，上朝廷及他文书，盖有称甲子者。岁贡契丹至於六，而诛求不巳。常云：“高丽乃我奴耳，南朝何以厚待之？”辽使至其国，尤倨暴，馆伴及公卿小失意，辄行ㄏ，闻我使至，必假他事来觇，分取赐物。尝诘其西向修贡事，丽人表谢，其略曰：“中国，三甲子方得一朝；大邦，一周天每修六贡。”契丹悟，乃得免。其国西南接契丹，恃鸭渌江以为固。其东所临，海水清澈，下视十丈，东南望明州，水皆碧。王居开州蜀莫郡，曰开成府。依大山置宫，立城壁，名其山曰神高。民居皆茅茨，大止两椽，覆以瓦者才十二。以新罗为东州乐浪府，号东京。百济为金州金马郡，号南京。南平壤为镇州，号西京。西京最盛。总之，凡三京、四府、八牧、郡百有十八、县三百九十、州岛三千七百。郡邑之小者，或止百家。男女二百十万口，兵、民、僧各居其一。地寒多山，土宜松柏、有粳、黍、麻、麦而无秫，以粳为酒。少丝蚕，匹缣直银十两，多衣麻苎。王出，乘车驾牛，历山险乃骑。紫衣行前，捧《护国仁王经》以导。令曰教，曰宣。臣民呼之曰圣上，私谓曰严公，后妃曰宫主。百官名称、阶、勋、功臣、检校，颇与中朝相类。过御史台则下马，违者有劾。士人以族望相高，柳、崔、金、李四姓为贵种。无宦者，以世族子为内侍六卫。岁十二月朔，王坐紫门小殿注官，外官则付国相。有国子监、四门学，学者六千人。贡士三等，王城曰王贡，郡邑曰乡贡，他国人曰宾贡，岁试於所属，再试於学，所取不过三十四十人，然後王亲试以诗、赋、论三题，谓之帘前重试。亦有制科宏词之目，然特文具而巳。士尚声律，少通经。王城有华人数百，多闽人因贾舶至者，密试其能，诱以禄仕，或强留之终身，朝廷使至，有陈牒来诉者，则取以归。百官以米为俸，皆给田，纳禄半给，死乃拘之。国无私田，民计口授业。十六以上则充军，六军三卫常留官府，三岁一选戍西北，半岁而更。有警则执兵，任事则服劳，事已复归农亩。王亦有分地以供私用，王母、妃主、世子皆受汤沐田。上下以贾贩利入为事。日中为虚，用米布贸易。地产铜，不知铸钱，中国所予钱，藏之府库，时出传玩而已。崇宁後，始学鼓铸，有“海东通宝”、“重宝”、“三韩通宝”三种钱，然其俗不便也。兵器疏简，无强弩大刀。崇尚释教，虽王子弟亦常一人为僧。信鬼，拘阴阳，病不服药，唯咒咀厌胜。至亲有病不相视，殓不拊棺。贫者死，则露置中野。岁以建子月祭天。国东有穴，号隧神，常以十月望日祭之，谓之八关斋，礼仪甚盛，王与妃嫔登楼，大张乐宴饮，贾人曳罗为幕，至百匹相联以示富。三岁大祭祠，遍其封内，因是敛民财，而王与诸臣分取之。祖庙在国门之外，大祭则具车服冕圭亲祠。王城有佛寺七十区而无道观，大观中，朝廷遣道士往，乃立福源院，置羽流十馀辈。俗不知医，自王俣来请医，後始有通其术者。人首无枕骨，皆扁侧。男子巾帻如唐装，妇人{髟}髻垂右肩，馀被下，约以绛罗，贲之簪。旋裙重叠，以多为胜。男女自为夫妇者不禁，夏月同川而浴。妇人、僧、尼皆男子拜。乐声甚下，无金石之音。既赐乐，乃分为左、右二部：左曰唐乐，中国之音也；右曰乡乐，其故习也。堂上设席，升必脱履，见尊者则膝行，请必跪，应必唯。其拜无不答，子拜，父犹半答其礼。性柔仁恶杀，不屠宰，饮食羊豕则包以蒿而燔之。刑无惨酷之科，唯恶逆及骂父母者斩，馀皆杖肋。外郡刑杀悉送王城，岁以八月虑囚死罪，贷流诸岛，累赦，视轻重原之。自明州定海便风，三日入洋，又五日抵墨山，入其境。过岛屿，诘曲焦石，舟行甚驶，值焦则败，七日至礼成江。江居两山，束以石峡，临激而下，号急水门，最为险恶。又三日抵岸，有馆曰碧澜亭，使人由此登陆，崎岖山谷四十馀里，乃至其国都云。女真在混同江北，与高丽仅隔鸭渌一水。其初，本臣事契丹，奴事高丽。及其强也，高丽反臣事之。高宗建炎元年五月即位，即遣胡蠡等为高丽国信使，朝廷盖忧其通金人，而金亦以是时遣王枢持册使高丽，则亦忧其为我用也。蠡之回，史失书。二年，诏募能使绝域者，浙东路副总管杨应忱应诏请行，自言：“随侍其父任边吏，熟知虏情，高丽女真路甚径，请身使三韩，结鸡林以达燕、。”三月，假刑部尚书往使。浙东帅臣翟汝文奏言，应忱欺罔君父，自为身谋。若高丽辞以大国假道以至燕、，而金人或请问津以窥吴、越，将何辞以对？必致辱命，取笑远夷，请毋遣。不从。六月，至高丽，见国王楷谕旨。楷拜诏已，与应忱等对立而议，楷曰：“大国自有山东路，何不由登州往。”应忱曰：“不如贵国最径，第烦国王传达金国尔，三节人止二十八骑，皆自赍粮。”楷有难色，已而命其臣传佾至馆中，具言金人见造舟，将往二浙。若引使者至其国，异时欲假道至浙，何以答之。丽人之辞，果如汝文所料。应忱曰：“女真不能水战。”佾曰：“彼常於海道往来，况女真旧臣本国，近乃欲令本国臣事之，可见强弱。”居十数日，复令其臣崔洪宰等就馆议，执前说不变。馆伴使文公仁亦曰：“往年，公仁入贡上国，尝奏上皇，金人人面兽心，不可相亲，今十二年矣。”洪宰曰：“大朝何不练兵与战。”应忱留高丽六十四日，终不奉诏，不得已受其拜表而回。十月，至阙入对，具言其状。上以楷负国恩，怒甚。尚书朱胜非曰：“彼与金为邻，与中国隔海，远近利害甚明。此乃曩时待之太厚，今安能责报。”右仆射黄潜善曰：“若以巨舟载精甲数万，径造其国，彼宁无惧乎？”胜非曰：“越海征伐，燕山之事可鉴也。”上怒始霁。时开封尹宗泽亦请遣使通高丽，令出兵攻贼。十一月，楷遣其臣尹彦颐入使，以礼馆待遣回。三年八月，壬申，上谓辅臣曰：“高丽入贡人使将至，闻上皇遣内臣、宫女各二人来，朕闻之一则以喜，一则以悲。”吕颐浩曰：“此必金人之意。若非彼意，此数人虽至高丽，高丽必不肯令来。”於是乃诏止之（诏略曰：“举中原之生聚，遭强敌之震惊，既涉境以深，犹称兵而未已，兹移仗卫，暂驻江湖。如行使之果来，恐有司之不戒，俟休边警，当问聘期。坏晋馆以纳车，庶无後悔，闭汉关而谢质，非用前规。想彼素怀，知吾本意。”汪藻所撰也）。绍兴二年，楷遣其臣崔惟清等入贡，上引见，答以温诏遣回。十二月，明州言高丽使将到。三年正月，诏以法惠寺为同文馆以待其至。既而卒不至，以入洋风败舟为辞，议者谓其设诈以侮我也。六年，持牒官金稚圭至明州，朝廷惧其与金人为，诏赐银帛遣之。自是不至者二十馀年。三十二年三月，高丽纲首徐德荣诣明州，言本国欲遣贺使。守臣以闻，侍御史吴芾言：“高丽与金接壤，今两国交兵，其请可疑，使其果来，恐有意外，贻笑夷狄。”诏止之。时完颜亮将入寇也。隆兴二年四月，明州言高丽入贡。史不书引见日。历孝、光、宁三朝，使命遂绝。庆元，诏禁商人博易铜钱入高丽，朝廷亦绝之也。每丽人之入使也，明越二郡困於供给，骚然不宁，既至阙，则馆遇燕赉锡予之费以钜万计，而馈其主者不预焉。我使之行，二神舟，长大数倍战船，费不訾。三节官吏縻爵捐廪，皆仰县官者甚夥。苏轼言於先朝，谓高丽入贡有五害，以此也。惟是国於吴会，与东都事体大异。昔丽人之来，率由登、莱，登、莱距梁、汴山河之限甚远也。今日三韩直趋四明，四明距行都限一浙江尔。虽自明而丽，海道渺イ，中隔洲岛。凡海中之地，大曰洲，洲之小者曰岛，岛之小者曰屿，随其大小有千百十家之聚，惟无草木而有石者曰焦，而海深无际曰洋。海舟之行，触焦则摧，入洋则覆。又有黑风海动之变，遇之则天地晦冥，波涛鼎沸，故舟人每委曲避就，出急水门至郡山岛，始谓平达，非数十日不至也。然南北行，各遇顺风则历险如夷。杨应忱戊申之役，其回也，九月癸未发三韩，戊子至明州之昌国县，仅六日耳，海道之当防如此。
