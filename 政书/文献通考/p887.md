<!-- { "loadSidebar": true } -->
    朱文公尝言：“佛家偷得老子好处，後来道家只偷得佛家不好处，譬如道家有个宝藏，被佛家偷去，後来道家只取得佛道瓦砾，殊可笑。”愚尝因是说而推究之：仁义礼法者，圣贤之说也，老氏以为不足为，而主於清静。清静无为者，老氏之说也，佛氏以为不足为，而主於寂灭。盖清静者，求以超出乎仁义礼法；而寂灭者，又求以超出乎清静无为者也。然曰寂灭而已，则不足以垂世立教，於是缘业之说、因果之说、六根六尘四大十二缘生之说，层见叠出，宏远微妙。然推其所自，实本老子高虚元妙之旨，增而高之，凿而深之，遂自成一家之言。而後来之道经，反从而依仿之，然较其词采则鄙劣弥甚者。盖瞿昙设教最久，嘱付其徒亦甚至，又能鼓舞天下之文人才士以羽翼之，推原其旨意之所从来，而润色其辞语之所未备，故其为书博大奇伟，不可以浅窥。若老子，则其初固未尝欲以道德五千言设教也，羽人方士借其名以自重，而实不能知其说，於是就佛经脚跟下窃其绪馀，作诸经忏，而复无羽翼润色之者，故无足观。盖佛袭老之精微，溯而上之，其说愈精微；道袭佛之粗浅，沿而下之，其说愈粗浅矣。然此论其蕴奥也。今之黄冠、释子，俱未尝究竟至此，而特以其科教之所谓济生度死、希求福利者行於世，而举世宗之，莫敢有异说。愚尝论之，二教所谓济拔幽途者，俱妄也，不足复议。至於祈求以希福之说，虽达生知命者所不为，然以理观之，则道教为优。何也？盖人之生於天地，禀气於阴阳五行，日月星辰实照临之，山川神祗实拥护之，则夫疾痛而呼吁，厄难而叩祈，首过雪愆，祈恩请福，而天地明神鉴其恳诚，为之悔祸降祥，则亦理之所有。虽曰道经中所谓天神地，祗皆领之国家之祠官，为臣庶者不当僭有所祈，然子路曰“祷尔於上下神祗”，孟子曰“虽有恶人，斋戒沐浴则可事上帝”，则亦为臣庶而言。且古今异宜，礼亦因时而以义起。古者士惟一庙，今士庶莫不祀其高、曾；古者支子不祭，今无有不祀其先者；古者有丧不祭，今亦不然。先儒讲论及此，固未尝病其僭渎，而必欲复古之礼制也。则夫臣庶士民之家，苟有灾厄，而为之祈天地，醮祭星辰，黄冠师者斋明盛服，露香叩首，达其诚悃，乃古者祝史巫觋荐信鬼神之遗意，盖理之所有，而亦人情之所不能免也。至以三清为三К，五方为五К，九天为九К，虽不能必其有无，然其说亦通，特不当指太清为老子，盖务尊其师而反流於僭妄耳。释流见道家科教之有是说也，乃从而效之，以其所谓诸佛菩萨者，美其名曰无量寿，曰消灾炽盛，曰救苦救难，而以为所求必得，所祷必应。且佛氏所谓悲闵众生而为之导师者，不过欲其脱离三业而跻之十地，除去无明而纳之真如，忏悔於既往，觉悟於方来，以共成佛道耳，祸福之司，非其任也。彼方以空寂为贤，则岂复预灾祥吉凶之事？以色相为妄，则岂复歆供养香乳之奉？乃盛作庄严，仆仆亟拜，以希福利，不亦疏乎？然则二氏，固互相仿亻效者也。理致之见於经典者，释氏为优，道家强欲效之，则见其敷浅无味；祈祷之具於科教者，道家为优，释氏强欲效之，则祗见其荒诞不切矣。
    ●卷二百二十六 经籍考五十三
    ○子（释氏）
    《隋 经籍志》曰：佛经者，天竺之迦维卫国净饭王太子释迦牟尼所说。释迦当周庄王之九年四月八日，自母右胁而生，资貌奇异，有三十二相，八十二好。舍太子位，出家学道，勤行精进，觉悟一切种智，而谓之佛，亦曰佛陀，亦曰浮屠，皆胡言也。华言译之为净觉。其所说云，人身虽有生死之异，至於精神，则常不灭。此身之前，则经无量身矣。积而修习，精神清净则成佛道。天地之外，四维上下，更有天地，亦无终极，然皆有成有败。一成一败，谓之一劫。自此天地巳前，则有无量劫矣。每劫必有诸佛得道，出世教化，其数不同。今此劫中，当有千佛。自初至於释迦，巳七佛矣。其次当有弥勒出世，必经三会，演说法藏，开度众生。由是道者，有四等之果：一曰须洹，二曰斯含，三曰阿那含，四曰阿罗汉。至罗汉者，则出入生死，去来隐显，而不为累。阿罗汉巳上至菩萨者，深见佛性，以至成道。每佛灭度，遗法相传，有正、象、末三等醇ㄤ之异。年岁远近，亦各不同。末法巳後，众生愚钝，无复佛教，而业行转恶，年寿渐短，经数百千载，乃至朝生夕死。然後有大火、大水、大风之灾，一切除去之，而更立生人，又归淳朴，谓之小劫。每一小劫，则一佛出世。初天竺中多诸外道，并事水火毒龙，而善诸变幻。释迦之苦行也，是诸邪道并来嬲恼，以乱其心，而不能得。及佛道成，尽皆摧伏，并为弟子。弟子，男曰桑门，译言息心，而总曰僧，译言行乞。女曰比邱尼。皆剃落须，释累辞家，相与和居，治心修净，行乞以自资，而防心摄行。僧至二百五十戒，尼五百戒。俗人信冯佛法者，男曰优婆塞，女曰优婆夷，皆去杀、盗、淫、妄言、饮酒，是为五戒。释迦在世教化四十九年，乃至天龙人鬼并来听法，弟子得道以百千万亿数。然後於拘尸那城娑罗双树，以二月十五日入般涅。涅亦曰泥洹，译言灭度，亦言常乐我净。初，释迦说法，以人之性识根业各差，故有大乘小乘之说。至是谢世，弟子大迦叶与阿难等五百人，追共撰述，缀以文字，集载为十二部。後数百年，有罗汉菩萨相继著论，赞明其义。然佛所说，我灭度後，正法五百年，像法一千年，末法三千年，其义如此。推寻典籍，自汉巳上，中国未传。或云久巳流布，遭秦之世，所以堙灭。其後张骞使西域，盖闻有浮屠之教。哀帝时，博士弟子秦景使伊存口授浮屠经，中土闻之，未之信也。後汉明帝夜梦金神飞行殿庭，以问於朝而傅毅以佛对。帝遣郎中蔡及秦景使天竺求之，得佛经《四十二章》及释迦立像，并与沙门摄摩腾、竺法兰东还。之来也，以白马负经，因立白马寺於洛城雍门西以处之。其经缄於兰台石室，而又画像於清源台及显节陵上。章帝时，楚王英以崇敬佛法闻。西域沙门赍佛经而至者甚众。永平中，法兰又译《十住经》。其馀传译，多未能通。至桓帝时，有安息国沙门安静赍经至洛，翻译最为通解。灵帝时，有月支沙门支谶、天竺沙门竺佛朔等，并翻佛经。而支谶所译《泥洹经》二卷，学者以为大得本旨。汉太守竺融，亦崇佛法。三国时，有西域沙门康僧会，赍佛经至吴译之，吴主孙权甚大敬信。魏黄初中，国人始依佛戒，剃为僧。先是西域沙门来此，译《小品经》，首尾乖舛，未能通解。甘露中，有朱仕行者，往西域，至于阗国，得经九十章，晋元康中，至邺译之，题曰《放光般若经》。太始中，有月支沙门竺法护，西游诸国，大得佛经，至洛翻译，部数甚多。佛教东流，自此而盛。石勒时，常山沙门卫道安，性聪敏，诵经日至万馀言，以胡僧所译《维摩》、《法华》，未尽深旨，精思十年，心了神悟，乃正其乖舛，宣扬解释。时中国纷扰，四方隔绝，道安乃率门徒，南游新野，欲令元宗所在流布，分遣弟子，各趋诸方。法往诣扬州，法和入蜀，道安与惠远之襄阳。後至长安，苻坚甚敬之。道安素闻天竺沙门鸠摩罗什，思通法门，劝坚致之。什亦闻安令问，遥拜致敬。姚苌弘始二年，罗什至长安，时道安卒後巳二十载矣，什深慨恨。什之来也，大译经论，道安所正与什所译，辞义如一，初无乖舛。初，晋元熙中，新丰沙门智猛策杖西行，到华氏城，得《泥洹经》及《僧祗律》，东至高昌，译《泥洹》为二十卷。後有天竺沙门昙摩罗谶复赍胡本，来至河西。沮渠蒙逊遣使至高昌取猛本，欲相参验，未还而蒙逊破灭。姚苌弘始十年，猛本始至长安，译为三十卷。昙摩罗谶又译《金光明》等经。时胡僧至长安者数十辈，惟鸠摩罗什才德最优。其所译则《维摩》、《法华》、《成实论》等诸经，及昙无忏所译《金光明》，昙摩忏所译《泥洹》等经，并为大乘之学。而什又译《十诵律》，天竺沙门佛耶含译《长阿含经》及《四分律》，兜法勒沙门昙摩难提译《增一阿含经》。昙摩耶含译《阿毗昙论》，并为小乘之学。其馀经论，不可胜纪。自是佛法流通，极於四海矣。东晋隆安中，又有宾沙门僧伽提婆译《增一阿含经》及《中阿含经》。义熙中，沙门支法领从于阗国得《华严经》三万六千偈，至金陵宣译。又有沙门法显，自长安游天竺，经三十馀国，随有经律之处，学其书语，译而写之。还至金陵，与天竺禅师跋罗参其辩定，谓《僧祗律》，学者传之。齐、梁及陈，并有外国沙门。然所宣译，无大名部可谓法门者。梁武帝大崇佛法，於华林园中总集释氏经典，凡五千四百卷。沙门宝唱，撰《经目录》。又後魏时，太武帝西征长安，以沙门多违法律，群聚秽乱，乃诏有司尽坑杀之，焚破佛像。长安僧徒，一时歼灭。自馀征镇，豫闻诏书，亡匿得免者十一二。文成之世，又更修复。熙平中，遣沙门慧生使西域，采诸经律，得一百七十部。永平中，又有天竺沙门菩提留支，大译佛经，与罗什相埒。其《地持》、《十地论》，并为大乘学者所重。後齐迁邺，佛法不改。至周武帝时，蜀郡沙门卫元嵩上书，称僧徒猥滥，武帝出诏，一切废毁。开皇元年，高祖普诏天下，任听出家，仍令计口出钱，营造金像。而京师及并州、相州、洛州等诸大都邑之处，并官写一切经，置於寺内；又别写，藏於秘阁。天下之人，从风而靡，竞相景慕，民佛经，多於六经十百倍。大业时，又令沙门智果，於东都内道场，撰诸经目，分别条贯，以佛所说经为三部：一曰大乘，二曰小乘，三曰杂经。其馀自後人假为之者，别为一部，谓之疑经。又有菩萨及诸深解奥义、赞明佛理者，名之为论，及戒律并有大小及中三部之别。又所学者，录其当时行事，名之为记，凡十一种。今举其大数，列於此篇。
    《隋志》：一千九百五十部，六千一百九十八卷。
    《唐志》：二十五家，四十部，三百九十五卷（失姓名一家。元苑以下不著录七十四家，九百四十一卷）。
