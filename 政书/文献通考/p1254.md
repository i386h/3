<!-- { "loadSidebar": true } -->
    松外诸蛮数十其部，大者五六百户，小者二三凡百，凡数十姓。赵、杨、李、董、为贵族，皆擅山川，不能相君长。有城郭、文字，颇知阴阳历数。自夜郎、滇池以西，皆庄乔之裔。有稻、麦、粟、豆、丝、麻、薤、蒜、桃、李。以十二月为岁首。布幅广七寸。正月蚕生二月熟。男子毡革为帔，女衣纟布裙衫，髻盘如ヮ。饭用竹筲抟而啖之，鸟杯贮羹如鸡彝。徒跣，有舟无车。死则坎地，殡舍左，屋之，三年乃葬，以蠡蚌封棺。父母丧，斩布衣不澡者四五年，近者二三年。为人所杀者，子以麻括，墨面，衣不缉。居丧，婚嫁不废，亦弗避同姓。婿不亲迎。富室娶妻，纳金银牛羊酒，女所赍亦如之。有罪者，树一长木，击鼓集众其下。强盗杀之，富者贳死，烧屋夺其田；盗者倍九而偿赃。奸淫，则强族输金银请和而弃其妻，处女、嫠妇不坐。凡相杀必报，力不能则其部助之。祭祀，杀牛马，亲联毕会，助以牛酒，多至数百人。唐贞观中，州都督刘伯英上疏言：“松外诸蛮，率暂附亟叛，请击之，西洱河天竺道可通也。”居数岁，太守以右武候将军梁建方发蜀十二州兵进讨，酋帅双舍拒战，败走，杀获十馀万，群蛮震骇，走保山谷。建方谕降者七十馀部，户十万九千，署首领蒙和为县令，馀众感悦。西洱河蛮，亦曰河蛮，道繇郎州走三千里，建方遣其兵自州道千五百里掩之，其帅杨盛大骇，欲遁去，使者好语约降，乃遣首领十人纳款军门，建方振旅还。二十二年，西洱河大首领杨同外、东洱河大首领杨敛、松外首领蒙羽皆入朝，授官秩。显庆元年，西洱河大首领杨栋附显、和蛮大首王罗祁、郎昆梨盘四州大首领王伽冲率部落四千人归附，入朝贡方物。其後茂州西南筑安戎城，绝吐蕃通蛮之道，生羌为吐蕃乡导，攻拔之，增兵以守，西洱河诸蛮皆臣吐蕃。开元中，首领始入朝，授刺史。会南诏蒙归义拔大河城，乃北徙，更羁制於浪穹诏。浪穹诏巳破，又徙南柘城。黎州，领羁縻奉上等州二十六。开元十七年，又领羁縻夏梁、卜贵等州三十一。
    ○尾濮
    尾濮，汉、魏以後在兴右郡（今南郡地）西南千五百里徼外。其人有尾，长三四寸，欲坐，辄先穿地为穴，以安其尾，尾折便死。居木上，食人。俗又啖其老者。唯识母不识父。其俗，有宾客，杀老以供厨，故宾婚有日，老者必泣。其地有稷及陆稻，多盐井，饶犀象，有弓矢，革铠以赤猱猴皮。垂锡珠、翡翠为冠帻。按：木濮即尾濮也（又按《南土俗传》云：“拘利东有蒲罗，中人人有尾，长五六寸。其俗食人。”按：其地并西南，蒲罗盖尾濮之地名）。
    ○木绵濮
    木绵濮，土有木绵树，多叶，又生房甚繁，房中绵如蚕所作，其大如卷（音拳）。
    ○文面濮
    文面濮，其俗刂面，以青画之（刂，音谗）。
    ○折腰濮
    折腰濮，其俗，生子皆折其腰。
    ○赤口濮
    赤口濮，在永昌南，其俗，折其齿，刂其唇使赤。又露身无衣服。
    ○黑濮
    黑濮，在永昌西南，山居耐勤苦。其衣服，妇人一幅布为裙，或以贯头；丈夫以皮为衣。其境出白牛、犀、象、琥珀、金、桐华布。又诸濮之域，皆出苦矢。《尔雅》曰：“南至於濮铅。”《周书 王会》“卜人丹沙”，注云：“卜人，西南之蛮，丹沙所出。”今按：卜人，盖濮人也（按：诸濮与哀牢，地相接，故附之）。
    ○交趾
