<!-- { "loadSidebar": true } -->
    乞伏国仁，陇西鲜卑也。在昔有如弗斯引、出连、叱卢三部，自漠北南出大阴山，遇一巨虫於路，状若神龟，大如陵阜，俄而不见，乃有一小儿在焉。时有乞伏部，有老父无子者请养为子，众咸许之，字曰“纥干”，纥干者，夏言依倚也。年十岁，骁勇善骑射，四部伏其雄武，推为统主，号之曰乞伏可汗铎莫何。铎，言非神非人之称也。其後有邻者，即国仁五世祖也。泰始初，率户五千迁於夏缘，部众稍盛。又并鹿结部七万馀落，邻孙利那击鲜卑吐赖及尉迟渴权，收众三万馀落。传至其孙大寒，会石勒灭刘曜，惧而迁於麦田无孤山。大寒死，子司繁立，为苻坚所破，率部众悉降於坚。坚署为南单于、都督讨西胡诸军事，镇勇士川。司繁卒，国仁代镇。坚南伐败於寿春，国仁乃招集诸部，有不附者，讨而并之，众至十万。馀以晋孝武太元十年，自称大都督、大将军、大单于、领秦河二州牧，置武城、武阳、安固、武始、汉阳、天水、略阳、氵强川、甘松、匡朋、白马、苑川十二郡。国仁卒，弟乾归嗣为大都督、大将军、大单于、河南王，迁於金城。乾归声震边服。吐谷浑大人及鲜卑皆率众归之，尽有陇西、巴西之地。以义熙五年，僭称秦王。後为兄子公府所杀，子炽磐袭位七年卒，子慕末袭位四年，为赫连定所杀。自国仁至慕末四世，凡四十六年而灭。
    ○秃
    秃乌孤，河西鲜卑也。其先後魏同出。八世祖匹孤率其部自塞北迁於河西。其地东至麦田、率屯，西至湿罗，南至浇河，北接大漠。匹孤卒，子寿阗立。初，寿阗之在孕，母因寝而产於被中，鲜卑谓被为“秃”，因而氏焉。寿阗卒，孙树机能立，壮果多谋略。泰始中，入寇，杀秦州刺史胡烈，又败凉州之师，尽有凉州之地。武帝遣马隆击破之，为部下所杀。从弟务丸立，传至其孙复，部众稍盛。乌孤即复子也。及嗣位，务农桑，修邻好。吕光遣使署为假节、冠军大将军、河西鲜卑大都督、广武县侯。乌孤受之。其後击讨诸部，大破之。隆安元年，自称大都督、大将军、大单于、西平王，以兵伐吕光，攻克金城。又破光兵，降乐都、湟河、浇河三郡，岭南羌胡数万落皆附之。乌孤死，弟利鹿孤立，徙居西平。隆安五年，称河南王。三年卒，弟檀嗣，遂据姑臧。後为沮渠蒙逊所伐，兵败，奔乞伏炽磐，後为炽磐所鸩。自乌孤至檀三世，凡十九年而亡。
    ○宇文莫槐
    宇文莫槐，出於辽东塞外，世为东部大人（《晋史》谓之鲜卑。《後魏史》云：“其先匈奴南单于之远属。”又按《後周书》云：“出自炎帝，为黄帝所灭，子孙逃漠北，鲜卑奉以为主。”今考诸家之说，其鲜卑之别部）。其语与鲜卑颇异。人皆翦而留其顶上，以为首饰，长过数寸则截短之。妇人被长襦及足，而无裳。莫槐虐用其民，为部下所杀，立其弟普拨为大人。普拨死，子邱不勤立，尚魏文帝女。邱不勤死，子莫立，部众强盛，自称单于。莫死，子逊昵延立。率众攻慕容，为子翰所败，悉俘其众。逊昵延死，子乞得龟立。复攻慕容，为所败，部人逸豆归杀乞得龟而自立，又为慕容所败，遁归漠北，遂奔高丽。其部众五万馀落，徙之於昌黎，自是散灭。後周宇文氏源出於此。
    ○徒河段
    徒河段日陆眷出於辽西，因乱被卖为渔阳乌桓大人库辱官家奴。诸大人集会幽州，皆持唾壶，唯库辱官独无，乃唾日陆眷口中。日陆眷含出因咽之，西向拜天日：“愿使主君之智慧禄相，尽移入我腹中。”其後渔阳大饥，库辱官以日陆眷为健，使将人众诣辽西逐食，遂招诱亡叛，以至强盛。日陆眷死後，至侄务勿尘有辽西之地而臣於晋。其所统三万馀家，控弦四五万骑。封务勿尘为辽西公，假大单于印绶。後就陆眷立（勿尘之子），与弟匹（都里反）、从弟末波等率骑围石勒於襄国。为勒所破，擒末波而扌舍之。就陆眷遂摄军而还，不复报，归於辽西。就陆眷死，末波自称幽州刺史。末波死，国人立日陆眷弟护辽为主。後为慕容所破，杀之。其弟郁兰奔石季龙，以所从鲜卑五千人配之，使屯令支（今北平郡卢龙县即其地）。及冉闵之乱，段龛（郁兰之子。龛音堪）率众南移，遂据齐地。慕容亻隽使弟恪帅众伐龛於广固（今北海郡城）执龛杀之，坑其徒三千馀人。
    ○慕容氏
    慕容氏亦东胡之後，别部鲜卑也。（《晋史》云：“有熊氏之苗裔，因山为号。”）魏初，渠帅有莫护跋率诸部入居辽西，後从司马宣王讨公孙渊有功，拜率义王，始建国於棘城之北（今柳城郡之北）。时燕、代多冠步摇冠，护跋见而好之，乃敛袭冠，诸部因呼之为“步摇”，其後音讹，遂为慕容焉。或云慕二仪之德，继三光之容，遂以慕容为氏。至孙涉归，魏封为鲜卑单于，迁居辽东，於是渐慕华夏之风矣。涉归有子二人，长曰吐谷浑，西迁河湟之（今安乡郡西平县地），次曰，有命世才略。晋太康十年，又迁於徒河之青山（今柳城郡界）。以大棘城即帝颛顼之墟，元康四年乃移居之。教以农桑，法制同於中国。永嘉初，自称鲜卑大单于。因晋乱，招抚华夷，刑政修明，流亡归之甚众，乃立郡统之。冀州人为冀阳郡，荆河州人为成周郡，青州人为营邱郡，并州人为唐国郡。徵辟儒生，以为参佐，而奉晋室朝贡，臣礼不阙。至嗣（之子），雄毅多权略，日以强盛，遂自称燕王。遣使於东晋，请受朝命，许之。後迁都於柳城。亻隽、即其子孙也（其後国号燕，具《晋史 载记》）。
    ○托跋氏
    托跋氏亦东胡之後，别部鲜卑（《後魏史》云：“出自黄帝子昌意之少子，受封北土，亦国鲜卑山以为号。”宋、齐二《史》又云：“汉降将李陵之後。”）。或云黄帝之苗允，以黄帝土德，谓土为托，后为拔，故以为氏。其裔始均，仕尧时，逐女魃於弱水北，人赖其勋，命为田祖。历三代至秦，不交南夏，是以载籍无闻。六十七代裔孙屯，统国三十六，大姓九十九。其後至诘汾尝田於山泽，见辎自天而下，见美妇人，自称天女，曰：“天命相偶。”明日请还，期明年复会此。及期，至先田处，果见天女，以所生男授诘汾曰：“此是君之子。”即力微也，力微立。诸郡大人悉服，控弦之士二十馀万，迁於定襄之盛乐。子禄官立，分国为三部：一居上谷北，濡源西，东接宇文部，自统之；一居代郡之参合陂北（在今马邑郡），兄子猗统之；一居定襄之盛乐故城（亦在今马邑郡），使猗弟猗卢统之。後晋封为代王，置官属，始出并州，迁杂胡北徙中、五原、朔方。又西度河击匈奴、乌桓诸部。自杏城以北八十里（今中部郡之西）迄长城原，夹道立碣，与晋分界（长城原在今洛交郡三川县）。侄孙什翼犍始建年号，分置百官。至其孙涉，即後魏道武皇帝也。
    ○蠕蠕
