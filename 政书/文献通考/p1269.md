<!-- { "loadSidebar": true } -->
    ○符氐
    符洪字广世，略阳临渭氐人，世为西戎酋长。始其家池中蒲生，长五丈，五节如竹形，时咸谓之蒲家，因以为氏。父怀归，为部落小帅。先是陇右大雨，百姓谣曰：“雨若不止，洪水必起。”故因名洪。好施，多权略，骁武善骑射。晋永嘉之乱，宗人蒲光等推洪为盟主。刘曜僭号长安，洪归曜，拜率义侯。曜败，洪西保陇山。又降於石虎，拜冠军将军，委以西方之事。累有战功，封西平郡公，其部下赐爵关内侯者二千馀人。虎死，洪降晋。有众十万，诏以为征北大将军、都督河北诸军事、冀州刺史、广川郡公。洪以谶文有“草付应王”遂改姓符氏，自称大将军、大单于、三秦王。洪死，子健去秦王之号，称晋官爵，遣使告丧。自称晋安西大将军、雍州刺史，率众西行入潼关，取长安，遂僭即皇帝位，国号秦，传生、坚、丕、登五世四十四年而亡。
    ●卷三百三十四 四裔考十一
    ○葱茈羌
    敦煌西西域之南山中，从羌（，而遮反）西至葱岭数千里，有月氐馀种葱茈羌、白马羌、黄牛羌，各有酋豪，北与诸国接，不知其道里广狭。传闻黄牛羌种类，孕身六月生，南与白马羌邻。并魏时闻焉。
    ○吐谷浑
    吐谷浑本辽东鲜卑也。西晋时，酋帅徒何涉归有二子，长曰吐谷浑，少曰若洛（胡罪反）。涉归死，若洛代统部落，别为慕容氏。浑庶长，正嫡，父在时，分七百户与浑。浑与二部俱牧马，马斗相伤，怒，遣使谓浑曰：“先公处分，与兄弟异部，牧马何不相远，而令马斗。”浑曰：“马是畜生，食草饮水，春气发动，所以致斗，斗在於马，而怒於人邪，乖别甚易，今当去汝於万里之外矣。”於是拥马西行，乃西附阴山（今朔方之北），属永嘉之乱，始度陇西，止於χ罕。而後子孙据有甘松之南，洮水之西，南极於白兰，在益州西北（甘松山在今合川郡境，今临洮、和政郡之南及合川郡之地）。其地四时常有冰雪，唯六七月雨雹甚盛，若晴则风飘沙砾。有麦无。其青海周回千馀里，海中有小山，每冬冰合後，以良牝马置此山，至来冬收之，马有孕，所生得驹，号曰龙种。吐谷浑尝得波斯草马，放入海，因生骢驹，能行千里，故时称青海骢焉。至其孙叶延，以《礼》云“公孙之子得以王父字为氏”，吾祖始自昌黎，先宅於此，今以吐谷浑为氏，尊祖之义也。自吐谷浑至叶延曾孙视罴，皆有才略，知古今，司马、博士皆用儒生。至其子阿豺，自号车骑将军、沙州刺史。部内有黄沙，周回数百里，不生草木，因号“沙州”。阿豺兼并氐、羌，地方数千里，号强国。升西强山，观垫江源，问於郡寮曰：“此水东流，更有何名？由何郡国入何水也？”其长吏曾和曰：“此水经仇池，过晋寿，出宕渠始号垫江，至巴郡入江，度广陵会於海。”阿豺曰：“水尚知归，吾虽塞表小国，而独无所归乎？”乃遣使南通宋，献方物，宋少帝封为浇河公。文帝元嘉中，又加朝命，遣使入朝贡。阿豺有子二十人，病谓其母弟慕利延，取箭一只折之。慕延折之。复命取十九箭折之。慕延不能折。阿豺曰：“汝曹知不？单者易折，众则难摧，戮力一心，社稷可固。”既卒，弟慕立。遣军击乞伏蔓，败之（，音戎），东奔陇右，慕据有其地。其时赫连定据长安，为後魏主所攻败，拥秦雍、户口十馀万，西次罕开，慕拒击，大破之，生擒定，送於魏。後弟慕延立，魏太武帝遣军击延，大破之。慕延率部落西奔白兰，攻破于阗国，南依宾。七年，乃还旧土。慕延死，阿豺兄树洛于子拾寅立，始邑於伏罗川。至元孙夸吕立，自号为可汗，理伏俟城，在青海西十五里，有地方数千里。其西北诸杂种谓之阿赀虏（赀，即移反）。其南界陇涸城，去成都千馀里。大城有四，一在清水川，一在赤水，一在浇河，一在吐屈真川，皆子弟所理。其主理慕贺川，西有黄沙，南北百二十里，东西七十里，不生草木，虽有城郭不居，而随逐水草。官有王公、仆射、尚书及郎中之号。其主椎（直追反）髻，以皂为帽。其妻衣织成裙，披锦袍，辫髻於後，首戴金花。丈夫衣服略同於华夏，多以幂罗为冠，亦以缯为帽；妇人皆贯珠，束，以多为贵。兵器有弓刀甲槊。国无常赋，须则税富室、商人以充用焉。父兄亡，妻後母及嫂等，与北狄俗同。死者亦皆埋殡。其服制，葬讫则除之。性贪婪，忍於杀害。後周明帝武成初，夸吕寇凉州，诏贺兰祥率兵讨破之，又攻拔其洮阳、况和二城，置洮州（今临洮郡地）而还。武帝天和初，其龙涸王莫昌率众降，以其地为扶州（今同昌郡地）。二年，复遣皇太子征之，军度青海，至伏俟城，夸吕遁走，虏其馀众而还。隋开皇中，夸吕侵弘州（在今安化郡马岭县界）遣上柱国元谐击之。贼悉发国中兵，自曼头至於树敦，甲骑不绝。谐频击破之。夸吕率其亲兵远遁，其名王十三人各率部落而降。夸吕在位且百年，死以後还以慕容为姓。其子伏允立。炀帝初，伏允遣子顺来朝。帝令铁勒袭，大败之。伏允东走保西平（今西平郡）；帝复令观王雄以掩之，大破其众。伏允遁逃，部落来降十万馀口，伏允惧，南遁於山谷。其故地皆空，自西平临羌城以西，且末以东，祁连以南，雪山以北，东西四千里，南北二千里，皆为隋有。置郡县镇戍，发天下轻罪徙居之（其地在今西平郡之西，张掖、酒泉郡之北，隋氏置西海、且末、河源等郡）。於是留顺不之遣。伏允无以自资，率其徒数千骑客於党项。大业末，天下乱，伏允及顺复其故地。唐武德初，顺以兵助击李轨，自号为大宁王。太宗时，遣使入朝，未还，即寇鄯州，又掠岷州，寇凉州，乃命段志元等讨之，得牛羊二万还。九年，复命李靖、侯君集等击之。伏允远遁，为左右所杀。子顺降。於是重建其国，封顺为西平郡王，仍加<走出>（巨屈反）胡吕乌可汗之号。旋又为其下所杀。十年，立顺子诺曷钵为河源郡王，主其国。自是衰弱，而吐蕃强盛，与相攻，俱来请师，诏不许。遣大将军苏安定为安集大使，平两国怨。後吐蕃遂有其地。咸亨元年，以薛仁贵、郭待封等总兵五万讨吐蕃，且纳诺曷钵於故廷。王师败於大非川，举吐谷浑地皆陷，诺曷钵与亲近数千帐才免。三年，乃徙浩水南。诺曷钵以吐蕃盛，势不抗，而鄯州地狭，又徙灵州，帝为置安乐州，即拜刺史，欲其安且乐云。诺曷钵死，子忠立。忠死，子宣超立，圣历三年，拜左豹韬员外大将军，袭故可汗号，馀部诣凉、甘、肃、瓜、沙等州降。宰相张锡与右武卫大将军唐休议徙其人於秦、陇、丰、灵，令不得畔去。凉州都督郭元振以为：“吐谷浑近秦、陇，则与监牧杂处；置丰、灵，又迩默啜；假在诸华，亦不遽移其性也。前日王孝杰自河源军徙耽尔乙句贵置灵州，既而叛，乃入牧坊掠群马，瘢夷州县，是则迁中土无益之成验。往素和贵叛去，於我无损，但失吐谷浑数十部，岂与句贵比邪？今降虏非︹服，皆突矢刃，弃吐蕃而来，宜当循其情，为之制也尝甘、肃、瓜、沙降者，即其所置之，因所投而居，情易安，磔数州而势自分。顺其情，分其势，不扰於人，可谓善夺戎心者也。岁遣镇遏使者与宣超兄弟抚护之，无令相侵夺，生业固矣。有如叛去，无损中国。”诏可。宣超死，子曦皓立。曦皓死，子兆立。吐蕃复取安乐州，而残部徙朔方、河东，语谬为“退浑”。贞元十四年，以朔方节度副使、左金吾卫大将军慕容复为长乐都督、青海国王，袭可汗号。复死，停袭。吐谷浑自晋永嘉时有国，至龙朔三年吐蕃取其地，凡三百五十年，及此封嗣绝矣。
    ○乙弗敌
    乙弗敌，後魏闻焉，在吐谷浑北。国有屈海，其海周迥千馀里。众有万落，风俗与吐谷浑同。然不食五，唯食鱼与苏子。苏子状如中国苟杞子，或赤或黑。西有契翰一部，风俗亦同，士特多狼。白兰山西北又有可兰国，风俗亦同。目不识五色，耳不闻五声，是夷蛮戎狄之中鬼类也。土无所出，直大养群畜，而户落亦可万馀。人顽弱不知斗战，忽见异人，举国便走。性如野兽。体轻工走，逐不可得。
    ○宕昌
    宕昌羌，後魏时兴焉，亦三曲之允，与先零、烧当、罕开诸部姓别，自立酋帅，皆有地分，不相统摄，宕昌即其一也。俗皆土著，居有栋宇，其屋织牛尾及羊毛覆之。无法令，又无徭赋。唯征伐之时，乃相屯聚，不然则各事生业，不相来往。皆衣裘褐。牧养牛、羊、豕，以供其食。俗有蒸报。无文字，但取木荣落以记岁时。三年一相聚，杀牛羊以祭天。俗重虎皮，以之送死。有梁勤者代为酋帅，得羌豪心，乃自称王。其界自仇池以西，东西千里，席水以南，南北八百里（仇池山在同谷郡上禄县，席水在今天水上わ县）。地多山阜，部众二万馀落。至其孙弥忽，始遣使於後魏，大武帝拜为宕昌王。七叶孙弥秦皆受南、北两朝封爵（宋、齐、梁及魏，并各羁縻之）。後见两魏分隔，永熙末，种人企定乃引吐谷浑寇金城（今郡地）。後企定弟弥定寇石门戍。周武帝大和初诏，大将军田弘讨平之，以其地为宕州（今怀道郡）。
    ○邓至
    邓至，羌之别种也。後魏时兴焉。有像舒理者，代为白水酋帅，因地名为号，邓至王，其地自千亭以东，平武以西，汶岭以北，宕昌以南（今怀道郡之南，通北郡之北，交川、临翼、同昌郡之地也）。风土习俗与宕昌同。自舒理至十代孙舒彭附於後魏孝文，帝封甘松县子、邓至王。宋文帝及武帝时，俱遣使南来修贡，受其官爵。後数代，西魏恭帝初，其主檐术因乱来奔，周文帝遣兵送还，自後无闻。邓至之西有赫羊国，初，其部内有一羊，形甚大至鲜赤，故为国名。又有东亭卫、大赤水、寒岩、石河、薄陵、下习山、仓骧、覃等诸羌国，风俗粗犷，与邓至国不同，魏时遣使贡献，皆假以杂号将军、子、男、巨帅之名。
    ○党项
