<!-- { "loadSidebar": true } -->
    新罗魏时新卢国焉，其先本辰韩种也。辰韩始有六国，稍分为十二，新罗其一也（初曰新卢，或曰斯罗）。其国在百济东南五百馀里（亦在高丽东南，兼有汉时乐浪郡之地），东滨大海。魏将邱俭讨高丽破之，奔沃沮，其後复归故国，留者遂为新罗焉。故其人杂有华夏、高丽、百济之属，兼有沃沮、不耐、韩、之地。其王本百济人，自海逃入新罗，遂王其国。国小不能自通使聘。苻坚时，其王楼寒遣使卫头朝贡，坚曰：“卿言海东之事与古不同何也？”答曰：“亦犹中国时代变革，名号改易，今焉得同。”梁武帝普通二年，王姓慕名秦，始使人随百济献方物。其俗呼城曰“健牟罗”，其邑在内曰“喙评”，在外曰“邑勒”，亦中国之言郡县也。国有六喙评、五十二邑勒。土地肥美，宜植五，多桑麻果菜鸟兽，物产略与华同。至隋文帝时，遣使来贡，其王姓金名真平（隋《东蕃风俗记》云：“金姓相承三十馀叶，其王至今亦姓金。”按《梁史》云：“姓慕。”未详中易姓之由），文帝拜为乐浪郡公、新罗王。其先附属於百济，後因百济征高丽，人不堪戎役，相率归之，遂至强盛，因袭加罗、任那诸国，灭之（并三韩之地）。其西北界犬牙出高丽、百济之。地多山险，虽与百济构隙，百济不能图之。无文字，刻木为信，语言待百济而後通。朝服尚白，好祠山神。八月望日，大宴赉官吏，射其庭。官以亲属为上，其族第一骨、第二骨以自别。兄弟女、姑、姨、从姊妹，皆聘为妻。王族为第一骨，妻亦其族，生子皆为第一骨，不娶第二骨女，虽娶，常为妾媵。官有宰相、侍中、司农卿、太府令，凡十有七等，第二骨得为之。事必与众议，号“和白”，一人异则罢。宰相家不绝禄，奴僮三千人，甲兵牛马猪称之。畜牧海中山，须食乃射。息米於人，偿不满，佣为奴婢。王姓金，贵人姓朴，民无氏有名。食用柳丕若铜、瓦。元曰相庆，是日拜日月神。男子褐裤。妇长襦，见人必跪，则以手据地为恭。不粉黛，率美以缭首，以珠采饰之。男子翦鬻，冒以黑巾。市昏妇女货贩。冬则作灶堂中，夏以食置冰上。畜无羊，少驴、骡，多马，马虽高大，不善行。初，百济伐高丽，来请救，悉兵往破之，自是相攻不置。後获百济王杀之，结怨滋深。唐武德四年，王真平遣使入朝。後三年，拜柱国，封乐浪郡王、新罗王。贞观五年，献女乐二，诏归之。真平卒，无子，立女善德为王，国人号圣祖皇姑。十七年，为高丽、百济所攻，使者来乞师，会帝伐高丽，诏率兵犄角，善德使兵五万入高丽南鄙，拔水口城以闻。善德卒，妹真德袭王。明年，遣子文王、弟子春秋等来朝，因请改章服，从中国制，内出珍服赐之。又诣国学观释奠、讲论。高宗永徽元年，攻百济，破之，遣春秋子法敏入朝。真德织锦为颂以献，曰：“巨唐开洪业，巍巍皇猷昌。止戈成大定，兴文经百王。统天崇雨施，治物体含章。深仁谐日月，抚运迈时康。幡旗既赫赫，钲鼓何。外夷违命者，翦覆被天殃。淳风凝幽显，遐迩竞呈祥。四时和玉烛，七耀巡万方。维岳降宰辅，维帝任忠良。五五成一德，照我唐家唐。”帝美其意，擢法敏太府卿。五年，真德死，帝与发哀，赠开府仪同三司，赐采段三百，遣使吊祭，以春秋袭王。明年，百济、高丽、共伐取其三十城。使者来请救，帝命苏定方讨之，以春秋为夷道行军总管，遂平百济。龙朔元年，死，法敏袭王。以其国为鸡林州大都督府，授法敏都督。咸亨五年，纳高丽叛，略百济地守之，帝怒，诏削官爵，以其弟右骁卫大将军仁问为新罗王，自京师归国。诏刘仁轨等发兵讨之。上元二年二月，仁轨破其众於七重城，以兵浮海略南境，斩获甚众。诏李谨行为安东镇抚大使，屯买肖城，三战，虏皆北。法敏遣使入朝谢罪，贡篚相望，仁问乃还，辞王，诏复法敏官爵。然多取百济地，遂抵高丽南境矣。置尚、良、康、熊、全、武、汉、朔、溟九州，州有都督，统郡十或二十，郡有太守，县有小守。开耀元年，死，子政明袭王。遣使者朝，丐唐礼及佗文辞，武后赐《吉凶礼》及文词五十篇。死，子理洪袭王。死，弟兴光袭王。元宗开元中，数入朝，献果下马、朝霞纟由、鱼牙纟由、海豹皮。又献二女，帝曰：“女皆王姑姊妹，违本俗，别所亲，朕不忍留。”厚赐还之。又遣子弟入太学学经术。帝赐兴光瑞文锦、五色罗、紫绣纹袍、金银精器，兴光亦上异狗马、黄金、美┶诸物。初，渤海掠登州，兴光击走之，帝进兴光甯海军大使，使攻。二十五年，死，帝尤悼之，赠太子太保，命使吊祭，子承庆袭王，邢往使，帝诏曰：“新罗号君子国，知《诗》、《书》。以卿儒，故持节往，宜演经谊，使知大国之盛。”又册其妻朴为妃。承庆死，诏使者吊临，以其弟宪英嗣王。帝在蜀，遣使溯江至成都朝正月。大历初，宪英死，子乾运立，甫，遣金隐居入朝待命。诏遣使吊祭，册命之。会其宰相争权相攻，国大乱，三岁乃定。於是，岁朝献。建中四年死，国人共立宰相金良相嗣。贞元元年，遣使持节命之。是年死，立良相从父弟敬信袭王。十四年，死，无子，立嫡孙俊邕。明年，遣使持册，未至而邕死，子重兴立。永贞元年，遣使册命。後三年，使者金力奇来谢，且言：“往岁册故主俊邕为王，母申太妃，妻叔妃，而俊邕不幸，册今留省中，臣请授以归。”又为其宰相及王之弟丐门戟，诏皆可。凡再朝贡。七年死，彦立，来告丧，遣使吊，且册命新王及妃。长庆、宝历，再遣使者来朝，留宿卫。彦死，子景微立。太和五年，遣使册吊如仪。开成初，遣子义琮谢，愿留卫。见听，明年遣之。五年，鸿胪寺籍质子及学生岁满者一百五人，皆还之。有张保皋、郑年者，皆善斗战，工用钅仓。年复能没海，履其地五十里不噎，其勇健保皋不及也。年以兄呼保皋，保皋以齿，年以艺，常不相下。自其国皆来为武宁军小将。後保皋归新罗，谒其王曰：“遍中国人以新罗为奴婢，愿得镇清海，使贼不得掠人西去。”清海海路之妻，王与保皋万人守之。自太和後，海上无鬻新罗人者。保皋既贵於其国，年饥寒客涟水，一日谓戍主冯元规曰：“我欲东归，乞食於张保皋。”元规曰：“若与保皋所负何如？柰何取死其手？”年曰：“饥寒死，不如兵死快，况死故乡邪！”年遂去。至，谒保皋，保皋饮之极欢。会闻大臣杀其王，国乱无王。保皋分兵五千人与年，持年泣曰：“非子不能平祸难。”年至其国，诛反者，立王以报。王遂召保皋为相，以年代守清海。会昌後，朝贡不复至。後唐同光元年，王金朴英遣使来朝贡。长兴四年，权知国事金溥遣使来。朴英、溥世次卒立，史皆失记。自晋以後不复至。
    ○沃沮
    东沃在高句丽盖马大山之东，滨大海而居。其地形东北狭，西南长，可千里。北与挹娄、夫馀，南与貊接。户五千，无大君王，世世邑落，各有长帅。其言语与句丽大同，时时小异。汉初，燕亡人卫满王朝鲜，时沃沮皆属焉。汉武帝元封三年，伐朝鲜，杀满孙右渠，分其地为四郡，以沃沮城为菟郡。後为夷貊所侵，徙郡句丽西北，今所谓元菟故府是也。沃沮还属乐浪。汉以土地广远，在单太岭之东，分置东部都尉，治不耐城，别主岭东七县，时沃沮亦皆为县，汉光武六年，省边郡，都尉由此罢。其後皆以其县中渠帅为县侯，不耐、争丽、沃沮诸县皆为侯国。夷狄更相攻伐，唯不耐侯至今犹置功曹、主簿诸曹，皆民作之。沃沮诸邑落渠帅，皆自称三老，则故县国之制也。国小，迫於大国之，遂臣属句丽。句丽复置其中大人为使者，使相主领，又使大加统责其租税，招布鱼盐，海中食物，千里担负致之，又送其美女以为婢妾，遇之如奴仆。其土地肥美，背山向海，宜五，善田种。人性质直强勇，少牛马，便持矛步战。食饮居处，衣服礼节，有似句丽。其葬作大木椁，长十馀丈，开一头作户。新死者皆假埋之，才使覆形，皮肉尽，乃取骨置椁中。举家皆共一椁，刻木如生形，随死者为数。又有瓦鬲，置米其中，编县之於椁户边。魏毋邱俭讨句丽，句丽王宫走沃沮，遂进师击之。沃沮邑落皆破之，斩获首虏三千馀级，宫奔北沃沮。北沃沮一名置沟娄，去南沃沮八百馀里。其俗南北皆同，与挹娄接。挹娄喜乘舡寇钞，北沃沮畏之，夏月恒在山岩深穴中为守备，冬月冰冻，船道不通，乃下居村落。王颀别遣追讨宫，尽其东界。问其耆老“海东复有人不？”耆老言国人尝乘船捕鱼，遭风见吹数十日，得一岛，上有人，言语不相晓，其俗常以七月取童女沈海。又言有一国亦在海中，纯女无男。又说得一布衣，从海中浮出，其身如国人衣，其两袖长三丈。又得一破船，随出在海岸边，有一人项中复有面，生得之，与语不相通，不食而死。其域皆在沃沮东大海中。
    ○挹娄
    挹娄云即古肃慎之国也。周武王及成王时，皆贡苦矢、石。尔後千馀年，虽秦汉之盛，不能致也。魏常道乡公景元末，来贡献苦矢、石、弓甲、貂皮之属。其国在不咸山北，在夫馀东北千馀里，滨大海，南与北沃沮接，不知其北所极。广袤数千里，土地多山险，车马不通。人形似夫馀，而言语各异。有五、牛、马、麻布，出赤玉好貂。无君长，其邑落各有大人。处於山林之，土气极寒，常为穴居，以深为贵，大家接至九梯。好养豕，食其肉，衣其皮。冬以豕膏涂身，厚数分，以御风寒。夏则裸袒，以尺布蔽其前後。其人臭秽不洁，作厕於中，圜之而居。无文墨，以言语为约。坐则箕倨，以足挟肉啖之，得冻肉，坐其上令温暖。土无盐铁，烧木作灰，灌之取汁而食。俗皆编，将嫁娶，男以毛羽插女头，女和则持归，然後致礼聘之。妇贞而女淫，贵壮而贱老。死者其日即葬之於野，交木作小椁，杀猪积其上，以为死者之粮。性凶悍，以无忧哀相尚。父母死，男女不哭泣，有哭者谓之不壮。相盗窃，无多少皆杀之，虽野处而不相犯。有石，皮骨之甲。国东北有山出石，其利入铁，将取之，必先祈神。其人众虽少，而多勇力，处山险，又善射。弓长四尺，力如弩。矢用苦，长尺八寸，青石为镞，镞皆施毒，中人即死。邻国畏其弓矢，卒不能服也。便乘船好寇盗，邻国患之。东夷饮食类皆用俎豆，惟挹娄独无，法俗最无纲纪。晋元帝初，又诣江左贡其石。至成帝时，通贡於石虎，四年方达。虎问之，答曰“每候牛马向西南卧者三年矣，是知有大国所在，故来焉。”
