<!-- { "loadSidebar": true } -->
    帝崩，殡於九龙殿。尚书访曰：“当以明皇帝谥告四祖，祝文於高皇称元孙之子，云何？”王肃曰：“礼称曾孙某，谓国家也。荀爽、郑元说皆云‘天子诸侯事曾祖已上，皆称曾孙’。”又访：“按汉既葬，容衣还，儒者以为宜如文皇帝故事，以存时所服。”王肃曰：“礼虽无容衣之制，今须容衣还而後虞，祭宜依尸服卒者上服之制。生时亵服，可随所存；至於制度，则不如礼。孔子曰‘祭之以礼’，亦为此也。诸侯之上服，则今服也。天子不为命服，然亦所以命服之上也。按汉氏西京故事，月游衣冠，则容衣也。言冠以正服，不以亵衣也。”尚书又访：“容衣还，群臣故当在帐中，常填卫见？”王肃曰：“礼不墓祭，而汉氏正月上陵。神座在西序，东向，百辟计吏前告郡之价，人之疾苦，欲先帝魂灵闻知。时蔡邕以为‘礼有烦而不可去，事亡如存’，况今无填卫之禁，而合於如事存之义。可见於门内，拜讫入帐，临乃除服。”
    晋武帝泰始二年八月，诏曰：“此上旬，先帝弃天下之日，便已周年。思慕颊毒，欲诣陵瞻侍，以尽哀愤。主者具行备。”安平王孚、尚书令裴秀等奏：“陛下至孝，麻虽除，哀毁蔬食，有损神和。今虽秋节，尚有馀暑，谒见山陵，悲感摧伤，宜降抑圣情，以慰万国。”帝曰：“朕得奉瞻山陵，以叙哀愤，体气自佳耳。”又曰：“今当见山陵，何心无服，其以行（详见《国恤门》）。”
    晋宣王遗令：“子弟群官皆不得谒陵。”景、文遵旨。武帝犹再谒崇阳陵（景帝陵），一谒峻平陵（文帝陵），然遂不敢谒高原陵（宣帝陵），至惠帝复止也。
    晋尚书问：按礼，天子七月葬。新议曰：“礼无吉驾象生之饰，四海遏密八音，岂有释其以服元黄黼黻哉！虽於神明，哀素之心已不称矣。辄除鼓吹吉驾卤簿。”孙毓驳：“《尚书 顾命》，成王新崩，传遗命，文物权用吉礼。又礼，卜家占宅朝服。推此无不吉服也。又巾车饰遣车，及葬，执盖从，方相元衣裳，此卤簿所从出也。今之吉驾，亦象生之义，凶服可除。鼓吹吉服，可设而不作。”挚虞曰：“按汉魏故事，将葬，设吉凶卤簿，皆有鼓吹。新礼无吉驾导从之文。愚按礼，葬有祥车旷左，则今之容车也。《春秋》郑大夫公孙虿卒，天子追赐大辂，使以行礼。又《士丧礼》，有道车、乘车，以象生存。此兼有吉驾明文。既有吉驾，则宜有导从。宜定新礼，设吉服导从，其凶服鼓吹宜除。”铭旌建太常。画日月星辰。杜云：“九仞，旒委地（杜元凯《丧服要集》云）。”遣车易以床举。奠祭之具及器藏物，皆覆以白练。
    汉魏故事，大丧及大臣之丧，执绋者免歌。新礼以为免歌出於汉武帝役人之劳，歌声哀切，遂以为送终之礼。虽音曲摧怆，非经典所制，违礼设衔枚义。方在号慕，不宜以歌为名，除不免歌。挚虞以为：“免歌因倡和而为摧怆之声，衔枚所以全哀，此亦以感众。虽非经典所载，是历代故事。《诗》称‘君子作歌，惟以告哀’，以歌为名，亦无所嫌。宜定新礼如旧。”诏从之。
    武帝崩，葬峻阳陵（四月巳酉崩，五月辛未葬）。
    惠帝崩，葬太阳陵（十一月庚午崩，十二月巳酉葬）。
    元帝崩，葬建平陵。明帝徒跣至於陵所（永昌元年闰十一月己丑崩，次年二月葬，系太宁元年）。
    元帝崩後，诸公始有谒陵辞陵之事。盖由义同友执，率情而举也。成帝时，中宫亦年年拜陵，议者以为非礼，遂止。穆帝时，褚太后临朝，又拜陵，帝时幼也。孝武崩，骠骑将军、会稽王导子曰：“今虽制释服，至於朔日月半诸节，自应展情陵所，以一周为断。”於是至陵，变服单衣，烦渎无准，非礼意也。及安帝元兴元年，左仆射桓谦奏：“百僚拜陵，起於中兴，非晋旧典，积习生常，遂为近法。寻武帝诏，乃不使人上诸王拜陵。”及义熙初，又复江左之旧。
    自汉、魏以来，群臣不拜山陵，王导以元帝卷同布衣，匪惟君臣而已，每一崇进皆就拜，不胜哀戚。由此诏百官拜陵，自导始。
    明帝崩，葬武平陵（七月戊子崩，九月辛丑葬）。
    成帝咸康七年，皇后杜氏崩。有司奏，大行皇后陵所作凶门柏历门，号明阳端门。诏曰：“门如所处。凶门柏历，大为繁费，停之（按蔡谟说，以二瓦器始死之祭，系於木，裹以苇席，置庭中，近南，门为重，今之凶门是其象也。礼，记虞而作主，今未葬，未有主，故以重当之。礼称为主道，此其义也。范坚又曰：“凶门非礼。礼有悬重，形似凶门。後人出门以表丧，俗遂行之。簿帐，即古吊幕之类也。”）。”
    是时，又诏曰：“重壤之下，岂宜崇饰？陵中惟洁扫而已。”有司又奏，依旧选公卿以下六品子弟六十人为免郎。诏又停之。
    成帝崩，葬兴平陵（六月癸巳崩，七月丙辰葬）。康帝徒行送葬，至阊阖门，乃升素舆至陵所。
    康帝崩，葬崇平陵（九月戊戌崩，十月乙丑葬）。
    穆帝永和八年，峻平、崇阳二陵崩（景帝、文帝陵）。帝临三日，遣殿中都尉王惠如洛阳，以卫五陵。
    穆帝崩，葬永平陵（五月丁巳崩，七月戊午葬）。
    哀帝崩，葬安平陵（二月丙辰崩，三月壬申葬）。
    简文帝崩，葬高平陵（七月已未崩，十月丁卯葬）。
    孝武帝崩，葬陵平陵（九月庚申崩，十月甲申葬）。
    安帝义熙十二年，刘裕北伐，秦将姚光以洛阳降，兼司空高密王恢之修谒五陵。
    安帝崩，葬休平陵（十二月戊寅崩，正月庚申葬）。
    恭帝崩，葬冲平陵。
    宋崔元凯《丧仪》云：“铭旌，今之也。天子丈二尺，皆施跗树於圹中。遣车九乘，谓结草为马，以泥为车，疏布育，四面有障，置圹四角。以载遣奠牢肉，斩取骨胫，车各一枚。”
    武帝，崩葬丹阳建康县蒋山初宁陵（五月癸亥崩，七月已酉葬）。
    武帝母孝懿萧皇后崩，遗令：“汉世帝后陵皆异处，今可於茔域之外别为一圹，一遵往式。”乃开别圹，与兴宁合坟。
    初，武帝微时，贫约过甚，孝皇之殂，葬礼多阙，帝遗旨太后百岁後不须葬，至今故称后遗令云。
    文帝每岁正月谒初宁陵，孝武明帝，亦每岁拜初宁，长宁陵。
    文帝崩，葬长宁陵（二月甲子崩，三月癸巳葬）。
    孝武帝崩，葬丹阳秣陵县岩山景宁陵（五月庚申崩，七月丙午葬）。
    明帝崩，葬临沙县莫府山高宁陵（正月已亥崩，七月戊寅葬）。
    齐高帝崩，梓宫於东府前渚升龙舟，葬於武进泰安陵。於升龙舟卒哭，内外反吉（三月壬戌崩，四月丙午葬）。
    武帝崩，葬景安陵（七月戊寅崩，八月丙寅葬）。
    明帝崩，葬兴安陵。
    梁武帝崩，葬修陵（五月丙辰崩，十二月乙卯葬）。
    简文帝崩，葬庄陵（十月壬寅崩，次年侯景平，以四月乙丑日葬）。
    陈永定三年七月，武帝崩。尚书左丞庾特云：“晋、宋以来，皇帝大行仪注，未祖一日，告南郊太庙，奏策奉谥。梓宫将登せ京，侍中欣奏，已称某谥皇帝。遣奠，出於阶下，方以此时，乃读哀策。而前代策文，犹称大行皇帝，请明加详正。”国子博士、知礼仪沈文阿等谓：“应劭《风俗通》，前帝谥未定，臣子称大行以别嗣主。近检梁仪，自梓宫将登せ京，版奏皆某谥皇帝登せ京。伏寻今祖祭以奉策谥，哀策既在庭遣祭，不应犹称大行。且哀策篆书，藏於元宫，请依梁仪，以传无穷。”诏可。
    武帝崩，六日成服，时朝臣共议大行皇帝灵座侠御人衣服吉凶之制，博士沈文阿议，宜服吉服。刘师知议云：“既称成服，本备丧礼。按梁昭明太子薨，成服侠侍之官，悉著斩，唯著凯不异，此即可拟。愚谓六日成服，侠灵座须服。”中书舍人蔡景历、江德藻、谢岐等同师知议。时以二议不同，乃启取左丞徐陵决断。陵云：“《山陵 卤簿》吉部伍中，公卿以下导引者，爰及武贲、鼓吹、执盖、奉车，并是吉服，岂容侠御独为？若言公御胥吏并服苴，此与梓宫部伍有何差别？若言文物并吉，司事者凶，岂容杖而奉华盖，衣而升玉辂邪？同博士议谢岐议。”曰：“灵筵宗庙，梓宫还出陵，实如左丞议。但山陵卤簿，备有吉凶，从灵舆者仪服无变，从梓宫者皆服苴。爰至士礼，悉同此制，此自是山陵之仪，非关成服。今谓梓宫灵，共在西阶，称为成服，亦无卤簿，直是爰自胥吏，上至王公，四海之内，必备。按梁昭明太子薨，略是成例，岂容凡百士庶，悉此日服重，而侍中至於武卫，最是近官，反鸣玉纡青，与吉不异？左丞既推以山陵事，愚意或谓与成服有殊。”众议不能决，乃具录二议奏闻。上从师知议。
    武帝崩，葬万安陵（六月丙午崩，八月丙申葬）。
    文帝崩，葬永宁陵（四月癸酉崩，六月丙寅葬）。
    宣帝崩，葬显宁陵（正月甲寅崩，二月癸巳葬）。
    後魏道武帝崩，葬盛乐金陵（天赐六年十月戊辰崩，永兴二年七月甲寅葬）。
    明元帝崩，葬中金陵（十一月已巳崩，十二月庚子葬）。
    太武帝崩，葬中金陵。
    文成帝崩，葬中金陵（五月崩，八月葬）。
    献文帝崩，葬中金陵。
    孝文太和十四年，太皇太后冯氏崩，帝哀毁过礼，诸王公诣阙上表，请时定兆域，及依汉魏故事，并太皇太后终制，既葬，公除。诏曰：“自遭祸罚，慌惚如昨，奉侍梓宫，犹希仿佛。山陵迁厝，所未忍闻。”王公复上表固请，诏曰：“山陵可依典册丧服之宜，情所未忍。”帝欲亲至陵所，诏“诸常从之具，悉可停之。其武卫之官，防侍如法”。葬太后於永固陵。帝谒陵，王公固请公除。不从。
