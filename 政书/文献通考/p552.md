<!-- { "loadSidebar": true } -->
    太常少卿林栗言：“车驾经太庙，有司预，节音乐，止警跸，稍近则伞扇，至尊抚式，辇士趋进，实惟古礼式趋宗庙之仪，而臣下呵导张盖，未有条约。”於是申严其禁。
    ●卷一百二十 王礼考十五
    ○国恤
    虞舜摄政二十有八载，帝乃殂落（帝，尧。殂落，崩也。尧寿一百一十七岁）。百姓如丧考妣（百姓，百官），三载，四海遏密八音（遏，绝。密，静也。四海，四夷。四夷绝音三年，则华夏可知，言盛德所化者远也。贾公彦《仪礼疏》曰：《易 系辞》云，古者期丧无数。在黄帝九事章中，是黄帝以前心丧终身不变也。《虞书》云，百姓如丧考妣，三载，四海遏密八音。则是唐虞之日，心丧三年，亦未有服制也）。
    殷太甲：惟元祀，十有二月乙丑，伊尹祠于先王。奉嗣王见厥祖，侯甸群后咸在，百官总己以听冢宰（此汤崩逾月，太甲即位，奠殡而告。疏曰：《太甲中篇》云，三祀十有二月，伊尹以冕服奉嗣王，则是除丧即吉。明十二月服终。《礼记》称三年之丧，二十五月而毕。知此年十一月汤崩，此祠先王，是汤崩逾月，太甲即位，奠殡而告。此奠殡而告，亦如周康王受顾命尸於天子。春秋之世，凡有奠殡即位，逾年即位。逾月即位，当奠殡即位也。此言伊尹祠於先王，是特设祀也。嗣王见厥祖，是始见祖也。特设祀礼，而王始见祖，明是初即王位告殡为丧主也）。
    高宗：王宅忧，亮阴三祀（阴，默也。居忧信默，三年不言。《礼记》作谅ウ。郑玄以为凶庐，《论语》作谅阴。孔氏曰：“谅，信也。阴，默也。”字义各不同。）
    《尚书 大传》：《书》曰高宗梁ウ，三年不言。何谓梁ウ也？《传》曰：“高宗居凶庐，三年不言。”此之谓梁ウ。子张曰：“何谓也？”孔子曰：“古者君薨，王世子听於冢宰，三年不敢服先王之服，履先王之位而听焉。以民臣之义，则不可一日无君矣；不可一日无君，犹不可一日无天也。以孝子之隐乎，则孝子三年弗居矣（隐，痛也，字或为殷）。故曰，义者彼也，隐者此也，远彼而近此，则孝子之道备矣。”
    《丧服四制》：《书》曰：“高宗谅ウ，三年不言。”善之也。王者奠不行此礼，何以独善之也？曰：高宗者，武丁。武丁者，殷之贤王也。继世即位而慈良於丧。当此之时，殷衰而复兴，礼废而复起，故善之。善之，故载之书中而高之，故谓之高宗。
    周武王崩，成王十三而嗣立，周公居冢宰摄政。明年六月，既葬，周公冠成王而朝于祖，以见诸侯，祝雍作颂。
    《闵予小子》，嗣王朝於庙也。闵予小子，遭家不造，在疚（谓遭武王崩，家道未成，然孤特在忧病之中）。於乎皇考，永世克孝，念兹皇祖，陟降庭止（庭，直也。陟降，上下也。言武王长世能以孝行，为子孙法，文王以直道事天治民）。维予小子，夙夜敬止，於乎皇王，继序思不忘（序，绪也。继其序，思其所行之道不忘）。
