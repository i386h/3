<!-- { "loadSidebar": true } -->
    成王将崩，命召公、毕公率诸侯相康王，作《顾命》惟四月，哉生魄，王不怿（始生魄，十六日，王有疾，故不悦怿）。甲子，王乃洮水，相被冕服，凭玉几（王发大命，临群臣，必齐戒沐浴，今疾病危殆，故但洮盥面，扶相者被衮冕，凭玉几，以发命）。乃同召太保、芮伯、彤伯、毕公、卫侯、毛公、师氏、虎臣、百尹御事（同召六卿，下至御治事者。太保、芮伯、彤伯、毕公、卫侯、毛公，六卿也。冢宰第一，召公领之；司徒第二，芮伯为之；宗伯第三，彤伯为之；司马第四，毕公领之；太保、毕、毛，三公兼也。芮、彤、毕、卫、毛，皆国名，入为天子公卿。师氏、大夫官。虎臣，虎贲氏。百尹，百官之长，及诸御治事者，平时则召六卿，使帅其属，此则将发顾命，自六卿至御事，同以王召命也）。王曰：“鸣呼！疾大渐，惟几。病日臻，既弥留，恐不获誓言嗣。兹予审训命汝（此下成王顾命也。自叹其疾大进，惟危殆。病日至，既弥甚，而留连恐遂死不得誓言，以嗣续我志，此我所以详审发训命汝。统言曰疾，甚言曰病）：昔君文王、武王，宣重光，奠丽陈教则肄，肄不违，用克达殷，集大命（武犹文，谓之重光，犹舜如尧谓之重华也。奠，定。丽，依也。言文武宣布重明之德，定民所依，陈列教条，则民习服。习而不违，天下化之，用能达於殷邦，而集大命於周也）。在後之侗，敬迓天威，嗣守文、武大训，无敢昏逾（侗，愚也。成王自称，言其敬迎上天威命，无敢少忽，嗣守文武大训而无敢昏逾天威，天命也。大训，述天命者也）。今天降疾殆，弗兴弗悟。尔尚明时朕言，用敬保元子钊，弘济于艰难（钊，康王名。成王言今天降疾我身，殆将必死，弗兴弗悟，庶几明是我言，用敬保元子钊，大济於艰难。曰元子者，正其统也）。柔远能迩，安劝小大庶邦（怀来、驯扰、安宁、劝导，皆君道所当尽者，合远迩小大而言，又以见君德所施，公平周溥而不可有所偏滞也）。思夫人自乱于威仪，尔无以钊冒贡于非几（乱，治也。威者，有威可畏。仪者，有仪可象。举一身之则而言也。盖人受天地之中以生，是以有动作威仪之则。成王思夫人之所以为人者，自治於威仪耳。自治云者，正其身而不假於外求也。贡，进也。成王又言群臣其无以元子而冒进於不善之几也。盖几者动之微，而善恶之所由分也。非几，则发於不善而陷於恶矣。威仪，举其著於外者而勉之也。非几，举其发於中者而戒之也。威仪之治，皆本一念一虑之微，可不谨乎。孔子所谓知几，子思所谓慎独，周子所谓几善恶者，皆致意於是也。成王垂绝之言而拳拳及此，其有得於周公者亦深矣。苏氏曰：“死生之际，圣贤之所甚重也。成王将崩之一日，被冕服以见百官，出经远保世之言，其不死於燕安妇人之手也明矣，其致刑措宜哉。”）。”兹既受命，还，出缀衣于庭，越翼日乙丑，王崩（缀衣，幄帐也。群臣既退，彻出幄帐於庭。《丧大记》云：“疾病，君彻悬，东首於北牖下”是也。於其明日，王崩）。太保命仲桓、南宫毛，俾爰齐侯吕，以二干戈、虎贲百人，逆子钊于南门之外，延入翼室，恤宅宗（桓、毛，二臣名。、太公望子，为天子虎贲氏。延、引也。翼室，路寝旁左右翼室也。太保以冢宰摄政，命桓、毛二臣使齐侯吕以二干戈、虎贲百人逆太子钊於路寝门外，引入路寝翼室为忧居宗主也。吕氏曰：“发命者冢宰，传命者两朝臣，承命者勋戚，显诸侯体统尊严，枢机周密，防危虑患之意深矣。入自端门，万姓咸睹，与天下共之也。延入翼室，为忧居之宗，示天下不可一日无统也。唐穆、敬、文、武以降，阉寺执国命，易王於宫掖，而外廷犹不闻，然後知周家之制，曲尽备豫，虽一条一节，亦不可废也。”）。丁卯，命作册度（命史为册，书法度，传顾命於康王）。越七日癸酉，伯相命士须材（伯相，召公也。召公以西伯为相。须，取也，命士取材木以供丧用）。狄设黼缀衣（狄，下士。《祭统》云：“狄者，乐吏之贱者也。”《丧大记》：“狄人设阶盖，供丧役而典设帐之事者也。”黼，屏风画为斧文者，设黼幄帐，如成王生存之日也）。牖南乡，敷重篾席，黼纯，华玉仍几（此平时见群臣觐诸侯之座也。敷设重席，所谓天子之席三重者也。篾席，桃竹板席也。黼，白黑杂缯。纯，缘也。华，采色也。华玉以饰几。仍，因也，因生时所设也。《周礼》吉事变几，凶事仍几是也）。西序东乡。敷重底席，缀纯，文贝仍几（此旦夕听事之座也。东西厢谓之序。底席，蒲席也。缀，杂采。文贝，有文之贝，以饰几也）。东序西乡。敷重丰席，画纯，雕玉仍几（此养国老飨群臣之座也。丰席，┺席也，画彩色雕刻镂也）。西夹南乡，敷重┺席，玄纷纯，漆仍几（此亲属私燕之座也。西厢，夹室之前。┺席，竹席也。纷，杂也。以元黑之色杂为之缘。漆，漆几也。牖两序，西夹其席有四。牖户之谓之，天子负朝诸侯，则牖南乡之席，座之正也。其三席各随事以时设也。将传先王顾命，知神之在此乎在彼乎，故兼设平生之座也）。越玉五重，陈宝，赤刀、大训、弘璧、琬琰，在西序。大玉、夷玉、天球、河图，在东序。胤之舞衣、大贝、{卉鼓}鼓，在西房；兑之戈、和之弓、垂之竹矢，在东房（於东西序座北，列三五重，及陈先王所宝器物。赤刀，赤削也。大训，三皇五帝之书，训诰亦在焉。文、武之训，亦曰大训。弘璧，大璧也。琬琰，圭名。夷，常也。球，鸣球也。河图，伏羲时龙马负图出於河。《易 大传》所谓河出图是也。胤，国名，胤国所制舞衣。大贝如车渠。{卉鼓}鼓长八尺。兑、和，皆古之巧工。垂，舜时共工。舞衣、{卉鼓}鼓、戈、弓、竹矢，皆制作精巧，中法度，故历代传宝之。孔氏曰：“弘璧、琬琰、大玉、夷玉、天球，玉之五重也。”吕氏曰：“西序所陈，不惟赤刀、弘璧，而大训参之；东序所陈，不惟大玉、夷玉，而河图参之。则其所宝者，断可识矣。愚谓宝玉器玉之陈，非徒以为国容观，意者成王平日之所观阅手泽在焉，陈之以象其生存也。”杨氏《中庸传》曰：“宗器於祭陈之，示能守也，於顾命陈之，示能传也。”）。大辂在宾阶面，缀辂在阼阶面，先辂在左塾之前，次辂在右塾之前（大辂，玉辂也。缀辂，金辂也。先辂，木辂也。次辂象辂，革辂也。王之五辂，玉辂以祀，不以封，为最贵；金辂以封同姓，为次之；象辂以封异姓，为又次之；革辂以封四卫，为又次之；木辂以封蕃国，为最贱。其行也，贵者宜自近，贱者宜远也。王乘玉辂，缀之者金辂也，故金辂谓之缀辂。最远者木辂也，故木辂谓之先辂，以木辂为先辂，则革辂、象辂为次辂矣。宾阶，西阶也。阼阶，东阶也。面，南乡也。塾门，侧堂也。五辂陈列，亦象成王之生存也。《周礼 典路》云：“若有大祭祀则出路。大丧、大宾客亦如之。”是大丧出辂为常礼。又按所陈宝玉器物，皆以西为上者，成王殡在西序故也）。二人雀弁执惠，立于毕门之内。四人綦弁，执戈上刃夹两阶。一人冕执刘，立于东堂；一人冕执钺，立于西堂；一人冕执，立于东垂；一人冕执瞿，立于西垂；一人冕执锐，立于侧阶（弁，士服。雀弁，赤色弁也。綦弁，以文鹿子皮为之。惠，三隅矛。路寝门一名毕门。上刃，刃外乡也。堂廉日。冕，大夫服。刘，钺属。、瞿。皆戟属。锐当作钅允，《说文》曰：“钅允，侍臣所执兵，从金，允声。”《周书》曰：“一人冕执钅允，读若允。”东西堂，路寝东西厢之前堂也。东西垂，路寝东西序之阶上也。侧阶，北陛之阶上也。吕氏曰：“古者执戈戟以宿卫王宫，皆士大夫之职。无事而奉燕私，则从容义德，有膏泽之润；有事而司御侮，则坚明守义，而无腹心之虞。下及秦汉，阶执戟，尚馀一二。此制既废，人主接士大夫者仅有视朝数刻，而周庐陛，或环以椎埋。へ悍之徒，有志於复古者当深绎也。”）。王麻冕黼裳，由宾阶齐。卿士邦君，麻冕蚁裳，入即位（麻冕，三十升麻为冕也。齐，升也。康王吉服自西阶升堂，以受先王之命，故由宾阶也。蚁，玄色。公卿大夫及诸侯皆同服，亦庙中之礼，不言升阶者，从王宾阶也。入即位者，各就其位也。吕氏曰：“麻冕黼裳，王祭服也。卿士邦君祭服之裳，皆。今蚁裳者，盖无事於奠祝，不欲纯用吉服，有位於班列，不可纯用凶服，酌吉凶之，亦礼之变也。”）。太保、太史、太宗，皆麻冕彤裳，太保承介圭，上宗奉同瑁，由阼阶齐；太史秉书，由宾阶齐，御王册命（太宗，宗伯也。彤，也。太保受遗，太史奉册，太宗相礼，故皆祭服也。介，大也。大圭，天子之守，长尺有二寸。同，爵名，祭以酌酒者。瑁，方四寸，邪刻之，以冒诸侯之圭璧，以齐瑞信也。太保、宗伯以先王之命，奉符宝以传嗣君，有主道焉，故升自阼阶；太史以册命御王，故持书由宾阶以升。苏氏曰：“凡王所临所服用皆曰御。”），曰：“皇后凭玉几，道扬末命，命汝嗣训，临君周邦，率循大卞，燮和天下，用答扬文、武之光训（成王顾命之言，书之册矣，此太史口陈者也。皇太后，君也，言大君成王力疾亲凭王几，道扬临终之命，命汝嗣守文、武大训，曰汝者，父前子名之义。卞，法也。临君周邦，位之大也，率循大卞，法之大也；燮和天下，和之大也。居大位，由大法，致大和，然後可以对扬文、武之光训也）。”王再拜，兴，答曰：“眇眇予末小子，其能而乱四方，以敬忌天威（眇，小。而如乱，治也。王拜受顾命，起答。太史曰：“眇眇然予微末小子，其能如父祖治四方，以敬忌天威乎！谦辞退於不能也。顾有敬迓天威嗣守文武大训之语。故太史所告，康王所答，皆於是致意焉。”）。”乃受同瑁。王三宿、三祭、三咤，上宗曰飨（王受瑁为主，受同以祭。宿，进爵也。祭，祭酒也。咤，奠爵也。礼成於三，故三宿、三祭、三咤。葛氏曰：“受上宗同瑁，则受之保介圭，可知宗伯曰飨者，传神命以飨告也。”）。太保受同，降，盥以异同，秉璋以酢，授宗人同，拜，王答拜（太保受王所咤之同，而下堂盥洗，更用他同秉璋以酢。酢，报祭也。祭礼，君执圭瓒，尸，太宗执璋瓒，亚。报祭，亦亚之类，故亦秉璋也。以同授宗人而拜尸，王答拜者，代尸拜也。宗人，小宗伯之属，相太保酢者也。太宗供王，故宗人供太保）。太保受同，祭哜，宅授宗人同，拜，王答拜（以酒至齿曰哜。太保复受同以祭，饮福至齿。宅，居也。太保退居此所，以同授宗人，又拜，王复答拜。太保饮福至齿者，方在丧疚，歆神之赐，而不甘其味也。若王则丧之主，非徒不甘味，虽饮福亦废也）。太保降，收。诸侯出庙门俟（太保下堂，有司收彻器用。庙门，路寝之门也。成王之殡在焉，故曰庙。言诸侯，则卿士以下可知。俟者，俟见新君也）。康王既尸天子，遂诰诸侯，作《康王之诰》。王出，在应门之内，太保率西方诸侯，入应门左；毕公率东方诸侯，入应门右，皆布乘黄朱。宾称奉圭兼币曰：“一二臣卫，敢执壤奠。”皆再拜稽首。王义嗣德，答拜（王出毕门，立应门内，盖内朝所在也。召公主西方诸侯，毕公继周公主东方诸侯。诸侯皆陈四黄马而朱其鬣以为庭实。宾，诸侯也。诸侯举所奉圭兼币曰：“一二臣卫，为王藩卫。”故曰臣卫。敢执壤地所出奠贽，皆再拜首至地以致敬。义嗣德云者，史氏之辞，谓康王宜嗣前人之德，故答拜也。吴氏曰：“秦穆公使人吊公子重耳，稽颡而不拜。”穆公曰：“则未为後也。”盖有後者拜；不拜，未为後也。吊者、含者、衤遂者升堂致命，主孤拜稽颡，成为後者也。康王之见诸侯，若以为不当拜而不拜，则疑未为後也，此纯乎吉也。答拜，既正其为後，且知其以丧见也）。太保暨芮伯，咸进相揖，皆再拜稽首（冢宰及司徒与群臣皆进相揖，相揖定位，又皆再拜，陈戒於王）。曰：“敢敬告天子”云云。王若曰，“庶邦侯甸男卫、惟予一人钊报诰（康王在丧故称名，《春秋》嗣王在丧亦书名也）。昔君文、武”云云。群公既皆听命，相揖，趋出，王释冕，反丧服（始相揖者揖而进也，此相揖者揖而退也）。
