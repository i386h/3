<!-- { "loadSidebar": true } -->
    按：盐之为利，自齐管仲发之，後之为国者，榷利日至。其初也，夺灶户之利而官自煮之，甚则夺商贩之利而官自卖之。然官卖未必能周遍，而细民之食盐者不能皆与官交易，则课利反亏於商税。於是立为蚕盐、食盐等名，分贫富五等之户而散抑配之。盖唐张平叔所献官自卖盐之策，而昌黎公所以驳议之者，其虑已略及此矣。迨其极也，则官复取盐自卖之，别取其钱，而人户所纳盐钱遂同常赋，无名之横敛永不可除矣。当时，江南亦配盐於民而徵米，在後盐不给而徵米如故，其历三百年而未除。宇县分割，国自为政，而苛敛如出一辙，异哉！周广顺二年，敕令庆州榷盐务，今後每青盐一石依旧抽税钱八百八十五陌、盐一斗；白盐一石抽税钱五百八十五陌、盐五升，此外不得别有邀求。
    青、白盐池在盐州北。唐朝元管四池：曰乌池、白池、瓦窑池、细项池。今出税置吏唯有青、白二池。
    敕诸色犯盐、麴五斤以上，并重杖处死，以下科断有差；刮硷煎炼私盐所犯一斤以上断死，以下科断有差；人户所请蚕盐得将归茧供食，不得博易货卖，违者照私盐科断。州城、县镇郭下人户系屋税合请盐者，若是州府，并於城内请给；若是外县镇郭下人户，亦许将盐归家供食。仰本县预取逐户合请盐数目，攒定文帐部领人户请给，勒本处官吏及所在场务同点检入城。若县镇郭下人户城外别有庄田，亦仰本县预先分擘开坐，勿令一处分给供使。
    三年，敕：“诸州府并外县镇城内，其居人屋税盐，今後不，其盐钱亦不徵纳。所有乡村人户合请蚕盐，所在州城县镇严切检校，不得放入城门。”
    显德元年，上谓侍臣曰：“朕览食末盐州郡，犯私盐多於颗盐界分。盖卑湿之地易为刮盐煎造，岂惟违我榷法，兼又污我好盐。况末盐煎炼，搬运费用倍於颗盐。今宜分割十馀州，令食颗盐，不唯辇运省力，兼亦少人犯禁。”自是，曹、宋已西十馀州皆食颗盐（种者曰颗盐，出解州。煮者曰末盐，出濒海）。
    三年，敕：“漳河已北州府管界，元是官场粜盐，今後除城郭草市内仍旧禁法，其乡村并不许盐货通商。逐处有咸卤之地，一任人户煎炼，兴贩则不得逾越漳河入不通商界。”
    五年，既取江北诸州，唐主奉表入贡，因白帝以江南无卤田，愿得海陵盐监南属以赡军。帝曰：“海陵在江北，难以交居，当别有处分。”乃诏岁支盐三十万斛以给江南，士卒稍稍归之。
