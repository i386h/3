<!-- { "loadSidebar": true } -->
    陈氏曰：参政文清毗陵张守全真撰。一字子同。崇宁进士，词科。绍兴执政，张魏公在相位，荐秦桧再用，守有力焉。一日，与魏公言，某误公听，今朝夕同班列，得款曲。其人似以曩者一跌为戒，有患失心，宜自劾谢上。魏公为作墓志，著其语。
    ◎张章简《华阳集》四十卷
    陈氏曰：参政金坛张纲彦正撰。大观中舍法三中首选，释褐为承事郎、辟雍正，盖专於新学者。绍兴初，在琐闼，忤张俊，求去；复与秦隙，遂引年。秦亡，乃召用。乾道初，年八十四而终。自号华阳老人。华阳者，茅山也。
    ※《非有斋类稿》五十卷
    陈氏曰：给事中吴兴刘一止行简撰。宣和三年进士。居琐闼仅百馀日，忤秦桧，罢去。居十馀年，以次对致仕。桧死，被召，力辞，进杂学士而终。年八十二，实绍兴庚辰。
    ※《竹西集》十卷《西垣集》五卷
    陈氏曰：兵部侍郎维扬王居正刚中撰。宣和三年进士。绍兴初，入词掖。《西垣集》者，制草及缴章也。其篇目，凡缴章皆云“封还词头”，盖其子孙编次者之失也。除授则有词头，政刑庶事，何词头之有？
    ※《张巨山集》三十卷
    陈氏曰：中书舍人光化张や巨山撰。や为司勋郎官，金人再取河南，秦相皇恐，上章引伊尹“善无常主”及周任“不能者止”之文以自解，や之笔也。秦德之，遂擢修注掌制；而其具稿仓卒，误以伊尹告太甲为告汤，及周任之言为孔子自言。时秘书省寓传法寺，有书其门曰：“周任为孔圣，太甲作成汤。”秦疑诸馆职为之，多被逐。然や亦以答桧三折肱之语，谓其贰於已，无几亦罢。
    ※《默成居士集》十五卷
    陈氏曰：中书舍人潘良贵子贱撰。一字义荣。刚介之士也。朱侍讲序其集，略见其出处大致。
    朱子序略曰：公自宣和初为博士，则已不肯昏富贵之家，而独尝论斥大臣蒙蔽之奸。及为馆职，又不肯游蔡京父子门；使淮南，又不肯与中官同燕席。靖康召对，因论时宰何、唐恪不可用，恐误国事，以是谪去。不旋踵而言果验。建炎初，召为右司谏，首论乱臣逆党，当用重典，以正邦法、壮国威；且及当时用事者奸邪之状，大为汪、黄所忌，书奏三日而左迁以去。绍兴入为都司，又忤时相以归。复为左史，直前奏事，明大公至正之道。服丧还朝，又以廷叱奏事官，而忤旨以去。自是之後，秦桧擅朝，则公遂废於家而不复起矣。然公平生廉介自持，自少至老，出入三朝，而前後在官，不过八百六十馀日。所居仅庇风雨，郭外无尺寸之田，经界法行，独以邱墓之寄，输帛数尺而已。其清苦贫约，盖有人所不堪者，而处之超然，未尝少屈於桧。其子熹，暴起鼎贵，势倾内外，亦未尝与通问也。尝诵君子三戒之言，而深以志得之规痛自儆饬。至於造次之，一言一行，凡所以接朋友教子弟，亦未尝不以孝弟忠敬，节俭正直，防微谨独之意为本。其读书磨镜之喻，切中学者之病，当世盖多传之。而所论汲长孺、盖宽饶之为人，尤足以见其志之所存也。呜呼！若公之清明直谅，确然亡欲，其真可谓刚毅而近仁矣！夫以三代之时，圣人之世，而夫子已叹刚者之不可见，况於百世之下，幸有如公者焉，而不得少申其志以没！其条奏草稿，有补於时，可为後法者，又以公自焚削而不复存。其平生之言颇可见者，独有赋咏笔札之馀数十百篇而已。後之君子，盖将由此以论公之事，其可使之没没无传而遂已乎？
    ※《筠溪集》二十四卷
    陈氏曰：户部侍郎连江李弥远似之撰。大观三年上舍第一。知冀州，能抗金贼，摄江东帅，与忠定平周德之乱。晚为从官，沮和议，坐废而终。
    ※《鄱阳集》十卷
    陈氏曰：徽猷阁直学士鄱阳洪皓光弼撰。皓奉使金虏，守节不屈，既归，为秦所忌，谪英州。死之日，与秦相先後。三子登词科，俱显贵。
    ※《东窗集》四十卷
    陈氏曰：中书舍人鄱阳张广彦实撰。与吕居仁为诗友。其在西掖，当绍兴十一年。
    ※《雪溪集略》八卷
    陈氏曰：汝阴王钅至性之撰。国初《周易》博士昭素之後也。其父萃乐道尝从欧公学。钅至为曾纡婿，尝撰《七朝国史》。绍兴初，常同子正荐之，诏视秩史官，给札奏御，会秦氏柄国，中止，书竟不传。其子明清，著《挥麈录》。
    ※《竹轩杂著》十五卷
    陈氏曰：太常少卿永嘉林季仲懿成撰。以赵元镇荐入朝，奏疏沮和议，得罪。仲熊、叔豹、季其弟也，皆知名。
    ※《北山集》三十卷
    陈氏曰：端明殿学士金华郑刚中亨仲撰。绍兴二年亚魁。受知秦相，使川、陕。後忤意，贬死封州。
    ※《澹集》七十八卷
    陈氏曰：端明殿学士忠简庐陵胡铨邦衡撰。建炎甲科第五人。既上书乞斩秦桧，谪岭海，秦死得归。孝宗即位，始复官召用，又以沮再和之议得罪去。乾道中，入为丞郎，亦不容於时，奉祠至淳熙七年乃终，年七十九。
    平园周氏跋曰：胡忠简公诗有不可及者三：用事博而精，下语豪而华，一也；士子投献，必用韵酬答，虽百韵亦然，愈多而愈工，二也；此篇《和王君行简》，时年七十五，长歌小楷，与四五十人无异，三也。
    诚斋序：先生之文，肖其为人，议论闳以挺，其记序古以驯，其代言典而严，其书事约而悉。其为诗盖自诋斥时宰，诞置岭海，愁酸骨，饥蛟血牙，风呻雨喟，涛谲波诡，有非人世之所堪耐者，不介於心，而反昌其诗，视李、杜夜郎夔子之音盖加恢奇云。至於骚词，涵茫崭，钅术刿刻屈，抉天之幽，泄神之氵，稿癯而不瘁，恫愀而不怼，自宋玉而下不论也。
    ※《李文简公集》一百二十卷
    敷文阁学士丹棱李焘仁父撰。水心集序曰：自有文字以来，名世数十，大抵以笔势纵放，凌厉驰骋为极功。风霆怒而江河流，六骥调而八音和，春辉秋明而海澄岳静也，高者自能，馀则勉而效之矣。虽然，此韩愈所谓下逮《庄》、《骚》，其上无是也。观公大篇详而正，短语简而法，初未尝藻黼琢镂，以媚俗为意。曾点之瑟方希，化人之酒欲清，又非以声色臭味自怡悦也。独於古文坠学，堂上之议，起虞造周，如挈裘领振之焉，固遗其下而独至其上者欤！蜀自三苏死，公父子兄弟後起，兼方合流以就家学，综练古今名实之际，有补於世。天下传以继苏氏云。
    ※《沈子寿文集》
    水心集序曰：吴兴沈子寿，少入太学，名闻四方。仕四十馀年，绌於王官。再入郡，三佐帅幕，公私憔悴而子寿老矣。然其平生业嗜文字，若性命在身，非外物也。甲乙自著累百千首。呜呼！何其勤且多也！余後学也，不足以识子寿之文，其不为奇险，而瑰富精切，自然新美，使读之者如设芳醴珍ゾ，足饮餍食而无醉饱之失也；又能融释众疑，兼趋空寂，读者不惟醉饱而已，又当消愠忘忧，心舒意，而自以为有得於斯文也。观其开阖疾徐之，旁观而横陈，逸骛而高翔，盖宗庙朝廷之文，非自娱於幽远淡泊者也。
    ※《徐斯远文集》
    水心集序曰：斯远尽平生文仅二十馀首，首辄精善，疑其亲自料拣，应留者止此尔。徐观笔墨轻重，以十一敛藏千百，虽铺写纵放，亦无怠惰剥落之态，迷流陡起，体势各成，殆非精拣所能致也。诗险而肆，对面崖壑，咫尺千里，操舍自命，不限常律。庆历、嘉以来，天下以杜甫为师，始黜唐人之学，而江西宗派章。焉然而格有高下，技有工拙，趣有浅深，材有大小。以夫汗漫广莫，徒枵然从之而不足充其所求，曾不如ㄕ鸣吻，出毫芒之奇，可以运转而无极也。故近岁学者，已复稍趋於唐而获焉。曷若斯远淹玩众作，凌暴偃蹇，情瘦而意润，貌枯而神泽，既能下陋唐人，方於宗派，斯又过之。斯远有物外不移之好，负山林沈痼之疾，而师友学问，小心抑畏，异方名闻之士，未尝不遐叹长想千里而同席也。初渡江，时上饶号称贤俊所聚，义理之宅，如汉许下、晋会稽焉。风流几泯，议论将绝，斯远与赵昌父、韩仲止扶植遗绪，固穷一节，难合而易忤，视荣利如土梗，以文达志，为後生法。凡此皆强为善者之所宜知也。
    ※《相山集》二十六卷
    陈氏曰：朝奉大夫濡须王之道彦猷撰。宣和六年，兄弟三人同登科。建炎寇乱，率众保明避山，从之者皆得免，以功改京官，沮和议得罪。晚年历麾节。其子蔺，被遇阜陵，贵显。
    ※《韦斋小集》十二卷
    陈氏曰：吏部员外郎新安朱松乔年撰。侍讲文公之父也。文公尝言：“韦斋先生自为儿童时，出语已惊人，及去场屋，始放意为诗文。其诗初亦不事雕饰，而天然秀发，格律暇，超然有出尘寰之趣。”
    ※《关博士集》二十卷
    陈氏曰：太学博士钱塘关注子东撰。绍兴五年进士。尝为湖州教授，自号香岩居士。
    ※《石月老人集》三十五卷
    陈氏曰：朝议大夫致仕鄱阳余安行勉仲撰。安行累举不第。其子应求，以童子登崇宁五年进士科，为御史，历麾节，所至迎养其父。至九十六乃终。著书号《至言》，盖纯笃之士也。
    ※《王著作集》四卷
    陈氏曰：著作郎福清王信伯撰。从程门学，以赵忠简荐召对，赐出身。秦桧恶之，会其族子坐法，牵连文致，夺官以死。
    ※《屏山集》二十卷
    陈氏曰：通判兴化军崇安刘子彦冲撰。父，兄子羽。子以荫入仕。年甫四十八而卒。朱文公，其门人也。尝谓朱曰：“吾少闻佛老之说，归读吾书，然後知吾道之大，体用之全如此。於《易》得入德之门，为作《复斋铭》、《圣传论》，可以见吾志矣。”
    ※《东溪集》二十卷
    陈氏曰：迪功郎漳浦高登彦先撰。考试潮州，策问忤秦相，谪死。
    水心叶氏序略曰：君高远独出，无拘留泥滓意。学已成，谓当直施用，不曲步捷行以渐巧取之。论说必穷尽，欲砭时陋，扶世坏。文不为扶疏茂好，惟自根极而成者，无不具也，故不得志於科举。至转富入贫，本业微析，终不动心，一以溪山月为家宅，笔墨简策为情性。常覃研竟日，曰：“孔、颜不如是也！”
    ※《纟番经堂集》八卷
    陈氏曰：知盱眙军东平毕良史少董撰。文简公士安五世孙。尝陷虏，有从之游者，因为图名《纟番经》，写其访问纟由绎之状。
    ※《三近斋馀录》
