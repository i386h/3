<!-- { "loadSidebar": true } -->
    水心叶氏序曰：平阳朱黼因《通鉴》、《稽古录》章别论者，始尧、舜，迄五代，三千馀篇。述吕、武、王莽、曹丕、朱温，皆削其纪年以从正统，曰：吾为书之志也，书法无大於此矣。报仇明耻，贵夏贱夷，其次也。凡民人家国之用，制度等威之异，皆为说以处之；众言之淆乱，则折而一之；讹谬之相承，则而正之；南北华戎之离合，争夺之碎，人所厌简，亦备论之。该括既多，而条目众矣。所以存世次，观兴坏，本经训，原事实，芟理芜蔓，显发精隐，扶树正义，举坠逸，不以华为辨，不以意为觉，无偏之说，无新特之论。反而约之，知其能费而隐也；时而措之，知其能典而当也。呜呼，此岂非学者之所当尽其心欤！
    ※《皇朝编年举要》三十卷，《备要》三十卷，《中兴编年举要》十四卷　《备要》十四卷
    陈氏曰：太学生莆田陈均平甫撰。均，丞相俊卿之从孙，端平初，有言於朝者，下福州取其书，由是得初品官。大抵依仿朱氏《通鉴纲目》。《举要》者，纲也；《备要》者，目也。然去取无法，详略失中，未为善书。
    ※《续稽古录》一卷
    陈氏曰：秘书丞历阳龚颐正养正撰。以续司马光前录，而序述繁酿。其记绍熙甲寅事，归功於韩胄。颐正名本颐，避讳改焉。尝撰《元党籍谱》得官，韩氏用事时，赐出身入馆。
    ※《历代帝王纂要谱括》二卷
    陈氏曰：徐姚孙应符仲潜撰。盖《绍运图》之详者也。
    ●卷一百九十四 经籍考二十一
    ○史（起居注）
    ※《穆天子传》六卷
    晁氏曰：晋太康六年汲县民盗发古冢所得，凡六卷，八千五百一十四字，诏荀勖、和峤等以隶字写之云。按《春秋左氏传》：“穆王欲肆其心，周行天下，将皆有车辙马迹焉。”此书所载，即其事也。穆王始巡狩，得骅骊、绿耳之乘，造父为御，以观四荒，北绝流沙，西登昆仑，与《太史公记》同。汲郡守书不谨，多毁缺。虽其言不典，皆古书，颇可观览。郭璞注本谓之《周王游行记》。勖之时，古文已不能尽识，时有缺者，又转写益误，殆不可读。
    陈氏曰：其体制与起居注同。起居注者，自汉明德马皇后始，汉、魏以来因之。
    ※《唐创业起居注》五卷
    晁氏曰：唐温大雅撰。纪高祖建义至受隋禅，用师符谶受命典册事。
    陈氏曰：所载起义至受禅，凡三百五十七日。其述神尧不受九锡，反复之语甚详。愚尝书其後曰：《新史》称“除隋之乱，比迹汤、武”。汤、武未易比也，唐之受命，正与汉高帝等尔。其不受九锡，足以扫除魏、晋以来欺天罔人之态，而犹不免曰受隋禅者，乃以曾立代王之故曾，不若以子婴属史之为明白洞达也。
    ※《唐高祖实录》二十卷
    晁氏曰：唐房元龄等撰。太宗诏元龄与许敬宗、敬播同，起创业，尽武德九年。贞观十七年书成。
    陈氏曰：唐给事中河东敬播撰。按《志》称房元龄监，许敬宗删改。今本首题“监国史许敬宗奉敕定”，第十一卷题“司空房元龄奉敕撰”，不详其故。
    ※《唐太宗实录》四十卷
    晁氏曰：唐许敬宗等撰。起即位，尽贞观二十三年。初，贞观十七年，房元龄、许敬宗、敬播撰《今上实录》，止十四年，成二十卷；永徽五年，无忌与史官续十五年後尽昭陵事。今四十卷，其後敬宗改定。
    陈氏曰：按《艺文志》有《今上实录》二十卷，敬播等撰，房元龄监；又有长孙无忌《太宗实录》四十卷。今惟题中“书令许敬宗奉敕撰”。盖敬宗当高宗时以私，意窜改国史，《中兴书目》言之详矣。但今来既云许敬宗撰，而以为恐止是元龄、无忌所进，则不可考也。
    ※《唐高宗实录》三十卷
    晁氏曰：唐刘知几等撰。起即位，尽永淳二年，凡二十九年。初，令狐德、许敬宗等撰录，止显庆三年，成二十卷上之，後知几与吴兢续成。
    陈氏曰：按《志》令狐德撰止乾封，知几续成之，故号後。书本三十卷，今阙十一卷。
    ※《唐则天实录》二十卷
    晁氏曰：吴兢撰。初，神龙二年，诏武三思、魏元忠、祝钦明、徐彦伯、柳同、应融、岑羲、徐坚撰录，三十卷。开元四年，兢与刘知几刊成此书，上之。起嗣圣改元甲申临朝，止长安四年甲辰传位，凡二十一年。
    陈氏曰：按《志》魏元忠等撰，刘知几、吴兢删正，今惟题兢撰。武氏罪大恶极，固不应复入唐庙，而题主犹有圣帝之称，至开元中，礼官有言，乃去之。武氏不应有实录，犹正史之不应有本纪，皆沿袭《史》、《汉》吕后例，惟沈既济之论为正，而范氏《唐鉴》用之。
    ※《唐中宗实录》二十卷
    晁氏曰：唐吴兢撰。起神龙元年复位，尽景龙四年，凡六年。
    ※《唐睿宗实录》十卷
    晁氏曰：唐刘知几撰。知几与吴兢先《太上皇实录》，起初诞，止传位，凡四年。後续益，止山陵。
    陈氏曰：《志》有二《录》，五卷者为兢。今此十卷，当是知几也。《馆阁书目》亦别有五卷者。
    ※《唐元宗实录》一百卷
    晁氏曰：唐元载等撰。起即位，尽上元三年，凡五十年。安史之乱，《元宗起居注》亡。大历中，史官令狐亘裒掇诏策，备一朝之遗阙。开元、天宝君臣事多漏略。
    陈氏曰：题元载撰，盖左拾遗令狐亘所为，而载以宰相监也。史称事多漏略，拙於取弃，不称良史。亘，德五世孙也。
    ※《唐肃宗实录》三十卷
    晁氏曰：唐元载等撰。起即位，尽後元年，凡六年。
    陈氏曰：亦元载监，不见史官姓名。
    ※《唐代宗实录》四十卷
    晁氏曰：唐令狐亘撰。初，诏亘撰录，未成书，贬官卒。元和二年，子丕上之。当时名官如房，不立传，抗直如颜真卿，略而不载，时讥漏略。起宝应元年壬寅，止大历十四年己未，凡十七年。
    陈氏曰：尤为漏略。
    ※《唐建中实录》十卷
    《崇文总目》唐史馆撰沈既济撰。起大历十四年德宗郎位，尽建中二年十月既济罢史官之日。自作五例，所以异於常者：举终必见始；善恶必评；月必举朔；史官虽卑，出入必书；太子曰薨。自谓“辞虽不足，而书法无隐”云。
    ※《唐德宗实录》五十卷
    晁氏曰：裴等撰。起即位，尽贞元二十一年，凡二十五年。元和二年，诏蒋、樊绅、林宝、韦处厚、独孤郁同。五年，上之。
    ※《唐顺宗实录》五卷
    晁氏曰：韩愈撰。起贞元二十一年乙酉正月，止永贞元年丙戍八月。初，愈撰录禁中事为切直，阉宦不喜，訾其非实，文宗诏路隋刊正。隋建言“众议以刊非是。李宗闵、牛僧孺谓史官李汉、蒋系皆愈之婿，不可参撰，俾臣下笔。臣谓不然。且愈之所书，非己自出，元和以来，相循逮今。汉等以嫌，无害公谊。请条其甚谬误者，付史官刊定。”诏摘去元和、永贞数事为失实，录不复改。
    陈氏曰：按《志》称韩愈、沈传师、宇文籍撰，李吉父监。《新史》谓议者然不息，卒窜定无完篇，以阉宦恶其书禁中事切直也。
    ※《唐宪宗实录》四十卷
    晁氏曰：唐路隋等撰。起即位，尽元和十五年。初，穆宗长庆二年，诏监国史杜元颖与史官韦处厚、路隋、沈传师、郑氵、宇文籍等《元和实录》，未及成书。太和四年，隋与苏景胤、陈夷行、李汉、蒋系续成上之。统例取舍，皆出处厚焉。
    陈氏曰：按《志》称沈传师、郑氵，宇文籍、蒋系、李汉、陈夷行、苏景裔撰，盖前後史官也；又称杜元颖、韦处厚、路隋监，亦前後宰相也。
    ※《唐穆宗实录》二十卷
    晁氏曰：唐路隋等撰。起即位，尽长庆四年。按《文宗实录》：太和四年，隋与苏景裔等上《宪宗实录》，後有王彦威、杨汉公、苏涤、裴休并为史官去。
    ※《唐敬宗实录》十卷
    晁氏曰：唐李让夷等撰。起长庆四年甲辰即位，止宝历二年丁未，凡三年。武宗会昌中，诏史官陈商、郑亚同，让夷监，书成上之。
    ※《唐文宗实录》四十卷
    晁氏曰：魏谟等撰。起即位，尽开成五年，凡十四年。宣宗大中八年，史官蒋偕、牛丛、王讽、卢吉同。
    陈氏曰：谟监，偕等史官也。
    ※《唐武宗实录》一卷
    晁氏曰：唐韦保衡撰。武宗以後，实录皆亡，今止有会昌元年正月二月。
    陈氏曰：按《唐志》惟有《武宗实录》三十卷，其後皆未尝纂；更五代，《武录》亦不存，《邯郸书目》惟有一卷而已。
    ※《唐宣宗实录》三十卷，《懿宗实录》二十五卷，《僖宗实录》三十卷　《昭宗实录》三十卷　《哀宗实录》八卷
    晁氏曰：国朝宋敏求次道所补。《宣录》三十卷，《懿录》三十卷（一作二十五卷），《僖录》三十卷，《昭录》三十卷，《哀录》八卷，通百二十八卷，世服其博闻。
    陈氏曰：五《录》者，皆敏求追述为书。按《两朝史志》，初为一百卷，其後增益为一百四十八卷。今按《懿录》三十五卷，止有二十五卷，而始终皆备，非阙也，实一百四十三卷。《馆阁书目》又言阙第九一卷，今亦不阙云。
    ※《建康实录》二十卷
    晁氏曰：唐许嵩撰。始自吴，起汉兴平元年，终於陈末祯明三年，南朝六代四十帝，四百年君臣行事，及土地山川、城池宫苑、制置兴坏、用存古迹，其异事则注之，以益见闻。按南朝四百年，除西晋平吴之年并吴首事之年，而巳。吴大帝在武昌七年，梁元年都江陵三年，其实在建康宫，三百二十一年也。十父按：嵩自叙此书云“使周览而不繁，约而无失”。然自顺帝以後，复为纪传而废编年，其重衤复一事牾者甚众；至於名号称谓，又绝无法，盖亦烦而多失矣。
    陈氏曰：载吴、晋、宋、齐、梁、陈六朝都建康者，编年附传，大略用实录体。
    ※《後唐庄宗实录》三十卷
    陈氏曰：监修赵凤，史官张昭远撰。天成四年上。
    ※《後唐明宗实录》三十卷
    陈氏曰：监修姚ダ，史官张昭远撰。清泰三年上。
    ※《後唐废帝实录》十七卷
