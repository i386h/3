<!-- { "loadSidebar": true } -->
    三年，吏部言：“六十不得入选，今文臣武臣皆有隐减年甲之弊。”诏禁之。时州郡上阙状稽违，多畀人私摄，乃诏下诸道转运司，州委通判，县委县丞，监司委属官，以时申发，稽违隐漏者罪之。
    光宗绍熙二年，吏部侍郎罗点言：“铨量之法，得以察其人物，其功过而进退之，而有司奉行，浸成文具。群趋而进，一揖而退，是非贤否，一不暇问；甚者循习旧例，才注差遣，更不铨量。伏请自今令长贰从容接谈，稍问以事，除癃疾已有定法，如绝不通晓及有过尤者，别与注拟。”从之。
    宁宗庆元中，制：“初改官人必作令，谓之‘须入’。中兴以来，数申严其令。今除殿试上三名、南省元外，并令作邑。”自後虽宰相子、甲科人，无不宰邑者矣。
    ●卷三十九 选举考十二
    ○辟举
    三代以前，天下列国有三卿、五大夫、一十七士。大国三卿，二卿命於天子，一卿命於其君；小国三卿，一卿命於天子，二卿命於其君。公、侯、伯之大夫再命子，子、男之大夫一命。其士以下皆不命，皆国君专之。汉初，王、侯国百官皆如汉朝，唯丞相命於天子，其御史大夫以下皆自置。及景帝惩吴、楚之乱，杀其制度，罢御史大夫以下官。至武帝，又诏：“凡王、侯吏职秩二千石者，不得擅补。其州郡佐吏，自别驾、长史以下，皆刺史、太守自辟。”历代因而不革。
    汉初，掾吏辟，皆上言之，故有秩比命士；其所不言，则为百石属。其後皆自辟除，故通为百石云。
    世祖诏：“方今选举，贤佞朱紫错用。丞相故事，四科取士：一曰德行高妙，志节清白；二曰学通行修，经中博士；三曰明达法令，足以决疑，能按章覆问，文中御史；四曰刚毅多略，遭事不惑，明足以决，才任三辅令，皆有孝弟廉公之行。自今以後，审四科辟召，及刺史、二千石察茂才尤异孝廉之吏，务尽实，选择英俊、贤行、廉洁、平端於县邑，务授试以职。有非其人，临计过署，不便习官事，书疏不端正，不如诏书，有司奏罪名，并正举者。”
    建武二年，卫飒辟大司徒府，举能案剧，除侍御史。
    安帝元初六年，诏三府选掾属高第，能惠利牧养者五人。
    旧任三府选令史，光禄试尚书郎，时皆特拜，不复选试。李固与吴雄上疏，选举补置，可归有司。帝感其言，自是稀复特拜，切责三公，明加考察，朝廷称善。杨秉亦言所徵皆特拜不试为非。
    翟为侍中，时尚书有缺，诏将大夫六百石以上试对政事、天文、道术，以高第者补之。自恃能高，而忌故太史令孙懿恐有先用，乃绐懿曰：“图书有汉贼孙登，将以才智为中书所害，观君表相，似当应之。”因对之涕泣。懿忧惧移病不试，由是对第一，拜尚书。
    按：东汉用人，多以试取之。诸科之中，孝廉、贤良、有道皆有试，迁官则如博士，如尚书皆先试，至於辟举、徵召，无不试者。李固、杨秉所言，皆以试为是，特拜为非。然所试率文墨小技，固未足以知其贤否也。况於翟者，以市井权谲之术，冒取高第，又足为贤乎？
    孝灵帝时，司徒杨赐、太尉桓焉皆坐辟诏禁锢党人免。
    徐氏曰：“按公府之有辟命，自西京则然矣。然东汉之世，公卿尤以辟士相高。卓茂习《诗》、《礼》为通儒，而辟丞相府史；蔡邕少博学好词章，而辟司徒桥元府；周举博学洽闻，为儒者宗，而辟司徒李邰府。又有五府俱辟如黄琼者，四府并命如陈纪者。往往名公钜卿以能致贤才为高，而英才俊士以得所依乘为重，是以誉望日隆，名节日著，而一洗末世苟合轻就之风。孟子曰：“观近臣以其所为主，观远臣以其所主。”其斯之谓与！
    州从事史十二人，皆州自辟除，通为百石。
    按《鲁恭传》：“恭再在公位，选辟高第至列卿、郡守者数十人，而其耆旧大姓或不蒙荐举，至有怨望者。恭闻之曰：‘学之不讲，是吾忧也。诸生不有乡举者乎？’终无所言。”盖东汉时，选举、辟召皆可以入仕。以乡举里选循序而进者，选举也；以高才重名躐等而升者，辟召也。故时人犹以辟召为荣云。
    孙宝为京兆尹，故吏侯文以刚直不苟合，常称疾不仕。宝以恩礼请文为布衣友，日设酒食，妻子相对。文求受署为掾，进见如宾礼。数月，以立秋日署文东部督邮，入见，敕曰：“今日鹰隼始击，当顺天气，取奸恶，掾部讵有其人乎？”文仰曰：“无其人不敢受职。”宝曰：“谁也？”文曰“霸陵杜稚季”云云。於是稚季不敢犯法。宝为京兆三岁，京师称之。任延为会稽都尉，吴有龙邱苌者，隐居太末，王莽时，四辅、三公连辟，不就。掾吏白延请召之，延曰：“龙邱先生躬德履义，都尉扫洒其门，犹惧辱焉，召之不可。”遣功曹奉书记，致医药，吏使相望於道。积一岁，苌乃乘辇诣府，愿得先死备录。延辞让再三，遂署议曹祭酒。
    按：两汉二千石长吏皆可以自辟曹掾，而所辟大概多取管属贤士之有才能操守者。盖必如是，乃能知闾里之奸邪、黔庶之休戚，故治状之显著，常必由之。後世长吏既不与之以用人之权，而士自一命以上，拘於三互之法，不使之效职显能於本土。士之贤者亦以隐情惜已，不预郡府之事为高，而与郡守、县令共治其民者，则皆凶恶贪饕、舞文悖理之胥吏，大率皆本土人也。然则岂三互之法可行之於僚掾，而独不行之於胥吏？可施之於有行止之命官，而独不可施之於无藉在之恶少乎？
    魏王凌为青州刺史。青土初定，请王基为别驾，後召为秘书郎，凌复请还。顷之，司徒王郎辟基，凌不遣。朗书劾州曰：“凡家臣之良，则升於公辅，公臣之良，则入於王职，是故古者侯伯有贡士之礼。今州取宿卫之臣，留秘阁之吏，所希闻也。”凌犹不遣。凌流称青土，亦由基叶和之辅也。
    刘虞备礼署田畴为从事，令其奉表行。在既而虞为公孙瓒所杀，畴至，哭於虞墓。北归，率宗族附从数百人，扫地而盟曰：“君仇不报，不可以立於世。”遂入徐无山中，营深险平敌地而居，徵辟皆不就。
    曹爽辟王沈及羊祜，沈劝祜应命，祜曰：“委质事人，复何容易。”遂不就。
    古人之於所为主也，有君臣之义焉，故难则死之。羊叔子之贤，盖知曹爽之不足以死故也。
    北齐武平中，後主失政，多有佞幸，乃赐其卖官分占州郡，下及乡官，多降中旨，故有敕用州主簿、郡功曹者。自是之後，州郡辟士之权浸移於朝廷，以故外吏不得精核，由此起也。
    後周时，刺史僚佐、州吏则自署，府官则命於朝廷。
    隋文帝时，牛弘为吏部尚书，高构为侍郎，最为称职。当时之制，尚书举其大者，侍郎铨其小者，则六部以下官吏，咸吏部所掌。自是海内一命以上之官，州郡无复辟署矣。
    弘问於刘炫曰：“魏、齐之时，令史从容而已，今则不遑宁舍，何也？”炫对曰：“往者，州唯置纲纪，郡置守丞，县唯令而已。其所事具寮则长官自辟，受诏赴任，每州不过数十。今则不然。大小之官，悉是吏部，纤介之绩，皆属考功，所以繁也。”唐制，二品、三品册授，五品以上制授，守五品以上敕授，六品以下旨授，其视品及流外官皆判补之（判补即辟举之类）。
    肃、代以後，天下兵兴多故，官滥而铨法益坏。沈既济上疏极言之，欲请：“五品以上及群司长官，宰臣进叙，吏部、兵部得参议焉；六品以下或僚祖之属，听州府辟用。则铨择之任委於四方，结奏之成归於二部。必先择牧守，然後授其权，高者先署而後闻，卑者听版而不命。牧守、将帅或选用非公，则吏部、兵部得察而举之。”（有《选举杂议》十条，详见《举官门》）
    既济《选举杂议》五：“或曰：‘今日多情故，长官许其选吏，必纲纪紊失，不如今已之有伦也。’答曰：‘不假古义，请徵目前以明之。今诸道节度、都团练、观察、租庸等使，自判官、副将以下，皆使自铨择。纵其间或有情故，大举其例，十犹七全，则辟吏之法见行於今，但未及於州县耳。利害之理，较然可观，何纪之失？何纲之紊？向令诸使僚佐尽授於选曹，则安获镇方隅之重、理财赋之殷也。’”六：“或曰：‘顷年尝见州县有摄官，皆是牧守所自署置，政多苟且，不议久长，才始到官，已营生计，迎新送故，劳弊甚矣。今令州郡召辟，则其弊亦尔，柰何？’答曰：‘国家职员，皆禀朝命，摄官承乏，苟济一时，不日不月，事必停省，人虽流而责不及，绩虽著而官不成，便身而行，不苟何待？若职无移夺，命自州邦，所摄之官，便为己任，上酬知己，下利班荣，争竭智力，人谁不尽？今常调之人，远授一职，已数千里赴集，又数千里之官，挈携妻孥，往复劳苦，必一周而在路，料间岁而停官，成名非知已之恩，後任可计考而得。此之不苟，而谁为苟！’”
    陆贽秉政，请令台阁长官各自举其属，有不职，坐举者。帝初许之，或言诸司所举皆亲党，招赂遗，无实才，帝复诏宰相自择。贽上奏言其非便，帝虽嘉之，然卒停荐士诏。（陆贽疏见《举士门》）
    按：自隋时，海内一命之官，并出於朝廷，州郡无复有辟署之事。士之才智可效一官者，苟非宿登仕版，则虽见知於方镇岳牧，亦不能稍振拔之，以收其用。至唐，则仕者多由科目矣，然辟署亦时有之，而其法亦不一。有既为王官而被辟者，若张建封之辟许孟容，李德裕之辟郑畋，白敏中之辟王铎是也；有登第未释褐入仕而被辟者，若董晋之於韩退之是也；有强起隐逸之仕者，若乌重允之於石洪、温造，张博之於陆龟蒙是也；有特招智略之士者，若裴度之於柏耆，杜忄舀之於辛谠是也。而所谓隐逸智略之士，多起自白衣。刘贡甫言：“唐有天下，诸侯自辟幕府之士，唯其才能，不问所从来，而朝廷常收其俊伟，以补王官之缺，是以号称得人。”盖必许其辟置，则可破拘挛，以得度外之士，而士之偶见遗於科目者，亦未尝不可自效於幕府，取人之道，所以广也。宋时，虽有辟法，然白衣不可辟，有出身而未历任者不可辟，其可辟者复拘以资格，限以举主。盖去古法愈远，而倜傥斥弛之士，其不谐尺绳於科目，受羁於铨曹者，少得以自达矣。
    宋太祖皇帝建隆四年，诏：“自前藩镇多奏初官人为掌书记，颇越资序。自今历两任有文学者，方得奏举。”
