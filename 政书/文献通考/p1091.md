<!-- { "loadSidebar": true } -->
    安帝隆安元年正月，荧惑犯哭泣星。占曰：“有哭泣事。”六月，月奄太白，在太微端门外。占曰：“国受兵。”乙酉，月奄岁星，在东壁。占曰：“为饥，卫地有兵。”二年六月，郗恢遣邓启方以万人伐慕容於滑台，启方败。三年，桓元等并举兵，内外戒严。  三年五月，月奄东上相，辰星犯轩辕大星。占悉同上。其年，庾楷等举兵，表诛王愉等，内外戒严。三年，洛阳没於寇。桓元破荆、雍州，杀殷仲堪等。孙恩聚众攻没会稽，杀内史。  四年正月乙亥，月犯填星，在牵牛。占曰：“吴越有兵丧，女主忧。”六月，月犯哭星；又犯填星。十月，月奄岁星，在北河。占：“为饥，胡有兵。”其四年五月，孙恩乱。七月，太皇太后李氏崩。七月癸亥，大角星散摇五色。占曰：“王者流散。”丁卯，月犯天关。占：“王者忧。”九月，荧惑犯少微，又守之。占曰：“处士诛。”十月，月犯东次相。其次年，卢循、桓元内外遘逆。  元兴元年四月，月奄辰星。七月，大饥，人相食。荧惑在东井，犯舆鬼，积尸。八月，太白犯右执法。九月，太白犯进贤。占曰：“进贤者诛。”  二年二月，岁星犯西上将。六月，月奄斗第四星。占曰：“大臣诛，不出十一月。”十二月，月犯荧惑。是月，桓元篡位。  三年正月，荧惑逆行，犯太微西上相。占曰：“天子战於野，上相死。”月奄岁星於左角。占曰：“天下兵起。”二月，荧惑逆行，在左执法西北。占曰：“执法者诛。”四月，月奄轩辕第二星。五月，月奄斗第二星，填星入羽林。是年春，刘裕讨桓元，元劫天子如江陵。五月，义军破灭之。义熙元年三月，月奄左执法及心前星。占曰：“豫州有灾。”太白犯东井。占曰：“秦有兵。”四月，月犯填星，在东壁。占曰：“其地亡国，贵人死。”一曰：“人流。”八月，太白犯斗第一星。占曰：“天下有兵。”一曰：“大人忧。”九月，荧惑犯少微。占曰：“处士诛。”又犯左右执法。十月，奄填星，在营室。十一月丙戌，太白犯钩铃。占曰：“喉舌忧。”十二月已卯，岁星犯天关。占曰：“有兵乱，河津不通。”十一月，荆州刺史魏咏之薨。二年二月，司马国等攻没弋阳。四月，姚兴伐仇池公杨盛，击走之。九月，益州刺史司马荥期为其参军杨承祖所害。三年十二月，司徒扬州刺史王谧薨。四年正月，太保武陵王遵薨。三月，左仆射孔安国卒。自後政在刘裕，人主端拱而巳。  二年二月，太白犯南河。占曰：“兵起。”己丑，月犯心後星。占曰：“豫州有灾。”四月癸丑，月犯太微西上将。已未，月犯房南第二星。乙丑，岁星犯天江。占曰：“有兵乱，河津不通。”五月癸未，月犯左角。占曰：“左将军死，天下有兵。”壬寅，荧惑犯氐。占曰：“氐为宿宫，人主忧。”六月庚午，荧惑犯房北第二星。八月癸亥，荧惑犯南斗第五星；丁巳，犯建星。占曰：“为兵。”九月壬午，荧惑犯哭星，又犯泣星。是年二月甲戌，司马国等攻没弋阳。又，慕容超侵略徐、兖，三年正月，又寇北徐州，至下邳。十二月，司徒王谧薨。四年正月，武陵王遵薨。五年，慕容超复寇淮北。四月，刘裕大军讨之，拔临朐，又围广固拔之，十二月，月奄太白，在危。占曰：“齐亡国。”五年，刘裕灭燕。  三年，月奄心後星，又犯左角。八月，太白犯左执法，荧惑复犯之。九月，荧惑犯进贤。四年正月，荧惑犯天关。五月，月奄斗第二星，填星犯天廪。占曰：“天下饥，仓粟少。”六月，太白犯太微西上将，又犯左执法。十月，荧惑入羽林。  五年二月，月犯昴，占曰：“胡不安，天子破匈奴。”五月戊戌，岁星入羽林。九月，犯昴。十月，荧惑犯氐，又犯钩铃。己巳，奄心大星。占曰：“王者恶之。”是年，刘裕讨慕容超。十月，魏王遇弑殂。次年，卢循逼郊甸。  六年三月丁卯，月奄房南第二星。灾在次相。己巳，又奄斗第五星。占：“斗上吴地兵起。”太白犯五诸侯。占曰：“诸侯有诛。”五月甲子，月奄斗第五星。己亥，月奄昴三星。占曰：“国有忧。”一曰：“有白衣之会。”六月己丑，月犯房南第二星。甲午，太白昼见。七月己亥，月犯舆鬼。占曰：“国有忧。”一曰：“秦有兵。”八月壬午，太白犯轩辕大星。甲申，月犯心前星。灾在豫州。丙戌，月犯斗第五星，占同上。丁丑，月奄牛宿南星。占曰：“天下有大诛。”乙未，太白犯少微。丙午，太白在少微而昼见。九月甲寅，太白犯左执法。丁丑，填星犯毕。占曰：“有边兵。”是年，徐道覆、卢循反，众逼郊畿。七年十二月，破斩之。八年，豫州刺史刘道规卒。  七年四月，荧惑入舆鬼。占曰：“秦有兵。”一曰：“雍州灾。”六月，填星犯天关。占曰：“臣谋主。”月犯岁星，在毕。占曰：“有边兵，且饥。”八月，太白犯房南第二星。月犯岁星，在参。占曰：“益州兵饥。”七月，朱龄石克蜀，蜀又反，讨灭之。十一月，太白犯哭星。  八年正月，月犯岁星，在毕。七月癸亥，月奄房北第二星。已未，月犯井钺。八月戊申，月犯泣星。十月辛亥，月奄天关。占曰：“有兵。”十一月丁丑，填星犯东井。占曰：“大人忧。”十二月癸卯，填星犯井钺。是年八月，皇后王氏崩。九月，诛刘蕃、谢琨，讨灭刘毅。十二月，朱龄石灭蜀。  九年二月，荧惑入舆鬼。占曰：“有兵丧。”太白犯南河。占曰：“兵起。”五月壬辰，太白犯右执法，昼见。七月庚午，月奄钩铃。占曰：“喉舌臣忧。”九月庚午，岁星犯轩辕大星。己丑，月犯左角。时刘裕擅命，兵革不休。十年裕讨司马休之，王师不利，休之等奔长安。  十年正月丁卯，月犯毕。占曰：“将相有以家坐罪者。”二月己酉，月犯房北星。五月壬寅，月犯牵牛南星。乙丑，岁星犯轩辕大星。占悉同上。六月丙申，月奄氐。占曰：“将死之，国有诛者。”七月庚辰，月犯天关。占曰：“兵起。”荧惑犯井钺。填星犯舆鬼，遂守之。占曰：“大人忧，宗庙改。”八月丁酉，月奄牵牛南星。占同上。九月，填星犯舆鬼。占曰：“人主忧。”丁巳，太白入羽林。十二月己酉，月犯西咸。占曰：“有阴谋。”十一年，林邑寇交州，距败之。  十一年三月丁巳，月入毕。占曰：“天下兵起。”一曰：“有边兵。”己卯，荧惑入舆鬼。闰月丙午，填星又入舆鬼。占曰：“为旱，大疫，为乱臣。”五月癸卯，荧惑入太微。甲辰，犯右执法。六月己未，太白犯东井。占曰：“秦有兵。”戊寅，犯舆鬼。占曰：“国有忧。”七月辛丑，月犯毕。占同上。八月壬子，月犯氐。占同上。庚申，太白顺行，从右掖门入太微。丁卯，奄左执法。十一月癸亥，月入毕。占同上。乙未，月入舆鬼而晕。  十二年五月，月犯岁星，在左角。占曰：“为饥。”岁星留房心之，宋之分野。始封刘裕为宋公。六月壬子，太白顺行，入太微右掖门。己巳，月犯毕。占同上。七月，月犯牛宿。十月丙戌，月入毕。  十三年五月丙子，月犯轩辕。丁亥，犯牵牛。癸巳，荧惑犯右执法。八月己酉，犯牵牛。丁卯，月犯太微。占曰：“人君忧。”九月壬辰，荧惑犯轩辕。十月戊申，月犯毕。占悉同上。月犯箕。占曰：“国有忧。”甲寅，月犯毕。占同上。乙卯，填星犯太微，留积七十馀日。占曰：“亡君之戒。”壬戌，月犯太微。  十四年三月癸丑，太白犯五诸侯。四月壬申，月犯填星於张。占曰：“天下有大丧。”其明年，帝崩。五月庚子，月犯太微。七月甲辰，荧惑犯舆鬼。占曰：“秦有兵。”又“为旱，为兵丧”。亦曰：“大人忧，宗庙改，亦为乱臣。”时刘裕擅命，军旅数兴，饥旱相属，其後卒移晋室。丁巳，月犯东井。占曰：“军将死。”八月甲子，太白犯轩辕。癸酉，填星入太微，犯右执法，因留太微中，积二百馀日乃去。占曰：“填星守太微，亡君之戒，有徙王。”九月乙未，太白入太微，犯左执法。丁巳，入太微。占曰：“大人忧。”十月甲申，月入太微。癸巳，荧惑入太微，犯西蕃上将，仍顺行至左掖门内，留二十日，乃逆行。义熙十二年七月，刘裕伐姚泓。十三年八月，擒姚泓，司、兖、秦、雍悉平。十四年，刘裕还彭城受宋公。十一月，左仆射前将军刘穆之卒。明年，西虏寇长安，雍州刺史朱龄石诸军陷没，官军舍而东。
    恭帝元熙元年正月、三月、五月，月皆犯太微。辰星犯轩辕。六月，太白犯太微。七月，月犯岁星，太白犯哭星。十二月，月、太白，俱入羽林。  二年三月，填星犯太微。元年七月，刘裕受宋王。是年六月，帝逊位於宋。
    宋孝武孝建二年五月乙未，荧惑入南斗。
    齐东昏侯永元三年十一月甲寅，辰星及太白俱见南方。是日，荆州长史萧颖胄奉南康王宝融起兵，後即帝位，是为和帝。
    梁武帝天监元年八月壬寅，荧惑守南斗。占曰：“籴贵，五不成，大旱，多火灾，宰相死。”是岁，大旱，米斗五千，人多饿死。五月，尚书范卒。二年五月丙辰，月犯心。占曰：“有乱臣。”其四年，交州刺史李凯举兵反。七月丙子，太白犯轩辕大星。七年九月己亥，月犯东井。占曰：“有水灾。”其年，京师大水。  十三年二月，太白失行，在天关。占曰：“津梁不通。”又“兵起”。其年，填星守天江，占曰：“有江河塞，有决溢，有土功。”其年，大发军众造浮山，碣淮水。至十四年，填星去天江而堰坏，奔流决溢。十四年十月辛未，太白犯南斗。  十七年闰八月戊辰，月行奄昴。  普通六年三月丙午，岁星入南斗。九月壬子，太白犯右执法。  大通元年八月，月奄填星。占曰：“有大丧，天下无主，国易政。”其後上幸同泰寺舍身，王公以钱奉赎，又太子薨，皆无主，易政、大丧之应。  中大通元年闰月壬戌，荧惑犯鬼积尸星。占曰：“有大丧、大兵，破军杀将。”其二年，萧玩帅众援巴州，为魏所败，玩被杀。  六年，荧惑在南斗。占曰：“荧惑出入留舍南斗中，有贼臣谋及，天下易政、改元。”其年十二月，北梁州刺史兰钦举兵反，後改大同元年。
    大同三年三月，岁星奄建星。占曰：“有反臣。”其年会稽山贼起。七年，交州刺史李贲反。  太清三年正月，荧惑守心。占曰：“王者恶之。”三月，荧惑又守心。占曰：“大人易政，主去其宫。人饥亡，天下大溃。”其年，帝为侯景所逼，崩。七月，九江大饥，人相食。九月，月在斗，奄岁星。占曰：“天下亡君。”其後侯景篡杀。
