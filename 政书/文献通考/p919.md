<!-- { "loadSidebar": true } -->
    周平园序略曰：公轶群迈往，赋才独异。而复天假之年，磨淬锻炼，重之以湖山之助，名章隽语，少而成，壮而盈，晚而愈精。靖康时为执法词臣，其章疏、制诰、表奏，往往如陆敬舆，明辩骏发，每一篇出，世争传诵。耄年为论讠巽次对，亲为谢表启，各出新意，用事属词，少壮所不逮。
    ※《綦北海集》六十卷
    陈氏曰：翰林学士北海綦礼叔厚撰。工於四六。秦桧初罢相，礼当制，有御笔词头藏其家。桧再相，下台州追索，时礼已死，幸不及祸。
    ※《龛草堂後集》二十六卷
    陈氏曰：参政钜野李邴汉老撰。明受之变，以兵部侍郎直学士院，叱责凶渠，朝廷赖焉。既复辟，首擢执政。周益公作神道碑，言前、後集一百卷，今惟後集，盖皆南渡後所作也，朱文公为之序。汉老，乐静右史之侄，五世祖涛，五代时宰相。石晋之乱，弟氵在翰林，陷於虏。及邴立节於建炎，而弟邺守会稽，亦随金人北去，世以为异。
    ※《龟溪集》十二卷
    陈氏曰：知枢密院忠敏吴兴沈与求必先撰。建炎、绍兴之，历三院、翰苑以至执政。尝奏言王安石之罪大者，在於取扬雄、冯道。当时学者，惟知有安石，丧乱之际，甘心从伪，无仗节死义之风，实安石倡之。此论前未之及也。绍兴七年，终於位。
    ◎陈参政《简斋集》二十卷
    晁氏曰：陈与义字去非，汝州叶县人。中进士第。宣和中，徽宗见其所赋《墨梅诗》，喜之，遂登册府。建炎中掌内外制，拜参知政事以卒。晚年诗尤工，周葵得其家所藏五百馀篇刊行之，号《简斋集》。
    陈氏曰：去非其先盖蜀人，东坡所传陈希亮公弼者，其曾祖也。崇、观，尚王氏经学，风雅几废绝，而去非独以诗名，中兴後，遂显用。
    後村刘氏曰：元後，诗人迭起，一种则波澜富而句律疏，一种则煅炼精而情性远。要之，不出苏、黄二体而已。及简斋出，始以老杜为师。《墨梅》之类，尚是少作，建炎以後，避地湖峤，行路万里，诗益奇壮。《元日》云：“後饮屠苏惊已老，长乘舴艋竟安归！”《除夕》云：“多事鬓毛随节换，尽情灯火向人明”。《记宣靖事》云：“东南鬼火成何事，终待胡锋作争臣（谓方腊不能为患，直待粘、斡耳）。”《岳阳楼》云：“登临吴、蜀横分地，徙倚湖山欲暮时。”又云：“乾坤万事集双鬓，臣子一谪今五年。”《闻德音》云：“自古安危关政事，随时忧喜到樵渔。”五言云：“泊舟华容县，湖水终夜明。凄然不能寐，左右菰蒲声。穷途事多违，胜处心亦惊。三更萤火闹，万里天河横。腐儒忧平世，况复值甲兵。终焉无寸策，白满头生。”造次不忘忧爱，以简严埽繁缛，以雄浑代尖巧。第其品格，当在诸家之上。
    ※《扪膝先生文集》
    尚书郎三喻汝砺撰。後刘氏序略曰：靖康之难，虏议立伪楚以绝民望，先生扪其膝曰：“此膝岂可屈哉。”即日挂冠神武门，遂自号扪膝居士。由是名重海内。先生之於学，不古不好；於文，不古不嗜；於事，不古不惬；故其於名节，不古不止也。既没六十三年，而文集始出。呜呼！此岂如时花候禽，可悦一时耳目之比，宜其愈久而愈难泯也。盖先生之文，一字不肯苟於下笔，每篇率能驰骋上下，涛起阜涌，力有馀而气不竭。辞既工，於理与事，又欲明白而深切，其得无传乎？
    ※《昭德晁公文集》六十卷
    侍郎晁公武子止撰。後溪刘氏序略曰：国家丙午之变，中原衣冠不南渡，则西入於蜀。其入於蜀者，有能言当时理乱兴丧之由，而明乎得失之迹，历历道往事，诵京、洛之遗风者，鲜矣。藉令有之，而能达之乎文辞，可使耳目尚接乎而後之人有传焉，者亦又鲜焉。昭德晁公盖能言当时理乱兴丧之由，而明乎得失之迹；道往事，诵遗风，而又能达之乎文辞以传者也。其经事之多，尝艰之久，而学日益强，文日益力，犹以为未足。其《答进士刘兴宗书》曰：“仆少时贯穿群书，出入百氏，旁逮释、老恢诡之学，一再终日，其勤亦至矣，亡得焉，反而求之六艺，似於道有见也。乃愿师董仲舒，心奇贾生而病其杂也。”则公之学可睹矣。
    ※《宇文肃愍公文集》
    赠开府仪同三司宇文虚中撰。後溪刘氏序略曰：公羁绝域者十五年，而朝廷悉发其家人北去，後四年，父子谋觉而阖门被祸矣。公弟兄早以才奋，皆致位二府，公之文章，又最见称於当世。余读其为馆职时所与开封尹论事书而壮之。使充是书以往，足以追古人而并驾。公既亟见用於尚文之日，润色太平，黼藻休烈，则余之所谓系一时所遇而作，非公之所欲充而不已者也。故公《答曾晦之书》云：“仆长而游太学，为科举所使，及得一官，又屡为应制代言之文，皆非得已而为者。去岁得罪，杜门於此，取箧中书史，卧而读之，日尽数卷，乃知古人之未尝为文也。惟其无意於为文，而遇事乃言，则其优游舒泰，奋迅豪荡，盖无施而不可。昔尝谓西汉制诏，妙绝於元、成，而章疏奏对，至谷子而工极无以复加矣，迨今思之则不然。惟高帝立长沙王、令诸吏善遇高爵及省赋、举贤等诏，吕后、孝文《赐匈奴单于书》，楚王信以下上尊号，相国何等议天子所服，此等数篇卓然浑成，非司马相如、王褒辈冥搜巧绘所能至也。”公之此书，至论古之人成德为行，隐然出处之大致，亦非有意於其。又观所与赵庆长论文书亦曰：“不若清明廖邈之为愈也。”挺臣欲表出其先大父之文，即二书所言，余又何加焉。
    ※《杜起莘文集》
    殿中侍御史杜莘老起莘撰。後溪刘氏序略曰：公学术之正，文辞之典，气节之刚，与王公龟龄大略相似，而公奋起孤远为尤难。余尝得公奏疏而读之，其言五药石也。公卒四十馀年，余守眉阳，又得公他文阅之，叹曰：“善哉！穷之言，达之行也。”今年又得公经论千馀篇，信乎公之学得於孟子者欤。世益降，士之为文益浮。噫！无复斯文也已。
    ※《西山老文集》二十四卷
    豫章胡直孺少汲撰。绍兴中仕至刑部尚书。孙鸿庆序略曰：公少工於诗，语出惊人，鲁直一见，击节叹赏，指示佳处数十语，表而出之。他文称是，笔力雄赡，所为赋颂、表启、记序、铭赞之属，盖数万言，如行流水，自然成文。
    ※《胡承公集》十卷《资古绍志集》十卷
    晁氏曰：胡世将字承公。中进士科。早受知晁无咎。建炎南渡，尝直学士院，终於资政殿学士、川陕宣抚使。为文敏赡温雅，掌书命颇有能声。喜聚金石刻，效欧公《集古录》为《资古绍志集》。序云：以成其先人之志，故以“绍志”目其书。
    陈氏曰：文恭公宿之曾孙。以兵部侍郎为川、陕副宣，金虏败盟，继吴之後，经画守御，以迄和议再成。分疆未定，死於河池。世将好古博雅，有《资古绍志录》，效《集古录》，跋尾亦见集中。谥忠献。
    ※《邵氏集》二十卷
    晁氏曰：邵溥字泽民。进士第。靖康初，为户部侍郎，上践祚，以例贬官。绍兴中，复待制，宣抚川、陕。师事崇福十二岁，诗文早有能声。
    ●卷二百三十九 经籍考六十六
    ○集（别集）
    ※《空青遗文》十卷
    陈氏曰：直宝文阁曾纡公衮撰。纡，布之子，有异材。建中靖国初，布在相位，奉诏为《景灵西宫碑》，纡之笔也。建炎、绍兴之际，将漕江浙，人为司农少卿，知信、衢州以卒。汪彦章志其墓，孙仲益序其文。王钅至性之，其婿也。
    孙鸿庆序：公文章固守家法，而学诗以母夫人鲁国魏氏为师，句法清丽，绝去刀尺，有古诗之风。黄鲁直迁宜州，道出零陵，得公《江越书事》二小诗，书团扇上，诸诗人莫能辩也。
    先公序略曰：余自诵涪翁“扶藜对藓”之吟，曲阜“把卷临灯”之句，固已心慕公衮才章之盛。顾前修日远，自乾、淳诸老文字犹多遗落，况过江前後乎？一日，西泉吴太史为言：“此吾乡空青公也，有集藏於家。”余惟空青公子弟起家，文章继世，潜逃於家君柄用之时，缱绻於诸贤流落之後，未几灭迹毁庐，相随入党，迄天地重开，迨能以《三朝正论》暴白於世，视同时诸贵公子孙所谓继志述事者，其为人贤不肖何如也！昔石林叶公以“亲见扬雄”美其诗，以“新样元和”评其书，以“三世风流”颂其文。近世李雁湖亦谓人恶隽异，俗疵文雅，如空青诸人虽不偶於一时，而文采烂然，垂後著世，不能掩也。今其遗文如“鲁殿”、“秦碑”见者珍惜，自可孤行於南丰、曲阜之後云。
    ※《北山小集》四十卷
    陈氏曰：中书舍人信安程俱致道撰。俱父、祖世科，而俱乃以外祖邓润甫荫入仕。宣和中，赐上舍出身，为南宫舍人。绍兴初，入西掖，徐俯为谏大夫，封还词头，罢去。後以次对修史，病不能赴而卒。
    石林叶氏序略曰：余居吴，始识致道，见其学问风节卓然有不独见於其文者，即为移书当路，并上其文数十篇。宰相见而惊曰：“今之韩退之也。”亟召见政事堂。其後二十四年，卒登侍从，为天子掌制命，文章擅一时。今观其文，精确深远，议论皆本仁义，而经纬错综之际，则左邱明、班孟坚之用意也。至於诗章，兼得唐中叶以後名士众体。晚而在朝虽不久，遇所建明尤伟。盖其为人刚介自信，择於理者明，所行宁失之隘，不肯少贬以从物。是以善类皆相与推先，惟恐失之，虽有不乐之者，亦不敢秋毫加疵病。信乎直道之不终屈也。
    ※《陵阳集》五十卷
    陈氏曰：中书舍人仙井韩驹子苍撰。自幼能诗，黄太史称其超轶绝尘，苏文定以比储光羲。游太学不第。政和初，献书，召试出身，後入西掖。坐苏氏乡党曲学罢。
    ※《丹阳集》四十二卷《後集》四十二卷
    陈氏曰：显谟阁待制江阴葛胜仲鲁卿撰。绍圣四年进士，元符三年词科。洪庆善序其文，有所谓绝郭天信，拒朱π，惭盛章而怒李彦者，盖其平生出处之略也。再知湖州，後遂家焉。
    孙鸿庆序略曰：公中宏词第一，时天子辑瑞应，讲弥文，报礼上下，四方以符瑞来告者，不可胜数。大臣表贺，皆出公手，奇英丽，独步一时，公卿交誉。屡迁擢大司丞，遂跻法从。
    ※《毗陵集》五十卷
