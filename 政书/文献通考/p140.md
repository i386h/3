<!-- { "loadSidebar": true } -->
    永隆元年，岳牧举武陟县尉员半千及第，上御武成殿亲问曰：“《兵书》云天阵、地阵、人阵之名，何谓也？”半千对曰：“臣观载籍，多谓天阵谓星宿孤虚也，地阵谓山川向背也，人阵谓偏伍弥缝也。以臣愚见，谓不然矣。夫师出以义，有若时雨，得天之时，此天阵也；兵在足食，且耕且战，得地之利，此地阵也；士卒轻利，将帅和睦，此人阵也。若用兵去是三者，其何以战。”上深赏之。
    右补阙薛谦光言：“今武能制敌之科，祗令弯弧。夫赵虽勇，资诸葛之指挥；周勃虽雄，乏陈平之计略。若使樊哙居萧何之任，必失指踪之机；使萧何入戏下之军，亦无免主之效。是知谋将不取於弓马，良相不资於射策。愿降明制，循名责实，文则试以效官，武则令其守御。”
    唐武选，兵部主之。课试之法如举人之制，取其躯雄伟，应对详明，有骁勇材艺，及可为统帅者。若文吏求为武选，取身长六尺以上，籍年四十以下，强勇可以统人者。武夫求为文选，取书判精通，有理人之才，而无殿犯者。
    宋有武举、武选。咸平时，令两制、馆阁详定入官资序故事，而未尝行。
    仁宗天圣八年，亲试武举十二人，先阅其骑射，而後试之。
    景四年，韩亿言：“武臣宜知兵书，而禁不得传，请纂其要以授之。”於是出《神武秘略》以授边臣。
    庆历六年，策武举。冯维师奏：“武举以策为去留，弓马为高下。”
    神宗熙宁五年，枢密请建武学於武成王庙，选文武官知兵者为教授，使臣未参班与门荫、草泽人，召京官保任，人材弓马应格，听入学，给食，习诸家兵法。教授纂次历代用兵成败、前世忠义之节足以训者讲释之。愿试阵队者，量给兵伍。在学三年，具艺业考试等第推恩，未及格者逾年再试。凡试中，三班使臣与三路巡检、监押、寨主，未有官人与经略司教队、差使，三年无过，则升亲民至大使臣；有两省、待制或本路钤辖以上三人保举堪将领者，并兼诸卫将军，外任回，归环卫班。以尚书兵部郎中韩缜判学，内藏库副使郭固同判，赐食本钱万缗。生员以百人为额。科场前一年，武臣路分都监、文官转运判官以上各奏举一人，听免试入学。生员及应举者不过二百人。春秋各一试，步射以一石三斗，马射以八斗，矢五发中的；或习武伎，副之策略，虽弓力不及，学业卓然，并为优等，补上舍，以三十人为额。
    八年，诏武学与文举同时锁试，以防进士之被黜而改习者。
    高宗建炎二年，兵部言：“应武举得解、免解人，各召保官赍公据赴部引验，於行在殿前司试弓马讫，就淮南转运司别场附试程文。”从之。
    绍兴十六年，始建武学。兵部上《武士弓马及选试去留格》：凡初补入学，步射弓一石，若公私试步骑射不中，即不许试程文。其射格自一石五斗以下九斗，凡五等。上可其奏，因谓辅臣：“国家武选，政欲得人，今诸将子弟皆耻习弓马，求换文资，数年之後，将无人习武矣。宜劝诱之。”
    凡武学生习《七书》兵法，步骑射分上、内、外三舍，学生以百人为额。置博士一员，以文臣有出身或武举高选人为之；学谕一员，以武举补官人为之。
    孝宗隆兴元年，御试得正奏名三十七人。殿中侍御史胡沂言：“臣观唐之郭子仪，以武举异等，初补右卫长史，历振远、横塞、天德军使。祖宗时，试中武艺人并赴陕西任使。又武举中选者，或除京东捉贼，或三路沿边，试其效用；或经略司教押军队，准备差使。今率授以榷酤之事，是所取非所用，所用非所学也。臣请取近岁中选人数，量其才品之高下、考任之深浅，授以军职，使之习练边事，谙晓军旅，实选用之初意也。”
    乾道五年，廷试，始依文举给黄牒。同正奏名三十三人，榜首赐武举及第，馀并赐武举出身。
    上垂意武科，以授官与文士不类，诏自今第一人补秉义郎，堂除诸司计议官，序位在机宜之上；第二、第三人保义郎，诸路帅司准备将领，代还，转忠翊郎；第四、第五人承节郎，诸路兵马监押，代还，将保义郎，皆仿进士甲科恩例。四年，又以文举状元代还，例除馆职，亦召武举榜首为ト门舍人。五年，御试得正奏名四十四名，始立武学国子额，收补武臣亲属，其文臣亲属愿赴武补者亦听。七年，初立《武举绝伦并从军法》：凡愿从军者，殿试第一人与同正将，第二、第三名同副将，第五名已上、省试第六名已下并同准备将。从军以後，立军功及人才出众，特旨擢用。上曰：“武举本求将帅之才，今前名皆从军，以七年为限，则久在军中，谙练军政，他日可备擢用。”
    武臣试换文资，祖宗朝、许从官三人荐举。绍兴令敦武郎以下听召保官二人，以经义、诗赋求试。其後，太学诸生久不第者，多去从武举，已，乃锁厅应进士第，凡以秉义或忠翊皆换京秩，恩数与第一人等。後以林颖秀言：“武士舍弃弓矢，更习程文，褒衣大袖，专效举子。夫科以武名，不得雄健喜功之士，徒启其侥幸名爵之心。”於是诏自今毋得锁换。
    宁宗初，复武科锁换令。
    ○任子
    《汉仪注》，吏二千石以上，视事满三岁，得任同产若子一人为郎。
    董仲舒对策曰：“夫选吏多出於郎中、中郎、吏二千石子弟，未必贤也。”王吉言：“舜、汤不用三公九卿之世，而举皋陶、伊尹，不仁者远。今使俗吏得任子弟，率多骄骜，不通古今，至於积功治人，亡益於民，此《伐檀》所为作也。宜明选求贤，除任子之令。外家及故人，可厚以财，不宜居位。”
    哀帝元年，除任子令。
    先公曰：“汉二千石任职二年，得任其子若同产，盖有八九岁为郎备宿卫者。朝夕左右与闻公卿议论，执戟殿陛，中郎将以兵法部属之，而淳厚有行者，光禄勋岁课第之。时出意上书疏，足以裨缺失，而天子亦因以习知其性，而职其才之能否，自郎选为县令，自大夫选为守相，或持节四方，天子时课其功而召之入。盖上之久留意其选，而法制使之然也。”
    ◎西汉任子入任
    苏武以父任为郎。刘向以父任为辇郎。孔光子男放为侍郎。董恭为御史，任贤为太子舍人。萧育以父任为太子庶子。史丹九男，皆以丹任为侍中。汲黯以父任为太子洗马。史丹、冯野王皆以父任为太子中庶子。伏湛以父任为博士弟子。辛庆忌以父任为右校丞。杜延年以三公子补军司空。虎贲诸郎皆父死子代。
    △右父任
    霍去病任光为郎。杨恽以忠任为郎。袁盎兄哙任盎为郎中。
    △右兄任
    成帝时，侯霸以族父任为太子舍人。赵兼淮南王舅，子由以宗家任为郎。
    △右宗家任
    元始二年，龚胜、邴汉乞骸骨，策曰：“其上子若孙若同产、同产子一人。所上子男，皆除为郎。”
    △右致仕任
    安帝建光元年，以公卿，校尉、尚书子弟一人为郎、舍人。
    ◎东汉任子入仕  　桓郁　桓焉　周勰　耿秉　马廖　宋均　黄琼　袁敞　黄琬　臧洪　何休
    延熹中，宦官方炽，任及子弟为官，布满州县。
    按：任子法始於汉，而其法尤备於唐。《汉》、《唐史》列传中，凡以门荫入仕者，皆备言之，独《魏》、《晋》、《南》、《北史》不言门荫之法，而列传中亦不言以门荫入仕之人，何也？盖两汉入仕之途，或从辟召，或举孝廉，至隋唐则专以科目取人，所以汉唐之以门荫入仕者，皆不由科目与辟召者也。自魏晋以来，始以九品中正为取人之法，而九品所取，大概多以世家为主，所谓“上品无寒门，下品无世族”，故自魏晋以来，仕者多世家。逮南北分裂，凡三百年，而用人之法，多取之世族，如南之王、谢，北之崔、卢，虽朝代推移，鼎迁物改，犹然以门地自负，上之人亦缘其门地而用之，故当时南人有“三公之子傲九棘之家，黄散之孙蔑令长之室”之说，北人亦有“以贵袭贵，以贱袭贱”之说。往往其时仕者，或从辟召，或举孝廉，虽与两汉无异，而所谓从辟召、举孝廉之人，则皆贵胄也。其起自单族匹士而显贵者，盖所罕见。当时既皆尊世胄而贱孤寒，故不至如後世之夸特起而鄙门荫，而史传中所以不言以荫叙入官者，盖所以见当时虽以他途登仕版，居清要者，亦皆世家也。
    唐制：凡用荫，一品子正七品上，二品子正七品下，三品子从七品上，从三品子从七品下，正四品子正八品上，从四品子正八品下，正五品子从八品上，从五品及国公子从八品下（馀见《举官门》）。
    宋太祖皇帝乾德元年，诏减每岁奏补千牛、斋郎之额，自今台省六品、诸司五品登朝第二任，方得荫补。
