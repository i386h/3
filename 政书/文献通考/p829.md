<!-- { "loadSidebar": true } -->
    陈氏曰：张昭、尹拙、刘温叟撰。按昭本传，撰梁均王郢王、後唐愍帝废帝、汉隐帝《实录》，惟梁二王祀浸远，事皆遗失，遂不修，馀三帝实录皆藏史阁，周世宗时也。盖昭本撰《周祖实录》，以其历试之迹多在隐汉帝时，故请先修《隐录》，因并及前代云。
    ※《晋高祖实录》三十卷，《晋出帝实录》二十卷
    陈氏曰：监修窦正固，史官贾伟、王伸、窦俨等撰。周广顺元年上。正固字体仁，同州人。相汉，至周罢，归洛阳，国初卒。
    ※《汉高祖实录》十七卷
    陈氏曰：监修苏逢吉，史官贾伟等撰。乾二年上。书本二十卷，今阙末三卷。《中兴书目》作十卷。
    ※《汉隐帝实录》十五卷
    陈氏曰：张昭等撰。事巳见前。
    ※《周太祖实录》三十卷
    陈氏曰：张昭等撰。显德五年上。昭即昭远，字潜夫，濮上人。避汉祖讳，止称昭，逮事本朝，为吏部尚书。开宝五年卒。
    ※《周世宗实录》四十卷
    陈氏曰：监修官晋阳王溥齐物、修撰范阳扈蒙日用撰。
    ※《蜀高祖实录》三十卷
    晁氏曰：伪蜀李昊撰。高祖者，孟知祥也。昊相知祥子昶时被命撰。起唐咸通甲午，终於伪明德元年甲午，凡六十一年。
    ※《太祖实录》五十卷
    晁氏曰：皇朝沈伦撰。太平兴国三年，诏李、扈蒙、李穆、郭贽、宋白、董淳、赵邻几同修，伦总其事。更历二载，书成。起创业，迄山陵，凡十七年。淳化中，王禹作《箧中记》，叙云：“太祖神圣文武，旷世无伦，自受命之後，功德日新，皆禹耳目所闻见。今为史臣，多有讳忌而不书，又上近取实录入禁中，亲笔削之，禹恐岁月浸久，遗落不传，因编次十馀事。”按禹所言，虽未可尽信，然咸平、祥符，亦以所书漏落，一再命儒臣重修，多所增益，故有三本传於世。
    ※《重修太祖实录》五十卷
    晁氏曰：皇朝李沆等撰。咸平中，真宗以前录漏略，诏钱若水、王禹、李宗谔、梁颢、赵安仁重加刊修，吕端监修。端罢，沆代。二年，书成奏御。沆表云：“前录天造之始、国姓之源，发挥无取，削平诸国，僭主伪臣，颇亡事迹。今之所正，率由典章，又益诸臣传一百四人。”按书太宗不榷市，及杜太后遗言，与司马温公所书不同，多类此。
    陈氏曰：监修国史肥乡李沆太初、史官集贤院学士河南钱若水淡成等重修。初，上命李至、张洎等修太祖史，未成。及咸平元年，《太宗实录》成书，以太祖朝事多漏略，故再命若水修撰。二年，书成上之。卷首有沆《进书表》，叙前录之失及新书刊修条目甚详。同修者直馆饶阳李宗谔昌武、东平梁颢太素、直集贤院河南赵安仁乐道。李焘云：“世传太祖自陈桥推戴，马上约束诸将，本太祖圣意，前录无太宗叩马之语，乃後录所增也。”然则焘亦尝见旧录也邪？近闻士大夫家亦多有之，求之未获也。
    ※《太宗实录》八十卷
    晁氏曰：皇朝钱若水等撰。至道三年，命若水专修，不隶史局。若水即引柴成务、宋度、吴淑、杨亿为佐，咸平元年书成，上於朝。起即位，止至道三年丁酉三月，凡二十年。初，太宗有驯犬常在乘舆侧，及崩，犬辄不食。李至常作歌纪其事以遗若水，其断章曰“白麟赤马君勿书，劝君书此惩浮俗”。而若水不为载。吕端虽为监修，而未尝莅局，书成署端名。至抉其事以为专美，若水援唐朝故事若此者甚众，时议不能夺。世又传亿子娶张洎女而不终，故《洎传》多鬼辞。呜呼！若水及亿，天下称贤，尚不能免於流议如此。信乎执史笔者之难也！
    陈氏曰：钱若水等以至道三年十一月受命，咸平元年八月上之，九月而毕，人难其速。按《杨亿传》，书凡八十篇，而亿独草五十六卷。
    ※《真宗实录》一百五十卷
    晁氏曰：皇朝王钦若等撰。起藩邸，止乾兴元年壬戍二月，凡二十六年。乾兴元年，诏李维、晏殊、孙、宋绶、陈尧佐、王举正、李淑同修，冯拯监修。拯卒，钦若代。天圣二年，书成奏御。
    陈氏曰：学士承旨肥乡李维仲方、学士临川晏殊同叔撰。
    容斋洪氏《随笔》曰：司马迁作《史记》，於《封禅书》中述武帝神仙鬼灶方士之事甚备，故王允谓之“谤书”。国朝景德、祥符之，王文穆、陈文忠、陈文僖、丁晋公诸人造作天书符瑞，以为固宠容悦之计。及真宗上仙，王沂公惧贻讥後世，故请藏天书於梓宫以灭迹。而实录之成，乃文穆监修，其载崇奉宫庙，祥芝鹤，惟恐不祥，遂为信史之累，与太史公“谤书”意异而实同也。
    ※《仁宗实录》二百卷
    晁氏曰：皇朝韩琦等撰。起藩邸，尽嘉八年三月，凡四十二年。嘉八年十二月，诏琦提举，王、贾黯、范镇修撰，宋敏求、吕夏卿、韩维检讨。治平中，又命陈荐、陈绎同编修。熙宁二年奏御。
    ※《英宗实录》三十卷
    晁氏曰：皇朝曾公亮等撰。起藩邸，尽治平四年正月，凡四年。熙宁元年正月，诏公亮提举，吕公著、韩维修撰，孙觉、曾巩检讨，三月又以钱藻检讨，四月又以王安石、吴充为修撰，二年七月书成。
    王氏《挥麈录》曰：《英宗实录》，熙宁元年曾宣靖提举。王荆公时巳入翰林，宣靖自为之，兼实录修撰，不置官属，成书三十卷，出於一手。东坡先生尝语刘庄舆羲仲云：“此书词简而事备，文古而意明。为国朝诸史之冠。”
    ※《神宗实录》二百卷
    晁氏曰：皇朝曾布等撰。起藩邸，止元丰八年三月，凡十九年。
    ※《神宗朱墨史》二百卷
    晁氏曰：元元年，诏修《神宗实录》，邓温伯、陆佃修撰，林希、曾肇检讨，蔡确提举。确罢，司马光代。光薨，吕公著代。公著薨，大防代。六年奏御。赵彦若、范祖禹、黄庭坚後亦与编修，书成赏劳，皆迁官一等。绍圣中，谏官翟思言：元，吕大防提举实录，祖禹、庭坚等编修，刊落事迹，变乱美恶，外应奸人诋诬之说。命曾布重行修定。其後奏书，以旧录为本，用墨书，添入者用朱书，其删去者用黄抹，巳而将旧录焚毁。宣和中，或得其本於禁中，遂传於民，号“朱墨史”云。
    陈氏曰：绍圣中，蔡卞、林希等重修，前史官由是得罪。其书大抵以安石《日录》为主，陈所谓“尊私史而压宗庙”者也。
    ※《神宗实录考异》二百卷
    陈氏曰：监修解梁赵鼎元镇、史官成都范冲元长等撰进。建炎初，有绍重修，绍兴六年，先进呈五十卷，六年正月书成。“考异”者，备朱墨黄三书而明著其去取之意也。阙百六十一至百七十一卷。初，蔡卞既败旧录，每一卷成，纳之禁中，盖将泯其迹，而使新录独行，所谓朱墨本者不可得而见也。及梁师成用事，自谓苏氏遗体，颇招延元诸家子孙若范温、奏堪之流。师成在禁中见其书，为诸家人道之，诸人幸其书之出，因曰：“此不可不录也。”师成如其言。及败，没入。有得其书者携以渡江，遂传於世。呜呼，此可谓非天乎！
    ※《哲宗前录》一百卷，《後录》九十四卷
    晁氏曰：蔡京撰。《前录》起藩邸，尽元七年十二月；《後录》绍圣元年正月，尽元符三年正月，共十三年。京之意以宣仁垂帘时政非出於上，故分《前》、《後录》，盖厚诬也。
    ※《重修哲宗实录》一百五十卷
    晁氏曰：绍兴四年三月壬子，太上皇帝顾谓宰臣朱胜非等曰：“神宗、哲宗两朝史录，事多失实，非所以传信後世，当重别修定。著《唐鉴》范祖禹有子名冲者，有召命，可促来，令兼史臣。”胜非奏曰：“神宗史缘添入王安石《日录》，哲宗史经蔡京、蔡卞之手，议论多不公。今蒙圣谕，命官删定，以昭彰二帝盛美，天下幸甚。”十八日丙申，新除宗正少卿兼直史馆范冲辞免恩命。胜非奏曰：“冲谓史馆专修神宗、哲宗史录，而其父祖禹元任谏官，後坐章疏议论，责死岭表，而《神宗实录》又经祖禹之手，今既重修，则凡出京、卞之意及其增添者，不无删改。傥使冲预其事，恐其党未能厌服。”上曰：“以私意增添，不知当否？”胜非曰：“皆非公论。”上曰：“然则删之何害？纷纷浮议，不足恤也。”臣胜非曰：“范冲不得不以此为辞。今圣断不私，冲亦安敢有请？”上复愀然谓胜非等曰：“此事岂朕敢私？顷岁昭慈圣献皇后诞辰，因置酒宫中，从容语及前朝事。昭慈谓朕曰：‘吾老矣，幸相聚於此，他时身後，吾复何患？然有一事，当为官家言之。吾逮事宣仁圣烈皇后，求之古今母后之贤，未见其比。因奸臣快其私愤，肆加诬谤，有玷盛德。建炎初，虽尝下诏辨明，而史录所载，未经删改，岂足传信後世？吾意在天之灵，不无望於官家也！’朕每念此，忄然於怀，朝夕降一诏书，明载昭慈遗旨，庶使中外知朕之本意。”臣胜非进曰：“圣谕及此，天下幸甚！臣等仰惟神宗、哲宗两朝实录，以太上皇帝圣意先定，爰命宰臣，悉令删修，故具载圣语於篇末”云。
    王氏《挥麈录》曰：徐敦立云：“在馆中时，见《重修哲宗实录》。其旧书，崇宁率多贵游子弟以预讨论，於一时名臣行事，既多疏略，而新书复因之，於时急於成书，不复广加搜讨，有一传而仅载历官先後，且据逐人碑志，有传中合书名犹云‘公’者。读之使人不能无恨。
    ※《徽宗实录》二百卷
    晁氏曰：皇朝程俱撰。先是汪藻编《庚辰以来诏旨》，颇繁杂，俱删辑成此书，且附以靖康、建炎时事。
    陈氏曰：《徽宗实录》一百五十卷，监修宰相汤思退等上。绍兴七年诏修，十一年先上六十卷，至二十八年书成。修撰官历年既久，前後非一人。至乾道五年，秘书少监李焘言此书疏舛特甚，请重修。淳熙四年成。凡二百卷，《考异》百五十卷，《目录》二十五卷。今百五十卷者，前本也。
    ※《钦宗实录》四十卷
    陈氏曰：乾道四年，修撰洪迈等进。
    ※《高宗实录》五百卷
    陈氏曰：庆元三年，修撰济源傅伯寿景仁撰。初进二百八十卷，止绍兴十六年。嘉泰二年，修撰建安袁说友起岩等又进二百二十卷，止三十二年。
    ※《孝宗实录》五百卷
