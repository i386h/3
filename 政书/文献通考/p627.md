<!-- { "loadSidebar": true } -->
    鹤鼓（制如鹭鼓）　唐宫县之乐，有鼗四座，而鹭居其一。齐武帝寿昌画殿南阁置白鹭鼓吹二部。《大周正乐》鹭一作鹤，二鼓，於《乐录》见之矣。
    鼍鼓（建，画鼍头）　鼍鼓之名见於《诗》之《灵台》。诗人之，其鸣逢逢，为灵德之应。非实鼓也。司马相如《上林赋》曰：“建灵鼍之鼓。”然其制不得而详知。
    连鼓　唐张文收燕乐有之，今太常鼓吹後部用之。
    方鼓　方鼓，八面（加杖鼓）。唐大历中，司马滔进《广平乐》作，鼓应黄锺一均声。
    朝鼓（谏鼓）　朝鼓，有水可提，执施於朝，则登闻之鼓，敢谏之鼓是也。昔人有谏鼓之歌，盖本诸此。
    大鼓　後世大鼓，古{卉鼓}鼓也，其制长八尺。唐《六典》曰“凡大驾鼓吹并朱漆画之”是也（龙匝鼓，其下有趺）。昔吴王夫差启蛇门以厌越，越人为雷门以攘之，击大鼓於雷门之下，而蛇门闻焉。唐德宗自山南还宫，而关辅有怀光、吐蕃之虞，诏太常习乐去大鼓。至郑馀庆为卿，始奏复用大鼓，今太常鼓吹奏严用之，虽所以节曲，亦所以待暴也。常用大鼓（葆羽）　周な者十人之长执钅享，百人之师执铎，千人之师执鼙，万人之将执大鼓。隋制：大驾用大鼓，饰以葆羽。工人皂地苣文，皇太子王公亦得用之。故大车十五曲，皇太子十二曲，王公十曲，今教坊用焉（《律书 乐图》云：大鼓十五曲：内三曲严用，第一曰《元麟合逻》，第二曰《元麟他固》，第三曰《元麟跋至虑》；馀十二曲警用，第一曰《元咳大至游》，第二曰《阿列乾》，第三曰《破达折利纥》，第四曰《贺羽真》，第五曰《鸣都路》，第六曰《勃鸣路跋》，第七曰《雷折槌》，第八曰《元咳赤赖》，第九曰《赤赖》，第十曰《吐该乞物真》，第十一曰《贪失利》，第十二曰《贺粟胡真》）。
    中鼓　小鼓（鼓上负一鼓卧之）　隋志，皇太子有大鼓、小鼓，而无金镯。大鼓长鸣工人，紫帽，绯褶；小鼓中鸣工人，青帽，青褶。正一品：大鼓长鸣工人，紫帽，赤布褶；小鼓中鸣工人，青帽，青布褶。世有龙头、大扌冈，中鼓，独揭小鼓，随品秩焉（扌冈，鼓浪反。揭音桀）。唐《乐图》：其制有一大鼓，鼓上负一小鼓，皆卧之。《律书 乐图》云：“小鼓九曲焉上用，八曲严警用，并属鼓吹部也（第一曲曰《渔阳》，二《鸡子》，三《警鼓》，四《三鸣》，五《合节》，六《覆》，七《步》，八《南阳会星》，九《单谣》）。”
    抱鼓　桴鼓　桴鼓，唐燕乐有之（其制如大鼓，下有趺），今太常铙吹前部用之。一曰抱鼓也。《传》曰：“在村墅曰抱鼓。”抱一作桴，调击鼓也。
    交龙鼓　以交龙为┺ね，下有趺，中县鼓，今太常鼓吹部，宣德门外肆赦日用之。
    三杖鼓　头鼓　聒鼓　和鼓　三杖鼓非前代之制。唐咸通中，有王文举尤好弄三杖打撩，万不失一。近世民尤尚此乐，其器有三等，与歌者句拍相附为节。一曰头鼓，其形类兆，歌者左右执之以发歌；二曰聒鼓，其声在二鼓之；三曰和鼓，此二鼓最大，相和成声，其要在乎杖也（头鼓有柄，两耳如兆。聒鼓，和鼓，有柄无两耳）。
    花黄鼓　花白鼓　天子郊祀庙享用花黄衣鼓四，山陵用花白衣鼓二，吉凶礼也。
    青鼓　赤鼓　黑鼓　北齐诸州镇戍各给鼓吹，工之多寡，以大小等级为差。诸王为州给赤鼓，皇子增给青鼓，上剌史给赤鼓，中州以下及诸镇戍给黑鼓。皆有衣，角亦如之。宋朝沿袭斯制，诸州镇戍未尝不给鼓、角，第其色之同异，未纯於北齐之制也。
    颡鼓（其ね如建鼓，一本贯之，四旁流苏，顶刻白鹭，其下县三鼓）　唐宫县之乐，四角鼗鼓四座：一曰应鼓，四旁有小鼓，谓之鼓；二曰颡鼓；三曰鹭鼓；四曰雷鼓。皆彩画，其上各安宝轮，用彩翠饰之。其乐工皆戴平帻，衣绯，大袖，每色十二人，於乐县内作，谓之坐部伎也。
    熊罴鼓上　熊罴鼓，其形制小而有架，具羽葆流苏之饰，唐《乐图》所传羽葆部熊罴十二案用之。
    熊罴鼓下（ね如衣架，中县鼓）　此鼓今太常熊罴十二案用之，非古也，与唐《乐图》所传，制度异矣。
    漏鼓　街鼓　梁朝宫殿门：夜漏尽，击漏鼓以开；夜漏上水一刻，击漏鼓以闭。五更三筹，正衙门击鼓，诸街迎击小鼓，使声彻皇墙诸门，为朝士入朝之节（每正衙门闭及止鼓，亦准此）。
    唐鼓　後世堂上乐用之，未详所起，然为是鼓者，盖不知堂上之乐有拊而无鼓矣。
    黄锺鼓　《春秋感精符》：“冬日至，人主与群臣左右纵乐五日，乃使八能之士撞黄锺之钟，击黄锺之鼓；公卿大夫列士亦使八能之士击黄锺之鼓，鼓黄锺之瑟，吹黄锺之律，则天地之气以和，应黄锺之音矣。”亦应时造理之乐也。
    夏至鼓　冬至鼓　《易通卦验》曰：“冬至鼓用马革，圆径八尺一寸；夏至鼓用牛皮，圆径五尺七寸。”先王之制未必如此其异。《帝王世纪》曰：“黄帝杀夔，以其皮为鼓，声闻五百里。”然则古之冒鼓者，亦不必牛马之皮，虽夔皮亦用之矣。
    圣鼓　盛宏之《荆州记》：“阳山县有豫章木，可二丈，号为圣木。秦人伐为鼓颡。颡成，忽奔逸至桂阳。”又王韶之《始兴记》：“息於临武，遂之洛阳，因名圣鼓城”，亦近乎怪云。
    散鼓　宋朝初载宫县之乐，设建鼓於四隅，徒用为仪而不击，设散鼓四以代之，非古制也。景中，易之以三等鼗鼓之制，可谓近古矣。
    教坊鼓　其制如大鼓，蟠龙匝，有架有趺，今教坊所用鼓制如此。
    抚拍　《大周正乐》有抚拍，以韦为之，实之以糠，抚之以节乐也。岂搏拊之变体欤？搏拊以作乐，所以发中声而已，未闻用之以节乐也。抚拍之制，其去古远矣。
    青角　赤角　黑角　革角长五尺，形如竹筒，本细末大，唐卤簿及军中用之，或以竹木，或以皮，非有定制也。侯景围台城尝用之，大抵胡部俗、部通用之器也。北齐诸州镇戍各给鼓吹，诸王给赤鼓、赤角，皇子增给吴鼓、长鸣角，上州刺史给青鼓、青角，中州以下及诸州镇戍给黑鼓、黑角，器皆有衣，并同鼓色焉。
    ●卷一百三十七 乐考十
    ○丝之属（雅部）
    陈氏《乐书》曰：“丝饰物而成声，其卦则离，其方则南，其时则夏，其声尚宫，其律蕤宾。其风景，其音哀，夏至之气也。先王作乐，弦之以为琴瑟之属焉。盖琴瑟之乐，君子所常御，其大小虽不同，而其声应一也，故均列之堂上焉。”
    《乐书 琴瑟上》论曰：“古者琴瑟之用，各以声类所宜。和，阳地也，其琴瑟宜於圜丘奏之；空桑，阴地也，其琴瑟宜於方泽奏之；龙门，人功所凿而成也，其琴瑟宜於宗庙奏之。颛帝生处空桑，伊尹生於空桑，禹凿龙门，皆以地名之，则和岂《禹贡》所谓土者欤？瞽蒙掌鼓琴瑟，《诗 鹿鸣》：‘鼓瑟鼓琴’。《书》曰：‘琴瑟以咏。’《大传》亦曰：‘大琴练弦达越，大瑟朱弦达越。’《尔雅》曰：‘大琴谓之离，大瑟谓之洒。’由是观之，琴则易良，瑟则静好，一於尚宫而已，未尝不相须用也。《明堂位》曰：‘大琴、大瑟、中琴、小瑟，四代之乐器也。’古之人作乐，声应相保而为和，细大不逾而为平。故用大琴必以大瑟配之，用中琴必以小瑟配之，然後大者不陵，细者不抑，五声和矣。《乡饮酒礼》：‘工人皆在左何瑟，後首挎越。’《燕礼》：‘小臣左何瑟，面执越。’《乐记》曰：‘清庙之瑟，朱弦而疏越。’《诗》曰：‘并坐鼓瑟，’‘何不日鼓瑟？’《传》言赵王为秦鼓瑟。皆不及琴者，以瑟见琴也。舜作五弦之琴，歌《南风》之诗，而不及瑟者，以琴见瑟也。後世有雅琴、雅瑟、颂琴、颂瑟，岂其声合於雅颂邪？琴，一也，或谓伏羲作之，或谓神农作之，或谓帝俊使晏龙作之。一也，或谓朱襄氏使士达作之，或谓伏羲作之，或谓神农使晏龙作之，岂皆有所传闻然邪？”
    《琴瑟中》论曰：“古之论者，或谓朱襄氏使士达制为五弦之瑟，鼓搜又判之为十五弦，舜益之为二十三弦。或谓大帝使素女鼓五十弦瑟，帝悲不能禁，因破为二十五弦。郭璞释大瑟谓之洒，又有二十七弦之说。以理考之，乐声不过乎五。则五弦，十五弦，小瑟也；二十五弦，中瑟也；五十弦，大瑟也。彼谓二十三弦、二十七弦者，然三於五，声为不足；七於五，声为有馀。岂亦惑於二变二少之说而遂误邪？汉武之祠太乙、后土，作二十五弦瑟。今大乐所用，亦二十五弦，盖得四代中瑟之制也。庄周曰：‘夫或改调一弦，於五音无当也。鼓之，二十五弦皆动。其信矣乎！’聂崇义《礼图》亦师用郭璞二十三弦之说，其常用者十九弦，误矣。盖其制前有柱则清，从其柱则浊。有八尺一寸，广一尺八寸者；有七尺二寸，广尺八寸者；有五尺五寸者。岂三等之制不同欤？然《诗》曰：‘椅桐梓漆，爰伐琴瑟。’《易通》：‘冬日至，鼓黄锺之瑟，用槐八尺一寸；夏日至，用桑五尺七寸。’是不知美贾槐桑之木，其中实而不虚，不若桐之能发金石之声也。昔仲尼不见孺悲，鼓瑟而拒之；赵王使人於楚，鼓瑟而遣之。其拒也所以愧之，不屑之教也；其遣也所以谕之，不言之戒也。宋朝太常瑟用二十五弦，其二均之声，以清中相应双弹之。第一弦黄锺中声，第十三弦黄锺清应。其按习也，令左右手互应。清正声相和亦依锺律，击数合奏。其制可谓近古矣。诚本五音互应而去四清，先王之制也（二均二节声，於瑟声十二清声，十二极清。一弦象琴第一挥，大抵於瑟半身设柱子，右手弹中声十二，左手弹清声十二，其律并同。第一弦大吕中，第十四弦大吕清，第三弦太簇中，第十五弦太簇清，第四弦夹锺中，第十六弦夹锺清，第五弦姑洗中，第十七弦姑洗清，第六弦仲吕中，第十八弦仲吕清，第七弦蕤宾中，第十九弦蕤宾清，第八弦林锺中，第二十弦林锺清，第九弦夷则中，第二十一弦夷则清，第十弦南吕中，第二十二弦南吕清，第十一弦无射中，第二十三弦无射清，第十一弦应锺中，第二十四弦应锺清）。臣尝考之，《虞书》‘琴瑟以咏’，则琴瑟之声所以应歌者也。歌者在堂，则琴瑟亦宜施之堂上矣。窃观圣朝郊庙之乐，琴瑟在堂，诚合古制。绍圣初，太乐丞叶防乞宫架之内，复设琴瑟，岂先王之制哉？”
