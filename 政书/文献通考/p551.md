<!-- { "loadSidebar": true } -->
    皇太子卤簿之制：家令、率更令、詹事各乘辂车，太保、太傅、太师乘辂，各正道，威仪、卤簿依本品。次清游队旗（执一人，引二人，夹二人），并正道。清道率府折冲都尉一员，领二十骑，执槊一十八人，弓矢九人，弩三人，二人骑从折冲。次左、右清道率府率各一员，领清道直簿及检校清游队龙旗等，执槊各二人。次外清道直簿二十四人，骑。次正道龙旗各六（执一人，前二人引，後二人护），副竿二（执各一人，骑）。次正道细仗引。为六重，每重二人，自龙旗後均布至细仗，槊与弓箭相，并骑：每厢各果毅都尉一员领，次率更丞一员。次正道前部鼓吹。府史二人领鼓吹，并骑。冈鼓、金钲各二（执各一人，夹二人，以下准此），帅兵官二人；次大鼓三十六，横行（长鸣以下准此），帅兵官八人；长鸣三十六，帅兵官二人；铙吹一部，铙鼓二（执各一人，夹二人，後部铙节鼓准此），箫、笳各六，帅兵官二人；冈鼓、金钲各二，帅兵官二人；次小鼓三十六，帅兵官四人；中鸣三十六，帅兵官二人。以上并骑。次诞马十（每匹二人控，馀准此），厩牧令、丞各一员（各府史二人骑从）。次左、右翊府郎将各一员，领班剑，左右翊卫执班剑二十四人，通事舍人四人，司直二人，文学四人，洗马、司议郎、太子舍人、中允、中左、右谕德各二人，左、右庶子四人，并骑（自通事舍人後，各步从一人）。次左、右卫率府副率各一员，步从，亲、勋、翊卫每厢各中郎将、郎将一员，并领六行仪刀：第一行，亲卫二十三人，曲折三人；第二行，亲卫二十五人，曲折四人；第三行，勋卫二十七人，曲折五人；第四行，勋卫二十九人，曲折六人；第五行，翊卫三十一人，曲折七人；第六行，翊卫三十三人，曲折八人（曲折人并陪後门），以上三卫并骑。次三卫一十八人，骑；中郎将二人夹辂，在六行仪刀仗内。次金辂，驾马四，仆寺仆驭，左率府率一员，驾士二十二人。夹路左、右卫率府各一员（各步从一人），次左、右率府率各一员，副率各一员，并骑（各步从一人）。次千牛骑，执细刀、弓矢，三卫仪刀仗，後开牙门。次左右监门率府直长各六人，监後门（并骑）。次左右卫率府每厢各翊卫二队（并骑）。次压角队各三十人，执旗二人（引二人，夹二人）。执槊一十五人，弓矢七人，弩三人，每队各郎将一员领。次正道伞二，雉尾扇四，夹伞。次腰舆一，舆士八人，团雉尾扇二、小方雉尾扇八夹（执各一人）。次内直郎、令史各二人骑从检校。次诞马十，典乘二人，府吏二人骑从。次左右司御率府校尉各一人（并骑从），领团扇、曲盖。次朱团扇、紫曲盖各六（执各一人），次诸司供奉官人。次左右清道率府校尉各一人（并骑），领大角三十六，铙鼓二，箫、笳各六，帅兵官二人；横吹十，节鼓一，笛、箫、栗五，帅兵官二人（并骑）。次管辖指挥使二人检校。次副辂，驾四马，驾士二十人。轺车，驾一马，驾士一十四人。四望车，驾一马，驾士十人。次左右厢步队凡六，十每队各果毅都尉一人领（并骑），队三十人，执旗一人（引三人，夹二人，并带弓矢，骑），步二十五人，前一队执槊，一队带弓矢，以次相（左右司御率府、左右卫率府厢各四队，二在前，二在後）。次左右司率御府副率各一员检校，步队各二人，执槊骑从。次仪仗。左右厢各六色，色九行，行六人。前第一行，戟、赤氅；第二行，弓矢；第三行，仪铤井毛；第四行，刀盾；第五行，仪、五色幡；第六行，油戟。次前仗首左右厢各六色，色三行，行六人。左右司御率府各一员，果毅都尉各一员，帅兵官各六人领。次左右厢各六色，色三行，行六人。左、右卫率府副率各一员，果毅都尉各一员，帅兵官各六人领。次尽後卤簿左右厢各六色，色三行，行六人，左右司御率府副率各一员（各一人步从），果毅都尉各一人，帅兵官各六人领，各六人护後，（并骑）。每厢各绛引幡十二（执各一人，引前旗六，引後旗六），揭鼓十二（揭鼓左右司御率府四重，左右卫率府二重）。次左右厢殳。各一百五十人（左右御率府各八十六人，左右卫率府各六十四人），并分前後、在步队仪仗外、马队内，前接六旗，後尽卤簿，曲折至门，每厢各司御率府果毅都尉一员检校，各一人从，每厢各帅兵官七人（并骑，左右司御率各四人，左右卫率府各二人）。次马队。左右厢各十队，每队帅兵官以下三十一人，旗一（执一人，引二人，夹二人），执槊十六人，弓矢七人，弩三人。前第一队，左右清道率府果毅都尉各一员领；第二、第三、第四队，左右司御率府果毅都尉各一员领，第五、第六、第七队，左右卫率府果毅都尉各一员领，第八、第九、第十队，左右司御府果毅都尉各一员领。次後拒队，旗一（执一人，引二人，夹二人），清道率府果毅都尉一员领四十骑，执槊二十人，弓矢十六人，弩四人。叉二人，骑从。次後拒队前当正道殳仗行内开牙门。次左右厢各门三：前第一门，左右司御率府步队後，左右率府步队前；第二门，左右卫率府步队後，司御率府仪仗前；第三门，左右司御率府仪仗後，左右卫府步队前（每开牙门，执旗二人，夹四人，并）。骑监门率府直长各二人，并骑；次左右监门率府副率各一员，骑；来往检校诸门，各一人骑从。次左右清道率府副率各三人，仗内检校并纠察，各一人骑从。次少师、少傅、少保，正道乘辂，威仪、卤簿各依本品次，文武官以次陪从。
    王公以下卤簿之制：中道清道六人。次弩一骑。次大晟府前部鼓吹。令及职掌、局长、院官各一人，冈鼓、金钲各一，大鼓长鸣各一十八，冈鼓、金钲各一。次引乐官二人，小鼓、中鸣各十。次麾、幢各一，节一，夹槊二，诞马八（每匹，控马各二人），革车一乘，驾赤马四，驾士二十五人，散扇十，方伞二，朱团扇四夹方伞，曲盖二；次大角八。次後部鼓吹，丞一员，录事一人。次铙鼓一，箫四，笳四，大横吹六，节鼓一，夹色二，笛、箫、篥、笳各四。次外仗。青衣十二，车辐棒十二，戟九十，绛引幡六，刀盾、槊、弓矢各八十，仪刀十八，信幡八，告止幡、传教幡各四，仪二，仪、斧挂五色幡六，油戟十八，仪槊十二，细槊十二。次左右卫尉寺押当职掌一十一人，骑；部辖部兵、部辖骑兵、太仆寺部押人员各一名，教马官一名。押当职掌四人，骑。
    一品卤簿之制（命妇同）：中道清道四人。弩一，骑。大晟府前部鼓吹。令一，职掌一名，局长、院官各一名，冈鼓、金钲各一，大鼓、长鸣各一十六，麾、幢、节各一，槊二，诞马六。次革车一乘，驾赤马四，驾士二十五人（命妇厌翟车，驾士一十三人，二品、三品准此）。散扇八（二品减四，三品减六，命妇散扇五十，行障五，行於车前，二品、三品准此），方伞二，朱团扇四，曲盖二，大角八（命妇属车六，驾黄牛十八，驾士五十九人，行大角前，二品、三品准此）。次後部鼓吹。丞一员，录事一名，引乐官二员。铙鼓一，箫、笳、大横吹角四，节鼓一，笛、箫、篥、笳各四。仗外。青衣十人，车辐棒十，戟九十，刀、槊各八十，弓矢六十，仪刀三十，信幡八，告止幡、传教幡、仪斧挂五色幡各四。次卫尉寺排列、押当职掌一十一人，都辖人员、太仆寺部押人员、教马官各一名，押当职四人（命妇加二人）。
    二品卤簿之制（命妇同）：中道清道二人。弩一。大晟府前部鼓吹。令一、及职掌、局长、院官各一名。冈鼓、金钲各一，大鼓十四，麾、幢、节各一，夹槊二，诞马四。次革车一乘，驾赤马四，驾士二十五人。散扇四，方伞、朱团扇、曲盖各二。次大角八。次後部鼓吹。丞一，录事、引乐官各一名。铙鼓一，箫、笳各二，大横吹四，笛、箫、篥、笳各二。外仗。青衣八人，车辐棒八，戟七十，刀盾、槊、弓矢各六十，仪刀十四，信幡四，告止、传教幡各二。次卫尉排列、押当职掌九人，太仆寺部押人员、教马官各一名，押当职掌四人（命妇加二人）。
    三品卤簿之制（命妇同）：中道清道二人。弩一。麾、幢各一，节一，夹槊二，诞马四。次革车一乘，驾赤马四，驾士二十五人。散扇二，方伞二，曲盖一，大角四。外仗。青衣八人，车辐棒六，戟六十，刀盾、槊、弓矢各五十，仪刀十二，信幡四，告止、传教幡各二。次卫排列、押当职掌七人，部辖人员、太仆寺部押人员、教马官各一名。押当职掌四人（命妇加三人）。
    政和时，诏赐诸王三接青罗伞一，紫罗大掌扇二，遂为故事。皇太子用三檐青罗伞，紫花罗掌扇四。
    高宗建炎元年，诏百官特许乘轿，惟不以入皇城。
    旧制：百官入朝，并乘马，若耆德大臣及宗室属近行尊者，许乘肩舆。政和三年冬，以雪泞，暂许百官乘轿，不以入宫门，路通，复常制。靖康末，高宗至磁州，守臣宗泽以所乘轿进，黑漆紫褥，上之（在京百官不用肩舆，所以避至尊）。建炎初元，上以维扬道滑，难於乘骑，乃谕辅臣曰：“君臣一体，朕不欲使群臣奔走危地，特许乘轿，惟不以入皇城。”二年，隆太后至杭州，有司言州僚乘轿张盖，不少裁抑，於礼未安。诏不许，乘凉轿。绍兴七年，诏监察御史以上出入，宰执以下退朝入局，并乘马，遇雨乘轿。沿边臣僚内地巡尉并令乘马。三十二年十一月，诏张焘朝谒，许乘轿出入皇城门至宫门内上下马处（隆兴二年，参知政事周葵为坠马所伤，暂令乘轿入内赴朝参）。隆兴二年，诏左仆射陈康伯乘肩舆出入皇城门，至殿门外，优礼也。
    程氏《演繁露》曰：“百官得於寓京乘轿自扬州始、後遂不复乘马，惟从驾则乘之。祖宗时，臣僚虽在外，亦不许乘轿也。《唐会要》：‘开成五年，黎植奏，朝官出使，自合乘驿马，不合更乘檐子’。自此请不限高卑，不得辄乘檐子。如疾病，即任所在陈牒申中书门下及御史台。其檐夫自出钱雇，其宰相至仆射致仕官疾病者，许乘之。”
    孝宗乾道元年，礼官言：“皇太子朝谒太庙，当服衮冕，乘金辂。”既而太子言至道、天禧故事，非臣子所安、乃免乘辂设仗。九月，诏皇太子从祀乘金辂，令有司排设。皇太子亦辞之。
    旧制，车驾行幸，东宫扈从，在三省之上。乾道中，诏於驾後方围子内行马。乾道中，诏臣僚导从至太庙景灵宫墙，并禁治张盖。
