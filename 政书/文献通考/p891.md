<!-- { "loadSidebar": true } -->
    浮屠慧邃撰。龛李氏序略曰：邃以所著《缁林古鉴》示予，曰：“此书起汉永平，迄唐贞观，上下数百年，用《高僧》、《续高僧》、《求法》、《法显》等数家之书，芟其繁冗，以类相从，为四十九门，二十四卷，总二千二百七十一事。传授之本末、教法之兴替、高胜之行业、幽显之报应，莫不毕载。慧邃之为此书，非务博闻而巳，将俾学者考古以鉴令，知所畏慕，诱掖其善意，而策发其怠惰，於教法有序焉。请序而行之。”某曰：“人之学道，要臻其极，而刚柔缓急，受才有不同。今子之书，以事从人，以人从目，览者各以类求之，而知慕向焉，所得斯过半矣。”
    ※《嘉泰普灯录》三十卷
    陈氏曰：僧正受编。三《录》大抵与《传灯》相出入，接续机缘语句前後一律，先儒所谓遁辞也。然本初自谓直指人心，不立文字，今四灯总一百二十卷，数千万言，乃正不离文字耳。
    ※《庞公语录》十卷
    晁氏曰：唐庞公，襄阳人，与其妻子皆学佛，後人录其言成此书。
    ※《罗汉因果识见颂》一卷
    陈氏曰：天竺那多迦译。首有范仲淹序，言宣抚河东，得於传舍，藏经所未录者。十六罗汉为比邱摩罗等说。
    ※《雪窦颂古》八卷
    晁氏曰：皇朝僧道显撰。道显居雪窦山。所谓“颂古”者，犹诗人之“咏古”云。
    ※《宗门统要》十卷
    陈氏曰：建溪僧宗永集。
    ※《鲍宗》记
    永嘉鲍撰。水心序曰：佛学由可至能自为宗，其说蔓肆数十万言。永嘉鲍删择要语，定著百篇，此非佛之学然也，中国之学为佛者然也。佛学入中国，其书具在，学之者固病其难而弗省也。有胡僧教以尽弃旧书不用，即己为佛而巳，学之者又疑其诞而未从也。独可、璨数人大喜，决从之，故流行至今。呜呼，佛之果非巳乎？子不得而知也。己之果为佛乎？予不得而知也。余所知者，中国之人，畔佛之学而自为学，倒佛之言而自为言，皆自以为己即佛，而甚者至以为过於佛也。是中国人之罪，非佛之过也。今夫儒者不然，於佛之学不敢言，曰：“异国之学也。”於佛之书不敢观，曰：“异国之书也。”彼夷术狄技，绝之易尔，不幸以吾中国之人为非佛之学，以吾中国文字为非佛之书，行於不可行，立於不可立，草野倨侮，广博茫昧，儒者智不能知，力不能救也，则中国之人，非佛非己，荡逸纵恣，终於不返矣，是不足为大欤！予尝问：“儒之强者愠，弱者眩，皆莫之睨，子以何道知之，又为之分高而别下，取要而舍烦哉？”曰：“无道也，悟而巳矣。其为是宗者，亦曰无道也，悟而巳矣。”予闻其言愈悲。夫“不愤不启，不悱不发”，故曰“亦可以弗畔矣”，今悟而遂畔之，庸知非迷之大乎！虽然，考之於其书，则信悟矣。
    ※《雪峰广录》二卷
    陈氏曰：唐真觉大师义存语。承相王随序之。随及杨大年，皆号参禅有得者也。
    ※《古塔王语录》三卷
    晁氏曰：皇朝僧道古撰。范文正喜之，尝亲为疏，请说法，有句云：“道行无玷，孤风绝攀”。时以为非溢美也。
    ※《碧岩集》十卷
    晁氏曰：皇朝僧克勤解《雪窦颂古》，曰《碧岩集》。
    ※《法藏碎金》十卷
    陈氏曰：太子少傅晁迥撰。
    ※《景天竺字源》七卷
    陈氏曰：僧相净等集进。以华梵对翻，有十二声、三十字母，名有牙、齿、舌、喉、唇五音。仁宗御制序，吴郡虎邱寺有赐本如新。
    ※《金园集》三卷《天竺别集》三卷
    陈氏曰：并钱塘天竺僧遵式撰。世所谓式忏主是也。
    ※《道院集要》三卷
    陈氏曰：王古撰。以晁迥《法藏碎金》、《耄智馀书》删重集碎，别为此篇。
    ※《大慧语录》四卷
    陈氏曰：僧宗呆语。其徒道谦所录，张魏公序之。
    ※《禅宗颂古联珠集》一卷
    陈氏曰：僧法应编。
    ※《释迦氏谱》十卷
    晁氏曰：唐释僧撰。僧以释迦谱记杂见於经论，览者难通，因纂成五卷，又取内外族姓及弟子名氏附於後。
    ※《高僧传》六卷
    晁氏曰：萧梁僧惠敏撰。分《译经》、《义解》两门。
    ※《高僧传》十四卷
    晁氏曰：萧梁僧释慧皎撰。慧皎以刘义庆《宣验记》、陶潜《搜神录》等数十家并书诸僧，殊疏略，乃博采诸书，咨访古老，起於永平十年，终於天监十八年，凡五百五十二载，二百五十七人，又附见者二百馀人。分为《译经》、《义解》、《神异》、《习禅》、《明律》、《遗身》、《诵经》、《兴福》、《经师》、《唱道》十科。
    ※《续高僧传》三十卷
    晁氏曰：唐僧道宣撰。《艺文志》作道宗，大明寺僧也。以慧皎会稽人，故其书详於吴、越而略於燕、魏。故上距梁天监，下终唐贞观十九年，百四十四载，编载二百四十人，附见者又一百六十人。分《译经》、《解义》、《集禅》、《明律》、《护法》、《感通》、《遗身》、《读诵》、《兴福》、《杂科》凡十门。
    ※《求法高僧传》二卷
    晁氏曰：唐僧义净撰。义净垂拱中往天竺求佛经，既还，因纂集唐僧往西域者五十六人行事。
    ※《比邱尼传》四卷
    晁氏曰：萧梁僧宝唱撰。起晋升平，讫梁天监，得尼六十五人，为之传。以检净为首。宝唱，金陵人。《艺文志》有其目。
    ※《僧宝传》三十二卷
    晁氏曰：皇朝僧德洪撰。其序云：五家宗派，嘉中达观、昙颖尝为之传，载其机缘语句，而略其终始行事。德洪谓入道之缘，临终之效，有不可阙者。遂尽忄遗编别记，补以诸方之传，又自嘉至政和，取门、临济两宗之裔绝出者，合八十七人，各为传，系之以赞云。
    ※《正法世谱》
    王质景文撰。自序略曰：其书始周昭王二十四年甲寅释迦佛生，至隆兴元年癸未大慧卒，得二千二百八十五年，以《史记》、《通鉴》及《皇极经世》相参以为正。其诸宗师出某乡，姓某氏，舍某家，所从师某人，受具所，游方某所，出世某所，得法某人，授法某人，其平生所可见某事，终某所，塔某所，寿若干，腊若干，仿《史记》年表列之，此《世谱》大略也。盖自《大藏经》之馀，诸史、诸集、四方图经、诸志铭，若近儒、释之徒所著未及入藏者，皆裒以为资。大慧以降，方历访其人续之，未艾也，竟余世而巳。
    ※《开元释教录》三十卷
    晁氏曰：唐僧智撰。智在开元中纂释氏诸书入中国岁月及翻译者姓氏。以《楞严经》为唐僧怀迪译，张天觉以怀迪与菩提流支同时，流支後魏僧，其言殆不可信也。
    ※《释书品次录》一卷
    陈氏曰：题唐僧从梵集。末有黎阳张跋，称大定丁未，盖虏中板本也。
    ※《法宝标目》十卷
    陈氏曰：户部尚书三槐王古敏仲撰。以译藏诸函，随其次第，为之目录，而释其因缘。凡佛会之先後，华译之异同，皆是著之。古，旦之曾孙，入元党籍。
