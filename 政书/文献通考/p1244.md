<!-- { "loadSidebar": true } -->
    ○定安
    定安国本马韩之种，为契丹所攻破，其酋帅纠合馀众，保於西鄙，建国改元，自称定安国。宋开宝三年，其国王烈万华因女真遣使入朝，乃附表贡献方物。太平兴国中，太宗方经营远略，讨击胡虏，因降诏其国，令张掎角之势。其国亦怨寇雠，侵侮不已，闻中国方用兵北讨，欲依王师以摅宿忿，得诏大喜。六年冬，会女真遗使朝贡，路由本国，乃其使附表来上云：“定安国王臣乌元明言：臣本以高丽旧壤，渤海遗黎，保据方隅，涉历星纪，仰覆露鸿均之德，被渐渍无外之泽，各得其所，以遂物性。而顷岁契丹恃其强暴，入寇境土，攻破城寨，俘掠人民，臣祖考守节不降，与众避地，仅存生聚，以迄於今。而又夫馀府昨背契丹，并归本国，灾祸将至，无大於此。所宜受天朝之密画，率胜兵而助讨，必欲报敌，不敢违命。臣元明诚恳诚愿，顿首顿首。”其末题云：“元兴六年十月日，定安国王臣乌元明表上圣皇帝殿前。”上答以诏书，令其发兵协力同伐契丹。以诏付女真使，令赍以赐之。端拱二年，其王子因女真使附献马、雕羽鸣镝。淳化二年，其王子大元因女真使上表，其後不复至。
    ●卷三百二十八 四裔考五
    ○南
    杜氏《通典 边防总序》曰：“南蛮，其在唐虞，与之要质，故曰要服。夏商之时，渐为边患。暨於周代，党众弥盛。故诗曰：‘蠢尔荆蛮，大邦为雠。’至楚王时，蛮与罗子共败楚师，杀其将屈瑕（莫敖不设备，故败。缢於荒谷，群帅囚於冶父）。楚师复振，遂属於楚。及吴起相悼王，南并蛮越，遂有洞庭、苍梧之地（今长沙、衡阳等郡地）。秦昭王使将伐楚，略取蛮夷，置黔中郡（今武陵、澧阳及黔中五溪中诸郡地）。汉兴以後，时有寇盗，其西南诸夷，夜郎之属，悉平定置郡县（今夜郎、播州、犍为，即古夜郎地）。公孙述时，夜郎大姓为汉保境。後汉初，从番禺江奉贡。光武建武中，武陵蛮帅单程（今武陵、澧阳、黔中、宁夷、卢溪等郡，即汉武陵郡），大寇郡县。汉将刘尚战败，数岁方平。顺帝时，武陵太守增其租赋，蛮又举种反，杀乡吏。东晋时，沔中蛮因刘、石乱後，渐徙於陆浑以南，遍满山谷。宋、齐以後，荆、雍二州（今荆南江陵郡，雍州，襄阳郡），各置校尉以抚宁之。群蛮酋帅，互受南、北朝封爵。至後魏末，暴患滋甚，僭称侯王，屯据峡路，断绝行旅。周武帝遣陆腾大破之。其獠初因蜀李势乱，後自蜀汉山谷出，侵扰郡县。至梁时，州郡每岁伐獠以自利。及後周平梁、益（梁、汉川；益，蜀川），自尔遂同华人矣。以其黔中东谢、西谢自古不臣中国，唐贞观以後，置羁縻州领之。”
    ○盘瓠种
