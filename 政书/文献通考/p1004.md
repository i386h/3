<!-- { "loadSidebar": true } -->
    祭，姬姓，伯爵，周公之後，国於畿内，在陈留长垣县，今郑州管城有祭城。世为王卿士。穆王将征犬戎，祭公谋父谏曰：“不可。先王耀德不观兵。夫兵戢而时动，动则威，观则玩，玩则无震（韦昭曰：“震，惧也。”）。是故周文公之《颂》（韦昭曰：“文公，周公旦之谥。”）曰：‘载戢干戈，载弓矢（唐固曰：“，韬也。”）。我求懿德，肆于时夏，允王保之（韦昭曰：“言武王常求美德，故陈其功，於是夏而歌之：‘信哉，武王能保此时夏之美。’乐章大者曰夏。”）。’先王之於民也，茂正其德而厚其性，阜其财求而利其器用，明利害之乡（韦昭曰：“乡，方也。”），以文修之，使之务利而辟害，怀德而畏威，故能保世以滋大。昔我先王世后稷（韦昭曰：“谓弃与不也。”唐固曰：“父子相继曰世。”），以服事虞、夏。及夏之衰也，（《正义》曰：“谓太康也。”）弃稷不务（《正义》曰：“言太康弃废稷官。”），我先王不用失其官，而自窜於戎狄之。不敢怠业，时序其德，遵修其绪，（徐广曰：“遵一作纂。”）修其训典，朝夕恪勤，守以敦笃，奉以忠信，奕世载德，不忝前人（《正义》曰：“前人谓后稷也。言不弈世载德，不忝后稷。及文王、武王，无不务农事。”）。至於文王、武王，昭前之光明而加之以慈和，事神保民，无不欣喜。商王帝辛大恶於民，庶民不忍，戴武王，以致戎於商牧（《正义》曰：“纣近郊地，名牧野。”）。是故先王非务武也，勤恤民隐而除其害也。夫先王之制，邦内甸服，邦外侯服，侯卫宾服（韦昭曰：“此总言之也。侯，侯圻；卫，卫圻也。”），夷蛮要服，戎翟荒服。甸服者祭（韦昭曰：“供日祭。”），侯服者祀（韦昭曰：“供月祀。”），宾服者享（韦昭曰：“供时享。”），要服者贡（韦昭曰：“供岁贡。”），荒服者王（韦昭曰：“王，王事天子也。《诗》曰：‘莫敢不来王。’”）。日祭，月祀，时享，岁贡，终王。先王之顺祀也（徐广曰：“《外传》云：‘先王之训。’”）。有不祭则修意（韦昭曰：“先修志意以自责也。畿内近，知王意也。”），有不祀则修言（韦昭曰：“言，号令也。”），有不享则修文（韦昭曰：“文，典法也”）。有不贡则修名（韦昭曰：“名谓尊卑职贡之名号。”），令有不王则修德，（韦昭曰：“远人不服，则修文德以来之。”）序成而有不至则修刑（韦昭曰：“序成谓上五者次序已成，有不至，则有刑罚也。”）。於是有刑不祭，伐不祀，征不享，让不贡，告不王。於是有刑罚之辟，有攻伐之兵，有征讨之备，有威让之命，有文告之辞。布令陈辞而有不至，则增修於德，无勤民於远。是以近无不听，远无不服。今自大毕、伯士之终也（徐广曰：“犬戎之君。”），犬戎氏以其职来王（《正义》：“贾逵云：‘大毕、伯士，犬戎氏之二君也。白狼、白鹿，犬戎之职贡也。’按：大毕、伯士终後，犬戎氏常以其职来王。”），天子曰（《正义》曰：“祭公言穆王之意，故云天子曰。”）：‘予必以不享征之，且观之兵。’无乃废先王之训而王几顿乎（《正义》曰：“几音祈。”）？吾闻犬戎树敦（徐广曰：“树，一作‘敕’。”る案：韦昭曰：“树，立也。言犬戎立性敦笃也。”），率旧德而守终纯固，其有以御我矣！”王遂征之，得四白狼，四白鹿以归。自是荒服者不至。王欲肆其心，周行天下，将必有车辙马迹焉。祭公谋父作《祈招》之诗以止王心（祈父，周司马，世掌甲兵之职。招其名，祭公方谏游行，故指司马官而言）。其诗曰：“祈招之，式昭德音，思我王度，式如玉，式如金，形民之力，而无醉饱之心。王是以获没於宫（获没，不见篡弑）。隐公元年，祭伯来，非王命也（释所以不称使）。桓公八年，祭公来，遂逆王后于纪。
    △凡
    凡，姬姓，伯爵，周公之後，国於畿内，在汲郡共县，今卫州共城县，世为王卿士。厉王、幽王之时，凡伯作《板》、《瞻》、《召》诸诗以刺王。隐公七年，戎朝於周，发币於公卿，凡伯弗宾。冬，王使凡伯来聘。还，戎伐之于楚邱以归。
    △苏
    苏其姓未详，子爵，周武王时，苏忿生为司寇，封於温，为畿内之国，地在河内温县。幽王时，苏成公与暴辛公共为卿士，为暴公所谮，作《何人斯》。隐公十一年，王取邬、刘、、于阝之田于郑，而与郑人苏忿生之田温、原、、樊、隰成阝、赞茅、向、盟、州、陉、ㄨ、怀（时苏氏叛王，十二邑王不能有，故以与郑）。庄公十九年，国边伯、石速、詹父、子禽、祝跪作乱，因苏氏（桓王夺苏十二邑以与郑，自此以来遂不和）。秋，五大夫奉子颓以伐王，不克，出奔温（苏邑）。苏子奉子颓以奔卫，卫、燕伐周，纳子颓。僖公十年，狄灭温，苏子无信也。苏子叛王即狄不能於狄，狄人伐之，王不救，故灭。苏子奔卫。文公十年，及苏子盟于女栗顷王立故也（僖十年，狄灭温，今复见，盖王复之）。成十一年，晋至与周争侯阝田，王命刘康公、单襄公讼诸晋。至曰：“温，吾故也，故不敢失（言温，氏旧邑）。”刘子、单子曰：“昔周克商，使诸侯抚封（各抚有其封内之地），苏忿生以温为司寇，与檀伯达封於河（谓俱封於河内）。苏氏即狄，又不能於狄而奔卫。襄主劳文公而赐之温，狐氏、阳氏先处之（狐溱、阳处父先食温也），而後及子。若治其故，则王官之邑也，子安得？”之晋侯使至勿敢争。
    △毛
    毛，姬姓，伯爵，文王之後，封於毛，地在畿内。成王时为卿士，与召公、芮伯、彤伯、毕公、卫侯同受顾命立康王，自此世为王卿士。文公元年，王使毛伯卫来赐公命。九年，毛伯卫来求金（襄王崩，求金以共葬事）。宣公十五年，王孙苏与召氏、毛氏争政，使王子捷杀召戴公及毛伯卫。昭公十八年，二月乙卯，周毛得杀毛伯过（得，过之族）而代之。苌弘曰：“毛得必亡，是昆吾稔之日也，侈故之以（昆吾，夏伯。稔，熟。侈恶积熟，以乙卯日与桀同诛）。而毛得以济侈於王都，不亡何待！二十六年，尹氏、召伯、毛伯以王子朝奔楚（语见刘子）。
    右周、召、刘、单、祭、凡、苏、毛皆王畿内之国，世为王卿士。先王之时，诸侯之有功德者，则入辅王室。如成王时，召太保、芮伯、彤伯、毕公、卫侯、毛公为六卿，召、毕、毛皆兼三公，齐侯吕为王虎贲氏。後来如卫、郑二武公亦入为王卿士，皆外诸侯也。东迁而後，王室微弱，号令不能行於畿外。春秋之初，郑与虢尚迭为卿士，然争政怨怒，至於交质、交恶，称兵构逆，王夷师，而名义荡然矣。其後虢为晋所灭，郑亦不复听王室之令。齐、晋迭伯，而列国之所为奔走後先者，知有盟主而已。王室之政，付之畿内食采邑之小国。然温已叛去，其地入於狄与晋。凡、祭仅再见於隐、桓之而已，後不复闻，惟周、召、刘、单世执王室之政柄云。
    △徐
    徐，嬴姓，子爵，出自柏翳国，始封於夏，历殷周。国在下邳僮县，今泗州临淮有徐城。武王崩，成王幼，周公摄政，三监及徐、商、奄叛周，周公讨之，杀管、蔡、武庚，践奄（践，灭也），宁东土。及伯禽封於鲁，而徐戎、淮夷复寇东郊，伯禽讨之，作《费誓》。穆王西巡守，乐而忘归。徐君诞僭称偃王，行仁义，除刑争，四方诸侯争辩者无所质正，咸宾祭於徐，贽玉帛、死生之物於徐庭者三十六国，得朱弓赤矢之瑞。穆王闻之，乃命造父御长驱而归，与楚连谋伐徐。偃王失国，走死彭城武原山下。宣王时，徐方不庭，王命太师皇父、程伯休甫总六师以讨之。僖公三年，徐人取舒（舒国亦庐江舒县。胜国而不用大师，亦曰取）。十五年，春，楚人伐徐，徐即诸夏故也。三月，齐侯及诸侯盟于牡邱，寻葵邱之盟，且救徐也。孟穆伯帅师及诸侯之师救徐，诸侯次于匡以待之。冬，楚败徐于娄林，徐恃救也（恃齐救）。十七年春，齐人为徐伐英氏，以报娄林之役也。文公七年，徐伐莒。成公七年，吴伐巢，伐徐。楚子重奔命救巢、徐。昭公四年，楚子会诸侯于申。徐子，吴出也，以为贰焉，故执诸申。六年，徐仪楚聘於楚（仪楚，徐大夫）。楚子执之，逃归。惧其叛也，使泄伐徐。吴救徐，败楚师於房锺。十二年，楚子狩於州来，次於颍尾，使荡侯、潘子、司马督、嚣尹午、陵尹喜帅师围徐以惧吴。楚子次於乾溪，以为之援。十六年，齐侯伐徐，师至於蒲隧（徐地）。徐人行成。徐人及郯人、莒人会齐侯，盟於蒲隧，赂以甲父之鼎。叔孙昭子曰：“诸侯之无伯，害哉（为小国害）！齐君之无道也，兴师而伐远方，会之有成而还，莫之亢也（亢，御也）。无伯也夫。”三十年，吴子伐徐，防山以水之（防壅山水以灌徐）。己卯，灭徐。徐子章禹断其（自刑示惧），携其夫人以逆吴子。吴子唁而送之，使其迩臣从之，遂奔楚。楚沈尹戍帅师救徐，弗及，遂城夷，使徐子处之（夷，城父也）。
    先儒林少颖言：“周自文、武兴於西土而化行於南，故西夷最先服，而东夷之服为最後。是以武王牧野之战，方与商师决胜负於行阵之，而西南夷之邦，所谓庸、蜀、羌、{髟矛}、微、卢、彭、濮者已皆供使。而成王之即政，天下已太平矣，东夷之徐，奄犹兴兵以叛也。”愚按徐虽柏翳之後，有国巳久，而俗流於夷。周初，一叛於三监流言之时，再叛於伯禽抚封之日，周公、鲁公仅能定之；至穆王稍有荒纵远狩之失，而偃王者遽尔僭号，侈然有朝诸侯，有天下之意。洎厉王无道，宣王拨乱之始，而绎骚於南国者，又徐也。然则徐於西周之时，盖常常称乱於东南，及东迁之後，徐始微弱。而东南之鸱张，僭窃北向，以争诸侯者，荆、楚、吴、越相继兴矣。其後徐益以弱，服属於吴、楚之，而卒不得免焉。然吴、楚倔强於东周衰微之後，而徐倔强於西周鼎盛之时，则其初本非弱国也。
    △戎
