<!-- { "loadSidebar": true } -->
    《通典》曰：“梁崔灵恩《三礼义宗》云：‘唐虞五载巡狩一岳，二十年方遍四岳，周则四十八年矣。’若一出四岳皆遍，且阙四时祭享。唐虞衡山为南岳，周氏霍山为南岳。其制，吉行五十里，若以二月到东岳，五月到南岳，八月到西岳，十一月到北岳，路程辽远，固必不及。以此知每至一岳即归，斯义为长也。按《尚书 周官篇》云：‘六年五服一朝，又六年王乃时巡，考制度，诸侯各朝於方岳，大明黜陟’（孔安国注云：“周制：十二年一巡狩，春东，夏南，秋西，冬北，故曰时巡。考制度，正礼法如虞帝然。其四方诸侯，各觐於方岳之下，大明考绩，黜陟幽明。”）。”又按尧舜简俭，常称茆茨土阶，巡狩四方，羽仪导从必少。一年四岳，五载复往，宗庙享祭，暂委有司。展义省方，观风察俗之大政，如或二十年方遍，乃於民物，不亦乖疏？详《周官》本文与孔氏注解，既改制十有二载，比唐虞已甚遐阔，如四十八年乃遍，岂非益为旷邈乎？且周虽尚文，天子诸侯，降杀以两，穆王巡历天下，万姓不甚苦劳。始皇游幸四方，属车八十一乘。二汉以降，至於有隋，或东封告成，或观省风俗，百辟悉至，群司毕从，不下十馀万人，何止千乘万骑！所以旷代多阙斯礼。崔生谓尧、舜及周帝王行幸，车徒礼数，与秦、汉以後无异。斯不达古今丰约之别，复不详《周官》之文，辄肆臆度说耳。”
    按《舜典 王制》，明言二月东巡，五月南巡，八月西巡，十二月北巡，而崔灵恩乃以为一年巡一岳，虞五载则二十年而遍，周十二载则四十八年而遍，何所据邪？文中子言，舜一岁而巡五岳，国不费而民不劳，何也？兵卫少而徵求寡也。古帝王之巡狩，所以省方观民，初非游，然舜之时，五载仅能一行，至周成王，则又不能如舜，至於十二年乃一行之。又必止以四岳为底止之地，盖虽一本於忧民之心，而尚恐有烦民之事，故出必有期，而行必有方如此。至穆王始欲肆其心，周行天下，必使有车辙马迹，而几以丧邦。秦始皇、隋炀帝假望秩省方之说，以济其流连荒亡之举。千乘万骑，无岁不出；遐方下国，无地不到。至於民怨盗起，覆祚殒身，曾不旋踵，虽秦、隋所以召亡者固非一端，然倘非游荡无度，则河决鱼烂之势，亦未应如是其促也。
    唐太宗贞观元年三月，幸九成宫（去京三百里），冬，幸洛阳。
    七年幸九成宫。
    十一年二月幸洛阳。
    十二年二月还京。十二月幸河北县，观底柱，因令勒石於上，以陈盛德。
    高宗显庆二年闰正月，幸洛阳。
    麟德二年，幸东都，遂幸东岳。
    总章二年，将幸凉州，群臣谏，不果行。
    调露元年九月，幸并州。
    元宗开元五年正月，幸东都。
    十一年正月，发东都，北巡，至并州。
    十二年十一月，幸东都，至华州，命勒石华岳祠南道衢。
    十三年十月，发东都，赴东岱。
    二十年十月，自东都幸太原。
    二十四年十月，敕两京行幸，缘顿所须，应出百姓者，宜令每顿取官钱一百千文，作本取利充，仍令所由长官专勾当，不得抑配百姓。
    ◎唐开元礼
    △皇帝巡狩仪△銮驾出宫
    将巡狩，所司承制先颁告於东方诸州曰：“皇帝二月东巡狩，各修平乃守，考乃职事，无敢不敬戒，国有大刑。”驾将发，告圜丘、宗庙、社稷，皆如别仪。皇帝出宫，大备卤簿，皆如常仪。於国门，祭所过山川，如亲征之礼。所经州、县、剌史、县令先待於境。通事舍人承制问百年。古先帝王、名臣、烈士，皆州县致祭。△燔柴告至
    将告，将作先於泰山下修圜坛，四出陛（若旧有封禅祀天坛，即不须别筑）。前告三日，尚舍直长施大次於外东门之内（其设文武侍臣次，陈馔位）。设宫悬乐、燎坛之制（一如圜丘之仪）。前一日，皇帝清斋於行宫。应告之官皆於告所清斋一日。近侍之官应後升者及从告群官、诸方客使，皆於其所俱清斋一宿。诸卫令其属晡後一刻各以其方器服守卫门，盥太乐工人俱清斋一宿。奉礼设御位於坛之东南，西向；设告官司徒、执事者、御史、奉礼、赞者、协律郎、太乐令、望燎位、东方诸州剌史县令、介公、阝公、文武九品以上官、西方北方蕃客等位，并如上幸圜丘仪（其褒圣侯等亦如之）。设告官以下门外位於东、西门之外道南，皆如设次之式。郊社令帅府史一人及斋郎以樽、坫、、洗、篚、幂入设於位，并如常仪，执樽、、篚、幂者各位於樽、、篚、幂之後。告日未明十五刻，太官令帅宰人烹牲於厨（苍牲一，も牲一）。未明四刻，太史令、郊社令各服其服，升设昊天上帝神座於坛上北方，南向，席以藁秸；设高祖神尧皇帝神座於东方，西向，席以莞。设神位各於座首。未明三刻，诸告官以下各服其服。郊社令、良酝令各帅其服升属入实樽及玉币（天帝大樽二，配帝著樽二，俱实以齐。其明水各实於上樽。玉以苍碧。币一丈八尺）。太祝以玉帛置於篚。太官令帅进馔者实诸笾、豆、、簋等，皆设於馔幔内。未明二刻，奉礼帅赞者先入就位，赞引引御史、太祝以下入行扫除如常仪讫，各就位。皇帝服衮冕，乘辂行宫，奏请进发，内外器服如常仪。驾将至，谒者、赞引各引告官，通事舍人引从告群官、东方剌史县令、诸方客使，俱就门外位。驾至大次门外，回辂南向（其降辂之大次，谒者引告官及从告群官入就位、皇帝奠玉帛等仪，并如圜丘）。初皇帝既升奠玉币，太官令帅进馔者（其奉馔奏乐之仪，并如圜丘。天帝之馔升自南陛，配帝之馔升自东陛），诸太祝迎引於坛上，各设於神座前。设讫，谒者引司徒以下降自东陛，复位。诸太祝各还樽所。太常卿引皇帝诣、洗，乐作（其盥洗、酌献、奏乐、读祝之仪，并如圜丘。其祝文临时撰），讫，兴，皇帝再拜。初读祝文讫，乐作，太祝进，奠版於神座，还樽所（其酌献配帝，奏乐、读祝之仪，并如圜丘），皇帝拜讫，乐止。太常卿引皇帝进天帝神座前，北向立，乐作，太祝各以爵酌福酒（其饮福、受胙、奏乐、皇帝还版位之仪，并如圜丘）。谒者引司徒降复位。太祝各进彻豆，还樽所。奉礼曰“赐胙”（其众官受胙、皇帝望燎及太祝燎牲体玉币、皇帝还大次、礼官二人次出等仪，并如圜丘）。△銮驾还行宫
    皇帝既还大次，侍中版奏：“请解严（将士不得辄离部伍）。”皇帝改服通天冠，绛纱袍，乘辂、奏请、还宫如常仪△望秩於山川
