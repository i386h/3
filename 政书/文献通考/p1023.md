<!-- { "loadSidebar": true } -->
    建初七年，封夷王宇弟十三人为列侯。  永初元年，封恭王寿弟八人为列侯。  延光元年，封贞王尊弟四人为乡侯。
    永和五年，封安王据弟三人为乡侯。
    右，光武子十王。
    千乘哀王建，永平三年封。明年薨。年少无子，国除。
    陈敬王羡，永平三年封广平王，七年徙为西平王。肃宗崩，遗诏徙为陈王，食淮阳郡。立三十七年薨，子思王钧嗣。立二十一年薨，子怀王竦嗣。立二年薨，无子。永宁元年，立敬王子安寿亭侯崇为陈王，是为顷王。立五年薨，子孝王承嗣。薨，子愍王宠嗣。後为袁术杀其国相骆俊，陈由此败。
    永元十二年，封思王钧六弟为列侯。  永初七年，封敬王孙安国为耕亭侯。
    彭城靖王恭，永平九年赐号灵寿王（取其美名，未有国邑）。十五年，封为钜鹿王。建初三年，徙封江陵王，改南郡为国。元和二年，徙为六安王，以庐江郡为国。肃宗崩，遗诏徙封彭城王，食楚郡。立四十六年薨，子考王道嗣。立二十八年薨，子顷王定嗣。立四年薨，子孝王和嗣。立六十四年薨，孙祗嗣。七年，魏受禅，降为侯。
    永初六年，封靖王恭子阿奴为竹邑侯。  元初五年，封考王道弟三人为乡侯。  本初元年，封定兄弟九人皆为亭侯。
    乐成靖王党，永平九年赐号重熹王，十五年封乐成王。建初四年，以清河之游、观津，渤海之东光、成平，涿郡之中水、饶阳、安平、南深泽八县益乐成国。立二十五年薨，子哀王崇嗣。立二月薨，无子。明年，和帝立崇兄修侯巡为乐成王，是为王。立十五年薨，子隐王宾嗣。立八年薨，无子。明年，立济北惠王子苌为乐成王後。坐罪贬临湖侯。延光元年，以河孝王子得嗣靖王後。以乐成比废绝，故改国曰安平。孝王立三十年薨，子续嗣。立三十四年，坐不道诛，国除。
    下邳惠王衍，永平十五年封。四年，以临淮郡及九江之锺离、当涂、东城、历阳、全椒合十七县益下邳国。立五十四年薨，子贞王成嗣。立二年薨，子愍王意嗣。立五十七年薨，子哀王宜嗣。薨，无子，国除。
    永建元年，封贞王成兄二人及惠王孙二人皆为列侯。  阳嘉元年，封愍王意弟八人为乡、亭侯。
    梁节王畅，永平十五年封为汝南王，建初四年徙为梁王，以陈留之郾、宁陵，济之薄、单父、猗氏、成武凡六县益梁国。立二十七年薨，子恭王坚嗣。立二十六年薨，子怀王匡嗣。立十一年薨，无子，顺帝封匡弟孝阳亭侯成为梁王，是为夷王。立二十九年薨，子敬王元嗣。立十六年薨，子弥嗣。立四十年，魏受禅，降为侯。
    永元十六年，封恭王坚弟二人为乡侯。
    淮阳顷王，永平五年封常山王，建初四年徙为淮阳王，以汝南之新安、西华益淮阳国。立十六年薨，子殇王侧嗣。立十三年薨，无子，立兄防子侯章为常山王。立二十五年薨，是为靖王。子顷王仪嗣。立十七年薨，子节王豹嗣。立八年薨，子嗣。三十二年，遭黄巾贼，弃国走，建安十一年国除。
    永建二年，封顷王仪兄二人为亭侯。  永嘉元年，封节王豹兄四人为亭侯。
    济阴悼王长，永平十五年封。建初四年，以东郡之离狐、陈留之长垣益济阴国。立十三年，薨於京师，无子，国除。
    右，孝明子八王。
    千乘贞王伉，建初四年封。立十五年薨，子宠嗣。永元七年，改国名乐安。立二十八年薨，是为夷王。子鸿嗣。鸿生质帝，梁太后诏以乐安国土卑湿，租委鲜薄，改鸿封渤海王。立二十六年薨，是为孝王。无子，太后立桓帝弟蠡吾侯悝为渤海王，奉鸿嗣。立二十五年，为王甫诬以太逆，自杀，国除。
    平春悼王全，以建初四年封。其年薨，葬京师。无子，国除。
    清河孝王庆，建初四年立为皇太子，後废为清河王。立二十五年薨。长子嗣殇帝，是为安帝。邓太后崩，安帝乃上庆尊号曰孝德皇。子愍王虎威嗣。立三年薨，无子，邓太后立乐安王宠子延平为清河王，是为恭王。立三十五年薨，子蒜嗣。质帝崩，太尉李固等议徵立之，梁冀及曹腾等不从，遂立桓帝。甘陵人刘文等谋立蒜事觉，坐夺爵，自杀，国除。明年，立安平孝王子经为甘陵王，奉孝德皇祀，是为威王。立二十五年薨，子贞王定嗣。立四年薨，子献王忠嗣。立十三年薨，嗣子为黄巾所害，无後，国除。
    永初元年，封孝王庆少子常保为广川王。
    济北惠王寿，以永元二年封，分太山郡为国。立三十一年薨，子节王登嗣。立十五年薨，子哀王多嗣。立三年薨，无子，立战乡侯安国为济北王，是为王。立十年薨，子孝王次嗣。立七年薨，子鸾嗣。薨，子政嗣。薨，无子，国除。
    永宁元年，封节王登弟五人为乡侯。  本初元年，封孝王次弟猛为亭侯。
    河孝王开，以永元二年封，分乐成、渤海、涿郡为国。立四十二年薨，子惠王政嗣。立十年薨，子贞王建嗣。立十年薨，子安王利嗣。立二十八年薨，子陔嗣。立四十一年，魏受禅为侯。
    阳嘉三年，封惠王政弟十三人为亭侯。
    蠡吾侯翼，河孝王开子。元初六年，邓太后徵济北、河王诸子诣京师，以翼为平原怀王後。怀王胜，和帝子，後为王圣、江京等所谮，贬为都乡侯，父开上书，愿分蠡吾县以封翼，顺帝从之。翼卒，子志嗣，为大将军梁冀所立，是为桓帝。梁太后诏追尊河孝王为孝穆皇，蠡吾先侯曰孝崇皇，皆立陵庙，置令、丞。更封帝兄都乡侯硕为平原王，留博陵，奉翼後。建安十一年，国除。
    解渎亭侯淑，以河孝王子封。淑卒，子长嗣。长卒，子宏嗣，为大将军窦武所立，是为灵帝。追尊皇祖淑为孝元皇，皇考长为孝仁皇，立陵庙，置令、丞，拜河安王利子康为济南王奉孝仁皇祀。康薨，子ど嗣。ど薨，子开嗣。立十三年，魏受禅，降为侯。
    城阳怀王淑，以永元二年分济阴为国。立五年，薨於京师。无子，国除。
    广宗殇王万岁，以永元五年封，分钜鹿为国。其年薨，无子，国除。
    右，孝章子七王。
    平原怀王胜，和帝长子。少有痼疾，延平元年封。立八年薨，葬於京师。无子，邓太后立乐安夷王宠子得为平原王，奉胜後，是为哀王。立六年薨，无子，太后又立河王开子都乡侯翼为平原王嗣。安帝废之，国除。
    右，孝和子一王。
    按：范蔚宗《东汉书》叙诸王止於和帝，盖自孝和以後，殇、冲、质三帝皆早世，安、顺、桓三帝皆无子。惟灵帝二子：皇子辩，陈留王协。辩嗣位，为董卓废而杀之，立协，是为献帝。献帝六子，其二为曹操所杀。建安十七年，封熙为济阴王，懿为山阳王，邈为济北王，敦为东海王。然是时政在曹氏，天下三分，虽有封爵之名，而实无所谓土地租食矣。既封後九年，魏始受禅，四王皆降为列侯云。
    世祖初，大司马吴汉请封皇子，不许，重奏连岁。建武五年三月，乃诏令群臣议，大司空融、固始侯通、胶东侯复、高密侯禹、太常登等奏议曰：“古者封建诸侯，以藩屏京师。周封八百，同姓诸姬并为建国，夹辅王室，尊事天子，享国永长，为後世法。故《诗》云：‘大启尔宇，为周室辅。’高祖圣德，光有天下，亦务亲亲，封立兄弟诸子，不违旧章。陛下德横天地，兴复宗统，褒德赏勋，亲睦九族，功臣宗室，咸蒙封爵，多受广地，或连属县。今皇子赖天，能胜衣趋拜，陛下恭谦克逊，抑而未议，群臣百姓，莫不失望。宜因盛吉时，定号位以广藩辅，明亲亲，尊宗庙，重社稷，应古合旧，厌塞众心。臣请大司空上舆地图，太常择吉日，具礼仪。”制曰：“可。”夏四月戊申，以太牢告祀宗庙。丁巳，使大司空融告庙，封皇子辅为右翊公，英为楚公，阳为东海公，康为济南公，苍为东平公，延为淮阳公，荆为山阳公，衡为临淮公，焉为左翊公，京为琅琊公。
    按：秦罢侯置守，曾不数年，始皇死而群雄蜂起，六国之裔与其强宗，大概皆逐秦守宰而自王故地。秦亡之後，项羽主约，霸天下，然所建置诸侯亦多是已自王之人。及汉东出并三秦，讨项羽，刘、项之势既分，而诸侯多附汉。其中立怀两端者，皆为汉所击灭，如赵歇、魏豹、田横之类是也。既灭项氏之後，羽所建诸侯，其存者惟共敖、臧荼，然亦不旋踵而俘之。然後裂土以封韩、彭、英、卢、张耳、韩信、吴芮之徒。盖自是非汉之功臣不得王矣。逮数年之後，反者九起，异姓诸侯王多己夷灭，於是悉取其地以王子弟亲属，如荆、吴、齐、楚、淮南之类。盖自是非汉之同姓不得王矣。然一再传而後，贾谊、晃错之徒，拳拳有诸侯强大之虑，盖以为亲者无分地，而疏者Τ天子，必为子孙之忧。於是或分其国，或削其地；其负强而动者，则六师夷之。盖西汉之封建：其初也则剿灭异代所建，而以畀其功臣；继而剿灭异姓诸侯，而以畀其同宗；又继而剿灭疏属刘氏王，而以畀其子孙。盖检制益密，而猜防益深矣。昔汤武虽以征伐取天下，然商惟十一征，周惟灭国者五十，其馀诸侯，则皆袭前代所封，未闻尽以宇内易置而封其私人。周虽大封同姓，然文昭武穆之邦，与国咸休，亦未闻成、康而後，复畏文、武之族Τ而必欲夷灭之，以建置己之子孙也。愚尝谓必有公天下之心，而後可以行封建。自其出於公心，则选贤与能，而小大相维之势，足以绵千载；自其出於私心，则忌疏畏Τ，而上下相猜之形，不能以一朝居矣。景、武而後，令诸侯王不得治民补吏，於是诸侯虽有君国子民之名，不过食其邑入而已，土地甲兵不可得而擅矣。然则汉惩秦之弊，复行封建，然为人上者苟慕美名而实无唐、虞、三代之公心，为诸侯者既获裂土，则遽欲效春秋、战国之馀习，故不久而遂废。盖罢侯置守虽始於秦，然诸侯王不得治民补吏，则始於西都景、武之时。盖自是封建之名存，而封建之实尽废矣。至东汉，更始既入关，虽尽王诸造谋复汉者，然诸人虽有受封之名，多聚处京师，布列要职，实未尝有裂土建国、南面称孤之事。光武既定天下，至建武十五年方封诸皇子为公，十七年，皇子之为公者方进爵为王。徐徐如此，未尝有尽王子弟以镇服天下之意。盖是时封建之实己亡，尺土一民，皆上自制之，诸侯王不过食其邑入之租，而於所谓藩维屏扦本无所预，故亦不必急急然视为一大事，如周、汉有天下之初也。
