<!-- { "loadSidebar": true } -->
    邢，姬姓，侯爵，地在广平襄国县，隋改曰龙冈，今邢州。隐公五年，曲沃庄伯以郑人、邢人伐翼。闵公元年，狄人伐邢。管敬仲言於齐侯曰：“戎狄豺狼，不可厌也。诸夏亲昵，不可弃也。宴安毒，不可怀也。《诗》云：‘岂不怀归，畏此简书。’简书，同恶相恤之谓也。请救邢以从简书。”齐人救邢。僖公元年，齐师及诸侯救邢。邢人溃，出奔师。师遂逐狄人，具邢器用而迁之，师无私焉。夏，邢迁于夷仪，诸侯城之。十八年，邢人、狄人伐卫，围菟圃。卫侯以国让父兄子弟及朝众曰：“苟能治之，毁请从焉。”众不可，而後师於訾娄。狄师还（狄还，邢独留拒卫）。十九年，卫人伐邢，以报菟圃之役。於是卫大旱，卜有事於山川，不吉。甯庄子曰：“昔周饥，克殷而年丰。今邢方无道，诸侯无伯，天其或者欲使卫讨邢乎？”从之。师兴而雨。二十年，齐、狄盟于邢，为邢谋卫难也。於是卫方病邢。二十四年，卫人将伐邢，礼至曰：“不得其守，国不可得也（礼至，卫大夫。守谓邢正卿国子）。我请昆弟仕焉。”乃往，得仕。二十五年，春，卫人伐邢，二礼从国子巡城，掖以赴外，杀之。正月丙午，灭邢。礼至为铭曰：“余掖杀国子，莫余敢止（恶其不知耻，诈以灭同姓，而反铭功）。”
    △芮
    芮，姬姓，伯爵，国在冯翊临晋县芮乡，今陕州芮城县。武王时，巢伯来朝，芮伯作《旅巢命》。成王时，芮伯为司徒，与太保彤伯、毕公、卫侯、毛公同受顾命立康王。厉王说荣夷公，芮良夫曰（良夫即芮伯）：“王室其将卑乎！夫荣夷公好专利而不知大难。夫利，百物之所生也，天地之所载也，而或专之，其害多矣。天地百物，皆将取焉，胡可专也？所怒甚多，而不备大难。以是教王，王能久乎？”又作《桑柔》之诗以刺王。桓公三年，芮伯万之母恶芮伯之多宠人也，故逐之，出居於魏。四年，秋，秦师侵芮，败焉，小之也。冬，王师、秦师围魏，执芮伯以归（秦为芮所败，故伐魏执芮伯，将纳之。）九年，秋，虢仲、芮伯、梁伯、荀侯、贾伯伐曲沃。十年，秋，秦人纳芮伯万於芮。
    △申
    申，姜姓，侯爵，其先神农之後，为唐虞四岳，受封於申。国在南阳宛县，今信阳军。宣王时，入为王卿士，出为南方侯伯，尹吉甫作《崧高》之诗，以美其事。幽王娶申女为后生，太子宜臼。後宠褒姒，废申后及太子。申侯怒，与缯（缯，姒姓之国）、西夷犬戎攻杀幽王骊山下。虏褒姒，尽取周赂以去。诸侯乃即申侯，共立故幽王太子宜臼为平王，东迁洛邑。平王遣兵戍申，周人怨思，作《扬之水》之诗以刺之。鲁庄公六年，楚武王伐申，过邓。十八年，楚文王与巴人伐申而惊其师。申後为楚所灭（楚灭申，《春秋》无明文。然僖公二十五年，楚以申、息之师伐商密，其时息已亡，则所谓申、息皆楚邑也，申灭於楚可知。二十八年，楚师败於城濮，楚子使谓子玉曰：“大夫若入，其若申息之老何？”亦一证）。
    按：申伯为蕃翰於宣王之时，及幽王废申后，而申侯召犬戎伐周弑王。然则以世考之，召戎弑君之申侯，即为蕃翰者之子也。平王东迁，王室微弱，而方且遣兵戍申以召讥刺。盖申侯忘父之忠，而召犬戎以祸王室，平王复忘父之雠，而勤兵师以戍母家，皆非善继志之孝子也。
    △曾阝
    曾阝，姒姓，子爵，夏后氏之後，地在琅琊曾阝县。今襄邑县东南。幽王末，申侯与曾阝人召西夷犬戎攻王，杀王骊山下。僖公十四年，曾阝季姬来宁于鲁（季姬鲁女，曾阝夫人）。公怒止之，以曾阝子之不朝也。夏，遇于防而使来朝。十六年，齐会诸侯于淮，谋曾阝，且东略也（曾阝为淮夷所病故）。城曾阝，役人病。有夜登邱而呼曰：“齐有乱。”不果城而还。十九年，宋襄公使邾文公用曾阝子於次睢之社，欲以属东夷（睢水受汴，东经陈留、梁、谯、沛、彭城县入泗，此水次有妖神，东夷皆社祠之，用人以祭）。宣公十八，年邾人戕曾阝子于曾阝（自虐其君曰弑，自外曰戕）。襄公四年，公如晋听政，晋侯享公。公请属曾阝（曾阝，小国，欲得使属鲁，如须句、颛臾之比，使助鲁出贡赋也），晋侯不许。孟献子曰：“以寡君之密迩於仇雠，而愿固事君，无失官命（晋官徵发之命也）。曾阝无赋於司马（晋司马掌诸侯赋），为执事朝夕之命敝邑，敝邑褊小，阙而为罪，寡君是以愿借助焉！”晋侯许之。冬十月，邾人、莒人伐曾阝。鲁臧纥救曾阝，侵邾，败于狐骀。五年，鲁穆叔觌太子於晋，以成属曾阝。书曰：“叔孙豹、曾阝太子巫如晋。”言比诸鲁大夫也。九月，穆叔以属曾阝为不利，使曾阝大夫听命於会（曾阝近鲁境，故欲以为属国，既而与莒有忿，鲁不能救，恐致谴责，故复乞还之）。六年，莒人灭曾阝，曾阝恃赂也。晋人以曾阝故讨鲁，曰：“何故亡曾阝？”季武子如晋见，且听命。八年，莒人伐鲁东鄙，以疆曾阝田（莒既灭曾阝，鲁侵其西界，故伐鲁东鄙，以正其封也）。昭公四年，九月，取曾阝。言易也。莒乱，著邱公立而不抚曾阝，曾阝叛而来，故曰取。凡克邑不用师徒曰取。
    右以上言曾阝亡事，本《左氏传》，如公羊、梁二家，於襄公四年所书莒人灭曾阝，则以为莒女为曾阝夫人，而无子有女，还嫁之於莒。有外孙，遂取以为曾阝太子而立之。盖莒未尝取曾阝之地，曾阝未尝灭，特以外姓主国祀，故以灭书。而曾阝之亡在昭公四年，盖鲁灭之，非莒也。上距《春秋》所书莒人灭曾阝，凡二十九年。
    △成阝
    成阝，姬姓，伯爵，地在东平刚父县西南有成阝乡。隐公五年，卫之乱也，成阝人侵卫，故卫师入成阝。十年，齐人、郑人入成阝，讨违王命也。庄公八年，鲁师、齐师围成阝，成阝降於齐师。仲庆父请伐齐师，公曰：“不可。我实不德，齐师何罪？罪我之由。《夏书》曰：‘皋陶迈种德，德乃降。’姑务修德以待时乎。”秋，师还。文公十二年，成阝太子朱儒自安于夫锺（成阝邑）国人弗徇（弗顺也）。十二年，成阝伯卒，成阝人立君。太子以夫锺与成阝わ来奔。公以诸侯逆之，非礼也，故书曰：“成阝伯来奔。”
    △巴
    巴，姬姓，子爵，地在巴郡江州县，今渝州江津。桓公九年，巴子使韩服告於楚，请与邓为好。楚子使道朔（楚大夫）将巴客以聘於邓。邓南鄙人攻而夺之币，杀道朔及巴行人。楚子使章让於邓，邓人弗受（言非人所攻）。夏，楚使斗廉及巴师围。邓养甥帅师救。三逐巴师，不克。斗廉衡陈其师於巴师之中以战而北（伪北走也）。邓人逐之，背巴师而夹攻之。邓师大败，人宵溃。十八年，楚文王即位，与巴人伐申而惊其师。巴人畔楚而伐那处，取之，遂门於楚。阎敖（楚大夫）游涌而逸，楚子杀之，其族为乱。巴人因之以伐楚，楚子御之，大败於津。文公十六年，楚大饥，戎伐之。庸人帅群蛮叛楚。楚子伐庸，秦人、巴人从楚师。遂灭庸。哀公十八年，巴人伐楚，围（楚邑）。初，右司马子国之卜也，观瞻曰：“如志（子国未为令尹时，卜为右司马，得吉兆，如其志。观瞻，楚开卜大夫观从之後也）。”故命之（命以为右司马）。及巴师至，将卜帅。王曰：“宁如志，何卜焉（宁，子国也）？”使帅师而行，请承（承，佐）。王曰：“寝尹、工尹，勤先君者也（柏举之役，寝尹吴由于以背受戈，工尹固执燧象奔吴师）。”三月，楚公孙宁、吴由于、固败巴师於，故封子国於析。君子曰：“惠王知志。”
    △江
    江，姓爵未详，国在汝南安阳县，今信阳县之东南，新息县之西。僖公二年，齐侯、宋公、江人、黄人盟于贯，服江、黄也（江、黄，楚与国，始来服齐，不召而至）。三年，及齐、宋会于阳。四年，及齐侯及诸侯之师侵蔡，蔡溃，遂伐楚，盟于召陵。文公三年，楚师围江，晋先仆伐楚以救江。冬，晋以江故告于周（欲假天子之威以伐楚）。王叔桓公、晋阳处父伐楚以救江，门于方城，遇息公子朱而还（子朱，楚大夫，伐江之帅也。闻晋师起而江兵解，故晋亦还）。四年，楚人灭江，秦伯为之降服、出次、不举、过数（降服，素服也。出次，辟正寝。不举，去盛馔。邻国之礼有数，今秦伯过之），大夫谏公曰：“同盟灭，虽不能救，敢不矜乎！吾自惧也（秦、江同盟，不见於《春秋》不告故不书）。”
    △黄
    黄，嬴姓，爵未详，国在光州定城，有黄故城，又云登州黄县。桓公八年，楚子合诸侯于沈鹿（楚地），黄、随不会，使章让黄。庄公十九年，楚子御巴师，大败于津。还，鬻拳弗纳，遂伐黄，败黄师於昔陵（黄地）。僖公二年，齐、宋、江、黄盟于贯，始服齐也。三年，及齐宋会于阳。四年，齐会诸侯及江、黄伐陈。十一年，黄人不归楚贡，楚人伐黄（黄恃齐故）。十二年，黄人恃诸侯之睦於齐也，不共楚职，曰：“自郢及我九百里，焉能害我？”夏，楚灭黄。
    △息
    息，姬姓，侯爵，国在汝南，今蔡州新息县。隐公十一年，郑、息有违言（以言语相违恨），息侯伐郑。郑伯与战於竟，息师大败而还。君子是以知息之将亡也。不度德，不量力，不亲亲，不徵辞，不察有罪（言语相恨，当明徵其辞以审曲直，不宜转斗），犯五不韪而以伐人，其丧师也，不亦宜乎！十年，蔡哀侯娶於陈，息侯亦娶焉。息妫将归，过蔡。蔡侯曰：“吾姨也。”止而见之，弗宾（不礼敬也）。息侯闻之，怒，使谓楚文王曰：“伐我，吾求救於蔡而伐之。”楚子从之。九月，楚败蔡师於莘，以蔡侯献舞归。十四年，蔡哀侯为莘故，绳息妫以语楚子（绳，誉也）。楚子如息，以食入享，遂灭息，以息妫归。
    △邓
    邓，曼姓，侯爵，国在河南新野，今颍川陵县。桓公七年，邓侯吾离朝于鲁。九年，巴子使韩服告於楚，请与邓为好。楚子使道朔将巴客聘於邓，邓南鄙人攻而夺之币，杀道朔及巴行人。楚子使章让邓，邓人弗受。夏，楚及巴师围，邓师大败。庄公六年，楚文王伐申，过邓。邓祁侯曰：“吾甥也。”止而享之。骓甥、甥、养甥（皆邓甥仕於舅氏者）请杀楚子，邓侯弗许。三甥曰：“亡邓国者，必此人也。若不早图，後君噬脐，其及图之乎？图之，此为时矣。”邓侯曰：“人将不食吾馀。”对曰：“若不从三臣之言，抑社稷实不血食，而君焉取馀。”弗从。还年，楚子伐邓。十六年，楚复伐邓，灭之。
    △梁
