<!-- { "loadSidebar": true } -->
    张公素，范阳人，为别将事允伸。允伸死，表其子简会为留後。公素以兵来会丧，军士附之，简会乃出奔，诏公素为节度使，进同平章事，後为李茂勋所袭，奔京师。
    李茂勋，本回鹘阿布思之裔，来降赐姓。为燕将诬纳降军使陈贡言反，袭杀之，因举兵，入府茂勋，逃众推主州务，以闻，即拜节度使。卒，子可举嗣为节度使，迁太尉，後为其将李全忠所攻，自燔死。
    李全忠，范阳人，为牙将，攻可举，杀之，为留後，拜节度使，卒。子匡威领留後，进为使。後为弟匡筹所逐，奔赵，谋取王，赵人杀之。匡筹，既逐兄匡威，自为留後，诏授节度使。後为李克用所攻，兵败，挈其族奔京师，次景城，为卢彦威所杀。克用遂取幽州，以刘仁恭为帅。
    刘仁恭，深州人。世为镇将，有功。李匡筹逐其兄，戍卒推仁恭趋幽州，匡筹逆战，败之，仁恭乃奔太原。李克用用其计攻匡筹，取幽州，表仁恭为节度使。後叛克用，克用击之，不利。仁恭献捷於朱全忠，全忠表为同平章事。以兵取沧、景、德三州，後为其子守光所囚。晋王存勖讨守光，取幽州，诛仁恭。  守光既囚仁恭，自为卢龙节度使，益骄侈，僭号大燕皇帝。晋遣兵讨平之，诛守光。
    右，卢龙据九州，  传八姓。
    李正已，本高丽人。为营州副将，从侯希逸入青州。以军候从讨史朝义有功。後逐希逸，出之，诏代为节度使，进同平章事，饶阳郡王。建中初，与田悦皆叛。卒，子纳，父死自为留後，与李希烈、朱滔等连和，僭号齐王。兴元初，乃归命，加同平章事，封陇西郡王。卒，子师古嗣为节度使，加同平章事。卒，弟师道嗣为留後，迁副大使。时方讨淮蔡，师道阴使人杀宰相，焚河阴漕院，为蔡声援。蔡平，乃遣使请纳三州，既而复拒命。诏讨之，师道兵屡败，为其将刘悟所杀，传首京师。
    右，淄青据十二州（淄、青、齐、海、登、莱、沂、密、曹、濮、兖、郓），一姓四传。
    程日华，定州安喜人。为张孝忠牙将，奉使至沧州，会军变，杀刺史李固烈，逼日华领州事。时朱滔、王武俊等叛，招日华不从，遂攻之。日华乘城自固，遣使自归天子。德宗喜，拜日华御史中丞、沧州刺史，置横海军，就以为使，卒。子怀直嗣，为留後，迁节度使。卒，子权嗣，领军务，拜节度使，累封至邢国公。及淮西平，请入朝，辞军政，诏华州刺史郑权代之。
    李全略，本王武俊之裨将，入朝授代州刺史。程权入朝，以郑权代为横海节度使。权迁，以乌重允代之。重允迁，以杜叔良代之。叔良讨王廷凑兵败，乃命全略为节度使。卒，子同捷领留後。赂邻藩，为请领父节，不许，同捷拒命。诏讨之，同捷兵败伏诛。
    右，沧景据四州（沧、景、德、棣），传二姓。
    刘元佐，滑州匡城人。为永平军牙将。李灵耀据汴州反，元佐乘其无备袭取宋州。德宗建中初，充宋、亳、颍节度使。以讨李等功，迁同平章事。後为假子乐士朝所鸩死，子士宁嗣。初元佐死朝命吴凑代之，军中不受命，推士宁为留後，请命，诏袭节度使，後为其大将李万荣所逐。万荣为留後，迁节度使。卒，以兵属邓惟恭，惟恭乃执万荣子送京师，以董晋代为节度使。
    右，宣武据四州（汴、宋、亳、颍）传二姓。
    吴少诚，幽州潞人。为李希烈将，希烈僭逆，为陈仙奇所毒，夷其妻子，函首献朝，诏以仙奇为淮西节度使。少诚杀仙奇，德宗因授少诚申、蔡、光等州节度观察留，後进拜节度使。後拒命围许州，诏削夺官爵，讨之，师不利，乃赦其罪。顺帝即位，进同平章事，封濮阳郡王，卒。少阳，本沧海清池人。与少诚同在军，友善，少诚养为弟。少诚死，少阳杀其子元庆，自称留後，诏拜节度使，卒。元济，少阳子。少阳死，匿不发丧，请於朝，求世袭，不许，乃出兵反。诏诸路军讨之，李入蔡城，俘元济，朝於京师。
    右，彰义据三州（申、光、蔡），一姓三世。
    刘悟，其祖正臣，平卢节度。使悟事李师道为将，师道拒命，王师讨之。师道以悟将兵拒守，复疑悟，悟乃还兵取郓，杀师道，传首京师。拜义成节度使、彭城郡王，兼幽、镇招讨使，治邢州，进同平章事。卒，子从谏领留後。请命，拜节度使，入朝，还镇，进同平章事，卒。稹，从谏从子。从谏既卒，擅领留後。武帝诏稹护丧还洛，稹拒命，诏讨之。稹兵败，其大将郭谊等杀之以降。
    右，泽潞据五州（郓、邢、潞、洛、磁），一姓三世。
    李茂贞，深州博野人。本姓宋，为军卒，戍凤翔。隶郑畋，破黄巢，以功积迁至武定军节度使。会凤翔节度使李昌符与天威都头杨守争立道，以兵相攻，僖宗遣茂贞击杀昌符，就以茂贞为凤翔陇右节度使，封陇西郡王。昭宗时，擅以兵攻兴元节度使杨守亮，取其地。诏徙茂贞山南节度使，以徐彦命镇凤翔。茂贞不奉诏，表辞不逊。帝讨之，兵败。茂贞遂犯京师，胁上诛杜让能等乃还。後与韩建、王行瑜等举兵犯京师，李克用举兵讨之，乃退，後封岐王。昭宗为宦官所废，既反正，宰相崔允欲借朱全忠兵诛宦官。中尉韩全诲等劫帝幸凤翔，全忠围之逾年，茂贞与和，帝乃出。茂贞初破杨守亮，取兴元，而、宁、、坊、皆附之，有地二十州。其被梁围也，兴元入於蜀。开平已後，、宁、、坊、入於梁，秦、凤、阶、成又入於蜀。当梁末年，所有惟七州而已。庄宗破梁，遣子入朝，改封秦王，卒。从严，茂贞子。茂贞卒，嗣为凤翔节度使。
    右，凤翔据二十州（岐、陇、泾、原、渭、武、秦、成、阶、凤、、宁、庆、行、、坊、丹、延、梁、洋），二传。
    李仁福，不知其世家。当唐僖宗时，有拓跋思敬者为夏州偏将，後以预破黄巢功，赐姓李氏，拜夏州节度使。思敬卒，以弟思谏为节度使。自唐末天下大乱，兴元、凤翔、宁、坊、河中、同华诸镇之兵，四面并起而交争，独灵夏未尝为唐患，亦无大功，故其世次功过不显而无传。梁开平初，思谏卒，军中立其子彝昌为留後，拜节度使。明年，其将高宗益作乱，杀彝昌，时仁福为蕃部指挥使，军中乃迎仁福立之，不知其於思谏为亲疏也。奉梁正朔，拜节度使、中书令，封朔方王，卒。子彝超，自为留後。唐明帝徙彝超延州刺史，以安从进为夏州节度使。彝超拒命，唐遣兵围夏州不克，乃释之，以彝超为节度使。卒，弟彝兴嗣，周封西平王，加太傅，宋兴，加太尉，卒，追封夏王。子克立，袭静难节度使，卒，赠侍中。子继筠立，逾年卒。弟继捧立，太平兴国七年来朝，以夏、银、绥、宥、静五州地来归。其弟继迁居银州，率众为寇，奔入番族。诏以继捧为定难节度，赐姓名赵保忠，令招继迁，保忠言继迁归款，以为银州刺史，赐姓赵保吉。後保吉与保忠合寇灵州，诏讨之。保吉并保忠之众，保忠遁还阙。诏隳、夏州居民悉迁於绥、银等州，削保吉所赐姓名，复为李继迁。迁使入贡，後复入寇，窥灵州。诏李继隆以五路兵攻之，大小数十战，继迁遁去。太宗崩，乃遣使修贡，求领蕃任，真宗复赐姓名，拜定难军节度使。後复入寇，陷灵州，为其番部射死。子德明入贡，土表归款，拜定难节度使、西平王，进封夏王，卒。子元昊嗣，景初入寇。後攻角厮罗，陷瓜、沙、肃三州，尽得河西之地。宝元元年，僭号改元。诏削夺元昊官爵，遣兵讨之。庆历四年，乃遣使称臣，册为夏国主，岁赐银绢茶采共二十五万五千，仍听市易。卒，子谅祚立，洽平三年入寇。明年，种谔取绥州，城之。谅祚卒，子秉常立。元丰四年，遣李宪等五路兵攻之，取四砦，城永乐，夏人陷之。秉常卒，子乾顺立。元时，来请所侵地，并送还永乐陷没人口，诏还其米脂、安强、浮图、葭芦四砦。绍圣後，章为相，遣师伐之。夏人亦岁岁寇边。初，夏国恃横山诸族帐强劲善战，故用以抗中国。种谔谋取横山，故兴灵州之师，及王师失利，李宪始献进筑之策，神宗厌兵，不克行。童贯旧常从宪得其仿佛，故献议进筑，遂领六路边事，将诸路兵六七年进筑军垒，建立保砦，遂得横山之地。夏人失所恃，遂纳款，夏国自此少衰矣。会金灭辽，乾顺以事辽之礼事金，金人以天德、中、金肃、河清四军及八馆之地赂之。未几，复夺其地。建炎时，遣使入夏，乾顺已僭称制，待使倨，自後始用敌国礼。张浚、吴遣使约夏夹攻金，卒无成说。绍兴九年，李显忠自夏来归。是年乾顺卒，子天祈立。嘉定，金迁汴，有西都长安之意，宿重兵於巩州。夏畏之，遣使来议夹攻。四川宣阃安丙从之，遣董等攻巩州，不利（继乾顺而立者，正史作天祈，《建炎以来朝野杂记》作仁孝，未知孰是。自乾顺之死至嘉定甲申，凡八十馀年。其後立者决非一主，并夏亡之岁月，正史不载，当续考）。
    右，灵夏据五州（夏、银、绥、宥、静）。
    ○唐末藩镇
    按：唐末宇内皆为节镇，而所谓节镇者，非士卒杀主帅，则盗贼逐牧守，朝廷不能讨，因而命之。大概皆欲互相噬吞，广自封殖，以为子孙传袭之计。江淮以南之蜂起者，其地非英雄所必争。又值中州多故，无暇远略，故皆能传世。而北方节镇，其骤兴忽败，不能以一世，多为宣武、河东所并，独凤翔之初起也，据地最多，故能崛强汴、晋之，相为长雄，後虽日削，而传袭亦及再世。灵夏僻在一隅，据五州之地，世事中朝，及宋兴，四方僭伪节镇，悉已削平，独不能取其地。盖自继迁以来，效化外蕃戎之俗，犷悍难制，虽继以女真之强暴，而亦能自存，传世三百馀年。然其地则唐之地，而其初亦唐之节镇也，故叙凤翔、灵夏，以继《唐史藩镇传》所载八镇之後。
    先公曰：呜呼，宇宙之为天下裂，岂一朝一夕之故哉！太宗初，置沿边节度使，天宝十载，分西北十节度，大率以其兵防边耳，固未尝有世袭之节度也。自安、史乱，而後河北三镇有世袭之节度，然犹未有东南之世袭节度也。自黄巢乱，而後东南遍海内皆为世袭节镇矣。五代十国，皆节镇之流裔而并合者也。自宣武并河中、魏博、淄青、成德、泽州而为梁，自河东据潞州而为晋，然後吴以淮南，越以镇海，闽以威武，楚以武安、静江，南汉以清海，岐以凤翔、宁，蜀以两川，而燕之卢龙，荆之荆南亦并出焉。
