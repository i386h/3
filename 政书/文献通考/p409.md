<!-- { "loadSidebar": true } -->
    元封二年，公孙卿言，见神人东莱山，若云“欲见天子”。天子於是幸缑氏城，拜卿为中大夫。遂至东莱，宿。留之数日无所见，见大人迹云。是岁，旱天子既出而无名，祷万里沙（万里沙，神祠也，在东莱曲城），过祠泰山，还至瓠子，自临塞决河，湛祠而去（湛读作“沈”，谓沈祭具於水中也）。既灭两粤，粤人勇之乃言：“粤人信鬼，而其祠皆见鬼，数有效。昔东瓯王敬鬼，寿百六十岁。後世怠慢，故衰耗。”乃命粤巫立粤祝祠，安台无坛，亦祠天神帝、百鬼（天帝之神及百鬼），而以鸡卜（持鸡骨卜，如鼠卜）。上信之，粤祠鸡卜自此始。
    太初元年，西伐大宛，蝗大起，丁夫人、雒阳虞初等（丁夫人，其先丁复，本越人，封阳都侯。夫人其後，以诅军为功。丁，姓；夫人名）以方祠诅匈奴、大宛焉。
    诸所兴祠，如薄忌泰一及三一、冥羊、马行、赤星、五，宽舒之祠官（皆祠名），以岁时致礼。凡六祠，皆太祝领之。至如八神，诸明年、凡山他名祠，行过则祠，去则已。方士所具祠，各自主，其人终则己，祠官不主。他祠皆如故。
    天汉二年秋，止禁巫祠道中者（文颖曰：“始，汉家於道中祠，排祸咎移之於行人百姓。以其不经，今止之也。”师古曰：“非也。秘祝移过，文帝久巳除之。今此总禁百姓巫觋於道中祠祭耳。”）。
    宣帝时，南郡获白虎，献其皮牙爪，上为立祠。又以方士言，为随侯、剑宝、玉宝璧、周康宝鼎立四祠於未央宫中。又祠太室山於即墨，三户山於下密（师古曰：“即墨、下密皆胶东之县也。”），祠天封宛火井於鸿门（如淳曰：“《地理志》，西河鸿门县有天封宛火井祠，火从地中出。”）。又立岁星、辰星、太白星、荧惑、南斗祠於长安城旁。又祠参山八神於曲城，（师古曰：“东莱之县也。”）蓬山石社、石鼓於临朐（师古曰：“临朐，齐郡县也。朐音劬。《地理志》，蓬山作达山也”），之罘山於垂，成山於不夜，莱山於黄（应劭曰：“垂音<垂瓦>。”晋灼曰：“垂、不夜、黄县皆属东莱。”师古曰：“垂音丈瑞反。”）。成山祠日，莱山祠月。又祠四时於琅琊，蚩尤於寿良（师古曰：“东郡之县也。”）。京师近县，则有劳谷、五床山、日月、五帝、仙人、玉女祠，阳有径路神祠，祭休屠王也（师古曰：“休屠，匈奴王号也。径路神，本匈奴之祠也。休音许虬反。屠音除。”）。又立五龙山仙人祠及黄帝、天神、帝原水凡四祠於肤施（肤施，上郡之县也）。或言，益州有金马、碧鸡之神（金形似马，碧形似鸡），可醮祭而致，於是遣谏大夫王褒使持节而求之。
    《汉旧仪》：祭先陇西西县人先山，山上皆有畦，如种菜畦。畦中各一土封：祭西王母於石室，皆在所二千石、令长奉祠。祠已，胙皆瘗埋，馀祭具而去。
    成帝时，丞相匡衡奏罢五及陈宝祠，复条奏：“长安厨官给祠郡国候神方士使者所祠，凡六百八十三所，其二百八所应礼，及疑无明文，可奉祠如故。其馀四百七十五所不应礼，或复重（复，扶目反。重，文庸反），请皆罢。”奏可。本雍旧祠二百三所，唯山川、诸星十五所为应礼云。若诸布、诸严、诸逐，皆罢。社主有五祠，置其一。又罢高祖所立梁、晋、秦、荆巫九天、南山、莱中之属，及孝文渭阳，孝武薄忌、泰一、三一、黄帝、冥羊、马行、泰一、皋山山君、武夷、夏后启母石、万里沙、八神、延年之属，及孝宣参山、蓬山、之罘、成山、莱山、四时、蚩尤、劳谷、五床仙人、玉女、径路、黄帝、天神、原水之属，皆罢。候神方士使者副佐、本草待诏七十馀人皆归家（师古曰：“本草待诏，谓方药本草而待诏者。”）。
    明年，匡衡坐事免官爵。众庶多言不当变动祭祀者。又初罢甘泉泰作南郊日，大风坏甘泉竹宫，折拔中树木十围以上百馀。天子异之，以问刘向，对曰：“家人尚不欲绝种祠（师古曰：“家人谓庶人之家也。种祠，继嗣所传祠也。”），况於国之神宝旧！且甘泉、汾阴及雍五始立，皆有神感应，然後营之，非苟而已也。武、宣之世，奉此三神，礼敬敕备（敕，整也），神光尤著。祖宗所立神旧位，诚未易动。及陈宝祠，自秦文公至今七百馀岁矣，汉兴，世世常来，光色赤黄，长四五丈，直祠而息，音声砰隐，野鸡皆ず（直，当也。息，止也。当祠处而止也。砰，普萌反）。每见雍太祝祠以太牢，遣候者乘传驰诣行在所（报神之来也。传，张恋反），以为福祥。高祖时五来，文帝二十六来，武帝七十五来，宣帝二十五来，初元元年以来亦二十来，此阳气旧祠也。及汉宗庙之礼，不得擅议，皆祖宗之君与贤臣所共定。古今异制，经无明文，至尊至重，难以疑说正也。前始纳贡禹议，後人相因，多所动摇。《易大传》曰：‘诬神者殃及三世。’恐其咎不独止禹等。”上意恨之。後上以无继嗣，令皇太后下诏，复甘泉泰、汾阴后土及雍五、陈宝祠在陈仓者，又复长安、雍及郡国祠著明者且半。
    成帝末年，颇好鬼神，亦以无继嗣故，多上书言祭祀方术者，皆得待诏，祠祭上林苑中长安城旁，费用甚多，然无大贵盛者。
    太中大夫谷永说上曰：“臣闻明於天地之性，不可惑以神怪；知万物之情，不可罔以非类。诸背仁义之正道，不遵《五经》之法言，而盛称奇怪鬼神，广崇祭祀之方，求报无福之祠，及言世有仙人，服食不终之药，Ｂ１兴轻举（Ｂ１，古‘遥’字，远也。兴，举也，起也。谓起而远去也），登遐倒景（如淳曰：“在日月之上，反从下照，故其景倒。”遐亦远也），览观县圃，浮游蓬莱（李奇曰：“昆仑九成，上有所谓县圃；县圃之上，即阊阖天门。”），耕耘五德，朝种暮获（晋灼曰：“翼氏《风角》，五德：东方甲，南方丙，西方庚，北方壬，中央戊。种五色禾於此地而耕耘也。”），与山石无极（师古曰：“言获长寿，比於山石无穷也。”），黄冶变化（晋灼曰：“黄者，铸黄金也。道家言冶丹沙令变化，可铸作黄金也。”），坚冰淖溺（晋灼曰：“方士诈以药石，若陷冰丸投之冰上，冰即消液，因假为神仙道使然也。或曰，谓冶金令可饵也。”师古曰：“或说非也。淖，濡甚也，音女教反。”），化色五仓之术者（李奇曰：“思身中有五色，腹中有五仓神，五色存则不死，五仓存则不饥。”），皆奸人惑众，挟左道，怀诈伪，以欺罔世主（师古曰：“左道，邪僻之道，非正义也。”）。听其言，洋洋满耳，若将可遇（师古曰：“洋洋，美盛之貌也。”）；求之，荡荡如系风捕景，终不可得。是以明王距而不听，圣人绝而不语。若周史苌弘欲以鬼神之术辅尊灵王会朝诸侯，而周室愈微，诸侯愈叛。楚怀王隆祭祀，事鬼神，欲以获福助，秦师，而兵挫地削，身辱国危。秦始皇初并天下，甘心於神仙之道，遣徐福、韩终之属，多赍童男童女，入海求神采药，因逃不还，天下怨恨。汉兴，新垣平、齐人少翁、公孙卿、栾大等，皆以仙人黄冶祭祠事鬼使物入海求神采药贵幸，赏赐累千金。大尤尊盛，至妻公主，爵位重，震动海内（，古“累”字）。元鼎、元封之际，燕、齐之，方士目，言有神仙祭祀致福之术者以万数。其後，平等皆以术穷诈得，诛夷伏辜。至初元中，有天渊玉女、钜鹿神人、阳侯师张宗之奸，纷纷复起（师古曰：“阳侯，江仁也。元帝时，坐使家丞上印绶随宗学仙免官。音辽。”）。夫周秦之末，三五之隆（三谓三皇，五谓五帝），已尝专意散财，厚爵禄，竦精神，举天下以求之矣。旷日经年，靡有亳之验，足以揆今。《经》曰：‘享多仪，仪不及物，惟曰不享（师古曰：“《周书 洛诰》之辞也。言祭享之道，唯以洁诚；若多其容仪，而不及礼物，则不为神所享也。”）。’《论语》说曰：‘子不语怪、神。’唯陛下距绝此类，毋令奸人有以窥朝者。”上善其言。
    致堂胡氏曰：“天子祀七庙，郊上帝，望于山川，而遍于群神。群神谓何等也？日月、星辰、风雨之属，则从类於上帝矣；林麓、邱陵、水泽之属，则包举於山川矣。帝王无妄祭，无徼福，然则凡载於秩典者，其皆有功德垂世，如《祭法》所谓‘法施於民，以死勤事，以劳定国，能御大，能大患，及上古君臣之贤圣者’欤？非此族也，则非所事矣。汉兴礼废之後，先王祭法既不传，自秦以来，乃多淫祀，至武帝用方士言而尤盛焉。皆无所经见，率意建立，逮於季世，凡七百馀祀，一岁万七千祠，其不度可知矣。贡禹、匡衡皆请罢之，是也；然稽泉台之义，不必毁撤，姑存而勿举可也。刘向资气精忠，为汉贤大夫，岂永、衡所敢望，然学少不纯，颇信异端，《鸿宝秘书》，其所旧习，今兹种祠之论，谓皆有感应而後营之者，何考之未详欤？是皆山呼、巨迹之类，以欺武帝者，岂当据以为实也。善乎谷永之言曰：‘明天地之性，而知万物之情，则不可惑以神怪，罔以非类。’以永谄邪而能及此，向反不及乎？尺有所短，寸有所长，其果然矣。”
    哀帝即位，寝疾，博徵方术士，京师诸县皆有侍祠使者，尽复前世所常兴诸神祠官，凡七百馀所，一岁二万七千祠云。
    王莽末年，崇鬼神淫祀，自天地、六宗以下至诸小鬼神，凡千七百所，用三牲、鸟兽三千馀种，後不能备，以鸡当鹜雁，犬当麋鹿。
    范晔论曰：“臧文仲祀爰居，孔子以为不知。《汉书 郊祀志》著自秦以来讫於王莽，典祀或有未修，而爰居之类众焉。世祖中兴，蠲除非常，修复旧祀，方之前事，邈殊矣！”
    章帝元和二年，诏曰：“山川百神，应祀者未尽。其议增修群祀宜享祀者。”
    殇帝延平元年，诏罢祀官不在祀典者（《本纪》注云：“《东观记》曰：‘邓太后性不好淫祠。’”）。
    桓帝即位十八年，好神仙事。初使中常侍之陈国苦县祠老子，又亲祠老子於濯龙，文为坛，饰淳金钅口，设华盖之座，用郊天乐也。
    延熹八年，坏郡国诸房祀（本记表纪云：“坏诸淫祀祠。”）。
    魏文帝黄初五年，诏曰：“先王制礼，所以昭孝事祖，大则郊社，其次宗庙。三辰、五行、名山、大川，非此族也，不在祀典。叔世衰乱，崇信巫史，至乃宫殿之内，户牖之，无不沃酹，甚矣其惑也！自今其敢设非礼之祭、巫祝之言，皆以执左道论。著於令典。”
