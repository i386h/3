<!-- { "loadSidebar": true } -->
    唐制：凡反逆相坐，没其家为官奴婢（反逆家男女及奴婢没官，皆谓之官奴婢。男年十四以下者，配司农；十五以上者，以其年长，令远京师，配岭南为城奴也）。一免为审户，再免为杂户，三免为良人，皆因赦宥所及则免之（凡免，皆因恩言之）。
    显庆二年，敕：“放诸奴婢为良及部曲、客女者听之，皆由家长手书，长子以下连署，仍经本属申牒除附。诸官奴婢年六十以上及废疾者，并免贱。”
    永昌元年，越王正被诛，家僮胜衣田者千馀人，於是制王公已下奴婢有数。
    万岁通天元年，敕：“士庶家僮仆有骁勇者，官酬主直，并令讨击契丹。”
    大足元年，敕：“以北缘边州县，不得畜突厥奴婢。”
    天宝八载，敕：“京畿及诸郡百姓，有先是给使在私家驱使者，限敕到五日内，一切送内侍省。其中有是南口及契券分明者，各作限约，定数驱使，虽王公之家不得过二十人，其职事官一品不得过十二人，二品不得过十人，三品不得过八人，四品不得过六人，五品不得过四人，京文武清官六品、七品不得过二人，八品、九品不得过一人。其嗣郡王、郡主、县主、国夫人、诸县君等，请各依本品同职事及京清资官处分，其有别承恩赐，不在此限。其荫家父祖先有者，各依本荫职减比见任之半，其南口请以蜀蛮及五溪、岭南夷獠之类。”
    大历十四年，诏：“邕府岁贡奴婢，使之离父母之乡，绝骨肉之恋，非仁也。宜罢之。”
    元和四年，敕：“岭南、黔中、福建等道百姓，多被公私掠卖为奴婢，宜令所在长吏，切加捉搦，井审细勘责。委知非良人百姓，乃许交关，犯者准法处分。”
    八年，敕岭南诸道，不得辄以良口饷遗贩易。
    长庆元年，诏禁登、莱州及缘海诸道，纵容海贼掠卖新罗人口为奴婢。
    四年，敕诸司、诸使，各勘官户奴婢，有废疾及年七十者，准格免贱从良。
    会昌五年，中书门下奏：“天下诸寺奴婢，江淮人数至多，其有寺已破废，全无僧众，奴婢既无衣食，皆自营生。洪、潭管内人数倍多，一千人以下五百人以上处，计必不少，并放从良百姓。”旨依。
    大中九年，禁岭南诸州货卖男女，如有以男女佣赁与人，贵分口食，任於当年立年限为约，不得将出外界。
    昭宗大顺二年，敕：“天下州府及在京诸军，或因收掳百姓男女，宜给内库银绢，委两军收赎，归还父母。其诸州府，委本道观察使取上供钱充赎，不得压良为贱。”
    後唐同光二年，赦：“应百姓妇女俘虏他处为婢妾者，不得占留，一任骨肉识认。”
    天成元年，敕：“京城诸道，若不是正口，不得私书契券，辄卖良人。”
    周显德五年，新定《刑统》：“讠玄诱良口、勾引逃亡奴婢与货卖所盗资装者，其讠玄诱勾引之人，伏请处死，良口奴婢准律处分，居停主人重断，或分受赃物至三疋以上处死；将良口於蕃界货卖，居停主人知而不告官者，亦处死。”
    宋太祖皇帝开宝二年，诏：“奴婢非理致死者，即时检视、听其主速自收瘗，病死者不须检视。”
    四年，诏：“应广南诸郡民家有收买到男女为奴婢，转将佣雇以输其利者，今後并令放免，敢不如诏旨者，决杖配流。”
    淳化二年，诏：“陕西沿边诸郡先岁饥贫，民以男女卖与戎人，宜遣使者与本道转运使分以官财物赎还其父母。”
    至道二年，诏：“江南、两浙、福建州军，贫人负富人息钱无以偿，没入男女为奴婢者，限诏到并令检勘，还其父母，敢隐匿者治罪。”
    真宗咸平元年，诏：“川陕路理逋欠官物，不得估其家奴婢价以偿。”
    六年，诏：“士庶家雇仆，有犯不得黥其面。”
    天禧三年，诏：“自今掠卖人口入契丹界者，首领并处死，诱致者同罪，未过界者决杖黥配。”
    大理寺言：“按律，诸奴婢有罪，其主不请官司而杀者，杖一百；无罪而杀者，徒二年。又诸条，主驱部曲至死者，徒一年；故杀者，加一等。其有愆犯决罚至死及过失杀者，勿论。自今人家佣赁，当明设要契，及五年，主因过驱决至死者，欲望加部曲一等；但不以愆犯而杀者，减常人一等；如过失杀者，勿论。”从之。
    ●卷十二 职役考一
    ○历代乡党版籍职役
    昔黄帝始经土设井，以塞争端，立步制亩，以防不足。使八家为井，井开四道，而分八宅，凿井於中。一则不泄地气，二则无费一家，三则同风俗，四则齐巧拙，五则通财货，六则存亡更守，七则出入相司，八则嫁娶相媒，九则无有相贷，十则疾病相救。是以情性可得而亲，生产可得而均，均则欺凌之路塞，亲则斗讼之心弭。既牧之於邑，故井一为邻，邻三为朋，朋三为里，里五为邑，邑十为都，都十为师，师七为州。夫始分於井则地著，计之於州则数详，迄乎夏、殷，不易其制。
    周制，大司徒：令五家为比，使之相保；五比为闾，使之相受；四闾为族，使之相葬；五族为党，使之相救；五党为州，使之相；五州为乡，使之相宾（郑元曰：“此所以劝民者也。使之者，皆谓立其长而教令使之。保，犹任也。救，救凶灾也。宾，宾客其贤者也。受者，宅舍有故，相受寄也。者，谓礼物不备，相给足也。闾，二十五家。族，百家。党，五百家。州，二千五百家。乡，万二千五百家。”此总谓郊内者也）。及三年则大比，大比则受邦国之比要（大比，谓使天下更简阅人数及其财物也。受邦国之比要，则亦受乡遂矣。郑司农云：“五家为比，故以比为名，今时八月按比是也。要，谓其簿。”）
    比长：每比下士一人（掌五家），各掌其比之治，五家相受相和亲，有罪奇邪则相及。徙於国中及郊，则从而授之（徙，谓不便其居，或国中徙郊，或郊徙国中，皆从而付所处之吏，明无罪恶）；徙於他，则为旌节而行之（谓徙异乡，有节乃达）；若无授无节，则唯圜土纳之。
    闾胥：每闾中士一人（掌二十五家），各掌其闾之徵令，岁时数其闾之众寡，辨其施舍。凡春秋之祭祀、役政、丧纪之数，聚众庶，既比而读法，书其敬敏任恤者，凡事掌其比，挞罚之事（失礼者之罚也）。
    族师：每族上士一人（掌一百家），各掌其族之戒令政事，月吉属民读邦法，书其孝悌睦姻有学者，春秋祭亦如之。登其族之夫家众寡，辨其贵贱、老幼、废疾、可任者，及其六畜、车辇。比、伍、闾、族各为联，使之相保相受，赏罚相及，以受邦职，以役国事，以相葬埋。若师田行役，则合其卒伍，简其兵器，以鼓铎旗物帅而至，掌其治令戒禁刑罚。岁终则会。
    党正：每党下大夫一人（掌五百家），各掌其党之政令教治，四孟月属氏读法，春秋祭亦如之。国索鬼神而祭祀（礻昔祭），则以礼属民，而饮酒於序，以正齿位。凡党之祭祀、丧纪、昏冠、饮酒，教其礼事，掌其戒禁。师田行役，则以法治其正事。正岁属民读法，书其德行道艺。岁终则会。
    州长：每州中大夫一人（掌二千五百家），各掌其州之教治政令，正月吉属民读法，考其德行道艺，纠其过恶而劝戒之。岁时祭祀州社，则属民读法。春秋以礼会民，而射於州序。州之大祭、大丧，皆莅其事。师田行役，则帅而致之，掌其戒令赏罚（於军因为师帅）。岁终则会。正岁读法。三年大比，则大考州里，以赞乡大夫废兴。
    遂人：掌邦之野（郊外曰野。此野谓甸、稍、县、都），以土地之图经田野，造县鄙形体之法。五家为邻，五邻为里，四里为ガ（作管反），五ガ为鄙，五鄙为县，五县为遂，皆有地域沟树之。使各掌其政令刑禁，以岁时稽其人民，而授之田野，简其兵器，教之稼穑（经、形体，皆谓制分界也。邻、里、ガ鄙、县、遂，犹郊内比、闾、族、党、州、乡也。郑司农云：“田野之居，其比、伍之名与国中异制，故五家为邻。”郑元谓异其名者，示相变耳。遂之军法、追胥、起徒役如六乡）。里有序而乡有庠，序以明教，庠则行礼而视化焉（夫均其厚薄则生产平，统之於都则其数举，家於乡遂则其户可详，五人为伍则人之众寡可知。故《管子》曰：“欲理其国者，必先知其人，欲知其人者，必先知其地。”自昭、穆之後，王室中衰，井田废坏，不足以纪人之众寡，宣王是以料人於大原，由兹道失之）。
    邻长：每邻一人（掌五家），掌相纠相受。凡邑中之政相赞，徙於他邑，则从而授之。
    里宰：每里下士一人（掌二十五家），掌比其邑之众寡，与其六畜、兵器，治其政令。以岁时合耦於锄，以治稼穑，趋其耕耨，行其秩序，以待有司之政令，而徵敛其财赋。
    ガ长：每ガ中士一人（掌一百家），各掌其ガ之政令，以时校登其夫家，比其众寡，治其丧纪、祭祀之事。作民则旗鼓兵革帅而至。岁时简器（稼器，兵器），趋其耕耨，稽其女工。
    鄙师：每鄙上士一人（掌五百家），各掌其鄙之政令、祭祀。作民（谓起役也）则掌其戒令，以时数其众寡，而察其美恶而诛赏。岁终则会。
    县正：每县下大夫一人（掌二千五百家），各掌其县之政令、徵比，以颁田里，以分职事，掌其治讼，趋其稼事，而赏罚之。若将用野民，师田行役，移执事，则帅而至，治其政令（移执事，谓移用其民）。既役，则稽功会事而诛赏。
    章氏曰：“三代役法，莫详於周。《周礼》，五、两、军、师之法，此兵役也；师田、追胥之法，此徒役也；府史、胥徒之有其人，此胥役也；比、闾、族、党之相保爱，此乡役也。有司徒焉，则因地之善恶而均役；有族师焉，则校民之众寡以起役；有乡大夫焉，则辨年之老少以从役；有均人焉，则论岁之丰凶以行复役之法。”
    齐威公用管仲，仲曰：“夫善牧者非以城郭也，辅之以什，司之以伍。伍无非其里，什无非其家，故奔亡者无所匿，迁徙者无所容。不求而得，不召而来，故人无流亡之意，吏无备追之忧。故主政可行於人，人心可系於主。”是以制国，郊内则以五家为轨，轨十为里，里四为连，连十为乡，乡五为帅。国内十五乡，自家至帅。郊外则三十家为邑，邑十为卒，卒十为乡，乡三为县，县十为属，属有五。自家至属，各有官长，以司其事，以寓军政焉，而齐遂霸。
