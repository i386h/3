<!-- { "loadSidebar": true } -->
    宋崇宁五年，蒲甘遣使入贡，诏礼秩视注辇。尚书省言：“注辇役属三佛齐，故熙宁中敕书以大背纸，缄以匣ゎ，今蒲甘乃大国蕃王，不可下视附庸小国，欲如大食、交趾诸国礼，凡制诏并书以白背金花绫纸，贮以金镀匣银管，用锦绢夹ゎ缄封以往。”从之。
    ○南毗
    南毗国在西南，目三佛齐便风月馀可到。国多风，王出，先差官及兵卒百馀人持水洒地，以防飓风播扬。精饮食，鼎以百计，日一易之。有官名翰林，供王饮食。喜战斗，善刀稍，习弓箭。凿杂白银为钱镂官印记，民用以贸易。土产珍珠，诸色番布。其国最远，番舶罕到。有时罗巴智力干父子，其种类也。入居泉之城南，自是，舶舟多至其国矣。
    层檀
    层檀国在南海傍，城距海二十里。宋熙宁四年始入贡。海道便风行百六十日，经勿巡、古林、三佛齐国乃至广州。其王名亚美罗亚眉兰，传国五百年，十世矣。人语音如大食。地春冬暖。贵人以越布缠头，服花锦白叠布，出入乘象、马。有俸禄。其法轻罪杖、重死。有稻、粟、麦，食有鱼，畜有胡羊、山羊、沙牛、水牛、橐驼、马、犀、象，药有木香、血竭、没药、鹏砂、阿魏、薰陆。产珍珠、玻璃、密沙华三酒。交易用钱，官自铸，三分其齐，金铜相半而银居一分，禁民私铸。元丰六，年使保顺郎将层伽尼再至，神宗念其绝远，诏颁赉如故事，仍加赐白金二千两。
    ●卷三百三十三 四裔考十
    ○西
    杜氏《通典 边防 序略》曰：“西羌出自三苗，盖姜姓也。其国近衡山（今长沙、衡阳、零陵、江华等郡地），及舜，徙之三危（三危山，在今敦煌郡敦煌县界），汉金城之西南羌地是也（今金城、会宁、安乡、西平等郡之西南地）。滨於赐支（《续汉书》云：“河关西可千馀里，有河曲，羌谓之赐支，盖析支也。”按汉河关县属金城郡，则今安乡郡也。其赐支在其西。又按《风俗通》云：“羌者，其先本戎贱，主牧羊，故羌字从羊。”），至於河首，绵地千里，南接蜀、汉徼外蛮夷，西北鄯善、车师诸国。所居无常，依随水草。地少五，产牧为业。其俗氏族无定，或以父名母姓为种号。妻後母，纳嫠嫂（嫠，音离），如北狄之俗，故国无鳏，寡种繁炽（《广志》云：“羌与北狄同，其人鲁钝，饶妻妾，多子姓，一人生子数十，或至百人。嫁女得高赀者，聘至百犊。女披大华毡以为盛服。一狗皮直数十四。”）。在古不立君臣，无相长一，强则分种为酋豪，弱则为人附落。更相抄掠，以力为雄。杀人偿死，无他禁令。其兵长在山谷，短於平地，不能持久，而果於触突，以战死为吉利，病终为不祥。甚耐寒苦，同之禽兽。昔夏启之子太康失国，四夷皆叛。及后相立，乃征畎夷（即犬戎也。夷者，四蕃之总号），七年然後来宾。至於后泄，始加爵命，由是服从（泄，启八代孙，帝芒之子）。后桀之乱，畎夷入居岐之（，今新平郡。岐，今扶风郡）。成汤既兴，伐而攘之。及殷室中衰，诸戎皆叛。至於武丁，征西戎、鬼方，克之（武丁，高宗。《易》曰“高宗伐鬼方”也。《後汉书 西羌传》云：“武丁征西戎、鬼方，三年乃克。故其诗曰：‘自彼氐羌，莫敢不来王。’”言因高宗讨伐，然後氏羌朝享。按《商颂》曰：“挞彼殷武，奋伐荆楚。入其阳，裒荆之旅。”言殷道衰，荆楚背叛，高宗能出兵伐之，美其功也。又曰：“惟汝荆楚，居国南乡。昔有成汤，自彼氐羌，莫敢不来享，莫敢不来王。”言成汤之时，远夷西方氐羌之国，皆来朝见，汝居中国之南方，乃背叛乎。此责之之辞，非谓高宗时氐羌也。时高宗亦伐荆楚，蔚宗不详，误引此诗以附合也。又按《竹书》，周王季伐西落鬼戎。《後汉章帝纪》有司述明帝功德，又云：“克伐鬼方，开通西域。”则鬼方宜是酉羌也。或云：鬼，阴类，鬼方即北方。斯乃臆断，诸家因谓之北狄，误矣）。及武乙暴虐，犬戎寇边，周古公逾梁山（在今好时县西北）而避於岐下（在今扶风郡界）。及王季遂伐西落鬼戎（《竹书纪年》曰：“武乙三十五年，周王季伐西落鬼戎。”）。自是之後，更伐始呼、翳徒之戎，皆克之（《竹书纪年》曰：“太丁七年，周人伐始呼之戎，克之。十一年，周人伐翳徒之戎，捷其三大夫也）。及武王伐商，羌、{髟矛}率师（{髟矛}，音矛）会於牧野。至穆王时，戎狄不贡，王乃西征犬戎，获其五王，遂迁戎於太原。夷王衰弱。及宣王立，召秦庄公兴兵伐破之。其後侵盗不己。至幽王昏虐，西戎寇周，杀幽王於骊山（骊山，今京兆府界），周乃东迁洛邑。及平王之末，周遂陵迟，戎逼诸夏，自陇山以东，及乎伊洛，往往有戎。於是渭首有狄、、わ、冀之戎（狄、并今陇西郡，わ、冀并今天水郡。音桓，わ音），泾北有义渠之戎（今安化郡地）洛川有大荔之戎（今洛交、中部郡地），渭南有骊戎（即今昭应县），伊洛有杨拒、泉皋之戎，颍洛以西有蛮氏之戎（今颍川郡地），在中国，与诸夏盟会。後晋灭骊戎（今昭应县）。是时，伊、洛戎强，东侵曹、鲁。襄王时，秦、晋自瓜州（今敦煌晋昌郡地）迁陆浑之戎於伊川，允姓之戎迁於渭（允姓，阴戎之祖，与三苗俱放三危，即瓜州也。至襄王时，鲁僖公之二十二年，秦、晋迁陆浑之戎於伊川，本在秦、晋西北，二国诱而徙之，遂从戎号，至今为陆浑县焉。水口曰，今京兆府北，新平、彭原之。一云在新平宜禄县，亦有宜禄水），东及に辕（今河南府阳翟县界），在河南山北者号曰阴戎（河南山北，自今上洛郡以东至陆浑），秦穆公得戎人由余，遂霸西戎，开地千里（由余其先晋人，亡入戎）。及晋悼公又使魏绛和诸戎，复修霸业。其後阴戎之种遂以滋广，与晋伐周（《左传》鲁昭公九年，晋大夫梁丙，率阴戎以伐颍，颍周邑，阴戎即陆浑戎也。景王使詹桓伯责晋平公，曰：“允姓之奸，居於瓜州，伯父惠公归自秦，而诱以来，使Τ我诸姬，入我郊甸，戎有中国，晋之咎也。”）。後陆浑戎叛晋，荀吴灭之。後楚执蛮氏而尽囚其人。至周贞王八年，秦厉公灭大荔，取其地。赵亦灭北戎。韩、魏後稍并伊、洛阴戎，灭之。其遗脱者皆走，西逾、陇（音牵）。自是中国无戎寇，唯馀义渠种焉，是为强盛，屡为人患。及昭王起兵灭之，始置陇西（今天水、陇西、金城、会安、宁乡、河池、和政等郡地）、北地（今安定、彭原、安化、平凉、灵武、宁朔及五原等郡地）、上郡焉（今上郡、洛交、银川、新秦朔方、中部、延安、咸宁等郡地。戎本无君长，夏后氏末及商周之际，或从侯伯征伐有功，天子爵之，以为蕃服。春秋时，陆浑、蛮氏戎称子。战国时，大荔、义渠称王，及其衰亡，馀种皆反旧为酋豪）。始皇兵务东向，故得繁息。秦平天下，蒙恬西逐诸羌出塞。汉初尚微弱，景帝时研种求徙於狄道、安故（今金城郡县）。武帝又西逐，渡河、湟。初开河西，置四郡（今武威、张掖、酒泉、敦煌等郡地），其後先零种围χ罕（今安乡郡县。零音怜，χ音浮），汉兵击平之，始置护羌校尉。至宣帝代，又寇金城（今金城、会宁、西平、安乡等郡地），赵充国立屯田，且讨且招，降者三万馀人，置金城属国以处之，自後宾服。後汉光武建中初，寇金城，马援讨破降之，徙七千口於三辅（今京兆、冯翊、扶风、阳等郡地），和帝以後，又反叛，豪滇零称天子，南入益州（今汉川、汉中等郡地），东犯赵、魏（今赵、魏、邺等郡地），寇及雍城（今河内郡北故城也），十馀年然後破散。顺帝永和中，又叛，汉将马贤战殁，後段颍穷讨，及灵帝末方始平定。自光武以後，匈奴少事，唯西羌屡梗焉。魏晋二代，时乱关、陇，不至大伤害。永嘉以後，吐谷浑兴焉，本辽东鲜卑，晋时数百户西附於阴山。属晋乱，遂吞并诸羌而有其地。至其孙叶延，遂为强国。後魏末，其主夸吕自号可汗，建官多效中国。洎隋炀帝遣观王雄大破之，其主伏允远Т，收其地，列置郡县镇戍，後转衰弱。唐初，吐蕃始兴焉，其帅後魏末，自临松郡丞，故其主有赞府之号（後魏临松郡，今张掖郡张掖县）。高宗时，遂灭吐谷浑，尽有其地，将军薛仁贵等大败於大非川。仪凤中，工部尚书刘审礼又率兵十八万，败殁於青海。调露中，中书令李敬元又大败於大非川。武太后如意初，王孝杰方大破之，始复龟兹等镇。万岁通天初，又寇梁州，都督许钦明战殁。因赞府杀其名将诸钦陵之後，累破败，遂劣於曩时矣。”
    ○羌无弋
