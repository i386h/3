<!-- { "loadSidebar": true } -->
    前期，仪銮司设御幄於大庆殿门外，南向；太常设宫架於行宫南门外稍南。其日，端诚殿受贺礼毕，所司转仗卫卤簿於还途，如来仪。文武百官、宗室、客使先诣行宫南门外就次以俟，立班奉迎。乘黄令进金辂於端诚殿门外，南向，千牛将军一员执长刀立於辂前。有司进舆於斋殿，导驾官俱诣斋殿奉迎。礼部侍郎奏请中严，少顷，又奏外办。帘卷，皇帝服通天冠、绛纱袍乘舆以出，应导驾官等并迎驾，奏圣躬万福（内祗应官赞谢再拜）。太仆卿出诣金辂所，摄衣而升，正立执辔。皇帝乘舆降自西阶，至金辂所，侍中奏请皇帝降舆升辂（有司仍具大辇。若乘辇，即奏云“降舆乘辇”），太仆卿立授绥，千牛将军驭驾如来仪。参知政事奏请车驾进发，车驾动，称警跸、侍卫如仪。至侍臣上马所，参知政事奏请车驾少驻，敕侍臣上马。侍中前承旨，退，称曰：“制可。”参知政事传制，称侍臣上马，赞者承旨传敕侍臣上马。参知政事奏请车驾进发，车驾动，称警跸，鼓吹及诸军乐振作。车驾将至行宫南门外，文武百官、宗室、客使并立班再拜奉迎。次大内留守见，再拜讫，退。车驾至行宫南门外少驻，文武侍臣皆下马步道，千牛将军立於辂右。车驾动，千牛将军夹辂而趋，乐正令奏《采茨之乐》，入门，乐止。车驾至御幄前，侍中奏请皇帝降辂乘舆（若乘辇，即奏云“降辇乘舆”），皇帝降辂乘舆以入。礼部郎中奏解严，通事舍人承旨敕群官各还次，将士各还其所（景灵宫、太庙仪注各见本门。其後南郊行礼并如仪）。
    丽正门肆赦（右前件郊祀仪注，自誓戒至车驾还内，见《国朝会要》，独阙肆赦一条故取《中兴礼志》所述补之。然此乃临安行都所行，非京师承平时旧制也）
    前期，仪銮司帅其属张设丽正门之内外，又设御座於前楹当中，南向，又设御幄於後ト门，设赦书仪物於御座之东，设制案等於门下东壁，又设鸡竿於御街之东，稍北，太常设征鼓一於宫架之西，稍北，东向。刑部、大理寺、临安府以囚徒集於仗後。质明，文德殿内侍催班，ト门外知ト门官已下、御带环卫官已下，并主管大内公事行宫使、御营巡检及诸司祗应武功大夫已下一班，面殿立；次引管军殿下东壁面西立。ト门进班齐牌，皇帝出宫，行门禁卫等迎驾，自奏圣躬万福。皇帝坐，知ト门官以下、御带环卫官已下、主管大内公事、行宫使、御营巡检已下一班斗班，奏圣躬万福。次引管军一班面殿，奏圣躬万福讫，并出殿以俟导驾。御史台、ト门、太常寺先引宰臣以下百僚赴丽正门外分东西相向立。班定，ト门提点引百僚赴丽正门外东壁立。班定，皇帝自殿上乘辇出，乐人作乐，导引至南宫门外，俟皇帝升丽正门，乐止。引枢密使、中书令升门，於御座东，面西侍立；翰林学士升门，於御座西，面东侍立；主管大内公事、御带环卫宫门上西壁面东侍立，知ト门官已下、管军行宫使、御营巡检门下东壁西面侍立。至御幄，降辇，归御幄。帘降，降出赦书，ト门承接，系於仙鹤童子上。门下进中严牌，次进外办牌，并以红绦引升门上，知ト门官跪授礼部侍郎，帘前进讫，归本班。帘卷，大乐正令撞黄锺之钟，右五钟皆应，《乾安之乐》作。内侍索扇，扇合，皇帝临轩坐，门下鸣鞭，乐作；帘内侍赞扇开，乐止。舍人、ト门提点等分引百僚已下横行北向立，两省官、宗室、遥郡已下依旧相向立，典仪赞拜，两拜，分班东西相向立。门下舍人诣楼前北向立，门上中书令诣御前承旨，并太常寺祗应临轩稍东，西向立，宣“奉敕立金鸡”。舍人应喏，趋至班南，北向，稍南至班东，称“奉敕立金鸡”，宣付所司退归位。金鸡初立，太常击鼓，每击鼓投一杖，囚集，鼓声止。初，宣立金鸡，即击鼓，立金鸡讫，即止，更不投杖。门上降赦书，门下ト门承接置案上，承受二人对捧於稍东，舍人笏接捧案立，知ト门官於案南北向，虚揖，直身立。舍人捧案至楼前班心，知ト门官北向虚揖，直身立，称“宣付门下省”，转身稍西，东向立。引参知政事於案南，北向笏跪。ト门提点承受於案上捧制书授参知政事，权与礼直官出笏，俯伏，兴。舍人捧案置於近东，归本班侍立，知ト门官退归侍立位。参知政事捧制书北向俯伏，跪，奏请付外施行，伏，兴，且躬身。门上引中书令诣御前承旨讫，西向宣曰：“制可。”门下参知政事直身立，称“宣付三省”，退，少西，东向立。引三省班首出班相向立，各俯伏，跪，笏。参知政事捧制书以授三省班首，受讫，并出笏，伏，兴，归位，付舍人。舍人笏跪接讫，直身立，转与ト门提点承受开拆讫，授舍人。舍人行至班心，近南，面西，拆方讫，北向立。知ト门官并捧制书舍人於左省班後诣宣制位，起居郎或起居舍人一员指摘句读，候旨，读讫，归本班。舍人宣“有制”，典仪赞拜，百僚已下皆再拜。舍人宣至“咸赦除之”，狱吏奏脱枷讫，应喏，三呼“万岁”，奏圣躬万福讫，以罪人过宣制书讫，门上舍人赞枢密使、中书令、翰林学士曲贺两拜，门上ト门官不拜。知ト门官并捧赦书舍人归侍立位，宣制舍人捧制书於三省班首前，东向立，笏，跪，以制书授三省班首。三省班首接讫，舍人出笏，退归侍立位。礼直官引刑部尚书於三省班首前，东向，笏跪，三省班首以制书授刑部尚书。刑部尚书受讫，各出笏，刑部尚书兴，以制书加於笏上，转与刑房录事讫，归本班。舍人、ト门提点等分引百僚已下横行北向立定，典仪赞拜，百僚已下皆再拜讫，舍人引百僚出班，俯伏，归致词讫，伏，兴，归位立。典仪赞拜，百僚已下皆再拜，笏舞蹈，三呼“万岁”，又再拜。知ト门官於门下面北躬承旨退，稍东，西向立，称“有制”，典仪赞拜，百僚已下皆再拜，起，躬身。知ト门官宣答讫，归侍立位。典仪赞拜，百僚已下皆再拜，笏舞蹈，三呼“万岁”，又再拜。舍人，ト门提点等分引百僚已下分东西相向立定，门上礼直官引中书令诣御座前奏礼毕，归位。内侍索扇，扇合，大乐正令撞蕤宾之钟，左五钟皆应。《乾安之乐》作；帘降，皇帝起还幄，乐止。门下鸣鞭，舍人北向躬承旨，四色官应喏，舍人称“奉敕放仗”，百僚已下再拜退。舍人宣劳将士讫，退。皇帝乘辇降门，作乐，导引至文德殿，至殿上降辇，乐止。
    《建炎以来朝野杂记》曰：“自元丰分南北郊，至政和乃克行之。建炎二年，上祀圜丘，独祭上帝而配以太祖，用元丰礼也。绍兴十三年郊祀，始设大神、大示及太祖、大宗配位，自天地至从祀百神凡七百七十有一，盖元礼云。”
    孝宗隆兴二年，诏：“今岁冬至日当郊见上帝，可令有司除事神仪物、诸军赏给依旧制外，其乘舆服御及中外之费，并从省约。”
    太常少卿洪适言：“陛下盛德重华，度越古昔，初讲郊之礼，宜进胙慈闱，并受帝祉。乞下有司草具仪注进呈。”从之。
    礼部、太常寺具上仪注：郊祀献礼毕，皇帝将诣饮福位次，赞者引光禄卿诣南门外幕次，易常服；次帅执事者入诣进胙幄内，以所进胙设於腰舆匣内。胙以牛腥体肩三、臂二、二。次辇官擎腰舆进行，光禄卿从至端诚殿上，以腰舆随地之宜置定，辇官权於殿下立。光禄卿以胙授进胙官，进胙官受讫，光禄卿以下先退。次进胙官帅捧擎人擎腰舆入诣斋殿前，以腰舆望德寿宫设定，执事内侍铺设褥位於其後以俟。皇帝还斋殿，服履袍讫，内侍官前导，诣褥位。执事内侍启匣盖，内侍官奏请皇帝稍前躬视讫，复位。执事内侍封锁匣讫，奏“请拜”，皇帝再拜讫，掌表内侍以表投进胙官，进胙官受表讫，皇帝还斋殿。次进胙官帅捧擎人擎腰舆以出，至端诚殿上权置定，辇官升殿，捧擎降殿进行，亲从官援卫至泰门外，进胙官骑从至德寿宫门外，进胙官下马後，从以入，至殿下置定，以表并胙授德寿宫提举官供进讫，进胙官以下乃退。自後遇郊，并如上仪。
    《建炎以来朝野杂记》：隆兴二年，孝宗初行大礼，时汤庆公思退为左相，上问：“郊於明堂之费如何？”户部尚书韩仲通曰：“郊之费倍於明堂。”侍郎钱靖礼言：“不过增二十万。若从祖宗故事，一切从俭，自宜大有减省。”上以为然，乃诏除赏军、事神外，并从省约。其秋，金虏入寇，遂用明年正月辛亥朔旦行之。上自宫徂郊，乘玉辂，用卤簿之半，礼毕，乘平辇而归。乾道三年再郊，始复备五辂，归用大安辇焉。
    光宗绍兴二年十一月二十七日，亲郊於圜坛。为值雨，望祭殿行礼。风雨大至，上震惧，始感疾。
    宁宗嘉泰三年，秘书省言：“看详福州进士张容图缴进《南郊辨驳册》内太子、庶子之星，以为皇储未庆，理宜加祀；并宋星乃国朝受命之符，兴王之地，及感生帝本朝系火德，尤宜尊崇，乞并特加祀於圜丘。容图所陈数事，实关国体，辞理可采，乞下礼、寺施行。”从之。
