<!-- { "loadSidebar": true } -->
    班固《功臣侯表序》曰：“自古帝王之兴，曷尝不建辅弼之臣所与共成天功者乎（师古曰：“天功，天下之功业也。《虞书 舜典》曰：‘钦哉，惟时亮天功’也。”）！汉兴自秦二世元年之秋，楚陈之岁（师古曰：“谓陈涉自称楚王之时也。”），初以沛公总帅雄俊，三年然後西灭秦，立汉王之号，五年东克项羽，即皇帝位，八载而天下乃平，始论功而定封。讫十二年，侯者百四十有三人，时大城名都民人散亡，户口可得而数裁什二三（师古曰：“裁与才同，十分之内才有二三也。”），是以大侯不过万家，小者五六百户。封爵之誓曰：‘使黄河如带，泰山若厉，国以永存，爰及苗裔（应劭曰：“封爵之誓，国家欲使功臣传祚无穷也。带，衣带也。厉，砥砺石也。河当何时如衣带，山当何时如砺石，言如带砺，国犹永存，以及後世之子孙也。”）。’於是申以丹书之信，重以白马之盟（师古曰：“丹书，解在《高纪》。白马之盟，谓刑白马歃其血以为盟也。”），又作十八侯之位次（孟康曰：“唯作元功萧、曹等十八人位次耳。高后乃诏作位次下竟。”师古曰：“谓萧何、曹参、张敖、周勃、樊哙、郦商、奚涓、夏侯婴、灌婴、傅宽、靳歙、王陵、陈武、王吸、薛欧、周昌、丁复、虫达，从第一至十八也。”）。高后二年，复诏丞相陈平尽差列侯之功，录第下竟，藏诸宗庙，副在有司（师古曰：“副，贰也。其列侯功籍己藏於宗庙，副贰之本又在有司。”）。始未尝不欲固根本，而枝叶稍落也。故逮文、景四五世，流民既归，户口亦息，列侯大者至三四万户，小国自倍（师古曰：“自倍者，谓旧五百户，今者至千也。曹参初封万六百户，至後嗣侯宗免时，有户二万三千，是为户口蕃息故也。他皆类此。”），富厚如之（师古曰：“言其赀时亦稍富厚，各如户口之多也。”）。子孙骄逸，忘其先祖之艰难，多陷法禁，陨命亡国，或云子孙。讫於孝武後元之年，靡有孑遗，耗矣（师古曰：“孑然，独立貌，言无有独存者，至於耗尽也。”）。罔亦少密焉。故孝宣皇帝愍而录之，乃开庙藏，览旧籍，诏令有司求其子孙，或出庸保之中（师古曰：“庸，卖功庸也。保，可安信也。皆赁作者也。”），并受复除，或加以金帛，用章中兴之德。降及孝成，复加恤问，稍益衰微，不绝如线。善乎，杜业之纳说也！曰：“昔唐以万国致时雍之政，虞、夏以之多群后享共己之治（师古曰：“群后，谓诸侯也。恭己，无为也。”）。汤法三圣，殷氏太平。周封八百，重译来贺，是以内恕之君乐继绝世，隆名之主安立亡国（师古曰：“以立亡国之後为安泰也。”），至於不及下车，德念深矣（张晏曰：“谓武王入殷，未及下车，封黄帝之後於蓟，虞舜之後於陈也。”）。成王察牧野之克，顾群后之勤，知其恩结於民心，功光於王府也，故追求先父之志，录遗老之策，高其位，大其宇（师古曰：“宇谓启士所居也。”），爱敬饬尽，命赐备厚（师古曰：“饬，谨也。”）。大孝之隆，於是为至。至其没也，世主叹其功，无民而不思。所息之树且犹不伐（师古曰：“谓召伯止於甘棠之下而听讼，人思其德，不伐其树，《召南 甘棠》之诗是也。”），况其庙乎？是以燕、齐之祀与周并传，子继弟及，历载不堕。岂无刑辟，繇祖之竭力，故支庶赖焉（师古曰：“言国家非无刑辟，而功臣子孙得不陷师嘉而能长常存者，思其先人之力，令有嗣续也。繇读与由同。”）。迹汉功臣，亦皆割符世爵，受山河之誓，存以著其号，亡以显其魂，赏亦不细矣。百馀年而袭封者尽，或绝失姓，或乏无主，朽骨孤於墓，苗裔流於道，生为愍隶，死为转尸。以往况今，甚可悲伤。圣朝怜闵，诏求其後，四方忻忻，靡不归心。出入数年而不省察，恐议者不思大义，设言虚亡，则厚德掩息，遴柬布章（晋灼曰：“许慎云‘遴，难行也。’柬，古简字也。简，少也。言今难行封，则得继绝者少，若然，此必布闻彰於天下也。”师古曰：“遴谓与吝同。”），非所以视化劝後也。三人为众，虽难尽继，宜从尤功（孟康曰：“言人三为众，虽难尽继，取其功尤高者一人继之，於名为众矣。”服虔曰：“尤功，封重者一人也。”）。’於是成帝复绍萧何。哀、平之世，增修曹参、周勃之属，得其宜矣。以缀续前记，究其本末，并序位次，尽於孝文，以昭元功之侯籍云。”
    《外戚恩泽侯表序》曰：“孝武时，元功宿将略尽。会上亦兴文学，进拔幽隐，公孙弘自海濒而登宰相，於是宠以列侯之爵。又畴咨前代，询问耆老，初得周後，复加爵邑。自是之後，宰相毕侯矣。元、成之际，晚得殷世，以备宾位。汉兴，外戚与定天下，侯者二人（服虔曰：“吕后兄周吕侯泽、建成侯释之。”师古曰：“与读曰豫，言豫其功也。”）。故誓曰：‘非刘氏不王，若有亡功非上所置而侯者，天下共诛之。’是以高后欲王诸吕，王陵廷争；孝景将侯王氏，侯犯色（师古曰：“音条。”），卒用废黜。是後薄昭、窦婴、上官、卫、霍之侯，以功受爵。其馀后父据《春秋》褒纪之义（应劭曰：“《春秋》，天子将纳后於纪，纪本子爵也，故先褒为侯，言王者不取於小国。”），帝舅缘《大雅》申伯之意（应劭曰：“申伯，周宣王元舅也，为邑於谢。後世欲光宠外亲者，缘申伯之恩，援此义以为谕也。”），浸广博矣。是以别而叙之。”
    按：班孟坚述西都列侯，除王子之外，以功臣为一表，外戚恩泽为一表。盖功臣者，以勋绩显著而得之者也；外戚恩泽者，以遭逢忝窃而得之者也。然裔夷之降虏，有何勋庸，乃侪之功；臣宰相而封侯，未为恩亻幸，乃侪之恩泽？又博陆之定大策，辅幼主；长平、冠军之征匈奴、取朔方、破祁连，其殊勋伟绩，本不缘椒房；至李贰师，则祗缘女宠以进，伐大宛、得名马之事又不足言，且不能终守臣节。今列贰师於《功臣》，列博陆、长平、冠军於《外戚》，抑扬之意，殊所未喻。
    容斋洪氏《随笔》曰：“周之初，诸侯千八百国，至赧王之亡，所存者才八国耳，七战国与卫也。然赵、韩、魏分晋而立，齐田氏代姜而兴，其有土各不及二百年，俱非旧邦。秦始皇乃吕氏子，楚幽王乃黄氏子，所谓嬴、芊之先，当不歆非类。然则惟燕、卫二姬姓存，而卫至胡亥世乃绝，若以为召公、康叔之德，则周公岂不及乎！汉列侯八百馀人，及光武而存者平阳、建平、富平三侯耳。建平以先降梁王永夺国。平阳为曹参之後，富平为张安世之後。参犹有创业之功，若安世则汤子也，史称其推贤扬善，固宜有後，然轻重其心，杀人则多矣，独无馀殃乎！汉侯之在王莽朝，皆不夺国，光武乃但许宗室复故，馀皆除之，虽ガ侯亦不绍封，不知曹、张两侯，何以能独全也？”
    ●卷二百六十八 封建考九
    ○後汉王侯
    更始二年，既诛王莽，迁都长安，李崧、赵萌说更始宜悉王诸功臣；朱鲔争之，以为高祖约，非刘氏不王。更始乃先封诸宗室：祉为定陶王，庆为燕王，歙为元氏王，嘉为汉中王，赐为宛王，信为汝阴王。然後立王匡为Г阳王，王凤为宣城王，朱鲔为胶东王，王常为邓王，申屠建为平氏王，陈牧为阴平王，卫尉大将军张为淮阳王，执金吾大将军廖湛为穰王，尚书胡殷为随王，柱天大将军李通为西平王，五威中郎将李轶为舞阴王，水衡大将军成丹为襄邑王，骠骑大将军宋佻为颍阴王，尹尊为郾王，唯朱鲔辞不受。
    定陶王祉，光武族兄、舂陵康侯敞之子。汉兵起，祉兄弟相率从军。更始立，以祉为太常将军，绍封舂陵侯。入关，封定陶王。建武二年，改封城阳王。十一年薨，谥恭王。子平为蔡阳侯，奉祉祀。  真  禹  嘉
    燕王庆，舂陵侯敞同产弟。更始入关，封燕王。更始败，为乱兵所杀。子顺归光武，封成武侯。十一年卒。  遵  令亡嗣，国除。
    元氏王歙，光武族父。更始入关，封元氏王，为侍中。更始败，归洛阳。建武二年，改封歙为泗水王。十年薨。子终封淄川王，薨，子柱为己阝侯，奉终祀。  凤（终子）别封曲阳侯。
    汉中王嘉，光武族兄，舂陵侯敞同产弟。汉兵起，从军破宛，奉兴德侯。入长安，为汉中王。邓禹西征，嘉自归，到洛阳，从征伐，後封顺阳侯。十五年卒，子参嗣。循章
    宛王赐，光武族兄，苍梧太守利之孙。伯升起兵，随众攻诸县。更始立，以为光禄勋，代伯升为大司徒，都长安，封宛王。光武即位，归洛阳。建武二年，封慎侯。十三年，更户邑，为安成侯。二十八年卒，子闵嗣。  商  昌
    汝阴王信，赐之兄子。从伯升起兵，更始即位，为奋威大将军。入长安，封为汝阴王，将兵平定江南，据豫章。光武即位，诣洛阳，封为汝阴侯。永平十三年，坐楚王英事，国除。
    王匡，新市人。王莽末，南方饥馑，人庶入野泽，掘凫茈而食之，更相侵夺。匡与王凤为平理争讼，遂推为渠帅，众数百人藏於绿林中，号新市兵。更始立，以匡为定国上公，遣攻洛阳，拔之。更始入长安，封为Г阳王。匡与张横暴三辅，所授官爵皆群小贾竖，关中离心。与张守河东，为邓禹所破。後叛更始，降赤眉。
    王凤，新市人。与王匡共起绿林中，更始立，以凤为成国上公。入长安，封为宣城王。
    朱鲔，新市人。王莽地皇三年，与王匡等起兵，北入南阳，号新市兵，皆自称将军。更始立，以鲔为大司马。入长安，封为胶东王。鲔以为非刘宗，不受封，乃徙为左大司马，与李通、王常等镇抚关东。光武即位，鲔以伯升被害时预其谋，又谏更始无遣萧王北征，遂坚守洛阳，不敢降，帝令岑彭说之，鲔乃降，拜平狄将军，封扶沟侯。後为少府，传封累世。
    王常，颍川舞阳人。王莽末，与王凤等起兵，入南郡，号下江兵。时汉兵败，新市、平林兵各欲解去，伯升乃造下江壁，说常以合从之利。常即率诸将引兵与汉兵合，遂破杀莽将，更始立，以常为廷尉、大将军。入昆阳，与光武共破寻、邑。都长安，封为邓王。更始败，常自归於光武，封山桑侯，迁为汉忠将军。後拜常为横野大将军，位次与诸将绝席。十二年薨，谥节侯。子广嗣，徙封石城侯。後坐楚王事，国除。
