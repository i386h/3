<!-- { "loadSidebar": true } -->
    琉球国居海岛，在泉州之东，有岛曰彭湖，烟火相望，水行五日而至。上多山洞。其王姓欢斯氏，名渴刺兜，不知其由来有国世数也。彼土人呼之为可老羊，妻曰多拔茶。所居曰波罗檀洞，堑栅三重，环以流水，树棘为藩。王所居舍，其大一十六，雕刻禽兽。多斗镂树，似橘而叶密，条纤如之下垂。国有四五帅，统诸洞，洞有小王。往往有村，村有鸟了帅，并以善战者为之，自相树立，主一村之事。男女皆以白绳缠，从项後盘绕至额。其男子用鸟羽为冠，装以珠贝，饰以赤毛，形制不同。妇人以罗纹白布为帽，其形方正。织斗镂皮并杂毛以为衣，制裁不一，缀毛垂螺为饰，杂色相，下垂小贝，其声如。缀施钏，悬珠於颈。织{滕}为笠，饰以毛羽。有刀、槊、弓、箭、剑、铍之属。其处少铁，刀皆薄小，多以骨角辅助之。编为甲，或用熊豹皮。王乘木兽，令左右舆之，而导从不过十数人。小王乘机，镂为兽形。国人好相攻击，人皆骁健善走，难死耐创。诸洞各为部队，不相救助。两军相当，勇者三五人出前跳噪，交言相骂，因相击射。如其不胜，一军皆走，遣人致谢，即共和解。收撒死者聚食之，仍以髑髅将向王所，王则赐之以冠，便为队帅。无赋敛，有事则均税。用刑亦无常准，皆临事科决。犯罪皆断於鸟了帅，不服则上请於王，王令臣下共议定之。狱无枷锁，唯用绳缚。决死刑以铁锥，大如著，长尺馀，钻顶杀之。轻罪用杖。俗无文字，望月亏盈以纪时节，草木荣枯以为年岁。人深目长鼻，类於胡，亦有小慧。无君臣上下之节，拜伏之礼。父子同床而寝。男子拔去髭须，身上有毛处皆除去。妇人以墨黥手，为虫蛇之文。嫁以酒肴珠贝为聘，或男女相悦，便相匹偶。妇人产乳，必食子衣，产後以火自灸，令汗出，五日便平复。以木槽中暴海水为盐，木汁为酢，米麴为酒，其味甚薄。食皆用手。遇得异味，先进尊者。凡有宴会，执酒者必得呼名而後饮。上王酒者，亦呼王名後衔杯共饮，颇同突厥。歌呼蹋蹄，一人唱，众皆和，音颇哀怨。扶女子上膊，摇手而舞。其死者气将绝，至庭前，亲宾哭泣相吊。浴其尸，以布帛缠缚之，裹以苇席，衬土而殡，上不起坟。子为父者，数月不食肉。其南境风俗小异，人有死者，邑里共食之。有熊、豺、狼，尤多猪、鸡，无羊、牛、驴、马。厥田良沃，先以火烧，而引水灌，持一插，以石为刃，长尺馀，阔数寸，而垦之。宜稻、粱、禾、黍、麻、豆、赤豆、胡黑豆等。木有枫、栝、松、便、楠、、梓。竹、{滕}、果、药同於江表，风土气候与岭南相类。俗事山海之神，祭以ゾ酒。战斗杀人，便将所杀人祭其神。或依茂树起小屋，或悬髑髅於树上，以箭射之，或累石系幡，以为神主。王之所居，壁下多聚髑髅以为佳。人门户上，必安兽头骨角。隋大业元年，海师河蛮等云：“每春秋二时，天清风静，东望依稀，似有烟雾之气，亦不知几千里。”三年，炀帝令羽骑尉朱宽入海求访异俗，得河蛮言，遂与蛮俱往，同到琉球国。言语不通，掠一人而反。明年，令宽慰抚之，不从。宽取其布甲而归。时倭国使来朝见之，曰：“此夷邪久国人所用。”帝遣虎贲郎将陈棱等率兵自义安浮至高华屿，又东行二日至鼋{辟黾}屿。又一日便至琉球。不从，棱击走之。进至其都，焚其宫室，虏其男女数千人，载军实而还。自尔遂绝（义安，潮阳部也）。旁有毗舍耶国，语言不通，袒裸盱睢，殆非人类。宋淳熙，其国之酋豪尝率数百辈猝至泉之水澳、围头等村，多所杀掠。喜铁器及匙著，人闭户则免，但取其门环而去。掷以匙著则俯拾之，可缓数步。官军擒捕，见铁骑则竞剜其甲，遂骈首就﹃。临敌用镖，镖以绳十馀丈为操纵，盖爱其铁不忍弃。不驾舟楫，惟以竹筏从事，可摺叠如屏风，急则群舁之浮水而逃。
    ○女真
