<!-- { "loadSidebar": true } -->
    宁国府  春秋时属吴，後属越，越灭属楚。秦属障郡。二汉为丹阳郡。吴为重镇（孙皓时，以何植为牛渚督。晋师来伐，遣王浑向牛渚）。晋武帝分置宣城郡（丹阳郡移於建康是也）。宋、齐、梁、陈皆因之。陈以为重镇。隋平陈，废郡，置宣州；炀帝改为宣城郡。唐为宣州，或为宣城郡。属江南道。领县十（宣城、泾、溧水、太平、当涂、南陵、绥安、宁国、溧阳、青阳）。吴宁国军节度使。南唐分入江宁，而此州领县六。宋因之，属江东路。开宝末，以广德、芜湖、繁昌来属。太平兴国二年，以芜湖、繁昌属太平州。四年，以广德置军。乾道二年，升为宁国府。贡布、黄连、笔。领县六，治宣城。宣城（汉县。有昭亭山、句溪）泾（汉县。有泾水）南陵（梁县。有漳淮水）宁国（唐县）太平（唐县）旌德（唐县）。
    建康府  本润州江宁县。唐至德二载，以县置州；上元二年废。光启三年，复以润之上元、句容，宣之溧阳、溧水四县置州。属江南道。吴为金陵府。南唐改江宁府置芜湖、铜陵、繁昌三县，又以宣州之当涂、广信来属。寻以当涂为雄远军，复以池州之青阳来属。宋平江南，复为州节度，以广德、芜湖、繁昌属宣州，青阳、铜陵属池州。天禧二年，升为江宁府，建康节度。属江东路。建炎三年，改为建康府，即府治建行宫，沿江置江东安抚制置司。贡笔。领县五，治上元、江宁。上元（唐县。有蒋山、鸡笼山、方山、幕府山、青溪、元武湖）江宁（唐县。有慈姥山、凤台山、秦淮、白鹭洲）溧阳（汉县。有平陵山、二鹤山）溧水（隋县。有丹阳湖、石臼湖）句容（汉县。有茅山镇。天禧，改名常宁。有茅山、华阳洞）。
    池州  本宣州地。唐武德四年，以宣州之秋浦、南陵二县置。贞观元年州废，县还隶宣州。永泰元年，复析宣州之秋浦、青阳，饶州之至德（即建德）置。属江南道。领县四（秋浦、至德、青阳、石埭）。南唐为康化军节度，後为军事，以青阳隶江宁。开宝末，以州之青阳、铜陵，太平兴国三年以江州之东流三县来属。属江东路。贡纸、红白姜。领县六，治贵池。贵池（隋秋浦县，吴改。有秀山、贵池）青阳（唐天宝元年，析泾、南陵、秋浦置。有九华山、五溪水）建德（唐析鄱阳、秋浦置至德县，隶饶州。吴改今名）石埭（唐析青阳、秋浦置）铜陵（南唐县。有铜官山）东流（南唐县）。
    太平州  本宣州地。南唐於江宁、当涂置新和州，後改雄远军。宋开宝八年，改平南军。太平兴国二年，升为太平州，又以宣州之芜湖、繁昌二县隶焉。属江东路。贡纱。领县三，治当涂。当涂（晋县。有牛渚山、采石矶、九井山、姑熟溪）芜湖（南唐县）繁昌（南唐县。有大江）。
    广德军  本宣州广德县地。宋太平兴国四年，建为军。端拱元年，以郎步镇为建平县，隶焉。属江东路。贡茶芽。领县二，治广德。广德（唐县。有丹井山、桐水）建平（宋县。有南氵奇湖）。
    徽州  春秋时属吴，後属越，越灭属楚。秦属障郡。二汉属丹阳郡。吴孙权分丹阳立新都郡。晋平吴，改曰新安，宋、齐并因之。隋平陈，置歙州。炀帝初州废，置新安郡。唐为歙州，或为新安郡。属江南道。领县六（宋同）。宋属江东路。宣和三年，改为徽州。贡白、纸。领县六，治歙。歙（汉县。有灵山）休宁（隋县。有浙溪水）绩溪（唐析歙县置。有三天子障山）黟（隋县）祈门（唐析黟及饶之浮梁置）婺源（唐县。有婺水）。
    饶州  春秋时楚之东境，後属吴。楚昭王时，吴伐楚取番是也。战国属楚。秦属九江郡。二汉属豫章郡。吴主孙权分置番郡（初治番县，後徒治吴芮故城）。晋、宋、齐因之。梁置吴州，陈废。隋置饶州（以其产物丰饶），炀帝初，置番郡。唐复为饶州，或为番郡。属江南道。领县五（番、乐平、弋阳、馀干、浮梁）。乾元元年，以弋阳属信州。南唐置德兴县。宋端拱元年，升安仁场为县。属江东路。贡麸金、竹簟。领县六，治番。番（汉县。有番江、彭蠡湖）馀干（汉馀汗县，隋改今名。有馀千水）浮梁（唐县。有新昌水）乐平（唐县。有乐安江）德兴（南唐县。有银山、洎溪）安仁（宋县。有安仁港）。
    信州  唐乾元元年，析饶州之弋阳，衢州之常山、玉山，及建、抚之地置。属江南道。领县四（上饶、贵溪、弋阳、玉山）。南唐置铅山县。宋开宝八年，平江南，以铅山直属京，後还隶焉。淳化五年，升弋阳之宝丰场为县；景元年，废为镇；康定复，庆历又废。熙宁七年，以上饶县永丰镇为县。属江东路。贡蜜、葛粉、水晶器。领县六，治上饶。上饶（本隶饶州，後省入弋阳，乾元元年置。有灵山、上饶江）玉山（唐析常山、须江及弋阳置。有怀玉山、上于溪）弋阳（隋县。有葛溪、弋溪）贵溪（唐析弋阳置。有龙虎山）铅山（南唐县。有桐源水）永丰（有永丰溪）。
    镇江府  春秋时属吴，战国属越，後属楚。秦为会稽、障二郡之境（自句容以西属障郡，以东属会稽郡）。汉初为荆国（荆王刘贾墓在今郡城内），吴王濞（疋备反）反，後属江都国。武帝分属丹阳、会稽二郡地。後汉为丹阳、吴二郡之地。吴主孙权初，镇丹徒，谓之“京城”，後都於秣陵，改为建业（至孙皓，为晋将王所灭。）。晋平吴，为毗陵、丹阳二郡地，兼置扬州（领郡十八，治於建业，即江宁县）。元帝渡江，都建业，改丹阳太守为丹阳尹。《尔雅》曰：“绝高为京。”其城因山为垒，缘江为境，似河内郡，内镇优重。宋置南东海郡及南徐州（领郡十七，理於此），而扬州如旧。齐、梁以後并因之，以至於陈，京口常为重镇（隋大将贺若弼自广陵来袭，陷之，遂灭陈）。隋平陈，郡废，於石头城置蒋州，又废南徐州为延陵镇，後又分置润州於镇城（州东有润浦）。炀帝初，州废（延陵、曲阿、句容等县悉属江都郡，而江宁县则属丹阳郡地）。唐初，辅公┙据之。克平，合旧丹阳、南徐之地，并为润州。或为丹阳郡，镇海军节度。属江南道。领县六（丹徒、句容、丹阳、延陵、江宁、金坛）。南唐以上元、句容隶江宁。宋开宝八年，改镇江军。政和三年，升为府。属浙西路。贡罗、绫。领县四，治丹徒。丹徒（古朱方邑，吴以予齐庆封者。唐县。有北固山、京江）延陵（晋县。有句曲山。熙宁五年，省为镇入丹阳）丹阳（唐县。有蒜山、金山、扬子江、练湖）金坛（唐县。有茅山、方山、荆溪）。
    常州  春秋时吴地。战国时属越，後属楚。秦、汉会稽郡之地。後汉顺帝以後，属吴郡。吴分吴郡、无锡以西为屯田，置典农校尉。晋武帝省校尉，以属毗陵郡。其後东海王越嫡子毗封於毗陵，元帝以“毗”讳改为晋陵郡。宋、齐因之。隋平陈，废晋陵郡，置常州（或曰常州置於常熟县，故因以为名）。炀帝初州废，又置毗陵郡。唐为常州，或为晋陵郡。属江南道。领县五（武进、义兴、无锡、晋陵、江阴）。吴以江阴为郡。宋因之，属浙西路。贡白、纱、席。领县四，治晋陵、武进。晋陵（本名延陵。季子所居，有墓。有太湖）武进（晋县。有氵鬲河）无锡（汉县。太伯所居。又楚春申君之邑）宜兴（唐义兴县，太平兴国初改。有君山、运河、太湖、阳羡溪、长桥）。
    江阴军  唐武德三年，以晋陵郡之江阴县置暨州，九年废。吴复以其地置江阴军。宋因之，属浙西路。熙宁四年，复废为县，隶常州。建炎後，复置。领县一：江阴（梁县。有秦望山、芙蓉湖）。
    平江府  春秋吴国之都也（自阖闾以後，并都於此）。其南百四十里，与越分境。吴伐越，越御之於李，则今嘉兴县之地（李城在嘉兴县南三十七里）。战国时属越，後属楚。秦置会稽郡。项羽初起，杀会稽太守殷通，即此地。汉亦为会稽郡，後顺帝分置吴郡。晋、宋亦为吴郡，与吴兴、丹阳为三吴。齐因之。陈置吴州。隋平陈改，曰苏州（因姑苏山为名）。炀帝初，复曰吴州，寻为吴郡。唐为苏州，或为吴郡。属江南道。领县七（吴、长洲、常熟、嘉兴、海盐、华亭、昆山）。梁时吴越王钱Α奏置吴江县。後唐为中吴军节度。晋时以嘉兴、海盐、华亭三县置秀州。宋改为平江军，属浙西路。政和三年，升为府。贡葛、蛇床子、白石脂、花席。领县五，治吴、长洲。吴（汉县。有虎邱山、胥山、洞庭山、太湖、松江）长洲（唐县。有松江、运河）昆山（梁县）常熟（隋县。有虞山、大江、运河）吴江（梁县。有吴江、运河）。
    嘉兴府  晋天福中，吴越王钱元奏以苏州嘉兴、海盐、华亭置秀州，又置崇德县。宋因之。政和七年，赐郡名曰嘉禾。属浙西路。庆元元年，以孝宗诞圣之地，升为嘉兴府。贡绫。领县四，治嘉兴。嘉兴（唐县。本吴得嘉禾之地。有胥山、李城）海盐（唐县。有陆里山、当湖、盐场三）华亭（唐县。有金山、松陵江、华亭谷、盐场三）崇德（晋县。有语儿亭、运河）。
    湖州  春秋时属吴，吴灭属越，越灭属楚，兼得古之防风国。《史记》曰：“汪罔氏之君，守封禺之山（汪罔即防风氏）。”秦为会稽、障二郡之境，汉亦同。後汉属吴郡。吴分吴、丹阳二郡，置吴兴郡。晋、宋、齐因之。梁末，改为震州，後复为吴兴郡。隋平陈，郡废，置湖州（其名震州、湖州，皆因州东有太湖，一名震泽故也。震泽又名具区泽）。炀帝初，废湖州，分其地入馀杭及吴二郡。唐复置湖州，或为吴兴郡。属江南道。领县五（乌程、德清、武康、安吉、长兴）。周为宣德军节度。宋太平兴国七年，析乌程置归安县。後为昭庆军节度，属浙西路。贡白、漆器。领县六，治乌程、归安。乌程（秦、汉旧县。有弁山、杼山、具区薮、苕溪、溪、白洲）归安（有三山、吴兴塘）武康（古防风国。有前溪、馀不溪）安吉（故障县地。有天目山、苕水、杨子湖）长兴（唐县。有大雷山、箬溪、荆渚、顾渚）德清（唐县。有苎溪）。
