<!-- { "loadSidebar": true } -->
    《孔丛子》：问军礼，曰：“天下有道，礼乐征伐自天子出。必以岁之孟秋，赏军帅武人於朝，简练杰俊，任用有功，命将选士，以诛不义。於是孟冬以级授军，司徒扑，北面而誓之。誓於社，以习其事。先期五日，大史誓於祖庙，择吉日斋戒，告於郊、社稷、宗庙。既筮，则献兆於天子天子。使有司以特牲告社，告以所征之事而受命焉。舍奠於帝学以受成，然後乃类上帝，柴於郊以出。以齐车载迁庙之主及社主，行大司马职奉之；无迁庙主，则以币帛、皮圭告於祖祢，谓之主命，亦载齐车。凡行主皮圭、币帛，皆每舍奠焉，而後就舍。主车止於中门之外，外门之内，庙主居於道左，社主居於道右。其所经名山、大川，皆祭告焉。天子命将出征，亲齐盛服，设奠於祖以诏之。大将先入，军吏毕从，皆北面再拜稽首，而受天子当阶南面命授之节钺。大将受，天子乃东向西面而揖之，示弗御也。然後告大社，冢宰执蜃，宜於社之右，南面授大将。大将北面稽首再拜而受之，承所颁赐於军吏。其出不类，其克不礻马。战之所在，有大山川则祈焉。祷克於上帝，捷则报之。振旅复命，简异功勤，亲告庙告社，而後朝。及至敌所，将战，大史卜战日，卜右、御。战日，将帅陈列车甲卒伍於军门之前，有司读诰誓使周，定三令五申。既卒，遂祷战，祈克於上帝，然後即敌。将士战，全已克敌，使择吉日，复礻马於所征之地，柴於上帝，祭社奠祖，以告克者，不顿兵伤士也。战不克，则不告也。凡类礻马皆用甲、丙、戊、庚、壬之刚日。有司简公行赏，不稽於时。其用命者，则加爵受赐於祖奠之前；其奔北犯令者，则加刑罚，戮於社主之前。然後鸣金振旅，有司遍告捷於时所有事之山川。既至，舍於国外三日，齐以特牛，亲格於祖祢然後入，设奠以反主。若主命，则卒敛玉埋之於庙两阶，反社主如初迎之礼。舍奠於帝学，以讯馘告。大享於群吏，用备乐，享有功於祖庙，舍爵策勋焉，谓之饮至。此天子亲征之礼也。祈胜之礼：命勇谋之将以御敌，先使之迎於敌所从来之方，为坛祈克乎五帝。衣服随其方色，执事人数从其方之数，牲则用其方之牲。祝史告於社稷、宗庙、邦域之内名山大川。君亲素服誓众於太庙曰：“某人不道，侵犯大国，二三子尚皆同心比力，死而守。”将帅稽首再拜受命，既誓，将帅勒士卒，陈於庙之右（陈，去声）。君立太庙之庭，祝史立於社，百官各警其事，御於君以待命。乃大鼓於庙门，诏将帅命卒习射三发，击刺三行，告庙用兵於敌也。五兵备效，乃鼓而出以即敌。此诸侯应敌之礼也”
    汉高祖起兵为沛公，祠黄帝、祭蚩尤於沛庭而衅鼓旗。
    武帝元狩四年，大将军卫青、将军霍去病伐匈奴，至幕北，围单于，斩获虏首七万级，封狼居胥山乃还（师古曰：“登山祭天，筑土为封，刻石纪事，以彰汉功。”）。
    元鼎五年，帝为伐南越，告祷於泰一，以牡荆画幡日月北斗登龙，以象泰一三皇，为泰一锋旗（注见《祭星门》）。命曰“灵旗”。为兵祷，则太史奉以指所伐国。
    《汉祀令》：天子行有所之，出河，沈用白马、璧各一，衣以缯缇五尺；祠用脯二束、酒六斗、盐一升。涉渭、灞、泾、洛、他名水如此者，沈璧各一，律在所给祠具及行沈祠。他川水，先驱投石，少府给璧。不满百里者不沈。
    《汉仪》：立秋之日，自郊礼毕，始扬威武，斩牲於东门，以荐陵庙。其仪：乘舆御戎路，白马朱鬣，躬执弩射牲，牲以鹿は。太宰令、谒者各一人，载以获车，驰送陵庙，于是乘舆还宫，遣使者赍束帛，以赐武官。武官肄兵，习战阵之仪、斩牲之礼，名曰“ァ（敕俱反）刘”。兵、官皆肄《孙吴兵法》六十四阵。既还，公卿以下陈雒阳前街，乘舆到，公卿以下拜，天子下车，公卿亲识颜色，然後还宫。古语曰“在车下车”，则惟此时施行。汉世率以为常，至献帝建安二十一年，魏国有司奏：“古四时讲武皆於农隙。汉西京承秦制，三时不讲，惟十月都讲。今金革未偃，士众素习，可无四时讲武，但以立秋择吉日大朝车骑，号曰阅兵。上合礼名，下承汉制。”奏可。是冬，阅兵，魏王亲执金鼓，以令进退。
    按：古者，天子之巡狩也，出则类祭，反则告至。其征伐也，出则类礻马，入则振旅。皆有事於天地、祖宗，其礼至不轻也。自汉而後，则无闻焉，惟巡狩所至，则祠其名山大川，而讲武之祭，则只於平时教阅之际行之。至於征伐，则亦无治兵、振旅之礼矣。
    魏文帝黄初元年七月，将东巡。以大军当出，使太常以特牛告南郊。
    梁武帝时，礼官司马筠议：“自今大事遍告七庙，小事止告一室。”於是议以封禅、南北郊、祀明堂、巡省四方、御临戎出征、皇太子加元服、寇贼平荡、筑宫立阙、纂戎、戒严，合十一条，则遍告七庙。讲武、修宗庙明堂、临轩封拜公王、四夷款化贡方物、诸公王以僭削封及诏封王绍袭，合六条，则告一室。帝从之。
    後齐，天子亲征纂严，则服通天冠，文物充庭。有司奏更衣，乃入，冠武弁，左貂附蝉以出。誓讫，择日备法驾，乘木辂，以造於庙。载迁庙主於斋车，以俟行。次宜於社，有司以毛血衅军鼓，载帝社石主於车，以俟行。次择日陈六军，备大驾，类於上帝。次择日祈后土、神州、岳镇、海渎、源川等。乃为坎盟，督将列牲於坎南，北首。有司坎前读盟文，割牲耳，承血。皇帝受牲耳，遍授大将，乃於坎；又歃血，歃遍，又以坎。礼毕，埋牲及盟书。又卜日，建牙旗於单，祭以太牢。及所过名山、大川，使有司致祭。将届战所，卜刚日，备元牲，列军容，设柴於辰地，为单而礻马祭。大司马奠矢，有司奠毛血，乐奏《大》之音。礼毕，彻牲，柴燎之。战前一日，皇帝祷祖，司空祷社。战胜，则各报以太牢。又以太牢赏用命战士於祖，引功臣入旗门，即神庭而授版焉。又罚不用命於社，即神庭行戮讫，振旅而还。格庙诣社讫，择日行饮至礼，文物充庭。有司执简，纪年号月朔，陈六师凯入格庙之事，饮至策勋之美，因述其功，不替赏典焉。
    隋制，行幸所过名山、大川，则有司致祭，岳渎以太牢，山川以少牢。亲征及巡狩，则类上帝、宜社、造庙，还礼亦如之。将发轫，则祭。其礼：有司於国门外委土为山象，设埋坎。有司刳羊，陈俎豆。驾将至，委奠币，存脯醢，加羊於，西首。又奠酒解羊，并馔埋於坎。驾至，太仆祭两轵及轨前，乃饮，授爵，遂轹上而行。
    开皇八年，以伐陈，有事於太庙。帝亲饯将士，陈师誓众。
    九年四月，帝幸骊山，亲劳旋师。诸军凯入，献俘於太庙。
    炀帝大业七年，征辽东，亦行类帝、宜社之礼。
    唐高祖武德元年，秦王平薛仁杲凯旋，献俘於太庙。
    三年，秦王破宋金刚，复并州地，凯旋，献捷於太庙。
    四年，秦王平东都，被金甲，陈铁马一万、甲士三万，俘王世充、窦建德及隋神器、辇辂，献捷於太庙。
    太宗贞观四年，李靖俘颉利可汗，献捷於太庙。
    高宗总章元年，以高丽平，献俘於含光殿；大会李及部将以下，献俘於昭陵，乃备军容。奏凯歌於京城，献於太庙。以後征四夷，讨叛臣有功，皆献俘太庙。
    仪凤二年，太常以仲春告祥瑞於太庙。高宗令礼官徵求故实，太常博士贾大隐对曰：“古者，祭以首时，荐用仲月。近代相承，元日奏祥瑞，二月然後告於庙，盖缘告必有荐，便於礼也。又检贞观以来敕令无文，礼司因循，不知所起。”上令依旧行焉。
    宋太祖皇帝建隆元年四月，太常礼院言：“车驾征潞州，出宫日，请遣官告天地、太庙、社稷，城门外祭用羝羊一，所过州府河桥及名山大川、帝王名臣陵庙去路十里内者，各令本州以香祭告。”从之。六月，平泽潞，及车驾还宫，皆遣官奏告天地、太庙、社稷，仍祭祓庙、泰山庙、城隍庙。
    其年十月征扬州，及太平兴国四年征河东，并用此礼。
    古者，天子巡狩出征，有亲告宗庙之礼，宋朝因之。故幸西京，封泰山，祠后土，谒太清宫，皆亲告太庙。三岁皇帝行郊祀，及每岁祈上帝，祀感生帝，雩祭，祀方丘，明堂大飨，祭神州地，祀圜丘，并遣官告祖宗配侑之意。他大事，自祖宗以来，登位，改名，上尊号，改元，立皇后、太子，皇子生，纳降，献俘，亲征，籍田，朝陵，肆赦，河平，大丧，上谥，山陵，园陵，庙，皆遣官奏告天地、宗庙、诸陵，及告社稷、岳渎、山川、宫观、在京十里内神祠。其仪用牺樽、豆、笾各一（实以酒、脯、醢。宫观以素馔、时果），祝版，币帛，行一献礼。
    乾德三年，太常礼院言：“孟昶到阙日，请差官奏告太庙、社稷。”从之。
    开宝四年，平广南，刘钅长赴阙，奏告如孟昶例。
    太宗太平兴国四年五月，诏遣直史馆石熙古还上都，以平晋告宗庙。七月，刘继元至，命宰臣薛居正摄太尉，行告庙礼。遣通事舍人薛文宝引继元及伪命官以献。
    太平兴国五年十一月，太常礼院言：“车驾北征，请出宫前一日，遣官祭告天地於圜丘，其礼特牲；太庙、太社、太稷坛用太牢；望祭五岳、四渎、名山、大川於四郊，磔风於风伯坛，祀雨师於本坛，祷马於马祖坛，祭蚩尤及礻马牙於北郊，并用少牢；祭北方天王於北郊，迎气坛用香柳枝、灯油、乳粥、苏蜜、饼果。”从之，仍遣内侍一人监祭。
    真宗咸平六年，车驾北征，亦用此例。
    景德元年，上封事者言：“按《开元礼仪鉴》云：‘车驾行幸，路次有名山、大川，去三十里内则祭之；名臣，十里内则祭之。’今朝陵有期，缘州县所记山川、祠宇，名多伪俗，望委礼官先检详事迹以闻。”可下太常礼院。礼院言：“同开封府、孟郑州所供山川神祠，除京城神祠旧系祀典者，今约定祠宇，请下逐州差官依礼致祭。”从之。
    哲宗元二年九月，熙河路经略总管司擒西蕃大酋领鬼章以献，诏差左谏议大夫孔文仲告永裕陵。
    高宗绍兴六年八月，太常寺言：“车驾巡幸建康，进发前二日，遣官奏告天地、宗庙、社稷、应临安府载在祀典神；出国城日祭，用羝羊、祝文，并致祭沿路桥梁、十里内神祠、名山、大川。”从之。
    三十一年，诏：“金人败盟，朝廷兴师，合奏告天地、宗庙、社稷，令太常寺条具。”
