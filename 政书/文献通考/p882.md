<!-- { "loadSidebar": true } -->
    晁氏曰：皇朝初虞世撰。序谓：“古人医经行於世者多矣，所以别著者，古方分剂与今铢两不侔，用者颇难。此方其证易详，其法易用，苟寻文为治，虽不习之人，亦可无求於医也。虞世本朝士，一旦削为僧，在襄阳与十父游从甚密。
    ※《尊生要诀》二卷
    陈氏曰：即初虞世《四时常用要方》。有庐山陈淮者复附益焉。
    ※《杨子护命方》五卷，《通神论》十四卷
    晁氏曰：皇朝杨退修撰。以岐伯论五运六气以治百病，後世通之者，惟王︸一人而已，然犹於迁变行度，莫知其始终次序，故著此《方》、《论》云。
    ※《庞氏家藏秘宝方》五卷
    陈氏曰：蕲水庞安时安常撰。安时以医名世，所著书传於世者，惟《伤寒论》而已。此书南城吴炎晦父录以见遗。
    山谷黄氏《庞安常伤寒论後序》：安常自少时善医方，为人治病，处其生死多验，名倾江、淮诸医。然为气任侠，斗鸡走狗，蹴リ击球，少年豪踪事无所不为。博弈音技，一工所难，而兼能之。家富，多後房，不出户而所欲得。人之以医聘之也，皆多陈其所好以顺其意。其来也，病家如市；其疾已也，君脱然不受谢而去之。中年乃屏绝戏弄，闭门读书，自神农、黄帝经方，扁鹊《八十一难经》、《灵枢》、《甲乙》，葛洪所综缉百家之言，无不贯穿。其简策纷错，黄素朽蠹，先师或失其读；学术浅陋，私智穿凿，曲士或窜其文，安常悉能辩论发挥。每用以视病，如是而生，如是而不治，几乎十全矣。然人以病造之，不择贵贱贫富，便斋曲房，调护以寒暑之宜；珍膳羹饣，时节其饥饱之度。爱其老而慈其幼，如痛在已也。未尝轻用人之疾，常试其所不知之方。盖其轻财如粪土而乐义，耐事如慈母而有常。似秦、汉游侠而不害人，似战国四公子而不争利。所以能动而得意，起人之疾不可缕数，他日过之，未尝有德色。其所论著《伤寒论》，多得古人不言之意。其所师用而得意於病家之阴阳虚实，今世所谓良医，十不得其五也。余始欲掇其大要，论其精微，使士大夫稍知之，有心腹之疾，未能卒业。然未尝游其庭者，虽得吾言而不解。若有意於斯者，读其书，自足揽其精微。故特著其行事以为後序云。其前序，海上道人诺为之，故虚右以待。
    宛邱张氏跋《伤寒论》曰：张仲景《伤寒论》，论病处方纤悉必具，又为之增损进退之法以预告人。嗟夫，仁人之用心哉！且非通神造者，不能为也。安常又窃忧其有病证而无方者，续著为《论》数卷，用心为术，追俪古人。淮南谓安常能与伤寒说话，岂不信哉。
    ※《钱氏小儿方》八卷
    晁氏曰：皇朝钱乙仲阳撰。神宗时擢太医丞。於书无所不窥。他人勤勤守古独度越纵舍，卒与法合。尤邃《本草》，多识物理，辩正阙误。最工疗婴孺病。年八十二而终。阎季忠方附其後。
    ※《钱氏小儿药证真诀》三卷
    陈氏曰：钱仲阳撰，阎季忠集。上卷言证，中卷叙尝所治病，下卷为方。季忠亦颇附以巳说，且以刘斯立所作仲阳传附於末。宣和元年也。
    ※《婴童宝镜》十卷
    晁氏曰：题曰栖真子，不著姓名。录世行应验方成此书。
    ※《小儿灵秘方》十三卷
    晁氏曰：不题撰人。辩小儿疾证及治疗之方，多为歌诀。
    ※《小儿玉诀》一卷
    晁氏曰：未详撰人名氏。为韵语以记小儿疾证治法，凡二十三。
    ※《医说》十卷
    陈氏曰：新安张景季明撰。
    ※《食治通说》一卷
    陈氏曰：东虢娄居中撰。临安药肆“金药臼”者，有子登第，以恩得初品官。赵忠定丞相跋其後。书凡十六篇，大要以食治则身治，此上工医未病之一术也。
    赵丞相序略曰：君自幼业医，至是历八十一寒暑矣。钱唐行都多贵人，君未尝出谒。卿相王侯之家屡迎之不可致。每旦肩舆至药肆，群儿已四集，悲啼叫号，嚣然满室，君皆调护委曲。坐良久，徐起枚视之，一以至之，先後为序。辄为言：儿本无疾，爱之者害之也。如言儿下利时，此为脾虚，乳食过伤所致，惟苦节其乳食，微以参、木药温其胃即愈矣。而爱之者曰，儿数利，气且乏，非强食莫补其所丧。於是胃虚不能摄化，其气重伤，参、木弗效，增以姜、附，姜、附不巳重以金石，而儿殆矣。胡不以身喻之，方吾曹盛壮时，日食二升米饭，几不满欲一，日意中微不佳，则粒米不堪向口，何况儿乎？予每视君持药欲授时，必谆谆为人开说，口几欲破。又为纸囊贮药，各著其说於上，使归而勿忘焉。
    ※《治病须知》一卷
    陈氏曰：不知名氏。专论外证，以用药之次第，为不能脉者设也。
    ※《正俗方》一卷
    陈氏曰：知虔州长乐刘彝执中撰。以虔俗信巫，无医药，集此方以教人。
    ※《奉亲养老书》一卷
    陈氏曰：泰州兴化令陈真撰。元丰中人。
    ※《小儿班疹论》一卷
    陈氏曰：东平董汲及之撰。钱乙元癸酉题其末。
    ※《脚气治法》一卷
    陈氏曰：董汲撰。
    ※《指迷方》三卷
    陈氏曰：考城子王贶子亨撰。吴丞相敏为之序。贶为南京名医宋毅叔之婿，宣和中以医得幸，至朝请大夫。
    ※《九卫生方》三卷
    陈氏曰：宣和宗室忠州防御使士纡撰。
    ※《治风》一卷
    陈氏曰：张耒文潜所传，凡三十二方。
    ※《小儿医方妙选》三卷
    陈氏曰：成安大夫、惠州团练使张涣撰。凡四百二十方。涣五世为小儿医，未尝改科。靖康元年自为之序。
    ※《鸡峰备急方》一卷
    陈氏曰：太医教授张锐撰。绍兴三年为序。大抵皆单方也。
    ※《产育保庆集》一卷
    陈氏曰：濮阳李师圣得《产论》二十一篇，有其说而无其书。医学教授郭稽中以方附诸论之末，遂为全书。近时括苍陈言尝评其得失於《三因方》，婺医杜{艹收}者又附益之，颇为详备。
    ※《本事方》十卷
    陈氏曰：维扬许叔微知可撰。绍兴三年进士第六人。以药饵阴功见於梦寐，事载《夷坚志》。晚岁取平生巳试验之方，并记其事实，以为此书，取本事诗词之例以名之。
    ※《伤寒歌》三卷
    陈氏曰：许叔微撰。凡百篇，皆本仲景法。又有《治法》八十一篇，及《仲景脉法三十六图》、《翼伤寒论》二卷、《辩类》五卷，皆未见。
    ※《指南方》二卷
    陈氏曰：蜀人史堪载之撰。凡三十一门，各有论。
    ※《杨氏方》二十卷
    陈氏曰：枢密杨亻炎子靖以家藏方一千一百十有一首刻之当涂，世多用之。
    ※《本草单方》三十五卷
    陈氏曰：工部侍郎宛邱王俣硕父撰。取《本草》诸药条下所载单方，以门类编之，凡四千二百有六方。
    ※《何氏方》六卷
    陈氏曰：太常博士括苍何德扬撰。
    ※《洪氏方》一卷
    陈氏曰：鄱阳洪氏。
    ※《莫氏方》一卷
    陈氏曰：邢部郎中吴兴莫伯虚致道刻《博济方》於永嘉，而以其家藏经验方附於後。
    ※《备急总效方》四十卷
    陈氏曰：知平江府溧阳李朝正撰。大抵皆单方也。
    ※《是斋百一选方》三十卷
    陈氏曰：山阴王ギ孟玉撰。“百一”，言其选之精也。
    ※《三因极一方》六卷
    陈氏曰：括苍陈言无择撰。“三因”者，内因、外因、不内外因。其说出《金匮要略》。其所述方、论，往往皆古书也。
    ※《小儿保生方》三卷
    陈氏曰：左司郎姑孰李圣与几撰。
    ※《伤寒要旨》二卷
    陈氏曰：李圣撰。列方於前而类证於後，皆不外仲景。
    ※《汉东王氏小儿方》二卷
    陈氏曰：不著名。
    ※《幼幼新书》五十卷
    陈氏曰：直龙图阁、知潭州刘方明撰集。刊未毕而死，徐寿卿以漕摄郡，趣成之。
    ※《大衍方》十二卷
    陈氏曰：朝散大夫孙绍远稽仲撰。凡药当预备者四十九种，故名“大衍”，所在易得者不与焉。诸方附於後。
    ※《海上方》一卷
    陈氏曰：不著姓名。括苍刻本。《馆阁书目》有此方，云乾道中知处州钱竽编。
    ※《集效方》一卷
    陈氏曰：南康守李观民集。
    ※《胎产经验方》一卷
    陈氏曰：陆子正撰集。
    ※《叶氏方》三卷
    陈氏曰：太社令延平叶大廉撰。
    ※《胡氏方》一卷
    陈氏曰：不著名。
    ※《传道用方》二卷
    陈氏曰：称拙吴彦夔。淳熙庚子。
    ※《陈氏手集方》一卷
    陈氏曰：建安陈。
    ※《选奇方》十卷，《後集》十卷
    陈氏曰：青田余纲尧举撰。
    ※《伤寒泻痢要方》一卷
    陈氏曰：直龙图阁长乐陈孔硕肤仲撰。
    ※《汤氏婴孩妙诀》二卷
    陈氏曰：东阳汤衡撰。衡之祖民望，精小儿医，有子曰麟，登科。衡，麟之子，尤邃於祖业，为此书也十九篇。
    ※《诸家名方》二卷
    陈氏曰：福建提举司所刊，市肆常货而局方所未收者。
    ※《易简方》一卷
    陈氏曰：永嘉王硕德肤撰。增损方三十首，父咀药三十品，市肆常货圆子药十种，以为仓卒应用之备。其书盛行於世。
    ※《四时治要方》一卷
    陈氏曰：永嘉屠鹏时举撰。专为时疾、疟痢、吐泻、伤寒之类，杂病不与焉。
    ※《治奇疾方》一卷
    陈氏曰：夏子益撰。凡三十八道，皆奇形怪证，世间所未见者。
    ※《伤寒证类要略》二卷，《玉鉴新书》二卷
    陈氏曰：汴人平尧卿撰。专为伤寒而作，皆仲景之旧也，亦别未有发明。
    ※《疮疹证治》一卷
    陈氏曰：金华谢天锡撰。
    ※《产宝诸方》一卷
    陈氏曰：不著名氏。集诸家方，而以《十二月产图》冠之。
    ※《纂要备急诸方》一卷
    陈氏曰：不知何人集。皆仓卒危急所须药及杂术也。
    ※《摘要方》一卷
    陈氏曰：《伤寒十劝》及《危证十病》，末载《托里十补散方》。
