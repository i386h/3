<!-- { "loadSidebar": true } -->
    高车，盖古赤狄之种也。初因号为狄历，北方以为敕勒，诸夏以为高车、丁零焉。其语略与匈奴同而时有小异，或云其先匈奴之人也。其种有狄氏、袁纥氏、斛律氏、解枇氏、护骨氏、异奇斤氏。其俗云：匈奴单于生二女，姿容甚美，单于曰：“此女安可配人？将以与天。”乃於国北无人之地筑高台，置二女於其上，曰：“请天自迎之。”乃有一老狼，昼夜守台嗥呼，因穿台下为穴，经时不去。其小女曰：“吾父以我与天，而今狼来，或是天处我。”乃下为狼妻而产子，後遂滋繁成国。故其人好引声长歌，有似狼嗥。本无都统大帅，当种各有君长。为性粗猛，党类同心，至於寇难，翕然相依，斗无行阵，头别冲突，乍出乍入，不能坚战。其俗，蹲踞卖（音泄。卖音渎），无所忌避。婚姻用牛马纳聘，以多为荣。俗无，不作酒，迎娶之日，男女相将，持马酪熟肉即主人延宾，亦无行位，穹庐前丛坐，饮宴终日，复留其宿。明日，将妇归，既而将夫党还入其家马群，拣取良马。俗不洁净。喜致震霆，每震则叫呼射天而弃之移去。至於来岁秋，马肥，复相率集於震所，埋羊，然火，拔刃，女巫祝说，似如中国祓除，而群队驰马旋，百匝乃止。持一束柳枝，回曲竖之，以乳酪灌焉。妇人以皮裹羊，戴之首上，萦屈{髟肖}（所交反）而缀之，有似轩冕。其死亡葬送，掘地作坎，坐尸於中，张臂引弓，佩刀挟槊，无异於生，而露坎不掩。走马绕旋，多者数百匝。男女无小大皆集会之。其迁徙随水草。衣皮食肉，牛羊畜产尽与蠕蠕同，唯车轮高大，辐数至多。後徙於鹿浑海西北百馀里，部落强大，常与蠕蠕为敌，亦每侵盗於魏。魏道武度弱水西行至鹿海袭破之，复讨其馀种於狼山，又大破之。又自髯水西北，徇略其部，破其杂种三十馀部，虏男女五万馀口，马牛羊百馀万，高车二十馀万乘而还。其後太武帝征蠕蠕，还至漠南，闻高车东部在己尼陂，相去千馀里，遣骑袭破之，降数十万落，皆徙置漠南千里之地。後又相率北叛。高车之族又有十二姓：一曰泣伏利氏，二曰叱卢氏，三曰乙旃氏，四曰大连氏，五曰窟贺伏氏，六曰达薄千氏，七曰阿仑氏，八曰莫允氏，九曰俟斤氏，十曰副伏罗氏，十一曰乞表氏，十二曰右外沛氏。先是，副伏罗部为蠕蠕所役属。魏孝文帝太和十一年，蠕蠕主豆仑犯塞，其酋阿伏至罗率所部之众西叛，阿伏至罗死，弟子弥俄突立，遣使朝贡，宣武诏曰：“蠕蠕、厌哒与吐谷浑所以交通者，皆路由高昌国（今交河郡），掎角相接。今高昌内附，遣使迎引。蠕蠕既与吐谷浑往来路绝，奸势亦沮，使命行途经由，宜相供俟，不得妄令群小拥塞王人。”弥俄突寻、与蠕蠕主伏图战於蒲类海北，大败。明帝初，弥俄突又被蠕蠕主鬼奴大败，杀之。弟越居，静帝时为兄子比所杀，越居子去宾自蠕蠕奔後魏，封为高车王、肆州刺史。死於邺。至隋有突越失国，即後魏之高车国矣。
    ○稽胡
    稽胡，一曰步落稽，盖晋时匈奴别种，刘元海五部之苗裔也。或云山戎赤狄之後。自离石以西（离石，今昌化郡），安定以东（今安定郡是），方七八百里，居山谷，种落繁炽。其俗土著，亦知种田。地少桑蚕，多衣麻布。其丈夫服及死亡殡葬，与中夏略同；妇人多贯蜃贝以为耳颈饰。又与华人错居。其渠帅颇识文字。其言语类夷狄，因译乃通。踞蹲无礼，贪而忍害。俗好淫秽。虽分统郡县，列於编户，然轻其徭赋，有异齐人。山谷阻深者，未尽役属。而凶悍恃险，数为寇乱。後魏明帝孝昌中，有刘蠡升者，居阳谷（今县界），自称天子，立年号，署百官。後为齐神武所灭，居河西者，恃险不宾。後周明帝武成初，延州稽胡郝阿保、郝狼皮（延州，今延安郡）率其种人附於齐氏，并与其部刘素德共为影响。周柱国豆卢宁督诸军与延州刺史高琳击破之。建德五年武帝败齐师於晋州（今平阳郡），乘胜逐北，齐人所弃甲仗，未暇收敛，稽胡乘窃出，盗而有之。乃立蠡升孙没铎为主，号圣武皇帝。後齐王宪为行军元帅讨破之。自是寇盗颇息。
    ●卷三百四十三 四裔考二十
    ○突厥上
