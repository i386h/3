<!-- { "loadSidebar": true } -->
    《宋三朝艺文志》曰：唐《开元释藏目》，凡五千四十八卷，《正元藏目》又二百七十五卷，而禅观之书不预焉。迄於皇朝，复兴翻译，太平兴国後至道二年，二百三十九卷。又至大中祥符四年，成一百七十五卷，润文官赵安仁等编纂新目，为《大中祥符法宝》。咸平初，胜奉诏编《藏经随函索隐》六百六十卷，入令诏访唐正元以後未附藏诸经益之，并令摹刻。刘安仁又分《太宗妙觉秘铨》为名《真宗法音》，集论、颂、赞、诗为三卷，以《法音旨要》为名，摹印颁行。讫於天禧末，又译成七十卷（凡大乘经三百三十四卷，大乘律一卷，大乘论二十九卷，小乘经八十一卷，小乘律五卷，西方圣贤集二十九卷）。今取传记禅律纂之书，参儒典者具之。
    《宋三朝志》：五十八部，六百一十六卷。
    《宋两朝志》：一百一十三部。
    《宋四朝志》：十部。
    《宋中兴志》：一百家，一十部，七百七十五卷。
    ※《四十二章经》一卷
    晁氏曰：天竺释迦牟尼佛所说也。“释迦”者，华言“能仁”。以周昭王二十四年甲寅四月八日生。十九学道，三十学成，处世演道者四十九年而终。盖年七十九也。没後，弟子大迦叶与阿难纂掇其平生之言成书。自汉以上，中国未传，或云虽传而泯绝於秦火。张骞使西域，巳闻有浮屠之教。及明帝感傅毅之对，遣蔡、秦景使天竺求之，得此经以归。中国之有佛书自此始，故其文不类他经云。佛书自、景以来至梁武帝华林之集，入中国者五千四百卷。曰经、曰论、曰律，谓之“三藏”，传於世，盛矣。其徒又或摘出别行，为之注释、疏抄，至不可选纪，而通谓之律学。厥後达磨西来，以三藏皆筌，不得佛意，故直指人心，俾之见性，众尊之为祖，学之者布於天下。虽曰不假文字，而弟子缘其善言，往往成书，由是禅学兴焉。观今世佛书，三藏之外，凡讲说之类，律学也；凡问答之类，禅学也。藏经猥众，且所至有之，不录，今取其馀者列於篇。此经虽在藏中，然其见於《经籍志》，故特取焉。
    陈氏曰：後汉竺法阑译。佛书到中国，此其首也，所谓“经来白马寺”者。其後千经万论，一大藏教乘，要不出於此。
    水心叶氏曰：按《四十二章经》质略浅俗，是时天竺未测汉事，采摘大意，颇用华言以复命，非浮屠氏本书也。夫西戎僻阻，无有礼义忠信之教，彼浮屠者，直以人身喜怒哀乐之，披折解剥，别其真妄，究其终始，为圣狂、贤不肖之分，盖世外奇伟广博之论也。与中国之学皎然殊异，岂可同哉！世之儒者不知其浅深，猥欲强为攘斥，然反以中国之学佐佑异端，而曰吾能自信不惑者，其於道鲜矣。
    《朱子语录》曰：释氏书，其初只有《四十二章经》，所言甚鄙俚。後来日添月益，皆是中华文士相助撰集。如晋、宋自立讲师，孰为释迦，孰为阿难，孰为迦叶，各自问难，笔之於书，转相欺诳，大抵皆是剽窃老、列意思，变换推衍，以文其说。《四十二章经》之说自平实，如言弹琴，弦急则绝，慢则不响，不急不慢乃是，大抵是偷老、庄之意。後来达磨出来，一切扫尽。至《楞严经》，做得极好。
    ※《金刚般若经》一卷
    晁氏曰：後秦僧鸠摩罗什译。唐僧宗密、僧知恩、皇朝思元仁、贾昌朝、王安石五家注。子弟公日诵三过。予靳之曰：“汝亦颇知其义乎？”对曰：“知之。其义明万物皆空，故古人谓以空为宗也。”予曰：“金刚者，坚固不坏之义也。万物之空，何以谓之金刚？”复曰：‘六如偈’其言明甚，独奈何？”因语之曰：“汝之过，正在以有为法同无为法，以真空同顽空耳。张湛曰：‘身与万物同有，其有不有；心与太虚同无，其无不无。’庶几知此哉！”
    ※《六祖解金刚经》一卷
    晁氏曰：唐僧惠能注。《金刚经》凡六译，其文大概既同，时小异耳。而世多行姚秦鸠摩罗什本。
    ※《六译金刚经》一卷
    陈氏曰：此经前後六译，各有异同，有弘农杨版Ａ３２者集为此本。大和中，中贵人杨承和集右军书，刻之兴唐寺。
    ※《石本金刚经》一卷
    陈氏曰：南唐保大五年寿春所刻。乾道中，刘岑崇高再刻於建昌军。不分三十二分，相传以为最善。
    ※《禅宗金刚经解》一卷
    晁氏曰：皇朝安保衡采摭禅宗自达磨而下发明是经者参释之。序称：其有言涉修证者，北宗法门也；举心即佛者，江西法门也；无法无物，本来如是者，曹溪法门也。
    六祖序：如来所说金刚般若波罗蜜，与法为名，其意谓何？以金刚，世界之宝，其性猛利，能坏诸物。金虽至刚，羚羊角能坏。金刚喻佛性，羚羊角喻烦恼。金虽坚刚，羚羊角能碎；佛性虽坚，烦恼能乱；烦恼虽坚，般若智能破；羚羊角虽坚，宾铁能坏。悟此理者，了然见性。《涅经》云，见佛性者，不名众生；不见佛性，是名众生。如来所说金刚喻者，为世人性无坚固，定慧即亡，口诵心行，定慧均等，是名究竟。金在山中，不知是宝，亦不知是山，何以故为无性故？人则有性，取其宝用，得遇金师，錾凿山破，取矿烹炼，遂成精金，随意使用，得免贫苦。四大身中，佛性亦尔。身喻世界，人我喻山，烦恼为矿，佛性喻金，智慧喻工匠，精进勇猛喻錾凿。身世界中有人我山，人我山中有烦恼矿，烦恼矿中有佛性宝，佛性宝中有智慧工匠。用智慧工匠凿破人我山，见烦恼矿，以觉悟火烹炼，见自金刚佛性，了然明净。是故以金刚为喻，因以为名也。
    又曰：大藏教《般若经》合六百卷，四处共十六会，此《金刚经》是十六会中第九会，六百卷中第五百七十七卷。谓谈般若有八部，谓《大品》、《小品》、《放光》、《光赞》、《道行》、《胜天王》、《文殊问》，《金刚》属第八部中。自佛灭度後九百年，西竺天亲菩萨师事无著，天亲欲释《金刚经》，乃问无著，无著遂入日光定，上兜率问慈氏，慈氏以八十行偈授无著，天亲依此造论三卷，蹑须菩提三种问答，断二十七疑，释此《金刚》一卷经文。
    颍滨苏氏曰：《金刚经》所谓“一切贤圣皆以无为法而有差别”者，谓以无而为法耳，非别有无为之法也。然自六祖以来，皆读作无为之法，盖僧家拙於文义耳（馀见《楞严》条下）。
    按：经文言以无为法而有差别，又言一切有为法，语意相对，故误读作无为。然有即有为，无则不必言为矣。有为法而视同梦幻、泡影、露电，则终归於无而巳。无与无为是两义。无为者，清净之谓也，老氏之说。无者，空寂之谓也，佛氏之说。
    了翁陈氏曰：佛法之要，不在文字，而亦不离於文字。文字不必多读，只《金刚经》一卷足矣。世之贤士大夫，无营於世而致力於此经者，昔尝陋之，今知其亦不痴也。此经要处只九个字：“阿耨多罗三藐三菩提。”梵语九字，华言一字，一“觉”字耳。《中庸》“诚”字即此字也。此经於一切有名、有相、有觉、有见，皆扫为虚妄（佛非佛，法非法，众生我相非我相之类）。其所建立者，独此九字（惟阿耨菩提则不曰非阿耨菩提，盖世念尽空则实体自见也）。其字九，其物一。是“一以贯之”之“一”，非一二三四之“一”也。是“不诚无物”之“物”，非万物散殊之“物”也。年过五十，宜即留意，勿复因循，此与日用事百不相妨，独在心不忘耳。但日读一遍，读之千遍，其旨自明。蚤知则蚤得力。
    朱子曰：《金刚经》大意，只在须菩提问“云何住”、“云何降伏其心”两句上。故说“不应住法生心，不应住色生心，应无所住而生其心”，此是答“云何住”。又说“若胎生、卵生、湿生、化生，我皆令入无馀涅而灭度之”，此是答“云何降伏其心”。彼所谓降伏者，非谓欲遏伏此心，谓尽降收世众生之心，入地无馀涅中灭度，都教尔无心了方是，只是一个“无”字。自此以後，只管缠去，只是这两句。如这卓子，则云若此卓子是名卓子，“若见诸相非相，则见如来”，“离一切相，即名佛”，皆是此意。要之只是说个“无”。
    ※《圆觉了义经》十卷
    陈氏曰：唐宾佛陀多罗译。
    ※《圆觉经疏》三卷
    晁氏曰：唐长寿二年天竺僧觉救译。宗密疏解。《圆觉》之旨，佛为十二大士，说如来本起因地，修之以三观。《楞严》之旨，阿难因遇魔障娆，问学菩提最初方便，终之以二义。盖《圆觉》自诚而明，《楞严》自明而诚，虽若不同，而二义三观，不出定慧，其归岂有二哉！
    ※《万行首楞严经》十卷
    陈氏曰：唐天竺般刺密谛、乌长国弥迦译语，宰相房融笔授。所谓译经润文者也。
    ※《楞严经疏》二十卷
    晁氏曰：唐神龙二年中天竺国僧彼岸於广州译，房融笔授，皇朝僧干撰疏。译经润文者也。
    ※《楞严标指》十卷
    晁氏曰：皇朝僧晓月撰。其弟子应乾录，范峋为之序。《圆觉经》云：“修多罗教，如标指月。”其名书之意盖取此。
    ※《会解楞严经》十卷
    晁氏曰：唐僧弥伽释迦译语，房融笔授。皇朝井度集古今十二家解，去取之，成书。予尝为之序。
    颍滨苏氏曰：《楞严经》，如来诸大弟子多从六根入，至返流全一，六用不行，混入性海，虽凡夫可以直造佛地矣。
