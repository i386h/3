<!-- { "loadSidebar": true } -->
    魏明帝时，以士人毁称是非，混杂难辨，进令散骑常侍刘邵作都官考课之法七十二条，考核百官。其略欲使州郡考士，必由四科，皆有效，然後察举。或辟公府为亲人长吏；转以功次补郡守者，或就秩而加赐爵焉。至於公卿及内职大臣，率考之。事下三府。是时，大议考课之制，散骑黄门侍郎杜恕以为用不尽其人，虽文具无益，上疏曰：“书称‘明试以功，三考黜陟’，帝王之盛制。然历六代而考绩之法不著，关七圣而课试之要未立，臣诚以为其法可粗依，其详难备举故也。语曰：‘世有乱人而无乱法。’若使法可专任，在唐、虞可不须稷、契之佐，殷、周无责伊、吕之辅矣。今奏考功者，陈周、汉之云为，掇京房之本旨，可谓明考课之要。至於崇揖让之风，兴济济之理，臣以为未尽善也。古之三公，坐而论道，内职大臣，纳言补阙，无善不纪，无过不举。且天下至大，万几至众，诚非一明所能偏照，故君为元首，臣为股肱，明一体相资而成也。”後考课竟不行。
    晋武帝泰始初，务崇理本，诏河南尹杜预为黜陟之课，其略曰：“臣闻上古之政，因循自然，虚已委诚，而信顺之道应，神感心通，而天下之理得。其後敦朴渐散，彰美显恶，设官分职，以颁爵禄，弘宣六典，以详考察。然独倚明折之辅，建忠贞之司，使名不得越功而独美，功不得後名而独隐，皆畴咨博访，敷纳以言。及至末代，不能纪远而求於密微，疑诸心而信耳目，疑耳目而信简书。简书愈繁，官方愈伪，法令滋彰，巧饰弥多。昔汉之刺史，亦岁终奏事，不制算课，而清浊粗举。魏氏考课，即京房之遗意，其文可谓至密。然由於累细，故历代不能通也。岂若申唐尧之旧典，去密就简，则简而易从也。今科举优劣，莫若委任达官，各考所统。在官一年以後，每岁言优者一人为上第，劣者一人为下第，因计偕以名闻。如此六载，主者总集采按，其六岁处优举者超用之，六岁处劣举者奏免之，其优多劣少者叙用之，劣多优少者左迁之。今考课之品，所对不均，诚有难易。若以难取优，以易而否，主者固难准量轻重，微加降杀，不足复曲以法书也。”
    後魏孝文帝太和中，诏曰：“三载考绩，自古通经；三考黜陟，以彰能否。今若待三考然後黜陟，可黜者不足为迟，可进者大成赊缓。是以朕今三载一考，考即黜陟，欲令愚滞无妨於贤者，才能不壅於下位。各令当朝，考其优劣为三等。六品以下，尚书重问；五品以上，朕将亲与公卿论其善恶。上上者迁之，下下者黜之，中中者守其本任。”时否臧必举，赏罚大行，其薄赏者犹锡车马器服，以申奖劝。後帝临朝堂，顾谓录尚书兼廷尉卿广陵王羽曰：“凡考绩上下二等，可为三品，中等但为一品。所以然者，上下是黜陟之科，故旌丝之美恶，中等守本，事理大通。”帝又谓尚书等曰：“卿等在任，年垂二周，未尝进一贤，退一不肖。此二事罪之大者。”谓羽曰：“汝居枢端之任，在职以来，功勤之绩不闻於朝，阿党之音频干朕听。今出汝录尚书、廷尉，但居特进、太保。”自尚书令、仆射以下凡黜退二十馀人，皆略举遗阙。诸如此黜官者，令一年之後任官如初。
    宣武帝时，太尉、侍中、高阳王雍上表曰：“窃惟三载考绩，百王通典。今任事上中者，三年升一阶；散官上第者，四载登一级。闲冗官本非虚置，或以贤能而进，或因累勤而举，如其无能，不应黍兹高选。以勤以能进之朝伍，或征官外戍，远使绝域，催督逋悬，察检州镇，皆是散官，以充剧使，乃於考陟，排同闲伍。检散官之人，才非皆劣；称事之辈，未必悉贤。而考闲以多，课烦以少，上乖天泽之均，下生不等之苦。复寻正始之格，後任事上中者，三年升一阶；前任事上中者，六年进一级。三年一考，自古通经。今以前六年升一阶，检无愆犯，倍年成级。以此推之，明以代考也。”徐州刺史萧宝寅又论曰：“方今守令，厥任非轻，及考课悉以六载为程，既而限满代还，复经六年而叙。是则岁周十二，始得一阶。於东西两省、文武闲职、公府散佐、无事冗官，或数旬方应一直，或弦朔止於暂朝，及其考日，更得四年为限。是则一纪之内，便登三级。彼以实劳剧任，而迁贵之路至难；此以散位虚名，而升陟之方甚易。何内外之相悬，令厚薄之如是！”
    孝明帝延昌二年，又将大考百寮，散骑常侍、领三公郎中崔鸿以考令於体例不通，乃建议曰：“窃惟王者为官求才，使人以器，黜陟幽明，扬清激浊，故绩效能官，才必称位者，朝升入进，年岁数迁，岂拘一阶半级，阂以同寮等位者哉！二汉以降，太和以前，苟必官须此人，人称其职，或超腾转陟，数岁而至公卿，故能时收多士之称，国号丰贤之美。窃见景明以来考格，三年成一考，转一阶。贵贱内外万有馀人，自非犯罪，不问贤愚，莫不上中，才与不肖，比肩同转。虽有善政如龚、黄，儒学如王、郑，才史如班、马，文章如张、蔡，得一分一寸，必为常流所攀，选曹亦抑为一概，不曾甄别。琴瑟不调，改而更张，虽明旨已行，犹宜消息。”时不从。
    《虞书》言“三载考绩，三考黜陟幽明”，此古帝王考课之法。董仲舒言：“古之所谓功者，以任官称职为差，非谓积日累久也。故小才虽累日，不离於小官；贤才虽未久，不害为辅佐。今则不然。累日以取贵，积久以致官，是以廉耻贸乱，贤不肖浑淆，未得其真。”此後世年劳之法，二法虽相似，而其意实相反。考课是以日月验其职业之修废，年劳是以日月计其资格之深浅。後世之所谓考课者，皆年劳之法耳。故贤者当陟，或反以资浅而抑之；不肖者当黜，或反以年深而升之。故考课之法行，则庸愚畏之；年劳之法行，则庸愚便之。崔鸿所言，即崔亮所行也。（亮奏立停年之格，见《举官门》）
    宋文帝元嘉时，守宰以六期为断。及宋末，以治民之官六年过久，乃以三年为断，谓之“小满”。
    唐考功之法，凡百司之长，岁较其属功过，差以九等，大合众而读之。流内之官，叙以四善：一曰德义存闻，二曰清慎明著，三曰公平可称，四曰恪勤匪懈。善状之外，有二十七最：一曰献可替否，拾遗补阙，为近侍之最；二曰铨衡人物，擢尽才良，为选司之最；三曰扬清激浊，褒贬必当，为考较之最；四曰礼制仪式，动合经典，为礼官之最；五曰音律克谐，不失节奏，为乐官之最；六曰决断不滞，与夺合理，为判事之最；七曰部统有方，警守无失，为宿卫之最；八曰兵士调习，戎装充备，为督领之最；九曰推鞫得情，处断平允，为法官之最；十曰雠校精审，明於刊定，为校正之最；十一曰承旨敷奏，吐纳明敏，为宣纳之最；十二曰训道有方，生徒充业，为学官之最；十三曰赏罚严明，攻战必胜，为军将之最；十四曰礼义兴行，肃清所部，为政教之最；十五曰详录典正，词理兼举，为文史之最；十六曰访察精审，弹举必当，为纠正之最；十七曰明於勘覆，稽失无隐，为句检之最；十八曰职事修理，供承︹济，为监掌之最；十九曰功课皆充，丁匠无怨，为役使之最；二十曰耕耨以时，收获成课，为屯官之最；二十一曰谨於盖藏，明於出纳，为仓库之最；二十二曰推步盈虚，究理精密，为历官之最；二十三曰占候医卜，效验多著，为方术之最；二十四曰检察有方，行旅无壅，为关津之最；二十五曰市廛弗扰，奸滥不行，为市司之最；二十六曰牧养肥硕，蕃息孳多，为牧官之最；二十七曰边境清肃，城隍修理，为镇防之最。一最四善为上上，一最三善为上中，一最二善为上下，无最而有二善为中上，无最而有一善为中中，职事粗理、善最不闻为中下，爱憎任情、处断乖理为下上，背公向私、职务废阙为下中，居官饰诈、贪浊有状为下下。凡定考，皆习於尚书省，唱第然後奏。亲王及中书、门下、京官三品以上，都督、刺史、都护、节度、观察使，则奏功过状，以考行之上下。每岁，尚书省诸司具州牧、刺史、县令殊功异行，灾蝗祥瑞，户口赋役增减，盗贼多少，皆上於考司。监领之官，以能抚养役使者为功；有耗亡者，以十分为率，一分为一殿。博士、助教，计讲授多少为差。亲、勋、翊卫，以行能功过为三等，亲、勋、翊卫备身，东宫亲、勋、翊卫备身，王府执仗亲事、执乘亲事及亲勋翊卫主帅、校尉、直长、品子、杂任、飞骑，皆上、中、下考，有二上第者加阶。番考别为簿，以侍郎颛掌之。流外官，以行能功过为四等，清谨勤公为上，执事无私为中，不勤其职为下，贪浊有状为下下。凡考，中上以上，每进一等，加禄一季；中中，守本禄；中下以下，每退一等，夺禄一季。中平以下，四考皆中中者，进一阶；一中上考，复进一阶；一上下考，进二阶；计当进而参有下考者，以一中上覆一中下，以一上下覆二中下。上中以上，虽有下考，从上第。有下下考者，解任。凡制敕不便，有执奏者，进其考。贞观初，岁定京官望高者二人，分校京官、外官考，给事中、中书舍人各一人莅之，号监中外官考使。考功郎中判京官考，员外郎判外官考。其後屡置监考、校考、知考使。故事，考簿朱书，吏缘为奸，咸通十四年，始以墨。又制：“若於善最之外，别有可加尚，及罪虽成殿而情状可矜，或不成殿而情状可责者，省校之日，皆听考官临事量定。”
    高祖武德二年，上亲阅郡臣考绩，以李纲、孙伏伽为上第。
    太宗贞观三年，尚书右仆射房元龄、侍中王掌内外官考，治书侍御史权万纪奏其不平，追按勘问。王不伏举按，上付侯君集推问，秘书监魏徵奏称：“必不可推鞫。且元龄、王国家重臣，俱以忠直任使，其所考者既多，或一人两人不当，终非有阿私。若即推绳此事，便不可信任，何以堪当委重？假令错谬有实，未足亏损国家；穷鞫若虚，失委大臣之体。且万纪比来恒在考堂，必有乖违，足得论正；当时鉴见，切无陈说，身不得考，方始纠弹，徒发在上怒，非是诚心为国。无益於上者，有损於下。所惜伤於理体，不敢有所阿为。”遂释不问。
