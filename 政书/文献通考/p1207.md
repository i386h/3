<!-- { "loadSidebar": true } -->
    吉州战国时属楚。秦属九江郡。二汉属豫章郡。孙策分置庐陵郡。晋、宋、齐、梁、陈皆因之。隋平陈，置吉州。炀帝初州废，置庐陵郡。唐为吉州，或为庐陵郡。属江南道。领县五（庐陵、新淦、太和、安福、永新）。南唐置龙泉县。宋雍熙元年，析庐陵置吉水县。淳化三年，以新淦属临江军。至和元年，析吉水县地置永丰县。熙宁四年，以龙泉县万安镇为县。属江西路。贡布、葛。领县八，治庐陵。庐陵（隋县。有玉笥山、赣山）吉水（宋县。有仁山、吉水）安福（隋县。有山、大泉）大和（隋县。有遂兴水）龙泉（南唐县。有龙泉江）永新（唐县。有胜业水）永丰（宋县。有报恩江）万安（宋县。有洲）。
    袁州  战国时属楚。秦属九江郡。二汉属豫章郡。吴分置安成郡，晋、宋、齐以下皆因之。隋平陈，置袁州。炀帝初废州，置宜春郡。唐为袁州，或为宜春郡。属江南道。领县三（宜春、萍乡、新喻）。宋开宝末，以筠州万载来属。雍熙元年，析宜春置分宜县。淳化三年，以新喻属临江军。属江西路。贡布。领县四，治宜春。宜春（隋县。有袁山、仰山、宜春水）分宜（宋县。有昌水、昌江）萍乡（吴县。有萍实里）万载（南唐县，宣和时改为建城，绍兴後复）。
    赣州  战国时属楚。秦属九江郡。二汉属豫章郡。吴属庐陵郡。晋平吴，置南康郡。宋为南康国。齐、梁、陈皆为南康郡。隋平陈，置虔州。炀帝初州废，置南康郡。唐为虔州，或为南康郡。属江南道。领县七（赣、虔化、南康、雩都、信丰、大庾、安远）。後唐为昭信军节度。南唐置瑞金、龙南、石城、上犹四县。宋太平兴国中，析赣县之七乡於险江镇置兴国县，又析雩都县之六乡於九州镇置会昌县。淳化元年，以大庾、上犹、南康三县置南安军。属江西路。绍兴二十二年，改为赣州。贡白。领县十：赣（汉县。有崆山、王房山、章水、贡水）安远（唐县。有廉水、安远水）雩都（汉县。有雩山）虔化（隋县。有虔化水）信丰（唐县。有廪山、梦水）龙南（南唐县，宣和，改为虔南）瑞金（南唐县。有绵江）兴国（宋县。有平江）会昌（宋县。有荥阳水）石城（南唐县）。
    筠州  南唐以洪州高安置州，仍置上高、万载、清江三县，隶之。宋开宝末，以万载属袁州。太平兴国六年，析高安置新昌县。淳化三年，以清江属临江军。属江西路。贡。领县三，治高安。高安（唐县。有浊水、钟口江）上高（南唐县。有蒙山）新昌（宋县。有黄麋山、大江）。
    建昌军  南唐以抚州南城县置建武军。宋太平兴国四年，改为建昌军。淳化二年，以抚州南丰来属。绍兴八年，增置广昌、新城两县。属江西路。贡绢。领县四，治南城。南城（汉县。有麻姑山、盱水、飞猿水）南丰（唐县。有梅岭）广昌  新城。
    临江军  宋淳化三年，以筠州清江县建为军，以吉州之新淦、袁州之新喻二县来属。属江西路。贡绢。领县三，治清江。清江（南唐县。有大江）新淦（汉县。有玉笥山、阁皂山、淦水）新喻（吴县。有袁水、武析水）。
    南安军  宋乾化元年，以虔州大庾县建为军，又以南康、上犹二县隶之。属江西路。贡。领县三，治大庾。大庾（唐县。有大庾岭、横浦关）南康（晋县。有聂都山）上犹（南唐县，嘉定四年，改为南安）。
    建宁府  本闽越地。秦属闽中郡。汉属会稽郡，後汉因之。吴分置建安郡，晋、宋、齐、梁并因之。陈属闽州，後又属丰州。隋平陈，属泉州。炀帝初，置闽州，寻置建安郡而属焉。唐武德四年，置建州，以建溪为名。或为建安郡。属江南道。领县五（建安、邵武、浦城、建阳、将乐）。闽王氏为镇武军节度，增松溪县。南唐改永安军，又改忠义军，置归化、建宁二县。宋太平兴国四年，以将乐属南剑州；五年，以邵武、归化、建宁三县属邵武军。端拱元年，升为建宁军节度。淳化五年，升崇安场为县。咸平五年，升关隶镇为县。治平三年，析建安、建阳、浦城地置瓯宁县。绍兴三十二年，升为建宁府。属福建路。贡火前、石乳、龙茶。领县七，治建安。建安（汉县。有茶山、建安水）浦城（唐县。有梦笔山、柘溪）建阳（唐县。有建阳溪）松溪（闽县）崇安（有武夷山、汉祀山）政和  瓯宁。
    福州  亦闽越地。秦为闽中郡。汉高帝立无诸为闽越王，都於此。及武帝时，闽越反，灭之，徙其人於江淮，尽虚其地。後有遁逃山谷者颇出，立为冶县地（盖以越王冶铸为名）属会稽郡，又名其地为东冶县。後汉改为侯官都尉，属会稽郡；後分冶地为会稽东、南二部都尉，此为南部都尉（东部今临海郡是也）。晋置晋安郡，宋、齐因之。陈置闽州，後又改为丰州。隋平陈，改为泉州。炀帝初州废，改为建安郡。唐初为建州，後此置泉州（移建州於建安县置），後此复为闽州（移泉州於晋江县）。开元十三年，改为福州。或为长乐郡，大都督，威武军节度。属江南道。领县十（闽、侯官、长乐、福唐、连江、长溪、古田、梅溪、永泰、尤溪）。闽王氏置宁德县。南唐得尤溪，以属剑州。晋末，地入钱氏。周改彰武军。宋为威武军，属福建路。太平兴国五年，析闽县置怀安。贡荔枝、圆眼、鹿角菜、紫菜、红花、蕉布。领县十二，治闽、侯官。闽（隋县。有南台江、越王山、长乐山）侯官（唐县。有螺江、闽山、福山）福清（唐福唐县，晋更今名。有练门江）连江（唐县。有连江）古田（唐县）永泰（唐县。崇宁，改为永福）长溪（唐县。有白水江）永正（唐县。乾兴元年，改为罗源）闽清（唐侮溪县，闽改）宁德（闽县。有大海）怀安（宋县。有洪塘江）。
    泉州  秦、汉土地与长乐郡同。晋为晋安郡，宋、齐以後因之。自隋以来，属泉州。唐神龙以後，始移置泉州於此。或为清源郡。属江南道。领县四（晋江、南安、莆田、仙游）。闽王氏置同安、清溪、永春、德化、长泰五县。南唐为清源军节度。宋太平兴国初，改平海军。四年，以莆田、仙游二县属兴化军。五年，以长泰属漳州。六年，析晋安置惠安。属福建路。贡绵、蕉、葛。领县七，治晋江。晋江（唐县。有泉山、晋江）东安（宋县。有洛阳江）清溪（闽县。有庐山、溪水）南安（隋县。有桃林溪）永春（闽桃源县）德化（闽县。有赤水铁场）同安（闽县。有东、西溪）。
    漳州  历代土地与长乐郡同。唐分其地置漳州，或为漳浦郡。属江南道。领县三（漳浦、龙溪、龙岩）。南唐改南州，寻以泉州长泰来属。宋复为漳州，属福建路。贡甲香、鲛鱼皮。领县四，治龙溪。龙溪（梁县。有九龙山）漳浦（唐县。有李澳溪）龙岩（唐县）长泰（闽县）。
    汀州  历代土地与长乐郡同。晋分建安郡置晋安郡，又立新罗县，汀州始基於此。唐开元二十六年，开抚、福二州山洞置汀州（因长汀以为名）。或为临汀郡。属江南道。领县三（长汀、宁化、沙）。闽以沙县属南剑州。宋淳化五年，以上杭、武平二场并为县。元符五年，析长汀、宁化置清流县。绍兴三年，以连城堡为县。汀在山谷斗绝之地，溪水自北发源，至州境而东，遂南流入海。是天下之水皆东，惟汀水独南。南，丁位也，以水合丁为文。属福建路。贡蜡烛。领县六，治长汀。长汀（唐县。有鄞江溪）宁化（唐县）上杭  武平  清流  连城。
    南剑州  闽以建州永平镇置钅覃州及龙津县，後州废。南唐改延平镇，俄置为剑州，以汀州之沙县、福州之尤溪来属；又升永顺场为顺昌县。宋太平兴国四年，加“南”字，以建州将乐隶焉。属福建路。贡土茴香。领县五，治剑浦。晁浦（南唐县。有延平津）顺昌（南唐县）沙（唐县。有沙水）尤溪（唐县）将乐（唐县。有将溪）。
    邵武军  宋太平兴国五年，以建州邵武县建为军，仍以归化、建宁二县来属。六年，又析邵武置光泽。属福建路。贡。领县四，治邵武  邵武（隋县。有邵武溪）光泽（有紫溪）泰宁  建宁（南唐县）。
    兴化军  宋太平兴国四年，以泉州游洋、百丈三镇地置太平军，寻改；又以莆田、仙游二县来属；又析莆田置兴化。属福建路。贡绵、葛布。领县三，治莆田。莆田（唐县。有壶公山、入海）仙游（唐县。有大目溪）兴化（有百丈溪、游洋溪）。
    潮州  亦古闽越地。秦属南海郡，秦末属尉佗。汉初属南越，後亦属南海郡。後汉因之。晋置东官郡，又分置义安郡。宋、齐因之。梁置东扬州，後改为瀛州，及陈而废。隋平陈，置潮州。炀帝初，置义安郡。唐复为潮州，或为潮阳郡。属岭南道。领县三（海阳、潮阳、程乡）。南汉以程乡置恭州。宋因之。宣和三年，割海阳三乡置揭阳县。属广南东路。贡蕉布、甲香、鲛鱼皮。领县三，治海阳。海阳（晋县。有翔凤山、孱水、恶溪）潮阳（唐县。有曾山、浊溪）揭阳（宋县）。
    梅州  南汉以潮州程乡县置恭州。宋开宝四年，改为梅州。属广东路。贡银、布。领县一：程乡（南齐县。有西阳山、程江）。
    ●卷三百十九 舆地考五
    ○古荆州
