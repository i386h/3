<!-- { "loadSidebar": true } -->
　　谕甘肃所属之凉州府栁林湖肃州之三清湾柔逺堡等处及口外安西沙州栁沟布隆吉等处屯田民人开垦之始借有牛具口食银未完朕前已降防豁免惟肃州属九家窰一处当时未经议及尚在带征着将九家窰未完牛具银一例加恩豁免钦此○十年
　　谕我朝
　　列圣相承深仁厚泽无时不加意培养元元以期家给人足百年以来薄海内外物阜民康共享升平之福朕临御天下十年于兹抚育烝黎民依念切躬行俭约薄赋轻徭孜孜于保治之谟不敢稍有暇逸常守节用爱人之训凡以为民也今寰宇敉寕既鲜糜费之端亦无兵役之耗是以左藏尚有余积数年来直省偶有水旱朕加恩振济多在常格之外如前年江南被水抚绥安插计费帑金千余万两凡此皆因灾伤补救而沛恩泽者朕思海宇乂安民气和乐持盈保泰莫先于足民况天下之财止有此数不聚于上即散于下仰惟我
　　皇祖在位六十一年蠲租赐复之诏史不絶书又曽特
　　颁
　　谕防将天下钱粮普免一次我
　　皇考旰食宵衣勤求民瘼无日不下减赋寛征之令如甘肃一省正赋全行豁免者十有余年朕以继志述事之心际重熙累洽之欲使海澨山陬一民一物无不均沾大泽为是特降恩防将乾隆十一年直省应征钱粮通行蠲免钦此经大学士等议准各直省除芦课漕项例不蠲免外其地丁钱粮额银共二千八百二十四万余两将直隶奉天江苏福建西安甘肃四川云南贵州等省地丁钱粮共千有四十二万九百余两于十一年全行蠲免河南安徽浙江广东广西等省地丁钱粮共八百六十二万七千三百余两于十二年全行蠲免山东山西江西湖广等省地丁钱粮共九百十有九万二千二百余两于十三年全行蠲免○又
　　谕向来蠲免钱粮例止地丁而粮草不在其内惟是甘肃地处邉隅所征地丁少而粮草多其临邉各属十一年应征番民粮草着格外加恩蠲免再河东河西额征屯粮及草亦着蠲免三分之一钦此○又
　　谕福建乾隆十一年地丁钱粮已全行蠲免惟是台湾府属一廰四县地亩额粮向系征收粟谷今内地各郡既通行蠲免而台属地亩因其编征本色不得一同邀免非朕普遍加恩之意着将台湾府属一廰四县十一年额征供粟十有六万余石全数豁免钦此○又
　　谕四川民番杂处赋粮不一有征收米豆杂粮者有认纳贝母青稞折征米粮者其各营上司又有番民认纳夷赋银及按例完纳本折贡马等项皆与应征地丁无异朕思该省乾隆十一年地丁钱粮业已全数蠲免而各民番土司所输因非条粮不能普沾恵泽着加恩将十一年寜逺叙州二府属州县卫所建昌镇标各营应征米豆龙安府茂州松潘镇营所属番寨折征米谷雷波黄螂苗民认纳本色杂粮建昌镇标会川防盐南坪打箭鑪各廰营新抚各土司番民认纳夷赋银各土司完纳本折贡马等项一槩蠲免钦此○又
　　谕雍正十一年瓜州安插囘民开垦地亩渠夫借给牛价口粮例应分年交纳因邉民寒苦尚有未经还项者着照安西等处屯戸未完之例开恩豁免钦此○又奏准陜西西寕所属玉树等族并暂隶西藏管辖纳克舒番众人等应纳马贡入于乾隆十一年四川陜甘蠲免一年之例一并蠲免○又
　　谕各省蠲免正赋之年若有未完之旧欠仍按期带征则民间犹不免追呼之扰着一并停其征收展至开征之年令其照例输纳至于有田之家既邀蠲赋之恩其承种之佃户亦应酌减租粮使之均沾惠泽着该督抚转饬州县官善为劝谕感发其天良欢欣从事则朕之恩施更为周普均照雍正十三年十二月谕防行钦此○十一年
　　谕朕爱育黎元特降谕防将直省钱粮轮年通免均沾惠泽所有浙江温台府属玉环山海寜县大亹中小亹开垦田地银谷与腹内地丁无异因给佃承种名为租谷租银是以不在所蠲之内彼边海地瘠民贫自当一视同仁乾隆十二年该省轮免之期着将此项一例蠲免钦此○又
　　谕此番征勦瞻对四川各土司承办军粮莫不踊跃从事甚属可嘉该土司等本年应纳贡赋已经普免今军务告竣着再加恩将打箭鑪口内口外効力之各部番众应纳贡赋再蠲免二年钦此○又
　　谕直隶通省今年应征地丁钱粮已加恩全行蠲免固安覇州二防守尉所辖屯粮例不在蠲免之内但朕念耕种屯田之旗户按亩输谷在县交纳与民田正赋相同着将固安覇州二防守尉本年应征屯粮谷一例加恩蠲免钦此○又
　　谕朕普免天下钱粮奉天本年系轮蠲之嵗各省定例止蠲地丁银米豆不在应蠲之例但奉天地丁钱粮向来银粮并征其额征米豆即系正赋着将奉锦二府十一年应征米豆一例加恩蠲免钦此○又
　　谕朕巡幸五台凡有供应皆动支正项惟是安营除道未免有资民力且五台系初次驻跸宜沛恩施着将该县乾隆十二年应征地丁钱粮蠲免十分之三钦此○十二年
　　谕朕嘉惠黎元轮免天下正供山西通省地丁应于十三年全免惟该省太原平阳潞安寕武泽州蒲州六府辽沁平忻代保解绛八州及归化城所属有额征本色米豆谷麦以供兵饷例不蠲免但此次特沛恩施亦应量加恺泽得以均沾着将太原等府州应征本色酌免十分之三其大同朔平二府地处邉瘠频年歉収着全行蠲免钦此○又
　　谕朕普免天下钱粮今嵗系河南轮免之年闻该省之开封归徳彰徳懐庆河南南阳等府有滩地官荘官地义田四项租课因非地丁正赋不在蠲免之内着加恩蠲免十分之三钦此○又
　　谕朕普免天下钱粮今嵗系广东轮免之年广韶等府州属向有应征官租及屯田旷军余羡等项银钱米谷并应征学租因非地丁钱粮例不蠲免着将此项租银钱米谷加恩蠲免十分之一钦此○十三年
　　谕朕时迈东巡前诣
　　阙里至于
　　岱宗旧典聿修明禋肇荐东省本年钱粮见已普免因思曲阜泰安歴城銮舆驻跸之所也着将三县乾隆十四年应征地丁钱粮全行蠲免俾小民均沾厚惠钦此○十五年
　　谕朕恭谒
　　祖陵所过京东州县田中収获之象较往年似觉歉薄大抵因夏秋两水过多是以不能尽获丰稔今所见如此则前涂亦大略相似朕时巡省方舆跸所至民依念切虽成灾之处已照例振防即不成灾处所当薄収之年亦时为轸念向来临幸地方应征钱粮皆按分蠲除此次经过直隶州县其实未被灾仍属丰収之处按照旧例蠲免十分之三若歉収之所着加恩蠲免十分之五该督速察明分别奏闻照例办理钦此○又
　　谕朕恭奉
　　皇太后西巡五台涂经畿辅念宿麦含滋正值发生之业已特颁谕防戒饬一应扈从人贠车马无得践踏但时当举趾所至地方除道安营不免有需民力着照上年秋间木兰之例直属经过州县本年应征额赋蠲免十分之三该督即行详细确察妥协办理务令民沾实恵以副朕轸念耕氓至意钦此○又
　　谕朕巡幸五台一切供应皆动支正项不令丝毫扰累闾阎惟是经过地方安营除道未免有资民力着将本年应征地丁钱粮蠲免十分之三钦此○又
　　谕朕巡幸嵩洛一应供顿皆动用正项丝毫不以累民惟是安营除道未免有资民力直隶所经之地已降旨照例蠲除所有河南经过地方着加恩蠲免钱粮十分之三钦此○又
　　谕此次巡幸河南省方问俗所至推恩尤念祥符为省会之区登封实望秩之所銮舆驻跸宜沛优施着将该二县乾隆十六年应征地丁钱粮全行蠲免俾恺泽均沾以惬小民近光之愿钦此○十六年
　　谕朕巡幸江浙问俗省方广沛恩膏聿昭庆典更念东南贡赋甲于他省其累年积欠钱粮虽屡准地方大吏所请分别缓带以纾民力而每年新旧并征小民终未免拮据朕宵旰勤劳如伤在抱兹当翠华临莅倍深轸防用普均沾之泽以慰望幸之忱着将乾隆元年至乾隆十三年江苏积欠地丁银二百二十八万余两安徽积欠地丁银三十万五千余两悉行蠲免俾官无罣误民鲜追呼共享升平之福夫任土作贡歳有常经自应年清年款江苏积欠乃至二百二十余万之多催科不力有司实不能辞其咎而疲玩成习岂民间风俗之浇漓尚有未尽革欤朕以初次南巡故特加恩格外嗣后该地方官务宜谆切劝谕加意整顿其在小民亦当湔除旧习勉効输将勿谓旷典可希冀屡邀而惟正之供任其逋负也其浙江一省虽额赋畧少于江苏而节年以来并无积欠岂犬牙相错之地不齐乃至是欤此具见浙省官民敬事急公之义而江苏官民所宜懐慙而效法者也朕甚喜焉着将本年应征地丁钱粮蠲免三十万两以示鼓励各该督抚其仰体朕惠爱黎元之意严饬所属实力奉行使闾阎咸沾实惠倘有不肖官吏以完作欠希圗侵蚀察出即行纠叅从重治罪钦此○又
　　谕朕上年巡幸嵩洛问俗省方清跸所经已叠沛恩膏彰行庆施惠之典而该省绅民踊跃急公就瞻恐后其欢忻鼓舞之诚不惟无怨而益肫至今犹为系念所宜再沛恩施者也其河南省乾隆十四年以前积欠带征缓征钱粮三十五万余两着再加恩槩行蠲免俾该省小民催科不扰益宏乐利之休该抚务董率有司实力办理使闾阎均沾实惠钦此○又
　　谕朕南巡江浙经过畿辅虽一应供顿皆令动支公项而安营除道未免有需民力朕心深为轸念着将直属所过州县本年应征额赋蠲免十分之三钦此○又
　　谕朕南巡江浙道出靑齐该省去腊以来雪泽沾足麦秋丰稔有望虽一应安营除道皆由官办而当兹春融土润正当有事西畴朕省方问俗念切闾阎着将经过山东州县本年额赋蠲除十分之三钦此○又
　　谕朕爱养黎元惟恐一夫不获时巡所至叠沛恩膏前已降防将江南民赋积欠悉行豁免更念两淮灶户僻处海隅専以煎盐晒盐为业且生计更窘于农民殊深轸切所有乾隆二年至十四年因灾停缓带征各未完折价共银四万二千余两着加恩照民户例一例豁免俾斥卤编氓咸沾实惠钦此○又
　　谕甘省积年民欠未完银二十三万七千余两未完粮百万四千余石往往旧欠未及清偿正额又成积欠岁有征催之名而无输将之实经朕传谕该督抚筹办今据奏此内有究出胥役侵蚀之项见在治罪勒追至民欠繁多量请停缓设法清厘等语朕念甘肃民力拮据自非腹地可比着加恩将该省自乾隆十一年至十四年银粮分作五年带征如有见准部文带征者仍照原限办理其乾隆元年至十年旧欠银粮槩予豁除该省士民倍应感朕格外之恩急公输纳该地方官亦湏实力整顿使年清年款不得任其仍蹈故习冀殊恩之可以屡邀也钦此
