<!-- { "loadSidebar": true } -->
　　谕朕闻河南省之叶县西平遂平襄城郾城等县今年皆遭水患盖縁河南土地平衍河流不能盈尺虽有去地二三丈者究竟与地势相平之处居多且向来渠道率多淤填是以一遇山水骤发不能宣泄庐舍田禾尽遭淹漫着委官踏勘悉心计议将如何疏导河流加増隄岸以防暴水漫溢妥商定议办理钦此遵
　　防议准培筑郾城县沙河隄工四段叶县沙河隄工一段及西平县洪河隄工濒河贫民寓振于工○又覆准修筑郑州中牟县贾鲁河河道隄堰自张家桥迤东干柴李家荘等处至新河口隄长二千二百八十二丈加培民堰増筑围隄○三年奏准修筑汲淇濬汤等县河隄彰徳府城濠支河安汤二县羑河以工寓振○四年
　　谕今年六月豫省地方大雨如注川泽交盈分泄不及开封等属被水之州县甚多朕心甚为轸念已屡降谕防多方筹画振防抚绥因思济饥拯溺目前之补救维殷而陂泽河渠善后之经营宜亟豫省地方有淮颍汝蔡诸水经纬其间凡旧有河道皆达江湖苐因故道被淹无支河导引是以水无容纳之区势必旁溢下有壅塞之处涝即难消闻见在抚臣檄令各属勘估兴修但愚民无知上游方事疏濬而下游填实阻隔仍致水无去路于事何益着细心熟筹专委管理河道明晰水利之大员亲勘全局通盘计算务使一槩疏濬深通毋令各分疆界稍有阻滞再豫省之贾鲁河原由江南地方全注入淮是庐凤等处即豫省之下游也此时见有钦差大臣兴修庐凤河渠亦当同为畱意从来疏濬河道时上游十分用力下游百计阻挠各处人情如此不独豫省为然是在封疆大吏洞悉其弊勿为所欺庶几原委畅流永无泛溢之患可将朕防即行豫省并有河道之各省督抚知之钦此○又覆准豫省兴修水利疏濬河道自县交界下连柘城淮宁鹿邑之永利沟老黄河旧河故道一槩深通河土分堆两岸以资拦束○五年覆准干河涯乃汴河故道与城濠相通下至红沙湾入于沙河应开通以消省城积水并建砌甎沟石桥石牐○又议准豫省地髙居江南之上游开封以南祥符等沿河七州县之水皆归涡河绵长四百余里逾亳州防城抵懐逺县汇入于淮开濬贾鲁新河入淮之水分泄入涡贾鲁河北岸中牟县四十五里铺建设石牐中牟祥符陈畱睢柘城淮宁鹿邑等八州县开濬河道并筑拦水坝以分其势涡河南岸分流漳河一道揠濬干溪沟以为容纳之区涡河经由亳州城北改石桥为浮桥以畅河流庶江豫两省可无漫溢之患咸资灌溉之利○八年议准疏濬永城鹿邑淮宁西华等县河道増培隄岸以资堵御○十五年奏准豫省恵济河分减贾鲁河暴涨之水宣泄各州县沟坡雨水酌改濬河之土加増大隄停筑子堰酌畱口门用石包裹以防暴流刷汕
　　一江南水利顺治十七年修筑江南当涂髙淳二县废圩更名忠恵圩令有司不时培防○康熙十年开苏属刘家河松属呉淞江以泄太湖俾由故道入海○十一年濬苏属呉江长桥一带以泄太湖水势○十九年江南水患淹没民田疏濬白茆港孟渎河筑坝建牐又修七丫河一带并开福山港三丈浦诸河○二十一年濬苏属支塘至新市旧河仍令嵗修苏松河道牐坝专责苏松常道管理年终报部○三十三年覆准呉淞水利饬令江水经由地方各官每年于秋冬水涸时各加疏濬不致上游泛溢○四十七年议准疏濬苏松常镇所属支河港荡修建新旧牐坝以资灌溉○四十九年濬徐邳境内房亭等河○雍正五年
　　谕地方水利闗系民生最为紧要如江南戸口繁庶宜更加修濬时其蓄泄以防旱涝向来屡有条奏之人但未经本省督抚奏请朕意亦久欲兴修以资农务因海塘工程正在营治且水利事闗重大必得实心办事之人方有裨益我
　　皇考念切民依周知稼穑因康熙四十六年廵省江浙所至必细騐水土燥湿髙下之宜详考五谷种植之性躬亲讲求将附近太湖及通江潮之处条分缕晰特颁
　　谕防令江浙督抚于苏松常镇杭嘉湖地方疏濬河港以资灌溉修建牐坝以便启闭皆用公帑不使丝毫出于民力恩至渥也乃当时督抚诸臣不能仰体惟以虚文奉行縻费帑金二十余万饱官吏之侵渔而无实效朕即位以来事事仰体
　　皇考之贻谟永圗民生之逺计据该抚陈奏应是地方不可缓之事凡建立牐坝疏濬河流务期尽除淤塞以杜泛滥之虞广蓄水泉以收灌溉之益其一应公费皆动用库帑支给一切工程交与该督办理见任部属及候选部属府州县人员内有具呈愿往効力者选十数人带往江南不必令出资财惟令办理事务酌量委用钦此○又
　　谕朕轸念民依以苏松地势稍下特遣大臣防同督抚开濬水道为久逺之计太湖之水归海刘河白茅二河为要必径直深广令水畅出方能一劳永逸圗志所载二河形势数十里一径直趋入海无少曲折因年嵗久逺海口为潮淹塞悉成平陆太仓常熟之绅衿土豪霸占耕种报科者十无二三今既开濬务必尽去新涨之地亩以复故道闻懐私利巳之徒投递公呈或请别开支河或请别开新道其言纷纷不一倘以似是之言或惑于听闻或希圗微利或稍徇情面或依违迁避使积水不能畅出数年后仍渐致壅塞则汝等罪不可逭矣当秉公详勘务为一劳永逸之计钦此○又
　　谕江南水利紧要须实力奉行务期有济朕思牐工自需办理候时至于疏濬河渠无须等候先将要紧应濬河渠即行酌议乘此春夏交接之时速行疏濬勿致误农大凡作工之处多系就食贫民勿令奸徒包揽钦此遵
　　防勘得苏松常镇水利并借太湖以为吐纳西北承宜兴荆溪百渎之水西南承杭湖苕霅诸山溪之水而皆由三江以入于海一自呉县之鮎鱼口经苏郡之娄门防城诸水逾昆山至太仓之刘河出天妃牐入海是为娄江一自呉江之长桥出泾港由庞山湖经长洲昆山青浦嘉定以至上海合黄浦以入海是为呉淞江一自白蚬港过淀泖湖防浙省杭嘉诸水入海是为黄浦江实太湖之尾闾闗七郡之休戚疏其下流使水有所宣泄自不至泛溢贻害民田○又议准呉淞天妃二牐各设牐夫二十名白茅牐设牐夫八名徐六牐设牐夫六名九曲得胜孟渎三河三牐各设牐夫四名责令经管官夫敬谨看守至徐六牐照浙江三江牐之例竖立水则騐水消长随时启闭倘该管官夫受贿徇情启闭不如法者将该管官指叅○又议准禁止河道壅滞河濵新近摊占田地其无碍河道者听其自便其濵河居民架水板房有碍河道者坍圯之后不许再行修造至濵河未报升科之新涨地亩并越砌石磡实系妨碍河道之处皆令速毁如有不肖绅衿以及土豪藐法抗违者令分管水利各官详报该督抚
　　钦差水利大臣防同题叅照例治罪若水利各官失于稽察或通同受贿纵容扰累该督抚即行纠叅分别议处○又议准水利同知通判县丞主簿等官各兼水利衔在于所属河道并牐内外不时廵察于农隙时督率疏濬又江常镇道苏松太道均兼水利衔以便督率○又议准唐家坝旧存牐基复建为牐唐家牐旁南北陈家二坝改作涵洞二座务期灌溉有资○又议准江南开濬河道所用土方照漕河定例濬河之土四面各濶一丈髙一尺为一方给银九分积髙一丈为一大方给银九钱○六年议准一切支河沟港淤浅水难存蓄令水利官于农隙时劝谕尽力疏濬深通足资灌溉○又议准呉淞天妃七浦三牐各设牐官一人白茅徐六泾二牐共设牐官一人均令河道总督于河工効力人员内选补九曲得胜孟渎三河牐交与该县县丞就近管理又开濬扬属乌塔沟槐子河界河车路海沟伍佑场王家港牛湾防城以东各处淤浅以资灌溉○又议准刘荘青龙桥改为石牐鲍家坝运盐河建筑土隄盐城石哒口天妃口廖家口草堰口如臯苴河洋黄沙洋各増建石牐董家沟徐家涵等处建设涵洞以资宣泄○又议准修复呉淞江陈家渡漫工建筑夹坝○七年
　　谕疏濬山东济宁嘉祥等县及江南徐沛等州县水道使归宿于海山东江南二省向来被水之州县皆成乐土朕思此项工程既于民生大有裨益则举行不宜稽迟应先委官前往专司督修之事以便备办物料早动工程钦此○八年议准串场河道王家港新洋港牛龙港草堰口廖家港五处积沙照呉淞白茅等海口之例用犁船犁松用混江龙按时疏濬○又议准泰州兴化县所属各盐场适中之东台地方设立水利同知一人统辖泰州兴化县所属串河道并各处牐坝每遇疏濬海口之时令同知督率牐官牐夫启闭雇覔水手人夫乘回潮之势用混江龙拖刷务使海口通畅○十年议准如臯之岔河以北至丰利场二十八里岔河以东至掘港场五十里各就浅深分段増濬俾蓄水五尺以利运行○又议准如臯之力乏桥至泰州栟茶场盐河濬深蓄水五尺开濬白驹草堰等场河道并扬州府城内之城河城外之绕城河一槩疏通○十一年
　　谕江南范公隄为沿海之籓篱盐场之保障原系商人捐修工程闻见在残阙甚多急应修筑坚固见据两江总督委官确勘料估着一面具题一面作速兴工使沿海穷民得以佣工糊口但工程绵逺需大员督率料估悉心察办钦此○又
　　谕据奏江南通州所属范隄残阙之处业已修筑完竣所有库发工价银各场灶总感戴国恩情愿急公効力悉已缴还运库等语朕允从江南总督等之请发帑修理范隄原系保防盐场加恩灶戸之意其工费银何用灶总捐输着出示晓谕照数给还勿使不肖官吏人等侵蚀中饱钦此○十二年修补泰州属之栟茶地方旧隄移进三四里别筑新隄如臯县属之丰利掘港马塘通州属之石港西亭余西余中余东吕四及泰州属之丁溪草堰兴化县属之白驹刘荘盐城县属之伍佑等场范隄并令镶筑防风○又议准范隄紧要之处计程三百五十六里照黄运湖河之例每里设堡夫一名共三百五十六名令其朝来暮返每日担积土牛修补残阙责成各该河员稽察○又议准范隄照黄河隄岸成例隄顶修开车道埠口责令场官督率附近商民随时培补○乾隆元年
　　谕三代以前不言水利沟浍之制时蓄泄备旱涝尚书周礼所载为田功计者其利甚溥开渠引水溉田育谷始于战国盖因阡陌既开沟浍寻尺已失其旧也厯代言水利者得失叅半总以相土宜顺水势近不扰民逺可利人为主今江南所属苏松常镇四府太仓一州见在兴修支河仿河工海塘之例督抚分委降革废员及本籍候选考职人等効力承修朕思渠港圩坝附近溉田原宜开濬以备旱涝但开濬之法须河身深广蓄泄得宜其揠取涂泥逺移他处或培窊下之地或筑隄岸之上方为久计若雇夫取土堆贮河旁雨淋水潦旋即入河不久淤塞务名无实徒滋烦扰至古隄旧渠倘遇旱涝不为田害便宜仍旧纷更改筑甚无谓也今苏松等处内地支河原不比河工海塘之险古隄旧渠如元和至和等塘民利往来田资灌溉至今受益呉本泽国三江震泽支流四溢如丘与权单鄂郯亶赵霖夏原吉周忱等所论水利考据精覈得失了然今効力人员相度形势谙练自逊前人倘有夹塘蓄水石渠泄河止宜加修不必改筑若有必应开濬建筑之处督抚畱心细勘并饬州县协办工程一应调遣臂指易使至常州等州县按亩科钱以供大修朕已降防停止倘有官吏借端中饱即丝毫扰累经朕访闻必严加议处嗣后督抚以至州县建言为民兴利或利小而害大或利在目前而害伏于后或有利无害而其事易创难成皆宜详审熟筹慎之于始以体朕恵养元元之至意钦此○又
