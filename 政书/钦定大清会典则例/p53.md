<!-- { "loadSidebar": true } -->
　　一私盐康熙十五年题准官员该管界内有本官衙役私行煎贩或私卖者本官不能觉察别经发觉者革职其军民人等在伊界内私行煎盐或私卖不能觉察别经发觉降三级调用兼辖官降一级罚俸一年如该管官自行拏获者免议○又题准凡旗人兵民聚众十人以上带有军器兴贩私盐失于觉察者将失事地方专管官革职兼辖官降二级皆留任限一年缉拏获一半以上者复还官级若不获者照此例革职降级该督抚廵盐御史如有失察官员徇庇不行题叅照徇庇例议处专管官一年内拏获十人以工带有军器大伙私贩一次者纪録一次二次者纪録二次三次者加一级四次者加二级五次者不论俸即升兼辖官一年内拏获三次者纪録一次六次者纪録二次九次者加一级拏获次数多者均照次数纪録加级○三十年覆准十人以上带有军器兴贩私盐失察各官系本处拏获一半者免其处分外其本处虽未拏获被别处全获者亦免其处分若别处虽拏获少一二人者仍照例分别革职降级留任缉拏处分至限年缉拏之后计未获人数拏获一半以上者将拏获各官原叅降级革职留任之案准其开复未经拏获各官仍照二叅例处分已经全获者不论何处拏获将原叅各官降革留任之案准其一例开复○三十九年议准私枭党众官兵不能拏获或止获一二名及兵丁被杀伤者专管官兼辖官皆免其处分限一年缉获如不获仍照旧例处分【照失察大伙私盐例处分】○又议准大伙兴贩聚众拒捕及执持器械杀伤廵拏人等脱逃之枭徒照缉拏强盗例勒限严缉务获按律拟罪倘有不行擒拏故为疎纵情弊将该地方专管官革职兼辖官降二级调用如上司容隐不叅将上司照徇庇例议处○四十四年题准小伙兴贩私盐该管吏目典史知州知县等官失察一次者降职二级失察二次者降职四级皆留任戴罪缉拏一年限满无获罚俸一年各带原降之级缉拏如又年限已满不获仍罚俸一年各帯所降之级缉拏拏获私盐之日皆准其开复失察三次者革职道府直隶州知州等官失察一次者降职一级失察二次者降职二级失察三次者降职三级皆留任戴罪缉拏一年限满无获罚俸六月各带原降之级缉拏如又年限已满不获仍罚俸六月带所降之级缉拏拏获私盐之日皆准其开复失察四次者降三级调用至上司因属官失察带所降之级缉拏自行拏获者固应开复若原叅案内所辖属官降级之案因拏获私盐开复其本案之上司亦准其开复○又议准小伙盐徒拒捕杀伤兵丁不能擒获者仍照例处分照失察小伙私盐例分别议处全获者免议拏获一半者专兼统辖官免其处分余贼限一年缉拏如一年内不获将专管官罚俸一年兼辖官罚俸六月统辖官罚俸三月余贼照案缉拏○五十六年题准地方各官失察外省棍徒来境私贩仍照定例按次处分有能拏获私贩千斤以上者将该管官覈实题请纪録如有不肖官员贪图纪録将贫难军民肩挑背负易米度日之人及外省来贸易之平民滥作私贩察拏私用非刑害人致死者将该员照诬良为盗例革职如未经致死者将该员降一级调用○雍正二年议准私贩盐枭由他处入境廵役缉拏拒捕杀伤或当场人盐并获或于疎防限内拏获过半以上者将事由据实呈报咨部免其疎防处分余犯照案缉拏其有大伙兴贩隠讳不报及人盐并获轻为开脱者将专管官革职兼辖官降二级调用不知情者各照失察私盐例处分○六年议准镇江牐口盘察私盐责成江常镇道督同镇江府及海防同知就近分班轮流盘验无论粮艘兵船大小差船均令亲身察验如有夹带整包私盐即行拏究照兴贩律治罪其一切水陆私贩并严饬该管官分头缉拏如有疎纵失察照例叅究仍严禁官役毋得借拏私盐名色故意抑勒商民需索进牐使费倘该道员不能实力整顿或有夹私而不能缉拏或有勒索而不能惩禁该督即行指叅失察私盐照失察例处分不能惩禁勒索照失察衙役犯赃例处分不能察禁属官照约束不严例处分○乾隆元年覆准奸徒抢夺盐店及哄闹灶等事地方文武官弁即行拏获究出主使同伙如获犯过半并获首犯者仍叅疎防照依盗案之例免其处分如获犯不及一半或不获首犯者照依盗案例叅处限年缉拏限满不获亦照盗案例处分如平时漫无约束临时不即擒拏有意姑息致长刁风者即将该管官弁题叅照溺职例革职各犯交于接任官照案缉拏该管巡道府防直隶州知州等不行掲报一并察叅如地方官弁整饬有方盐引疏销私贩敛迹一年之内并无应叅之案者准其纪録一次三年之内整饬有方盐引疏销私贩敛迹并无应叅之案准其加一级若有司希图议叙隠匿不报或将大伙之案揑作偶然凑合巧为开脱者照失出例处分○七年奏准衙役私行煎贩该管官自行拏获者免议或自行察出未经拏获详报通缉者皆照例革职降级畱任限一年缉拏逾限不获仍照例降革其兼辖之上司免议如旗人私盐事发其主系官罚俸两月如本官自行拏获者免议至官员行盐无术以致商贩不前或不遵行食盐旧例借端不行盐者皆罚俸一年或苦累需索以致商贩不前者降一级调用
　　一修筑盐池康熙二十八年题准河东盐池修筑禁墙渠堰以防水患务期修筑坚固如有盐池墙堰不固倒决者该州县官降一级戴罪督修工完之日该御史题请开复○雍正六年奏准盐池渠墙隄堰嵗修大修工程责令运同管理仍于附近州县内择其才干诚实者遇修筑之时委用五六人恊助坚修令运同督责其成如有玩误浮冒者将该管恊助各官降一级戴罪督修工完之日盐政题请开复
　　一私茶雍正四年覆准茶商买茶应令产茶地方官给发船票开明该商引目茶数不得别给印票收茶其应行盘察之地方官悉照引目及正附茶验放不许抑勒畱难如于部引之外有搭行印票及附茶不依所定斤数多带私茶者即行察拏照私盐律治罪如察验地方官故纵失察者照失察私盐例处分○又议准兴贩私茶潜住边境与外国交易及在腹里贩卖与外国人及在西寜甘肃河州洮州四川雅州贩卖者皆按律治罪其官员纵容子弟家人等兴贩知情故纵者降一级调用失于觉察者降一级畱任不系专司察缉官员失察子弟家人兴贩并无知情故纵情节者免议○乾隆八年议准商人运茶例应领结引目所以分别官私以凭稽察无官引即属私茶嗣后凡有商贩到境务湏严行稽察如无官引及茶引相离者即行究问照私盐律治罪
　　一失察私盐私茶因公出境免议干二年覆准私茶私盐经过境内如有实系因公出境之员即于覈叅案内据实确覈将专管兼辖各官声明到部准其免议如并非因公出境滥行详请者降一级调用该管上司并未确覈代请免议者罚俸一年
　　关税
　　一关税考覈康熙八年题准征收关税官欠不及半分者降一级畱任欠半分至一分以上者降一级调用欠二分以上者降二级调用欠三分以上者降三级调用欠四分以上者降四级调用欠五分以上者革职其溢额者亦不准加级纪録如有降调革职丁忧事故皆以离任之日为始作为分数考覈至官员所收税数不行亲填令伊衙役代填或不给商人红单者皆罚俸一年如将部颁税册用伊印信填送或将商人亲填簿红单违例不按季送部者皆罚俸六月○十一年题准闗差各官差满回京之日将
　　书批文亲缴部科囬京日期违原限一月以内免其纠叅违限一月以外照违限例处分○十八年定各处关差如有将不应纳税之物额外横徴差役四出踞津滥税扰害商民者该督抚即行题叅若不题叅事发照不揭报劣员例处分○又定官员给与旗下人用印出关执照往别省贸易者降一级调用○二十五年议准海内采捕船如州县官隠匿一船者罚俸六月隠匿五船至十船者罚俸一年至十五船者降一级畱任至二十船者降一级调用至二十五船者降二级调用至三十船者降三级调用隠匿三十船以上者革职仍将所隠匿船计应征税银照数赔补○五十五年议准各省闗差一年差满阙欠钱粮照例处分外若以阙额题请展限并已展限而额税仍阙者照溺职例革职所阙银交该旗勒限着落家产追还其任满囘京于两月内具呈考覈如将收税册籍不行交纳不具呈考覈违例迟误者将出差官员暂停升转竢考覈具题完日照常升用○雍正元年题准凡出闗之人令该管官吏严行盘察若无用印文票私出及有文票而数目浮多情节不符不行察拏令其出口者将看守闗口之官弁降一级调用○十年覆准附近闗口之地方官将题定见行则例刋刷小本颁发各行户散卖俾商民人人共晓毎本定价二分仍委官不时访察如各闗木榜有黏贴掩盖及书役苛索等弊即行详报上司察叅至地方官刋发则例如有不详晰校定以致遗漏错误或扶同徇隐不行严察者一并叅处○十三年覆准各省如有设鑪开采之处一切采砂锤链人夫责令山主雇覔土著良民协同保邻户首眼同填明实在人数并姓名年貎籍贯经管执事出具并无隐匿奸商匪甘结报明该地方官详报督抚存案不许招集外来人民致生事端倘厰内人夫或有更换増减亦如前登填报明仍饬令该管文武官弁及巡捕各官勤加稽察如廵察之官弁兵役人等有徇纵情弊该管文武官弁照渔船舵水人等有越数多带及冒名顶替文武官弁盘察不实例降二级调用兵役人等按律治罪○又覆准产铁地方如有殷实良商贩运他省售卖者令将所买斤数运销地方呈眀该地方官转详该督抚给咨该商亲自赍投转饬产铁地方官准照咨内采买发运于该商起程之时报眀地方官详请咨明经由各闗及徃卖地方督抚察明将印照一例详请咨销仍严饬沿江沿海各州县及口岸汛弁凡遇商船出口务湏实力稽察如有违例夹带即照本省商人夹带例分别治罪其无照票私贩闗津不行察拏往卖地方不行详报及各口汛弁疎纵需索照例叅处其沿海地方并沿江沿河等处如有将铁递运私卖事发失察卖放之文武官弁皆照出洋渔船夹带钉铁例分别失察卖放议处○乾隆十五年题准各闗管税务日期凡接任征收者毋论两任三任均令扣足一年为满其管闗一年零数月者将一年赢余奏报零月归于下届统竢扣足一年再行彚奏以昭画一其各任所征赢余较之成数均属无亏及此任征多能补彼任短少者皆毋庸议倘此任短少而彼任所余之数不能扺补者止将短少之官议处如各任所征银数皆少者各照例议处如此分别办理庶各闗有所遵照皆知慎重再各闗监督如前任所收税课果系实力稽征尽收尽觧饬令接任之官详细确察出具并无揑饰印结送部其已经出结以后责成接任不得复将短少縁由推诿前任倘接任官察出前任果有征多报少之侵蚀等弊即行据实叅奏如扶同徇隐并不实力详察或经部察出或别经发觉即将滥行具结之官一并交部议处
