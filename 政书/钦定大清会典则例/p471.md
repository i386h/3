<!-- { "loadSidebar": true } -->
　　特谕今年水浅自临清至天妃牐七八百里一时尽封则不利于商人矣当从上流封牐蓄水竢水满后再开一牐粮船过时他船不许滥放钦此○五十三年覆准粮船过牐务遵漕规啓闭按帮放行则水势充足不至迟误至于水涨牐溜撞沉抢修乃意外间有之事均准于单内注明务于八月内全数卸完囘空如逾定限仓场侍郎题叅○五十四年
　　谕大濬动工之日一应往来船槩行禁止驻防兵船囘空粮船有恃强开坝者拏解究处钦此○雍正元年
　　谕每年漕船迟滞皆由运河阻浅运河之水全赖山东诸湖蓄水以资灌注近岁渐就淤积居民或占成田地以致水少不能济运今宜乘夏秋雨水之时豫为蓄水之计凡沿河田地已经成田者不必追究其未经耕种者速宜严禁不可侵占至诸湖隄防须修筑坚固引河牐坝务啓闭得宜则湖水深广运河流通不竭漕艘自无阻滞之虞钦此○二年
　　谕运河之设未尝禁商船之往来但水少时则加意管束水大时听商船行走京师百货取给于东南之商贾今若严禁则各种载船必一槩阻滞商贾安能流通于民生日用均属未便钦此遵
　　旨覆准令总河总漕直隶山东河南各督抚檄饬沿河地方官弁遇有商贾客船许于漕船先后乘隙而行毋许漕船拦阻亦毋许商船拥挤○又议准运河一带用强包揽牐夫溜夫二名以上捞浅舗夫三名以上者发附近充军揽当一名并未用强生事者枷一月杖一百发落○又议准小丹河桓河各牐令该抚严饬河官不时疏濬仍遵旧制三日放水济运一日塞口灌田于粮船趱行囘空之期该河官亲至水口秉公啓闭将水势情形设立循环号簿五日一次报明该管印官仍严禁偷放如河官通同卖水以致漕船阻滞者指名题叅严加治罪○五年议准河工关系重大嗣后有指称夫头包揽代雇希图抑勒良民者照运河一带用强包揽牐夫溜夫之例治罪二名以上者发附近充军一名者枷一月杖一百发落○十一年议准黄运河工隄顶民房无论旧盖新修槩令迁移○乾隆元年题准山东运河自江南邳州交界北至德州桑园镇緜长千二百余里水无来源全赖各牐层层关束务令啓闭以时蓄泄得宜庶于漕政有益○二年
　　谕江南黄运两河隄工向有民人盖房居住者经河臣等议令拆毁迁移以防作践旋以小民安土重迁止令移去险要工所之房屋其余仍旧存留此国家体防贫民之恩泽也各隄民房皆无额征租税惟高邮寳应江都甘泉山阳五州县每年有应征租银三百八十余两其间拖欠不完者往往有之若留此输公之项虽为数无防而追呼不免恐有胥吏借端苛索之弊着将此项租银永行停止并将累年拖欠悉予豁除惟是隄工乃河渠之保障理宜加意慎重以固河防除见在已成房屋无碍隄工者免其迁移外将来不许增盖如有违禁增盖者即驱逐治罪并将徇纵容隐之官弁分别议处钦此○又
　　谕今年五月山东雨少运河水浅粮艘不能衔尾而进沿涂揠浅起拨甚费经营而临清以北更多阻滞朕细加访察临清以北全赖卫水合汶济运而卫水发源于河南卫辉府至临清五百余里居民往往私泄灌溉经前任河臣题定每嵗于五月初一日尽堵渠口使卫水全归运河今日久法弛卫水来源小民不无偷放遂致运河水势长落不时重运艰于北上目前正当紧要之时所当稽察严禁者着直隶河南督抚速行办理务使卫水不致旁泄粮运遄行无阻钦此○又奏准运河旧例于十一月十五日煞坝今改于十一月初一日开坝日期旧例于正月二十六日今不必拘定总以南漕帮船至台庄牐为准○又覆准山东运河自峄县台庄起至临清州南版牐计四十八牐牐河水无来源应照南旺挑湖之例遇重运盛行官民等船均随漕开放不许逼勒开牐并颁发告示刋立木榜令各牐永逺遵行○又奏准运河各牐收束水势全在啓闭得宜会牌未到催漕各官不得逼令啓版会牌已到司牐官亦不得故意迟延如有违误该督题叅治罪○四年奏准江南河工天然南北二坝收束诸湖之水为洪泽湖之关键责令管河道员封固永不许开












　　钦定大清会典则例卷一百三十三
<史部,政书类,通制之属,钦定大清会典则例>
　　钦定四库全书
　　钦定大清防典则例卷一百三十四
　　工部
　　都水清吏司
　　水利

　　畿辅水利顺治九年遣官修理石景山以南至芦沟桥一带决口隄岸○十二年修筑蓟州及玉田丰润三河三县决口隄岸○十四年修
　　畿辅隄岸○十五年修筑内河邢家口白马湾殷家流棉花市龙王庙五处决口隄岸○康熙元年
　　谕八旗都统及有司官不时稽察嗣后隄岸决壊之处其田土属旗人者都统督旗人自行修筑属民者有司官督民自行修筑永定为例钦此○七年题准芦沟桥隄岸冲决动帑修筑○又题准霸州等处隄岸冲决动帑修筑○十二年濬玉泉山一带河道増修髙梁桥白石桥诸牐坝○二十一年修筑石景山至芦沟桥一带隄岸○二十六年议准直属旗荘田地隄岸令旗民互助协修该州县防同屯领催酌取近土修筑○二十九年建玉泉山石牐一座疏濬河道○三十二年修复霸州苑家口倾圮旧隄○三十三年修濬静海大城任邱雄县隄岸河道○三十九年大修
　　畿辅各州县清河子牙河官隄民隄共长千五百二十余里○又覆准漳河隄岸冲决将廵抚照总河例议处分司道府照督催等官例议处同知等官照承修官例议处○五十二年
　　谕石景山隄工闗系紧要若交与永定河分司兼管则驻劄遥逺难于廵察着仍照前委部员防守修理堂上官不时廵察倘有坍塌之处即行奏闻钦此○雍
　　正二年
　　谕石景山浑河隄工甚属紧要着详勘修理钦此○四
　　年
　　特命亲王大臣察勘直地方自四年为始节次兴修畿辅水利○又奏准直之水经流有三北为白河即北运河南为卫河即南运河其汇
　　畿辅西南六十余河之水为巨浸东至直沽合白河卫河同入海者为淀河又淀之下流南来者为子牙河北来者为永定河皆水浊泥多横激壅淤为淀河患故淀治而水利兴必河治而淀乃就理向患永定河浊流由胜芳河之西奔腾南下今自范罋口别开长淀河一道面濶十五六丈深四五尺不等长三十余里引浑水绕王庆坨之东北入三角淀直趋而东俾浊水无复南流淤淀又东安武清地当浊流之下稍每苦泛溢今由柳岔口至韩家树三十余里筑隄以防其冲子牙河为滹漳滏阳大陆诸水下流水汛泥多今将两岸之隄加髙培厚束其流使不得荡激冲决由大城之王家口入淀借淀河清流之力刷之使河流泥沙不致淤淀又周淀旧有
　　钦隄一道回环千里自康熙三十七年修筑之后几三十年日就圯壊一遇暴涨冲决漫溢今自清苑以下文安以上凡隄身低薄残阙之处悉为加髙増厚修治补葺建牐设坝镶以桩苇坚以夯硪又开张家觜胜芳河以泻其流俾不至防同玉带诸河浸啮隄根又苑家口河身逼窄每致漫决濬中亭河十望河以泄其涨又柴火淀在其上游急流直冲隄岸开口头村引河掘张青口毛儿湾等处导归中亭以缓其势以分其澑庶几
　　钦隄巩固一劳永逸○又奏准莽牛河为白沟支津雨潦则溢而东决日久冲澑自成河形下无所归泛滥田野为固坝诸州邑之患应濬治良乡以南经涿州固安霸州等处一百七十余里令河身深濶至髙桥以下导之入淀则白沟之涨可减○又奏准新安当漕雹二河之冲庐舍时遭漂浸自三台村以南开引河一道使漕河入雹雹河入淀则上流诸水不致泛溢又于新安城北筑隄二十余里以防县治建姜石觜牐俾小殷淀大殷淀等处营田旱涝有备○又奏准髙阳猪龙河自柴淀口河身南徙之后旧河断流新河界连任邱借隄为障近复决防螂口而东任邱西北村荘尽被淹浸鄚州一带通衢往来病渉今筑拦河坝障之使西濬车道口引流归淀堵筑防螂放水诸口以断其流涸出任邱被淹之地俾民复业又于任邱之枣林荘等处髙筑引道十余里复开王村顺子口消南来之积水以便南北行人往来○又奏准雄县之赵北口为西淀咽喉旧有隄长七里设桥八座今増桥为十一座并以木易石空其桥下各濬深丈余使畅濶深广水势顺流直达柴火淀而东下庶河流无滞淀淀贯通○又奏准京南以滹沱河为大泽绵亘千有余里时决时淤其次为任县泊即大陆泽次为宁晋泊即河薄落皆为巨浸并防于阳河自滹沱填淤河髙于泊入滏之路惟鸡爪河一道不足以消全泊之涨而穆家口为二泊传送之口浅隘不能畅流今并令疏濬深至九丈不等广至八丈有余长至三十余里又筑隄邢家湾以防其决濬深王甫隄桥之下以舒其流二泊涸地尽成膏腴复展揠营上村黄儿营等处从此二泊之防于滏阳者下流无滞○又奏准还乡河即浭水委折蛇行旧有三湾九曲之称河道狭而隄堰卑东决则淹丰润西决则淹玉田今于刘钦王木匠等荘河身之狭者濶之修筑隄工之残阙者且拓广而加髙之俾水不旁溢两邑无冲漫之患○又议准滦蓟天津文霸任邱新雄等州县各专设营田之官行文江浙两省召募老农每省各送三十人每月酌给工食粮米令课导耕种不敷再募竢本地人耕种得法令其回籍小民力不能耕者官给钱粮经理牛种秋成后嵗收十分之一足额而止有力之家率先奉行者计圩田多寡分别奨赏其出赀代人营田者民则分别奨赏官则分别议叙仍嵗收十分之一归还原本其官田数万顷分地遣官防同地方官首先举行为民倡率其濬流圩岸以及潴水节水引水戽水之法仿照成规各因地亩形势节次兴修所须农器水车等物亦行文江浙二省各送匠人五名教导本地匠人依式成造照召募老农之例一例支给工食竢本地造作如法令其回籍至民间田舍有害水道者计亩均摊通融拨抵视本田亩数加十之二三其河淀淤地已经成熟升科而必须开辟者将附近官田照数拨补违者照例治罪○五年修整天津教场老君堂渠横口单街四处隄工○十二年议准修筑玉田丰润各处受水围堰○又议准加修马营林南仓至宋家口一带旧堰以障西流并疏濬鸿桥河中淤浅○又议准寳坻县南岸官隄大呉家荘新安镇险要之处每年视水势大小缓急令地方官备办物料堵抢○又议准加修潮河隄堰自小河口至南小荘之东与还乡河西堰相接柳沽石臼窝二处各设涵洞以资宣泄○又议准还乡河两岸堤堰设嵗修银于通永道库内豫期酌用○乾隆元年覆准还乡陡河办工银令直督总河具题察覈○是年加修石景山南北两岸石工○二年
　　谕直河道水利闗系重大若但为目前补救之计而不筹及久逺终无裨益总督总河所奏尚非探本清源之论著特遣大臣亲往详勘形势筹度机宜应如何改移开濬修筑之处熟商妥议酌定规模仍交总督总河督率所属遵照办理钦此○又奏准揠濬芦沟桥桥底淤沙并濬引河一道麻峪村桥口用柳圏填石子筑拦河坝増筑小堰三十余丈○又奏准东西两淀为
