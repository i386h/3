<!-- { "loadSidebar": true } -->
　　谕各省府州县皆有养济院以收养贫民此即古帝王哀矜茕独之意朕闻归化城地方接壌邉关人烟凑集其中多有疲癃残疾之人无栖身之所日则乞食街衢夜则露宿荒野甚可悯恻彼地旧有把总官房三十余间可以改为収养贫民之所每年于牛羊税内拨银二三百两粟米百余石为饘粥寒衣之费着该处同知通判简选诚实乡耆经理其事仍不时稽察以杜侵蚀之弊倘地方有乐善好施者聼其捐助共成善举但不得稍涉勉强着该都统防同该同知通判妥协办理务令穷民均沾实惠钦此○二年题准江南淮扬徐海通三府二州额设孤贫原编有银无米江苏松常镇太五府一州属原编有银有米歳支数目不一应一例均给每孤贫一名歳给银一两二钱六分米二石八斗三升各有奇遇閠加银三分加米二斗三升各有奇于本县照额动支其原编银有余者即裁充饷不足者于地丁银内拨给原编米有余者改归南米项下拨给兵饷无米者即动地丁银按每石一两折给○又题准江南安徽所属额设孤贫自乾隆三年为始按名均匀支给口粮每名日给银一分歳共给银三两六钱遇閠加増小建扣除○又议准各州县设立养济院原以收养孤贫但因限于地额不能一同沾惠嗣后如有外来流丐察其声音讯其住址即移送各本籍収养令各保甲将实在孤苦无依者开明里甲年貎取具邻右保结呈报州县官除验补足额外其有浮于额数者亦收养院内动支公项散给口粮仍将散过额外孤贫口粮名数按年造册报销如冐滥扣克奉行不力照例叅处○又题准浙江所属之奉化等二十九县孤贫口粮荒阙银九百二十九两八钱八分三毫有奇按各县荒阙之数在于解司地丁银内补给○又题准陜西额编孤贫二千一百九十一名支银者每名日给一分支粮者每名日给一升为率其额外孤贫四百九十八名亦一例支给共应加增米一百二十五石五升二合在于各县存留粮内支给加増银五千九百六十五两三钱五分四厘在于各州县起运项下并存留公项银内分别支给至小建银米按日扣除造册报销○又覆准四川居民流寓最多与他省不同且地处万山险阻难行若将逺方流丐照各省之例一槩送囘原籍其老病茕民举歩维艰既多跋渉之苦亦非矜全之道将川省外来流丐饬令地方官稽察果系疲癃残疾无告穷民准其一例収入养济院动支地丁钱粮给养○又议准河南额编孤贫一千九百九十名自乾隆三年为始毎名日给口粮银一分其各州县有额设冬衣花布银者每名歳给银三钱三分○又题准浙属鄞慈等九县孤贫口粮自乾隆三年为始每名歳给口粮银三两六钱柴布银六钱均于各该县地丁银内动支遇閠加增小建扣除○又题准江西孤贫口粮每名嵗给银一两八钱日食不足请照安徽例每名日给银一分歳共给银三两六钱于乾隆四年为始除原额之外新增银在于起运项下动支遇闰加增小建扣除口粮既经倍给其冬月布衣银裁革毋庸别立名色○又议准湖北孤贫口粮每嵗给银一两八钱布花银三钱共银二两一钱较之江南等省虽属减少但楚省米价较平请照江省给米三石六斗之例每石折银七钱每名嵗増银四钱二分共银二两二钱二分在于地丁项下动支○又题准云南孤贫口粮向于常平捐输项下每名日给谷一升请照江南等省之例每名日改给银一分以资养赡通共歳给银二千七百六十一两二钱在于藩库地丁银内动支○又题准四川孤贫口粮每名歳支谷七石二斗布冬衣一件棉一斤共折银二两四钱九分每日止得银六厘零难免饥寒请照江南安庆议定之例每名岁给银三两六钱遇閠加增小建扣除在于地丁银内动支○又题准广东孤贫口粮额设四千六百七十六名编征粮银六千二百八十三两九钱五分有奇按数匀给每名仅三厘七毫不敷养赡准其每名歳给银三两六钱遇闰加增小建扣除其不敷银在于地丁起运银内拨补归入备支项下册报○四年
　　谕各府州县设立养济院原以收养鳏寡孤独疲癃残疾之穷民近闻山西陜西一带多有老病残废之人在涂行乞行旅见之恻然朕思各防既有飬济院若有司实力奉行何至小民之困苦无依者饥寒难支乞食于道山陜一路如此则他省与此相类者不少矣着各省督抚各饬所属州县官体国家设立养济院之至意与朕哀此茕独之心实力奉行毋得视为具文故事该督抚亦当时时留心访察钦此○四年题准湖南孤贫口粮照江南匀给之例每名歳给米三石六斗无米州县以每石六钱折算共折银二两一钱六分其各州县有实征米者即给与本色无实征米者给与折色毋庸于常平仓内支放共额设孤贫千二百五十八名除每嵗有实征米谷及原有银外尚不敷三百四十二两八分有奇在于各该县地丁银内动支报销○六年题准留养额内额外孤贫定上下稽察责成之法将见在额内额外孤贫饬定各该州县逐一详察凡不愿居住院内及冐滥食粮者悉行革除将境内实系老病无依之人照例取给收院顶补其余多者亦准作额外孤贫収养有滥收揑结者照例治罪覈定之后将实在人数按额内额外分造二册挨次编甲开列花名辨明年貎委系何项残疾孤苦之民并注明原住籍贯出具印结由府转送上司稽察后遇裁革病故顶补新収随时申明仍于年终将给过口粮柴布造册申覈○又议准令该管道府每年遇盘察或躧勘公事之时即带原送册籍赴养济院防验如房屋完整孤贫在院并无冒滥出具印结呈报上司如房屋坍塌孤贫不尽在院或年貎不符冒给者该管官照违例支给例降一级调用道府不行察验遽行加结转详照违例支给之转详官例罚俸一年若纵胥役及令为首之孤贫代领以致侵蚀该管官照纵役犯赃例革职道府不行察出照豫先不行察出例降一级调用如道府狥庇容隐及扶同出结照狥庇例降三级调用○七年覆准江西南昌等十一县原额孤贫一千八百八十七名应裁一百七名奉新等二十县原额孤贫二百六十七名应加一百七名所裁口粮归入起运项下解司所加口粮即于地丁银内动支若茕独尚多仍准额外収养随时损益○九年覆准各省流寓孤贫如系附近都邑仍照例移送原籍収养其有隔省遥逺及本省相去至千里外者准其一例加恩収飬动支公项银年终造册报销○又覆准广东广南等九府连罗二州额外孤贫二千九百十有四名准照额内之例每人日给银一分共银一万四百九十两四钱在于田房税羡银内动支遇闰加增小建扣除岁终造册报销
　　一养幼孤康熙元年于
　　京师广渠门内建立育婴堂遇有遗弃病废之婴儿收养于堂有姓名年月日时可稽者一一详注于册雇觅乳妇善为乳哺抚养有愿収为子孙者问明居址姓名方与之仍补注于册籍至本家有访求到堂识认者亦必详细问明与原注册籍无讹方许归宗○雍正二年
　　赐广渠门内育婴堂帑银千两○八年又
　　赐帑银千五百两令置立产业每年约收租银六百余两又养济院每年余剰孤贫口粮分拨育婴堂银二百余两合银八百余两及一年捐助之银每嵗支销款项均归顺天府察覈○又
　　谕闻广渠门内有育婴堂一区凡孩稚之不能育养者收留于此数十年来成立者颇众夫养少存孤载于月令与扶衰防老同一善举为世俗之所难朕心嘉悦特赐御书功深保赤匾额并白金千两顺天府尹等其宣示朕意并倡率资助使之益加鼓励再行文各省督抚转饬有司劝募好善之人于通都大邑人烟稠集之处若可以照京师例推而行之其于字弱防孤之道似有禆益而凡人怵惕恻隐之心亦可感发而兴起矣钦此○乾隆六年覆准通行直省督抚将见在设有育婴堂严饬地方官实力奉行择富厚诚谨之人董理并令州县率同佐贰不时稽察将实在无依遗弃婴儿收入养赡每于年终将所育婴儿及支存细数分晰造报察覈如有怠玩克扣需索等弊即行报叅
　　一收羁穷
　　京师广寜门外普济堂每嵗
　　恩赐崇文门税银千两拨给孤贫口粮银二百余两堂内地租银千余两以为养赡孤贫之用○顺治九年题准
　　京都五城每年自十一月起至次年三月中止每城日发米二石煮饭银一两以供炊爨【定例事宜载都察院】○康熙二十九年议准五城増饭厰五处每厰令贤能满汉司官各一人逐日亲往散给其新增五厰日需米二十石银十两并前五城原设饭厰均至六月终止○四十九年议准五城设厰煮振于十月初一日起至次年三月二十日止每城日发米二石柴薪银一两其米行仓场于仓内支领其薪银于户部库内支领○六十一年十二月
　　谕治天下要道莫过安民朕缵承大统以来轸念苍生痌瘝时切直隶山东河南连年歉收特降谕防缓征遣官振济每岁京师五城设厰自十月初一日起至三月二十日止交五城御史煮振今犹青黄不接之时着展期一月散振至四月二十日止但就食之民来京者多每日各增米银一倍务使得沾实惠以副朕悯念穷民之至意钦此○雍正十三年议准将存厰稄米详确验防如果米好色纯即饬令各该司坊官照数散振如系减色仍照例赴仓支领又行令五城所设饭厰加振一月○乾隆二年议准漕船縴夫中涂患病弃置河岸即无生理令河漕督臣转饬沿河各官遇有此等病夫就近送入各州县普济堂调养或送附近庵观量给口粮务令得所○又议准令五城御史转饬司坊官责令各铺总甲每日下午分在于各所管地方遍行察防如有贫民冻卧道旁无所栖身者即就近引赴普济堂栖流所等处宿歇饬掌管之人加意照看次早仍令赴厰就食竢来岁春融聼其去就○三年
　　谕每年十月京师五城设厰煮振以济贫民今岁米价昻贵恐小民乞食者多着照常设厰早半月之期于九月半举行钦此○八年奏准本年直属歉收普济堂收养人多外来孤贫就食者亦众所有钱粮及租息等银不敷接济者
　　恩准赏给京仓老米二百石以敷穷民日食之用一安节孝乾隆十年覆准孝子节妇中有食贫守志难以存立之人或至饥寒失所较之泛常孤贫尤宜矜防令该省督抚分饬州县覈实取具邻右印官各结详报酌量给与口粮俾存活有赖不致失所仍将动用款项数目造册报部一防薄宦乾隆元年
　　谕各省县丞主簿典史巡检等微员嗣后离任身故实系穷苦不能囘籍者该督抚于存留公项银内酌量赏给还乡路费每年造册报销钦此○十四年题准微员归籍赏给路费一案节年各省酌给银数有计算人口大小支给者亦有笼统酌给者有分别水陆程涂里数支给者亦有按每百里每千里约计省分逺近覈给者亦有按其无力等次分别给与者办理参差殊不画一嗣后各省县丞以下等官如遇病故休致因公革职并无侵贪重款穷苦不能囘籍者不论家口多寡每千里给银十两按程涂扣算身故者不论逺近加扶柩银八两州县官出结府州加结藩司于存留公项银内覈实支给不得额外加增至各省教官有相隔本地五百里以外实系艰窘不能囬籍者亦照此例支给
