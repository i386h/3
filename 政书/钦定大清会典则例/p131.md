<!-- { "loadSidebar": true } -->
　　一白粮经费顺治二年覆准粮长佥解白粮受累无穷宜改为官解之法路费脚价额派之外不许多索民间分毫○十二年覆准白粮既照旧官解从前题请加派耗米经费加增水手夫役名数皆应照该督所请行苏松常三府白粮除原额正米耗米舂办米三项外每正粮一石加派耗米二斗四升水脚添防提溜脚价银一两三钱每船加舵夫水手十有二名每名给米三石看粮夫役二名担运夫役二名各照船数一例均派总部协部公费工食就粮米多寡裒益酌定足以供用○康熙元年覆准苏松常三府白粮雇用民船水脚银编载全书计包给发均从米数科算并无别设雇船私贴之项惟至丁字沽每石应用雇駮银一钱二分今漕船可直抵通此项应裁省解部至于额编看船粮夫每名工食十有二两担运夫每名工食七两二钱南北艰辛仅充口食难议裁减○二年覆准浙江白粮应照江南之例将丁字沽雇駮银每石一钱二分照数减扣解部○三年覆准浙省民船运白与漕船带白费用多寡截然可按漕带之法亟当举行其协济船并入漕帮佥运应支经费行月公费廪工等项银米亦应于白粮加贴经费内照数徴给其漕运项下行月粮米裁扣解部永着为例○十一年覆准浙江白粮一项从前嘉善属每正米一石徴糙平米一石八斗额设夫船等费每石银八钱湖属每正米一石徴糙平米一石五斗五升额设夫船等费每石银一两五分今经费银已按船一例派给并无多寡若耗米仍照全书徴糙恐运军舂办稽延请两府正项白米一石各给白耗米四斗五升在军有盘駮之费进仓之耗在民减徴糙米亦可抵其舂折之数○十四年覆准江南苏松常等府白粮照浙江例分于漕船带运计白粮十有五万一千余石每船装米五百石约用船三百有二只每船原派行月照支给经费银三百三十两八钱六分之例共应给经费银九万九千九百十有九两七钱有竒共节省经费等银十有三万一千二百六十七两八钱米万八百六十九石八斗有竒○又题准苏松常等府白粮抽选漕船装运应用三百有二船其三百二船之漕米分洒于各漕船带运每船带运米六十余石米多船重每石给银五分约算每船给银三两○又题准苏松常等府白粮选粮船装运每船议给经费银三百三十两有竒系由牐铺垫与备办包索添防提溜等项均属必需之款应照原议给发○十五年覆准白粮已经仓场具题河下兑放改进通仓苏松常等府每船经费银三百三十两有竒内除交通济库由牐银四十两外其余河下兑放每船覈减银四十二两八钱六分改进通仓覈减银二十二两八钱扣存道库报部充饷○四十三年覆准江浙二省起运白粮照依漕帮支给行月赠贴银米将经费银槩行裁减运白各军应领行月仍在合帮给发应支赠贴银均于经费银内照漕例支给余剩聼候彚解各帮船竢五年运白之后更换接运白粮抵通照依漕粮一例交收○四十九年覆准运白军船除行月应支米六十三石补给米三十四石三斗每石折银一两二钱于道库减存银内照数给发○五十六年覆准苏松常三府白粮经费先经民运每船需银七百余两后于康熙十四年照浙省例改为漕船装运每船给经费银二百九十两有竒为沿涂盘駮添防提溜抵通堆囤看守交仓铺垫等费又给行月银米以为运军安家之费二十七年于奏销案内停其支给行月四十二年因停支行月于经费之外给饭米银五十四两四十三年以运漕运白均属一例将经费尽裁照漕例支给行赠银米但浙江白粮除行月外每石给漕截银三钱四分七厘饭米七升二合江南除行月之外每石止给赠银一钱四分五厘比浙江少给银二钱二厘应准其照浙江白粮漕截之例每石补给银二钱二厘以为沿涂盘駮堆囤交仓铺垫诸费在道库减存银内支给○五十七年覆准起运白粮每石人夫工食米七升二合浙省见在支给苏松常等府均有额编多在民欠应于原编七升二合民欠未完米内速徴济运○雍正六年覆准浙江白粮聼民自舂于完漕后别纳零星升合米色终难纯一应照江南之例随漕统徴每斗加舂白折耗三升该州县雇夫选米舂交○八年
　　谕浙省白粮系民间舂办江省百姓输纳糙米官为舂白一应捆包般运皆属官办其所有耗米并束包人夫工食等项着准其开销钦此○乾隆二年覆准江南苏松常太四府州白粮减额改徴漕粮见运白粮项下徴收支解经费银三万八千三百八十九两一钱四分米六万一千一百二十三石五斗四升各有竒改徴漕粮项下徴收随漕支解银二万三千七百八两七钱三分米三万八千六十五石九斗八升各有竒应减徴银二万七百七十七两六钱七分米万九千六百五十二石一斗七升各有竒永免科徴尚余减存经费银二万九百五两有竒照数徴解○又题准浙江杭嘉二府额徴白粮原编每正米一石加耗米四斗五升又每正耗白米一石外加舂耗米三斗今白粮减改漕粮每正米一石止加耗四斗其加三舂耗按岁减免给丁耗米减去五升共免舂耗米万五千五百六石五升耗米千七百八十二石各有竒一应经费改归漕粮支给每岁减徴给军食米折银二千五百九十一两有竒其余经费银仍照白粮旧例徴收不准减免至应解轻赍楞木松板芦蓆等银六千六百四十六两在于应解道库由牐银内扣抵如有不敷再于车夫款项支剩银内动给以上白粮经费银米江苏徴银十有八万六千九百八十五两八钱一分九厘米一万八千八百八十九石五斗八升四合舂办米二万一千三百九十九石八斗六升各有竒浙江徴银四万五千七十五两一钱八分八厘米三千九百六十九石舂办米万三千二百九十石五斗五升各有竒以上实征银二十三万二千六十一两七厘米五万七千五百四十八石九斗九升四合除给各省运弁运军并解通济库为运送京通各仓脚价之用余银并米折均造入拨册送部酌拨
　　一转输蓟易康熙三十四年议准
　　陵寝官兵人役及緑旗兵丁一年所需粟米共三万六百余石将山东漕粮粟米照数截留以原船自天津卫运至新河口自新河口拨天津红駮船百五十只运至蓟州五里桥每船载百石每百里给脚价银一两三钱二分于过牐入仓脚价银内拨给【旧例系各该地方官采买给发】○三十六年覆准
　　陵寝官兵匠役俸饷嗣后将各省协运通州等卫所船内选不搭运轻小之船将一年所需之米足数装载委押运官以原船运至蓟州五里桥照抵通交兑限期交与该管地方官即押船速回仍将回空日期申仓场侍郎题报所收正耗米数直隶巡抚造册报部○又题准
　　陵寝官兵匠役所需粟米令山东河南二省分年轮运即以原船运送节省脚价其支放出仓每石准销补斛递减等米三升九合○雍正二年题准令坐粮协同通永道验明米色即令地方官收受○七年
　　谕
　　三陵俸工米从前拨运漕粮不敷支给经直督题请将不敷之米每石给银一两令遵化蓟丰润三州县采买支放州县委之吏胥遂至串通折银私相授受其实在运送本色者车脚之费不免赔垫且领银采买或值米贵之时一时难以购办官员兵役未免守候时日是折银采买官民均属未便着总理
　　三陵事务大臣将每年需给米分晰造册咨部戸部行知仓场豫行照数截留于雍正八年为始均以本色给发钦此○八年题准拨运蓟粮增截白秔次白糯米三色其支放出仓每石准销折耗递减等米一升九合○又题准拨运蓟粮令千总及正军赴次交兑守取仓收随帮及副军押空回南○又议准拨运蓟粮自天津雇募駮船每船量给银八两于坐粮茶果银内动给○乾隆元年题准易州
　　防陵驻防官兵人役岁需俸饷米准于天津地方截留漕粮由白沟河转运供支○又题准交兑易州漕米各船封贮样米呈送
　　陵部验明由坐粮及该管道委官监收○二年题准泰宁鎭兵饷截拨漕米支给其拨运事宜悉照驻防官兵之例○四年题准易州粮船经由之范家口永济桥守桥地方二名每名岁给工食银六两在坐粮茶果项下动给○又奏准截拨蓟粮州县收受如有晒飏撞斛撒漫及令运军津贴车脚费银之弊即行指运军如有搀和糠土一并处○又议准蓟粮到次例限七日交清如遇天雨连绵不能装运许州县按日计算接扣七日○八年奏准直隶古北口外垦地日广产米日多于丰收之年广为采买以四万七千余石运赴蓟遵等仓以供
　　陵糈余皆运通其山东河南二省应运蓟粮照旧运通
　　仓备用如价贵停买仍令二省运送
　　陵糈○又奏准拨运易粮漕船自天津至雄县亚谷桥于每年粮船将到之前豫行探明淤浅处所及时挑濬如水小船重酌量起駮每船酌增駮价一两
　　一截拨兵米雍正六年题准沧州驻防兵米若秋冬截漕春夏采买恐价有不敷转致迟延请照旧例每岁截拨江西漕米七千石以三千五百石作本年秋冬二季之需以三千五百石作次年春夏二季之用○八年议准天津水师营兵米每岁截拨漕粮万五千石每石每月准销递减米二合计一年减米三百六十石于正项内开除○又题准拨兑天津沧蓟各米照通仓之例限七日内交收清楚○乾隆元年题准天津增建仓厫截拨兵米将随漕蓆木板片随粮交纳○二年题准截拨天津漕米将豫备正兑晒飏米四升七合改兑晒飏米四升八合一例交仓亷干道府官赴仓监收抽验晒飏覈算折耗外余剩晒飏米皆作正数按照年月递减此外再有亏阙叅追究治○三年奏准截拨天津漕米向例每百石运军加耗米一石嗣后免其交纳○又奏准截拨天津水师营并易州漕米停止晒飏照北仓之例抽掣办理如有勒索等弊即行题叅○五年题准漕粮截拨沧州天津及蓟易等处较之抵通费用减省将原备三升八合饭米内运易船粮每石给运军一升运蓟船粮每石给运军一升九合照抵通例给与价直以济回空其余剩之米仍令交仓至截拨天津沧州等处原备三升八合饭米责令一并交仓作正支销○六年题准截拨沧州漕米令承收之官同旗员验看如系好米即行收受毋许迟滞留难倘有搀和糠土者承收官及旗员详报委官验实照例报并将搀和米色面同运官装袋封印随交呈验其折耗之米于运军回空食米内赔补或不足数别于后帮截补所欠之米咨南着追次年搭运赴通如并无搀和将呈报不实之官以有意勒索叅处○八年题准通仓拨运天津兵米雇募民船駮价照直隶各属领米之例每石每百里陆路给银一钱水路给银一分五厘
