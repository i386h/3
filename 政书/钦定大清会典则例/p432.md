<!-- { "loadSidebar": true } -->
　　国初律令重罪有斩刑轻罪用鞭责至是始有用明律之制○又奏准故明律令当斟酌损益刋定成书俾中外知所遵守○又奏准文官犯罪先下吏部覆议如所坐重大必奏请革职后方送刑部问拟武官隶兵部亦如之在外府州县各官被革应逮问者行该抚按就近提讯具狱报谳法司但于爰书覆覈不得径行句摄○是年奉
　　防法司会同廷臣详绎明律防酌时宜详议允当以便裁定成书颁布天下○二年奉
　　防令修律官防酌满汉条例分别轻重差等彚集进呈○四年律书成名曰大清律集解附例
　　御制序文颁行天下计书十卷共四百五十八条律编为六曰吏律戸律礼律兵律刑律工律总律之大凡别为一编曰名例其目首列律母八字之义曰以以者与实犯同谓如监守贸易官物无异正盗故以枉法论以盗论并除名刺字罪至斩绞并全科曰准准者与实犯有间谓如准枉法准盗论但准其罪不在除名刺字之例罪止杖一百流三千里曰皆皆者不分首从一等科罪谓如监临主守职役同情盗所监守官物并赃论数皆斩之类曰各各者彼此同科此罪谓如各色人匠拨赴内府工作若不亲自应役雇人冒名私自代替及替之人各杖一百之类曰其其者变于先意谓如论八议罪犯先奏请议其犯十恶不用此律之类曰及及者因类而推如彼此皆罪之赃及应禁之物则入官之类曰即即者意尽而复明谓如犯罪事发在逃者众证明白即同狱成之类曰若若者文虽殊而会上意谓如犯罪未老疾事发时老疾以老疾论若在徒年限内老疾者亦如之之类次列五刑之图刑具之图【均详刑制】次曰十恶一谋反谓谋危
　　社稷二谋大逆谓谋毁
　　宗庙
　　山陵及
　　宫阙三谋叛谓谋背本国潜从他国四恶逆谓殴及谋杀祖父母父母夫之祖父母父母杀伯叔父母姑兄姊外祖父母及夫者祖父母父母但谋但殴即坐伯叔以下须据杀讫方入恶逆若谋而未杀自当不睦之条盖恶逆者常赦不原不睦者会赦原宥五不道谓杀一家非死罪三人及支解人若采生造畜蛊毒魔魅六大不敬谓盗大祀
　　神御物
　　乘舆服御物盗及伪造
　　御宝合和
　　御药误不依本方及封题错误若造
　　御膳误犯食禁
　　御幸舟船误不坚固七不孝谓造言咒骂祖父母父母夫之祖父母父母及祖父母父母在别籍异财若奉养有阙八不睦谓谋杀及卖缌麻以上亲殴告夫及大功以上尊长小功尊属九不义部民杀本属知府知州知县军士杀本管指挥千戸百戸吏卒杀本部五品以上官长若杀见受业师及闻夫防匿不举哀若作乐释服从吉及改嫁十内乱谓奸小功以上亲父祖妾及与和者次曰八议一议亲二议故三议功四议贤五议能六议勤七议贵八议宾凡应议者犯罪实封奏
　　闻取
　　防不许擅自句问若奉
　　防推问者开具所犯及应议之状先奏请议议定奏闻取自
　　上裁其犯十恶者不用此律应议者之祖父母父母妻及子孙犯罪亦如之若皇亲国戚及功臣之外祖父母伯叔父母姑兄弟姊妹女壻兄弟之子若四五品官之父母妻及应合袭廕子孙犯罪从有司依律追问议拟奏
　　闻取自
　　上裁其犯十恶反逆缘坐及奸盗杀人受财枉法者不用此律其余亲属奴仆管庄佃甲倚势虐害良民陵犯官府者加常人罪一等止坐犯人不在上请之律若各衙门追问之际占恡不发者并听当该官司实封奏
　　闻区处在京在外大小官有犯公私罪名所司开具
　　事由实封奏
　　闻请
　　防不许擅自句问若许推问依律议拟奏
　　闻区处仍候覆准方许判决若所属官被本管上司非理陵虐亦听开具实迹实封径自奏陈内外大小文武官犯公罪应笞者一十罚俸一月二十三十各递加一月四十五十各递加三月应杖者六十罚俸一年七十降一级八十降二级九十降三级皆留任一百降四级调用吏典犯者笞杖决讫仍留役内外大小文武官犯私罪应笞者一十罚俸两月二十罚俸三月三十四十五十各递加三月应杖者六十降一级七十降二级八十降三级九十降四级皆调用一百革职离任吏典犯者杖六十以上罢役文武官任满得代改除致仕等官与见任同封赠官与其子孙正官同其妇人犯夫及义絶者得与其子之官品同犯罪者各依职官犯罪律拟断无官犯罪有官事发公罪笞杖以上依律纳赎卑官犯罪迁官事发在任犯罪去任事发公罪笞以下依律降罚杖一百以上依律科断本案黜革笞杖以上折赎皆免若事干埋没钱粮遗失官物虽系公罪事须追究明白但犯一应私罪并论如律其吏典有犯公私罪名各依本律科断文武官犯私罪罢职不叙追夺
　　诰勅削去仕籍除名者官爵皆除僧道犯罪曽经决罚者追收度牒并令还俗军民灶戸各从本色发还原籍当差定加减之法凡称加者就本罪上加重【谓如人犯笞四十加等即坐笞五十之类】一称减者就本罪上减轻惟二死三流各同为一减【如犯死罪减一等即坐流三千里减二等即坐徒三年犯流三千里者减一等亦坐徒三年】加者满数乃坐【谓如赃加至四十两纵至三十九两九钱九分虽少一分亦不得科四十两罪之类】又加罪止于杖一百流三千里不得加至于死本条加入死者依本条【加入绞者不得至斩】凡同僚犯公罪者并以吏典为首首领官减吏典一等佐贰官减首领官一等长官减佐贰官一等【四等官内如有阙员亦依四等递减科罪本衙门所设无四等官者止准见数递减】若同僚官一人有私自依故出入人罪论其余不知情者止依失出入人罪论若下司申上司事有差误上司不觉失错准行者各递减下司官吏罪二等若上司行下所属依错施行者各递减上司官吏罪三等亦各以吏典为首凡一人犯罪其于律应减者若为从减【谓其犯罪以造意者为首从者减一等】自首减【谓犯法知人欲告而自首者听减二等】故失减【谓吏典故出入人罪放而还获正减一等首领官不知情以失论失出减五等比吏典又减一等通减七等】公罪递减之类【即上同僚犯公罪条】并得累减定首从之法凡共犯罪者以先造意者为首依律断拟随从者减一等若一家人共犯罪止坐尊长若尊长年八十以上及笃疾归罪于共犯罪以次尊长若无以次尊长方坐卑幼【谓如尊长与卑幼共犯罪不论造意独坐尊长以尊长有专制之权也如尊长年八十以上及笃疾于例不坐罪即以犯罪之次长者当之妇人与卑幼男同犯虽妇人为首仍坐卑幼男】侵损于人者以凡人首从论【造意为首随从为从侵谓窃盗财物损谓鬭殴杀伤之类如父子合家同犯并依凡人首从之法为其侵损于人是以不独坐尊长】若共犯罪而首从本罪各别者各依本律首从论若本条言皆者罪无首从不言皆者依首从法其同犯擅入
　　皇城宫殿等门及同私越度闗同避役在逃及同犯奸者律虽不言皆亦无首从二人共犯罪而有一在逃见获者称逃者为首更无人证左则决其从罪后获逃者称前获之人为首鞫问是实还将前人依首论通计前决之罪以充后问之数若犯罪事发而在逃者众证明白或系为首或系为从即同狱成将来照提到官止以原招决之不须对问定累犯之法凡二罪以上俱发以重者论罪各等者从一科断若一罪先发已经论决余罪后发其轻若等勿论重者更论之通计前所论决之罪以充后发之数其赃应入官物应倍偿盗应刺字官应罢职罪止者各尽本法犯罪已发未论决又犯罪者从重论已徒已流而又犯罪者依律再科后犯之罪不在从重科断之限其重犯流者依工乐戸留住法三流并决杖一百于配所拘役四年若已徒而又犯徒者依后所犯杖数决讫照徒年限应役亦总不得过四年又犯杖罪以下亦各依数决之本条别有罪名与名例不同者依本条科断若本条虽有罪名其心有所规避罪重者自从所规避之罪论其本应罪重而犯时不知者依凡人论本应轻者听从本法定容隠之法凡同居不限籍之同异虽无服者皆是若别居大功以上亲及外祖父母外孙妻之父母女壻若孙之妇夫之兄弟及兄弟妻有罪彼此得相为容隠奴婢雇工人为家长隠者皆勿论若漏泄其事及通报消息致令罪人隠匿逃避者亦不坐其小功以下相容隠及漏泄其事者减凡人三等无服之亲减一等若犯谋叛以上者不用此律定读律之准凡律令垂为法守内外诸司百执事不得妄生意见变更成法嵗终各从上司考校有不能讲解律义者论罚有差律中有称
　　乘舆车驾御物者
　　尚方服御之物并同称
　　制者
　　懿防
　　令防并同称期亲祖父母者曽髙同称孙者曽元同适孙承祖与父母同缘坐者各从祖孙本法其适母继母慈母养母与亲母同称子者男女同缘坐者女不同称与同罪者止坐其罪正犯至死者同罪之人得减一等不在刺字斩绞之律若受财故纵与同罪者全科其故纵谋反叛逆者皆依本律称罪同者至死不减等称监临者内外诸司统摄所属有文案相闗涉及别处驻劄衙门看管兵粮水利之类虽非所管百姓但有事在手者即为监临称主守者内外各衙门该管文案吏典专主掌其事及守掌仓库狱囚杂物之类官吏库子斗级攒拦禁子并为主守其职非统属但临时差遣管领提调者亦是称一日者以百刻计工者从朝至暮不必百刻为限称年者以三百六十日称人年者以籍为定称众者三人以上称谋者二人以上谋状显迹明白者一人同二人之法称道士女冠者僧尼同若于其受业师与伯叔父母同○八年
　　谕今后满汉大小官员有犯或被人告发该衙门先将犯事缘由具奏必奉防革职然后送刑部审问永着为例钦此○十年奏准
　　朝廷礼待大臣平日则遇以恩有罪亦存其体近日将满汉诸大臣得罪锁禁发门当此寒天冻地无论寝食艰难日久成疾且通衢大路大臣免冠带锁亵辱难堪非所以广
　　皇仁存国体也嗣后大臣有犯法刑部候审定案治以应得之罪其锁禁发门之例停止○又奏准周官八议首曰议亲今宗室有犯与民无异窃谓法不可寛而礼不可辱嗣后除有大罪请
　　防定夺外余皆斟酌轻重永除鞭锁之条以昭睦族之恩至满洲盘家之法在律谓之籍没惟谋反重犯用之余不在此例槩行除之以昭防下之典○十一年奏准汉官轻罪皆议罚俸满官则有赎身之例嗣后满官缘事应赎身者照汉官例改为罚俸至满官前程皆由战功而得嗣后文职送吏部武职送兵部议处其罪犯重大者议革后方下刑部究拟○又奏准刑法禁于已然之后而教谕弥于未然之前请
　　勅法司仿古大诰之制
　　国家用刑欵件择其重大者编缉成书颁告天下广为传诵则人知洗心涤虑而自干斧钺者寡矣○十二年奏准明罚勅法使民知而不敢犯也今天下各衙门止有律书一部小民不得与闻故犯法者众令督抚将刑律有闗于民者摘而刻之有司于春秋暇日为之讲説并令学官常为士子讲习又宁古塔地方窎逺严寒至其地者九死一生今将辽东各地谅其逺近酌罪轻重流之不必专发宁古塔○又
　　谕帝王以徳化民以刑辅治故律例最宜详慎茍轻重失宜则官胥得以任意出入欲政平讼理其道无由朕览谳奏本章引用律例每有未协尔部速将满汉文律缮写进呈朕将详览更定颁示遵行钦此○十五年议准三品以上各官兄弟子侄犯杖罪者准折赎四品以下不准○十七年校订律例以
　　盛京定例及屡奉
　　上谕并刑部衙门定例分晰应入律各欵缮满汉文册
　　进
