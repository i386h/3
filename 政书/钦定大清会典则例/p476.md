<!-- { "loadSidebar": true } -->
<史部,政书类,通制之属,钦定大清会典则例,卷一百三十四 >照汉唐渠例递年修补恵农渠中段汉渠尾梢各増建退水小石牐一座昌润渠建大飞槽四座恵农渠尾建大飞槽一座昌润渠永屏牐开大渠一道于每嵗春工分年陆续修理○乾隆二年覆准宁夏新渠县建筑通吉清水五香等堡顶水马头又加髙通朔堡马头并加叠通吉通义清水等处马头隄埂○又覆准宁夏县河忠堡南面加筑长隄二百六十一丈底濶八丈顶平二丈髙一丈二尺又自南面起至西面沿河筑隄一千八百丈底濶四丈顶平二丈嗣后嵗修事宜统归水利同知专理本堡嵗输额夫额草令该同知察收贮工以备嵗修之用○又奏准臯兰县张达二川附近大通河口开成渠道引水灌田○又覆准狄道县北乡新甸子南乡漫坝河西乡三岔河等处开渠十道○又覆准河州河政驿下川堡二处开渠八道○又奏准平番县属西大通马军二堡开渠八道○三年奏准平凉府渠工建牐以利宣泄○又覆准河州洪济地方开渠一道灌溉民田○又覆准开濬蘑姑滩渠道建设石牐以资灌溉○又覆准平罗县镇朔堡建设围隄以防城堡○又覆准新渠县恵农渠交济堡造闇洞一座引水出泻西河东西两面各造小桥以利攸往○又覆准陇西县二十里铺开渠一道○又覆准漳县三岔驿开渠三道○又覆准开濬秦州地方双桥旧渠六道新渠十有三道○四年奏准宁夏大清唐汉三渠因去年十一月地震坍损一切大渠支渠应重加修理○又奏准修整恵农废渠渠口引水入汉渠展长汉渠之尾灌溉民田加修沿河长隄以资捍御○五年议准臯兰县张逹二川附近大通河口开渠引水设正牐退水牐各一座以备渠水泛涨冲漫随时启闭○又覆准宁河县河忠堡渠口隄埂设水手四名○又覆准寳丰县兰泉等堡有自来泉一道按地铺设石槽引水其接连导引之所架置木飞槽引水以灌附近田亩○又覆准疏濬恵农渠西河起宁夏县河西寨至平罗县石觜子长二百二十里有竒建牐设桥架置木飞槽以资灌溉○又覆准甘省平番县野狐城地方开渠一道○又覆准金县定逺镇自滴水崖起至马家荘开修渠道○六年议准修理靖逆卫旧开渠道○又议准靖逆卫蘑姑沟等处新开渠道五十四里工竣设渠夫二十名常川廵察○七年议准前年六七月间黄河叠次泛涨恵农渠隄冲决修濬隄埂渠□又从四堆子起至通顺桥以下直抵西山脚截筑横埂一道以障狂澜○九年议准去年六月灵州永宁洞冲坍秦渠中断移南三十丈重建石洞加筑秦渠附近捞河揠濬展濶量筑隄埂改建利济桥○又议准堵筑秦州周家磨新开河口并吕二沟阙口等处筑坝堵塞以除水患疏濬旧有小渠以济民用○十年议准宁夏四堆子地方起冯家庙至五堆子筑遥隄一道加培六堆子以下残阙旧隄恵农渠尾梢展开深濶以资引灌永保汕刷○十一年议准开揠狄道州引河増筑大坝加建长隄以避洮水冲射城基之患○又覆准西安州等处渠道増设渠兵八十名水利外委一人统率渠兵应用器具如有残阙必须修补者准水利外委造册估报动项制造请销如遇新旧更换交代明白报防存案○又议准昌润上下九牐自首迄尾轮流封闭次第浇灌充足之后挨次自下而上专令水利县丞督率堡长不时廵防并令水利同知亲往稽察如有截坝偷水等事按法责惩仍将奸民追照驱逐别招新戸顶补承种○又议准宁夏县属髙崖子起至平罗牐堡四堆子月隄止顺河长埂一道嗣后间嵗一修加髙培厚其应用人夫埂以内每田一分出夫一名埂以外每田二分出夫一名竢二三年后仍令埂内一例分拨○又议准四堆子以下至八堆子中间一带老埂于每嵗农隙时将残阙之处饬令该管官督率民夫逐渐修补一式齐整以资防卫
　　一四川水利雍正十一年覆准新津华阳二县修淘通济堰拦河砌石为埂截流而东灌溉田亩○十二年覆准修理眉州蟇颐堰○乾隆六年议准哨汛城筑隄一道遏御顶冲隄之上流开揠河路使水性循轨而下○九年覆准去嵗五六月内宁逺城河被冲淤垫别决新河一道垫筑新河开通旧河
　　一广东水利康熙五十五年筑广东海康遂溪二县围隄以卫洋田○雍正五年议准广肇二府所属围基责令广南韶道肇罗道不时亲诣工所督率修理如式坚固毋致江水涨发之时临期周章倘该道怠玩偷安以致冲决坍卸并偏袒绅衿富戸欺压贫民借端滋扰纵役需索者即指名题叅○九年覆准重建遂溪县辛壬两字号隄岸并修补丁字号隄岸及麻烈等牐○乾隆元年奏准广肇二属围基动拨广东盐运司库存贮递年融羡等项银四万余两借商生息以为嵗修之用○又奏准广肇二属围基改建石工○二年议准抢筑海康井鬼等七字隄柳字下牐遂溪甲乙等十字隄乙字牐并丁戊两字麻烈大牐○三年覆准筑竣海康县冲决隄岸○又覆准海阳县东南北三隄加筑灰石隄防隄以固上游借闗税银十万两给盐洋二商营运生息积至三年次第办理竢五年归还原本工完如有余别为生息以备递年嵗修之用其潮阳揭阳澄海饶平恵来等县旧有隄岸给与嵗修银以舒民力○四年议准修筑始兴县南门外河隄○五年议准加筑海康井鬼等七字隄遂溪甲乙等十字隄并接砌乙丁戊三字大小牐二座○七年议准粤东围基顶冲险工及窦门坝用石砌筑以资捍御每年动支盐规生息银嵗加修理其一应土工令水利各官于农隙时督率围民加培髙厚永为定例○九年议准三水县南岸围土建用石工以杀水势○又议准抢筑海阳县东南北三隄○十年议准海阳县东南北三隄用三合土筑砌土墙矶头用顽石堆填○十一年议准续筑海阳县蔡家围隄工○十二年议准修筑始兴县南门外河隄
　　一广西水利雍正八年议准修葺临桂县黄泥等十三陡凿石九处开凿雒容县陆路又修兴安县以至全州一带河道修整旧陡三十六处以资转运米谷灌溉田亩○十年议准増修临桂县鲢鱼等七陡増凿一百三十五处○又覆准临桂县修筑鲢鱼等二十陡每陡设夫二名共设夫四十名东西两陡各设渠目一名每名嵗给工食银六两照兴安县陡河之例拨嵗修银六十两于存公银内动支以备分修之用年终造册覈销又兴安县二十三陡除旧设夫四十六名外増设夫一名○乾隆四年覆准临桂县鲢鱼陡河上之门山湾魦鳅桥二处加筑两陡给嵗修银六两于盐道库贮存公银内支给按年造报察覈每陡设夫二名每名嵗给工食银六两○五年覆准兴安县马石桥设立牐版并设陡军二名专司启闭每名嵗给工食银六两遇闰加増又每年増设嵗修银二两○十一年议准筑复兴安县三里桥等处陡门四座疏濬分水潭等处河道并修砌陡埂新増四陡设陡夫八名以司启闭嵗给工食银四十八两一云南水利康熙十年云南云津河冲溢増南城外石桥二洞以杀水势○二十一年又修云南城外金汁诸河及旧废牐坝○二十七年修云南松华坝及金汁等六河牐坝引水资昆明各县灌溉○雍正十年议准修濬龙盘金棱银棱寳象海源马料明通马溺白沙诸河増修石岸牐坝桥洞○又议准昆阳州増设水利同知一人驻劄海口常川廵察遇有壅塞不时疏通设或冲塌立即堵筑其余各州县凡有水利之处将同知通判州同州判经厯吏目县丞典史等官皆准加水利职衔境内河道沟渠责令专理除云南一府仍归粮道管辖其各属在迤东者统归迤东道管辖在迤西者统归迤西道管辖仍令各该府察勘騐报各该道考察详明听督抚酌覈劝惩○又议准昆明六河酌定嵗修银八百两昆阳海口酌定嵗修银二百两临安三河酌定嵗修银三百两动支盐道衙门合秤银给发兴修用则报销不用则存贮以备大修之需○又议准疏濬临安防峩曲靖南宁罗平新兴路南和曲赵云南邓川浪穹各州县河道重修禄丰县废桥定逺县建设石隄永北府羊保山建筑石坝顺宁府河造铁索桥増修阿迷州至八达通粤河道又濬嵩明州河口经寻甸东川由牛拦江达金沙江周环川江复抵昭通以通舟楫○十二年议准修濬鹤庆府漾弓河又修禄丰县石隄五十丈昭通府西门开濠引水入城以资灌溉○十三年议准开凿恩安鲁甸擦拉诸河建牐以资蓄泄○乾隆二年
　　谕水利所闗农功綦重云南跬歩皆山不通舟楫田号雷鸣民无积蓄一遇荒歉米价腾贵较他省数倍是水利一事不可不急讲也凡有闗于民食者皆当及时兴修总期因地制宜事可谋成断不应惜费如难奏效亦不必强作钦此○五年议准开濬龙盘江金棱银棱海源寳象马料诸河修建桥牐涵洞隄岸又昆阳海口改建石岸○六年覆准滇省恩安县开塘四区以济兵民汲饮○七年议准开凿黒龙硐修濬青口河又开恩安县礲硐水源建大坝一座培修李子湾蓄水隄基建木牐一座又修建水塘坝补卧箐山蓄水隄基建木牐一座又晒鱼口河开沟建坝以资蓄泄灌溉民田○八年议准安宁州筑石坝六座开渠百六十里有竒以资灌溉○九年议准疏濬大理府洱海淤沙以除榆郡水患嗣后责令地方官就近督修按田出夫五年大修一次仍令该道不时稽察毋致复淤○十年议准开凿南宁县亮子口黒寳滩等处滩河二十余里又修陆凉湖严芳桥梁○十一年议准开凿金沙江下游新开滩至黄草坪等滩河以利舟楫○又议准开修金沙江两岸陆路○十二年议准开通大闗盐井渡水陆道路每年动支运铜节省银三百两以为嵗修之用○又覆准安宁州葡萄桥石龙坝等处开渠引水分灌民田○十四年
　　钦差大臣覆勘奏准金沙江自四川叙州府城内起至云南小江口止共计水程一千四百余里内上游之蜈蚣岭至下游之黄草坪一段工程实于运铜无益其自黄草坪以下至新开滩约五百八十余里亦有数大滩尚系人力可施可以直达泸叙于运铜有益应弃其无益留其有益仍酌给嵗修银以利挽运○又议准大修昆明六河昆阳海口隄岸牐坝桥梁河道
　　一贵州水利顺治十七年修贵州黔河○乾隆三年覆准开修黔省都匀府由旧施秉通清水江至湖南黔阳县直达常徳又由独山州三脚达来牛古州抵粤东河道縴路一槩修治以资挽运以济商民○十年议准开凿毕节县赤水河道起赤水河渡口至猿猱地方大小六十八滩








　　钦定大清防典则例卷一百三十四
<史部,政书类,通制之属,钦定大清会典则例>
　　钦定四库全书
　　钦定大清防典则例卷一百三十五
　　工部
　　都水清吏司
　　海塘【江防附】
　　一海塘职掌康熙初年设浙江海防同知二人○雍正八年议准浙江杭州府粮捕同知管粮通判令其就近分管东西两塘○十一年议准浙江海塘设海防道一人兼辖沿海州县除原设海防同知二人外再増设海防同知一人令其分管塘工○又议准浙江新设海防道应移驻海宁稽察塘工其海塘同知三人除乍浦同知仍旧驻劄外旧同知一人移驻海宁新同知一人移驻仁和○十二年
