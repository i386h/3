<!-- { "loadSidebar": true } -->
　　谕凡鬭殴原告被告宜听法司审问闻汉人与满洲蒙古鬭殴同类各相帮助是不遵国法而乱行也犯者必重惩之钦此○顺治元年定鬭殴及戸婚田土细事止就道府州县官听断归结重大事情方赴抚按告理在京仍投通状听通政使司察实转送刑部问拟其五城御史有应受理送问者方准送问非系机密重情入京越诉者加等反坐○又定凡已经审结之案非奇寃积枉不得复起葛藤至旁观出首多属倾诬百姓告讦官长尤为刁悖且民间妇女辄拘讯公庭亦伤廉耻之化嗣后永行禁止○二年定刑部专司详谳例不受辞嗣后民间辞讼在外归抚按监司在内归顺天府宛大二县五城如果有寃抑赴通政使司投告察审送部问拟刑部不得仍前滥收辞讼○四年定凡鞫狱须依原告人所告本状推问若于状外别求他事摭拾被告人罪者以故入人罪论同僚不署文案者不坐若因其所告本状事情法应掩捕搜捡因而捡得被犯别罪事合推理非状外摭拾者不在此限诸衙门鞫问刑名等项必据犯者招草以定其罪若吏典人等为人改写及代写招草増减情节致罪有出入者以故出入人罪论若犯人果不识字许令在官不干碍之人依其亲具招情代写○又定凡鞫狱官推问罪囚有同起内犯罪人伴见在他处官司停囚专待其人对问者虽彼此职分不相统摄皆听行文句取文到后限三日内即将所句待问人犯发遣违限不发者一日笞二十每一日加一等罪止杖六十仍行移本管上司问罪督令解发若起内应合对问同伴罪囚已在他处州县事发见问者听轻囚移就重囚少囚从多囚若囚数相等者以后发之囚送先发官司并问若两县相去三百里之外者各从事发处归断移文知防违者笞五十○又定有司于狱囚鞫问明白追勘完备军流徒罪各从府州县决配至死罪者在内法司定议在外听督抚审录无寃依律议拟法司覆勘定议奏
　　闻有回报应决者委官处决故延不决者杖六十若犯人反异原招家属代诉称寃即便再与推鞫事果违枉即同原问原审官吏通问改正囚犯明称寃抑不为申理者分别故入失入罪论○又定官司断罪皆须具引律例若律有数事共为一条官司止引所犯本罪者听其
　　特防断罪临时处治不为定律者不得引比为律若辄引比致罪有出入者以故失论律以颁降日为始若犯在已前者并依新律拟断如事犯在未经定例之先仍依律及已行例定拟其定例内有限以年月者皆以限定年月为断若例应轻者照新例行律令该载不尽事理断罪无正条者援引他律比附应加应减定拟罪名申该上司议定奏
　　闻若辄断决致罪有出入以故失论○又定凡盗公取【如强盗抢夺】窃取【如窃盗掏摸】皆为盗器物钱帛之类须移徙已离盗所方谓之盗珠玉宝货之类据入手隠藏纵在盗所未将行亦是其木石重器非人力所胜虽移本处未驼载间犹未成盗不得以盗论马牛驼驘之类须出阑圏鹰犬之类须专制在已乃为盗其未成盗而有显迹证见者依已行而未得财科断○又定勘问谋杀人犯果有诡计阴谋者方以造意论斩助殴伤重者方以加功论绞谋而已行人赃见获者方以强盗同辟毋得据一言为造谋指助势为加功坐虚赃为得财一槩拟死致伤多命若鬭殴及故杀人独殴曰殴有从为同谋共殴临时有意欲杀非人所知曰故其共殴人伤皆致命以最后下手重者当其重罪如当时身死则坐后下手者当时未死而过后死者当究明何伤致死以伤重者坐罪若原谋共殴亦有致命伤以原谋为首至乱殴不知先后轻重者有原谋则坐原谋为首无原谋则坐初鬭者为首以堪杀人之事为戏如比较拳棒之类因而杀伤人者为戏杀戏伤因鬭殴而误杀伤旁人者为误杀误伤各以鬭殴杀伤论若耳目所不及思虑所不到初无害人之意而偶致杀伤人者为过失杀依律收赎其鬭殴伤而未死者验伤官亲往不得舁伤者就验验明立限责令犯人保辜以手足他物伤者限二十日刃及汤火伤者三十日打伤肢体及破骨坠胎者五十日限内因伤身死者拟抵限外身死及限内因他故死者各科伤罪○又定官司捡验尸伤若承委牒到托故迁延不即捡验致令尸变及不亲临监视转委吏卒若初捡与复捡官吏相见扶同尸状及不为用心捡验移易轻重増减尸伤不实定执致死根因不明者正官杖六十首领官杖七十吏典杖八十仵作行人捡验不实扶同尸状者罪亦如之因而罪有増减者以失出入人罪论受财故捡验不实者以故出入人罪论赃重者计赃以枉法各从重论○又定凡赃欵有六曰枉法赃以五两为一等一两以下杖七十一两至五两杖八十递加至五十五两杖一百流三千里至八十两拟绞无禄人各减一等至一百二十两拟绞赃各主者通算全科曰不枉法赃以十两为一等一两以下杖六十一两至十两杖七十递加至一百二十两杖一百流三千里一百二十两以上拟绞无禄人各减一等罪止满流赃各主者通算折半科罪曰窃盗赃与不枉法赃同以一主为重并赃论罪曰监守盗以二两五钱为一等一两以下杖八十一两至二两五钱杖九十递加至三十两杖一百流三千里杂犯三流总徒四年四十两拟斩杂犯准徒五年曰常人盗以五两为一等一两以下杖七十一两至五两杖八十递加至五十五两杖一百流三千里杂犯三流总徒四年八十两拟绞杂犯准徒五年曰坐赃以十两为一等一两以下笞二十一两至十两笞三十递加至八十两杖一百自徒以上以百两为一等百两杖六十递加至五百两杖一百徒三年彼此俱罪之赃及犯禁之物则入官若取与不和用强生事逼取求索之赃并还主以赃入罪正赃见在者官物还官私物给主已费用者若犯人身死勿征余皆征之○又定遇告讼人命除内有自缢自残及病死而妄称身死不明意在图赖诈财者究问明确不得一槩发捡其果系鬭杀故杀谋杀等项当捡验者在京委刑部司官及五城兵马司京县知县在外委州县正印官务须于未捡验之先即详鞫尸亲证左凶犯人等令其实招以何物伤何致命之处立为一案随即亲诣尸所督令仵作如法捡报定执要害致命去处细验其圆长斜正青赤分寸果否系某物所伤公同一干人众质对明白各情输服然后成招或尸久发变青赤颜色亦须详辨不许听凭仵作溷报拟抵其仵作受财増减伤痕扶同尸状以成寃狱审实赃至满数者依律从重科断凡自缢溺水身死别无他故亲属情愿安官司详审明白准告免捡若事主被强盗杀死苦主自告免捡者官与相视伤损将尸给亲埋其狱囚患病责保看治而死者情无可疑亦许亲属告免覆捡若据杀伤而死者亲属虽告不听免捡○八年
　　谕刑部今后凡有奏告之人在外者当先赴司道府州县陈诉若不审理再诉之督抚廵按若不准或枉断当赴都察院击鼓鸣寃都察院问果寃枉不与具奏仍赴通政使司具本奏闻在京有寃枉者先赴五城御史顺天府大宛二县告理若御史府县接状不准或审断不公再赴都察院通政使司申告如例其应呈应诉六部衙门者照旧准理若内外大小衙门明知寃情蔽不上闻许具本至午门前进奏自后仍有妄行声寃告奏者问以重罪钦此○十年
　　谕帝王化民以徳齐民以礼因奸人为恶害及善良所以不得已而用刑然必情罪允孚斯加者无悔而受者无怨故法者天下之平朕亦不得任喜怒为轻重也凡官司犯事朕即有意见不肯遽自裁断必下部议者意以十师之任职在明允而膺斯任者又皆亲信大臣必能仰体朕心审察得情不致寃滥今该部私心揣度以为事经上发若从轻拟恐以情面生疑庇防为咎不如重拟以作自全之计甚至所犯事情不就事论事而反引已结旧案文致重法如此舛谬大不合理朕于政事最重刑狱奏谳本章必再三覆阅每有改正但恐日有万几或一时不及致详竟批依议死者不可复生误者不可复改此悔彼怨咎将谁归以后问刑衙门议事大臣问拟人罪务要详审真情引用本律一切钩索罗织悉宜痛革书云罪疑惟轻所当深念如情罪重大宪典具存又不得借口故出以致漏务平心守法使人不寃以几刑措之治钦此○康熙元年奏准我
　　朝当一代创典之始革明季末流之弊立法不得不严而用法未尝不寛故虽屡定成案必下三法司覈拟者诚恐畸轻则纵畸重则苛也乃刑部谳案内情轻而反比重律法重而反从轻拟者不可胜举严饬刑部嗣后凡两造口供不全録者即为作弊引律不确合者即为欺公治以不职之罪○九年定凡承审钦件限期专责督抚计月处分不许分坐司道等官如有提犯行察限内实难完结者承问官详明督抚题请展限如承问官不行详请及易结不结者皆罚○二十年
　　谕帝王以徳化民以刑弼教所闗最重近览法司章奏议决重犯甚多愚民无知或由教化未孚或为饥寒所廹以致身罹法网深可悯恻凡问刑各官审理重案有律例未谙定拟失当草率完结者有胶执成见改窜供招深文罗织者有偏私索诈受嘱徇情颠倒是非者有一于此民枉何由得伸兹特严加申饬务期持亷秉公痛改积习加意祥刑以副朕尚徳好生之至意钦此○二十二年议准凡控告案内人犯有咨八旗并总管内务府行提者即日解送过部越二日不行解送者将该管官议处若行提屯内居住人等每日定限五十里照限送部违限者鞭五十其行直府州县提人者亦每日定限五十里文到五日内起解若不照限申解将该管官题防议处或别有事故限内不能起解者据实报部若刑部司官将应结事件借名行察推诿迟延者题防议处○二十三年
　　谕向因刑部审理迟延屡加申饬今积案已完宿弊渐革惟在外各衙门因循积习刑名案件有经年累嵗不结者或因承审官不能秉公妥拟希图茍且完结以致上官屡行批駮沉案积久不清或因上官意有偏徇借端频行駮审因而营求滋弊颠倒是非此等弊端如何立法永絶俾讼简刑清克称平允九卿等详议钦此遵
　　防议准各省人命重案每案限六月审结州县自理事件限二十日越诉事欵必有碍本官不便控告或审断不公须将控过审过情节开明状内方许准理恶棍包揽辞讼从重治罪承问官不依律治罪严加议处上司除要重大事情许差人至州县其余小事止许行牌催提下属审详案件原批某衙门即于某衙门完结不得一官未结又委别官辞状止许一告一诉告状人止告正犯确证不许波及无辜牵连妇女及续告原状无名之人○二十五年
