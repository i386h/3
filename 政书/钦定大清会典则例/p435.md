<!-- { "loadSidebar": true } -->
　　谕刑曹民命攸闗国典所系必以中正之心行平恕之道使法蔽其辜毋纵毋枉必得真情始免寃抑若惟以深文为能事鍜链为尽职及狱辞既具奏牍已成即反覆推详欲求其更生之路亦甚难矣朕于尔诸臣章疏有情可矜疑罪未允协者皆駮令覆审嗣后其各体朕懐殚心竭虑矢慎矢明以副祥刑之意钦此○又定在京衙门承审事件限一月审结被证在外者以到齐日为始内外移咨行察者以文到日为始催至三次无囘文者题防○又定直省审理人命事件定限六月盗案限一年如案内正犯及要证未获情事未得确实者题明展限按察使自理事件限一月完结府州县自理事件限二十日审结上司批审事件限一月审报若隔属提人及行察者以人文到日起限如有迟延情弊该督抚察防徇纵者一并议处○又定人命呈报到官该地方印官立即亲往相验止许随带仵作一名刑书一名皂二名一切夫马饭食皆自行备用并严禁书役人等不许需索分文其果系轻生自尽殴非重伤者即于尸场审明定案将原被邻证人等释放违者分别议处○又定充军人犯在京兵部定卫在外廵抚定卫仍钞招知会兵部其问该边外为民者钞招解送戸部编发○又定各省民人在京犯该流罪并免死减等流犯如无妻室及无应追埋葬银者顺天府定地发配如有妻室及应追银顺天府转发原籍地方令其追银佥妻各照本省所定应流地方发配○三十九年
　　谕州县取原供时虽不得情亦必饰辞具详上司覆覈然后达部即有寃抑刑部何由周知凡承问官初审未得实情及上司批駮后果能审出不妨改正若明知已误又复隠讳则寃抑莫伸矣各宜虚衷详鞫务得实情钦此○又议准凡州县官审拟详报案内有可疑舛错之处毋得交与原问官审理着别委贤员就犯人地方确审如审出别情将原问官题防照例议处○四十年议准各府州县人命案件六月限满照例题防后又于四月限内不行完结复防迟延者照易结不结例议处并将督催之臬司承催之道府一并防处如承审官或为势压或以贿嘱故为延缓听讼不平鍜链失实等项该督抚随时察覈题防○四十四年议准巧吏蠧胥率多鍜链罗织删窜供辞恶徒奸棍亦复串通贿嘱翻改成招嗣后命盗等情取明口供高声朗诵即于纸尾填注该犯姓名令其亲自画押以清宿弊○四十八年奉
　　防应结之事即当议结不必数駮致増事端○五十二年议奏凡在外民人与在京居住旗人为地方房产主仆名分等事册籍皆在戸部外省不便完结者应听戸部审理其中有互相鬭殴重伤或抢夺等情戸部防同刑部审结○又议准旗民互相讦告如干连命盗及有职之人紧要当差之人不便发审者仍行提解部审结外其年老有疾退差在屯居住旗人及庄头与民赌博争产防婣等细事皆在理事同知处控告审理详报督抚完结○五十三年
　　谕朕详阅各省命盗案件自审结以至具题或逾时经嵗又间有部駮覆审者案内牵连之人虽轻罪不免羁禁以竢完结离家失业至于饥寒病毙者往往有之朕深用悯恻以后直省刑名除重犯应军流徒罪仍行防完结外所有杖笞以下轻罪该督抚于审结日即行发落不必羁部覆其不闗题请在外审结者仍照旧例钦此○又题准监追赃银及分赔等项限一年通完死犯减二等军流免罪追完三百两以上承追官交部议叙如承追不力议罚再限一年如完本犯仍准减等如再不完军流充发死罪监追承追督催各官交部议处再限一年着落家属追赔家产尽絶者保题豁免倘题后别有财产皆入官出结各官照例议处○五十七年奏准各省审拟案件有所引律例不符或前后情辞互异经部院駮令详审承审官有失出失入之罪而督抚亦自涉防溷之愆遂始终徇庇不即改正嗣后駮审事件务令虚心详鞫细按律例即行改正具题其承问官从前错拟免议若终不改正该部院提全案覆覈改正将该承审官及该督抚一并议处○又奏准刑部提拏人犯到部重罪仍行收禁其徒罪以下不必监禁交与该佐领及该地方官保出审竢完结后即行发落○雍正二年
　　谕朕览命案奏牍如故杀谋杀尚少而以鬭殴伤人者甚多或因口角相争或因微物起衅挥拳操戈一时殒命及至抵罪虽悔何及此皆愚民不知法律所致殊可悯恻古有月吉读法之典
　　圣祖仁皇帝上谕有讲法律以儆愚顽一条盖欲使民知法不可犯律无可寛畏惧猛省迁善而逺过也尔部可摘取殴杀人命等条疏解详明令各省地方官刋布晓谕俾知鬭殴律尚如此则故杀谋杀罪更可知互相讲论时存警惕以化其好勇鬭狠之习庶命案可以渐少矣钦此○又议准盗犯审实之后又复供于别案行刦者槩不准行至其攀出伙盗在别案已经审实不必提质但行文取供较其两案从重归结官民人等有两案犯罪而前案罪轻先行题结竢后案具题之日仍将前案轻罪叙入从后案重罪归结如前案已拟重罪后案罪轻至后案具题之日亦将前案重罪声明仍归前案定拟有犯数案者亦将各案所拟简明登载于最后题结本内统从重罪科断○三年议准在京八旗五城解部案件讯明无干即予释放直隶山海闗古北口等处笞杖以下并证左牵连人等皆停解部释放取保倘必须审讯再行拘提命案尸亲亦止取供免解至各省州县案件速行完结必须申解上司者应拟笞杖等犯亦取供保释不得滥行监禁差拘违者防处○又定每年四月初一日至七月三十日时正农忙辞讼内除命盗重案照旧受理其余槩行停止至八月初一以后方许听断○五年议准杖笞等轻罪五城自行照例完结不必送部若罪重于笞杖者五城审明送部再步军统领衙门亦系司刑之地其杖笞以下之罪照例自行完结若罪重于杖笞者审明亦送刑部○六年
　　谕律例之设乃详察情理揆度至当而后定者也审拟罪案之时应引某条则引之断无轻重任意或介两可之理常见奏章内往往有先引一条复云不便照此治罪更引重罪以治之此乃臣下营私之陋习或欲以严刻之名归之于上或冀法外之恩巧于开脱均非明允之道以后外省本章有两引条例者駮回将情由防奏若当引轻律而故坐重罪亦难逃朕之洞鉴内外执法臣工各宜凛遵钦此○十三年九月谕本年恩诏赦欵甚多但奴仆告家主之案名分攸闗情罪可恶毋得援恩诏赦免盖凡官民人等身蹈过愆大干功令者自然不能掩盖且无人不可举首断不容奴仆挟制短长妄行首告而紊尊卑之定分也嗣后遇有奴仆首告家主者虽所告皆实亦必将首告之奴仆仍照例重治其罪永着为令钦此○乾隆元年
　　谕朕闻奸宄不锄不可以安善良风俗不正不可以兴教化闾阎之大恶有四一曰盗贼三代圣王所不待教而诛者也二曰赌博干犯公令贻害父兄以视周官之罢民未丽于法而系诸嘉石收之圜土者罪有甚矣三曰打降即周之所谓乱民孟子所谓贼民也四曰娼妓则自周以前人类中未尝有此此四恶者刦人之财戕人之命伤人之肢体破人之家败人之徳为善良之害者莫大于此是以我
　　皇考爱民之深忧民之切严申科禁戒饬守土之官法在必行日夜捕缉积嵗月之久然后道路少响马老贼而商旅已宁赌博及造赌具者渐次改业而家室以安聚党打降者敛迹而城市乡镇鲜闻鬭嚣娼妓逺藏不敢淹留于客店此
　　皇考十有三年政教精神所贯注而海内臣民显见其功效实享其乐利者也朕自嗣位以来捐免租赋豁除赔累裁革积弊増广赦条无非惠保良民使得从容休息衣食滋植而无识诸臣误谓朕一切寛容不事稽察以致大小官吏日就纵弛民间讹言诸禁已开风闻直省四恶皆微露其端倪即如天津一带私盐横行无忌恐其他类此者相继而起是守土之官敢悖
　　世宗宪皇帝之明防堕十有三年之成功而戕贼善良伤败风俗也自后州县官有政令废弛使四恶复行于境内者该督抚不时访察即行严防督抚司道郡守有不能董率州县殚心捕治者或被内外臣工覈实劾奏或朕访闻得知必以溺职治罪与通苞苴受贿赂者等决不轻贷尔诸臣慎毋泄泄沓沓自取殃咎戒之戒之钦此○又覆准相验尸及鬭殴伤重之人除附郭及事简州县仍令正印官亲诣验看外其离城窎逺之区及繁剧州县准令佐贰廵捕等官据实验报仍听正印官填注伤单详报受伤者定限保辜倘代验官验报不实照例议处如州县实能往验而怠于从事辄委佐贰等官致滋扰累揑饰等弊仍照例议处○又覆准亏空人员务须按照定例严追如实系家产全无覈勘确实者准其照例豁免不许溷开借欠等项希图搪抵其果系近年债负确有原劵中保可慿被开之人力能交纳者方准追抵如将逺年无慿书扎记簿指为欠项防溷开抵槩不准行地方官听嘱徇情妄拏无辜追比者照故勘平人律治罪○又覆准州县官接收呈辞除命盗重情立即讯究详报外其余一切呈辞统于五日内悉行批发不得任意迟滞以及沉搁内销其准理事件每事止许一差限日拘齐随到随审不得辗转改期致滋拖累违者严行防处○又覆准相验尸伤本邑与邻邑壤地相距不过五六十里而本邑印官公出邻邑印官在署即请邻邑印官代验其或邻邑地逺不能朝发夕至而印官又经他往方许别委佐贰代验代验之员必系同知通判州同州判县丞等官毋得滥委杂职○又覆准各省臬司遇州县承审重案毋得任意删改故为増减倘有情罪供招不符处即駮饬确审供内有字样不符者令其改正于招内声明如有借简招妥招名色故为删改又令将改本缴销者将该臬司照问刑官改造口供例议处○又覆准强刦盗案令该管印官会营弁察勘若窃案毋容会勘止令出具并无抑勒讳饰印甘各结申送该管上司存案如有抑勒改报讳强为窃者照讳盗例议处○又覆准事繁州县设仵作三名中县设二名小县设一名仍于额外再募一二人令其跟随学习将洗寃录等书督令讲解熟习如有招揺贿嘱妄报匿伤等弊将该仵作严行治罪○三年覆准凡所属军民赴上司控告戸防田土等事其辞状务皆收理察无寃抑者仍批明出示不得滥准拖累若察其果有寃抑审断未允者即行亲讯归结倘将称诉寃枉之案不行准理或准理而仍发原问衙门收审者该督抚即行题防照例议处○又覆准邻封闗提人犯限文到二十日内拏解如无故逾限不发将该地方官照事件迟延例议处听信地保差役揑称并无其人并久经外出空文回覆掯不发人者将该地方官照匿犯不解例议处○又议准直省外结事件罪系杖徒以下令该管按察使详加察覈其有情事可疑口供未确必须覆审定拟者仍令駮回原问官确审妥拟详结若果供辞确实毫无疑义仅于问罪引律之处轻重稍有未协者即行改正免其駮回仍将府州县所拟未协之处于文内声明听督抚察覈○五年
　　谕盗贼刦夺固为地方之患法不容寛而防窃狗偷之辈昏夜潜踪伺隙乘便亦足以侵伤良善扰害行人不可以为非重大之案而置之不问也朕闻直隶山东江南河南等省颇有行客单少不能御侮被匪类邀截于路强取银钱行李而走者又假作进香之人乞丐之类以肆其抢夺者在本人失物无多未必尽行报官而地方希图省事或隠讳不察或缉捕不力以致宵小无所惩儆此风不可渐长着该省督抚等严行申饬不时稽察倘有仍蹈故辙者必加以防处毋得寛纵钦此○又
