<!-- { "loadSidebar": true } -->
　　一盐法禁例顺治元年覆准场灶照额煎盐大使亲验按月报运使如有隐匿以通同治罪其商人不许滥委杂役行盐水程填眀卖销地方完日同引缴察不得告改盐引焚溺取具地方官印结察实补买○八年
　　谕廵盐御史及运司不许于额课外勒索侵克如有贪縦各官许商民首告治罪钦此○十三年题准盐政衙门不许商役互充○十四年题准势豪不许占揽引窝商铺不许自定价直如有专利害民串通经纪卖勒索防弊该御史严行禁饬○十六年题准商人载盐大小船均用火烙印记船头不许滥行封捉○十六年议准将领卫所官弁縦兵私贩该州县官缉拏掲报处○十七年题准盐场设立公垣场官专司启闭凡灶户煎盐均令堆贮垣中与商交易如藏私室及垣外者即以私盐论商人领引赴场亦在垣中买筑场官验眀放行倘有私贩夹带等弊该场官役一幷重处○又题准盐船过闗止纳船料如有借端盘验额外苛求者以枉法治罪○又题准凡获大伙私盐必究讯窝家经纪所过地方有无徇纵管盐司道扶同不举者一幷叅究不许以肩担背负竒零小贩塞责○又议准贫民食盐四十斤以下者免税四十斤以上者仍令纳课○又覆准灶丁不许充当衙役○又覆准口外盐不许侵入长芦行盐之地如有违越照私盐处○康五年题准天津大沽盐船出口廵盐御史印给号票填眀人数地方防汛官弁察验放行如无印票及人数不符夹带违禁货物者拏获治罪地方文武官弁踈纵者照所定出境例处分○七年题准州县卫所官勒令百姓买引私户口销盐者革职司道府都司不察报廵盐御史管盐廵抚失于觉察照例议处○九年题准凡旗人贩卖私盐照例治罪外其主系官罚俸系平人鞭责佐领内管领骁骑校罚俸领催屯长鞭责其马场牧人有犯私盐者领去之营总领防皆罚俸领催等各鞭责○十五年题准各官该管界内有私煎贩卖者系伊衙役革职系军民人等降调如旗人私煎贩卖本主自行拏获者免议○十七年题准兴贩私盐文武失于缉捕者如不及十人十人以上不带军噐仍照例议处十人以上带有军噐者专管官革职兼辖官降级留任限一年内缉获一半以上者还职不能缉获者照例降革该督抚廵盐御史提督总兵官不题叅者照徇庇例议处若専管官一年内能获大伙私贩一次至五次者分别议叙兼辖官亦照例议叙○二十一年题准凡私盐经沿途官兵捕快盘获者徇縦场官及失察官一幷议处○二十七年覆准各场折课防银令灶总分催各灶自封投匮如劣衿蠹役营充灶总包收纳照包揽州县钱粮例治罪○二十八年议准私枭全获沿途失察武职免议○又议准武职拏获别汛私枭者准予议叙○又题准盐店设立小票私畜盐丁槩行禁止有擅用者照违禁例治罪○三十年覆准十人以上带有军器兴贩私盐系本汛将贼拏获一半以上者失察各官照例免其处分其本汛虽未拏获被别汛全获者亦免其处分别汛虽拏获少一二人者仍照例处分○又覆准廵缉私盐原系运使专责令在所辖地方廵缉私盐毋许差人别徃他方廵缉借端生事扰害地方挟制有司○三十三年议准运丁挟带私盐沿涂各官失察谎称出境者降调○四十四年题准嗣后兴贩私盐事发该管吏目典史知州知县守备千把总等官失察一次至三次者照例议处道府直隶州副将将游击等官失察一次至四次者照例议处运使运同运判盐场大使均系専管盐务之贠以后灶丁贩卖私盐大使失于觉察及知情者处分运同运判照该管州县官例处分运使照府道例处分至闗津过徃回空粮船官座船如有夹带私盐在船者将夹带私盐之人照兴贩私盐例治罪管船同知通判守备千总文武官弁知情不知情分别处分○三十八年覆准江广粮艘回空至杨州闗令押运官弁于该御史衙门先递报单总并该御史选委能贠公同盘验如有夹带私盐将押运官弁失察各官一幷叅劾并令龙江防三闗凡遇回空粮船到闗亦一例盘察如有私盐即移报督抚御史会同题○四十六年覆准私贩致碍官引皆系积枭巨囤所致嗣后盐法衙门将私贩之徒凖其用刑拷讯除正罪外其余不得滥用刑讯○四十七年覆准河南陈州舞阳等属改食芦盐汝宁一府仍食淮盐芦商各守口岸毋得紊乱经制永逺遵行○又议准淮南纲盐令该廵盐御史亲行盘察分销船至江楚地方盐道即给水程地方官不得借名盘察需索那借○又覆准廵盐御史到任差人坐守各场口名为缉私实即射利急行裁革○又覆准私盐之充斤皆由总啇不革官自为私各卖已盐以图一时之利令将总商革去违者该督抚即行指○五十六年题准两淮河曲江湖港海滨地方皆系私犯要隘嗣后各省棍徒来境私贩地方官失察照从前九卿所定处分例处分其地方官有能拏获私贩盐千斤以上者将该管官弁覈实题请议叙○雍正元年
　　谕国家欲安黎庶莫先于厚风俗厚风俗莫要于崇节俭周礼一书上下有等财用有度所以防僭越禁骄奢也孟子亦曰食时用礼菽粟足而民无不仁朕临御以来躬行节俭欲使海内之民皆敦本尚实庶康阜登而风俗淳夫节俭之风贵行于闾里而奢靡之习莫甚于商人朕闻各省盐商内实空虗而外甚奢侈衣服屋宇穷极华靡饮食器具毕求工巧俳优伎乐恒舞酣歌燕防嬉游殆无虗日金钱珠贝视为泥沙甚至悍仆豪奴服食起居同于仕宦越礼犯分防知自检骄奢滛佚相习成风各处盐商皆然而淮扬为甚使愚民尤而效之其弊可胜言哉司盐政者宜约束商人严行禁止出示暁谕谆切劝戒使其痛自改悔庶循礼安分不致蹈僭越之愆而省一日之靡费即可以裕数日之国课且使小民皆知儆惕敦尚俭约于民生亦有裨益庶不负朕维风振俗之意若仍前奢侈不知悛改经朕访闻防经督抚劾商人必从重治罪盐政各官亦不能辞徇纵之咎钦此○又议准杜絶粮船私贩将为首旗丁按法重处○二年议准贩卖私盐交与地方官不时严加察缉除竒零肩卖者不必缉拏倘有大伙盐枭督抚防同将军拨旗兵协捕其私贩为首之人与装载私盐之船户拏获一同治罪拏获及出首之人照盐数议叙○又议准令京口将军分拨兵丁于扬子江之三江口瓜洲扬州口等处廵察私盐○又议准嗣后如有积枭借称贫民将私盐潜行窝囤兴贩贸易者令地方官弁及盐政衙门一同稽察○又覆准令各省管盐督抚廵盐御史将商人每年应完钱粮务于奏销限内照数完纳如有拖欠即将该商革退引窝别募殷实商人承顶所欠钱粮着落该商家产追赔其原出结各官交该部严加议处如有通同徇隐以欠作完防弊于发觉之日将该管各官一幷从重治罪○四年议准回空粮船经过产盐所在该地方文武官弁不行力催任其逗遛与游客囤户等私相交易至有夹带之事者将该地方文武官弁并押空官弁劾照例议处运丁游客囤户等照贩卖私盐人等例加防治罪该管盐务运使等官掣盐出场务将余盐严行廵察不许夹带如有徇隐踈纵发觉之日将运使等官令该廵盐御史照失察私盐例题议处其灶丁人等亦照贩卖私盐律治罪○又覆准每年粮船回空之时于瓜洲江口分委瓜洲营弁协同厅贠实力搜察○又覆准粮船旗丁水手南北徃返必湏食盐准其于受兑上船处毎船带盐四十斤扵交卸囬空处亦准其带盐四十斤多带者同私盐例从重治罪○六年议准拏获私贩本犯脱逃者即将装带私盐之脚夫水手拘获到案详究本犯踪迹勒限务获照例于私贩上加治逃罪售与之人亦照私贩例治罪其脚夫水手分别惩治若大伙兴贩照强盗例勒限严缉地方文武官弁照溺职例议处○又议准拏获私盐务将人盐数目据实详报如有将私盐入已与各役分肥不行据实详报并大伙拒捕之案以多报少者即将该管官弁指名题计赃治罪其有未经侵匿者照徇隐例处分上司知情故纵及虽不知情未经揭于别处发觉者将该上司照失察例分别议处○又题准拏获私盐必详究其买自何地卖与何人一幷取具确供照兴贩私盐例治罪若买自场灶将该管场司并沿途失察各官题议处其不行首报之灶丁照贩卖私盐例治罪倘承审官不究私盐之来由草率完结亦照例处○又议准嗣后拏获私盐计其斤数之多寡定罪名之轻重如三十斤以下者仍照例拟以杖徒三千斤以上者即照越境贩盐例问发卫充军○七年题准山东永埠等场滩广盐丰率皆路积应于各场适中设立盐坨除计口量留食盐外其余盐尽数运入官坨按季造册出结送运使察覈○乾隆元年
　　谕私盐之禁所以除蠹课害民之弊大伙私枭每为盗贼逋薮务宜严加缉究然恐其辗转株连故律载私盐事发止理人盐并获其余获人不获盐获盐不获人者槩勿追坐至于失业穷黎肩担背负易米度日不上四十斤者本不在察禁之内盖国家于裕商足课之中而即以寓除奸爱民之道徳意如是其周也乃近见地方官办理私盐案件每不问人盐曾否并获亦不问贩盐斤数多寡一经捕役汛兵指拏辄根追严究以致挟怨诬攀畏刑廹认干累多人至于官捕业已繁多而商人又増私雇之捕水路又増廵盐之船州县毗连之界四路宻布此种无頼之徒藐法生事何所不为凡遇奸商夹带大枭私贩公然受贿縦放而穷民担负无防輙行拘执乡民市买食盐一二十斤者并以售私拏获有司即具文通详照律杖徒又因此互相攀染牵连贻害此弊直省皆然而浙江尤甚朕深为悯恻着各省督抚严饬各府州县文武官弁督率差捕实拏奸商大枭勿令踈纵其有愚民贩盐四十斤以上被获者照例速结不得拖累平人至贫穷老少男妇担负四十斤以下者槩不许禁捕所有商人私设盐捕廵船帮捕汛兵皆严饬停止毋得滋扰地方俾良善穷民得以安堵钦此○又题准六十嵗以上十五嵗以下及少年之有残疾者其妇女亦止老年而孤独无依者许其背负盐四十斤易米度日如不合例之人槩不许借端兴贩其稽察之法令于本县报名验实注册给以印烙腰牌木筹每日卯辰二时赴场买盐担卖一日止许一次并止许行陆路不许船载○又覆准沿河文武官弁凡粮船经过在于河干竭力稽察除留食盐外其余夹带之盐照私盐例入官○十七年奏准长芦堆盐之地枭棍匪窃每肆偷扒以致商灶不敢多积令场贠照例制造鸟枪上刻场名编号注册每滩坨发一二杆择老成谨饬之役给与收执遇有匪窃施放恐吓仍令该盐政不时稽察如有轻行施放者将该管场贠照例处其各滩坨増造鸟枪之时仍令册报兵部察覈
