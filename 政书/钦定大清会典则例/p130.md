<!-- { "loadSidebar": true } -->
　　一赠贴银米各省漕粮旧系军民交兑运军需索多为民累后改为官收官兑因酌定赠贴随漕徴给各省名目不同多寡不一山东河南谓之润耗江苏安徽谓之漕赠浙江谓之漕截江西湖北湖南谓之贴运山东河南及江安粮道所属每米百石徴给银五两米五石苏松粮道所属每米百石徴银十两米五石浙江每石徴银三钱四分七厘江西每石徴银三分徴米三升又徴给副耗米一斗三升湖北湖南无加赠银米于四耗之外加耗二升随粮徴给○康熙九年题准漕粮赠耗银米刋刻易知由单随漕徴给催徴各官不得私派那移违者纠○二十九年题准河南漕粮向以山东等省漕船协运自康熙二十二年改折之后各船有彻回本省者亦有年乆沉溺底板变价解部者见在阙少漕船令各军暂行雇募装运给以脚价行月钱粮并润耗银米扣除解部○四十六年题准仍将润耗银五分米五升照数给军○乾隆元年咨准江苏溧阳县漕粮派兑江淮卫三六两帮每石民贴湖米三升以为漕船赴次駮浅修船之用原系旧例勒石遵循○三年题准浙江杭嘉湖三府漕粮有贴赠一项每石徴八九色银三钱四分七厘名曰漕截按数给军济运又每两加耗二分雍正八年奏明抵给运弁养廉例于每年十月开徴勒限两月全完为期甚迫今酌定正耗通扣摊算总计正耗一两以九钱八分给军以二分解司为运弁养廉每年于二月徴收秋后先尽漕截九八折净之数以纹银给发倘有额外加耗及阙误扣克情弊即行揭○又题准浙省漕粮项下有灰石一项白粮项下有食米折银一项向系解道同漕截并徴今漕截正耗统徴分解并改期开徴嗣后亦同漕截一同派徴将灰石及食米折银徴收足色解部其耗羡并入地漕项下解司○四年题准江南上下两江额徴漕粮漕项外有漕费银米一项乃里民愿输以为州县修仓及运军募雇担夫駮船之用今酌定上江漕米每石收耗米一斗以五升给军以五升留给州县下江漕米每石收银六分折钱五十二文以二十七文给军二十五文留给州县外收水脚钱五文水次离仓逺者每十里加钱二文其余陋规尽行革除责令监兑各官严察如运军额外需索即计赃以枉法论州县额外多收照因公科敛律治罪○又题准江南江苏所属钱价增长漕费钱每石减去六文止收钱四十六文以二十四文给军二十二文留县槩令州县随时出易毋得堆积至兑漕时将银给军以三分为率有余不足统于留县银内通融酌补钱价消长无常督抚随时损益办理○七年
　　谕前据漕运总督奏江南漕米耗赠请免停支一案朕交大学士会同该部议奏前据议称停支之例相沿有年应仍照浙省之例办理今该督折奏浙江与江南情事不同江省此项始以军兴而议裁继以欠粮而议复自复之后三十余年见在全支尚多拮据若行裁减则军力既绌转运维难等语运军挽运办公朕所轸念此漕耗一项既有积年支领之成规着照旧支领永免停支俾军力寛纾转漕无误他省亦不得援以为例钦此○又题准江南上江潜山等二十州县离次遥远漕米挽运维艰需费浩繁向于酌定漕费米外每石加收水脚银二三分至五六分钱十余文至四十余文不等定逺县收钱百文准其照旧徴收○又题准浙省漕粮改兑米应支漕截银例应按照抵坝起交一七米数给发因该省误照正兑之例按照二五之数支给今改正照一七之数支给○又题准漕截银每两止应徴大耗二分白粮项下每完糙米一斗应徴耗米三升向系摊算应徴数内徴收嗣因各项银米归于地丁统徴分解内有将耗银耗米照依地丁一例徴耗者应令有漕各属于隔岁年终刋刻易知由单地丁加耗若干白粮加耗若干漕截加耗若干其有均摊匀扣于单内逐一注明该戸照单完纳如有多派私折等弊立即严叅从重治罪○八年题准各省收漕州县除徴给随正耗米并运军行粮月粮本折漕赠等项银米之外别收漕耗银米一项河南每正粮一石收漕耗米一斗五升内津贴运军运费银三分米二升其余留为州县兑漕杂费山东每正粮一石收漕耗米一斗五升内津贴运军运费银三分米二升又别给领运随帮官盘费银六厘其余留为州县帮补运米不敷脚价之用苏松粮道所属每正粮一石收漕费钱五十二文以二十七文给军二十五文留为州县修仓铺垫饭食又外收水脚钱五文以为自仓担駮上船之用江安粮道所属每正粮一石收漕耗米一斗内以五升给军五升留为修仓铺垫饭食之用江西每正粮一石津贴州县脚耗银三分九厘六毫米七勺六抄协济运军银一分三厘七毫浙江起运漕粮正耗之外杭嘉湖三府有铺仓駮运等费每正粮一石收漕费钱八文至二十一文不等白粮每石收取置备米袋钱五十文湖北每正粮一石收漕耗米七升漕费银七分湖南每正粮一石收漕耗米六升漕费银自五分至一钱三四分不等皆给发官军为一应办公之用此项若遽议裁革非但运军无以济运势必更启勒索之端即州县修仓铺垫无项可动亦必借办公名色暗派浮收转滋弊窦应令因时调剂无滥无苛照旧遵循办理○十年题准州县遇有蠲免地丁之年将蠲免地丁钱粮内应徴漕项每亩若干逐细覈明列款开入易知单内照数徴收○又题准各省漕耗银米如遇截留之年随正徴收分别支解如遇折徴之年该督抚因时调剂徴收以资办公○十六年奏准浙省杭嘉湖三府徴收漕粮原定漕费每石收钱自八文至二十一文不等不敷办公之用应仿照江省之例酌量加增嗣后仁和钱塘海宁富阳余杭安吉归安乌程长兴徳清武康等十一州县加收钱二十文嘉兴秀水嘉善海盐平湖石门桐乡等七县加收钱三十文均于原定脚费钱之外分别加增以上随漕轻赍蓆木板片行月漕赠等项山东徴银九万五百三十三两四钱六分九厘米四万六千三百七十二石三斗三升六合各有竒○河南徴银四万五千八百三十九两四钱五分八厘米二万三千六十九石四斗三升二合各有竒○江苏徴银四十三万九千六百六十八两五钱二分五厘米十有六万五千一百六十一石七斗五合各有竒○安徽徴银二十六万一千三百三十八两二钱一分七厘米十有九万二千六百七十二石二斗五合麦万九千六百八十二石八斗五升九合豆五百三十二石八斗五升三合各有竒○江西徴银二十一万千二百八十五两七钱四分二厘米十万九千百五十九石三斗八升六合各有竒○浙江徴银六十九万五千七百六十三两八钱三分一厘米四万三千四百二十石九斗九升各有竒○湖北徴银四万八千八百五十八两八钱六分三厘米万八千九百二十一石二斗三升六合各有竒○湖南徴银三万五千八百二十一两六分一厘米万九千九十九石四斗七升六合各有竒○以上各省实徴随漕银一百八十二万九千一百九两一钱六分六厘米六十一万七千八百七十六石七斗六升六合麦万九千六百八十二石八斗五升九合豆五百三十二石八斗五升三合各有竒除给运弁运军并解通济库为运送京通各仓脚价之用余均造入拨册送部酌拨一水次六仓徴收银米山东徳州仓徴银六万六千九两七钱五分米二万五千七百二十二石七斗五合各有竒○临清仓徴银八万三千七百二十五两九钱二分二厘米三千十有六石七斗三升八合各有竒○江南淮安仓徴银万三千一百八十六两五钱一分米二千五百七十一石五升九合麦二万五千一百石八斗二升四合各有奇○徐州仓徴银二万一千五百十有六两五钱六分七厘麦万五千六百三十九石九斗五升九合豆四千三十七石四斗一升六合各有竒○凤阳仓徴银七万九千一百八十七两九钱八分七厘米万一千七百七十石四升三合麦万三千六百四十二石八斗三升四合各有竒○江宁仓徴米二万九千一百六十六石四升七合有奇以上六仓实徴银二十六万三千六百二十六两七钱三分六厘米七万二千二百四十六石五斗九升二合麦五万四千三百八十三石六斗一升七合豆四千三十七石四斗一升六合各有奇除补给运弁运军沿涂行月等项之用余均造入拨册送部酌拨
　　一白粮耗米苏松粮道所属每白粮一石加耗三斗以五升三升随正米起交【交内仓通仓加耗五升交光禄寺加耗三升】二斗五升二斗七升随船作耗共耗米二万八百三十四石一斗有奇○浙江粮道所属每白粮一石加耗四斗以五升三升随正米起交三斗五升三斗七升随船作耗共耗米万三千七百四十八石八斗五升有奇以上白粮实徴耗米三万四千五百八十二石九斗五升有奇
