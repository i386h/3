<!-- { "loadSidebar": true } -->
　　谕霉烂仓谷官员限内赔完仍以原官补用不得别补钦此○雍正二年议准直省督抚将各州县积贮仓谷孰系本色孰系折色并实存本折数目稽察明白分晰题报如果无亏阙及以折色作本色等弊照元年议准之例嵗终出具印结送部倘有此等情弊卽行题叅一面买补还仓一面着落本人追赔至于道府州县有当谷贵之时私将仓谷发卖或贩徃谷贵之所粜卖希得重价肥已者以及地方大员有将捐谷不収本色擅自折银或以所収银每石短价散给州县抑里民买补迁移者或被旁人首告或被科道纠叅将督抚等官交与该部从重议处○三年议准凡州县亏空仓谷卽令接任各官于秋成谷贱之时申详督抚藩司酌动何项钱粮照时价先行买补该州县出具仓収该管道府加具印结一面报部一面于亏空官名下勒限一年将动用帑银照数追补还项如逾限不完卽照侵那仓谷定例治罪仍着落本人家产变易还项○四年
　　谕凡亏空钱粮犹可勒限追还无损国帑若亏空仓粮则一时旱潦无备事关民瘼是亏空仓谷之罪较亏空钱粮为甚自宜严加处分着大学士九卿确议定例具奏钦此遵
　　防议准仓谷亏空处分以谷一石比照钱粮五钱定罪嗣后亏空仓谷系侵盗入已者千石以下照监守自盗律拟斩准徒五年千石以上拟斩监候秋后处决不准赦免将侵盗谷数动支正项买补着落本犯妻子名下严追系那移者除数止千百石照律准徒五千石至万石照律拟流外万石至二万石发边卫充军二万石以上者照侵盗例拟斩其亏空之谷动正项银买补于各犯名下勒限一年追赔
　　一积贮交代雍正元年议准州县存仓米谷令各该督抚严饬该管各官覈实详察于年终造册保题至督抚升转离任将案卷交代新任督抚限三月察覈疏奏如有亏空卽行题叅倘新任督抚狥隐不叅后经发觉一并照例议处仍令分赔○五年
　　谕直隶各省仓谷若有前任官折价存库者不许新任官接受交代仍令前任官如数买谷交仓其该管上司亦不得徇情寛纵如有故违者将本官及该管上司分别从重治罪钦此○八年议准仓谷五万石以上照例多展限一月如二万五千石以上者亦许多展十五日或一人而有两县交代者则许多展限一月○乾隆二年题准新旧交代见存米谷接任官于一月内先行盘収其采买续交米谷以报明运到之日起五日内盘収统于正限满日截算如未足数别无开销又无存价赴产米地方采买则系亏空覈实叅追如有盈余亦据实册报如限内必不能运到者应就采买地方远近所买各数多寡随时随地酌量定限竢运到交仓再行报部若前官虚立文案揑报采买者察出叅追议处○又题准出借仓项如前官各役有私借揑冐扣克不实等弊应行详叅若察明借放无弊欠戸的实后官勒限认追完报○又议准交代仓谷旣经碾试或果有泥沙搀杂止须飏净或实系潮湿不堪止须晒干监盘官公同验看毋得抑勒其盘量夫工铺垫等项令新任官料理
　　一社仓积贮康熙四十二年
　　谕直隶各省州县虽设有常平仓収贮米谷遇饥荒之年不敷振济亦未可定应于各村庄设立社仓収贮米谷直隶有旗下庄头可合数村立一社仓其管理社仓事宜令庄头内有情愿经管者交与収贮百姓村庄公设社仓百姓有情愿经管者交与収贮以备饥荒传谕直隶廵抚如设立社仓果有益于民生着各省亦照例于各村庄设立社仓収贮米谷大学士会同九卿详议具奏钦此遵
　　防议准设立社仓于本乡捐出卽贮本乡令本乡诚实之人经管上嵗加谨収贮中歳粜借易新下歳量口振济○四十五年覆准直属社仓四十一二三等年劝捐米谷共七万四千九百七十石有竒出借穷民得息米千有五十一石又四十四年永保二府陆续捐谷四百三十五石有竒皆贮各属社仓系本乡捐出者卽贮本乡令本乡诚实之人经理○五十四年议准直省社仓劝输之例富民能捐谷五石者免本身一年杂项差徭有多捐一倍二倍者照数按年递免至绅衿捐谷四十石令州县给匾捐谷六十石令知府给匾捐谷八十石令本管道给匾捐谷二百石督抚给匾其富民好义比绅衿多捐二十石者亦照绅衿例次第给匾捐至二百五十石者咨吏部给与义民顶带照未入流冠带荣身凡给匾民家永免差役○雍正二年
　　谕社仓之设原以备荒歉不时之需用意良厚然往往行之不善致滋烦扰官民皆受其累朕以为奉行之道宜缓不宜急劝谕百姓聴民便自为之而不当以官法绳之也近时各省渐行社仓之法贮蓄于丰年取之于俭嵗俾民食有赖而荒歉无忧朕心深为嘉悦但因地制宜须从民便是在有司善为倡导于前留心照应于后使地方有社仓之益而无社仓之扰督抚当加意体察钦此○又覆准社仓之法原以劝善兴仁该地方官务须开诚劝谕不得苛敛以滋烦扰至収贮米谷先于公所寺院収存竢息米已多成造仓厫収贮设立簿籍逐一登明其所捐之数不拘升斗积少成多若有奉公乐善捐至十石以上给以花红三十石以上奬以匾额五十石以上递加奬劝其有好善不倦年久数多捐至三四百石者该督抚奏
　　闻给以八品顶带其每社设正副社长择端方立品家道殷实者二人果能出纳有法乡里推服令按年给奬如果十年无过该督抚题请给以八品顶带徇私者卽行革惩侵蚀者按律治罪其収息之多寡每石収息二斗小歉减息之半大歉全免其息止収本谷至十年后息已二倍于本止以加一行息其出入之斗斛均照部颁斗斛公平较量社长豫于四月上旬申报地方官依例给贷定日支散十月上旬申报依例収纳两平较量不得抑勒多収临时愿借者先报社长州县计口给发交纳时社长先行示期依限完纳其簿籍之登记每社设立用印官簿一様二本一本社长収执一本缴州县存察登记数目毋得互异其存数一本夏则五月申缴至秋领出冬则十月申缴至来春领出不许迟延以滋弊窦每次事毕后社长州县各将总数申报上司如有地方官抑勒那借强行粜卖侵蚀等事社长呈告上司据实题叅○三年题准河南社仓豫造排门细册将姓名年貌住址以及官绅士庶商贾逐一注明送官用印存案日后借贷悉以此为准其游手好闲者不许借贷于正副社长外再公举身家殷实者一人总司其事令其不时稽察如有欺隐令其赔偿果能使仓储充牣题请加
　　恩以示激劝此项积贮无论官员不得拨用卽同邑之社亦不得以此应彼如有官员抑勒那借许社长呈告上司据实题叅其所需张笔墨以及人工饭食或行劝谕或拨罚项以充其用不得滥行科敛致滋扰累至积米旣多于夏秋之交平粜秋成照时价采买还仓○七年议准社仓米谷如有贫民偶遇荒歉借领仓谷者每石止収息谷十升还仓小歉借动者免取其息仍如本数还仓通行直隶各省遵行○十三年题准云南设立社仓通计一省所捐谷麦七万余石其中千石以上者仅二十余处此外皆数百石数十石亦有全无社谷者民间缓急之需终不能免按各属皆有常平仓及官庄等谷存贮尚多可以酌量暂拨以作社本将社仓存贮未及千石者按地方之大小计存贮之多寡在于该处常平官庄等谷内动拨五百石或八百石作为社本令社长一并经管出借穷民秋成加一还仓小歉免取其息归于社仓项下积贮竢积有千石社本仍将原动常平等谷归还原欵○乾隆三年覆准社仓积谷将息谷十升以七升归仓以三升给社长作修仓折耗如有逃亡故絶之戸无可着追者准令社长报明地方官察明确实取结通详于七升息谷项下开销○又题准四川粜卖仓粮除买补正项外所剩余价均买作社粮以为民倡而士民等随各相率乐捐自乾隆二年秋后买贮谷二千九百七十余石捐贮谷二万五千六百余石又逹州内江等三十余处旧存贮谷二万一千石以上川省新旧社谷共五万四百三十石有竒令加谨収贮按年题报社谷旣多必需仓厫照前建常平仓例每谷四百石建厫一间其工料银咨部于存公银内动支○四年题准江西社仓谷每石収息一斗仍循旧例○五年覆准陜西甘肃所属社谷有二项一系百姓公捐自行议定仓正仓副经理出入报官存案不入官之交代仍听民料理一系加二耗粮内留五分为社粮责成地方官经理○六年题准山西社仓奬劝之法捐十石以上至三十石者照例听地方官给与花红三十石以上至五十石者地方官给匾捐至百石者府州给匾二百石者本管道给匾三百石者布政使给匾四百石者巡抚给匾捐至五百石以上者具题给以八品顶带荣身其连年捐输者仍许积算捐数照见定等次分别奬劝地方官劝输有方大州县每年劝输至千五百石以上中州县至千石以上小州县五百石以上者均于计典内据实开明分别考覈○又覆准地方官劝输社仓每乡设立印簿一本听愿捐之戸不拘米麦杂粮及数之多寡自登姓名捐数于簿缴官以备稽察并将一人连年报捐先后积算至十五石以上亦凖递加奬劝○又题准社仓捐至三百石者给以八品顶带四百石以上者给以七品顶带○七年题准江南安徽社仓能捐谷五石者免本身一年杂项差徭十石以上者照例给奬捐小麦粟米大米算作二谷诸杂粮均作谷数计算○十年议准各省社长三年更换一次选择殷实良民充补令经手社谷同乡保互相交代取结报官存案如有亏阙责令赔补经管三年毫无弊窦同社公保再留三年○又议准社谷行令彻底清厘如有实属逃亡故絶取具里邻甲保结状地方官加具印结题请豁免实有着落者催还至丰年不能全行借出者转饬各属卽以实借实还按谷収息勿得虚揑以致开报不实其息谷充赢者有贫无依倚之人准其量借升斗以资接济○七年题准山东行销票盐地方共十有三万七千五百有七票分别上中下三等使各商照票输谷章邱济阳莱芜淄川新泰德平邹平商河临邑惠民十县列为上等每票输谷二石共谷八万九千八百五十八石陵齐东阳信长山博山乐陵青城临淄防隂临朐益都高苑沂水费十四县列为中等每票输谷一石五斗共谷七万六百二十六石莒新城博兴滨兰山海丰乐安蒲台日照霑化利津寿光昌乐潍郯城十五州县列为下等每票输谷一石共谷四万五千四百九十四石通计输谷二十万五千九百七十八石分限二年买完交仓倘遇本处歉収仍准呈详展限于下年买足分发章邱等三十九州县每年照社仓例于春夏之交察明实在乏食穷民借给照例加一収息应建仓厫令该商出赀在于城内及钜乡大镇搆造每处立社长社副各一名二千石以上设斗级一名四千石以下斗级二名六千石以下三名八千石以下四名万石以下五名万二千石以下六名万四千石以下七名社长社副每年各拨给息谷二十四石斗级每年各十二石以资养赡每年出借収领责成地方官稽察
　　一义仓积贮康熙十八年题准地方官劝谕官绅士民捐输米谷乡村立社仓市镇立义仓照例议叙○雍正四年题准两淮众商公捐银二十四万两盐院缴公务银八万两奉
　　防以二万两赏给两淮巡盐御史以三十万两为江南买贮米谷盖造仓厫之用所盖仓厫赐名盐义仓卽着两淮巡盐御史交与商人经理钦此遵
