<!-- { "loadSidebar": true } -->
　　谕浙省海塘关系重大固须详慎尤戒迟疑若总理者不肯担承将分任者愈为瞻顾因循草率迄无逺图其何以谋奠安而垂永久海塘一应工程毋得推诿竝毋得稽迟钦此○又议准江南寳山县主簿移驻髙桥上海县丞移驻黄家湾华亭县丞移驻漕泾各依本县地界管理海塘工程令松江府同知太仓州同知统辖○十三年议准浙江海塘増设引河通判一人専司疏濬○乾隆元年议准江南増设海防道一人驻劄松太二属适中之地専管海塘岁修工程事务原管塘工之同知州同丞簿各官听其调遣○三年议准寳山县主簿仍令驻劄适中之地専管寳邑境内沿海各塘遇有雨淋潮刷坍损之处随时报明修理○九年覆准镇洋塘工令该县甘草司廵检就近管理○十二年奏准浙绍所属塘工令绍兴府水利通判兼管○十三年议准浙省仁钱萧三县塘工需用钱粮归海防道办理○十九年奏准裁汰浙江海防道北岸仁和海宁海盐平湖四县塘工归杭嘉湖道管辖南岸萧山山隂防稽三县塘工归宁绍台道管辖北岸自八仙石起至戴家石桥计塘工八十余里改归西防同知専管自戴家石桥起至谈仙岭计塘工八十七里仍归东防同知専管自谈仙岭起至江南交界仍归乍浦海防同知専管以重责成其南岸塘工向归绍兴府水利通判管理终非専官应将北岸海防通判改为南塘通判移驻绍郡之三江城専管南岸塘工凡有塘工各县所设之廵检典史听同知通判稽察调遣一塘工康熙五十七年覆准浙江海宁塘工塘脚建坦水排桩密布大石填砌中间一层低一层如鱼鳞之比附纵遇潮汐冲撼不能动揺○雍正三年议准海塘之内一槩增建复塘以防海啸○五年
　　谕吴淞石塘当日勘估之时于海潮纡缓处酌量修筑土塘盖因工程浩大诸臣勘估为节省钱粮起见故如此定议但东南财赋之区灌溉田亩保聚室庐全頼海塘捍卫朕思海潮冲激风涛旋转难定土塘歴年经久未免可虞不若一槩尽修石塘为一劳永逸之计着确行勘估详悉定议具奏钦此遵
　　防议准松属新筑石塘之外土塘二千四百余丈一槩改筑石塘○七年覆准松江一帯海塘平铺实砌每丈用条石六十七丈长大桩木百根石块六面凿齐合缝平稳用杨桃藤糯米为汁和灰抿缝○十年议准江南塘工需用青石及铺底黄石每丈连运费给银六钱六分黄脚地石每丈连运费给银六钱一分由逺处采者每丈各加银五分由海运者各加银九分○又覆准松江海塘外层纵横铺砌之石用铁笋聨贯每丈用五十三笋有奇每笋重二斤○又议准每石一丈用桩木百根土松之处桩长一丈四五尺余桩以一丈二尺为率○十一年奏准浙江仁宁二邑草塘均改建大石塘奉
　　防尖榻两山之间建立石塘以堵水势类挑水坝之意所见固是若再于中小舋开揠引河一道分江流入海以减水势似更有益从前虽经开揠旋复壅塞者皆因惜费省工之故今若倍加工力开揠两工并举更觉妥备石坝建后即有沙涨而石塘亦可渐次改建以为永久之计钦此○乾隆元年议准嗣后歳修土塘塘顶加髙一尺塘面帮濶二尺塘底帮濶四尺五寸塘内坡开尺有五寸塘外坡开三尺○二年议准浙江仁宁盐平四县塘工应量准丈尺编列字号以二十丈为一号建坚碑碣刋刻字号以専责成○又议准松郡岁修土塘塘身两旁取土每方银七分二厘一里以内者八分一里以外并隔河取土者九分至二里者一钱连夯硪工费在内○四年覆准浙江塘工需用条石用营造尺量厚一尺濶尺有二寸每丈准销银七钱三厘如系洞庭金山石外加过坝运费银七分石宕等山海运大块石每万斤准销银八钱四分六厘内河办运洞庭山茅响山大块石每万斤一两四钱一分均连运费在内运船每石万斤给水脚银二钱有奇○又议准浙江海塘土方价直分别逺近干湿着为等则取土在三十丈以内者干地每方银一钱一分湿地一钱二分对江取土用船载运及绕越城坦二三里者干地二钱四分湿地二钱五分取土在三十丈以外至百丈者照江南河工取土之例三十丈以外至五十丈者干地一钱二分五厘湿地一钱三分六厘五十丈以外至百丈者干地一钱三分六厘湿地一钱五分○九年题准浙江海塘建竹篓石坝每丈用竹篓二每叚中放丁篓两头安放凤尾顺篓外临水贴篓每丈下关篓排桩二十根东西两头下迎潮抵溜裹头排桩以防篓底沙脚
　　一岁修雍正八年定浙江海塘令经管之官歳一修葺其官兵俸饷均于歳修银内支给○十二年议准松太所属沿海塘工每歳扵十一月察勘正月内兴工三月内告竣○十三年奉
　　防浙江修理海塘工程着用正项钱粮○又覆准浙江海塘紧要之处酌量动银分发产柴各县及时购买豫期解交塘工委官验收加谨分贮遇有紧急工程一面详报一面拨用仍将所用物料造入岁修案内报销如有余剩扣除现存数目再覈数给银如前购买责令海防道不时稽察如有办料短少侵蚀帑项及堆贮不慎朽烂柴料以不堪应用者揭叅追赔○又议准浙江开濬中小舋南港两处引河工竣制就混江龙铁箆子等器具用夫捞浅嗣后每年按季豫期领银雇夫疏濬年终据实造册详送该管司道转送督抚覈实入于海塘岁修案内一并声明具题报销所需濬船在于江口两岸银杏西兴两埠额设渡船内调取八船轮流应用○又覆准海塘应修筑之工估计册籍均令承修官会同地方正印官诣工确估会造清册由该道详覈转送督抚达部工完据实题销倘彼此推诿修筑迟延者正印官及承修官一并叅处○又覆准嗣后遇有坦水石块冲卸桩木欹斜承修官即详报该道确勘估计修理完固入于岁修案内题销○又覆准海塘紧要工程遇有坍损承修官一面督率在塘兵弁上紧抢堵一面飞报该道亲往察勘覈明估计飞驰转报如工非紧要不应抢修揑饰危险希图冒销者详叅究处该道察勘不实徇庇朦溷者一并题叅○又覆准修筑塘工覈计所费饬令承修官専案请领不得将数案之银牵溷并领亦不得通融那用领银之后将办过物料名色数目申报该道委官察验加具保结倘有亏阙及那移掩饰情弊将承修官揭叅如委官察验不实通同徇隐者一并叅处○又议准浙江新筑土备塘工责令承修官于工竣后起限保固三年新筑条石块石各塘保固一年附石土塘各保固半年抢修加筑草塘保固三月限内如有坍塌即着落承修官赔修如遇异常潮汐实非人力可施察明工程本属坚固钱粮皆归实用者虽在限内亦准取结保题免其赔修如物料茍简工程草率钱粮不归实用以工程坍塌者虽属异常潮汐亦必将承修官照例题叅着落赔补○乾隆元年
　　谕朕闻浙江绍兴府属山隂会稽萧山余姚上虞五县有沿江沿海隄岸工程向由附近里民按照田亩派费修筑而土豪衙役于中包揽分肥用少报多甚为民累着将按畆科钱之例停止其隄岸工程遇有应修叚落着地方大吏委官确估于公项内动银兴修报部覈销永着为例钦此○又奏准寳山防城土圩濵临海澨潮汐冲刷每年相度情形入于塘工岁修案内确估加培○又覆准浙省江海塘隄均闗紧要嗣后修筑塘工皆令动支司库银按季豫造清册咨部存案仍竢本案竣工别造细册分别请销○二年奏准停止疏濬浙江塘工中小舋引河○又议准松太所属华寳二县土石塘坝各工如系新筑石塘离海里许或土塘虽不及里许坐非顶冲急溜者限保固三年如石塘并坦水石坝单路石坝加桩坦坡玲珑石坝等工离海不及一里及在一里以外坐当顶冲急溜者均令保固三年其土塘离海不及一里及在一里以外坐当顶冲急溜者保固二年抢修柴埽各工保固一年倘于限内坍塌均着落承办官赔修如限内遇有异常潮汐实非人力可施以坍塌者察明工固帑实该督抚保题免其赔修如物料茍简工程草率者虽由异常潮汐仍照例题叅着赔○又议准海塘工完之日限四月题销○四年奏准仁宁二县一带草塘暂停歳修○五年议准松太所属石土塘工一应岁修抢修工料繁多不拘于何项动给工竣之日均令覈实报销○六年议准松太海塘闗系紧要酌拨银四千两交海防道经管分发松江府太仓州各半存贮以为塘工修理之用○十九年奏准浙江海塘经费每年额拨引费银万两为岁修之用尚属不敷今既裁汰海防道又将兵四百名改为堡夫又裁汰马战守兵三百名所遗俸工役食月粮饷米约计每年裁省银万两应归入海塘经费于岁修案内拨用报销
　　一塘汛雍正八年议准浙江海塘照河工之例専设千把总二人兵二百名分于东西两塘看守并令兵丁修补零星塘工○十一年议准浙江仁宁两县塘工增设兵八百名建堡房四十间海盐及平湖之乍浦建堡房二十间以便兵丁栖止○十三年议准浙江海塘兵丁增至千名今引河既盖堡房应以四百名拨于引河新工以资疏濬余六百名仍留东西两塘照旧分防○乾隆元年议准江南增设海防道所辖道标兵丁应于塘工分汛防守以资调遣○十九年奏准改浙江海塘兵四百名为堡夫又裁汰马战守兵三百名
　　一夫役雍正十三年议准江南松江府属沿海土塘长二百五十里分为四十四叚每叚设塘长一名每名岁给工食银七两二钱盖造堡房一间令其日夜看守并令修补浪窝獾洞○十二年
　　谕朕闻浙江海塘工程见在修理尖山已堵筑三分之一人心极为踊跃但尖山夫役日给银三分六厘似觉不足今当初春之月水长潮平防筑工程着照引河挑夫之例日加银一分四厘共足五分之数又闻从前运石每方给银八钱九分四厘六毫今运送多费人力着每方增银六分俾夫役等工食寛裕钦此○乾隆二年议准松江一带沿海石塘计长七千一百余丈每四百五十丈设塘长一名共设塘长十有六名每名盖堡房一间日给工食银二分遇閠加増小建扣除○五年议准江南寳山县民筑土圩五千一百二十丈计二十八里设塘长五名建堡房五间○又议准寳山县对江墩新旧土塘计长三十里旧设塘长四名应增设二名照例盖造堡房○九年覆准寳山镇洋二县顾泾港加筑续筑土塘四千二百二十九丈有奇应设塘长四名建堡房四间○十九年奏准浙江海塘额设兵千名应于守兵内选四百名改为堡夫一应土石柴塘遇有蛰陷坍卸堡夫即报廵捕转报防官察勘如止些小坍损即调集附近堡夫修砌完固北岸设堡夫三百名一里一夫南岸设堡夫百名二里一夫均酌设夫头分司管束每名给堡房一间月给银一两
　　一江防康熙十三年议准楚省襟江带湖民间庐舍田亩建设隄堘以为保障濵江一带地方有司専令汉阳府知府武昌黄州襄阳荆州安陆徳安六府同知分督江夏武昌蒲圻黄梅钟祥京山天门江陵公安石首监利十一县县丞潜江县主簿沔阳荆门二州州同咸宁嘉鱼汉阳汉川广济当阳云梦应城孝感松滋十县典史每逢夏秋汛涨各于所属境内董率隄老圩甲搭盖棚房置偹桩篓柴草芦苇锹筐等项器具堆贮棚所昼夜住隄廵逻看守防防春冬兴工修筑○三十九年议准湖广素称泽国全頼筑隄髙厚责令地方官于每年九月兴工次年二月告竣如修筑不坚以冲决将督抚照总河例道府照督催官例同知以下照承修官例各议处○五十四年
　　谕江隄与黄河隄堘不同黄河水流无定时常改移故特设河官看守江水并不改移故止交与地方官看守如江水泛涨亦非人力能保湖广隄岸引黄河例议处地方官之处着再议具奏钦此遵
