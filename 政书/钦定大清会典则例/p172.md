<!-- { "loadSidebar": true } -->
　　甘肃茶课额徴银六千二百六十六两三钱二分六厘本色茶十有三万六千四百八十箆行茶二万八千七百六十六引每引纸价银三厘三毫榆林府千引神木同知二百引宁夏府二百七十引三路共千四百七十引每引徴课银三两九钱共徴银五千七百三十三两又西商大引二万七千二百九十有六于西宁荘浪洮岷河州甘州五司地方行销内小引百三十有二在西安凤翔汉中同州四府州县售卖每引行茶百斤内交官茶五十斤余五十斤即为商茶令其售卖作本每茶百斤作为十箆每箆二封每封五斤共徴茶十有三万六千四百八十箆又汉中府属西乡兴安汉隂紫阳石泉等州县所产之茶向不设引止许本地行销每年徴茶税银五百三十三两三钱二分有竒归入地丁奏销案内○顺治初年定易马例每茶一箆重十斤上马给茶十二箆中马给茶九箆下马给茶七箆○七年题准旧例大引箆茶官商均分小引包茶税分差等今定大小引一例平分○十年覆准延宁二处商税每引茶百斤量入官茶三十斤每斤折银一钱三分交库彚报○又覆准各番交易茶马量赍烟酒以示抚绥○十三年覆准新茶中马既足陈茶变价充饷如新茶不足陈茶两箆折一中马○十四年覆准私茶私马变价及赎罪银原中马支用今广宁开成黑水安定清平万安武安等七监马疋蕃庶改折充饷○康熙三十二年题准西宁五司收贮茶箆年久难免浥烂每箆十斤变价银六钱○三十六年覆准陜西黄甫堡原额行茶一百三十四引今口外防古在杀虎口就近易盐以致黄甫茶引不行嗣后将额引停其颁发○又覆准甘州司积贮茶箆在五鎭俸饷之内银七茶三每银一两搭放直三钱茶一封○四十二年题准陜西额行茶二万七百九十六引发西宁荘浪洮岷河州四司通番易马内有八百余小引售西安凤翔汉中三府人民供食后因大引渐次寝更见今止留小引百余三府地方人民不足食用今于小引原额内颁五百引给商行茶每引徴茶五箆每箆折银四钱共徴银千两○四十四年题准西宁等处所徴茶箆停止易马将茶变价折银每新茶一箆折银四钱陈茶一箆折银六钱充饷○五十七年议准陜西西宁地方原额九千二百四十八引每引照例徴茶五箆折银四钱徴银四千两○六十一年覆准陜西西宁荘浪岷州河州界连口外增茶引四千交与总督办理一年定例之后仍交廵抚办理○又议准陜西西宁等处旧茶悉行变卖以充兵饷○雍正三年覆准甘肃四司茶箆自康熙六十一年为始五年内总收本色五年后即将五年以前之茶发出变价挨次出陈存新将变价银按年题报总以五年为率○八年覆准甘肃收贮茶封照依时价发出变卖饬令各司半月一报倘有骤长骤落亦即据实报明并责成各道员稽察七监所费仍将所奏市价按季具结报部变价银造册奏销○乾隆元年题准甘肃应徴新茶自乾隆元年为始准其每茶一箆折交银五钱照数徴收竢陈茶销至八分之后应否改折本色再行酌议具题又新茶虽经改折陈茶销售犹难将西宁荘浪洮岷河州甘州五司库贮陈茶每封减价银二钱严饬司茶各官上变卖取结送部○二年题准甘肃商人承办茶引例由地方官稽察验放今榆林神木额设茶引赴陜西潼关察验实属绕道脚价倍增于商未便嗣后商茶入陜之后将榆林茶令绥徳州察验神木茶令府谷县察验○七年覆准甘肃应徴新茶仍徴本色○十三年奏准应徴茶封嗣后每年以二成徴收本色八成徴收折色
　　四川茶课额银万三千一百二十八两三钱七分五厘茶税银四万五千九百四十二两三钱七分八厘旧额新增共十万六千一百二十七引每引交纸价银三厘三毫课银一钱二分五厘内边引八万四百二十有七每引徴税银四钱七分二厘腹引九千二百有六每引徴税银二钱五分土引万六千四百九十有四每引徴税银三钱六分一厘按年造报奏销○康熙二十六年覆准四川茶增行边腹万有一百五引○二十九年四川蓄茶渐茂用茶渐广增行二千四百二十三引○四十一年定四川天全土司增五千六百引○又题准四川茶雅州增行二千七十九引卭州三百引荣经县三千五百有四引○四十四年四川名山县增边引三千三百有十○又题准雅州腹引难销今改为边引行茶○四十五年题准新繁大邑灌县增行茶千九百引○四十八年覆准增行天全土司茶五百有十引○四十九年覆准增行天全土司茶七百二十引○又覆准雅州增边引一千九百八十○五十八年议准四川茶课合边引土引共六万四千九十八引于松潘打箭鑪行销令均行饬禁将引缴部应徴税银暂行停止寻以二处土司相继归诚仍发边土二引行销○雍正三年覆准增卭州边引一千三百○四年覆准雅州成都大邑荣经灌等五州县额引不敷行销增边引八千六百三十有五○又覆准天全土司增土引七百七十○又覆准增安县边引二百○五年覆准卭州增边引千有一百○六年覆准四川遵义府改属贵州其仁怀县额徴茶税银六十二两五钱茶课银一两六钱九分三厘又正安州额徴茶课银二两自七年为始归贵州交纳○七年题准增洪雅嘉定二州县腹引共三百又天全土民愿增土引二千三百有五○八年题准天全土民愿增土引三千九百四十○又题准雅州荣经二州县茶引节年于打箭鑪地方行销今因无力行茶改拨新繁峩眉等县招商认销边引二千二百三十有三○又覆准四川茶引应徴课每斤止徴银四丝九忽有竒实属太轻若照旧志每茶一斤徴课银二厘五毫似觉太重应酌减旧志之半无论边土腹引槩以每斤徴银一厘二毫五丝为额○九年题准成都等六州县增行茶三百六十九引通江县增六百七十八引○又题准灌县等九县增边腹共六百五十二引○又题准罗江等四州县增腹引五十有一新都等四县增腹引二百二十卭州增边引一千一百天全州增土引四千二百七十有一○十年题准汉铜梁绵竹眉丹棱等五州县增腹引共三百二十有五又崇宁邻水雅安汶川卭等五州县增边引三千六百有三○又题准保宁府属之巴州通江南江原额边引二百向系灌县商人代领买茶配引行销请改拨灌县于九年为始按年行销○十一年题准名山等十六州县共增边腹五千七百六十一引○十二年覆准什邡合南川铜梁太平等五州县共增腹引四百○又覆准卭州增边引一千三百○乾隆元年题准洪雅县请增腹引二百五十○六年题准成都彭县灌县积引难销酌减四千四十九引○十六年题准丹棱县增腹引百四十○又题准洪雅县增腹引六百八十○十八年题准南溪县增腹引四十○又题准丹棱县增腹引二百四十
　　云南茶课额徴银九百六十两茶引三千每引徴纸价银三厘税银三钱二分按年彚入地丁册内造报○康熙四年覆准北胜州【今改永北府】开茶马市商人买茶易马者每两收税银三分该抚详造交易细数番商姓名每年题报○雍正十三年题准云南商贩茶系每七圆为一筩重四十九两徴收税银一分今每百斤给一引应以茶三十二筩为一引每引收税银三钱二分于十三年为始颁给茶引三千饬发各商行销办课作为定额造册题销
　　直隶
　　盛京山西河南广西均无茶课向不颁引○山东向不颁引惟济南府额徴茶税银八两系牙行赴司领帖每茶一防收税银三分歴城县额徴银一两四钱寿张县茶行经纪一名每年纳税银三两六钱又济宁州有商运茶到州每茶百斤收税银一钱粗茶百斤收税银五分均彚入杂税项下○福建向不颁引康熙十九年因军需议加茶课银三百五十九两二钱至康熙二十六年钦奉
　　恩诏豁免自此并无徴收茶课惟崇安之武夷山产茶聼商贩运于经过关口照则例纳税多寡不一彚入商税项下奏销○广东地不产茶向不颁引民间日用或借江闽商贩或采野茶自食所徴茶税惟乐昌县十两五钱长宁县六两每年附入杂税又潮州广济桥每粗茶百斤税银五分细茶百斤税银三钱四分彚入桥税内报解○贵州旧无额销茶引雍正六年因四川仁怀县改隶贵州随带二百五十引每引徴纸价银三厘徴税银二钱五分共徴税银六十二两五钱共徴课银一两六钱九分三厘八毫
　　引式
　　戸部为茶法事陜西清吏司案呈照得各省茶法题准各项事例已经通行遵奉讫所有引目条款合行开列铸造铜版印刷引目给付茶商收执照茶前去发卖施行须至引者一茶引每引无论精粗连包照茶百斤为一引给半印引目引价纳完随即发引照例不许溢额
　　一客商贩茶不许茶引相离违者即同私茶与私盐同罪
　　一经过关津批验所依例照验将引由截角别无夹带方许放行
　　一茶至各省府州县徃卖者即赴该地方官验明截角发卖
　　一伪造茶引者处斩籍没当房家产告捉人赏银二十两
　　一出园茶主将茶卖与无引客商兴贩者杖六十原价入官
　　一行茶地方【某省某府某州县某城某街某营堡等处】
　　一金银矿课云南永北府属金沙江金矿每年额课金七两二钱六分遇闰加金一两二钱一分永昌府属上潞江金厰额课金二十五两五钱六分遇闰不加开化府属锡版金厰额课金三十四两遇闰加金二两四钱贵州思南府属天庆寺金矿每两收课金三钱三分广东惠州府永安县粗石坑潮州府丰顺县防山崠嘉应州大禾砰各银铅矿均每银一两収课四钱五分每铅百斤收课二十斤云南开化府属马腊底银矿额课银七百六两八钱六分遇闰不加中甸属古学银厰额课银五百六十八两五钱三分六厘三毫遇闰不加建水州属黄泥坡银厰额课银六百六十一两一钱一分遇闰不加云南属兴隆银厰额课银三千一百三十二両六钱五厘有竒遇闰不加永昌府属募廼银厰额课银三百两遇闰不加南安州属石羊银厰额课银二万二千三百九十两三钱二分遇闰加银二十九两又马龙银厰额课银六百九十八两五钱二分有竒又土革喇银厰额课银六十两八钱四分有竒均遇闰不加楚雄县属永盛银厰额课银三千三百七十五两九钱六分遇闰不加鹤庆府属蒲草塘银厰额课银四百二十一两八钱一分七厘有竒遇闰加银二十四两三钱邓川州属沙涧银厰额课银一千三百二两六钱七分遇闰加银百有六两三钱三分四厘临安府属个旧银厰额课银三万三千六百十有三两七钱八分遇闰加银三十八两新平县属方丈银厰额课银六十八两八分遇闰加银四两七分四厘永昌府属茂隆银厰收课多寡无定额○顺治元年定山东廵抚开采临朐招远等处银矿并令毋滋奸弊○八年覆准禁止临朐招远等处开采○康熙十五年差部员至山西应州邉耀山监视煎錬矿银○十九年覆准各省开采所得金银四分解部六分抵还工本按月报销○又定差官往陜西临潼等处试采银矿○二十年定差官往山东莱阳县试采银矿○二十一年定云南省属银矿招民开采官收四分给民六分○二十二年停止山东山西陜西等省开采○四十三年
