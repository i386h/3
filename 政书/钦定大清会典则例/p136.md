<!-- { "loadSidebar": true } -->
　　谕闻今春丹阳县及常州府等地方漕船沿涂遇浅槩拏商船起駮且借名需索贪暴公行得贿者虽空船亦行释放不遂其欲者抑勒当差有将货物行李抛弃河干纷纷露积或为风雨所损伤或为盗贼所窥伺该管漕运文武官弁漫无约束毫不经心小民营贩资生何以堪此扰害江南总督廵抚总漕系地方大吏皆当实心体防稽察周详奉谕之后若再用起駮当各严饬所属官弁申明约束不得仍蹈前辙钦此○又题准漕船并不照额数出运各军伙雇大船装运其粮道押运领运等官不详明少船情由溷报开帮者照徇庇例议处○乾隆元年题准自备船例不支三修科价仅给重运银令其雇募若令回空未免拮据嗣后每年于八月内责军雇募免其回空○二年题准各省雇募民船抵通交粮之后仓场侍郎按其回南水次逺近日期每军给以空身限单一纸勒令及时回次仍将限单彚送该管粮道察验○四年题准山东漕粮于十二月初旬兑竣开行自备船于八月内雇募运军多费雇价嗣后寛限一月每年于九月内雇募候兑令粮道察验倘有迟延即行揭○又奏准各省重运漕船凡经过地方倘遇天旱水浅万不能通行之时总漕总河一面奏明一面饬地方官豫备民船駮运将駮过各帮运军姓名船米货物数目以及给过船价呈报督抚漕河诸臣及廵漕御史备案其雇募駮船价直官为酌定给发如有运军扣克及船户额外勒索者即行究治○十二年议准山东河南漕船不比江广寛大难以责令带运如失事漕船临兑赔造不及应运漕粮雇募民船装运一次仍令勒限赔造接运
　　一白粮运船顺治十年覆准漕粮有官造漕船装运白粮无船每至临期雇募民船稽迟时日应照漕粮之例攒厰造船给发州县兑运○十一年
　　恩诏白粮民解累民官解仍以累民今后于该省漕船分带以省官民之累钦此○十二年覆准白粮令漕船洒带恐舂办束包不能告竣于朝夕责之民则仍加苦累责之军则分身无暇应照旧仍令官运○十七年覆准白粮运至丁字沽起駮縁漕粮先行白粮继后每年冻阻故于丁字沽駮运今漕白兼行无分先后自应与漕粮一例原船径行抵通不许仍于丁字沽换駮永着为例○康熙三年覆准浙江白粮用漕带之法需船百二十六号除六十二号于漕帮内抽出装运外实应增造新船六十四号并入漕帮佥运○十四年覆准江南苏松常等府白粮照浙江之例抽选漕船运送每船装运五百石择运军殷实船坚固者抽选装运五年一次更换○四十二年题准苏松常三府白粮于回空无欠之江淮兴武等十一帮内无论已运未运简选殷实运军坚固漕船五年一次轮运毋致违误○五十六年题准停止轮运○雍正四年题准白粮运费多于漕粮仍照旧例于通省漕船内抽选坚固者并累年无欠殷军公同掣运五年一次更替如有挂欠即捆打革运追赔照监守自盗律治罪○乾隆元年题准江南运白粮船例于通漕船内抽选五年更替但五年之内运军消长不常致有军力渐疲运船朽坏之弊嗣后于每年未兑之先责令粮道赴次察验如运军力疲船不坚固者别选殷军补运○二年覆准苏太松常四府州原运白粮二百九十三船今减徴白粮改徴漕粮应减白粮船百五十有七仍令兑漕实起运白粮船百三十有六苏州府前帮二十有九后帮二十有六共船五十有五应归并一帮松江府四十五船为一帮常州府三十六船为一帮船数适中应仍其旧○又题准浙江原额白粮内改徴秔米即以原运白粮之船领运改徴之米嘉兴府属白粮帮七十六船以三十八船运白三十八船运秔湖州府属白粮帮五十船以二十五船运白二十五船运秔下次则以今次运秔之船更换运白运白之船更换运秔各半分运递年轮换○七年题准浙江白粮帮船于康熙四十三年题定五年抽调因该省运白各军挂欠频仍别军惧累不愿抽调以至累年并不遵行至雍正十三年行令仍照康熙四十三年之例但漕白各帮均不愿纷更抽调嗣后浙省白粮照旧拨定军船永逺运送免其抽调○十六年奏准江南运白各船从前原议于通省漕船内抽选兑运五年更换但为期太乆自宜稍为变通嗣后江苏运白船定为三年抽调仍照例于通省漕帮内遴选军殷船固累年无欠以及并未运过白粮者抽换兑运倘该道卫等违例遴选即行处
　　一总漕督漕运顺治初年定设漕运总督一人驻劄淮安○十二年覆准漕运钱粮尽归粮道专管其他省协运官军各该管官将支给行月雇募等项造册移送彚报总漕送部察覈○康熙二十二年
　　谕漕运总督管理船粮是其专责过淮及回空时令漕督亲身往来催趱不致贻误钦此
　　一廵视漕运顺治二年覆准前明漕运设旗甲以挽运之设运总以统领之设漕道粮道以督押之设总漕廵漕以提衡廵察之业已犁然具备况江南初定法制未遑漕运一事无如仍旧为是○七年议准漕粮每岁开兑之时各粮道即将该管粮船自为首尾督押把总运官随帮前进互相访察并责成沿河各道及管河各官不论兵丁士庶盗卖漕米立时拏报该管抚按及廵漕御史题究问倘该管境内盗卖事发该道河官聼廵漕御史纠治以不职○是年裁廵漕御史○又奏准重运漕船抵通交卸例聼廵漕御史督押回南今廵漕御史已裁应自通州起即将原来运粮起卸船交明宻云道押到天津交割明白仍前督押出境自此而南武徳东昌各道照前督押直至济宁呈报总河给发牌票责成沿河各道逐程督押出境至淮安呈报总漕至江宁呈报江南总督至杭州呈报浙福总督各照前责成各道逐程督押交割该管衙门接济新运如有短少及揽载迟滞将原领官旗察明治罪督押各道一并议处○又覆准督押回空向系廵漕御史职掌今廵漕既裁应责成各兵粮道逐程分押催令星速回南如各船沿涂迟滞有误新运将该道处○雍正七年
　　谕朕闻粮船过淮所费陋规甚多嗣后着御史二人前往淮安稽察不许官吏人等向运军额外需索以致扰累其粮艘中携带物件除照例许带外如运军有夹带私盐及违禁等物者亦着该御史稽察但不得过于严刻吹求以致粮运迟滞至粮船抵通之时其该管衙门官吏及经纪车戸人等恐有向运军额外需索陋规者亦着差御史二人前往稽察淮安于二月初差往通州于三四月内差往不必拘定满汉各一人着都察院按期开列请防钦此○十一年题准嗣后淮安廵漕御史于年前十二月间命往稽察○十二年题准嗣后廵察南漕御史令于漕船过淮出临清之后随漕沿涂稽察直抵天津如有运河水道石块木桩该管官察看不实起除不净以致抵触漕船及官弁需索稽留等弊即行奏○乾隆二年题准廵漕御史四人以一人驻劄淮安廵察江南江口起至山东交境止一人驻劄通州廵察至天津止一人驻劄济宁廵察山东台荘起至北直交境止一人驻劄天津廵察至山东交境止各按所廵地方廵游访察剔除诸弊
　　一分省漕司山东江安苏松江西浙江湖北湖南各设粮道一人河南以开归盐驿道兼理【康熙二十二年山东漕粮改折裁粮道官二十九年仍徴本色以开归盐驿道兼理】○顺治十年题准各省粮道职掌漕务别衙门不得干与有势要把持及不服钤束者指实奏○十六年覆准粮道专司漕运诸务督押过淮盘验后即令回任料理新漕除山东河南粮道照旧押运抵通外余省令总漕廵抚于本省管粮通判中遴选一人督押抵通○十七年覆准粮道不得别委俾得专司漕务毋误职掌○康熙十年覆准荆州等四卫军船武昌左卫增补漕船聼湖南粮道催运武昌等六卫所军船聼湖北粮道催运○雍正四年题准粮道皆有公事办理若令押船过天津诸事必多迟误应令总漕于江苏二粮道内每年委一人亲押过山东入牐竢江南粮船尽数过淮即回本任
　　一监兑漕粮山东以武定府同知济南兖州东昌泰安曹州五府通判河南以归徳卫辉懐庆三府通判江南以江宁苏州松江凤阳四府管粮同知苏州安庆宁国池州太平庐州扬州七府管粮通判松江镇江徐州三府粮捕通判淮安府军捕通判浙江以湖州府同知杭州嘉兴二府通判江西以南昌吉安临江三府通判湖北以武昌汉阳黄州安陆徳安荆州六府通判湖南以长沙衡州岳州三府通判○康熙六年题准向来漕粮专以府推官监兑凡米色之美恶兑运之迟延及运军横肆苛求衙役需索奸蠹包揽搀和等弊皆责令监兑官严行禁戢今各省推官既裁监兑事宜委府同知通判照推官例举行○五十一年题准监兑官务令坐守水次将正耗行月搭运等米逐船兑足亲督到淮聼总漕盘騐○雍正元年题准漕粮开仓将兑之时委定监兑官不得以别项公事差委○七年覆准漕粮开兑之期监兑官亲赴水次验明米色纯洁与押运官面交粮船开行之后仍令亲押到淮聼总漕盘验如有粮数不足米色不纯照溺职例议处
　　一押运府判山东通判一人河南通判一人江南通判七人浙江通判三人江西通判二人湖北通判一人湖南通判一人○顺治十六年覆准江浙漕运令总漕会同该廵抚于管粮通判内每省遴委一人专司督押管束运军严加防范以杜沿涂侵盗搀和等弊○康熙二十九年议准押运官不得携带侍妾优人及多带童仆其餽送积弊尽行革除仍将管押帮船自开行日期计程严督催趱○三十四年题准嗣后漕船回空应令通判管押如径从陆路回南照差遣官枉道例议处押空过淮迟误照重运过淮违限例议处○雍正四年
　　谕押运同知通判抵通之日着总督仓场侍郎送部引见钦此○乾隆元年题准江南向设押运官五人江西向设押运官一人船多人少前后遥隔未便稽察应于江西增委一人江南增委二人该督抚遴选委用分帮管押一应抵通回空均令沿涂稽察议叙议处悉照定例○二年题准山东漕粮于泰安武定曹州三府同知通判内遴委管押凡牐外先进粮船牐内抵通回空粮船以及轮押蓟粮并监兑等事与济南兖州东昌三府管粮通判一同办理○三年议准押运官引
