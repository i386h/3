<!-- { "loadSidebar": true } -->
　　一考官顺治二年定题差乡试考官云南贵州四月初十日福建四川广东广西五月十二日江西浙江湖广六月十三日江南陜西六月二十三日河南七月十三日山东山西七月二十日顺天八月初四日具题○又定顺天乡试凡开列具题内外帘之文武大小官皆于八月初六日黎明各具朝服备行李齐集
　　午门外听宣
　　旨入帘者一同谢
　　恩即入贡院如有不到者叅处○又定各省主考官
　　于
　　命下日克期起行不携家不辞客不随从多人骚扰驿递在不闲游不交接抵所差之省提调官即迎入公馆不得接见所寓公馆仍用考官封条监试委官廵逻依时启闭遇鹿鸣等燕正考官居中副考官居左监临官居右行次如之其同考官旁坐○又定主考官如实遇重病即于
　　命下日具疏辞免在京丁忧者用本衙门印信文书移部即题请更代其出京未逺者度其道里时日尚可更代者取所在官印信公文差人赴部投递即与题请更代如题请不及者止行所在有司转申本省抚按官代奏本官即先回籍守制其见在考官或正或副即前赴科一人兼办其已到地方丁忧者监临官具奏其丁忧官仍须起有原籍印信公文或家眷在京起有本衙门印信公文送至所差有司衙门看无违碍方许申报本官不得擅通家报○三年定会试主考官届期礼部开列内院大学士学士六部尚书侍郎都察院堂官职名题请
　　简用○十五年题凖
　　殿试读卷官十四人由部列内三院詹事府吏户兵刑工五部都察院通政使司大理寺各衙门堂官名衔题请
　　简用○又定礼部堂官除提调外亦凖开列读卷旨简用○十七年题凖直省正副主考除曽经典乡试及会试分房不开外其见在各衙门应差各官通行开列题请
　　命下日转行兵部各给邮符尅期起行不许淹留京邸○又定各主考到省禁絶监临提调官迎接拜望以远嫌疑自出京以至入院务令扣定日期凡省中寓所均用廵察封条封闭入帘行李听监临提调官公同验明该地方官豫备官板书籍亦许正副主考携带以备考正○康熙三年题凖乡试正副主考各衙门应差官员职名槩行通列题请
　　简用○十一年题凖各省乡试主考内阁进士中书与各衙门应差官员一同开列题差○十八年议凖正副主考入场许随三人同考许随二人如有暗带主文冐充仆从察出将本官议处所带之人治罪○二十九年议凖翰林院各部院衙门官如有病痊假满服阕遇乡试之年补任者皆不凖开列○三十九年覆凖顺天正副主考除应开列官员照常开列外将侍郎学士京堂翰林科道部属等官由进士举人出身者无论己未典试通行开列○雍正三年
　　谕前各省正副主考朕皆视其人谨慎者命往并未试其文艺间有不能衡文者此皆由中式之后荒疎年久故耳着将应差委之翰林由进士出身之各部院官具奏朕试以文艺差委钦此遵
　　旨将翰林院及进士出身官员具奏
　　召集于
　　太和殿试以四书文二篇弥封讫恭呈
　　御览
　　亲定甲乙封贮内阁以备乡试差遣○又奏由举人出身之郎中主事中行评博应否一并考试奉
　　旨用进士出身之人不用由举人出身之人○十三年谕今年乡试之期着将在京应差人员遵照旧例考试旨钦此○乾隆元年
　　谕今岁八月举行恩科乡试其正副考官必用人品端方学问醇正者始足膺衡鉴之寄朕即位之初不能深知诸臣之底蕴着大臣于翰林科道部属内各据所知多举数人于五日内交送内阁彚奏朕考试简用庶得才品兼优之员以副抡才之大典钦此○三年
　　谕今年乡试届期昨降旨令大臣等各举数人以备考试简用今思翰林科道部属等官应差主考者人数甚多其未与保举之例者亦着一同考试不愿出差者听钦此○又议凖各省主考起程日期云南贵州四川广东广西福建湖南以十日为限江南江西浙江湖北陜西以七日为限河南山东山西以五日为限倘有逾限逗遛者由部察实叅奏○又
　　谕每科主考差往各省彼地督抚有无餽送路费向无定例今朕酌量道之逺近分别路费之多寡云南八百两贵州七百两四川广东广西福建湖南六百两江南江西浙江湖北陜西五百两河南山东山西四百两尔等可行知各督抚遵照此数不得以私意増减主考等亦不得于此数之外更有所受将此永着为例钦此○六年
　　谕各省主考回京时例于该省存公银内赏给路费朕念伊等出京时资斧艰难着户部每人先给银二百两该省于应给路费内扣除钦此○九年
　　谕今年乡试届期着大学士尚书侍郎于翰詹科道部属等官应差主考人员内择其人品端方学问醇正堪膺衡鉴之寄者各举所知交送内阁彚奏朕简用其非科甲出身及无真知灼见者不必强举钦此○十二年
　　谕向来各省乡试正副主考官有通行考试者亦有令大臣保举者各科往往不同今岁大比之年各省正副考官着将应行开列人员通行考试其不愿考试者听仍于应行开列中着大学士九卿等将学问优长精于衡鉴者各举所知宻封交送内阁进呈朕简用如此考试与保举并行内有保举而考列优等者固可简任衡文即未经保举而文艺入选者亦一并简用其非科甲出身及无真知灼见者不必强举钦此○十八年
　　谕本年八月乡试所有各省正副考官着将应行开列人员通行考试以备简用钦此
　　一同考官顺治二年定直省房考取本省科甲属官不足聘邻省科甲推知及教官必选取治行最年力强学识兼到之员罣议迁谪者不与○三年定会试同考官翰林院及部科衙门推举资俸优深者送内院裁定入闱阅卷○十五年定会试同考官十有八人内易经诗经各五房书经四房春秋礼记各二房其应开送同考官各衙门除曽经直省典试及会试分房不开外其见在各官临期移部题请
　　简用○十七年定顺天同考各官除郎中不差外吏部取各部员外郎主事中书评事博士国子监科甲出身官及近京亷慎素着科甲推知开列题请
　　钦定各省同考督抚将本省及邻省才望素着推知或科甲教职等官倍数宻取到省即日公阄入闱以上各同考官先取进士出身者不足兼取举人出身之人○康熙五十二年议凖直江南浙江乡试人数倍于他省应照防试例各用房考十八人○雍正元年
　　谕考官以秉公精鉴识拔文才为主何论曽否入闱嗣后凡遇乡科各省督抚临场调齐科甲出身之人不论己未分房监临试以时艺一篇其文理优长者入内帘荒疎者供外场执事则分校得人而佳文尽拔矣钦此○四年覆凖江西乡试应加増诗经房同考官一人○乾隆元年覆凖广东乡试应加増诗经房同考官二人○三年议凖江宁安徽既増额分中应将易经诗经二房増设同考官各二人○十八年议凖直省同考官除顺天江南各十八人江西十四人湖南山西各九人陜西四川广西各十人云南八人毋庸议减外浙江酌减易经诗经各一房定为十六人福建酌减易经一房定为十一人湖北酌减易经一房定为十人山东河南均酌减易经诗经各一房定为十二人广东酌减易经一房诗经二房定为十人贵州酌减易经诗经各一房定为十人○二十一年
　　谕外省乡试同考官例于州县内之科目出身者考试入帘然该督抚往往视为具文率以地方不甚要而办事平常者充其选又或年力已近衰頺精神不能周到亦得滥竽其列夫衡文之柄虽专在主考而分房阅荐必藻鉴精明方不致有鱼目之溷且应试大省士子或数逾万人主考官即捜取落卷又岂能遍阅无遗如分校之得以从容详审乎今岁乡试届期所有各省同考官其令该督抚等慎重遴选精明考试择其年壮学优者共襄试事以副国家抡才大典锁闱不过匝月本任即繁剧原有委员代理于地方亦何贻误耶可将此通行传谕知之钦此
　　一经理试事顺治二年定顺天乡试用监察御史二人入总理诸务廵察御史二人搜检诸生进由顺天府咨呈都察院由院转咨礼部坐名题差各省用廵按御史为监临官○又定京闱监试御史以一月前题请即于
　　命下日进院○三年定防试以礼部侍郎一人充知贡举礼部司官二人充正副提调其监试廵察御史各二人均坐名题差○十二年増满监试廵察御史各二人○十五年题凖
　　殿试提调用礼部堂官监试用御史○康熙二年题凖各省廵按已经裁彻用廵抚监临提调用布政使司官二人监试用按察使司官二人如布政使署监临事以按察使充提调守廵道充监试永着为例如廵抚间有事故以按察使署监临事以守廵道充提调监试○三年题凖会试及顺天乡试监试廵察御史停其坐名题请通行开列奏请
　　简用○十八年议凖顺天乡试内帘増设满汉御史各一人不与文事专司纠察其封门发题进卷分卷闗防诸事均令管理会试亦如此例行其新设满汉御史与内外监试御史一同列名奏请
　　简用考官同考官阅卷之时御史向上对坐每晚停阅之时检明卷数入箱考官与御史共加封锁次日公同开阅不得私携入房违者纠叅○雍正七年
　　谕各省乡试之年旧例以廵抚为监临以布政使为提调以道员为副提调以按察使为监试以道员为副监试朕思藩臬二官乃通省钱粮刑名之总汇入一月有余将地方公事沈阁迟延于官民均为未便况既有道员二人则科之事已有大员料理不必又用藩臬即从今科为始各省以道员一人为提调官一人为监试官永着为例钦此○十年议凖各省乡试除场内之事専令道员二人料理至外三次防名散卷稽察等事仍令藩臬二司与道员一同辨理○乾隆元年覆凖各省乡试亦照顺天之例増设内帘监试官一人在道府内委用如道府人不敷用即于同知内遴委○六年覆凖各省既设内监试职司稽察各房荐卷令其验明登号并照京闱定例遵行○九年覆凖棘闱封门之后官员毋得出入各省监试提调等大员有不得已而出入者在内之家人毋许随出在外之家人毋许随入违者照违制例议处○十年奏凖外廵察御史先期前往贡院大门外驻宿以便搜检运送之供给及进院之夫役人等并主考同考监试提调副都统内外帘执事各官从役铺陈等项逐一验明搜检放入以杜执事人役代士子怀挟之弊○二十一年覆凖各省乡试于八月二十日贴示三试卷之后廵抚即可出闱其中督率事宜交与提调监试二道循例辨理不必令藩臬二司入闱关防
　　一执事顺治二年定顺天乡试外帘各官共用十六人于八府知县教官内科甲出身者由顺天府尹行取题用○又定外帘四所书役必取土著正身以防顶替凡卷靣必印官役姓名以慿稽考四所官皆要精明强干四所总门除送薪水一次外皆实封锁提调监试轮日稽察竢誊録对读完日方许彻封○又定直省乡试取医士一名入听用○十二年定防试受卷弥封誊録对读监门等官均于内院中书科国子监光禄寺顺天府等衙门官取用其廵绰官用京卫守备千总等弁供给所用礼部司官均豫行各该衙门开送坐名委定执事届期具题○十四年题凖在京贡院外围令兵部酌拨八旗官一员及兵丁分与汛地同近贡院本旗廵街之官昼夜廵缉永为定例○十五年题凖誊録书手对读生员各府州县务细加考验择善书朴实之人开明籍贯年貎如有雇替将起送之官题叅各役正身及雇替之人皆从重究○又题凖
