<!-- { "loadSidebar": true } -->
?凡鬪殴【相争为鬪。相打为殴。】以手足殴人，不成伤者，笞二十。成伤，及以他物殴人，不成伤者，笞三十。成伤者，笞四十。青赤肿为伤。非手足者，其余皆为他物。即兵不用刃，亦是。拔发方寸以上，笞五十。若血从耳目中出，及内损吐血者，杖八十。以秽物污人头面者，罪亦如之○折人一齿，及手足一指，眇人一目，抉毁人耳鼻，若破人骨，及用汤火铜铁汁伤人者，杖一百。以秽物灌入人口鼻内者，罪亦如之○折二齿二指以上，及髡发者，杖六十，徒一年○折人肋，眇人两目，堕人胎，及刃伤人者，杖八十，徒二年【堕胎者，谓辜内子死。及胎九十日之外成形者，乃坐。其虽因殴，若辜外子死，及胎九十日之内未成形者，各从本殴伤法。不坐堕胎之罪。】○折跌人肢体，及瞎人一目者，杖一百，徒三年○瞎人两目，折人两肢，损人二事以上，及因旧患令致笃疾，若断人舌，及毁败人阴阳者，并杖一百，流三千里。仍将犯人财产一半，断付被伤笃疾之人养赡。【损二事以上，谓殴人一目瞎，又折一肢之类。及因旧患，令至笃疾。如人旧瞎一目为残疾，更瞎一目成笃疾。或先折一脚为废疾。更折一脚成笃疾。断人舌，谓将人舌割断，令人全不能说话。毁败人阴阳，谓去男子茎物，破损外肾者。并杖一百，流二千里，将犯人家产一半，断付被伤笃疾之人养赡。若将妇人阴门，非理毁坏者，止科其罪，不在断付财产一半之限】○同谋共殴伤人者，各以下手伤重者为重罪。元谋减一等○若因鬪互相殴伤者，各验其伤之轻重定罪。后下手理直者，减二等。至死及殴兄姊伯叔者，不减。
弘治问刑条例
 (一款)
弘Ⅵ：49：1	一凶徒因事忿争，执持鎗、刀、弓，箭、铜铁简剑、鞭、斧、扒头、流星、骨朵、麦穗、秤锤、凶器，但伤人，及误伤傍人，与凡剜瞎人眼睛，折跌人肢体，全抉人耳鼻口唇，断人舌，毁败人阴阳者，俱问发边卫充军。若聚众，执持凶器伤人，及围绕房屋，抢检家财，弃毁器物，奸淫妇女，除真犯死罪外，徒罪以上，俱不分首从，发边卫永远充军。(弘210；嘉Ⅵ：49：1；万Ⅵ：49：1)
续例附考
 (一款，大明律疏附例)
一、凶徒执持凶器伤人，已成废笃疾等项情重者，问拟充军。若素非凶徒，不曾执持凶器，只是一时互相鬪殴，偶因追赶，折跌人肢体，抉伤人口鼻，并事出过误者，俱照常发落。
胡琼集解附例
 (二款。一款同弘Ⅵ：49：1)
胡Ⅵ：49：2	一、凶徒执持凶器伤人，及误伤傍人，与剜人眼睛，折人肢体，全抉人耳鼻，已成废笃疾等项，情重者，问拟充军。若素非凶徒，不曾执持凶器，只是一时互相鬪殴，偶因追赶，折跌人肢体，抉伤人口唇，并事出过误者，俱照常发落。
按：此款又见嘉靖池阳刊本「大明律例附解」「律解附例」。
大明律直引所载问刑条例
一、将肾茎放入人粪门内淫戏，比依秽物灌入人口律，杖一百。
按：此亦「比附律条」，非问刑条例。
嘉靖问刑条例
 (一款)
嘉Ⅵ：49：1	「凶徒因事忿争」一款，同弘Ⅵ：49：1；万Ⅵ：49：1。
万历问刑条例
 (一款)
万Ⅵ：49：1	「凶徒因事忿争」一款，同弘Ⅵ：49：1；嘉Ⅵ：49：1。
按：顺治例与万历例同。

Ⅵ：50	保辜限期
凡保辜者，责令犯人医治，辜限内皆须因伤死者，以鬪殴杀人论【谓殴及伤，各依限保辜。然伤人，皆须因殴，乃是。若打人头伤，风从头疮而入，因风致死之类，以鬪殴杀人科罪
】○其在辜限外，及虽在辜限内，伤已平复，官司文案明白，别因他故死者，各从本殴伤法【谓打人头伤，不因头疮得风。别因他病而死者，是为他故。各依本殴伤科罪。】若折伤以上，辜内医治平复者，各减二等。【堕胎子死者不减。】辜内虽平复，而成残废笃疾，及辜限满日不平复者，各依律全科○手足，及以他物殴伤人者，限二十日○以刃，及汤火伤人者，限三十日○折跌肢体，及破骨堕胎者，无问手足他物，皆限五十日。
弘治问刑条例
 (一款)
弘Ⅵ：50：1	一、鬪殴伤人，辜限内不平复，延至限外而死，情真事实者，仍拟死罪，奏请定夺。(弘211：嘉Ⅵ：50：1)
胡琼集解附例
 (一款，同弘治例) 
大明律集解增附
 (二款)
一、嘉靖四年六月初十日，都察院题准：限外人命手足他物以刃及汤火伤者，限外十日；折跌肢体及破骨堕胎者，限外二十日。本伤身死，情真事实，照例拟死，俱上请定夺。此外日期死者，照殴伤论。执持凶器及折跌肢体等项，例该充军，查照施行。
按：此款亦见嘉靖二十七年刊本「嘉靖新例」、嘉靖池阳刊本「大明律例附解」所引「律解增附」。
新例
 (一款，大明律疏附例)
一、嘉靖四年六月，都察院题奉钦依，通行内外问刑衙门。今后遇有辜限外人命，务要查审日期久近，情理曲直，应轻应重，具奏定夺。此外日期死的，俱照本律论拟。有例该充军的，仍照例施行。
按：此即「律解增附」所引，惟所节录不同耳。
一、嘉靖十五年七月初五日该刑部尚书唐龙等题革前例。奉圣旨：是。卢智打一百，发边卫充军。今后辜限日期，遵照大明律问刑条例行。临时还要原情具奏。钦此。
按：此款亦见嘉靖二十七年刊本嘉靖新例。其文云：「嘉靖十五年七月刑部题准：辜限外人命，止照问刑条例拟断。其都察院续题辜限事例，革去不行」。此所谓「都察院续题事例」即前引「律解增附」该款。
嘉靖问刑条例
 (一款)
嘉Ⅵ：50：1	「鬪殴伤人辜限」一款，同弘Ⅵ：50：1。
万历问刑条例
 (一款)
万Ⅵ：50：1	一、鬪殴伤人，辜限内不平复，延至限外，若手足，他物，金刃，及汤火伤，限外十日之内；折跌肢体，及破骨堕胎，限外二十日之内。果因本伤身死，情真事实者，方拟死罪，奏请定夺。此外不许一概滥拟渎奏。
按：笺释曰：「旧例(弘Ⅵ：50：1；嘉Ⅵ：50：1)鬪殴伤人，辜限内不平复，延至限外而死，情真死实者，仍拟死罪，奏请定夺。近因狱多冤滥，查照嘉靖四年六月内都察院题事例，改正为此条。」
顺治例与万历例同。
新题例
 (一款，姚思仁大明律附例批注)
一、万历十五年十二月二十日题奉钦依：以后问断限外人命，必别无他故，果因本伤而死者，审系情真事实，且在今定前限之内者，方拟准绞，奏请定夺。其或死有别故，不因本伤，及情不真、事不实者，虽在前限之内，止各从本殴伤科断。毋得拘泥例文，借口新限，滥拟渎奏。钦此。
按：万历己酉刊本「大明律」引此款作万历十六年奏准。
Ⅵ：51	宫内忿争
凡于宫内忿争者，笞五十。声彻御在所，及相殴者，杖一百。折伤以上，加凡鬪伤二等。殿内又递加一等。

Ⅵ：52	皇家袒免以上亲被殴
凡皇家袒免亲而殴之者，杖六十，徒一年。伤者，杖八十，徒二年。折伤以上，重者，加凡鬪二等。缌麻以上，各递加一等。笃疾者，绞。死者，斩。

Ⅵ：53	殴制使及本管长官
凡奉制命出使，而官吏殴之。及部民殴本属知府知州知县，军士殴本管指挥千户百户，若吏卒殴本部五品以上长官，杖一百，徒三年。伤者杖一百，流二千里。折伤者，绞。若殴六品以下长官，各减三等。殴佐贰官首领官，又各递减一等。减罪轻者，加凡鬪一等。笃疾者，绞。死者，斩○若流外官，及军民吏卒，殴非本管三品以上官者，杖八十，徒二年。伤者，杖一百，徒三年。折伤者，杖一百，流二千里。殴伤五品以上官者，减二等。若减罪轻，及殴伤九品以上官者，各加凡鬪伤二等○其公使人在外，殴打有司官者，罪亦如之，从所属上司拘问。
弘治问刑条例
 (一款)
弘Ⅵ：53：1	一、凡因事聚众，将本管官(万历例无官字)，及公差勘事、催收钱粮等项、一应监临官，殴打绑缚者，俱问罪，不分首从，属军卫者，发极边卫分充军。属有司者，发口外为民。若止是殴打，为首者，俱照前充军为民问发。若为从(嘉靖例、万历例若下有是字)，与毁骂者，武职并总小旗俱改调卫所。文职、并监生、生员、冠带官、吏典、承差、知印，革去职役为民。军民舍余人等，各枷号一个月发落。其本管并监临官，与军民人等，饮酒赌博宿娼，自取凌辱者，不在此例。(弘212)

胡Ⅵ：53：1	胡琼集解附例
(一款，同弘治例)
嘉Ⅵ：53：1	嘉靖问刑条例
(一款，同弘治例，惟「若为从」，嘉靖例若下增「是」字。)
万Ⅵ：53：1	万历问刑条例
(一款，同嘉靖例，惟「本管官」，改作「本管」)
按：顺治例与万历例同，惟改口外为边外。
Ⅵ：54	佐职统属殴长官
凡本衙门首领官，及所统属官，殴伤长官者，各减吏卒殴伤长官二等。佐贰官殴长官者，又各减二等。减罪轻者，加凡鬪一等。笃疾者，绞。死者，斩。

Ⅵ：55	上司官与统属官相殴
凡监临上司，佐贰首领官，与所统属下司官品级高者，及与部民有高官，而相殴者，并同凡鬪论。若非相统属官，品级同，自相殴者，亦同凡鬪论。

Ⅵ：56	九品以上官殴长官
凡流内九品以上官，殴非本管三品以上官者，杖六十，徒一年。折伤以上，及殴伤五(会典作三)品以上，若五品以上殴伤三品以上官者，另加凡鬪伤二等。

Ⅵ：57	拒殴追摄人
凡官司差人追征钱粮，勾摄公事，而抗拒不服，及殴所差人者，杖八十。若伤重，至内损吐血以上，及本犯重者，各加二等。罪止杖一百，流三千里。至笃疾者，绞。死者，斩。

Ⅵ：58	殴受业师
凡殴受业师者，加凡人二等。死者，斩。

Ⅵ：59	威力制缚人
凡争论事理，听经官陈告。若以威力制缚人，及于私家拷打监禁者，并杖八十。伤重，至内损吐血以上，各加凡鬪伤二等。因而致死者，绞。若以威力主使人殴打，而致死伤者，并以主使之人为首。下手之人为从论，减一等。

34
嘉靖新例
 (一款，嘉靖二十七年刊本)
一、嘉靖元年叁月奉圣旨：近日以来，在京在外无藉之徒，投托势要，作为心腹，引诱生事，甚至绑缚平民，在于私家拷打，胁骗财物，好生不畏国法，伤害治体。你东厂及锦衣卫缉事衙门五城巡视御史，务要密切访察，如有倚势怙恶，仍前违犯的，具奏指名参送法司问罪毕，用壹百伍拾斤大枷，枷号壹个月，满日，押发烟瘴地方充军。钦此。
嘉靖问刑条例
 (一款)
