<!-- { "loadSidebar": true } -->
一、凡各府司狱，专管囚禁。如有冤滥，许令检举申明。如本府不准，直申宪司各衙门，不许差占。府州县牢狱，仍委佐贰官一员提调。其男女罪囚，须要各另监禁。司狱官常加点视。州县无司狱去处，提牢官点视。若囚患病，提牢官检实，给药治疗。除死罪不开枷杻外，其余徒流杖罪囚人，病重者，开疏枷杻，令亲人入视。笞罪以下，保管在外医治，病痊依律断决。如事未完者，复收入禁，即与归结。
一、凡牢狱禁系囚徒，年七十以上，十五以下，废疾散收，轻重不许混杂。枷杻常洗涤。席荐常须铺置。冬设暖匣，夏备凉浆。无家属者，日给仓米一升。冬给絮衣一件。夜给灯油。病给医药。并令于本处有司系官钱粮内支放。狱官预期申明关给，毋致缺误。有官者犯私罪，除死罪外，徒流锁收。杖以下，散禁。公罪自流以下，皆散收。
Ⅵ：150	功臣应禁亲人入视
凡功臣及五品以上官犯罪应禁者，许令亲人入视。徒流者，并听亲人随行。若在禁，及至配所，或中途病死者，在京元(会典作原)问官，在外随处官司，开具致死缘由，差人引领亲人，诣阙面奏发放。违者，杖六十。

Ⅵ：151	死囚令人自杀
凡死罪囚已招服罪，而囚使令亲戚故旧自杀，或令雇倩人杀之者，亲故及下手之人，各依本杀罪，减二等。若囚虽已招服罪，不曾令亲故自杀，及虽曾令自杀，而未招服罪，辄杀讫，或雇倩人杀之者，亲故及下手之人，各以鬪杀伤论○若虽已招服罪，而囚之子孙为祖父母、父母，及奴婢雇工人为家长者，皆斩。

Ⅵ：152	老幼不拷讯
凡应八议之人，及年七十以上，十五以下，若废疾者，并不合拷讯，皆众众证定罪。违者，以故失入人罪论。其于律得兼容隐之人，及年八十以上，十岁以下，若笃疾，皆不得令其为证。违者，笞五十。

Ⅵ：153	鞫狱停囚待对
凡鞫狱官推问罪囚，有起内人伴，见在他处，官司停囚待对者，虽职分不相统摄，皆听直行勾取。文书到后，限三日内发遣。违限不发者，一日笞二十。每一日加一等。罪止杖六十。仍行移本管上司，问罪督发○若起内应合对问同伴罪囚，已在他处州县事发见问者，听轻囚就重囚，少囚从多囚。若囚数相等者，以后发之囚，送先发官司并问。若两县相去三百里之外者，各从事发处归断。违者，笞五十。若违法将重囚移就轻囚，多囚移就少囚者，当处官司，随即收问，仍申达所管上司，究问所属违法移囚之罪，若囚到不受者，一日笞二十。每一日加一等。罪止杖六十。
弘治问刑条例
 (二款)
弘Ⅵ：153：1	一、问刑衙门，行文军卫有司提人，迁延三个月以上不到，经该官吏住俸。候事完之日，方许关支。半年不到，经该官员，参奏提问。(弘238；嘉Ⅵ：153：1；万Ⅵ：153：1)
弘Ⅵ：153：2	一、在京在外问刑，例应委官勘问，及行军卫有司会勘者，如财产等项，限一个月；勘检人命，限两个月；驳勘者，亦限一个月。如违，及托故推调，不即赴勘者，参奏提问。仍另行委官，作急勘报。(弘237；嘉Ⅵ：153：2；万Ⅵ：153：2)

嘉Ⅵ：153：1 2	嘉靖问刑条例
(二款，同弘治例)
万Ⅵ：153：1	万历问刑条例
(二款，同弘治例)
万Ⅵ：153：2	按：顺治例与万历例同。

Ⅵ：154	依告状鞫狱
凡鞫狱，须依所告本状推问。若于状外别求他事，摭拾人罪者，以故入人罪论。同僚不署文案者，不坐○若因其告状，或应掩捕搜检，因而检得别罪，事合推理者，不在此限。
例
 (一款，姚思仁大明律附例批注)
万历十五年十二月二十日题奉钦依：以后官司问理词讼，止依原告人所告状内事情，随其轻重，执法科断。不许滥以非刑拷逼，故于状外搜求别件事情，及攀撦多人，罗织重罪，致多亏枉。违者，依律以故入论。合干上司毋得仍前允行，致干罪戾。钦此。
Ⅵ：155	原告人事毕不放回
凡告词诬，对问得实，被告已招服罪，原告人别无待对事理，随即放回。若无故稽留三日不放者，笞二十。每三日加一等。罪止笞四十。

Ⅵ：156	狱囚诬指平人
凡囚在禁诬指平人者，以诬告人论。其本犯罪重者，从重论○若官吏鞠问狱囚，非法拷讯，故行教令诬指平人者，以故入人罪论○若追征钱粮，逼令诬指平人代纳者，计所枉征财物，坐赃论。其物给主○其被诬之人，无故稽留三日不放回者，笞二十。每三日加一等。罪止杖六十○若鞫囚而证佐之人不言实情，故行诬证，及化外人有罪，通事传译番语，不以实对，致罪有出入者，证佐人减罪人罪二等。【谓证佐人不说实情，出脱犯人全罪者，证佐人减犯人全罪二等。若增减其罪者，亦减犯人所得增减之罪二等之类。】通事与同罪【谓化外人本有罪，通事符同传说，出脱全罪者，通事与犯人同得全罪。若将化外人罪名增减传说者，以所增减之罪坐通事。谓如化外人本招承杖六十，通事传驿增作杖一百，即坐通事杖四十。又如化外人本招承杖一百，通事传译减作笞五十，即坐通事杖(会典及顺治律作笞)五十之类。】
胡琼集解附例
 (一款)
胡Ⅵ：156：1	一、府州县卫所军衙门捕盗官员，捕获强贼，务要赃杖明白；其间指攀者，尤要研审同谋同盗真情，及姓名贯址的确，方许另行挨拏。如应捕人员意图财贿，凭贼妄攀，事后从重究治。
按：此款亦见邗江书院本「大明律例附解」所引「律解附例」。

Ⅵ：157	官司出入人罪
凡官司故出入人罪，全出全入者，以全罪论【谓官吏因受人财，及法外用刑，将本应无罪之人。而故加以罪，及应有罪之人，而故出脱之者，并坐官吏以全罪。法外用刑，如用火烧烙铁烙人，或冬月用冷水浇淋身体之类】○若增轻作重，减重作轻，以所增减论。至死者，坐以死罪【谓如其人犯罪应决一十，而增作二十之类，谓之增轻作重，则坐以所增一十之罪。其人应决五十，而减作三十之类，谓之减重作轻，则坐以所减二十之罪。余准此。若增轻作重，入至徒罪者，每徒一等，折杖二十。入至流罪者，每流一等，折徒半年。入至死罪，已决者，坐以死罪。若减重作轻，罪亦如之】○若断罪失于入者，各减三等。失于出者，各减五等，【谓鞫问狱囚，或证佐诬指，或依法拷讯，以致招承及议刑之际，所见错误，别无受赃情弊，及法外用刑，致罪有轻重者，若从轻失入重，从重失出轻者，亦以所剩罪论。】并以吏典为首。首领官减吏典一等。佐贰官减首领官一等。长官减佐贰官一等科罪○若囚未决放，及放而还获，若囚自死，各听减一等【谓故入及失入人笞杖徒流死罪未决，其故出及失出人笞杖徒流死罪未放，及放而更获，若囚人自死者，于故出入及失出入人罪上，各听减一等。】

Ⅵ：158	辩明冤枉
凡监察御史按察司辩明冤枉，须要开具所枉事迹，实封奏闻。委官追问得实，被诬之人，依律改正，罪坐元(会典作原)告元(会典作原)问官吏○若事无冤枉，朦胧辩明者，杖一百，徒三年。若所诬罪重者。以故出入人罪论。所辩之人知情，与同罪。不知者不坐。
弘治问刑条例
 (二款)
弘Ⅵ：158：1	一、法司遇有重囚称冤，原问官员，辄难辩理者，许该衙门移文，会同三法司、锦衣卫堂上官，就于京畿道会同辩理。果有冤枉，及情可矜疑者，奏语定夺。(弘276)
弘Ⅵ：158：2	一、法司凡遇一应称冤调问、及东厂锦衣卫奏送人犯，如有冤枉及情可矜疑者，即与辩理，具奏发落，毋拘成案。若明知冤枉，不与辩理者，以故入人罪论。(弘275)
胡琼集解附例
 (三款，内二款同弘治例)
胡Ⅵ：158：3	一、各该缉事衙门送问贼盗妖言等项囚犯，果有赃仗未明，事迹可疑，并情有冤枉者，俱会同三法司锦衣卫各堂上官，从公再问。应与辩理者，毋拘成案，即与辩理，具奏定夺。
按：此款又见嘉靖池阳刊本「大明律例附解」所引「律解附例」。
大明律直引所载问刑条例
一、辩冤枉。照得两京法司问拟轻重囚犯，俱发大理寺审录三次，不服，改调别司别道问理。在外为事官吏军民人等，已经巡抚巡按问结发落，赴京奏诉冤枉者，方许改调无碍衙门勘问辩理，已是见行事例。盖恐原问官员一时失于详察，锻炼之下，致有亏枉。况死罪充军等项重犯，尤须详慎，以此近来奏诉本状看系按察司问结者，行与巡按；巡按问结者，行与巡抚，或行南京法司问理。奈何多拘成案，不与推辨。且如明诉巡按枉问，其巡抚衙门怯于翻案，又行专委有司勘问；明诉按察司枉问，其巡按御史已不亲问，仍发各该司道问理。甚至南京法司亦因巡抚巡按问完人犯，每多置之不问。中间希图脱罪者固不足恤，若果冤枉，何时得伸？其于灾殄，未免有干。合无通行内外衙门：今后凡有死罪充军等项囚犯诉冤，务要从公审勘。如原问情罪允当，仍依原拟施行。果有冤枉，毋得观望顾忌，即与辩理，奏请定夺。庶法不滥及，狱无冤枉。
按：此款亦见嘉靖池阳刊本「大明律例附解」「附录旧例」。
嘉靖新例
 (六款，嘉靖二十七年刊本)
一、嘉靖肆年月刑部题准：近来内外法司，听理词讼，多不肯为小民分冤理枉，以致奏诉纷纷。一应鼓状及通政司奏本，俱要接受封进。该行的，还与他行。不许一概立案。
一、嘉靖陆年贰月拾叁日诏令：各处问刑衙门，监禁强盗人命未决及充军追赃人犯，有疑似不明，真伪未分者，盖缘起初原问官员，或执偏见，或肆贪酷，不加详慎，有以刑逼坐者，有因同名误坐者，草次取供，遂成卷案。豪滑者反以侥幸脱网，良善者乃以无辜受祸。以后岁月渐远，官吏屡更，将成案者不肯与辩，避嫌疑者不敢与辩，结愤牢狱，实伤和气。都察院便行与各处巡按及审录官，各秉至公，勿拘成案，勿避嫌疑。的见冤枉，即与辩理。情重者，奏请定夺，以雪民冤。
一、嘉靖柒年月刑部题准：通行内外问刑衙门，今后凡有犯死罪充军等项囚犯诉冤，务要从公审勘。如原问情罪允当，仍依原拟施行。果有冤枉，毋得观望顾忌，即与辩理，奏请定夺。
按：此款已见上页「大明律直引」所附问刑条例。直引为嘉靖五年刊本。「嘉靖新例」此款作嘉靖七年题准，疑误。
