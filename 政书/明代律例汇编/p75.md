<!-- { "loadSidebar": true } -->
按：第二款亦本「明会典」，见嘉靖三十三年刊本「大明律例」。

Ⅴ：61	多乘驿马
凡出使人员，应乘驿船驿马，数外多乘一船一马者，杖八十。每一船一马，加一等。若应乘驴而乘马，及应乘中等下等马，而勒要上等马者，杖七十。因而殴伤驿官者，各加一等。若驿官容情应付者，各该犯人罪一等。其应乘上等马，而驿官却与中等下等马者，罪坐驿官。本驿如无上等马者，勿论○若枉道驰驿，及经驿不换船马者，杖六十。因而走死驿马者，加一等。追偿马匹还官○其事非警急，不曾枉道，而走死驿马者，偿而不坐○若军情警急，及前驿无船马倒换者，不坐不偿。
嘉靖问刑条例
 (一款)
嘉Ⅴ：61：1	一、凡指称近侍官员家人名目，扰害有司驿递卫门，占宿公馆，虚张声势，索取马匹，勒要财物者，为首及同恶相济之人，俱发边卫充军。
万历问刑条例
 (一款)
万Ⅴ：61：1	一、凡指称勋戚文武大臣，近侍官员，姻党族属家人名目，虚张声势，扰害经过军卫有司驿递衙门，占宿公馆，索取人夫马匹车辆财物等项，及奸徒诈称势要衙门，乘坐黑楼等船只，悬挂牌面，希图免税，诓骗违法者，徒罪以上，俱于所犯地方，枷号一个月，发边卫充军。杖罪以下，枷号一个月发落。
按：笺释云：「旧例(嘉Ⅴ：61：1)止及近侍官员。今查刑律诈冒皇亲条内，有『往来河道』至『船只』一段，又查万历八年兵部题准有乘坐黑船座船事例，俱参并。且旧例虽无枷号，然首从俱充边军，似太重，今改。」
顺治例与万历例同。惟句末增小字注云：「索取财物，问求索；希图免税，问匿税；诓骗违法，问诈称见任官家人于所部内得财」。此小字注亦据「笺释」修。

Ⅴ：62	多支廪给
凡出使人员，多支廪给者，计赃以不枉法论。当该官吏与者，减一等。强取者，以枉法论。官吏不坐。
条例节要
 (二款，嘉靖池阳刊本「大明律例附解」)
一、使官有职者俱支廪给。经过非公干去处，每驿支三升。本等公干去处，经过每驿应支三升，止宿则支五升。一日经过两三驿以上，俱许支给。次日起程，不许多支起关廪米。其跟随内外官员在外久住，虽是有职，例支口粮。
一、使客有役者俱支口粮。不拘便道经过止宿，及本等公干，经过止宿去处，每驿一例俱支一升五合。经过两三驿以上，俱许支给，不许多支起关米。其跟随巡抚巡按清军刷卷巡盐巡河盘粮勘事等项有役之人，例支廪给。
嘉靖问刑条例
 (一款)
嘉Ⅴ：62：1	「各处地方如遇夷人入贡」一款，同胡Ⅴ：43：15。惟「货物入官」，嘉靖例作「物货入官」。
万历问刑条例
 (一款)
万Ⅴ：62：1	一、各处地方，如遇夷人入贡，经过驿递，即便查照勘合应付，不许容令买卖，连日支应。违者重治。若街市铺行人等，私与夷人交通买卖者，货物入官。犯人问罪，枷号一个月发落。
按：笺释云：「旧例(嘉Ⅴ：62：l云，『即便起关』，今改云：『查照勘合』。余如旧。」
顺治例改夷人为「外国人」；句末增小字注云：「货物若不系违禁，引违制；若系禁货，引为外国收买违禁货物例，发边卫充军。」亦本王肯堂「笺释」，惟改夷人为外国人耳。

Ⅴ：63	文书应给驿而不给
凡朝廷调遣军马、及报警急军务至边将，若边将及各衙门，飞报军情，诣朝廷文书，故不遣使给驿者，杖一百。因而失误军机者，斩○若进贺表笺，及赈救饥荒，申报灾异，取索军需之类，重事，故不遣使给驿者，杖八十。若常事不应给驿而故给驿者，笞四十。
大明律直引所载问刑条例
一、照得云贵□广湖广四川土官土人，有因争袭官职、有因彼此仇杀。赴京具奏，或兵部刑部都察院等衙门看系远方，难以遥制，不免□行巡抚督委三司分巡分守等官勘处回报，其巡抚官员职总大纲，政务颇繁，势难遍历。分守官员，分管一事，职当遍临，奈何各官推奸避事，不肯亲历其地，亲勘其事，却刁展转复委府州县及卫所衙门，因而交连贿赂，拖延岁月，事未完结而满期至矣。更换别官，亦乃如此，以致事情累年不结也，□方由此不宁，若不严加责成，因循误事，贻患地方。合无今后兵部等衙门遇有各处土官土人，具奏前项事情，转行抚巡等官，督委巡守官员勘处者，各官务要亲临其地，抚提人犯到官，亲行勘理。如仍展转委官，半年之上未结者，抚巡衙门不许另差别官更替；一年之上不完者，将各官住俸，督勘完日，方许差官替回，支俸管事。庶事有归结，地方亦安。
Ⅴ：64	公事应行稽程
凡公事有应起解官物，囚徒畜产，差人管送，而辄稽留，及事有期限而违者，一日笞二十。每三日加一等。罪止笞五十。若起解军需，随征供给，而管送违限者，各加二等。罪止杖一百。以致临敌缺乏，失误军机者，斩。若承差人，误不依题写去处，错去他所，以致违限者，减二等。事干军务者不减。若由公文题写错者，罪坐题写之人。承差人不坐。
嘉靖问刑条例
 (一款)
嘉Ⅴ：64：1	一、各处有司起解逃军，并军丁，及充军人犯，量地远近，定立程限，责令管送。若长解纵容在家，迁延不即起程，违限一年之上者，解人发附近，正犯原系附近，发边卫；原系边卫，发极边卫分，各充军。(万Ⅵ：138：2)
按：顺治例此款与嘉靖例万历例同。
　嘉靖例此款，「万历问刑条例」改附捕亡律「徒流人逃」条。然万历己酉刊本「大明律」仍将「万历问刑条例」此款移附兵律「公兵应行稽程」条。顺治律「公事应行稽程」条、「徒流人逃」条均附此款。顺治律未发现此二款重复，亦其疏也。

Ⅴ：65	占宿驿舍上房

凡公差人员，出外干办公事，占宿驿舍正厅上房者，笞五十。
胡琼集解附例
 (一款)
胡Ⅴ：65：1	一、公差人员违例占宿察院，巡按御史按察司官应拿问者拿问，应参奏者参奏。有司阿谀邀请，门子容令占住，一体拿问。成化十四年四月三十日例。
按：此款又见明律统宗及嘉靖池阳刊本「大明律例附解」「律解附例」。

Ⅴ：66	乘驿马赍私物
凡出使人员，应乘驿马，除随身衣仗外，赍带私物者，十斤杖六十。每十斤加一等。罪止杖一百。驿驴减一等。私物入官。

Ⅴ：67	私役民夫抬轿
凡各衙门官吏，及出使人员，役使人民抬轿者，杖六十。有司应付者，减一等。若豪富之家役使佃客抬轿者，罪亦如之。每名，计一日，追给雇工钱六十文○其民间妇女，若老病之人，及出钱雇工者，不在此限。
弘治问刑条例
 (一款)
弘Ⅴ：67：1	一、两京堂上文职四品以下，及五府管事，并在京在外镇守守备等项公侯伯都督等官，不分老少，俱不许乘轿。违者参问。其余军职，若上马拏交床，出入抬小轿者，先将服役之人问罪。指挥以下参问。京卫调外卫，外卫调边卫，俱带俸差操。(弘117；嘉Ⅳ：19：3；万Ⅳ：19：2)
嘉靖新例
 (一款，嘉靖二十七年刊本)
一、嘉靖　年　月兵科给事中黎良题奉圣旨：今后两京五府及在外镇守守备等衙门公侯伯都督等官，皇亲驸马，在京肆品以下文职，在外除巡抚都御史，其都布按三司以下官员，俱不许乘轿。兵部尚书下营之日，也只许乘马。其余军职，不许上马用交床，出入抬小轿。但有违犯的，在内听科道，在外听巡按御史纠劾，从重罚治。应参问降调的，照例行。钦此。
Ⅴ：68	病故官家属还乡
凡军民官，在任以理病故，家属无力，不能还乡者，所在官司，差人管领，应付脚力，随程验口，官给行粮，递送还乡。违而不送者，杖六十。

Ⅴ：69	承差转雇寄人
凡承差起解官物囚徒畜产，不亲管送，而雇人寄人代领送者，杖六十。因而损失官物畜产及失囚者，依律各从重论。受寄受雇人，各减一等○其同差人自相替放者，各笞四十。取财者，计赃以不枉法论。若事有损失者，亦依损失官物，及失囚律追断。不在减等之限。

Ⅴ：70	乘官畜产车船附私物
凡因公差应乘官马牛驼骡驴者，除随身衣仗外，私驮物，不得过十斤。违者，五斤笞一十。每十斤加一等。罪止杖六十。【不在乘驿马之条。】○其乘船车者，私载物，不得过三十斤。违者，十斤笞一十。每二十斤加一等。罪止杖七十。家人随从者皆不坐，若受寄私载他人物者，寄物之人同罪。其物并入官。当该官司，知而容纵者，与同罪。不知者不坐。若应合递运家小者，不在此限。
弘治问刑条例
 (三款)
弘Ⅴ：70：1	一、沿河一带省亲省祭丁忧起复，并升除外任，及内外公差官员，若有乘坐马快船只，兴贩私盐，起拨人夫，并带去无籍之徒，辱骂锁绑官吏，勒要银两者，巡抚巡按巡河巡盐管洪管闸等官，就便拏问。干碍应奏官员，奏请提问。其军卫有司驿递衙门，若有惧势应付者，参究治罪。(弘170；嘉Ⅴ：70：3；万Ⅴ：70：4)
弘Ⅴ：70：2	一、黄船附搭客货，及夹带私物者，小甲，客商人等，俱问发极边卫分，永远充军，货物入官○若客商人等，止是空身附搭者，亦连小甲俱发附近充军○其马快船只附搭客货及夹带私物者，小甲(弘174脱小甲二字，胡Ⅴ：10：1不脱)客商人等俱发口外充军，货物亦入官。若客商人等止是空身附搭者，照常发落。(弘174；嘉Ⅴ：70：2；万Ⅴ：70：3)
弘Ⅴ：70：3	一、漕运船只除运军自带土宜货物外，若附带客商势要人等酒曲糯米花草竹木板片器皿货物者，将本船运军并附载人员参问发落，货物入官。其把总等官有犯，降一级，回卫带俸差操。民运船不在此例。(弘175；嘉Ⅴ：70：l；万Ⅴ：70：2)
胡琼集解附例
 (四款，内三款同本条弘治例)
