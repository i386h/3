<!-- { "loadSidebar": true } -->
按：笺释云：「旧例(嘉Ⅲ：10：1)沿边下无沿海二字。洞寨下无海岛二字。近因登莱州等处有逃入海中者，今增改。」
顺治例与万历例同。顺治例增二款，今录于下：
一、因兵荒逃避之民，有司多方招抚，仍令附籍复业当差。或年久逃远，府州县造逃户周知文册，备开逃民乡里姓名男妇口数，军民匠灶等籍，及遗下田地税粮若干，原籍有无人丁应承粮差，送各处抚按，督令复业。其已成家业，愿入籍者，给与户由执照，附籍当差。如仍不首，虽首而所报人口不尽，或展转逃移，及窝家不举首者，俱发附近卫所充军。
按：此款据正统元年令修定，参看大明律例(嘉靖汪宗元刊本)所引明会典。
一、有司委官挨勘流民名籍，男妇大小丁口，排门粉壁，十家编为一甲，互相保识，分属当地里长带管。【如或游荡作非，公举治罪】若团住山林湖泺，或投托官豪势要之家，藏躲抗住官司，不服招抚者，正犯并里老窝家，知而不首，及占恡不发者，各依律科。
按：此款据正统二年令修定，参看汪宗元刊本「大明律例」所引明会典。

Ⅲ：11	点差狱卒
凡各处狱卒，于相应惯熟人内，点差应役。令人代替者，笞四十。

Ⅲ：12	私役部民夫匠
凡有司官私役使部民，及监工官私役使夫匠出百里之外，及久占在家使唤者，一名笞四十。每五名，加一等。罪止杖八十。每名计一日，追给雇工钱六十文。若有吉凶，及在家借使杂役者，勿论。其所使人数，不得过五十名。每名不得使过三日。违者，以私役论。

Ⅲ：13	别籍异财
凡祖父母父母在，而子孙别立户籍，分异财产者，杖一百。【须祖父母父母亲告，乃坐。】若居父母丧，而兄弟别立户籍，分异财产者，杖八十。【须期亲以上尊长亲告，乃坐。】 按：顺治律有条例一款：
一、祖父母父母在者，子孙不许分财异居。其父母许令分析者听。
按：此亦「大明令」文。

Ⅲ：14	卑幼私擅用财
凡同居卑幼，不由尊长，私擅用本家财物者，二十贯笞二十。每二十贯，加一等。罪止杖一百。若同居尊长，应分家财不均平者，罪亦如之。
胡琼集解附例
 (一款)
胡Ⅲ：14：1	一、告争家财，但系五年之上，并虽未及五年，验有亲族写立分书已定者，断令照旧管业，不许重分。告词立案不行。
按：弘Ⅲ：21：2；嘉Ⅲ：21：2，家财下有「田产」二字；「重分」下有「再赎」二字。
顺治律有条例二款：
一、嫡庶子男，除有官荫袭，先尽嫡长子孙。其分析家财田产，不问妻妾婢生，止依子数均分。奸生之子，依子量与半分。如别无子，立应继之人为嗣，与奸生子均分。无应继之人，方许承继全分。
一、户绝财产果无同宗应继者，所有亲女承分。无女者入官。
按：此二款亦「大明令」文。

Ⅲ：15	收养孤老
凡鳏寡孤独，及笃疾(会典作废)之人，贫穷无亲属依倚，不能自存，所在官司，应收养而不收养者，杖六十。若应给衣粮，而官吏克减者，以监守自盗论。
按：顺治律有条例一款：
一、鳏寡孤独，每月官给粮米三斗，每岁给绵布一疋，务在存恤。
按：「鳏寡」至「一疋」，系「大明令」文。

明代律例汇编卷五 户律二　田宅
Ⅲ：16	欺隐田粮
凡欺隐田粮，脱漏版籍者，一亩至五亩，笞四十。每五亩，加一等。罪止杖一百。其田入官。所隐税粮，依数征纳○若将田土移坵换叚，那移等则，以高作下，减瞒粮额，及诡寄田粮，影射差役，并受寄者，罪亦如之。其田改正，收科当差○里长知而不举，与犯人同罪○其还乡复业人民，丁力少而旧田多者，听从尽力耕种，报官入籍，计田纳粮当差。若多余占田而荒芜者，三亩至十亩，笞三十。每十亩，加一等。罪止杖八十。其田入官。若丁力多而旧田少者，告官，于附近荒田内，验力拨付耕种。
胡琼集解附例
 (三款)
胡Ⅲ：16：1	一、主文书算飞诡税粮事发，有显迹情重者，旗军问发边卫，民并军丁发附近，俱充军。情轻者，问罪，枷号一个月。纵容官员作罢软黜退。失觉察者，照常发落。若各衙门书手飞诡税粮二百石以上者，问发边卫充军。
胡Ⅲ：16：2	一、书手将开垦起科田地，不行报册起科作弊者，俱依飞诡税粮事例，问发边卫充军。官吏从重治罪。
按：尊经阁文库本胡琼集解至「事例」二字止，次页有四行空白，今据蓬左文库本补。
胡Ⅲ：16：3	一、山东河南北直隶各处空闲地土，祖宗朝俱听民尽力开垦，永不起科。
按：此款亦据蓬左文库本补。
嘉靖新例
 (三款，嘉靖二十七年刊本)
一、嘉靖陆年贰月拾叁日诏令：州县书手，久惯作弊，受赂，将税粮飞走洒派。今后许诸人指实首告，问发边卫，永远充军。赃银尽其财产追入官，给主。官司纵容不举，作罢软黜退。有赃者以赃论。
按：此款又见蓬左文库本「大明律集解」胡效才「增附」、大明律疏附例「新例补遗」、嘉靖池阳刊本「大明律例附解」、崇祯刊本「刑书据会」。
一、嘉靖拾贰年拾壹月户部题准：各处涂田滩地山场湖荡新生续沙洲等项，但系开垦新增无粮田地，或被官豪势要占种，或被豪民侵隐，行委能干官员，逐一清查，招抚无业居民佃种，每亩征银叁分。高者照依彼中土俗，量为加添，定征租银，各数目，造册奏缴。
一、嘉靖贰拾年户部题准：各边镇地方，如有空闲地土，应给军民耕种者，即行查给，暂免征税，候其耕种年久，地熟利多，量为征税。
万历问刑条例
 (一款)
万Ⅲ：16：1	一、凡宗室置买田产，恃强不纳差粮者，有司查实，将管庄人等问罪。仍计算应纳差粮多寡，抵扣禄米。若有司阿纵不举者，听抚按官参奏重治。
顺治例与万历例同。顺治例多三款，今录于下：
一、将自己田地，移坵换段，诡寄他人，及洒派等项，事发到官，全家抄没，若不如此，靠损小民。
按：此本「大诰」文，见嘉靖三十三年刊本「大明律例」。
一、官田起科，每亩五升三合五勺，民田每亩三升三合五勺；重租田每亩八升五合五勺，芦地每亩五合三勺四抄；草塌地每亩三合一勺；没官田每亩一斗二升。
按：此亦「明会典」文，见嘉靖三十三年刊本「大明律例」。
一、各处奸顽之徒，将田地诡寄他人名下者，许受寄之家首告，就赏为业。
按：此亦「明会典」文。见嘉靖三十三年刊本「大明律例」。

Ⅲ：17	检踏灾伤田粮
凡部内有水旱霜雹，及蝗蝻为害，一应灾伤田粮，有司官吏，应准告而不即受理，申报检踏，及本管上司，不与委官覆踏者，各杖八十。若初覆检踏官吏，不行亲诣田所，及虽诣田所，不为用心从实检踏，止凭里长甲首，朦胧供报，中间以熟作荒，以荒作熟，增减分数，通同作弊，瞒官害民者，各杖一百，罢职役不叙。若致枉有所征免粮数，计赃重者，坐赃论。里长甲首，各与同罪。受财者，并计赃，以枉法从重论○其检踏官吏，及里长甲首，失于关防，致有不实者，计田十亩以下，免罪。十亩以上至二十亩，笞二十。每二十亩，加一等。罪止杖八十○若人户将成熟田地，移坵换段，冒告灾伤者，一亩至五亩，笞四十。每五亩加一等。罪止杖一百。合纳税粮，依数追征入官。
嘉靖新例
 (二款，嘉靖二十七年刊本)
一、嘉靖陆年贰月拾叁日诏令：朝廷遇有灾伤，辄行蠲免。但各该官吏奏报稽迟，及行覆勘，文移往来，躭延月日。覆勘来报，一面征收。及至蠲免文书到日，良善小民，惧怕刑责，多已典卖，于运送到仓，徒遂粮里侵渔之计。今后遇有重大灾伤，勘定分数，即便出给告示，晓谕人民知悉，姑且停征。待明文至日施行。
按：此款又见「大明律集解」胡效才「增附」。「于运送到仓」，作「折誊运送到仓」。「施行」下有「庶愚人不为奸人所愚」九字。
一、嘉靖拾壹年伍月户部题准：今后但遇灾伤，一面遵照旧例，踏勘，一面奏报，毋得延缓失时，以致分数不明，多滋奸弊。自府州县卫所报到日期为始，近不出叁个月，远不出伍个月，定拟成灾岁分，明白造册，开写踏勘官员，星驰赍奏，听本部照例议拟，征免。仍先将勘定数应征应免数目缘由，出给告示，晓谕小民通(周)知，以杜侵渔。夏灾不得过陆月终。秋灾不得过玖月终。若不勘泛报，及踏勘不实，从重参究。过期奏报，及延至经年以上者，立案不行。其勘有成灾系起运之数，例不蠲豁者，有巡抚处，行巡抚；无巡抚处，行布政司，通融拨补，或派轻赍，以示宽贷。
顺治律有条例一款。
一、天下有司，凡遇岁饥，先发仓庐赈贷，然后具奏，请旨宽恤。
Ⅲ：18	功臣田土
凡功臣之家，除拨赐公田外，但有田土，从管庄人尽数报官，入籍纳粮当差。违者，一亩至三亩，杖六十。每三亩，加一等。罪止杖一百，徒三年，罪坐管庄之人。其田入官。所隐税粮，依数复纳。若里长及有司官吏，踏勘不实，及知而不举者，与同罪。不知者不坐。
大明律集解增附
 (一款)
大明会典内一款：弘治六年奏准：各王府钦赐田土，佃户照原定则例，将该纳子粒，依时价，每亩银三分，送赴本管州县上纳。令各该人员关领。不许自行收受。
新例补遗
 (一款，大明律疏附例)
一、嘉靖八年四月户部题准：投献地土，其投献与受献之家，一体问发边卫，永远充军。事干勋戚，先将管庄佃仆及引进家人，问罪发遣。其勋戚大臣，照例参奏定夺。
按：此款亦见嘉靖二十七年刊本「嘉靖新例」。该本附于「盗卖田宅」条下，误。「大明律集解」胡效才「增附」亦有此款，文较简略。「增附」谓：此款系初四日题准。
功臣田土条，顺治律有条例二款：
一、公侯禄米皆有等第，皆于官田内拨赐。其田户仍于有司当差。
一、该纳本折佃户，赴本管州县上纳，令各该公侯遣人员赴官关领，不许自行收受。
按：此二款亦据「明会典」订定。
Ⅲ：19	盗卖田宅
凡盗卖换易，及冒认，若虚钱实契典买，及侵占他人田宅者，田一亩，屋一间以下，笞五十。每田五亩，屋三间，加一等。罪止杖八十，徒二年。系官者，各加二等○若强占官民山场湖泊，茶园芦荡，及金银铜埸铁冶者，杖一百，流三千里○若将互争，及他人田产，妄作己业，朦胧投献官豪势要之人。与者，受者，各杖一百，徒三年○田产及盗卖过田价，并递年所得花利，各还官给主○若功臣初犯，免罪附过；再犯，住支俸给一年；三犯，全不支给；四犯，与庶人同罪。
弘治问刑条例
 (二款)
