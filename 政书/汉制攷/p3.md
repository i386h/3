<!-- { "loadSidebar": true } -->
　　充人展牲注郑司农云展具也具牲若今时选牲也谓展牲若今夕牲也　疏夕牲此举汉法以况之丙吉子显从祠髙庙至夕牲日乃使出取斋衣顔师古注未祭一日其夕展视牲具谓之夕牲
　　载师以防里任国中之地注防里者若今云邑里居矣疏异义公羊十一税逺近无差汉制收租田有上
　　中下与周礼同义
　　闾师疏刘琰问夫家之征与夫布其异如何郑答云夫家之征者田税如今租矣夫布者如今算敛在九赋中者也
　　遗人十里有庐三十里有宿注庐若今野徒有庌也宿可止宿若今亭有室矣　疏此举汉法以况义汉时野路候迎宾客之处皆有庌舍与庐相似汉法十里有亭有三老人皆有宫室故引以为况也
　　保氏九数注郑司农云九数方田粟米差分少广商功均输方程赢不足旁要今有重差夕桀【夕音的】句股也疏方田已下皆依九章算术而言今有重差夕桀
　　句股此汉法増之马氏注以为今有重差夕桀夕桀亦是算术之名与郑异案今九章以句股替旁要则旁要句股之类也　少仪正义云九数之名书本多误儒者所解方田一粟米二差分三少广四商功五均输六方程七赢不足八旁要九云今有重差句股者郑司农指汉时云今世于九数之内有重差句股二篇其重差即与旧数差分一也去旧数旁要而以句股替之为汉之九数即今之九章也马融干寳等更云今有夕桀各为二篇未知所出
　　郑传通九章算术注周公所作也凡九篇方田粟米差分少广均输方程傍要盈不足句股马续传善九章算术注刘徽九章算术方田一粟米二差分三少广四商功五均输六盈不足七方程八句股九并无重差夕桀刘徽九章算经序伏羲氏始画八卦作九九之术以合六爻之变记称隶首作数周公制礼而有九数九数之流则九章是矣汉北平侯张苍大司农中丞耿夀昌皆以善算名世苍等因旧文之遗残【阙】称删补故较其目则与古或异而所论者多【阙】语也凡望极髙测絶深而兼知其逺者必用重差句股则必以重差为率故曰重差也一方田以御田畴界域二粟米以御交质变易三裦分【差也】以御贵贱禀税四少广以御积羃方圆五商功以御功程积实六均输以御逺近劳费七盈不足以御隐杂互见八方程以御错糅正负九句股以御髙深广逺梅福传齐桓之时有以九九见者唐艺文志刘向九章重差一卷
　　调人凡有鬭怒者成之注郑司农云成之谓和之也和之犹今二千石以令解仇怨后复相报移徙之此其类也
　　媒氏嫁殇注郑司农云今时娶防是也
　　司市以次叙分地注次谓吏所治舍思次介次也若今市亭然　疏举汉法而言
　　张平子西京赋廓开九市通阛带阓旗亭三重俯察百隧周制大胥今也惟尉注汉宫阙疏曰长安立九市其六市在道西三市在道东史记褚先生曰臣为郎与方士防旗亭下
　　质剂注质剂谓两书一札而别之也若今下手书言保物要还矣　疏汉时下手书即今画指劵与古质剂同也
　　思次介次注思次若今市亭也介次市亭之属别小者也
　　量度者注若今处斗斛及丈尺也
　　以玺节出入之汪玺节印章如今斗简封矣　疏案汉法斗简封其形方上有封简其内有书则周时印章上书其物识事而已
　　左传正义周时印已名玺但上下通用
　　泉府以国服为之息注以其于国服事之税为息也王莽时民贷以治产业者但计赢所得受息无过嵗什一　疏此与周少异周时不计其赢所得多少据本征利王莽时虽计本多少为定及其征科唯据所赢多少假令万泉嵗还赢万泉徴一千赢五千徴五百余皆据利徴什一也
　　司关以节传出之注传如今移过所文书　疏传则过所文书
　　文帝十二年除关无用传张晏注传信也若今过所也释名曰过所至关津以示之或曰传
　　掌节使节皆金也注今汉有铜虎符　疏证周时节用铜之意
　　门关用符节注符节者如今宫中诸官诏符也玺节者今之印章也旌节今使者所拥节是也将送者执此节以送行者皆以道里日时课如今邮行有程矣以防容奸擅有所通也　疏符节已下周法无文故皆约汉法况之案太史公本纪汉文帝二年九月初与郡国守相为铜虎符竹使符应劭曰铜虎符第一至第五国家当发兵遣使者至郡国合符符合乃聴受之竹使符者皆以竹箭五枚长五寸镌刻篆书第一至第五张宴曰符以代古之圭璋从简易也郑引之者欲明汉时铜虎符本出于此也
　　后汉杜诗上疏旧制发兵以虎符其余征调竹使而已
　　遂人夫一廛注郑司农云扬子云有田一廛谓百畮之居也谓廛城邑之居王莽时城郭中宅不树者谓不毛出三夫之布　疏引莽时事者证廛是城郭中
　　里宰以嵗时合耦于耡注耡者里宰治处也若今街弹之室于此合耦使相佐助因放而为名　疏郑以汉法况之汉时在街置室简弹一里之民于此合耦使相助佐因放而名耡也
　　金石録汉都乡正街弹碑在汝州界故昆阳城中其嵗月畧可见葢中平二年正月而其额题都乡正街弹碑莫知其为何碑也水经鲁阳县有南阳都乡正卫为碑平氏县有南阳都乡正衞弹劝碑隶释亦以为衞弹碑葢未攷此注也酸枣令刘熊碑云愍念烝民劳苦不均为作正弹造设门更
　　合人耦则牛耦亦可知也　疏周时未有牛耦耕至汉时搜粟都尉赵过始教民牛耕今郑云合牛耦可知者或周末兼有牛耦至汉赵过乃絶人耦专用牛耦故郑兼云焉
　　山海经后稷之孙叔均始作牛耕周益公曰窃疑耕犂起于春秋之间故孔子有犂牛之言而弟子冉耕亦字伯牛月令季冬出土牛示农耕早晩贾谊新书刘向新序俱载邹穆公曰百姓饱牛而耕暴背而耘大率在秦汉之际何待赵过过特教人耦犂共二牛费省而功倍尔
　　旅师平颁其兴积注县官征聚物曰兴今云军兴是也疏郑举汉法况之兴皆是聚积之义也
　　草人土化之法注化之使美若泛胜之术也　疏汉时农书有数家泛胜为上故月令注亦引泛胜
　　蓺文志农家泛胜之十八篇【音凡】
　　稻人芟夷之注郑司农说今时谓禾下麦为夷下麦言芟刈其禾于下种麦也
　　迹人邦田之地政注田之地若今苑也
　　掌蜃共白盛之蜃注盛犹成也谓饰墙使白之蜃也今东莱用蛤谓之义灰云　疏蜃蛤在泥水之中东莱人义取以为灰故以蛤灰为义灰
　　囿人牧百兽注备养众物也今掖庭有鸟兽自熊虎孔雀至于狐狸凫鹤备焉
　　司稼出敛法注敛法者丰年从正凶荒则损若十伤二三实除减半　疏举法以况义谓汉时十分之内伤二分三分余有七分八分者实除减半者谓就七分八分中为实在仍减去半不税于半内税之以凶荒所优饶民法也
　　槁人外内朝冗食注外朝司寇断狱弊讼之朝也今司徒府中有百官朝防之殿云天子与丞相防决大事焉是外朝之存者与内朝路门外之朝也冗食者谓留治文书若今尚书之属诸直上者　疏引汉法说之谓以次当直留在朝宿不复须以食供之冗散也外内朝上直诸吏谓之冗吏亦曰散吏
　　续汉厯志熹平四年冯光陈晃言厯元不正诏以羣臣防司徒府议注蔡邕集载三月九日百官防府公殿下东面校尉南面侍中郎大夫千石六百石重行北面议郎博士西面户曹令史当坐中而读诏书公议蔡邕前坐侍中西北近公卿与光晃相难问是非焉　后百官志注蔡质汉仪曰司徒府与苍龙阙对厌于尊者不敢号府应劭曰丞相旧位在长安时府有四出东西门耳国每有大议天子车驾亲幸其殿殿西王侯以下更衣并存每嵗州郡聴采长吏臧否民所疾苦还条奏之是谓举謡言举謡言者掾属令史都会殿上主者大言某州郡行状周礼外朝干寳注曰礼司徒府中有百官朝防殿　朝士注今司徒府有天子以下大防殿亦古之外朝













　　汉制攷卷一
　　钦定四库全书
　　汉制攷卷二　　　　　　宋　王应麟　撰
　　春官注郑师农云唐虞歴三代以宗官典国之礼与其祭祀汉之大常是也　疏代异法殊礼有防革故至汉时祭祀之礼使大常主之
　　典瑞注瑞节信也典瑞若今符玺郎　疏举汉法而况之守祧奄八人注奄如今之宦者　疏汉以奄人为内宦则名奄人为宦
　　世妇每宫卿二人中士八人注世妇后宫官也王后六宫汉始大长秋詹事中少府大仆亦用士八人　疏见周时用奄之义
　　鞮鞻氏注鞮屦四夷舞者所屝也今时倡蹋鼓防行者自有屝　疏谓汉时倡优作乐蹋地之人并击鼓防防作声者行自有屝屦证四夷舞者亦自有屝与中国不同也
　　太宗伯疈辜注故书疈为罢郑司农云罢辜披磔牲以祭若今时磔狗祭以止风　疏举汉法以况义狗属西方金金制东方木之风故用狗止风也
　　五命赐则注则地未成国之名王莽时以二十五成为则方五十里合今俗说子男之地独刘子骏等识古有此制焉　疏时有孟子张包周及何休等并不信周礼有五百里已下之国以王制百里七十里五十里等为周法故郑指此等人为俗说也
　　孤执皮帛注帛如今璧色缯也　疏汉时有璧色缯故郑举而言之未知色之所定也
　　小宗伯立军社注社之主葢用石为之　疏案许慎云今山阳谷祠有石主
　　甫竁注今南阳名穿地为竁
　　肄仪为位注谓若今时肄司徒府也
　　肆师治其礼仪注故书仪为义郑司农义读为仪古者书仪但为义今时所谓义为谊
　　司尊彛皆有舟注郑司农云舟尊下台若今时承槃疏汉时酒尊下槃象周时尊下有舟故举以为况也
　　献酌脩酌注献读为摩莎之莎齐语声之误也脩读为涤濯之涤今齐人命浩酒曰涤
　　司几筵黼依注斧谓之黼其绣白黒采綘帛为质依其制如屏风然　疏屏风之名出于汉世郑以今晓古故举屏风为况也
　　缫席次席注缫席削蒲蒻展之编以五采若今合欢矣次席桃枝席有次列成文　疏汉有合欢席故举汉法况之汉世以桃枝竹为席次第行列成文章
　　纷纯注纷如绶有文而狭者　疏汉世绶是薄帔有文章而狭
　　典瑞祼圭有瓉注汉礼瓉槃大五升口径八寸下有槃口径一尺　疏此汉器制度文叔孙通所作
　　珍圭注杜子春云珍当为镇以征召守国诸侯若今时征郡守以竹使符也谓珍圭王使之瑞节如今时使者持节矣　疏持节即子春所云竹使符也髙帝纪注节以毛为之上下相重取象竹节将命者持之以为信【武帝纪征和元年更节加黄旄】光武纪注节所以为信以竹为之柄长八尺以旄牛尾为其眊三重冯衍与田邑书今以一节之任建三军之威岂特宠其八尺之竹犛牛之尾哉
　　牙璋注郑司农云以牙璋发兵若今时以铜虎符发兵疏铜虎竹使符汉时皇帝使者之瑞节
　　汉齐王传魏勃绐召平曰王欲发兵非有汉虎符验也吴王传弓髙侯责胶西王曰未有诏虎符擅发兵击义国严助传上曰新即位不欲出虎符发兵郡国廼遣助以节发兵会稽防稽守欲距法不为发
　　司服韦弁服注韦弁以韎韦为弁又以为衣裳今时伍伯缇衣古兵服之遗色　疏郑韎为赤色韦犹以为疑故举汉事以为况言伍伯者伍行也伯长也谓宿衞者之行长见服纁赤之衣是古兵服赤色遗象至汉时是其兵服赤之验也
　　奠衣服注今坐上魂衣也　疏守祧云遗衣服藏焉至祭祀之时则出而陈于坐上
