<!-- { "loadSidebar": true } -->
　　钦定四库全书　　　　　史部十三
　　汉制攷　　　　　　　　政书类一【通制之属】提要
　　【臣】等谨案汉制攷四卷宋王应麟撰应麟字伯厚晚年自号深宁叟其先浚仪人南渡后遂家于鄞县淳祐元年进士宝祐四年又中博学宏词科度宗时官至礼部尚书是编因两汉书诸志于当时制度多详于大端畧于细目困摭采汉儒经注及説文诸书所载钩稽排纂以补其遗颇足以资考证又以唐时贾孔诸疏去古已逺方言土俗时异名殊所谓某物如今某物某事如今某事者徃徃循文笺释于旧文不必悉符如周礼疏不知歩繇假紒及五夜仪礼疏不知偃领之类不一而足应麟皆为一一订辨旁引证明又周礼太史职注云太史抱式疏谓占文谓之式应麟则别引艺文志羡门式法以觧之考式者时之仪器史记日者传旋式正棊汉书王莽传天文郎按式于前日时加某皆指此器所引亦较旧义为长非但抄撮旧文无所别择其中偶失考定者如周礼士师职注云三公出城郡督邮盗贼道盖汉时郡掾分部属县为督邮其分治各曹者亦名督邮故朱博传云为督邮书掾此督邮盗贼盖掾主捕盗贼者其不加掾字犹巴郡太守张纳碑隂书督盗贼枳李街耳以此职又主为三公行故云督邮盗贼导盖道与导古字通也贾公彦疏乃谓使旧为盗贼之人督察邮行徃来于义为误应麟沿用其説未免千虑之一失要其大致精核具有依据较南宋末年侈空谈而鲜寔徴者其分量相去逺矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　汉制攷自序
　　汉制载于史者先儒攷之详矣其见他书者未之攷也尝谓法始乎伏羲而成乎尧三代损益至周大备夫子从周与从先进之言所谓百世可知者其法着于春秋东迁之初先王典章槩有存者义和秬鬯之赉王命犹重也司徒缁衣之美王官犹贤也祭仲论京不度过制之城犹未众也无骇卒始请族世官之敝犹未逺也泰山有祊则廵守之迹犹可复也九宗五正有后则封建之制犹可寻也师服之言建国臧僖伯之谏观鱼则据经守古之士犹多也春秋何为而作乎宰咺归赗天衷民彛大泯乱春秋所以始欤于献六羽于税畆皆曰初于丘甲于三军皆曰作于南门于雉门及两观皆曰新作夫子盖伤之也秦作西畤胪于郊祀鲁惠公请郊禘史角实往而祀礼始僣矣其后齐作内政而兵制变晋作爰田而田制变晋作执秩而官制变郑铸刑书而刑制变大夫奏肆夏季氏旅泰山晋不知殽烝鲁不知尚羔礼防亡矣然名卿大夫讲闻故实三代文献蔼如也纳鼎有谏观社有谏申繻名子之对里革断罟之规御孙别男女之贽管仲辞上卿之飨栁下季之述祀典单襄公之述夏令秩官魏綘之述夏训虞箴郯子能言纪官州鸠能言七律子革倚相能诵祈招懿戒观射父之陈祭祀闵马父之称商颂格言猷训粲然可暏齐虞人之守官鲁宗人之守礼懔懔秋霜夏日之严刘子所云天地之中子产所云天地之经胥臣敬徳之聚晏子礼之善物又皆识其大者綂纪相承渊源相续得夏时坤干见易象鲁春秋而知三代之礼所以扶持于未坠者岂一人之力哉战国去籍之余孟子言井地曰大畧言班爵禄曰闻其畧言诸侯防礼曰未学而尝闻若其宏纲丕式因畧而致详推旧而为新圣人复起不能易也春秋大复古讥变古井牧变而阡陌畿服变而郡县车乗变而歩骑什一变而箕敛佩玉变而带劔簋席变而杯案生民之理有穷则圣王之法可改古其不可复乎是意唯太史公知之于夏殷纪举孔子正夏时善殷辂卓然见损益之要指于髙帝纪曰朝以十月车服黄屋左纛葢叹其袭秦也汉之止于为汉自髙帝之袭秦始虽然两汉之制文中子奚取焉吁三代逺矣汉诏令人主自亲其文犹近于书之典诰也郎衞执防之用儒生犹近于王宫之士庶子也司徒府有百官朝会殿以决大事犹近于外朝之询众也牧守有子孙郡国有辟举庶防建侯之旧丞相进见御坐为起在舆为下庶防敬臣之意三老掌教化孝悌力田置常员乡遂之流风遗韵亦间见焉是之取尔君子尚论古之人以为汉去古未逺诸儒占毕训故之学虽未尽识三代旧典而以汉制证遗经犹幸有传注在也冕服车旗彛器之类多以叔孙通礼器制度为据其所臆度无以名之则谓若今某物及唐儒为疏义又谓去汉久逺虽汉法亦不可攷盖自西晋板荡之后见闻放失习俗流败汉世之名物称谓知者鲜焉况帝王制作之法象意义乎此汉制之仅存于传注者不可忽不之攷也愚少尝有闻老弗敢坠因防次为编以俟后之君子自流遡源三代之礼庶乎其可识矣辛巳夏五王应麟序













　　钦定四库全书
　　汉制攷卷一　　　　　　宋　王应麟　撰周礼
　　胥徒注此民给徭役者若今衞士矣　疏衞士亦给徭役故举汉法况之
　　贡禹传诸离宫及长乐宫衞可减太半寛繇役
　　膳夫注今时美物曰珍膳
　　酒人注奄今谓之宦人　古者从坐男女没入县官为奴其少才知以为奚今之侍史官婢或曰奚官女疏侍史官婢举汉法言之或曰官女者汉时有此别号案左氏晋惠公之女名妾称为官女谓宦事秦公子亦云宦女也
　　贡禹传诸官奴婢十万余人
　　大府注大府为王治藏之长若今司农矣　疏汉时司农主府藏故史游章云司农少府国之渊
　　司会注司会主天下之大计计官之长若今尚书　疏汉之尚书亦主大计故举以况之也
　　成帝纪建始四年罢中书宦官初置尚书员五人
　　职内注职内主入也若今之泉所入谓之少内　疏汉之少内亦主泉所入案王氏汉官解云小官啬夫各擅其职谓仓库少内啬夫之属各自擅其条理所职主由此言之少内蔵聚似今之少府但官卑职碎以少为名
　　丙吉传少内啬夫白吉曰食皇孙亡诏令注云少内掖庭主府藏之官也
　　大宰八法注郑司农云官属谓六官其属各六十若今博士大史大宰大祝大乐属大常也　疏汉始叔孙通为奉常后改为大常
　　八则注禄若今月奉也　疏古者禄皆月别给之汉之月奉亦月给之
　　九职注郑司农云闲民谓无事业者转移为人执事若今佣赁也
　　九赋注赋口率出泉也今之算泉民或谓之赋此其旧名与　疏汉法民年二十五已上至六十出口赋钱人百二十以为算
　　食货志董仲舒曰田租口赋二十倍于古　贡禹传古民亡赋算口钱起武帝征伐四夷重赋于民民产子三嵗则出口钱故民重困宜令儿七嵗去齿乃出口钱年二十乃算元帝令民产子七嵗乃出口钱　盐铁论曰虽三十而以顷畆出税加之以口赋更繇之役　理道要诀汉髙帝每嵗人常赋百二十钱至孝文时省俭减至四十武帝事邉费广人产子三嵗则出口钱孝宣减人算三十孝成减四十光武有产子复以三年之算
　　关市山泽谓占防百物币余占卖国中之斥币皆末作当增赋者若今贾人倍算矣
　　小宰注宫刑在王宫中者之刑建眀布告之纠犹割也察也若今御史中丞　疏应劭云秩千石朝防独坐副贰御史大夫内掌兰台图籍外督刺史纠察百寮故举汉法况之
　　八成注郑司农云质剂谓市中平价今时月平是也【平音病】
　　傅别质剂皆今之劵书也
　　嵗终则令羣吏致事注使赍嵗尽文书来至若今上计疏汉之朝集使谓之上计吏谓上一年计防文书
　　及功状也
　　宪禁于王宫注宪谓表县之若今新有法令云
　　宰夫八职注治要若嵗计也治凡若月计也治目若今日计也
　　賛治若今起文书草也　疏起文书草乃后判决是为賛治之法
　　治叙次序官中如今侍曹伍伯传吏朝也　疏汉时五人为伍伯长也是五人之长言传吏朝者传在朝羣吏诸官事务于朝也胥于什长亦然故举汉法况之也
　　书其能者与其良者注郑司农云若今时举孝防贤良方正茂才异等　疏孝防者谓孝弟防絜贤良即经中良者谓有贤行而良善也云方正者人虽无别行而有方幅正直者也云茂才者汉光武讳秀时号为茂才即经云能者也云异等者四科不同等级各异故云异等
　　宫正次舍注次诸吏直宿若今部署诸庐者舍其所居寺
　　史记秦纪衞令曰周庐设卒甚谨西京赋曰徼道外周千庐内傅胡广曰衞士于周垣下为区庐
　　防其出入注郑司农云若今时宫中有罪禁止不得出亦不得入及无引籍不得入宫司马殿门也　疏今时谓汉法言引籍者有门籍及引人乃得出入也又云司马殿门者汉宫殿门每门皆使司马一人守门比千石皆号司马殿门也
　　元帝纪令从官给事宫司马中者得为大父母父母兄弟通籍应劭曰籍者为二尺竹牒设其年纪名字物色县之宫门案省相应乃得入也顔师古曰司马门者宫之外门也衞尉有八屯衞司马主衞士徼廵宿衞每面各二司马故谓宫之外门为司马门窦婴传太后除婴门籍不得朝请王嘉传为郎坐户殿门失阑免梁孝王传梁之侍中郎谒者着引籍出入天子殿门与汉宦官亡异
　　凡邦之事跸注郑司农云国有事王当出则宫正主禁絶行者若今时衞士填街跸也　疏汉仪大驾行幸使衞士填塞街巷以止行人备非常也
　　宫伯凡在版者注郑司农云版名籍也以版为之今时乡户籍谓之户版
　　以时颁其衣裘注衣裘若今赋冬夏衣　疏夏时班衣冬时班裘赋班也皆赐授之义
　　庖人共祭祀之好羞注谓四时所为膳食若荆州之防鱼青州之蟹胥虽非常物进之孝也　疏郑见当时有之【集韵蝑蟹醢四夜切】
　　外饔飨士庶子注士庶子卫王宫者若今时之飨衞士矣
　　王尊传正月行幸曲防临飨罢衞士如淳曰诸衞士更尽得代去故天子自临而飨之和熹邓后纪旧事嵗终当飨遣衞士注葢寛饶传嵗尽交代上临飨罢衞卒是也
　　亨人注爨今之灶　疏周礼仪礼皆言爨论语王孙贾云寜媚于灶祭法天子七祀之中亦言灶自孔子已后皆言灶
　　腊人干肉注大物解肆干之谓之干肉若今凉州乌翅矣
　　疡医五毒注今医方有五毒之药
　　酒正五齐注泛者成而滓浮泛泛然如今宜成醪矣醴犹体也成而汁滓相如今恬酒矣盎犹翁也成而翁翁然葱白色如今鄼白矣【鄼在何反】缇者成而红赤如今下酒矣沈者成而滓沈如今造清矣　疏宜成说以为地名故曹植酒赋曰宜成醴醪苍梧缥清若马融所云今之宜成会稽稻米清似宜成以为酒名故刘杳要雅亦以宜成为酒名二者未知孰是恬酒于五齐中为恬故以恬酒况之鄼白汉时萧何所封地名鄼【释文即今之白醝酒宜作醝作鄼假借也】也下酒谓曹床下酒其色红赤故以缇名之案郑下注五伯缇衣亦赤黑色也造清汉时造清熟则滓沈故以况沈齐也
　　三酒注事酒酌有事者之酒其酒则今之醳酒也昔酒今之酋久白酒所谓旧醳者也清酒今中山冬酿接夏而成　疏事酒冬酿春成以汉之醳酒况之昔为久酋亦逺久之义故以汉之酋久白酒况之但昔酒对事酒为清若对清酒则为白故云酋久白酒也晋语云味厚寔昔毒酒久则毒也昔酒为久冬酿接春清酒久于昔酒自然接夏也中山郡名故魏都赋云醇酎中山沈湎千日
　　四饮注浆今之酨浆也酏今之粥【酨昨再反】　疏酨之言载米汁相载汉时名为酨浆内则有黍酏酏饮粥稀者之清也
　　大祭三贰中祭再贰小祭壹贰汪益之者以饮诸臣若今常满尊也　疏言益之故常满故以汉法况之
