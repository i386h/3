<!-- { "loadSidebar": true } -->
　　既夕礼荐车注荐进也进车者象生时将行陈驾也今时谓之魂车　疏郑举汉法况之以其神灵在焉
　　用轴注轴輁轴也轴状如转辚　疏此以汉法况之汉时名转轴为转辚
　　荐马缨注缨今马鞅也　疏古者谓之缨汉时谓之故举汉法为况也
　　池注池者象宫室之承霤以竹为之状如小车笒衣以青布　疏此郑依汉礼而言【防大记注同　疏郑以汉之制度而知小车之箱必犹狭长】
　　齐注齐居柳之中央若今小车葢上蕤也　疏汉时小车葢上有蕤在葢之中央故举以为説
　　甸人抗重注今时有死者凿木置食其中树于道侧由此
　　脾析注脾读为鸡脾肶之脾　疏时俗有此语故读从之也
　　中带注若今之襌襂
　　隶人注罪人也今之徒役作者也
　　棜注今之轝也
　　不馈于下室注下室如今之内堂正寝听朝事　疏下室既为燕寝故郑举汉法内堂况之
　　士虞礼堕祭注齐鲁之间谓祭为堕　疏齐南鲁北谓祭为堕者由堕下而祭因即谓祭为堕
　　三个注今俗或名枚曰个音相近【特牲礼注个犹枚也今俗言物数若云若干个者此读然】
　　干肉注如今凉州乌翅矣　疏汉时干脯似之故郑以今晓古也
　　主妇亦拜賔注拜之于闱门之内闱门如今东西掖门疏案尔雅释宫云宫中之门谓之闱则闱门在宫
　　内汉时宫中掖门在东西若人左右掖故举以为况也
　　钩袒注如今擐衣也【释文作防衣音宣】　疏若汉时人擐衣以露臂
　　特牲馈食礼棜在其南注棜之制如今大木轝矣上有四周下无足　疏郑举汉法以晓古
　　棘心匕刻注刻若今龙头
　　有司彻注桃谓之防读如或舂或之字或作桃者秦人语也此二匕者皆有浅升状如饭槮　疏此以汉法况之
　　举觯注古文觯皆为爵延熹中诏较书作觯
　　礼记
　　曲礼乘安车注安车坐乘若今小车也　疏古者乘四马之车立乘此臣既老故乘一马小车坐乘也庾蔚云汉世驾一马而坐乘也
　　请业则起请益则起注起若今抠衣前请也　疏汉时受学有抠衣前请之法郑引证之也
　　在丑夷不争注四皓曰陛下之等夷
　　不以隐疾注俗语云隐疾难为医
　　用梜注今人或谓箸为梜提
　　量鼓疏隐义云东海乐浪人呼容十二斛者为鼓礼不讳嫌名释文案汉和帝名肇不改京兆郡魏武帝名操陈思王诗云脩阪造云日是不讳嫌名
　　君天下曰天子注今汉于蛮夷称天子于王侯称皇帝量币注今河东云币帛也
　　使某羞注羞进也古者谓候为进　疏古时谓迎客为进汉时谓迎客为候
　　椇注椇枳也有实今邳郯之东食之
　　檀弓蚁结于四隅注殷之蚁结似今蛇文书
　　置翣注墙柳衣翣以布衣木如摄与　疏摄是汉时之扇与疑辞郑恐人不识翣体故云
　　覆夏屋注夏屋今之门庑也其形旁广而卑　疏殷人以来始屋四阿夏家之屋唯两下而已无四阿如汉之门庑
　　重霤注今宫中有承霤云以铜为之
　　汉宣帝纪金芝产函徳殿铜池中注铜池承霤也以铜为之
　　衽每束一注衽今小要衽　疏汉时呼衽为小要也厌冠注今防冠其服未闻
　　丰碑注斵大木为之形如石碑于椁前后四角树之穿中于间为鹿卢下棺以繂绕天子六繂四碑前后各重鹿卢也　疏案春秋天子有隧以羡道下棺所以下碑者凡天子之掘地以为方圹汉书谓之方中
　　桓楹注四植谓之桓　疏案説文桓亭邮表也谓亭邮之所而立表木谓之桓即今之桥旁表柱也
　　王制大国三卿皆命于天子注命于天子者天子选用之如今诏书除吏矣
　　制国用注如今度支经用
　　狄鞮注今冀部有言狄鞮者
　　史以狱成告于正注正于周乡师之属今汉有正平丞秦所置　疏案汉书百官公卿表廷尉秦官掌刑辟有正左右监宣帝地节三年初置左右平郑见古有正连言平耳此王制多是殷法秦则放殷置之
　　执左道注左道若巫蛊及俗禁　疏卢云左道谓邪道地道尊右右为贵故汉书云右贤左愚右贵左贱故正道为右不正道为左巫蛊案汉书武帝时江充埋桐人于太子宫是也俗禁者若前汉张竦行辟反支后汉书郭躬传有陈伯子者出辟往亡入辟归忌是也
　　周尺注周尺之数未详闻也案礼制周犹以十寸为尺葢六国时多变乱法度或言周尺八寸则歩更为八八六十四寸以此计之古者百亩当今百五十六畆二十五歩古者百里当今百二十五里　疏郑即以古周尺十寸为尺八尺为歩则歩八十寸郑又以今周尺八寸为尺八尺为歩则今歩皆少于古歩一十六寸也是今歩别剰六十寸
　　月令鱼上冰注夏小正正月启蛰鱼陟负冰汉始亦以惊蛰为正月中　疏汉之时立春为正月节惊蛰为正月中雨水为二月节春分为二月中气至前汉之末以雨水为正月中惊蛰为二月节故律厯志云正月立春节雨水中二月惊蛰节春分中是前汉之末刘歆作三统厯改惊蛰为二月节郑以旧厯正月启蛰启即惊也故云汉始亦以惊蛰为正月中但蛰虫正月始惊二月大惊故在后移惊蛰为二月节雨水为正月中
　　鸿鴈来注今月令鸿皆为候　疏月令出有先后入礼记者为古不入礼记者为今则吕氏春秋是也
　　先立春三日　疏周法五时迎气皆前期十日而斋散斋七日致斋三日今秦法简省故三日也
　　迎春注周近郊五十里　疏郑注尚书君陈序云天子近郊五十里今河南洛阳相去则然是也
　　草木萌动注农书曰土长冒橛陈根可防耕者急发疏案汉书艺文志农书有九家百一十四篇郑所引农书先师以为泛胜之书也汉书注成帝时为侍郎使教田三辅也土长冒橛者谓置橛以候土【侍郎按汉书注云议郎】
　　始雨水注汉始以雨水为二月节　疏汉初惊蛰为正月中雨水为二月节至后来事稍变改故律厯志云雨水为正月中惊蛰为二月节由气有参差故也
　　省囹圄注囹圄所以禁守系者若今别狱矣桎梏今械也　疏崇精问曰狱周曰圜土殷曰羑里夏曰均台囹圄何代之狱焦氏答曰月令秦书则秦狱名也汉曰若卢魏曰司空是也
　　日夜分疏马融曰书有五十刻夜有五十刻据日出入为限蔡邕以为星见为夜日入后三刻日出前三刻皆属昼昼有五十六刻夜有四十四刻郑康成注尚书云日中星以为日见之漏五十五刻不见之漏四十五刻与蔡较一刻也大畧亦同
　　大合乐注其礼亡今天子以大射郡国以乡射礼代之命大尉注三王之官有司马无大尉秦官则有大尉今俗人皆云周公作月令未通于古　疏俗人谓贾逵马融之徒皆云月令周公所作故王肃用焉
　　为来嵗受朔日注秦以建亥之月为嵗首于是嵗终使诸侯及乡遂之官受此法焉
　　命大史衅防注周礼人上春衅谓建寅之月也秦以其嵗首使大史衅防与周异矣　疏秦以孟冬为嵗首谓建亥月
　　大饮烝注其礼亡今天子以燕礼郡国以乡饮酒礼代之
　　腊先祖五祀
　　左传虞不腊矣正义月令孟冬腊门闾及先祖五祀腊之见于传记者唯月令与此二文而已秦本纪惠王十二年初腊始皇三十一年更改腊曰嘉平蔡邕独断云腊者嵗终大祭纵吏民宴饮非迎气故但送不迎应劭风俗通云案礼传夏曰嘉平殷曰清祀周曰大蜡汉改曰腊腊者猎也田猎取兽祭先祖也此言虞不腊矣明当时有腊祭周时腊与大蜡各为一祭言汉改曰腊不蜡而为腊耳
　　征鸟注题肩也齐人谓之击征
　　大射仪注齐鲁之间名题肩为正
　　曾子问公馆注若今县官宫也　疏鲍遗问曰注此云公所为君所命使舍己者注杂记云公所为若今离宫别馆也是二説异何张逸答曰公馆若今停待者也离宫是也聘礼曰卿馆于大夫大夫馆于士公命人使馆客亦云所为也
　　文王世子内竖之御者注御如今小史直日矣
　　春官释奠于其先师注若汉礼有髙堂生乐有制氏诗有毛公书有伏生亿可以为之也　疏皆汉书儒林传文亿是发语之声
　　成均注董仲舒曰五帝名太学曰成均则虞庠近是也
　　疏春秋繁露云成均为帝之学
　　礼运蜡賔释文夏曰清祀殷曰嘉平周曰蜡秦曰腊吾得夏时焉注其书存者有小正
　　吾得坤干焉注其书存者有归藏　疏先言坤者熊氏云殷易以坤为首故先坤后干
　　崇文总目归藏隋志有十三篇今但存初经齐母本着三篇
　　耐以天下为一家注耐古能字俗书世异古字时有存者则亦有今误矣　疏案説文云耐者须也须谓厮下之毛象形字也古者犯罪以髠其须谓之耐罪故字从寸寸为法也不亏形体犹堪其事故谓之耐汉书惠帝纪中具有其事古之能字为此耐字取堪能之义后来乃假借鼈三足为能今书或有作耐字者此耐以天下为一家及乐记云人不耐无乐仍作耐字是古字时有存者亦有误不安寸直作而字则易屯彖利建侯而不宁及刘向説苑能字皆为而也郑注乐记耐古能字后世变之此独存焉古以能为三台字两注虽异其意同也
　　还相为宫注终于南吕更相为宫凡六十也　疏诸本及定本多作终于南事则是京房律法
　　礼器棜禁注禁如今方案隋长局足髙三寸　疏案汉礼器制度而知【隋他果反】
　　门外缶门内壶君尊瓦甒注壶大一石瓦甒五斗　疏汉礼器制度文也
　　或素或青注变白黒言素青者秦二世时赵髙欲作乱或以青为黒黒为黄民言从之至今语犹存也　疏即鹿马之类也
　　经礼三百曲礼三千注经礼谓周礼也周礼六篇周官有三百六十曲犹事也事礼谓今礼也礼篇多亡本数未闻其中事仪三千　疏汉孝文帝时求得周官不见冬官一篇乃使博士作考工记补之
　　郊特牲明酌也注明酌者事酒之上也名曰明者事酒今之醳酒皆新成也　疏古之事酒正是汉之醳酒
　　内则纷帨注纷帨拭物之巾也今齐人有言纷者笄注笄今簪也
　　滫瀡注秦人溲曰滫齐人滑曰瀡
　　敦牟注牟读曰堥释文齐人呼土釡为牟　疏敦则周礼有玉敦今之柸盂也隐义曰堥土釜也今以木为器象土釜之形
　　介妇注虽有勤劳不敢掉磬　疏庾氏云齐人谓之差讦崔氏云北海人谓相激之事为掉磬隠义云齐人谓相绞讦为掉磬
　　三牲用藙注藙煎茱萸也汉律会稽献焉　疏贺氏云今蜀郡作之九月九日取茱萸折其枝连其实广长四五寸一升实可和十升膏名之藙也
　　鱼去乙注今东海鰫鱼有骨名乙在目旁状如篆乙食之鲠人不可出
　　麋鹿鱼为菹注今益州有鹿者近由比为之矣【于伪反】疏益州人有将鹿肉畜之烂谓之鹿
　　与稻米为酏注狼臅膏臆中膏也以煎稻米则似今膏矣此周礼酏食也【之然反又音赞】　疏汉时膏以膏煎稻米郑举时事以説之
　　玉藻搢珽注相玉书曰珽玉六寸明自炤
　　纩緼注纩谓今之新绵也緼谓今纩及旧絮也
　　而素带终辟大夫素带辟垂士练带率下辟注而素带终辟谓诸侯也诸侯不朱里合素为之如今衣带为之下天子也大夫亦如之率练也士以下皆襌不合而繂积如今作幧为之也
　　凡君召以三节注今汉使者拥节
　　明堂位副袆注副首饰也今之歩摇是也　疏副是首饰以其覆被头首汉之歩摇亦覆首
