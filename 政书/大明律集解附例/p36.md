<!-- { "loadSidebar": true } -->
纂注午门东华西华玄武皆皇城四门也禁苑谓禁中之苑囿一曰苑囿之有禁制者宫门如干清等宫之门殿门如奉天等殿之门御膳所供造御食之所御在所天子所驻之处冐入是本无门籍而冐有门籍人名姓而入者罪亦如之亦兼已入及未过门限者言輙入輙宿是应入之人但非其时耳持刃不言未过门限湏入门乃坐门官以下通承上言罪坐直日通指军官军人言注云余条做此谓后凡言连坐守卫者皆当坐直日也此条与擅出入宫殿门条恭看言凡无故而擅入皇城之午门东华门西华门玄武门及擅入禁中之苑囿者各杖一百擅入各宫门各殿门者杖六十徒一年擅入供造御膳之所及圣驾临御之所者即绞地以渐而加严故罪以渐而加重若虽及门而未过门限者各减已入罪一等午门等门及禁苑杖九十宫殿门杖一百御膳所及御在所杖一百流三千里若本无著名门籍之人而妄冐他人有门籍者之名而入皇城宫殿等门者亦各如擅入之律科断皇城禁苑亦各杖一百宫殿门亦杖六十徒一年御膳御在所亦绞未过门限者亦各减一等盖擅入冐入其事虽殊而故犯禁地其情则一故曰罪亦如之以上皆不应入而入者也至应入之人必待门籍有名及应直应宿者而后可入若虽应入宫殿宿直之人未著名门籍而擅入或入直日期已满本当下直而輙复入及入宿班次未到而越次輙宿者各笞四十以上应入而入不以期者也至本应宿卫入直之人方计悬带兵仗者所以防不测也若不系宿卫应直合带兵仗之人但持寸刃入官殿门内者即绞入皇城门内者即杖一百发边远充军擅入禁门法已不宥而悬带兵仗意欲何为不得不重惩之此皆自犯人自犯者言之其守门官员及宿卫之官与军若知情而故纵犯人进入者各与犯人同罪至死减一等谓故纵其擅入冐入午门等门同杖一百宫殿门同杖六十徒一年御膳及御在所罪止杖一百流三千里故纵其应入而未着门籍或下直而輙入及宿次未到輙宿者同笞四十故纵其寸刃入宫殿门内者杖一百流三千里入皇城门内者边远充军若无故纵知情而止于失觉察者则门官及宿卫官减犯人三等罪止杖一百守卫军人又减官罪一等通减犯人罪四等罪止杖九十如擅入御膳御在所及持刃入宫殿门内者犯人虽坐绞而门官及宿卫官各止杖一百守卫军人各止杖九十失察之情比之故纵为轻故得减等而军人之责比之军官为尤轻故又得减一等然官军守卫各有日期而罪坐所由斯不滥及故又并罪坐直日者其法中之至仁也按故纵持刃入皇城或谓止该杖一百不必拟充军恐反重于故纵持刃入宫殿门之减等流三千里也不知律称同罪止至死减一等其余皆全况名例军官军人犯罪徒五等皆发二千里内卫分充军流三等照依地里远近发各卫充军则徒流罪亦未尝不充军也而何轻重之有
宿卫守卫人私自代替
凡宫禁宿卫及皇城门守卫人应直不直者笞四十以应宿卫守卫人私自代替及替之人各杖六十以别卫不系宿卫守卫人冐名私自代替及替之人各杖一百百户以上各加一等○若在直而逃者罪亦如之○京城门减一等各处城门又减一等亲管头目知而故纵者各与犯人同罪失觉察者减三等有故而赴所管告知者不坐
纂注宿卫守卫有别宿卫自在内者言如防护宫禁内使奸慝无所容也守卫则把守各门稽察其出入者也应宿不宿应守不守是谓应直不直也私自对下告知者看百户以上指镇抚千户指挥言京城各处城门皆兼应直不应直以下各项说故纵失觉察通管宫禁各皇城京城各处城门言此言凡宫禁中应宿卫之人及皇城应守卫之人班次轮该直日而不上直宿卫守卫者笞四十自已不直而以本卫应宿卫守卫下直之人私自代替者上直及代替之人各杖六十自已不直而以别卫不系宿卫守卫之人妄冐已名私自代替上直及代替之人各杖一百盖应直不直止于旷职而私自代替则相隐为奸故罪难同若宿卫守卫之官其责视军人又重矣故有犯者百户以上各加一等应直不直笞五十私自代替各杖七十冐名代替各杖六十徒一年若宿卫守卫官军有在直而私逃者罪如军人应直不直笞四十百户以上亦加一等笞五十此皆是宫禁皇城门至严谨者言之若在京城九门视皇城则又得减一等应直不直与在直而逃者在京城笞三十各处城门笞二十私自代替及替之者京城门笞五十各处城门笞四十冐名代替及替之者京城门杖九十各处城门杖八十百户以上亦加一等自宿卫守卫人以至百户以上则由轻以入重自宫禁以至各处城门又由重以减轻其得轻重之权如此至管军官即军之头目管百户以上者即为官之头目若亲管头目明知其应直不直或私替及在逃之情而故纵不举者各与犯人同罪不直及在逃者同笞四十私自代替者同杖六十冐名代替者同杖一百百户以上同百户以上加一等之罪京城门同减一等各处城门又同减一等其非故纵而失于觉察者减犯人罪三等宫禁皇城不直笞一十自代笞三十冐名自代杖七十百户以上不直笞二十自代笞四十冐名自代杖八十京城及外城门不直俱减尽无科自代者京城门笞二十外城门笞一十冐名自代者京城门杖六十外城门笞五十其宫禁及皇城京城外等门宿守之人遇有疾病等项事故而先赴亲管头目处告知者不坐不置之罪其所以通人情者至矣或谓有故自公差言若公差则头目人自当别拨补直又何待本人赴告耶
　条例
一皇城各门各铺上直守卫该管官旗钤束不严及容情故纵所管军人离直点视不到十名以上者各杖一百指挥降千户千户降百户卫镇抚降所镇抚百户及所镇抚各降总旗总旗降小旗小旗降军俱调边卫带俸食粮差操若受财卖放者不分人赃多寡问罪亦照前降调其留守五卫昼夜轮流点城官员但受财卖放者一体参问降调若止是巡点不严以致军士不全问罪还职其各该直宿官旗军人点视不到一二次者送问三次以上者问发边卫差操
从驾稽违
凡应从车驾之人违期不到及从而先回还者一日笞四十每三日加一等罪止杖一百百户以上各加一等○若从车驾行而逃者杖一百发边远充军百户以上绞○亲管头目故纵者各与犯人同罪失觉察者减三等罪止杖一百
纂注此条自平时巡幸者言故坐罪与从征不同故纵及失觉察通管不到先回在逃三项说此言凡应合扈从车驾巡幸之人启行而违期不到及从行不候驾而先回还者一日即笞四十每三日加一等至十九日之上罪止杖一百百户以上若镇抚千户指挥有犯者各加一等违期及先回一日笞五十十九日之上罪止杖六十徒一年若应从之人从车驾行幸中途而私自逃回者即杖一百发边卫充军百户以上犯者即坐绞违期不到然犹到也从而先还是犹从也故计日以定罪若从行而中逃则有背去之意故从重以加刑若军人或军官之亲管头目知情故纵者各与犯人同罪违期及先回一日同笞四十每三日通加一等罪止杖一百百户以上同加一等内行而逃者同杖一百充军百户以上至死者头目人减一等杖一百流三千里若止失于觉察者减犯人罪三等军人不到及先回者一日笞一十百户以上一日笞二十军人逃者杖七十百户以上逃罪止杖一百事出无心斯罪从轻拟也
直行御道
凡午门外御道至御桥除侍卫官军导从车驾出入许于东西两傍行走外其余文武百官军民人等无故于上直行及輙度御桥者杖八十若于宫殿中直行御道者杖一百守卫官故纵者各与犯人同罪失觉察者减三等若于御道上横过系一时经行者不在此限
纂注御桥谓承天门外之中桥至正阳门俱是金水桥不在内观外字与至字可见无故故字即是侍卫导从也横过兼午门外及宫殿中御道言此条言凡午门外之御道至御桥皆至尊出入之路非臣民之所得由故除侍卫官军或导引或随从车驾出者许于御道御桥东西两傍随走外其余文武百官军民人等无有侍卫导从之故于御道上直行及輙度御桥者杖八十至宫中及殿中之御道乃宸极之地视午门外为更亲近若有无故于上直行者杖一百地渐尊严故罚亦加重也若内外直日守卫官员故纵其直行者及輙度者各与犯人同罪午门外者同杖八十宫殿中者同杖一百但失于觉察者减犯人罪三等午门外者笞五十宫殿中者杖七十若于午门外及宫殿中之御道上横过系一时径行者非直行之比故曰不在禁限所以重朝廷尊体统之意也
按律称午门外之御道御桥而不及午门内又称宫殿中之御道加午门外二等则午门内之御道御桥宜加午门外一等而减宫殿中一等可也若同杖八十则不必明称午门外矣
备考
一凡在外衙门龙亭已设仪仗已陈而直行者亦准御道科断杖八十
内府工作人匠替役
凡诸色工匠行差拨赴内府及承运库工作若不亲身关牌入内应役雇人冐名私自代替及替之人各杖一百雇工钱入官
纂注工匠行人谓工匠各有本色作行如木匠行针匠行之类不可作二项看以行人属承运库也关牌各工匠俱有悬带牌面以便稽查者冐名关牌串说若止冐名而不关牌恐亦不得入也此言凡诸色工匠如营造织染兵仗等各项人役所司差拨送赴内府各监局及承运库上办工作若工匠行不亲身关领牌面入内应役而有雇情人冐为已名关牌私自代替及受雇代替之人各杖一百所受雇工钱合追入官庶惩戒严而工集易关防密而弊不生也
宫殿造作罢不出
凡在宫殿内造作所司具工作姓名报门官及守卫官就于所入门首逐一点视放入工作至申时分仍须相视形貌照数点出其不出者绞监工及提调内使监官门官守卫官军点视如名数短少就便摉捉随即奏闻知而不举者与犯人同罪失觉察者减三等罪止杖一百
纂注所入门即宫殿门点则知其名数视则识其面目即下相视形貌照数点出句也此条言凡宫殿之内有所造作所该管官司先将差拨过诸色工匠行人姓名逐一开报守门官及守卫官知会其守门官守卫官就于所入宫殿门首逐一照先报名姓点其数目视其形貌放入宫殿内工作至申时罢工分散门官及守卫官仍须一一相视其原来形貌照先名数点出其有停留宫殿内不出者即无他故亦坐绞罪其宫殿内监工官及提调内使监官守门官守卫官与军点视放出之时如于原入工匠名数内或有短少及非原来形貌者就便于宫殿内摉捉即便奏闻听候处分如监工等官明知工匠名数短少而不即举摉捉者与犯人同罪减等杖一百流三千里但失于觉察者得减犯人绞罪三等罪止杖一百亦不用杖九十徒二年半之律名例所谓罪止者仍依本法是也盖宫殿本为严密之地非外人所得隐藏茍稍纵之是长奸也安得不重惩之哉
輙出入宫殿门
凡应出宫殿而门籍已除輙留不出及被告劾已有公文禁止籍虽未除輙入宫殿者各杖一百○若宿卫人已被奏劾者本司先收其兵仗违者罪亦如之○若于宫殿门虽有籍至夜皆不得出入若入者杖一百出者杖八十无籍有入者加二等若持仗入殿门者绞
