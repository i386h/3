<!-- { "loadSidebar": true } -->
第三节为从者各减一等承故伤他人马牛以下而言盖为故杀伤者之从也第四节言故杀缌麻以上亲畜产之罪缌麻凡内外尊卑有服之亲皆是各追陪减价通承故杀误杀及故伤者而言所杀伤之畜产俱给亲属虽故杀不全追陪者以其异于他人之物也
第五节言官私畜产毁食官私之物物主因而杀伤之罪系畜则牧养之人即畜主也各减故杀伤罪三等如减故杀马牛杖七十徒一年半则该杖九十减故杀驼骡驴杖一百则该杖七十若计赃重于杖九十者亦各从其重者论之减故杀伤而不死及杀猪羊等畜计赃价如一贯以下准盗论减三等则笞三十系官者准常人盗官物论则笞四十以上减加之价不减者则减尽无科于物主名下追陪所减价给畜主于畜主名下追陪所毁食之物给物主此不罪畜主者盖其畜产已为人所杀伤故特原之止责其陪偿而已
第六节言故失放官私畜产损食官私物而物主不曾杀伤之罪谓如故放官畜产损食官私物故放私畜产损食官私物俱笞三十计赃重于笞三十者坐赃论失放官畜损食官私物失放私畜损食官私物者俱减二等笞一十计赃重亦坐赃论故者失者各追所损物陪物主
第七节言若失放官畜产毁食官物者则牧养人止坐赃减二等笞一十之罪不计赃不陪偿故曰不在陪偿之限诸说俱兼故失言愚见独承失者言盖故放出于有意虽官畜毁食官物岂有不陪偿之理此承失者言无疑细玩上文自见
第八节言畜产欲伤人而登时杀伤者则人为重物为轻不坐罪不陪偿责令畜主领回开剥而已畜产兼官私言
　条例
一凡宰杀耕牛并私开圈店及知情贩卖牛只与宰杀者俱问罪枷号一个月发落再犯累犯者免其枷号发附近卫充军若盗而宰杀及货卖者不分初犯再犯枷号一个月照前发遣
畜产咬踢人
凡马牛及犬有触抵踢咬人而记号拴系不如法若有狂犬不杀者笞四十因而杀伤人者以过失论若故放令杀伤人者减鬬杀伤一等○其受雇医疗畜产及无故触之而被杀伤者不坐罪○若故放犬令杀伤他人畜产者各笞四十追陪所减价钱
纂注记号谓截耳锯角不如法记号不明拴系不牢也故放令杀伤是放咬踢人非不拴系也观令字可见各笞四十各字指杀与伤言各减价详见杀牛马条注此见马牛及犬有触抵踢咬人者必加防制狂犬必须杀除恐其杀伤人故也若有记号不明拴系不牢及有狂犬而不杀者虽未杀伤人即笞四十如因记号拴系不如法及不杀而致有杀人伤人者以过失论准鬬殴杀伤罪依律收赎给付其家若故意将马牛及狂犬纵放令其杀伤人者则出于有意减鬬殴杀伤罪一等若系亲属亦以尊卑相殴律减等科断若兽医受雇为人医疗畜产而无控制之术及畜产本无触抵踢咬之状而人无故触之致被杀伤者则与畜主无与故不坐罪若故放犬嗾令杀伤人畜产者不论杀与伤各笞四十追陪所减价钱
按畜产因而杀伤尊贵律无异文总依凡断其故放杀伤尊长卑幼依相殴条应加减为罪若伤者仍作他物伤保辜二十日并出唐律疏议
隐匿孳生官畜产
凡牧养系官马骡驴等畜所得孳生限十日内报官若限外隐匿不报计赃准窃盗论因而盗卖或抵换者并以监守自盗论罪其都群所太仆寺官知情不举与犯人同罪不知者俱不坐
纂注等畜驼牛羊之类都群所官原隶太仆寺非今在外管马之官此言群头群副牧养系官马骡驴驼牛羊等畜其孳生驹犊羔之类皆国家之利若十日限外隐匿不行报官者则有自利之私但本物见在其情犹轻计其孳生所值之赃准窃盗论一百二十贯罪止律免剌若因不报而盗卖与人以取财抵换以图利者则其情为重并以监守自盗并赃论四十贯律斩系杂犯其都群所太仆寺官知其隐匿盗卖抵换之情而不觉举者与犯人同罪至死减等不知者不坐
按买主知情依故买盗赃科断或以常人盗论非也其隐匿盗卖抵换孳生等畜并还官
私借官畜产
凡监临主守将系官马牛驼骡驴私自借用或转借与人及借之者各笞五十验日追雇赁钱入官若计雇赁钱重者各坐赃论加一等
纂注追雇钱即名例律照依犯时雇工价直为是或云依雇人一日雇钱六十文非也此见监临官吏及主守人役掌养马牛等畜以备公家之用得以掌之不得自私借用亦不得转借与人人亦不得而私借之也故有犯者不论久近多寡即笞五十验其所借日数追雇价之钱入官若或借数少而日多或借数多而日少计其工价之钱重于笞五十者则以坐赃论加一等科断如借马一匹计三十日每日该雇钱价五贯共该一百五十贯坐赃论该杖六十徒一年是重于笞五十矣则加坐赃一等杖七十徒一年半余可类推其雇赁验数虽多不得过畜产本价
按借所部马牛见求索条
备考
　一借官畜产而死者依弃毁器物系官者论若在场公然牵去者依常人盗论
　条例
一在京坐营管操内外官并把总以下官若将马匹私占骑用及拨与人骑坐至五匹者降一级六匹以上降二级其各边分守守备把总管队等官将骑操并驿传走递官马擅拨与人骑坐及私用伺候等项亦照前例问拟
一官军将所领官马耕田走驿驮载物件及雇与人骑坐问罪俱罚马一匹
公使人等索借马匹
凡公使人等承差经过去处索借有司官马匹骑坐者杖六十驴骡笞五十官吏应付者各减一等罪坐所由
纂注罪坐所由谓同僚官吏内系主意应付之人为坐盖公使人等承差遣经过去处其应给驿者自有本衙门应付脚力而又索借系官有司马匹骑坐者是额外多取杖六十索借骡驴者非马匹之比笞五十当该官司听行应付者各减一等与马匹笞五十骡驴笞四十罪坐所由不泛及同僚官吏 
 
大明律集解附例卷之十七
兵律
    邮驿
递送公文 三条
凡铺兵递送公文昼夜须行三百里稽留三刻笞二十每三刻加一等罪止笞五十其公文到铺不问角数多少须要随即递送不许等待后来文书违者铺司笞二十
凡铺兵递送公文若磨擦及破坏封皮不动元封者一角笞二十每三角加一等罪止杖六十若损坏公文一角笞四十每二角加一等罪止杖八十若沉匿公文及拆动元封者一角丈六十每一角加一等罪止杖一百若事干军情机密文书不拘角数即杖一百有所规避者各从重论其铺司不告举者与犯人同罪若已告举而所在官司不即受理施行者各减犯人罪二等
凡各县铺长专一于槩管铺分徃来巡视提调官吏每月一次亲临各铺刷勘若失于检举者通计公文稽留及磨擦破坏封皮不动元封十件以上铺长笞四十提调吏典笞三十官笞二十若损坏及沉匿公文若拆动元封者与铺兵同罪提调吏典减一等官又减一等府州提调官吏失于检举者各递减一等
纂注十里有铺以递送公文谓之急递铺设铺兵以走递设铺司以总管府州县额设司吏一名徃来巡视诸铺谓之铺长沉匿谓沉没藏匿也军情机密只承沉匿拆封一边观即字可见铺司不告举以下通承磨擦等项言府州县提调官吏递减一等谓州官吏减县官吏府官吏减州官吏各一等也若县不隶州则府官吏止准见设减县一等此见国家置铺专以递送文书昼夜兼行欲其速达而无滞也若公文已经入递而在途延缓有违则稽留之罪在铺兵计刻论笞罪止笞五十若已经到铺不即附历遣令铺兵递送则稽留之罪在铺司坐笞二十各铺兵将所送公文封皮磨擦及破坏而原封不动者其情尤轻若将公文损坏者其情稍重然止是失于谨慎故皆计角论笞或罪止杖六十或罪止杖八十若将公文沉匿则非特损坏而已原封拆动则不特破坏而已故计角论杖罪止杖一百此皆以常事言若所沉匿拆动文书事干军情机密者则不论角数多少即以杖一百之罪坐之此特以无规避言若有所规避而沉匿拆动者则不论常事及军情机密各从其事之重者科断其磨擦破坏封皮损坏沉匿文书拆动原封而铺司不告举者或笞或杖或从重各与犯人同罪若已告举而所在官司不即与之受理施行者各减犯人罪二等亦通磨擦以下而言其县铺长以巡视槩管铺分为责县提调官吏以每月亲临各铺刷勘为责若有前项稽留及擦损破坏封皮十件以上不觉举者铺长笞四十提调吏笞三十官笞二十若损坏及沉匿拆动文书不觉举者铺长与兵同罪损坏亦罪止杖八十沉匿拆动及干军机亦杖一百提调减铺长一等官减吏一等曰十件以上则不及数者不坐矣府州县官吏亦各有提调之责若有稽留磨擦等项而不觉举各递减县官吏一等或云铺长以下不言机密者非是盖机密文书是律于沉匿拆动中摘出其罪应重者言之今泛言沉匿拆动与铺兵同罪则军情之事亦在其中矣
按吏律私开官司文书印封看视事干军情重者以泄漏论此拆动军机文书止杖一百盖彼以常人先知有机密文书因而私开看视者言之此自铺兵先因拆动而后见是军情机密事者言之其情异故其罪亦不同耳然此云有所规避者从重论则亦未始拘于杖一百也
条例
一各铺司兵若有无稽之徒不容正身应当用强包揽多取工钱致将公文稽迟沉匿等项问罪旗军发边卫民并军丁人等发附近俱充军其提调官该吏铺长各治以罪
邀取实封公文
凡在外大小各衙门官但有入递进呈实封公文至御前而上司官令人于中途急递铺邀截取回者不拘远近从本铺铺司铺兵赴所在官司告举随即申呈上司转达该部追究得实斩其铺司铺兵容隐不告举者各杖一百若已告举而所在官司不即受理施行者罪亦如之○若邀取实封至五军都督府六部察院公文者各减二等
纂注上司凡军民衙门相统属者皆是该部如选法钱粮制度属吏户礼军马刑名工作属兵刑工之类或谓专指兵部大泥各减二等通指上司铺兵及所在官司而言为从及听使之人各减一等此见下情上达全凭公文邀截取回实为壅蔽故在外大小衙门官入递实封公文进呈御前而上司官令人于中途铺内邀截取回者从本铺司兵赴所在官司举告申呈上司转达该管部分追究得实主意为首者斩秋后处决为从者杖一百流三千里若该铺司兵容隐而不告举或虽告举而所在官司不受理者皆杖一百若宝封至督府部院公文则与进呈御前者有间故邀取之罪得减二等上司为首者杖一百徒三年为从者杖九十徒二年半该铺司兵不举告所在官司不受理杖八十故曰各减二等
备考
一下司邀取上司公文律无异文有犯比附上司邀截律奏请
一邀截进贺表文比依上司邀截进呈实封论
铺舍损坏
凡急递铺舍损坏不为修理什物不完铺兵数少不为补置及令老弱之人当役者铺长笞五十有司提调官吏各笞四十
纂注按每铺设铺兵四名铺司一名须要少壮正身每铺什物十二时辰转子一个及灯烛夹板油绢回历之类详见大明令盖铺舍损坏则司兵无所居什物不完则应用无其具铺兵数少则走递无其人而老弱之人则力不能以供其事此皆铺长之罪而有司与有责焉故铺长笞五十提调官吏各笞四十
私役铺兵
凡各衙门一应公差人员不许差使铺兵挑送官物及私已行李违者笞四十每名计一日追雇工钱六十文入官
纂注铺兵之设专以递送公文而差使供役必致妨悞故凡各衙门一应公差人员如有差使铺兵挑送官物及私已行李者笞四十每役一名计一日追雇工钱六十文入官
按旧云设若公差人员出雇工钱与铺兵虽是雇工名色终是买求合追入官仍将铺兵问不应笞罪
驿使稽程
