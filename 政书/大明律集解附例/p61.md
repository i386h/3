<!-- { "loadSidebar": true } -->
　　凡子孙违犯祖父母父母教令及奉养有缺者杖一百谓教令可从而故违家道堪奉而故缺者须祖父母父母亲告乃坐
　　　　  纂注此条小注要看言凡祖父母父母有所教训命令而子孙故违犯不遵从及奉养祖父母父母而有缺失盖教令可从而故违是为逆命家道堪养而故缺是为失养皆非孝子顺孙矣故杖一百然须亲告乃坐非亲告者勿论夫曰教令可从曰家道堪奉则教令非义及家道贫难者虽亲告亦不得一槩治之也
见禁囚不得告举他事
　　凡被囚禁不得告举他事其为狱官狱卒非理凌虐者听告若应囚禁被问更首别事有干连之人亦合准首依法推问科罪○其年八十以上十岁以下及笃疾者若妇人除谋反逆叛子孙不孝或己身及同居之内为人盗诈侵夺财产及杀伤之类听告余并不得告官司受而为理者笞五十
　　　　 纂注他事是他人之事更首别事是自己之事是别言余罪更首重事之意杀伤二字兼人已说言凡犯罪见被囚禁之人不得告举别项之事惟被狱官狱卒非理凌虐如殴伤其身及克减衣粮之类是害为切身方听告理若应囚禁见被鞫问而更自首别事如因殴伤人被禁而又首曾争某人田宅之类其词内有干连追对之人官司亦合准首依法勾提推问以科其罪外此俱不得准首其有人年八十以上十岁以下及患笃疾之人若妇人此四等人惟告谋反逆叛子孙不孝或己身及同居之内为人盗诈侵夺其财产及有所杀伤之类是事情重大患害迫切方许告理其余并不准告若官司有将禁囚及老幼笃疾妇人不应首告事情准受而问理者笞五十是何也名例律云犯罪已发而又犯罪从重科断曰见被囚禁是犯罪已发之人也又云老幼笃疾犯杀人应死者奏诸上裁盗及伤人收赎余并勿论又云妇人止杖一百余罪收赎此等之人若听其告首则恃其罪轻易于诬陷是长奸也故设此律以防之
教唆词讼
　　凡教唆词讼及为人作词状增减情罪诬告人者与犯人同罪若受雇诬告人者与自诬告同受财者计赃以枉法从重论其见人愚而不能伸冤教令得实及为人书写词状而罪无增减者勿论
　　　　 纂注教唆谓人本无欲告状之心而背地教令唆使其告状也受财者句总承上说其见人愚以下要看得实与无增减字服此言凡他人本不欲告状而乃教唆人兴构词讼及替人作写词状而将原告欲诉之真情被告合得之罪犯或增或减于各衙门诬告他人者与犯人同罪随犯人所得反坐笞杖徒流之罪或加等或全抵或收赎或加役同一科断至死已决者减一等杖一百流三千里其为亲属诬者亦从本法若受人雇倩而冒本人姓名为其诬告人者与自己诬告人之罪反坐加等加役之罪同至死已决者亦抵以死若受财而为其作词状以诬人与受人雇直而诬告人者又计其所入己之赃以枉法从重论赃重则从赃论轻则从诬告论夫曰教唆增减则失实矣曰受雇受财则有赃矣故不得不重治之也若初非教唆但见人愚昧而不能伸诉冤枉而教令之于其事情皆得其实及虽为人书写词状而于罪人初无所增减者各勿论盖既不诬人又不受财于情可原故于法得贷也此条今有例充军矣
按律不言雇人诬告者之罪盖诬告之罪既坐受雇之人则雇无重罪之理律疏文依有事以财行求科断可从
　条例
　　一代人掜写本状教唆或扛帮赴京及赴巡抚巡按并按察司官处各奏告叛逆等项机密强盗人命重事不实并全诬十人以上者俱问发边卫充军
　　一凡将本状用财雇寄与人赴京奏诉者并受雇受寄之人属军卫者发边卫充军属有司者发口外为民其在京校尉军匠舍余人等并各处因事至京人员将原籍词讼因便奏告者各问罪原词俱立案不行
军民约会词讼
　　凡军官军人有犯人命管军衙门约会有司检验归问若奸盗诈伪户婚田土鬬殴与民相干事务必须一体约问与民不相干者从本管军职衙门自行追问其有占吝不发首领官吏各笞五十○若管军官越分辄受民讼者罪亦如之
　　　　 纂注此条律意重在有司一边占吝不发兼军民官言各字指官吏盖言军官军人有犯该死罪事情重大虽与民人无相关涉其管军衙门必须约会有司检验明白仍于原问衙门归结若军官军人犯该奸与盗及诈伪户口婚姻田土鬬殴等项其事情稍轻与民人相干涉者必须一体约会有司问理其与民不相干涉者听从本管军职衙门自行追问不必约会若军官行提民人民官行提军人而军民衙门占留吝惜不发问理者军民首领官并吏典各笞五十若管军官有踰越本等职分辄受民人一应词讼者其罪亦如占吝之律笞五十故曰罪亦如之夫相干者约会占吝者笞罪则彼此相济而偏护不生属军者许其追问属民者禁其辄受则事归一而军民不扰此法之至精者也
　条例
　　一在外军民词讼除叛逆机密重事许镇守总兵参将守备等官受理外其余不许滥受辄行军卫有司问理南京词讼干系地方者许内外守备官员受理其余户婚田土鬬殴人命一应词讼悉遵旧制赴南京通政使司告送法司问理其在外军卫有司不系掌印官不许接受词讼
　　一正德十六年七月十四日节该钦奉世宗皇帝圣旨今后缉事官校只着遵照原来敕书于京城内外察访不轨妖言人命强盗重事其余军民词讼及在外事情俱不干预钦此
官吏词讼家人诉
　　凡官吏有争论婚姻钱债田土等事听令家人告官对理不许公文行移违者笞四十
　　　　 纂注此言军民衙门见任见役之官吏其有争论婚姻钱债田土等项事情听令官吏之家人出名告官理对不许官吏自以印信公文行移追问盖公文行移本系公事婚姻等项皆为私事以公文而行私事不免恃势以凌人故违者官吏各笞四十此止言婚姻等项举轻事也而重事可知矣
诬告充军及迁徙
　　凡诬告充军者民告抵充军役军告发边远充军○若官吏故将平人顶替他人军役者以故出入人流罪论杖一百流三千里○若诬告人说事过钱者于迁徙比流减半准徒二年上加所诬罪三等并入所得笞杖通论
　　　　 纂注首节充军只是律上充军者引例充军者不抵然必全诬乃坐顶替他人军役是原有人该充军而将此人顶替之故脱军者为出替军者为入也此与上节不分已未发遣皆坐盖照诬告徒流反坐法也三节所诬加三等止于迁徙所准之徒罪加之笞杖只照说事过钱律中原数不得复加所谓加徒不加杖也迁徙有数条而独举说事过钱者特举以见义耳盖充军下死罪一等在法中为至重也故凡诬告人充军者系民诬告者抵充所告军役系军诬告者调发边远充军若官吏故将无干平人顶替他人军役者以故出入人流罪论杖一百流三千里官吏并罪坐所由至迁徙又五刑之外具法亦匪轻也若诬告说事过钱律该迁徙者本人合坐以迁徙比流减半准徒二年于徒二年上加三等流二千里又并入原律所得有禄人减一等无禄减二等之笞杖通论如诬告人说事过钱该笞五十即将笞五十并入流二千里内通论合坐以笞五十流二千里不得于笞上加诬也如该杖七十即将杖七十并入流二千里通论合以杖七十流二千里不得于杖上加诬也故曰并入通论按疏议云年七十以上十五以下废疾之人诬告人充军者既不可以抵充当如官吏将平人冒顶军役以故出入流罪收赎钞三十六贯盖准名例也于义为可从又按诬告说事过钱者大诰项下减杖仍减流二千里从徒三年算若真犯说事过钱者止合减杖而徒二年又不必减也此处当有别
 
大明律集解附例卷之二十三
　刑律
　　受赃
官吏受财
　　凡官吏受财者计赃科断无禄人各减一等官追夺除名吏罢役俱不叙○说事过钱者有禄人减受钱人一等无禄人减二等罪止杖一百各迁徙有赃者计赃从重论
　　有禄人
　　　枉法赃各主者通算全科谓受有事人财而曲法处断者如受十人财一时事发通算作一处全科其罪
　　　　一贯以下杖七十
　　　　一贯之上至五贯杖八十
　　　　一十贯杖九十
　　　　一十五贯杖一百
　　　　二十贯杖六十徒一年
　　　　二十五贯杖七十徒一年半
　　　　三十贯杖八十徒二年
　　　　三十五贯杖九十徒二年半
　　　　四十贯杖一百徒三年
　　　　四十五贯杖一百流二千里
　　　　五十贯杖一百流二千五百里
　　　　五十五贯杖一百流三千里
　　　　八十贯绞
　　　不枉法赃各主者通算折半科罪谓虽受有事人财判断不为曲法者如受十人财一时事发通算作一处折半科罪
　　　　一贯以下杖六十
　　　　一贯之上至一十贯杖七十
　　　　二十贯杖八十
　　　　三十贯杖九十
　　　　四十贯杖一百
　　　　五十贯杖六十徒一年
　　　　六十贯杖七十徒一年半
　　　　七十贯杖八十徒二年
　　　　八十贯杖九十徒二年半
　　　　九十贯杖一百徒三年
　　　　一百贯杖一百流二千里
　　　　一百一十贯杖一百流二千五百里
　　　　一百二十贯罪止杖一百流三千里
　　无禄人
　　　枉法一百二十贯绞
　　　不枉法一百二十贯之上罪止杖一百流三千里
　　　　 纂注官吏受财兼枉法不枉法说各字亦然若各迁徙各字则指有禄无禄人言此官吏俱指见任见役者无禄人谓不在官人及凡俸米不及一石者如三司运司府州县典吏之类皆是说事过钱亦兼枉法不枉法说或云若过不枉法赃止问不应非也枉法不枉法小注云受有事人财而曲法处断又云虽受财判断不为曲法非谓专指治狱之所在凡有所枉者即是此言凡内外军民衙门其有因事而接受人财物者各计其入己枉法不枉法之赃依律科断其无禄之人受财者枉法不枉法各减有禄人一等官则追夺其原领诰徕除去其官籍之名吏罢其见役俱不叙用若有人为人说合枉法不枉法之公事而过送钱财与官吏者过钱人系有禄人减受钱人罪一等如受钱该杖八十减一等则杖七十系无禄人减二等则杖六十罪止杖一百受钱虽至绞而过钱亦止杖一百其有禄人罢其职役与无禄人各迁徙比流减半准徒二年夫杖止于一百者原其无入己之赃也又各迁徒者恶其为贪夫之导也若过钱人因受人财物而为其过送者则又计所入己之赃以所枉法不枉法各从重论赃重者从赃赃轻者从迁徙也凡有禄人因事受人财而曲法科断者是谓枉法赃系各主者通算全科如受十人财一时事发通并作一处科断一贯以下杖七十一贯之上每五贯加一等如八十贯则坐绞系杂犯若虽受人财而判断不为曲法者是谓不枉法系各主者通算折半科罪如受十人财一时事发通算作一处折半科罪一贯以下杖六十一贯之上每一十贯加一等至一百二十贯罪止杖一百流三千里若无禄人受枉法赃一贯以下杖六十起并减有禄人一等自八十贯之上虽一百一十九贯亦依八十贯律减等杖一百流三千里直至一百二十贯满方坐绞罪若受不枉法赃自一贯以下笞五十起并减有禄人不枉法一等虽一百二十贯亦坐一百一十贯之罪杖一百流二千五百里直至二百二十贯之上方坐罪止杖一百流三千里
