<!-- { "loadSidebar": true } -->
纂注月利三分如一百贯月取其利三贯也不过一本一利如借本一百贯其取利亦不得过一百贯违禁取利即违此禁限余利即应得本利之外所多取者依不枉法论依即以字之义亦与真犯同也并追余利给主总承上文言违三月违原约日至三月也因而奸占专指强夺者若准折而奸占即从和论人口给亲二句通承准折强夺而言此条言放债典当本所以相济若取利无禁实所以相病矣故凡民间私放钱债及典当财物每月取利并不得过三分所积年月虽多亦不得过一本一利如有违此而取利三分以上及利钱过于本钱者如多取二十贯以下则笞四十若计所多取余利为赃其罪重于笞四十者则坐赃论如三十贯笞五十每十贯加一等至八十贯之上罪止杖一百若监临官吏于所部内举放钱债典当财物与部民而收取其利者虽未违禁即杖八十若违禁而多取其利者亦计所余之利为赃其罪有重于杖八十者则依受不枉法赃论罪以上庶民官吏凡有违柰而取利者并追余利给主其负私债有故违期约不还者各以负欠多寡计月科罪如五贯以上者违三月笞一十每一月加一等至半年之上罪止笞四十五十贯以上者违三月笞二十每一月加一等至半年之上罪止笞五十二百五十贯以上者违三月笞三十每一月加一等至半年之上罪止杖六十其放债之应得本利并追给主夫言违三月者有罪则未及三月者当勿论耳若豪强势要之人因其违约不还不告官司而强夺欠债之人孳畜产业者估价虽未过本利亦杖八十若估价过其本利者计所多余之物坐赃论如多余七十贯则杖九十至五百贯之上罪止杖一百徒三年仍依所多余之数追物还主夫不言准折畜产之罪以两相情愿则从民便耳若因欠私债而将人之妻妾子女准折抵还者杖八十若欠债之人不愿准折而强夺之者加准折罪二等若因强夺而奸占其妇女者绞其准折强夺人口给亲完聚原欠私债免追谨详此条于举放私债典当财物者则严重其典刑于负欠私债违约不还者则宽假其月日盖以放债多豪强之弊而负债有不得巳之情故此则抑强扶弱又设律深远之意也
　条例
一凡势豪举放私债交通运粮官挟势擅拿官军绑打凌辱强将官粮准还私债者问罪属军卫者发边卫充军属有司者发口外为民运粮官参究治罪
一听选官吏监生人等借债与债主及保人同赴任所取偿至五十两以上者借者革职债主及保人各枷号一个月发落债追入官
一凡举放钱债买嘱各卫委官擅将欠债军官军人俸粮银物领去者问拟诈欺委官问拟受财听嘱罪名
一两京兵部并在外巡抚巡按按察司官点视各卫所印信如有军职将印当钱使用者参问带俸差操执当之人问罪枷号一个月债追入官 
一内外放债之家不分文约久近系在京住坐军匠人等揭借者止许于原借之人名下索取不许赴原籍逼扰如有执当印信关单勘合等项公文者提问债追入官
一凡负欠私债两京不赴法司而赴别衙门在外不赴军卫有司而越赴巡抚巡按三司官处各告理及輙具本状奏诉者俱问罪立案不行若两京别衙门听从施行者 一体参究私债不追     
费用受寄财产
凡受寄人财物畜产而輙费用者坐赃论减一等诈言死失者准窃盗论减一等并追物还主其被水火盗贼费失及畜产病死有显迹者勿论
纂注并追物还主承輙费用及诈言死失二项言盖受寄他人财物畜产而輙擅费用者犹有倍偿之心故坐赃论减一等如坐赃一贯以下者笞二十减一等则笞一十至五百贯之上罪止杖九十徒二年半若诈言死失者则有欺骗之意故准窃盗论一等如窃盗一贯以下者杖六十减一等则笞五十至一百贯之上罪止杖一百徒三年然不问輙费用与诈言死失并追原寄之物还主其受寄者若被水火盗贼费失及畜产病死各有显迹可据者皆勿论固不坐罪亦免追偿
　备考
一若受寄财物而骗赖不认者以诓骗律论
　条例
一亲属费用受寄财物并与凡人一体科罪追物还主不必论服制递减
得遗失物
凡得遗失之物限五日内送官官物还官私物召人识认于内一半给与得物人充赏一半给还失物人如三十日内无人识认者全给限外不送官者官物坐赃论私物减二等其物一半入官一半给主○若于官司地内掘得埋藏之物者并听收用若有口器锺鼎符印异常之物限三十日内送官违者杖八十其物入官    
纂注遗失之物必有其主故得之者限五日之内送官若系官物则收还官系私物则召人识认如有人识认者则于遗失物内以一半给与得物之人充赏一半给还原失物之人如三十日内无人识认既主无见在故全给得物之人若五日限外不送官者系官物则坐赃论一贯以下笞二十罪止杖一百徒三年不言追物还官者省文也私物则减坐赃罪二等一贯之上至十贯笞一十至五百贯之上罪止杖八十徒二年其物一半入官一半给还失主若无主识认者则自当全入官矣夫送官者无罪而给赏赏其有还人之意也不送官者不赏而有罪罪其有隐匿之情也若于官司地内掘得埋藏之物如金银器玩之类并听掘得之人收用以埋藏之物原无所主也若有古器锺鼎符印及凡异常之物限三十日内送官若违限不送官者杖八十仍追其物入官以异常之物非民间宜有也
大明律集解附例卷之九终
大明律集解附例卷之十
户律
市廛                              
私充牙行埠头
凡城市乡村诸色牙行及船埠头并选有抵业人户充应官给印信文簿附写客商船户住贯姓名路引字号物货数目每月赴官查照私充者杖六十所得牙钱入官官牙埠头容隐者笞五十革去  
纂注有抵业人户谓其人有家业而可以抵当客货也在城市乡村买卖去处则有牙行在聚泊客船去处则有埠头此二项之人凡客商货物皆凭借以贸易者也故有司必并选有抵业人户充应取其有恒产恒心之意也官给印信文簿令其附写客商船户住贯姓名并路引字号及货物数目每月将文簿赴官查 考防客商有越关匿税之意也其有牙行埠头不由官选而私充者杖六十仍追所得牙钱入官若官牙埠头容隐私充者笞五十仍将各牙行埠头名役革去夫禁私充又恐其有罔利害人之意也
市司评物价
凡诸物行人评估物价或贵或贱令价不平者计所增减之价坐赃论入巳者准窃盗论免剌○其为罪人估赃不实致罪有轻重者以故出入人罪论受财者计赃以枉法从重论
纂注诸物行人谓诸色货物本行之牙人也受财者或受罪人之财而估赃轻或受事主之财而估赃重也盖凡诸物之价评在行人必平等估计而后买卖两便如有将下物本贱而估作贵或上物本贵而估作贱致令物价不得其平者计所估增减之价坐赃论一贯以下笞二十至五百贯之上罪止杖一百徒三年若因而得所增减之价入巳者计所入巳之赃准窃盗论免剌一贯以下杖六十至一百二十贯罪止杖一百流三千里凡此莫非欲市物之价得其平而民间有匠利也其行人为犯罪之人估计赃物若价有增减以致犯人以赃入罪有所轻重者则以故出入人罪论若因受财而估赃不入者则计所受之赃以枉法从其罪之重者论凡此莫非欲赃物之价得其平而罪人之无所枉也
把持行市
凡买卖诸物两不和同而把持行市专取其利及贩鬻之徒通同牙行共为奸计卖物以贱为贵买物以贵为贱者杖八十○若见人有所买卖在傍高下比价以相惑乱而取利者笞四十○若巳得利物计赃重者准窃盗论免剌
纂注两不和同买主卖主两不情愿之义把持把执持定之意二句语意相承如俗所谓强买强卖而又不许他人买卖也贩鬻谓贩买鬻卖而图利者　也在傍高下比价如见人买卖诸物仍将巳物诈称高下之价以比之即以贱为贵以贵为贱之意此言凡城市乡村买卖诸物若买物人与卖物人两不和同而任巳把持行市不许他人买卖专自取其利息者及贩鬻之徒通同牙行共为奸计于卖巳物则高其价而以贱为贵于买人物则低其价而以贵为贱者此二者一以强取人之物一以计取人之利其      于人则均也故并杖八十若见人有所买卖在傍将所买卖货物故称高下而比拟价数使买卖人不能专主定见以相惑乱而以此求取余利者此则虽非把持奸计者比而其用心亦诈矣故笞四十凡此皆自未曾得利者言耳若把持行市通同奸计及在傍惑乱之人巳得利物而计赃重于杖八十笞四十者则准窃盗论免剌夫言计赃重者准窃盗论则虽巳得利物而计赃轻者此从本条可知矣
　条例
一光禄寺买办一应物料弘治四年十一月内节该钦奉
孝宗皇帝圣旨奸顽之徒称是报头等项名色在街强赊作弊害人的拏来枷号三个月满日还从重发落钦此
一会同馆内外四邻军民人等代替夷人收买违禁货物者问罪枷号一个月发边卫充军
一凡夷人朝
　贡到京会同馆开市五日各铺行人等将不系应禁之物入馆两平交易染作布绢等项立限交还如赊买及故意拖延骗勒夷人久候不得起程者问罪仍于馆门首枷号一个月若不依期日及诱引夷人潜入人家私相交易者私货各入官铺行人等照前枷号通行守边官员不许将曾经违犯夷人起送赴京
一弘治十一年二月十五日节该钦奉
孝宗皇帝圣旨迤北小王子等差使臣人等赴京朝贡官员军民人等与他交易止计光素纻丝绢布衣服等件不许将一应兵器并违禁铜铁等物敢有违犯的都拿来处以极刑钦此
一甘肃西宁等处遇有番夷到来本都司委官关防提督听与军民人等两平交易若势豪之家主使弟男子侄家人头目人等将夷人好马奇货包收逼令减价以贱易贵及将粗重货物并瘦损头畜拘收取觅用钱方许买卖者听使之人问发附近卫分充军干碍势豪及委官知而不举通同分利者参问治罪
一成化十四年十一月初四日节该钦奉
宪宗皇帝圣旨辽东开设马市许令海西并朵颜等三卫夷人买卖开元每月初一日至初五日开一次广宁每月初一日至初五日十六日至二十日开二次各夷止将马匹并土产物货赴彼处委官验放入市许斋有货物之人入市与彼两平交易不许通事交易人等将各夷欺侮愚弄亏少马价及偷盗货物亦不许拨置夷人指以失物为由扶同诈骗财物分用敢有擅放夷人入城及纵容官军人等无货者任意入市有货者在内过宿规取小利透漏边情事发问拟明白俱发两广烟瘴地面充军遇赦并不原宥钦此
一各处客商辐辏去处若牙行及无籍之徒用强邀截客货者不论有无诓赊货物问罪俱枷号一个月如有诓赊货物仍监追完足发落若监追年久无从陪还累死客商属军卫者发边卫属有司者发附近俱充军
一杨村蔡村河西务等处如有用强拦截民运粮船在家包雇车辆逼勒多出脚钱者问追给主仍发边卫充军
一凡捏称
　皇店在于京城内外等处邀截客商掯勒财物者俱拏送法司问罪就于害人处所枷号三个月发极边卫分永远充军
私造斛斗秤尺
