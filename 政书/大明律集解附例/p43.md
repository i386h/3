<!-- { "loadSidebar": true } -->
　　一凡守把海防武职官员有犯受通番土俗哪哒报水分利金银物货等项值银百两以上名为买港许令船货私入串通交易贻患地方及引惹番贼海寇出没戕杀居民除真犯死罪外其余俱问受财枉法罪名发边卫永远充军
　　一凡夷人贡船到岸未曾报官盘验先行接买番货及为夷人收买违禁货物者俱发边卫充军
　　一凡沿海去处下海船只除有号票文引许令出洋外若奸豪势要及军民人等擅造二桅以上违式大船将带违禁货物下海前往番国买卖潜通海贼同谋结聚及为向导劫掠良民者正犯比照谋叛巳行律处斩仍枭首示众全家发边卫充军其打造前项海船卖与夷人图利比照私将应禁军器下海因而走泄事情律为首者处斩为从者发边卫充军若止将大船雇与下海之人分取番货及虽不曾造有大船但纠通下海之人接买番货与探听下海之人番货到来私货贬卖苏木胡椒至一千斤以上者俱发边卫充军番货并入官其小民撑使单桅小船给有执照于海边近处捕鱼打柴巡捕官军不许扰害
　　一私自贬卖硫黄五十斤焰硝一百斤以上者问罪硝黄入官卖与外夷及边海贼寇者不拘多寡比照私将军器出境因而走泄事情律为首者处斩为从者俱发边卫充军若合成火药卖与盐徒者亦问发边卫充军两邻知而不举各治以罪
　　一各边夜不收出境探听贼情若与夷人私擅交易货物者除真犯死罪外其余问调广西烟瘴地面卫所食粮差操
　　一凡官员军民人等私将应禁军器卖与进贡夷人图利者比依将军器出境因而走泄事情者律斩为从者问发边卫充军
私役弓兵
凡私役弓兵者一人笞四十每三人加一等罪止杖八十每名计一日追雇工钱六十文入官当该官司应付者同罪罪坐所由
　　　　 纂注凡府州县巡检衙门皆设有弓兵本为地方守把盘诘之用若有人私借而役使者一人笞四十每三人加一等私役至十三人以上者罪止杖八十仍每名计役过一日追雇工钱六十文入官若当该官司听从役使应付者同犯人私役之罪科断但罪坐于所由应付之人而不槩及于同僚官吏盖弓兵隶役公家与部民夫匠不同故私役者在彼追雇工钱给主在此追雇工钱入官
 
大明律集解附例卷之十六
　兵律
　　厩牧
牧养畜产不如法
凡牧养马牛驼骡驴羊并以一百头为率若死者损者失者各从实开报死者实时将皮张骔尾入官牛觔角皮张亦入官其群头群副每一头各笞三十每三头加一等过杖一百每十头加一等罪止杖一百徒三年羊减马三等驴骡减马牛驼二等若胎生不及日时而死者灰腌看视明白不坐若失去陪偿损伤不堪用减死者一等坐罪其死损数目并不准除
　　　　 纂注一百头为率谓大率一百头论是即为一群而群头群副即管牧一群之头目也此谓凡牧养系官马牛驼骡驴羊等畜并以一百头为率若每等一百头内有倒死者损伤者失去者各要从实报官欲凭坐罪陪偿也故以死者言则六畜皆有皮张而马之鬃尾牛之角觔并须实时入官其管牧之群头群副于一百头内每马牛驼有死一头者各笞三十每三头加一等至二十二头该杖一百过此则每十头加一等至三十二头方加入杖六十徒一年至七十二头之上罪止杖一百徒三年羊死者减马死罪三等则四头减尽无科四头笞一十每三头加一等至三十一头杖一百过此每十头加一等五十一头之上罪止杖七十徒一年半驴骡死者减马牛驼死罪二等至二十八头杖一百过此每十头加一等至五十八头之上罪止杖八十徒二年若马牛驼骡驴羊有胎生不及时日而殰死者灰腌送官看视明白不坐以罪若六畜有失去而陪偿还官与损伤而不堪承用者各减本畜倒死之罪一等马牛驼失损一头者笞二十每三头加一等过杖一百每十头加一等罪止杖九十徒二年半羊失损四头者减尽无科至七头笞一十亦每三头加一等罪止杖六十徒一年骡　驴失损一头者减尽无科至四头者笞一十亦每三头加一等过杖一百亦每十头加一等罪止杖九十徒二年半其马牛驼骡驴羊死损数目并令买补还官不准除豁盖失去既云陪偿则必不准除死损者不准除则必陪偿互文以见之也
按此条专言群头群副而牧养人户律文无载设有犯者系马牛驼问不应事重系骡驴羊问不应笞罪并验死损失之数着落陪偿
孳生马匹
凡群头管领骒马一百匹为一群每年孳生驹一百匹若一年之内止有驹八十匹者笞五十七十匹者杖六十都群所官不为用心提调者各减三等太仆寺官又减都群所官罪二等
　纂注凡太仆寺都群所各群头一名管领系官骒马一百匹为群每年计该孳生驹一百匹若一年之内不及其数止有驹八十匹者群头笞五十止有七十匹者杖六十其该管都群所官则有提调之责若不为用心提调以致孳生不及数者各减群头之罪三等有驹八十匹笞一十七十匹笞三十太仆寺亦有巡视之责故又减都群官罪二等有驹八十匹减尽无科七十匹笞一十夫言止有八十匹笞五十见有八十匹以上者不坐罪不言七十匹以下者之罪见罪止杖六十也
按国初太仆寺所属设十四牧监九十八群职掌孳生马牛等畜至洪武二十八年革群监官令有司提调将马俱发民间孳牧矣永乐二十二年令民养官马者二岁纳驹一匹今民间养马骒驹者亦如永乐间例也
验畜产不以实
凡相验分拣官马牛驼骡驴不以实者一头笞四十每三头加一等罪止杖一百验羊不以实减三等若因而价有增减者计所增减价坐赃论入已者以监守自盗论各从重科断
纂注相验分拣是一义谓相验其美恶而分别拣选以定其高下之等也不以实如本美而称恶以为下等本恶而称美以为高等之类此盖泛以官畜产有应该相验分拣者言非专为官司牧买畜产而设至下文因而价有增减始及估价值者言耳谓凡相验分拣官马牛驼骡驴而不以实报官者一头笞四十每三头加一等虽至十九头以上者罪止杖一百其验官羊不以实者减前罪三等一头笞一十亦每三头加一虽至十九头以上者罪止杖七十若因相验分拣不实而致畜产之价有增减者坐赃论若因而得所增减之价入已者以监守自盗并赃论凡此须各从其罪之重者科断如不实之罪重者从不实坐赃之罪重者从坐赃自盗之罪重者从自盗论也
　条例
一州县起解备用马匹各要经由该管官验中起解若有马贩交通官吏医兽人等兜揽作弊者问罪枷号一个月发边卫充军再犯累犯者枷号一个月发极边卫分充军
一大同三路官旗舍人军民人等将不堪马匹通同光棍引赴该管官处及管军头目收买私马诡令伴当人等出名请嘱各守备等官俵与军士通同医兽作弊多支官银者俱问罪官旗军人调别处极边卫所带俸食粮差操民并合余人等俱发附近充军引领光棍并作弊医兽及诡名伴当人等各枷号一个月发落干碍各官奏请提问
养疗瘦病畜产不如法
凡养疗瘦病马牛驼骡驴不如法笞三十因而致死者一头笞四十每三头加一等罪止杖一百羊减三等
　　纂注此条专为医兽人役疗养系官瘦病之畜而言凡瘦病马牛驼骡驴并须养饲医疗不如法者笞三十不计头数之多寡也惟因而致死者则计头科罪矣养疗羊不如法者减三等自致死之罪减之也若未致死者则减无科矣
乘官畜脊破领穿
凡官马牛驼骡驴乘驾不如法而脊破领穿疮围绕三寸者笞二十五寸以上笞五十若牧养瘦者计百头为率十头瘦者牧养人及群头群副各笞二十每十头加一等罪止杖一百羊减三等典牧所官各随所管群头多少通计科罪太仆寺官各减典牧所官罪三等
纂注各笞二十各字指群头群副各随所管与各减典牧各字承牧养马牛驼骡驴及牧养羊者二项而言此乘官畜者亦系应乘之人若不应乘者则系私借官畜矣谓凡官马牛驼骡驴若乘坐不如法而致脊破驾用不如法而致领穿其疮围绕三寸者笞二十五寸以上者止于笞五十若牧养马牛驼骡驴不如法而致有瘦者计百头为率十头瘦者牧养之人及该管群头群副各答二十每十头加一等至九十头以上罪止杖一百牧养羊瘦者减三等二十头瘦者则减尽至三十头者方笞一十亦每十头加一等罪止杖九十典牧所官各随所管群头多少通计科罪如管群头五名则计马牛驼骡驴共五百头为率若五十头瘦者笞二十每五十头加一等亦罪止杖一百若羊亦减三等一百头瘦者则减尽至一百五十头者笞一十每五十头加一等亦罪止杖七十太仆寺守又各减典牧所官罪三等如马牛驼骡驴瘦一百头者则减尽至一百五十头方笞一十罪止杖一百羊瘦二百五十头者则减尽至三百头方笞一十罪止笞四十若典牧所官所管群头更有多此者各当以此类推科罪矣
　条例
一下班官军将原领马匹兑与见操缺马官军领骑餧养若有擅骑回卫者问罪罚马一匹解兵部给操其原领马匹倒失者追陪
官马不调习
凡牧马之官听乘官马而不调习者一匹笞二十每五匹加一等罪止杖八十
　　 纂注牧马之官如典牧所牧马所官调如使驰骤疾徐之有节也夫牧马之官官马听其乘坐须常乘以调习之若马不调习则不堪时用故一匹笞二十每五匹加一等罪止杖八十
宰杀马牛
凡私宰自已马牛者杖一百驼骡驴杖八十误杀者不坐若病死而不申官开剥者笞四十觔角皮张入官○若故杀他人马牛者杖七十徒一年半驼骡驴杖一百若计赃重于本罪者准盗论谓故杀他人马牛估价计赃得罪重于杖七十徒一年半驼骡驴价计赃得罪重于杖一百者并准窃盗断罪系官者准常人盗官物断罪并免剌追价给主若伤而不死不堪乘用及杀猪羊等畜者计减价亦准盗论各追陪所减价钱价不减者笞三十减价谓马牛等畜直钱三十贯杀讫止直钱一十贯是减二十贯价损伤不死止直钱二十贯是减一十贯价即以所减价钱计赃亦准窃盗断罪系官者亦准常人盗官物断罪之类仍于犯人名下追征所减价钱陪偿价不减者谓畜产直钱一十贯虽有杀伤估价不减仍直钱一十贯止笞三十罪无所陪偿其误杀伤者不坐罪但追陪减价○为从者各减一等○若故杀缌麻以上亲马牛驼骡驴者与本主私宰罪同杀猪羊等畜者计减价坐赃论罪止杖八十其误杀及故伤者俱不坐但各追陪减价○若官私畜产毁食官私之物因而杀伤者各减故杀伤三等追陪所减价畜主陪偿所毁食之物○若放官私畜产损食官私物者笞三十赃重者坐赃论失者减二等各陪所损物○若官产畜毁食官物者止坐其罪不在陪偿之限○若畜产欲触抵踢咬人登时杀伤者不坐罪亦不陪偿
纂注第一节言私宰自已畜产之罪误杀者不坐兼马牛驼骡驴言不申报开剥兼误杀与病死者言盖若者文殊而会上意也觔角皮张入官通承私宰误杀及病死者言觔角独牛有之皮张则通马牛驼骡驴而言也
第二节言故杀伤及误杀他人畜产之罪虽人者对已之称其实兼官畜产言观律注可见计赃以生时价计之与计窃赃同注云系官者准常人盗官物断罪亦谓故杀官马牛计赃得罪重于杖七十徒一年半故杀驼骡驴计赃得罪重于杖一百者是也伤而不死不堪乘用作一页看承故杀说来计减价亦准盗论兼官私言系他人者准窃盗论系官者准常人盗官物论也价不减则但笞三十不追陪亦不准盗论此皆自故杀伤者言之也其误杀伤者不分官私俱不坐罪但追陪减价而已
