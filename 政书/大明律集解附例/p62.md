<!-- { "loadSidebar": true } -->
按疏议云无禄人受不枉法赃一百二十贯减一等杖一百流二千五百里是也但云与名例三流同为一减者不同非也盖议罪虽照流数等第而大诰之下仍用同为一减之例有禄人之徒三年则九十贯之罪也无禄人之徒三年则一百贯之罪也罪虽同而赃数则异是亦减一等矣律疏云窃盗赃正与此同若无禄人止减至流二千五百里则窃盗为从之罪岂亦若是耶不知律文明开不枉法一百二十贯之上罪止杖一百流三千里则一百二十贯减一等止宜坐流二千五百里若直拟徒三年是减二等非减一等恶乎可哉况窃盗本分首从而此则当各计入己之赃为罪者也
又按枉法赃若犯二事以上一主先发已经论决其它后发虽轻若等亦并论之难同止累见发为坐若不枉法赃系一主者罪亦全科不用折半之律
　条例
一文职官吏监生知印承差受财枉法至满贯绞罪者发附近卫所充军
  一凡在官人役取受有事人财律无正条者果于法有枉纵俱以枉法计赃科罪若尸亲邻证等项不系在官人役取受有事人财各依本等律条科断不在枉法之律
坐赃致罪
　　凡官吏人等非因事受财坐赃致罪各主者通算折半科罪与者减五等谓如被人盗财或殴伤若陪偿及医药之外因而受财之类各主者并通算折半科罪为两相和同取与故出钱人减受钱人罪五等又如擅科敛财物或多收少征钱粮虽不入己或造作虚费人工物料之类凡罪由此赃者皆名为坐赃致罪
　　　　一贯以下笞二十
　　　　一贯之上至一十贯笞三十
　　　　二十贯笞四十
　　　　三十贯笞五十
　　　　四十贯杖六十
　　　　五十贯杖七十
　　　　六十贯杖八十
　　　　七十贯杖九十
　　　　八十贯杖一百
　　　　一百贯杖六十徒一年
　　　　二百贯杖七十徒一年半
　　　　三百贯杖八十徒二年
　　　　四百贯杖九十徒二年半
　　　　五百贯之上罪止杖一百徒三年
　　　　 纂注坐赃致罪谓因赃致罪是也受财者入己之称注中陪偿承盗财医药承殴伤说此条谓官吏人等有非因事而受人财入己者如被人偷盗而陪偿原赃或被殴伤而给医药正数之外因而受别人财之类又如擅科敛人财物或多收少征钱粮而初未入己或造作而虚费人工物料之类凡罪由此赃而坐者一贯以下笞二十每一十贯加一等至一百贯则每百贯加一等至五百贯之上罪止杖一百徒三年但系各主之物并通作一处折半科罪以二贯为一贯算出钱人减受钱人罪五等至五十贯始坐笞二十盖以其不系刁蹬用琼森事逼抑取受而和同取予故也擅科敛财物以下出钱不坐罪若非因事而受一主赃者则不折半科
　　　　备考
　　　　　一官吏坐赃若不入已者拟还职役
　　　　　一出钱人有规避事重者从重论
事后受财
凡有事先不许财事过之后而受财事若枉断者准枉法论事不枉断者准不枉法论
　　　　 纂注先不许财四字要看明白不然是听许财物矣此言凡诸人有事之时初不曾许送财物及其事情归结之后以财物馈送而官吏人等受之是谓事后受财此与因事受财者虽为有间而事既相干亦涉嫌疑则察其所判断之事若于法有所枉者则计其所受之赃准枉法论一贯以下杖七十五贯以上每五贯加一等至八十贯罪止一百流三千里其事于法不枉者则准不枉法论一贯以下杖六十十贯以上每一十贯加一等一百二十贯亦罪止杖一百流三千里无禄人各减一等官吏俱照例为民但官不追夺耳律不言出钱过钱人之罪问不应从重可也
有事以财请求
　　凡诸人有事以财行求得枉法者计所与财坐赃论若有避难就易所枉重者从重论其官吏刁蹬用琼森事逼抑取受者出钱人不坐
　　　　 纂注官吏受财条言受钱人之罪此则言出钱人之罪得枉法谓行求而得枉法也避难就易或谓避流就徒避徒就杖之类似太泥此言凡诸色人等本身有事而用财以行求于人若所求之事系枉法者则计其所与之财依坐赃致罪论一贯以下笞二十一贯之上至十贯加一等至五百贯之上罪止杖一百徒三年若有畏避其难迁就其易所枉之事其罪重者从重论如行求财八十贯坐赃该杖一百其本求以避难就易而所枉之罪该杖八十徒二年则当论其重者仍以徒二年论之类其赃入官若本人初未行求而承行之官吏刁蹬留难不与归结或用强别生枝节逼抑人之财物者是罪在官吏矣出钱人不得已而与之者也故不坐罪其赃还主
按唐律谓以财行求不枉法者减枉法二等今与财不枉法论律无明文似不可用但随事之轻重以不应科断可也
在官求索借贷人财物
　　凡监临官吏挟势及豪强之人求索借贷所部内财物者并计赃准不枉法论强者准枉法论财物给主○若将自己物货散与部民及低价买物多取价利者并计余利准不枉法论强者准枉法论物货价钱并入官给主○若于所部内买物不即支价及借衣服器玩之属各经一月不还者并坐赃论○若私借用所部内马牛驼骡驴及车船碾磨店舍之类各验日计雇赁钱亦坐赃论追钱给主○若接受所部内馈送土宜礼物受者笞四十与者减一等若因事而受者计赃以不枉法论其经过去处供馈饮食及亲故馈送者不在此限○其出使人于所差去处求索借贷卖买多取价利及受馈送者并与监临官吏罪同○若去官而受旧部内财物及求索借贷之属各减在官时三等
　　　　 纂注此条自一节至五节俱以监临官吏及豪强之人说六节专以出使人言豪强之人亦是有事在手者如里老应捕总甲之类观部内字可见多取价利句承上二项曰一月则一月之上皆然验日以每日六十文之类此条准枉法不枉法以不枉法不问去任见任并系有赃俱罢职役为民惟坐赃论者与受馈送及非因事而受者各拟还职役此言凡监临官吏挟势及豪强之人其有谋求索取或借贷所部之内财物者并计所求所借入己之赃准不枉法论系各主者通算折半科罪若用强求借者准枉法论各主通算全科至绞者罪止杖一百流三千里无禄人减有禄人之罪一等其所求借财物并给主若监临官吏及豪强之人若将自己物货散卖而厚取其值是多取价也及买物而低还其价是多取利也则扣其所买卖之货物原值之价外其所多余是为余利并计所余利准不枉法论若用强有所买卖者准枉法论无禄人亦各减一等卖物则物入官而原得价钱给主买物则物给主所用之价入官故曰货物价钱并入官给主此与有司和买给价有增减坐赃论不同者彼之所买充官用此则为私用公私之别者若于所部内和买货物而不即支价与之及私借衣服器玩之属各经一月而不还原主者并计所买所借之物价坐赃论盖低价买物则无复补给而曰不支不还是犹有支还之日此轻重之别也故坐赃论若私借用所部之内马牛驼骡驴及车船碾磨店舍之类既非充官用而又不给与雇赁钱者各验日计其犯时马牛等之雇钱车船等之赁钱追给原主雇赁钱虽多不得过其本利至若于所部之内接受人所馈送之土宜礼物受者不问多寡笞四十送与者减一等笞三十若因其有事在官馈送而受之者计赃以不枉法论其于经过去处虽部内馈送饮食及亲故馈送土宜礼物者不在此限盖饮食非同礼物亲故不系部民安得罪之也其奉命出使人员若于所差遣去处而有所求索或借贷或买卖多取利价及接受人馈送者并与监临官吏罪同或准枉法或准不枉法或坐赃或以不枉法或给主或入官其罪一同监临之罪若去官如任满得代改除之类其有接受旧所部内之财物及求索借贷之属者各减在官监临时之罪三等去官与现任不同自难以一律论耳
 
按有事而馈送律不言与者之罪然受者既曰不枉法则与当依不应事重科断
　条例
一文武职官索取土官夷人猺獞财物犯该徒三年以上者俱发边卫充军
一凡辽东宣府大同延绥宁夏甘肃固原并偏头等关直隶蓟州密云等处各沿边地方各该镇守总兵副参游击守备都司卫所等官但有科敛军人财物及扣减月粮计入己赃至三十两以上降一级带俸差操百两以上降一级改调烟瘴地面带俸差操二百两以上照前调发充军三百两以上亦照前调发永远充军其沿海地方有犯亦照前例科断应改调及充军者俱发边远卫分
一云贵两广四川湖广等处流官擅自科敛土官财物佥取兵夫征价入己强将货物发卖多取价利各赃至满贯犯该徒三年以上者问发附近卫所充军若买卖不曾用强及赃数未满者照行止有亏事例问革其科敛财物明白公用佥取兵夫不曾征价者照常发落
家人求索
凡监临官吏家人于所部内取受求索借贷财物及役使部民若买卖多取价利之类各减本官罪二等若本官知情与同罪不知者不坐
　　　　 纂注家人是一家之人如兄弟子孙奴仆之类皆是役使见户律或谓即上条借马牛之类非也两言本官不及吏者举重也家人犯赃各依本官有禄无禄科断诸书云若家人自有官者仍依官吏受财论不在减等之限不知既从官断又何以为家人况又非部内也不可依以上诸条皆言官吏受财之罪此则言监临官吏之家人于其父兄所部属之内或因事受财或无故求索或借贷财物及私役使部民若买卖多取价利之类者各减本监临官受财等项之罪二等如本官求索借贷并买卖多取价利不枉法一贯以下杖六十家人减二等一贯以下笞四十本官强者准枉法一贯以下杖七十家人减二等笞五十本官役使部民者每一名笞四十每五名加一等罪止杖八十家人役使减二等罪止杖六十之类盖所犯之事虽与官吏同而所犯之人则与官吏异也若监临官知得家人求索等项情由者与家人同坐减二等之罪不知情者本官不坐罪
风宪官吏犯赃
　　凡风宪官吏受财及于所按治去处求索借贷人财物若卖买多取价利及受馈送之类各加其余官吏罪二等
　　　　 纂注风宪官如在内都察院并各道在外按察司是也凡此等衙门之官吏不问枉法不枉法但有因事而接受人财物及于所按治出巡去处求索或借贷人财物若买卖多取价利及受馈送土宜礼物之类各加其余监临官吏之罪二等如受财枉法有禄官吏一贯以下杖七下加二等则杖九十加罪不得加至于死须至八十贯方坐绞不枉法有禄官吏一贯以下杖六十加二等则杖八十加罪皆罪止杖一百流三千里求索借贷买卖多取并准不枉法强者准枉法亦各加二等受馈送者笞四十加二等则杖六十盖风宪官吏职司科察既曰犯赃何以肃人其加等治之宜也首言受财则不必拘所按治也
　　　　备考
　　　　　一风宪官吏家人犯赃亦减本官所加之罪二等论
因公擅科敛
　　凡有司官吏人等非奉上司明文因公擅自科敛所属财物及管军官吏总旗小旗科敛军人钱粮赏赐者杖六十赃重者坐赃论入己者并计赃以枉法论○其非因公务科敛人财物入己者计赃以不枉法论若馈送人者虽不入己罪亦如之
