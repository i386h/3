<!-- { "loadSidebar": true } -->
纂注房舍车服器物等项等第详见大明令式谓制度违式如庶民僭品官卑官僭尊官之类龙凤文御用之物非官民所宜有而僭用之故曰违禁首告节只承违禁一边此言官民房舍车舆服式冠带器品之类如大明令所载者其尊卑上下各有等第定式故凡不遵令制而僭用者皆曰违式但犯在有官者杖一百罢职不叙军官降充总旗责备贤者之意犯在无官者矜其无知笞五十罪坐家长事由专制故也违式之物责令改正其工匠不问为官民之家造作并笞五十若龙凤文用之以饰乘舆服御物者官民之家违禁擅用则僭拟天子不但违式而已杖一百徒三年不言罢职者蒙上文而言举轻以该重也工匠杖一百连当房家小起发赴京抄隶各局充匠违禁之物并入官如有首告僭用龙凤文者给银五十两充赏若其所作之工匠能自赴官首告者免其本罪与凡人一体给赏按违禁之物入官而违式不言入官者盖违式止是不依式样犹可改正又非御用之比而违禁之物非官民之家所当有自宜入官故不同耳其父祖有官身没非犯除名不叙子孙许居原造房屋不得以无官违式论
备考
违禁者工匠自首免罪给赏若违式自首虽不给赏亦得免罪
　条例
一各王府郡主仪宾该钑花金带胸背狮子县主仪宾钑花金带郡君仪宝光素金带胸背俱虎豹县君仪宾钑花银带乡君仪宾光素银带胸背俱彪故违僭用者革去冠带戴平头巾于本处儒学读书习礼三年方许复职
一两京堂上文职四品以下及五府管事并在京在外镇守守备等项公侯伯都督等官不分老少俱不许乘轿违者恭问其余军职若上马拏交床出入台小轿者先将服役之人问罪指挥以下参问京卫调外卫外卫调边卫俱带俸差操
一军民僧道人等服饰器用俱有旧制若常服僭用锦绮纻丝绫罗彩绣器物用戗金描金酒器纯用金银及将大红销金制为帐幔被褥之类妇女僭用金绣闪色衣服金宝首饰镯钏及用珍珠缘缀衣履并结成补子盖额缨络等件倡妓僭用金首饰镯钏者事发各问以应得之罪服饰器用等物并追入官
一官吏军民人等但有僭用玄黄紫三色及蟒龙飞鱼斗牛器皿僭用朱红黄颜色及亲王法物者俱比照僭用龙凤文律拟断服饰器物追收入官
僧道拜父母
凡僧尼道士女冠并令拜父母祭祀祖先丧服等第皆与常人同违者杖一百还俗○若僧道衣服止许用紬绢布疋不许用纻丝绫罗违者笞五十还俗衣服入官其袈裟道服不在禁限 
纂注丧服等第谓斩衰期功缌麻之类轻重等第也违者谓不拜父母不祭祖先不服本等丧服也此见僧尼道士女冠虽已出家并令归拜其父母祭祀其祖先而丧服等与常人同不得以异教废礼若有违者是弃亲灭伦人道绝矣故杖一百还俗若僧尼道士女冠衣服止许用紬绢布疋不得妄用纻丝绫罗者以贱流故禁之违者笞五十亦还俗衣服追收入官其本等袈裟道服旧有定制听以绫罗纻丝为之不在禁限
失占天象
凡天文垂象钦天监官失于占候奏闻者杖六十
纂注天文如日月五纬二十八宿之属垂象如日重轮云五色及旄头彗孛景星庆云日月珥蚀之类此见天文垂象以示祥异遇异奏闻则知恐惧修省遇祥奏闻则知益勉修德关于朝廷者不小若钦天监失于占候奏闻则非设官之意而有旷职矣故杖六十
术士妄言祸福
凡阴阳术士不许于大小文武官员之家妄言祸福违者杖一百其依经推算星命卜课者不在禁限 
纂注祸福以关于国家言此见阴阳术数之士其言祸福休咎之理多涉妄诞易于惑人而内外大文武官员之家与凡民不同尤当禁绝故违者杖一百亦防微杜渐之意其依经推算星命及卜筮卦课者不在所禁之限
匿父母夫丧
凡闻父母及夫之丧匿不举哀者杖六十徒一年若丧制未终释服从吉忘哀作乐及参预筵宴者杖八十若闻期亲尊长丧匿不举哀者亦杖八十若丧制未终释服从吉者杖六十○若官吏父母死应丁忧诈称祖父母伯叔姑兄姊之丧不丁忧者杖一百罢职役不叙无丧诈称有丧或旧丧诈称新丧者罪同有规避者从重论○若丧制未终冐哀从仕者杖八十○其当该官司知而听行各与同罪不知者不坐○其仕宦远方丁忧者以闻丧月日为始夺情起复者不拘此律
纂注期亲尊长谓祖父母伯叔父母兄姑未嫁姊之类规避兼不丁忧诈丁忧二项说此见子于父母妻于夫皆服丧三年若子女闻父母丧及妻妾闻夫丧而隐匿不即举哀者是谓忍心害理故杖六十徒一年若父母与夫之丧制未终而释缞从吉忘哀作乐及参预筵席宴会者皆非居丧之礼故杖八十嫡孙承祖与父母同言子于父母则妇于舅姑该之矣若期亲尊长虽与父母有间皆有恩义联属之情故闻其丧而隐匿不即举哀者亦杖八十若于期亲丧中释服从吉者杖六十称期亲尊长祖父母者曾高同若官吏父母死者应解任离役守制丁忧有诈称祖父母伯叔姑兄姊之丧不丁忧者是诈丧而恋职非人子也父母见在本无丧而诈称有丧父母已没本旧丧而诈称新丧妄冐丁忧者是诈丧而去位非人臣也故杖一百罢职役不叙若有所规避而不丁忧与诈丁忧罪重于杖一百者则从所规避之本罪论若父母丧制未终而冐哀从仕者杖八十言官则吏该之矣按文官犯私罪非至杖一百律不罢职今例官吏犯一应行止有亏者俱发为民则此冐哀入仕者亦从例罢职若当该官司明知官吏匿诈冐哀之情而听从施行者各与犯人同罪不知者不坐其职官仕宦远方应合丁忧以闻丧月日为始不计闰二十七个月服阕起复不复以亲死之日为断若朝廷有不得已事夺情起复者则以王事为重从权制而无避也不用此律
　条例
一文职官吏人等若将远年亡过父母诈作新丧者问发为民若父母见在诈称死亡者发口外独石等处充军其父母丧计原籍程途每千里限五十日过限匿不举哀不离职役者俱发口外为民
弃亲之任
凡祖父母父母年八十以上及笃疾别无以次待丁而弃亲之任及妄称祖父母父母老疾求归入待者并杖八十○若祖父母父母及夫犯死罪被囚禁而筵宴作乐者罪亦如之
纂注此见亲年八十以上及笃疾皆待人以为养若子于父母孙于祖父母年老及笃疾其家别无以次人丁可以奉侍而輙忍违弃之任者是以亲为路人而有违亲之恶及亲本未老疾而妄称年老有疾求归侍养者是以亲为诈本而非致身之义故杖八十若祖父母父母及夫犯罪至死见被囚禁为子若孙及妻忍于肆筵张宴因以为乐者罪亦如弃亲之任者杖八十按旧云弃亲之任者仍令归养候亲终服阕仍听叙用
丧葬
凡有丧之家必须依礼安葬若惑于风水及托故停柩在家经年暴露不葬者杖八十○其从尊长遗言将尸烧化及弃置水中者杖一百卑幼并减二等若亡殁远方子孙不能归葬而烧化者听从其便○其居丧之家修斋设醮若男女混杂饮酒食肉者家长杖八十僧道同罪还俗
纂注丧字指轻重之丧而言依礼者据礼所定葬之月也风水如近世龙穴沙水之法及支干生克之说人死以葬为安故谓之藏不藏者即谓之暴露卑幼并减二等谓尊长从卑幼遗言而将尸烧弃者并杖八十也其曰并减者盖祖父母父母弃毁子孙死尸者故杖八十尊长毁弃缌麻以上卑幼死尸者递减一等此则不论缌麻以上卑幼如递减之法但从其遗言而将尸烧弃者俱于杖一百上减二等亦杖八十故曰并减二等末节只重男女混杂饮酒上非罪其修斋设醮也谨按大明集礼职官庶民三月而葬故凡有丧之家必须依礼安葬若有惑于阴阳家风水之说及假托他故为辞而停丧在家经年暴露不安葬者杖八十夫暴露且不可况烧弃者乎故虽奉有尊长遗命而将尸烧化及弃置水中者杖一百言尊长则自祖父母以下至缌麻以上皆是若尊长有从卑幼遗言而将尸烧弃者并减从尊长遗命烧弃尊长罪二等杖八十若有亡没远方不能归葬而烧化其尸归葬者情非得已故并从其便若居丧之家为亲修斋设醮而男女混杂无耻及违礼饮酒食肉者罪坐家长杖八十僧道并与同罪亦杖八十还俗凡比皆正风俗之意若无遗言烧弃者自依发冢律
乡饮酒礼
凡乡党叙齿及乡饮酒礼已有定式违者笞五十
纂注乡党叙齿谓民间岁时相见宴会之礼以齿相尚长者居前少者居后指平日行坐而言乡饮酒礼即今有司与学官率士大夫之老者行之学校指官府所一行而言此见乡党老少聚会之间以年齿为序及府州县乡饮酒礼载在职掌已有定式若乡党而不循齿序乡饮酒而不依定式者是谓乱理均属有违故并笞五十
 
大明律集解附例卷之十三
兵律
宫卫
太庙门擅入
凡擅入太庙门及山陵兆域门者杖一百太社门杖九十未过门限者各减一等守卫官故纵者各与犯人同罪失觉察者减三等
纂注太庙门谓外门非太庙之殿门也山陵天子之墓谓其高大故曰山陵兆域言卜得宅兆周以为营域门限阃域也故纵与失觉察俱总承上二项说此太庙山陵帝王祖考之所藏而太社者天子祀五土之神之所各有守御官以防护之也故凡非应入之人而擅入太庙之门及山陵兆域之门者杖一百擅入太社之门者杖九十此已过门限者若虽至三者之门而尚未过门限者各减一等未过太庙山陵门限者杖九十太社门限者杖八　其各门守御官员知情故纵不举者各与犯人同罪擅入太庙山陵亦杖一百太社杖九十未过门限者亦各减一等若非故纵只是失于觉察者减三等太庙山陵门杖七十太社门杖六十未过门限通减四等太庙山陵门杖六十太社门笞五十盖太庙等门皆为尊崇之地而许德擅入恐致亵慢之嫌故关防之不得不严如此唐律疏议曰其入太庙室既律无罪名合减御在所一等杖一百流三千里若无故登山陵亦同入太庙室坐罪
宫殿门擅入
凡擅入皇城午门东华西华玄武门及禁苑者各杖一百擅入宫殿门杖六十徒一年擅入御膳所及御在所者绞未过门限者各减一等○若无门籍冐名而入者罪亦如之○其应入宫殿未着门籍而入或当下直而輙入及宿次未到而輙宿者各笞四十○若不系宿卫应直合带兵杖之人但持寸刀入宫殿门内者绞入皇城门内者杖一百发边卫充军○门官及宿卫官军故纵者各与犯人同罪失觉察者减三等罪止杖一百军人又减一等并罪坐直日者余条准此
