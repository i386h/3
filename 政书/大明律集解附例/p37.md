<!-- { "loadSidebar": true } -->
纂注此条专自宿卫人言凡军士以上都督以下皆是应出宫殿谓差遣给假患病下直之类持仗不言入宫门有犯亦坐绞观上诸条俱以宫殿并言自当一例论矣此言凡宫禁中宿卫之人有下直及差遣给假等项事故应出宫殿之人门籍既已除名则不得复留矣而輙留不出及应入直之人被人或告或劾已有公文禁止勿入其门籍虽未除名亦不得复入矣而輙入宫殿者各杖一百若宿卫人已被奏劾本管官司当先收其兵仗以防不测若违律不先收兵仗者亦如輙留輙入之罪杖一百此言不得留不得入者之罪其致谨于昼者如此然应直之人犹得出入其间也至于夜则虽应直之人于宫殿门虽有名姓在籍皆不得出入矣若有至夜而在外輙入者杖一百在内而出者杖八十若非应直之人而宫殿门无名在籍与应入者有间也故加二等杖七十徒一年半若将兵仗乘夜入殿门者与不应入者又有间也不问有籍无籍之人俱坐绞其所以致谨于昏夜者又如此因地而人各坐罪因时而罪各有差防微杜渐之中不失宽严得宜之意律之善而又善者也
按此条与前宫殿门擅入条大意相同而此条不言门官及宿卫官军之罪有犯宜准前枓断
关防内使出入
凡内使监官并奉御内使但遇出外各门官须要收留本人在身关防牌面于簿上印记姓名字号明白附写前去某处干办是何事务其门官与守卫官军摉检沿身别无夹带方许放出回还一体摉检给牌入内以凭逐月稽考出外次数但摉出应干杂药就令自吃若不服摉检者杖一百充军若非奉旨私将兵器进入皇城门内者杖一百发边远充军入宫殿门内者绞门官及守卫官失于摉检者与犯人同罪
纂注此条专为内官而设内使监官各监库局所隶奉御内使则长随大驾者也各人俱有关防牌面其兵器非奉旨者不敢悬带不服摉检兼出入言此言凡内使监官谓太监少监监丞等官并长随之奉御内使但遇出入皇城门者各守门官员须要收留本人在身悬带关防牌面随于门簿上印记本人姓名及牌面字号明白附写前去某处地方干办是何事务其门官与同守卫官军将本人摉检沿身别无夹带官私器物方许放出及其回还官军一体如前摉检亦无夹带然后给与原带牌面许放入内以凭本管衙门逐月稽查各内使监丞及奉御内使一月之内出入次数多寡但摉检出应干杂药就令带药之人自吃以观其意之所主若内使监官及奉御内使出入之间不服门官及守卫官军摉检者即杖一百充军其内使监官及奉御内使若非奉旨意许令悬带兵仗而私将兵器进入皇城门内者即杖一百发边远卫分充军入宫殿门者即绞盖皇城宫殿禁地也兵仗凶器也私将入内罪自不得不严如此其直日门官及守卫官员于内使监官及奉御内使进入之时失于摉检者与犯人同罪将兵仗入皇城门者同杖一百发边远充军入宫殿门者减犯人绞罪一等杖一百流三千里夫出入严则无扰害之弊摉捡密斯无隐伏之奸其所以肃宫禁者至矣门官及守卫门官不言故纵其同罪可知
向宫殿射箭
凡向太庙及宫殿射箭放弹投砖石者绞向太社杖一百流三千里但伤人者斩
纂注曰向者则不论其及与不及矣但伤人者斩总承上言人字指在太庙宫殿太社内者但字即但得财但字之意此言凡有人故向太庙及宫殿内或射箭或放弹或投砖及石者即坐绞故向太社内射箭放弹投砖石者即坐杖一百流三千里盖太庙等处皆为严肃之地而射箭等事实无忌惮之心其重惩之宜也若射箭放弹投砖石而伤太庙宫殿太社内之人者则又甚矣故曰但伤人者斩夫伤人者斩则杀人者可知举轻以示义与故向城市者异矣
宿卫人兵仗
凡宿卫人兵仗不离身违者笞四十輙离职掌处所笞五十别处宿杖六十百户以上各加一等亲管头目知而不举者与犯人同罪失觉察者减三等
纂注此俱是宿卫在直之人言职掌处所谓宿卫者人各分有定所也輙离谓暂特离者耳若别处宿又不止輙离矣此条言凡应宿之人各有悬带兵器所以防不测也须常川悬带不许离身违者即坐笞四十其兵仗虽不离身而輙离各人职掌所直之次者即笞五十其离次因而在别处宿歇者即杖六十百户以上各加军人罪一等兵仗离身者笞五十輙离职掌者杖六十别处宿者杖七十夫兵仗离身犹在直也而擅离职掌斯不直矣故加一等輙离职掌犹知返也而别处宿者斯不返矣故又加一等耳若亲管头目有知而故纵不举者与犯人同罪知其兵仗离身而不举同笞四十离职掌同笞五十别处宿者同杖六十百户以上头目亦同百户以上各加一等失于觉察者亲管头目各减军人及百户以上罪三等如兵仗离身失察者笞一十百户以上笞二十离职掌者笞二十百户以上笞三十别处宿者笞三十百户以上笞四十盖故纵失察情有轻重而同罪减等律亦有差也按宿卫人应直不直笞四十在直而逃者罪亦如之今輙离职掌是在直之人较之不直者其罪轻而别处宿亦与不直者等耳而罪反重何也盖应直之人未有无故而不直亦未有在直而无故逃者及本条又云有故而赴所管告知者不坐则不直在逃之罪悯其有故而罪其不直耳若既在直矣而輙离职掌及别处宿者则非有故者也安得与应直不直及在逃者同拟耶其加重宜也
禁经断人充宿卫
凡在京城犯罪被极刑之家同居人口随即迁发别郡住坐其亲属人等并一应经断之人并不得入充近侍及宿卫守把皇城京城门禁若朦胧充当者斩其当该官司不为用心详审或听人嘱托及受财容令充当者罪同○若有特旨选充曾经覆奏明立文案者不在此限
纂注极刑谓绞斩凌迟同居人口指同财共居者亲属人等是极刑同居迁发之外者经断之人不分罪名轻重曾经覆奏谓特旨选充之人所司仍须将极刑亲属及曾经决断情由覆奏也盖刑人不近君侧所以远嫌也故凡在京城内军民有犯死罪见被极刑之家同财共居人口所司随即迁发别郡地方住坐其非同居应迁发之亲属人等并一应犯笞杖罪名曾经决断之人并不得入内充当近侍及宿卫宫禁或把守皇城京城门禁若有隐匿前项情由朦胧充当近侍及宿卫守把等役者即坐斩其当该官司选充之时不为用心详审来历容令经断人入充近侍及宿卫守把门禁者亦坐斩故曰罪同盖近侍宿卫守把皆防范之人而宫禁城门至严密之地以刑人而充任使不惟有亵尊严亦恐潜生奸宄故尽法以处之若极刑亲属及经断之人奉有特旨选充而当该官司曾经具由覆奏明白立有文案可照者所选充之人及官司俱不在所禁之限
冲突仪仗
凡车驾行处除近侍及宿卫护驾官军外其余军民并须回避冲入仪仗内者绞若在郊野之外一时不能回避者听俯仗以待其文武百宫非奉呼唤无故輙入仪仗内者杖一百典仗护卫官军故纵者与犯人同罪不觉者减三等
纂注俯伏以待谓车驾过也文武百官谓随行者典仗专典仪仗之官此条不言罪止者以车驾行处典仗护卫之责比平时守卫不同故止曰减三等其云不觉而不言察者以冲突出于仓卒有不及察耳此言凡车驾行幸之处仪仗之内即为禁地故除近侍及宿卫护从车驾官军外其余军民如遇驾过并须回避有无故冲入驾前所列仪仗之内者即坐绞若在郊野之外卒遇车驾一时不能回避者听许俯伏道傍以待驾过其随行之文武百官不系近侍等项必待宣唤无故輙入仪仗内者杖一百盖军民一为无事之人而文武百官有扈从之役故坐罪虽均而轻重各别也其典仗护卫官军故纵者与犯人同罪故纵人冲入仪仗内减本犯一等杖一百流三千里故纵官员入仪仗内与本犯同杖一百本非故纵而但不觉其入仪仗内者减犯人罪三等冲入者杖九十徒二年半輙入者杖七十车驾行处尤为严谨故不用罪止之律所以重责以警其怠也
凡有申诉冤抑者止许于仗外俯伏以听若冲入仪仗内而所诉事不实者绞得实者免罪
纂注俯伏以听谓听旨发落不实者绞是罪其冲突非罪其不实也免罪免其冲突之罪此言凡军民人等于车驾行处有申诉一应冤抑事情者止许于仪仗之外俯伏以听圣旨发落若有冲入仪仗内而所申诉事情有不实者仍坐冲突仪仗之绞所诉事情得实者免其冲突仪仗之罪夫冲入仪仗一也必察事情之虚实以定罪其所以达民隐者至矣按此条典仗护卫官军不觉者本减犯人罪三等本犯既以得实免罪则典仗护卫人亦得免科盖名例所谓因人连累致罪者若罪人自首告及遇原免或蒙特恩减等收赎者亦准罪人原免减等赎罪论
凡军民之家纵放牲畜若守卫不备因而冲突仪仗者杖八十冲入皇城门内者杖一百
纂注此条专言守卫人之罪纵放谓平时纵放在外者言凡军民之家牧养牲畜纵放在外若车驾行处而守卫之人不行堤备因致牲畜冲突仪仗内者守卫之人杖八十若平时守卫不备致牲畜冲入皇城内者守卫人杖一百盖驾行而冲突事或出于卒然若皇城禁地岂牲畜所宜冲突哉故罪有轻重如此
备考
一军民之家纵放牲畜冲突仪仗者并以不应事重论
　条例
一圣驾出郊冲突仪仗妄行奏诉者追究主使教唆捏写本状之人俱问罪各杖一百发边卫充军所奏情词不分虚实立案不行
行宫营门
凡行宫外营门次营门与皇城门同若有擅入者杖一百内营牙帐门与宫殿门同擅入者杖六十徒一年
纂注车驾行幸驻跸之处曰行宫此不言未过门限与门官宿卫官军故纵及失觉察之罪当一依宫殿门擅入条拟断此言凡车驾行幸所止必有行宫其制度与大内虽有不同然至尊所在即为禁地故外营门次营门并与皇城各门同若有擅入二营门者即杖一百其内营牙帐门与宫殿门同若有擅入牙帐门内者即杖六十徒一年地既尊严法难假借也
按疏议云行幸处无离宫别殿牙帐门即御在所不可更引擅到御所之律不知律止称牙帐门而门之内尚有圣躬所止宿处安得不为御在所耶宜用擅入御膳所及御在所者绞之律方为详尽
越城
凡越皇城者绞京城者杖一百流三千里越各府州县镇城者杖一百官府公廨墙垣者杖八十越而未过者各减一等若有所规避者各从重论
纂注越城兼出入言凡不由门者皆是镇城所指者广如各处巡检司及边镇去处多有镇城有规避者从重论谓计所规避与越城罪之重者论此言在内之皇城京城在外之府州县及镇城均有禁约关防不密奸从生矣故凡有人踰越皇城者绞京城者杖一百流三千里越在外各府州县及各镇城者杖一百若官府公廨墙垣虽非禁城亦系屏卫有越之者杖八十干系不同罪难一律也若越城而未及过城者各减已过罪一等皇城杖一百流三千里京城杖一百徒三年府州县镇城杖九十公廨墙垣杖七十若于事有所规避而越城者各从其罪之重论规避重者从规避论越城重者从越城论曰各减一等轻其所不得不轻曰各从重论重其所不得不重法立而不滞法之至善者也
门禁锁钥
凡各处城门应闭而误不下锁者杖八十非时擅开闭者杖一百京城门各加一等其有公务急速非时开闭者不在此限○若皇城门应闭而误不下锁者杖一百发边远充军非时擅开闭者绞其有旨开闭者勿论
