<!-- { "loadSidebar": true } -->
　　凡捕强窃盗贼以事发日为始当该应捕弓兵一月不获强盗者笞二十两月笞三十三月笞四十捕盗官罚俸钱两月弓兵一月不获窃盗者笞一十两月笞二十三月笞三十捕盗官罚俸钱一月限内获贼及半者免罪○若经隔二十日以上告官者不拘捕限捕杀人贼与捕强盗限同
　　　　 纂注事发日谓发于官之日也官罚俸钱必三月不获然后行罚以官总大纲也若一月二月不获即坐官罚俸则罪重于弓兵矣限内谓一月二月三月之内也此见强盗甚于窃盗故捕强盗不获之罪重于窃盗总捕官与应捕弓兵不同故弓兵计月论笞官必三月不获然后罚俸限内获贼及半者官与弓兵俱免罪以捕获之功可不责备也若被盗之后经隔二十日以上告官者则盗去已远踪迹将冺故不拘一月二月三月之限而坐罪罚俸也杀人之罪与强盗无异故其捕限亦同弓兵亦计月加笞官亦罚俸两月经二十日以上告者亦不拘限并如上拟断云
　条例
　　一凡府州县系有城池及设有卫所被贼打劫仓库狱囚或杀死职官或聚至百人以上者抚按官就将各掌印操捕等官先行参奏住俸戴罪缉捕限半年以里尽数拏获免罪如过限拏获未尽再限三个月尽获亦准免罪若全无拏获及再限内不能尽数拏获者不分军卫有司俱问罪降二级文官送部武官仍于本卫所各调用卫所失事止坐卫所掌印操捕等官兵备守巡并守备官住札本城者降一级调用不系住札处所止调用若自来不曾设有城池者掌印巡捕等官止降级兵备守巡守备等官分别罚治
　　一各处民间被贼打劫实时擒获者不分城内城外各掌印巡捕等官俱免罪一月之外不获通行住俸候拏获一半以上方准开支若中间能获别起及别府州县真正强盗及各越狱重囚亦准抵数但不许将照捕名数朦胧捉拏以图抵饰仍通计一年之内除尽数拏获及拏获一半以上免罪者不计外城内积至五起城外及无城去处至十起以上不分军卫有司掌印巡捕等官参究问罪俱降一级文官送部武官于本卫所各调用兵备守巡官分别罚治
　　一凡强盗打劫各该有司军卫员役不分事情轻重务要登时从实申报如有隐匿者抚按官即将各该员役应提问者提问应参奏者就便参奏酌量情罪轻则罪治重则降黜议拟上请不许容隐其抚按官遇有报到若系杀官劫库劫狱并聚至百人以上或啸聚不散及城内打劫至杀人者即行奏报其民间被劫事情稍轻者类入岁报册内年终具奏俱不许容隐违者听部院该科参奏重治
　　一京城内外但有强盗得财伤人者巡捕把总兵马等官实时擒获免罪仍论功叙录若有脱逃俱即住俸限三个月以里拏获一半以上姑准开俸过限不获各罚俸三个月仍总计一年之内除尽数拏获及拏获一半免罪者不计外城内积至五起城外十起以上俱问罪降一级文官仍调外用
 
大明律集解附例卷之二十八
　刑律
　　断狱
囚应禁而不禁
　　凡狱囚应禁而不禁应枷锁杻而不枷锁杻及脱去者若囚该杖罪笞三十徒罪笞四十流罪笞五十死罪杖六十若应枷而锁应锁而枷者各减一等○若囚自脱去及司狱官典狱卒私与囚脱去枷锁杻者罪亦如之提牢官知而不举者与同罪不知者不坐○其不应禁而禁及不应枷锁杻而枷锁杻者各杖六十○若受财者并计赃以枉法从重论
　　　　 纂注已成狱者曰囚首节言原问官之罪次节言囚及司狱官典狱卒及提牢官之罪三四节则总承之男子犯徒以上妇女犯奸及死罪皆应收禁其在禁囚徒以上应杻充军以上应死锁罪应枷惟妇人不枷官犯私罪杖以下及公罪流以下与民人罪轻者及老幼废疾皆散收在禁详见大明令此条当与与囚金刃解脱条参看此言凡问刑官将在狱应合收禁之罪囚而不即收禁或在禁应合枷锁杻者而不枷锁杻及已枷锁杻而与之脱去者若囚系杖罪者当该官司笞三十徒罪笞四十流罪笞五十死罪杖六十不言笞者情轻而责薄也若情重本应枷而却锁情稍轻本应锁而反枷者当该官司各减一等此自原问官言之若已如法枷锁杻而囚自行脱去及司狱之官典狱之卒私自与囚脱去枷锁杻者罪囚与官典狱卒各依上文脱去者杖罪笞三十徒罪四十流罪五十死罪杖六十科断故曰罪亦如之若提牢官知其脱去情由而不举行者与司狱官典狱卒同罪不知者不坐至若不应收禁之人而乃收禁及不应枷锁杻者而反枷锁杻问刑官及提牢官与司狱官狱卒各杖六十罪坐所由以上皆未至受财者若问刑官司及提牢官司狱官典狱卒因受罪囚之财或不禁或不枷锁杻若与囚脱去或知而不举者并计其入己之赃以枉法从重论赃重者坐赃轻者从本罪也
　条例
　　一凡枷号人犯除例有正条及催征税粮用小枷枷号朝枷夜放外敢有将罪轻人犯用大枷枷号伤人者奏请降级调用因而致死者问发为民
故禁故勘平人
　　凡官吏怀挟私雠故禁平人者杖八十因而致死者绞提牢官及司狱官典狱卒知而不举首者与同罪至死者减一等不知者不坐若因公事干连平人在官无招误禁致死者杖八十有文案应禁者勿论○若故勘平人者杖八十折伤以上依凡鬬伤论因而致死者斩同僚官及狱卒知情共勘者与同罪至死者减一等不知情及依法考讯者不坐若因公事干连平人在官事须鞫问及罪人赃仗证佐明白不服招承明立文案依法考讯邂逅致死者勿论
　　　　 纂注此条与上条不同上条轻罪而不应禁者此平人则无罪之民耳无招误禁盖有罪则有招无罪则无招既无罪而不先省发保候是为无招误禁勘是拷讯之意知情共勘知其故勘之情而与之共勘也此言凡官吏有怀挟自己私雠将平人故行监禁者官吏杖八十因故禁而致死平人者绞若提牢官及司狱典狱卒知其无罪故禁而不举首与官吏同罪至死者提牢官等减一等杖一百流三千里不知其故禁之情者不坐罪若该问公事干连无罪平人在官本无招罪不行保候误禁致死者原问官吏杖八十若虽无罪犯系紧关干对之人立有文案而应该监禁者则非故禁矣虽致死勿论至若官吏有怀挟私雠将平人故行拷打勘问者虽无伤亦杖八十若故勘而至折伤以上者依鬬殴律以凡人鬬殴伤论因故勘而致死者官吏坐斩同僚官及狱卒明知其有怀挟情由而与共勘者与怀挟官吏同罪致死者同僚官狱卒减一等杖一百流三千里若同僚官狱卒不知挟私情由而与之共勘及共勘而依法讯杖以致伤者不坐罪若因见问公事干连证佐平人在官其事须要推鞫勘问及事内罪人赃仗证佐俱已明白而犹为之隐情不肯招承伏罪将其事由明立文案依法考讯者则非故勘矣故邂逅身死者勿论夫曰故禁而又言其有应禁者曰故勘而又言有应勘者盖必有故禁故勘之罪而后刑不滥有应禁应勘之条而后奸无容也
　条例
　　一内外问刑衙门一应该问死罪并窃盗抢夺重犯须用严刑考讯其余止用鞭朴常刑若酷刑官员不论情罪轻重辄行梃棍夹棍脑匝烙铁等项惨刻刑具如一封书鼠弹筝栏马棍燕儿飞等项名色或以烧酒灌鼻竹签钉指及用径寸懒杆不去棱节竹片乱打覆打或打脚踝或鞭脊背若但伤人不曾致死者俱奏请文官降级调用武官降级于本卫所带俸因而致死者文官发原籍为民武官革职随舍余食粮差操若致死至三命以上者文官发附近武官发边卫各充军
淹禁
　　凡狱囚情犯已完监察御史提刑按察司审录无寃别无追勘事理应断决者限三日内断决应起发者限一十日内起发若限外不断决不起发者当该官吏三日笞二十每三日加一等罪止杖六十因而淹禁致死者若囚该死罪杖六十流罪杖八十徒罪杖一百杖罪以下杖六十徒一年
　　　　 纂注此条兼五刑通言之若稽留囚徒条发遣则专指徒流迁徙也断决不独笞杖如徒流亦有杖该断者死罪处决亦曰决起发专指徒流言或谓决是的决不可兼死罪以死罪不可限三日不知国初未有准徒五年之例也此言凡狱囚所犯情罪既已成狱完备在内之监察御史在外之提刑按察司已经审录无有寃枉事内别无追究取勘未报事理其所犯笞杖徒流死罪有应断决者限三日之内即行断决系徒流应合起发役配者限十日之内即行起发若三日不断决十日不起发限外过三日者当该官吏笞二十每三日加一等至十五日之上者罪止杖六十其因限外不断决不起发而有淹留禁锢致死者若致死之囚该死罪者官吏杖六十流罪杖八十徒罪杖一百杖罪以下杖六十徒一年盖狱囚之以渐而轻则淹禁之罪以渐而重其立法之意深远矣
凌虐罪囚
　　凡狱卒非理在禁凌虐殴伤罪囚者依凡鬬伤论克减衣粮者计赃以监守自盗论因而致死者绞司狱官典及提牢官知而不举者与同罪至死者减一等
　　　　 纂注此言在狱之囚各有应得之罪若狱卒有纵肆非理在禁欺凌虐害至殴伤罪囚者依凡殴伤论若官给与罪囚衣服米粮而狱卒克减入己计其所克减之赃以监守自盗不分首从论若因其凌虐而有所损伤或因克减而有所冻馁因而致罪囚于死者狱卒坐绞其司狱官典及提牢官知其凌虐克减之情而不行举觉者与狱卒同罪若狱囚该死罪者司狱官典得减一等杖一百流三千里释义云不言不知者以与囚相近得察其情也
　条例
　　一法司问断过各处进本等项人犯发各衙门程递者除原有杻镣及牢固字样照旧外其押解人役若擅加杻镣非法乱打搜检财物剥脱衣服逼致死伤及受财故纵并听凭狡猾之徒买求杀害者除真犯死罪外徒罪以上属军卫者发边卫充军属有司者发口外为民
与囚金刃解脱
　　凡狱卒以金刃及他物可以自杀及解脱枷锁之具而与囚者杖一百因而致囚在逃及自伤或伤人者并杖六十徒一年若囚自杀者杖八十徒二年致囚反狱及杀人者绞其囚在逃未断之间能自捕得及他人捕得若囚已死及自首者各减一等○若常人以可解脱之物与人及子孙与祖父母父母奴婢雇工人与家长者各减一等○若司狱官典及提牢官知而不举者与同罪至死者减一等○若受财者计赃以枉法从重论○若狱囚失于点检致囚自尽者狱卒杖六十司狱官典各笞五十提牢官笞四十
