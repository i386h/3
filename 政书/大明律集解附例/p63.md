<!-- { "loadSidebar": true } -->
　　　　 纂注军人有赏赐钱粮故曰赏赐钱粮如月粮及冬衣布花之类此自己给散而后科敛者言若未给散而克留则又从监守盗论此言凡有司官吏人等如粮长里老之类非奉该管上司明文而因其公事如税粮差役等项擅自科敛所属部民财物于公事内使用及管军官吏总旗小旗亦无上司明文因其公事如管军修城之类擅自科敛军人之钱粮赏赐于公事内使用者虽不入己亦杖六十计所科敛之赃重于杖六十者坐赃论各主通算折半科罪一贯以上每一十贯加一等至五百贯之上罪止杖一百徒三年若将所科敛之财物钱粮赏赐不充公用私自入己者并计具入己之赃以枉法论各主通算全科一贯以上每五贯加一等有禄人八十贯无禄人减一等至一百二十贯俱坐绞若有司官吏人等及管军官吏总小旗有非因公务而私擅科敛军民财物入己者计赃以不枉法论各主通算折半科罪一贯之上每一十贯加一等有禄无禄人各罪止杖一百流三千里若将所科敛之财物馈送他人者虽不入己而已为己惠矣故亦如入己之罪以不枉法论夫非因公科敛其罪反轻于因公科敛何也盖曰非因公则无假托之奸曰因公不无凌逼之势自不容以一律论也
　条例
　　一在京在外衙门不许分外罚取纸札笔墨银朱器皿钱榖银两等项违者计赃论罪若有指称修理不分有无罪犯用强科罪米榖至五十石银至二十两以上绢帛贵细之物直银二十两以上者事发问罪起送吏部降一级用
　　一弘治十六年十一月十七日节该钦奉孝宗皇帝圣旨科罚修理果曾经手的不准花销照例起送若自不经手支销明白只依科敛律发落钦此
私收公侯财物
　　凡内外各卫指挥千户百户镇抚并总旗小旗等不得于私下或明白接受公侯所与宝钞金银段疋衣服粮米钱物若受者军官杖一百罢职发边远充军总旗小旗罪同再犯处死公侯与者初犯再犯免罪附过三犯准免死一次若奉命征讨与者受者不在此限
　　　　 纂注总小旗言罪同以官有罢职之文耳再犯处死是充军后再犯也公侯免死一次系恩例此言凡内外各军卫指挥千户百户镇抚并无官职之总小旗等俱不得于私下或明白接受公侯所与宝钞金银段疋衣服粮米钱物若受者自指挥千户百户镇抚并杖一百罢其见任之职发边远充军总旗小旗罪同亦杖一百边远充军军官与总小旗充军之后再接受公侯宝钞等物者谓之再犯皆坐处死若公侯以宝钞等物与指挥以下官军初犯及再犯免罪附其过名三犯准纳铁券免罪一次此公侯与官军之常禁也若公侯奉命有事征讨而公侯有所与官军有所受者不在此禁限之内盖交结军心欲其效死以成功也与无事而授受以徒示私恩者远矣
按律言处死不着绞斩律疏云当请自上裁是也然查律中如管军官私役军人出境亦杖一百充军至三犯者绞守御军人再逃再犯者杖一百充军二犯者绞盖此条初犯充军即流罪也再犯加至于死则当坐绞可类推矣
又按此条言公侯而不及伯者举重也至不言军人则微之耳
克留盗赃
　　凡巡捕官己获盗贼克留赃物不解官者笞四十入己者计赃以不枉法论仍将其赃并论盗罪若军人弓兵有犯者计赃虽多罪止杖八十
　　　　 纂注此言各处军民巡捕盗贼官员若已获强窃盗及监守常人等赃如有克留赃物不尽解送官司者虽无入己之情而无以证盗之罪故笞四十若以所克留之赃隐匿入己者计赃以不枉法论各主者通算折半科断仍将其所克留入己之赃并所解官之赃通论盗罪如盗赃一百贯该杖一百流三千里止将五十贯解官依此赃以坐盗贼杖六十徒一年已论决矣事发仍将所克五十贯并解入前赃贴仗四十改流二千里之罪故曰并赃论罪若巡补军人及巡司弓兵有克留盗赃者若不入己亦笞四十入己者计赃虽在三十贯之上亦罪止杖八十不得以枉法论仍并赃以论盗罪既恕其无官而又利其捕盗也
官吏听许财物
　　凡官吏听许财物虽未接受事若枉者准枉法论事不枉者准不枉法论各减一等所枉重者各从重论
　　　　 纂注听许言官吏因事听人许送财物而为其施行其物虽未接受其心已属贪污然必自其有显迹有数目者方坐不然难科此罪各减一等谓比已接受者减一等恕其未得也各字承准枉法不枉法言或亏枉之罪重于听许之罪如听许一十贯减等止杖八十而所枉之罪则杖一百徒三年当以故出入人罪论则从重者论之轻则从听许论也许送人合问不应从重不当问有事以财请求律称准者至死减一等虽满贯亦罪止杖一百流三千里此条既称准枉法论又称减一等假如听许准枉法赃满贯至死减一等杖一百流三千里又减一等杖一百徒三年方合律此正所谓犯罪得累减是也疏议云各减一等但指未满贯赃而言至于满贯死罪止减一等杖一百流三千里若依前说则是通减二等矣恐不可从考条例节要一官吏听许财物止照大明律拟罪不问为民此成化十九年二月十一日例可依
 
大明律集解附例卷之二十四
　刑律
　　诈伪
诈为制书
　　凡诈为制书及增减者皆斩未施行者绞传写失错者杖一百○诈为将军总兵官五军都督府六部都察院都指挥使司内外各卫指挥使司守御紧要隘口千户所文书套画押字盗用印信及空纸用印者皆绞察院布政司按察司府州县衙门者杖一百流三千里其余衙门者杖一百徒三年未施行者各减一等若有规避事重者从重论○其当该官司知而听行各与同罪不知者不坐
　　　　 纂注制书解见吏律制书有违条本无此制而诈撰词旨曰诈为原有此制而增减词事曰增减将军如征虏将军征朔将军之类套画押字盗用印信相连看空纸用印承盗用说此言制书出自天子若凡诈为制书及有增减者是以匹夫而擅天子之灌故已施行者不分首从皆斩未施行者为首者绞为从者减一等其奉行制书而传写失误差错者则非诈为矣故止杖一百至于将军兵官五军都督府六部都察院俱军国大事所系都指挥使司各卫指挥使司俱兵权所在守御紧关隘口千户所又所以堤防奸细出入者也其文书皆足以动众若有诈为此等衙门文书套画押字盗用印信钤盖施行及空纸盗用各该印信以备填写者皆绞此重在盗印上若文书虽有押字非印信不行故必盗印方坐以绞察院布按二司府州县衙门比之将军府部事权稍轻若诈为此等衙门文书套画押字盗用印信或空纸用印而事已施行者为首之人杖一百流三千里其余衙门比之司府州县又轻若诈为者事已施行为首之人杖一百徒三年若未施行者则各减一等将军等衙门杖一百流三千里察院等衙门杖一百徒三年其余衙门杖九十徒二年半也若因有规避而诈为文书其规避之罪重于前罪者则从规避之重罪论其当该官司遇此文知系诈为而听行者与诈为之人同罪至死者减一等不知者不坐
　　　　备考
　　　　　一将印信空纸捏写他人文书投递官司害人者依投匿名文书告言人罪者律论
　条例
　　一诈为将军总兵官五府六部等衙门文书律该绞罪者依律问断外若诈为察院布政司按察司府州县及其余衙门文书诓骗科敛财物者问发边卫充军
　　一凡诈为各衙门文书盗用印信者不分有无押字依律坐罪若止套画押字各就所犯事情轻重查照本等律条科断其诈为六部各司军卫各所文书者俱与其余衙门同科
诈传诏旨
　　凡诈传诏旨者斩皇后懿旨皇太子令旨亲王令旨者绞○若诈传一品二品衙门官言语于各衙门分付公事有所规避者杖一百徒三年三品四品衙门官言语者杖一百五品以下衙门官言语者杖八十为从者各减一等若得财者计赃以不枉法因而动事曲法者以枉法各从重论○其当该官司知而听行各与同罪不知者不坐○若各衙门追究钱粮鞫问刑名公事当该官吏将奏准合行事理妄称奉旨追问者斩
　　　　 纂注天子之制有诏诰徕言诏则诰徕在其中诈传者自内而首先传出之人言若在外而转相传说者非是三品四品衙门官以下不言分付公事有所规避者蒙上文也若虽诈传言语而无分付公事规避者非是盖诏旨懿旨令旨皆臣民所当遵守诈传则足以害人而乱政故坐以绞斩品官之言语皆能号令乎众若诈传各衙门分付公事而有所规避者其品级有高下则其言语所系有轻重故一品二品者杖一百徒三年三品四品者杖一百五品以下者杖八十为从之人各减一等若得财而为人诈传以上品官言语事无曲法者计其入己之赃以不枉法论因受财诈传而变动事情曲枉法度者以枉法论各从其罪之重者坐之如诈传一二品官言语计赃重于杖一百徒三年则从赃论轻则从杖一百徒三年其诈传三品四品五品以下者可类推也当该官司知诈传而听行者各与诈传者同罪自诏书而下及品官言语皆然钱粮刑名既有奏准免追免问之事理而妄称奉旨追问者与诈传诏旨无异故亦坐斩
对制上书诈不以实
　　凡对制及奏事上书诈不以实者杖一百徒三年非密而妄言有密者加一等○若奉制推按问事报上不以实者杖八十徒二年事重者以出入人罪论
　　　　 纂注承君问而对之曰对制陈奏衙门公事者曰奏事建言献策之类曰上书人臣事君在于勿欺若三者一有诈妄不实则欺君矣故杖一百徒三年非有机密事情而妄言有密此又诈不以实之最重者故加一等杖一百流二千里若奉制推委鞫问罪犯事情而不以实情报上者杖八十徒二年其中若有徇私曲法事情重于杖八十徒二年者则以官司出入人罪论
伪造印信历日等
　　凡伪造诸衙门印信及历日符验夜巡铜牌茶盐引者斩有能告捕者官给赏银五十两伪造关防印记者杖一百徒三年告捕者官给赏银三十两为从及知情行用者各减一等若造而未成者各又减一等其当该官司知而听行与同罪不知者不坐
　　　　 纂注关防印记指各衙门原设者而言如驿递务局等官所掌是也若巡抚等官关防今例同印信矣伪造印信以铜铁私铸成印篆文俱全者言之也若用木石泥蜡等物描刻篆文即今例所谓描摸非伪造也盖印信历日符验夜巡铜牌盐引茶引皆国家大信所系故伪造者斩告捕者赏银五十两关防印记虽与印信不同而亦所关以行政事者故伪造者杖一百徒三年告捕者赏银三十两为从及知情行使者各减伪造之罪一等系印信等项则杖一百流三千里系关防印记则杖九十徒二年半若伪造印信等项而未成为首者减一等杖一百流三千里为从者又减一等杖一百徒三年伪造关防印记未成为首者减一等杖九十徒二年半为从者又减一等杖八十徒二年故谓各又减一等当该官司知其伪造而听行则与伪造者同罪不知者不坐
　条例
　　一凡盗用总督巡抚审录勘事提学兵备屯田水利等官钦给关防俱照各官本衙门印信拟罪若盗及弃毁伪造悉与印信同科
　　一凡描摸印信行使诓骗财物犯该徒罪以上者问发边卫永远充军
　　一伪造并盗用通政使司关防印记及伪印工部批回卖放人匠者俱问罪于本衙门首枷号三个月发落
　　一起解军士掜买伪印批回者除真犯死罪外解人发附近军士调边卫原系边卫者调极边卫各充军
　新颁条例
　　一万历十六年都察院题咨本部议院覆奉
圣旨伪造印信只照律文拟断不问木石泥蜡但伪者斩
伪造宝钞
