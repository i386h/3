<!-- { "loadSidebar": true } -->
凡出使驰驿违限常事一日笞二十每三日加一等罪止杖六十军情重事加三等因而失悞军机者斩若各驿官故将好马藏匿推故不即应付以致违限者对问明白罪坐驿官其遇水涨路道阻碍经行者不坐○若驿使承受官司文书误不依题写去处错去他所而违限者减二等事干军务者不减若由公文题写错者罪坐题写之人驿使不坐
纂注出使驰驿谓奉使之人应驰驿者也常事重事即出使之事事干军务不减兼失悞斩罪而言盖事有定限驿有常程若出使驰驿而惰慢延缓过违期限即为稽程但事有轻重在常事则计日决笞罪止杖六十军情重事则加常事三等罪止杖九十因稽程而失心悞军机致陷城损军者斩若各驿官故将好马藏匿推托他故不即应付以致违限者则非驿使之罪也对问明白前项应得笞杖斩罪并坐驿官其所经之处或遇水涨路没阻碍难行因而违限者亦非其罪也照勘明白不坐若驿使承受官司文书误不依文书上题写去处错去他所展转路程以致违限者则事出于悞与怠缓故违者不同故减二等常事一日笞二十罪止笞四十其事干军务者不减仍前加三等科之罪止杖九十失误亦斩若由原行文书题写差错以致误徃他处而违限者前项罪名袛罪原行衙门题写之人驿使不坐
条例
一各处水马驿递运所夫役巡检司弓兵若有用强包揽不容正身着役多取工钱害人揽扰衙门者问罪旗军调发边卫民并军丁人等发附近俱充军其官吏通同纵容者各治以罪若不曾用强多取工钱者不在此例
一南北直隶山东等处各属马驿佥到马头情愿雇募土民代役者听若用强包揽者问罪旗军发边卫民并军丁人等发附近俱充军其有光棍交通包揽之徒将正身姓名捏写虚约投托官豪勋戚之家前去原籍妄拏正身家属逼勒取财者所在官司应提问者提问应奏人员羁留奏请提问俱照前例充军该管官司坐视纵容者参究治罪
一会同馆夫供役三年转发该管官司收当民差另佥解补不许过役更易姓名捏故佥补违者官吏一体坐罪若五年以上不行替役及近馆无籍军民人等用强揽当者俱问发边卫充军
多乘驿马
凡出使人员应乘驿船驿马数外多乘一船一马者杖八十每一船一马加一等若应乘驴而乘马及应乘中等下等马而勒要上等马者杖七十因而殴伤驿官者各加一等若驿官容情应付者各减犯人罪一等其应乘上等马而驿官却与中等下等马者罪坐驿官本驿如无上等马者勿论○若枉道驰驿及经驿不换船马者杖六十因而走死驿马者加一等追偿马匹还官○其事非警急不曾枉道而走死驿马者偿而不坐○若军情警急及前驿无船马倒换者不坐不偿
纂注一船一马谓但有多乘者即坐非兼乘也殴伤各加一等兼上二项言不由当行之路曰枉道事非警急对下军情警急言末节只承倒死马匹一边疏议说是盖出使人员水路则乘船陆路则乘马与夫应乘驴马及上中下马匹皆有原来定规在使人不得多乘勒要在驿官不得容情应付若使数外多乘船马或应驴而乘马及应乘中下马而要上等马者皆乘所不当乘而为驿递之害故或杖八十或杖七十或计船马加等因而打伤驿官者比之多乘勒要之情为尤重各于所犯本罪上加一等坐之若驿官容情应付者其间容有不得已之情比多乘勒要之人为稍轻故减犯人罪一等坐之其有应乘上等马而故与中下等马者则反坐驿官杖七十如该驿原无上马者勿论若枉道驰驿及经驿而不倒换船马者是适已自便而不恤劳伤于物杖六十若因枉道及不倒换而驰死驿马者加一等杖七十追马还官若事非警急不曾枉道致马倒死者是驰骤太过而非枉道致之也故止令偿马而不坐罪若事干军情警急则势不容缓及虽常事前驿无马则无可倒换因而驰死驿马者则非其得已也故人不坐罪马不追偿
按殴驿官伤重至折齿以上依鬬殴法论

　条例
一凡指称勋戚文武大臣近侍官员姻党族属家人名目虚张声势扰害经过军卫有司驿递衙门占宿公馆索取人夫马匹车辆财物等项及奸徒诈称势要衙门乘坐黑楼等船只悬挂牌面希图免税诓骗违法者徒罪以上俱于所犯地方枷号一个月发边卫充军杖罪以下枷唬一个月发落
多支廪给
凡出使人员多支廪给者计赃以不枉法论当该官吏与者减一等强取者以枉法论官吏不坐
纂注按廪给旧例经过三升宿顷五升今例经过二升公干去处仍旧此见出使人员应支廪给皆有常数若额分外多支是亦赃也但其间有和取强取不同和取者计赃以不枉法论有禄人一百二十贯无禄人减一等一百二十贯之上各罪止杖一百流三千里各主折半科罪当该官吏听行多与者减犯人罪一等恶其容情也强取者则计赃以枉法论有禄人八十贯无禄人减一等一百二十贯各绞各主通算全科当该官吏与者不坐恕其不得已矣
　条例
一各处地方如遇夷人入贡经过驿递即便查照勘合应付不许容令买卖连日支应违者重治若街市铺行人等私与夷人交通买卖者货物入官犯人问罪枷号一个月发落
文书应给驿而不给
凡朝廷调遣军马及报警急军务至边将若边将及各衙门飞报军情诣朝廷文书故不遣使给驿者杖一百因而失误军机者斩○若进贺表笺及赈救饥荒申报灾异取索军需之类重事故不遣使给驿者杖八十若常事不应给驿而故给驿者笞四十
纂注给驿者谓给符验驰驿亲赍者也各衙门在外都布按凡军民衙门皆是常事对上重事言重事给驿常事入递也此见事莫重于调遣军马及警急军务飞报军情必遣使给驿者欲其速达也前项文书或自朝廷而达于边方或自边方各衙门而达于朝廷关系至大若应给驿而不遣使给驿者杖一百因不给驿以致失误军机者斩若进贺表笺及赈救饥荒申报灾异取索军需之类一应重事视军机有间不遣使给驿者杖八十若官司常行之事应合入递而故行遣使给驿者笞四十
公事应行稽程
凡公事有应起解官物囚徒畜产差人管送而輙稽留及事有期限而违者一日笞二十每三日加一等罪止笞五十若起解军需随征供给而管送违限者各加二等罪止杖一百以致临敌缺乏失误军机者斩若承差人误不依题写去处错去他所以致违限者减二等事干军务者不减若由公文题写错者罪坐题写之人承差人不坐
纂注事有期限事字泛指凡事而上项事亦在其中各加二等各字指稽留及违限二项减二等以加二等列之至四日皆不坐罪至七日笞二十如疏议说是此见承差不可稽留期限不可过违故凡各衙门公事有应起解系干钱粮等物或流徒等囚或牛马等畜而承差管解之人无故而輙自稽留不去及一应事务官司原有定限而故违之者皆属怠玩计日决笞罪止笞五十若起解成造军需随征钱粮供给又非寻常钱粮畜产之比而管送之人有稽留不去及违限者各加一等计日决笞罪止杖一百此皆以不误事者言若因不去及违限以致军需供给临敌缺乏失误军机者斩若承差之人失误不依公文上题写去处错徃他所展转路程而违限者非故违者之比减二等至七日笞二十罪止笞三十若事干军务者或笞或斩照前枓罪不在减等之限若由公文错写以致转展他处而违限者则题写者之过也或笞或杖或斩即以其罪罪之承差人不坐
占宿驿舍上房
凡公差人员出外干办公事占宿驿舍正厅上房者笞五十
纂注承差人员指在京员役故曰出外解见公差人员欺凌长官条此见正厅上房以待品官上客若公差人员承遣在外干办公事经过驿舍占宿正厅上房者是为越理犯分笞五十
乘驿马赍私初
凡出使人员应乘驿马除随身衣仗外赍带私物者十斤杖六十每十斤加一等罪止杖一百驿驴减一等私物入官
纂注应乘驿马谓出使给颁符验驰驿者也衣谓衣服仗谓弓矢器仗之类皆随身应带之物盖出使人员虽得乘坐驿马若衣仗外赍带私物必致妨损驿马故计斤数定罪如所乘者马则十斤杖六十罪止杖一百所乘者驴则减一等罪止杖九十前项私物追没入官
私役民夫抬轿
凡各衙门官吏及出使人员役使人民抬轿者杖六十有司应付者减一等若豪富之家役使佃客抬轿者罪亦如之每名计一百追给雇工钱六十文○其民间妇女若老病之人及出钱雇工者不在此限
纂注人民非在官之人佃客佃种田地之人也追雇丌钱总上官吏人员豪富私役者言盖各衙门官吏出入其脚力自有常例而出使人员亦有应乘驿马若役使人抬轿者是为越分劳民故杖六十所在有司听　应付者减　等笞五十若豪富之人役使佃客抬轿虽势有相关而分非所宜故罪亦如役民人者杖六十其所役民人佃客每一名一日追给工钱六十文其民间妇女若老病之不能自行或虽非妇女老之人自出钱雇人抬轿者不问民人佃客俱不在禁限之内
病故官家属还乡
凡军民官在任以理病故家属无力不能还乡在所在官司差人管领应付脚力随程验口官给行粮递送还乡违而不送者杖六十
纂注以理病故如以理去官之云非犯刑罪而卒于任所者也脚力谓人夫马匹此见凡军民衙门官员见在任所以理病故既有可悯之情所遗家属不能还乡又有当周之义所在官司必须差人管领应付人夫马匹随程口给与行粮递送还乡盖念其效劳于生前而体恤于没后者如此若有违而不送者则失朝廷厚臣之意故杖六十
承差转雇寄人
凡承差起解官物囚徒畜产不亲管送而雇人寄人代领送者杖六十因而损失官物畜产及失囚者依律各从重论受寄受雇人各减一等○甚同差人自相替放者各笞四十取财者计赃以于枉法论若有事有损失者亦依损失官物及失囚律追断不在减等之限
纂注前段受雇寄系常人后段替放则同差之人也损失官物见户律转解官物条失囚见刑律不觉失囚条追断谓追其损失等物还官而断以应得罪名也此见官司起解一应官物囚徒畜产既以承受差遗必须亲行管送若承产之人雇倩他人或转寄与人代替领送者杖六十因而损坏遗失官物畜产及失囚者依律各从其重者论罪谓损失重者以损失科之轻则仍以雇寄科之损失重者如起官物安置不如法致有损失者坐赃论罪止杖一百徒三年不觉失囚者一名杖六十罪止杖一百其受雇寄之人代其领送及有所损失者各减寄之人代其领送及有所损失者各减承差之人一等承差之人以损失科罪受寄雇者亦自损失之罪减之若同承差遗起解官物囚徒畜产之人自相替放其替者及放者各笞四十如承替之人私取放者贴解之财则计赃以不枉法论若事有损失者亦损失官物及失囚律与放者一体追断不在减等之限以其均有受差遣之责与雇寄常人不同也不言畜产者统在官物中也凡雇寄替放而有所损失着落均陪其囚徒亦责限同捕若侵欺故纵各依律科罪其不亲管送不知侵欺故纵之情仍以损失科断
乘官畜产车船附私物
凡因公事应乘官马失驼骡驴者除随身衣仗外私驮载物不得过十斤违者五斤笞一十每十斤加一等罪止杖六十不在乘驿马之条○其乘船车者私载物不得过三十斤违者十斤笞一十每二十斤加一等罪止杖七十家人随从者皆不坐若受寄私载他人物者寄物之人同罪其物并入官当该官司知而容纵与同罪不知者不坐若应合递运家小者不在此限
