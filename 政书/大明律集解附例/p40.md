<!-- { "loadSidebar": true } -->
纂注此条全重在私自二字一节二节俱言外境是未附地面第四节言已附地面则境内矣所部谓将帅之部下必有指挥千百户总小旗军人也递减一等谓军官减将帅一等总旗减军官一等军官不言指挥千百　镇抚不以品级递减科罪也罪坐所由指所由听使之人俱发边远充军诸书谓从者多故言俱不知将帅使令军人掳掠已杖一百充军军人私自掳掠反止坐杖恐失轻重还当通掳掠伤人为从及不伤人首从俱发充军纔是不然律当用皆各字可也或以俱字用在杖一百之上亦可本管头目兼总小旗而律止言还职举其重者言之其边境城邑三句承上二节若已附地面节专承军人自掳节知情故纵第一第二节四节此言御虏之道来则拒之去则勿追也况可生事以开边衅乎故凡屯守边镇将帅官员非奉总兵官调遣出征而有私自使令所部军人于外境未附地方掳掠人口及财物者将帅杖一百罢职充军所部军官及总旗受将帅之命而使令军人出境掳掠者递减一等军官减将帅一等杖九十总旗减军官一等杖八十并罪坐所由主意听使之人其所使之小旗军人俱不坐罪盖将帅三军首领军官总旗受命于将帅小旗军人又听令军官总旗者故或治或不治也以上皆言将帅官旗之罪若所部军人不曾经由本管头目如指挥千百户等使令而私自出外掳掠人口财物者以造意者为首杖一百为从者杖九十因掳掠而致伤人口为首者斩为从者杖一百其伤人为从及不伤人之首从俱发边远充军若本管头目虽不知情素无纪律钤束不严以致军人出境掳掠伤人者杖六十附过还职役其边境城邑去处有贼出没而将帅官旗能乘机领兵攻取者此应敌之权也在将帅不谓之私使在军官总旗不谓之听使在头目不谓之钤束不严故曰不在此限若军人于已归附地面而不经头目私自掳掠虽不伤人不分首从皆斩其本管头目钤束不严者各杖八十附过还职掳掠一也外境犹为敌国不禁恐其构怨已附即为吾民扰之如何招来其罪自不容同科耳若将帅及本管头目明知军人私出外境及于已附地面有所掳掠而容情故纵不举者各与犯人同罪至死减一等止杖一百流三千里庶几令不弛而兵有制也
按条内两称钤束不严而下杖八十乃用各字夫各者彼此同科此罪之谓军人各有部伍某伍军人掳掠当坐某伍头目不严之罪与别伍头目无干似难用各字或者其误用之耳
　条例
一轮操军人军丁沿途劫夺人财杀伤人命占夺车船作践田禾等项许被害之人赴所在官司具告拏解兵部转送法司究问除真犯死罪外徒罪以上俱调发边卫充军其管操指挥千百户等官往回不许与军相离若不行钤束并故纵劫夺杀人等项者参问调卫
一土官土合纵容本管夷民头目为盗聚至百人杀掳男妇二十名口以上者问罪降一级加前数一倍者奏请革职另推土夷信服亲枝土舍袭替若未动官军随即擒获解官者准免本罪
不操练军士
凡各处守御官不守纪律不操练军士及城池不完衣甲器仗不整者初犯杖八十附过还职再犯杖一百指挥使降充同知同知降充佥事佥事降充千户千户降充百户百户降充总旗总旗降充小旗小旗降充军役并发边远守御○若堤备不严无驭无方致有所部军人反叛者亲管指挥千户百户镇抚各杖一百追夺发边远充军若弃城而逃者斩
纂注纪律兵家之纪纲法律也初犯如一次查点有失谓之初二次即为再犯附过还职兼叛言抚驭谓抚绥驾驭也弃城而逃者指挥以下因军反叛而逃也此言凡各处不拘腹里边境地方一应守御军官有不守兵家之纪律而无节制控驭之权不操练所部之军士使知坐作进退之节城池不能完固使可守军士所用之衣甲器仗不能整顿使可战此皆守御官之责也初次查点有犯上数者不问指挥千百户总小旗各杖八十附过还职二次为再犯杖一百指挥使降充同知同知降充佥事佥事降充千户千户降充百户百户降充总旗总旗降充小旗小旗降充军役指挥以下发边远地方守御原系边远发极边此在平时无事者则然若守御官员堤防御备之不严抚绥驾驭之无方致有本部之军人或乘其无备或愤其苛刻大而反逆次而背叛者亲管之指挥千户百户镇抚各杖一百追夺其原授之诰徕永不许袭替发边远充军若因军士反叛不能安抚剿捕乃背弃城守而逃者坐斩其反叛以谋反大逆条论情以渐而重法以渐而严其所以责成守御者至矣
　条例
一各卫所京操官员故行构讼不赴操者除犯该死罪并立功降调罪名另行更替外其余悉听掌印官申呈巡抚巡按衙门锁项差人解兵部发操若有抗违不服或挟私排陷者参奏问调边卫带俸差操掌印官纵容不举参究治罪
一各边关堡墩台等项守备去处若官军用钱买闲者官员问罪调极边卫分守御旗军人等发沿边枷号一个月常川守哨若原在关营官军逃回原籍潜住及架炮夜不收守墩军人夤夜回家轮班不去者俱照前项调卫枷号守哨发落
一凡赴京操军一班不到者罚班三个月军两班官一班不到者罚班六个月军三班官两班以上不到者罚班一年俱先送法司问罪完日发本营罚班其该班不到月日各另扣补若有能自首者免其问罪送营照前罚补前项失班并承批管解扶同捏故各军职俱不必参提径自送问
一各边备御官军失班不来者备行各该巡按御史督属拏获问罪差人解送各边镇巡官查审军一班不到者在原备边处罚班三个月军两班官一班不到者改拨本处沿边城堡罚班六个月军三班官两班以上不到者极边城堡罚班一年其补班月日各另扣算若来迟不曾失班者止补来迟月日
一中都山东河南各都司卫所掌印官将原额京操班军实在正身照名查点督发赴班如有缺少者以十分为率卫所掌印官三分以上问罪住俸五分以上降一级八分以上降二级调卫都司掌印官五分以上参问住俸八分以上降级若已照数点发致有中途不到者领班都司并卫所札付官俱照前例问降若全班不到者不分掌印领班札付官俱提解来京一体问罪降一级调发边卫中间或有受财卖放者以卖放正军事例从重论
激变良民
　　凡牧民之官失于抚字非法行事激变良民因而聚众反叛失陷城池者斩
纂注此言凡牧养小民之官其职以安民为尚若有平时失于抚绥字爱而又行非法之事以暴虐之乃至激变其无罪之良民因而聚集大众谋为反叛临时又不能收复平定致有所失陷城池者牧民之官坐斩盖其无惠民之心常行暴虐势必至乱重法以惩之使为民牧者知所以深省也激变良民须失陷城池方坐斩罪若止反叛而城池未陷者比依守御官抚驭无方致所部军人反叛充军律奏请
私卖战马
　　凡军人出征获到马疋须要尽数报官若私下货卖者杖一百军官卖者罪同罢职充军买者笞四十马匹价钱并入官军官军人买者勿论
　　　　 纂注曰私下货卖则报官后货卖者不禁买者指常人言军官军人买者勿论止科卖者之罪价钱入官或谓卖者亦得勿论观律文下买者二字可见此言凡军人随从出征其有获到敌人马匹随其所获从实尽数报官听从官司区处其有克留私下得价货卖与人者即杖一百若军官获得敌马而卖者与军人罪同亦杖一百罢职充军常人买者笞四十其马匹及价钱并追入官若军官军人买得马匹者不坐罪马不入官故曰勿论夫同一卖也而军官罪重以其有钤束之责也同一买也而军官军人勿论以其还充官用耳其法之得中如此
私卖军器
　　凡军人关给衣甲鎗刀旗帜一应军器私下货卖者杖一百发边远充军军官卖者罪同罢职充军买者笞四十应禁者以私有论军器价钱并入官军官军人买者勿论
　　　　 纂注此条与上私卖战马同意但军器关给于官与战马获于敌人者不同故罪有轻重应禁者以私有论罪止就买者言言凡军人有将自己关给于官司衣甲鎗刀旗帜一应军器私下货卖与常人者无复战守之心故杖一百依律发边远卫分充军若军官私卖军器者与军人罪同亦杖一百罢职发附近充军与军人杖同而充军不同者官降为军则已贱之矣民间买者笞四十所买系应禁军器如人马甲傍牌火筒火炮旗纛号带之类买者照下私有条论罪一件杖八十每一件加一等罪止杖一百流三千里所买之军器不论应禁与否与所得之价钱并追入官若同出征及守御之军官军人买者不问应禁与否俱不坐罪以其备征守之用耳惟卖者仍坐罪追价还官卖军器与夷人有例见私出外境条
按下条将帅关拨军器事讫还官此言卖与军官军人买者勿论又似不还官者恐此指在卫之军平时关给以备操练不复还官耳
毁弃军器
　　凡将帅关拨一应军器征守事讫停留不回纳还官者十日杖六十每十日加一等罪止杖一百○若輙弃毁者一件杖八十每一件加一等二十件以上斩遗失及误毁者各减三等军人各又减一等并验数追陪其曾经战阵而有损失不坐不陪
　　　　 纂注各减三等各字指遗失误毁言军人各又减一等总承弃毁以下言此条以征守事讫一句贯看盖凡将帅出征守备其合用一应军器皆将帅关领拨散事讫之日必须将帅收回还官所以慎擅弃防毁失也若征守事已完讫将原关拨军器停留在外不回纳还官者以事讫日为始十日不纳者杖六十每十日加一等至五十日之上罪止杖一百若将帅征守事讫将军器輙自弃毁者此有心之罪也故一件杖八十每一件加一等至二十件以上者斩若偶有遗失及错误毁者此无心之失也故各减弃毁军器罪三等如一件笞五十二十件以上杖九十徒二年半此专言将帅之罪耳若军人有将军器弃毁遗失误毁者则各又减将帅之罪一等如弃毁至二十件以上则杖一百流三千里遗失误毁至二十牛以上则杖八十徒二年以上将帅军人所弃毁遗失误毁之军器并验数追陪还官其将帅军人曾经战阵而致军器有损失者则事在不测故不坐罪不追陪盖关拨军器责在将帅故事讫停留者独罪将帅而不及军人也
私藏应禁军器
　　凡民间私有人马甲傍牌火筒火炮旗纛号带之类应禁军器者一件杖八十每一件加一等私造者加私有罪一等各罪止杖一百流三千里非全成者并勿论许令纳官其弓箭鎗刀弩及鱼叉禾叉不在禁限
纂注私有自其旧有者言私造自其新造者言非全成者谓或私有而形体不全或私造而工制未就如有旗无竿之类是也盖人马甲傍牌火筒火炮旗纛号带之类皆为应禁军器非民间所宜有若私有而不送官者止有藏匿之情故一件杖八十每一件加一等若非旧有而私造者必有僭用之意故加私有罪一等其私有私造虽至十件以上者各罪止杖一百流三千里所谓不得加至于死者此也若军器非全成系所不堪用之物故并勿论而许令纳官其弓箭鎗刀弩及其鱼叉禾叉皆民间之所宜有故从其有而不在禁限
纵放军人歇役
