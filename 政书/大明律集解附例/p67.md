<!-- { "loadSidebar": true } -->
　　　　 纂注逃走拒捕两平说或作一串则下各字难通矣观名例律事发在逃自首得免逃罪二等可见既曰罪人又曰囚者见在拘系与罪人不同也自杀谓投赴水火崖壑自残害跌扑皆是此见犯罪或逃走或拒捕是再犯故各于本罪上加二等罪止杖一百流三千里及本犯应死者自依常律因拒捕而将所差之人殴至折伤者绞杀者斩为从者各减一等如逃走拒捕减为首者一等则是于本罪上止加一等也折伤杀死减为首者一等则杖一百流三千里也罪人持仗而拒捕则捕之者格鬬不得不力囚在系而逃走则捕之者追逐不得不急与囚窘迫而自杀则亦有取死之道故皆勿论曰持仗曰囚曰逐日窘迫字最重若囚人已就拘执及不拒捕而捕者或杀之或殴至折伤者以鬬殴杀伤论此以罪不应死者言若本犯应死而杀之者杖一百不言折伤勿论可知矣此与拒捕殴追摄人不同者盖追摄者本无罪之人故拒敌之罪轻追捕者本有罪之人故拒捕之罪重若应捕人及无干人不因公务擅杀死囚囚虽应死既无故而杀合依常人谋故杀论囚走须事发应该问罪而逃者方坐今一奉提不到即招逃走不论本罪之有无获曰一概加二等非律意矣
狱囚脱监及反狱在逃
　　凡犯罪被囚禁而脱监及解脱自带枷锁越狱在逃者各于本罪上加二等因而窃放他囚罪重者与囚同罪并罪止杖一百流三千里本犯应死者依常律○若罪囚反狱在逃者皆斩同牢囚人不知情者不坐
　　　　 纂注由门而逃曰脱监踰墙而逃曰越狱因而窃放他囚指逃因而言罪重者谓所窃放之囚罪重于己罪者此言罪人已被拘禁而脱监及自解脱枷锁而越狱在逃是先已犯罪而又犯矣故加本罪二等须出外乃坐若脱枷锁而越未出则依应禁不禁条自脱枷锁科断若囚脱逃因而窃放他囚其罪重于逃囚者则以所窃放之囚罪罪之曰罪重则轻若等者止坐脱监越狱加罪矣以上加罪同罪并止杖一百流三千里其本犯原罪应死者或绞或斩自依常律无所用其加矣若罪囚反狱在逃者与脱监者不同故不分首从皆斩同牢囚人不知情者不坐观此则同牢之人知其反情虽不助力而不行发告者亦系知情并坐斩罪不言狱卒见主守不觉失囚条一犯罪未决起解中途在逃及解脱自带枷锁在逃者亦各于本罪上加二等
　条例
　　一各府州县掌印巡捕官但有死罪重囚越狱三名以上俱住俸戴罪勒限缉拏六名以上调用十名以上降一级十五名以上降二级通限三个月以里有能尽数拏获者免罪卫所官遇有失囚亦照前例若偶因公事他出致有疎虞者减见在主守之人罪各一等其兵备守巡官系驻札处所失事二次参奏罚治抚按官有隐匿不以实闻者听部院该科参究
徒流人犯
　　凡徒流迁徙囚人役限内而逃者一日笞五十每三日加一等罪止杖一百仍发配所其徒囚照依元犯徒年从新拘役役过月日并不准理○若起发已断决徒流迁徙充军囚徒未到配所中途在逃者罪亦如之○主守及押解人不觉失囚者一名杖六十每一名加一等罪止杖一百皆听一百曰内追捕提调官及长押官减主守及押解人罪三等限内能自捕得或他人捕得若囚已死及自首皆免罪故纵者各与囚同罪受财者计赃以枉法从重论
　　　　 纂注役限惟指徒罪囚人而所逃之罪及仍发配所则流与迁徒皆与徒同故混言之观下文从新拘役一节提出徒罪可见主守即配所管工之人押解人则路上解囚之人也提调即配所监临之官长押官即官司所委管领解囚者也皆免罪皆字指提调官以下四等人言此条分三段首一节以在配役者言逃者计日论罪罪止杖一百仍发原配所收管及囚徒照依原徒限从新拘役役过月日不论久近并不准理不及充军者见从征守御军逃律故此不言而下言之也次一节以起发在途者言逃者亦计日论罪罪止杖一百发原定配所充徒充军为民第三节以主守押解人提调押解官言而主守押之责尤重故不觉失囚者在主守押解者则计名论罪罪止杖一百给限追捕提调长解官则减罪二等限内或自己或他人捕获若囚已死或自首提调等官押解等人皆得免罪此皆以不觉失囚者言若故纵囚逃走者各与所纵之囚同罪受财故纵者各计入己之赃以枉法从重论盖受财之罪重于故纵则以赃论轻于故纵则以囚人之罪罪之按应捕人追捕罪人律云受则故纵者不给捕限则此不给捕限可知又同差自相替放律云事有损失者依损失官物及失囚罪律追断不在减等之限则同役押解者不分首从亦可知矣
                 备考
　　　　　  一徒流迁徙人逃如自首及还归本所者依名例律减罪二等
                          一运炭等项未完在逃者问不应照旧纳赎
　条例
　　一凡问发充军人犯逃回原犯真犯死罪免死充军者照依原问死罪处决杂犯死罪以下充军者初犯问罪枷号三个月仍发本卫再犯枷号三个月调极边卫若犯至三次通系着伍以后者即依守御官军律绞其有在逃遇赦者不分初犯再犯俱免枷号仍发原卫三犯亦并论拟绞奏请定夺
　　一各处有司起解逃军并军丁及充军人犯量地远近定立程限责令管送若长解纵容在家迁延不即起程违限一年之上者解人发附近正犯原系附近发边卫原系边卫发极边卫分各充军
　　一凡问发直隶延庆保安二州为民人犯但有在逃者俱问罪改发东自在安乐二州若发自在安乐二州逃回者枷号三个月照旧解发再逃者照前枷号改发极边卫分充军其在逃遇赦者亦不准宥免照旧解发
稽留囚徒
　　凡应徒流迁徙充军囚徒断决后当该官司限一十日内如法枷杻差人管押牢固关防发遣所拟地方交割若限外无故稽留不送者三曰笞二十每三曰加一等罪止杖六十因而在逃者就将提调官吏抵犯人本罪发遣候捕获犯人到官替役至日疎放别叙抵犯人本罪谓将提调官吏照依犯人所犯该徒者抵徒该流者抵流该迁徙者抵迁徙该充军者抵充军候跟捕犯人得获至日将官吏疎放别行叙用○若邻境官司囚到稽留不即递送者罪亦如之○若发遣之时提调官吏不行如法枷杻以致囚徒中途解脱自带枷杻在逃者与押解人同罪○并罪坐所由受财者计赃以枉法从重论
　　　　 纂注此条无故字最重如有故则勿论可知矣押解人罪见上条罪坐所由及受财通承上言盖徒流迁徙充军囚犯既经断决提调官吏自当依期如法发遣已经解到邻境官亦应实时递送若限外无故稽留不送及不递送者并计日论罪罪止杖六十因稽留致其脱逃者官吏并抵罪或徒或流或军或迁徙即以其罪罪之其提调官吏于发遣之时枷杻之类亦应牢固若不行如法枷杻致其中途解脱在逃者虽押解人之罪而提调官吏与有责焉故与押解人同罪以上俱罪坐所由如提调官吏无故不发遣邻境官司稽留不递送提调官吏不如法枷杻以致在逃者俱坐经手官吏不滥及也受财而稽留及不递送不如法枷杻以致在逃者并计赃以枉法从重论
主守不觉失囚
　　凡狱卒不觉失囚者减囚罪二等若囚自内反狱在逃又减二等听给限一百日追捕限内能自捕得及他人捕得若囚已死及自首皆免罪司狱官典减狱卒罪三等其提牢官曾经躬亲逐一点视罪囚枷锁杻俱已如法取责狱官狱卒牢固收禁文状者不坐若不曾点视以致失囚者与狱官罪同故纵者不给捕限各与囚同罪未断之间能自捕得及他人捕得若囚已死及自首各减一等受财者计赃以枉法从重论○若贼自外入劫囚力不能敌者免罪○若押解罪囚中途不觉失囚者罪亦如之
　　　　 纂注提牢官如刑部月轮主事都察院月轮御史各一员提牢府州县牢狱委佐贰官一员提调是也故纵通承上提调官司狱官典狱卒等人而言末节罪亦如之谓如狱卒不觉失囚之罪不言受财故纵者备见徒流人逃条内此见狱卒以看守牢狱为事罪囚脱监越狱而不觉是疎玩也故止减囚人罪二等若囚自狱内反出而逃虽不能防闲而亦非其所能控制故又减囚罪二等通减四等限捕不获然后以其罪坐之若限内或自己或他人捕获或囚已死及自首不问失囚反狱皆得免罪司狱官典又减狱卒罪三等如失囚则减五等反狱则减七等亦限外不获而后坐之若提牢官以提调牢狱为职不曾点视以致失囚亦疏慢也故与狱官同罪以上皆以不曾故纵及受财者言其狱卒及司狱官典提牢官故纵囚逃者是纵恶也故不给捕限各与囚同罪各字指上官吏狱卒等言若罪未断决之间有能捕获或囚已死及自首者各减囚罪一等虽囚罪至死亦止减一等难如名例律于罪止之上又得重减也若受财而故纵之者则计赃以枉法从重论劫囚者自外而入力不能敌故得免罪若押解罪囚中途不觉失脱者亦如上狱卒不觉失囚科断押解人减囚罪二等长解减押解人罪亖等按徒流人逃主守及押解人不觉失囚者计名论罪止杖一百此押解人中途不觉失囚者止减囚罪二等若死罪囚在逃坐满徒轻重不同者盖前曰囚徒乃已经决断者其事已结其罪已明虽逃不误大事故其罪轻此曰罪囚乃未经问拟者或停囚待对或歇案待结或罪浮于徒流迁徙充军者而致其在逃悞事恐大故其罪重不可以例论也
知情藏匿罪人
　　凡知人犯罪事发官司差人追唤而藏匿在家不行捕告及指引道路资给衣粮送令隐避者各减罪人罪一等其展转相送而隐藏罪人知情者皆坐不知者勿论○若知官司追捕罪人而漏泄其事致令罪人得以逃避者减罪人罪一等未断之间能自捕得者免罪若他人捕得及罪人已死若自首又各减一等
　　　　 纂注知情谓知其犯罪之情也各减罪人罪一等各字指藏匿及指引资给三项又各减一等各字指他人捕得及囚已死囚自首三项此条以非亲属者言罪人乃未到官者也皆不给捕限盖知而藏匿及引途隐避是谓掩奸藏恶故不问隐藏指引资给各减犯人罪一等坐之虽至死亦减一等其展转相送其间容有知不知者故知情者与初先引送之人皆坐减犯人一等之罪而不知者不坐也不言未断捕得免罪者盖藏匿指引并云知情则无事于捕矣虽自获送官虽准首免其知官府追捕而漏泄其事致令逃避者亦减罪人罪一等未断之间其本身或家属捕获者免其漏泄之罪他人捕得及罪人已死若自首又各减一等则是通减犯人罪二等矣按名例律因人连累致罪条云藏匿引送资给之类其罪人自死听减二等自首告等项亦准减免赎罪法此云又各减一等者盖名例指事未发先自藏匿者而言此所称藏匿等项指事已发官司追唤者而言未发而藏匿既发而连坐之故云因人连累致罪事发差人追唤而藏匿引送则是欺公党恶自犯之罪与连累者有间矣又按辩疑云一人犯数罪藏匿人止知一罪则以所知之罪坐之其余不知者不坐若赦前藏匿罪人赦后仍前藏匿或初不知其有罪容寄之后方知者并依藏匿罪人科断若犯人非谋反上以其亲属知而藏匿之或犯人纠合外人俱来若系亲兄依得兼容隐免罪若大功以上亲与之俱来亦合无罪小功缌麻亦合一体减三等与本律得减一等通减四等无服之亲亦合通减二等所以厚风俗笃伦理也惟纠外人来则拟此律非官司追捕而藏匿者问不应
盗贼捕限
