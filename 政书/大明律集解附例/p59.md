<!-- { "loadSidebar": true } -->
　　凡诬告人笞罪者加所诬罪二等流徒杖罪加所诬罪三等各罪止杖一百流三千里若所诬徒罪人已役流罪人已配虽经改正放回验日于犯人名下追征用过路费给还若曾经典卖田宅者着落犯人备价取赎因而致死随行有服亲属一人者绞将犯人财产一半断付被诬之人其被诬之人致死亲属一人者犯人虽处绞仍备偿路费取赎田宅又将财产一半断付被诬之人养赡至死罪所诬之人已决者反坐以死其被诬之人已经处决者犯人虽坐死罪亦令备偿路费取赎田宅断付财产一半养赡其家未决者杖一百流三千里加役三年○其犯人如果贫乏无可备偿路费取赎田宅亦无财产断付者止科其罪○其被诬之人诈冒不实反诬犯人者亦抵所诬之罪犯人止反坐本罪谓被诬之人本不曾致死亲属诈作致死或将他人死尸冒作亲属诬赖犯人者亦抵绞罪犯人止反坐诬告本罪不在加等备偿路费取赎田宅断付财产一半之限若告二事以上重事告实轻事招虚及数事罪等但一事告实者皆免罪○若告二事以上轻事告实重事招虚或告一事诬轻为重者皆反坐所剩若已论决全抵剩罪未论决笞杖收赎徒流止杖一百余罪亦听收赎谓诬轻为重至徒流罪者每徒一等折杖二十若从徒入流者三流并准徒四年皆以一年为所剩罪折杖四十若从近流入至远流者每流一等准徒半年为所剩罪亦各折杖二十收赎者谓如告一人二事一事该笞五十是虚一事该笞三十是实即于笞五十上准告实笞三十外该剩下告虚笞二十赎铜钱一贯二佰文或告一人一事该杖一百是虚一事该杖六十是实即于杖一百上准告实杖六十外该剩下告虚杖四十赎铜钱二贯四佰文及告一人一事该杖一百徒三年是虚一事该杖八十是实即于杖一百徒三年上准告实杖八十外该剩下告虚杖二十徒三年之罪徒五等该折杖一百通计杖一百二十反坐元告人杖一百余剩杖二十赎铜钱一贯二佰文又如告一人一事该杖一百流三千里于内问得止招该杖一百三流并准徒四年通计折杖二百四十反坐元告人杖一百余剩杖四十赎铜钱二贯四佰文之类若已论决并以剩罪全科不在收赎之限至死罪而所诬之人已决者反坐以死未决者止杖一百流三千里○若律该罪止者诬告虽多不反坐谓如告人不枉法赃二百贯一百二十贯是实八十贯是虚依律不枉法赃一百二十贯以上罪止杖一百流三千里即免其罪○其告二人以上但有一人不实者罪虽轻犹以诬告论谓如有人告三人二人徒罪是实一人笞罪是虚仍以一人笞罪止加二等反坐元告之类○若各衙门官进呈实封诬告人及风宪官挟私弹事有不实者罪亦如之若反坐及加罪轻者从上书诈不实论○若狱囚已招伏罪本无冤枉而囚之亲属妄诉者减囚罪三等罪止杖一百若囚已决配而自妄诉冤枉摭拾元问官吏者加所诬罪三等罪止杖一百流三千里
　　　　 纂注此条作四段看自诬告起至加役三年以无罪全诬者言自若告二事以上至犹以诬告论以有罪而诬告者言若各衙门官一节又通有罪无罪言末节专自已问结者言之大意谓全诬者不折杖诬重者依律折杖全诬至死未决者不折杖又加役诬重至死未决者不折杖亦不加役也首节加等不论已决配未决配皆加等验日追征路费谓计日之久近非如雇工钱每日六十文之说典卖田宅指典卖而作路费者故令取赎耳致死随行亲属必全诬者方坐绞诈冒不实专就致死上说剩罪谓应得罪名之外皆为剩罪反坐所剩即下已论决未论决二项折杖法详见小注未论决笞杖徒流皆折杖杖一百以下俱收赎杖一百以上止杖一百余罪收赎若已论决至徒流亦折杖随杖数多少折算不准收赎如未过杖一百俱的决过杖一百者以杖准徒如杖一百二十准杖六十徒一年之类至若折杖该杖一百三十则杖六十徒一年之外又余杖一十者观名例所载笞一十赎铜钱六百文雇工钱一日该钱六十文则杖一下徒一日该铜钱六十文故杖十下准徒十日如杖一百三十准杖六十徒一年零十日之类是也小注云从徒入流之徒皆指徒三年者言故得皆以一年为所剩罪折杖四十而三流皆同一科若从近流至远流则每一等准徒半年折杖二十三等流共该折杖六十也未决者止杖一百流三千里止字非罪止之止为不加役而言各衙门官通大小而言风宪官通科道按察司言盖告人不以实曰诬而诬告事情又有轻重故诬告人笞罪加所诬罪二等如诬告人笞一十加二等则坐以笞三十之类若诬告人系流或徒或杖罪者则所诬重矣加所诬罪三等诬告人杖六十加三等则坐原告杖九十诬告人杖六十徒一年加三等则杖九十徒二年半若诬告人流三千里以上亦各罪止杖一百流三千里不得加入于死若所被诬之徒罪人已着役流罪人已发配其后虽经诉辩改正其罪被诬之人已经放回必须计验其徒流日月之久近于犯人名下追征被诬人用度路费给还若曾典卖田宅作为路费着落犯人备价取赎若因被诬告而致死被诬人所应随行有服亲属一人者犯人坐绞仍令备偿路费取赎田宅给还又将犯人财产一半断付被诬之人养赡曰随行有服则致死不应随行及无服之亲者勿论盖律犯流妻妾从之父祖子孙欲随者听父祖子孙之外则不听其随行矣况无服之亲乎若诬告人致死罪而所诬之人或斩绞凌迟处决其后或因人告发或因亲属辩诉犯人反坐以原诬之死罪乃令备偿路费取赎田宅给产养赡其家若所诬之人未决者犯人杖一百流三千里仍于流所加拘役三年仍总徒不得过四年不坐流者惜其生加役者恶其情也其诬告人徒流死罪若犯人如果贫难无可备偿路费取赎田宅亦无财产断付者止科其罪其被诬已经役配之人理虽得直但不曾致死亲属诈作致死或将他人死尸冒作亲属而反诬犯人者亦抵诬人致死随行有服亲属之罪已决者绞未决者杖一百流三千里而犯人止坐本诬告人徒流之罪不在加等及备偿取赎断付之限此以上皆自全诬抵坐之罪言之若不系全诬但告二事以上重事告实轻事告虚及告数事其罪相等中间但有一事告实原告皆得免坐罪盖其事虽有诬其罪实无所加也故曰皆免罪若告一人二事以上轻事告实重事招虚或告一人一事本轻而诬作重事此虽非全诬而皆过于所应得之罪则笞杖徒流皆折杖科之而以其所剩之罪反坐诬告之人如告人笞二十止笞一十得实则余笞一十为所剩告人杖七十止杖六十得实则余杖一十为所剩告人杖七十徒一年半止杖六十徒一年是实则余杖一十徒半年为所剩告人杖一百流二千五百里止杖一百流二千里得实则余流一等为所剩之类凡所剩者皆为所诬矣故反坐之然反坐之罪若所诬之人笞杖已的决徒已役流已配则原告全抵剩罪笞杖的决徒流先折杖而以杖数准徒抵坐不许收赎若虽经问理尚未论决系笞杖者照所剩笞杖之数收赎如小注云告人二事一事该笞五十是虚一事该笞三十是实即于笞五十上准告实笞三十外该剩下告虚笞二十许收赎铜钱一贯二伯文或告一人一事该杖一百是虚一事该杖六十是实即于杖一百上准告实杖六十外该剩下告虚杖四十赎铜钱二贯四伯文之类系徒与流者照所剩徒流之等类折杖连所包杖数折算若折杖过一百者止杖一百余杖亦听收赎如告人一事该杖一百徒三年是虚一事该杖八十是实即于杖一百徒三年上准告实杖八十外该剩下告虚杖二十徒三年之罪徒五等该折杖一百通计杖一百二十反坐原告人杖一百余剩杖二十赎铜钱一贯二伯文又如告一人一事该杖一百流三千里于内止杖一百是实三流并准徒四年通计折杖二百四十除告实杖一日剩杖一百四十反坐告人杖一百余杖四十赎铜钱二贯四伯文之类若诬重至死罪而所诬之人已行处决者照凌迟斩绞反坐原告人以死未决者止杖一百流三千里不在加役之限夫诬告致死一也而此不言加役何也盖上之死罪未决是全诬平人于死故虽流犹不足示戒而又加役三年此则被诬者不免于罪特不合诬至于死耳故但流而不加役也若律该罪止者如不枉法赃一百二十贯以上罪止杖一百流三千里之类则诬告虽多于一百二十贯而其罪无所加故不反坐此所告在一人者则然至告二人以上虽皆得实但其中有一人不实者罪虽至轻如笞一十者犹以诬告加二等科罪之类以上俱自诬重反坐之罪言之至若各衙门军民大小官诬捏事情进呈实封至御前诬告人及风宪官怀挟私雠弹劾人事情有不实者亦各论如诬告或诬轻为重笞杖徒流死罪之律或加等或反坐所剩或全抵剩罪或加役或不加役也若反坐加等之罪轻于杖一百徒三年者依上书诈不以实科断杖一百徒三年盖杜其欺君之渐故重于凡民也若狱囚已招服罪本无冤枉而囚之亲属妄为出名辩诉冤枉者亲属减囚之罪三等坐之亦罪止杖一百谓其于义得相容隐也若囚罪笞杖已决徒流已配而自行妄诉冤枉摭拾原问官吏谓其挟私故入已罪以肆行诬陷者加所诬原问官吏罪三等罪止杖一百流三千里若在役限之内妄诉者当从已徒而又犯徒律科之
按徒流已论决者或云亦折杖随所剩杖数多少全决之不坐徒流夫至重者为民命死罪已决者尚抵以死未决者亦止减一等而谓徒流不全抵可乎或又云律谓未论决徒流止杖一百则其已论决者当无止法乎此又非律意也盖所诬者若系杖一百流三千里而告实止笞一十其剩杖二百三十亦将全决之乎圣人制律所以生民非所以杀民不得已而用之者也使可全决则律以惩奸将无制限而杖可过一百矣今决杖何止曰一百而一百之外即减杖加徒耶正以笞轻于杖故加以杖而杖一百之外又难复加故立徒流之法耳其所谓止者止谓其杖一百之外不可复加之意也不然民吾赤子而肆然加以二百三十之杖其不就毙者百无一人耳岂圣人仁民爱物之心哉又按此收赎与老幼妇女收赎不同者彼徒流皆直照徒年限收赎此徒流皆杖照杖数收赎故也
诬告
全诬凡全诬者不用折杖不论已决未决
　笞　议得赵甲所犯若告钱乙将伊骂辱得实钱乙合坐以骂人律笞一十今虚依诬告人笞罪者加所诬罪二等律笞三十减等笞二十的决宁家
　杖　议得赵甲所犯若告钱乙饮酒撒泼得实钱乙合坐以不应事重律杖八十今虚依诬告人杖罪加所诬罪三等律杖六十徒一年减等杖一百的决宁家
徒流亦如此议
　死罪未决
议得赵甲所犯若告钱乙偷盗粮价银五两得实钱乙合坐以常人盗官物八十贯律绞今虚依诬告人死罪未决律杖一百流三千里减等杖一百徒三年做工满日随住　虽准徒已发做工亦坐未决议加役三年近有例准徒四年亦未见引用
　死罪已决
议得赵甲所犯合依诬告人死罪已决者反坐以死律绞秋后处决
反诬犯人
议得赵甲等所犯赵甲若告钱乙因伊诬告杖一百徒三年将侄赵丁累死得实钱乙合坐以诬告人因而致死随行有服亲属一人律绞今虚依被诬之人诈冒不实反诬犯人者亦抵所诬之罪至死未决律杖一百流三千里钱乙依犯人止反坐本罪律杖一百徒三年俱减等赵甲杖一百徒三年钱乙杖九十徒二年半俱送做工满日随住
此备一体耳作招时躲闪得过即不必用盖必不得已而后用之也
