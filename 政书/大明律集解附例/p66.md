<!-- { "loadSidebar": true } -->
　　一万历十一年八月内节奉圣旨自宫禁例载在会典我皇祖明甚严乃无知小民往往犯禁私割致伤和气着都察院便行五城御史及通行各省直抚按衙门严加禁约自今五年以后民间有四五子以上愿以一子报官阉割者听有司造册送部候收补之日选用如有私割的照例重治邻佑不举的一并治罪不饶钦此
嘱托公事
　　凡官吏诸色人等曲法嘱托公事者笞五十但嘱即坐谓所嘱曲法之事不分从与不从行与不行但嘱即得此罪当该官吏听从者与同罪不从者不坐若事已施行者杖一百所枉罪重者官吏以故出入人罪论若为他人及亲属嘱托者减官吏罪三等自嘱托己事者加本罪一等○若监临势要为人嘱托者杖一百所枉重者与官吏同罪至死者减一等谓监临势要之人但嘱托即杖一百官吏听从者仍笞五十已施行者亦杖一百所枉之罪重于杖一百者官吏与监临势要之人皆得故出入人之罪官吏依律合死者监临势要之人合减死一等若受赃者并计赃以枉法论○若官吏不避监临势要将嘱托公事实迹赴上司首告者升一等
　　　　 纂注此条以曲法二字作主以后俱自曲法上言首句包他人及亲属听从只是许允而未行事已施行而未毕者为他人及亲属嘱与自嘱己事句只承官吏以故出入人罪句来盖为所枉者重也监临势要分看受赃通上官吏诸色人及监临势要当该官吏言此见公事自有公法若嘱令曲法以行即私弊也故笞五十但嘱即坐不问其听与不听行与不行也当该官吏听从者与同罪亦笞五十不从者不坐因其嘱而为之曲法已施行者是曲法以徇人也故杖一百若所枉之罪重于杖一百者以故出入人罪论或全科或以所增减之罪坐之自听从以下至此皆言当该官吏之罪其人若为他人及亲属嘱托得施行者减当该官吏三等杖七十所枉重者亦减官吏罪三等自嘱托己事者加所犯本罪一等如为他人及亲属嘱托得免杖一百徒三年是所枉重于杖一百矣官吏坐故出全科杖一百徒三年嘱托减三等则杖七十徒一年半如自犯杖一百徒三年嘱托得免者则于本罪上加一等杖一百流三千里若监临势要为人嘱托者则其势要所枉必多故当嘱即杖一百当该官吏听从者亦止笞五十已施行者亦止杖一百若所枉重于杖一百者则监临势要与当该官吏皆以故出入人罪论之官吏罪至死者则监临势要得减一等杖一百流三千里以上皆以无赃私言若有受赃而为之嘱托及听行枉法并以枉法从重论若当该官吏不避监临势要将嘱托公事实迹明白开具赴上司首告者奏闻升官一级以为执法者之劝按官吏受赃满贯要照例充军未满贯者问罪革职役若止是嘱托而无赃者各还职役
私和公事
　　凡私和公事者减犯人罪二等罪止笞五十
　　　　 纂注减犯人罪二等谓本犯该笞五十以下而为之和者减罪二等若犯该杖六十以上至徒流死罪私和者止笞五十惟私和人命及私和奸事各坐罪与此不同所谓本条各有罪名也
失火
　　凡失火烧自己房屋者笞四十延烧官民房屋者笞五十因而致伤人命者杖一百罪坐失火之人若延烧宗庙及宫阙者绞○社减一等○若于山陵兆域内失火者杖八十徒二年延烧林木者杖一百流三千里若于官府公廨及仓库内失火者亦杖八十徒二年主守之人因而侵欺财物者计赃以监守自盗论其在外失火而延烧者各减三等○若于库藏及仓厫内燃火者杖八十○其守卫宫殿及仓库若掌囚者但见火起皆不得离所守违者杖一百
　　　　 纂注致伤人命通常人亲属俱杖一百或以亲属当依过失杀条非也如本应罪重而犯时不知者止依凡人况失火又人情之不得已者耶此见失火虽出于不意而实由于不慎但自己房屋与官民者不同一则笞四十一则笞五十因而致伤人命者则不论系凡人亲属俱杖一百罪坐失火之人曰致伤人命则但伤人者不坐可知矣以其出于不意故轻之也若延烧宗庙及宫阙则事关朝廷故绞太社次之故减一等杖一百流三千里此皆以在外延烧者言若山陵兆域乃严禁之地故在内失火者则守卫之人杖八十徒二年延烧林木者则杖一百流二千里官府公廨及仓库乃文案钱粮所系故在内失火者则主守之人杖八十徒二年因而侵欺财物者计赃以监守自盗论此皆以在内失火者言其在外失火而延烧者各减三等如延烧兆域公廨仓库则杖一百延烧林木则杖八十徒二年若在库藏及仓厫内烧火即杖八十者恐失火之患也守卫宫殿仓库及掌囚之人见火起而或离本处坐杖一百者恐其有所失也
　　　　备考
　　　　　一点放火花爆仗问违制成化二年例
放火故烧人房屋
　　凡放火故烧自己房屋者杖一百若延烧官民房屋及积聚之物者杖一百徒三年因而盗取财物者斩杀伤人者以故杀伤论○若放火故烧官民房屋及公廨仓库系官积聚之物者皆斩须于放火处捕获有显迹证验明白者乃坐其故烧人空闲房屋及田场积聚之物者各减一等○并计所烧之物减价尽犯人财产折剉赔偿还官给主
　　　　 纂注减价折剉赔偿如房屋及在内积聚之物原值钞三百贯烧讫者值二百贯烧残者止值一百贯则令犯人家产折为钞数剉作几分而赔偿之如剉折赔偿不足原数者免追故曰尽此见故烧出于有意与失火者不同故在自己房屋则杖一百延烧官民房屋及官民积聚之物者则杖一百徒三年以其因故烧而及之故也言官民房屋则仓库在其中矣若因延烧而盗取官民财物者斩杀伤人者或亲属或凡人各以本条故杀伤论若故烧官民房屋及公廨仓库系官积聚之物则与延烧者不同故不分首从皆斩若故烧人间空闲房屋及田场积聚之物与官者不同故烧之者得减一等杖一百流三千里注云须于放火处捕获有显迹证验明白乃坐者防滥及也并计其所延烧故烧房屋并积聚之物减其原值之价尽犯人所有财物产业计所烧几处折为几分而赔偿之应还官者还官应给主者给主此还官给主亦计所赔之数官民品搭均偿按奴婢雇工人犯者以凡人论此斩罪秋后处决
　　　　备考
　　　　　一厨役点灯偷饮官酒醉卧致烧酒房并上用等酒比放火故烧官物及盗内府财物论
　条例
　　一成化八年六月十六曰节该钦奉宪宗皇帝圣旨各边仓场若有故烧系官钱粮草束者拏问明白将正犯枭首示众烧毁之物先尽犯人财产折剉赔偿不敷之数着落经收看守之人照数均赔钦此
　　一凡放火故烧自己房屋因而延烧官民房屋及积聚之物与故烧人空闲房屋及田场积聚之物者俱发边卫充军
搬做杂剧
　　凡乐人搬做杂剧戏文不许妆扮历代帝王后妃忠臣烈士先圣先贤神像违者杖一百官民之家容令妆扮者与同罪其神仙道扮及义夫节妇孝子顺孙劝人为善者不在禁限
　　　　 纂注杂剧戏文即今搬演杂记优人之所为也盖历代帝王后妃忠臣烈士先圣先贤之神像乃官民之所瞻仰而以之搬做杂剧亵慢甚矣故其乐人与官民容令妆扮者各杖一百其神仙道扮及义夫节妇孝子顺孙事关风化可以劝人为善者听其妆扮搬做不在杖一百禁限之内
违令
　　凡违令者笞五十谓令有禁制而律无罪名者
　　　　 纂注国初未制律之前首着为令以颁示天下分为六科吏令自选用以至宣使等凡十八条户令自漏口脱户至解纳官物凡二十四条礼令自朝贺班次至封赠凡一十七条兵令自额设祇候人等至支给分例凡一十条刑令自五刑至里长犯赃迁徒凡七十条工令则造作军器织造段疋二条其间有律条并载者依律科断若律无罪名而令有禁制则当守令故违者笞五十
不应为
　　凡不应得为而为之者笞四十谓律令无条理不可为者事理重者杖八十
　　　　 纂注凡理之所不可为者谓之不应为从而为之是亦罪也在律令虽无正条事理各有轻重或笞或杖所以补诸律之未备也不应无首从若同犯一事则为首者杖八十为从者笞四十若为从之人各有所犯而同为不应者难分轻重
 
大明律集解附例卷之二十七
　刑律
　　捕亡
应捕人追捕罪人
　　凡应捕人承差追捕罪人而推故不行若知罪人所在而不捕者减罪人罪一等限三十日内能自捕得一半以上虽不及一半但所获者最重皆免其罪虽一人捕得余人亦同若罪人已死及自首各尽者亦免罪不尽者止以不尽之人为坐其非应捕人临时差遣者各减应捕人罪一等受财故纵者不给捕限各与囚同罪赃重者计赃以枉法从重论
　　　　 纂注应捕人如皁隶弓兵巡捕官军有定役于官者皆是皆免其罪皆字指获囚一半及获重囚二者言各尽谓如犯罪十人俱死尽首尽是也各与囚同罪各字指应捕人及临时差遣人言此同罪至死为首者全科如犯人皆斩受财故纵者止坐绞罪犯人皆绞亦与同绞也此见应捕人以追捕罪人为事若已承差遣而托故不行或知罪人所在而不行追捕均为违玩故比罪人之罪减一等若罪人数多则就其罪重者减之仍责三十曰追捕不获然后决若限内能自捕得一半以上或虽不及一半但获犯罪最重之人皆得免罪以捕获之功可也虽一人捕得同捕人皆免罪若不曾捕得而罪人已死或自行赴官出首各尽无有一人不死不首者则无用捕矣故亦得免罪如罪人死未尽首未尽者则以不尽者之罪减一等坐之其非应捕人而官府临时差遣者或不行或不尽或不捕各减应捕人一等是通减罪人三等矣亦给捕限限内捕得一半或所获罪重或罪人已死自首皆与应捕人同得免罪若应捕及临时差遣人有受财故纵者是贪利玩法故不给捕限各与同罪至死者仍以首从全科之所受之赃重于犯人之罪者计赃以枉法从重论前曰减罪人罪一等是罪人虽未到官拟罪众证明白即同成狱其罪已可据矣此曰与囚同罪而不言罪人者盖受财故纵至死全科故必罪人到官招承定拟而后可以论故纵者之罪故不曰罪人而以囚为言耳或谓故纵而不受财者律无明文然知而不捕即故纵也按责限跟捕见于大诰项下云缘各人俱未责限跟捕各依限追捕得一半以上或所获罪重皆免罪限内不获送回依拟发落一受财故纵者虽不给捕限能于未断之间自捕得者止依受财枉法科断
罪人拒捕
　　凡犯罪逃走拒捕者各于本罪上加二等罪止杖一百流三千里殴人至折伤以上者绞杀人者斩为从者各减一等○若罪人持仗拒捕其捕者格杀之及囚逃走捕者逐而杀之若囚窘迫而自杀者皆勿论○若已就拘执及不拒捕而杀或折伤者各以鬬杀伤论罪人本犯应死而擅杀者杖一百
