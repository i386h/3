<!-- { "loadSidebar": true } -->
　　凡管军百户及总旗小旗军吏纵放军人出百里之外买卖或私种田土或隐占在已使唤空歇军役者一名杖八十每三名加一等罪止杖一百罢职充军若受财卖放者以枉法从重论所隐军人并杖八十若私使出境因而致死或被贼拘执者杖一百罢职发边远充军至三名者绞本管官吏知情容隐不行举问及虚作逃亡符同报官者与犯人同罪若小旗总旗百户纵放军人其本管指挥千户镇抚当该首领官吏知情故纵或容隐不行举问及指挥千户镇抚故纵军人其百户总旗小旗知而不首告者罪亦如之○若钤束不严致有违犯及失于觉举者小旗名下一名总旗名下五名百户名下十名千户名下五十名各笞四十小旗名下二名总旗名下十名百户名下二十名千户名下一百名者各笞五十并附过还职不及数者不坐○若军官私家役使军人不曾隐占歇役者一名笞四十每五名加一等罪止杖八十○并每名计一日追雇工钱六十文入官○若有吉凶借使者勿论
　　　　 纂注军吏解见名例律空歇军役总承上言并杖八十并者指所纵放隐占卖放各军也本管官吏如指挥千户百户及卫所该吏是也罪亦如之之字指上文纵放之人言谓容隐纵放军人者其罪亦如纵放之犯人之罪并每名之并指隐占使唤及私家役使而言此条之罪有五一曰纵放一曰隐占一曰卖放一曰私使一曰私役夫军以守卫若五者有一则军伍空虚故凡管军百户及总旗小旗军吏但有纵放军人出百里外或买卖或私种田土或隐占在已使唤空歇本军身役者计所纵放隐占之军有一名杖八十每三名加一等罪止杖一百百户罢职与总小旗军吏俱发附近卫分充军若受财卖放军人出外者以枉法从重论如赃罪重于本罪者坐以赃罪赃罪轻者则坐本罪也所隐军人不问纵放卖放并杖八十若前项百户人等私使军人出边境之外因而致死及被贼拘执者杖一百百户亦罢职与总小旗军吏俱发边远充军若致死及被执至三名者绞其百户人等之本管官吏知其私使军人出境致死被执之情容隐不行举问及将致死被执之军虚作逃亡符同报官者与百户总小旗军吏各犯人同罪夫称与同罪则致死者减一等若总小旗百户纵放军人歇役其本管指挥千户镇抚当该首领官吏知情故纵或容隐不行举问及指挥千户镇抚故行纵放军人歇役其百户总小旗知而不行首告者并罪亦如纵放者科断若千户总小旗钤束不严致有军人违犯法度故出百里之外或出外境及失于觉察而原无纵放之情者小旗名下一名总旗名下五名百户名下十名千户名下五十名各笞四十小旗名下二名总旗名下十名百户名下二十名千户名下一百名者各笞五十并附过还职不及数者不坐罪若指挥以下军官私家役使军人其军犹隶行伍不曾歇役者一名笞四十每五名加一等罪止杖八十其隐占私役者并每名计一日雇工钱六十文入官若军官之家有吉凶而暂借军人使用者勿论按此条隐占卖放军人者不言本管不举之罪以知情故纵该之也钤束不严者不言指挥之罪以指挥总管千百户总小旗而非亲管军之官也若军官私役军人在军人既无歇役故罪不及军人也
　条例
　　一各处总兵官并分守守备等官精选能通书算军余各一名令其跟随书办与免征操奏本公文内俱照令典佥书以防欺弊其余官军号称主文干预书办者听巡抚巡按并按察司官举问俱调极边卫所带俸食粮差操
　　一凡各处镇守总兵官跟随军伴二十四名协守副总兵二十名游击将军分守参将十八名守备官十二名都指挥六名指挥四名千百户镇抚二名不管事者一名但有额外多占正军至五名余丁至六名以上俱问罪降一级正军六名以上余丁十名以上降二级正军十名以上余丁二十名以上止于降三级其卖放军人包纳月钱者正军五名至十名余丁六名至二十名俱问罪照前分等降级若正军至二十名以上余丁至三十名以上俱罢职发边卫充军其役占卖放纪录幼军者照余丁例役占卖放备边壮勇者照正军例各拟断
　　一军职卖放并役占军人二罪俱发其卖放已至十名以上役占不及数者依卖放例罢职充军役占已至十名以上卖放不及数者依役占例降三级卖放役占俱至十名以上者从重发落俱不及十名者并数通论降级役占军人五名又占余丁十名及包纳月钱满贯者从重降级仍发立功满日照所降品级于原卫所带俸差操
　　一五军围子手并皇城内外守卫军士及红盔将军下班之日其本管官员及守门内官把总指挥等官不许擅拨与人做工等项役使违者参问虽不系自已占用亦照私役军人事例发落
　新颁条例
　　一为营官占军太多申明律例成宪以守画一事该山东司呈李镗占役缘由本部题以后法司比拟占军多数者俱照十三年重修大明律删定明例军伴数目拟罪不许以未采入占军数多例妄行擅比求脱罪者参奏重治仍行沿边沿海军卫处所问刑衙门一体遵行等因具题奉圣旨是李镗占役营军包纳月钱数多该部查照十三年事例从重拟罪毋得轻纵以启效尤钦此
公侯私役军官
　　凡公侯非奉特旨不得私自呼唤各卫军官军人前去役使违者初犯再犯免罪附过三犯准免死一次其军官军人听从及不出征时輙于公侯之家门首伺立者军官各杖一百罢职发边远充军军人罪同
　　　　  纂注三犯准免死一次盖以公侯受封皆有钦给铁券于内量其功勋开写免死次数如原开免死三次者至三犯则准作免死一次止存二次之类也凡公侯位高势重若许其私唤官军役使恐有恣肆之患故初犯再犯者犹得免罪附过至三犯则准其铁券内免死一次是虽未坐罪而罚之亦重矣若军官军人听从其唤使及不系出征时而輙自于其门首伺立者军官各杖一百罢职发边远充军军人之罪与军官同科此又防官军附势之意也
按此条不言伯者有犯亦与公侯同
从征守御官军逃
　　凡军官军人从军征讨私逃还家及逃往他所者初犯杖一百仍发出征再犯者绞知情窝藏者杖一百充军里长知而不首者杖一百若军还而先归者减五等因而在逃者杖八十若在京各卫军人在逃者初犯杖九十发附近卫分充军各处守御城池军人在逃者初犯杖八十仍发本卫充军再犯并杖一百俱发边远充军三犯者绞知情窝藏与犯人同罪罪止杖一百充军里长知而不首者各减二等本管头目知情故纵者各与同罪罪止杖一百罢职充军其在逃官军一百日内能自出官首告者免罪若在限外自首者减罪二等但于随处官司首告者皆得准理○若各卫军人转投别卫充军者同逃军论○其亲管头目不行用心钤束致有军人在逃小旗名下逃去五名者降充军人总旗名下逃去二十五名者降充小旗百户名下逃去一十名者减俸一石二十名者减俸二石三十名者减俸三石四十名者减俸四石逃至五十名者追夺降充总旗千户名下逃去一百名者减俸一石二百名者减俸二石三百名者减俸三石四百名者减俸四石逃至五百名者降充百户其管军多者验数折算减降不及数者不坐若有病亡残疾提拨等项事故者不在此限
　　　　 纂注还家指原籍之家窝藏里长俱指原籍及他所之人自本卫千百户总小旗统管而言谓之本管自各人分管而言谓之亲管同逃军论者其初犯再犯三犯俱同也管军多者验数折算减降谓如千户名下逃百名者减俸一石至五百名降充百户百名是自其管军一千名为率也若管军多至一千五百名则以逃一日五十名折算为百名方坐减俸至七百五十名方降充百户其百户总小旗管军多者并以此推之盖从征官军所系重于守御而京卫军人所系重于外卫故凡军官军人随从大军征讨而私逃还家及逃往他所者初犯杖一百仍发出征再犯者绞有知系从征在逃之情而窝藏者不论官军初犯再犯并杖一百充军其逃所里长知而不首者并杖一百若征讨事讫军还而先归者减从征在逃杖一百之罪五等笞五十因先归而在逃者杖八十若在京各卫军人在逃者初犯杖九十发在外附近卫分充军在外各处守御城池军人在逃者初犯杖八十仍发本卫充军再犯者不分在京在外军人并杖一百俱发边远充军三犯者俱处绞知情窝藏者与在逃犯人同其杖九十八十一百之罪但虽窝藏再犯三犯而亦罪止杖一百发附近充军不在发边远与绞之限里长知而不首者各减逃军之罪二等罪止杖八十以上从征官军及在京各处军人之本管头目知其在逃之情而故纵者各与犯人同罪但虽故纵再犯三犯者而亦罪止杖一百罢职充军其在逃官军自逃日为始一百日内能自出官首告者不问初犯再犯俱免坐罪若在限外自首者亦减逃罪但于随处官司首告者皆得准理限内皆准免罪限外皆准减罪二等若在京在外各卫军人不着本伍而转投别卫充军者同逃军论京初犯者杖九十发附近卫充军在外初犯者杖八十仍发本卫充军至于再犯三犯莫不一体坐罪其在京在外军人之亲管头目不行用心钤束致有军人在逃者自小旗而上至千户皆计其逃军名数之多寡坐以减俸降等之轻重其管军多者验其多管在逃之数与正管在逃之数折算相当然后减俸降等其正管在逃不及数者不坐罪若军人有病亡残疾提拨等项事故以致军数不足者不在此减俸降等之限按在京各卫与各处守御军人但言在逃而不言还家及往他所者省文也百户言追夺者以其原有封勅千户不言追夺者以其降百户而犹为军官也
　条例
　　一军官军人遇有征调点选已定至期起程不问已未关给赏赐若有避难在逃者依律问断其征期已过送兵部编发宣府独石等处沿边墩台哨瞭半年满日放回原卫还职着役若仍发出征及哨瞭在逃者依从征私逃再犯者律处绞
　　一轮操军逃在京城内外潜住者俱照奉宪宗皇帝钦定初犯打七十再犯打一百送操事例发落官旗无力纳钞者就在原问衙门单衣决打若逃回原籍原卫者以越关论其在逃三次者不分革前革后各免决打纳钞京卫调外卫外卫调边卫俱带俸食粮差操
优恤军属
　　凡阵亡病故官军回乡家属行粮脚力有司不即应付者迟一日笞二十每三日加一等罪止笞五十
　　　　 纂注阵亡谓敌战阵而亡者病故则从征在营因病而故者凡此等军官军人之家属回乡例应给与行粮脚力盖优恤之意也若经过有司不即依例应付者自家属到日为始违一日笞二十每三日加一等迟十日以上者罪止笞五十
夜禁
　　凡京城夜禁一更三点钟声已静五更三点钟声未动犯者笞三十二更三更四更犯者笞五十外郡城锁各减一等其公务急速疾病生产死丧不在禁限○其暮钟未静晓钟已动巡夜人等故将行人拘留诬执犯夜者抵罪○若犯夜拒捕及打夺者杖一百因而殴人至折伤以上者绞死者斩
