<!-- { "loadSidebar": true } -->
凡劫囚者皆斩但劫即坐不须得囚若私窃放囚人逃走者与囚同罪至死者减一等虽有服亲属与常人同窃而未得囚者减二等因而伤人者绞杀人者斩为从各减一等○若官司差人追征钱粮勾摄公事及捕获罪人聚众中途打夺者杖一百流三千里因而伤人者绞杀人及聚至十人为首者斩下手致命者绞为从各减一等其率领家人随从打夺者止坐尊长若家人亦伤人者仍以凡人首从论
纂注凡巳招服罪而锁扭拘禁者曰狱囚巳审取供未招服罪而散行拘禁者曰罪囚犯罪事发勾摄拘捕犹未拘禁者曰罪人劫强取也征取勾拘摄收也谓追其人以征取应纳之钱粮勾其人以收摄未完之公事捕获罪人泛犯罪者而言三人为众家人谓弟子侄凡同居者皆是此条名曰劫囚而附于强盗之类故其文义亦与前条相类盖凡戈犯罪拘系在狱或解发在途而其同类之人或打开监门或中途邀截用强劫夺者不问得囚与否不分首从皆斩私窃放囚或穿壁踰墙或松解锁欺人不见而放囚逃走者则与强劫者有间故所放之囚系流罪以下为首者与本囚同罪至死者减一等虽所窃之人与囚为有服亲属亦与常人一体科断不得以他律递减以其为在官拘系之人也若窃而未成囚罪二等但伤人则绞杀人则斩虽杀伤人被窃之囚亦坐以前罪盖窃而杀伤人即有用强之情故也为从者各减为首者罪一等若官司差人追征钱粮勾摄公事及拘捕罪人其人巳为差人所得而聚众于中途殴打差人将其人夺去者则与在官拘系者不同故止杖一百流三千里打夺而伤差人者绞杀人及聚至十人为首者各斩其杀人者为首之人虽非致命即坐斩罪又于内挨究下手致命之人亦坐绞处杀人之罪为重不得槩以为从论也称聚至十人则虽九人亦止依前三人以上律论矣为从者各减为首罪一等亦通承聚众打夺人以下此皆指凡人而言其家长率领家人随众于中途打夺前项所拘征收钱粮等项人犯虽聚至十人止坐家长杖一百流三千里伤人者绞杀人者斩家人不曾助打下手者依兵犯 免科以其受制于人故也若家人亦曾助打伤人者仍以凡人首从论家长坐斩为从坐流观仍字可见不言杀人者举轻以该重也或云率领有威力主使之义家人虽下手致命当与威力条下手之人同科罪也盖为首聚众打夺杀人虽不下手亦斩是明与主使殴常人之绞罪不同深疾之也故家人亦曾伤人犹以凡论况下手致命者乎坐绞为是按律中称中途打夺须中途夺去者方是盖比律附于劫囚之下故也若不于中途而在家打夺者其打夺之人原非拘捕者自依威力于私家拷打律主使人殴者依主使律若即系所拘捕之人则有罪者以罪人拒捕论无罪者以拒殴追摄人论不得槩引此律者也
备考
一因私窃而过失杀伤所窃之囚或他人因打夺而过失杀伤所夺之人或傍人仍用此条杀伤者律
一此条比照前条窃囚拒捕者依劫囚律弃囚拒捕因追逐而拒捕者依罪人拒捕律
　条例
一凡官司差人追征钱粮勾摄公事并捕获罪人但聚众至十人以上中途打夺为从者如系亲属并同居家人照常发落若系异姓同恶相济及槌师打手俱发边卫充军
白昼抢夺
凡白昼抢夺人财物者杖一百徒三年计赃重者加窃盗罪二等伤人者斩为从各减一等并于右小臂膊上刺抢夺二字○若因失火及行船遭风着浅而乘时抢夺人财物及拆毁船只者罪亦如之○其本与人鬬殴或勾捕罪人因而窃取财物者计赃准窃盗论因而夺去者加二等止杖一百流三千里并免刺若有杀伤者各从故鬬论
纂注白昼白日也争取曰抢攘取曰夺计夺赃非计入巳之赃亦如窃盗并赃论本与人鬬殴最重故鬬二字平看此言白昼抢夺财迹近于强故但犯者赃之多寡即杖一百徒三年若计赃重于杖一百徒三年者于窃盗律科之应杖一百流二千里则加二等罪止杖一百流三千里因抢夺而伤人即斩不言杀人者止于斩也俱坐为首者为从各减一等该流徒以下者并刺字若因人家失火及因人行船遭风着浅而乘时抢夺财物及因其遭风着浅人不船而将其船拆毁者则与白昼抢夺者无异故其罪亦如之赃轻者亦杖一百徒三年赃重者亦加二等伤人者亦斩该徒流以下者亦刺字以上白昼及乘失火遭风而夺者其初意本为图财其情重犯即坐徒伤即坐斩其有本因与人鬬殴及拘捕罪人因而窃夺其财物者虽在白昼然原无谋财之心其情稍轻故窃取者则计赃准窃盗论强夺者则加窃取罪二等罪止杖一百流三千里并免刺窃盗字夺去者免刺夺字也若有杀伤者各从故鬬论如其人不敢与争而杀之则从故杀律斩其人与争而杀之则从鬬杀律绞伤则从鬬殴条论不在前伤即坐斩之限然此亦因窃夺财物而杀伤者方依此坐之若因鬬殴勾捕自有本律又不在故鬬之列矣夫例云白昼邀劫道路与此白昼抢夺者情迹相似而实不同人少而无凶器者抢夺也人众而有凶器者强劫也然抢夺惟言白昼若犯在昏夜则亦有藏形隐貌之意止以窃盗论掏摸亦系白昼而以窃盗论者出其不意而阴勾之与窃无异故也其抢夺再犯者照例与右臂膊重刺三犯者照例拟绞请若抢夺而未得财者问不应事重抢夺财就事主者依自首仍问不应事重
　条例
一凡号称喇唬等项名色白昼在街撒泼口称圣号及总甲快手应捕人等指巡捕勾摄为由各殴打半平人抢夺财物者除真犯死罪外犯该徒罪以上不分人多人少若初犯一次属军卫者发边卫充军属有司者发口外为民虽系初犯若节次抢夺及再犯累犯笞杖以上者俱发原抢夺地方枷号一个月照前发遣若里老邻佑知而不举所在官司纵容不问各治以罪
窃盗
凡窃盗巳而不得财笞五十免刺但得财者以一主为重并赃论罪为从者各减一等以一主为重谓如盗得二家财物从一家赃多者科罪并赃论如十人盗得一家财物计赃四十贯虽各分得四贯通算作一处其十人各得四十贯之罪造意者为首该杖一百余人为从各减一等止杖九十之类余条准此初犯并于右小臂膊上刺窃盗二字再犯刺左小臂膊三犯者绞以曾经刺字为坐○掏摸者罪同○若军人为盗虽免刺字三犯一体处绞
一贯以下杖六十
一贯之上至一十贯杖七十
二十贯杖八十
三十贯杖一百
五十贯杖六十徒一年
六十贯杖七十徒一年半
七十贯杖八十徒二年
八十贯杖九十徒二年半
九十贯杖一百徒三年
一百贯杖一百流二千里
一百一十贯杖一百流二千五百里
一百二十贯罪止杖一百流三千里
纂注窃潜取也谓欺人不觉而取之也未得财物财解见强盗律犯谓发于官巳经问断者方是择便取物曰掏以手取物曰摸如今白昼阚入人家因便取其财物及割人荷包之类军人为盗兼掏摸言此言窃盗巳至盗所或以穿壁踰墙为事主觉逐而不得财为首笞五十免刺但窃得主家财物者虽所盗不止一主只以一主所得多者为重并赃论罪为首一贯以下杖六十每十贯加一等罪止杖一百流三千里为从者各减一等各字指上得财不得财言初犯于右小膊再犯于左小膊不分首从刺窃盗字仍充警三犯并绞所犯次数以曾经刺字为坐如自首及赦免收赎或盗田野谷麦亲属相盗之类得免刺者亦不充警俱不在次数之限其掏摸人财物者与窃盗无异故其科罪或笞或杖或徒流或刺字及为从减等俱与窃盗同仍并入窃盗次数通论三犯坐绞若军人犯窃或掏摸虽免刺字三犯文案明白与民人一体处绞免刺字不独军人如军官总小旗军丁识字军吏军斗军匠军厨舍人舍余局匠勇士力士校尉将军老幼妇女有犯俱不刺字按旧解云掏摸并入窃盗通论者其罪同而抢夺监守常人盗不并入窃盗论者其罪异也或云总累三次问绞非是又窃盗不许赎罪惟老幼妇女犯者依律收赎
备考
一窃盗不得财如在昏夜者依夜无故入人家律杖八十
一掏摸临时拒捕及弃财逃走而拒捕者依窃盗拒捕律
　条例
一正统八年七月十一日节该钦奉英宗皇帝圣旨今后窃盗初犯刺右臂的革后再犯刺左臂若两臂俱刺赦后又犯的准三犯论还将所犯赦前赦后期明白开奏定夺钦此
新题例
　万历十六年正月题奉钦依今后审录官员凡遇三犯窃盗中有赃数不多或在赦前一次赦后二次或赦前二次赦后一次者俱遵照恩例并入矜疑辩问疏内参酌奏请改遣
盗马牛畜产
凡盗马牛驴骡猪羊鸡犬鹅鸭者并计赃以窃盗论若盗官畜产者以常人盗官物论○若盗马牛而杀者杖一百徒三年驴骡杖七十徒一年半若计赃重于本罪者各加盗罪一等
纂注盗马牛而杀兼官私言不言刺字者蒙上文以窃盗常人盗论不待言也按马牛驴骡猪羊鸡犬鹅鸭今有值钞定例然物价一也而在人家者与在官者不同故盗他人所养计赃以窃盗论为首者一百二十贯罪止杖一百流三千里为从减一等若盗在官者以常人盗官物论不分首从八十贯绞并刺字若盗官私马牛而杀者即杖一百徒三年盗驴骡而杀者即杖七十徒一年半独言马驴骡不计赃者盖四者比犬羊等物为重而杀之情重于盗故也若计官马牛赃四十五贯以上私马牛赃一百贯以上重于杖一百徒三年计官驴骡赃三十贯以上私驴骡赃七十贯以上重于杖七十徒一年半本罪者各加盗罪一等亦刺字或言加罪之赃虽满贯不入于死殊不知盗官畜产八十贯坐绞盗而杀之仍止于流失轻重矣如有犯者仍以常人盗官物论绞不必用加盗罪一等律按国初钞重每贯值银一两此律犹得用之今钞轻每马一疋定八百贯牛三百贯驴三百五十贯骡五百贯是但犯窃盗常人盗者计赃俱该坐流绞罪名若然则盗而杀之者岂复有重于本罪乎则所谓盗马牛驴骡而杀计赃重于本罪加盗罪一等者皆不得用矣或云计所杀产畜皮肉为赃恐非律意
备考
一马牛等畜若系收养人盗者以监守盗论若盗马牛驴骡而杀计赃重于本罪亦加盗罪一等
　条例
一凡盗御马者问罪枷号三个月发边卫充军若将自己及他人骑操官马盗卖者枷号一个月发落盗至三疋以上及再犯不拘疋数俱免枷号属军卫者发边属有司者发附近卫所各充军五疋以上属军卫者发极边卫属有司者发边卫各永远充军若养马人户盗卖官马至三疋以上亦问发附近充军
一凡冐领太仆寺官马至三匹者问罪于本寺门首枷号一个月发边卫充军
盗田野谷麦
凡盗田野谷麦菜困及无人看守器物者并计赃准窃盗论免刺○若山野柴草木石之类他人巳用工力斫伐积聚而擅取者罪亦如之
纂注无人看守谓原不　　及不待守之物方是若偶因无人
山野柴草木石谓无主得共采者特他人用工斫伐积聚之耳若有主即系无人看守之物矣然必搬移他处方坐非如钱粮之据入手为证也此见凡盗人田野榖麦菜果及无人看守器物者与在家积贮者不同并计所值之价为赃准窃盗免刺若山野柴草木石之类本无物主但他人巳用工力斫伐积聚而擅取之是亦取非其有者故其罪亦如盗田野谷麦科断不曰盗而擅取者以其非看守严密之地不必藏形隐面而盗之也
　条例
