<!-- { "loadSidebar": true } -->
禁刑日期每月初一初八十四十五十八二十三二十四二十八二十九三十日也此出唐律今正五九月闰月上下弦日二十四气日雨未霁天未明及大祭享日亦禁
断罪不当
　　凡断罪应决配而收赎应收赎而决配各依出入人罪减故失一等○若应绞而斩应斩而绞者杖六十失者减三等其已处决讫别加残毁死尸者笞五十○若反逆缘坐人口应入官而放免及非应入官而入官者各以出入人流罪故失论
　　　　 纂注官司问拟罪名已定而断罪之间或应决配而收赎或应收赎而决配出于有意则减故出入人罪一等出于无意则减失出入人罪一等应斩而绞应绞而斩者杖六十此指故者言失者减三等则止笞三十其已处决讫而别加残毁者笞五十反逆缘坐人口应入官而放免不应入官而入官有意则以故出入流罪论无意则以失出入流罪论
吏典代写招草
　　凡诸衙门鞫问刑名等项若吏典人等为人改写及代写招草增减情节致罪有出入者以故出入人罪论若犯人果不识字许令不干碍之人代写
　　　　 纂注招草乃犯人所以服情于官而吏典有掌行其事者若为犯人改写代写增减其情节以致罪有出入者吏典以故出入人罪论之故出入全罪论增轻作重减重作轻亦各抵剩罪犯人果不识字惟无所干碍之人得以代写吏典则不许也吏典改写代写情无增减罪无出入者止问不应
 
大明律集解附例卷之二十九
　工律
营造
擅造作
　　凡军民官司有所营造应申上而不申上应待报而不待报而擅起差人工者各计所役人雇工钱坐赃论○若非法营造及非时起差人工营造者罪亦如之○其城垣坍倒仓库公廨损坏一时起差丁夫军人修理者不在此限○若营造计料申请财物及人工多少不实者笞五十若已损财物或已费人工各并计所损物价及所费雇工钱重者坐赃论
　　　　 纂注有所营造谓于法当造者也但当申请于上待报而后可行耳非法营造谓法所不当造者非时谓非农隙之时及有兵荒之时也罪亦如之谓亦计所役者雇工钱坐赃论也申请财物合用少而称多人工合用寡而称众皆不实也若财物已损人工已费则除合用正数外计多费之财物多役之人工雇钱并算或重于笞五十者以坐赃论罪此条专指官司若民间则在礼律服舍违式条
虚费工力采取不堪用
　　凡役使人工采取木石材料及烧造砖瓦之类虚费工力而不堪用者计所费雇工钱坐赃论若有所造作及有所毁坏备虑不谨而误杀人者以过失杀人论工匠提调官各以所由为罪
　　　　 纂注有所毁坏如拆屋破墙之类是也工匠提调官各以所由为罪谓采取不堪用备虑不谨误杀人者各以经手之人为罪不得滥及也误伤者不坐
造作不如法
　　凡造作不如法者笞四十若成造军器不如法及织造段疋麤糙纰薄者各笞五十若不堪用及应改造者各并计所损财物及所费雇工钱重者坐赃论其应供奉御用之物加二等工匠各以所由为罪局官减工匠一等○提调官吏又减局官一等并均偿物价工钱还官
　　　　 纂注凡官府造作一应房屋器皿之类而不依法者笞四十军器段疋又举其重者言之不如法笞五十不如法只是不好其物尚堪用不必更造也若以上品物不堪应用改造者则计其所损之财物所雇之工钱重于笞四十五十者坐赃论供奉御用之物又与凡物不同故加二等如造作不如法则杖六十军器不如法段疋粗糙纰薄则杖七十若不堪用及应改造则各于坐赃本罪上加二等科之各罪止杖一百徒三年工匠各以所由为罪谓以上罪名各以经该造作之人坐罪不得连及也局官如在内军器等局在外杂造等局大使副使之类是也提调官如工部该司官吏并工部委官及在外府州县当该官吏与委提督成造官皆是也工匠局官提调官吏递减之法通承上文而言并字指军器段疋等项而言均字指工匠局官提调官而言谓通算所损之物价及费过之工力而均追陪入官也上节计料不以实致损费财物人工者不追陪还官此造作不如法并均偿物价工钱还官者盖计料出于悬度恐心思之所不到造作本有成法非智能之所不逮也
　条例
　　一各处军器局造作各项军器不如法者将管局委官参问降级都布按三司堂上委官及府卫掌印官各治以罪
冒破物料
　　凡造作局院头目工匠多破物料入己者计赃以监守自盗论追物还官○局官并覆实官吏知情符同者与同罪失觉察者减三等罪止杖一百
　　　　 纂注造作局院如军器等局文思等院之类是也头目如作头把总之类及做工人匠于正用料物之外多破少用侵克入己者计其入己之数以监守算盗律论所侵之物还官若未入已只以前条计料不实之罪罪之本局院官及覆实官吏知其冒破之情私相符同者与犯人同罪罪止杖一百流三千里失觉察者于犯人罪上减三等罪止杖一百
　条例
　　一各处巡按御史都布按三司分巡分守官查盘军器若有侵欺物料那前补后虚数开报者不论官旗军人俱以监守自盗论赃重者照侵欺仓库钱粮事例拟断卫所官三年不行造册致悞奏缴者降一级各该都司守巡等官怠慢悞事参究治罪
带造段疋
　　凡监临主守官吏将自己物料辄于官局带造段疋者杖六十段疋入官工匠笞五十局官知而不举者与同罪失觉察者减三等
　　　　 纂注与同罪谓与监守官吏同罪亦杖六十也减三等则笞三十也
织造违禁龙鳯文段疋
　　凡民间织造违禁龙鳯文纻丝纱罗货卖者杖一百段疋入官○机户及挑花挽花工匠同罪连当房家小起发赴京籍充局匠
　　　　 纂注龙鳯文纻丝纱罗皆御用之物非民间所得有故织造货卖者杖一百其物入官机户挑花挽花工匠与同罪亦杖一百连当房家小起发赴京入籍充局院工匠
造作过限
　　凡各处额造常课段疋军器过限不纳齐足者以十分为率一分工匠笞二十每一分加一等罪止笞五十局官减工匠一等提调官吏又减局官一等○若不依期计拨物料者局官笞四十提调官吏减一等
　　　　 纂注过限违期也以所造之物十分为率一分不完工匠笞二十每一分加一等罪止笞五十局官减工匠一等则一分不完笞一十罪止笞四十提调官又减局官一等则二分不完笞一十罪止笞三十不依造作之期计算派拨物料以致过限则罪由官吏故局官笞四十提调官吏减一等笞三十工匠不坐
修理仓库
　　凡各处公廨仓库局院系官房舍但有损坏当该官吏随即移文有司修理违者笞四十若因而损坏官物者依律科罪陪偿所损之物若已移文有司而失误者罪坐有司
　　　　 纂注内外各衙门公馆廨宇仓厫库藏并局院造作之处及一应在官房屋如儒学铺舍申明亭之类但有损坏之处不行移文有司修理当该官吏笞四十因而损坏官物依律计所损坏之物坐赃论著落当该官吏均陪还官故曰依律科罪陪偿所损之物若已移文有司而有司失误不行修理则前罪坐于有司而当该官吏不坐
有司官吏不住公廨
　　凡有司官吏不住公廨内官房而住街市民房者杖八十○若埋没公用器物者以毁失官物论
　　　　 纂注公廨以住官吏所以严出入之防也故不住公廨而住街市民房者杖八十公用器物如卓椅床凳之类即公廨中物也故埋没者以毁失官物论
 
大明律集解附例卷之三十
　工律
　　河防
盗决河防
　　凡盗决河防者杖一百盗决圩岸陂塘者杖八十若毁害人家及漂失财物渰没田禾计物价重者坐赃论因而杀伤人者各减鬬杀伤罪一等○若故决河防者杖一百徒三年故决圩岸陂塘减二等漂失赃重者准窃盗论免刺因而杀伤人者以故杀伤论
　　　纂注河防者谓河之防障也圩者低田岸所以防之也陂者下泽塘所以防之也此律前节详看一盗字后节详看一故字盗者如因捕鱼过船之类其意止于偷水初无害人之心若故决则非求水利实欲害人且近于强矣故罪之轻重如此计物价重者谓计其所损物价以坐赃罪科之其罪重于杖八十者则从坐赃论也杀伤二字平看
　条例
　　一凡故决盗决山东南旺湖沛县昭阳湖属山湖安山积水湖扬州高宝湖淮安高家堰柳浦湾及徐邳上下滨河一带各堤岸并阻绝山东泰山等处泉源有干漕河禁例为首之人发附近卫所系军调发边卫各充军其闸官人等用草卷阁闸板盗泄水利串同取财犯该徒罪以上亦照前问遣
　　一河南等处地方盗决及故决堤防毁害人家漂失财物淹没田禾犯该徒罪以上为首者若系旗舍余丁民人俱发附近充军系军调发边卫
失时不修堤防
　　凡不修河防及修而失时者提调官吏各笞五十若毁害人家漂失财物者杖六十因而致伤人命者杖八十○若不修圩岸及修而失时者笞三十因而渰没田禾者笞五十○其暴水连雨损坏堤防非人力所致者勿论
　　　　 纂注此条罪专坐提调官吏防岸所以障水不修则有溃决之患故不修或修而失其当修之时提调官吏岂得辞其责哉故其罪如此暴水卒暴之水连雨连日之雨也此非人力所能制者故勿论
　条例
　　一凡运河一带用强包揽闸夫溜夫二名之上捞浅铺夫三名之上俱问罪旗军发边卫民并军丁人等发附近各充军揽当一名不曾用琼森事者问罪枷号一个月发落
侵占街道
　　凡侵占街巷道路而起盖房屋及为园圃者杖六十各令复旧其穿墙而出秽污之物于街巷者笞四十出水者勿论
　　　　 纂注大曰街小曰巷道路则人所通行之称侵占以起房屋为园圃者杖六十复还旧地街巷贵于洁净故穿穴出秽者笞四十仍令塞之出水则不论
　条例
　　一京城内外街道若有作践掘成坑坎淤塞沟渠葢房侵占或傍城使车撒放牲口损坏城脚及大明门前御道棊盘并护门栅栏正阳门外御桥南北本门月城将军楼观音堂关王庙等处作践损坏者俱问罪枷号一个月发落
　　一东西公生门朝房官吏人等或带住家小或做造酒食或寄放货柜开设卜肆停放马骡取土作坯撒秽等项作践问罪枷号一个月发落
修理桥梁道路
　　凡桥梁道路府州县佐贰官提调于农隙之时常加点视修理务要坚完平坦若损坏失于修理阻碍经行者提调官吏笞三十○若津渡之处应造桥梁而不造应置渡船而不置者笞四十
　　　　 纂注桥梁道路以通往来之人若有损坏而不及时修理未免阻碍经行故提调官吏笞三十津渡之处未有桥梁而应造未有渡船而应置不造不置则民将病涉矣故笞四十亦坐提调官吏
　条例
　　一条例申明颁布之后一切旧刻事例未经今次加载如比附律条等项悉行停寝凡问刑衙门敢有恣任喜怒妄行引拟或移情就例故入人罪苛刻显著者各依故失出入律坐罪其因而致死人命者除律应抵死外其余俱问发为民
万历三十八年仲夏月重刊　　　　　　　　　　　　　承行典吏姚世俊磨对

