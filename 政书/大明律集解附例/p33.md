<!-- { "loadSidebar": true } -->
凡私造斛斗秤尺不平在市行使及将官降斛斗秤尺作弊增减者杖六十工匠同罪○若官降不如法者杖七十提调官失于较勘者减一等知情与同罪○其在市行使斛斗秤尺虽平而不经官司较勘印烙者笞四十○若仓库官吏私自增减官降斛斗秤尺收支官物而不平者杖一百以所增减物计赃重者坐赃论因而得物入巳者以监守自盗论工匠杖八十监临官知而不举者与犯人同罪失觉察减三等罪止杖一百
纂注斛斗秤尺不平谓大小轻重长短之不平即不如法之意下文收支官物而不平谓其多收少支之不平也私自增减如斵削贴补之类提调监临止言官见罪不及吏也减三等罪止杖一百者谓如减至杖一百以下则听减三等如虽减而犹该杖一百以上则亦罪止杖一百也此言斛斗秤尺民风所系故官降有一定之式民当依式制造赴官较勘印烙而后行使此所以同风俗而定民制也故凡民间私造斛斗秤尺有不均平而在市行使及将官司原降斛斗秤尺私下作弊或增或减者其行使之人杖六十私造增减之工匠与同罪若官降斛斗秤尺不如原颁法式者所造之工匠杖七十提调官失于较勘者减一等若知情而故不较勘者与工匠同罪罪其非立法齐民之意也其在市行使斛斗秤尺虽平而不曾经官司较勘印烙者亦笞四十罪其开私造不平之端也此皆犹自民间行使者言耳若在仓库之斛斗秤尺则出纳钱粮所系也故若主守仓库官吏私自增减官降斛斗秤尺以致收支官物不均平者杖一百以所增收或减支之物计赃重于杖一百者坐赃论至一百贯杖六十徒一年每一百贯加一等至五百贯之上罪止杖一百徒三年若因而得所增减之物入巳者以监守自盗不分首从并赃论罪工匠为其增减者杖八十其监临官知其收支不平及得物入巳之情而故不举者并与犯人同罪若不知情而失觉察者减犯人罪三等罪止杖一百如犯人以监守自盗论满贯者该斩失觉察者减三等则虽该杖九十徒二年半而亦罪止杖一百是也
器用布绢不如法
凡造器用之物不牢固真实及绢布之属纰薄短狭而卖者各笞五十其物入官
纂注器用之物不牢固真实则易坏布绢之属纰薄短狭则难用故造此而卖者二项之人各笞五十器用布绢入官
大明律集解附例卷之十终
大明律集解附例卷之十一
礼律
祭祀
祭享
凡大祀及
庙享所司不将祭祀日期预先告示诸衙门者笞五十因而失误行事者杖一百其已承告示而失误者罪坐失误之人○若百官已受誓戒而引丧问疾判署刑杀文书及预筵宴者皆罚俸钱一月其知有缌麻以上丧或曾经杖罪遣充执事及令陪祀者罪同不知者不坐若有丧有过不自言者罪亦如之其已受誓戒人员散斋不宿净室罚俸钱半月致斋不宿本司者罚俸钱一月○若大祀牲牢玉帛黍稷之属不如法者笞五十一事缺少者杖八十一座全缺者杖一百○若奉大祀牺牲主司喂养不如法致有瘦损者一牲笞四十每一牲加一等罪止杖八十因而致死加一等○中祀有犯者罪同余条准此
纂注大祀谓郊祀天地庙享四孟时享所司指太常寺行事助祭陪祭之事也誓戒傋见职掌然职掌止言致斋而律兼言散斋者盖古者大祀散斋七日致斋三日今止共斋三日律云致斋散斋疑仍旧文也牛羊豕曰牲牢者牲之体不如法谓宰割失序烹调失节陈设失序之类一事一件也牲之未宰曰牺主司如牺牲所官之类瘦损以平时言观下致死字可见中祀如山川岳渎历代帝王先师孔子是也此见祀为国之大事而天地宗庙尤祀之大者太常寺先将日期告示各衙门知会斋戒前二日太常寺官宿于本司次早具本奏闻又次早上殿传制百官受誓戒不饮酒不茹荤不问疾不吊丧不听音乐不理刑名不与妻妾同处敬之至也若太常寺不先将祭祀日期告示各文武衙门虽不误事亦笞五十因不告示而失误行事者杖一百已承告示而失误行事则各衙门失误者之罪也亦坐杖一百若百官已受誓戒而吊丧问疾或判署刑杀文书或预筵宴则非敬斋之意罚俸钱一个月夫吊丧问疾判署等事且不可而况有缌麻以上丧及曾经杖罪者乎故太常寺知其丧罪而遣令执事陪祀及各官身有丧罪而不自言回避者皆罚俸钱一个月故曰罪同曰罪亦如之散斋不宿净室致斋不宿本司均为不敬而罚有轻重者以散斋于外与致斋于内不同也上二节以礼仪之违怠者言若大祀之牲牢玉帛黍稷及豚膞果品之类与夫所供之牺牲皆祭物也如太常寺陈设宰烹有不如法式者笞五十若一事缺少或一座全缺者则无以备物不特不如法而已故一则杖八十一则杖一百主司将牺牲喂养不如法致有瘦损及至死者亦为不敬但与在祭之物不同故一则计牲科罪罪止杖八十一则加罪一等罪止杖九十上二节以品物之缺损者言若中祀与大祀虽为有间均之国家大典如有犯前项数事者亦依前项所定罚俸笞杖科断故曰罪同注云余条准此如下条大祀丘坛毁损及弃毁大祀神御罪各有差若中祀坛场御物有犯者亦依大祀同论故曰准此又因大祀而及于中祀者如此或谓余条字所该者广欲兼刑律盗大祀神御物按盗大祀神御物坐斩若盗中祀神御物亦拟斩罪似涉太重还依疏议止指下条为是余字不必太拘
毁大祀丘坛
凡大祀丘坛而毁损者杖一百流二千里壝门减二等○若弃毁大祀神御之物者杖一百徒三年遗失及误毁者各减三等
纂注丘坛者祭天圆丘祭地方丘丘必有坛故曰丘坛大坏曰毁小坏曰损壝门坛外之垣有门以通出入者也神御之物如床几帷幔祭器之类遗失句承本节各字指遗失误毁言此见大享丘坛乃祭神之处最为尊严故但有毁损者即杖一百流二千里壝门乃迎神之所视丘坛有间故毁损者减二等杖九十徒二年半不论故误者郊祀重地非可以误而轻之也若大祀神御之物用之以成明荐若有损弃毁坏者出于有意杖一百徒三年如遗失误毁者出于无心得减三等杖七十徒一年半此不计赃者礼神重器非可以赃论也中祀有犯者同罪
　条例
一
天地等坛内纵放牲畜作践及私种籍田外余地并夺取籍田禾把者俱问罪牲畜入官犯人枷号一个月发落
致祭祀典神祗
凡
社稷山川风云雷雨等神及圣帝明王忠臣烈士载在祀典应合致祭神祗所在有司置立牌面开写神号祭祀日期于洁净处常川悬挂依时致祭至期失误祭祀者杖一百其不当奉祀之神而致祭者杖八十
纂注社稷土谷欴神曰等神如五岳四渎之类此皆指在外府州县所祭者与上条所云中祀不同载祀典是朝廷岁祭有定额者不当奉祀之神凡祀典所不载者皆是不必专指淫祠此见社稷山川风云雷雨等神如五岳四渎之类及圣帝明王忠臣烈士凡载在祀典应合致祭神祗所在有司须当立牌列号依时举祭所以报功德而劝忠义也若有逾期遗忘而失误不致祭者是曰慢神坐杖一百若祀典无文礼所不祭而祭之者是曰不经坐杖八十一惩其怠一恶其渎也
历代帝王陵寝
凡历代帝王陵寝及忠臣烈士先圣先贤坟墓不许于工樵采耕种及牧放牛羊等畜违者杖八十
纂注山陵寝庙谓之陵寝帝王葬处也土高曰坟封植曰墓此见帝王尝临制天下忠烈圣贤足以师世范俗其人虽系先代而其陵寝坟墓乃其体魄所藏若于上樵采薪蒭耕种禾黍等物及纵放牛羊等畜践害则失国家尊崇褒表之意而亵慢甚矣故杖八十
亵渎神明
凡私家告
天拜斗焚烧夜香燃点天灯七灯亵渎神明者杖八十妇女有犯罪坐家长若僧道修斋设醮而拜奏青词表文及祈禳火灾者同罪还俗若有官及军民之家纵令妻女于寺观神庙烧香者笞四十罪坐夫男无夫男者罪坐本妇其寺观神庙住持及守门之人不为禁止者与同罪
纂注告天者告祭天地拜斗者拜礼北斗天灯天象之灯七灯布列日月五星之象非谓北斗七星之灯盖天灯七灯即告天拜斗之灯也僧曰修斋道曰设醮青词用青纸表文用黄纸僧道修斋及祈禳俱重用青词表文上此见天帝北斗皆神明之至尊者故私家告天拜斗焚香燃灯者皆为亵渎坐杖八十妇人有犯罪坐夫男其青词表文乃用之以达于天帝者若僧道修设斋醮而拜奏青词表文及用之以祈禳火灾者同为亵渎亦并杖八十各还俗寺观神庙乃僧道所居若官与军民之家纵令妻女烧香则溷渎甚矣故笞四十罪坐夫男无夫男者罪坐本妇住持守门之人听其出入不为禁止亦笞四十故曰同罪
　条例
一凡僧道军民人等于各寺观神庙刁奸妇女因而引诱逃走或诓骗财物者俱发附近充军若军民人等纵令妇女于寺观神庙有犯者问罪枷号一个月发落
禁止师巫邪术
凡师巫假降邪神书符咒水扶鸾祷圣自号端公太保师婆及妄称弥勒佛白莲社明尊教白云宗等会一应左道乱正之术或隐藏图像烧香集众夜聚晓散佯修善事扇惑人民为首者绞为从者各杖一百流三千里○若军民装扮神像鸣锣击鼓迎神赛会者杖一百罪坐为首之人○里长知而不首者各笞四十其民间春秋义社不在禁限
纂注师者即今行法之人称法师者巫者降神之人端公太保男巫之伪号师婆女巫之伪号弥勒佛白莲社明尊教白云宗是四样凡此烦其名不一故以等会该之人道尚右非正道曰左道隐藏图像五句最重总承上文盖必有此隐藏集众夜聚晓散扇惑人民等事然后坐以绞罪里长知而不首承上二节此言异端足以惑人小民易于愚弄邪术一倡祸炽天下古有明鉴故凡师巫假降邪神扶鸾祷圣自号端公太保师婆等项名色及妄称西方弥勒佛远公白莲社牟尼尊明教释氏白云宗等会一应反经左道乱正之术或隐藏其佛老宗师之图像而烧香集众夜则会聚晓则分散诈为修崇善果以鼓扇迷惑人民使之归投其教者祸将延蔓为害不细故为首者绞为从者流若军民人等装扮神像鸣锣击鼓迎神赛会者虽亦不正之事而与隐藏图像夜聚晓散扇惑人民者不同故止杖一百罪坐为首之人不言为从者罪难加众故也其里长明知师巫惑众军民赛会之情而不举首者各笞四十不言不知者以此等事非一人一家所为无不知之理也其民间所建义社而乡人春祈秋禳应有迎赛者虽有锣鼓及集众不在禁限
　条例
一各处官吏军民僧道人等来京妄称谙晓扶鸾祷圣书符咒水一切左道乱正邪术扇惑人民为从者及称烧炼丹药出入内外官家或擅入皇城夤缘作弊希求进用属军卫者发边卫充军属有司者发口外为民若容留潜住及荐举引用邻甲知情不举并皇城各门守卫官军不行关防摉拏者各参究治罪
一凡左道惑众之人或烧香集徒夜聚晓散为从者及称为善友求布施至十人以上军民人等不问来历窝藏接引或寺观住持容留披剃冠簪探听境内事情及被诱军民舍与应禁铁器等项事发属军卫者俱发边卫充军属有司者发口外为民
大明律集解附例卷之十二
礼律
仪制
合和御药
凡合和御药误不依本方及封题错误医人杖一百料理拣择不精者杖六十若造御膳误犯食禁厨子杖一百若饮食之物不洁净者杖八十拣择不精者杖六十不品尝者笞五十监临提调官各减医人厨子罪二等○若监临提调官及厨子人等误将杂药至造御膳处所者杖一百所将杂药就令自吃门官及守卫官失于摉检者与犯人同罪并临时奏闻区处
