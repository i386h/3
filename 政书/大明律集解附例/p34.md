<!-- { "loadSidebar": true } -->
纂注天子所用之药曰御药食曰御膳本方谓合用之方封题错误谓不明开药名品味分两之类或虽开而有遗皆错误也料理炮制熬洗也拣择选取精美也食禁谓食经所忌品尝每品先尝而后进也监临提调如太医院使院判御医医人之监临提调也御膳所官厨子之监临提调也各减字与下并临时字总承上数事言此条重误字此见药各有方其品味分两亦各不同若合和御药而失误不依本方及虽依方而包封上题写错误者杖一百若止是料理拣择不精者杖八十皆坐医人食各有禁如干脯不得入黍米猪鳖肉不得和姜苋之类若造进御饮膳而误犯所忌者杖一百止是不洁净者杖八十拣择不精者杖六十食必品尝欲其调和也不品尝者笞五十皆坐厨子其太医院使等官与御膳所官皆有监临提调之责而不行检点各减医人厨子前项所犯罪二等若御膳所非用药之地而监临提调官及厨子人等误将杂药至造膳处所者杖一百所将之药即令自吃防隐祸也其直日门官及守卫官失于摉检而致其将入者是为疎虞亦杖一百故曰罪亦如之以上所犯并临时奏闻区处或依本律或有别议取自上裁盖所关者大故致其慎重如此
乘舆服御物
凡乘舆服御物收藏修整不如法者杖六十进御差失者笞四十其车马之属不调习驾驭之具不坚完者杖八十○若主守之人将乘舆服御物私自借用或转借与人及借之者各杖一百徒三年若弃毁者罪亦如之遗失及误毁者各减三等○若御幸舟船误不坚固者工匠杖一百若不整顿修饰及在船篙棹之属缺少者杖六十并罪坐所由监临提调官各减工匠罪二等并临时奏闻区处
纂注乘舆解见名例服御物如衣服衾褥之类当进者不进而进所不当进者曰差失车马如象辂马辇之类驾驭之具如衔辔辕策之类监临提调如提举司及工部委官之类此见乘舆服御物乃天子所用而主守之人收藏修整不如法者是为玩忽杖六十止是进御差失者笞四十其所乘车马之属不行调习惯熟者则不可乘驾驭之具不坚固完备者则不可用其罪不止差失而已故杖八十若主司之人将乘舆服御物私自借用或借与人及借之者则为僭妄杖一百徒三年若故意毁弃者则为无忌亦杖一百徒二年止是遗失及误毁者与故毁者有间故各减三等若御幸舟船天子行幸所驾而工匠造作误不坚固者则与驾驭之具不坚完者无异亦杖一百若止是不整顿修饰及在船篙棹桅帆之属缺少不完者杖六十罪坐所由经手造作之人不得一槩治罪其监临提调官不行检点致不坚固不修饰及缺少者各减工匠罪二等前项所犯并临时奏闻区处不许輙自断决按释义云并临时奏闻区处惟此与上条有之此则有深意也盖此二条皆关圣躬所定罪名皆就其误者论之若或所犯出于有意既不忍言岂得止以此罪治之故必待临时奏闻又再区处也
收藏禁书及私习天文
凡私家收藏玄象器物天文图谶应禁之书及历代帝王图像金玉符玺等物者杖一百若私习天文者罪亦如之并于犯人名下追银一十两给付告人充赏
纂注玄象器物谓象天之器如璇玑玉衡浑天仪之类天文谓推步测验之书以占休咎如统天历之类图谶   谓图像谶纬之书预推治乱谓推背图透天经之类图像帝王神像也符制用金半判以示信玺制用玉完形以行制亦历代所遗也此见玄象器物以着天运与夫天文图谶足以惑世诬民皆应禁之书帝王图像与夫金玉付玺等物皆非民间所宜有故有私藏者杖一百若天文以推验休咎非凡人所习故非天文阴阳生而私自习学者亦杖一百故曰罪亦如之其前项所犯若有人首告者并于犯人名下追银拾两给付告人克赏开乐告之门正以禁私藏私习之渐也器物等项并追入官私习之人术业已成者决讫送钦天监充天文生其私藏器物见在者准首不在者及私习天文者俱不准首
御赐衣物
凡御赐百官衣物使臣不行亲送转附他人给与者杖一百罢职不叙
纂注衣物如衣服金币之类盖御物衣服朝廷赐予之重典所遣之官既已受命不行亲自赍送而展转寄附他人给与者是为惰弃君命罢职不叙
失误朝贺
凡朝贺及迎接诏书所司不预先告示者笞四十其已承告示而失误者罪亦如之
纂注朝谓朝见贺谓庆贺所司在内如礼部鸿胪寺在外如布政司府州县俱兼官吏盖朝贺接诏皆朝廷之大礼须预先告示知会庶无失误若不先告示是所司之罪也笞四十已承告示而临时自行失误失误人之罪也罪亦如之亦笞四十按失误告示一也此止笞四十而祭享笞五十者以天地宗庙为尤重也
失仪
凡祭祀及谒拜
园陵若朝会行礼差错及失仪者罚俸钱半月其纠仪官应纠举而不纠者罪同
纂注祭祀即祭享条所载大祀中祀也帝王陵寝之处有园田故曰园陵指国朝言不曰陵寝而曰园陵别于历代以示敬也行礼差错如拜伏登降之类失仪如落冠开带跌朴乱班唾咦偶语之类纠仪官指监察御史鸿胪寺官此见承奉祭祀谒拜园陵朝会皆朝廷大礼若有行礼差错及失仪者是不敬也纠仪官应纠不纠者是私纵也故皆罚俸钱半月按差错犯者止依律罚俸不坐罪名若奉旨推问者不应从重
奏对失序
凡在朝侍从官员特承顾问官高者先行回奏卑者以次进对若先后失序者各罚俸钱半月
纂注侍从官员如宰执大臣史馆谏垣之类皆是此见侍从之臣以备顾问而职有高卑或特承顾问经史治道等事高者先行回奏卑者以次进对若应先者而后之应后者而先之是为失序不问高卑各罚俸钱半月此罚俸亦不坐罪若奉旨推问者问违制按特承顾问亦是当时所问者官多故其奏对以高卑为先后若独问一人或因奏事而特问则其承问者自当回奏又不专以高卑为先后而以失序槩论之也
朝见留难
凡仪礼司官将应朝见官员人等托故留难阻当不即引见者斩大臣知而不问与同罪不知者不坐
纂注仪礼司国初掌礼衙门后改为鸿胪寺留难阻当句要重看大臣泛指在朝者盖朝见官员人等仪礼司奏名引见不致留阻则上下通达无间若该司官假托事故留难阻当则有壅蔽之情故斩在朝大臣知其留难阻当之情而不究问恐有党恶之意故与同罪杖一百流三千里不知者不坐按律中称留难者不一而此条独重者以别条留难稽缓之害小此则壅蔽之渐其害大故特重之按国初官员人等朝见间于陛前亲承宣问或令奏陈利病非止泛然一见而已
工书陈言
凡国家政令得失军民利病一切兴利除害之事并从五军都督府六部官面奏区处及听监察御史提刑按察司官各陈所见直言无隐○若内外大小官员但有本衙门不便事件许令明白条陈实封进呈取自上裁若知而不言苟延岁月者在内从监察御吏在外从按察司纠察○若百工技艺之人应有可言之事亦许直至御前奏闻其言可用即付　　　　　　　　　　当者鞫问明白斩○其陈言事理并要直言简易每事各开前件不许虚饰繁文○若纵横之徒假以上书巧言令色希求进用者杖一百○若称诉冤枉于军民官司借用印信封皮入递者借者及借与者皆斩
纂注政谓政事令谓令令付所司施行如赋役则付户部刑名则付刑部之类各开前件谓明开某事如何施行某事如何裁革之类此条前三节欲人直言开言路防壅蔽之意后三节戒人泛言远侒人禁诈冐之意盖国家政令得失军民利病凡一切兴利除害之事关系朝廷者甚大并从督府六部官于御前面奏请旨区处及听丈按察司官各陈所见或得失或利害或兴革直言无隐不言区处者蒙上文而言省文耳若内外大小衙门官员但有本衙门不便事件许令明白逐条陈说实封进呈取自上裁若知其不便而不奏言者是因袭长弊在内从监察御吏在外从按察司纠察若百工技艺之人应有可言之事如得失利病兴革之类亦许直至御前奏闻如有可用即付所司施行若各衙门但有阻当不容奏闻者鞫审明白斩秋后处决其前项府部御吏按察司内外大小官员百工技艺虽得陈言但其所言事理并要简约平易每事逐件开欵如何兴革如何处置不许虚饰浮泛繁文若纵横之徒其辩给足以倾动人主之听假以上书为名干求进用则辩言乱政势所必至故禁之杖一百若有人称诉冤枉事情而军民官司借用印信封皮入递进呈御前者是以私情而冐用公式欺君乱法甚矣借者及借与者皆斩系杂犯准徒五年按本衙门不便事件知而不言不着其罪者疏议谓纠察是实论以事应奏不奏杖一百陈言事理虚饰繁文亦不着其罪者疏议谓审其奏情如有希求进用意者坐杖一百如情轻者止以违令论笞五十
见任官輙自立碑
凡见任官实无政迹輙自立碑建祠者杖一百若遣人妄称已善申请于上者杖八十受遣之人各减一等
纂注申请是亦立碑建祠之事各减一等只承遣人一边观文势自见盖妄称已善即今里老保称贤能之事而申请于上则当该吏典之所为故曰各减见任字最重此见碑以纪功祠以报功皆其官在任之时实有善政及去任之后民思慕而为之建立非见任官得以假饰而冐为之者也夫曰实无曰妄称皆为假饰以要名曰輙自曰遣人皆非民心之爱慕但輙自建立者全无顾忌故杖一百其遣人妄称已善申请于上以求建立者视輙自建立者有间故杖八十受遣而妄称申请者不过阿顺扶同而已故各减一等杖七十前碑祠拆毁申文立案不行
禁止迎送
凡上司官及使客经过若监察御吏按察司官出巡按治而所在各衙门官吏出郭迎送者杖九十其容令迎送不举问者罪亦如之
纂注上司是本管上司统属衙门官使客泛言凡奉钦命者皆是城外曰郭此见出郭迎送非惟谀侒成风抑且妨废政务故凡上司官及奉命制使经过道途若监察御史按察司官出巡按治地方而所在有司军卫各衙门官吏畏威取悦出郭迎送及上司使客分巡御史按察司容令迎送不行举问者皆杖九十 
公差人员欺凌长官
凡公差人员在外不循礼法欺凌守御官及知府知州者杖六十附过还役历过俸月不准若校尉有犯杖七十袛候禁子有犯杖八十
纂注公差人员指在京差使者言如监生承差之类守御官即各卫所指挥之类亦指掌印正官而言欺凌只是言语礼貌傲慢不逊非殴打之事不准谓不准实历心此见守御官持权阃外知府知州高品正官职任专重若或欺凌则有损观望故凡公差人员奉差在外不循礼法肆行欺凌者杖六十附过还役所历过支俸粮月日不准从新役起犹得还役者以其有事相关也若校尉与监生承差不同有犯者杖七十袛候禁子又与校尉不同有犯者杖八十校尉袛候禁子俱不言还役者蒙上文而言省文耳按欺凌不及县令并府州佐贰官者以县令佐职与所差之人终有公事钤督而欺凌又不过儌慢小过故畧之苦有殴打自依公使人殴有司律治罪
服舍违式
凡官民房舍车服器物之类各有等第若违式僣用有官者杖一百罢职不叙无官者笞五十罪坐家长工匠并笞五十○若僣用违禁龙凤文者官民各杖一百徒三年工匠杖一百连当房家小起发赴京籍充局匠违禁之物并入官○首告者官给赏银五十两○若工匠能自首者免罪一体给赏
