<!-- { "loadSidebar": true } -->
　　　　 纂注遇夜禁人行走谓之夜禁拒捕自犯夜之人而言打夺自傍人劫夺犯夜者而言凡盗贼率起于夜禁之不严夜禁不严则盗贼多矣故一更三点钟声已静之后五更三点钟声未动之前而有人在街行走者谓之犯夜在京城犯者笞三十在外郡城镇犯者减一等笞二十二更三更四更尤为夜深此时有犯者在京城则笞五十在外郡城锁则减一等笞四十其暮钟未静晓钟已动是不系禁人行之时而巡夜人故将人拘留诬执为犯夜者抵罪诬执京城者笞三十诬执外郡城锁者笞二十若二更三更四更之时则不得谓之诬执矣若犯夜人被巡夜人拘执而拒捕不服及有殴打巡夜人而将犯夜人夺去者杖一百因打夺而殴巡夜人至折伤以上者绞至死者斩若被夺之人未曾行殴则犯夜之罪矣

大明律集解附例卷之十五
　兵律
　　关津
私越冐度关津
　　凡无文引私度关津者杖八十若关不由门津不由渡而越度者杖九十若越度缘边关塞者杖一百徒三年因而出外境者绞守把之人知而故纵者同罪失于盘诘者各减三等罪止杖一百军兵又减一等并罪坐直日者余条准此○若有文引冐名度关津者杖八十家人相冐者罪坐家长守把之人知情与同罪不知者不坐○其将马骡　私度冐度关津者杖六十越度杖七十私度谓人有引马骡无引者冐度谓马骡冐他人引上马骡毛色齿岁者越度谓人由关津马骡不由关津而度者
　　　　 纂注守把人如守御巡检之官吏军兵者则如守御官之军人巡检司之弓兵也知而故纵及失于盘诘俱承私越二者而言家人相冐谓如兄冐弟引叔冐侄引之类家长非一家之长即家人相冐中之长也注云余条准此谓余条凡言把守之罪皆准此条而坐直日者盖关津之设所以防奸故凡度关津者必给文引为照若无文引而窃过关津者为私度也则杖八十若因无文引而关不由门津不由渡别从间道而过者为越度则杖九十若越度缘边关塞者杖一百徒三年因越度关塞而潜出外境者绞其关津及缘边关塞守把之人知其无引及越度而故纵者并与犯人同罪如私度杖八十越度杖九十缘边关塞杖一百徒三年出外境者罪止杖一百流三千里失于盘诘者各减犯人之罪三等如私度笞五十越度杖六十缘边关塞及出外境者并罪止杖一百守把之军兵又减失盘诘之罪一等如私度笞四十越度笞五十越关塞出外境俱罪止杖九十前项守把之罪并坐应直本日之人若虽有文引原系他人名字而冐顶度过者与无引者同故亦杖八十家人互相冐度者罪坐家长长冐少名罪固坐长少冐长名罪亦坐长也守把之人知冐名之情者与同罪亦杖八十不知情者不坐其人有引马骡无引而将马骡私度关津或将马骡冐他人引上毛色齿岁而度者并杖六十若人由关津却将马骡不由关津而越度者杖七十
按缘边关塞止言越度而不言私冐度者盖关塞之外非腹里之关可出入者比故但有犯度者即谓之越度矣
　　备考
　　　一守把之人受财故纵者计赃以枉法从重论
　条例
　　一官吏旗校舍余军民人等有因为事问发为民充军或罢职冠带闲住与降调出外各来京潜住者问拟明白除充军并口外为民照迯例改发外文官降调者革职冠带闲住闲住者发原籍为民为民者改发口外为民武官带俸者革职随舍余食粮差操原随舍余食粮差操者发边卫差操其知情容留潜住之人各治以罪
　　一居庸山海等关隘引送口外边卫逃军过关并守把盘诘之人卖放者俱问发边卫充军
诈冐给路引
　　凡不应给引之人而给引及军诈为民民诈为军若冐名告给引及以所给引转与他人者并杖八十若于经过官司停止去处倒给路引及官豪势要之人嘱托军民衙门擅给批帖影射出入者各杖一百当该官吏听从及知情给与者并同罪若不从及不知者不坐○若巡检司越分给引者罪亦如之○其不立文案空押路引私填与人者杖一百徒三年○受财者计赃以枉法及有所规避者各从重论○若军民出百里之外不给引者军以逃军论民以私度关津论
　　　　 纂注不应给引之人如注云僧道及各卫旗军与凡不许自由远行之人皆是倒给谓倒其旧引而给换新引也规避专指给引之人言如犯罪将发而冐名给引以避之类上条言度关津之当给引此条防给引者之诈冐也盖凡不应给路引之人而欲给引及军诈为民民诈为军若自已不应给引冐顶他人之名告给及以自已所给之引转与他人者并杖八十若本有文引或因年深违限或欲转往他处而于经过之官司停止之去处倒给路引及官豪势要之人嘱托军民衙门擅给印信批帖影射出入者倒给与嘱托之人各杖一百其管引当该官吏听从不应给引之人与倒给嘱托及知军民相诈冐名告给之情而给与者并与给引给批之人同罪若不从及不知者不坐若巡检司非系给引衙门而有越分给引者亦如当该官吏听从及知情给与之罪其本应给引衙门若不将告引之人贯址姓名明立文案而将空纸押成路引私下填注与人者杖一百徒三年若前项不应给冐给倒给擅给之当该官吏及巡检司给引并有司空押路引但受财者则计赃以枉法及给引之人有所规避者则以所规避各从其罪之重者论若军民出本境地界百里外不给路引者军则以逃军之初犯再犯三犯论民则以私度关津论若出本家百里之外而犹系境内地方者不在给引之限
关津留难
　　凡关津往来船只守把之人不即盘验放行无故阻当者一日笞二十每一日加一等罪止笞五十○若官豪势要之人乘船经过关津不服盘验者杖一百○若撑驾渡船稍水如遇风浪险恶不许摆渡违者笞四十若不顾风浪故行开船至中流停船勒要船钱者杖八十因而杀伤人者以故杀伤论
　　　　 纂注盘验者盘诘其来历辨验其文引也然关津盘验本以御暴若遇往来船只而守把之人不即盘验放行无故阻当者则未免有妨于人故阻当一日者守把之人笞二十每一日加一等至四日之上罪止笞五十但罪坐直日者若官豪势要之人乘船经过关津特强不服守把之人盘验者杖一百若撑驾渡船稍水如遇风浪险恶不许摆船载人过渡违者笞四十然非出于有意故其罪犹轻若不顾风浪故行开船至中流乘险停船勒要船钱者则有心吓人矣故杖八十若因停船勒要被风浪以致杀伤人者以刑律故杀伤条论杀人者斩伤人者验伤之轻重坐罪
递送逃军妻女出城
　　凡在京守御官军递送逃军妻女出京城者绞民犯者杖一百若各处守御城池及屯田官军递送逃军妻女出城者杖一百发边远充军民犯者杖八十受财者计赃以枉法从重论其逃军买求者罪同守门之人知情故纵者与犯人同罪失于盘诘者减三等罪止杖一百军人又减一等○若递送非逃军妻女出城者杖八十有所规避者从重论
　　　　 纂注递送谓接递引送如假作自已妻小之类守门之人兼官军言失于盘诘专指军人故下文另言军人之罪逃军妻女所　广如故军妻及军在卫而妻女私　犯罪该起解妻小之类盖军　军有统属之责与民人不同而在京之逃军乃禁兵所系与在外不同故凡在京守御军官军人递送逃军妻女出京城者则坐杂犯绞罪准徒五年民犯递送者杖一百若在外各处守御城池及屯田官军递送逃军妻女出城者杖一百发边远充军民犯递送者杖八十若军官与民因受财而为其递送者则计赃从重者论其计赃重于本条从赃论轻则仍坐本条若逃军用财买求者罪与军官同曰罪同以见至杂犯绞罪亦同科也若守门之人知递送之情而故纵其妻女出城者与递送犯人同罪曰同罪以见至杂犯绞罪则减等也若守门人失于盘诘者在军官则减犯人罪三等如递送出京城民犯者杖七十递送出各处守御城池民犯者笞五十军官递送者在京在外俱罪止杖一百在军人则又于官罪减一等如递送出京城民犯者杖六十递送出各处守御城池民犯者笞四十官军递送者在京在外俱罪止杖九十若官军与民递送非系逃军之妻女出城者不问在京在外并杖八十有所规求回避而为之递送者从所规避之重罪论
盘诘奸细
凡缘边关塞及腹里地面但有境内奸细走透消息于外人及境外奸细入境内探听事情者盘获到官须要鞫问接引起谋之人得实皆斩经过去处守把之人知而故纵及隐匿不首者并与犯人同罪失于盘诘者杖一百军兵杖九十
　　　　 纂注奸细即周官所谓邦谍今俗云奸人细作是也境内者指中国之人言境外者指外寇之人言消息事情所包者广谓凡军情机密重大之事皆是此言凡缘边关塞及腹里地面乃边务城池所系匪轻则盘诘奸细不可不严故于此处但有境内奸细私出而走透消息于外人及境外奸细私入境内而探听事情者若盘获到官须要推鞫究问其接引出入及原行起谋之人如果事得其实不分首从皆斩其奸细出入经过去处若守把官吏军兵人等知情而故行纵放及有隐匿在家而不首官者并与奸细犯人同罪减一等杖一百流三千里若非故纵而失于盘诘者守把之官杖一百军人弓兵杖九十俱罪坐直日之人
按此条与漏泄军情大事条参看盖彼自闻之而漏泄者言故有先传传至之分此自专作奸细之人言故接引起谋者无宥也
　条例
　　一川广云贵陜西等处但有汉人交结夷人互相买卖借贷诓骗财物引惹边衅及潜住苗寨教诱为乱贻害地方者除真犯死罪外俱问发边卫永远充军
　　一沿边关塞及腹里地面盘诘奸细处所有归复乡土人口被获到官查审明白即照例起送有妄作奸细希图冐功者以故入人罪论若真正奸细能首降者亦一体给赏安插
私出外境及违禁下海
凡将马牛军需铁货铜钱段疋紬绢丝绵私出外境货卖及下海者杖一百挑担驮载之人减一等物货船车并入官于内以十分为率三分付告人充赏若将人口军器出境及下海者绞因而走泄事情者斩其拘该官司及守把之人通同夹带或知而故纵者与犯人同罪失觉察者减三等罪止杖一百军兵又减一等
　　　　 纂注军需铁货作一句读谓可为军需之铁货未成军器者耳因而走泄事情承将马牛等物及将人口军器二项言失觉察者主拘该官司及守把之人言夫马牛与军需铁货及铜钱段疋紬绢丝绵皆中国利用之物不可有资于外国者也若有此等货物私出外国境内货卖及私下泛海者杖一百其挑担驮载货物之人减一等杖九十所获货物船车并收入官于货物内以十分为率将三分给付告人充赏若将兴贩人口与应禁军器出境及下海货卖者向敌之心可恶故坐以绞若私将马牛等物人口军器出境下海之人因而走泄中国事情于外夷者与奸细之情不殊故坐以斩其出境下海犯人应该拘管之官司及守把关津官吏军兵人等如有通同夹带马牛等物人口军器出境下海或知其出境下海而故行纵放者并与犯人同罪至死者减一等杖一百流三千里若失于觉察以致有人出境下海拘该官司及守把之官减犯人罪三等罪止杖一百军人弓兵又减官军一等通减四等罪止杖九十
　条例
　　一各边将官并管军头目私役及军民人等私出境外钓豹捕鹿砍木掘鼠等项并把守之人知情故纵该管里老官旗军吏扶同隐蔽者除真犯死罪外其余俱调发烟瘴地面民人里老为民军丁充军官旗军吏带俸食粮差操
