<!-- { "loadSidebar": true } -->
纂注鬬殴故杀俱出自一人一时之事故律不着为从者之罪或谓律不言皆若分首从不知以一人而敌一人曰鬬若两戈鬬一人则为共殴也有意而杀之曰故意非人所知若人得与知则为同谋非故杀也故下遂言同谋共殴之罪以终止两节之意同谋共殴有三意同谋终又共殴者有共殴而不同谋者有始既同谋终不共殴者余各杖一百各字兼人数多寡及伤之轻重言盖两人相殴俱无欲其死之心一人偶而伤重而死则曰鬬殴杀人先持杀人之心乃与人相殴而杀之则曰故杀若与人同谋共一人未欲杀人而其人乃因伤而死则曰同谋共殴人因而致死三者致人于死虽同而惟故杀之情为重故鬬殴杀人者不问其手足或他物或金勿杀之者并坐绞故杀者则坐斩若同谋共殴人因而致人于死者其伤虽多而以致命去处之伤为重则究其手下殴此致命伤之人坐以绞罪其原先造谋者即系下手之人斯矣若不系伊下手则不论其共殴与否坐以杖一百流三千里罪其为祸端耳至若不系下手致命又非原谋皆为余人虽殴有别处重伤止各杖一百而不滥及也
按鬬殴条云同谋共殴伤人者各以下手伤重者为重罪是各据伤科罪矣而此乃云余人杖一百何也盖本条重在死字谓既巳抵其命则死者瞑目故余人得宥之鬬殴条重在伤字谓不尽科之则伤者何辜故各以下手伤论意各有所在罪不同科然余人至折伤以上亦止杖一百实为太轻故又有执持凶器及致命伤痕之例而律始无遗法矣
备考
一凡余人既不与谋又不助力临时不行观阻者问不应
　条例
一凡同谋共人殴人除下手致命伤者依律处绞外其殴之人审系执持鎗刀等项凶器亦有致命伤痕者发边卫充军
　新题例
万历十六年正月题奉钦钦依今后审录官员凡审共殴下手拟绞人犯果于未结之前遇有原谋助殴重伤之人监毙在狱与解审中途因而病故者准其抵命若系配发事结之后在家病亡者不得滥改抵偿仍将下手之人依律处决
屏去人服食
凡以他物置人耳鼻及孔窍中若故屏去人服用饮食之物而伤人者杖八十谓寒月脱去人衣服饥渴之人绝其饮食登高乘马私去梯辔之类致成残废疾者杖一百徒三年令至笃疾者杖一百流三千里将犯人财产一半给付笃疾之人养赡至死者绞○若故用蛇蝎毒虫咬伤人者以鬬殴伤论因而致死者斩
纂注他物谓一应伤人之物如沙石针铁之类孔窍所指者广非专谓耳鼻二节以鬬殴伤自癈疾以上俱与上节同但止节伤人者俱坐杖八十而此自杖九十徒二年半以下俱照鬬殴律科断此言凡以一应能伤人之物安置人耳鼻中及孔窍中若故意屏除人服用或饮食之物因此二项以致损伤人者不问伤之轻重俱杖八十若因而致成残癈疾者杖一百徒三年令至笃疾者杖一百流三千里将犯人财产一半给付笃疾之人养赡因而致死者坐绞若故意用蛇蝎毒虫咬人而成伤者验伤之轻重以鬬殴伤论如青赤肿伤笞四十之类至笃疾者亦给财产养赡因而致死者斩盖屏去服食以他物置人孔窍中原无致人于死之心而蛇蝎毒虫咬人则明有致人于死之理原情论罪故有绞斩之别也
戏杀误杀过失杀伤人
凡因戏而杀伤人及因而鬬殴而误杀伤傍人者各以鬬杀伤论其谋杀故杀人而误杀傍人者以故杀论○若知津河水深泥泞而诈称平浅及桥梁渡船朽漏不堪渡人而诈称牢固诳令人过渡以致陷溺死伤者亦以鬬杀伤论○若过失杀伤人者各准鬬杀伤罪依律收赎给付其家过失谓耳目所不及思虑所不到如弹射禽兽因事投掷砖瓦不期而杀人者或因升高险足有蹉跌累同伴或驾船使风乘马惊走驰车下坡劫不能止或共举重物力不能制损及同举物者凡初无害人之意而偶致杀伤人者皆准鬬殴杀伤人罪依律收赎给付被杀被伤之家以为营葬及医药之资
纂注诳令人过渡句顶上二诈字过失小注详明然弹射投掷须是正事方用此律若戏玩非道又自有弓箭车马等律此条准与准窃盗准枉法之义不同此止准其罪不在至死减等之列也此言凡两相和戏如较拳舞棒之类而杀伤人及因与人鬬殴而误杀伤傍人者戏虽与殴不同傍人虽非敌手但其杀伤实由我下手也故各以鬬殴条杀伤论死者并绞伤者验伤轻重坐罪若本欲谋杀人及故杀人而误杀傍人者所杀虽非所谋而巳先有杀人之心故以故杀论死者处斩不言伤者仍以鬬论殴论若明知津河水源而不可渡泥泞而不可行乃诈称平浅及明知桥梁巳朽渡船实漏不堪渡人乃诈称牢固诳哄令人过渡以致人陷溺或死或伤者其事与戏杀者相等亦以鬬杀伤论若耳目所不及思虑所不到而过失过失伤人者是事出偶然较之戏杀为愈轻各准鬬杀人法伤者准鬬殴条内徒流笞杖定罪死者依鬬殴杀人绞罪各依律收赎铜钱给付被杀伤者之家以为营葬及药之资则过失者以警而死者以安伤者以情不拂而法亦行也今例过失杀人死罪八分追钞二分仍征铜钱矣
按律解云谋杀卑幼误至尊长以尊长论谋杀尊长以尊长论谋杀尊长误至卑幼亦以尊长论余依此条例推之盖恶其谋也若后条弓箭车马出于不意者只以凡论明例所谓犯时不知也其说可从
又按二人过失杀一人或谓分首从俱收赎非也盖同谋殴人致命下手者绞余人止杖一百况过失乎当以为首准罪收赎余人俱依应事重科断如工律备虑不谨误杀人亦止所由为罪是也
　条例
一应该偿命罪囚遇蒙赦宥俱照大月令追银二十两给付被杀家属如果十分贫难者量追一半
一收赎过失杀人绞罪追钞三十三贯六百文铜钱八贯四百文与被杀之家营葬共折银十二两四钱二分
夫殴死有罪妻妾
凡妻妾因殴骂夫之祖父母父母而夫擅杀死者杖一百○若夫殴骂妻妾因而自尽身死者勿论
纂注二节若字或谓当蒙上文来若妻妾殴骂夫之祖父母父母而夫殴骂之也似太拘然须有罪而殴骂之方得勿论若无罪而殴仍依后夫殴妻妾律科罪此言妻妾殴夫之祖父母父母者斩骂者绞其有应死之罪然须告官以治之可也若其夫不告官司而擅杀其妻妾者杖一百盖原其有罪而不责其擅杀也若夫殴骂有罪之妻妾而妻妾因而自尽身死者既为有罪又非擅杀故曰勿论
备考
一妻有他罪不致死而夫擅杀之者仍问殴妻至死律绞
杀子孙及奴婢图赖人
凡祖父母父母故杀子孙及家长故杀奴婢图赖人者杖七十徒一年半○若子孙将巳死祖父母父母奴婢雇工人将家长身尸图赖人者杖一百徒三年期亲尊长杖八十徒二年大功小功缌麻各递减一等○若尊长巳死卑幼及他人身尸图赖人者杖八十○告官者随所告轻重并依诬告平人律论罪○若因而诈取财物者计赃准窃盗论抢去财物者准白昼抢夺论免刺各从重科断
纂注此条子孙依名例律所谓称子者男女同称孙者曾玄同也尊长将巳死卑幼图赖人之尊长兼祖父母父母及期亲以下至缌麻者而言巳死身尸乃病死而未葬者若巳葬则当从发冢律盖凡祖父母父母故杀子孙及家长无罪而杀奴婢者律各止杖六十徒一年此则既以故杀而又图赖人如赖作人杀死或逼死之类故比故杀加一等杖七十徒一年半若子孙将巳死祖父母父母奴婢雇工人将巳死家长各身尸图赖人杖一百徒三年若卑幼将巳死期亲尊长身尸图赖人杖八十徒二年将大功尊长图赖人减期亲一等杖七十徒一年半将小功尊长图赖人减一等杖六十徒一年将缌麻尊长图赖人减小功一等杖一百故曰各递减一等若尊长将巳死卑幼身尸图赖人则不论祖父母父母期亲大小功缌麻及凡将他人身尸图赖人者并八十凡前项图赖人系未曾告官而被赖之人告发者俱依上拟断其巳告官则随其所告轻重或逼死或杀死之类并依诬告平人律论罪反科若因图赖而诈取人财物者计所诈取之赃准窃盗论一贯以下杖六十至一百二十贯罪止一百流三千里其因图赖而抢去人财物者准白昼抢夺律论一百徒三年如计赃重者亦加窃盗二等亦罪止杖一百流三千里并免刺字须各从其所犯之重罪科断如图赖之罪重于诬告财抢夺则从图赖科罪若诬告诈财抢夺重于囚赖则从诬告诈财抢夺科罪按此条专为亲属以尸图赖人者而设然不言舅姑故杀子孙之妇及家长故杀雇工人与期亲以下亲属相杀图赖人者皆以其本条之罪重于图赖设有犯者止各依本条科断
备考
一有服亲属互相以尸诬柄者依干名犯义律论
一妻将尸图赖人比依卑幼将期亲尊长图赖人律若夫将妻尸图赖人者依不应从重其告官司诈财抢夺者比依本律科断
　条例
一故杀妾及弟妹子孙侄侄孙与子孙之妇图赖人其俱问罪属军卫者发边卫属有司者发附近各充军
弓箭伤人
凡故城市有人居止宅舍放射箭投掷砖石者笞四十伤人者减凡鬬伤一等因而致死者杖一百流三千里
纂注故者非因事而故意之谓也盖城市人凑集所在宅舍亦人所居住若有故向此等之处放弹射箭投掷砖石者虽不伤人亦笞四十若伤人者验其轻重减凡鬬伤之罪一等若因伤人而致死者杖一百流三千里按殴人成伤律亦笞四十此云伤人必伤至内损吐血以上者故赃减等论之若止成伤则不必拟减凡鬬而仍坐笞四十之本法若伤人虽至笃疾者亦不在断付家产之限以原非系鬬殴之情故也若所伤系亲属须依名例律本应重罪而犯时不知者依凡人论本应轻者听从本法
车马杀伤人
凡无故于街市镇店镇店驰骤车马因而伤人者减凡鬬伤一等致死者杖一百流三千里若于乡村无人旷野地内驰骤因而伤人致死者杖一百并追埋葬银一十两○若因公务急速而驰骤杀伤人者以过失论
纂注无故对公务急速言因公务急速而驰骤杀伤人总承上文而约言之云伤者专指街市镇店之伤人云者指二项之伤人至死者疏议等诸书将因公务急速伤人兼乡村而言盖不知无故于乡村驰骤者既不着伤人之罪岂有因公务而伤人者反以过失论哉此谓凡在城街市在乡镇店去处若有人无公事故而于此驰骤车马以致伤人者减凡鬬殴伤人罪一等科断若伤人致死者杖一百流三千里乡村无人旷野地内与街市镇店不同若于此无故驰骤车马因而伤人至死者杖一百凡前项车马伤人致死者不分街市镇店村并追埋葬银一十两若因官府公务急速驰骤车马或于街市镇店因而伤人而致死者或于乡村旷野因而伤人至死者俱以过失杀伤人论准鬬殴杀伤罪科断依律收赎给付被杀伤之家以为营葬医药之资
庸医杀伤人
凡庸医为人用药针刺误不如本方因而致死者责令别医辨验饵穴道如无故害之情者以过失杀人论不许行医○若故违本方诈疗疾病而取财物者计赃准窃盗论因而致死及因事故用药杀人者斩
