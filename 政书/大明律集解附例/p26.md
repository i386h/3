<!-- { "loadSidebar": true } -->
纂注还俗直管至下住持知情虽同罪但因人连累不在还俗之限自占为妻妾者依刑律僧道犯奸加凡人罪二等或泥占字谓夺亲属僮仆之所有当依奸亲属妻妾及义男妇科断不知律文明曰假托则并亲属僮仆或无其人借有其人所娶原未与之成婚也安得遂以假为真哉奸字兼和强言盖僧道既云出俗婚娶非其所直故凡娶有妻妾者即杖八十断令还俗女家以其女与之为妻妾者与僧道同罪亦杖八十妇女离归宗其本寺观之住持知其娶妻妾之情亦与僧道同罪杖八十既住持其教而不能约束其众其罪之宜也住持不知情者不坐罪若僧道知其不可娶妻而假托亲属或僮仆为名色以求娶人之妇女及娶而自占为妻妾者以奸论系和者以凡奸加二等杖一百系强者以强奸论以僧道而娶妻巳为违法娶妻而假托其欺奸甚矣故加重以惩之
 
良贱为婚姻
凡家长与奴娶良人女为妻者杖八十女家减一等不知者不坐其奴自娶者罪亦如之家长知情者减二等因而入籍婢者杖一百若妄奴婢良人而与良人为夫妻者杖九十各离异改正
纂注罪亦如之谓奴亦杖八十女家亦减一等也因而入籍为婢承家长与奴娶及奴自娶两边入籍为婢国初为奴婢者各有册籍妄以奴婢为良人二句亦指家长妄冐或奴婢自妄冐也各离异总承上说改正谓入籍者改正非如妻妄失序改正之谓此言凡家长主婚娶良人之女与奴为妻者家长杖八十女家主婚者知其为奴而以以女与之者减男家罪一等杖七十女家不知其为奴者不坐罪其奴不由家长自娶良人女为妻者罪亦如之奴如家长与娶杖八十女家知情减奴罪一等杖七十家长知奴自娶之情不行禁止者减奴罪二等六十因以良人女附入册籍为婢者由家长入籍者家长杖一百由奴入籍者奴杖一百若妄以奴为良人而与良人女为夫或妄以婢为良人而与良人男妻者由家长妄冐家长杖九十由奴婢妄冐奴婢杖九十其家长与娶或奴自娶及相妄冐而娶者俱离异归宗入籍为婢之女则改正盖夫妻本有敌体之义而良贱则非配耦之宜籍终无从良之期而妄冐乃为欺妄之甚故既坐其罪复离改正立法可谓详尽矣
按奴婢或以律有发付功臣家奴之文遂谓非功臣之家不得有奴婢则此条以专为公侯家设也不知立嫡子违法条内明开庶民之家存养奴婢者杖百是以止禁庶民家不得有奴婢矣言庶民则有官者不禁矣使止许公侯家有之则律中称凡存养奴婢者杖一百何也或明言非公侯之家亦可也而何专言庶民耶盖功臣与官员家俱得存养奴婢言给付功臣家为奴者详其文籍没子女无所看落故钦给功臣家耳详见文献通考今问刑者每遇奴婢殴家长之类輙舍正律乃引用雇工人律亦舛矣
蒙古色目人婚姻
凡蒙古色目人听与中国人为婚姻务要两相情愿不许本类自相嫁娶违者丈八十男女入官为奴其中国人不愿与回回钦察为婚姻者听从本类自相嫁娶不在禁限
纂注蒙古即达子色目即回回钦察文回回中之别种回回拳发大鼻钦察黄发青眼其形状丑异故有不愿为婚姻者此言胡元入主中国其种类散处天下者难以遽绝故凡蒙古及色目人听与中国人之相嫁娶为婚姻文务要两相情愿仗之各得其所可也不许蒙古色目人之本类自相嫁娶如本类中违律自相嫁娶者两家主婚杖八十所嫁娶之男女俱入官男为如女为婢然回回钦察在色目人中为最丑陋中国人有不愿与之为婚姻者则听其本类自相嫁娶又不在不许自相嫁娶之禁限夫本类娶有禁者恐其种类日滋也听其本类为婚者又悯其种类成色也立法严而用心恕所以羁么异类者至回回钦察不愿与为婚姻则愿者固不禁也
出妻
凡妻无应出及义绝之状而出之者杖八十虽犯七出有三不去而出之者减二等追还完聚○若犯义绝应离不离者亦杖八十若夫妻不相和谐而两愿离者不坐○若妻背夫在逃者杖一百从夫嫁卖因而改嫁者绞其因夫逃亡三年之内不告官司而逃去者杖八十擅改嫁者杖一百妄各减二等○若婢背家长在逃者杖八十奴逃者罪亦同因而改嫁者杖一百给还家长○窝主及知情娶者各与罪同至死者减一等不知者俱不坐○若由期亲以上尊长主婚改嫁者余亲谓期亲卑幼及大功以下尊长卑幼主婚改嫁者事由主婚主婚为首男女为从事由男女男女为首主婚为从至死者主婚人并减一等
纂注应出即七出谓无子淫夫不事舅妓多言盗窃妒忌恶疾也三不去谓与更舅姑三年丧前贫贱后富贵有所娶无所归也二者见大明令义绝夫妇之义专自得罪于夫言如殴夫及欲告害夫之类非谓殴舅姑等项也犯义绝当兼七出之犯义绝应离而不离指曾经告官离者言曰两愿离者不坐则非两愿者当各坐不应完聚从夫嫁卖句管至妾各减二等因而改嫁谓因在逃而改嫁也须有妁财礼者方是不然当以和诱刁奸论下二改嫁仿此逃亡是有罪逃去者告官司谓告其夫之逃亡情由非告己之欲逃也言三年者以夫丧服例之故许其改嫁耳须三年之外不坐罪妾各减二等指背夫在逃不告逃去及二改嫁说窝主以下二节通指妻妾与婢在逃改嫁者期亲余亲俱指妻妾婢之亲言男即上知情而娶者此条言夫妻以义合不可以轻出既出文不可以苟容故凡妻非有无子等项应出之事及与本夫无义绝之状而本夫擅出之者杖八十其妻虽犯七出于义有三不可出而擅出之者本夫减二等杖六十以犯七出故经之耳并追与本夫完聚若其妻巳犯义绝曾经告官断离而不离者其夫亦杖八十夫不应出而出非情也应离而不离非法也故各罪之若夫与妻不相和谐而两愿离者于情既暌于法无碍故各不坐罪两愿者不坐则夫愿而妻不愿妻愿而夫不愿者均有罪也以上俱自罪在夫者言之至若妇人从一而终背夫巳非其义因逃而輙　自改嫁于情尤为过甚故夫在而妻背夫逃去者杖一百从夫或嫁或卖因在逃而自嫁他人者即坐绞其因本夫有罪逃亡在外三年之内不以夫之逃亡缘由告明官司听许嫁而輙自逃去者杖八十不告而改嫁者杖百以夫在逃故矜之耳断归前夫从其嫁卖至妾则各减妻罪二等背夫在逃者杖八十因而改嫁者杖一百徒三年不告官司而逃者杖六十擅改嫁者杖八十妾贱于妻故罪减于妻也若婢背家长在逃者杖八十奴背家长而逃者亦同婢罪杖八十婢因凡在逃而改嫁他人者杖一百给还家长婢贱于妾故罪又轻于妾也婢不言家长逃亡而逃及改嫁之罪以有主母在耳以上俱自罪在妻妾及奴婢者言之夫妻妾奴婢在逃俱系有罪之人他人安得擅为藏匿及擅自婚娶故窝主及知在逃之情而娶为妻妾者各与妻妾奴婢同罪窝藏及娶背夫在逃之妻同杖一百夫亡在逃之妻同杖八十背夫及夫逃亡在逃之妾各减二等窝藏及娶在逃之奴婢同杖八十至死减一等如妻在逃改嫁应绞者窝主及知情娶者则杖一百流三千里不知在逃之情而窝主及娶者俱不坐罪若改嫁之妻妾与婢由妇女本宗之期亲以上尊长如祖父父母伯叔父母姑兄姊及外祖父母主婚者罪坐主婚之人如背夫而改嫁系妻主婚人流三年里系妾主婚人徒三年夫在逃而改嫁系妻主婚人杖一百系妾主婚人杖八十妻妾止得坐前项在逃之罪如婢虽嫁主婚人止杖一百其妇女之余亲谓期亲卑幼及大功以下尊长卑幼主婚者其情又有不同如事由主婚起者以主婚人为首所嫁娶之男女为从事由男女起者男女为首主婚人为从如妻因夫亡而改嫁者若由主婚则余亲杖八十男女为从杖七十之类至死者主婚人不问期亲以上及余亲虽为首并得减一等杖一百流三千里此以上又自罪在窝主知情及主婚者言之罪虽不一而法无不同其律之至严正所以全妇之伦也
按察内云窝主及知情娶者谓不知情在娶者则可在窝主则不可不坐在娶者则可在窝主则不可他人之妻及妾奴婢非有背夫及家长而逃者何事而来我家又从而窝藏之而谓其不知情恐无理纵不知情而又可窝藏之耶故不知者不坐似为娶者说为多窝主虽不知情亦当从收留迷失子女条内云隐藏在家者杖八十科断
嫁娶违律主婚媒人罪
凡嫁娶违律若由祖父母父母伯叔父母姑兄姊及外祖父母主婚者独坐主婚亲主婚者余亲谓期亲卑幼及大功以下尊长卑幼主婚者事由婚主婚为首男女为从事由男女男女为首主婚为从至死者主婚人并减一等○其男女被主婚人威逼事不由巳若男年二十岁以下及在室之女亦独坐主婚男女俱不坐○未成婚者各减巳成婚罪五等○若媒人知情者各减犯人罪一等不知者不坐○其违律为婚各条称离异改正者虽会赦犹离异改正离异者妇女并归宗○财礼若娶者知情则追入官不知者则追还主
纂注婚娶违律总承上诸条而言婚人并减一等通祖父母以下及余亲言男女既科从罪若至死主婚人减一等男女不必又减矣男女被主婚人威逼节意在余亲一边为多盖祖父母等亲可以不用威逼也未成婚者各减五等通绞斩言各减犯人罪一等兼以未成婚财礼虽聘而未成婚者亦依入官还主断此条乃男女婚姻以下诸条之通例皆当此条参之盖所以补诸条之未备而权其轻重之宜者也言凡男女嫁娶而违犯法如同姓尊卑为婚之类必有主张其事者若由祖父母伯叔父母姑兄姊及外祖父母主婚者与男女无于故违律之罪独坐主婚之人余亲如期亲卑幼及大功以下尊长卑幼主婚者若事由主婚人起则违律之罪以主婚人为首男女为从减主婚人一等事由男女起则违律之罪以男女为首主婚人为从减男女罪一等若嫁娶违律如娶同宗之亲及背夫改嫁之类而罪至斩绞除事由男女自依当律其由主婚人或期亲以上或余亲并得减一等止杖一百流三千里盖祖父母而下其分尊且亲于事得专主故独坐其罪余亲以下其分卑且疎于事不得尽专故分首从科之其二十岁以上之男及夫亡再嫁之女智力虽全而被主婚人威逼娶嫁事不由主若男年十八以下在室之女智力未全事虽可以由巳必待人主使者其嫁娶违律虽余亲而独坐主婚在男女不得依为从法坐罪事有所制不得不矜之耳其嫁娶违律巳成婚者各依律论罪若虽有期约虽有聘定尚未成婚者男女及主婚人虽律应死得各减巳成婚罪五等若媒合人知其违律之情者巳未成婚各减犯人罪一等不知情者不坐罪情有可原不得不贷之耳其违律为婚各条妇女有称离异及改正者虽会改在得免其罪应离异者仍离异改正者仍改正其称离者妇女并宗其原聘之财礼若娶者知者其违律之情巳未成者俱追入官不知情者巳未成婚俱追还主夫女虽会赦必离异改正者法也而离异者犹得归宗财礼知情必入官者法也而不知者犹得还主立法　不严用法实无不善圣人制律之精如此
大明律集解附例卷之七
　户律
仓库
钞法
凡印造宝钞与洪武大中通宝及历代铜钱相兼行使其民间买卖诸物及茶盐商税诸色课程并听收受违者杖一百○若诸人将宝钞赴仓场库务折纳诸色课中买盐货及各衙门起解赃罚须要于钞背用使姓名私记以凭稽考若有不行心辩验收受伪钞及挑剜描辏钞贯在内者经手之人杖一百倍追所纳钞贯谓误收伪钞并挑剜辏钞一贯倍追宝钞二贯伪挑钞贯烧毁其民间关市交易亦许使私记若有不行仔细辩验误相行使者杖一百倍追钞贯止问见使之人若知情行使者并依本律
