<!-- { "loadSidebar": true } -->
纂注军器钱粮之外若车马头疋之类故曰等物合干该部如军务该隶兵部军器隶工部钱粮隶户部是也并杖一百指稽缓不奏申报违式二事言稽缓不可专就府部如将帅稽缓不即具奏亦是此言凡屯守边镇将帅但遇军器钱粮等物缺少应合取索者须要差人在外一行本管布政司一行都指挥使司再差人在内一行五军都督府一行合干部分如军器行工部钱粮行户部之类既行申报又必开具缺少应用奏本实封至御前其将帅申索公文若已到该部及五军都督府须随具本奏闻如钱粮军器若何区处将议定缘由奏准随即发遣各边原差人役回还若边将应有取索稽缓不即实封奏闻或府部已承边将申报乃稽缓不即奏闻区处及边将于各处不行依实一一申报如在外不申报布政司都司在内不申报督府该部者并杖一百罢职军官降充总旗若因不奏不申以致军前缺乏从而失误军机者坐斩庶惩戒既严怠惰知警军需不致缺乏而有备斯可无患也
失误军事
凡临军征讨应合供给军器行粮草料违期不完者当该官吏各杖一百罪坐所由○若临敌缺乏及领兵官已承调遣不依期进兵策应若承差告报军期而违限因而失误军机者并斩
纂注临军征讨是临出军之时也若下临敌则军至境矣违期不完是有司原征派者罪坐所由稽迟之人缺乏通指军器等项已承调遣是承总兵官调遣也临敌以下作三事因而失误军机句则总承之此言凡临敌官军有事征讨其有司应合供给将士军器行粮及马匹草料若有违误期限不完备者有司当该官吏各杖一百俱罪坐所由如上司移文稽迟则罪坐上司下司已承移文而征办不完则罪坐下司此自其初出军未至失误者言之若军马已临敌境其有司随征军器粮草不完致有缺乏者及领兵已承总兵官调遣而逗遛观望不依会兵之期进兵策应者若军中告报会兵日期而承差之人稽迟所定之限者因上三事而致有失误军机者并斩军需缺乏而失误者供给之人坐斩不依期策应而失误者承调之人坐斩告报违限而失误者承差之人坐斩而与上违期不完杖一百者相远矣盖军旅均为大事但军马初行时非危急或有不完犹可措置若军临敌境呼吸存亡稍有失误辱国丧帅安得以易视耶按军机未至失误者当各依本律供给军器粮草缺乏者依供给违期及管送违限不依期策应者依从征违期律告报军期违限依驿使稽程军情加三等律
从征违期
凡军官军人临当征讨已有起程日期而稽留不进者一日杖七十每三日加一等若故自伤残及诈为疾患之类以避征役者各加一等并罪止杖一百仍发出征○若军临敌境托故违期一日不至者杖一百三日不至者斩若能立功赎罪者从总兵官区处
纂注凡律中称军人当兼旗役言之若明言总小旗则军人自为军也故名例但云军官军人犯罪免徒流各加一等自未至杖一百者言若既至杖一百则用罪止律矣伤残至笃疾不堪征进者依律科杖一百之罪仍依名例收赎开役不在仍发出征之限律称一日三日不言二日者同一日法也此言凡一应已承调遣军官军人临当出军征讨已有起程日期而故于私家稽留不进者是玩令也故一日即杖七十每三日递加一等若本无疾而故意自伤残其身体及本无事故而诈伪疾患之类以避从征之役者各加稽留罪一等一日即杖八十每三日亦加一等其稽留至十日之上伤残诈疾至七日之上各罪止杖一百决讫仍发出征若师行已临敌境正将士效死之日而军官军人有推托事故迁延有违期限是有避难之心矣一日不至者杖一百三日不至者坐斩若军官军人应合决杖处斩有能自愿建立事功准赎前罪者听总兵官从宜区处夫违限期一也视事之缓急以轻重其罪其纪律之严如此然听许立功赎罪斯有法外之仁鼓舞激劝之一机也按诸书俱谓伤残至笃废疾者开役定勾本人壮丁补役起发此律外意也不知必欲勾取本人壮丁补役不惟有误期限而新补之役恐又不教之兵不若一面于别伍见役内拨补出征一面勾取本人壮丁补伍庶期限不误而军有实用耳
军人替役
凡军人不亲出征雇倩人冐名代替者替身杖八十收籍充军正身杖一百依旧充军若守御军人雇人冐名代替者各减二等其子孙弟侄及同居少壮亲属自愿代替者听若果有老弱残疾赴本管官司陈告验实与免军身○若医工承差关领官药随军征进转雇庸医冐名代替者各杖八十雇工钱入官
纂注守御军人雇人代替不言收籍充军止坐其罪其子孙弟侄以下皆兼从征守御言与免军身必勾丁补伍如无次丁则免老军终身医本技艺故曰工雇工钱入官止就庸医言其替人从征守御若替身收籍充军者免追雇工钱不收充军者追入官此言凡军人已承调遣不行亲身出征雇倩他人冐顶已名代替出征者受雇替身杖八十收入军籍各另允军正军杖一百依旧充军仍发出征若守御城池军人不亲着役雇人冐顶已名代替守御者各减代替出征罪二等替身杖六十正身杖八十依旧充军守御盖守御之责视之出征者为稍轻故守御代替之罪亦轻于出征代替之罪也其出征守御军人之子孙弟侄及同财共居但系年少力壮之亲属非系雇倩自行情愿代替出征守御者听许代替至亲休戚相关必无妨误非雇倩代替者比故听之耳其出征守御军人本身果有老弱及残疾不堪征守者许赴本管官司陈告官司查验的实与免军身别勾壮丁补役可谓体恤之至也至军中必有医工若已承差遣关领在官药物随军征进其有身不亲行转雇庸医冐名私自代替及替之人各杖八十庸医所得雇工钱合追入官雇倩代替已为欺公况为庸医于事何济彼此俱罪法之尽也
按守御代替各减等或谓律文有若字当会上意俱减杖仍收籍充军且引婚婣律居父母及夫丧嫁娶者并离异若居祖父母伯叔父母等丧而嫁娶者虽律无文亦当离异为证不知若者固曰文虽殊而会上意然有会上之重而入轻者有会上之轻而入重者有会上之相类而附言之者若守御代替则会上之重而入轻者耳充军减死罪一等岂容妄拟律法之精此独无文苟泥若字如下纵军掳掠条当拟将帅罢职充军矣而听使官军总旗递减一等此更同一圈者亦当拟充军耶至若律称离异凡非婚婣之正俱得离异律因无文者多故于末条总言以申明之安得与此并论
又失误军事条临军征讨军器等违期不完者杖一百至临敌缺乏亦用若字者而何又曰并斩耶事有大小罪有轻重读律者逆其意焉可也
　条例
一凡各处清解军丁选拣精壮亲丁佥点相应长解批内明开相貌年甲籍贯在京者起解两京兵部在外者径解该卫若不系同宗子孙顶替起解及将长解正身卖放在家执批前来顶名者正军问调别卫顶军就收本卫长解并受雇之人俱发附近各充军里老邻佑知情不首者各治以罪受财者照长解受雇之人一体发遣
一各处备倭贴守其把总等官纵容舍余人等代替正军者正军问调沿海卫分舍余人等就收该卫充军把总等官参问治罪
一在京在外各都司卫所勾到新军官吏旗甲附写名数半月内帮支月粮各照地方借房安插存恤三个月方许送营差操如有指称使用等项名色勒要财物逼索在逃者不问指挥千百户镇抚俱照卖放正军事例计一年之内所逃人数多寡降级充军拟断若不及数及不曾得财者照常发落
一京卫及在外卫所解到新军以投文日为始不过十日将收管批回给付长解若刁蹬留难者该吏军吏总小旗提问卫所掌印并本管官不拘曾否得财参问带俸差操
主将不固守
凡守边将帅被贼攻围城寨不行固守而輙弃去及守备不设为贼所掩袭因而失陷城寨者斩若与贼临境其望高巡哨之人失于飞报以致陷城损军者亦斩若被贼侵入境内掳掠人民者杖一百发边远充军○其官军临阵先退及围困敌城而逃者斩
纂注掩袭谓乘其无备而袭取之也因而失陷城寨句承上两下说失于飞报罪坐望高巡哨之人故也被贼入境掳掠人民二句承上守御不设失于飞报二项围困敌城谓我师围彼也此言将帅责在守御义当效死然必守御以严哨望以时而后可保无虞故凡屯守边镇将帅被贼攻围城堡营寨不行戮力固守輙自弃城寨而去及守城而备寇之具不设为贼人所掩袭因其守城无备而失陷所守城寨者将帅坐斩若官兵与贼临境其望高巡哨之人遇有敌兵侵犯而失于飞报使将帅不知先事防御以致陷城损军者哨望之人所事虽不同失机一也故亦斩若将帅守备不设及哨望失于飞报被贼人侵入境内掳掠人民者视致有失陷者有间也故止杖一百发边远充军其征进官军已临战阵与贼交锋而先自退缩及我军围困敌城已将取胜而官军輙自逃遁先退则令敌乘胜而支我先逃则众或观望而解体不忠之甚者故处以斩耳
　条例
一失误军机除律有正条者议拟监候奏请外若是贼拥大众入寇官军卒遇交锋损伤被虏数十人之上不曾亏损大众或被贼众入境虏杀军民数十人之上不曾虏去大众或被贼白昼夤夜突入境内抢掠头畜衣粮数多不曾杀虏军民者俱问守备不设被贼侵入境内虏掠人民本律发边远充军若是交锋入境损伤虏杀四五人抢去头畜衣粮不多者亦问前罪以上各项内情轻律重有碍发落者仍备由奏请处置其有被贼人境将爪探夜不收及飞报声息等项公差官军人等一时杀伤捉去事出不测者俱问不应杖罪还职如或境外被贼杀虏爪探夜不收非智力所能防范者免其问罪
一凡各边及腹里地方遇贼入境若是杀虏男妇十名口以上牲畜三十头只以上不行开报者军民职官问罪降一级加前数一倍者降二级加二倍者降三级甚者罢职其上司及总兵等官知情扶同事发参究治罪
一凡沿边沿海及腹里府州县与卫所同住一城及卫所自住一城者若遇大虏及盗贼生发攻围不行固守而輙弃去及守备不设被贼攻陷城池劫杀焚烧者卫所掌印与专一捕盗官俱比照守边将帅失陷城寨者律斩府州县掌印并捕盗官与卫所同住一城及设有守备官驻札本城者俱比照守边将帅被贼侵入境内虏掠人民律发边远充军其兵备守巡官驻札本城者罢职为民若非驻札处所兵备守巡及守备官俱降三级调用若府州县原无设有卫所但有专城之责者不分边腹遇前项失事掌印捕盗官照前比律处斩兵备守巡官亦照前罢职降调其有两县同住一城及府州县佐贰首领但有分守城信地各以贼从所管城分进入坐罪若无城池与虽有城池被贼潜踪隐迹设计越城进入劫盗随即逃散不系失陷者止以失盗论俱不得引用此例
纵军掳掠
凡守边将帅非奉调遣私自使令军人于外境掳掠人口财物者杖一百罢职充军所部听使军官及总旗递减一等并罪坐所由小旗军人不坐○若军人不曾经由本管头目私出外境掳掠者为首杖一百为从杖九十伤人为首者斩为从杖一百俱发边远充军若本管头目钤束不严杖六十附过还职○其边境城邑有贼出没乘机领兵攻取者不在此限○若于已附地面掳掠者不分首从皆斩本管头目钤束不严各杖八十附过还职○知情故纵者各与犯人同罪
