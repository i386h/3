<!-- { "loadSidebar": true } -->
　　凡伪造宝钞不分首从及窝主若知情行使者皆斩财产并入官告捕者官给赏银二百五十两仍给犯人财产里长知而不首者杖一百不知者不坐其巡捕守把官军知情故纵者与同罪若搜获伪钞隐匿入己不解官者杖一百流三千里失于巡捕及透漏者杖八十仍依强盗责限跟捕○若将宝钞挑剜补辏描改以真作伪者杖一百流三千里为从及知情行使者杖一百徒三年○其同情伪造人有能悔过捕获同伴首告者与免本罪亦依常人一体给赏
　　　　 纂注强盗捕限见后捕亡律以真作伪谓以真钞挑剜字样补辏描改笔画作成伪钞也国初制造宝钞与铜钱相兼行使其关天下财用甚重故伪造者不分首从及窝藏伪造之人知情行使之人皆斩犯人财产并没入官知其伪造而首告捕获者官给赏银二百五十两仍给犯人财产若本处里老知而不首者杖一百其巡捕守把官军知情故纵不行捕获者与伪造者同罪至死减一等若　搜获所造伪钞隐匿入己不解官者杖一百流三千里若无故纵之情止失于巡捕及因不巡捕以致伪造出入行使者杖八十仍依强盗捕限律责令跟捕惟故纵者不责限也以真作伪者三为首者杖一百流三千里为从及知情行使杖一百徒三年同造之人能自悔过捕获同伴首告者免其本罪仍依常人一体给赏如此则告捕多而伪造者少矣
私铸铜钱
　　凡私铸铜钱者绞匠人罪同为从及知情买使者各减一等告捕者官给赏银五十两里长知而不首者杖一百不知者不坐○若将时同铜钱剪错薄小取铜以求利者杖一百○若伪造金银者杖一百徒三年为从及知情买使者各减一等
　　　　 纂注铜钱通天下之用而铸钱之权出于上若私铸则窃上之权而钱法阻坏矣故与鼓铸匠人并罪坐绞为从及知系私铸而故买行使者各减一等杖一百流三千里首告捕获者官给赏银五十两里长知而不首告者杖一百若将时用铜钱错薄小取铜以求利则与伪造者异矣故止杖一百若伪造金银行使以惑众罔利者杖一百徒三年为从及知其伪造而买使者各减一等杖九十徒二年半盖律言伪造金银谓以铅铜水银之类造成金银体质者方是若成色不足非全假者不得引用此律
　条例
　　一私铸铜钱为从者问罪用一百斤枷枷号一个月民匠舍余发附近充军旗军调发边卫食粮差操若贩卖行使者亦枷号一个月照常发落
　　一伪造假银及知情买使之人俱问罪于本地方枷号一个月发落
诈假官
　　凡诈假官假与人官者斩其知情受假官者杖一百流三千里不知者不坐○若无官而诈称有官有所求为或诈称官司差遣而捕人及诈冒官员姓名者杖一百徒三年若诈称见任官子孙弟侄家人总领于按临部内有所求为者杖一百为从者各减一等若得财者并计赃准窃盗从重论○其当该官司知而听行与同罪不知者不坐
　　　　 纂注诈假官谓本无官而诈为札付文凭出外行事或悬带伪造牙牌而在京出入者假与人官谓他人本无官而假为札付文凭与人以官者此皆有坏朝廷名器故并坐斩受假官者知其假而故受之杖一百流三千里若本无官而诈称某官有所求为或诈称官司差遣而追捕人或诈冒见任官姓名然曰诈称曰诈冒皆未有文凭可据故止杖一百徒三年诈称见任官子孙弟侄家人总领于见任官所部内有所求为者此自与身冒官员姓名者少异故止杖一百为从各减一等承诈称以下言如为首该杖一百徒三年为从则杖九十徒二年半为首该杖一百为从则杖九十若诈称诈冒有所求为而得财者则计赃有重于诈称诈冒本罪者则从赃准窃盗论各主者亦以一主为重免刺若赃轻则从本罪论故曰各从重论当该官司知而听行者与同罪通承上言至死者照律减等
　条例
　　一广西云贵湖广四川等处但有冒籍生员食粮起贡到部者问革发原籍为民若买到土人倒过所司起送公文顶名赴部投考者发口外为民卖与者行所在官司追赃治罪若已受职比依诈假官律处斩卖者发边卫充军经该官吏朦胧起送各治以罪
　　一凡诈冒皇亲族属姻党家人在京在外巧立名色挟骗财物侵假地土井有禁山场拦当船只掯要银两出入大小衙门嘱托公事贩卖钱钞私盐包揽钱粮假称织造私开牙行擅搭桥梁侵渔民利者除真犯死罪外徒罪以上俱于所犯地方枷号一个月发边卫充军杖罪以下亦枷号一个月发落若被害之人赴所在官司告诉不即受理及虽受理观望逄迎不即问断举奏者各治以罪
　　一假充大臣及近侍官员家人名目豪横乡村生事害民强占田土房屋招集流移住种者许所在官司拏问犯该徒罪以上者发边卫充军杖罪以下枷号一个月发落
诈称内使等官
　　凡诈称内使及都督府四辅谏院等官六部监察御吏按察司官在外体察事务欺诳官府扇惑人民者斩知情随行者减一等其当该官司知而听行与同罪不知者不坐○若诈称使臣乘驿者杖一百流三千里为从者减一等驿官知而应付者与同罪不知情失盘诘者笞五十其有符验而应付者不坐
　　　　 纂注内使都督府四辅谏院六部监察御史按察司官皆要官也诈称此官在外体察事务必致欺诳官府扇惑人民故斩知情随行之人如诈作皁隶跟随之类减一等杖一百流三千里当该官司知其诈称而听行与诈称者同罪不知则不坐诈称使臣乘驿有所求为止于舆马而已故其罪止杖一百流三千里随行减一等杖一百徒三年驿官知其诈称而应付者与犯者同罪不知其诈称而失于盘诘者止笞五十其有符验而应付者驿官不坐罪为其有符验难于查验也
　条例
　　一凡诈冒内官亲属家人等项名色恐吓官司诓骗财物者除真犯死罪外其余枷号一个月发边卫充军所在官司畏徇故纵不行擒拏者各治以罪
　　一凡诈充锦衣卫旗校假以差遣体访事情缉捕盗贼为由占宿公馆妄拏平人吓取财物扰害军民者除真犯死罪外徒罪以上枷号一个月发边卫充军杖罪以下亦枷号一个月发落所在官司阿从故纵者各治以罪
近侍诈称私行
　　凡近侍之人在外诈称私行体察事务扇惑人民者斩谓如给事中尚宝等官奉御内使仪鸾司官校尉之类
　　　　 纂注私行者暗行体察官府及民间不明之事也近侍近君之人诈称私行可以乱民惑众其与无官诈称何异哉故亦坐以斩也
诈为瑞应
　　凡诈为瑞应者杖六十徒一年○若有灾祥之类而钦天监官不以实对者加二等
　　　　 纂注瑞如景星庆云之类皆以事应故曰瑞应本无瑞而诈为瑞应是欺君也故杖六十徒一年钦天监官职专天文而于灾祥之类不以实对妄言休咎其欺尤重故加二等杖八十徒二年也
诈病死伤避事
　　凡官吏人等诈称疾病临事避难者笞四十事重者杖八十○若犯罪待对故自伤残者杖一百诈死者杖一百徒三年所避事重者各从重论若无避故自伤残者杖八十其受雇倩为人伤残者与犯人同罪因而致死者减鬬杀罪一等○若当该官司知而听行与同罪不知者不坐
　　　　 纂注临事诈称疾病欲以避难也故笞四十事重杖八十犯罪待对故自伤残其手足耳目或诈死者皆欲避罪也故伤残杖一百诈死杖一百徒三年所避之罪重于杖一百徒三年者则从所避之罪论若无所避而故自伤残者是以自残其躯故杖八十受雇倩而为人伤残其雇倩之人与犯人同罪因伤残而致死者受雇倩之人减鬬杀一等杖一百流三千里当该官司知其避难而听与改差知其避罪而准作废疾拟断者与犯人同罪不知则不坐
诈教诱人犯法
　　凡诸人设计用言教诱人犯法及和同令人犯法却行捕告或令人捕告欲求给赏或欲陷害人得罪者皆与犯法之人同罪 
　　　　 纂注教诱人为犯法之事或和同与人共为犯法之事后却捕告于官或暗令他人捕告此其为心盖欲希求给赏或陷人于罪以快私忿而已是人之罹法由其致之故与之同罪
 
大明律集解附例卷之二十五
　刑律
　　犯奸
犯奸
　　凡和奸杖八十有夫杖九十刁奸杖一百○强奸者绞未成者杖一百流三千里○奸幼女十二岁以下者虽和同强论○其和奸刁奸者男女同罪奸生男女责付奸夫收养奸妇从夫嫁卖其夫愿留者听若嫁卖与奸夫者奸夫本夫各杖八十妇人离异归宗财物入官○强奸者妇女不坐○若媒合容止通奸者各减犯人罪一等私和奸事者减二等○其非奸所捕获及指奸者勿论若奸妇有孕罪坐本妇
　　　　 纂注和谓男女相愿刁谓引至别所然刁必本于和来男女同罪以下所以着和刁奸及下诸条犯奸之通例也卖与奸夫指经官断后者言故与买休卖休有别此言凡和奸杖八十为妇人无夫者言也若有夫而和奸则杖九十刁奸者则不论夫之有无俱杖一百强奸则肆己之淫污人之节故奸夫处绞若虽强而未成奸者杖一百流三千里十二岁以下幼女未有欲心故虽和同强论成奸者亦坐绞罪其和奸刁奸者男女同淫故同坐罪奸生男女理宜奸夫收养故即责付奸夫奸妇从夫嫁卖其夫愿留者听所谓设大法而顺人情也若遂卖与奸夫则断从淫本夫恶得无罪故与奸夫各杖八十妇人离异归宗财物入官盖强奸者非妇女之得已故妇女不坐罪若和奸刁奸而有人为之媒合或容止其行奸者各减犯人罪一等私和奸事者随其和奸刁奸强奸各减犯人罪二等非奸所捕获及指奸俱无证迹可验故勿追论若妇女因奸有孕则妇女有凭故止罪坐本妇按奸幼女十二岁以下者指成奸者言故虽和同强论若和而未成奸者当坐不应从重或谓以强而未成者论甚非律意
纵容妻妾犯奸
　　凡纵容妻妾与人通奸本夫奸夫奸妇各杖九十抑勒妻妾及乞养女与人通奸者本夫义父各杖一百奸夫杖八十妇女不坐并离异归宗○若纵容抑勒亲女及子孙之妇妾人通奸者罪亦如之○若用财买休卖休和娶人妻者本夫本妇及买休人各杖一百妇人离异归宗财礼入官若买休人与妇人用计逼勒本夫休弃其夫别无卖休之情者不坐买休人及妇人各杖六十徒一年妇人余罪收赎给付本夫从其嫁卖妾减一等媒合人各减犯人罪一等
