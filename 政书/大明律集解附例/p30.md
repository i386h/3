<!-- { "loadSidebar": true } -->
凡官物当应给付与人巳出仓库而未给付若私物当供官用巳送官而未入仓库但有人守掌在官若有侵欺借贷者并计赃以监守自盗论
纂注二物字所包者广守掌在官四字要重看此指暂时之主守言盖官物巳出而未行给付有人守当犹官物也私巳输而未曾收入有人掌即官物也若守掌之人侵欺借贷者并计赃以监守自盗论非守当之人借者以常人盗仓库钱粮论其物各还官给主
　条例
一各处卫所管军头目人等关出粮料布花等物若指以公用为由因而扣减入巳粮料至一百石大布棉花钱帛等物值银三十两以上者问罪追赃完日军职发立五年满日降一级带俸差操旗军人等枷号一个月发极边墩台守哨五年满日踈放
隐瞒入官家产
凡抄没人口财产除谋反谋叛及奸党在十恶依律抄没其余有犯律不该载者妻子财产不在抄没入官之限违者依故入人流罪论○若抄札入官家产而隐瞒人口不报者计口以隐漏丁口论若隐田土者计田欺隐田粮论若隐瞒财物房屋孳畜者坐赃论各罪止杖一百所隐人口财产并入官罪坐供报之人○若里长同情隐瞒及该官吏知情者并与同罪计所隐赃重者坐赃论全科○受财者计赃以枉法各从重论失觉举者减三等罪止笞五十
纂注家产即上人口田土财物供报之人即当抄之人也伓科谓依坐赃律照赃全科其罪赃承里长官吏言此见抄没人口财产惩恶之极典惟反叛奸党系干十恶故尽法惩之其余有犯不该载者而擅拟抄没非意也以故入人流罪论杖一百流三千里若律该抄没人家产而供报之人隐瞒人口不报者计口以隐瞒丁口论一口至三口杖六十若隐瞒财产者以欺隐田粮论一亩至五亩笞四十隐瞒财产房屋孳畜坐赃论一贯以下笞二十各罪止杖一百止坐供报之人所隐之人不坐人口财产入官若里长与供报之人同其隐瞒之情及当该官吏知其隐瞒之情者并与供报之人同罪计所隐赃重者坐赃论于杖一百之上计赃逐节全科罪止杖一百徒三年若里长官吏受财而为之隐瞒者则计其所得之赃重于杖一百及坐赃全科以枉法之重罪论分有禄无禄若赃轻者仍从杖一百及坐赃全科故曰各从重论失觉举者既不受赃又不同情故减供报之人罪三等本犯罪虽加重而失觉之人止于笞五十矜其情而恕之也
按刑律故入条未决听减一等则此抄没未入官者亦减一等可知报之人止以坐赃论而加重者以其所隐瞒者自家之丁口财产也
大明律集解附例卷之八
     户律
   课程
盐法 一十二条
   　 凡犯私盐者杖一百徒三年若有军器者加一等诬指平人者加三等拒捕者斩盐货车船头匹并入官引领牙人及窝藏寄顿者杖九十徒二年半挑担驮载者杖八十徒二年非应捕人告获者就将所获私盐给付告人充赏有能自首者免罪一体给赏○若事发止理见获人盐当该官司不许展转攀指违者以故入人罪论谓如人盐同获止理见发有确货无犯人者其盐没官不须追究
纂注客商中买有引者曰官盐无引而私自贩卖者曰私盐诬指平人承上文犯私盐有军器二项言引领是指路人引领牙人窝藏寄顿四项人也注云确货谓见获的确之盐货也盖盐课之利
国家赖以足边若私盐行则官盐阻故凡军民有犯私盐者不论盐之多寡俱仗一百徒三年若带有军器随行者加一等恐其有拒捕之意因被获而诬指平人同犯者加三等恶其有害人之心若因追捕而抗拒所捕之人者则其拒敌之情为重故坐以斩以上犯人所贩盐货及驮载之车船头匹并没入官其原引领私贩之人与牙侩人及窝藏寄顿者即是为同谋故俱杖九十徒二年半若受雇而为其挑担驮载者未免为从恶故杖八十徒二年若非应捕人役告发而能捕送官者就将所获私盐给捕告获之人充赏若同犯之中及引领等项之人有能自首者免其本罪仍依告获人一体给赏至若私盐事发当该官司止许据见获人盐问理不许听其展转攀指违者官吏以故入人罪论夫告获自首者赏之所以开捕首之门而私贩者庶乎可戢展转攀指者禁之所以防滥及之害而平人不至被诬矣
按名例律云凡犯罪未发而自首者免其罪犹征工赃此云一体给赏何也盖名例就本犯自首者言此就数人有犯而有一人首或因连累致罪如引领以下之人首者而言故盐货一体给赏耳若一人自犯而自首则免罪足矣又何赏之有
凡盐场灶丁人等除正额盐外夹带余盐出场及私煎货卖者同私盐法百夫长知情故纵及通同货卖者与犯人同罪
                纂注灶丁者灶户煎盐之人丁也正额盐是灶丁每日所办盐课有额设正数也百夫长如总催头目之类管领灶丁者也货卖承夹带私煎二者而言盖夹带私煎均于盐法有阻故凡各处盐场其灶户盐丁人等除应办本场额设正数课盐外其余剩之盐如有夹带出场及私自煎烧因而货卖者同私盐法坐罪杖一百徒三年若百夫长则有掌管办盐之责者如知灶丁人等夹带私煎之情而故行纵容及与其通同私自货卖与犯人同罪亦依私盐法论夫夹带私煎之法严则与贩者无夤缘之门而私盐自少矣
凡妇人有犯私盐若夫在家或子知情罪坐夫男虽有夫而远出或有子幼弱罪坐本妇
纂注曰夫在家虽不知情者亦坐曰子知情则不知者不坐矣幼弱谓十五岁以下者夫远出则势不容于有待子幼弱不可以言知情故罪坐本妇
        凡买食私盐者杖一百因而货卖者杖一百徒三年
纂注买食私盐谓知其为私盐买而食用者故杖一百若因买食而转行货卖求刑者则与私贩之情同故杖一百徒三年
  凡守御官司及盐运司巡检司巡获私盐即发有司归勘各衙门不许擅问若有司官吏通同脱放者与犯人同罪受财者计赃以枉法从重论
纂注守御官司谓各卫所守御地方之官司也有司谓府州县及问刑衙门即前条官司也各衙门指守御官司盐运司巡检司而言通同脱放谓通同守御等官脱放也此言各行盐地方凡守御官司及盐运司巡检司皆有巡捕私盐之责者若巡获私盐即将人盐发所在官司归结勘问守御等各衙门不许擅自问理此盖一以防其妄拿一以防其脱放也若既送有司归结而有司官吏通同原获衙门脱放盐犯者与犯人同罪各杖一百徒三年若脱放出于受财者计其入巳之赃以枉法从其罪之重者论夫上文既云不许展转扳指恐有司缘此以行其私故又严脱放之律也
备考
一各衙门巡获私盐不发有司归勘而擅问者以违制论
凡守御官司及有司巡检司设法差人于槩管地面并附场紧关去处常川巡禁私盐若有透漏者关津把截官及所委巡盐人员初犯笞四十再犯笞五十三犯杖六十并附过还职若知情故纵及容令军兵随同贩卖者与犯人同罪受财者计赃以枉法从重论○其巡获私盐入巳不解官者杖一百徒三年若装诬平人者加三等
纂注透漏谓紧关透漏私盐外出也所委人员即守御等衙门所差委者如巡捕官兵之类知情故纵以下俱指把截官及所差人员而言装诬平人指巡盐者言与前所谓诬指者不同此言私盐之徒踪迹诡秘而巡禁之法不可不严凡守御官司及有司巡检司各当设法差人于境内一槩所管地面并附近盐场紧关去处常川往来巡禁私盐不许透漏若有透漏出外者其关津原设把截之官及守御等衙门所差委巡盐人员初犯笞四十再犯笞五十三犯杖六十并附写过名各还原职然不言四犯以上罪止杖六十也必曰附过还职明其为公罪也此自不知情者言之耳若把截与所委各官知有透漏之情而故纵出外及容令应捕军人弓兵随同私商贩卖者俱与私盐犯人同罪各杖一百徒三年此自未受财者言之耳若受财而故纵出外及容令同贩者则各计入巳之赃以枉法从其罪之重者论其把截及巡盐人员若将巡获私盐隐匿入巳不解官者是意在私盐矣故即同私盐罪杖一百徒三年若以私盐装诬平人解官者是意在害人矣故加不解官罪三等杖一百流三千里
凡军人有犯私盐本管千百户有失铃束者百户初犯笞五十再犯杖六十三犯杖七十减半给俸千户初犯笞四十再犯笞五十三犯杖六十减半给俸并附过还职若知情容纵及通同贩卖者与犯人同罪
纂注军人指守御官司部内一应军人而言不专谓应捕私盐之军故上言军兵而此言军人故罪止及本管千百户而不言守御官司也初犯再犯三犯谓千百户所管各军彼此先后有犯非一军而三犯也此言巡禁私盐固守御官司之事若所部军人有犯则又责在本管故凡军人有犯私盐则本管千户百户止因有失铃束而别无他故者如有一次军人犯私盐而初犯百户则笞五十千户笞四十二次为再犯百户则杖六十千户笞五十三次为三犯百户则杖七十千户杖六十若至三犯则全不铃束仍将千百户应得俸钱减半支给然其俸虽减给而罪本因公故并得附过还职若千百户知军人私犯之情而故行纵容初非失于铃束及身自通同军人贩卖又非徒为知情者故即与犯人同   罪各杖一百徒三年此则不淮还职不待言矣
凡起运官盐每引二百斤为一袋带耗五斤经过批验所依数掣挚秤盘但有夹带余盐者同私盐法○若客盐越过批验所不经掣挚关防者杖九十押回盘验
纂注依数依引目正耗盐之斤数也掣挚谓随手掣取盐袋而掣其轻重若干若盘验则尽盘其盐而验之与掣挚互相备矣此条无非防范夹带私盐之弊盖言凡各场驮运有引官盐每引以二百斤为一袋附带耗盐五斤其经过盐课批验所照依前项每引定数掣挚枰盘如正耗数之外但有夹带余盐者同私盐法论罪杖一百徒三年若客商将官盐越过批验所而不经官掣挚及不曾用使关防者坐杖九十仍押回盘验如盘有余盐者则自当从私盐法论矣
凡客商贩卖官盐不许盐引相离违者同私盐法○其卖盐了毕十日之内不缴退引者笞四十○若将旧引影射盐货者同私盐法
纂注缴退引谓将截过退引赴住卖官司缴纳也影射谓以此冐彼如影之相射而不真也盖官盐凭引而发卖卖毕即缴退引正所以别私贩防影射也故凡客商贩卖官盐不许盐引相离若违此而盐引相离者则官私无辩故虽官盐亦同私盐法论杖一百徒三年其卖盐了毕限十日之内缴纳退引若不缴退引者虽无影射之情亦笞四十若将不缴旧引影射见在盐货贩卖者则其盐即私故亦同私盐之法坐罪
凡起运官盐并灶户运盐上仓将带军器及不用官船起运者同私盐法
纂注此言凡各场起运官盐如今两淮盐场运纳大军食盐之类并灶户运盐上仓若有将带军器随行及不用官船起运者同私盐法论罪如不用官船者杖一百徒三年将带军器者加一等夫用官船所以防夹带禁军器所以防拒捕也
凡客商将官盐插和沙土货卖者杖八十
纂注将官盐而插和沙土货卖则图利一巳之私而官盐有壅阻之弊矣故杖八十
凡将有引官盐不于拘该行盐地面发卖转于别境犯界货卖者杖一百知而买食者杖六十不知者不坐其盐入官
纂注拘该行盐地面谓盐运司各有拘定该管行盐地面也如淮盐不许过浙浙盐不许过淮之类此言行盐各有地方贩卖不许犯界所以欲通行盐课禁革奸弊也若客商将有引官盐不于拘定该卖盐之地方发卖而转于别境内犯界货卖者杖一百若别境人知系越境之盐而买食者杖六十不知者不坐其盐并追入官则不问知情矣
