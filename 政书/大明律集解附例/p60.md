<!-- { "loadSidebar": true } -->
　　诬轻为重及轻事告实重事招虚反坐所剩未论决至徒流有折杖凡杖一百以下俱收赎杖一百以上止杖一百余罪收赎已论决至徒流亦有折杖但随杖数多寡决之不用收赎故曰全抵剩罪也故杖一百以杖准徒如杖一百二十准杖六十徒一年杖一百四十准杖七十徒一年半之类其零杖不可总算者观名例所载笞一十赎铜钱六百文雇工钱一日为铜钱六十文则一下之杖一日之徒皆铜钱六十文故杖六十下可以准徒十日可知如杖一百三十准杖六十徒一年零十日杖一百五十准杖七十徒一年半零十日之类必如此扣算庶乎不差也从徒入流者注云三流并准四年皆以一年为所剩罪折杖四十则杖一百流二千里流二千五百里三千里皆折杖二百四十无疑惟近流入远流注云每一等准徒半年为所剩罪亦各折杖一百流二千里折杖二百二十杖一百流二千五百里折杖二百四十杖一百流三千里折杖二百六十又无疑也毫厘之差千里之谬不可不辩又诬轻为重本是一事如诬小不应为大不应诬窃盗得财一百贯为一百二十贯之类轻事告实重事招虚则非一事矣如诬不应为奏事不实诬骂人为殴人之类二者尤易混淆读律者当详辩之
　　笞入笞
　　　未决
议得赵甲所犯若告钱乙行凶攘闹得实钱乙合坐以不应得为而为之事理律笞四十今止坐钱乙骂人笞一十是实合依轻事告实重事招虚反坐所剩律笞三十减等笞二十系剩杖依律收赎随住
已决
依轻事告实重事招虚反坐所剩已论决全抵剩罪律笞三十减等笞二十的决随住
笞入杖亦照此议
笞入徒
　未决
议得赵甲所犯若告钱乙打折伊左臂得实钱乙合坐以折人肢律杖一百徒三年折杖二百今止告钱乙以手殴人成伤笞三十是实依诬轻为重反坐所剩律杖一百七十止杖一百余罪收赎减等杖九十的决寍家
己决
依诬轻为重反坐所剩律杖一百七十准杖八十徒二年零十日减等杖七十徒一年半零十日做工满日寍家
笞入流
　未决
议得赵甲等所犯赵甲若告钱乙将伊两腿打折得实钱乙合坐以折人两腿律杖一百流三千里折杖二百四十今止告钱乙以他物殴人成伤笞四十是实合依诬轻为重反坐所剩律杖二百止杖一百余罪收赎钱乙以他物殴人成伤律笞四十俱减等赵甲杖九十钱乙笞三十各的决寍家
已决
依诬轻为重反坐所剩律杖二百准杖一百徒三年钱乙依以物殴人成伤律四十俱减等赵甲杖九十徒二年半钱乙笞三十赵甲做工钱乙已经论决勿论各随住
杖入杖杖入徒杖入流亦如笞议
徒入徒
　未决
议得钱乙等所犯钱乙依窃盗已行而但得财者七十贯律杖八十徒二年赵甲若告钱乙偷盗伊银一两得实钱乙合坐以窃盗得财八十贯律杖九十徒二年半折杖一百八十今止告钱乙杖八十徒二年折杖一百六十是实合依诬轻为重反坐所剩律杖二十俱减等钱乙杖七十徒一年半赵甲杖一十钱乙做工赵甲系剩杖依律收赎随住
已决
俱减等钱乙杖七十徒一年半赵甲杖一十查得赵甲先诬钱乙减得杖八十徒二年已经论决送工部做工半年今辩得钱乙止坐杖七十徒一年半合将钱乙多决过杖一十准徒十日仍送工部贴徒一年五个月零二十日赵甲的决各着役
徒入流
　未决
议得钱乙等所奏钱乙依犯事诈不以实律杖一百徒三年赵甲若告钱乙发掘伊父赵丙坟冢暴露棺椁得实钱乙合坐以发冢见棺椁律杖一百流三千里折杖二百四十今止告钱乙杖一百徒三年折杖二百是实依轻事告实重事招虚反坐所剩律杖四十俱减等钱乙杖九十徒二年半赵甲杖三十钱乙送工部做工满日赵甲系剩杖依律收赎各随住
已决
俱减等钱乙杖九十徒二年半赵甲杖三十查得钱乙先被赵甲诬告杖一百流三千里已论减等杖一百徒三年送工部做工一个月未满今辩得钱乙止坐杖九十徒二年半合将多决过杖一十准徒十日仍送工部贴徒二年四个月零二十日满日赵甲的决各随住
近流入远流
　未决
议得赵甲等所犯钱乙依窃盗已行而但得财者一百一十贯律杖一百流二千五百里赵甲若告钱乙偷盗伊银二两得实钱乙合坐以窃盗得财者一百二十贯律杖一百流三千里折杖二百六十今止告钱乙杖一百流二千五百里折杖二百四十得实合依诬轻为重反坐所剩律杖二十俱减等钱乙杖一百徒三年赵甲杖一十钱乙虽辩前罪缘二死三流同为一减仍照先拟徒限做工赵甲系剩杖依律收赎各随住
己决
余俱照前拟赵甲的决
　条例
　　一诬告人因而致死被诬之人委系平人及因拷禁身死者比依诬告人因而致死随行有服亲属一人绞罪奏请定夺若诬轻为重及虽全诬平人却系患病在外身死者止拟应得罪名发落
　　一军旗有欲陈告运官不法事情者许候粮运过淮并完粮回南之日赴漕司告理如赴别衙门挟告诈财者听把总官就挐送问犯该徒罪以上调发边卫充军另拘户丁补伍
　　一各处刁军刁民专一挟制官吏陷害良善起灭词讼结党捏词缠告把持官府不得行事等项情犯深重者民发附近军发边卫充军仍于本地方枷号三个月发落若原系充军口外为民人犯遇例放回原籍有前项罪犯者各枷号三个月发极边卫分充军
　　一各处奸徒串结衙门人役假以上司访察为由纂集事件挟制官府陷害良善或诈骗财物或报复私雠名为窝访者事发勘问得实依律问罪用一百二十斤枷枷号两个月发落该徒流者发边卫充军
　　一凡无籍棍徒私自串结将不干已事情捏写本词声言奏告恐吓得财计赃满贯者不分首从俱发边卫充军若妄指官禁亲藩为词诬害平人者不分首从枷号三个月照前发遣
干名犯义
　　凡子孙告祖父母父母妻妾告夫及夫之祖父母父母者杖一百徒三年但诬告者绞若告期亲尊长外祖父母虽得实杖一百大功杖九十小功杖八十缌麻杖七十其被告期亲大功尊长及外祖父母若妻之父母并同自首免罪小功缌麻尊长得减本罪三等若诬告重者各加所诬罪三等加罪不至于死若所诬尊长徒罪已役流罪已配虽经改正放回依诬告人律验日于犯人名下追征用过路费给还若曾经典卖田宅者着落犯人备价取赎因而致死随行有服亲属一人者绞仍令备偿路费取赎田宅又将犯人财产一半断付被诬之人养赡至死罪所诬之人已决者处死亦令备偿路费取赎田宅断付财产一半养赡其家未决者杖一百流三千里加徒三年其告谋反大逆谋叛窝藏奸细及嫡母继母慈母所生母杀其父若所养父母杀其所生父母及被期亲以下尊长侵夺财产或殴伤其身应自理诉者并听告不在干名犯义之限○若告卑幼得实期亲大功及女婿亦同自首免罪小功缌麻亦得减本罪三等诬告者期亲减所诬罪三等大功减二等小功缌麻减一等若诬告妻及妻诬告妾亦减所诬罪三等○若奴婢告家长及家长缌麻以上亲者与子孙卑幼罪同若雇工人告家长及家长之亲者各减奴婢罪一等诬告者不减○其祖父母父母外祖父母诬告子孙外孙子孙之妇妾及己之妾若奴婢及雇工人者各勿论○若女婿与妻父母果有义绝之状许相告言各依常人论义绝之状谓如身在远方妻父母将妻改嫁或赶逐出外重别招婿及容止外人通奸又如本身殴妻至折伤抑妻通奸有妻诈称无妻欺妄更娶妻以妻为妾受财将妻妾典雇妄作姊妹嫁人之类
　　　　 纂注但诬告者绞则不论诬轻为重招虚等项俱坐绞不言妾诬妻包在期亲尊长内并同自首而不及祖父母以下等项举轻以见重也诬告重者谓所诬尊长之事重于干名犯义之杖一百等项罪名此卑幼诬告尊长即于其所告罪名上加等皆如凡人但加罪三等耳不当于凡人加诬之罪上又加之然亦不可于尊长减罪上加之盖律云期亲大功同自首免罪小功缌麻得减本罪三等若于减罪上加诬则告期亲大功者免罪之上无复有加三等之理而告小功缌麻者虽加犹不加矣告谋反逆叛窝藏奸细通祖父母父母言不在干名犯义之限诸书皆谓卑幼既不系干犯则被告自期以下不得如自首免减非也律之所云非不干犯名义之谓犹言当恕其干犯名义之罪云尔期亲以下亲当各依律科断不用容隐免罪之律家长缌麻以上亲二亲字兼尊卑言自奴婢视之虽卑亦尊也末节小注中容止通奸以上言妻父母有义绝之状自折伤以下言女婿有义绝之状此条当与亲属得兼容隐及犯罪自首二条参看言凡子孙告祖父母父母妻妾告夫及夫之祖父母父母者告虽得实亦杖一百徒三年但诬告不问事之大小即坐绞若卑幼告期亲尊长及外祖父母虽告得实亦杖一百告大功杖九十小功杖八十缌麻杖七十其被告之期亲大功尊长及外祖父母父母若妻之父母虽得实并同自首免罪小功缌麻尊长得减所告实之本罪三等不言无服之亲者依名例律减一等诬告尊长计所反坐之罪重于告期亲尊长等之杖一百杖九十八十七之罪者各加所诬之罪三等如告期亲尊长该杖六十徒一年是重于杖一百则于所诬杖六十徒一年上加三等该杖九十徒二年半之类其加罪不至于死若所诬尊长徒罪已役流罪已配死罪已决及致死随行亲属者其流罪财产各如小注仍尽诬告本法科断死罪未决者杖一百流三千里又加役三年而不得同于凡人也盖名分所系义得容隐既相告言是干犯也故不得不重其罪至子孙及妻妾卑幼告言祖父以下尊长谋反大逆谋叛窝藏奸细是干国家不得为亲者讳及嫡母继母慈母所生母杀其父若恩养父母杀其本生父母又人伦之变当各为其所重及期亲以下尊长侵夺其财产及殴伤其身体是亦身家所系情不容已皆应自理诉者并听告言被告者虽各依律科断而子孙不在干名犯义杖一百徒三年等项之限此又法外之情也以上皆言卑幼告尊长之罪若期亲以下尊长告卑幼得实卑幼系期亲大功及女婿所告之事得实亦同自首免罪小功缌麻亦得减本罪三等如告笞四十减三等笞一十之类为其亲属故减之也若尊长告卑幼系诬告者期亲减所诬罪三等如诬告笞四十减三等亦坐一十之类大功减二等小功缌麻各减一等为其尊属故减之也若夫诬告妻及妻诬告妾亦减所诬罪三等至若奴婢告言家长及家长缌麻以上亲与子孙卑幼罪同告家长得实者杖一百徒三年诬者绞告期亲者杖一百大功杖九十小功杖八十缌麻杖七十诬重者加所诬罪三等若雇工人终系异姓与奴婢为有间矣故告家长及家长缌麻以上亲得实者各减奴婢罪一等如告家长杖九十徒二年半之类至诬者不减系家长亦绞期亲以上亦各加所诬三等又不得减奴婢一等也不言家长之妻同家长论其祖父母父母外祖父母诬告子孙外孙子孙之妇妾及己妾若诬告奴婢及雇工人者各得勿论其名义尤尊也不言诬女婿者在缌麻中矣若女婿与妻之父母果有义绝之状如小注所云妻父母将妻改嫁之类夫妻以义合义绝则凡人矣许其互相告言所犯各依常人论断不在干名犯义及得同自首与杖七十之限也
按告期亲以下尊长虽得实亦坐杖一百等罪明其不同于凡人也而全诬乃亦如凡人加三等何也盖凡人已坐其罪而尊属大功以上俱同自首免科小功以下又减三等故止加三等而实与凡人相远矣
子孙违犯教令
