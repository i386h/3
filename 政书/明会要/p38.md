<!-- { "loadSidebar": true } -->
道士邵元节卒。礼官拟谥“荣靖”，不称旨；再拟“文康”。帝兼用之，曰：“文康荣靖。”方士陶仲文卒，特谥“荣康惠肃”。隆庆间，皆追削。(《方伎传》。 )
王世贞曰：“方士之有谥，自世宗始。谥而四字，淫矣。方士得之，则益淫也。”
隆庆二年，副使王世贞奏：“文皇帝北伐时，同安侯霍亲等，骂贼力战以死，宜优加赠谥。徵士吴与弼、检讨陈献章、副使李梦阳、何景明，此数臣皆宜加谥，以彰潜德。”不纳。
给事中辛自论夺尚书顾可学、徐可成及侍郎朱隆禧、郭文英赠谥。以可成由黄冠，文英由工匠，可学、隆禧俱以方药进也。(已上《春明梦余录》。 )
万历元年，题准：大臣应得谥者，礼部仍广加咨询，稽核名实。间有应谥而未经题请，及曾题请而未蒙赐谥者，不论远近，许各该抚按及科道官从公举奏，礼部酌议，题覆补给。若不系公举，子孙自陈乞补谥者，不准。
十二年，题准：凡遇文武大臣应得谥号者，果系公论允服，毫无瑕疵，具请上裁。如行业平常，官品虽崇，不得概与。
二十六年十月，礼部覆按臣乔璧星本议谥。上曰：“卿等虚心详议，应谥者准与补谥。若已谥者，果与众议不协，方许改正追夺。毋得苛求，以伤朝廷锡予之仁。”(已上王圻《通考》。 )
三十一年，礼部侍郎郭正域请严谥典。议夺者四人：许论、黄光升、吕本、范谦；应夺而改者一人：陈赞；补者七人：伍文定、吴悌、鲁穆、杨继宗、邹智、杨源、陈有年。阁臣沈一贯、朱赓力庇吕本，不从其议。未几御史张邦俊请以吕楠从祀孔庙，而论应补谥者雍泰、魏学曾等十四人。部议久之，共汇题先后七十四人，留中不发。天启元年，始降旨俞允，又增绩请者十人，而邦俊原请九人不与，正域所请伍文定等亦至是始定，凡八十四人。(《礼志》。 )
仪制郎中于孔兼疏论吴时来晚节不终，不当谥“忠恪”。因请谥杨爵、陈瓒、孟秋。乃夺时来谥，而谥爵“忠介”。(《于孔兼传》。 )
天启三年，礼部尚书林尧俞言：“谥典五年一举。自万历四十五年至今，蒙恤而未谥者，九卿台省会议，与臣部酌议。”帝可之。然是时迟速无定。六年，礼科给事中彭汝楠言：“耳目近，则睹记真。宜勿逾五年之限。”又谓：’三品以上为当予谥。而建文诸臣之忠义，陶安等之参帷幄，叶琛等之殉行间，皆宜补谥。”事下礼部。以建文诸臣未易轻拟，不果行。(《礼志》。 )温体仁之卒也，特谥“文忠”。而文震孟、罗喻义、姚希孟、吕维祺皆不获谥。福王时，礼部尚书顾锡畴言：“体仁得君行政，最专且久；其负先帝罪大且深。乞将‘文忠’之谥或削或改，而补震孟诸臣。庶天下有所劝惩。”报可。遂补谥诸人，削体仁谥。(《顾锡畴传》。 )
福王时，从工科给事中李清言，追谥开国功臣李善长等十四人，正德谏臣蒋钦等十四人，天启惨死诸臣左光斗等九人。而建文之弟允通、允坚、允熙，子文奎，亦皆因清疏追补。(《礼志》。 )
沈德符曰：“改谥凡八人：王谥‘文节’，后改‘忠文’；李时勉谥‘文毅’，后亦改‘忠文’；张玉谥‘忠显’，改‘忠武’；孙忠谥‘康靖’，改‘恭宪’；朱永谥‘武襄’，以同父号，改‘武毅’；曹鼐谥‘文襄’，改‘文忠’；石缶谥‘文隐’，改‘文介’；张治亦谥‘文隐’，改‘文毅’。”
王圻曰：“国初恩典，有非翰林而谥‘文’者，若：刘文成基、马文简京、姚文敏夔、唐文襄龙、叶文庄盛、魏文靖骥、储文懿、郑文安赐、仪文简智、杨文恪廉、邵文庄宝、李文通奎、何文肃乔新、何文简孟春、黄文毅孔昭、萧文昭维桢、吴文恪讷、王文成守仁，是也。有官翰林而谥不以‘文’者，如：王毅愍文、陈庄靖文、袁荣襄宗皋、刘忠愍球、杨庄敏鼎、盛荣简端明、朱恭靖希周，是也。成、宏以后，则翰林专谥‘文’，而他途不与。”(按邵宝、何孟春、王守仁、盛端明、朱希周、杨廉皆嘉靖间谥。“成、宏”应改“正、嘉”。 )张志淳曰：“高皇帝迹行定谥，至不容私诸子而谥以‘荒’以‘愍’。文皇帝表章性理，以《谥法》系诸治道，且历载宋儒之论。以今考之，古之用谥，美恶并也。今专美而无恶，岂人皆善，而恶谥无所于加？抑亦恶不复谥，而谥者专以掠美也？”
卷二十一 乐上
◎乐
凡乐：曰《中和韶乐》，曰《堂下乐》，曰《丹陛乐》，曰《侑食乐》，曰《大乐》。其雅乐：备八音、五声、十二律、九奏、万舞之节。俗乐：有百戏承应、隧舞承应、讴歌承应。祭祀用雅乐，太常领之。宴亨朝会，兼用俗乐，领于伶人。(王圻《通考》。 )
大祖初克金陵，即立典乐官。其明年，置雅乐，以供郊社之祭。(《礼志》。 )
吴元年，置太常司，其属有协律、司乐等官，职雅乐。又命：自今朝贺，不用女乐。(《世法录》。 )
七月乙亥朔，太祖御戟门，召学士朱升、范权引乐舞生入见。设雅乐，阅试之。太祖亲击石磬，起居注熊鼎言：“八音唯石声最难和。”太祖曰：“乐以人声为主，人声和即八音谐矣。”鼎曰：“乐不外求，在于君心。君心和，则天地之气和，而乐亦无不和矣。”太祖深然之。命升辨五音。升不能辨，以宫为徵。太祖哂其误。命乐生登歌一曲而罢。(《大训记》。 )
八月甲寅，以冷谦为协助律郎。谦精音律，善鼓瑟。元末，以黄冠隐吴山。至是召用，令协乐章声谱，俾乐生习之。十月戊午，考正四庙雅乐。命谦较正音律及编钟、编磬等器，并定乐舞之制。乐生仍用道童，舞生改用军民俊秀子弟。
十一月，置教坊司，掌宴会大乐。设大使、副使、和声郎、左右韶乐、左右司乐，皆以乐工为之。后改和声郎为奉銮。
洪武元年八月丁丑，遣官释奠于先师孔子，仍用元《大成登歌乐》。(已上《世法录》。 )
三年九月癸丑，考宫县乐制。访求能通音律者。(《大政记》。 )是月，定朝会宴享乐舞之数。(《世法录》。 )
四年六月戊申，吏部尚书詹同、陶凯进宴享九奏之乐章。上厌前代乐章多谀词，或未雅驯，命凯与同更撰。词成，命协律者歌之。谓侍臣曰：“礼以导敬，乐以宣和。不敬不和，何以为治。元时，古乐俱废。惟淫词艳曲，更唱迭和，又杂以北方之音。甚者以神只祀典，饰为隧舞谐戏，殊非所以道中和、崇治体也。自今一切流俗喧哓淫亵之乐，悉屏去之。”(《大训记》。 )
十二月，礼官奏定释奠孔子乐舞之数，因奏请选京民之秀者，充乐舞生。上曰：“乐舞乃学者事。若释奠，所以追崇先师。宜择国子生及凡公卿子弟在学者，豫教肄之。”自是乐舞生始不用道流。
六年二月，禁教坊司及天下乐人，毋得以古圣贤、帝王、忠臣、义士为优戏。违者罪之。七月，始命詹同、乐韶凤更制《释奠先师乐章》。
七年十月，帝以祭祀驾还，应用乐舞前导，命乐韶凤等撰词。因撰《神降祥》、《神贶惠》、《酒酣》、《色荒》、《禽荒》诸曲以进。凡三十九章，曰：《回銮乐歌》。皆寓规谏。礼部具《乐舞图》以上，命太常肄习之。(已上《世法录》。 )
八年四月，上亲制《二丘乐章》成。初，《二丘乐章》皆学士朱升等所撰。上谓其文过藻丽，故更制之。九年正月，定王国祭祀乐舞之数。
十二年十二月，神乐观成，以乐舞生居之。命道士周元初领观事。
十三年四月，上谕礼臣曰：“乐舞者，以享神只而致感格，不宜授以非人。诸乐舞生若有过及疾病者，即宜遣归，选择代之。”
十一月，诏：公候及诸武臣子弟，凡百一十九人，习乐舞以供祀事。
二十六年六月，重定朝会宴享乐舞之制。凡大朝贺，教坊司设中和韶乐于殿内之东、西，北向。陈大乐于丹陛之东、西，亦北向。
永乐十八年，北京郊庙成。其合祀、合享礼乐，一如旧制。更定宴享乐舞。(已上《世法录》。 )英宗即位，放教坊司乐工三千八百余人。(《三编》。 )
成化十二年，南京祭酒周洪谟言：“元圣用冕旒十二，而舞佾豆笾数不称。请备天子制。”又言：“古者鸣球琴瑟为堂上之乐，笙镛为堂下之乐，而干羽则舞于两阶。今舞，羽居上，乐器居下，非古制；当改。”尚书邹干驳止之。洪谟再疏争，竟俞其议。(《洪谟传》。 )
二十一年七月，礼部言：“今教坊司乐工，奏中和韶乐者多不谐，而善弹瑟及箜篌、钟、磬者殊少。恐因循失传，渐至《大乐》不备。宜今乐官选其中子弟于本司演习。每奏乐二十一色，通用八十四人，又加以四人，共选三百三十六人。如此，庶《大乐》不至废弛。”诏：“可。”(《世法录》。 )
弘治元年，帝耕田。教坊司以杂剧承应，间出狎语。都御史马文升厉色斥去。(《乐志》。 )
九年二月，太常礼官言：“文庙享祀舞八佾，而乐器之数尚仍旧。揆之情文，觉有未称。请增文庙乐器人数为七十二人，如天子之制。”诏：“依拟增造。”
十七年四月，南京太常卿吕{常心}言：“太祖初设神乐观，收度道士，充乐舞生，习礼乐以供祀事，各给廪饩，恩至渥也。自永乐迁都北平，郊庙大礼，举行於北。居观者止习历代帝王及先师孔子二祀乐舞，郊庙社稷，乐阙不讲。臣请于每年春、秋二仲率诸生以次肄习，仍专官提调。其不能共事者，呈部，退为道士。庶人人有所劝进。”制：“可。”
正德三年，武宗谕内钟鼓司康能等曰：“庆成大宴，华夷臣工所观瞻，宜举《大乐》。迩者音乐废缺，无以重朝廷。”礼部乃请选三院乐工年壮者，严督肄之，仍移各省，取艺精者赴京供应。顾所隶亦猥杂，筋斗百戏之类，日盛于禁廷。既而河间等府奉诏送乐户，居之新宅。乐工既得幸，时时言：“居外者不宜独逸。”复移文天下，取精于诸伎者送教坊。于是乘传续食者又数百人。俳优之势大张。臧贤以伶人进，兴诸佞幸角宠窃权矣。
嘉靖元年七月戊申，御史汪珊请屏绝玩好，令教坊司毋得以新声巧伎进。帝嘉纳之。(《已上世法录》。 )
九年六月，诏发内府所藏金、玉、铜、石钟磬，于神乐观考正音律。令科道官各举所知谙晓音律之人以闻。(《宪章录》。 )
十月丁已朔，礼官奏中宫合行事宜。其一谓：古礼，弦歌《周南》、《召南》之诗，不用钟声，乃房中之乐，后、夫人之所讽诵以事其君子者。宜令女官将此二诗以被管弦，以备宫中宴乐，斥去一应俗乐，其于阃德，尤有裨益。(同上。 )
十一月，改正孔子祀典，乐用六佾。(《三编》。 )
