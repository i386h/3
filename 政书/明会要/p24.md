<!-- { "loadSidebar": true } -->
仁宗即位，户部尚书夏原吉加太子少傅。吕震以太子少师班原吉上，帝命鸿胪引震列其下。进少保。(《夏原吉传》。 )
景泰初，定午朝仪。内阁、五府、六部、奏事官、六科侍班官按西序立，侍班御史二、序班二、将军四按南面北立，鸣赞一，按东西向立，锦衣卫、鸿胪寺东向立，管将军官、侍卫官立于将军西。(《礼志》。 )
三年，令师保兼官，品同者，立班以卫门为次。(《会典》。 )
成化十四年，令进士照办事衙门次第，立于见任官后。(同上。 )弘治元年三月，礼部进午朝仪注。(《实录》。 )
二年六月戊子朔，方事林沂奏：欲按品秩，列坐御史上。为御史劾之曰：“朝廷设官分职，有拘品秩者，有不拘品秩者。故庆成宴科道坐郎中之上，翰林坐科道之前。若概以品秩，则诸学士当列于少卿之下，京县知县兵马司当列于御史给事中之上矣。”上以沂故违成宪，黜之。(《春明梦余录》。 )
嘉靖七年，帝方视朝，见张璁、桂萼班兵部尚书李承勋下，意谦之。乃手敕加璁、萼俱太子太保。(《张璁传》。 )
旧制：右班武臣以都督为先。自嘉靖以来，锦衣权重，又陆炳、朱永皆三公重衔，官在都督之上，故列于首。万历戊寅，朱已没，掌锦衣者俱都指挥等官。相沿旧规，仍立前列。其后遂有争议。部中不能持可否，乃令锦衣仍前立，行稍下；都督立其后，稍上。非正礼也。(《春明梦余录》。 )
隆庆元年，都给事中辛自修等，以朝仪久旷，班行不肃，请令礼官考议成式。礼部礼科会议：“国初定制，百官以品序立。其后更定，又有不拘于品者。如内阁锦衣卫升立宝位之东西；翰林学士列于佥御史之上，其他翰林官不论品级，序于京堂之内；科道官自为一等，列于部属之先；及鸿胪寺、尚宝司列于西阶；三科六道与东班对侍。虽若次序参错，然或以顾问纠察，或以奉事承旨，莫不有因，难以轻改。今后常朝，悉如此例。其余官员，仍依品级崇卑，衙门次序为例。如有紊越，听纠仪官纠奏。”从之。(《通典》。 )
万历四年，题准：五府都督官，常朝班次，不当入侯伯班，仍照殿班立于锦衣官之后，稍上，俟锦衣卫堂上官诣金台边，北司官于台下各侍立，仍与南北无执事官同班，而序于其上。(同上。 )
十一年，令于金水桥边增设序班三员，北向站立；俟东西两班站定，各于班未熟视。有回顾、耳语、咳嗽、吐唾者，即时纠举。(同上。 )○免朝参
吴元年，以朱升为侍讲学士。升年老，特免朝谒。(《本传》。 )
洪武三年，以危素为宏文馆学士，赐小车，免朝谒。(《本传》。 )十五年六月，令国学官年老者，遇暑月及雨雪，免朝参。成祖初，令功臣年老者免朝参。(已上《大政记》。 )
永乐十七年，工部尚书宋礼自蜀召还；以老疾，免朝参。(《本传》。 )
宣德时，刑部尚书金纯有疾，上命医视疗。稍间，免朝参。(《本传》。 )
正统十四年十一月，令京营官，直操日免朝参。(《大政记》。 )景泰时，尚书王直益高，帝优礼之，免其常朝。成化五年，彭时得疾在告，逾三月。帝趣赴阁办事，免朝参。
弘治初，王恕连章求去，帝辄慰留。且以其老，特免午朝；遇大风雨雪，早朝亦免。六年，邱浚以目疾，免朝参。
十年，徐溥引年求退，不许。诏：风雨寒暑免早朝。(各上各见本传。 )
嘉靖二年六月，吏部尚书乔宇在告，免朝参，专理部务。(《大政记》。 )
五年，杨一清复相。世宗以一清老臣，特免常朝、日讲侍班、朔望朝参。(《本传》。 )
七年，大学士谢迁力求去。帝不许，待之愈厚，以天寒免朝参。(《本传》。 )○辍朝
凡闻皇妃丧，辍朝三日，发引下葬，各免朝一日。亲王丧，辍朝二日。公主丧及下葬，各辍朝一日。郡王及文武大臣丧，年终类辍朝一日。先期，礼部具奏；出告示于长安左右门。至日，早朝，不鸣钟鼓、不鸣鞭、不设仪仗。文武百官各服浅淡服、黑色带，于奉天门朝参。(《会典》。 )
洪武十七年，徐达卒，帝为辍朝临丧。(《本传》。 )二十三年三月，定公侯卒葬辍朝礼。(《大政记》。 )
二十四年，懿文太子薨。礼官议：期丧，请以日易月。及当除服，帝不忍。礼官请之，始释服视朝(《兴宗传》。 )
二十八年，秦王爽薨。礼部尚书任亨泰言：“考宋制，宜辍朝五日。今过时享，请暂辍一日。”(《礼志》。 )宣德五年二月，定忌辰辍朝之例。(《昭代典则》。 )
正统八年五月戊寅，雷震奉天殿鸱吻，上辍朝祭告。(《大政记》。 )
成化八年，忻王见治薨。发引日帝不视朝；及葬，辍朝一日。(《礼志》。 )
十一年三月，定侯伯袭爵未久而卒者，止与祭，不辍朝。(《大政记》。 )
嘉靖二十八年，庄敬太子薨，辍朝十日。(《礼志》。 )○宴礼明制：有大宴、中宴、常宴、小宴。(《礼志》。 )
凡大祀天地次日庆成，及正旦、冬至、圣节大宴。立春、元宵、四月八日、端午、重阳、腊八日，永乐间俱于奉天门赐于百官宴，用乐。其后皆宴于午门外，不用乐。(《会典》。 )
洪武元年正月丁丑，大宴群臣于奉天殿。三品以上升殿，余列丹墀。(《大政记》。 )三年十一月丙申，大封功臣。戊戌，大宴。(《明纪》。 )
十五年正月辛巳，宴群臣于谨身殿，始用九奏乐。(《本纪》。 )二十六年，重定大宴礼，陈于奉天殿。(《礼志》。 )
凡赐宴：文臣四品以上及诸学士，武臣都督以上，皆宴殿上；经筵官及翰林讲读、尚宝司卿、六科都给事中暨文臣五品堂上官、武臣都指挥以上官、宴中左、中右门；翰林院、中书舍人、左、右春坊、御史、钦天监、太医院、鸿胪寺官及五品以上官，宴于丹墀；(《春明梦余录》。 )
成祖初，以册立中宫，宴文武群臣四品以上于奉天殿，五品以下于丹墀；命妇宴于坤宁宫。(《明政统宗》。 )
永乐元年四月癸亥，万寿节宴百官。诏豫定班次：命驸马、仪宾及随侍各王来朝官宴于三公府；四品以上文武官诸学士侍宴奉天殿；在京各衙门堂上、六品以上官、近侍官、修史官宴于中左门外；进表官、四夷朝贡宴于中右门；余文武宴于丹墀内。(《实录》。 )
八年七月，上至北京，大宴群臣于奉天殿。未预宴者，各赐之钞。(《明政统宗》。 )
十九年正月甲子朔，以北京郊、社、宗庙及宫殿成，大宴。(《礼志》。 )
二十年九月辛未，论从征功劳，将士分四等赐宴。杨荣、金幼孜皆列前席，受上赏。(《杨荣传》。 )
二十二年五月丁酉，宴从征文武大臣于应昌。命中官歌太祖御制词五章，曰：“此先帝所以垂戒后嗣也，虽在军旅，不敢忘。”己亥，次威远州，复宴群臣。自制词五章，命中官歌之。(《本记》。 )
文皇友爱诸弟，每来朝，赐于华盖殿。世子、郡王，则皇太子宴于文华殿。独宴尚师哈立麻亦华盖殿，盖以亲王例待之也。(《春明梦余录》。 )
永乐间，尚书满九载，如：赵Р、夏原吉、蹇义、方宾，副都御史李庆，赐宴华盖、武英等殿。后内阁一品九载，亦如之。(同上。 )
凡百官于奉天、华盖、谨身、武英等殿侍宴、奏对，皆穿礼鞋上殿。违者罪之。(王圻《通考》。 )宣德三年三月，宴大臣于西苑。(《三编》。 )
赐宴之日，其官卑禄薄者免宴，赐以钞，谓之节钱。(《春明梦余录》。 )八年正月，宴卓异官何文渊等七人于阙廷。(《大政记》。 )
洪武初，赐诸进士宴于中书省。宣德五年，赐宴于中军都督府。八年，赐宴于礼部。遂著为令。(《选举志》。 )
皇太后圣诞，正统四年，赐宴午门。东宫千秋节，永乐间赐府部堂上、春坊、科道、近侍、锦衣卫及天下进笺官宴于文华殿。宣德以后，俱宴午门外。(《礼志》。 )
正统六年九月，三殿成。十一月甲午朔，上御奉天殿，赐文武落成宴。(《三编》。 )十年正月，宴天下来朝贤能官于礼部。(《通典》。 )
天顺二年十一月，罢冬至宴。上谓李贤曰：“节固当宴，但杀牲畜太多。尚有正旦、庆成，一岁四宴，朕欲减之。”由是每岁二宴，至正旦亦或不宴，唯庆成一宴，岁以为常。(《宪章录》。 )
嘉靖二年十二月，帝以灾异频仍，欲罢明年郊祀庆成宴。裴绍宗言：“祭祀之礼，莫大于郊丘。君臣之情，必通于宴享。往以国戚废大礼，今且从吉，宜即举行。岂可以灾伤复免。”修撰唐皋亦以为言。从之。(《明记》。 )
三年正月庚辰，免上元节宴。(《实录》。 )
六年正月，大祀。先期，礼官以宴请。帝曰：“郊祀庆成，次日设宴，乃祖宗朝故典。盖以上帝监歆，君臣欢会，其礼诚不可废也。今四方灾异非常，方欲上下同加修省，恐多费劳民。可暂免一年，以见朕奉天恤民之意。惟四夷使臣，赐宴如故。”(《通典》。 )
武定侯郭勋以会武宴列尚书下，疏争之。兵部尚书李钺言：“中府官之有会武宴，犹礼部之有恩荣宴也。恩荣，礼部为主；会武，中府为主：故皆列尚书之次。《宴图》可徵，不得引团营故事。”帝竟从勋言。(《李钺传》。 )
十年九月乙丑，西苑宫殿成。帝置宴，见兵部尚书王时中、工部尚书蒋瑶席在外，命移殿内，而移皇亲于殿右以让瑶，曰：“亲亲不如尊贤。”(《蒋瑶传》。 )
隆庆元年八月，诏翰林官撰中秋宴致语。徐阶言：“先帝未彻几筵，不可宴乐。”帝为罢宴。(《徐阶传》。 )
万历十三年，大学士申时行特赐宴，礼部、九卿、三品皆陪列。盖前所未有也。(《春明梦余录》。 )○赐食
洪武中，每旦亲朝毕，上御奉天门，或华盖、武英等殿。公、侯、一品官侍坐门内，二品至四品及翰林院坐门外，五品以下官于丹墀内赞拜，叩头就坐。光禄寺进膳，各设馔，食毕，叩头而退。日以为常。二十八年十月，以礼臣言，罢之。(《昭代典则》。 )
宣德四年十二月，帝以霜寒，命光禄寺赐早朝官羊酒。谓侍臣曰：“皇祖考临朝，旦常赐食，必谨识无忘。”(郑元锡《明书》。 )
卷十三 礼八(嘉礼 )
◎上尊号徽号
吴元年十二月癸丑，相国李善长等奉表劝进。帝曰：“始吾即王位，不得已勉从众言。今卿等复劝即帝位，恐德薄不足当之。”群臣固请，上固却之。明日，善长等复请曰：“殿下谦让之德，著于四方，感于神明。愿为生民计，早徇群臣之请。”上曰：“中原未平，军旅未息。吾意天下大定，然后议此，而卿等屡请不已。此大事，须详酌礼仪而行。”
