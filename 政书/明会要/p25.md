<!-- { "loadSidebar": true } -->
洪武元年正月乙亥，昭告上帝皇只，追尊四代祖考妣为皇帝、皇后，奉上玉宝玉册。册曰：“祖父有天下传之子孙，子孙有天下追尊祖考，此古今之通义也。某遇天下兵起，躬擐甲胄，戡定四方，以安人民，土地日广，皆祖考深仁厚德所致也。诸臣庶推尊为皇帝，先世考妣未致尊崇，谨上皇帝、皇后尊号。”(已上《大训记》。 )
天子登极，奉母后或母妃为皇太后，则上尊号。其后或以庆典推崇皇太后，则加二字或四字为徽号。上徽号致词，而上尊号则止进册宝。(《会典》。 )
上皇太后尊号，自宣宗登极始。(《礼志》。 )
英宗复辟，岷王徽糅请上皇太后尊号。礼部以非本朝故事，乃止。已而尚宝司少卿钱溥谓陈汝言曰：“复辟之初，非奉太后诏，谁敢提兵入禁？今论功行赏无虚日，而母后徽号未加，宁非阙典？”汝言以闻。帝大悦。及问李贤，曰：“此莫大之孝也！遂上尊号曰圣烈慈寿皇太后。明代宫闱徽号自此始。(《三编》。 )
宪宗即位，议上两宫徽号。中官夏时欲独尊贵妃为太后，李贤、彭时持不可。顷之，中官传贵妃旨曰：“子为皇帝，母为皇太后。岂有无子而称太后者？宣德间有故事。”彭时曰：“今日事与宣德异。胡后上表让位，故正统初不加尊。今名分固在，安得为比？”中官曰：“如是，何不草让表？”时曰：“先帝时未尝行，今谁敢草？”中官复厉声怵之。时拱手面天曰：“太祖、太宗神灵在上，谁敢二心？钱后无子，何所规利而为之争？不忍默者，欲全主上圣德耳！若推大孝之心，则两宫尊为宜。”贤亦极言之，议遂定。将上册宝，彭时曰：“两宫同称，则无别；钱皇后请加二字，以便称谓。”从之。(《彭时传》。 )
嘉靖十五年十二月甲寅，两宫皇太后徽号增至八字，皇太后张氏加上“昭圣共安康惠兹寿”，皇太后蒋氏加上“章圣慈仁康静贞寿”(《大政记》。 )
神宗即位，上两宫尊号。旧制：天子立，尊皇后为皇太后。若有生母称太后者，则加徽号以别之。冯保欲媚贵妃，因以并尊风张居正。下廷臣议，尊陈皇后曰仁圣皇太后，生母贵妃李氏曰慈圣皇太后。始无别矣。(《后妃传》。 )
◎册封皇子
洪武三年二月，考定诸王册封礼仪宝制。四月辛酉，以封建告太庙，宴群臣于奉天殿及文华殿。帝谕廷臣曰：“元失其驭，群雄并起。四方鼎沸，民遭涂炭。朕躬率师旅，以靖大难，皇天眷佑，海宇宁谧。然天下之大，必树藩屏，上卫国家，下安生民。今诸子既长，宜各有爵，分镇诸国。朕非私其子，乃遵古先哲王之制，为久安长治之计。”群臣对曰：“陛下封建诸王，以卫宗社，天下万世之公议。”帝曰“先王封建，所以庇民。周行之而久远，秦废之而速亡。汉、晋以来，莫不皆然。其间治乱不齐，特顾施为何如耳！”
乙亥，册封诸皇子为王。诏天下曰：“朕惟帝王之子，居嫡长者必正储位；其诸子当封以王爵，分茅胙土，以藩屏国家。朕今有子十人，即位之初，已立长子标为皇太子，诸王之封，本待报赏功臣之后；然尊卑之分，所宜早定。乃以四月七日，封子爽为秦王、冈为晋王、棣为燕王、肃为吴王、桢为楚王、为齐王、梓为潭王、杞为赵王、檀为鲁王、从孙守廉为靖江王；皆授以册宝，置相、傅、官属。”
册秦王文曰：“昔君天下者，必建屏翰，然居位受福，国于一方，并简在帝心。第二子爽，今命尔为秦王，永镇关中，岂易事哉！朕起农民，与群雄并驱，艰苦百端，志在奉天地，享神只。张皇师旅，伐罪吊民，时刻弗怠，以成大业。今尔有国，当恪敬守礼，祀其宗社山川，谨兵卫，恤下民，必尽其道，体朕训言，尚其慎之！”(诸王文同。 )
册靖江王文曰：“朕稽古帝王，抚有方夏，必茂建亲支，所以敦族固本，其来尚矣。朕既为天子，追念吾兄。以尔守谦，兄之孙也，俾王靖江，以镇广海之域。毋忘训语，益修厥身，尚其慎哉！”(已上《大训记》。 )
二十八年八月，更定皇太子、亲王等封爵册宝之制。皇太子、亲王俱授金册金宝，皇太子妃、王妃、公主授金册，不用宝。(《大政记》。 )
成化末，封岐、益、卫、衡、雍五王。帝亲告奉先殿，遣使就各王府册之。罢临轩礼。诸王当袭封者，俱于岁终遣官册封。嘉靖中，改于孟春，著为令。(《通典》。 )
崇祯十四年九月辛卯，封皇子慈炯为王。先是，上谕礼臣曰：“朕第三子慈炯，年已十龄，敬遵祖制，宜加王号。但既受册封，必具冕服。而《会典》开载，年十二、十五始行冠礼。十龄受封、加冠二礼并行，可乎？”于是礼臣历考典故，参稽经传以奏。乃册封为定王，仍俟至十二岁始行冠礼。(《诸王传》。 )
◎行幸
洪武元年四月甲子，车驾发京师、幸汴梁。五月庚寅，至汴梁。辛卯，改汴梁曰开封府。六月壬寅，躬祀开封府诸神，仍遣官祭境内山川。(《大政记》。 )
八月己巳，诏以应天为南京，开封为北京。壬午，幸北京。(《本纪》。 )
二年九月癸卯，诏以临濠为中都。(《大政记》。 )四年二月甲戌，幸中都。(《本纪》。 )
五年，定出巡仪注：车驾出入，有司肃清道路；官民不许开门观望、行、立；所在官员父母合迎驾者，于仗外路右叩头俯伏，候车驾前行方起；若遇驻跸之处，合迎驾之人行五拜礼。(王圻《通考》。 )
八年四月辛卯，幸中都。(《本纪》。 )
永乐六年八月丙戌，诏曰：“成周营洛，肇启二都。有虞勤民，尤重巡省。朕君临天下，统御之初，已升北平为北京。今国家无事，省方维时，将以明年二月，巡幸北京，命皇太子监国。亲王止离王城一程迎候，官吏军民于境内朝见，非经过之处，毋得出境。凡道途供应，皆已节备，有司不得有所进献。”寻命礼部颁巡狩礼，并行直省。凡有重事及四夷来朝与进表者，俱达行在所；小事达京师，启皇太子奏闻。(《实录》。 )
是年，改定巡狩仪：车驾将发，奏告天地、社稷、太庙、孝陵，祭大江、旗纛等神，祭于承天门；将至北京境上，设坛祭北京山川等神；车驾至北京，奏告天地，祭境内山川。(王圻《通考》。 )
八年七月壬午，至北京。十一年二月甲子，幸北京。十五年三月壬子，北巡。
宣德五年九月乙卯，巡近郊。己未，还宫。十月丙子，巡近郊。至洗马林，遍阅城堡兵备。(已上《本纪》。 )
六年七月，帝微行。漏下十二刻，帝从四骑幸杨士奇宅。士奇仓皇出迎，顿首曰：“陛下奈何以宗庙社稷之身自轻？”帝曰：“朕思卿一言，故来耳！”越数曰，帝遣内官问士奇：“微行有何不可？”对曰：“陛下尊居九重，幽隐岂能遍洽？万一冤夫怨卒窥间窃发，诚不可不虑。”后旬余，获二盗，如士奇言。帝曰：“今而知卿之爱朕也。”(《三编》。 )
九年九月，上率师巡边。癸未，车驾发京师。庚子，回銮。(王圻《通考》。 )正统十三年十月，幸大兴降寺。(《三编》。 )天顺三年十月己未，幸南海子。
四年十月戊辰，幸南海子。(已上《本纪》。 )正德九年二月庚子，帝始微行。(王圻《通考》。 )
十二年七月，帝听江彬言，将出关幸宣府。巡关御史张钦上疏谏曰：“比者人言纷纷，谓车驾欲度居庸，远游边塞。臣度陛下非慢游，盖欲亲征北寇也。不知北寇猖獗，但可遣将徂征，岂宜亲劳万乘？英宗不听大臣言，六师远驾，遂成己巳之变。夫匹夫犹不自轻，奈何以宗庙社稷之身，蹈不测之险？况今内无储贰，国家多事。甘肃有吐蕃之患，江右有┝贼之扰，淮南有漕运之艰，巴蜀有采办之困，京畿诸郡，夏梦少收，秋潦为。而陛下不虞祸变，欲纵辔长驱，观兵绝塞，臣窃危之。”已闻朝廷切谏皆不纳，复疏言：“臣愚以为乘舆不可出者有三：人心摇动，供亿浩繁，一也；远涉险阻，两宫悬念，二也；北寇方张，艰与之角，三也。臣职居言路，奉诏巡关，分当效死，不敢爱死以负陛下。”疏入，不报。八月朔，帝微行至昌平，传报出关甚急。钦命指挥孙玺闭关，纳门钥藏之。分守中官刘嵩欲诣昌平朝谒。钦止之曰：“车驾将出关，是我与君今日生死之会也。关不开，车驾不得出；违天子命，当死。关开，车驾得出；天下事不可知，万一有如土木，我与君亦死。宁坐不开关死，死且不朽。”顷之，帝召玺。玺曰：“御史在，臣不敢擅离。”乃更召嵩。嵩谓钦曰：“吾，主上这有奴也。敢不赴？”钦因负敕印，手剑坐关门下，曰：“敢言开关者斩。”夜草疏曰：“臣闻：天子将有亲征之事，必先期下诏廷臣集议。其行也，六军翼卫，百官扈征，而后有车马之音，羽旄之美。今寂然一不闻，辄云：‘车驾即日过关。’此必有假陛下名，出边句贼者。臣请捕其人，明正典刑。若陛下果欲出关，必两宫用宝，臣乃敢开。不然，万死不奉诏。”奏未达，使者复来。钦拔剑叱之曰：“此诈也！”使者惧而返，为帝言：“张御史几杀臣。”帝大怒，顾钱宁：“为我趣捕杀御史。”会梁储、蒋冕等追至沙河，请帝归京师。帝徘徊未决，而钦疏亦至。廷臣又多谏者。帝不得已，乃自昌平还，意怏怏未已。又二十余日，钦巡白羊口。帝微服自德胜门出，夜宿羊房民舍，遂疾驰出关，数问御史安在？钦闻，追之已不及。欲再疏谏，而帝使中官谷大用守关，禁毋得出一人。钦感愤，西望痛哭。于是京师传张御史闭关三疏云。(《张钦传》。 )
十三年正月丙午，至自宣府。命群臣具彩帐、羊酒郊迎，御帐殿受贺。辛酉，复如宣府。(《本纪》。 )
七月丙午，复如宣府。工科都给事中石天柱念帝盘游无度，群臣虽谏，帝意不回，思所以感动之者，乃刺血草疏，略曰：“臣窃自念：生臣之身者，臣之亲也；成臣之身者，累朝之恩也。感成身之恩，欲报之于陛下者，臣之尽心也。因刺臣血，以写臣心。明臣愚忠，冀陛下怜察。数年以来，星变、地震、大水、奇荒，灾异不可胜数，而陛下不悟。祸延太皇太后，天之意欲陛下居衰中，悔过自新，以保大业也。倘或不悟，天意或几乎息矣。夫大位者，奸之窥也。昔太康田于洛，炀帝行幸江都，皆以致败，可不鉴哉？方今朝廷空，边鄙空，城市空，仓廪空，天下皆知危亡之祸，独陛下不知耳。治乱安危，在此行止，此臣所痛心为陛下惜，复昧死为陛下言也。”凡数千言。当天柱刺血时，恐为家人所阻，避居密室，虽妻子不知。既上，即易服待罪。闻者皆感怆，而帝不悟也。(《石天柱传》。 )
十四年二月壬申，至自宣府。(《本纪》。 )
