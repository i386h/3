<!-- { "loadSidebar": true } -->
帝自八年后，视朝渐晏。十年二月，徐溥等上疏，略言：“旧制：内殿日再进奏，事重者不时上闻。又常面召儒臣，咨访政事。今奏事日止一次，朝参之外，不得一望天颜。章奏批答，不时断决，哉稽留数月，或竟不施行。事多壅滞，有妨政体。”(《徐溥传》。 )
十三年六月戊子，御史劾西宁侯宋恺等文武官五百有六人，朝参不至。有诏宥之，仍夺一月俸。(《实录》。 )
正德十一年十一月壬辰，六科都给事中叶相等言：“迩来月不数朝，朝或入晏，今冬至、正旦令节在迩，天下诸司官朝觐及宗藩四夷皆入贺。朝廷举动，四方仪法，不可不慎。伏望夙兴视朝，以示法天下。”十三道御史屠侨等亦言：“近日免朝日多，视朝日少。诸司百辟惟知有左顺门之趋候而已。伏望罢顺门之传旨，复奏事之旧规。”皆不报。(《通纪》。 )
十五年，帝至南京，诏百官戎服朝明年正旦。尚书乔宇不可，率诸臣朝服贺。(《乔宇传》。 )
嘉靖元年，王鏊奏：“国朝圣节、正旦、冬至大朝会，则奉天殿即古之正朝也。常朝则奉天门，即古之外朝也。而内朝独缺。非缺也，华盖、武英等殿即内朝之遗制。洪武中如宋濂、刘基，永乐以来如杨士奇、杨荣、蹇义、夏原吉等，常奏对便殿。今内朝罕复临御。常朝之后，人臣无得进见。三殿高，上下之情壅而不通。伏乞陛下于常朝外，御文华、武英，仿古内朝之意。大臣三日或五日一次起居。侍从各一员上殿轮对。诸司有事咨决，上与大臣面议。如此，人人得以自尽。陛下虽身居九重，而天下之事灿然毕陈于前矣。”疏入，报闻。(《春明梦余录》。 )
二年八月丁未，万寿节，从吉受朝。以孝惠制未终，免宣表鸡唱山呼。(《大政记》。 )
三年二月，昭圣皇太后寿旦，诏免诸命归朝贺。修撰舒芬言：“前者，兴国太后令旦，命妇朝贺如仪。今遇皇太后寿节，忽行传免，恐失轻重之宜。乞收成命，以彰圣孝。”帝怒，夺俸三月。(《舒芬传》。 )御史朱浙言：“后太后亲挈神器以授陛下，母子至情，天日昭鉴。若传免朝贺，何以尉亲心而隆孝治？”御史马明衡言：“暂免朝贺，在恒时犹可；在议礼纷争之时，则断不可。”帝怒，并下诏狱。(《朱浙传》。 )
七年令：凡正旦、冬至、圣节，百官俱于先期之三日及二日习仪。正旦、冬至于朝天宫，圣节于灵济宫。(《会典》。 )
旧制：冬至日即行贺礼。嘉靖九年，分祀二郊，以冬至大报，是日行庆成礼，次日行冬至朝贺礼。毕，举庆成宴。再定：次日帝诣内殿行节祭礼，又诣母后前行贺礼。毕，始御奉天殿受贺。(《礼志》。 )
十八年十二月，以大行皇太后之丧，罢明年元旦朝贺。时礼部请以本月三十日已当二十七日除服之期，仍复疏专请是日御殿受朝。奉旨诘责。然犹素服御殿，百官行八拜礼，鸣钟、鼓、鞭，奏堂下乐。上以服除，令如议行。皆严嵩等所请也。(《实录》。 )
隆庆元年正月癸亥，有诏免朝。越三日，复传免。给事中魏时亮以新政不宜遽怠，上疏切谏。(《魏时亮传》。 )
常朝旧制：每日御门决事。万历初，以方在谅暗，圣龄冲幼。阁臣议酌三、六、九日视朝。及二年五月，礼部请复旧制。阁中拟二票上请，仍定三、六、九日，遂沿为例。(《春明梦余录》。 )
万历三年，大学士张居正奏请：“常朝御皇极门，每日轮该记注起居并史官共四员，列于东班给事中之上。午朝，御会极门，列于御座西稍南，专记言动。”诏依拟行。(《通典》。 )
七年，谕衍圣公以万寿入贺，朝廷待以宾礼，不在文武职官之列，不必朝参。(同上。 )
十七年正月己酉朔，日有食之，免元旦朝贺，自是每元旦皆不视朝矣。(《三编》。 )○诸王来朝
明仿古封建，亲王之藩，不常入朝。朝则赐赉甚厚。(《礼志》。 )
洪武二十一年九月丙戌，秦、晋、燕、周、楚、齐、湘、鲁、潭九王来朝。(《本纪》。 )
二十四年十一月庚戌，晋王冈来朝。初，冈在国骄纵多不法，上欲罪之。至是随太子来朝，上怒稍解，仍敕归藩。(《晋王传》。 )
二十五年春正月戊子，周王肃来朝。壬寅，晋王冈、燕王棣、楚王桢、湘王柏来朝。
二十六年二月乙酉，蜀王椿来朝。四月戊子，周王肃来朝。八月癸未，秦、晋、燕、周、齐五王来朝。九月癸丑，代、肃、辽、庆、宁五王来朝。(已上《本纪》。 )
是年，定诸王大朝，行八拜礼，常朝一拜。凡伯、叔、兄见天子，在朝行君臣礼，便殿行农人礼。天子伯叔，五十不朝；兄弟叔侄，六十不朝；俱令世子代之。(《通典》。 )
永乐二年九月丙午，周王肃来朝，献驺虞。百官请贺，不许。(《本纪》。 )〗
四年三月，齐王来朝。廷臣劾其罪，厉声曰：“奸臣喋喋，又欲郊建文时耶？会尽斩此辈。”帝闻之不怿，留之京师，削官属护卫。(《齐王传》。 )
正统八年二月戊戌，淮王瞻奥来朝。丙午，荆王瞻冈来朝。(《本纪》。 )
天顺元年四月，襄王瞻奥来朝，赐宴便殿，特命百官朝王于馆。寻请还，帝亲送至午门外，握手泣别。诸王自谷府变后，来朝久不许，至是乃特行之。四年，复入朝。六年又召，以老辞。岁时存问。礼遇为诸藩所未有。(《三编》。 )
六年六月戊辰，淮王祁铨来朝。(《本纪》。 )
弘治八年，太皇太后召崇王见泽来朝。礼部尚书岳言：“数年来，三王之国，道路供亿，民力殚竭。今召王复来，往返劳费，兼水溢旱蝗，舟车所经，恐有他虞。亲王入朝，虽有故事，自宣德来，已鲜举行。英宗复辟，襄王举诏来朝，虽笃敦叙之恩，实塞疑谤之隙，非故事也。”大学士徐溥亦以为言。帝为请，乃已。(《崇王传》。 )
◎诸司朝觐
明制：天下官三年一入朝。自十二月十六日始，鸿胪寺以次引见(《礼志》。 )
洪武元年正月，天下来朝官陛辞，上戒谕之，遂为令。(《大政记》。 )六年正月，觐天下府州县官。(《三编》。 )十一年正月，徵天下布政使及知府来朝。(《本纪》。 )
十六年十一月，定诸司来朝及差回者，先朝见，后诣所司。否者以违制论。(《大政记》。 )
大八年正月癸酉，天下布按二司及府州县来朝者凡四千一百余人。五月戊申，谕吏部曰：“外官一岁一朝，未免旷官滋费。自今定为三年一朝，著为令。”(《昭代典则》。 )
永乐十年正月己丑，命入觐官千五百余人各陈民瘼。不言者，罪之；言有不当，勿问。(《本纪》。 )
天顺三年十二月，令凡方面官入朝，递降京官一等序立。(《大政记》。 )
万历二年正月，召见朝觐廉能官于皇极门，面加奖励，赐银币、酒馔。(《三编》。 )○朝贺中宫洪武元年九月，定皇妃以下正旦、冬至朝贺仪。
二年正月，皇后受命妇朝于坤宁宫，赐宴。(已上《大政记》。 )二十六年，重定中宫朝贺。(《礼志》。 )
永乐元年正月己卯朔，命妇朝坤宁宫。二月丙辰，千秋节，命妇入朝。(《大政记》。 )
二年九月，徐皇后一日问：“陛下谁与图治者？”帝曰：“六卿理政务，翰林职论思。”后因请悉召见其命妇，赐冠服钞币，谕之曰：“妇之事夫，奚止馈食衣服而已，必有助焉。朋友之言，有从有违；夫妇之言；婉顺易入。吾旦夕侍上，惟以生民为念。汝曹勉之。”(《后妃传》。 )
三年四月，定命妇朝贺，止三品以上，余悉免之。(《大政记》。 )
嘉靖十三年正月壬子，立方氏为后。越三日，颁诏天下。明日，受命妇朝贺。(同上。 )
崇祯五年三月二十八日，皇后千秋，命妇例当朝贺，久不行，上请，允之。甲戌三月，命妇再朝。是日，皇后母嘉定伯夫人亦入班朝贺，毕，即召入殿。皇后欲设座拜之，辞，不许。(《春明梦余录》。 )
◎朝贺东宫
洪武元年，上以东宫师傅皆勋旧大臣，当待以殊礼，命礼官定三师朝贺东宫仪。议曰。：“唐制：群臣朝贺东宫，行四拜礼，皇太子答后二拜。三公朝贺，前后俱答拜。今拟：凡大朝贺，设皇太子座于大本堂，设答拜褥位于堂中，设三师宾客谕德拜位于前。仿唐制，行四拜礼，皇太子答后二拜。”从之。(《通典》。 )
十四年，给事中郑相奏：“旧制：百官见东宫皆称名，惟宫臣称臣。”下廷臣议。编修吴沈等曰：“东宫，国之大本，所以继圣统，承天位也。臣子尊敬之礼，不宜有二。请凡启事皇太子者，皆称臣如故。”从之。(《吴沈传》。 )
二十九年，重定诸王见东宫仪。朝见后，于内殿行家人礼，以诸王皆尊属也。(《本纪》。 )
宣德九年三月戊寅，文武群臣朝皇太子于文华殿。(《大政记》。 )
成化十四年三月甲子朔，皇太子冠。礼部请：“每月朔望，文武百官奉天殿朝参后，皆赴文华殿谒太子，”制曰：“可。”(《宪章录》。 )
隆庆五年正月，大学士李春芳言：“先朝故事，东宫未出阁时，阁臣以朔望次日，行谒见礼。即今春和，乞举行如例。”上许之。二月甲午，廷臣及朝觐官谒皇太子于文华左门。(王圻《通考》。 )
◎朝贺班序
洪武三年正月癸巳，命宰臣定百官入侍班序。(《昭代典则》。 )定文武官五品以下，并列班于丹陛左右，不得上殿。(《大政记》。 )
三月，礼部奏：“案宋制：驸马班次出入皆依官品。今驸马既授官职，当依百官由西门出入。其班次品级，当在百官之上。如一品在一品之上，二品在二品之上。”从之。(《实录》。 )
十六年，礼部尚书任昂请更定朝参次序。(《任昂传》。 )
二十年十月丁卯，礼部尚书李原名考正礼仪，重定朝参及筵宴仪。朝班序立：公侯居文武班首，次驸马，次伯；自一品以下各以序，文东、武西；风宪纠仪官居下，北面；纪事官居文武第一班之后，稍近上，以便观听，不得搀越，如奏事，须从班末至御前跪奏，不得班内横过。(《实录》。 )
二十四年，定侍班官员。凡文武官员，除分诣文华殿启事外，如遇升殿，各用履鞋，照依品级侍班。有违越失仪者，从监察御史、仪礼司纠劾。又令礼部置百官朝班序牌，大书品级，列丹墀左右木栅上，文武百官照品序立。朝参之时；将军先入，近侍次之，公、侯、驸马、伯又次之，五府、六部又次之，应天府及在京杂职官员又次之。(《会典》。 )
永乐初，令内阁官侍朝，立金台东，锦衣卫在西。后移御道东西对立。(《礼志》。 )
