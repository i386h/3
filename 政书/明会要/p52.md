<!-- { "loadSidebar": true } -->
十二年七月，冯胜督建周王宫殿于开封府，将以九月兴役。帝赐敕谕之曰：“中原民食，所恃者麦耳。近闻尔令有司集民夫，九月赴工。正当播种之时而役之，是夺其时也。过此地冻，不得入土，来岁何望，敕至放还。俟农隙之时，赴工未晚也。”(《明正统宗》。 )
十三年，置四辅官，以四时为号，命协赞政事，均调四时。会立冬，朔风酿寒，帝以为顺冬令，乃赐敕嘉勉。(《安然传》。 )
十五年，谕刑官曰：“方春，万物发生。而无知之民，乃有犯法至死者。虽有决不待时之律，然于朕心有所不忍。其犯大辟者，减死论。”(《春明梦余录》。 )
谕都督府曰：“前遣囚往充辽东驿卒。天气尚寒，恐道途冻馁。令就济宁暂住，往春暖遣行。”(同上。 )
二十一年，解缙言：“治历明时，授民作事，但申播植之宜，何用建除之谬。所宜著者，日月之行，星辰之次，仰观俯察，事合逆顺。七政之齐，正此类也。”(《解缙传》。 )
武定侯郭英请筑鲁王茔所享堂周垣。上曰：“‘使民以时。’奈何当耕种之日，稳筑垣以夺农时乎？”止之。(《农政全书》。 )
永乐二年四月，谕法司曰：“天气向热，狱囚淹久必病。令五府、六部、六科协助尔等，尽数日疏决。”(《大训记》。 )
又谕：“今春时和，东作方兴。宜申明教术，劝课农桑。”(《农政全书》。 )
宣德元年五月，谕三法司曰：“古者，孟夏断薄刑，出轻系；仲夏拔重囚，益其食。所以顺时令重人命也。祖宗时，遇隆寒盛暑，必命法司录囚。今天气向炎，不分轻重悉系之，非钦恤之道。卿等当体此心，即量轻重区别之。务存平恕，毋致深刻。”(《三编》。 )
五年二月，帝以春和，下诏宽恤。(《三编》。 )
七年二月，帝以春和，谕法司录囚。帝亲阅众囚，决遣千余人，减等输纳。春审自此始。(《刑法志》。 )
天顺五年二月，谕法司曰：“春阳肇序，万物咸新。在京文武官除赃罪外，诸犯录悉与湔除，命奉公守法。”(《明政统宗》。 )
成化十年决囚，冬至节近，特命过节行刑。既而给事中言：“冬至后行刑，非时。”遂诏俟来年冬月。(《刑法志》。 )
嘉靖四年二月乙卯，御史王鼎言：“《礼月令》：‘仲春命有司省囹圄，去桎梏。’今所犯笞杖徒流罪，淹系经年，不即遣释，多以禁死。足以干天地之和。”上是之。诏内外理刑官：“凡狱成者，各即放遣。违者，罪之。”(《实录》。 )
二十二年，御史何瓒言：“京师苦寒，小民冻馁枕藉。乞多方振救，并行江北诸郡加惠，以广德意。”帝曰：“今岁严寒，困穷可悯。亟行一体振之。”(《三编》。 )
二十四年正月，上以春多疾疫，命施药于朝天门外，溥济贫民。(《实录》。 )
三十二年，南京刑部尚书顾应祥秋奏决囚。比得决单已逾冬至二日。例当复请。应祥竟论决。御史参劾，上令应祥致仕。(王圻《通考》。 )
万历中，刑部尚书孙丕扬奏：“五岁方恤刑，恐冤狱无所诉。请敕天下抚、按，方春时和，令监司按行州县，大录系囚；按察使则录会城囚。死罪矜疑，及徒流以下可原者，抚、按以达于朝。期毋过夏月。”(《孙丕扬传》。 )
三十八年十一月朔，日有食之。礼部右侍郎翁正春言：“前两岁，食四月朔，纯阳之月也。今食十一月朔，阳生之月也。仲冬之月，于律为黄钟，于卦为复。乃群阴已极，一阳初生之候。而有此亏蚀，其灾异尤甚。君德象日，宜照临宣布，不宜暗汶闭藏。自万历二十年后，货财日敛聚，人才日剥落。一切请补大僚，考选起废，率皆不报。六卿、九列之地，三、五晨星。阊阖徒号，天听愈杳。天下不见阳和舒育之气，如在穷阴冱寒之中。是以上天谴告如此。然日之依与更，止在一时：而皇上之寝与行，止在一念。诚翻然转移，立见改辙；将日中之治，可保无疆矣。”疏入，不省。(《三编》。 )
卷二十九 职官一
◎宗人府(元大宗正府。 )
洪武三年四月丙寅，置大宗正院。三十二年正月丙戌，改为宗人府，设令一人，左右宗正、宗人各一人。以秦王爽为宗人令，晋王冈为左宗正，燕王棣为右宗正，周王肃为左宗人，楚王桢为右宗人。其后以勋戚大臣摄府事，不备官。
永乐初，建都，以北京宗人府为行在，命驸马都尉永春侯王宁署府事。其在南者，为南京宗人府，不复降印。
正统三年，始建府治，以驸马都尉西宁侯宋瑛掌之。后遂为定制。(已上《梦余录》。 )○三公三孤(元置三公，未有三孤。 )
洪武三年，授李善长太师，徐达太傅。(先是，常遇春已赠太保。 )三孤无兼领者。(《职官志》。 )
建文、永乐间，罢公、孤官。仁宗即位，授张辅太师，沐晟太傅，陈懋太保；蹇义进少师，杨士奇进少傅，夏原吉进少保。于是公、孤之官备。(《山集》。 )
宣德三年十月乙酉，上以蹇义、夏原吉、杨士奇、杨荣四人皆春秋高，赐玺书曰：“古者，师保之职，论道经邦，不烦以政。少师义、少傅士奇、少保原吉、太子少傅荣，皆祖宗遗老，畀辅朕躬。今黄发危齿，尚令典烦剧，兼有司之事，非所以优之也。其辍所务，朝夕在朕左右，讨论治理，共宁邦家。其勋阶爵禄并如故。”(《昭代典则》。 )公孤之官，几于专授。迨义、原吉卒。士奇还领阁务。自此以后，公孤仅虚衔，为勋戚文武大臣加官、赠官。而文臣无生加三公者，惟赠乃得之。(《职官志》。 )嘉靖二年，以杨廷和满四考，超拜太傅。四辞而止。(《本传》。 )张原疏：“祖宗设师、傅、保之官，而处之禁密之地。师，导之教训；傅，傅之德义；保，保其身体；乃其职也。今杨廷和少师也，蒋冕少傅也，毛纪、费宏少保也，皆陛下师臣也。顾未得密勿论道之义，乃登言章奏之间，并置之不听。师臣如此，臣属何望？”(《明臣奏议》。 )
十九年，加方士陶仲文少师，久之加少傅，仍兼少保。二十三年，加少师，仍兼傅、保。(《陶仲文传》。文彬按：明世一人遍历三孤者，蹇义、杨士奇、刘吉、刘健、马文升、李东阳、杨廷和、梁储、王琼、杨一清、张孚敬、夏言、严嵩、高拱、徐阶、李春芳、张居正、张四维、申时行凡十九人。若兼领三孤，则方士仲文一人。 )
二十六年，加大同总兵官周尚文太保。(《尚文传》。 )
万历五年，辽东总兵官李成梁加太保。二十九年，复镇辽东加至太傅。(《成梁传》。文彬按：《明史尚文传》云：“终明之世，总兵官加三公者，尚文一人而已。”而《成梁传》，由太保加至太傅。实不止尚文一人。 )
九年，张居正以十二载满，加太傅。十年，以辽东捷，进太师。(本传。文彬按：明加太师者，武臣如张辅、张懋、朱永、张鹤龄、徐光祚、郭勋、朱希忠，皆勋戚也。文臣则自李善长后，唯居正一人。 )
崇祯三年，加孙承宗太傅，辞不受。四年，以考满，加太傅，复辞不受。(本传。州云：文臣无至三公，独张居正加太傅至太师。锦衣帅无至公孤，独陆炳加太保兼少傅。方士无至公孤，独陶仲文加至少师兼少傅、少保。三人皆楚产，前后相去三十年。后皆被追削。 )
◎东宫六傅(元东宫置三师；三少不恒有。 )
东宫六傅，不列于詹事府，无定员，无专授。为勋戚文臣兼官、加官、赠官。(王圻《通考》。 )
洪武元年正月辛巳，以李善长兼太子少师，徐达兼太子少傅，常遇春兼太子少保。三年，礼部尚书陶凯请：选人专任东宫官，罢兼领，庶于辅导有所责成。帝谕以：“江充之事，可为明鉴，立法兼领，非无谓也。”(《职官志》。 )十九年，李景隆兼太子太傅。二十四年，傅友德兼太子太师。二十五年，冯胜兼太子太师，蓝玉兼太子太傅，常升、孙恪兼太子太保，詹徽兼太子少保，皆不闻有关掌，以虚名被之而已。(《山集》。 )
永乐二年四月，以姚广孝为太子少师。时上狩北京，广孝留辅太子。自是以后，东宫师、傅，终明世皆为虚衔。于太子辅导之职，无与也。(同上。 )
成化二十年十一月，中旨进吏部尚书尹为太子太傅。旧制：凡加大臣保、傅，皆赐敕授。而独以传奉得之。前此未有也。(《大政记》。 )○宰辅(元中书省。 )
丞相明初，设中书省，以李善长为右相国，徐达为左相国。吴元年，官制尚左。改善长为左，达为右。洪武元年，改善长左丞相，达右丞相，常遇春平章军国重事，傅通海、胡美、廖永忠、李伯升为平章政事，吴宏为左丞，王溥为右丞，赵庸、张、杨宪参知政事。九年，汰平章政事、参知政事。十三年正月，诛丞相胡惟庸，遂罢丞相。(《山集》。 )
四辅官：九月丙午，置四辅官，以耆儒王本、杜佑、龚、赵民望、吴源为夏官，秋、冬官缺，以本等摄之。位列都督之次。敕以协赞政事，均调四时。月分三旬，人各司之。以雨时若，验其称职与否。寻罢。(《通纪》。 )
大学士：十五年十一月丙午，初置大学士，以礼部尚书刘仲质为华盖殿大学士，检讨吴伯宗为武英殿大学士，翰林学士宋讷为文渊阁大学士，典籍吴沈为东阁大学士，使侍左右备顾问。又置文华殿大学士，召耆儒鲍恂、余诠、张长年等为之，以辅导太子。秩皆正五品。(《昭代典则》。 )
十八年三月，以翰林待诏朱善为文渊阁大学士。(《大政记》。 )
二十八年，敕谕群臣：国家罢丞相，设府、部、院、寺，以分理庶务，立法至为详善。以后嗣君，毋得议置丞相。臣下有奏请设立者，论以极刑。”当是时，以翰林、春坊详看诸司奏启，兼司平驳。大学士特侍左右，备顾问而已。
建文中，改大学士为学士。又改谨身殿为正心殿。设正心殿学士。
成祖即位，特简解缙、黄淮入直文渊阁；胡广、杨荣、杨士奇、金幼孜、胡俨同入直，预机务，谓之内阁。内阁之名及参预机务，自此始。(《三编》。 )然其时入内阁者，皆编检讲读之官，不置官属，不得专制诸司。诸司奏事，亦不得相关白。(已上《职官志》。 )
仁宗即位，以荣、士奇等皆东宫旧臣，乃进士奇为礼部侍郎兼华盖殿大学士，幼孜为户部侍郎兼文渊阁大学士，淮为通政使兼武英殿大学士，荣为太常卿兼谨身殿大学士，俱掌内制。未几，荣、士奇皆迁尚书，阁职渐崇。(《三编》。 )
