<!-- { "loadSidebar": true } -->
是年三月，帝议南巡。修撰舒芬等上疏极谏曰：“古帝王所以巡狩者，协律度、同量衡、访遗老、问疾苦，黜陟幽明、式序在位，是以诸侯畏焉，百姓安焉。若陛下之出，不过如秦皇、汉武侈心为乐而已，非能行巡狩之礼者也。博浪、柏谷，其祸亦可鉴矣。近者西北再巡，六师不摄，四民告病。哀痛之声，上彻苍昊。传播四方，人心震动。故一闻南巡诏书，皆鸟惊兽散。而有司方以奉迎为名，徵发严急。江淮之间，萧然烦费。万一不逞之徒，乘势倡乱，为祸非细。且陛下以‘镇国公’自命，苟至亲王国境，或据勋臣之礼以待陛下，将北向朝之乎？抑南面受其朝乎？假令循名责实，深求悖谬之端，则左右宠幸无死所矣。尚有事堪痛哭不忍言者，宗藩蓄刘濞之衅，大臣怀冯道之心，以禄位为故物，以朝署为市廛，以陛下为弈棋，以革除年间为故事，特左右宠幸知术短浅，无能以此言告陛下耳！使陛下得闻此言，虽禁门之外，亦将惊跸而出，尚敢轻骑慢游哉！”(《舒芬传》。 )
八月癸未，车驾发京师。十二月丙戌，至南京。(《本纪》。 )江彬又欲导帝幸苏州，下浙江，抵湖、湘。诸臣极谏。会其党亦劝阻，乃止。(《三编》。 )
嘉靖十六年三月癸酉，如天寿山。丙午，幸大峪山。
十八年二月乙卯，幸承天。幸酉，次真定，望于北岳。三月己巳，渡河，祭大河之神。幸未，次钧州，望于中岳。四月壬子，至自承天。甲子，幸大峪山。(已上《本纪》。 )
隆庆二年二月丙子，幸南海子。先是，左右有言南海子之胜者。上将往幸，都给事中王治率同官谏，内阁徐阶、尚书杨博等并阻止，皆不听。至则荒莽沮湿，上甚悔之。(《王治传》。 )
◎视学
洪武五年，京师文庙成，车驾幸太学，行释奠礼。(《春明梦余录》。时以应天府学为国子学，盖在应天府学行礼。至十五年别立国子监成，太祖复于国子监行释奠礼。 )
十五年五月己未，国子学新成。帝将行释菜礼。侍臣有言：“孔子虽圣，人臣也，礼宜一奠再拜。”帝曰：“昔周太祖如孔子庙，左右谓不宜拜。周太祖曰：‘孔子百世帝王师，何敢不拜？’今朕有天下，敬礼百神，于先师礼宜加崇。”乃命礼部尚书刘仲质详议。仲质请帝服皮弁执圭，诣先师位前，再拜献爵，又再拜。退易服，乃诣彝伦堂命讲。庶典礼隆重。诏曰：“可。”(《刘仲质传》。 )
永乐四年三月辛卯朔，帝诣国子监。礼部尚书郑赐引宋制，请服靴袍再拜。帝不从，仍服皮弁行四拜礼。御彝伦堂授经。设几榻，赐讲官及大臣、翰林坐。祭酒、司业、博士、助教序进，坐讲，诸生环列以听。(《礼志》，《三编》。 )
正统九年二月，太学成。三月辛亥朔，幸太学，释奠先师。祭酒李时勉当进讲，会久病。及升堂讲《尚书》，词旨清朗。上悦、赐予有加。(《本纪》及《时勉传》。 )
成化元年三月丁巳，帝视太学，释奠先师。始加牲，用乐。停祭酒官以下宴，止宴衍圣公三氏子孙于礼部。
弘治元年三月癸酉，幸太学。先期，致斋一日。奠加币，牲用太牢，改分献为分奠。尚书王恕请之也。(已上《史概》。 )
嘉靖十二年三月丙辰，上以先师祀典既正，再视学。命大臣致奠启圣公祠。(《礼志》。 )隆庆元年八月癸未朔，释奠于先师孔子。(《本纪》。 )
天启五年三月甲寅，释奠于先师孔子。(《本纪》。 )魏忠贤欲先一日听祭酒讲。又议裁诸听讲大臣赐坐茶礼。吏部尚书崔景荣力持不可，乃止。(《景荣传》。 )
崇祯十四年八月，行释奠礼。礼部先以八月初四请，已报可。是日丁未。旧例：丁祭遣阁臣行礼。乃改是月十八日躬行释奠，而初四日仍遣阁臣行礼。(《春明梦余录》。 )
十七年二月释奠，遣大学士魏藻德行礼。是日天气晴明，临祭各官甫就拜位，大风忽起，殿上灯烛尽减，庭下松桧作怒号声，黄沙如雨下，竟不能成礼而罢。(同上。 )
卷十四 礼九(嘉礼 )
◎经筵日讲洪武三年二月，上御东阁。学士宋濂、待制王讲《大学》。
十六年八月，上御谨身殿，命东阁大学士吴沈等进讲《周书立政。》
十八年九月，上御华盖殿。大学士朱善以《周易》进讲。(已上《礼通考》。 )
洪武中，令儒臣更番入禁中，每日轮一员进讲侍直，误者罪之。如大学士吴沈尝坐进讲迟误被劾。(《殿阁词林记》。 )
永乐二年六月朔，御文华殿。大学士杨士奇以《大学》讲义进，上览其文，善之。遂命翰林、春坊诸臣，分撰诸经讲义，与阁臣再阅。有未当处，悉与改正，然后呈讲。
宣德二年二月己酉，御文华殿，召翰林进讲《离娄篇》。三年二月，进讲《舜典》，因命左右出菜茗以赐讲官。(已上《礼通考》。 )
宣德以前，儒臣进讲无定日，亦无定所。正统元年三月，杨士奇、杨荣、杨溥请开经筵，并择老成识达大体者数人，以供侍讲之职。太皇太后然之，命士奇、荣、溥及侍讲学士王直等为经筵官，以月之二日、十二日、二十二日会讲文华殿。余日仍令讲读官四人入讲经史。(《三编》。 )
正统初选经筵官，阁臣悉以翰林院官充选。时章后在内，批云：“如何不见居外贤良？”以旨付宏文馆，于是刘球诸人自部属进次经筵。(陆钅弋《病逸漫记》。 )
景泰元年二月癸未，初开经筵。上每临讲幄，辄命中官掷金钱于地，任讲官遍拾之，号恩典。文臣与者，内阁高等外，惟仪铭、俞山、俞纲、萧、赵琬数人而已。(《仪铭传》。 )
八月，御经筵。先是御史许仕达上言：“经筵之讲，一暴十寒，圣学何以有成？正统间，上下蒙蔽，无敢言者。愿陛下于经筵之外，日召儒臣讲论经史。稽之于古，验之于今，以应无方之变。”优诏褒答。(《实录》。 )
故事：勋臣不知经筵，阁臣俱同知经筵。至李贤，以首辅与勋臣俱知经筵，遂以为例。(《春明梦余录》。 )
成化五年八月，复御经筵。先是刘定之请：“经筵兼讲太祖御制诸书，斥异端邪教，勿令害政耗财。”上留其疏，至是乃诏行之。(《宪章录》。 )
弘治元年三月，吏部侍郎杨守陈请遵祖制，开大小经筵。略言：“大经筵但如旧制。若小经筵，当择端介博雅之臣，以次进讲。凡前朝典籍，祖宗谟训，百官章奏，皆当贮文华后殿，退朝披览。日令内阁一人，讲官二人，居前殿右厢，有疑辄问。一日间，居文华殿之时多，处乾清宫之时少，则欲寡心清，临政不惑，而出治之本立矣。”帝遂于月之丙子开经筵。翼日丁丑，命儒臣进讲。(《杨守陈传》。 )
七月，文华殿日讲毕，赐讲官程敏政等各织金绯衣金带。上皆呼“先生”而不名。(王圻《通考》。 )
谕德王华在讲幄最久，孝宗甚眷之。李广贵幸；华讲《大学衍义》至唐李辅国与张后表裹用事，指陈甚切。帝命中官赐食劳焉。(《王守仁传》。 )
五年二月，定经筵俱用吉服。(《大政记》。 )
十年三月，有诏以下旬御经筵。给事中杨廉言：“故事：经筵一月三举。苟以月终起，以月初罢，则进讲有几？且经筵起而后日讲继之；今迟一日之经筵，即辍一日之日讲也。”报闻。(《儒林杨廉传》。 )
侍讲学士王鏊充讲官。中贵李广导帝游西苑。鏊讲：“文王不敢盘于游田，”反覆规切，帝为动容。讲罢，谓广曰：“讲官指若曹耳！”(《王鏊传》。 )
十八年二月，上御经筵。学士张元祯请讲《太极图》、《西铭》等书。上观之喜曰：“天生斯人，以开朕也。”元祯长不逾中人，每日讲，上特设低几听之。(《元祯传》。 )
正德元年三月丁亥，大学士刘健等言：“自开讲以来，不时传旨暂免者，多以两宫朝谒为词。近又云：择日乘马。臣等愚见，以为乘马等事，似与讲学两不相妨。至于慈宫问安，往来不过顷刻。且两宫以宗社为念，见皇上勤于讲学，亦必喜动颜色。今以顷刻之问安，而废一日之学业，恐非所以慰圣颜，承慈意也。伏乞日勤听讲，除旧例假日外，其余寻常之日，不暂停免。使臣等得以少效涓埃，则圣德日隆，圣治日新矣。”报可。
九月戊寅，上御经筵。先是经筵既开，以暑月停免。至八月，刘健等以为请。时上方大婚，命俟九月。至是，司礼监复传旨，欲免午讲。健等以：“先帝故事，日再进讲。伏乞圣明少留数刻，使臣等照旧每日二次进讲。庶几尽保傅之责，以免旷职之愆。”(已上《实录》。 )
二年三月，上御经筵。詹事杨廷和、学士刘忠直讲。讲毕，因致规谏语。上退，语刘瑾曰：“经筵讲书耳！何添出许多话来？”瑾曰：“二人可令南京去。”于是并迁南侍郎。(《昭代典则》。 )
嘉靖元年五月，命经筵辍讲。林俊举祖宗勤学故事以谏，不听。(《林俊传》。 )
六月丁丑，大学士杨廷和等上言：“近以暑日，传旨经筵日讲俱暂免，又免午奏。臣等职司辅导，实有未安。伏乞宫中无事，不废读书。其《大学》、《尚书》，容臣等接续前日所讲读者，量进起、止。仍不时御文华殿召见臣等，俯赐访问。”上是之。已而编修湛若水亦以为言，俱报闻。(《实录》。 )
六年六月，上谕：讲官日轮一员，将经书《通鉴》撮其有关君德者，直录其义以进。杨一清言：“经书渊微，《通鉴》浩繁、请日讲《大学衍义》。”从之。(《通纪》。 )
是月，定讲《大学衍义》仪。每月初三、初八、十三、十八日，用经筵讲官二员进讲，内阁学士一员侍班。讲毕，赐茶酒饭，俱如日讲仪。(《王礼通考》。 )
经筵讲官及执事官失仪，旧制：许令出班请罪，得面宥。世宗以经筵乃讲学亲贤之地，一切差误，令侍仪科道退而具奏，免其自请。(《春明梦余录》。 )
八年三月，上御经筵。国子祭酒陆深进讲，言：“经筵讲章必送内阁裁定，是其意尽出阁臣，讲官不过口宣之耳。此于大义未安，而感孚之道亦甚相远。请容臣等各陈所见，因以观臣等之深浅。更请自训诂衍绎之外，凡天下政事典章，得依经比义，条列陈奏，以裨圣学。”上以深欺罔，诏降一级，谪延平同知。(《通纪》。 )
十年，定无逸殿讲仪。(《五礼通考》。 )
十二年五月，召讲官廖道南进讲《论语高宗谅阴节》。吏部尚书汪钅宏求大学士张孚敬改题，以其有“君薨，听于冢宰”句。道南执不肯，孚敬遂具揭帖以进。上批云：“前日徐缙讲《孟敬子章》，撤去二节‘人之将死’不讲。夫死生人道之常，何讳有？如卿等言，则忠谠之论何由得闻？还命道南照旧进讲。”(王圻《通考》。 )
