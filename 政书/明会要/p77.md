<!-- { "loadSidebar": true } -->
四年，仁寿宫灾。礼科给事中杨言言：“朝廷设六科，所以举正欺蔽也。今吏科失职，致陛下贵否混淆，进退失当。大臣蒋冕、林梭辈去矣。小臣王相、张汉卿辈皆得祸矣。而张璁、桂萼始由捷径以窃清秩，终怙威势以贼良善。户科失职，致陛下俭德不闻。而张仑辈请索无厌，崔和辈敢乱旧章。礼科失职，致陛下享祀未格於神，而庙社无阱蒙之庇。兵科失职，致陛下纲纪废弛。而锦农多冒滥之官，山海攘抽分之利。匠役增收而不禁，奏带逾额而不裁。刑科失职，致陛下刑罚不中。元恶如蓝华辈，得宽籍没之法。诤臣如郭楠辈，反施丑械之刑。工科失职，致陛下兴作不常。局官陆宣辈支俸逾於常制，内监陈林辈抽解及於芜湖。凡此皆时弊之急且大，而足以拂天意者。愿陛下勤修庶政，而罢臣等，以警有位。庶可以格天心，弭灾乱。”(《杨言传》。 )
九年，夏言奏：六“科额设都左右给事中，给事共五十八员。祖宗以来，额员俱备。後来有不尽补者；然遇都左右给事中缺五员以上，则必奏请升补；各科给事缺十五六员以上，则必奏请选补。永著为例。在先朝，五十八员一时补足，当时侈为美谈。今六科，在任止二十一员，共缺三十七员。六科除都左右给事中外，惟给事中四员而巳。祖宗旧规：凡给事中有缺，止於进士年三十以上者考选奏补。弘治间，始以行人、博士兼选，正德间，始以在外推官、知县照御史例选补。末年，大臣畏忌新进敢言，始废进士考选之例。陛下登极之礼，命今後照依旧例：给事中有缺，於进士考选奏补；却史有缺，进士与行取人员相兼考选。然应诏一行，而旋复寝。今请将见在各衙门办事进士，及历俸二年以上行人、博士，并推官、知县三年考满到部者，查照旧规，从公考选。”上嘉纳之。(《明臣奏议》。 )
三十三年春正月壬寅朔，以贺疏违制，杖六科给事中於廷。先是三十二年正月朔，以贺表语乖文体，述礼科给事中杨思忠於午门外，杖之百，罢为民；六科官各夺俸一月。至是，以贺表中失抬“万寿”字，诏锦衣卫逮六科给事中张思静等，各廷杖四十。(《三编》。 )
万万间，选六科给事中，多未惬人望。编修张元祯言：“当以器识宏大，学问该博，文章优赡者，充之，不必拘体貌长大。”议者以“不拘体貌”一言有碍，遂不果行。(《春明梦余录》。 )
陆容曰：“六科系近侍官，兼主奏对。必选体貌端厚、语言的确者，以壮观班行，表仪朝宁。但前居此地者，体貌非不端厚，而其器识、学问、文章往往过人。盖出自精选，号为得人，如姚夔、叶盛、尹、张宁辈是巳。以後，则专以体貌为主，而其所重者，反不之计。所谓出题考选，不过虚应故事。使为吏部者，以公天下为心。选缺时，选体貌丰伟、音吐正当者，五倍其数，试其奏议、弹文数篇。每五六人中，取其优者奏上。如此而不得人，吾未之信也。”(《通典》。 )
崇祯中，刑科右给事中左懋第疏：“臣接锦衣卫所传红本，乃逃帅杨德政奉旨正法也。臣密织同驾帖远之矣。又捧御笔缄函发科者，即此本也，臣又密缄藏之垣中矣。臣思此本之为密封者，原恐此机一泄，罪帅或自引裁，而不得行法。今其人巳诛，自当明正其罪，使国人知之。乞敕下发钞，以便遵行。”
刑科给事中孙承泽疏：“臣於辛未，观政户部，犹见红本发下，各部司官轮流接替。日当哺时，内臣捧至会极门东庑，各官挨次接领，体统严肃。臣初入掖垣，事犹如故。迩因机务殷繁，发无定时，於是六曹不复接本。或早或暮，但凭会极门内臣发之锦衣直房，直房散与各垣吏役，失当年之制。臣按祖宗朝，凡红本发科，犹必令部堂一员，亲至垣中画本，尾署小押，所以防奸杜弊，如此其严也。况未到科之前，收受一凭下役，岂所以重王言而尊典制？”
崇祯二年，上谕六科：“尔等表裹六曹，旧有注之例。今再行申饬。各掌印官选委给事中一员，查理六曹奉旨应行事件，勒限奏报。少有违玩，纠劾责治。尔等自隳职掌，一并究处。”(已上《梦余录》。 )
◎国子监(元国子监录集贤院。 )吴元年，定国子学官制。
十五年三月庚戌朔，改为国子监。二十四年正月己丑，更定国子监品秩员数。(《职官志》。 )祭酒：一人，正四品。吴元年置，以许存仁为之。八年，起前湖广参政陶凯为祭酒。(《本传》。 )
十三年，起前兵部尚书乐韶凤拜祭酒。(《本传》。 )十四年，徵前刑部尚书李敬拜祭酒。(《刘崧传》。 )
十五年，罢祭酒李敬、吴颐。命礼部倚书任昂增定监规八条，遂以李文忠、宋讷兼领阀子监事。(《任昂传》。 )
十六年正月己巳朔，以宋讷为祭酒，敕谕之曰：“太学，天下贤关，礼义所由出，人材所由兴。卿夙学耆德，故特命为祭酒。尚体朕立教之意。士习丕变，国家其有赖焉。”(《职官志》。 )
讷为祭酒时，功臣子弟皆就学，及岁贡士，尝数千人。讷为严立学规。终日端坐，讲解无虚晷。夜恒止学会。十八年，复开进士科，取士四百七十有奇，由太学者三之二。再策士，亦如之。帝大悦，制词褒善。(《宋讷传》。 )
二十四年二月，擢景州学正胡季安试祭酒。(《昭代典则》。 )
永乐二年，胡俨以内阁拜祭酒，遂不预机务。时用法严峻，国子生托事告归者坐戍边，俨至，即奏除之。明年正月，俨请申明洪武学规、从之。(《大政记》。 )
正统六年，李时勉为祭酒。列“格”“致”“诚”“正”四号号厉，训励甚切。崇廉耻，抑奔竞，别贤否，示劝惩。诸生贫不能婚葬者，节省餐钱为赡给。督令读书，蹬火达旦，吟诵声不绝。人才盛於昔时。英国公张辅暨诸侯伯奏：“愿偕诣国子监听讲。”帝命以三月三日往。时勉升师席；诸生以次立，讲五经各一章。毕事，设酒馔。诸侯伯让曰：“受教之地，当就诺生列坐。’惟辅舆抗礼。诸生歌鹿鸣之章。宾主雍雍，尽暮散去。人称为太平盛事。(《李时勉传》。 )
陈敬宗由南京司业迁祭酒，以师道自任，立教条，革陋习。六馆士千余人，每升堂听讲，设馔会食，整肃如朝廷：稍失容，即令待罪堂下。与李时勉同时为两京祭酒，称“南陈北李”。(《陈敬宗传》。 )
景泰三年，刘铉迁祭酒。时以国计不足，放遣诸生。不愿归者，停其月廪。铉言：“养才国家急务，今仓廪尚盈，奈何靳此？”遂得复给。又令甄别六馆生，年老貌寝、学艺疏浅者，斥为民。铉言：“诸生荷教泽久，岂无片长？况离亲戚、弃坟墓、艰苦备至。一旦被斥，非朝廷育才意。乞拣年貌衰而有学者，量授之官。”帝可其奏。(《刘铉传》。 )
成化二年，邢让为祭酒。慈懿太后崩，议庙礼。让率僚属疏谏。两京国学教官，例不得迁揠，让等以为言，由科目者满考得铨叙。让在太学，力以师道自任。修辟雍通志，督诸生诵小学及诸经，痛惩谒告之弊。(《刑让传》。 )
六年七月，周洪谟为南京祭酒。上言：“南监有红板仓二十间，高皇后积粟以养监生妻孥者，宜修复。”帝允行之。十一年，改北监，言：“士风浇漓，请复洪武中学规。”帝纳其言，命礼部榜谕於国子监。崇信伯费淮怠不就学，洪谟劾之，夺冠带，以儒巾赴监，停岁禄之半。学政肃然。(《周洪谟传》。 )
弘治初，林瀚迁国子监祭酒，进礼部右侍郎，掌监事如故。典国学垂十年，馔银岁以百数计，悉贮之官，以次营立署舍。师儒免僦居由瀚始。自瀚及季子庭机、孙廉，三世为祭酒，前此未有也。(《林瀚传》。 )
十五年，南监缺祭酒，以章懋补之。始莅任，六馆士人人自以为得师。监生尤樾母病，例不得归省，昼夜泣。懋遣之归，曰：“吾宁以违制获罪。”(《章懋传》。 )
嘉靖中，祭酒姜宝请罢纳粟例，复积分法。又请令公侯伯子弟及举人尽入监肄业。诏皆从之。(《姜士昌传》。 )
故事：祭酒每视事，则二生共举一牌诣前，大书“整齐严肃”四字。盖高皇帝所制，以警师儒者。祭酒李廷机见之惕然，故其立教，一以严为主。(《李廷机传》。 )
司业：一人，正五品。吴元年置，以刘承直为之。洪武十四年，徽前吏部尚书刘崧为司业。(《刘崧传》。 )二十六年，升滑县训导宋复祖为司业。(《大政记》。 )
司业王嘉会、龚(时有左右两司业 )。敷与祭酒宋讷严立楷范。三人春秋高，须鬓皓如，旦夕端坐。诸生云集阶下，肃然望而畏之。以是士类率教，多所造就。(《续通典》。 )
宣德九年，省司业。弘治十五年，复设。(《职官志》。 )
文彬按：正统中，司业赵琬，(《李时勉传》。 )成化中，司业张业，(《邢让传》。 )又耿裕，成化中为司业，(《本传》。 )皆在宣德後，弘治前。《职官志》云：“宣德九年省司业，弘治十五年复设。”疑有误。
成化十年，司业耿裕以勋戚子弟肄业监中当先束身体法，乃采辑古诸侯贵戚言行可师者，人授一编。帝闻而称善。(《耿裕传》。 )
监丞：一人，正八品。洪武十五年置，掌绳愆厅之事，以参领监务，坚明其约束。诸师生有过及廪膳不洁并纠惩之，而书之於《集愆册》。(《职官志》。 )
张显为国子学正，秩满升监丞。莅事公勤，六馆皆敬重之。乃条陈百务，成法益备。时北监初建，唯司业贝泰署印，教尼不行。朝议以显素谙典章，乃奏改北。诏报可。遂兼程以往，经理学舍，劝惩淑慝，百废毕兴，辅泰所不逮。(王圻《通考》。 )
建文中，升监丞为堂上官。成祖复旧制。
博士：正七品，太祖乙巳置。後定为五经博士五人，掌分经教授而时其考课。改为从八品。洪武二年四月己巳，命博士孔克仁授诸子经。(《大训记》。 )
六年，赵ㄈ除园子博士。帝尝御奉天殿召ㄈ及钱宰、贝琼等曰：“汝等一以孔子所定《经》、《传》为教，慎勿杂苏秦、张仪纵横之言。”诸臣顿首受命。ㄈ因请颁《正定十三经》於天下，屏《战国策》及《阴阳谶卜》诸书，勿列学宫。(《赵ㄈ传》。 )
宣德五年九月甲寅，升北京国子监博士汪奉、许子谟为翰林院检讨。以後国子官满三考者，升秩翰林，仍理监事。(《大政记》。 )
嘉靖中，李默掌南京国子监事。博士等官得与科道选，自默发之。(《李默传》。 )
助教，(十六人，从八品。 )学正，(十人，正九品。 )学录，(七人，从九品。 )掌六堂之训诲。士子肄业本堂，则为讲说经义文字，导约之以规矩。(《职官志》。 )
