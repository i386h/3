<!-- { "loadSidebar": true } -->
上既罢转翰林多人，复谕内阁、吏礼二部，都察院，咨访有才识文学者，量为推举，改宫僚、翰林，以广用人之路。乃改大理少卿黄绾、南京通政司参议许诰、南京尚宝卿盛端明、、福建按察副使张邦奇、四川按察副使韩邦奇、山西按察副使致仕方鹏、刑部员外欧阳德、吏部主事金璐、御史张衮皆授学士、讲、读、宫坊、编修等官。(《实录》。 )
八年四月，考选庶吉士。大学士杨一清等列上唐顺之等二十人，请命官教习。得旨，以：“庶吉士之选，祖宗旧制诚善。迩来大臣徇私选取，市恩立党，於国无益 自今不必选留。”遂改顺之等为主事等官。并限翰林之选，侍读、侍讲、修撰各三员，编修、检讨各六员。著为令。(《选举志》。 )
十一年十月甲申，复考选庶吉士例。(《通纪》。 )
十二年七月庚午，改主事唐顺之、陈束、杨瀹、卢淮、陈节之，御史胡经、周文烛为编修。十月乙酉，改主事屠应竣、王汝孝，郎中华察为修撰。(《大政记》。 )
翰林由别衙门改用者：欧阳兼、张衮、胡经俱以御史改编修，余皋以给事中改检讨，王一宁以工部主事改修撰，欧阳崇一以刑部郎中改编修，王大任、姜儆俱以御史升侍读学士。(《梦余录》。 )
万历九年十一月，张居正言：“前代好文之主，皆有文学之臣，奉侍清燕。或承诏登朝，或应制赓酬，皆寓风劝箴规之益。翰林撰述讨论为其职务，如日讲诸臣皆文学优赡，其余翰林亦皆需次待用，宜令分番入直，每日轮四员，同日讲诸臣在馆只候。万几之暇，如披阅古文有所采录，或鉴赏名笔有所题咏，郎属诸臣具草。或以不时面赐质问，以观其才品高下。”从之。(《通纪》。 )
崇祯十一年，帝以国家多故，朝臣词苑起家，儒缓不习吏事，无以理纷御变。改旧例，择知、推治行卓绝者入翰林。(《汪伟传》。校点者案：“懦”，《明史》作“儒” )
◎秘书监(仍元官。 )洪武三年三月庚子，置秘书监，掌内府书籍。六年，擢举人萧韶为秘书监直长。
十三年七月癸巳，罢秘书监，所藏古今图籍改归翰林院典籍掌之。(已上《大政记》。 )○文华堂
洪武六年正月，擢举人张唯、王辉等十余人为翰林院编修，又选国子监蒋学、方徽、彭通拜给事中，俱入禁中文华堂肄业。宋濂及修撰孔克表、正字桂彦良为之师。帝听政之暇，辄幸堂中，评其文字优劣，锡以鞍马、弓矢、白金有差。(《山集》。 )
◎宏文馆
洪武三年，法唐永徽之制，置宏文馆，以胡铉为学士。命刘基、危素、王本中、睢稼皆兼学士。(《昭代典则》。 )
是年，以罗复仁为宏文馆学士。复仁在帝前率意陈得失，常操南昔。帝顾喜其质实，呼为“老实罗”而不名。(《罗复仁传》。 )九年闰九月，罢宏文馆。(《大政记》。 )
洪熙元年正月，建宏文阁於思善门左。诏选诸臣有学行者入直。命学士杨溥掌阁事，帝亲授阁印，曰：“朕用卿左右，非止助益学问，亦欲广知民事，为治道辅。有所建白，封识以进。”(《三编》，又《殿阁词林记》作宏文馆。 )
六月，宣宗即位。闰七月乙丑，罢宏文阁。(《大政记》。 )
正德元年，王鏊奏：“请於便殿侧修复宏文馆。选天下文学行艺著闻者七八人，更番入直。内阁大臣一人领之，如先朝杨溥故事。陛下万几有暇，时造馆中讲论经史，於圣德自有裨益。”疏入，报闻。(《明臣奏议》系之嘉靖元年。按：王鏊已于正德三年致仕。兹据《明正统宗》及《大政记》。 )
◎起居注(元给事中兼修起居注。 )
甲辰三月丁卯，置起居注，以宋潦、魏观为之。日侍左右，记言动。(《通纪》。 )
乙巳六月，以儒士滕毅、杨训文为起居注。谕之曰：“起居之职，非专事纪录而巳。要在训忠纳诲，致主於无过之地，而後为尽职。吾平时於百官所言，一二日外，犹寻绎不巳。今尔在吾左右，不可不尽言也。”(《大训记》。 )
复命毅、训文集古无道之君，若夏桀、商纣、秦始皇、隋炀帝，所行之事以进。曰：“吾观此者，正欲知其丧乱之由，以为鉴戒耳。”(《陈修传》。 )
吴元年，魏观迁两淮都转运使，入为起居注。(《魏观传》。 )
洪武五年，礼部尚书陶凯言：“汉、唐、宋时，皆有《会要》，纪载时政。今起居注虽设，其诸司所倾谕旨及奏事簿籍，宜依《会要》编类为书，庶可以垂法後世。下台省府者，宜各置铜柜藏之，以资稽考，俾无遗阙。”从之。(《陶凯传》。 )
七年八月，宋濂荐僧郭传，授翰林应奉，直起居注。(《王蒙传》。 )
十四年，定起居注秩从七品，以单仲佑、詹同为之。(《词林记》。 )
弘治十七年九月，复置起居注。初，洪武间，设起居注，後废。至是太仆少乡诸言：“古者史官纪言、纪动，典至重也。臣见陛下宣召群臣，多帷幄造膝之言。近臣不得与闻，史官莫由纪录。失今不图，恐岁月绵远，传闻各异，无以究其始末。乞敕廷臣曾蒙召问者，备录呈览，宣付史馆。”报可。(《三编》。 )
世宗初，御史黎贯请复起居注之制，命诃臣编类章奏以备纂述。从之。(《黎贯传》。 )
嘉靖十一年，学士寥道南言：“太祖设起居注，仁宗开宏文馆，皆师古者记事、记言之制。自宣德後，相权重，史职轻，而起居注遂废。今宜选翰林中学识优异者，俾兼起居，日记言动，以至邦有大政，民有大眚，皆令书之。庶克徽信来兹，而史职不为虚设矣。”上嘉纳之。(《两朝宪章录》。 )
万历三年，编修张位以前代皆有起居注，而本朝独无，疏言：“臣备员纂修，窃见先朝政事，自非出於诏令，形诸章疏，悉湮没无考。鸿猷茂烈，郁而未章。徒使野生流传，用伪乱真。今史官充位，无以自效，宜日分数人入直。凡诏旨起居，朝端政务，皆据见闻书之，待内阁裁定，为他年《实录》之助。”於是大学士张居正议曰：“国初设起居注官，日侍左右，纪录言动，实古者左史记事、右史记言之制。迨後定官制，乃设翰林院修撰、编修、检讨等官。盖以记载事重，故设官加详，原非有所罢废。但自职名更定之後，遂失朝夕记注之规。以致累朝以来，史文阙略。迩者纂修实录，臣等只事总裁。凡所编辑，不过总集诸司章奏，稍加删润，奖括成编。至於仗前、柱下之语，章疏所不及者，即有见闻，无凭增入。舆夫稗官野史之书，海内所流传者，欲事采录，又恐失真。是以嘉谋嘉猷，实多未备。凡此皆由史臣之职废而不讲之所致也。今宜申明史职，以复旧制。舍日讲官日轮一员，专记注起居，兼录圣谕诏敕册文等项及内阁题稿。其朝廷政事见於诸司章奏者，俱选年深学优之史官六员，专管纂修。事分六曹，以吏、户、礼、兵、刑、工为次。每人专纂一曹。俱在朝供职，不得别有差遣。凡遇常朝，御皇极门，即轮记事官侍班，居文武第一班之後，近上，便於视听。即古螭头载笔之意。”从之。(《三编》。 )
神宗一日顾见史官，还宫偶有戏言，曰：“莫使起居闻知，闻则书矣。”起居之有益於主德如此。(《梦余录》。 )○修前代史
洪武二年二月，诏修元史，以左丞相李善长监修，前起居注宋濂、漳州府通判王为总裁。徵山林隐逸之士：汪克宽、胡翰、来僖、陶凯、陈基、赵埙、曾鲁、高启、赵访、张文海、徐尊生、黄篪、王绮、傅著、谢徽、傅恕凡十六人为纂修。
三年二月，诏重修《元史》，复徵四方文学士朱右、贝琼、朱廉、王彝、张孟兼、高逊志、李懋、李坟、张宜、张简、杜寅、殷弼、俞寅、赵埙等十四人为纂修。先是，得十三朝实录，惟元统以後之事未备。乃命儒士欧阳佑等往北平、山东采遗事。至是还朝，重开史局。七月丁亥，书成，凡二百十二卷。(已上《三编》。 )
礼局徐一夔者，王荐之入史局。一夔遗书曰：“迩者县令传命，言朝廷以续修元史见徵，且云：执事谓仆善叙事，荐之当路。私心窃怪执事何倦倦於不材多病之人也。仆素谓执事如我，今自审终不能副执事之望。何也？近世论史者，莫过於日历。‘日历’者，史之根柢也：自唐长寿中，史官姚奏请撰《时政记》。元和中，韦执谊又奏撰《日历》。《日历》以事系日，以日系月，以月系时，以时系年，犹有《春秋》遗意。至於《起居注》之说，亦专以甲子起例。盖纪事之法，无逾此也。往宋极重史事，《日历》之修，诸司必关白，如诏诰则三省必书，兵机边务则枢司必报，百官之进退，刑赏之予夺，台谏之论列，给舍之缴驳，经筵之论答，臣僚之转对，侍从之直前启事，中外之囊封匦奏，下至钱、甲兵、狱讼、造作，凡有关政体者，无不随日以录。犹患其出於吏牍，或有讠为失，故欧阳修奏请宰相监修者，於岁终检点修撰官日所录事，有失职者罚之。如此，则《日历》不至讠为失。他时，会要之修取於此，实录之修取于此，百年之後然，纪、志、列传取于此。此宋氏之史所以为精确也。元朝则不然，不置日历，不置起居注，独中书置时政科，遣一文学掾掌之，以事付史馆：及一帝崩，则国史院据所付修实录而巳。其於史事固甚疏略。幸而天历间，虞集仿《六典》法，纂《经世大典》，一代典章文物粗备。是以前局之史，既有《十三朝实录》，又有此书，可以参稽，而一时纂修诺公，如胡仲申、陶中立、赵伯友、赵子常、徐大年辈，皆有史才、史学，廑而成书。至若顺帝三十六年之事，既无《实录》可据，又无参稽之书，惟凭采访以足成之。窃恐事未必核也，言未必驯也，首尾未必穿贯也。而向之数公或受官，或还山，复各散去。乃欲以不材多病如仆者，承之於後。仆虽欲仰副执事之望，曷以哉？”遂不至。(《徐一夔传》。 )
成化十年，命编纂《宋元纲目》，以阁臣彭时等为总裁，宫坊翰林刘、邱浚、程敏政、刘健、杨守陈、尹直、彭华、谢一夔等为纂修官，分八馆。未五年而书成。(《梦余录》。 )
十一年四月，大学士商辂等进所撰宋元通鉴纲目二十七卷。(《艺文志》。 )
正德二年七月，大学士李东阳等进所撰《历代通鉴纂要》九十二卷。刘瑾以誊写不谨，欲因是为东阳罪。东阳大窘。焦芳为解，乃止除誊录官数人名。(《三编》又《质实》曰：“是书修于孝宗时，芳未尝为总裁官。至是命文华殿改胜，芳遂列名其间。及进呈，书办官张骏等皆擢显秩，装潢匠役亦悉授官。 )
嘉靖十五年五月，议修宋史。南京吏部尚书严嵩以贺万寿节至京师，李时请留之，命以礼部尚书兼翰林学士董其事。(《严嵩传》。 )
