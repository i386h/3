<!-- { "loadSidebar": true } -->
吴安阈曰：“陆子元尝言：‘今吏部之职，拟古宰相。而其黜陟之柄，有宰相所不及者。如前代人主有所简拔，或不鲷中书。祖宗时用人，亦往往出亲擢。今凡不由吏部拟上而特旨迁除者，谓之传奉官，必不久而罢。人亦耻为之。又如有过降黜官，虽奉特旨，他日尚可复起。独由吏部考察者，永不录用。其体势之重，古未有也。’”(《续通典》。 )
隆庆元年，吴岳历吏部左右侍郎。京察竣，给事中胡应嘉有所申救。岳诣内阁，抗声曰：“科臣敢留京察罢黜官，有故事乎？”应嘉遂得谴。(《吴岳传》。 )
三年，高拱长吏部，欲遍识人才，授诸司以籍，使署贤否，志爵、里、姓氏，月要而岁会之。仓卒举用，皆得其人。(《高拱传》。 )
万历初，吏部尚书严清日讨故实，辨官材，自丞佐下皆亲署，无一幸进者。中外师其廉俭，书间几绝。(《严清传》。 )
二十年，孙钅龙为吏部尚书。吏部自宋及陆光祖为政，权始归部。至钅龙，守益坚固。故事：冢宰舆阁臣遇，不避道。後率引避。光祖争之乃复故，然阴戒驺人异道行。至钅龙益径直，张位等不能平，因欲夺其权，建议：“大僚缺，九卿各举一人，类奏，以听上裁用，杜专擅。”钅龙言：“廷推，大臣得共衡可否，此‘爵人於朝，舆众共之’之义。类奏，启幸途，非制。”给事中史孟麟亦言之。诏卒如位议，自是，吏部权又散之九卿矣。(《孙钅龙传》。 )
二十二年，以孙丕扬为吏部尚书。丕扬挺劲不挠，百僚无敢以私干者，独患中贵请谒。乃创为掣签法，大选、急选，悉令其人自掣。请寄无所容。一时选人盛称无私。然铨政自是一大变矣。(《孙丕扬传》。 )
时大僚缺人，九卿及科道掌印者咸得自举，听上裁。而吏部诸曹郎亦由九卿推举，尚书不得自择其属。在外府佐及州县正佐官，则尽用掣签法。部权日轻。(《李戴传》。 )
四十八年，周嘉谟为吏部尚书。时齐、楚、浙三党为政，黜陟之权，吏部不能主。及嘉谟柄铨，惟才是任。光、熹相继践阼。嘉谟大起废籍，耆硕满朝。而称三党之魁及朋奸乱政名亦渐自引去，中朝为清。已，极陈吏治弊坏。请责成抚按各司。上官注考，率用四六俪语，多失实。嘉谟请以六事定官评：一曰“守”，二曰“才”。三曰“心”，四曰“政”，五日“年”，六日“貌”。各注其实，毋饰虚词。帝称善，行之。(《周嘉谟传》。 )
天启三年，赵南星为吏部尚书。时苞苴恣行，言路横尤甚。每文选郎出，邀之半道，为人求官。不得，即加以恶声，或逐之去。南星锐意澄清，独行己志。政府及中贵惮其刚严，不敢有所干请。当是时，东林势盛，众正盈朝。南星益Ａ３举遗逸，布之庶位。高攀龙、杨涟、左光斗秉宪，李腾芳、陈于廷佐铨，魏大中、袁化中长科道，郑三俊、李邦华、孙居相、饶伸、王之┱辈，悉置卿贰；而四司之属：周维涟、夏嘉遇、张光前、程国祥、刘廷谏亦皆民誉。中外忻忻望治。而群小侧目。滋欲去南星。未几放归。(《赵南星传》。 )
◎吏部四司(元部属不分司。 )
洪武元年，设吏部郎中、员外、主事。六年。分属部三：总部，司勋部，考功部。十三年，添司封。二十二年，改总部为选部。二十九年，定为文选、验封、稽勋、考功四清吏司。每司设郎中、员外郎、主事各一人。
正统中，验封郎中缺人久。帝令推择。会御史马谨九载满，尚书郭荐谨廉直。遂用之。(《马瑾传》。 )
成化五年，文选郎中陈云等为吏所讦，尽下狱贬官。尚书姚夔知屯田主事黄孔昭廉，调之文选。九年，进郎中。故事：选郎率闭门谢客。孔昭曰：“国家用才，犹富家积粟。粟不素积，岂足赡饥？才不豫储，安能济用？苟以深居绝客为高，何由知天下才俊？”公退，遇客至，辄延见，访以人才，书之於册。除官日，以其才高下，配地繁简。由是铨叙平允。其以私干者，悉拒之。尚书尹欲推故人为巡抚，孔昭不应。其人入都，谒孔昭，至屈膝。孔昭益鄙之。令推举，孔昭曰：“彼所少者，大臣体耳。”谓其人曰：“黄公不离铨曹，汝不能迁也。”(《黄孔昭传》。 )
弘治初，王恕为吏部，以礼部主事乔宇调之文选。三迁至郎中，门无私谒。(《乔宇传》。 )
嘉靖初，李默为验封郎中。真人邵元节贵幸，请封诰。默执不予。(《李默传》。 )
十八年，御史萧祥曜劾吏部侍郎张潮，受顾鼎臣属，调刑部主事陆昆为吏部。潮言：“兵部主事马承学恃鼎臣有连，自诡必得铨曹。臣故抑承学而用昆。”(《顾鼎臣传》。 )
郑晓为考功郎中。夏言罢相，帝恶言官不纠劾，诏考察去留。大学士严嵩因欲去所不悦者；而晓去乔佑等十三人，多嵩所厚。嵩大憾。晓调文选，嵩欲用赵文华为考功。晓言於吏部尚书许赞曰：“昔黄祯为文选，调李开先考功，皆山东人。诏不许。今调文华，晓避位而已；”赞以谢嵩。(《郑晓传》。 )
二十四年九月，令：文选司郎中缺出，於各部属轮用，毋得循资调补。(《大政记》。 )
四十年，都御史张永明言：“故事：卿贰大臣考满，诣吏部，舆堂官相见讫，即诣四司门揖。司官辄南面答揖。非礼。当改正。”诏礼部会礼科议之。奏言：“永明议是。九卿翰林官揖四司当罢。”诏可。(《张永明传》。 )
王与龄为文选郎中，澄清铨叙。大学士翟銮为礼部主事张惟一求吏部，严嵩为监生钱可教求东阳知县，俱书抵舆龄与龄偕员外郎吴伯亨，主事李大魁、周，白之尚书许赞，具疏以闻。言：“平时请属甚多。臣等违抗，积罪如山。非圣明覆庇，则二权奸主於中，群鹰犬和於外，臣等不为前选郎王嘉宾之斥，得为近日谢瑜之罢，幸矣。”疏入，帝怒，除舆龄名，伯亨等俱调外。(《与龄传》。 )
屠楷历文选郎中，凡职官繁简，人才贤不肖，咸书之於册，以高下其任。先节行，後才艺，抑奔竞，奖廉能。每注选，权势请托，抗论不从。侍郎霍韬见其自任，始不能平，久而信且服之。及出部，遗以所服，寓传衣之意。侍郎张邦奇署部事。楷久任当迁，邦奇奏留之，曰：“四十年来，无此文选”云。(《续通典》。 )
四十二年，严讷改吏部尚书，调礼部郎中陆光祖为验封郎中，改考功。王崇古、张瀚、方逢时、王一鹗挂物议，光祖力雪之。既而改文选，益务汲引人才，登进耆硕几尽。又破格擢廉能吏王化、江东、邵元善、张泽、李珙、郭文通、蔡琮、陈永、谢侃，或由乡举贡士，或起自书吏。由是下僚竞劝。帝亦推心任之，故光祖得行其志。(《光祖传》。 )
     万历元年。成国公朱希忠卒，其弟锦衣都督希孝援张懋例，乞赠王。大学士张居正主之。验封郎中陈有年持不可，草奏言：“令典：功臣殁，公赠王，侯赠公。子孙袭者，生死止本爵、懋赠王，廷议不可。即希忠父辅亦言之。後竞赠。非制。且希忠无勋伐，岂当滥宠？”左侍郎刘光济署部事，受指居正，为删易其橐。有年力争，竟以原奏上。居正不怿，有年即日谢病去。十二年，起稽勋郎中，历考功、文选，谢绝请寄。除目下，中外皆服。(有年传》。 )
     考功员外郎袁宏道立岁终考察群吏法，言：“外官三岁一察，京官六岁，武官五岁。此曹安得独免？”报可。遂为定制。(《本传》。 )
文选郎顾宪成等以会推阁臣事被斥。给事中逯中立上言：“两年以来，铨臣相继屏斥。尚书孙钅龙去矣。陈有年杜门求罢矣，文选一署，空曹逐者至再三，而宪成又继之。臣恐今而後，非如王国光、杨巍，则不能一日为冢宰。非如徐一贾、谢廷荣、刘希孟，则不能一日为选郎。藏否混淆，举错倒置。使黜陟重典，寄之权门。用舍斥罚，视一时喜怒。公议壅关，烦言滋起。此人才消长之机，理道废兴之渐，不可不深察也。”(《逯中立传》。 )
赵南星为文选员外郎，疏陈天下四大害。旋以病归。再起，历考功郎中。二十一年，大计京官。舆尚书孙钅龙秉公澄汰。首黜所亲都给事中王三余，及钅龙甥文选员外郎吕允昌。他附丽政府及大学士赵志皋弟，皆不免。政府大不堪。给事中刘道隆因劾吏部议留拾遗庶僚非法？得旨，南星贬三秩。(《南星传》。 )
崇祯十五年，文选缺郎中。仪制郎中吴昌时欲得之。首辅周延儒力荐於帝，且以属吏部尚书，郑三俊。他辅臣及言官亦多称其贤。三俊遂请调补。以他部调选郎，前此未有也。言路大哗，谓昌时紊制弄权，并诋三俊。三俊乞休。(《三俊传》。 )
◎南京吏部
南京六部，尚书一人，右侍郎一人，各司员数较北部略减。政权不属，执事高简，为人臣养望之地，非古之行尚书省也。(《通典》。 )凡南京官六年考察，考功掌之，不由北吏部。(《职官志》。 )
景泰初，南京吏部尚书魏骥以请老至京师。大学士陈循，骥门生也，请间，曰：“公虽位冢宰，然未尝立朝。愿少待，事在循。”骥正色曰：“君为辅臣，当为天下进贤才，不得私一座主。”竟致仕去。(《魏骥传》。 )
嘉靖六年，先是大计京官，南京六科无黜者。桂萼因言：吏部尚书朱希周畏势曲庇。希周言：“南京六科止七人，实无可去者。臣以言路私之，固不可。如避言路嫌，诛责之，尤不可。且使举曹皆贤，必去一二人示公；设举曹皆不肖，亦但去一二人塞责乎？”因力称疾乞休。许之。(《朱希周传》。 )
隆庆初，吴岳为南京史部尚书，抑浮薄，杜侥幸。南都绅惮之。(《吴岳传》。 )
万历三年二月，谕吏部：“南京职务清简，官不必备，先朝有一人兼掌六部者。自後南京员缺，非紧要者，不必一一推补。”(《三编》。 )
◎户部尚书侍郎 
洪武元年八月，置户部，以杨思义为尚书，刘诚、杭琪为侍郎。(《山集》。 )大乱之後，人多废业。思义请令民间多植桑麻，四年始徵其税。不种桑者输绢，不种麻者输布。如周官里布法。又奉诏设立豫备仓。诸善政皆其所经画者。(《思义传》。 ) 
三年三月，以滕德懋为户部尚书。德懋长於奏疏，一时招徕诏谕之文，多出其手。始自外任召拜兵部尚书，寻改户部。(《梦余录》。 ) 
