<!-- { "loadSidebar": true } -->
永乐五年正月，直隶浙江诸郡军民子弟私披剃鬓为僧，赴京请度牒者千八百余人。上命付兵部编军籍，发戍辽东、甘肃。(《日知录之余》。 )
十六年十月，定僧道常额及限年之禁，榜谕天下。(《大政记》。 )宣德十年，禁僧道私自簪及妄言惑众者。(《会典》。 )
正统五年，度僧道二万余人。未几重修大兴隆寺，延崇国寺僧主之。帝亲传法称弟子。公侯以下，趋走如行童焉。
景泰二年正月，度天下憎道。先是僧道三年一度，帝特诏停之。至是，太监兴安以皇后旨度；僧道五万余人。于谦谏，不省。(已上《三编》。 )
弘治中，尚书马文升奏：“定制：僧道，府不过四十名，州不过三十名，县不过二十名。今天下一百四十七府，二百七十七州，一千一百四十五县，共额设增三万七千九十余名。成化十二年，度僧一十万；二十二年，度僧二十万；以前各年所度僧道不下二十余万；共该五十余万。以一僧一道一年食米六石计之，共该米二百六十余万石，可足京师一年岁用之数。况又不耕不蚕，赋役不加，则食之者众而为之者少。其军民壮丁私自披剃而隐於寺观者，又不知几何。创修寺观遍於天下，妄造经典多於儒书，败化灭伦，蠹财惑众。自京师达四方，公私之财耗於僧道者过牛。若不严禁，将来游食者何有纪极？乞敕礼部通查天下并在京寺观若干处，僧道若干名，除额度之数外，多若干名。如果关有度牒，难以追夺，明白具奏，不许额外再度僧道。至额数不足之时，方许该有司具给照数起遥关给度牒。敢有故违，再言度僧道者，许科道纠劾孥问。仍通行各抚按等官，督责有司，严加查勘。但系新修寺观，即便拆毁并於古刹大寺观。其中有原无度牒行道童，即令还俗当差。违者治罪。”(《明臣奏议》。 )
◎宦官
吴元年九月丁亥，置内史监，寻改内使监、御用监。(《职官志》。 )
洪武二年八月己巳，定内侍官制。谕吏部曰：“朕观《周礼》，暗寺不及百人。後世多至数千，卒为大患。今虽未能复古，亦当为防微之计。此辈所事，不过供洒扫、给使令而已。若求善良，百无一二，用为耳目郎耳目蔽，用为心腹即心腹病。驭之之道，但当使之畏法，不可使之有功。有功则骄态，畏法则检束，自不为非也。”(《昭代典则》。 )
文彬曰：自来宦官之禁，未有如明太祖之周。再传而法制尽隳，酿成祸本，以致覆国。论者咸咎成祖阶之厉，而不知太祖实未得所以制之之道也。夫宦寺之利一而害百，虽庸暗之主知之。而卒不能使左右无供奉给役之人，则将何道之从？，曰：求所以制之可耳。《周官》内小臣、阍人、寺人、内竖之属，皆内宰统之，上隶於冢宰。以冢宰相总辖，而又有内宰之禁令，行乎其闻。使君无私昵，下无私干。故历八百载，未闻有阍寺敢为不义者，宰相制之也。西汉制犹近古，三公总九卿，而少府之官，内臣皆属焉。佞幸如邓通，小有不谨，申屠嘉得召而斩之，权在故也。东漠以後，不然矣。自是迄於唐、宋，宦官之弊，无代无之。非无英君谊辟，殷为防闲，而卒阴受其沈毒，而莫之觉，总由於制之不得其道也。明初，内官悉隶礼部，(见《叶钊传》。 )旋即更制。正德中，主事叶钊疏请易置司礼，仍隶之部，武宗不能从。向使初制不更，若辈有所钤束，何得暴横至此？太祖惟虑相权太重，罢中书省，散政六部。鳃鳃然内官是禁，又不求所以闲制之方。一家之中，既夺冢子之柄，欲使狡奴黠婢无乘闲用事，以蛊惑其父母，得乎？虽洪、宣後，阁体稍崇，而权既盛，势不相摄。甚且有阁臣甘为其腹心鹰犬，而不以为羞者。积重难返，势使然也。洪惟我朝法度严明，以太监隶内务府，默体成周遗制。二百余年未闻奄寺敢违法纪，真万世良规也。益叹明祖之不揣其本，虽三令五申何济哉！
六年闰十一月，命考究前代纠劾内官之法。礼部议置内正司，设司正、司副各一人，专纠察内官失仪及不法者。
十年五月，有内侍以久侍内廷，言及政事。上即日斥遣归里，终身不齿。谕诸臣曰：“此辈日在左右，其小忠小信，足以固结君心。及其久也，假窃威权，以干政事，遂至於不可抑。自古以此阶乱者多矣。今立法不许寺人干预朝政，决去之所以惩将来也。”旋令内臣不许读书识字。(已上《明政统宗》。 )
十七年，铸铁牌，文曰：“内臣不得干预政事，犯者斩。”置宫门中。又敕诸司，毋得与内官监文移往来。然二十五年，命聂庆童往河洲敕谕茶马。中官奉使行事，已自此始。(《职官志》。 )
文彬按：《三编》：“洪武八年五月，遣中官赵成使河州市马。十一年，诏以辰州指挥杨仲名讨五开蛮。遣内官吴诚往谕仲名，且观兵。复遣尚履奉御吕玉诣军阅胜。”而《明史职官志》於二十五年庆童之行云：“中官奉使自此始。”其实不始於此也。太祖驭内侍甚严，而奉使观兵，早开其隙。是自禁之而自紊之，又何怪後人之变本加厉耶？
建文三年，燕王因兵屡败，不敢决意南下。无何，有以中官奉使侵暴为言者。帝诏所在有司系治。於是中官密遣人赴燕，具言京师空虚可取状，约为内应。(《三编》。 )
永乐元年，遣中官侯显等使外域。(此出使外夷之始。 )
三年六月，遣中官郑和等率兵二万七千余人，遍历西洋诸国。复遣中官山寿帅师出云州。(此将兵之始。 )七年十一月，始令中官刺事。(此刺事之始。 )
八年十二月，敕内官王安等监都督谭青军；马靖逊视甘肃。(此监军巡视之始。 )十八年，立东厂於东安门北，以内监掌之。(东厂始此。 )
洪熙元年正月，以郑和领下番官兵守备南京。(此南京守备之始，已上《三编》。 )
二月，敕王安镇守甘肃。(太监镇守始于永乐末年。正统以后，凡各省各镇无不有镇守太监。《山集》。 )
宣德元年七月，始立内书堂，改刑部主事刘为翰林修撰，专授小内使书。其後大学士陈山、修撰朱祚俱专是职。选内使年十岁上下者二三百人，读书其中。後增至四、五百人，翰林官四人教习，以为常。(此通文墨之始。 )
正统十四年五月，命太监金英同法司录囚。筑坛大理寺，英张黄盖中坐，尚书以下左右列坐。九卿抑於内官之下，遂为永制。(此审录之始。已上《三编》。 )
景泰三年，立十团营，以太监阮让，都督杨俊，提督四营；太监陈、卢永、都督郭震、冯宗，各提督三营；俱听于谦、石亨及太监刘永诚、曹吉祥节制。(此坐营之始。《州中官考》。 )
南京刑部主事叶钊言：“国初，宦官悉隶礼部，秩不过四品，职不过扫除。今请仍隶之部，易置司礼，俾供杂役。罢革东厂，移为他署。斯左右不得擅权，而後天下可安也。”(《叶钊传》。 )
天启三年正月，遣中官刺边事。十二月，魏忠贤提督东厂。崇祯元年正月辛巳，诏内臣非奉命不得出禁门。二月丁巳，戒廷臣交结近侍。(《本纪》。 )
四年九月，命中官张彝宪总理户工钱粮，王坤、刘文忠、刘允中监视宣大山河军马，王应朝监军关宁，张国元监军东协，王之心监军中协，邓希诏监军西协，吴直监饷登岛，李茂奇监茶马陕西。帝初即位，鉴魏忠贤祸败，尽撤诸镇守中官，委任大臣。既而廷臣竞门户，兵败饷绌，不能赞一策，乃思复用中官，遂有是命。
五年七月，以太监曹化淳提督京营戎政。(后李自成犯关，化淳开广宁门纳之。已上《三编》。 )
卷四十 职官十二
◎ 衍圣公(仍元官 )
洪武元年，召孔子五十五世孙克坚至京师，待以宾礼，俾贪公禄，不视事。
是年，诏克坚子希学袭封，改赐阶资善大夫正二品，别给银印。每入朝，班亚上相。予诰，还其祭田，备礼器、乐器、乐舞，置属官。每至京，中使慰劳，馆肴殊等。(已上王圻《通考》。 )
复立孔、颜、孟三氏学各教授，立尼山、泅水二书院各学录。又授其族人希大为曲阜世袭知县。(《职官志》。 )
十七年正月，孔讷袭封。命礼官以敌坊乐导送至国学。学官帅诸生二千余人迎於成贤街。自是每岁入觐，给符乘传。时罢丞相官，遂令班文臣首。
仁宗即位，衍圣公孔彦缙来朝。上语侍臣曰：“外蕃贡使皆有公馆。衍圣公假馆民间，非崇儒重道意。”遂赐宅东安门外。(已上《儒林传》。 )
宣德间，孔谔会试至京，召见，即与进士出身，授春坊中允。(《梦余录》。 )
景泰以後，凡先圣、先贤、先儒之後，皆赐以五经博士世袭。盖有博士之衔号，而无职掌。(同上。 )
成化元年，给孔、颜、孟三氏学印，令三年贡有学行者入国子监。六年，命衍圣公始袭者在监读书。(《职官志》。 )
弘治十八年，衢州知府沈杰奏言：“衢州圣庙自孔洙让爵之後，衣冠礼仪，猥同氓庶。今访得洙之六世孙彦绳，请授以官，俾主祀事。”正德元年，授彦绳翰林院五经博士，主衢州庙祀。时以在曲阜者为孔氏北宗，在西安者为南宗云。(《儒林传》。 )
正德二年，授孔闻礼五经博士，奉子思庙祀。(《梦余录》。 )
万历七年，谕：衍圣公万寿入贺，朝廷待以宾礼，不在文武职官之列，不必朝参。(《会典》。 )
隆庆元年，吏部覆郭谏臣奏：衍圣公或遇亲丧，仍令守制。其袭封一事，所司代为奏请，令其守护印信，候服满起送承袭。(王圻《通考》。 )
崇祯十五年七月，行幸学礼，取衍圣公孔允植、五经博士孟闻玉等，传令赐宴。盖特典也。(《梦余录》。 )○王府官(元内史府。 )
洪武三年，置王相府：左右相，左右傅；参军府。参军、录事、纪善。以郑九成、王克复、汪河、文原吉、朱复为相，桂彦良、熊鼎为傅。寻以耿炳文、吴良、谢成等为武相，傅位居文臣上。後革。又置典签司、谘议官、护军府。九年，改参军为长史。罢王傅府，及典签司、谘议官。增设伴读、侍读。十三年十月，罢王相府，升长史司为正五品。(《梦余录》。 )
太祖谕秦王右相郑九成等曰：“朕封建诸子，选用傅相，委托匪轻。凡与王言，当广学问以充其行义，陈忠孝以启其良心，使其聪明无蔽，上下相亲。庶几道德有成，而辅相不忝厥职。”(《世法录》。 )
二十八年，置靖江王府谘议所：谘议、记室、教授各一人。寻亦改长史司。(《职官志》。 )
