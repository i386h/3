<!-- { "loadSidebar": true } -->
景泰六年，大理寺卿向敬言：“鞫囚有二弊：其一，论罪不当者，辄调问，痛加棰楚，至三四次，仍依原拟，不免有冤。请自今三次不允，送别衙门推鞫。原问不当者，罪之。其一，殴斗、骂詈、违限等类，轻重律有正条者，法司以正条罪轻，辄依拟不应从重。其买免、枉法、强窃盗等项赃法金银，律追本色。今乃准其费用追钞。此智轻重不当，乞禁令如律。”从之。(已上《通典》。 )
成化时，给事中白昂言：“大理寺审录，有称冤人犯，驳回在外衙门再问。多偏执己见，不与辩明；或用非法重刑，锻炼成狱。囚人虑其驳回必加酷刑，虽有冤枉，不敢再言。今後有问招不明、拟罪不当者，俱乞改调相应官员问理，不许锻炼成狱。违者，虽无赃亦依律问罪。”从之。(《梦余录》。 )
五年，评事张钰言：“大理之设，所以审录刑部都察院鞫问重囚。其间，或拟罪不当者，一再驳还，并令改拟；或仍不当，许参问。此系旧制。近见南京法司，多用严刑，追囚诬服。其被纠者，亦止改正而无罪。乞自今许本寺参问。”寺卿王概覆奏如议。(《绩通典》。 )
初，大理设左、右二寺。两京、五府、六部刑名属左寺，余属右寺。左寺置评事四人，右寺倍之。其後天下罪囚类不解审，右寺简於左寺。弘治元年，裁减右寺评事四人，舆左寺等。评事鲁永言：“刑官拟议不当，或舞弄条例，或纽合文法，或律有正条而拟以不应，或畏避权势而拘於戍案，或信凭参语定罪而不论招情，皆可恣为出入，刑狱由是不平。请悉依律例定拟科断。违者，从给事中、御史举劾。御史有违，都察院查究。”从之。
弘治十七年，奏准：“原问官事涉嫌疑或有偏拗者，不拘一次二次，听本寺驳调问理 若不改，本寺径行隔别衙门问理。又驳回犯人，不须提人者，轻事限五日，重事限十日完报。若故意淹禁，致情轻犯人累死者，听本寺参奏。”
十八年，刑部主事朱{流土}言：“部囚送大理，第当驳正，不当用刑。今左右二寺分外用刑，展转淹滞。乞令毋得擅加考掠。”大理寺卿杨守随覆奏：“大理寺虽止於参驶，然每有隐匿重情，量加刑罚。况永乐年间，本寺亦设刑具，岂为分外？请申禁戒，合法司同寅协恭，毋彼此执拗。”帝从之。(已上《梦余录》。 )
嘉靖元年，大理寺卿郑岳言：“内臣有犯，宜听部院问决，毋从中决。”帝不能从。(《郑岳传》 )
三年，评事韦商臣上疏曰：“臣所居官，以平狱为职。乃自授任以来，窃见群臣以议礼忤旨者：左迁，则吏部侍郎何孟春一人；谪戍，则学士丰熙等八人，杖毙，则编修王思等十七人；以弗中使逮闷，则副使刘秉鉴、布政马卿、知府罗玉、查仲道等十人，以失仪就系，则御史叶奇、主事蔡乾等五人；以京朝官为所属讦奏下狱，则少卿乐护、御史任洛等四人。此皆不平之甚，上干天象，下骇众心。臣窃以为皆所当宥。况比者水旱、疫疠、星陨、地震、山崩、泉涌、风雹、蝗蝻之害，殆遍天下，有识莫不寒心。及今平反庶狱，复戍者之官，录死者之後，释逮系者之囚，正告讦者之罪，亦弭灾禳患之一道也。”帝责以沽名卖直，谪清江丞。(《韦商臣传》。 )
马森为大理卿，屡驳疑狱，与刑部尚书郑晓、都御史周延称为三平。(《马森传》。 )
六年，黄绾奏：“法司所以理刑名，至於大理寺职司参驳，关系尤重。凡任两寺官，非精律例，见出原问官之上，何以评其轻重，服其心乎？近见两寺官，有初入仕途，律之名例尚未通晓，即欲断按庶狱，未免有差。原问官因得指摘罅漏，借为口实，至於参驳。本寺亦不降心，辄逞雄辨，往复数次，淹累囚众，至不得巳，将就允行。刑狱不清，职此之故。合无行令本寺，今後遇有新除评事，督令讲读律例半年以上。疏通者，方许干预平允，生疏者，此照试御史例仍令重历。若再不堪，参送吏部，对品降调在京别衙门用。其见在者，除寺正、寺副外，其余限三月内通加考验。有年久未谙者，一体参送吏部别用。若有究心刑名才识出众者，开送吏部，俟两寺正、副员缺，不论年资铨补。至为正、副，又能益励职业，此照刑部各道年深郎中御史一体超擢。”疏入，允行。(《明臣奏议》。 )
十一年，大理寺题准：“凡大小词讼，非经通政司准行，非由各衙门参送，不许听理。非由大理寺评允，不许发落。若徇私废法及改易发落者，俱听本寺及科道官参究检举。”
是年，刑部题准：“今後招拟未当，大理寺驳回再问者，原问官郎当更改，不得偏执己见。如招情已明，罪无出入，该寺即与评允，不得驳论一文一字，以致往返驳辩，有累罪犯。”十二年，本寺奏准：“凡经驳回再问者，照依《大明令》，小事五日，中事七日，大事十日，并要限内结绝。其各司擅准词状，径自发落，不呈堂具报送寺审录，又已经审允而擅拟改变者，俱听本寺及科道官参究。”
初以系军者属左寺，系民者属右寺。又定以在京属左寺，在外属右寺 万历九年，以二寺事务烦简不均，题准以刑部十三司、都察院十三道，左右分管：浙江、福建、四川、贵州、广东、山东六司道属左寺，湖广、广西、陕西、云南、河南、山西、江西七司道属右寺(已上《梦余录》。 )
万历三十三年，评事姜志礼以囚多瘐死，疏言：“犴狴之间，一日毙十五人，积日而计，亦何纪极？又况海内小民罹灾而转死沟壑，及为矿税所罗织，貂所攫噬，含冤毕命者又复何限？乞为矜宥，勿久淹系。且尽除矿税，毋使宵人窃弄魁柄，贼虐蒸黎。”不报。(《姜志礼传》。 )
王用汲为大理少卿。会法司议胡椟、龙宗武杀吴仕期狱，傅以谪戍。用汲驳奏曰：“按律：刑部及大小官吏不依法律听从上司主使出入人罪者，罪如之。盖谓如上文‘罪斩，妻子为奴，财产入官’之律也。仕期之死，贾非主使者乎？宗武非听上司主使者乎？今仅谪戍，不知所遵何律也？”上欲用用汲言。阁臣申时行等谓：“仕期自毙，宜减等。”狱遂定。(《王用汲傅》。 )
崇祯十一年，大理右寺副高倬以近者刑狱繁滋，法官务停阁。请敕诺司克期奏报，大者旬日，小者五日。其奉旨覆谳者，或五日、三日。务俾积案尽疏，囹圄衰减。(《高倬府》。 )
◎詹事府(元储政院。 )
洪武元年正月，中书及都督府议，仿元旧制设中书令，欲奏以太子为之。帝曰：“取法於古，必择其善者而从之。元人事不师古，设官不以任贤，惟其类是与，岂可取法？且吾子年未长，学未充，更事未多，所宜尊礼师傅，讲习经传，博通古今，识达机宜。他日军国重务，皆令启闻，何必效彼作中书令乎？”乃令詹同考东宫官，设少师、少傅、少保、詹事、率府使、谕德、赞善、宾客等官。以李善长为太子少师兼詹事，冯胜兼副詹事，徐达兼太子少傅，常遇春兼太子少保，邓愈、汤和兼太子谕德，章溢兼赞善大夫，刘基兼率更令。(《明通纪》。 )十月，以梁贞、王仪为宾客，秦镛、卢德明、张易为谕德。(《世法录》。 )
十五年四月丙申，更定左、右春坊官，各置庶子、谕德、中允、赞善、司直郎，又各设大学士。时以耆儒刘育、关贤为左、右司谏兼春坊左、右庶子，赵肃、何显周为左、右正言兼左、右谕德 二十二年，以官联无统，始置詹事院。二十五年六月，改院为府。定詹事秩正三品，少詹事正四品，春坊大学士正五品，司经局洗马从五品，訾列署府中，而事总於詹事府。二十九年，增设左、右春坊清纪郎、司谏、通事舍人。建文中增少卿、寺丞各一人，宾客二人，又置资德院赛德一人，资善一人。成祖复旧制。(《昭代典则》。 )
洪武三年十二月，礼部尚书陶凯请选人专任东宫官属，罢兼领之职，庶於辅导有所责成。帝曰：“古者不备其官，惟贤能是用。朕以廷臣有才望勋德者，兼东宫官，非无谓也。尝卢廷臣舆东宫官属有不相能，遂成嫌隙，或生奸谋，离间骨月，其祸非细。若江充之事，可为明监。朕今立法，令省台都督府官兼东宫赞辅之职。父子一体，君臣一心，庶几无相构之患。”(《洪武圣政记》。 )
文彬曰：太祖不别设官僚，以勋旧大臣兼领其职，虑虽深远；然当时武臣在外，徒被虚名，无与辅导，即省台诸臣，各有职司，未能专心谕教。古人重师保疑丞之任，是以教豫而德成。若江充之祸，史册仅见。过为防闲，不设专官，是因噎废食而已。
初置詹事院，命吏部曰：“辅导太子，必择端重之士。三代保傅，礼甚尊严。兵部尚书唐铎谨厚有德量，以为詹事，食尚书俸如故。”以铎尝请豫教故也。(《唐铎传》。 )
泰州教谕门克新秩满来朝。召问经史及政治得失，直言无隐，授赞善。时绍兴王俊华以善文辞，亦授是职。上谕吏部曰：“左克新，右俊华，重直言也。”(《萧岐传》。 )
二十六年九月甲子，以郑济为左庶子，王勤为庶子。初，东宫官属缺，命廷臣举孝义笃行之士。工部尚书严震直以浦江郑氏对。帝曰：“肤素知郑，更闻其里王氏力行郑氏家法，可并徵两家子弟，以劝天下。”郑氏举济，王氏举勤，遂并拜官。(《三编》。 )
成祖时，诏选老学之士，能讲说者。尚书蹇义以教授赵文名上。成祖召至御前，面谢授左春坊左中允，赐宴，俾辅仁宗於东宫。文进讲经史，敷绎明尽，应制有作，悉寓箴规。睿旨嘉奖。周述进左春坊右谕德兼侍读，从皇太子谒陵南京。上谕之曰：“汝素厚重，尤资匡弼。太子虽聪明纯谨，然智或未逮，行或过中，必须尽言，庶称朕意。”仁庙居守，中外无失政，德泽浃於人心，述力为多。宣德中升庶子。(《通典》。 )
永乐八年，许州知州潘文奎以事当降，为有文学，改左春坊司直郎。(《山集》。 )洪熙元年，凤阳府照磨李准为太子宾客。
宣德时，杨士奇等言：交址南灵州革任知州黎恬有文学。改右春坊右谕德。(已上《梦余录》。 )
天顺元年正月，令翰林官有兼东宫衔者，俱改别职。以景泰易储故也。(《明通纪》。 )
天顺初，李贤言：“礼科给事中孔公恂，大圣人後，赞善司马恂，宋大贤温国公光後，宜辅导太子。”帝喜，同日超拜少詹事，侍东宫讲读。入语孝肃皇后曰：“吾今日得圣贤子孙为汝子傅。”(《孔公恂传》。 )
嘉靖时，给事中刘世扬劾詹事顾鼎臣污佞，且言：“今日詹事，即他日辅臣。”帝怒，诘“詹事进辅臣，出何典例？”予杖，下诏狱。(《刘世扬传》。 )
