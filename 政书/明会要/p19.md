<!-- { "loadSidebar": true } -->
洪武三年十月，上以岁时致享，则于太庙；至晨昏拜谒，节序告奠，古必有其所，下部考论。尚书陶凯等奏“古者宗庙之制，前殿后寝。《尔雅》：‘室有东西厢曰庙，无厢有室曰寝。’庙是栖身之所，故在前；寝是藏衣冠之处，故在后。今太庙祭祀已有定制，请仿宋建钦先孝思殿于宫中之制，在于乾清宫之左，别建奉先殿，奉四代神位衣冠。每日焚香，朔望荐新，节序及生忌日皆致祭，如家人礼。”从之。(《春明梦余录》。 )
成祖迁都北京，建如制。
宣德元年，奉太宗庙毕，后遣郑王瞻诣奉先殿，设酒果祭古，奉安神位。
弘治十七年，吏部尚书马文升言：“南京进鲜船，本为奉先殿设。挽夫至千人，沿途悉索。今扬、徐荒旱，愿放古凶年杀礼之意，减省以苏民困。”命所司议，行之。
喜靖十四年，定内殿之祭。
十五年，制使节。使者受命，则载以行；使归，则持之以复命。二十三年，诏考定使节之制。礼部尚书夏言等奏：“悼灵皇后神主宜暂迁奉先殿旁室。享祀祭告，则一体设馔。”从之。(已上《礼志》。 )
二十七年，礼臣以孝烈皇后丧且期年，请援孝洁皇后故事，权主于奉先殿东夹室。帝曰：“奉先殿夹室，非正也。可即太庙。”(《实录》。 )
隆庆元年，迁孝烈神主奉安景神殿，更名曰宏孝。又于神霄殿奉孝恪皇太后神主，而孝懿皇后于其侧。每岁五享，四序荐新，忌祭日供，俱如奉先殿仪。(《会典》。 )
礼部又言：“旧制：太庙一岁五享，而节序忌辰等祭则行于奉先殿。今孝洁皇后既太庙，则奉先殿亦宜奉安神位。”乃设神座仪物于第九室，遣官祭告如仪。(《礼志》。 )
万历三年，谕礼官曰：“朕思宏孝、神霄二殿、孝烈、孝恪二后神主，宜奉安于奉先殿。”礼官言：“嘉靖十五年，议陵祭，不议内殿。”帝曰：“奉先殿见有孝肃、孝穆、孝惠三后神位，俱皇祖所定，宜遵行安。”盖当时三后既各陵庙，仍并祭于奉先殿，而外廷莫知也。于是奉安孝烈、孝恪神位于肃皇室，并罢宏孝、神霄之祀，而专祀于奉先殿。(《春明梦余录》。 )
崇祯十五年五月十七日，上谕礼臣曰：“太庙之制：一帝一后，祧庙亦然。历朝继母及生母既皆不得与，即宫中奉先殿亦尚无祭，奈何？”其意盖在生母孝纯刘太后，未明言也。蒋德等奏：“奉先外别有奉慈殿，所以奉继母及生母者，虽废，可举行。”上曰：“奉慈外尚有宏孝、神霄、本恩诸殿。”礼臣奏：奉慈殿如未可复，或即在神霄殿奉祀。”上曰：“奉慈已撤，惟奉先尚可恢拓。”德奉：“奉先止一帝一后，与太庙同。祧庙之主，未可尽入。”乃止。(同上。 )
◎奉慈殿
孝宗即位，追上母妃纪氏孝穆太后谥，葬茂陵。后以不得庙，诏廷臣议享礼。周洪谟、倪岳上言：“《周礼》有祀先妣之文，谓姜原也。《鲁颂》之《宫》是已。唐、宋推尊太后不配食祖庙者，别立殿以祀之。故宋之章献、章懿二后皆有奉慈之建。每岁五享，四时荐新，上食如常仪。今孝穆神主宜于奉先殿傍别立奉慈殿，岁时祭享，一如奉先殿仪。”从之。(《通纪》。 )已而宪宗生母孝肃周太皇太后，世宗生祖母孝惠邵太皇太后，皆祀殿中。孝肃中室，孝穆孝惠右室，主书皇太后、太皇太后。一岁五享、荐新、忌祭俱如太庙、奉先殿仪。(《吾学编》。 )
嘉靖十五年，帝谕礼官夏言等曰：“庙中帝配一后，陵葬乃有二三后。庙祀、陵祀本不同。奉慈三后主别祀奉慈殿，不如奉主于陵殿为合礼。又梓宫既配葬于帝，主无庙之礼，宜在陵殿。今别置之，近于黜者，非亲之也。”下廷臣议，言：“古者天子宗庙，惟一帝一后。所生母荐于寝，身没而已。孝宗奉慈殿之祭，盖子祀生母，以尽终身之孝焉耳！然礼于妾母不世祭者，谓子祭之，于孙则止，以继祖重，故不复顾其私祖母也。今陛下于孝肃，曾孙也；孝穆，孙属也；孝惠，孙也；礼不世祭，义当祧。考宋熙宁罢奉慈殿故事与今同。宜迁主陵庙，岁时享如故。”言等又言：“孝洁皇后先因于所亲，暂奉慈殿孝惠太后之侧。兹三后神主既拟迁于陵殿，则孝洁亦宜暂迁奉慈殿旁室。享祀祭告则一体设馔。”从之。(《实录》。 )
◎献皇帝庙
嘉靖二年二月，太常卿汪举上言：“安陆庙宜用二笾豆，如太庙仪。”礼部请置奉祀官，又言：“乐舞未敢轻议。”礼部侍郎贾咏上言：“正统、本生，义宜有间。八佾既用于太庙，安陆乐舞，似当稍杀，以避二统之嫌。”帝曰：“仍用八佾。”(《纪事本末》。 )初，帝从玉田伯蒋输请，从承天立兴献帝庙，以输子荣奉祀。御史黎贯言：“陛下信一谀臣之说，委祀事于外戚。神不歆非类，献帝必将吐之。”不听。(《黎贯传》。 )
三年二月，帝谕建室奉先殿侧，祀献帝主。礼部尚书汪俊上疏争曰：“陛下入承大宗，不得祭小宗，亦犹小宗之不得祭大宗也。昔兴献帝奉藩安陆，则不得祭宪宗。今陛下入继大统，亦不得祭兴献帝。是皆以礼抑情者也。然兴献帝不得迎养寿安皇太后于藩邸，陛下得迎兴国太后于大内，受天下之养，而尊祀兴献帝以天子之礼乐，则人子之情获自尽矣。乃今圣心无穷，臣等敢不将顺。但于正统无嫌，乃为合礼。”帝严旨切责，趣立庙益急。俊曰：“立庙大内，有干正统。臣实愚昧，不敢奉诏。”帝令集廷臣大议。俊等复上议曰：“谨按先朝奉慈别殿，盖孝宗皇帝为孝穆皇太后葬初毕，神主无荐享之所而设也。当时议者，皆据周制特祀姜原而言。至为本生立庙大内，则从古未闻。惟汉哀帝为定陶共王立庙京师，师丹以为不可。哀帝不听，卒遗后世之讥。陛下有可以为尧、舜之资，臣不敢导以衰世之事。请于安陆特建献帝百世不迁之庙。他日袭封兴王子孙世世荐享，陛下岁时遣官持节奉祀，亦足伸陛下无究至情矣。”帝不纳，仍命遵前旨再议。俊再疏乞休，允其去。(《汪俊传》。 )以礼部侍郎吴一鹏代之，趣立庙益急。一鹏复集廷臣上议曰：“前世入继之君，间有为本生立庙园陵及京师者，第岁时遣官致祀，寻亦奏罢。然犹见非当时，取议后代。若立庙大内而亲享之，从古以来未有也。臣等宁得罪陛下，不欲陛下失礼于天下后世。乞速罢建室之议，立庙安陆。”报曰：“朕起亲藩，奉宗祀岂敢违越。但本生皇考寝园远在安陆，于卿等安乎？命下再四，尔等欺朕冲岁，党同执违。败父子之伦，伤君臣之义。往且勿问，其奉先殿西室，可亟修葺，尽朕岁时追远之情。”遂趣成之，名曰观德殿。(《吴一鹏传》。 )
先是，汪俊既罢，大学士蒋冕抗疏极谏曰：“陛下嗣承丕基，固因伦序素定；然非圣母昭圣皇太后懿旨与武宗皇帝遗诏，则将无所受命。今既受命于武宗，自当为武宗之后。特兄弟之名不容紊，故兄武宗，考孝宗，母昭圣，而于孝庙武庙皆称‘嗣皇帝’称‘臣’，称‘御名’，以示继统承嗣之义。今仍欲为本生父母立庙奉先殿侧，臣虽至愚，断断知其不可。夫情既偏重于所生，义必不专于所后。将武孝二庙之灵，安所托乎？”不纳。(《蒋冕传》。 )
五月丁丑，命吴一鹏偕京山侯崔元等，迎主安陆。一鹏上言：“历考前史，并无自寝园迎主入大内者。且安陆为献帝启封之疆，神灵所恋。伏乞俯纳群言：改题神主，奉安故宫，为百世不迁之庙。其观德殿中，宜别设神位香几，以慰孝思。”奉入，不纳。一鹏乃行。(《吴一鹏传》。 )七月，迎主至。甲申，奉安于观德殿，上尊号曰皇考恭穆献皇帝。(《三编》。 )
四年四月，光禄寺丞何渊请建世室，祀献皇帝于太庙。帝命礼官集议。戊申，席书等上议：“《王制》：天子七庙，三昭三穆。周以文武有大功德，乃立世室，与后稷庙皆百世不迁。我太祖立四亲庙，德祖居北，后改同堂异室。议祧，则以太祖拟文世室，太宗拟武世室。今献皇帝以藩王追崇帝号，何渊乃欲比之太祖、太宗，甚无据”不报。(《席书传》。 )已而张璁亦言：“汉哀帝追尊定陶共王，立庙京师，比孝元帝，至今非之。今渊请入献皇帝主于太庙，不知序于武宗之上与？武宗之下与？昔人谓：孝子之心无穷，分则有限。别立祢庙，礼之得为者也，臣昧死劝陛下为之；入于太庙，礼之不得为者也，臣昧死劝陛下勿为。”(《纪事本末》。 )
帝复令会议。戊午，礼部会群臣集议，上疏曰：“礼莫严于宗庙，分莫大于君臣，故承正统为天子者，得太庙。今献皇帝分封安陆，称藩为臣二十余年，庙祀安陆又三年矣。当时议尊崇者，其论有三：曰，‘别立嗣王，使之主祭’者，廷臣之初议也；曰，‘岁时遣官致祭安陆’者，廷臣之后议也；曰，‘别祀大内’者，张璁、桂萼等先后之论也。皇上断自圣衷，建室奉先殿侧，朝夕瞻拜，岁时享祀；上不干祖庙，下不拂人心，此诚足为万世法矣。今何渊乃欲祀太庙，何不经之甚也？考自唐、虞至今五千年，未闻有以藩王祭太庙者。万一为此，将置主于武宗上，则武宗君也；以臣先君，分不可僭。置武宗下，则献皇叔也；以叔后侄，神将不安。在廷诸臣，于称‘考’，称‘伯’，异同相半。今庙之举，无一人以为可者。伏望俯纳群言，毋为忄佥人邪说所惑。”疏入，帝责席书畏众饰奸。书知帝意不可回，遂请于皇城内别立一庙，前后寝如文华殿制，出入不与太庙同门，座位不与太庙相并，祭用次日，庙欲稍远，庶以成祢庙独尊之体，避两庙一统之嫌。诏可。令于太庙左右，相度营建。上亲定名曰“世庙”。既而上览疏内，有“献皇亲尽与孝庙同”之语，复令礼部查议。于是礼官言：“天子九庙，亲尽则祧。献皇与孝宗兄弟，同为一世。孝宗祧迁，则献皇亦然。但孝宗神主藏于太祖寝殿之后；献皇别自一庙，虽无左昭右穆，亦有前殿后寝，请于祧迁之期，荐于夹室，不享时祭。止于岁暮合祭太庙，一出主焉。请于献庙寝殿后，置一龛室，为异日藏主地。”报曰：“皇考止生朕一人，入继大统，别无奉祀适嗣。今既特立一庙，宜世世献享，同于不迁之祖，以伸朕之孝思。”(《实录》。 )遂度地于环碧旧址，择日兴工。何渊又奏：“神路迂远未便，宜与庙街同门，直开一路，以达世庙为当。”下礼部会议。席书等皆言：‘若通此街，须毁垣伐木，撤神宫监而后可，未免有碍。”上不允，命折监北房，但容板舆通行。议始定。(《大事记》。 )
