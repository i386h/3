<!-- { "loadSidebar": true } -->
五年七月庚子，上以观德殿迫隘，欲改建于奉先殿左。工部尚书赵璜言：“移观德殿于奉先殿左，必与奉慈殿对峙。孝肃太皇太后，献皇之祖母；孝惠皇太后，又圣母也。庙出其左，恐神灵有所不安。”帝复谕大学士费宏。宏乃请敕该部卜日兴工。上易殿名曰崇先。
五年九月丙戌，帝以世庙成，欲奉章圣皇太后谒见。张璁、桂萼援庙见礼，言：宜先见太庙，次及世庙。礼官刘龙等争不得，诸辅臣以为言。帝不报，趣具仪。石缶乃上疏曰：“陛下欲奉皇太后谒见世庙，臣窃以为从令固孝，而孝有大于从令者，臣诚不敢阿谀以误君上。窃惟祖宗家法，后妃已入宫，未有无故复出者。且太庙尊严，非时享祭，虽天子亦不轻入，况后妃乎？璁辈所引庙见礼，今奉先殿是也。圣祖神宗行之百五十年，已为定制。中间纳后、纳妃，不知凡几，未有敢议及者。何至今日，忽倡此议？彼容悦佞臣岂有忠爱之实，而陛下乃欲听之乎？且阴阳有定位，不可侵越。陛下为天地百神之主，致母后无故出入太庙街门，是坤行乾事，阴侵阳位，不可之大者也。臣岂不知君命当承，第恐上累圣德，是以不敢顺旨曲从，以成君父之过，负覆载之德也。”(《石缶传》。 )
十五年，谕礼部夏言曰：“前以皇考庙比世室之义，名曰世庙。今分建宗庙。惟太宗及世室不迁；而‘世’之一字，来世或用加宗号；今加于考庙，又不得‘世宗’之称，徒拥虚名。不如题曰献皇帝庙，庶别宗称，且见推尊之意。(《三编》。 )
十七年，尊献皇帝庙号曰睿宗，于太庙。(《本纪》。 )
二十四年六月，新太庙成。遂奉睿宗于太庙之左第四序，跻武宗上，而罢特庙之祀。四十四年，以旧庙柱产芝，更号曰玉芝宫，定日供、时享仪。
穆宗初，因礼臣请，乃罢时享及节序、忌辰、有事奉告之祭，但进日供而已。
隆庆元年，礼科王治请罢献皇庙而专祀之世庙。章下所司。(已上《礼志》。 )
光宗既崩，太常卿洪文衡请祧睿宗，曰：“此肃宗一时崇奉之情，不合古谊。且睿宗尝为武宗臣矣，一旦加诸其上，礼既不合，情亦未安。当时臣子过于将顺，因循至今。夫情隆于一时，礼垂于万世，更定之举，正在今时。”疏格不行。(《文衡传》。 )
天启元年，太常少卿李宗延奏祧庙宜议，言：“睿宗入庙，世宗无穷之孝思也。然以皇上视之，则远矣。俟光宗升时，或从旧祧，或从新议。盖在孝子固以恩事亲，而在仁人当以义率祖。”章下礼部，卒不能从。(《礼志》。 )
◎亲王从享
洪武三年八月，定以皇伯考寿春王、王夫人刘氏为一坛。皇兄南昌王、霍邱王、下蔡王、安丰王、霍邱王夫人翟氏、安丰王夫人为一坛。皇兄蒙城王、盱眙王、临淮王、临淮王夫人刘氏为一坛。后定“夫人”皆改称“妃”。皇侄宝应王、六安王、来安王、都梁王、英山王、山阳王、昭信王为一坛。凡一十九位。春夏于仁祖庙东庑，秋冬及岁除于德祖庙东庑。(《礼志》。 )
是年，定亲从享皆设位于东庑西向，功臣配享皆设位于西庑东向。(《会典》。 )四年，进亲王于殿内东壁。九年，新太庙成。增祀蒙城王妃田氏，盱眙王妃唐氏。(《礼志》。 )
是年，奉安四代神主，以亲王并王妃二十一位侑于殿内东壁，功臣十二位配于西壁，不分献。自是四时之祭，皆行合享之礼。(《会典》。 )
正德中，御史徐文华言：“族有成人而无后者，祭终兄弟之孙之身。诸王至今凡五、六世矣，宜祧。”礼官议不可。(《礼志》。 )
万历初，于慎行言：“南昌、寿春等十六王，世次既远，宜别祭陵园，不宜享太庙。”不从。(《于慎行传》。 )
九年，给事中丁汝谦言：“诸王世次远，宜罢祭，祭于墓。亲王之殇无后而近者，宜配。”不从。(《太常纪》，下同。 )
十四年，太常卿裴应章言：“诸王本从祖食。四祖亲尽且祧，而诸王得配享百世，非所以为杀也。寿春等王于太祖为伯为兄，太祖南面，而伯若兄俯而侑于侧，非所以为顺也。其以诸王祧庙。岁则，馀则罢。”上下礼部议。沈鲤上言：“宗庙之祭，为重。时享不可预，而预于，其无乃未安乎？且祧以藏毁庙之主，为祖非为孙。礼有祧，不闻有配祧者。请仍遵初制，序列东壁为近礼。”报可。
◎功臣配享
洪武二年正月丁未，享太庙。以功臣廖永安、俞通海、张德胜、桑世杰、耿再成、胡大海、赵德胜配享，设青布帏六于太庙庭中，遣官分献。(王圻《通考》。 )
三年，定配享功臣，常遇春以下凡八位。春夏于仁祖庙西庑，秋冬于德祖庙西庑，设位东向，遂罢帏次之设。
九年，新太庙成。”以徐达、常遇春、李文忠、邓愈、汤和、沐英、俞通海、张德胜、胡大海、赵德胜、耿再成、桑世杰十二位，配于西庑；罢廖永安。(已上《礼志》。 )
二十年，定：凡祭功臣，令军官首领官陪。(《会典》。 )
建文时，宋礼言：“功臣自有鸡笼山庙，请罢太庙配享。”帝以先帝所定，不从。县令候太庙事毕，别遣官即其家庙祭之。(《会典》。 )永乐初，享太庙礼成，仍遣官祭功臣庙。(王圻《通考》。 )
洪熙元年，以张玉，朱能，姚广孝配享太庙。(《礼志》。 )
弘治五年三月，诏曰：“太庙配享诸功臣，追封王者六人，皆佐皇祖平定天下有大功。今其子孙有不沾寸禄与编氓伍，欲量加恩，俾奉其祀。该部查实以闻。”(《昭代典则》。 )
嘉靖九年，中允廖道南言：“姚广孝髡徒，不宜入庙。”遂移祀大兴隆寺。(《春明梦余录》。 )十年，以刑部郎中李瑜议，进刘基位次六王。(《礼志》。 )
十六年二月，武定侯郭勋请以五世祖英侑享太庙。廷臣持不可，侍郎唐胄争尤力。帝不听，卒从勋请，初，二庙功臣位皆以爵，及进基，位公侯上。至是复令礼官议，乃合二庙功臣叙爵。于是列英于桑世杰上，张玉、朱能于沐英下，基于世杰下。礼官又言：“《礼》有功宗之祀，汉祭功臣于庙廷，魏祀尚书令荀攸于太祖庙，唐高祖至宪宗庙，或六、七、八人，或二、三、四人，宋太祖至光宗亦然。如魏徵、李沆、司马光皆文臣，不必武功也。守成诸君，亦各有与享者，不必皆创业也。我朝二祖开国靖难，固有功臣。仁宗以后，无事武功，其间相与辅赞治平，岂无有魏徵、李沆辈者？今侑享二祖十七人，惟基、广孝二人文臣耳！自后六庙，缺焉无闻。乞下廷议，考求六朝文武大臣，有功在当时、泽及后世者，请上裁定，进侑庙廷。”上不允。(王圻《通考》。 )
万历中，礼部尚书沈鲤以太庙侑享，请移亲王及诸功臣于两庑，毋与帝后杂祀。(《沈鲤传》。 )
十四年，太常卿裴应章言：“庙中列后在上，异姓之臣，礼当避嫌。且至尊拜俯于下，诸臣之灵亦必不安。”命复改西庑，遣官分献。(《礼志》。 )
◎功臣庙
洪武二年正月，上敕中书省臣曰：“诸将相从，捐躯戮力，开拓疆宇。有共事而不睹其成，建功而未食其报。追思功劳，痛切朕怀。其命有司立功臣庙于鸡笼山，序其封爵，为像以祀之。”(《五礼通考》。 )
帝亲定功臣位次，以徐达为首，次常遇春、李文忠、邓愈、汤和、沐英、胡大海、冯国用、赵德胜、耿再成、华高、丁德兴、俞通海、张德胜、吴良、吴祯、曹良臣、康茂才、吴复、茅成、孙兴祖凡二十一人，立庙鸡鸣山下。死者像祀，生者虚其位。(《三编》。 )
八年正月辛未，增祀鸡笼山功臣庙一百八人。(《本纪》。 )
十二年七月，遣官祭功臣庙，祀吴祯等百九十人。(《明正统宗》。 )
十三年正月，祀顾时以下二百八十人于功臣庙。(《五礼通考》。 )○王国宗庙
洪武四年，礼部尚书陶凯等议定：王国宫垣内，左宗庙，右社稷。庙制：殿五间，寝殿如之，门三间。
永乐八年，建秦愍王享堂，命视晋恭王制，加高一丈，因定享堂七间。(已上《礼志》。 )
十月乙卯，上闻周王肃于国中作殿，奉祀高皇帝，赐书曰：“《礼》：‘支子不祭。’王国庙祀，肇于始封之王。高皇之祀，朝廷有宗庙。王祀于国中，过矣。其审礼而行，毋贻物议。”(《大训记》。 )
嘉靖八年，秦王充耀言：“代懿王当庙，而自始封至今，已盈五庙之数，请定祧庙之制。礼臣言：“亲王祧庙，古制未闻。宜推太庙祧之礼，而降杀之。始封居中，百世不迁。以下四世，亲尽而祧。但诸侯无祧庙，祧主宜始祖之室，置椟藏之。每岁暮，则出祧主合祭。”诏如议。(《礼志》。 )
◎群臣家庙
洪武六年，诏：定公侯以下家庙礼仪。礼部议奏：’凡公侯品官，别为祠屋三间于所居之东，以祀高、曾、祖、考，并位。如祠堂未备，奉主于中堂。享祭所用器皿，随官品第，称家有无。前二日，主祭者闻于上，免朝参。凡祭，四仲之有择吉日，或春、秋分，冬、夏至，亦可。”从之。(王圻《通考》。 )
成化十一年，祭酒周洪谟言：“臣庶祠堂神主俱自西而东，古无神道尚右之说。惟我太祖庙制，合先王左昭右穆之义。宜令一品至九品皆立一庙，以高卑广狭为杀。神主则高祖居左，曾祖居右，祖居次左，考居次右。”帝下礼臣参酌更定。(《礼志》。 )
嘉靖十五年，夏言疏请：“依宋儒程颐之议，诏令天下臣民：冬至祭始祖，立春祭先祖，但不许立庙以逾分。庶上广锡类之孝，下无之嫌。”又礼官疏请：“官自三品以上立五庙，以下皆四庙。为五庙者，仿唐制，五间九架，两旁隔板为五室，中五世祖，旁四室高、曾、祖、祢。为四庙者，三间五架，中为一室高、曾，左右二室祖、祢。其三品以上，若上无应立庙之祖，不得为世祀不迁之祖。惟以第五世之祖奉为五世祖。至世穷数尽，则以今之得立庙者为世世奉祀之祖，而不迁焉。四品以下，四世递而已。”制可。(同上。 )
卷十一 礼六(吉礼 )
◎祀先代帝王
洪武三年五月，遣使访历代帝王陵寝，命各行省具图以进，凡七十有九。礼官考其功德昭著者，凡三十有六。遣秘书监丞陶谊等往修祀礼，亲制祝文遣之。(《礼志》。 )
