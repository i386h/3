<!-- { "loadSidebar": true } -->
崇祯十五年，礼部议覆太常寺乐疏云：郊庙之祭，乐多疏。如琴瑟并无指法，舞容尤乖古制。宜访求知乐之人，细加参究。周以舞教国子，令大胥正舞位，小胥正舞列。汉除吏二千石至六百石，关内侯至大夫之适子，取为舞生。其教之豫而选之精，如此。今以伶人下贱为之，去古实远。宜令太常仿周、汉意，选舞士，不得仍以倡优充数。仍将《律书正声》所纂图舞节，重加翻习。庶足复三代之旧。(《春明梦余录》。 )
卷二十三 舆服上
◎卤簿
明卤簿之制：凡正旦、冬至、圣节、会同、册封、遣祭诸典礼，皆锦衣卫陈之。其仪仗，则兵部车驾司掌之。其造作，则工部营缮司掌之。其旌旗，亦多与前代不同。于洪武，增定于永乐，更造于宣德。初以卤簿弥文务从节省，后随时增设，较初制为便。(《通典》。 )
大朝仪制：殿内左右扇二重：内，双龙扇二十；外，素扇二十二；又外，素扇二十。殿门左右：黄曲盖伞二；次左、金交椅一，金脚踏一；次，左、金益一，右、金罐一。以外为丹陛左右仗三重：内，双龙扇二十；次，单龙扇二十；外，金节六；次，响节二十六；次，领头二。又外：左、朱雀旗一；右、元武旗一；次，骨朵六；次，金钺六；次，金镫六；次，卧瓜六；次，立瓜六；次，仪刀六；次，梧杖六；次，班剑六；次，龙戟六；次，班戟六；次，左、青龙旗一，右、白虎旗一；次，领头二。中道左右：双龙扇；内，红花伞二；次，黄盖伞二；次，红方伞二；次，单龙扇：内设大乐之所。此外为丹陛左右仗三重：内，黄盖伴二；次，红锈伞二；次，红花盖伞二；次，红曲盖伞二；次，红花伞二；次，红曲盖伞二；次，红方伞二；次，紫方伞四；次，雉扇十；次，红花扇十六。外，羽葆幢十；次，豹尾四；次，龙头竿十；次，信幡十；次，传教幡十；次，告止幡十；次，绛引幡十；次，黄麾二。又外，戟氅二十；次，戈氅二十；次，仪氅二十。凡三重，皆有领头名二。中道，右、黄盖伞马杌一。雉扇内，左为玉辂，右为大辂。玉辂前为步辇，大辂前为原红辇。戟氅外，左右设马二十四。仗下左右鸣鞭各三，驯象各三。此立仗之仪也。至于出行卤簿，大略同前，稍引而长之。(《春明梦余录》。 )
凡郊祀，卤簿大驾全设。前期祀牲，用丹陛驾。其祭社稷，卤簿大驾内去白泽旗以下至元武、豹尾、大凉步辇。祭太庙山川，并与社稷同。耕田、幸大学俱用卤簿大驾。(王圻《通考》。 )
吴元年十二月辛酉，中书左相国李善长率礼官以即位礼仪进。是日清晨，拱卫司陈设卤簿，列甲士于午门外之东西，列旗仗于奉天门外之东西。(《仪卫志》。 )
丙寅，善长进仪卫。上见仗内旗有“天下太平、皇帝万岁”字，顾谓善长曰：“古者九旗之制，若日、月、蛟、龙、熊、虎、鸟隼、龟、蛇之类，所以昭仪物、辨等威。至“太平万岁”字，此夸大之词，非古制也。宜去之。”(《大训记》。 )
洪武元年十月，定元旦朝贺仪。金吾卫于奉天门外分设旗帜，宿卫于午门外分设兵仗，卫尉寺于奉天殿门及丹陛、丹墀设黄麾仗，内使监擎执于殿上。凡遇冬至、圣节、册拜亲王及蕃使来朝，仪俱同。其宣诏、赦、降香，则惟设奉天殿门及丹墀仪仗、殿上擎执云。
十二年，命礼部增设丹墀仪仗。
宣德元年，更造卤簿仪仗。(已上《仪卫志》。 )○百官仪从
洪武二十四年，更定官员仪从：公十人，侯八人，伯六人，一品至三品六人，四品至六品四人，七品至九品二人。
成化元年，令：凡京官出外：四品以上，引导三对，用锡槊、钢叉、藤棍；七品以上，引导二对，用锡槊、藤棍。外官：方面堂上官，引导三对，用锡槊、钢叉、藤棍。各府及盐运司等衙门，四品以上，引导二对，用锡槊、藤棍；七品以上，引导一对，用藤棍；八品九品，用竹篦一对；引导杂职，不许引导。(已上王圻《通考》。 )
◎天子车辂
大朝会：拱卫司设五辂于奉天门，玉辂居中，左金辂，次革辂，右象辂，次木辂。(《舆服志》。 )
丙午四月乙卯，太祖阅古车制，至《周礼》五辂，曰：“玉辂太侈，何若祗用木辂？”学士詹同对曰：“孔子云：‘乘殷之辂，’即木辂也。”太祖曰：“以玉饰车，古惟祀天用之。常乘，宜用殷辂。然祀天之际，玉辂未备，木辂亦未为不可。”参政张昶曰：“木辂，戎辂也。不可以祀天。”太祖曰：“孔子斟酌四代礼乐，为万世法。木辂宁不可祀？祀在诚敬，不在仪文。”
洪武元年八月，有司奏造乘舆服御。应用金者，命皆以铜。有司言：“费小不足惜。”太祖曰：“朕富有四海，岂吝于此。然所谓俭约者，非身先之，何以率下？且奢泰之习，未有不由小而大者也。”(已上《大训记》。 )
六年八月，命礼官考五辂制，为木辂二乘：一以丹漆，祭祀用之；一以皮鞔，行幸用之。
二十六年，始定卤簿大驾之制：玉辂一，大辂一，九龙车一，步辇一。后罢九龙车。(已上《舆服志》。 )
永乐元年八月丙辰，礼部言：“卤簿中宜有九龙车一乘，请增置。”帝曰：“礼贵得中。过为奢，不及为俭。先朝审之精矣。当遵用旧章，岂可妄有增产佃，以启后世之奢哉？九龙车既先朝所无，其仍旧便。”(《仪卫志》。 )
三年，更定卤簿：有大小马辇、步辇，大凉步辇各一乘。(《舆服志》。 )正德十四年，亲征宸濠，乘革辂。(《野获编》。 )
嘉靖十年，帝将耕田，诏造“耕根车”。礼官上言：“考《大明集礼》，耕用宋制，乘玉辂，以耕根车载耒耜同行。第稽诸礼书，止有图式，而无高广尺寸。宜依今置，车式差小，通用青质”从之。(《通典》。 )
十三年，谒庙。帝及后妃俱乘肩舆出宫，至奉天门，降舆升辂。
隆庆四年，设郊祀庆成宴。帝乘板舆，由归极门出，入皇极门，至殿上，隆舆。(已上《舆服志》。 )
禁中游幸，惟用棕轿，其制轻捷，又减步辇数倍。(《野获编》。 )
万历十三年四月，旱。上祷南郊，自宫中徒步至天坛。午后，乘马回宫，并步辇却勿御也。(同上。 )○百官乘车洪武元年，令：凡车不得雕饰龙凤文。
六年，令：凡车轿禁丹漆。五品以上，车用青幔。其坐轿，止许妇人及官民老疾者乘之。(已上《会典》。 )
永乐元年，驸马都尉胡观越制乘晋王济喜朱棕轿，为给事中周景所劾。有诏宥观，而赐济喜书，切责之。(《舆服志》。 )
宣德六年，帝游西苑。黄淮与公、侯、伯、尚书十一人，俱肩舆登万岁山。(《阁臣录》。 )景泰四年，令：在京三品以上得乘轿。(《会典》。 )
成化十三年十二月，严文武官乘轿之禁。(《大政记》。 )
弘治七年，令：文武官例应乘轿者，以四人舁之。其五府管事、内外镇守、守备及公、侯、伯、都督等，不问老少，皆不得乘轿。违例乘轿及擅用八人者，奏闻。(《会典》。 )
正德四年，礼部侍郎刘机言：《大明集礼》：“公卿大臣得乘安车。”因请定轿、扇、伞盖品级等差。帝以京城内安车、伞盖久不行，却其请，而命轿、扇俱如例行。(《舆服志》。 )
嘉靖十五年，南京给事中曾钧骑马不避尚书刘龙、潘珍轿。龙与钧互相讦奏。霍韬劾钧，且请禁小臣乘轿。(《霍韬传》。 )因申明礼制：四品以下，不许乘轿，亦毋得用肩舆。(《舆服志》。 )
时诸臣供事内廷，许乘马出入。惟严嵩以衰老得赐腰舆，至八十，再赐肩舆。(《野获编》。 )
隆庆二年，给事中徐尚劾应城伯孙文栋等乘轿出入，骄僭无状。帝命夺文栋俸。乃谕：两京武职非奉特恩，不许乘轿。文官四品以下用帷轿者，禁如例。
 万历三年，奏定：勋戚及武臣不许用帷轿、肩舆并交床上马。(已上《舆服志》。 )
时诏许后父永年伯王伟乘肩舆。给事中万象春言：“勋戚不乘舆，祖制也。固安伯陈景行、武清伯李伟太后父，衰白封，始赐户舆。定国公徐文璧班首重臣，嗣爵久，故亦蒙殊典。
今伟非三人比，乞寝前命。”皆不许。(《象春传》。 ) 
◎天子冠服(皇后附。 )
天子衮冕服：冕前后各十二旒，旒五采。衮，玄衣黄裳，十二章：日、月、星辰、山、龙、华虫六章织于衣；宗彝、藻、火、粉米、黼、黻六章织于裳。凡祭天、地、宗庙、社稷、朱农及正旦、冬至、圣节、册拜，皆服之。
天子通天冠服：郊庙省牲。皇太子、诸王冠、婚、醮戒，则服通天冠、绛纱袍。
天子皮弁服：用乌纱冒之。凡朔望视朝、降诏、降香、进表、四夷朝贡、外国朝觐、策士传胪，皆服之。嘉靖以后，祭太岁、山川诸神，亦服之。
天子常服：乌纱折角向上巾，盘领窄袖袍，束带间用金、琥珀、透犀。
永乐三年更定：冠以乌纱冒之，折角向上，其后名翼善冠。袍黄，盘领窄袖，前后及两肩各织金盘龙。带用玉。靴以皮为之。(已上王圻《通考》。 )
洪武元年二月己未，学士陶安等请制五冕。帝以其礼太繁，命祭天、地、宗庙服衮冕，余皆不用。(《通典》。 )
二年五月，上亲祀外王父杨王庙。礼官请御通天冠、绛纱袍。祭毕，召大臣问曰：“朕祭外王父，卿等以为不当服衮冕，何也？”宋濂对曰：“衮冕唯天、地、宗庙用之，余皆隆礼也。(《礼贤录》。 )
二十四年，帝微行至神乐观，见有结纲巾者。次日，取之，颁示天下，人无贵贱，皆裹纲巾。于是天子亦常服纲巾。马后平居，服大练浣濯之衣，虽敝不忍易。(《高皇后传》。 )
嘉靖七年二月，更定燕弁服。初，帝以燕居冠服尚沿习俗，谕张璁考古帝王燕居法服之制。璁乃采《礼书》“玄端深衣”之文，图注以进。帝为参定其制。因谕礼部曰：“古玄端上下通用，今非古人比，虽燕居宜辨等威。”因酌古制，更名曰“燕弁”，寓“深宫独处，以燕安为戒”之意。
