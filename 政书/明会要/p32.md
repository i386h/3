<!-- { "loadSidebar": true } -->
是年，礼科都给事中万象春疏：“国家之事，莫大于祀典。祀典之起，实由于人心。洪惟太祖开基，建文君嗣统，既缘靖难兵至，避位自焚，迄今祭享无闻，陵园不治。行道之人，欷叹息。臣尝考往牒。当建文君没，成祖驻营龙江发哀，命有司治丧，葬以天子之礼，遣官致祭。当其时，固未尝不陵不祭也。乃今令甲所载，止孝陵及懿文太子陵，而建文君不与焉。国家明典礼，凡前代帝王有功德于民者，除岁时庙祭外，间遣官祀于其陵。矧君临天下四、五年，为嗣统之正者乎？又如革除死事诸臣，我皇上登极之初，首发明诏，令得祀于其乡。迩又允言官之奏，凡诸臣坟墓、苗裔、咸蒙治恤录。而为之君者，反不得一А之土、一勺之水，宜天下人心惋然而深悲也。似宜敕下所司，即其原葬处所，立为陵庙，岁时一体祭祀。仍乞上尊谥，以表追报之隆，复年号，以正君临之体。至景皇帝值土木之变，奉太后命，进登宝位，克戡祸乱。迨升遐之日，谥号祭葬，率从贬损，实非人心之公，国典之正也。宪宗纯皇帝允廷臣议，复其帝号，祭以帝礼。然而庙号未加，陵制有俭，于国制终属缺典。似宜遵照典制，备加尊谥，仍恭上庙号，昭示无疆。其陵制隘陋，尤须亟恢改，以慰人心企望之殷，以垂一代经常之则。”帝不允。(《明臣奏议》。 )
◎显陵
献皇帝陵在承天府钟祥县东十里松林山。(后号纯德山。 )嘉靖三年，葺陵庙，荐号曰显陵。司香内官言：“陵制狭小，请改营，视天寿山诸陵。”工部尚书赵璜言：“陵制与山水相称，难概同。”帝纳其言。(《赵璜传》。 )九月，锦衣百户随全、光禄实事钱子勋既以罪褫，希旨请献帝显陵改葬天寿山。事下工部，璜以为：“改葬不可者三：皇考体魄所安，不可轻犯，一也；山川灵秀所萃，不可轻泄，二也；国家根本所在，不可轻动，三也。昔太祖不迁皇陵，太宗不迁孝陵。愿以为法，不敢轻议。”上命礼官集议。(《明正统宗》。 )十月，礼部尚书席书会廷臣集议，上言：“显陵先帝体魄所藏，不可轻动。昔高皇帝不迁祖陵，文皇帝不迁孝陵。全等谄谀小人，妄论山陵，宜下法司按问。”报曰：“先帝陵寝在远，朕朝夕思念，其再详议以闻。”书复集众议，极言不可。乃已。(《席书传》。 )
十七年十二月癸卯，章圣太后崩。先是上营寿陵于大峪山，将奉献皇帝改葬焉。至是谕礼部曰：“兹事重大，不可缓。其遣重臣于大峪山营造显陵；一面南奉皇考梓宫来山合葬。”丁未，命崔元、张瓒等为奉迎礼仪使。壬子，上诣大峪山相视山陵。直隶巡按御史陈让上言：“合葬之举，出自陛下诚孝之一心。然臣闻葬者藏也，欲令不得见也。今出皇考体魄于所藏之地，窃非所宜。昔黄帝衣冠之陵在陕西者曰桥陵。舜葬九疑，二女不从。古人事死之礼，先庙而后坟，重魂而后魄。臣以为宜奉睿宗遗衣冠与章圣皇太后合葬于大峪山。又以章圣皇太后遗冠帔，奉以合葬于显陵。如此，则体魄不动，陟降有归，仁之至、义之尽也。”疏入。上责其阻挠成命，黜为民。已而上自大峪山还。己未，谕辅臣曰：“迁陵一事，朕中夜思之。皇考奉藏体魄将二十年，一旦启露于风尘之下，撼摇于道路之远。朕心不安，即皇考亦必不安，圣母尤大不宁也。今欲决以礼之正，莫如奉慈宫南诣，合葬穴中。令礼臣再议以闻。”(《实录》。 )严嵩等言：“灵驾北来，慈宫南诣，共一举耳。宜如初议。”上意终不决。因止崔元等且勿行，而令指挥赵俊南往，启视幽宫。明年，俊自承天还，言：“显陵不吉。”上欲亲诣承天，周阅卜兆。九卿、大臣许赞、吕楠等皆谏。上曰：“朕岂空行哉？为吾母耳！”三月庚辰，至承天，谒显陵。作新宫，曰：“待合葬也。”四月戊申归，过庆都尧母墓。从臣请致祭，帝曰：“帝尧父母异陵，可知合葬非古。”既至京，复诣大峪审视，曰：“大峪不如纯德。”遂定南之议。闰五月庚申，葬献皇后于显陵。(《三编》。 )
◎太子陵寝
懿文太子陵太孝陵左。四孟、清明、中元、冬至、岁暮及忌辰，凡九祭。(《礼志》。 )
旧例，以祠傺司官代。万历中，太常少卿谢杰言：“祝版署御名，而遣贱者将事，于礼为亵。请如哀冲、庄敬二太子例，遣列侯。”帝是之。乃用南京五府佥书。(《谢杰传》。 )
嘉靖二十八年，命庄敬太子、哀冲太子并建寝园，岁时祭祀，从诸陵后。(《礼志》。 )○亲谒陵洪武八年四月辛卯，上如中都，谒皇陵。
建文元年三月清明节，亲祭孝陵。(已上《大政记》。 )四年六月己巳，燕王谒孝陵。(《本纪》。 )永乐元年五月丙戌，以太祖忌日，谒祭孝陵。(《大政记》。 )
二年五月己酉，锦衣卫奏：’明日上谒孝陵，请具法驾。”上曰：“不用，但以骑士数人前导。”已而命前导骑士亦不可用。(王圻《通考》。 )七年二月戊子，谒凤阳皇陵。
十一年三月辛未，车驾次凤阳，谒皇陵。十四年十月丁丑，次凤阳，祀皇陵。癸未，至自北京，谒孝陵。
洪熙元年四月壬子，命皇太子谒孝陵。戊午，如天寿山，谒长陵。宣德元年二月丙戌，谒长陵、献陵。(已上《本纪》。 )
五年二月乙未，奉太后谒二陵。帝亲韦建 骑导。太后辇至清河桥，下马扶辇。畿民夹道拜观，陵旁老稚皆山呼迎拜。太后顾曰：“百姓戴君，以能安之耳。皇帝宜重念。”(《三编》。 )
正统七年二月庚申，谒天寿山陵。(《本纪》。 )
十年三月甲戌朔，谒天寿山三陵，令百官具浅色衣服，如洪武、永乐例。又定制：每岁三月谒祭，以为常。(《礼志》。 )十一年三月癸酉，如天寿山，竭陵。
十二年三月癸亥，如天寿山，谒陵。(已上《本纪》。 )十三年二月乙酉，如天寿山，谒陵。(《大政记》。 )正德十三年四月己巳朔，谒六陵。(《本纪》。 )
嘉靖十五年三月丙子，奉章圣皇太后如天寿山谒陵。癸未，谒恭让章皇后、景皇帝陵。(《本纪》。 )至沙河，见居民萧条，顾谓李时曰：“七陵在此，宜加守护。”时对曰：“昔邱浚建议，京师当设四辅：以临清为南，昌平为北，苏州、保定为东西，各屯兵一二万。今若于昌平增一总兵，可南卫京师，北护陵寝。”帝乃下廷臣勘议，于沙河筑巩华城，为置戍焉。(《李时传》。 )
四月癸卯，以建山陵，亲诣七陵，行祭告礼。九月庚午，如天寿山，谒陵。十六年三月癸酉，奉章圣太后如天寿山，谒陵。
十七年三月戊辰，谒天寿山陵。九月乙未，如天寿山，行秋祭礼。十八年三月辛巳，谒显陵。十月乙丑朔，躬祭长陵。隆庆二年二月丁未，如天寿山，谒长陵、永陵。
万历八年三月辛亥，奉两宫皇太后谒陵。
十一年二月乙丑，如天寿山，谒九陵。庚午，如西山，谒恭让章皇后、景皇帝陵。九月甲申，如天寿山，谒陵。
十二年九月丙戌，奉两宫皇太后如天寿山，谒陵。(已上《本纪》。 )○遣官祭陵
吴元年四月，仁祖忌日。太祖诣太庙祭毕，命太子及诸王往凤阳，展奠皇陵。(王圻《通考》。 )洪武元年三月，遣官祭仁祖陵。(《大政记》。 )
八年十月，诏翰林院议陵庙朔望、节序祭祀礼。学士乐韶凤等言：“旧仪：每岁元旦、清明、七月望、十月朔、冬、夏至日，俱用太牢，遣官致祭。其伏、腊、社，每月朔、望，则用特羊祠祭，署官行礼。如节与朔、望、伏、腊、社同日，则用节礼。”从之。(王圻《通考》。 )
建文初，定：孝陵每岁正旦、孟冬、忌辰、圣节俱行香，清明、中元、冬至俱祭祀。勋旧大臣行礼，文武官陪祀。(《会典》。 )宣宗即位，遣郑王瞻往南京祭孝陵。(《大政记》。 )
弘治中，南京司礼太监陈祖圭言：“魏国公徐亻甫每祭孝陵，皆由红券门直入，至殿内行礼。僭妄宜改。”亻甫言：“入由红券门者，所以重祖宗之祭，尊皇上之命。出由小旁门者，所以守臣下之分。循守故事，及百年，岂敢擅易。”下礼部议，言：“长陵及太庙，遣官致祭，所由之门，与孝陵事体相同，宜如旧。”从之”(《礼志》。 )
正德间，定：长陵以下诸陵，凡清明、中元、冬至俱分遣驸马都尉行礼，文武官陪祭。忌辰及正旦、孟冬、圣节亦遣驸马都尉行礼。(同上。 )
嘉靖十四年二月，帝谕夏言：“清明节既遣官上陵，内殿复祭，似涉烦渎。”言因言：“我朝以清明、中元、冬至凡三上陵。中元俗节，事本不经。冬至既行大报配天之礼，则陵事为轻。请罢冬至上陵，而移中元于霜降；惟清明如故。仍辍二节内殿之祭。”从之。(《通典》。 )
万历四十四年八月，南京太常寺少卿桂有根言：“孝陵元旦、清明、长至三大祭，文物俱备。中元、孟冬、两忌辰及万寿节五祭，向止陈设酒果，应加牲帛祝文。”从之。(《三编》。 )
◎从葬孝陵四十妃嫔，惟二妃葬孝陵之东西，余俱从葬。长陵十六妃俱从葬。献陵七妃，三葬金山，余俱从葬。(已上《会典》。 )
正统元年八月，追赠皇庶母惠妃何氏为贵妃，谥“端静”；赵氏为贤妃，谥“纯静”；吴氏为惠妃，谥“贞顺”；焦氏为淑妃，谥“庄静”；曹氏为敬妃，谥“庄顺”；徐氏为顺妃，谥“贞惠”；袁氏为丽妃，谥“恭定”；诸氏为淑妃，谥“贞静”；李氏为充妃，谥“恭顺”；何氏为成妃，谥“肃僖”。册文曰：’兹委身而蹈义，随龙驭以上宾。宜荐徽称，用彰节行。”盖宣宗殉葬宫妃也。(《后妃传》。 )
天顺八年，英宗崩，遗诏罢宫妃殉葬。初，太祖崩，宫人多从死者。历成祖、仁宣二宗皆用殉葬，多者至数十人。景泰帝以成阝王薨，犹用其制。至是，遗诏罢之。(《三编》。 )
◎陵灾弘治元年五月丙子，南京震雷，坏孝陵御道树。
六年十二月壬戌，南京大雷雨，拔孝陵树。七年六月癸酉，如之。
十五年六、七月，南京大风雨，孝陵神宫监及懿文陵树木多摧败者。正德元年六月丙子，南京暴风雨，雷震孝陵白土冈树。十三年八月庚辰，献陵明楼灾。(已上《五行志》。 )
万历二年七月，霪雨，昭陵地陷。(《三编》。 )二十三年九月，淮水溢，浸泗州祖陵。(同上。 )三十年十月丙申，孝陵灾。三十一年五月戊寅，凤阳皇陵雨雹。
三十二年五月癸酉，雷毁长陵楼。六月丁酉，昌平大水，坏各陵桥道。三埂三提五月丙申，凤阳大风雨，损皇陵正殿御座。四十六年九月壬子，茂陵火。(已上《五行志》。 )
