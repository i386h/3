<!-- { "loadSidebar": true } -->
马文升为尚书，因灾异陈言，其一曰：“访名儒以正雅乐。”事下礼官。礼官言：“高皇帝命儒臣考定八音，修造乐器，参定乐章。其登歌之曲，多自裁定。但历今百三十余年，不复校正，音律舛讹，厘正宜急。且太常官恐未足当制器协律之任。乞诏下所司，博求中外臣工，及山林有精晓音律者，礼送京师，会礼官熟议至当。然后造器正音，庶几可以复祖制，致太和。”帝可其奏。(《乐志》。 )
嘉靖元年三月，礼科给事中李锡言：“南郊耕，国之大礼。而教坊承应，然喧笑，殊为亵慢。古者伶官贱工，亦得因事纳忠。请自今凡遇庆成等宴，例用教坊者，皆豫行演习，必使事关国体，可为鉴戒。庶于戏谑之中，亦寓箴规之意。”二年四月，命安陆家庙乐用八佾。御史黎贯等言：“陵祀不用乐，凤阳诸陵皆然，何独安陆？且八佾既用于太庙，则安陆庙祀自当有辨，以避一统之嫌。”不纳。(《世法录》。 )
三年，观德殿成，召协律郎崔元初等肄乐，以供祀事。太常卿汪举言：“顷闻内府教乐，是观德殿又将有佾舞之祭。我朝列圣崇报之礼，止于太庙设乐舞，而奉先殿及诸陵寝未尝用。今献皇既用之安陆家庙，又设于观德殿，未免隆杀失均，乞罢寝。”上曰：“奉先殿不用乐，以用于太庙故也。腾皇考不得享于太庙，止于内殿奉祀，其乐舞必不可阙。”(同上。 )
九年二月，始祀先蚕，下礼官议乐舞。礼官言：“先蚕之礼，周、汉所同。其乐舞仪节，经史不载。唐《开元先蚕仪》注：‘大乐令设宫悬于北郊坛内，诸女工咸列于后。’则祀先蚕用女乐可知。唐《六典》：‘宫悬之舞八佾，轩悬之舞六佾。’则祀先蚕用八佾又可知。然止言舞生冠服，而不及舞女冠服。陈《乐书》，《享先蚕图》下，止有《宫架登歌图》，而不及舞。夫有乐有舞，虽祀礼之常。然周、汉制度既不可考；宋祀先蚕，代以有司，又不可据。惟开元略为近古，而陈氏《乐书》考据亦明。前享先农，既以佾数不足，降八为六。则今祀先蚕，止用乐歌，不用佾舞，亦合古制。且以见少杀先农之礼。”帝以舞非女子事，罢不用，使议乐女冠服以闻。礼官言：“北郊阴方，其色尚黑，同色相感，事神之道。汉蚕东郊，魏蚕北郊，色皆尚青，非其色矣。乐女冠服宜黑。”乃用乐六奏，去舞，其乐女皆黑冠服。因定《享先蚕乐章》。(《乐纪》。 )
礼部议覆中允廖道南疏云：“朱干玉戚，祗绘于服，皇旄舞，弗辨于佾，信非古人乐舞之义。但祖宗以来，遵行不变，或有深意，非臣等所能测识。其庆成、田，乐章、乐舞，雅俗混淆，盖有《平定天下》、《抚安四夷》、《车书会同》。《表正万邦》、《天命大德》，而又有《黄童白叟》及《蛮夷队舞》二项承应。田有《村田乐》及《感天地队舞》，俱系承应。夫既谓之‘承应’，则为俗乐明矣。但祭祀专用雅乐，朝会兼用俗乐，自唐、宋以来，皆然。惟庆成有《仰天恩感地德》之曲。今庆圜丘礼成，而仍用《感地德》，似为无谓。况各项乐章，率系乐工猥陋之语，不宜用之朝廷，传之后世。今宜因祖宗之制，稍加润色，默寓箴规敬戒，不至于亵狎杂扰。于治体不为无补。”(王圻《通考》。 )
廖道南奏：“古乐不复于今久矣。自元入中国，胡乐盛行。我圣祖扫除洗濯，悉崇古雅。观《大明集礼》所载，昭如日星。奈何浸淫日久，新声代变，俗声杂雅，胡乐杂俗。而帖{滞心}噍杀之音，沈溺怪妄之伎，作矣。伏愿皇上昭宣祖训，敕下所司，考雅乐之章，去胡乐之部。凡淫哇之声，妖冶之技，有乱正是，禁之不复用。庶风行自近，而颂声可作。”(同上。 )
是年厘正祀典，定南北郊，复朝日、夕月受害祭，命词臣取洪武时旧乐歌一切更改。礼官因言：“国家设协助律之官，欲其按律定声，审音定舞。百余年来，循常习旧，按谱相传，以图称塞。今圣明建极，是作维新。当得精通律者，以典厥事。宜令吏部科道宾广求博访，有如宋胡瑗、李照者，宜以名闻，授之太常，使考定雅乐，成一代圣制。报可。(《世法录》。 )
九月，吏科给事中夏言荐致仕甘肃行太仆寺丞张鹗，命趣召之，既至，言曰：“大乐之正，在先定元声。元声起自冥罔既觉之时，亥子相乘之际。积丝成毫，积毫成厘，积厘成分，一时三十分，一日十二时。故声生于日，律起于辰。气在声先，声从气后。若拘于器以求气，则气不能制器，而反受制于器。何以定黄钟、起历元？须依蔡元定，多截竹以拟黄钟之律，长短每差一分。冬至日按历而候，依法而取。如众管中先飞灰者，即得元气。验其时刻，如在子初二刻，即子初一刻移于初二刻矣。如在正二刻，即子初一刻移于正二刻矣。愿命知历官一人，同臣参候。庶几元声可得，而古乐可复。”并进所著乐书二部：一曰：《大成乐舞图谱》，自琴瑟以下诸乐，遂一作谱。一曰：《古雅心谈》，列十二图以象十二律，图各有说。又以琴为正声乐之宗系，凡郊庙大乐，分注琴弦定徽，各有归旨。疏下礼部。礼官言：“音律久废，太常诸官循习工尺字谱，不复知有黄钟等调。臣等近奉诏演习，新定郊祀乐章。间问古人遗制，茫无以对。今鹗谓：四清声所以为旋宫。其注弦定徽，盖已深识近乐之弊。至欲取知历者，互相参考，尤为探本穷源之论。似非目前司乐者所及。”乃授鹗太常寺丞，令诣太和殿，较定乐舞。鹗遂上言：“《周礼》有郊祀之乐，有宗祀之乐，尊亲分殊，声律自别。臣伏听世庙乐章，律起林钟，均殊太庙，臣窃异之。盖世庙与太庙同礼，而林钟与黄钟异乐。函钟主礼地只，位寓坤方，星分井鬼，乐奏八变，以报资生之功。故用林钟起调，林钟毕调也。黄钟主祀宗庙，位分子野，星隶虚危，乐奏九成，以报本源之德。故用黄钟起调，黄钟毕调也。理义各有归旨，声数默相感通。况天地者，父母之象。大君者，宗子之称。今以祀母之乐，奏以祀子。恐世庙在天之灵，必不能安且享矣。不知谱是乐者何所见也？臣观旧谱乐章，字用黄钟，声同太庙。但审听七声中少一律。今更补正，使依奏格。则祖孙一气，相为流通；函黄二宫，不失均调。尊亲之分两得，神人之心胥悦矣。”诏下礼官。李时等覆奏，以为：“鹗所言与臣等所闻于律吕诸书者，深有所合。盖黄钟一调，以黄钟为宫，太簇为商，姑洗为角，蕤宾为变徵，林钟为徵，南吕为羽，应钟为变宫。旧乐章用‘合’、用‘四’、用‘一’、用‘尺’、用‘工’去蕤宾之均，而越次用再生黄钟之六，此旧乐章之失也。若林钟一调，则以林钟为宫，南吕为商，应钟为角，太吕之半声为变徵，太簇之半声为徵，姑洗之半声为羽，蕤宾之半声为变宫。迩者沈居敬更协乐章，用‘尺’、用‘合’用‘四’、用‘一’、用‘工’、用‘六’。夫‘合’黄钟也。‘四’太簇之正声也。‘一’姑洗之正声也。‘六’黄钟之子声也。以林钟为宫，而所用为角、徵、羽者，皆非其一均之声，则谬甚矣。况林钟一调，不宜用于宗庙；而太庙与世庙，不宜异调。鹗见尤真。自今宜用旧协音律，惟加以蕤宾句声。去再生黄钟之六，改用应钟之九，以成黄钟一均。庶于感格之义，深有所补。”乃命鹗更定庙享乐音，而逮治沈居敬等。鹗寻谱定《帝社稷乐歌》以进。诏嘉其勤，晋为少卿，掌教雅乐。鹗既迁太常卿，复申前说，建白三事：一、请设特钟、特磬以为乐节；一、请复宫悬以备古制；一、请候天气以定钟律。事下礼官。言：“特钟、特磬宜造乐悬，在庙廷中周旋未便，不得更制。惟黄钟为声气之元，候气之法，实求中气，以定中声，最为作乐本原。”乃诏取山西长子县羊头黍，大小中三等各五斗，以备候气定律。(《乐志》。 )
十二年，夏言等言：“古者，大雩之祀，命乐正习《盛乐》，舞《皇舞》。盖假声容之和，以宣阴阳之气。请于三献礼成之后，九奏乐止之时，乐奏《云门之舞》。仍命儒臣括《云汉诗》词制《云门》一曲，使文武舞士并舞而合歌之。盖《云门》者，帝尧之乐，《周官》以祀天神，取云出天气，雨出地气也。且请增鼓吹数番，教舞童百人，青衣执扇，绕坛，歌《云门之曲》而舞。曲凡九成。”帝从其议。(《礼志》。 )
十七年六月，山西辽州同知李文察进所著乐书，曰：《圣图解》二卷，《乐记补说》二卷，《律吕新书补注》一卷，《兴乐要论》三卷。因请兴正乐以荐上帝、祀祖考。礼部议：“文祭所进乐书，其于乐理、乐声，原多前人所未发者，且于人声中考定五音，以为制律候气之本，深合《虞书》‘依永和声’之旨，宜令知音律者，协同肄习。”诏授文察太常典簿，同该寺等官肄乐。(《世法录》。 )
《乐志序》曰：“明兴，太祖锐志雅乐。是时儒臣冷谦、陶凯、詹同、宋濂、乐韶凤辈，皆知声律，相与究切厘定。而掌故阔略，欲还古音，其道无由。太祖亦方以下情偷薄，务严刑以束之，其于履中蹈和之本，未暇及也。文皇帝访问黄钟之律，臣工无能应者。英、景、宪、孝之世，宫县徒为具文。殿廷燕享，郊坛祭祀，教坊羽流，慢渎苟简。刘翔、胡瑞之伦，为之深慨。世宗制作自任，张鹗、李文察以审音受知，终以无成。盖学士大夫之著述，止能论其理，而施诸五音、六律，辄多未叶。乐官能纪其铿锵鼓舞，而不晓其义。是以卒世莫能明也。”
神宗时，郑世子载育著《律吕精义》、《律学新说》、《乐舞全谱》共若干卷，具表进献。其《律吕精义》有曰：“往年与善琴者论古今雅乐高下。闻其说曰：‘冷谦之乐，乃古无射调也，俗呼为“清商调”，以第二弦为宫音。少者歌之，则拽不出，失之太下，恐非中和也。蔡元定之乐，乃古夹钟调也，俗呼为“清徵调”，以第四弦为宫音。老者歌之，则揭不起，失之太高，亦非中和也。所请中和者，古之正调是也，俗呼为“清角调”，轩辕氏之所造，以第三弦为宫音。此冷谦高一调，比蔡元定低一调。老者歌之不揭，少者歌之不拽；不高不下，是名为中和也。’时典乐尤世贤亦知音者，以所带来神乐观笙，吹其所习旧乐章谱，与琴谱相校，所论不虚也。”(《通典》。 )
