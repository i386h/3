<!-- { "loadSidebar": true } -->
宝玺共二十有四。旧宝十七，(按《舆服》、《职官》二志，皆云：“旧宝十七。”核其数止十六，非阙即讹。 )曰“皇帝奉天之宝”，为唐宋传玺祀天地用之。若诏与赦，则用“皇帝之宝”；册封赐劳，则用“皇帝行宝”；召亲王大臣及调兵，则用“皇帝信宝”；上尊号，则用“皇帝尊亲之宝”；谕亲王，则用“皇帝亲亲之宝”其“天子之宝”，以祀山川鬼神；“天子行宝”，以封外国及赐劳；“天子信宝”，以招外服及徵发。诰，用“制诰之宝”；敕，用“敕命之宝”；奖励臣工，用“广运之宝”；敕谕朝觐官，用“敬天勤民之宝”。若“御前之宝”、“表章经史之宝”、“钦文之宝”，则图书文史等用之。世宗增制者七：为“奉天承运大明天子宝”，为“大明受命之宝”，为“巡狩天下之宝”，为“垂训之宝”，为“命德之宝”，为“讨罪安民之宝”，为“敕正万民之宝”。(《职官志》。 )
洪武元年正月庚辰，得美玉，制传国之宝。(《大政记》。 )二年五月，造小玉玺一，文曰：“奉天执中”。(同上。 )
二十五年，大学士周敬心上疏谏曰：“臣闻陛下连年远征，北出沙漠，为耻不得传国玺耳。昔楚平王时，琢卞和之玉；至秦始名为玺。历代递嬗，以迄后唐。治乱兴废，皆不在此。石敬塘乳，潞王携以自焚，则秦玺固已毁矣。敬塘入洛，更以玉制。晋亡，入辽。辽亡，遗于桑乾河。元世祖时，札剌尔者渔而得之。今元人所挟，石氏玺耳！昔者三代不知有玺，仁为之玺。故曰：‘圣人大宝曰：位。何以守位？曰：仁。’陛下奈何忽天下之大玺，而求汉、唐、宋之小玺也。”(《周敬心传》。 )
建文三年正月辛酉朔，“凝命神宝”成。帝亲定其文曰：“天命明德，表正万方，精一执中，宇宙永昌。”先是，使者还自西方，得青玉于雪山，方逾二尺，质理温栗。二年正月，命工人琢为大玺。至是工成。靠天地宗庙，御奉天殿受朝贺。(《渊鉴类函》。 )
宣德九年，卫拉特托欢袭杀阿噜台来告捷，且献玉玺。帝赐敕曰：“王杀阿噜台，见王克复世仇，甚善。顾王言：‘玉玺’，传世久远，殊不在此。王得之，王用之，可也。”赐遣之。(《三编》。 )
弘治十三年，陕西巡抚熊以县民所得玉玺来献，以为秦玺复出也。礼部尚书傅瀚率同列言：“秦玺完毁，俱载简册。今所进玺，形、色、篆、纽皆不类，盖后人仿为之。且帝王受命，在德不在玺。太祖制六玺，列圣相承百三十余载，天休滋至。受命之符，不在秦玺，明矣。请姑藏内府。”帝是其言。(《傅瀚传》。 )
天启四年，临漳民耕地得玉玺，龙纽，龟形，方四寸，厚三寸，文曰：“受命于天，既寿永昌，”以献巡抚程绍。绍闻于朝，略言：“秦玺不足徵久矣。今玺出，适在臣疆。既不当复埋地下，又不合私秘人间；欲遣官恭进阙廷，迹涉贡媚；故先秦闻。昔王孙圉不宝玉珩，齐威王不宝照乘。陛下尊贤爱士，所宝在德。尚有一代名贤，如：邹元标、冯从吾、王纪、周嘉谟、盛以宏、孙慎行、钟羽正、余懋衡、曹于汴等，及词林台谏，一锢不起者。愿汲致明廷，亟图登进”。(《和绍传》。 )八月，程绍进玺于朝。魏忠贤欲侈其事，命由大明门进，行受玺礼。百僚表贺。御史黄尊素上言：“昔宋哲宗得玺，蔡确等竞言祥瑞，改年元符；宗祚几不竞。本朝弘治时，陕西献玉玺，止令取进，给赏五金。此祖宗故事，宜从。”事获中止。(《黄尊素传》。 )
◎印信
洪武初，礼部设铸印局。凡诸司印信，该局专管铸造。如有元刂削，则换给之。凡在外文移到京，悉送该局，辨其真伪。(王圻《通考》。 )
一、二品银印，三品以下铜印，方厚有差。惟京尹，以三品得用银印。(《强识略》。 )
九年，考较钱策书。空印事起；主印吏及署字有名者，皆逮系狱，凡数百人。帝以为欺罔，守令署印者，欲置之死；佐贰以下，为军远方。(《郑士利传》。 )
徐达远镇，每岁春出、冬暮召还，以为常。还，辄上将印。(《徐达传》。 )十三年十二月，改杂职隔门方印为条记。(《大政记》。 )
十四年，改都察院分设十二道。每道铸二印，文曰：“绳愆纠缪”。守院御吏掌其一，其一藏内府；有事则受以出，复命则纳之。(《舆官志》。 )
二十年，收冯胜大将军印。(《冯胜传》。 )
二十三年，改制某道监察御史印。其奉差者，则曰：“巡按某处监察御史。”(《职官志》。 )
永乐六年，驾幸北京。五府、六部、都察院、大理寺、锦衣卫各衙门，各铸印信；通政司、鸿胪寺各铸关防；谓之行在衙门印信关防。其后，命内府印绶监收贮。嘉靖十八年，南巡。礼部领出，以给扈从者焉。(《舆服志》。 )
胡氵荧为行在礼部尚书。会行在礼部印失，诏弗问，命改铸。已又失，被劾下狱。未几，印获，复职。(《胡氵荧传》。 )
仁宗立，铸征南将军印给沐晟。沐氏继镇者，辄予印，以为常。(《沐英传》。 )
宣宗赐文渊阁印一颗。凡封进票本、揭帖、圣谕敕稿，用此钤之。万历中，被人盗去。上命补铸赐之。(《玉光剑气集》。 )
弘治十四年，议准：在外大小衙门印记，年久平乏模糊者，许申知上司验实具奏，补换新印，将旧印缴纳。(王圻《通考》。 )
正德四年，兵部受刘瑾属，奏：固原总兵曹雄镇守未佩印。宜如各边例，特赐印以重其权。乃进雄署都督同知，以延绥总兵官吴江所佩征西将军印佩之。而别铸靖虏将军印予江。(《曹雄传》。 )
教坊司臧贤请改铸方印。礼部尚书傅圭格不行。(《傅圭传》。 )
嘉靖二十九年，仇鸾总督京营戎政。故事：五军府开府给印，营操官不给印。戎政之有府与印，自仇鸾始。(《兵志》。 )
总制、总督、巡抚及镇守、公差等官，给铜关防。惟正德时，张永征安化王用金铸。嘉靖中顾鼎臣居守，用牙镂关防。皆特赐也。(王圻《通考》。 )
王城巡视御史向无关防。万历间始铸给，而南京五城亦得之。(《野获编》。 )○赐印
太祖赐懿文太子玉印，曰“大本堂记”。赐皇后玉印，曰“厚载之记”。
仁宗赐蹇养、夏原吉、杨士奇、黄淮、杨荣、金幼孜等印，曰“绳愆纠缪”。而义又有“蹇忠贞印”。士奇又有“杨贞一印”。
宣宗赐印：蹇义曰“忠厚宽宏”，夏原吉曰“含宏贞静”，杨士奇曰“清方贞一”，杨荣曰“方直刚正”，胡氵荧曰“清和恭靖”，又曰“文恭世家”，吴中曰“和敏详达。”
景帝赐印：胡氵荧曰“忠贞惟笃”，王文曰“忠诚匪懈”，衍圣公孔宏绪曰“谨礼崇德”。
世宗赐印：杨一清曰“耆德忠正”，又曰“绳愆纠违”，张孚敬曰“忠良贞一”，桂萼曰“忠诚静慎”，李时曰“忠敏安慎”，方献夫曰“忠诚直谅”，费宏曰“旧辅元臣”，夏言曰“学博才优”，顾时曰“经帏首选”，翟銮曰“清谨学士”。
神宗赐张居正印，曰“帝赍忠良”。(已上王圻《通考》。 )○符节
洪武四年五月，造用宝金符及调发走马符牌。用宝符为小金牌二，中书省、大都督府各藏其一。有诏发兵，省、府以牌入内府，出宝用之。走马符牌铁为之，共四十，金字、银字者各半，藏之内府，有急务调发，使者佩以行。寻改为金符。凡军机文书，自都督府、中书省长官外，不许擅奏。有诏调军，省、府同覆奏，然后纳符请宝。(《兵志》。 )
十五年，礼部奏：“汉光武时，以竹为节，柄长八尺，其毛三重。而黄公绍《韶会》注：‘汉节，柄长三尺，毛三重，以旄牛为之。’”诏从三尺之制。(《舆服志》。 )
洪武中命大将仪：先授节，次授钺。(《山别集》。 )
凡宣召亲王，必遣官赍金符以往。亲王之藩，及镇守、巡抚诸官，奏请符验，俱从兵部奏，行尚宝司，领之。洪武二十六年定制：凡公差以军情重务及奉旨差遣给驿者，兵部既给勘合，即赴内府关领符验，给驿而去；事竣则缴。(《舆服志》。 )
英宗北狩。襄王瞻善且贤，众望颇属。太后命取襄国符入宫，不果召。英宗复辟，石亨等诬于谦、王文有迎立外藩语。帝颇疑瞻善。久之，从宫中得瞻善所上二书，而襄国金符固在太后阁中，乃赐书召瞻善。(《襄王传》。按《春明梦》余录云：“于少保之死，当时诬以迎立外藩。王文极口辨。公但云：‘召亲王，非金符不可。符在，何必辨。’时印绶监诸检阅各府金符俱在，独无襄府者。问一退闲老监，云：‘是宣庙上宾时，张太后以国有长君，社稷之福，欲召襄王，取符入。三杨议不合而止。符留后宫。’于是启而得之，尘积寸余矣。” )
◎牙牌
洪武八年二月，制陪礼官入坛牙牌。(《大政记》。 )陪礼官曰“陪”，供事官曰“供”，执事入曰“执”？(《职官志》。 )十一年三月丁酉，始制牙牌给文武朝臣。(《大政记》。 )
牙牌之号五，以察朝参。公、侯、伯曰“勋”，驸马都尉曰“亲”，文官曰“文”，武官曰“武”，教坊司曰“乐”。嘉靖中，总编曰“官字某号”。朝参佩以出入。不，则门者止之。私相借者，论如律。有故，纳之内府。(《职官志》。 )
景泰元年，马顺前炎廷臣击毙。尚宝司检顺牙牌不得。顺子请责之王，帝许焉。诸谏官言：“顺党奸罪重，廷臣共除之，遑问牙牌？且非一人事。若责之，忠臣惧矣。”乃寝前旨。(《王传》。 )
刘子铣八岁时，宪宗召见，爱其聪敏且拜起如礼，即命为中书舍人。宫殿门阀高，同官杨一清常提之出入。帝虑牙牌易损，命易以银。(《刘传》。 )
孝宗嗣位，诸臣交章劾万安。帝命太监怀恩，就安读之。安跪起求哀，无去意。恩直前摘其牙牌，曰：“可去矣？”始乞休去。(《万安传》。 )
正德中，教坊司臧贤请易牙牌，制如朝士。礼部尚书传圭格不行。(《傅圭传》。 )
卷二十五 学校上
◎国学(荫监详职官任子。 )
太祖乙巳九月丙辰朔，置国子学。以故集庆路学为之。(《大政记》。 )
洪武元年，令品官子弟及民间俊秀通文义者，并充学生。寻诏择府、州、县学诸生，入国子学。又择年少举人赵惟一等，及贡生董等，入学读书。命于诸司先习吏事，谓之历事监生。取其中尤英敏者李扩等，入文华、武英堂说书，谓之“小秀才”。其才学优赡、聪明俊伟之士，使之博极群书，讲明道德通经之学，以期大用，谓之“老秀才”。(《选举志》。 )
