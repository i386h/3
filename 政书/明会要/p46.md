<!-- { "loadSidebar": true } -->
十年十月，礼部议：“科贡入监，乃祖宗旧典。纳粟，实一时权宜。况纳粟送监，其复班之日，多在科贡者入监之先。若仍缘旧规，以次取拨，是使纳粟者得以遂捷取之愿，而科贡者不能无淹困之嗟。宜敕国子监，于此两途，酌其多寡，分序拨历。”上，从之。(《昭代典则》。 )
弘治五年，吏部尚书王恕奏：“自纳粟等项事例既开，杂进者日多一日。以致正途监生壅滞不得出身，候选至十五六年以上，才得一官。年纪日衰，谁肯尽心职业？况此等既以财进身，他日岂能以廉律己？伉财害民，天下治安何由而得？今后各处灾伤，任从巡抚等官多方区画。再有奏开前项事例，听从本部并科道官纠劾治罪。”(《通纪》。 )
十五年，令纳粟诸项监生，放回依亲读书。其未冠者，提学并教官严加考核。以入监日为始，扣满十年，方准起送赴部复监。(《会典》。 )
嘉靖中，祭酒吕楠疏：“请饬部，将依亲例贡，行各提学官考行业类报。其逃监，及患病，给假三月之外，许臣查治。重则削其名籍。”(《梦余录》。 )
崇祯五年十二月，诏：纳粟输赀，原于正途之外，以此鼓舞俊秀。乃近年事例频开，吏途纷杂。有赀即可博官，才品俱所勿论。甚而俨然民牧，掊克取偿，贻害滋甚。朕欲慎稽流品，抚恤疒同 。而开纳不除，则源之不清，流何能洁？兹谕尔户工二部，从今为始，将近年新开各项事例，尽行停止。其以前曾经纳过者，照例铨选；此后不得再行援纳。仍将议停款目，奏请裁定。(同上。 )
勋戚入监〓洪武二年四月，令功臣子弟入学。(《本纪》。 )五年三月，令：将官子弟承袭年幼者入国学。(《会典》。 )十年八月癸丑，选武臣子弟读书国子监。(《本纪》。 )
十四年正月，命公侯子弟入国学。(《会典》。 )
十六年，上虑武臣子弟顽梗，绳愆厅不能扑罚，命李文忠兼领监事。(王圻《通考》。 )
成化十年九月，国子司业耿裕言：勋戚子弟当先束身礼法。乃采辑古诸侯贵戚言行可师者，人授一编。上闻而称善。乃诏侯、伯及驸马年少者，皆入国子监读书习礼。不率者奏闻(《通纪》。 )
弘治六年，副都御史张敷华奏准：公、侯、驸马、伯子孙年十五以上三十以下者，送监；照依监生，读书习礼。
嘉靖元年，题准：公、侯、伯未经任事，年三十以下，遵照累朝旧典，送监读书。命祭酒、司业用心训诲、试验。是岁，公侯入监者凡八人。九年，题准：公、侯、伯未任事送监者二十二人。
十五年，祭酒吕楠奏准：“公、侯、伯子孙，旧规每日在监。后偶从宽简，定以二、八日期。近年到监，止二三人，余多不至。乞敕该部转行各爵，戒饬子孙。今后有违例久旷者，许臣等参劾。”
十九年五月丙申，国子司业王祖同请敕两京公、侯、伯子弟，凡未仕者，悉入成均。俟学有成，方请荫叙。不率者，本监奏闻区处。上从之。(已上《通考》。 )
土司入监〓洪武二十一年，播州宣慰使杨铿，并所属宣抚司官，各遗其子来朝，请入太学。帝敕国子监官，善训导之。
二十三年，乌撒土知府阿能、乌蒙芒部土官，各遣子弟入监读书。建昌土官安配遣子僧保等四十二人，入监读书。
永乐二年，天全招讨使高敬让来朝，遣其子虎入国子学。(已上《土司传》。 )
外蕃入监〓洪武五年，高丽国王请遣子入太学。(《朝鲜传》。 )
二十五年，琉球、中山贡使，以其王从子及寨官子偕来，请肄业国学。从之。其冬，山南王亦遣从子及寨官子入国学。(《琉球传》。 )
成化十八年四月，琉球国中山王尚真奏，乞以陪臣子蔡宾等五人，于南监读书。许之。(《昭代典则》。 )○府州县学
洪武二年十月，诏天下府、州、县立学。谕中书省臣曰：“学校之设，名存实亡。兵变以来，人习战争。朕惟治国以教化为先，教化以学校为本。京师虽有太学，而天下学校未兴。宜令郡县皆立学。”于是设学官，令生员专治一经，以礼、乐、射、御、书、数，设科分教。(《昭代典则》。 )
初，太祖改婺州为宁越府，以王宗显知府事。宗显故儒者，博涉经史。开郡学，聘叶仪、宋濂为五经师，戴良为学正，吴沈、徐源为训导。自兵兴，学校久废，至是始闻弦诵之声。(《王宗显传》。 )
十三年八月，命在京，府学生员六十人；在外，府学四十人，州学三十，县学二十人；日给廪膳。免其差徭二丁。(王圻《通考》。 )
十五年，颁禁例十二条于天下学校。镌勒“卧碑”，置明伦堂之左。其不遵者，以违制论。(《会典》。 )
十七年十一月庚午，命辽东立学校。上谕礼部曰：“或言：‘边境不必建学。’夫圣人之教，犹天也。天有风雨霜露，无所不施。圣人之教，亦无往不行。昔箕子居朝鲜，施八条之约，故男遵礼义，女尚贞信。管宁居辽东，讲诗书，陈俎豆，饰威仪，明礼让，而民化其德。曾谓边境之民不可以教乎？况武臣子弟久居边境，鲜闻礼教，恐渐移其性。今使之诵诗书，习礼义，非但造就其才，他日亦可资用。”(《昭代典则》。 )
二十年，令增广生员，不拘数。(王圻《通考》。 )
二十六年，定学官考课法，专以科举为殿、最。九年任满，核其中式举人，府九人，州六人，县三人者，为最。举人少者为平等。至少、全无者为殿。(《选举志》。 )
永乐二年，礼部奏：北方岁贡生员，入学十年，考不中式者，例当充吏。帝曰：“责人之功，当量其力。论人之罪，当明其情。北方近三四年，兵戈扰攘。诸生舍俎豆而事军旅，飞刍挽粟之劳，奔走流离之苦，奚暇为学？今考不中式者，可发回原学肄业，以俟再试。不中，如例处之。”(《大训记》。 )
正统十二年三月，凤阳知府杨瓒言：“民间子弟可造者多，请增广生员，毋限额。”礼部采瓒言，考取附学。天下学校之有附学生，由瓒议始。(《杨瓒传》。 )
天顺六年，令廪膳有缺，于增广内选补。
嘉靖二年，令增顺天府学廪膳生员二十名。三年，令增应天府学廪膳增广生员，顺天府学增广生员，各二十名。
十一年，奏准：承天府学廪膳增广六十名。(已上王圻《通考》。 )○宗学
万历中，定：宗室子十岁以上，俱入宗学。于宗室中，推举一人为宗正，领其事。寻增宗副二人。子弟入学者，每岁就提学官考试，衣冠一如生员。已，复令一体乡试，许得中式。其后宗学{宀浸}多，颇有致身两榜，起家翰林者。(《选举志》。 )
镇国中尉睦楔为周藩宗正，领宗学。约宗生以三、六、九日，午前讲《易》、《诗》、《书》，午后讲《春秋》、《礼记》。虽盛寒、暑不辍。(《周王传》。 )
◎社学洪武八年正月，诏天下立社学。(《三编》。 )方克勤知济宁府，立社学数百区。(《克勤传》。 )十六年，诏民间立社学，有司不得干预。(《会典》。 )
吴良守江阴，暇则延儒生讲论经史。新学宫，立社学。(《吴良传》。 )
二十年，令民间子弟，兼读御制《大诰》及律令。(《会典》。 )
宣德时，王翱巡按四川，奏州、县及土司遍设社学。(《王翱传》。 )
正统元年，令各睡提学官及司、府、州、县官，严督社学，不许废弛。其有俊秀向学者，许补儒学生员。(《会典》。 )
成化初，杨继宗为嘉兴知府，大兴社学。民间子弟八岁不就学者，罚其父兄。(《继宗传》。 )南安知府张弼毁淫祠百数十区，建为社学。(《张弼传》。 )
弘治十七年，令各府、州、县建立社学，选择明师。民间幼童年十五以下者，送入读书，讲习冠、婚、丧、祭之仪。(《会典》。 )
嘉靖中，徐阶为延平府推官，摄郡事，创乡、社学。(《徐阶传》。 )
万历中，林培为新化知县。县僻陋，广置社学教之。(《马经纶传》。 )○武学
洪武二十年七月，礼部请立武学、开武举。不许，曰：“是歧文、武为二也。”(《昭代典则》。 )宣德十年，英宗即位，诏天下卫所皆立学。
正统六年，设京卫武学。除教授一员、训导六员，教习勋卫子弟。以兵部司官提调。七年，设南京武学。(已上《大政记》。 )
自正统以来，天下军卫子弟多习儒业。其勋戚子孙袭爵者，习礼肄业于国子监。至各卫幼官暨子弟未袭职者，在两京并建武学，如京府儒学之制。(《会典》。 )
成化元年四月，申定武学规，凡十五则。(《大政记》。 )
三年，令设卫学。四卫以上，军生八十人；三卫以上，军生六十人；二卫、一卫，军生四十人；不及者不拘。有司儒学，军生二十人。(王圻《通考》。 )
九年，命都司卫所应袭子弟，年十岁以上者，提学官选送武学读书。无武学者，送卫学或附近儒学。
十三年，敕所司，岁终，考试入学武生。十年以上，学无可取者，黜退送操。(已上《会典》。 )
弘治六年三月，从兵部尚书马文升言，刊《武经七书》，分散两京武学及应袭舍人。(《大政记》。 )
嘉靖十五年四月，改建武学于皇城西隅大兴隆寺旧地。(同上。 )
二十一年，题准：直隶金山卫学，添设廪膳二十名；贵州普定等十三卫，各添设廪膳生员二十名。(王圻《通考》。 )
万历中，兵部言：武库司专设主事一员，管理武学。(孙承泽《春明梦余录》。 )御史左光斗请增畿南真、顺、广、大四府武学。(同上。 )
崇祯十年，令天下府、州、县学皆设武学生员，提官一体考取。(《选举志》。 )
卷二十六 学校下
◎书院
正统初，翟溥福知南康府。庐山白鹿院废，溥福倡众兴复。(《本传》。 )王恕为扬州知府，作资政书院以课士。(《本传》。 )
长沙通判陈钢监吉王府第。工成。王赐之金帛，不受。请王故殿材岳麓书院。王许之。(《陈钢传》。 )
进士刘观杜门读书，四方来问道者，从席尝不给。县令刘成为筑书院于虎邱山，名曰养中。(《刘观传》。 )
成化中，南阳知府段坚创志学书院，聚秀民讲说五经要义及濂、洛诸儒遗书。(《段坚传》。 )
长安有齐鲁书院，久废，故址半为民居。秦王诚泳别易地建正学书院。(《秦王传》。 )
十四年二月，邵宝为江西提学副使，濂溪书院，改建白鹿洞书院。(《昭代典则》。 )
李敏里居时，筑室紫云山麓，聚书数千卷，与学者讲习。及巡抚大同，疏籍之于官。诏赐名紫云书院。(《李敏传》。 )二十年四月，令贵溪县重建象山书院。(《大政记》。 )
广西提学佥事姚镆立宣成书，延五经师，以教士子。(《姚镆传》。 )
