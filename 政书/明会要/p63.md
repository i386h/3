<!-- { "loadSidebar": true } -->
成化十一年九月，刑部尚书董方等言：“本部专理刑名，非得通晓律例者，无以称钦恤之意。乞依正统闻例，选诸司办事进士，同本部见任官问刑。待半年後，主事有缺，以可用者叙补。”诏从其议，选进士杨茂元等二十人於刑部问刑。(《昭代典则》。 )
◎南京刑部
成化时，南京刑部尚书周令诸司：“事不须勘者，毋出五日。”狱无滞囚。暑疫，悉遗轻系者，曰：“召汝则至。”囚欢呼去，无失期者。(《周传》。 )
孝宗初，何乔新为南京刑部尚书。沿江芦洲率为中官占夺，托言备进奉费。乔新奏还之民。(《乔新传》。 )○工部尚书侍郎
洪武元年，置工部，以单安仁为尚书，张允文、杨翼为侍郎。八年正月，以郑州知州梁敏为工部侍郎。(《昭代典则》。 )
薛祥授工部尚书。时造凤阳宫殿，帝坐殿中，若有人持兵斗殿脊者。李善长奏：“诸工匠用厌镇法”帝将尽杀之，祥为分别，交替不在工者并铁石匠皆不预，活者千数。营谨身殿，有司列中匠为上匠。帝怒其罔，命弃市。祥在侧，争曰：“奏对不实，竟杀人，恐非法。”得旨，用腐刑。祥复徐奏曰：“腐，废人矣。莫若杖而使工。”帝可之。
十年，赵翥由赞善大夫拜工部尚书，奏定天下岁造军器之数，及议定藩王宫城制度。
十五年，帝以国子监所藏书板，岁久残剥，命诸儒考补，工部督匠修治。尚书赵俊奉诏监理古籍。
十八年十一月，以进士秦逵为工部侍郎。时营缮事繁，部中缺尚书。凡兴作事，皆逵领之。初，议籍四方工匠，验其丁力，定三年为班，更番赴京，三月交代，名曰轮班匠。未及行。至是，逵议量地远近为班次，置籍为勘合，付之，至期斋至。部免其家徭役。著为令。(已上《薛祥传》。 )
二十三年四月，武定侯郭英奏请筑鲁王享堂周垣。帝谓工部尚书秦逵曰：“事有不急者，毋用劳民也。方当耕种之时，而英请筑堂垣，此岂使民以时之道？英武人不学，惟知筑垣为要，不知民时不可夺也。”遂止之。(《世法录》。 )
二十六年，严震直由工部侍郎进尚书。时朝廷事营建，集天下工匠於京师，凡二十余万户。震直请户役一人，书其姓名所业於官，有役则按籍更番召之。役者称便。(《严震直传》。 )
三十年，升卫经历黄福、边升为工部左、右侍郎。(《大政记》。 )永乐十年十月，升工部主事蔺芳为本部侍郎。(同上。 )
宣德五年二月，谕侍臣曰：“今国家无大营缮，而工部采运木植不已。岂不妨农时？其令巳采之木随处存贮，军夫悉罢归农。”(《通纪》。 )
景泰七年，以工匠蒯祥、陆祥为工部侍郎。(《三编》。蒯祥以木匠，陆祥以石匠，俱累擢太仆寺少卿，至侍郎，仍督工匠。时称“匠者”。 )
天顺四年，命中官往苏、松、杭、嘉、湖增织彩币七千匹。工部右侍郎翁世资以东南水潦，民艰食，议减其半。帝怒，下诏狱，贬衡州知府。(《杨鼎传》。 )
成化二十一年，贾俊为工部侍郎，拜尚书。时专重进士，举人无至六卿者。俊独以重望得之。诸王府第茔墓，悉官予直，而仪仗时缮修。内官监欲频兴大工。俊言：“王府既有禄米庄田，请给半直。仪仗非甚敝，不得烦有司。公家所宜营，惟仓库城池，余皆停罢。”帝报可。弘治四年，中官奏修沙河桥，请发京军二万五千，及长陵五卫军助役；内府宝钞司乞增工匠；浙江及苏、松诸府方罹水灾，而织造锦绮至数万匹；俊皆执奏，并得寝。工部政务与内府监局相表裹，而内官监专董工役，职尤相关。俊不为所挠，工役大省、(《贾俊传》。 )
弘治十三年，曾监为工部尚书。孝宗在位久，海内乐业，内府供奉渐广。司设监请改造龙球、素球一百有奇。监祈赐停止，不听。内府缄工局乞收幼匠千人。监等言：“往年尚衣监收匠千人，而兵仗局效之，收至二千人。军器局、司设监又效之，各收千人。弊源一开，其流无已。”於是命减其半。十六年，诸省方用兵，且水旱多盗贼，乞罢诸营缮及明年烟火，龙虎山、上清宫工作。帝皆报从。正德元年，雷震南京报恩寺塔。守备中官傅容请修之。监言：“天心示警，不可重兴土木以劳民力。”乃止。内织染局请开苏、杭诸府织造，上供锦绮，为数二万四千有奇。监力请停罢，得减三分之半。太监许佣等各斋敕於浙江诸处抽运木植，亦以监言得寝。(《曾鉴传》。 )
嘉靖十六年，毛伯温升工部尚书，奉命提督天寿山工程。诸陵石柱，道远难推，劳费千百。伯温以意制八轮车，前後联络，随地险易为低昂，工作易就。帝闻之喜，赐绣囊、银勺各一。(《通典》。 )
十九年十二月，添注工部尚书樊继祖。(《史概》。 )
天启三年，锺羽正拜工部尚书。故事：奄人冬衣，隔岁一给。是夏六月，群奄千余人请豫给，蜂拥入署，碎公座，殴掾吏，肆骂而去。盖忌羽正者嗾奄使发难也。羽正疏闻，因囚求罢。诏司礼太监杖谪群奄，而谕羽正视事。羽正因言：“今帑藏殚虚，九边壮士日夜荷戈寝甲，弗获一饱。庆陵工卒负重乘高，举炎风赤日中，求佣饯不得。而独内官请乞，朝至夕从。此辈闻之，其谁不含愤？”复三疏，自引归。(《锺羽正》。 )
◎工部四司
洪武元年，设工部郎中、员外、主事。六年，分属部四：总部，虞部，水部，屯田部。八年，增立四科。十三年，以屯田部为屯部。二十二年，改总部为营部。二十九年，定为营缮、虞衡、都水、屯田四清吏司。各郎中一人，员外郎一人，主事一人。(《职官志》。 )
正德时，工部主事何遵榷木荆州，下令：税自百金以下，减三之一，风涛败赀者勿算。入算者，手实其数，自识之，藏於郡帑，数日一会所入。此去不私一钱。(《何遵传》 )
工部主事邵经邦榷荆州税，甫三月，税额满，遂启关任商舟来往。(《昭经邦传》。 )
工部四司财物悉贮後堂大库，司官出纳多侵渔。嘉靖时，尚书刘麟请特除一郎官主之。帝称善，因赐名“节慎库”。(《刘麟传》。 )
嘉靖十一年，作雷坛，程工峻急。工部员外郎刘魁欲谏，度必得重祸，先命家人鬻棺以待，遂上章曰：“前营大享殿、太高元殿诸工尚未告竣。内帑所积几何？岁入几何？一役之费，动至亿万。土木衣文绣，匠作班朱紫。道流所居，拟於宫禁。国用巳耗，民力巳竭，而复为此不经无益之事，非所以示天下後世。”帝震怒，杖於庭，锢之诏狱。(《刘魁传》。 )
时制以工部居六曹後，仕进者冷局视之。嘉靖间，兴大工，添设郎官数倍。营缮司尤盛，郎官多至十余员。骤得升京堂，或有先赐四品服者。人始慕之，而为语云：“马前双，马后方，督工部。”“双”者棍，“方”者杌也。(《续通典》。 )
天启初元，兵事棘。工部需才，调万景营缮主事，督治九门垣墉，市铜江南，皆勤于其职。迁虞衡员外郎，司鼓铸。时庆陵大工未竣，费不赀。景知内府废铜山积，可发以助铸，移牒内官监言之。魏忠贤怒，不发。景具疏以请。忠贤假旨诘景。旋进屯田郎中，抗章极论忠贤之恶。忠贤矫旨杖杀之。(《万景传》。 )
将作司吴元年七月辛丑置：以单安仁为将作卿，正三品。洪武元年，以将作司隶工部，安仁擢工部尚书，仍领将作事。六年，改将作司为正六品，更置营造提举司，隶将作司。十年正月，罢。二十五年，置营缮所。(改将作司为营缮所。《职官志》，《单安仁传》。 )
◎提督易州山厂
山厂之设，专以烧薪炭，供应内府。宣德五年，置於平山，以都御史李仪董之。正统初年，改置沙鱼口。陈恭、王永寿相继以工部侍郎督厂事。景泰四年，移置清县。天顺元年，改厂於易州城西北二里许，建部堂於中，环以土城。八府、五州分治，以次而列，皆南向。部堂总其纲，府、州、县佐贰官分理其事。(《昭代典则》。 )
景泰後，以本部尚书或侍郎督厂事。嘉靖八年改设司官管理。四十四年，革屯田司管易州山厂郎中，改设主事。(《会典》。 )
弘治十四年，工部侍郎张宪理易州山厂。属员故为奸利。宪用公差例，日廪五升，省八邢常供之馈；书有关防以杜诈伪、柴炭纳银、痛损加耗之弊；於是宿蠹顿革。(《梦余录》。 )
万历三年，题准：真定抽分，就便专委易州山厂主事带管。(王圻《通考》。 )○南京工部
弘治五年正月，中旨改徐恪南京工部右侍郎。恪上疏曰，“大臣进用，宜出廷推，未闻有传奉得者。臣生平不敢由他途进，请赐罢黜。”帝慰留之。(《徐恪传》。 )
嘉靖三年，调吏部右侍郎何孟春於南京工部。故事：南京六部，止侍郎一人。时已有右侍郎张琮，复以孟春为左，盖剩员也。(《何孟春传》。 )
万历中，叶茂才为南京工部主事，榷税芜湖。课登，辄纵民舟去；既而课羡，请以饷边，卒不取一钱。(《本传》。 )
卷三十三 职官五
◎都察院(元御史台。 )
吴元年十月壬子，置御史台，以汤和为左御史大夫，邓愈为右御史大夫，刘基、章溢为御史中丞。洪武十三年五月，罢御史台。十五年，更置都察院，设监察都御史八人，分监察御史为浙江、河南、山东、北平、山西、陕西、湖广、福建、江西、广东、广西、四川十二道，各道置御史或五人、或三四人。以秀才李原名、詹徽等为都御史，吴荃等为试监察御史。(《大政记》 )十七年正月，更定都察院官制，以詹徽为左都御史。初，监察都御史之秩，止於七品。上以台官职掌风纪，品秩太卑，乃设左、右都御史各一人，正三品；左、右副都御史各一人，正四品；左、右佥都御史各二人，正五品。至是，升都御史正二品，副都御史正三品，愈都御史正四品，其十二道监察御史亦升为正七品。自此，台职与部权并重；七卿之名，遂为一代定制。建文元年，改都察院为御史府，都御史为御史大夫，改十二道为左、右两院。成祖复旧制。(《职官志》，《昭代典则》。 )
初，太祖谕御史大夫汤和等曰：“国家立三大府：中书总政事，都督掌军旅，御史掌纠察。朝廷纪纲尽系於此，而台察之任，尤清要。卿等当正己以率下，忠勤以事上，毋委靡循以纵奸，毋假公济私以害物。”(《职官志》。 )
洪武元年，章溢拜御史中丞。时廷臣伺帝意，多尚严苛。溢独存大体。或以为言。溢曰：“宪台百司仪表，当养人廉耻。岂恃搏击为能耶？”(《章溢传》。 )
