<!-- { "loadSidebar": true } -->
魏忠贤既辑《三朝要典》，以《光宗实录》所载与《要典》左，乃言叶向高等所修非实，宜重修。遂恣意改削抵牾《要典》者。《崇祯》改元，毁《要典》，而所改《光宗实录》如故。六年，少詹事文震孟言：“皇考《实录》为魏党曲笔，当改正从原录。”时温体仁当国，与王应熊等阴沮之。事遂寝。庶子许士柔曰：“若是，则《要典》犹弗焚矣。”乃上疏曰：“皇考《实录总记》於世系独略。皇上娠教之年，圣诞之日，不书也。命名之典，潜邸之号，不书也。圣母出何氏族，受何封号，不书也。此皆原录备载，而改录故削之者也。原录之成，在皇上潜邸之日，犹详慎如彼。新录之进，在皇上御极之初，何以率略如此？使圣朝父子、母后、兄弟之大伦，皆暗而不明，缺而莫考。其於信史谓何？”疏上，不省。体仁令中书官检校《穆宗总记》示士柔。士柔具揭争之曰：“皇考实录与列圣条例不同。列圣在位久，登极後事，编年排纂，则总记可以不书，皇考在位仅一月，三后诞育圣躬，皆在未登极以前。不书之《总记》，将於何书也？穆庙大婚之礼，皇子之生，在嘉靖中，故《总记》不载。至於册立大典，编年未尝不具载也。皇考一月易世，熹庙之册立当书，皇上之册封独不当书乎？”巳复上疏曰：“累朝《实录》无不书世系之例。臣所以抉摘改录，正谓与累朝成例不合也。孝端皇后，皇考之嫡母也，原录具书保护之功，而改录削之，何也？当日国本几危，坤宁调护，真孝慈之极则，顾复之深思。史官不难以寸管抹杀之，此尤不可解者也。”疏上，报闻。(《许士柔传》。 )
崇祯九年，礼科给事中冯元飚奏：“我朝列圣以来，虽御世长久，事迹繁重，实录之成，无逾至数年者。今熹庙之政，前後七载，《实录》至今未成，後世将何所取信？乞敕所司，将实录、宝训立行竣役。有不公者，廷臣据实纠正，按治如法。”(《梦余录》。 )
文震孟疏：“臣备员史局，顷因纂修《熹宗实录》，从阁中恭请《光宗实录》副本校对，见其间舛误甚多。而悸谬之大者，如先帝之册立与挺击、红丸大事，皆祖三朝要典之邪说，而应和之。盖天启三年七月十六日，《实录》进呈，则礼臣周炳寰等所纂修，而阁臣叶向高、韩炉等所总裁者也。至天启六年，逆党崔呈秀请旨重修，则崇祯元年二月十七日所进，今皇史之所藏者也。是时皇上初登大宝，逆案未成，阁臣黄立极含糊从事，後来诸臣无复洗石渠之秽，使流传後世，何所取衷？国史所关，良非细故。臣谨摘其悖谬之甚者，乞敕史馆逐一改正。或取天启三年所进遗稿，再加勘定，入皇史。庶千古之是非不悖，一代之衮钺可凭。”(同上。 )初，天启时，诏修《光宗实录》。礼部侍郧周炳谟载神宗时储位臬危 及妖书梃击诸事，直笔无所阿。其後忠贤盗柄，御史石三畏劾削炳谟职。忠贤使其党重修，是非倒置。故震孟摘尤谬者敷条，疏请改正。帝特御平台，召廷臣面议，卒为温体仁、王应熊所沮。(《文震孟传》。 )
卷三十七 职官九
◎六科(元给事中不分科。 )
吴元年，置给事中。洪武六年正月，以举人传宗岩、崔莘为给事中，又选国子监蒋学、方徽、彭通、宋善、王惟吉、邹杰等拜给事中，入禁中文华堂肄业。三月己巳，始分为吏、户、礼、兵、刑、工六科，各设给事中二人。铸给事印一，推年长者掌之。九年，定给事中十人。十年，隶承敕监。十二年，改隶通政司。十三年六月丁丑，置谏院左右司谏，以耆儒刘育、关贤为之；左右正言，以耆儒赵肃、何显周为之；置谏议大夫，以唐铎为之。寻皆罢。二十二年三月，改给事中为“源士”。先是，以魏敏、卓敬等八十一人，适符古元士之数，改为元士。寻以六科为政事本源，改为源士。未几复为给事中。二十四年五月，改定科员。每科：都给事中一人，正八品，左右给事中二人，从八品；给事中共四十人，正九品。建文中，革左右给事中，增设拾遗、捕阙。成祖复旧制。(王圻《通考》。 )
洪武十七年九月，给事中张辅言：“自九月十四日至二十一日，八日之间，内外诸司奏扎凡一千一百六十，计三千二百九十一事。’上曰：“股日总万几，岂能一一周遍？苟政事有失，将为天下害。卿等能各悉心封驳，则庶事自无不当。”此六科稽查号件、封驳章奏之例也。(《梦余录》。 )
六科衙门在砖城内，尚宝司西。永乐中灾，暂於午门外直房署事。至今仍之。(王圻《通考》。 )
永乐元年九月，高唐州民王政建言治道，擢刑科给事中。(《大政记》。 )十一月，命六科办事官言事。上初即位，欲周知民隐，命吏部尚书蹇义等，凡郡县考满至京，选其识达治体者，令於六科办事，俾各言所治郡县事。卒无言者。上谕给事中朱元贞等曰：“郡县岂无一事可言？今在肤左右，尚默然。况远在千万里外乎？卿等可以肷意谕之，何利当兴，何弊当革，皆勿隐。若今不言，有他人言之，则无所逃罪矣。”(《昭代典则》。 )
二年三月己巳，召都给事马麟等谕曰：“为治贵得大体，比尔等疏驳奏牍，一字之误，皆喋喋以言，琐碎甚矣。吏治文书，业脞积累，其精力有时而敞，难免错误。自今奏内有数目、月日等字错误者，皆令从傍改注，用印盖之，不必以闻。”(《大训记》。 )
七年闰四月戊申，谕尚书蹇义等：“皇太子所决庶务，令六科逐月类奏以闻。”(《通纪》。 )
仁宗即位，命给事中萧奇等三十五人为州县宫，擢监生徐永潜等二十人为给事中。(《本记》。 )洪熙元年，擢训导李居杰、李蕃为给事中。(《大政记》。 )
宣德元年七月，谕六科：“凡中官传旨，必覆奏始行。”(《本记》。 )
正统中，给事中张固言：“六科都左右给事中员缺，乞选各科年资深者以次升补。”英宗谓吏部臣曰：“给事中乃近侍之官。凡朝廷政令得失，军民休戚，百官邪慝，举得言之。况都左右给事中为之领袖，非识达大体者，不可畀也。固乃欲循资格而用之，不亦舛乎？”(《梦余录》。 )
景泰三年三月，命都左右给事中居御史左。(《大政记》。 )
成化二十一年，因星变求言。都给事中李俊等上疏曰：“今之弊政，最大且急者，曰：近幸干纪也，大臣不职也，爵赏太滥也，工役过烦也，进献无厌也，流亡未复也。天变之来，率由於此。夫内侍之设，国初皆有定制。今或一监而业一二十人，或一事而参五六七辈。或分布藩郡，享王者之奉、或总领边疆，专大将之权。或依凭左右，援引忄佥邪。或交通中外，投献奇巧。司钱，则法外取财。贡方物，则多端责赂。兵民坐困，官吏蒙殃。杀人者见原，偾事者逃罪。如梁芳、韦兴、陈喜辈，不可枚举。惟陛下大施刚断，无令干纪。奉使於外者，悉为召还。用事於内者，严加省汰。则近幸戢，而天意可回矣。今之大臣，其未进也。非夤缘内臣则不得进其既进也，非依凭内臣则不得安。此以财贸官，彼以官鬻财。无怪其渔猎四方而转输权贵也。如尚书殷谦、张鹏、李本，侍郎艾福、杜铭、刘俊，皆即老且儒。尚书张釜、张，侍郎尹直，大理寺卿田景阳，皆清论不惬。惟陛下大加黜罚，勿为姑息则大臣知警，而天意可回矣。夫爵以待有德，赏以待有功也。今或无故而爵一庸流，或无功而赏一贵幸。祈雨雪者得美官，进金宝者射厚利。方士献炼服之书，伶人奏曼延之戏。掾史胥徒皆叨官禄，俳优僧道亦玷班资。一岁而传奉或至千人，岁而数千人矣。数千人之禄，岁以数十万计。是皆国之命脉，民之脂膏，可以养贤士，可以活饥民，诚可惜也。方士道流，如左通政李孜省、太常少卿邓常恩辈，尤为诞妄，此招天变之甚者。乞尽罢传奉之官，毋令玷朝列。则爵不滥而天意可回矣。今都城佛刹，迄无宁工。京营军士，不复遗力。如国师继晓假术济私，糜耗特甚，中外切齿。愿陛下内惜赀财，外惜人力。不急之役，姑赐停罢。则工役不烦，而天意可回矣。近来规利之徒，率假进奉以耗国财。或录一方书，市一玩器，购一画图，制一簪珥，所费不多，获利十倍。愿陛下洞烛此弊，留府库之财，为军国之备。则进献息，而天意可回矣。陕西、河南、山西赤地千里，尸骸枕藉。流亡日多，萑苻可虑。愿体天心之仁爱，悯生民之困穷。追录贵幸盐课，暂假造寺赀财，移赈饥民，俾苟存活。则流亡复，而天意可回矣。夫天下譬之人身：人主，元首也，大臣，股肱也；谏官，耳目也；京师，腹心也，藩郡，躯干也。大臣不职，则股肱痿痹；谏官缄默，则耳目涂塞；京师不戢，则腹心受病，藩郡灾荒，则躯干削弱。元首岂能晏然而安哉？伏望陛下听言必行，事天以实。疏斥群小，亲近贤臣。咨治道之得失，究前代之兴亡。以圣贤之经代方书，以文学之臣代方士。则必有正谊足以广圣学，谠论足以究天变。而手足便利，耳目聪明，腹心安泰，躯干强健。元首於是乎大明矣。”帝优诏答之，降孜省上林丞，常恩本寺丞，继晓革国师为民，令巡按御史追其诰敕。制下，举朝大悦。(《李俊传》。 )
大学士商辂疏：“见任春坊司直郎林聪，历任刑科都给事中，众皆推服。今升司直郎，固悬善职。然政务颇简，未免以有用之才，置於闲散之地。望降旨著林聪兼吏科都给事中，管事品秩仍旧。於事体无损：於政务有益。”
宪宗谕六部臣曰：“自今各衙门一应奏题旨意，即明白覆奏发落，毋得稽缓。五日内不覆奏者，该科劾之。”
弘治六年，谕：“今後三年朝觐之年，科道官必待吏部考察後有失当，方许指名纠劾。”此计後拾遗之例也。(已上《梦余录》。 )
十五年，令：“给事中以博士、行人兼选。”又令：“给事中照御史例，选历练老成者充补。”(《会典》。 )正德元年十二月丁巳，命锦衣街官点阅给事中。(《本记》。 )
嘉靖二年二月丙戌，都察院疏请差御史巡盐。不下阁票拟，批答稍误。户科给事中黄臣谏曰：“我朝设立内阁，凡百章奏，先行票拟。今使内阁虚代言之职，中贵肆专擅之奸。关系匪细，渐不可长。容臣封还原本，以重命令。”疏入，即加批如制。(《梦余录》。 )
