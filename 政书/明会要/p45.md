<!-- { "loadSidebar": true } -->
洪武二年，太祖谕中书省臣曰：“太学育贤之地，所以兴礼荣、明教化，贤人君子之所自出。古之帝王建国君民，以此为重。朕承困弊之余，首建太学，招徕师儒。今学者日众，斋舍卑隘，不足以居。其令有司增益学舍。”(《大训记》。 )
是年，择国子生，试用之巡行列郡。举其职者，竣事复命，即擢行省左右参政、各道按察使、佥事及知府等官。五年，以国子生王铎摄监察御史。(已上王圻《通考》。 )
八年，选国子生林伯去等三百六十六人，分教北方。(《大政记》。 )
十五年五月己未，新建太学成，改为国子监，分六堂以馆诸生，曰：率性、道、诚心、正义、崇志、广业。庚午，命刘仲质立学规二十条，合钦定九条，颁赐诸生。(《纪明》。 )
太祖幸太学还。马皇后问生徒几何？帝曰：“数千。”后曰：“人才众矣。诸生有廪食，妻子将何所仰给？”于是立红板仓，积粮赐其家。太学生家粮自此始。(《马皇后传》。 )
十七年四月，增筑国子学舍。(《本纪》。 )
十九年，命祭酒、司业，择监生千余人送吏部，授知州、知县等职。二十年，擢监生李庆署右佥都御史。(已上王圻《通考》。 )
二十一年十一月，命礼部给赐国子生钞。在监三年以上者，五锭；二年，人二锭；俾制是冬衣。复命工部，于国子监前造别室一区，以处诸生之有疾者，令膳夫二十人给役。(《世法录》。 )
二十三年，令本监辟射圃，给监生弓矢，习射。(《会典》。 )
二十四年，选监生方文等六百三十九人，命行御史事，稽核天下百司案牒。
二十五年，擢监生师达、墨麟等为监案御史，夏原吉为户部主事。(已上王圻《通考》。 )
二十六年十月壬辰，除监生二百四十一人为教谕等官。既又擢监生刘政、龙镡等六十四人，为行省布政、按察两使及参政、参议、副使、佥事等官。(《大政记》。 )
初，以北方丧乱之余，人鲜知学，遣国子生林伯云等三百六十六人，分教各郡，后乃推及他省，择其壮岁能文者为教谕等官。(《选举志》。 )
时国子生殷敏选入武英殿纪事，监察御史。盖其时储养国学，有出使历事之任，又有大本堂读书、武英殿纪事等清要之责，故贤才辈多出其中。二十九年，擢监生卢祥为刑部郎中。(王圻《通考》。 )
建文二年十月，更定历事监生选法。凡历事一年为满，考分三等：上者授官；次、下者再历一年复考，上者授官，次量材选授，下还监肄业。(《昭代典则》。 )
永乐二年，始以北平府学为北京国子监。八年，重建左监、右学、南雍六堂。(王圻《通考》。 )仁宗初，擢监生徐永氵晋等二十人，为给事国。(《本纪》。 )
宣德二年七月，汰监生一千九百余人，南京汰监生千五百余人，为民。
四年九月，放免南北监生年老无成者，二百五十三人。(已上《大政记》。 )
北京国子监助教王仙言：“学校教养人材，固当讲习经史；至于书灵敏之学，亦当用心。近年生员止记育文字，以备科贡；其于字学、算法，略不通晓。乞令兼习，从提调正官按祭司巡按御史考试。”从之。(《通纪》。 )
七年四月己酉，增建国子监学舍。诸生有家室者，给月粮如南京例。(《大政记》。 )
正统三年十一月，南京国子监祭酒陈敬宗上书言：“旧制：诸是生以在监久近，送诸司历事。此年有因事予告者，迁延累岁，至拨送之期始赴，实长奸惰。请以肄业多寡为次第。又近有愿就杂职之例，士风卑陋，诚非细故，请加禁止。”从之。(《陈敬宗传》。 )
景泰五年三月，户部侍郎孟鉴言：“国子生二千余人俱仰给官廪，有名无实。请留年深者千余人，余悉放归。”从之。(《通纪》。 )
成化四年，吏部尚书李秉等奏：“近来，监生记名听选者八千余名，逐年起送到部者，尤多于听之数。先后积滞，贤否混淆。兹欲将该选监生考选：‘身’‘言’‘书’‘判’四事俱可了以者，居优等选用。三事、二事可取者，量才授任。其无可取而年貌衰老者，令冠带闲住。”从之。(《昭代典则》。 )
六年五月，命袭封衍圣公孔宏泰朔望随班朝参，在监读书一年，乃许归。(同上。 )
九年二月，南京吏部尚书崔恭奏：“南雍监生历事满，必抵北纪选，而还卒业。其中有贫乏者，病于往复，率多淹滞。请即纪选于南吏部。”从之。(《实录》。 )
弘治八年，定国子监生分拨历事期。凡历事：吏部四十一名，户部五十三名，礼部十三名，大理寺二十八名，通政司五名，行人司四名，五军都督府五十名，谓之正历。三月上选，满日增减不定。又有诸司写本：户部十名，礼部十八名，兵部二十名，刑部十四名，工部八名，都察院十四名，大理寺、通政司俱四名，随御史出巡四十二名，谓之杂历。一年满，改上选。(《三编》。 )
礼部尚书李时言：“国初，监生俱由广业堂积渐升率性堂，始得积分。故天顺以前，监生必作养十余年，然后拨历。后积滞人多，节将拨历岁量减。至弘治八年，国子监有坐班人少，不敷拨历之期。本部尚书倪岳题称：‘权宜救弊之法有二：增贡额以足坐班生徒，议差历以久坐班岁月。’今国学缺人，视弘治为甚。所有前项事例，似应参酌举行。”诏从之。(《春明梦余录》。 )
嘉靖八年，廷议复申三途并用之例。于是以举人监生阮徽、岁贡监生张澍为监察御史。(王圻《通考》又云：国初太学生，皆贡自郡邑，选乡学之秀者充之。其后乃有各省乡试举人。时进士之科未盛，内而台谏，外而藩臬，率以授学生之成材者。自制科既重，太学生成材者与天下贤士尽入搜罗。于是内外要重之司，皆归进士。而举贡所称监生者，则有遗贤。铨入高等，不过授以省、府幕僚、郡佐、州正。而台谏、藩臬则必待其历官有誉而后得之。然亦千百而什一耳。 )
举监〓洪武十八年，令会试下第举人，送监卒业。(《明史选举志》：“举人入监，始于永乐。”但于洪武时，明言“择年少举人赵唯一等入学读书。”则又两歧。兹据《会典》。 )
三十一年，试寄监下第举人，次第授教官。(《大政记》。 )
永乐二年六月，命翰林院更试下第举人，择文词优等者，得张铉等六十人。上召见，皆赐冠带，送国子监肄业。(《宪章录》。 )四年三月，亲试下第周翰等四十二人，送监进学。
十三年三月，再试下第举人朱瑛等二十四人，赐冠带，入国学。(已上《大政记》。 )
宣德七年，取下第胡概、金庠等十余人，送监读书。(《山集》。 )
八年三月，帝命礼部尚书胡氵荧与大学士杨士奇、杨荣选副榜举人龙文等二十四人，送监进学。(《大政记》。 )正统二年，令：副榜举人不愿就教职者，入监卒业。
成化十四年，令：南方举人愿入南监者听。(已上《会典》。 )嘉靖十七年二月，诏许应天中式送国子学。(《明政统宗》。 )
万历十三年，奏定：凡举人下第，及中副榜不愿就教者，尽数分送两京国子监肄业。不许假借名色，呈请顺天应给引回籍。顺天府亦不许径自给引。违者参究。(《会典》。 )
祭酒吕楠言：“举人在监，本以观光皇极，薰陶德性。今查在监实数，天下之广，仅止二三十人。盖自会试之后，支称他故回籍，荒废学业。及试期，方迫监簿计水程，用规拨历。未仕如此，居官可知。敕该部将入监告回举人，移文行取，申明‘违限作旷，计月加旷，不许会试’之条。庶士类知儆，众向于学。”(《春明梦余录》。 )
贡监〓一日，岁贡。洪武初，命各学岁贡一人，谓之岁贡。其后，例属更。弘治、嘉靖间，定：府学岁二人，州学二岁三人，县学岁一人；遂为永制。一日，选贡。弘治中，从南京祭酒章懋言。于常贡外，令提学行贡之法。不分廪膳、增广生员，通行考选。务求学行兼优，年富力强，屡试优等者，乃以充贡。通计天下之广，约取五六百人，三、五年一行。此选贡所由始也。一日，恩贡。国家有庆典，或登极诏书，以当贡者充之。一日，纳贡。视例监稍优，其实相仿也。(《选举志》。 )
洪武十六年正月，司谏关贤上言：“迩来都邑所司非人，师道不立，及至选贡，贤愚混淆。其甚者，将俊秀生员，黜充承差，有乖育才之意。”礼部尚书任昂奏定学校岁贡士法。(《任昂传》。 )
二月丙申，命天下府、州、县学，自明年始，岁贡生员各一人。正月至京，从翰林院试经义、《四书》各一道，判语一条。中式者，入监读书。不中者，罚为吏。(王圻《通考》。 )
正统十四年，令南直隶岁贡生俱送北监。(《会典》。 )
天顺五年，令天下生员年四十以上者，考选，送国子监肄业。(王圻《通考》。 )成化十四年，奏定：南直隶岁贡生仍还南监。
弘治十七年，奏定：岁贡生愿就教者，听礼部考试。不中者，分送南北监肄业。(已上《会典》。 )
万历中，工科郭如心言：“选贡非祖制。其始欲补岁贡之乏，其后遂妨岁贡之途。请停其选。”神宗以为然。至崇祯时，又常行之。(《选举志》。 )
祭酒吕楠疏：“岁贡入监，即古乡举、里选六德、六行、六艺之士，故《礼》称‘四十强仕’。近年有岁贡二十上下者，其德行焉考？甚且礼仪未娴。各提学惟取词章，不顾行检。遂使质朴沦坠。乞敕该部，转行提学官，当岁贡期，于食廪年深二、三名内，遵照祖宗卧碑，参取德行。必注其平日某德、某行，以副敦崇实学之至意。(《梦余录》。 )
 (《明史举志》载会试副榜，未载乡试副榜。按《永春州志》：天启元年，凡乡试副榜，廪准监，增附准廪。至崇祯己卯，皆准贡。《史稿》略而不书，然犹见故家藏有是科乡试副榜全录，与《永春志》合。据以备考。 )
例监〓景泰四年四月己酉，令生员纳粟为国子生。初洪武中，监生与荐举人材参用，故其时大学生最盛。迨荐举既废，进士日重，而监生轻。至是纳粟例开，不久即止。然其后或遇岁荒，或因边警，或大兴工作，率据前例行之。而军民子弟亦得援生员之例以入监，谓之“民生”，亦谓之“俊秀”，或竟谓之“例监”，而监生日益轻矣。(《三编》。 )
成化二年，南京大饥，守臣建议，欲令官员军民子孙纳粟送监。礼部尚书姚夔言：“太学乃育才之地。近者直省起送四十岁生员，及纳草、纳马者，动以万计，不胜其滥。且使天下以货为贤，士风日陋。”帝以为然，为却守臣之议。(《选举志》。 )
