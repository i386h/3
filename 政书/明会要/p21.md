<!-- { "loadSidebar": true } -->
四年，遣使祭历代帝王陵寝，始罢天下府州县祀三皇。(王圻《通考》。 )礼部定议，合祀帝王三十五，在河南者十、(陈祀伏义，商高宗，孟津祀汉光武，洛阳祀汉明帝、章帝，郑祀周世宗，巩祀宋太祖、太宗、真宗、仁宗。 )在山西者一、(荣河祀商汤。 )在山东者二、(东平祀唐尧，曲阜祀少昊。 )在北平者三、(内黄祀商中宗，滑祀颛顼、高辛。 )在湖广者二、(酃祀神农，宁远祀虞舜。 )在浙江者二、(会稽祀夏禹、宋孝宗。 )在陕西者十五。(中部祀黄帝，咸阳祀周文王、武王、成王、康王、宣王、汉高帝、景帝，咸宁祀汉文帝，兴平祀汉武帝，长安祀汉宣帝，三原祀唐高祖，醴泉祀唐太宗，蒲城祀唐宪宗，泾阳祀唐宣宗。 )
六年，议定三皇、五帝、三王及汉、唐、宋创业之君，俱于京师立庙，每岁春秋致祭。遂建历代帝王于钦天山之阳，为正殿五室。中一室三皇，东一室五帝，西一室夏禹、商汤、周文王，又东一室周武王、汉光武、唐太宗，又西室汉高祖、唐高祖、宋太祖、元世祖。又增祀隋文帝，未几复罢。(王圻《通考》。 )
七年，令帝王庙塑衮冕坐像。惟伏义、神农未有衣裳之制，不必加冕服。(郑晓《今言》。 )
九年，遣官不处历代帝王陵寝，禁刍牧，置守陵户。(《本纪》。 )
二十一年，令每岁郊祀，祭历代帝王于大祀殿，仍以岁八月中旬，择日遣官祭于本庙。其春祭停之。又定每三年遣祭各陵之岁，则停庙祭。(《礼志》。 )
是年，诏以历代名臣，凡三十七人，从祀于东西庑，为坛四。以宋赵普负太祖为不忠，不可从祀。又祀元臣穆呼哩，(旧作“木华黎”。 )而罢其孙安童。(王圻《通考》。 )
永乐元年八月丁巳，遣官祭历代帝王。(《大政记》。 )十九年，迁都。帝王庙遣南京太常寺官行礼。(《礼志》。 )
嘉靖十年二月丁卯，亲祀历代帝王于文华殿。初洪武定制，每岁郊祀，以历代帝王祭于大祀殿。上更定郊制，罢之。令建历代帝王庙于都城西，岁以春秋致祭。至是庙尚未成，权于文华殿行之。十一年庙成，名曰：景德崇圣之殿。八月壬辰，亲祭。嗣后岁遣大臣一员行礼，四员分献。凡子、午、卯、酉祭于陵寝之岁，则停秋祭。
二十四年，罢元世祖陵庙之祀，及从祀穆呼哩等；复迁唐太宗与宋太祖同室。凡十五帝，从祀名臣三十二人。(已上《通典》。 )○三皇
洪武元年三月，用太牢祀三皇。二年，命以句芒、祝融、风后、力牧配。四年，帝以天下郡邑通祀三皇为渎。礼臣议：“唐玄宗尝立三皇五帝庙于京师，至元成宗时，乃立三皇庙于府州县，春秋通祀，而以医药主之，甚非礼也。”帝曰：“三皇继天立极，开万世教化之原。汨于医师可乎？”命天下郡县毋得亵祀。(《礼志》。 )
嘉靖十五年，建圣济殿于文华殿后，以祀先医。(《会典》。 )
二十一年，建景惠殿于太医院北，中奉三皇及四配，而附历代医师于两庑，凡二十八人。岁仲春、秋上甲日，礼部堂上官行礼，太医院堂上官二员分献，用少牢。复建圣济殿于内，祀先医，遣太医院正官行礼。(《通典》。 )
隆庆四年，礼部侍郎王希烈议：“三皇既祀于帝王庙，请罢太医庙祭，专遣太医院官祭先医。”不允。(《春明梦余录》。 )○圣师
明初，宋濂建议：“伏义为道统之师，神农、典帝、尧、舜、禹、汤、文、武以次而列，皋陶、稷、契、夷、益、伊尹、傅说、箕子、太公、周公皆天子公卿之师，宜秩祀天子之学。”时不能行。至嘉靖九年，始祀先圣、先师于文华殿东室。旧有释像，命撤去。奉皇师伏义、神农、黄帝，帝师尧、舜，王师禹、汤、文王、武王九圣，南向；左先圣周公，右先师孔子，东西向。每春秋开讲前一日，行释奠礼。十六年，移祀于永明殿后，行礼如初。其后常遣官代祭。隆庆初，仍于文华殿东室行礼。(王圻《通考》。 )
◎先师孔子
洪武元年二月丁未，以太牢祀孔子于国学，仍遣使曲阜致祭。(《本纪》。 )
二年，诏：孔庙春秋释奠，止行于曲阜，天下不必通祀。刑部尚书钱唐上疏言：“孔子垂教万世，天下共尊其道，故天下通祀孔子。”侍郎程徐亦以为言，不听。久之，乃用其言。(《钱唐传》。 )定制：每岁仲、秋上丁，皇帝降香，遣官祀于国学，以丞相初献，翰林学士亚献，国子祭酒终献。(《礼志》。 )
四年，命礼官儒臣厘正祀典。国子司业宋濂上《孔子庙堂议》曰：“世之言礼者，皆取法孔子，不以古礼祀孔子，是亵礼也。古者先师位皆东向，汉章帝幸鲁，祀孔子，帝西向再拜。唐《开元礼》：先圣东向，先师南向，三献官西向，犹古意也。今袭开元二十七年之制，迁神南向，失神道尚右之义矣。古者木主栖神，天子诸侯庙皆有主，大夫束帛，士结茅为，无像设之事。《开元礼》设先圣神座于堂上两楹间。今因开元八年之制，抟土而肖像焉，失神而明之之义矣。《礼记》：凡始立学者，必释奠于先圣、先师。所谓先师者，若汉《礼》有高堂生，《乐》有制氏，《诗》有毛公，《书》有伏生之类。古之学者非其师弗学，非其学不祭。学校既废，天下莫知所师。孔子集群圣之大成，颜、曾、思、孟实传其道，尊之以先圣、先师，而通祀于天下，固宜。若七十二子，止于国学祀之，庶弗悖礼意。《开元礼》：国学祀先圣孔子，以颜子等七十二贤配，诸州惟祀颜子。今以荀况之言性恶，扬雄之事王莽，王弼之宗老庄，贾逵之忽细行，杜预之建短丧，马融之党权势，亦高厕其中，吾不知其何说也？古者‘子虽齐圣，不先父食。故禹不先鲧，汤不先契，文武不先不。宋祖帝乙，郑祖万王，犹尚祖也。’今回、参、坐飨堂上，而其父列食于两庑间，颠倒彝伦，莫此为甚，吾不知其何说也？古者，士见师以菜为贽，故始入学者，释菜以礼先师；其学官时祭皆释奠。今专用春秋，非矣。释奠有乐，释菜无乐，是二释之重轻，以乐之有无也。今袭用魏、晋律，所制《大成乐》乃先儒所谓乱世之音，可乎哉？古者释奠、释菜，其仪注虽不可考。然《开元礼》仿佛《仪礼》，馈食之节，三献皆有饮福及尸酢主宾之仪。今惮其烦，惟初献行之，可乎哉？他如庙制之非宜，冕服之无章，器用杂乎流俗，升降昧乎左右：此类甚多，不可枚举。”同时翰林院待制王亦著孔庙从祀议，谓：“荀况之言性恶，扬雄之事新莽，何休注《公羊》而黜周王鲁，王弼注《易》而专尚清虚；如此之等，犹在祀列。何以在汉独遗董仲舒，在唐独遗孔颖达？至如宋之范仲淹、欧阳修、真德秀、魏了翁，元之吴澄，凡此七人，并宜从祀；用以搜累代之旷典，昭万世之公议。”又谓：“颜、曾、思父子配位倒置，不免《春秋》‘逆祀’之讥，亟宜厘正。”其语多与濂合。厥后上置国子监，先圣改用木主，卒从濂议。时东阁大学士吴沈尝著《辨》，言：孔子封王为非礼。后布政使夏寅、祭酒邱浚皆沿其说。及嘉靖改称先师，实自沈发之云。(《春明梦余录》。 )
六年八月丁丑，遣御史大夫兼领国子监事陈宁释奠于先师。丞相胡惟庸，参政冯奖冕等，不陪祀而受胙。上以为非礼。命各停俸一月。宁不举奏，亦停俸半月。自是，不预祭者不颁胙，著为令。(《胡惟庸传》。 )
七年，仲春上丁，日食，改用仲丁(《会典》。 )
十五年太学落成。帝亲诣释奠，诏礼官刘仲质等曰：“孔子道冠百王，功参天地。今天下郡县并建庙学，而报祀之典止行京师，未遍宇宙，岂非阙典？”乃诏仲质等与儒臣共定释奠仪，颁之天下，令每岁春秋以上丁日通祀文庙。(《大训记》。 )
十七年，敕：每月朔望，祭酒以下行释菜礼，郡县长以下诣学行香。(《礼志》。 )
二十六年正月，颁《大成乐》器于天下府学，令州县学如式制造。(《会典》。 )
二十八年三月壬申，以行人司副杨砥言，罢汉扬雄从祀，益以董仲舒。(《纪事本末》，《礼志同》。《会典》系之二十九年。 )
三十年十月乙未，重建国子监先师庙成。(《本纪》。 )初上以国学孔子庙隘，命工部改作，其制皆上所规画。大成殿门各六极、棂星门三楹、东西庑七十六楹、神厨库皆八楹、宰牲所六楹。
永乐初，建庙于太学之东。(已上《礼志》。 )十五年九月丁卯，修曲阜孔子庙成，上亲制文勒石。
十九年，北京国子监既定，其南临春祭，命祭酒行礼。(已上《通典》。 )
宣德三年，命礼部考正从祀先贤名位，颁示天下。(《礼志》。 )正统二年，以宋儒胡安国、蔡沈、真德秀从祀。(《本纪》。 )
三年三月，禁天下祀孔子于释老宫。孔、颜、孟三氏教授裴侃言：“阙里家庙，宜正父子以叙彝伦。颜子、曾子、子思，子也，配享殿廷；无繇、子皙、伯鱼，父也，从祀廊庑。非唯名分不正，抑恐神不自安。况叔梁纥，元已追封启圣王，创殿于大成殿西；而颜、孟父俱封公。乞追封子晰、伯鱼公爵，偕颜、孟父俱配启圣王殿。”帝命礼部行之，仍议加伯鱼、子晰封号。(《礼志》。此止行之家庙，未及国学及府州县也。 )
八年四月，以元儒吴澄从祀。(《礼志》系之正统八年。会典、吾学编、王圻《通考》皆同。《本纪》系之宣德十年，英宗即位之初，盖沿《大政记》之讹。 )
成化十二年，祭酒周洪谟言：“先圣像用冕旒十二，而舞佾、豆笾数不称，请备天子制。古者鸣球琴瑟为堂上之乐，笙镛为堂下之乐，而干羽则舞于两阶。今舞羽居上，乐器居下，非制，当改。”尚书邹干驳止之。洪谟再疏争，帝竟俞其议。(《洪谟传》。 )
圩三年闰二月丁丑，释奠。初用八佾、笾豆各十二。(《春明梦余录》。 )
弘治八年七月丁亥，封宋儒杨时将乐伯，从祀孔子庙廷。(《本纪》。 )九年二月，增文庙佾舞七十二人，如天子之制。
十二年六月甲辰，曲阜先师庙灾，敕有司重建。十七年，庙成，遣大学士李东阳祭告。
正德十六年，诏有司改建孔氏家庙之在衢州者。官给钱董其役，令博士孔承义奉祀。(已上《阙里志》。 )
