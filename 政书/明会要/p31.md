<!-- { "loadSidebar": true } -->
神旗之祭，祭火雷之神。每月朔望，神机营提督官请祭于教场。(《会典》。 )
八年二月，以亲征祓于承天门，遣官祭太岁、旗纛等神。八月丁未，遣官祭旗纛。(《大政记》。 )
嘉靖十八年，南巡，遣官祭旗纛之神；用牲醴制帛，三献，如常仪。(《会典》。 )○大射
洪武三年五月丁未，诏行大射礼。定制：凡郊庙祭祀，先期行之。命工部制射侯，定以七鹄：天子虎鹄；皇太子熊鹄；亲王豹鹄，文武一品同；三品至五品糁鹄；六品至九品狐鹄；文武子弟及士民俊秀，皆布鹄。采：自五采以下有差，布鹄无采。其司正、司射等官，皆仿古射礼，增损用之。上又以先王射礼久废，弧矢之事，专习于武夫，而文士多未解。诏：国学及郡县生员皆习射，颁大射仪于天下，朔望则于公廨或闲地习之。(《春明梦余录》。 )
二十五年，令遇朔望，习射于射圃。树鹄置位，初三十步，累加至九十步。每耦二人，各挟四矢，以次相继。长官主射。射毕，中的饮三爵，中采二爵。(《会典》。 )
记乐十一年五月五日，幸东苑。击球，射柳，听文武群臣、四夷朝使及在京耆老聚观。分击球官为两朋。自皇太孙而下，诸王大臣以次击射。赐中者币帛有差。(《通典》。 )
卷十七 礼十二(凶礼 )
◎山陵
神陵、(熙祖陵，在凤阳府泗州城北。洪武初，荐号曰祖陵，后号其山曰基运。 )
皇陵、(仁祖陵，在凤阳府太平乡。洪武二年，荐号曰英陵，寻改称皇陵，后号其山曰翊圣。 )孝陵、(太祖陵，在南京钟山之阳。后号其山曰神烈。 )
长陵、(成祖陵，在京畿之昌平州。永乐七年，封其山曰天寿。以后诸陵皆在天寿山。 )献陵、(仁宗陵，在天寿山西峰下。 )景陵、(宣宗陵，在天寿山东峰下，距长陵东少北一里许。 )
裕陵、(英宗陵，在石门山，距显陵西三里。自显陵碑前，分西为裕陵神路。 )景帝陵、(在金山。 )茂陵、(宪宗陵，在昌平州聚宝山东，少南。 )
泰陵、(孝宗陵，在昌平州笔架山东南。 )康陵、(武宗陵，在昌平州金岭山东北。 )永陵、(世宗陵，在昌平州阳翠岭。 )昭陵、(穆宗陵，在昌平州大峪山东北。 )
定陵、(神宗陵，在昌平州大峪山，距昭陵北一里。自昭陵五空桥东二百步，分北为定陵。 )庆陵、(光宗陵，在天寿山西峰石。 )德陵、(熹宗陵，在昌平州双琐山檀子峪西南，距永陵一里。 )
思陵。(庄烈帝陵，在田贵妃寝园内。 )
丙午四月丁卯，太祖至濠州，念祖考葬时，礼有未备，乃询改葬典礼、服制于许存仁等。皆以《仪礼》“改葬、缌、”对。时有言“发祥之地，灵秀所钟。不宜启迁，以泄山川之气”。太祖然之。乃命增土培其封，置守冢二十家。(《大政记》。 )
太祖即位，设祖陵祠祭署，置奉祀一员，陵户二百九十三，设皇陵卫，并祠祭署奉祀一员，祀丞三员，陵户三千三百四十二。(《礼志》。 )四年，建祖陵庙，仿唐宋同堂异室之制。(同上。 )
十一年四月，命葺皇陵。诏曰：“皇堂新造，予时秉鉴窥形，但见苍颜皓首。忽思往日之艰辛，窃恐前此碑记出自儒臣粉饰之文，不足以为后世子孙戒。特述艰难，以明昌运。”乃自制碑文，命江阴侯吴良督工刻之。(《大训记》。 )
十九年八月甲辰，命皇太子修泗州盱眙祖陵。又诏礼部制帝后冕服，命太子诣陵寝，行葬衣冠祭告礼。(《大政记》。 )
二十六年，令：车马过陵及守陵官民入陵者，百步外下马。违者以大不敬论。(《礼志》。 )
三十一年，太祖崩。遗诏：“丧祭仪物毋用金玉。孝陵山川因其故，勿改作。”(《本纪》。 )
永乐元年，工部以泗州祖陵黑瓦为言，帝命易以黄，如皇陵制。(《礼志》。 )
十一年，营寿陵于昌平。既成，帝车驾临视，名曰长陵；封其山曰天寿，遂以徐皇后葬马。(《三编》。 )
宣宗即位。方献陵。帝欲遵遗诏从俭约，以问蹇义、夏原吉。二人力赞曰：“圣见高远，出于至孝，万世之利也。”帝亲为规画。三月而陵成，宏丽不及长陵。其后诸帝因以为制。迨世宗营永陵，始益崇侈云。(《蹇义传》。 )
英宗即位，罢山陵夫役万七千人。(《本纪》。 )
正统二年，谕：天寿山陵寝，翦伐树木者重罪。都察院榜禁，锦衣卫官校巡视，工部钦、天监官环山立界。(《礼志》。 )
天顺元年，毁景帝所营寿陵，以亲王礼葬西山。至成化十一年，敕有司缮陵寝，祭飨视诸陵。(《景帝纪》。 )
成化四年，慈懿太后崩。诏议山陵。大学士彭时及商辂、刘定之言：“合葬裕陵，主庙，此不易之理。皇上所以迟疑者，以今皇太后万寿后，当与先帝同尊，自嫌二后并配，非祖宗制。考之于古，汉文帝尊所生母薄太后，而吕后仍长陵。宋仁宗追尊生母李宸妃，而刘后仍太庙。今若陵庙之制，稍有未合，则有乖前美，贻讥来叶。”帝复犹豫。时偕朝臣伏文华门泣请。帝与太后皆感动。始从时议。(《彭时传》。 )
凤阳皇陵所在，近境取寸木，法皆死。陵军多倚禁虐民。巡按何鉴请以山麓为限，他樵采勿禁。遂著为令。(《何鉴传》。 )
慈懿虽合葬裕陵而异隧，距英宗元堂数丈许，窒之。虚右圹以待，隧独通。弘治十七年，周太后崩。孝宗御便殿，出《裕陵图》示大学士曰：“陵有二隧，一窒一通。此皆先朝内臣所为，未合礼。昨见成化时彭时、商辂等章奏，先朝大臣忠厚为国如此。先帝亦甚不得已耳！”因与刘健等议，欲通隧。钦天监奏：“恐动地脉。”乃止。(《钱皇后传》。 )
孝宗崩，工部言：“大行遗诏，以节用爱民为本。乞敕内府诸司，凡葬仪冥器并山陵殿宇，务从简省。”(《礼志》。 )
正德元年，给事中周玺奏：“中官李兴、王瑞营造先帝陵寝，砍伐禁山树木数万株，掘取禁山石片数百丈，损伤龙脉，惊犯陵寝。新宁伯谭、工部侍郎李遂奉命提督，知情故纵，罪俱难逭。伏睹英宗谕旨：‘于天寿山偷砍树木，该管军卫人等不行钤束，罪该处死。’宪宗谕旨：‘于凤阳等处应禁山场，伐树取石，正犯处死。’弘治中，南京守备太监蒋忠于孝陵南二十余里案山开路，私便行走，事发论死。此列圣杜渐防微之深意。今兴等所盗，非一木一石比。陛下止令充净军，罪重罚轻，未厌众心。乞将兴、瑞照例处死，、遂亟加贬黜，以全国法，以安陵寝。”疏入，帝不纳。(《明臣奏议》。 )
十三年二月丙戌，传旨以“大行太皇太后山陵将开隧道，朕欲轻骑往视。启士工毕，遍祭诸陵”。杨廷和、毛澄等言：“山陵之役，祖宗列圣以来，付之有司。虽梓宫发引，送之不逾禁阙。其为虑也深矣。伏望勉从家法，以安人心。”科道朱鸣阳等言：“梓宫在殡，陛下于视朝听政，犹且不允；轻骑远出。岂礼所宜？且吉凶异礼，丧祭异宜。陛下欲遍祀诸陵，不知服从吉乎？抑以凶乎？以衰之哀惨，行俎豆之雍容，尤不可之甚者也。”不报。
嘉靖元年十二月，命廷臣议择寿安皇太后地。时文武大臣皆言：“橡子岭地形高敞，可以卜葬。而上意欲附近茂陵，命兴工择日。杨廷和等言：“宋宁宗欲孝宗于裕、思诸陵之旁，朱熹累疏谓：‘祖茔之制，不宜数兴工作，惊动神灵’今欲寿安皇太后于茂陵左右，将开金井，兴大工，在天之灵，恐有未安。且其襟抱收疏泄，利害非细。请如原议。”不纳。(已上《实录》。 )
四年，民盗天寿山陵树。巡按杨绍芳引盗大祀神御物律斩。都御史王廷相言：“大祀神御物者，指神御在内祭器帷帐之物而言。律文：盗陵木者，止杖一百、徒三年。今舍本律，非法之平。(《廷相传》。 )
十四年三月，上亲诣诸陵阅视。语郭勋曰：“景陵规制独小，又多损坏。其于我宣宗皇帝功德之大，殊为弗称。当重建宫殿，增崇基构，以隆追报。”(《宪章录》。 )
十五年十月，迁孝肃、孝穆、孝惠三后神主于陵殿。礼官言：“奉慈殿之祀，其称皇太后、太皇太后者，乃子孙所上尊号。今已迁奉于陵，则宜从夫妇之义。改题孝肃神主，不用‘睿’字，孝穆孝惠不用‘纯’字，则嫡庶有别矣。”从之。
十七年，改陵殿曰礻恩殿，门曰礻恩门。又建成祖圣迹亭于平台山，率从官行祭礼。(已上《礼志》。 )
二十七年二月，作永陵。时大行皇后将葬，上以陵名未定，下礼官议。于是尚书费采言：“太祖葬孝慈皇后于孝陵，成祖葬仁孝皇后于长陵，皆命名在先，卜葬在后。载《实录》中。”上乃自定孝烈皇后陵曰永陵。
隆庆元年，奉安世宗梓宫，乃自天寿山西南袄儿峪迁孝洁皇后梓宫合葬。孝恪皇后亦自金山迁焉。(已上《会典》。 )
自仁宗献陵以后，规制俭约。世宗葬永陵，其制始侈。及神宗葬定陵，给事中惠世扬、御史薛贞巡视陵工，费至八百余万云。(《礼志》。 )
万历十三年八月，作寿宫于大峪山。命礼部侍郎朱赓往视，中官示帝意，欲仿永陵制。赓言：“昭陵在望，制过之，非所安。”疏入，久不下。已竟如其言。(《朱赓传》。 )闰九月，帝以李植言：寿宫有石数十丈，恐宝座将置石上。癸卯，复躬往天寿山阅视之。终谓大峪吉，遂谪植及江东之、羊可立于外。(《李植传》。 )
