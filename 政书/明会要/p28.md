<!-- { "loadSidebar": true } -->
十七年十二月，翰林院待诏朱善上疏，论昏姻律。曰：“民间姑、舅及两姨子女，法不得为婚。仇家诋讼，或已聘见绝，或既婚复离。甚至儿女成行，有司逼夺。按旧律：‘尊长卑幼相与为婚者，有禁。’盖谓母之姊妹与已之身，是为姑、舅、两姨，不可以卑幼上匹尊属。若姑、舅、两姨子女，无尊卑之嫌。成周时，王朝相与为婚者，不过齐、宋、陈、杞，故称异姓大国曰伯舅，小国曰叔舅。列国齐、宋、鲁、秦、晋，亦各自为甥舅之国。后世晋王、谢，唐崔、卢、潘、杨之睦，朱、陈之好，皆世为婚媾。温峤以舅子娶姑女，吕荣公夫人张氏即其母申国夫人姊女。古人如此甚多。愿下群臣议，驰其禁。”从之。(《朱善传》。 )
二十六年正月，重定诸王、公主婚礼。(《大政记》。 )
永乐十四年四月，定皇太孙婚礼。仪仗如亲王，降皇太子一等，而用象辂。(同上。 )深泽知县王源劝民及时嫁娶，革其争财之俗。(《王源传》。 )
明兴，诸帝即位后，行册立礼。正统七年，英宗大婚，始定仪注。(《礼志》。 )
天顺八年，宪宗即位。有司以遗诏请大婚。南京吏部侍郎章纶言：“山陵尚新，元朔未改。百日从吉，心宁自安。陛下践阼之初，当以孝治天下。三纲五常，实原于此。乞俟来春举行。”议虽不从，天下感重其言。”(《章纶传》。 )
成化十八年十一月，禁诸王府不得与亲属为婚。(《大政记》。 )
正德元年七月，帝将大婚，诏取太仓银四十万两。御史赵佑言：“左右以婚礼为名，将肆无厌之欲。计臣惧祸而不敢阻，阁臣避怨而不敢争。用如泥沙，坐致耗国。”韩文亦连疏请，命减四之一。(《赵佑传》。 )
嘉靖元年九月乙巳，以大婚期近。遣徐元祚告天地，郭勋告太庙。刑部尚书林俊上言：“今日之最急者，惟取法祖宗，躬行节俭。兹大婚届期，六礼之仪，固不可缺，中外赏犒，为费尤多。时绌举赢，其何能济？愿一切罢省，崇节俭以为天下先。”诏褒纳之。(《实录》。 )
旧制：立后谒内庙而已。嘉靖十三年正月，立皇后方氏，下礼臣议庙见礼。于是群臣议，以天子立三宫以承宗庙，《礼经》有庙见之文。乃考据《礼经》，参稽《大明集礼》，拟仪注以上。至期，帝率后谒太庙及世庙。(同上。 )
三十二年正月，诏裕王、景王出邸，同日婚。礼部尚书欧阳德以裕王储贰，不当出外，疏言：“曩太祖以父婚子，诸王皆处禁中。宣宗孝宗以兄婚弟，始出外府。今事与太祖同，请从初制。”帝不许。德又言：“《会典》醮词，主器则曰‘承宗’，分藩则曰‘承家’，今裕王当何从？”帝不悦，然终谅其诚，婚亦竟不同日。(《欧阳德传》。 )
万历六年，帝大婚届期，以张居正充纳采、问名副使，吉服从事。给事中李涞言：“大婚重典，而使居正变服从吉，骇观听，不宜。乞别简用。”不听。(《三编》。 )
十年议准：宗室奏选正配，仍奏请封号。俟有成命，方许成婚。若成婚在未封之先者，谓之擅婚。所生之子，止许请名，不许请封。(王圻《通考》。 )
又议准：宗室子女年十五以上，奏行本境内官军、军民之家及居官入籍年久者选择婚配。虽系重结王亲，亦必服属无碍，方准题请授封成婚。(同上。 )
二十四年四月，以诸皇子婚，诏取太仓银二千四百万两。户部告匮，命严核天下积储。(《本纪》。 )○乡饮酒礼
洪武初，诏中书省详定乡饮酒礼。使民岁时宴会，习礼读律。期于申明朝廷之法，郭叙长幼之节。遂为定制。
五年四月戊戌，诏天下行乡饮酒礼。每岁孟春孟冬，有司与学官率士大夫之老者，行于学校。民间里社以百家为一会，或粮长里长主之。年最长者为正宾，余以齿序。每季行之。读律令，则以刑部所编申明戒谕书兼读之。武职于每月朔日，以大都督府所编戒谕书率僚佐读之。(已上《会典》。 )
是年，魏观出知苏州府，聘耆民周寿谊、杨茂、林文友，行乡饮酒礼。(《魏观传》。 )十四年二月，申明乡饮酒礼。(《大政记》。 )
十六年，颁行《乡饮酒礼图式》。其仪：以府州县长吏为主，以乡之致仕官有德行者为亻巽；择年高有德者为宾，其次为介，又其次为三宾，又其次为众宾，教职为司正。赞礼、赞引、读律皆使能者。(《会典》。 )
十八年，重定乡饮酒礼。叙长幼、论贤良、别奸顽、异罪人。其坐席间：高年有德者居于上，高年纯笃者居于次，余以齿序。其有曾违条犯令之人，列于外坐，同类者成席，不许杂于善良之中。(同上。 )
二十二年，定乡饮酒礼，以善恶分列三等为坐次，不许混淆。如有不遵序坐及有过之人不赴饮者，以违制论。(《会典》。 )○禁逾侈
洪武元年十二月，谕中书省臣曰：“帝王之治天下，必定礼制，以辨贵贱，明等威。是以汉高初兴，即有衣锦绣绮、操兵、乘马之禁。历代皆然。近代风俗相沿，流于奢侈。闾里之民，服食居处，与公卿无异。贵贱无等，僭礼败度。此元之所以失也。宜明立禁条，颁示中外，俾各有所守，以正名分。”(《圣政记》。 )
三年八月己卯，申禁官民器服僭用。(《大政记》。 )
十八年九月庚午，谕户部曰：“足食在于禁末作，足衣在于禁华靡。宜申明天下：四民各守其业，不许游食；庶民之家，不许衣锦绣。”(《大训记》。 )
二十六年六月辛丑，申严公侯制是度僭侈之禁。(《大政记》。 )
三十年八月，上御奉天殿，见散骑舍人衣极鲜丽，问：“制用几何？”对曰：“五百贯。”上曰：“五百贯，农夫十数口之家一岁之资也。尔乃费之于一衣，岂非暴殄？”命切责之。(《昭代典则》。 )
宣德四年二月乙未，谕行在礼部尚书胡氵荧曰：“朝廷之礼，最先正名。尊卑等级，不可僭差。凡内外官员士庶，服饰仪从，皆有定制。近多越礼犯分。其揭榜申明定章，使无僭越。”(《大训记》。 )
成化六年十二月，禁奢侈，从给事中王宏请也。(《大政记》。 )弘治十一年十二月庚子，禁中外奢靡逾制。
正德元年六月辛酉，禁吏民奢靡。十四年二月丁未，禁冠服非制。嘉靖九年二月丁丑，禁官民服舍器用逾制。十四年二月丁未，禁冠服非制。(已上《本纪》。 )
二十四年闰正月，诏中外严禁奢靡。(《大政记》。 )
二十七年四月，给事中奏请申明礼制。凡饮食、宴会、服舍、舆马、器用之类，悉差为等第，令不得逾越。(《宪章录》。 )
万历五年六月戊辰，禁廷臣奢僭。(《本纪》。 )沈鲤为礼部尚书，念时俗侈靡，稽先朝典制，自丧、祭、冠、婚、宫室、器服率定为中制，颁天下。(《沈鲤传》。 )
崇祯十六年十月十六日敕：“朕浣衣减膳，已有逾旨。今用锡、木、磁器，以示俭约。其金银各器，系关典礼者留用；余贮库以备赏赉。内外文武诸臣，俱宜省约。贼平之后，照旧。(《春明梦余录》。 )
◎旌表
明初，凡有孝行节义，由各地方申报，风宪官核实奏闻，即与旌表。其后止许布衣编民，委巷妇女得以名闻，其有官职及科目出身者，不与焉。(《会典》。 )
洪武二十七年九月，命礼部定旌表例。时日照民江伯儿以母病，杀其三岁子祀岱岳。有司以孝闻。帝怒其减绝伦理，杖百，戍海南。因命礼部定旌表孝行事例。尚书任亨泰议曰：“人子事亲：居则致其敬，养则致其乐，有事则谨其医药。卧冰、割股，事非恒经。割股不已，至于割肝，割肝不已，至于杀子。违道伤生，莫此为甚！堕宗绝祀，尤不孝之大者，宜严行戒谕。傥愚昧无知，亦听其所为，不在旌表之例。”诏曰：“可。”(《任亨泰传》。 )
徐宗实为苏州通判，请旌元节妇王氏。礼部以前朝事，不当允。宗实言：“武王封比干墓，独非前朝事乎？”遂得旌。(《徐宗实传》。 )
宣德元年五月，总旗卫整女，母病笃，割肝煮液。母饮之而愈。礼部特为请旌。帝曰：“孝亲有道。部腹割肝，岂可为孝？若因此伤生，其罪益大。女子无知，不必加罪。所请不允。”(《大训记》。 )
卷十五 礼十(宾礼 )
◎优礼元裔
洪武三年，封密迪哩巴拉(旧作卖地里八喇。 )为崇礼侯。诰曰：“昔帝王之有天下，必封前代子孙，使作宾王家，其来尚矣。元失其驭，四海纷争。朕削平群雄，混一区宇，为天下主。而密迪哩巴拉为元之宗孙。比者遣将北征，尔祖已殂。既克应昌，尔乃来归。朕念帝王之后，爰稽古制，锡以侯封，称朕优礼之意。”寻赐第龙光山。(《圣政记》。 )七年九月，上谓廷臣曰：“草木无心，遇春而茂，遇秋而零，气之所感，犹知荣悴，况于人乎？崇礼侯密迪哩巴拉南来已五载，今已长成，岂无父母乡土之思？宜遣之还。”于是厚礼而归之。(《通典》。 )
◎蕃王来朝洪武二年九月壬子，定蕃王、蕃使朝贡礼。(《昭代典则》。 )二十七年四月，更定蕃国朝贡仪。(《大政记》。 )
永乐六年八月，氵孛泥国王麻那惹加那帅妃及弟妹子女陪臣泛海来朝。次福建。遣中官往迎劳。所过州县皆宴。比至，帝慰劳再三，飨于奉天门。妃以下飨于他所。礼讫，送入会同馆。礼官请：“王见亲王仪？”帝令准公侯礼。
九年，满剌加国王拜里迷苏喇帅妻子陪臣五百四十余人来朝。有司供张会同馆，入朝奉天殿。帝亲宴之。妃以下宴他所。光禄日致牲牢上尊，赐赏甚厚。及归，赐宴奉天门。礼官饯于龙江驿。复赐宴龙潭驿。十七年，王子母干撒于的儿沙率妻子陪臣来朝谢恩。
十年九月，氵孛泥国王遐旺偕其母来朝。命礼官宴之会同馆。光禄寺旦暮给酒馔。明日，帝飨之奉天门。王母亦有宴。越二日再宴。
十五年，西洋苏禄国东王、西王、{山同}王帅其家属头目，凡三百四十余人，浮海来朝。比辞归，东王次德州，卒于馆。帝遣官营葬，赐谥曰“恭定”。
十八年八月，古麻喇朗国王干义奔敦帅妻子陪臣来朝。还至福建卒。谥曰“康靖”，葬以王礼。
宣德八年，满剌加王西里麻哈剌率妻子陪臣来朝。抵南京，天已寒。命俟春和北上，别遣人赍敕劳赐王及妃。及入朝，宴赍如礼。(已上《外国传》及《通典》。 )
◎遣使之蕃
明祖既定天下，分遣使者，奉诏书往谕诸国，或降香币以祀其国之山川。(《礼志》。 )
