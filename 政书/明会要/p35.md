<!-- { "loadSidebar": true } -->
宋曰：“母丧未葬，而值父之二祥，则不得服祥服。以祥祭为吉，未葬为凶，不忍于凶时行吉礼也。居母丧遭父丧者，亦然。”
吕坤曰：“丧礼先王所制，以制放逸忘哀之情，故谓之‘制’。五服者，三年、一年、九月、五月、三月，五等之衣服也。十制者，斩衰三年、齐衰三年、齐衰杖期、齐衰不杖期、齐衰五月、齐衰三月、大功九月、小功五月、缌麻三月、袒免在次，十等之制度也。齐衰与斩衰，布麻有粗细；五齐衰，布麻无粗细。袒免虽极轻，亦先王礼制；但不成服，故不可入五服尔。疑服有四：‘正’‘义’‘加’‘降’。正服，礼称情也；义服，情从礼也；加服，礼从情也；三者皆隆。降服，礼裁情也。降服，非君子所忍。服所降以明礼，称所本以明情。三年重丧也，降为期，称‘重期’。期降大功，称‘期功’。小功降缌，称‘功缌’。仁之至，义之尽也。故曰：加服不称本服，降服不忘本服，厚道也。”(已上《通典》。 )
◎夺情
正统十二年，令：内外大小官员丁优者，不许夺情起复。(《通典》。 )景泰二年九月，禁诸司起复。(《本纪》。 )
三年九月，江渊以母忧起复。初，侍讲学士倪谦遭丧，渊荐谦为讲官，谦遂夺哀。至是御史周文言：“渊引谦，正自为今日地。”帝以事既处分，不问。而令自今群臣遭丧，毋滥保。(《江渊传》。 )
成化二年，大学士李贤奔丧毕，奉诏还朝。修撰罗伦诣贤沮之，不听。伦遂上疏谏，略曰：“臣闻朝廷援杨溥故事，起复大学士李贤。窃谓贤大臣，起复大事，纲常风化系焉，昔子夏问：‘三年之丧，金革无避，礼与？’孔子曰：‘鲁公伯禽有为为之也。’今陛下于贤，以金革之事起复之与？则未之有也。以大臣起复之与？则礼所未见也。陛下必欲贤身任天下之事，则贤身不可留，口实可言。或降温诏，使贤于天下之事，知必言，言必尽。陛下于贤之言，闻必行，行必力。贤虽不起复，犹起复也。苟知之而不能尽言，言之不能力行。贤虽起复，无益也。又何必违先王之礼经，损大臣之名节哉？”疏入，黜为福建市舶司提举。(《三编》。 )
弘治元年七月，吏部尚书王恕疏请：“禁文职夺情起复。敢有营求奏保者，许科道纠劾。本官以匿丧论，奏保之人以违制论。乞著为令。”从之。(《昭代典则》。 )
正德十六年七月癸丑，命：自今亲丧，不得夺情。著为令。(《礼志》。 )
万历五年，大学士张居正父卒。御史曾士楚、吏科都给事中陈三谟倡疏请留，和者相继。编修吴中行独愤。适彗出，诏“百官修省”。中行首上疏曰：“居正父子异地分暌，音容不接者十有九年。一旦长弃数千里外，陛下不使匍匐星奔，凭棺一恸，而责以︳谟远猷、调元熙载，岂情也哉？即云起复有故事，亦未有一日不出国门而遽起视事者。祖宗之制何如也？事系万古纲常，四方视听。销变之道，无逾此者。”疏既上，以副封白居正。居正愕然曰：“疏进耶？”中行曰：’未进，不敢白也。”(《三编》。 )明日，检讨赵用贤抗疏，略曰：“国家设台谏，以司法纪，任纠绳。乃今哓哓为辅臣请留，背公议而徇私情，蔑至性而倡异论。臣愚窃惧士气之日靡，国事之日淆也。”疏入，与中行同杖，除名。(《赵用贤传》。 )
崇祯十一年，杨嗣昌以夺情入阁，又起复逆案陈新甲代卢象升为宣大山西总督。少詹事黄道周上三疏：其一劾嗣昌，谓：“天下无无父之子，亦无不子之臣。卫开方不省其亲，管仲至比之狗。李定不丧继母，宋世共指为人枭。今遂有不持两服，坐司马堂，如杨嗣昌者。宣大督臣卢象升以父殡在途，捶心饮血，请就近推补。乃忽有并推在籍守制之旨。夫守制者可推，则闻丧者可不去。闻丧者可不去，则为子者可不父，为臣者可不子。即使人才甚乏，奈何使不忠不孝者，连苞引药，种其不祥，以秽天下乎？陛下孝治天下，绅家庭，小小勃溪，犹以法治之。而冒丧ル伦，独谓无禁。臣窃以为不可也。”又曰：“我朝自罗伦论夺情，前后五十余人，多在边疆。故嗣昌在边疆则可，在中枢则不可。在中枢犹可，在政府则不可。止嗣昌一个犹可，又呼朋引类，竟成一夺情世界，益不可。”(《黄道周传》。 )编修赵士春上疏曰：“嗣昌墨视事，既已罔效。陛下简入纶扉，自应力辞新命。乃阅其奏牍，徒计岁月久近闲，绝无哀恸恻怛之念，何奸悖一至此也。陛下破格夺情，曰：‘人才不足故耳。’不知人才所以不振，正由爱功名、薄忠孝致之。且无事不备储材，有事轻言破格，非用人无弊之道也。臣祖用贤，首论故相夺情，几毙杖下。腊败肉示子孙。臣敢背家学、负明主，坐视纲常扫地哉？”(《赵士春传》。 )
象升遭父丧，疏士上乞奔丧，候陈新甲受代。未行，京师戒严。诏督诸军入卫。象升麻衣草履誓师，及郊，驰疏报曰：“臣非军旅才，愚心任事，谊不避难。但自臣父奄逝，长途惨伤，溃乱五官，非复昔时。兼以草土之身，踞三军上，岂唯观瞻不耸，尤虞金鼓不灵。”已闻总监高起潜亦衰临戎，象升谓所亲曰：“吾三人皆不祥之身也。人臣无亲，安有君？枢辅夺情，亦欲予变礼以分愆耶？处心若此，安可与事君？他日必面责之。”及嗣昌至军，象升责以阻师，且曰：“公等坚主和议，独不思城下之盟，《春秋》所耻。长安口舌如锋，恐袁崇焕之祸立见。”嗣昌颊赤曰：“公直以上方剑加我矣。”象升曰：“既不奔丧，又不能战；齿剑者我也，安得加人？”嗣昌辞遁。(《卢象升传》。)
卷十九 礼十四(凶礼 )
◎立后议
邱浚曰：“古人大宗无子，则以族人之子继之，而不及小宗。《大明令》及《律》，虽许同宗立嗣，然皆谓其人生前自立，而无死后追立之文。圣祖之意，盖以偿灭继绝，必前代帝王功臣贤人之后，不可不使血食也。先王制礼，不下庶人。今庶人之家，若生前将昭穆相应之人，自幼鞠育者，从其自便。既死之后，告争承继者，无非利其财产而已。若死者系军匠籍，虽胁之使继，彼肯从哉？今宜敕礼官定制，若前代名人之后，或在今曾有大名显宦者，以宗法为主，先求继祢小宗，次继祖之宗，次继曾祖之宗，次继高祖之宗。四宗俱无人，然后及疏远及同姓之人。若其人生前或养同宗之子，世系虽远，而昭穆不失序，不必更求。其有鞠育之恩，气虽不纯，而心已孚故也。又凡为人后，承父之命，方许出继。已孤之子，不许。所以然者，‘为人后者为之子’，既为之子，则称其所生为伯叔。不承父命，而辄称己父母为伯叔，可乎？是贪利而忘亲也。如此，则传序既明，而争讼亦息矣。”
田汝成《立后论》曰：“古称为父后者，非谓诸子皆可以为父后也，必适子乃足以当之。适子者，大宗小宗之统也。身为小宗之适，则五服之亲，皆其所统。故适子不得后大宗，以支子可也。而汉初之诏：‘赐民为父后者爵一级，’盖适子之谓也。古称立后者，非谓昆弟无子，人人为之立后也。惟大宗乃举之。礼曰：‘大宗不可绝，’故族人以支子后大宗。非大宗而立后者，盖养举也；于礼未之有闻也。古称为大宗后者，非必亲昆弟之子也；有以从昆弟之子后从世父者矣，有以诸孙后祖者矣，有以诸曾孙后曾祖者矣，有以诸元孙后高祖者矣。故《礼》曰：‘为人后者斩衰三年。’不名所后为父者，以所后不定，难以豫著其名也。后世宗法不明；而适子庶子皆称父后。立后之义不明；而同居、异居昆弟之无子者，皆为立后。称谓之义不明；而为人后者，伯父叔父皆易为父。而以孙后祖，以无服之孙后远祖者，礼既不行，名亦不著。非先王之本旨矣。”(已上《通典》。 )
◎恤死事洪武元年九月，优给阵亡将士之家。(《大政记》。 )三年十一月己亥，设坛亲祭战没将士。
七年八月辛丑诏：“军士阵没，父母妻子不能自存者，官为存养。”
十九年六月甲辰诏：“将校阵亡，其子世袭加一秩。”十月，命：“官军已亡，子女幼或父母老，皆给全俸。著为令。”
建文三年十一月乙巳，燕王自为文祭南北阵亡将士。(已上《本纪》。 )
永乐七年二月己丑，遣官祭灵壁等处阵亡将士。(《大政记》。 )七年九月甲戌，赠北征死事：李远莒国公，王聪漳国公。宣德三年五月辛未，赠交址死事诸臣。
正统十四年八月己巳，恤阵亡将士。九月甲午，祭宣府、土木阵亡将士，瘗遗骸。十二月戊辰，祭阵亡官军于西直门外。景泰元年三月辛亥，录土木死事诸臣后。
成化二十年正月，恤大同阵亡士卒。(已上《本纪》。 )
弘治十四年，奏总制三边军务，驰至固原，按行败所；躬祭阵亡将士，掩其骼；奏录死事指挥朱鼎等五人；恤军士战没者家。(《秦传》。 )嘉靖四十二年一月，祭阵亡士卒。(《大政记》。 )
天启三年二月乙酉，赠恤死难博士孟承光及母孔氏、子宏略。
崇祯十五年六月，筑坛，亲祭死事文武大臣。(已上《本纪》。 )○谥法上
明谥法：凡皇帝十七字，皇后十三字，皇妃、东宫、东宫妃二字，亲王一字，郡王二字，文武大臣二字。若品官未高而侍从有劳，或死勤事，特恩赐谥者，不拘常例。(王圻《通考》。 )
定例：三品得谥，词臣谥“文”。然亦有得谥不止三品，谥“文”不专词臣者。或以勋劳，或以节义，或以望实。破格亵崇，用示激劝。其冒滥者，亦间有之。(《礼志》。 )
文正：阁臣李东阳、谢迁，户部尚书倪元璐，(福王谥。 )谕德刘理顺。(福王谥。 )
文贞：阁臣杨士奇、徐阶、钱象坤、范景文，(福王谥。 )谕德缪昌期。(福王谥。 )文成：诚意伯刘基，新建伯王守仁。
文忠：阁臣曹鼐、(初谥“文襄”。 )杨廷和、张孚敬、张居正、叶向高、孙承宗、贺逢圣、(皆福王谥。 )陈子壮、吴贞毓，(皆永明王谥。 )庶子马世奇，(福王谥。 )兵部尚书堵允锡。(永明王谥。 )
文端：阁臣陈以勤、高仪、王家屏、沈鲤、方从哲、刘一景，何如宠，(福王谥。 )吏部尚书王直、吴一鹏，礼部尚书周经、吴山，修撰焦。(福王谥。 )
文定：阁臣杨溥、蒋冕、李春芳、于慎行、申时行、沈氵、徐光启，礼部尚书吴宽、王瓒、王道、陆树声，兵部尚书张邦奇，祭酒陈敬宗，都御史何瑭，吏部侍郎盛以宏。
