<!-- { "loadSidebar": true } -->
隆庆六年，定：每日早讲毕，帝进暖阁少憩，阅章奏。阁臣等退西厢房。久之，率讲官再进午讲，讲《通鉴节要》及《贞观政要》。讲毕，帝还宫。凡三、六、九视朝日，暂免讲读。(《礼志》。 )
神宗即位，张居正请定三、六、九日视朝，余日御文华殿讲读。(《三编》。 )
万历初，御经筵毕，览《贞观政要》，曰：“唐太宗多有惭德，魏徵大节有亏。”命以后讲《礼记》，其《贞观正要》停讲。(《春明梦余录》。 )
二年十二月，讲读毕，问张居正：“元夕鳌山烟火，祖制乎？”对曰：“非也。成化间，以奉母后。当时谏者，不独言官，即翰林亦有三四人上疏。糜费无益，所当节损。”上曰：“然。”明年元夕，罢烟火鳌山。(同上。 )
是年，定经筵春讲，以二月十二日起，至五月初二日止；秋讲以八月十二日起，至十月初二日止。(《礼志》。 )
六年十二月甲辰，张居正以圣学方新，经筵日讲，远稽古训，不若近事之可徵；上溯先王，不若家法之易守。乃属儒臣将太祖、列圣《实录》、《宝训》分类编辑，以经筵日进讲。上嘉纳之。(《春明梦余录》。 )
十五年二月，罢日讲。申时行请免日讲，仍进讲章，以备观览。自后为故事，讲筵遂永罢。(《申时行传》。 )
熹宗初御讲筵，内阁戒讲官宜简要，讲毕勿多献。孙承宗曰：“主上幼冲，正宜详明切直，博引曲譬。若讲官听中堂为芟改，中堂又视中官为忌讳，则讲筵为无人矣。”讲官李光元亦言：“讲章不宜芟改。”上书争之。(《春明梦余录》。 )
天启二年十月，文震孟上《勤政讲学疏》。略言：“经筵日讲，临御有期。学非不讲，然侍臣进讲，铺叙文辞，如蒙师诵说已耳。祖宗之朝，君臣相对，如家人父子，咨访军国重务，闾阎隐微，情形毕照，奸诈无所藏。左右近习，亦无缘蒙蔽。若仅尊严如神，上下拱手。经传典谟，徒习故事。安取此正笏垂绅、展书簪笔者为？”(《震孟传》。 )
时有诏停经筵日讲。给事中周朝瑞等言：“此果出圣意，辅臣当引争。如辅臣阿中涓意，则其过滋大。且主上冲龄，志意未定，独赖朝讲不辍，诸臣得一觐天颜，共目指鹿之奸。今常朝已渐传免，傥并讲筵废之，九阍既隔，无谒见时。司马门之报格不入，吕大防之贬不及知，国家大事去矣。”会礼部亦以为言，乃命曰讲如故。(《朝瑞传》。 )
崇祯元年，文震孟官中允，充日讲官，在讲筵最严正。时大臣数逮系，震孟讲《鲁论》“君使臣以礼”一章、反覆规讽。帝即降旨出尚书乔允升、侍郎胡世赏于狱。帝尝足加于膝，适讲《五子之歌》，至“为人上者奈何不敬，”以目视帝足。帝即袖掩之，徐为引下。时称“真讲官。(《震孟传》。 )
三年，日讲官罗喻义呈讲章于政府。温体仁今改，不从。体仁怒，上言：“故例：唯经筵进规，多于正讲。日讲则讲多规少。今喻义以日讲用经筵之例，令删改不从。”乃下吏部议。喻义奏辩曰：“讲官于正文外，旁及时事，亦旧制也。臣展转敷陈，冀少有裨益。体仁删去。臣诚恐愚忠不获上达，致忤辅臣。今稿草具在，望圣明省览。”部议：革职闲住。(《喻义传》。 )
十五年，倪元璐以大司农充讲官，讲“生财有大道”一节，极言加派聚敛之害。上震怒，谓：“边饷匮乏，部中未见有长策，徒作此皮面语。”元璐徐曰：“臣儒者，所陈虽是书生语，然不敢怀利以事君。”上默然。次日谓阁臣曰：“讲筵有问难而无诘责。昨日之言，朕甚悔之。”(《春明梦余录》。 )
◎东宫出阁讲学
洪武元年十月，建大本堂。命魏观侍太子说书及授诸王经。又选国子生国琦、王璞、张杰等十余人，侍太子读书禁中。琦等入对谨身殿。帝谓殿中侍御史郭渊文等曰：“诸生于文艺习矣。然与太子处，当端其心术，不流浮靡。”(《纪明》。 )
初，太祖命学士宋濂授皇太子诸王经于大本堂，后于文华后殿。世宗改为便殿，遂移殿东厢。(《礼志》。 )
濂傅太子，先后十余年，凡一言动，皆以礼法讽劝，使归于道。至有关政教及前代兴亡事，必拱手曰：“当如是，不当如彼。”皇太子每敛容嘉纳，言必称“师父”云。(《宋濂传》。 )
天顺二年四月乙丑，皇太子出阁讲读。上语廷臣曰：“东宫讲读宜在文华殿，朕欲移居武英殿，但早晚朝见太后不便。”乃以左廊居东宫。(《昭代典则》。 )
成化十八年十二月，《文华殿大训》成。书凡二十八卷，列纲四：曰《进学》，曰《养德》，曰《存伦》，曰《明治》。帝亲制文弁其首，命詹事彭花、中允周经等进讲于太子。太子每起立拱听。万安以为劳，谓讲官宜请坐听。华与经不从，竟得如礼。(《三编》。 )
弘治十一年三月己亥，皇太子出阁读讲。东宫宦竖不欲太子近儒臣，数以事间之。詹事吴宽上疏曰：“东宫讲学，寒暑风雨则止，朔望令节则止。一年不过数月，一月不过数日，一日不过数刻。是进讲之时少，辍讲之时多，岂容复以他事妨之？古人八岁就傅，即居宿于外，欲令离近习，亲正人。庶民且然，况太子天下本哉？”(《吴宽传》。 )
十五年，尚书马文升奏：“皇太子当进学之时，虽日出读书，止在左春坊与二三内阁翰林等官相接。且去处颇狭，未甚从容。古者帝王之教太子，左右前后，罔非正人，是以教谕而德成。臣愚请皇太子照皇上御经筵故事，每月三次，初六、十六、二十六，出御文华殿，令六部、都察院、诸卿、掌印官同内阁大臣、东宫讲读等官侍班读书，庶皇太子收敛身心。相接日久，自然识见益广。”疏入，帝不纳。(《明臣奏议》。 )
嘉靖二十五年，皇太子生十一年，犹未出阁讲学。御史周冕极言谕教不可缓，请早降纶音，慎选侍从。帝怒，谪云南典史。(《周冕传》。 )
万历二十年正月，给事中李献可偕六科诸臣疏请豫教。言：“元子年十有一矣，豫教之典，当及首春举行。傥谓内廷足可诵读，近侍亦堪辅导，则禁闼幽间，岂若外朝之清肃，内臣忠敬，何如师保之尊严？”(《李献可传》。 )
二十二年，皇长子常洛出阁讲学，时已十四岁。帝手谕阁臣，令议出阁讲学礼仪。兵部请护卫，工部奏仪仗，礼部进仪注，皆留中。令止豫告奉先殿，朝谒两宫，他礼皆废。给事中张贞观等言：“礼官议：‘御门受贺。’皇长子见群臣之礼，载在旧仪。即诸王加冠，亦以成礼而贺，贺毕谒见。元子初出，乃不当诸王一冠乎？且谒谢止两宫，而缺然于陛下及中宫母妃之前，非所以教孝。贺靳于二皇子，而漠然于兄弟长幼之间，非所以序别。”疏入忤旨，夺俸一年。(《张贞观传》。 )
三十七年二月，大学士叶向高请令东宫讲学。时东宫辍讲者五年，廷臣屡请，不得命。至是，向高择吉以请，亦不报。自是，岁春秋必恳请，帝不纳。(《向高传》。 )
四十四年，皇太子辍讲已十有二年。群臣谏疏凡数百上。及是始命举行，以詹事府刘一景等为讲读官。皇太子进执事诸臣及赐酒馔，皆称“先生”；进对进仿，敏妙合法。中外大悦。然一讲而辍，后不复更举矣。(《三编》。 )
崇祯十一年二月，太子出阁。十五年正月关讲。阁臣条上讲仪。七月，改慈庆宫为端本宫。慈庆，懿安皇后所居也。时太子年十四，议明岁选婚，故先为置宫，而移懿安后于仁寿殿。(《诸王传》 )
◎冠礼
太子、皇孙年十二或十五始冠。天子自为主，择三公、太常为宾赞。凡三加冠、一祝醴。成化间始定祝词、醮词、勒戒词。其诸王冠、祝醮词，皆洪武间定。(《会典》。 )
洪武元年，定皇太子冠礼。(《通典》。 )始加折上巾，再加远游冠，三加九旒冕。(陆钅弋《病逸漫记》。 )二十六年，定亲王冠礼。(《会典》。 )
永乐九年十一月，立皇长子瞻基为皇太孙，冠于华盖殿。冕服如皇太子，玉圭如亲王。(《三编》。 )景泰四年二月乙未，皇太子冠。(《大政记》。 )
成化十四年三月，续定皇太子冠礼：初加翼善冠，再加皮弁，三加冕旒。(《会典》。 )甲子，皇太子冠。(《大政记》。 )二十三年，更定亲王冠礼。(《会典》。 )
弘治九年三月乙亥，皇太子冠。(《大政记》。 )
嘉靖二十四年，穆宗在东宫，方十岁，欲行冠礼。大学士严嵩、尚书费采初皆难之，后遂阿旨，以为可行，而请稍简烦仪，止取成礼。帝以冠当具礼，至二十八年始行之。(《礼志》。 )
三十一年三月癸未朔，裕王、景王行冠礼。宾自致祝，不再宣祝官。(《会典》。 )隆庆元年十一月，定东宫加冠仪注。宏孝殿、神霄殿亦当预告。
万历三年正月，帝择日长发，命礼部具仪。张居正等言：“礼重冠、婚。皇上前在东宫，已行冠礼、三加弥尊，执爵而。巨礼既成，可略其细，不必命部臣拟议。第先期至奉先殿、宏孝殿、神霄殿以长发告。礼毕，诣两宫皇太后，行五拜三叩头礼。随御乾清宫受贺。”帝是之，遂著为令。(《通典》。 )
二十四年，礼部奏：’皇长子出阁在迩，合先行冠礼，以见讲官。但尚未册立；既不可遽用东宫之仪，又不可下同亲王之服。姑令暂著常服出讲，以待册立之日，再行冠礼，如敕奉行。”礼科给事中杨天民奏：’皇长子已及十有五岁，加冠、选婚，正当其候。乞谕礼部择吉具仪，及时并举，则于大典有光。”(《典汇》。 )
二十九年，礼部尚书冯琦言：“旧制：皇太子冠，设冠席、醴席于文华殿内。今文华殿为皇上临御遣官之地，则皇太子冠、醴度应移于殿之东序。又：亲王冠，旧设席于皇极门之东庑，今皇太子移席于殿东序，则亲王应移席于殿西序。”从之。(《礼志》。 )
天启元年正月，上行冠礼。科臣成明极为规以献。(《通纪》。 )
品官冠礼：始加缁布冠，再加进贤冠，三加爵弁。(《会典》。 )○婚礼
洪武元年，令：民间婚娶，并依《朱子家礼》。又令：男女婚姻各以其时。或有指腹、割衫襟为亲者，并行禁止。(《会典》。 )十二月，定皇太子亲王士庶婚礼。(《大政记》。 )
五年，诏曰：“古之婚礼，结两姓之欢，以重人伦。近世以来，专论聘财，习染奢侈。宜令中书省集议，定制颁行，务从节俭，以厚风俗。违者，论罪如律。”(《会典》。 )
