<!-- { "loadSidebar": true } -->
二十七年，日本周良复求贡。巡抚朱纨以闻。礼部言：“日本贡期及人与船数虽违制，第表辞恭顺。若概加拒绝，则航海之劳可悯；若稍务含容，则宗设、素卿之事可鉴。宜敕纨起送五十人，余留嘉宾馆，量加犒赏，谕令归国。”报可。(《外国传》。 )
三十九年，朝鲜国陪臣到京。命礼部尚书待。又泰宁等夷人头目，命总督戎政勋臣待。自后夷使至京，以此为例。(《会典》。 )隆庆四年十一月，谙达遣使乞封贡。(《三编》。 )
《通典》论曰：“谨按汉时呼韩邪单于入觐。萧望之谓：‘单于非正朔所加，宜待以不臣之礼。’后代蕃使朝贡仪注，率多忧假，皆本于望之之议。明初，定蕃使入朝，宣制抚问国君，并及使者，略如敌国之仪。此亦沿习历代具文。而揆诸大一统之朝，所以驾驭蕃服者，其说固未当也。夫普天率土，莫非王臣。要荒之裔，以职事来朝，正宜示以彝宪，俾知共主之尊，义在则然；即顽梗不率之风，因之尽戢。彼望之之议，特以威德不能及远，聊为权宜之计耳！后儒无识，遂至承讹袭谬。岂知帝王抚临中外，予以拊循，尤当明其体制。若概以敌国待之，转致取轻殊俗。于恩威并用之道，宁有当哉？”
卷十六 礼十一(军礼 )
◎亲征
洪武元年闰七月，诏定军礼。中书省会儒臣议亲征、遣将礼，奏之。(《大政记》。 )
永乐八年二月，帝自将征卫拉特。(旧作瓦剌。 )五月，大败鞑靼于鄂诺河，(旧作斡难河。 )布尼雅实哩(旧作木雅失里。 )遁，遂征阿噜台。六月，击阿噜台，败之。
十二年二月，诏亲征卫拉特。六月，至和拉和锡衮。(旧作忽兰忽失温。 )大破卫拉特兵，追至图拉河。(旧作土剌河。 )吗哈穆特(旧俄马哈木。 )遁。
二十年三月，帝自将征阿噜台。七月，帝至沙珲原，阿噜台遁，遂征乌梁海。(旧作兀良哈。 )
二十一年七月，帝复自将征阿噜台。七月，至上庄堡。蒙古额森托噶(旧作也先土干。 )来降。
二十二年正月，复诏北征。六月，前锋至达兰纳穆尔(旧作答兰纳木儿。 )河，不见敌。命张辅等穷Ａ３三百里，无所得。帝进驻河上，以粮尽引还。(已上《三编》。 )
宣德元年八月，汉王高煦反。帝亲征，至乐安，高煦出降。
三年七月，帝自将巡边，败乌梁海济勒默特之众于宽河。(已上《本纪》。 )
正统十四年七月，卫拉特分道入寇。太监王振挟帝亲征。兵部尚书邝野、侍郎于谦力言：“六师不宜轻出。”不听。吏部尚书王直率廷臣力谏曰：“敌势猖獗，陛下但宜固守封疆，申号令，坚壁清野，蓄锐以待之，可图必胜。不必亲御六师，远临塞下。况秋暑未退，旱气未回，青草不丰，水泉犹塞，士马之用未充。兵凶战危。臣等以为不可。”不从。(《三编》。 )刑科给事中曹凯言：“今日之势，大异澶渊。彼文武忠勇，士马劲悍；今中贵窃权，人心玩懈。此辈不惟以陛下为孤注，即怀、愍、徽、钦，亦何暇恤。”皆不纳。(《曹凯传》。 )
正德十四年八月，帝自将击宸濠。礼部上祭告仪注如旧。帝令祭祀俱遣官代。及疏请遣官，有制勿遣。其颁诏亦如旧制。(《礼志》。 )○阅武
洪武六年三月戊申，大阅。二十年二月壬午，阅武。永乐八年二月，北征，大阅。十二年二月己酉，大阅。四月甲辰朔，次兴和，大阅。
二十年四月乙卯，次云州，大阅。五月丁卯，大阅。壬申大阅。二十一年八月己酉，大阅。宣德四年十月甲午，阅武于近郊。(已上《本纪》。 )正统十一年十月，上阅武于近郊。(《实录》。 )
天顺四年十月甲子，阅京营将领骑射于四苑。十一月丁酉，阅随操武臣骑射于西苑。(《本纪》。 )成化元年二月，简阅团营将士。(《大政记》。 )
九年四月壬午，阅武臣骑射于西苑。十一月丁酉，复阅骑射于西苑。(《本纪》。 )
隆庆三年九月辛卯，大阅武于教场。上戎服登坛，分别将领及侯、伯、锦衣、中射等第，赏罚有差。大阅久不行，至是以为旷典，百官称贺。(《明书》。 )
万历九年三月丙寅，大阅，准隆庆三年例行也。(同上。 )
崇祯十年八月，车驾阅城。铠甲旌旗甚盛。群臣悉鸾带策马从。六军望见乘舆，皆万岁。帝大悦，召尚书入御幄，酌以金卮，然徒为容观而已。(《兵志》。 )
◎附阅马
嘉靖十二年三月，上幸南苑环碧殿阅马。马有玉麟、飞白、玉骢、照夜碧、银河练、瑶池骏：飞白凡七。召辅臣入，赐茗饮。(《嘉隆闻见纪》。 )是日大朝毕，上暂退，更便服。于殿外丹陛上设幄，群臣侍班。御马监之马，云锦成群，壮士控之，由东过西，最为盛观。嘉靖以后，久不举行，崇祯五年，冬至郊祀。明日，百官入贺。朝毕，复一阅视。是日阅马三百三十三匹。(《春明梦余录》。 )
◎遗将
洪武中，命大将仪：上服武弁服，御午门；百僚盛服陪；大将军拜前，诸将拜后；先授节，次授钺讫；出勒所部，建牙、鸣鼓角、正行列、擎节钺、鼓吹前导。百官以次送出。(《山堂别集》。 )
建文元年六月，命李景隆为征虏大将军，将兵五十万北伐，赐通天犀带。帝亲推毂，饯之江浒。(《李景隆传》。 )
永乐四年七月，命朱能、张辅等讨安南。上亲饯之龙江。(《朱龙传》。 )
天启元年六月，起熊廷弼经略辽东。七月，廷弼陛辞，特赐麒麟服一、彩币四。宴之郊外，令文武大臣陪饯，异数也。(《廷弼传》。 )
二年八月，命孙承宗督师经略苏辽。赐上方剑，御门临遣，阁臣送之崇文门外。(《承宗传》。 )
崇祯十二年八月，特旨命杨嗣昌督师讨贼，赐尚方剑。九月朔，召见平台。嗣昌条七事以献。四日，复召见，赐宴。手觞三爵，御制赠行诗一章。嗣昌跪诵，拜且泣。越二日陛辞，赐膳。(《嗣昌传》。 )
十七年正月庚子，辅臣李建泰自请督师剿贼。上大喜，慰劳再三，曰：“卿若行，朕当仿古推毂礼。”遂加建泰兵部尚书，赐尚方剑，便宜从事。乙卯，行遣将礼，以特牲告太庙。帝御正阳门楼，卫士东西列，自午门抵城外，旌旗甲仗甚盛。内阁、五府、六部、都察院、掌印官及京营文武大臣侍立，鸿胪赞礼，御史纠仪。赐之宴，御席居中，诸臣陪侍。酒七行，帝手金卮，亲酌建泰者三。乃出手敕曰：“代朕亲征。”宴毕，内臣为披红簪花，用鼓乐导尚方剑而出。建泰顿首谢，且辞行，帝目送之。(《建泰传》。 )
◎劳军
丙午正月，张士诚军遮海口，吴良大败之。太祖诣江阴劳军，周巡壁垒，叹曰：“良，今之吴起也。”(《吴良传》。 )
洪武二年，两广既平，廖永忠还京师，帝命太子帅百官迎劳于龙江。(《永忠传》。 )
三年十一月，徐达振旅还京师，帝迎劳于龙江。(《徐达传》。 )永乐八年七月，车驾次开平，宴劳军士。(《三编》。 )
崇祯十二年二月，曹变蛟从洪承畴入卫。帝遣使迎劳，将士各有赐。(《曹变蛟传》。 )○受俘
凡凯还，皇帝率诸将，陈凯乐、俘馘于庙社门外。告毕，以俘馘付刑部，协律郎导乐以退。其告祭礼仪，与出师同。(《会典》。 )
洪武三年六月壬申，李文忠捷奏至。癸酉，密迪哩巴拉至京师。群臣请献俘，帝曰：“武王伐殷用之乎？”省臣以“唐太宗常行之”对。帝曰：“是待王世充耳！若遇隋之子孙，恐不尔也。”遂不许。(《本纪》。 )
四年，傅友德平四川，送明升等至京。礼臣请帝御殿受俘，如孟昶降宋故事。帝曰：“升幼弱，事由臣下，与昶异。宜免其伏地待罪之仪。”授爵归义侯。(《三编》。 )
永乐四年，定：献俘前期，兵部官以露布奏闻；礼部告示；文武百官具朝服，并坊厢里老人等，行庆贺礼。(《会典》。 )五年九月乙卯，御奉天门，受安南俘，大赍将士。
十二年三月癸未，张辅俘陈季扩于老挝以献。交址平。
十八年三月甲申，山东都指挥佥事卫青败贼于安邱；指挥王真败贼于诸城；献俘京师。正统九年二月丙午，王骥击手思机发，俘其孥以献。
景泰二年四月乙酉，梁瑶、王来等破平越苗，献俘京师。(已上《本纪》。 )
正德十五年闰八月癸巳，上在南京，受江西俘。上欲自以为捷，命设广场，戎服，树大纛，环以诸军。令释逆濠等，去桎梏，伐鼓鸣金而禽之。然后置械，行献俘礼。(《三编》。 )
嘉靖二十三年十月，叛贼王三屡导吉囊入犯大同，官军计擒之。遣官祭南北郊、景神殿、太社稷，择日献俘。百官表贺。(《礼志》。 )
隆庆四年十二月丁酉，谙达执叛人赵全等九人来献。乙卯，受俘。(《本纪》。 )礼部奏：是日文武百官具朝服，诣午门前，行庆贺礼。(《会典》。 )
万历二十年十一月戊辰，御午门，受宁夏俘。二十七年四月甲戌，御午门，受倭俘。二十八年十二月乙未，御午门，受播州俘。(已上《本纪》。 )
天启二年，四川献逆犯樊友邦等，山东献逆犯徐鸿儒等；俱遣官告祭郊庙，御楼献俘。(《礼志》。 )○田猎永乐十年十月戊辰，猎城南武冈。
十三年十月甲申，猎于近郊。二十年五月乙丑，猎于偏岭。宣德四年十月乙未，猎于峪口。五年十月己卯，猎于坌道。
九年九月丙戌，猎于坌道。丁酉，至洗马林，阅城堡兵备。己亥大猎。(已上《本纪》。 )正统十年十月丙午，猎南海子。(《大政记》。 )天顺二年十月甲子，猎南海子。
正德十二年正月己丑，大祀天地于南郊，遂猎于南海子。
十三年正月庚戌，大祀天地于南郊，遂猎于南海子。(已上《本纪》。 )○兵祭癸卯七月癸丑，太祖自将救洪都，牙龙江。(《大政记》。 )
洪武元年，始定亲征、遣将诸礼仪。以为古者天子亲征，则类于上帝，造于祖，宜于社，于所征之地，祭所过山川。若遣将出师，亦告于庙社，祭旗纛而后行。于是诸儒议定旗纛之祭：每岁仲秋祭山川日，遣官祭于旗纛庙；霜降日，又祭于教场；至岁暮享太庙日，又祭于承天门外；俱旗手卫指挥行礼。(《会典》。 )
十二月庚寅，立旗纛庙。(《大政记》。 )
国有大征讨，皇帝祭，祭军牙之神、六纛之神，饮福、受胙、望燎，剌五雄鸡血于五酒碗酬神焉。(《吾学编》。 )
凡亲征仪：祭告天地、宗庙、祭旗纛，所过山川皆行祭告。师还，奏凯献俘于庙社，以露布诏告天下。(王圻《通考》。 )
凡类于上帝：前期，择日祭告天地，皇帝服武弁服，乘革辂、备六军、作乐，行三献之礼。造于太庙，宜于上帝，同。(同上。 )永乐四年七月辛卯，命朱能等征安南。癸卯，祭出师。
