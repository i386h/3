<!-- { "loadSidebar": true } -->
八年，谕阁臣张璁：“衮冕极革带，今何不用？”璁对曰：“按陈祥道《礼书》：古革带、大带皆谓之ひ。革带以系佩，然后加以大带，而笏于二带之间。夫革带前系，后系绶，左右系佩，自古冕、弁恒用之。今惟不用革带，以至前后佩服皆无所系，遂附属裳要之间。失古制矣。”帝曰：“冕服，祀天地、享祖宗。若阙革带，非‘齐明盛服’之意。观《会典》载：蔽膝用罗，上织火、山、龙三章，并大带缘用锦。皆与今所服不合。卿可并革带系蔽膝佩绶之式，详考绘图以进。”又云：“衣裳分上下服，而今衣恒掩裳；裳制如帷，而今两幅。朕意：衣但当与裳要下齐，而露裳之六章，何如？”已又谕璁，以变更祖制为疑。璁对曰：“臣考礼制，衣不掩裳，舆圣意允合。夫衣六章，裳六章，义各有取，衣自不容掩裳。《大明集礼》及《会典》，与古制不异。今衣八章，裳四章，故衣常掩裳。然于典籍无所准。内阁所藏图注，盖因官司织造，循习讹谬。今订正之，乃复祖制，非有变更。”帝意乃决，令择吉更正其制。
又谕阁臣张璁云：“《会典》幻亲征类、之祭，皆具武弁服，不可不备。”璁对：“《周礼》有‘韦弁’，谓以韦弁，又以为衣裳。国朝视古损益，有皮弁之制。今武弁当如皮弁；但皮弁以黑纱冒之，武弁当以绛纱冒之。”(已上《舆服志》。 )
◎诸王冠服
诸王助祭、谒庙、正旦、冬至等朝贺，服衮冕。冕、五采、九旒；衣五章，裳四章。朔望朝、降诏、降香、进表、四夷朝贡、朝觐服皮弁服。(王圻《通考》。 )
洪武二十一年，诸王来朝。时制度未备，诸王服乘拟太子。户科给事中卓越敬乘间言：“京师，天下视效。陛下于诸王不早辨等威，而使服饰与太子埒。嫡庶相乱，尊卑无序，何以服天下？”(《卓敬传》。 )
嘉靖七年，谕礼部：“朕仿古玄端，自为燕弁冠服，更制忠静冠服，锡于有位。而宗室诸王，制犹未备。今酌燕弁及忠静冠之制，复为式具图，命曰‘保和冠服’自郡王长子以上，其式已明。镇国将军以下，至奉国中尉，及长史、审理、纪善、教授、伴读，俱用忠静冠服，依其品服之。仪宾及余官不许概服。夫忠静冠服之异式，尊贤之等也。保和冠服之异式，亲亲之杀也。等杀既明，庶几乎礼之所保，保斯和，和斯安。此锡名之义也。其以图说颁示诸王府，如敕遵行。”(《舆服志》。 )
卷二十四 舆服下
◎百官冠服
洪武元年，命制公服、朝服，以赐百官。礼部言：“各官，散官与见任，职事高下不同，服色不能无异。乞定其制，”诏省、部臣议。礼部复言：“唐制，服色皆以散官为准，元制，散官职事各从其高者。国初，服色依散官，与唐制同。”乃定服色准散官，不计见职。所赐袍带亦如之。(《与服志》。 )
凡朝服：赤罗衣，白纱中单，俱用青饰领缘；赤罗裳，青缘；赤罗蔽膝，革带，大带，佩绶，白袜，黑履。凡大祀、庆成、正旦、冬至、圣节，及颁降、开读诏、赦、进表、传制，则服之；俱用梁冠。一品至九品，俱以冠上梁数为差：公冠八梁，侯、伯七梁，驸马冠与侯同，一品七梁，二品六梁，三品五梁，四品四梁，六品二梁，八品、九品一梁。
凡公服：用盘领右衽袍，或苎丝、纱、罗、绢，从宜制造。袖宽三尺。一品至四品，绯袍；五品至七品，青袍；八品、九品，缘袍。未入流杂职官，袍、笏、带与八品以下同。在京官，每日早晚朝奏事及侍班、谢恩，则服之。在外文武官，每日公座服之。后常朝止便服，惟朔望具公服朝参。其武官应直守卫者，不拘此服。其公服花样：一品，大独科花，经五寸；二品，小独科花，径三寸；三品，散搭花，无枝叶，径二寸；四品、五品，小杂花纹，径一寸五分；六品、七品，小杂花纹，径一寸；八品以下，无纹。公、侯、驸马、伯公服，服色花样与一品同。文武官公服花样，如无从织造，则用素。
凡陪祭服：一品至九品，青罗衣，白纱中单，俱用皂领缘；赤罗裳、皂缘；赤罗蔽膝；方心曲领。其冠、带、佩、绶等第，并同朝服。其家用祭服：三品以上，去方心曲领；四品以下，并去佩绶。(已上《会典》，王圻《通考》。 )
二年，赐朝臣袍带，凡二千八百一十三人。(《春明梦余录》。 )
三年，定：凡文武官常朝视事，以乌纱帽、团领衫、束带为公服。其带：一品，玉；二品，花犀；三品，金花；四品，素金；五品，银花；六品、七品，素银；八品、九品，乌角。(王圻《通考》。 )
四年，中书省议定：侍仪舍人并御史知班、引礼执事，冠进贤冠，无梁，服绛色衣。(同上。 )
二十三年三月，定朝臣衣服之制。上见文臣衣服之制，多取便易，日至短窄，有乖古制。乃诏礼部尚书李原名等，参酌时宜。文官，衣自领至裔，去地一寸；袖长过手，复回至肘。公、侯、驸马与文官同。武官，去地五寸，袖长过手七寸。
景泰四年，令锦衣卫指挥，侍卫者得衣麒麟服。成化二年，令官民人等，不许僭用服色花样。
弘治十三年，奏定：公、侯、伯、文、武大臣及镇守、守备，违例奏请蟒衣、飞鱼衣服者，科道纠劾，治以重罪。(已上《会典》。 )
御史范辂清军江西，宁王宸濠令诸司以朝服见。辂奏言：“高帝定制：王府属僚，称官后，乃称臣。其余文武及京官出使者，皆称官。朝使相见以便服。今天下王府仪注，制未画一。臣以为：‘尊无二上。’凡不称臣者，皆不宜具朝服，以严大防。”章下礼官议。宸濠驰疏争之。廷议请如辂言。(《范辂传》。 )
正德元年，敕：官员及军民人等，衣服帐幔，不许用玄、黄、紫三色。其朝见人员，四时并用颜色衣服，不许纯素。(王圻《通考》。 )
十三年正月，帝至自宣府。传旨用曳礼节衤散大帽、鸾带。且赐群臣大红苎丝、罗、纱各一。其彩绣：一品，斗牛；二品，飞鱼；三品，蟒；四品，麒麟；五、六、七品，虎彪。翰林科道官，不限品级皆与焉；惟部曹以下不与。言官论其非制。不纳。(《三编》。 )
《质实》云：“《五行志》：曳衤散大帽，行役所用，非见君服。皆服妖也。又：文臣服色亦以走兽，而麒麟之服，逮于四品。尤异事也。”
十六年，世宗登极。诏云：近来冒滥玉带、蟒龙、飞鱼、斗牛服色，皆庶官杂流并各处将领夤缘奏乞。今俱不许。武职卑官僭用公侯服色者，亦禁绝之。(《舆服志》。 )
嘉靖六年，禁中外官不许滥服五采妆花织造、违禁颜色。(《会典》。 )
七年，制《忠静冠服图》颁礼部，敕谕之曰：“祖宗稽古定制，品官朝祭之服，各有等差。第常人之情，多谨于明显，怠于幽独。古圣王慎之，制玄端以为燕居之服。比来衣服诡异，上下无辨，民志何由定？朕因酌古玄端之制，更名‘忠静’。庶几乎，进思尽忠，退思补过焉。朕已著为图说，如式制造。在京许七品以上官，及八品以上，翰林院、国子监、行人司，在外许方面官，及各府堂官、州县正堂、儒学教官，服之。武官止都督以上。其余不许滥服。”
八年，更定百官祭服：上衣青罗，皂缘；下裳赤罗，皂缘；蔽膝、绶、环、大带、革带、佩玉、袜、履，俱与朝服同。(已上王圻《通考》。 )
十六年，群臣朝于驻跸所。兵部尚书张瓒服蟒。帝怒，谕阁臣夏言曰：“尚书二品，何自服蟒？”言对曰：“瓒所服，乃钦赐飞鱼服，鲜明类蟒耳！”帝曰：“飞鱼何组两角？其严禁之。”(《舆服志》。 )
万历五年，令：常朝，俱衣本等锦绣服色。其朝觐官见辞、谢恩，不论已未入流，公服行礼。(《会典》。 )
阁臣王锡爵疏：“臣伏见连日大雪，风寒异常，百官尚未蒙恩，传戴暖耳。祖宗二百年来，岁传暖耳，示体恤于等威之外。所以百官传衣不谢，而传暖耳独谢。此燔肉体酒之类，物微礼重，不可忽也。”(《春明梦余录》。 )
崇祯十三年，上论礼部，令百官燕居皆用世庙所制忠静冠服。赐阁臣五人一袭，复以二袭下部为式。(同上。 )○士庶冠服
洪武三年，士庶戴四带巾，改四方平定巾，杂色盘领衣，不许用黄。(《集礼》。 )
又令：“庶民男女衣服，不得僭用金绣、锦绮、苎丝、绫罗，止许纟由、绢、素、纱。其靴不得裁制花样，金绵妆饰。首饰、钗、镯不许用金、玉、珠、翠，止用银。”
六年，令：“庶民巾环不得用金、玉、玛瑙、珊瑚、琥珀，未入流品者同。庶民帽不得用顶帽珠，止许水晶、香木。”
十四年，令：“农民许衣纟由、纱、绢、布，商贾止衣绢、布。农家有一人为商贾者，亦不得衣纟由、纱。”(已上《会典》。 )
二十四年十月丁巳，定生员巾服之制。帝以学校为国储材，而士子巾服无异吏胥，宜更易之。命秦逵制式以进。凡三易，其制始定。命用玉色绢为之，宽袖，皂缘、帛绦、软巾、垂带，命曰“衤阑衫”。上又亲服试之，始颁行天下。(《昭代典则》。 )
洪熙中，帝问衣蓝者何人？左右以监生对。帝曰：“著青衣较好。”乃易青圆领。(《舆服志》。 )
二十五年，禁庶人不许穿靴，止许穿皮札革翁。惟北地苦寒，许用半皮直缝靴。
正德元年，禁商贩、仆役、倡优、下贱，不许服用貂裘。(已上《会典》。 )
嘉靖二十二年，礼部言：“近日士民冠服诡异，制为凌云等巾。僭拟多端，有乖礼制。”诏所司禁之。(《宪章录》。 )
万历二年，禁举人、监生、生儒僭用忠静冠巾、锦绮镶履、及张伞盖、戴暖耳。违者，五城御史送问。(《舆服志》。 )○宝玺
明制：各宝皆内尚宝监女官掌之。遇用宝，则尚宝司以揭帖赴尚宝监。尚宝监请旨，然后赴内司领取。(《西垣笔记》。 )
每年，三月二十九、九月二十九，为用宝之期。先期，请出洗涤。尚宝太监用大黄绒绦，两手恭捧，挂于项。尚宝卿以金盆盛水濯之。次日乃用。(《玉光剑气集》。 )
