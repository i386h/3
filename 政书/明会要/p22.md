<!-- { "loadSidebar": true } -->
嘉靖九年十一月巳，大学士张璁请更正孔庙祀典，命礼臣会诸臣议，改题孔子神位“至圣先师”，去“王”号及“大成文宣”之称。改大成殿为先师庙，大成门为庙门。其四配称：复圣颜子、宗圣曾子、述圣子思子、亚圣孟子。十哲以下：凡及门弟子，皆称“先贤某子”；左邱明以下，皆称“先儒某子”；不复称“公”“侯”“伯”。遵太祖首定南京国子监规制，制木为神主，其塑像即令屏撤。春秋祭祀，遵国初旧制，十笾十豆。天下各学，八笾八豆。乐舞止六佾。凡学，别立一庙，祀叔梁纥，题启圣公孔氏神位。以颜无繇、曾点、孔鲤、孟孙氏配，俱称先贤某氏。程向、朱松、蔡元定从祀，称先儒某氏。从祀诸贤：申党却申枨、留枨去党。公伯寮、秦冉、颜何、荀况、戴圣、刘向、贾逵、马融、何休、王肃、王弼、杜预、吴澄罢祀。林放、蘧瑗、卢植、郑众、郑康成、服虔、范宁祀于其乡。后苍、王通、欧阳修、胡瑗宜增入。诏悉如议行。又以行人薛侃议，进陆九渊从祀。(《三编》。 )
隆庆五年九月，以薛从祀。(《昭代典则》。 )万历十二年十二月，以陈献章、胡居仁、王守仁从祀。
四十一年十二月，以宋儒罗从彦李侗从祀。(已上《三编》。 )○诸神祠
洪武元年，命中书省下郡县，访求应祀神只，名山大川、圣帝明王、忠臣烈士凡有功于国家及惠爱在民者，著于祀典，令有司岁时致祭。(《礼志》。 )
三年六月，定诸神封号，凡后世溢美称，皆与革去。天下神祠，无功于民，不应祀典者，有司毋得致祭。(同上。 )
弘治元年四月，给事中张九功请正祀典。章下礼部。尚书周洪谟等条议，以释迦牟尼文佛，上清太上老君不宜修建斋醮，遣官祭告。古礼：幽荣祭星。今北极紫微大帝，像之为人，称之为帝，非典。风、云、雷、雨南郊合祀山川坛，复隆秋报。今徇道家言，又有雷声普化天尊之祀，是渎也。岁以正月十五日为真君张道陵生辰，遣官祭告，非制。大小青龙神，祷雨无应，不足祀。梓潼帝君者，传云，神姓张名亚子，蜀人，仕晋战没，人为立庙。唐宋屡封至英显王，元加号与为帝君。景泰中，因京师旧庙新之，岁以二月三日生辰，遣祭。神庙食于蜀，宜也；与文昌六星无涉。其祠在天下学校者，当毁。永乐中，以道士周思得传王灵官法有验，乃建天将庙祀灵官。谓宋徽宗时，有西蜀萨坚授法于林灵素者，其师也，因于庙立祖师殿。宣德中，改大德观，封灵官曰崇恩真君，祖师曰隆恩真君。成化初，改显灵宫。岁易袍服，其费不赀，当革。灵济宫祀金阙上帝、玉阙上帝，盖五代时徐温子知证、知谔也。神世系事绩非甚异，其僭号亦当革。于是祀典为之一正。时洪谟建议，并谓元武七宿，不当信道家武当山修炼之说。城隍非人鬼，不当有五月十一日诞辰之祭。东岳泰山既专祭封内，且合祭郊坛，则朝阳门外东岳庙之祭，实为烦渎。帝以崇祀既久，不尽从也。(《三编》。 )
明北京有真武庙、洪恩灵济宫。成化十三年，诏建汉寿宁侯庙。又凤阳有显应庙、滁州有丰山庙、柏子潭庙、徐州灵源宏济庙、河平神庙、平阳平水祠、汾水灵泽庙、沁州南山庙、焦龙神庙、龙泉神庙、兖州青山庙、安平镇显惠等庙、严州乌龙庙、宜春仰山庙、常德阳山庙、沅山显应庙、长沙洞庭庙、马湖显应庙、福州灵济宫、广州天妃庙、南海真武庙、琼州灵山庙、电白灵湫庙、诚敬夫人祠，皆终明之世，有司岁时致祭不绝。(《通典》。 )
◎五祀(泰厉附。 )
洪武二年八月，礼部尚书崔亮请依《周官》门、户、中溜、灶、井五祀，岁终腊享，通祀于庙门外。(《通典》。 )岁暮享太庙时，五祀并列庙西庑下，东向，太常寺官行礼。(王圻《通考》。 )
八年七月，礼部奏：“王祀之礼，孟春祀司户、孟夏祀司灶、季夏祀中溜、孟秋祀司门、孟冬祀司井、四孟月之祭则于有事太庙之日。”制：“可。”(《昭代典则》。 )
永乐间，改定四孟祭户、灶、门、井于四立日，中溜于季夏土王后戊日，皆遣内臣祭。岁暮，太常卿合祀于太庙丹墀西，东向。(《通典》。 )
洪武三年，定制：京都祭太厉，设坛元武湖中，岁以清明及十月朔日，遣官致祭。王国祭国厉，府州祭郡厉，县祭邑厉，皆设坛城北，一年二祭，如京师。里社则祭乡厉。(《礼志》。 )
泰厉、国厉、郡邑厉、一年二祭：春以清明日，冬以十月朔日。乡厉一年三祭：春以清明日，秋以七月十五日，冬以十月三日。(《明集礼》。 )
《通典注》：“明祭五祀而不及行厉。其京都有泰厉之祭，更有郡邑厉、乡厉；即仿《祭法》泰厉、国厉、族厉而变通之，亦合于五祀者也。
卷十二 礼七(嘉礼 )
◎朝仪吴元年十二月癸丑，李善长帅百官奉表劝进。甲子，进登极仪。
洪武元年正月乙亥，上祀南郊，服衮冕祭坛。礼成，群臣奉上即皇帝位，舞蹈呼万岁者三。具卤簿导从，诣太庙，上追尊四世册宝；告祀社稷。还，御奉天殿。善长帅百官上贺表。(已上《大政记》。 )
九月，定正旦朝贺仪，与登极略相仿。其后屡诏更定，立为中制。(《礼志》。 )三年七月，定朔望升殿百官朝参礼。(《大政记》。 )
六年九月，礼部奏定百官常朝班次及奏事等礼仪。帝谓中书省臣曰：“朝廷之礼，所以辨上下，正名分。百官有列，班序有伦，非惟尊体统，抑亦四方瞻仰所在也。今文武百官朝参奏事，有未娴礼仪者，是礼法不严于殿陛，何以训天下？自今凡新任官及诸武臣于礼仪有不娴习者，令侍仪司官日于午门外演习之，且命御史二人临视，有不如仪者纠举之。百官入朝失仪者，亦纠举如律。”(《大训记》。 )又令：朝班，每日都察院轮委御史二员侍班，纠察失仪，(《会典》。 )
十一年诏：朝参文武官给领牙牌，悬带出入。无牌者依律论罪。(《会典》。 )
十三年九月乙巳，天寿节，始受君臣朝贺，后以为常。(《本纪》。 )初，上即位，中书省请于圣寿节帅百官行庆贺礼，上不许。至是，李善长等以天下太平，上春秋高，请以圣节日受贺，许之。其在外诸司五品以上，自明年始，俱听表贺。(王圻《通考》。 )
十七年，罢朔望起居礼。(《礼志》。 )
二十年九月乙未，天寿圣节，受朝贺，宴群臣于奉天殿。皇太子宴国戚及东宫官于文华殿。(王圻《通考》。 )
二十二年，令：凡遇大朝贺，除已习仪及具服官员许入班，其余便服人员止于午门外行礼，执事官于华盖殿行礼。披甲带刀侍卫之人免拜。五府六部等官于殿内侍立，今皆入班，奏事止于华盖殿。(同上。 )
二十六年六月壬寅，重定朝贺传制等仪。(《大政记》。 )
三十年，令通政司许早晚朝奏事，及有军情重事不时入奏。其各衙门事务，止于早朝大班内奏启，不许朝退又将琐碎事务于右顺门题奏。(《会典》。 )
惠帝初即位，视朝晏。御史尹昌隆疏谏曰：“高皇帝鸡鸣而起，昧爽而朝，未日出而临百官，故能庶绩咸熙，天下安。陛下嗣守大业，宜追绳祖武，兢兢业业，忧勤万几。今乃即于晏安，日上数刻，犹未临朝。群臣宿卫，疲于伺侯。旷职废业，上下懈弛。播之天下，传之万世，非社稷福也。”帝曰：“昌隆言切直，礼部其宣示天下，使知朕过。”(《昌隆传》。 )
建文元年正月癸酉朔，上受朝，不举乐。二年正月丙寅朔，诏天下来朝官勿贺。
三年正月辛酉朔，以“凝命神宝”成，告郊庙，御奉天殿受朝贺。
永乐元年正月己卯朔，上御奉天殿受朝贺，宴文武群臣及属国使。(已上《本纪》。 )
四年正月丙辰，初御午朝。帝谕六部及近侍曰：“早朝，四方奏事多，君臣之间，不得尽所言。午后事简，卿等有所欲言，可从容陈论，毋以将晡朕倦于听纳。朕有所欲言者，亦欲及此时与卿等商扌也。”(《大训记》。 )
七年，谕行在礼部曰：“北京冬气严凝，群臣早朝奏事，久立不堪。今后朝见毕，于右顺门内便殿奏事。”(王圻《通考》。 )
十一年正月辛酉朔，日有食之。先是鸿胪寺奏元旦贺仪。帝召礼部顺曰：“旦日当食，百官朝贺可乎？”尚书吕震请朝贺如常。侍郎仪智持不可。上问杨士奇，对曰：“日食，天变之大者。前代元旦日食，多不受贺。宋仁宗时，元旦日食。富弼请罢撤乐，吕夷简不从。弼曰：‘万一契丹行之，为中国羞。’后有自契丹回者，言：‘是日罢宴。’仁宗深悔。今免贺诚当。”上从之。诏曰：“朕乖治理，上累三光，众阳之宗，薄食元旦。群臣尚勉辅朕消弭灾变。朝贺宴会，其悉罢免。”(《三编》。 )
十九年三月己酉，万寿节，以三殿灾，止贺。(《本纪》。 )
二十一年令：圣节、正旦、冬至俱朝天宫习仪。凡正旦节，自十二月二十八日起，至正月二十日止，百官俱吉服，通政司不奏事。冬至、圣节前三日、后三日俱吉服，通政司亦不奏事。(王圻《通考》。 )
洪熙元年正月壬申朔，御奉天门受朝，不举乐。(《本纪》。 )宣德十年正月，英宗即位，始罢午朝。(同上。 )景泰元年正月朔，罢朝贺，以上皇在卫喇特也。
十一月辛亥，礼部尚书胡氵荧请令百官贺上皇生日，不许。十二月，氵荧又请：“明年正旦，百官朝上皇于延安门，”亦不许。
二年八月，复午朝。自永乐初，举午朝，后渐罢不行。给事中叶盛疏请复之，帝即报可。(已上《三编》。 )
成化四年十月，吏部尚书李秉等及九卿各衙门，俱午朝失期，不及入侍，联名上奏待罪。诏：’尔等常以勤政为言；及朕视午朝，却又怠慢。既引咎，姑宥之。”(王圻《通考》。 )
十三年，令朝觐外官及举监人等，不许擅戴暖耳入朝。(同上。 )
八月戊戌，早朝。东班官若闻有甲兵声者，因辟易不成列。卫士争露刃以备不虞。久之始定。(《昭代典则》。 )
弘治元年三月，吏部侍郎杨守陈请遵祖制，日再御朝。略言：“早朝但如旧仪。午朝则御文华门，大臣台谏更番侍直。事已具疏者，用揭帖，举崖略口奏。陛下详问而裁决之。在外文武官来觐，俾条列地方事，面陈大要，付诸司评议。其陛辞赴任者，随所职任而戒谕之。有大政则御文华殿，使大臣各尽其谋，勿相推避；不当，则许言官驳正。其他具疏进者，召阁臣议可否以行。”(《杨守陈传》。 )
四年八月，复午朝。(王圻《通考》。 )
