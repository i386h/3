<!-- { "loadSidebar": true } -->
是年，茹太素为刑部侍郎，上言：“在外省卫，凡会议军民事宜，各不相合，致稽延。请用按察司一员纠正。”从之。(《太素传》。 )
二十五年，定王府筵宴，按察佥事坐次。旧长史上殿，佥事坐庑下。公聚，长史亦居佥事上。上谓：“佥事方面官，宜入殿，坐长史上。”(《昭代典则》。 )
永乐五年，增设各按察司佥事。因督军运屯粮，增浙江、江西、广东、广西、湖广、河南、云南、四川各一人，陕西、福建、山东、山西各二人。此增设监司之始。
正统三年，增设理仓副使佥事。又设佥事与布政司参议各一员於甘肃，监收仓粮。(已上《职官志》。 )四年十月，裁贵州副使一员，佥事二员。(《大政记》。 )
八年，增设佥事，专理屯田。景泰二年，坟巡河佥事。(已上《职官志》。 )
成化二十年四月，增设山西副使佥事务二员。时余子俊奏：大同宣府二处，仓场远隔，政务殷剧，请增设监司督理粮饷。乃举南阳知府雍泰、成都知府毛松龄为副使，庆阳同知李萼、州知州周宁为佥事。(通纪。 )
弘治元年，马文升奏：“旧例：凡各处按察司官有缺，吏部於两京法司御史、郎中、员外郎、主事、评事等官内除授。都、布二司理问、断事司断事及各府推官有缺，俱於法司历事举人、监生内除授。近年以来，吏部将各处知府除授副使，府同知、知州除授佥事，而推官、断事等官一概以年老监生除授。乞敕吏部，今後各处按察司不分问刑、管屯、整饬、兵备等官有缺，俱於两京法司属官内推选除授。推官、理问、断事有缺，惧俱法司办事进士及历遍事年力精强举人、监生内除授。不宜似前一概滥除。又：我朝设按察司，以总理各道，以肃清郡县。其分巡、分管官常川在外，历所属，接受词讼，禁革奸弊，是以贪污知所警惧。近年以来，多有顾恋妻子，罔肯出巡。所过州县，暮到朝行，甚至偏僻去处，经年不至，地方事情全不留意。所以政令日隳而奸弊滋甚也。乞敕各处巡抚、巡按等官，今後布、按二司分巡、分管官，每年春二月中出巡，七月中回司，九月中出巡，十二月中回司，务要遍历所属。每处所住，不拘日期。凡贪官污吏蠹政害民，及一切兴利除害之事，有益地方者，务在举行。每季终，分巡官将一应合行事件，各开报抚按处查考。抚按回日，仍具略节总类开奏。并该部候三年、六年考满之时，据此黜陟。若推诿避事，旷职苟禄，不依期限，擅自回司者，许巡按御史指实参奏。”(《明臣奏议》。 )
三年三月，设四川水利佥事一员。八月，复设广东雷、廉副使。十一月，设天津副使，辖山东。以刘福为之。六年五月，定陕西管粮佥事，三年一更。
七年二月，革浙江水利佥事一员，并其事於管屯。(王圻《大政记》。 )
隆庆元年，陕西巡抚以一省八府道路辽阔，非一人能周。题革督粮驿传，而以分守道兼管粮饷，清军道兼管盐粮水利。(已上《通考》。 )
兵备道：兵道之设，仿自洪熙间，以武臣疏於文墨，遣参政副使沈固、刘绍等，往各总兵处整理文书，商扌机密，未尝身领军务也。至弘治中，本兵马文升虑武职不修，议增副佥一员敕之。自是兵备之员盈天下。(《职官志》。 )
弘治十年十月，改湖广水利佥事为上荆南兵备道。
正德七年正月，设潼关兵备副使。二月，知县许达、牛鸾以功升擢兵备佥事。十年五月，以广东右布政使吴廷举兼副使，治岭西兵备。
嘉靖六年六月，令湖广兴国州黄梅、广济二县仍听九江兵备节制。(已上《大政记》。 )
十五年正月壬戌，改湖广上湖南道分巡分事为兵备分事，驻扎蕲州，专管汉阳而下至蕲、黄、德安等处，名曰下江防道。原驻岳州佥事，专管武昌而上至沔阳、岳州、常德、长沙等处，名曰上江防道。各给敕书关防。从巡抚翟瓒请也。(《通纪》。 )
五月乙卯，定山西冀北兵备道移驻大同府。(《大政记》。 )
时吴桂芳提督两广军务，建议：海道副使辖东莞以西至琼州，领番夷市舶。更设海防佥事，巡东莞以东至惠州，专御倭寇。(《吴桂芳传》。 )
胡世宁疏言：“分巡佥事，初制九年改道。後因屡改，官不省事，人不畏官。今宜於考满日方许改道，仍核其治状为殿最。其兵备、提学推才力相应者先加副使，勿移他方，令久任专制，责其成功。年深劳著者，提学升少卿、祭酒，兵备升各边巡抚。其余照常迁转。(《图书编》。 )
隆庆三年、奏准以四川按察司屯盐、水利、茶法，二道合为一道。建昌兵备道改为兵粮道，叙泸兵备道改为下川南兵备道，俱兼管分巡。上川南分守道当移驻雅州，川西分守道当移驻嘉定州。
四年，议准裁革广东屯盐分事，并其事於清军副使、南韶兵备副使，仍改设佥事如故。(已上王圻《通考》。 )
沈德符曰：自弘治间设兵备官，大都边方近夷地也。正德间，流寇起，中原皆设立矣。嘉靖末年，东南倭事日棘，於是江、折、闽、广之间，凡分巡者多带整饬兵备衔。其始欲隆其柄，以钤制武臣、训督战士，意非不善。但承平日久，仍如守土之吏，无兵可练，无饷可支。虽云兵备，而问其整饬者何事？即当局亦茫然也。
◎提学(元各行省有儒学提举司。 )
正统元年五月，南京户部尚书黄福言：“比来生员学艺疏浅，宜令布政、按察二司遍历考试，庶得真才。”於是两畿及十三布政司各置提督学校官一员，两畿以御史，十三布政司以按察司佥事。著为令。(《三编》。 )
八年，孙鼎督南畿学政，置《本源录》，录诸生善行。行部不令人知，单舆骤至。诸生谒，辄闭门试之，即日定甲乙。诸生试归，榜巳揭通衢，请托者无所措手。(《彭勋传》。 )
十年，令提学官遍诣所属学校，严加考试，提督生徒学业，务见实效。有不职者，礼部都察院具奏罢黜。(王圻《通考》。 )
景泰元年，罢提学官。天顺六年，复设。各赐敕谕十六条，俾奉行之。(《选举志》。 )
成化中，敕提学各分督所属官，簿录诸儒生德业为三等：德行优、文学赡、治事长者为上等，有德行而经义、治事稍劣者次之，即经义、治事优长而德行玷缺者为下等。岁课月考非上等，毋得应贡举。(《梦余录》。 )
陈选督学南畿，颁冠、婚、丧、祭、射仪於学宫，令诸生以时肄之。作《小学集注》以教政生。按部，常止宿学宫，夜巡两庑，察诸生诵读。除试牍糊名之陋，曰：“已不自信，何以信於人？”督河南学政。汪直出巡，都御史以下皆拜谒，选独长揖。直问何官？选曰：“提学副使。”直曰：“大於都御史耶？”选曰：“提学何可比都御史？但忝人师，不敢自诎辱。”直好语遣之。(《陈选传》。 )
弘治十七年六月，定廪生不谙文理者，追粮为民；滥贡者，提学官参究。十八年十月，合提学官设三等簿，稽核生员。
正德五年五月，定巡按官不许侵提学考试。(已上《大政记》。 )
席书为贵州提学副使，时王守仁谪龙场驿丞。书择州县子弟，延守仁教之。士始知学。(《席书传》。 )十年，给各按察司提督学校关防。(王圻《通考》。 )
嘉靖十一年六月，定提学官岁贡廷试被黜五名以上者，降一级；三名以上者，提问。(《大政记》。 )
十九年六月，给事中杨允绳请敕吏部慎选督学官。从之。(《明政统宗》。 )
李中为广西提学副使，以身为敦。择诸生高等聚五经书院，五日一登堂讲难。(《李中传》。 )
万历初，谕提学不理刑名。如有军民人等诉告枉等事，许收词状，轻则发有司，重则送按察司，直隶送巡按御史。督抚、巡按及布按二司不许侵提学职事。如提学行止不端，许巡按御史指实奏闻。(《梦余录》。 )
四年，令：各处乡试毕日，吏部会同礼部，将各提学官从公考察，分别等第，优异降黜有差。(王圻《通考》。 )
四十一年，南直隶分上下江，湖广分南北，各增提学一员。(《选举志》。 )○都转运盐使司(仍元官。 )
明太祖丙午二月己巳，置两淮都转运司。吴元年二月丁未，置两浙郡转运司於杭州。洪武二年正月丁未，置长芦、河东二都转运司。十二月已丑，置山东、福建二都转运司。分司十四：泰州、淮安、通州隶两淮，嘉兴、松江、宁绍、温台隶两浙，沧州、青州隶长芦，胶莱、滨乐隶山东，解盐东场、西场、中场隶河东，分副使若副判莅之。五年二月癸未，置四川茶盐都转运司，设官如都转运盐使司。(《梦余录》。 )
正统初，大臣言：“两淮盐政久坏，宜得重名检者治之。”於是推择耿九畴为盐运司同知，痛革夙弊，条奏便宜五事，著为令。十年正月，为都转运使，节俭无他好，公退，焚香读书，廉名益振。(《耿九畴传》。 )
转运使事权最繁鉅，先朝最重此官。自隆庆初，始罢大臣不遣，归重巡盐御史及盐法道。于是运使之权日轻、体日削。且铨地以知府之下考者。胄子乙科往往得之。人亦不复自爱，而鹾政日坏矣。(《梦余录》。 )
徐问转长芦盐运司。运司故利薮，自好者不乐居。问曰：“吾欲清是官。”终任不取一钱。(《徐问传》。 )
隆庆五年，大学士高拱疏：“行太仆苑马寺专理马政，戎伍所资。盐运司专理盐政，国用所赖。皆系要职，非闲局也。近来视之甚轻，即卿与使，皆以考不称职有物议者升之。夫既不称职，去之而已，奈何以此等衙门为安置之所？今后大破常套，凡卿使员缺，必以廉谨有才望者推补。又议其阶格，卿视布政司参政，使视按察司副使。政成之后，升与参政、副使同。如更优异，超等擢用。则其官自重。贤者乐就，必尽心于所职，马政、盐政当自修举，所利于国家必多。”疏入，允行。(《明臣奏议》。 )
盐课提举司：洪武二年正月丁未，置广东海北盐课提举司。三年十二月戊午，于陕西察罕脑儿之地置盐课提举司。后渐增置各处。建文中，改广东提举为都转运司。永乐初，复故。(《职官志》。 )提举为都转运司。永乐初，复故。(《职官志》。 )
