<!-- { "loadSidebar": true } -->
　　备干戚俎豆之容　髙宗显庆三年诏孔子庙用宣和之舞国子博士范頵撰乐章　明皇开元二十二年撰释奠乐用姑洗之均三成　二十七年封孔子为文宣王被王者衮冕二京之祭特用太牢乐用宫县舞八佾颁四厢金石二十四架　代宗永泰二年脩国学祠堂成行释奠礼奏宫县于祠堂　宋太祖建隆二年有司请改乐章窦俨上一十二乐曲文宣王庙用永安之曲　仁宗景祐元年诏释奠用登歌　徽宗大观三年更撰释奠乐章　四年大晟府拟撰释奠十四章衍圣公孔端友奏朝廷稽考三代制礼作乐乞颁降大晟新乐许内族人及县学生咸使肄习并乞降礼器以备释奠及家祭使用乃遣孔子四十七代宣敎郎若谷押赐堂上正声大乐一副礼器一副罍一洗一勺全帨巾二篚全尊壶二龙勺羃各全毛血盘一象尊一牺尊一簠簋并盖登瓦并盖箱篚并竹各一铏鼎三并盖杓三笾十全豆十篚全胙桉八爵三玷全已上礼器也柷一椎全敔一籈全编钟编磬各一架栒虡崇牙流苏等各全搏拊鼓埙箎箫巢笙和笙一至九弦琴瑟二已上大乐也天下节镇州县学皆赐堂上乐一副正声乐曲十二章春秋上丁释奠则学生登歌作乐　金世宗大定十四年正月国子监言春秋仲月上丁释奠于文宣王兖国公邹国公每位笾豆各十牺尊一象尊一簠簋各二俎二祀版各一皆设案七十二贤二十一先儒每位各笾一豆一爵一两庑各设象尊二礼行三献乐用登歌　章宗明昌四年八月上亲释奠初议不用牲牢既而礼官云笾豆脯醢之数既系中祀若止用二笾二豆似太疎简礼体未备拟全用十笾十豆于是备数　五年六月礼官议曲阜夫子庙脩盖已毕自来祭享行三献礼其献官衍圣公止用公服亲族二人各用儒服及别无音乐即用国学释奠依古礼用法服及登歌雅乐宋政和间曾赐本庙三献官祭服及登歌之乐令族人及学生阅习今尊崇圣道度越前昔而三献止用常服及无雅乐恐未相称六年四月乃勅赐衍圣公以下三献法服仍给登歌一部　元太宗九年衍圣公孔元措奏燕京南京等处尚有太常礼乐官及乐工人等乞行拘刷奉诏若有前项人等及家属用铺马头口起移赴东平府地方住坐分付孔元措收管令本路课税所量给日粮养济就于本庙阅习听候朝廷不测用度并自来有底辞章乐器钟磬等物尽行拘刷见数申奏　成宗大德十年命江浙行省制宣圣庙乐秋八月用于庙祀其歌乐仍宋之旧元史有新撰乐章因循未用　武宗至大三年冬十月置曲阜宣圣庙登歌乐　明太祖洪武四年更定释奠孔子祭器礼物先是孔子之祀像巍然高坐而礼器陈于坐下弗称其仪改为高案其笾豆簠簋悉以磁代牲用熟乐舞生择监生及文武大臣子弟在学者预敎习之　洪武七年十一月奉旨造送宣圣庙乐器祭器法服各给一副四时祭祀合用乐舞生于府州县儒学生员内选或于民间俊秀子弟内选用备行准取到济宁曲阜等州县乐舞生张涛陈庆等一百二十余名内将二十名起送太常寺协律郎处习演乐舞熟钦赐寳钞囘在庙应充前役俱照廪膳生员例除本身优免仍免本人户二丁　洪武十年奉旨孔氏庙乐舞生衣冠官府做与他并做籥翟应鼔等项洪武二十六年诏定文庙祭祀设髙案颁大成乐器于天下令如式制造其制楹鼔一执事一人编钟一执事八人编磬一执事八人壎二箎二执事共四人凤箫二执事二人笛笙箫各执事六人琴六瑟二执事共八人歌六人搏拊二柷一敔一麾一共五人舞三十六人　宪宗成化十三年祭酒周洪谟言孔子称大成至圣文宣王冕十二旒衮十二章既服天子之衣冠当用天子之礼乐拟合加十笾豆为十二笾豆六佾为八佾乃增国学之祭为八佾十二笾豆郡县用六佾八笾八豆遣翰林学士王献诣阙里祭告又添乐舞生八十名　孝宗治元年三月帝将幸学释奠太子太保礼部尚书王恕言仪注分献官始终不拜非礼臣以为分献官拜位当在殿陛之下列于陪祭官之前迎神送神上拜于殿陛分献陪祭官拜于殿阶似为近礼臣读礼记有曰凡学春官释奠于其先师秋冬亦如之此言主于行礼非报功也故无币又曰凡始立学者必释奠于先师先圣及行事必以币此言立学事重故释奠必以币今皇上初幸太学即所谓始立学也臣以为释奠当用币爵亦当三献今仪注内无献币之礼似为未安奉旨分献官拜礼准行余照旧恕复疏请乃令廷臣会议欲行奠帛三献之礼须读祝饮福受胙始为全备难以更改请于圣驾幸学之前致斋一日至期加帛一段余仍其旧奉旨尊先师当以礼只孔子前加币用太牢改分献为分奠其余俱照旧例行　世宗嘉靖元年幸学谒先师庙至櫺星门外即降辇歩入礼毕仍歩出櫺星门外升辇　嘉靖九年从大学士张璁议厘正祀典改大成至圣文宣王曰至圣先师尽去封爵减国学十二笾豆为十笾豆天下府州县八笾豆乐舞止用六佾【以上礼乐】
　　世祖章皇帝顺治九年
　　幸太学
　　孔子庙乐章仍旧制至顺治十三年
　　钦颁国子监文庙大成歌章皆用黄钟宫迎神咸平之曲无舞其辞曰大哉至圣峻德功敷文元化百王是宗典则有常昭兹辟廱有虔簠簋有严鼔钟奠帛初献宁平之曲有舞其辞曰觉我生民陶铸前圣巍巍泰山实予景行礼备乐和豆笾惟静既述六经爰斟三正亚献安平之曲有舞其辞曰至哉圣师天授明德木铎万年式是羣辟清酒惟醑言观秉翟太和常流英材斯植终献景平之曲有舞其辞曰猗与素王示予物轨瞻之在前神其宁止酌彼金罍惟清且旨登献惟终弗遐有喜彻馔咸平之曲无舞其辞曰璧水渊渊崇牙嶪嶪既歆先圣亦仪十哲金声玉振告兹将彻鬷假有成羮墙靡愒送神咸平之曲无舞其辞曰煌煌学宫四方来崇甄陶胄子暨予微躬思皇多士敷奏厥功佐予永清三圣是隆【以上乐章】
　　【臣】按释奠之礼见于周官戴记注疏家大抵皆言设荐馔奠酌而已无食饮酬酢之事而郑康成以王制之释奠为释菜奠币以文王世子之释奠者必有合为与邻国合祭孔頴达以学记之释菜为释奠其説相混齐尚书令王俭言释菜礼废金石俎豆皆无明文而车陆二范议亦互异欧阳脩作谷城夫子庙记直谓释奠释菜皆礼之畧释奠有乐而释菜无乐陈旸乐书则谓学校礼乐之所自出小有释菜而以食为主大有释奠而以饮为主其习舞与声而大合六代之乐一也旸之兄祥道作礼书考据诸经言之最详以为古者释奠或施于山川庙社或施于学周官大祝大防同造于庙宜于社过大山川则用事焉反行舍奠甸祝舍奠于祖庙祢亦如之此施于山川庙社者也礼记文王世子凡学春官释奠于先师秋冬亦如之凡始立学者必释奠于先圣先师及行事必以币凡释奠必有合也天子视学大昕鼔征乃命有司行事兴秩节祭先圣先师焉有司卒事返命适东序释奠于先老王制出征执有罪返释奠于学以讯馘告此施于学者也贾公彦曰非时而祭曰奠此为山川庙社而言之也学之释奠则有常时者四时之释奠也有非时者始立学天子视学师还献馘之释奠也释奠有牲币有合乐有献酬防同出征返而释奠告祭也曾子问凡告必用牲币文王世子凡始立学释奠行事必以币此有牲币之证也文王世子凡释奠必有合也此有合乐之证也聘礼行释币返释奠席于阼荐脯醢三献此有献酬之证也非时之祭释奠于先圣先师四时则先师而已此二陈之説也然则祭先圣为重故礼加详而必有币祭先师为轻故礼稍畧而不必有币审矣而古之所称先圣先师者亦不一其人周有天下立四代之学虞庠则以舜夏学则以禹殷学则以汤东胶则以文王自鲁哀公十七年立孔子庙于故宅解经者即所见闻云先圣周公若孔子唐显庆二年长孙无忌之议云汉魏以来取舍各异顔囘夫子互作先师宣父周公迭为先圣求其节文递有得失所以贞观之末亲降纶音正夫子为先圣加众儒为先师其周公仍依别礼配享武王葢自是始罢竝祀而专祠夫子其后配哲贤儒以次侑享而先圣先师咸定于一尊矣然而古之释奠常时则所敎之官为祭主非时则有司行事而已未闻以天子而亲祭也汉髙过鲁太牢躬祭可谓卓然独见为万世作则而大合六代之乐惟一举于章帝之时论者盖惜其当时之臣未能以古时释奠之礼而推广之且亦惜其不定着为律令致使古乐自此而絶响也魏之正始释奠始行于辟雍率太常行事厥后间有亲承而礼殊隆杀乐异盈减厯数幸鲁十数君屈尊申敬则有之矣亦未知考信于古而厘定夫释奠之礼也宋眞宗天禧元年尝诏崇文馆雕印释奠仪注及祭器图颁行天下诸路而其书不传无从考质明臣王恕亦曽上疏请行奠帛三献之礼须读祝饮福受胙礼始为备而议弗尽行仅诏加币而已我
　　朝临雍典例迎神送神俱二次跪六次叩头尊师重
　　道已至于无可加乃我
　　皇上幸曲阜一准临雍仪注复
　　亲定行三次跪九次叩头礼而释奠之礼于斯为极盛
　　仰见我
　　皇上至圣至神与天同体与圣合一故尊之如此其至行之如此其决非祠官之故事曲台之旧文所可同年而语矣若乃乐悬舞列阙里相沿与太学小殊兹经旷典所司恐有纰缪议停本处乐器
　　皇上特遣太常赴阙里庙庭指导肄习者四十余日然后击拊俯仰秩然伦次五色成文八风从律此则古者合声习舞之遗义
　　皇上所以脩明先王之敎于千百年废坠之余者岂复
　　前代之所得而及也哉






　　幸鲁盛典卷三
　　钦定四库全书
　　幸鲁盛典卷四
　　十一月十二日癸酉
　　乘舆自南还至宿迁衍圣公孔毓圻率博士孔毓埏等
　　奉迎
　　上方御舟渡河顾视毓圻等拜伏于河干
　　命侍衞传
　　旨谕衍圣公孔毓圻曰知尔不善骑不能随朕同行可先归于曲阜伺候今日尚早犹可防行不必至行宫请安矣毓圻等叩谢遵
　　旨先归曲阜候
　　驾十六日丁丑
　　驾至费县
　　谕内阁等衙门曰阙里系圣人之地秉礼之乡朕幸鲁地致祭
　　先师特阐扬文教鼓舞儒学祀典告成讲明经书文
　　义穷究心传符合大典应行事宜内阁各部院等衙门防同议奏议上乃
　　遣翰林院掌院学士常书侍读学士朱玛泰至曲阜防同衍圣公孔毓圻于孔氏子弟内选举讲书二人令撰次应讲经书讲义
　　进呈孔毓圻举监生孔尚任举人孔尚鉝应
　　诏讲书
　　内阁等衙门
　　题爲钦奉
　　上谕事该【臣】等防议得
　　皇上躬行至德潜心典学兼具百王之道义永埀至圣
　　之政敎今
　　皇上躬诣阙里致祭
　　先师敦崇典礼超轶往古仰见
　　圣主重道右文守德敷敎泽被羣儒化及四海此非古
　　帝王之所能及也宜行讲书之例
　　皇上祀礼告成讲书令讲四书易经内二章将讲书之人员交与衍圣公于五氏内不论有无品级选择学深讲书明白者二人应讲书节令翰林院拟定具
　　题请
　　旨查康熙八年
　　皇上临雍讲书毕宣
　　勅谕于国子监官员及监生等在案今讲书毕亦宣勅谕于衍圣公及五氏官员子弟可也
　　勅谕汉语宣读汉大臣内何人宣读伏乞
　　钦防
　　勅谕令翰林院缮写进呈
　　御览所行礼仪礼部议定具
　　题扈从文官大学士以下京堂科道等官以上地方官巡抚以下道员以上及衍圣公五氏名列官籍者随
　　皇上进讲堂其余文武官员免进可也奉
