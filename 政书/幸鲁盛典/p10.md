<!-- { "loadSidebar": true } -->
　　谕讲书官坐满汉祭酒在书案东满汉司业在书案西各就案叩头坐满汉祭酒讲易经满汉司业讲书经四品以下内院官执事官五经博士学官诸监生俱在行礼处排立听讲
　　皇上龙飞康熙八年
　　幸学讲书俱照顺治九年仪注
　　附录　汉明帝永平十五年三月东巡至鲁诣孔子宅祀毕亲御讲堂命皇太子诸王説经章帝元和二年三月过鲁诣阙里命儒生讲论晋元帝大兴二年皇太子讲论语通释奠太学穆帝升平元年帝讲孝经通释奠如故事
　　唐贞观十四年释奠于国子学诏祭酒孔颖达讲孝经毕颖达上释奠颂有诏褒美　二十年
　　诏皇太子于国学释奠既而就讲司业讲孝经忠孝之义许敬宗上四言诗以美其事　开元七年命皇太子齿胄子学谒先圣诏右散骑常侍褚无量讲孝经礼记文王世子篇　宋太宗端拱元年八月车驾幸国子监谒文宣王礼毕升辇将出西门顾讲坐左右博士李觉方聚徒讲书上即召觉令对御讲曰陛下六飞在御臣何敢辄升高坐上因降辇令有司张帝幕设别坐召觉讲周易之泰卦从臣皆列坐觉乃述天地感通君臣相应之旨上甚喜赐帛百疋至道三年御书六经以赐之　元祐六年十月谒孔子庙礼成幸太学诏博士皆升堂坐诸生两庑下命国子祭酒讲无逸终篇　明洪武十五年建庙学成上躬临庙酌献乃幸学学官率诸生进拜堂下博士执经祭酒讲经毕颁勅谕太学生徒　永乐四年三月上谒庙礼毕驾幸太学赐祭酒司业坐讲文武三品以上及翰林儒臣皆赐坐听讲
　　鸿胪寺官奏请宣
　　勅谕衍圣公孔毓圻率五氏有职及讲书人员俱跪大
　　学士王熙宣
　　圣谕谕衍圣公孔毓圻等曰
　　至圣之道与日月并行与天地同运万世帝王咸所师法下逮公卿士庶罔不率由尔等逺承
　　圣泽世守家传务期型仁讲义履中蹈和存忠恕以立心敦孝弟以修行斯须弗去以奉先训以称朕怀尔等其只遵毋替特谕衍圣公孔毓圻率五氏子孙
　　叩头谢
　　恩
　　附录　宋眞宗幸庙立殿之西召孔氏子孙抚谕　明洪武元年十一月十四日祭酒孔克坚诏对谨身殿上曰老秀才近前来你多少年纪也对曰五十三岁上曰我看你是有福快活的人不委付公事勾当你常常写书与你的孩儿我看他姿质也温厚是成家的人你祖宗畱下三纲五常垂宪万世的好法度你家里不读书是不守你祖宗法度如何终你老也常写书敎训者休怠惰了于我朝代里你家里再出个好人可不好是月二十日孔克坚于谨身殿西头廊房下奏曲阜进表的回去臣将主上十四日诫谕的圣防备细写将去了上曰道与他少吃酒多读书　洪武元年仍封孔子五十六代孙孔希学爲袭封衍圣公制曰古之圣人自羲农至于文武法天治民明并日月德化之盛莫有加焉然皆随时制宜世有因革至于孔子虽不得其位会前圣之道而通之以垂敎万世爲帝者师其孙子思又能传述而明言之以极其盛有国家者求其綂绪尊其爵号盖所以崇德而报功也厯代以来膺袭封者或不能绳其祖武朕甚悯焉当临御之初访其世袭者得其五十六代孙孔希学大宗是绍爰行典礼以致褒崇尔其勤敏以进学恭俭以成德庶几领袖世儒益展圣道之用于当世以副朕之至意岂不伟欤　洪武六年八月二十七日上御端门百官早朝上召衍圣公孔希学问曰尔年几何对曰臣今年三十有九上曰今去尔祖孔子厯年几何对曰仅二千年上曰年代虽远而人尊敬如一日者何也惟尔祖明纲常兴礼乐正彝伦所以为帝者师为常人教传至万世其道不可废也且尔祖无所不学无所不通故得爲圣人如问礼于老聃学琴于师襄之类此谓学无常师非特如此楚王渡江得一物其大如斗其赤如日其甜如蜜众皆不知遣使问于尔祖尔祖曰此萍实也问何以知之尔祖曰昔吾闻诸童谣云童子之言尔祖尚记之不忘况道德之奥者乎今尔爲袭封爵至上公不爲不荣矣此非尔祖之遗防欤朕以尔孔子之裔不欲于流内铨注以政事烦尔正爲保全尔家也尔若不读书辜朕意矣且人生年自八岁至弱冠多昏防未开不肯向学自冠至壮年有室血气正盛百为营营亦无暇好学尔年近四十志虑渐凝定见识渐老成正好读圣人之书亲近名师良友蚤夜讲明道义必期有成学成之后四方之人知尔之能俱来执经问难且曰此无媿孔氏子孙岂不美欤然四体之动乃德之符步履进退亦必用安详不可欹斜飞舞久久习熟遂爲端人正士朕今婉曲教尔尔其自绎还家亦以此教子孙可也勉之哉勉之哉　洪武十年中书省官传旨孔袭封教他每年来走一遭　洪武十二年谕衍圣公孔希学曰卿家昭明厯代不朽富贵永张天地间乃由阴隲之重云何以其明彝伦攸叙之精微表万世纲常于不泯也故若如卿当思祖道可动人天朕闻卿来朝已勅中书下礼部使所用如意未知给否虽从行者务要懽心故兹勅谕　谕衍圣公孔希学曰昔卿之祖能明纲常以植世敎其功大矣哉故其后世子孙相承凡有天下者莫不优礼今卿每岁来朝不避严冻可谓笃于君臣之大义而不咈于祖训者矣已勅中书下礼部赐卿日用故兹勅谕
　　【臣】按自古帝王幸宅临雍储贰入学齿胄讲经説书见于前史者唯汉永平元和晋大兴升平唐贞观开元宋端拱元祐明洪武永乐数朝而已恭遇我
　　世祖章皇帝顺治九年暨我
　　皇上康熙八年乃复举行焉然永平之説经者皇太子诸王也元和之讲论者儒生也大兴以皇大子讲论语通而释奠升平以帝讲孝经通而释奠非因释奠而讲故不着讲者何人也贞观十四年之讲孝经者祭酒二十年之讲孝经者司业开元之讲孝经礼记者右散骑常侍褚无量端拱之讲周易泰卦者博士李觉元祐之讲无逸者国子祭酒自明洪武以后幸学讲书率命祭酒司业矣元和之幸阙里孔僖实从孔氏男子会者六十三人而未闻命讲贞观之命孔颖达讲孝经乃因頴达适官祭酒而非以其爲孔氏也自古及今未有命孔氏子孙进讲者
　　皇上特恩异数选孔氏子孙充讲书官而且
　　圣谕煌煌勉以弗坠先训所以鼓励造就之者又如此
　　其至仰见我
　　皇上重道崇儒之心推及苖裔度越曩代直接心传于
　　先圣而极光荣于圣族矣
　　鸿胪寺官引各官出俟于东毓粹门外候送
　　驾礼部官奏礼毕请
　　皇上还行宫
　　上谕大学士明珠王熙等曰孔尚任等陈书讲説克副朕怀着不拘定例额外议用又
　　谕朕初至阙里祀典既成意欲徧览
　　先圣遗迹着衍圣公孔毓圻山东巡抚张鹏口北道孔兴洪讲书官孔尚任孔尚鉝引
　　驾于是
　　驾由承圣门出复入大成门
　　附录　水经注云洙泗二水交于鲁城东北阙里背洙泗墙南北一百二十步东西六十步四门各有石阃北门去洙水百步后汉初阙里荆自辟从讲堂至九里鲍永爲相因脩飨以诛鲁贼彭丰　又云孔庙即夫子之故宅也宅大一顷所居之堂后世以为庙庙屋三间夫子在西面东向顔母在中间南面夫人隔东一间东向献帝时庙遇火烧之魏黄初二年文帝令郡国脩起孔子旧庙庙有夫子像列二弟子执卷立侍穆穆有询仰之容汉魏以来庙列七碑二碑无字栝栢犹茂　阙里志今至圣先师庙在县城中央中为正殿九间宋徽宗崇宁元年诏殿名大成殿牓御书也先圣南面四配十哲分侍左右后为寝殿七间祀夫人亓官氏寝殿之东为祠三间西向以祀伯鱼寝殿之西爲祠三间东向以祀子思又后爲圣迹殿壁上皆石刻也正殿之前爲杏坛即讲堂遗址汉明帝御此説经坛左右为两庑东西皆五十间祀先贤先儒坛前为宋眞宗御赞殿今废但存御赞刻石十有二碑又前为大成门门凡五间旁有掖门左曰金声右曰玉振大成门之外有唐宋金元碑各覆以亭碑亭之左爲居仁门又左爲毓粹门碑亭之右为由义门又右为观德门碑亭之前为奎文阁阁凡五间亦谓之藏书楼东西列明御制碑亭楼之左右各爲掖门三间掖门东爲衍圣公斋戒所掖门西为有司斋戒所楼前爲门五间汉唐古碑在焉门之前爲大中门三间门牓宋仁宗御书大中门之前有门三间故金之旧制也三门之前爲石桥三以跨璧水桥之前复为大门五间门圆洞如城门制东西各为一坊曰德侔天地道冠古今其前有石坊曰太和元气前爲櫺星门东西大道也左右各竪下马牌金章宗明昌二年立南有石坊镌金声玉振四字坊与城南门相直门上镌万仞宫墙四字庙之西偏爲啓圣公庙庙前爲金丝堂三间以贮乐悬宋时建五贤堂于此治间改建也堂前爲啓圣门庙之东偏为家庙五间孔氏子孙私庙也家庙之前为诗礼堂五间宋眞宗曽驻跸于此既而去鸱吻使为斋室堂前为承圣门四隅爲楼如王公之制庙左为衍圣公第第前为阙里坊古阙里也自汉建宁四年鲁相史晨修广宅庙厯魏晋南北朝唐宋改筑维新必加爽垲金贞祐之乱庙貌尽燬皇统大定间制乃大备元至元丁夘大德戊戌至正已夘凡三修焉明洪武永乐再修焉成化十八年始广十楹之制治十二年灾奉诏大作新之为费一十五万有奇越五年新庙成遣大学士李东阳祭告嘉隆以后代有修葺前后各有碑记【臣】按圣庙由鲁哀公十七年始立其从凡有隳废必官爲缮修汉魏以降亦代有增饰孝建褒述视诸侯之礼开元册命同王者之制名数既备庙貌斯矣若乃展采东巡悼荒芜于燕寝观风广鲁加恢廓于儒宫则干封之诏遐慕犹存天僖之勅特赐斯纪则又于岁修常典之外而以崇峻爲广厉者矣自时厥后一厄于金之贞祐而鼎新于元之大德再灾于治之己未而落成于治之甲子今之庙制则犹是治所重建者也由二百年以后溯二千年以前读列代御府之文览遣告穹碑之记南面之坐正于唐宗大成之额锡于宋帝门防二十有四政和之所命也黉舍四百余楹明昌之所拓也以至碧瓦丹櫺之璀璨蛟龙蟠螭之镂错庙门下马之碑城南待幸之路致饰尽美踵事增华岁月已遥规模未改我
　　皇上停舆兹土亲祀礼成
　　躬举玉趾周厯廊庑徘徊路寝俨对越之思致羮墙之慕于大成承圣诸门出而复入者三此即峒山问道渭水求师轨辙斯遐流连罕觏自非夙契道妙亲接心传奚以俯诎
　　宸严徧承堦墄有如斯也自有斯庙以来曾未尝降至尊以周览眄庭庑而永日由是
　　御盖
　　天章之锡穹碑
　　圣制之文超轶百王增高万仞诚与道德而常新竝干
　　坤而永大矣










　　幸鲁盛典卷六
　　钦定四库全书
　　幸鲁盛典卷七
　　上入大成殿诣
　　先师神座前
　　命侍衞啓帷拂尘肃瞻塑像
　　顾问衍圣公孔毓圻曰此像造于何年毓圻奏曰相传东魏兴和三年兖州刺史李珽始塑圣像以次
　　观颜子曾子子思子孟子像
　　附录　碑记君姓李字仲琁赵国柏仁人也其先帝高阳之苗裔左车之绵绪瑶光休彩赫奕于上龄若水嘉祥扶疎于季叶君以资解褐奉朝请俄除定州平北府法曹参军仍厯郡功曹谘议参军事定相雝三州长史东郡汲郡恒农三郡太守司徒左长史中散大中大夫营搆都将雝兖二州刺史其兖部也当未浃旬言觐孔庙肃恭致诚敬神如在遂轫车曲阜饮马沂
