<!-- { "loadSidebar": true } -->
　　天章睿藻云汉昭回洵非开元一诗所可几及也附录　唐明皇过鲁祭孔子庙而叹之诗云夫子何爲者栖栖一代中地犹鄹氏邑宅即鲁王宫叹鳯嗟身否伤麟怨道穷今看两楹奠当与梦时同　张説应制奉和诗曰孔圣家邹鲁儒风蔼典坟龙骖过旧宅鳯德咏余芬入室神如在升堂乐自闻悬知一王法今日待明君张九龄应制诗曰孔门泰山下不见登封时徒有先王法今爲明主思恩加万乘幸礼致一牢祠旧宅千年外光华今在兹【以下并附厯代孔氏世裔承恩奏对事畧】汉孔安国明达渊博雅学絶伦少学诗于申公受尚书于伏生长则博览经传问无常师年四十爲谏议大夫虽与羣臣并参侍武帝爲侍中见待崇礼迁博士后鲁恭王坏孔子故宅于壁中得古文虞夏商周之书及传论语孝经乃不坏宅悉以书还孔氏安国承诏作书传又着古文孝经论语训解　孔霸治尚书汉昭帝时爲博士宣帝时爲大中大夫以选授皇太子经迁詹事爲高密相元帝即位征拜太师赐爵关内侯食邑八百戸号褒成君赐黄金二百斤第宅一区徙名数于长安霸上书求奉先圣祠诏令以所食邑祀孔子故霸子福名数于鲁奉孔子祀　孔光霸少子汉成帝时爲光禄勲领尚书凡典枢机十余年守法度脩故事上有所问据经法以心所安而对时有所言辄削藁以爲章主之过以干忠直人臣大罪也有所荐举惟恐其人知之沐日归休兄弟妻子燕语终不及朝省政事或问光温室省中树皆何木也光黙不应更答以他语平帝年少太后称制徙爲太师称疾辞位太后诏曰太师光圣人之后先师之子德行纯淑道术通明居四辅职辅帝于道今年耆有疾其令太师毋朝十日一赐餐赐太师灵寿杖光凡爲御史大夫丞相各再一爲大司徒太太师厯三世居公辅前后十七年　孔僖与崔骃因游太学习春秋隣房生梁郁阴上书告骃诽谤先帝刺讥当世事下有司骃诣吏受讯僖以吏捕方至恐诛乃上书自讼诣阙待罪诏勿问拜僖兰台令史元和二年春帝东巡狩还过鲁幸阙里僖因自陈谢帝曰今日之防宁于卿宗有光荣乎对曰臣闻明王圣主莫不尊师贵道今陛下亲屈万乘辱于敝里此乃崇礼先师增辉圣德至于光荣非所敢承帝大笑曰非圣者子孙焉有斯言遂拜僖郎中诏从还京师使校书东观　孔损爲褒成侯汉章帝东巡狩损助祭　唐孔頴达太宗朝爲文学馆学士封曲阜县男转给事中数以忠言进帝问孔子称以能问于不能以多问于寡有若无实若虚何谓也对曰此圣人敎人之谦耳已虽能仍就不能之人以咨所未能已虽多仍就寡少之人更咨其多内有道外若无中所实容若虚非特匹夫君徳亦然若其据尊极之位聪辉明恃才以肆则上下不通君臣道乖自古灭亡莫不由此也帝称善除国子监司业岁余以太子右庶子兼司业与诸儒议厯及明堂事多从其説皇太子令颖达撰孝经章句因文以尽箴讽帝知数争太子失赐黄金一斤绢百疋久之拜祭酒侍讲东宫帝幸太学亲释奠命颖达讲经毕上释奠颂有诏褒美颖达先与颜师古司马才诸儒受诏撰定五经义训凡一百八十卷名曰五经正义太宗降诏曰卿等博综古今义理该洽考前儒之异説符圣人之幽旨实爲不朽付国子监施行赐颖达物三百　五代孔仁玉九岁通春秋爲人严整临事有断后唐明宗长兴元年爲曲阜主簿三年迁龚邱令袭文宣公晋高祖天福五年改曲阜令后周太祖广顺二年幸曲阜拜孔子庙及墓召仁玉赐五品服复以爲本县令　宋孔宜举进士不第干德中诣阙上书述其家世诏以爲曲阜主簿厯迁司农寺丞掌星子鎭市宜上言星子当江湖之防商贾所业请建爲军诏以爲县就命宜知县事后以爲南康军宜代还献文赋数十篇太宗览而嘉之召见问以孔子世嗣谓左右曰家世之逺有如此者乎因下诏曰素王之道百代所崇传祚袭封抑存典制文宣王四十四代孙司农寺丞宜服勤素业砥砺廉隅承厯官联洽闻政绩圣人之后世德不衰俾登朝伦以光儒胄可太子右赞善大夫袭封文宣公复其家太平兴国八年诏脩曲阜孔子庙宜贡方物爲谢诏褒之宜弟朂进士及第厯官五十年博学能文尤工于诗任曲阜县令初眞宗东封谒庙求孔氏子孙令主庙事有司言朂即文宣公宜之弟谨愿可任诏以殿中丞知仙源县兼检校先圣庙赐绯鱼袋后以工部侍郎告老　孔延世爲许州长葛令至道三年眞宗谕侍臣令访先圣子孙吕端奏有世嫡延世见任长葛令宣赴阙询以家门故事授曲阜令袭封文宣公制曰叔敖阴德尚继絶于楚邦臧孙立言犹有后于鲁国岂圣人之后可独逺于陵庙许州长葛令孔延世钟裔孙之庆仕文理之朝能敦素风甚有政术宜在桑梓之地以奉烝尝之仪上亲谕之曰汝宜精心以典祖庙无惰面赐白金束帛及太祖御书并九经书延世子圣祐景德初始九岁赐同学究出身大中祥符元年东封泰山特赐圣祐衣绿陪位缀京官班还至兖州幸曲阜擢爲太常寺奉礼郎后袭封文宣公改名祐又录其近属进士渭同三传出身习进士延佑习学究延渥延鲁延龄并同学究出身共赐银一百两绢三百疋以充奉祠庙延鲁大中祥符五年复举进士及第后改名道辅爲御史中丞　孔宗翰知仙源县爲治有条理王珪司马光上章论荐由通判知防州时章贡两江岁爲水齧宗翰伐石爲址冶铁锢之由是屹然诏书褒美哲宗初立求言吏民上书以百数诏司马光阅其可用者十五人独称奬其二乃宗翰王巩也元祐初诏爲司农少卿迁鸿胪卿言孔子之后自汉以来有褒成奉圣宗圣之号皆赐实封或缣帛以奉先祀至于国朝益加崇礼眞宗东封临幸赐子孙世袭公爵然兼领他官不在故乡于名爲不正请自今袭封之人使终身在乡里诏从之改衍圣公爲奉圣公不领他职给庙学田万亩赐国子监书立学官诲其子弟元孔思晦资质端敏受业于导江张讲求义理举茂材爲范阳宁阳两地敎谕于是族人议思晦适长且贤宜袭封爵奉祀事状上政府未决仁宗在位雅尚儒道一日问孔子之裔今几世袭爵爲谁廷臣具对曰未定帝取孔氏谱牒观之曰以嫡袭封者思晦也复奚疑特授中议大夫袭封衍圣公月俸一百缗加至五百缗赐四品印泰定三年山东廉访使王鹏南言袭爵上公而阶止四品弗称且失尊崇意明年陞嘉议大夫至顺二年改赐三品印　孔克坚至元时授嘉议大夫袭封衍圣公至正八年朝廷谓公爵与阶不称制授中奉大夫赐以银章十五年平章荐克坚明习礼仪征爲同知太常礼仪院事摄太常卿遂拜治书侍御史辞归拜山东廉访使又辞防山东乱北行抵藁城召入爲直贤学士十九年迁礼部尚书国子祭酒谢病归有明定鼎太祖屡诏促入觐待以宾礼而不名赐廪禄慰劳甚至郊社必致膰肉上尝谓曰尔有福快活人也政事不以烦尔　明孔希学朝谒行在太祖问民利病希学条对有序上甚嘉纳赐杂防六端命回守祖庭岁入觐始至中使慰劳赐予稠叠馆餽至仆累勅礼部用意礼待岁旦朝贺班亚上相　孔讷丁父忧以马后丧赴京祭陵既竣事入觐太祖顾谓廷臣曰孔讷眞圣人子孙也赐膳光禄命馆于太学遣尚书刘仲质劳问日继庖廪赐衣物钞锭将使袭封以居丧辞乃止服除朝京师上喜命礼官择日授爵拜命之日大廷百僚班列勅敎坊乐送至太学学官率诸生二千余人迎于成贤街初行诰词吏部请用资善阶上曰既爵公勿事散官但诰以织文玉轴爲异耳遂爲故事　孔泾仕元爲翰林简阅洪武时以公事至京师上问袭封与世职相应典故众皆失常泾独出班应对敷奏详明上喜赐燕及楮币及回赐藤柺遣吏部尚书王昻赍勅谕之曰到家好生管理族属务要遵守祖训着将这柺令后世子孙以爲故事孔彦缙其名仁宗爲太子监国时所命也永乐八年袭封年尚幼成祖观其言动进退从容喜谓侍臣曰眞圣人裔也馆之太学礼待甚厚洪熙元年赐第于东安门北景泰二年视学陪祀赐三台银印玉带织金麒麟服　孔谔永乐六年举人明年防试副榜第一时太宗行在北京仁宗以太子监国事谓近臣曰我朝孔子子孙未有出仕者今有此一人何不取进士对曰考试至公虽父子不容私吏部欲除谔敎官仁宗召见曰孔谔少年伟俊务着中进士命冠带送国子监肄业未几左春坊左中允员缺仁宗顾谓东宫官曰春坊中允几品对曰正六品曰着孔谔做敎皇子诸王赐宅一区及器皿诸物谔严正不阿后转大理评事改监察御史　孔绪年八岁景帝遣使驿召之陛见之日赐冠服于东角门俾袭封爵绪进止应对如成人帝见其垂髫命中官即庑下赐膳使归遗母又赐玉带以其躯小去二銙授之又赐金图书印其文曰谨礼崇德念绪穉幼勅戒族人共保防之如有恃强挟长以陵害者许具实以闻令悬之公堂永爲法守命吏部特简敎授一员诲之天顺丁丑英宗复辟绪入觐上召见便殿亲握其手置膝上与语久之赐白金防帛以绪赐第湫隘易以大第凡南城赏花西苑较猎皆从亲祀郊坛亦与分献　孔公恂景泰朝进士比殿试闻母疾遂不入上知之问礼臣孔公恂何爲不入对礼臣具实以闻上曰闻疾未有讣音可召入对遣锦衣赍金牌召之比入日已晡矣试卷弗及备命礼官赐以纸笔恂条对详明赐进士出身服阕擢礼科给事中天顺癸未东宫缺左右詹事员上遂以孔公恂司马恂超授少詹事拜命之日上入宫谓孝肃皇后曰朕爲尔子得二好先生尔知喜乎后问爲谁上曰孔公恂圣人之后也司马恂贤人之后也二人故家后裔且有才名斯授之耳后敛容谢懽宴乐作夜分始罢中贵喧传以爲太平美事公恂在东宫讲明圣学开陈善道辅导有成凡三入詹事称名臣焉　孔泰入朝宪宗见所佩玉带遣人问焉泰对曰臣家门故事累朝恩数不敢废也再値郊坛上亲定命爲分献及辞归上曰卿其进学循礼表率宗族无忝圣裔以副朕怀孔闻韶袭爵方弱冠陛见仪度秀整称上意
　　面赐玉带麒麟服兼赐制诰曰尔闻韶儒宗正嫡嗣膺封命茂年美质足绍前休尔尚克勤进脩永终令誉以副四方之观礼以光百代之宗祀武宗改元幸学礼成命坐彝伦堂听讲御赐回文诗以宠其行
　　【臣】毓圻按家传汉时自褒成君霸至议郎昱厯东西京爲卿相牧守者五十三人列侯七人自后宗子之承恩贤达之遇主列朝具有不可胜载述其尤着若亲幸阙里得膺宠眷者汉肃宁时爲临晋令僖褒成侯损周太祖时爲曲阜令仁玉宋眞宗时爲侍郎朂文宣公佑司谏道辅至于释奠太学讲经上颂者则爲唐国子监祭酒颖达皆辉映家乘以爲美谈然求其遭逢之异礼数之隆则未有过于【臣】毓圻者【臣】袭爵时年甫十二即蒙
　　皇上召入瀛台
　　命坐赐茶问【臣】年几何师事何人【臣】时应对多有失措皇上曲赐涵容慰劳轸恤
　　德意优渥嗣后毎岁入
　　朝必蒙
　　垂问尝随
　　御仗
　　皇上问【臣】家传世绪
　　谕令向学【臣】自媿愚昧荒落无以仰答
　　圣恩今恭遇
　　銮舆临幸阙里亲承
　　圣谕谆谆训勉且获侍
　　皇上厯览
　　庙庭
　　天颜怡悦
　　温旨优容凡有
　　顾问令【臣】从容奏对霁堂陛之威严等君臣于父子即虞廷之都俞飏拜成周之来游来歌亦无以方斯
　　恩遇之隆匹此
　　宠光之渥也【臣】敢不夙夜黾勉训导子姓相与策砺驽
　　钝仰思
　　祖徳以上答
　　圣恩于万一耶










　　幸鲁盛典卷九
　　钦定四库全书
　　幸鲁盛典卷十
　　圣驾出承圣门大学士王熙宣
　　谕曰
