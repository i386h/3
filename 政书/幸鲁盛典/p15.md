<!-- { "loadSidebar": true } -->
　　魏立孔子二十一世孙羡爲宗圣侯碑其文曰维黄初元年大魏受命轩辕之高踪绍虞氏之遐綂应厯数以改物扬仁风以作敎于是揖【读辑】五瑞班宗彝钧衡石同度量秩羣祀于无文顺天时以布化既乃缉熙圣绪昭显上世追存二代三恪之礼兼绍宣尼褒成之后以鲁县百戸命孔子廿一世孙议郎孔羡爲宗圣侯以奉孔子之祀制诏三公曰昔仲尼负大圣之才怀帝王之器当衰周之末而无受命之运【缺二字】乎鲁衞之朝教化乎洙泗之上栖栖焉皇皇焉欲屈已以存道贬身以救世于是王公终莫能用乃退考五代之礼脩素王之事因鲁史而制春秋就太师而正雅颂俾千载之后莫不采其文以述作仰其圣以成谋咨可谓命世大圣亿载之师表者已遭天下大乱百祀堕坏旧居之庙毁而不脩褒成之后絶而莫继阙里不闻讲诵之声四时不睹烝尝之位斯岂所谓崇化报功盛德百世必祀者哉嗟乎朕甚闵焉其以议郎孔羡爲宗圣侯邑百戸奉孔子之祀令鲁郡脩起旧庙置百石吏卒以守衞之又于其外广爲屋宇以居学者于是鲁之父老诸生游士睹庙堂之始复观俎豆之初设嘉圣灵于髣髴想贞祥之来集乃慨然而叹曰大道衰废礼学灭絶世余年皇上怀仁圣之懿德兼二仪之化育广大苞于无方渊深沦于不测故自受命以来天人咸和神气烟煴嘉瑞踵武休征屡臻殊俗解编髪而慕义遐方越险阻而来宾虽太皥游龙以君世虞氏仪鳯以临民伯禹命元宫而爲夏后西伯由岐社而爲周文尚何足称于大魏哉若乃绍继微絶兴脩废官畴咨稽古崇配乾坤况神明之所福祚宇内之所欢欣岂徒鲁邦而已哉尔乃感殷人路寝之义嘉先民泮宫之事以爲高宗僖公盖嗣世之王诸侯之国耳犹着德于三颂腾声于千载况今圣皇肇造区夏创业垂綂受命之日曾未下舆而褒美大圣隆化如此能无颂乎乃作颂曰煌煌大魏受命溥将继体黄虞含夏苞商降厘下土上清三光羣祀咸秩靡事不纲嘉彼元圣有邈其灵遭世雾乱莫显其荣褒成既絶寝庙斯倾阙里萧条靡歆靡馨我皇悼之寻其世武乃建宗圣以绍厥后脩复旧堂丰其甍宇莘莘学徒爰居爰处王教既新羣小遄沮鲁道以兴永作宪矩洪声登假神祗来和休征杂遝瑞我邦家内光区域外被荒遐殊方慕义搏拊扬歌于赫四圣运世应期仲尼既没文亦在兹彬彬我后越而五之垂于亿载如山之基
　　【臣】按此碑张稚圭以为曹植撰词梁鹄书钟繇刻
　　又于门左观汉建宁二年史晨祀庙碑汉永寿三年韩勑脩墓碑及汉泰山都尉孔宙博陵太守孔彪墓碑
　　附录　鲁相史晨奏出王家谷祀孔子庙碑其文曰建宁二年三月癸卯朔七日己酉鲁相臣晨长史臣谦顿首死罪上尚书臣晨顿首顿首死罪死罪臣蒙厚恩受任符守得在奎娄周孔旧防不能阐德政恢崇壹变夙夜忧怖累息屏营臣晨顿首顿首死罪死罪臣以建宁元年到官行秋飨饮酒泮【碑作畔古字通】宫【缺一字】复礼孔子宅拜谒神坐仰曕榱桷俯视几筵灵所冯依肃肃犹存而无公出酒脯之祠臣即自以俸钱脩上案食醊具以叙小节不敢空谒臣伏念孔子乾坤所挺西狩获麟爲汉制作故孝经援神契曰元邱制命帝夘行又尚书考灵燿曰邱生苍际触期稽度爲赤制故作春秋以明文命缀记撰书脩定礼义臣以爲素王稽古德亚皇代虽有褒成世享之封四时来祭毕即归国臣伏见临辟雍日祀孔子以太牢长吏备爵所以尊先师重敎化也夫封土爲社立稷而祀皆爲百姓兴利除害以祈丰穰月令祀百辟卿士有益于民矧乃孔子元德焕炳光于上下而本国旧居复礼之日阙而不祀诚朝廷圣恩所宜特加臣寝息耿耿情所思维臣辄依社稷出王家谷春秋行礼以共禋祀余胙赐先生执事臣晨顿首顿首死罪死罪臣尽力思惟庶政报称爲效增异辄上臣晨诚惶诚恐顿首顿首死罪死罪上尚书　时副言太傅太尉司徒司空大司农府治所部从事　昔在仲尼汁光【黒帝曰汁光纪】之精大帝所挺颜母毓灵承敝遭衰黑不代苍辙环应聘叹鳯不臻自衞反鲁养徒三千获麟作端门见征血书着纪黄玉【音响】应主爲汉制道审可行乃作春秋复演孝经删定六艺象与天谈钩河摘雒却揆未然巍巍荡荡与干比崇其碑隂云相河南史君讳晨字伯时从越骑校尉拜建宁元年四月十一日戊子到官乃以令日拜谒孔子望见阙观式路防跪既至升堂屏气拜手祗肃屑僾髣髴若在依依旧宅神之所安春秋复礼稽度元灵而无公出享献之荐钦因春飨导物嘉防述脩辟雍社稷品制即上尚书参以符验乃敢承祀余胙赋赐刋石勒铭并刻本奏大汉延期弥厯亿万　时长史庐江舒李谦敬让五官掾鲁孔畅功曹史孔淮戸曹掾薛东门荣史文阳马琮守庙百石孔赞副掾孔纲故尚书孔立元世河东太守孔彪元上处士孔裒文礼皆防庙堂国县员【缺一字】吏无大小空府竭寺咸俾来观并泮宫文学先生执事诸弟子合九百七人雅歌吹笙考之六律八音克谐荡邪反正奉爵称寿相乐终日于穆肃雝上下蒙福长享利贞与天无极　史君飨后部史仇誧县吏刘耽等补完里中道之周左墙垣坏决作屋涂色脩通大沟西流【缺一字】里外南注城池恐县吏敛民侵扰百姓自以城池道濡【古壖字】麦给令还所敛民钱材【古财字通用】　史君念孔渎颜母井去市辽逺百姓酤买不能得香酒美肉于昌平亭下立防市因彼左右咸所愿乐　又勅渎井复民饬治桐车马于渎上东行道表南北各种一行梓　假夫子冢颜母井舍及鲁公冢守吏凡四人月与佐除
　　【臣】按汉元嘉永夀建宁及魏黄初碑各缺数字余皆完好可读至永寿三年脩墓碑乃鲁相韩勑脩孔子墓碑也碑隂载输钱人名及孔子冢下复民吴仲初等十余人字差可辨欧阳脩录林庙汉碑皆有防尾此碑独无则在宋时已无完本其碑在墓前久仆地今移置同文门又汉泰山都尉孔宙碑文云宙字季将孔子十九世孙北海相融之父汉博陵太守孔彪碑文云彪字元上孔子十九世孙颍川君之元子盖鲁相晨碑所云河东太守孔彪元上者也与汉诸郡史孔谦碑皆自林中移至同文门宙碑防画完者尚多彪谦二碑剥落不可次第
　　上阅碑竟问门外尚有古迹否孔尚任奏曰前仰高门有璧水一曲无源易涸若导城东文献泉西北入城以注之斯璧水常盈藻芹有托但未奉
　　明防不敢疏凿
　　上曰此有何妨顾大学士王熙曰衍圣公孔毓圻等所奏曲阜城外泉水既不关系运河着准其开通入城交与该抚遵行
　　驾自同文门回阅洪武永乐碑复由奎文阁东偏门入
　　观宋金元脩庙碑行数武
　　问庙基广濶何处是先师故宅衍圣公孔毓圻奏曰
　　皇上所御讲筵之后有鲁壁遗址乃先师燕居之所复入承圣门观堂前太初石唐槐及银杏树由中阶升诗礼堂衍圣公孔毓圻奏曰此当日夫子独立伯鱼趋庭得闻诗礼之处
　　附录　诗礼堂初名寿堂藏夫子衣冠车服礼器诸儒讲礼饮射于中旧制甚狭宋眞宗幸阙里改建驻跸便殿帝还次兖州有司奏令撤毁命去防吻爲孔氏延宾斋于东偏别设屋以藏礼器　李东阳诗礼堂铭云阙里孔庙之东有诗礼堂盖旧名也尝闻故衍圣公泰言金章宗谒庙时爲行幄以驻跸比去有司请撤之章宗云畱孔氏爲延宾斋遂止勿撤近毁于火今稍移而东南数武许加崇广焉因爲铭以遗今衍圣公闻韶俾识之铭曰惟孔有庭圣训攸在父立子过其徒是赖其训维何维诗及礼手所删定敎自家始圣不可作庭名固存万世是师矧惟子孙有斋延宾金所驻跸新庙既辟新堂亦迁有来绳绳世守勿愆　太初石在诗礼堂前高丈余唐槐在其傍又银杏一株亦千余年树也
　　【臣】按诗礼堂藏车服礼器祥符明昌皆于此驻跸恭逢我
　　皇上临幸设
　　黄幄
　　御讲筵端拱穆若威颜下霁论説从容观听竦肃皇上周视庙庭凡三履其地徘徊慨慕有无穷之思而胪唱班联之盛都俞拜飏之隆皆在此堂千载而下闻风赞叹况生逢其防者乎今恭悬
　　圣谕于上而奉万世师表碑石立于中
　　圣谟
　　祖训咸式临焉登兹堂者益肃然起敬而仰颂
　　圣泽之宏深无尽矣
　　上于堂后观孔宅遗井慿栏叹羡衍圣公孔毓圻奏曰
　　此【臣】祖当年所饮之井也
　　上命汲水尝之
　　附录　夫子旧宅在大成殿之东偏宅大一顷今毓粹门外南向小门夫子旧宅门也井在诗礼堂后明兖州府知府童旭防以石栏
　　上问鲁壁遗址孔毓圻奏曰昔秦始皇焚诗书【臣】九世祖孔鲋预藏尚书论语孝经诸书于壁中至汉鲁恭王欲毁【臣】祖故宅以广其宫闻壁中有金石丝竹之声发之得竹简古文故后世名其堂曰金丝
　　附录　明李东阳金丝堂铭曰金丝堂旧在孔庙左庑之东东直井前直诗礼堂尝掘地得石刻知爲孔子故宅盖世所传鲁恭王闻金石丝竹之声者也故厯代之乐器藏于其间比者庙燬而堂犹存新庙之辟堂地皆入左庑金丝则移而西与诗礼堂正相直东阳既爲篆额复爲铭金丝之铭曰惟孔有宅曰惟圣门鲁恭何人欲坏更存维壁有书四代之文维堂有声八音是闻此事茫昧书则眞有有堂载新宅固其旧闻乐知德斯言已久金丝在焉名不可朽昔堂在东今堂在西欲究厥初观我铭诗
　　上顾衍圣公孔毓圻曰尔家古迹看完未毓圻等奏曰
　　先圣遗迹湮没己多不足当
　　皇上御览但经
　　圣恩一顾从此
　　祖庙增辉书之史册之万世仰颂
　　皇上尊师重道匪直【臣】一家之荣幸大学士王煕翰林院学士孙在丰侍讲学士高士奇咸跪奏曰毓圻言是
　　上微笑颔之又登诗礼堂升
　　御幄衍圣公孔毓圻等出候承圣门外
　　上取
　　圣制过阙里诗
　　命大学士王熙捧出
　　赐衍圣公孔毓圻毓圻等跪接展读【诗载第一卷】读毕
　　咸叩头谢
　　恩奏曰从古帝王过阙里惟唐明皇有诗一章不过感慨嗟叹之言并无尊崇圣学之意伏覩
　　御制新诗超今轶古景仰圣道不啻羮墙【臣】家何幸膺
　　兹
　　宠锡【臣】谨奉爲子孙世世永宝羣臣咸曰
