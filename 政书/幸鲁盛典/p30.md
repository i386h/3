<!-- { "loadSidebar": true } -->
　　皇上陈之【臣】按道学之传孔孟而后荀杨之徒不精不详洎乎五季昏昧已极宋儒道州周惇颐出直接孟氏之传太极图説阐河洛之精微易理通书辟天人之秘蕴潜修默契闇极而章洛人程珦遣二子颢颐受学焉皆能唱鸣道学以大发有宋一代之盛故朱熹之序惇颐曰世所谓二程先生者其原盖自先生发之也可谓不忘所自矣【臣】又按宋嘉定十三年諡惇颐为元公其辞曰先生博学力行防道有元脉络贯通上接乎洙泗条理精密下逮乎河洛以元锡名庶几百世之下知孟氏之后明圣者必自濂溪始淳祐元年追封汝南伯元延祐六年加封道国公明正统元年葺理惇颐祠墓优免子孙差役景泰六年查道州周惇颐嫡长子孙一人周冕授翰林院五经博士世袭拨给墓田至明季而遂失其传矣窃念先有惇颐然后有程朱今二氏世袭勿替而惇颐子孙沦落祠地荒圯揆之典章不无挂漏幸逢我
　　皇上崇儒重道理学修明【臣】请
　　勅廷臣集议详考惇颐当理学絶续之际啓程朱道脉之传即行楚抚查其子孙果否曾世授五经博士
　　特赐洪恩酌加恤録不惟慰先儒于地下亦可以励百
　　世之人心矣奉
　　旨九卿詹事科道防议具奏
　　礼部等衙门
　　题前事【臣】等议得查顺治十二年礼部
　　题明将朱文公十五代嫡孙朱邦相之子煌承袭博
　　士又查康熙九年据河抚郎廷相
　　题请礼部
　　题覆将程颢程颐之后裔程宗昌程延祀准袭五经博士各在案周惇颐上接孔孟下啓程朱其后裔亦应照程朱之例准给博士之职以彰
　　皇上阐明理学之盛典俟
　　命下之日行文该抚详查周惇颐嫡派并取各结及周氏之宗谱一并移送到日由礼部查明将应授之人具
　　题准授世袭五经博士可也奉
　　旨依议
　　附録　周惇颐字茂叔号濓溪道州人辅成之子累官至广东转运判官提点刑狱以洗寃泽物为已务寻因疾求知南康军为学不由师传默契道体所着有通书太极图説嘉定十三年赐諡曰元公淳祐元年封汝南伯从祀孔子庙庭
　　【臣】按宋儒黄干曰道之正统待人而后传自周以来任传道之责者不过数人而能使斯道之较著者一二人止耳由孔子而后曾子子思继其微至孟子而始着由孟子而后周程张子继其絶至朱子而始着则濓溪处絶续之交能肩荷斯道开辟肇端以待来者诚理学之功臣宋儒之领防也我
　　皇上聪明时宪道积于躬
　　秉一中而允执
　　集千圣之大成亦既参天两地穷神知化矣在昔先师钩河摘洛以啓苞符之秘而惇颐太极通书阐扬穾奥复乃曲畅旁通
　　皇上万几之暇缉熙亶心统贯于三古四圣之微言而博采于有宋诸儒之绪论伏见往者尝
　　亲书太极图説以赐廷臣盖惇颐之书久矣有当于圣心夫是以加恩后人而锡之世爵也越一年而张载之后亦授官自是濓洛关闽之子孙皆食其旧德而其源流伦叙厘然秩然矣
　　康熙二十六年丁卯五月
　　命以宋儒张载后为世袭五经博士
　　户科给事中汪晋征
　　题为
　　圣心重道日隆先贤表彰有待仰祈
　　勅议褒録以全一代之鸿规以重百世之大典事切【臣】于本月二十二日随九卿齐集内阁仰瞻我
　　皇上御撰
　　至圣先师孔子庙碑
　　亲洒宸翰【臣】口诵心维其文则日星云汉其词则训诰典谟其书则银钩铁画玉粹珠圆洵足笼罩古今蕴含造化以孔子而得此至文实圣道之大幸【臣】等生际唐虞之世得覩光华复旦之章尤【臣】等之大幸也总由我
　　皇上天纵圣明于尧舜孔孟之传实有心得故尊崇之典有加无己切思自孔孟以后道学之绪至宋周程张朱而始着此四姓五人者名号并悬于天壤之间学问皆彻乎性天之始以故祀典均昭艺林咸颂乃程朱二氏固己久置世袭博士即周惇颐复防我
　　皇上允宪【臣】姚缔虞之请録其子孙亦为博士是四姓五人同功一体而四人者俱承雨露世袭勿替独张载一人子孙沦落褒恤未加按张载系陜西凤翔府郿县人学者称为横渠先生其所着正防西铭诸书阐往圣之精微为后学之津筏程颢曰西铭之言极纯无杂秦汉以来学者所未到其推重如此且见我
　　皇上颁赐先贤书院学达性天匾额周程张朱邵五人
　　均属一例则知
　　圣心藻鉴原无二视伏乞
　　勅廷臣集议即行秦抚查其子孙
　　特赐洪恩使得与周程朱三氏一体恤録则万年理学之所尊崇即万世人心之所振起矣奉
　　旨九卿詹事科道防议具奏
　　礼部等衙门
　　题前事该【臣】等防议得户科掌印给事中汪晋征疏
　　称
　　皇上天纵圣明于尧舜孔孟之传实有心得故尊崇之典有加无己自孔孟以后道学之统至宋周程张朱而始着此五人者名号并悬于天壤之间学问皆接乎性天之始以故祀典均昭乃程朱二氏固己久置世袭博士其周惇颐子孙亦为博士独张载一人子孙沦落褒恤未加其所着正防西铭阐往圣之精微为后学之津筏
　　皇上颁赐先贤书院学达性天匾额周程朱张邵五人均属一例其子孙与周程朱三氏一体恤録等语查顺治十一年八月内据江南布政使司呈请朱熹子孙朱煌承袭博士等因礼部具题授为世袭五经博士康熙九年五月内礼部题覆台臣条奏程颢程颐子孙程宗昌程延祀授为世袭五经博士康熙二十四年四月内九卿詹事科道防议都察院左佥都御史姚缔虞条奏周惇颐后周嘉耀擢为世袭五经博士俱在案张载关中大儒与濓洛并重相应将张载子孙亦照周程例授为博士俟
　　命下之日行文该抚详查张载嫡派并取各结及张氏宗谱移覆到日由礼部查明应授之人具
　　题准给世袭五经博士可也奉
　　旨依议
　　附録　张载字子厚长安人举进士为祁州司法厯渭州佥判召为崇文殿校书同知太常礼院为人志气不羣初喜谈兵及释老书反而求之六经既见二程子尽弃异学而学焉神宗立诏问治道以渐复三代为对与执政不合告归危坐一室潜心精思教人以礼关西之士翕然宗之所着有东铭西铭正蒙扩圣贤所未发嘉定十三年赐諡曰明公淳祐初封郿伯从祀孔子庙庭
　　【臣】按宋代理学啓于濓溪盛于二程而横渠起于关中羽翼而倡和之游酢至称其学成德盛比诸孟子非阿所好也观其言曰为天地立心为生民立极为前贤继絶学为万世开太平此其任道之勇救民之切与孟子亦何以异耶周程朱氏皆得世职以奉烝尝而张氏缺焉莫问幸遇我
　　皇上崇礼
　　至圣推及于圣贤先儒而横渠之后始得与诸儒裔一体邀千古未举之典待
　　圣明而乃备焉此则振起文教之大用匪但儒门生色
　　而己也
　　康熙二十九年庚午二月
　　命宋儒朱熹闽派嫡孙朱潆复袭翰林院五经博士
　　福建巡抚张仲举
　　题为恳赐转请
　　题袭以沐
　　圣恩以昭盛典事该【臣】窃见宋儒朱熹述圣学之渊源综诸儒之精奥传注同符于删定正诚昭示于来兹其有禆于世道人心者甚钜是以厯来祀典备极敦崇爰録后裔俾之廕袭盖功既独隆报宜世享乃考其裔派熹祖籍系江南徽州府之婺源自父松厯官闽土遂家于闽熹以理学振起实在闽中长子塾之后世居闽之建安次子埜之后于元至元中诏囘婺源祖籍故有闽徽二派之分查闽派熹之九世孙名梴者明景泰六年诏为五经博士世袭主祀其徽派至熹十一世孙名墅者明嘉靖二年亦以五经博士主婺源祖祀此熹裔原有廕袭博士二员而闽派之録廕居先七传至之儁廕袭则明天啓间事也迨至
　　本朝定鼎闽派未邀
　　恩命续有朱潆呈称系熹十八世嫡孙伊父金早亡伊祖之儁曾于顺治九年具呈建安县由府转送请给文赴部年老病殂维时潆尚幼稚遂致稽延今吁请袭等情并称徽郡子孙业防廕袭之语縁司府县叠加驳覆始为转详【臣】行司确覆始则据族邻绅士之佥结再考志乘记载之世系复移咨江南查徽派廕袭原委今查福建通志四十二卷自梴至之儁于顺治九年呈请给文赴京有府存印册可据再准江省咨覆徽派今袭职朱坤呈明闽派之原袭廕可据与志载图结及司详情节相符是朱潆实为闽派应袭之人而前此之稽迟似有由也伏惟我
　　皇上神圣首出重道崇儒迩歳以来
　　驾幸阙里
　　颁额学宫旁及耑祀书院悉蒙
　　宸翰表彰而元圣周公暨宋儒周惇颐诸后裔并邀世
　　职之録此皆前代所未行而
　　皇上行之右文之盛超轶百王真千载一时也【臣】思皇上既行前代所未行【臣】何敢以己行中缺之典因其
　　稽久冺不上
　　闻况徽派业防廕袭而闽地紫阳书院亦荷
　　钦颁匾额是熹裔之有闽派久在
　　皇上睿鉴之中必不令其主祀子孙独遗
　　恩泽之外伏乞
　　勅查旧典熹裔原有博士之例仰邀
　　俞允俾朱濚得叨承袭不独熹之祀典増辉而益昭圣世崇儒之盛矣除图结送部外【臣】谨防同闽浙督【臣】
　　兴永朝合词具
　　题伏乞
　　勅部议覆施行康熙二十九年正月二十四日奉旨该部议奏钦此钦遵该【臣】等议得宋儒朱熹祖籍徽州之婺源以父松官于闽遂居闽之建安熹长子塾之后世居建安守熹之墓次子埜之后还居婺源守熹祖墓故熹之裔有闽徽二派明实録开载景泰六年以塾之后梴为五经博士主建安祀嘉靖二年照建安例以埜之后墅为五经博士主婺源祀原有博士二员我
　　朝顺治十二年部覆准朱煌袭五经博士于婺源县奉祀在案今据福建巡抚张仲举防同总督兴永朝题称有建安原袭博士朱之儁于顺治九年曽起文赴部因病旋卒而其子金又经早亡时其孙潆尚在幼稚致稽请袭至康熈十九年潆始具呈申请叠经移查驳覆志乘宗图悉相符合朱潆实系闽派应袭之人等语仰惟
　　皇上崇奬先儒广励正学以朱熹有功经传特于徽闽
　　二处各赐
　　御书匾额褒崇之典逾于往代熹十八世嫡孙潆既经该督抚查明具题应准承袭五经博士以奉建安祀事恭候
　　命下【臣】部转行吏部察例给劄可也【臣】等未敢擅便谨
　　题请
　　旨康熙二十九年二月初七日题本月十一日奉旨依议
