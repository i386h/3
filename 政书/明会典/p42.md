<!-- { "loadSidebar": true } -->
　　洪武三十五年令亲王之国随行内外官员及有执事旗校厨役人等沿途有司应付口粮本府驾马并随驾马骡及防卫官军下随侍马疋应付草料随侍官军回还亦准支　令大同守邉军士出哨廵邉守墩了高等项公差验日计程关给行粮　永乐四年令从征旗军人等沿途给与行粮日行一程止关一次　宣徳三年奏准各处镇守总兵等官带去官军皆按月支行粮四斗五升邉卫军士随总兵官出境征进追勦逹贼者准验日支行粮其余不时差遣沿邉探听声息及境外廵逻了哨者不支　十年令各卫旗军调于大同操偹者月支行粮五斗　正统二年令大同廵邉军士月给行粮五斗料豆一石二斗　四年令沿邉各卫砌关口旗军离卫四百里以上者准月支口粮三斗　令广东往来伴送使臣赴京公干旗军人等回还口粮每名日支一升若一日经过两处者不许重支　令甘肃寜夏等处各卫征操军士若遇警随总兵官出境征进追勦达贼及差出探听声息廵逻哨了者每月行粮三斗验日支给　五年令城守御千户所官军在京操俻者月支行粮四斗陜西都司都指挥管领旗军于甘肃寜夏及绥德等寨堡俻御者照甘肃偹御旗军例月支米五斗廪给住支大同廵邉军士行粮五斗料一石二斗　六年令大同境外冲要守墩官军及离城百里之上者给行粮其内地不及百里者不给　又令辽东沿邉城堡守墩哨了官军行粮每人月给四斗五升　又令各邉哨偹官军在邉者月给行粮回卫即罢支　七年令宻云各卫邉军出境廵哨夜不收人等验日于古北口日支行粮一升守关操俻非出境外者不支　又令各处进贡马每疋日支料四升草一束　又令各处草塲每岁牧放马疋官军沿途官司日支口粮一升一日经过两处不许重支　八年令河南山东等处在京操偹官军月给行粮四斗　十三年令辽东各营堡操守余丁舍人原无月粮者准支行粮　十四年令寜夏官军遇差廵哨者日支行粮一升　景泰三年令松潘等卫所官军差出三百里之外廵哨贴守经五日之程者支行粮　又令南京各卫驾舡军余往来经两月之程者人支行粮八斗半年者二石八斗　天顺五年奏准凡都督等官率领达官军人征勦者都督都指挥日支行粮三升指挥千百戸镇抚头目旗军一升五合舍人儒士家人一升马每疋日支料四升草一束南京达官军人等亦照此例　成化八年令征进达官军舍不分官舍军余沿途每人日给米二升半如一日经过两站者不许重支到邉仍照行粮常例　十五年令各邉防防修墩烧官军若在百里及五日之内堪自偹粮料者不许关支行粮马草若五日及百里之外者听令关支仍将支过数目于在营中月册内扣除其遇警截杀探贼按伏官军不能自带粮料者并听随处关支如镇守等官于无事防视邉防等项许各处城堡军马防送不得多带人马滥支草料　治二年奏准沿邉各卫所征哨并按伏偹堡等项官军出百里之外者俱日支口粮一升五合都指挥与把总等官日支廪米三升俻御官军日支行粮一升七合马日支料三升草一束在营草料住支如百里之内起关滥支廪米行粮口粮者听廵抚廵按官叅奏　四年革中都留守司各都司并南直隶卫所京操官军沿途口粮如有私起关文支给及买头人等通同有司驿分官吏应付者领班管操官员调发邉卫差操旗军及有司驿分俱坐盗支官粮罪　九年令各邉内外官带领关支廪给口粮头目镇守不过五名分守并守备不过三名











　　明会典卷三十一
<史部,政书类,通制之属,明会典>
　　钦定四库全书
　　明会典卷三十二
　　户部十七
　　金科
　　库藏一
　　天下起解税课及赃罚等项悉贮内库以资国用其交纳回报行移次第甚备若诸库该收某物亦有定例其在京太仓库并在外诸司库附见于后
　　课程
　　诸司职掌
　　凡府州县税课司局河泊所岁办商税鱼课并引由契本等项课程已有定额其办课衙门所办钱钞金银布绢等物不动原封年终具印信文解明白分豁存留起解数目解赴所管州县其州县转解于府府解布政司布政司通类委官起解于次年三月以里到京本部将解到金银钱钞布绢等物不动原封照依来文分豁明白劄付该库交收出给印信长单及具手本关领勘合回部照数填写责付原解官收执将所解物件同原领长单并勘合于内府各门照进且如铜钱布疋赴甲字库交纳钞锭广惠库交纳金银绢疋承运库交纳其勘合既于各门照进该库收讫就于长单后批写实收数目用印钤盖仍付原解官赍赴本部告缴立案附卷备照仍令该部主事防于原解官差批内将实收过数目批廽进课毕日将已解并存用课数通行比对原额如有亏兑照依所亏数目具本奏闻类行各司府州县着落办课衙门经该官吏人等追理足备差人解赴京库交纳
　　凡十二布政司并直隶府州遇有起解税粮折收金银钱钞并赃罚物件应进内府收纳者其行移次第皆仿此
　　各布政司并直隶府州课程钱钞并金银布帛等项折收总计三百六十三万七百七十八锭有零
　　外有各处土产茶塩硝矾朱砂水银等物虽有定额数目琐碎难以备载
　　今十三布政司并两直隶府州每岁折收课程等项地畆绵花绒二十四万六千三百斤
　　丝绵二千九百一十八万三千四百两
　　绢一十九万一千九百七十三疋零
　　户口钞七千七百三十七万五千九百二十二贯税课钞四千六百一十八万九十贯
　　鱼课钞三百一十七万五千三百七十贯
　　船料钞二千四百五十五万六千二百四十九贯各矿银课共十五万一千七百六十七两
　　明令
　　凡买卖田宅头匹赴务投税除正课外每契本一纸纳工本铜钱四十文余外不许多取
　　凡客店每月置店厯一扇在内赴兵马司在外赴有司署押讫逐日附写到店客商姓名人数起程月日月终各赴所司查照如有客商病死所遗财物别无家人亲属者告官为见数行移招召父兄子弟或已故之人嫡妻识认给还一年后无识认者入官
　　凡诸色人等踏造酒麯货卖者湏要赴务投税方许货卖违者并依匿税科断其自行造酒家用者麯货不在投税之限如卖酒之家自无麯货者湏要收买曾经投税麯货造酒货卖依例办纳酒课若系自行造麯者其面亦湏赴务投税
　　大诰
　　天下府州县镇店去处不许有官牙私牙一切客商应有货物照例投税之后听从发卖敢有称系官牙私牙许隣里坊厢拏获赴京以慿迁徙化外若系官牙其该吏全家迁徙敢有为官牙私牙两隣不首罪同廵拦敢有刁蹬多取客货者许客商拏赴京来
　　所在湖地河泊地理所在从古至今办集课程一定不易之所迩年以来奸邪小人受任将从古以来不系办课所在小沟小港山涧去处下流虽通办课去处其小沟小港山涧及灌溉塘池民间自养鱼鲜池泽皆以照地起料并不系办课去处小人生事贪心无厌搜求扰民将农民小沟小涧灌溉池塘养鱼池泽取鱼罾网罩笼之类一槩搜拏声言要奏如此虐民今后敢有仍前夺民取采鰕鱼器具者许民人拏赴有司有司不理拏赴京来议罪枭令以快吾良民之心
　　所在湖池民舟经涉其河泊之官敢有妄取水面钱者罪不赦
　　宪纲
　　一课程仰本府州县即将岁办诸色课程数目逐一开报
　　事例
　　洪武初京城置塌房及六畜塲停积客商货物及猪羊等畜听其两平交易革罢官私牙行但收免牙钱一分十八年令酒醋课诸色课若有布帛米等项俱折
　　收金银钱钞除量存各司府州县祭祀所用余令各该司局等官亲赍具奏有司带办者差吏管解俱次年正月起程直隶府州限正月以里各布政司限三月以里到京若金银铅硃砂胆矾黄丹青绿毛缨碧甸子钟乳粉棕毛水银俱起解本色其余鱼茶酒醋矾硝铅粉黑锡粉锡石膏商税窰课等诸色课俱折收金银钱钞二十三年榜谕各处税课司局廵拦令计所办额课日逐廵办收于司局按季交与官攅出给印信收票不许官攅侵欺致今廵拦陪纳违者重罪　令一应课钞除本处存用外其余俱解布政司官库收贮　又令各处税课司局商税俱三十分税一不得多收　二十四年令三山门外塌房许停积各处客商货物分定各坊厢长看守其货物以三十分为率内除一分官收税钱再出免牙钱一分房钱一分与看守者收用货物听客商自卖其小民鬻贩者不入塌房投税　二十七年令各处城市没官房屋但系军官军人住者不许取赁钱　永乐元年奏准凡军民之家嫁娶丧祭时节追送礼物染练自织布帛及买已税之物或船只车辆运自已物货并农用之器各处小民挑担蔬菜各处溪河小民货卖杂鱼民间家园池塘采用杂果非兴贩者及民间常用竹木蒲草器物并当用杂物铜锡器物日用食物俱免税　六年令六畜塲塌房课钞江东宣课司带收进纳七年差御史监生于各处收课衙门闸办课程　又
　　令京城官店塌房照三山门外塌房例税钱一分宣课司收免牙塌房钱二分看守人收用　十年令应天府都税司分官提调三山门外塌房收办课钞　又令各处廵按御史及按察司官体察闸办课程凡有以该税钞数倍增收及将琐碎之物一槩勒税者治以重罪十五年令各司府州等衙门岁办并闸办课程等项金银叚疋俱起解北京内府库　宣德四年令湖广广西浙江商税课纳银者折收钞每钞一百贯准银一两九年令各处诸色课程旧折收金银者照例收钞
