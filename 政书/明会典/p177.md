<!-- { "loadSidebar": true } -->
　　凡管军百户及总旗小旗军吏纵放军人出百里之外买卖或私种田土或隐占在已使唤空歇军役者一名杖八十每三名加一等罪止杖一百罢职充军若受财卖放者以枉法从重论所隐军人并杖八十若私使出境因而致死或被贼拘执者杖一百罢职发边逺充军至三名者绞本管官吏知情容隐不行举问及虚作逃亡符同报官者与犯人同罪若小旗总旗百户纵放军人其本管指挥千户镇抚当该首领官吏知情故纵或容隐不行举问及指挥千户镇抚故纵军人其百户总旗小旗知而不首告者罪亦如之　若钤束不严致有违犯及失于觉举者小旗名下一名总旗名下五名百户名下十名千户名下五十名各笞四十小旗名下二名总旗名下十名百户名下二十名千户名下一百名者各笞五十并附过还职不及数者不坐　若军官私家役使军人不曾隐占歇役者一名笞四十每五名加一等罪止杖八十　并每名计一日追雇工钱六十文入官　若有吉凶借使者勿论
　　公侯私役官军
　　凡公侯非奉特防不得私自呼唤各卫军官军人前去役使违者初犯再犯免罪附过三犯准免死一次其军官军人聴从及不出征时輙于公侯之家门首伺立者军官各杖一百罢职发边逺充军军人罪同
　　从征守御官军逃
　　凡军官军人从军征讨私逃还家及逃徃他所者初犯杖一百仍发出征再犯者绞知情窝藏者杖一百充军里长知而不首者杖一百若军还而先归者减五等因而在逃者杖八十若在京各卫军人在逃者初犯杖九十发附近卫分充军各处守御城池军人在逃者初犯杖八十仍发本卫充军再犯并杖一百俱发边逺充军三犯者绞知情窝藏者与犯人同罪罪止杖一百充军里长知而不首者各减二等本管头目知情故纵者各与同罪罪止杖一百罢职充军其在逃官军一百日内能自出官首告者免罪若在限外自首者减罪二等但于随处官司首告者皆得准理　若各卫军人转投别卫充军者同逃军论　其亲管头目不行用心钤束致有军人在逃小旗名下逃去五名者降充军人总旗名下逃去二十五名者降充小旗百户名下逃去一十名者减俸一石二十名者减俸二石三十名者减俸三石四十名者减俸四石逃至五十名者追夺降充总旗千户名下逃去一百名者减俸一石二百名者减俸二石三百名者减俸三石四百名者减俸四石逃至五百名者降充百户其管军多者验数拆减降不及数者不坐若有病亡残疾提拨等项事故者不在此限
　　优恤军属
　　凡阵亡病故官军囘乡家属行粮脚力有司不即应付者迟一日笞二十每三日加一等罪止笞五十
　　夜禁
　　凡京城夜禁一更三钟声已静五更三钟声未动犯者笞三十二更三更四更犯者笞五十外郡城镇各减一等其公务急速疾病生产死丧不在禁限　其暮钟未静晓钟已动巡夜人等故将行人拘留诬执犯夜者抵罪　若犯夜拒捕及打夺者杖一百因而欧人至折伤以上者绞死者斩
　　廏牧
　　明律
　　牧养畜产不如法
　　凡牧养马牛驼骡驴羊并以一百头为率若死者损者失者各从实开报死者即时将皮张鬃尾入官牛觔角皮张亦入官其群头群副每一头各笞三十每三头加一等过杖一百每十头加一等罪止杖一百徒三年羊减马三等驴骡减马牛驼二等若胎生不及日时而死者灰腌防视明白不坐若失去陪偿损伤不堪用减死者一等坐罪其死损数目并不准除
　　孳生马匹
　　凡群头管领骒马一百匹为一羣每年孳生驹一百匹若一年之内止有驹八十匹者笞五十七十匹者杖六十都羣所官不为用心提调者各减三等太仆寺官又减都羣所官罪二等
　　验畜产不以实
　　凡相验分拣官马牛驼骡驴不以实者一头笞四十每三头加一等罪止杖一百验羊不以实减三等若因而价有增减者计所増减价坐论入已者以监守自盗论各从重科断
　　养疗瘦病畜产不如法
　　凡养疗瘦病马牛驼驴骡不如法笞三十因而致死者一头笞四十每三头加一等罪止杖一百羊减三等
　　乗官畜脊破领穿
　　凡官马牛驼骡驴乘驾不如法而脊破领穿疮围绕三寸者笞二十五寸以上笞五十若牧养瘦者计百头为率十头瘦者牧养人及羣头羣副各笞二十每十头加一等罪止杖一百羊减三等典牧所官各随所管羣头多少通计科罪太仆寺官各减典牧所官罪三等
　　官马不调习
　　凡牧马之官聴乗官马而不调习者一匹笞二十每五匹加一等罪止杖八十
　　宰杀马牛
　　凡私宰自已马牛者杖一百驼骡驴杖八十误杀者不坐若病死而不申官开剥者笞四十觔角皮张入官若故杀他人马牛者杖七十徒一年半驼骡驴杖一百若计重于本罪者准盗论若伤而不死不堪乗用及杀猪羊等畜者计减价亦准盗论各追陪所减价钱价不减者笞三十其误杀伤者不坐罪但追陪减价　为从者各减一等　若故杀缌麻以上亲马牛驼骡驴者与本主私宰罪同杀猪羊等畜者计减价坐论罪止杖八十其误杀及故伤者俱不坐但各追陪减价　若官私畜产毁食官私之物因而杀伤者各减故杀伤三等追陪所减价畜主陪偿所毁食之物　若放官私畜产损食官私物者笞三十重者坐赃论失者减二等各陪所损物　若官畜产毁食官物者止坐其罪不在陪偿之限　若畜产欲触觝踢咬人登时杀伤者不坐罪亦不陪偿
　　畜产咬踢人
　　凡马牛及犬有触觝踢咬人而记号拴系不如法若有狂犬不杀者笞四十因而杀伤人者以过失论若故放令杀伤人者减鬭杀伤一等　其受雇医疗畜产及无故触之而被杀伤者不坐罪　若故放犬令杀伤他人畜产者各笞四十追陪所减价钱
　　隐匿孳生官畜产
　　凡牧养系官马骡驴等畜所得孳生限十日内报官若限外隐匿不报计准窃盗论因而盗卖或抵换者并以监守自盗论罪其都羣所太仆寺官知情不举与犯人同罪不知者俱不坐
　　私借官畜产
　　凡监临主守将系官马牛驼骡驴私自借用或转借与人及借之者各笞五十验日追雇赁钱入官若计雇赁钱重者各坐赃论加一等
　　公使人等索借马匹
　　凡公使人等承差经过去处索借有司官马匹骑坐者杖六十驴骡笞五十官吏应付者各减一等罪坐所由
　　营造
　　明律
　　擅造作
　　凡军民官司有所营造应申上而不申上应待报而不待报而擅起差人工者各计所役人雇工钱坐论若非法营造及非时起差人工营造者罪亦如之　其城垣坍倒仓库公廨损壊一时起差丁夫军人脩理者不在此限　若营造计料申请财物及人工多少不实者笞五十若已损财物或已费人工各并记所损物价及所费雇工钱重者坐论
　　虚费功力采取不堪用
　　凡役使人工采取木石材料及烧造砖瓦之虚费功力而不堪用者计所费雇工钱坐赃论若有所造作及有所毁壊备虑不谨而误杀人者以过失杀人论工匠提调官各以所由为罪
　　造作不如法
　　凡造作不如法者笞四十若成造军器不如法及织造叚匹麄糙纰薄者各笞五十若不堪用及应改造者各并计所损财物及所费雇工钱重者坐赃论其应供奉御用之物加二等工匠各以所由为罪局官减工匠一等　提调官吏又减局官一等并均偿物价工钱还官
　　冒破物料
　　凡造作局院头目工匠多破物料入己者计以监守自盗论追物还官　局官并覆实官吏知情符同者与同罪失觉察者减三等罪止杖一百
　　带造叚疋
　　凡监临主守官吏将自已物料輙于官局带造叚疋者杖六十叚疋入官工匠笞五十局官知而不举者与同罪失觉察者减三等
　　织造违禁龙鳯文叚疋
　　凡民间织造违禁龙鳯文纻丝纱罗货卖者杖一百叚疋入官　机户及挑花挽花工匠同罪连当房家小起发赴京籍充局匠
　　造作过限
　　凡各处额造常课叚疋军器过限不纳齐足者以十分为率一分工匠笞二十每一分加一等罪止笞五十局官减工匠一等提调官吏又减局官一等　若不依期计拨物料者局官笞四十提调官吏减一等
　　修理仓库
　　凡各处公仓库局院系官房舍但有损壊当该官吏随即移文有司修理违者笞四十若因而损壊官物者依律科罪陪偿所损之物若已移文有司而失误者罪坐有司
　　有司官吏不住公
　　凡有司官吏不住公内官房而住街市民房者杖八十　若埋没公用器物者以毁失官物论
　　河防
　　明律
　　盗决河防
　　凡盗决河防者杖一百盗决圩岸陂塘者杖八十若毁害人家及漂失财物渰没田禾计物价重者坐论因而杀伤人者各减鬭杀伤罪一等　若故决河防者杖一百徒三年故决圩岸陂塘减二等漂失赃重者准窃盗论免刺因而杀伤人者以故杀伤论
　　失时不修隄防
　　凡不修河防及修而失时者提调官吏各笞五十若毁害人家漂失财物者杖六十因而致伤人命者杖八十若不修圩岸及修而失时者笞三十因而渰没田禾
　　者笞五十　其暴水连损壊隄防非人力所制者勿论
　　侵占街道
　　凡侵占街巷道路而起盖房屋及为园圃者杖六十各令复旧其穿墙而出秽汚之物于街巷者笞四十出水者勿论
　　修理桥梁道路
　　凡桥梁道路府州县佐贰官提调于农隙之时常加视修理务要坚完平坦若损壊失于修理阻碍经行者提调官吏笞三十　若津渡之处应造桥梁而不造应置渡船而不置者笞四十





　　明会典卷一百三十九
　　钦定四库全书
　　明会典卷一百四十
　　刑部十五
　　编发囚军
　　诸司职掌
　　凡本部问有应合充军者必须照依律与大诰内议拟明白大理寺审无寃枉开付陜西部本部置立文簿注写各人姓名年籍乡贯住址明白照依南北籍编成排甲每一小甲管军一十名总甲管军五十名每百户该管一百一十二名一様造册二本将各总小甲军人姓名年籍乡贯住址并该管百户姓名充军卫分注写明白一本进赴内府収照一本同总小甲军人责付该管百户领去充军仍咨呈该府作数如浙江河南山东陜西山西北平福建并直应天庐州鳯阳淮安扬州苏州松江常州和州滁州徐州人发云南四川属卫江西湖广四川广东广西并直太平宁国池州徽州广徳安庆人发北平大宁辽东属卫其军人遇有逃故该管百户具呈合干上司照籍勾补
　　事例
　　洪武三十五年令罪人应发充军者皆从给事中及行人编次队伍然后发遣
　　凡问该充军者在京行兵部定卫在外系巡抚有行者巡抚定卫巡按有行者巡按定卫其所属自问者有巡抚处申呈巡抚无巡抚处巡按定拨仍抄招行兵部知会
　　合编充军
　　诸司职掌
　　贩卖私盐　　　诡寄田粮
　　私充牙行　　　私自下海
　　闲吏　　　　　土豪
　　应合抄劄家属　积年民害官吏
　　诬告人充军　　无籍户
　　纳户　　　　旧日山寨头目
　　更名易姓家属　不务生理
　　逰食　　　　　断指诽谤
　　小书生　　　　主文
　　野牢子　　　　帮虎
　　伴当　　　　　直司
　　后定合编充军散见各衙门事例之下皂狱卒
　　诸司职掌
