<!-- { "loadSidebar": true } -->
　　考功清吏司
　　诸司职掌
　　郎中员外郎主事掌文职官吏之考课
　　考覈官吏见于诸司职掌者若京官试职有司官遇缺借除之类后事例多不同今备载之
　　诸司职掌
　　一凡在京六部太常司光禄司通政司太理寺国子监太仆寺钦天监翰林院太医院仪礼司属官五军都督府各卫军职文官应天府首领官并所属上元江宁二县官俱从本衙门正官考覈应天府五品以下官监察御史从都御史考覈给事中从都给事中考覈东宫官王府官尚宝司中书舍人都给事中仪礼司行人司正官从本衙门将该考官员行过事迹并应有过犯备细开写送本部考覈钦天监翰林院太医院正官都御史试职实授颁给诰勅取自上裁其有特恩实授给与诰勅者不拘此例一凡在京官初入仕者且令试职一年后考覈堪用者与实授不堪用者降黜量才録用其在任未经考覈试职官遇有调除仍于本衙门及别衙门本等职事内用通理月日降除及对品改除者止理见任月日俱一年照例考覈或有为事释免再任除授者试职照例考覈
　　一凡六部五品以下官太常司光禄司通政司大理寺国子监太仆寺钦天监翰林院太医院仪礼司属官厯任三年聴于本衙门正官察其行能验其勤惰从公考覈明白开写称职平常不称职词语送监察御史考覈本部覆考其在京军职文官俱从监察御史考覈各以九年通考其四品以上官员任满黜陟取自上裁其在外有司官员三年考满给由到京考覈平常称职者遇缺借除京官亦以九年通考若行人司行人以一年为满从本司正官考覈分豁称职不称职呈送礼部转送本部覆考称职者于从九品内陞用不称职者于未入流品官内叙用有过罚差一年仪礼司序班在职一年本司考覈堪用不堪用送礼部转行本部覆考堪用请防实授不堪用黜降若三年考满俱发监察御史考覈送本部覆考但系一应京官三年考满具奏俱于在京对品内调用
　　一凡通政司光禄司翰林院尚寳司给事中中书舍人东宫官俱系近侍官贠监察御史系耳目风纪之司太医院钦天监及王府官不系常选任满黜陟取自上裁一凡在京五品以下官俱令试职一年后考覈定夺比先除授已经试职一年二年之上及已实授一年二之上者一例考覈试职堪任用者与实授及已实授堪任用者俱给与诰勅三年考满许请封赠其试职及已实授而不堪任用者一体黜降其有经考满复任者不必再考颁给诰勅聴请封赠已入流仓官不须试职一年任满给与勅命守支未入流品官贠俱与实授不给勅命以上付发司封具奏颁给施行
　　事例
　　凡在京官洪武初三年一调用二十九年始以九年为满三十年定考覈署事官贠等第勤慎者仍治其事实授在任三月才力不逮者奏请黜降　治元年令两京各衙门属官考满堂上官出与考语送都察院并吏部覆考如原来考语得当续出考语不嫌雷同不当聴覆考官从公考覈平常者引奏复职有赃者罢黜为民其有前考平常后能惩艾勉于为善者亦宜书称前考称职后或放肆改节者亦书平常以凭黜陟
　　凡在京堂上正佐官三年六年考满不停俸在任给由不考覈不拘贠数引至御前奏请复职永乐元年奏准太仆寺光禄寺通政司大理寺国子监鸿胪寺翰林院五品以下堂上官照例不考五年奏准詹事府六品以上官照太常寺等官例亦不考俟九年奏请黜陟南京堂上官考满日停俸赴京给由其年七十以上例应致仕者皆不引奏特具本奏请取自上裁
　　凡各处巡抚都御史三年六年考满移咨到部具奏复职仍行本官知防
　　凡钦天监官考满洪武四年奏准职司天文比与常选人贠不同不准考满三十五年令钦天监正佐官俱不考覈今大小官贠俱照例考满
　　凡各科给事中考满正统二年奏准本科如无都给事中许掌科给事中考覈
　　凡五府六部等属官首领官行人司行人天地等坛长陵等陵官俱咨都察院劄付河南道考覈牒回覆考凡兵马司兵马考满先赴兵部考覈咨送本部行河南道覆考京县管马官亦咨兵部转行太仆寺查马数咨回本部发落
　　凡左右春坊司经局尚寳司六科给事中中书舍人神乐观提防知观考满俱不咨都察院止本部考覈九年考满定该陞品级具奏取自上裁行人司司正司副亦止本部考覈
　　凡顺天府治中通判推官三年六年考满咨送都察院堂上官考覈咨回本部覆考
　　凡中书舍人九年考满称职成化四年奏准系进士举人出身者陞贠外郎监生出身陞主事乞恩报効出身陞寺副等官
　　凡在京衙门堂上官及监察御史调除外任虽品级相等俸月不准通理其余调外任者品级相等俱准通理凡两京所正所副所丞大使副使司狱等官俱例不考覈查俸明白引奏复职九年考满虽系事繁衙门止陞一级
　　凡王府官及防卫首领官洪武三十年例不考覈凡南京库官周嵗考满户部查钱粮明白送部入选凡南京各衙门官贠俱南京吏部都察院考覈停俸赴京给由本部类引复职给凭还任成化二十二年奏准六年考满不赴京
　　凡在京官贠三年六年考满俱不停俸在任给由满后三月无故不给由者叅问公差准理厯俸三十六个月或三十七个月俱准一考多厯少厯俱叅问
　　凡各带俸官员本衙门查有相应贠缺照该陞品级陞授如无亦陞各衙门相应职衔仍带俸
　　凡内府各衙门工匠出身官贠九年考满成化十四年奏准俸职俱不陞
　　右在京官
　　诸司职掌
　　凡在外有司府州县官三年考满先行呈部移付选部作缺铨注司勲开黄仍令给由其见任官将本官任内行过事迹功业文册纪功文簿称臣佥名交付本官亲赍给由如县官给由到州州官当面察其言行办事勤惰从实考覈称职平常不称职词语州官给由到府府官给由到布政司考覈如之以上俱从按察司官覆考仍将考覈覆考词语呈部直府州县官考覈如前其府官给由送监察御史考覈本部覆考类奏以上三年考满给由考覈平常称职者于对品内别用不称职正官佐贰官黜降首领官贠充吏役俱以九年通考黜陟其云南有司官贠任满给由一体考覈不称职者黜降縁系边方具奏复任九年通考
　　一凡各处布政司按察司盐运司首领官属官从本衙门正官考覈按察司首领官从监察御史考覈其余衙门并从本道按察司覆考其茶马司盐课提举司正官至首领官并在外军职文官任满俱送本处布政司正官考覈仍送本处按察司覆考布政司官四品以上按察司盐运司五品以上俱系正官佐贰官三年考满由进牌别无考覈衙门从都察院考覈本部覆考具奏黜陟取自上裁
　　明令
　　凡各处府州县官贠任内户口増田野辟为上所行事迹从监察御史按察司考覈明白开坐实迹申闻以凭黜陟
　　凡各处任满官贠须要随即将带家小起离任所亲赍解由到省次日引见如到来当该房分不行引见问罪
　　事例
　　凡布政司堂上官咨送都察院考覈按察司官径赴都察院投文考覈俱本部覆考首领等官河南道考覈本司覆考　洪武十七年令布政司按察司官年终来朝将所属官贠考过堪用平常不堪用名数亲自奏闻直府州官同　天顺四年奏准管屯副使佥事考满到部将任内该管屯田数目移文该部查理如果完结考作称职不完考平常
　　凡南北直府州正佐官及卫首领官无上司所辖者考满到部俱送河南道考覈牒回本司覆考系清军者兵部稽考清解军数管马者兵部行太仆司稽考马数管粮及带办商税者户部稽考有无拖欠俱待移咨到日方准引奏　洪武二年诏府州县正官三年一考课吏部考覈黜陟佐贰及首领官在任三年所司具其政绩申达省部吏目典史在任者给由到京　三年奏准府同知一考无过者陞知府知县二考无过者陞知州县丞一考无过者陞知县　十二年奏准两广所属地有瘴疠者有司俱以三年陞调虽系两广而无瘴疠者仍以九年为满福建汀漳二府湖广郴州江西龙南安逺二县地亦瘴疠一体三年陞调　三十五年令有司官三年考满到部考覈称职平常者俱复任九年通考不称职者仍依例降用　宣徳五年奏准天下官贠三年六年考满者俱令赴部给由所欠税粮立限追征九年考满就便铨注任内钱粮完足方许给由　正统三年奏准有司亲民官贠考满给由牌内开写任前并任内逃民数目及招抚复业多少以凭黜陟　五年令在外大小衙门官贠考满除教职隂阳医学外俱照洪武年间定制即便离职依限给由赴京考覈其牌册内满后有开支俸管事者不准　十年奏准沿海收粮官员三年考满俱留办事九年通考赴部　治二年奏准有司官虽不开称职平常不称职字様其词内有勤能端谨者即以称职论颇可者即以平常论误事惰者即以不称论初考二考就与定称否引奏复职三考仍行查定夺全无考覈词语者行查差错官吏俱照例叅问　三年奏准云南贵州布政司官除方靣知府外同知以下并军职衙门首领官三年六年考满许赴本布政司给由其浙江等布政司并南北直府州县等衙门官员三年六年俱赴部给由驿逓等官在外者赴本布政司南直者赴南京吏部俱造牌册缴部北直者赴本部给由　又奏准给由官贠厯俸或一百八个月或一百一十个月俱准九年考满若多厯少厯者俱叅问少厯一月以上者问罪复除补任未及一月者若任内钱粮等项俱已完结亦照例问罪免其补辏考覈选用如有未完事件虽少厯亦令回任完结方许给由　九年奏准凡天下司府佐贰官及州县正佐并卫所首领五品以下官员九年考满到部考覈繁称无过陞二级有过并简而称职无过陞一级若繁简平常有徒杖罪或初次不给由者俱照例逓降定拟该陞该降品级挨次选用若守一年之上有愿逓减选用者比照从四品告愿正五品事例除授职事仍给与该陞服色俸级
　　凡行太仆寺卿丞考满永乐三年命从都察院考覈吏部覆考黜陟　八年奏准北京辽东陜西甘肃等处苑马寺卿丞等官依行太仆寺官例考覈主簿从本寺考仍送都察院河南道考覈本部覆考其属官监正监副録事止于各寺考本部覆考圉长三年考满从本监本寺官考覈阘茸不称者送部黜降称职平常者仍令在任六年再考九年通考仍行兵部稽其所养马数陞降其九年考满者先以缺申部代官至方许给由凡盐运司判官永乐八年奏准依本司堂上官例考覈凡考满官吏在途病故正统五年奏准所在官司防其随行亲人具告即便差人相视明白给与堪信文凭遗下原赍牌册批文就与转缴
　　凡都察院理刑推官黜改知县者虽品级相等不准通理刑部都察院司狱税课司大使改除千户所吏目亦不准通理
　　凡给由例限南直并浙江等布政司俱一年零二个月北直八个月
　　凡在外起送考满官俱要合干上司查勘明白一一具结如无一处印信保结者行查
　　凡纸牌内不填小日不佥书不称臣该吏背书不画字稽勲司驳送本司纪録年终类奏
　　凡公文批牌内不开除授到任考满年月日期増减十嵗以上户口无新増俸月多厯少厯不开前任事迹隠匿过名及纸牌不填字号漏用印信批咨申结内洗改为事丁忧患病痊可年月紧关字様者俱叅问少厯者复除补辏若増减不及十嵗差错籍贯出身除授复任年月日不署职背书该吏名缺不开报及丁忧起复复除共辏九年不开前后备细俸月者俱准改正
