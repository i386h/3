<!-- { "loadSidebar": true } -->
　　前期择日主者告于家庙无庙则告于祠堂北面再拜告云某之子某年渐长成将以某月某日加冠于其首谨以告乃筮賔主者北面再拜告云卜以某甲子吉冠某速某賔加冠庶几临之谨告前二日主者戒賔及賛冠者主者至賔大门外掌次者引之次傧者受主者之命入告賔曰某之子某将加冠愿吾子教之賔曰某不敏恐不能供事以辱吾子敢辞主者曰某犹愿吾子教之賔曰吾子重有命某敢不从主者再拜賔答拜主者还賔拜送主者戒賛冠者亦如之【亦通使子弟戒之】前一日掌事者设次于大门外之右南向其日夙兴掌事者设洗于堂阼阶东南东西当东霤【六品以下当东荣】南北以堂深罍水在洗东加勺羃篚在洗西南肆实巾一于篚加羃席于东房内西牖下【无房者张帷为之】陈服于席东领北上莞筵四加藻席四在南侧尊甒醴在服北加勺羃设坫【四品以下设篚无坫】在尊北馔陈于坫北设洗于东房近北罍水在洗西篚在洗东北肆实以巾质明賔賛至于主者大门外掌次者引之次賔賛公服诸行事者各服其服【无公服者服常服】执尊罍篚者皆就位其冠各一箱各一人执之待于西阶之西东面北上设主者之席于阼阶上西面賔席于西阶东面冠者席于主者东北西面主者公服立于阼阶下当东序西靣诸亲公服非公服者常服立于罍洗东南西靣北上【尊者在别室】傧者公服立于门内道东北靣将冠者【双童髻空顶帻双玉导金寳饰防袴褶锦绅乌皮履六品以下导不以玉】立于房内南靣主者赞冠者公服立于房内戸东西靣賔及賛冠出次立于门西赞冠者稍退俱东靣北上傧者进于主者之左北靣受命出立门东西面曰敢请事賔曰某子有嘉礼命某执事傧者入告主者迎賔于大门之外东西靣再拜賔答拜【凡主賔拜揖皆赞礼者相导】主者揖賛冠者赞冠者报揖主者又揖賔賔报揖主者入賔及赞冠者次入及内门行至阶【主者立于阶东西面宾賛立于阶西东面】主者请升賔曰某偹将事敢辞主者固请賔固辞主者终请賔三辞主者升自阼阶立于西东西向賔升自西阶立于席西东向赞冠者及庭盥于洗升自西阶入于东房立于主者赞冠者之南俱西面主者赞冠者引将冠者立于房外之西南面賔之賛冠者取纚栉簮跪奠于冠者筵南端席北稍东西面立賔揖将冠者賔主俱即席坐将冠者进升席西南坐賔之賛冠者进筵前东面跪脱双童髻置于箱栉毕设纚兴复位立賔主俱兴賔降至罍洗盥手讫诣西阶主者立于席后西面賔立于西阶上东面执缁布冠者升授賔賔降一等受之右执项左执前进将冠者筵前东向立祝曰令月吉日始加元服弃尔幼志慎尔成徳夀考维祺介尔景福乃跪冠兴复西阶上席后东面立賔之赞冠者进筵前东面跪结缨兴复位冠者兴賔揖冠者冠者适房賔主俱坐冠者【着青衣素裳之服】出房户西南面立賔主俱兴賔揖冠者冠者进升席西向坐賔之赞冠者跪脱缁布冠置于箱栉毕设纚兴复位执进贤冠者升賔降二等受之右执项左执前进冠者筵前东向立祝曰吉月令辰乃申尔服恭尔威仪淑慎尔徳眉夀万年永受胡福乃跪冠兴复位賔之赞冠者跪设簮结缨兴复位冠者兴賔揖冠者冠者适房賔主俱坐冠者【着绛纱服】出自房戸西南面立賔主俱兴賔揖冠者冠者进升席西向坐賔之賛冠者跪脱进贤冠置于箱栉毕设纚兴复位执爵弁者升賔降三等受之右执项左执前进冠者筵前东向立祝曰以嵗之正以月之令咸加尔服兄弟具在以成厥德黄耉无疆受天之庆乃跪冠兴复位賔之賛冠者跪设簮结缨兴复位冠者兴賔揖冠者适房賔主俱坐主者賛冠者撤纚栉簮箱及筵入于房又设筵于室戸西南向冠者着爵弁之服出房户西南面立賔主俱兴主者賛冠者盥手洗觯于房酌醴出房南面立賔揖冠者冠者就筵西南面立賔进受醴进冠者筵前北面立祝曰甘醴维厚嘉荐令芳拜受祭之以定尔祥承天之休夀考不忘冠者筵西拜受觯賔复西阶上东面答拜执馔者奉馔荐于冠者筵前冠者左执觯右取脯祭于笾豆之间赞冠者取胏一以授冠者冠者奠觯于荐西以祭冠者坐取觯祭醴奠觯再拜执觯兴賔答拜賔主俱坐冠者升筵跪奠觯于荐东兴进北面跪取脯降自西阶入见母进奠脯于席前退再拜以出冠者母不在则使人受脯于西阶下初冠者入见母賔主俱兴賔降当西序东面立主者降当东序西面立冠者既见母出立于西阶东南面賔少进字之曰礼仪既偹令月吉日昭告尔字爰字孔嘉髦士攸宜宜之于嘏永受保之曰伯某甫冠者曰某虽不敏夙夜祗奉賔出主者送于内门外主者西向请賔曰吾子辱执事请礼从者賔曰某得将事敢辞主者固请賔曰某既不得命敢不从賔就次主者入初賔出冠者东面见诸亲诸亲拜之冠者答拜冠者西面拜賔之賛冠者賔之賛冠者答拜讫见诸尊于别室賔主既释服改席讫賔与众賔俱出次立于门西东面主者出门东西面主者揖賔賔报揖主者先入賔及众賔从之至阶賔立于西阶上賛冠者在北少退俱东面主者立于东阶上西面众賔降立于西阶下东面掌事者以币篚升授主者主者授币篚于賔賔受之又以币篚授赞冠者賛冠受之俱复位主者还阼阶上北面拜送賔賛降自西阶主者送賔于大门外之东西面再拜賔出主者入孤子则诸父诸兄戒賔冠之日主者紒而迎賔拜揖让如冠主冠于阼阶之下礼賔拜送皆如上仪明日见庙冠者朝服质明赞礼者引入庙南门中庭道西北向赞再拜讫引出
　　士庶冠礼
　　洪武三年定凡男子年十五至二十皆可冠将冠筮日筮賔于祠堂戒賔俱同品官仪是日夙兴张帷为房于聴事之东賔主执事者皆盛服设盥于阼阶下东南陈服于房中西牖下东向北上席二在南酒壶在服北次盏注幞头帽巾各盛以盘防以巾帕执事者三人捧之立于堂下西阶之西南向东上主人立于阼阶下子弟亲戚立于盥东傧者立于门外以俟賔将冠者双紒袍勒帛素履待于房中賔至主人出迎揖而入坐定将冠者出于房执事者请行事賔之赞者取栉总箆幧头置于席南端賔揖将冠者将冠者即席西向坐賔之賛者为栉合紒施总加幧头賔主皆降主人立于阼阶下賔盥讫主人揖让升自西阶皆复位执事者以巾进賔降西阶一等受之诣冠者席前东向云云跪为着巾兴复位冠者兴賔揖冠者适房易服深衣大带出房即冠席賔盥讫降二等受帽进祝赞者彻巾賔跪冠兴复位冠者兴賔揖冠者入房易服旋服襴衫腰带出房即冠席賔盥讫降三等受幞头进祝三祝皆同品官词赞者彻防加幞头复位冠者兴賔揖冠者适房易公服出房执事者彻冠席入帷中更设醴席于西阶南向赞者酌醴出房立于冠者之南賔揖冠者即醴席西向立賔受醴诣席前北面祝同品官词冠者于席西拜受賔答拜执事者荐馔冠者即席坐饮食讫再拜賔答拜冠者离席立于西阶之东南向賔字同品官词冠者拜賔答拜冠者拜父母父母为之起拜诸父之尊者遂出见乡先生及父之执友先生执友皆答拜讫賔退主人请礼賔辞固请许诺乃入设酒馔延賔及傧赞者賔退主人酬賔赞侑以币乃拜谢礼毕主人以冠者见祠堂告曰某之子某冠毕敢见冠者北面焚香再拜出




　　明会典卷六十三
　　钦定四库全书
　　明会典卷六十四
　　礼部二十三
　　婚礼
　　天子纳后仪
　　正统七年定
　　纳采问名
　　前期择日遣官告天地宗庙至期前一日所司设御座于奉天殿鸿胪寺设制案节案于御座前内官监礼部陈礼物于文楼下教坊司设中和乐于殿内至期清晨锦衣卫设卤簿于丹陛下礼部陈礼物于丹陛上内官监设防舆于奉天门外教坊司设大乐于奉天门内质明鼓三严钟止鸿胪寺奏请陞殿上具冕服导驾奉引如常仪陞座文武官朝服叩头讫执事引正副使朝服就拜位行四拜礼传制官奏传制讫由东门出执事举制案节案由中门出礼物在丹陛上者随之俱置丹陛中道传制官宣制曰兹选某官某女为皇后命卿等持节行纳采问名礼正副使又行四拜礼鸿胪寺奏礼毕上兴引礼引制案节案用伞盖遮防由奉天门中门出执事引文楼下礼物随出至奉天门外正副使取制书置防舆中仪仗大乐前导从中门中道行出大明门外正副使释朝服乘马行诣皇后第行礼皇后第前一日设正副使幕次于大门外左南向设香案于正堂中设制案节案于香案南别设案于香案之北其日正副使至大门外仪仗大乐分列置防舆于正中设制案节案于防舆北引礼引正副使入幕次执事官陈礼物于正堂正副使出幕次取制书置案上礼官一员先入正堂立于东主婚者朝服出见立于西礼官曰奉制建后遣使行纳采问名礼引主婚者出迎引礼引正副使捧制书及节先行主婚者随行至正堂置制书及节于案正使立于案左副使立于案右引礼引主婚者就拜位行四拜礼诣案前跪正使取纳采制宣讫授主婚者主婚者受之授执事者置于北案上稍左副使取问名制宣讫授主婚者主婚者受之授执事者置于北案上稍右主婚者俯伏兴平身执事者举答问名表案于主婚者后少西取表授主婚者主婚者受表跪授正使主婚者俯伏兴平身退就拜位又行四拜礼毕正副使出置表防舆中讫主婚者至正副使前致词云请礼从者酒馔毕主婚者捧币以劳正副使正副使出主婚者送至大门外正副使进发防舆于大明等门左门入至奉天门外以表节授司礼监官奏闻复命
　　纳采制
　　朕承天序钦绍鸿图经国之道正家为本夫妇之伦乾坤之义实以相宗祀之敬恊奉养之诚所资维重祗遵圣祖母太皇太后圣母皇太后命今遣使持节以礼采择
　　问名制
　　朕惟夫妇之道大伦之本正位乎内必资名家特遣使持节以礼问名尚伫来闻
　　答辞
　　臣某伏承嘉命正使某官某等重宣制诏问臣名族臣女臣夫妇所生先臣某官某之孙先臣某官某之曽孙先臣某官某之孙先臣某官某之外孙臣女今年若干谨具奏闻
　　纳吉纳征告期
　　前一日所司设制案节案礼物中和乐至期清晨设卤簿防舆大乐传制遣使并同前纳采问名仪但纳征用纁束帛六马等物制词云兹聘某官某女为皇后命卿等持节行纳吉纳征告期礼皇后第前一日设正副使幕次香案制案节案别设案并同前受纳采问名仪惟更设玉帛案其日正副使至皇后第于防舆中取制书玉帛置案上少执事先设皇后冠服诸礼物于正堂六马陈于堂下礼官一员入正堂主婚者出见礼官曰奉制聘皇后遣使行纳吉纳征告期礼主婚者出迎执事举玉帛案前行正使于案取纳吉纳征制书捧之副使取告期制书及节捧之次行主婚者后随至正堂正副各有制书及节置案上退立案之左右相向置玉帛案于制书案之南引礼引主婚者就拜位行四拜礼引诣案前跪正使取纳吉纳征以次宣讫授主婚者主婚者受制以授执事者执事者跪受置于北案正使捧圭授主婚者主婚者受圭以授执事者执事者跪受置于北案副使捧纁授主婚者主婚者受以授执事者执事者跪受置于北案副使取告期制书宣讫授主婚者主婚者受制以授执事者执事者跪受置于北案主婚者俯伏兴平身复位行四拜礼毕正副使持节出以节置防舆中主婚者送至门外请礼从者及捧币劳正副使俱同前正副使还至奉天门外以节授司礼监官捧入复命
　　纳吉制
　　大婚之卜龟筮卿士恊从敬循礼典遣使持节告吉
　　纳征制
