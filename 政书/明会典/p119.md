<!-- { "loadSidebar": true } -->
　　洪武五年给僧道度牒令僧録道録司造周知册颁行天下寺观凡遇僧道即与对册其父兄贯籍告度日月如有不同即爲伪冐　六年令各府州县止存大寺观一所并处其徒择有戒行者领之若请给度牒必考试精通经典者方许民家女子未及四十者不许爲尼姑女冠　二十年令民年二十以上者不许爲僧　二十四年令清理释道二教凡各府州县寺观但存寛大可容众者一所并居之不许杂处于外违者治以重罪亲故相隠者流愿还俗者听其佛经畨译已定者不许増减词语道士设醮亦不许拜奏青词各遵颁降科仪民有效瑜珈教称爲善友假张真人名私造符録者皆治以重罪又令天下僧道有剏立庵堂寺观非旧额者悉毁之　二十六年道士请给度牒者审皆逃民发锦衣卫令习工匠　二十七年令榜示天下寺观凡归并大寺设砧基道人一人以主差税每大观道士编成班次每班一年高者率领余僧道俱不许奔走于外及交搆有司以书册称爲题疏强求人财其一二人于崇山深谷修禅及学全真者听三四人不许毋得私剏庵堂若游方问道必自备路费毋索取于民所至僧寺必揭周知册验实不同者拏送有司僧道有妻妾者许诸人赶逐相容隠者罪之愿还俗者听亦不许收民间儿童爲僧违者并儿童父母皆坐以罪年二十以下愿爲僧者亦须父母具告有司具奏方许三年后赴京考试通经典者始给度牒不通者杖爲民有称白莲灵寳火居及僧道不务祖风妄爲议论沮令者皆治重罪　二十八年奏准天下僧道赴京考试不通经典者黜还俗年六十以上者免试　三十五年令清理释道二教凡歴代以来及洪武十五年以前寺观有名额者不必归并新剏者归并如旧　永乐元年令三年一给度牒　六年令军民子弟僮奴自削髪为僧者并其父兄送京师发五台山做工毕日就北京爲民种田及卢龙牧马寺主僧擅容留者亦发北京爲民种田　十年谕本部天下僧道多不守戒律民间修斋诵经动輙较利厚薄又无诚心甚至饮酒食肉游荡荒淫略无顾忌又有无知愚民妄称道人一槩蛊惑男女杂处无别败壊风化洪武中僧道不务祖风及俗人行瑜珈法称火居道士者俱有严禁即揭榜申明违者杀不赦　十五年禁僧尼私建庵院　十六年定天下僧道府不过四十人州不过三十人县不过二十人限年十四以上二十以下父母皆允方许陈告有司行乡里保勘无碍然后得投寺观从师受业五年后诸经习熟然后赴僧道录司考试果谙经典始立法名给与度牒不通者罢还爲民若童子与父母不愿及有祖父母父母无他子孙侍养者皆不许有年三四十以上先曽出家而还俗及亡命黥刺亦不许寺观住持容留违者罪之　宣徳元年谕本部僧道行童请给度牒甚多宜令僧道官取勘本部同翰林院官礼科给事中及僧道官考试能通大经给与度牒八年令天下有司闗津但遇削髪之人捕送原籍治
　　罪如律　十年禁僧道私自簮剃及妄言惑众者　正统元年奏准僧道给度牒者仍照洪武年间例造册颁行天下寺观以防奸伪　六年令僧道多有壊乱心术不务祖风混同世俗伤壊风化都察院即遵洪武旧例出榜禁约违者罪之新创寺观曽有赠额者听其居住今后再不许私自创建　十四年令僧道应给牒者先令僧道衙门勘试申送有司审系额内并贯籍明白仍试精通本教经典方许申送本部覆试中式然后具奏请给　景泰六年令今后僧道务要本戸丁多本人持行修洁不系军匠塩灶等籍里老保结呈县覆实具申府司类呈该部方许收度仍勘各寺观原定额数如有数多不与出给　成化十三年禁约游方僧人凡僧道住持勅建寺观许二人勅赐并在外寺观各止许一人治十三年奏准僧道有犯挟妓饮酒者俱问发原
　　籍爲民若奸拜认义父母亲属俱发边卫充军武职有犯容止僧尼在家与人奸宿者公侯伯问拟住俸戴头巾闲住都督都指挥指挥千百戸镇抚带俸闲住有犯挟妓饮酒者公侯伯罸俸一年不许侍卫管军管事都督以下带俸差操原系带俸者常川带俸　凡汉人出家习学畨教不拘军民曽否闗给度牒俱问发原籍各该军卫有司当差若汉人冐作畨人者发边卫充军
　　祥异
　　诸司职掌
　　一凡各处献来祥瑞本部准其事收下如有非时灾异即时奏闻若遇日月交蚀则预先行移诸司救防一日食仪注前期结防于礼部仪门及正堂设香案于露台上向日设金鼓于仪门内两傍设乐人于露台下设各官拜位于露台上下俱向日立至期钦天监官报日初食百官具朝服典仪唱班齐賛礼唱鞠躬乐作四拜兴平身乐止跪执事俸鼓诣班首前班首击鼓三声众鼓齐鸣候钦天监官报复圆賛礼唱鞠躬乐作四拜平身乐止礼毕
　　一月食仪注同前但百官便服于都督府救防
　　事例
　　洪武元年勅天下有司凡遇灾异俱具实奏闻　二年令有司或有灾异无论大小皆即时飞奏　四年令天下勿奏祥瑞若灾异即时奏闻
　　凡天下灾异有司申逹廵抚廵按等官即行具奏毎数月礼部以岁月先后类奏
　　凡民间一产三男令有司给米养赡
　　教坊承应乐舞
　　朝防宴享等礼各有承应乐舞以教坊本司具列于此而乐戸禁例附之
　　事例
　　凡圣节冬至正旦行朝贺礼上徽号进实录册封颁诏进春进歴遣祭郊祀听受誓戒进士传胪及进士上表俱用中和韶乐兼用堂下乐
　　凡朔望并岁首半月太常寺奏祭祀陞殿俱用堂下乐凡大祀天地享太庙祭社稷山川耕借田幸太学驾俱用堂下乐
　　凡大祀庆成圣节冬至正旦大宴俱用丹陛乐侑食乐凡礼部进表笺及迎诏俱用大乐
　　凡中和韶乐设于奉天殿内用乐先一日于御前奏知如再用即奏云安定不动计用举麾奉銮一员侍班韶舞一员防节次色长二人歌工十二人乐工七十二人凡堂下乐设于奉天门北檐下凡用领乐韶舞等官三员俳长二人色长十二人歌工十二人乐工一百三人凡丹陛乐设于奉天殿前丹陛上凡用领乐俳长二人色长四人歌工十二人乐工一百八人
　　凡侑食乐设于奉天殿内凡用唱盏奏乐奉銮等官五员领乐色长四人歌工四人乐工三十一人
　　凡大乐提调色长一人
　　凡大祀天地驾囘驾出南天门锦衣卫官奏起辇色长一人唱作乐奉銮一人唱乐奏神欢之曲乐作至奉天门乐止驾至奉天门堂下乐作驾至奉天殿乐止上易服鸿胪寺官奏请陞殿色长唱作乐奉銮举麾唱乐奏圣安之曲中和韶乐作上陞座乐止鸣鞭致词俟賛礼堂下乐作礼毕乐止賛礼毕奉銮举麾唱乐奉安安之曲中和韶乐作驾兴还至华盖殿乐止
　　凡用领乐官五员俳长四人协用俳长办事色长十二人各色色长八十四人乐工十八拨第一拨一百八人第二拨至十七拨每拨不等大约二三十人歌工毎拨十二人
　　凡太庙时享驾囘上祭毕至庙街门里陞辇锦衣卫官奏起辇本司俳长唱作乐官一员奏乐奏敬祖宗之曲至午门里乐止凡用领乐官五员俳长十人各色色长四十人乐工四拨每拨一百八人歌工十二人凡祭社稷驾囘上祭毕至社稷门里陞辂锦衣卫官奏起辂本司俳长唱作乐官一员奏乐奏神欢之曲至午门里乐止凡用领乐官五员俳长四人各色色长十六人乐工二拨每拨一百二人歌工十二人
　　凡祭山川驾囘上祭毕陞辇锦衣卫官奏起辇色长唱作乐官一员奏乐奏神欢之曲至奉天门乐止计用乐十八拨乐章乐器并用人数俱同郊祀囘
　　凡幸太学驾囘上幸太学行释奠礼及堂上讲书毕陞辇锦衣卫官奏起辇色长唱作乐官一员跪奏乐奏神欢之曲至奉天门乐止上陞座乐作坐定乐止百官行礼乐作礼毕乐止驾还宫乐作至奉天殿乐止计用乐十八拨乐章乐器并用人数俱同郊祀囘
　　凡耕借田并驾囘驾祭先农毕至借田所戸部尚书捧鞭跪进本司官引装扮里行十八人内村田乐老人四人木防十四人各念禾词外行七十二人各作乐器撺掇随驾行三推礼毕驾至仪门陞座乐止观三公九卿耕讫侍立本司承应用大乐撺掇百戱院本探子觔斗队舞毕本司官跪賛致语驾至殿内陞座进汤进膳俱用乐顺天府官并耆老人等行礼谢恩乐作礼毕乐止次百官行礼乐作礼毕乐止赐百官酒饭复入班行礼乐作礼毕乐止尚膳官进膳乐作进讫乐止百官入席本司官奏一奏本太初之曲进酒乐作进讫乐止进膳乐作进讫乐止本司官跪奏进汤乐作彻汤乐止二奏仰大明之曲进酒进膳进汤乐作进讫乐止皆如前三奏民初生之曲进酒进膳进汤乐作进讫乐止复皆如前彻御案毕乐止百官行礼乐作礼毕乐止鸿胪寺官奏礼毕不作乐驾囘陞辇仍用十八拨乐工歌工前起辇色长唱作乐本司官跪奏乐奏神欢之曲至午门前乐止
　　凡大宴驾出至奉天门色长唱作乐丹陛乐作驾陞奉奉天殿乐作鸿胪寺賛百官四拜礼毕乐止光禄寺进御筵乐作内官设案讫乐止进花进膳乐作进讫乐止奉銮奏一奏上万夀之曲侑食乐作斟酒賛跪本司官奏进酒乐止各官就坐奏乐奏平定天下之舞引舞乐工二人舞人乐工三十二人舞毕奏二奏仰天恩之曲侑食乐作奏进酒乐止殿外汤乐作领乐俳长一人色长四人撺节乐工二十四人殿内迎汤乐作领乐色长二人歌工四人汤至奏进汤乐作賛馔成彻汤乐止奏黄童白叟鼓腹讴歌承应舞念禾词俳长一人歌工四人乐工十五人白叟六人黄童八人舞毕奏乐奏抚安四夷之舞引舞乐工二人歌工四人乐工十七人高丽舞琉球舞北畨舞回回舞各四人舞毕奏三奏感地徳之曲侑食乐作奏进酒乐止奏乐奏车书防同之舞舞人乐工三十四人舞毕奏四奏民乐生之曲侑食乐作奏进酒乐止导汤乐作迎汤乐作如前奏进汤乐作賛馔成彻汤乐止奏乐奏表正万邦之舞引舞乐工二人舞人乐工六十四人舞毕五奏感皇恩之曲侑食乐作奏进酒乐止汤乐作迎汤乐作如前奏进膳乐作彻汤膳并御筵乐止奏乐奏天命有徳之舞引舞二人舞人乐工六十四人舞毕奏缨鞭得胜蛮夷队舞舞人乐工一百四人承应内狮子舞五人舞毕官五员更迭致语万民安乐天下太平嵩呼万岁再动乐声乐作乐止百官四拜礼毕
　　凡进士传胪上将陞殿色长唱作乐官一员举麾奏乐奏圣安之曲中和韶乐作上陞座乐止举人行礼堂下乐作礼毕乐止传制黄榜案起乐作至丹墀置定乐止传胪举人行礼乐作礼毕乐止案起乐作案至奉天门外乐止大乐迎黄榜出鸿胪寺官致词百官行贺礼乐作礼毕乐止本司官举麾奏乐奏安定之曲中和韶乐作驾还宫至华盖殿乐止
　　凡进士上表谢恩上将陞殿色长唱作乐官一员举麾奏乐奏圣安之曲中和韶乐作上陞座乐止鸿胪寺官賛百官行常朝礼乐作礼毕乐止诸进士行礼乐作礼毕乐止进表表案起堂下乐作安置定乐止宣表毕进士行礼俯伏乐作礼毕乐止进士行拜礼乐作礼毕乐止见辞等官吏人等行礼乐作礼毕乐止本司官举麾奏乐奏安定之曲中和韶乐作驾还宫至华盖殿乐止凡庆贺东宫千秋节并朔望朝叅领乐官五员俳长一人歌工四人乐工四十人
　　凡东宫冠礼毕宴用七奏乐领乐官四员俳长二人色长四人歌章拍板乐工四人乐工十人
　　凡庆贺皇太后圣节女乐奉銮等官妻五人提调女乐四人歌章二十四人奏乐一百一十五人
　　凡庆贺中宫女乐同
