<!-- { "loadSidebar": true } -->
　　存积盐课仍纳本色常股盐课每引折收银三钱商支给将价照例余勤煎灶户余盐内挿买补课各项该纳银两解到运司聼巡盐御史委官解京　又令各处灶戸犯徒罪以上审有力并干碍盐法囚犯杖徒以上该纳米赎罪者俱发所在塲仓照罪上纳米糓及入官舡只头畜货物亦变卖价银送发该塲以偹凶年赈济贫灶　又令灶户除全课二十丁三十丁以上通户优免若实灶户止当灶丁数名亦止照见当丁数贴灶此外多余丁田俱发有司当差其余全课盐丁亦照原拟丁田津贴免其差徭夫马若奸民诡寄田粮及豪强灶戸全家影占差徭者就将多余丁田照数收补逃故灶丁若诡寄不多者依律问罪田粮改正　又令各商给领引目自出司到塲之日为始中多者不过一十五年中少者不过十年俱依期支尽起离本塲若故意迁延过违年限倚住害人者依律问罪仍照占中卖窝事例发落未尽盐引没官其势豪灶户发卖私盐及勒掯该支客商者私卖之数尽追入官该支之数立限给商仍各治以重罪　又令各处秤掣引盐止许批验所官若本所无官方委运司官有司不得干预　又令各处嵗报盐课册内务开写某运司提举司每嵗额办盐课存积常股数目该本色盐若干或布米等折货若干某塲盐课嵗办若干办完若干每项各立行欵开写官攅某人总催某人办过盐课或布或米或货收入某字号仓囤某年月日完足出给某字号通闗送缴查筭无差各欵后空立前件长芦山东河东运司扵次年三月终两浙两淮运司扵次年四月终福建广东云南四川运司提举司扵次年六月终差吏亲赍奏缴仍造青册二本一本送户科注销一本送本部查照若有过期并数目不清及虚出揑造者查究问罪　又令两淮运司守支客商成化十五年以前无盐支给者许收买灶丁余盐以补官引免其劝借米麦成化十六年以后至二十年以前正支不敷者亦许买补该劝借赈济米麦仍照支盐分数上纳二十一年至二十三年已办未完者严限追补完足给与各年应支客商不许收买余盐该劝借赈济米麦亦照例上纳　又令行盐地方捉获私盐所在官司盘验数目并将私盐舡只通行变卖银两觧送运司造册类解　又令两浙运司各塲灶丁有离塲三十里内者全数煎办三十里外者照水乡事例全准折银每年十月以里征完觧送运司类解本部其折银则例每一大引浙西六钱浙东四钱盐法通照原定数目征纳仍查各该盐塲某塲原额盐课若干灶丁在三十里内者若干在三十里外者若干造册五本各塲一本运司本布政司巡盐御史本部各缴一本以偹查考　又令灵州盐课司行塩地方仍旧扵平凉静寜隆徳政平庆阳环县等处　増置河东解盐中塲分司并给印信　三年奏准凡客商未支引盐不分存没巳未到官但过三十五年者俱不准告闗其流通底簿并勘合文簿尽行销缴　七年奏准凡灶丁死絶充军者即以本塲新増出防空闲人丁拨补如无方许于附近民户佥补　八年奏准凡客商军舍人等敢有货卖私盐及于亲王之国收买私盐买求军舍人等夹带及跟随军舍人等私自买者犯人并牙保依律例发落盐入官干碍本府辅导官员一体问若各该地方官员纵容越过者聼本部叅究连坐　令两浙运司灶户若事故例当新佥者止许府县查补照例纳银卤丁事故方许运司勾充俱各眀立簿籍查考其塲官催目人等敢有将银课改作盐课灶户揑作卤丁一槩朦胧勾扰者俱问以枉法罪　十三年奏准越境兴贩官私引盐至二千斤以上者问发附近卫所充军原系腹里卫所者发邉卫充军其客商收买余盐买求掣挚至二千斤以上者亦照前例发遣经过官司纵放及地方火甲里老知而不举各治以罪巡捕官员乗机兴贩至二千斤以上亦照前例问发凡贫难军民将私盐肩挑背负易米度日者不必禁捕其豪强盐徒聚众撑驾大船张挂旗号擅用兵伏响器者巡捕巡塩官兵寻访擒捕若拒敌杀伤人命者俱枭首示众各防盐塲无籍之徒号称长布衫赶船虎光棍好汉等项名色把持官府诈害客商犯该徒罪以上及犯杖罪以下者俱发邉卫充军凡伪造盐引印信贿属运司吏书人等将已故并逺年商人名籍中盐来厯填冩在引转卖骗财物为首者依律处斩外其为从并经纪牙行店戸运司吏书一应知情人等但计满贯者不拘曽否支盐出塲俱发邉卫充军　又令各王府不许奏讨食盐其织造官有奏讨引盐越境货卖者聼本部并戸科论奏治罪　十四年令两淮行盐地方有司凡遇商人运到引盐即拘告报数目于卖毕追收退引按季缴送运司聼巡盐御史年终通查具奏如有不缴至五千引之上者该府州县官聼本部叅奏问罪
　　清理盐法官员
　　事例
　　永乐十三年差御史给事中内官各一员于各处闸支盐课　十四年差监察御史一员巡视河间运司私盐宣徳十年差盐察御史一员于两淮通州狼山镇守
　　提督军卫巡捕私盐　正统元年差侍郎及监察御史巡视长芦等处私盐　二年取囘两淮巡盐御史　三年取囘两淮两浙长芦整理盐法内外官及御史等官又令两淮两浙长芦等运司每嵗各差御史一员巡
　　视及催督盐课　十一年令长芦巡盐御史兼理山东盐法　景泰元年差侍郎二员清理两淮两浙盐法二年取回两浙巡盐御史令镇守侍郎兼理盐法　三年令巡河御史兼理两淮盐法裁省巡盐御史　又差监察御史二员于两浙两淮巡盐　七年令广西按察司各道分巡官兼催督各该盐课司盐课禁革奸又令四川按察司各道分巡官兼督盐课　天顺四年令山西按察司分巡该道官兼巡视河东盐池　成化四年差都御史一员清理两淮盐法　九年差监察御史一员扵河东运司巡盐　十七年令云南布政司提督银塲议兼理盐法　治元年差侍郎二员兼佥都御史清理两淮两浙盐法　二年令福建清军御史兼理盐法仍照两淮等防巡盐御史例年终具奏催办过盐课　六年添设广东按察司佥事一员専理盐法十三年差都史一员清理两淮盐法
　　运司盐塲官吏禁约
　　事例
　　正统元年奏准各盐运盐课司及各塲官吏考满考退等项到部者俱送户部发回住俸责限催办未完盐课其应考满未起程者免赴京亦住俸催办完日奏请定夺　景泰元年令各盐塲大使守支九年应考满者原经收已商盐年乆不至准给与后到客商其余不尽之数交盘见任官攅依例给由　令运司同知副使判官等官各定分司催督盐课不得更易互管仍按季具数总司查并遇有考满止开该催分司盐数稽考及有事故等项但许附近分司管不得转委　二年令各处嵗办盐课经管官员务依时催督煎办按季开报合千上司年终出给总足通闗奏缴如有拖欠该九年考满住俸催完方准给由又令各运司提举司官吏纵容库役门子那移作弊及分司官员盐课司官攅通同富豪总催镬秤人等诈害客商批验所监掣官员并官攅作害人受满贯者俱发邉卫充军　成化十六年令各处塩课次年正月不完者该塲官住俸杖追分司并运司官以十分为率三分不完者一体住俸其各官三年六年考满巡盐御史查勘任内盐课完足方许起送若九年考满所督盐课过违年限不完者查送吏部降二级叙用官攅丁忧事故等项从巡盐御史委官查盘经手盐课交付接管官攅方许离任每年终分司各将办过盐课开报巡盐御史查盘造册奏缴　二十一年奏准各盐塲官皆周嵗考满即守支所办盐课其有支尽附余盘与见任官接管给由不得任外乆住及任内托故去任每三年即令各处盘粮给事中御史查盘治元年令各处盐塲官仍旧九年考满　二年令
　　巡盐御史查考各处该年盐课其有延至次年六月终不完者于本衙门逓降一级运使六年不完者一体施行　又令各巡盐御史清查各运司提举司盐塲官自成化元年以后未经考退者不分在任改任但扵任内有报足通闗而亏欠盐课一千引之上者俱作素行不谨一万引者俱作贪官分司三年之内所属塲分各年有报完亏欠者亦作不谨六年亦所贪官俱行吏部定夺其攅典不分见役去役俱发为民　又令各盐塲官攅如遇分司官吏到塲及相识官员经过科总催头目出办银货荅应者计彼此俱罪其称拜见销牌解册者俱问拟入已之若书筭皂隷吏典人等下塲求索者仍坐亲管官钤束不严之罪各该运司每塲置立循环簿二扇责见役总催每月附写使用数目扵上月终赍送运司逓换书冩巡盐御史不时查究　八年令各运司运使及分司官任内盐课拖欠者不许赴部考满及别陞官职　十二年令各运司官考满务开任内各年分已办过正课若干补课若干如正课已完补课未完者亦不许申送给由
　　茶盐引印
　　户部盐引之印篆文一颗
　　户部茶引之印篆文一颗
　　盐粮勘合并茶盐引由契本铜版
　　盐粮勘合铜版一片
　　茶粮勘合铜版一片
　　鳯阳府广济闗勘合铜版一片
　　长淮闗勘合铜版一片
　　两淮都转运盐使司铜版二十四片
　　两浙都转运盐使司铜版二十一片
　　福建都转运盐使司铜版四片
　　广东盐课提举司铜版二片
　　梧州府铜版一片
　　海北盐课提举司铜版二片
　　黒盐井盐课提举司铜版二片
　　河东都转运盐使司铜版四片
　　安宁盐井盐提举司铜版二片
　　白盐井盐课提举司铜版一片
　　河间长芦都转运盐使司铜版二片
　　四川盐课提举司铜版一片
　　五井盐课提举司铜版一片
　　灵州盐课司铜版一片
　　巩昌府铜版一片
　　威楚盐使司铜版二片
　　延安府铜版三片
　　广西布政司铜版二片
　　茶盐铜版三片
　　凉州盐课司铜版一片
　　契本铜版五片
　　安宁盐使司铜版二片
　　龙江盐仓铜版一片
　　建昌府铜版二片
　　茶由铜版一十片
　　应天府置石灰山闗铜版一片
　　龙江闗半印勘合铜版一片
　　事例
　　洪武间户部茶盐引印及盐粮勘合并茶盐引由契本铜版俱収贮内府户科编号木记収贮户部凡遇各处急缺粮草则戸部奏请印刷编定召商开中正统十一年以戸部改为南京戸部具奏铸换印与铜版各増南京二字于戸部之上仍収贮南京内府戸科遇开中本部差官至彼印刷编定赍赴开中处所给发其印及铜版木记用使年乆平乏糢糊则奏请改铸刋造
　　权量
　　权量本部掌行其制造见工部
　　斛斗秤尺
　　诸司职掌
　　凡天下官民人等行使斛斗秤尺凡有一定决则颁行各司府州县牧掌务要如式成造较勘相同印烙给降民间行使其在京仓库等处合用斛斗秤尺等项本部较勘印烙发用
　　明令
　　凡斛斗秤尺司农司照依中书省原降鐡斗鐡升较定则様制造发直府州及呈中书省转发行省依様制造较勘相同发下所属府州各府正官提调依法制造较勘付与各州县仓库収支行用其牙行市铺之家须要赴官印烙乡村人民所用斛斗秤尺与官降相同许令行使
　　事例
