<!-- { "loadSidebar": true } -->
　　洪武六年令御史察举各处有司官员　永乐元年命巡按御史及按察司凡府州县官到任半年之上察其亷贪具实奏闻　宣徳十年奏准凡在外都司卫所首领官并断事等官从巡按御史按察司考察阘茸无能者起送赴部　正统元年议准各处卫所官员听巡按御史按察司照依文职事例一体考察　四年奏定宪体及出巡礼仪一风宪为朝廷耳目宣上德达下情乃其职任所至之处湏访问军民休戚及利所当兴害所当革者随即举行或有水旱灾伤当奏者即具奏不可因循茍且旷废其职一风宪存心湏用明白正大不可任一己之私昧众人之公凡考察官吏亷贪贤否必于民间广询密访务循公义以协众情毋得偏听及輙凭里老吏胥人等之言颠倒是非亦毋得搜求细事罗织人过使奸人得志善人遭屈一风宪之官当存心忠厚其于刑狱尤湏详慎若刻薄不仁专行酷虐不思罪有大小罚有重轻而一槩毒刑以逞动輙棰人至死不惟有失朝廷钦恤之意抑且祸及身家虽悔无及一居风宪者湏用持身端肃公勤详慎毋得亵慢怠惰凡饮食供帐只宜从俭不得逾分一风宪之职其任至重行止语黙必湏循理守法若纎毫有违则人人得而非议之为风宪之累矣故所至州县取假分毫之物即自玷溷在我无瑕方可律人一所至之处湏用防闲未行事之先不得接见闲杂人凡官吏禀事除公务外不得问此地出产何物以防下人窥伺作一分巡所至不许令有司和买物货及盛张筵宴邀请亲识并私役夫匠多用导从以张声势自招罪愆一巡按之处不得令亲戚人等于各府州县等衙门嘱托公事及营充勾当一出巡同事之人湏相协和若有所见不同而行事乖舛者可于无人之处从容陈説利害以开导之彼心既悟必能从正凡人有言湏虚心以听不可偏执已见若听者能从则言者亦不可矜为已功大抵同僚同事当如兄弟相亲相爱积诚相与未有不相契者凡有善相让有过相规相规之言只两人自知切不可对众发之庶其能从凡处同僚不可推恶避劳不可妨彼利己不可己抑人必务协和以相助益不但宪司如此诸司处同僚者亦皆当然一学校者礼让之地凡监察御史按察司官所至下学先诣大成殿拜谒礼毕退诣明伦堂生员讲説经史监察御史按察司官中坐本处提调七品以上正佐官序坐于左教授学正教谕训导序坐于右听讲余皆立听布政司官下学亦同若布政司按察司官与御史一同下学御史左边正面坐布政司按察司官依品级右边正面坐问答之际教官生员不许行跪礼一总兵镇守官受朝廷委任以防奸御侮凡调度军马区画边务风宪官皆无得干预其相见相待之礼尤湏谦敬如总兵镇守官有犯违法重事湏用体覆明白指陈实迹具奏请防不许擅自辱慢其军职有犯具奏请防已有定例风宪官巡歴去处亦湏以礼待之并不得轻易陵辱一在外乡试自有布政司官提调按察司官监试其巡按及公差问理等项监察御史毋得干预及列名于乡试小録甚失大体其所试生徒若有情听行纠举亦不得生事诬执其在京乡试及防试合用监察御史监试如有兄弟子侄之类在内应举者亦湏回避一初到按临之处其都司布政司按察司及卫所府州县官相见之后各回衙门办事每日不许伺候作揖及早晩听事遇有事务许唤首领官吏抄案或佐贰官一员前来发落不许輙唤正官或有合令正佐官计议事务及正佐官自来禀白者不在此例按察司官分巡同都司布政司官所至亦同违者从风宪官举劾一各衙门问过罪囚或有合断事理干碍计禀者先令有司定拟罪名然后参考事例明白方可发落不可輙自与决恐有别例议论不同宜从所长一方面官与御史初相见左右对拜方面官来见御史前门外下马由正道入御史延至后堂方面官坐左御史坐右及御史回望司前下马由正道入方面官延至后堂御史坐左方面官坐右首领官初见行拜礼御史中立还拜一中都留守司官各处按察司官相见并如前仪一各卫指挥盐运司运使同知各府知府初见御史按察司官上手立对拜盐运司副使判官各府同知通判推官各州知州同知判官各县知县及守御千户初见御史按察司官中立答拜各卫并盐运司各府州首领官各县县丞主簿初见行拜礼御史按察司官起身举手各县典史及仓塲库务阴阳医学僧道等官初见行拜礼御史按察司官坐受举手其指挥运使运同知府知州问答之际不许行跪礼一府州县儒学教官生员初见行拜礼御史按察司官出位中立还拜教官生员相见之后不许每日伺候作揖有妨肄业一古圣帝明王先师先贤陵墓山川社稷祀典祠坛仰本府州县提调所属常湏洁净有损坏者即为修理仍禁牧放樵采一山林隠逸怀材秉义之士仰本府州县官究心搜访举送赴京以备擢用一乡饮酒礼仰本府州县行属照依原降图式举行毋得尊卑失序其城市乡村所司宜一体申明遵行无为文贝一本府州县及所属但有急缺官员随即径申吏部以凭除授不许稽迟一境内盗贼仰卫府州县严督所属捕盗官及应捕之人令昼夜用心巡察擒获务要尽絶无遗民患仍将捕盗官及应捕之人职名开报一巡检司及闗津把隘官兵仰卫府州县督令用心守把凡经过之人验引明白即便放行不许纵放逃军逃囚及奸细之人仍严禁约官兵人等不许生事刁蹬取财害民一狱禁所当矜恤仰本府州县官并司狱司官常加视督令狱卒将见禁囚人如法收禁冬设暖柙夏备凉浆合得囚粮依数支养若有疾病令医治疗不许纵令狱卒人等尅落衣粮非理凌虐因而痩死及将平民枉禁违错仍具狱官吏卒名数及见监囚数开报一指挥千百户镇抚总小旗并要抚防军士各令得所不许生事虐害勒取财物及尅减月粮一凡系卫所去处务要髙城深濠门堞坚壮如有损坏即拨军余修理不许怠慢常常严督军士各遵纪律守御地方不许擅离信地扰害人民仍于门禁闗津守把盘诘奸细但有乡村人民挑担物货柴薪等项入城货卖不许指以盘诘为由生事刁蹬因而勒要财物一不许纵容泼皮军余出入府县把持官府欺虐良善一管军官不得纵令军人离役虚申逃亡冒名代替及私占用营运买卖或作佃户等项役使　景泰元年令在外乡试仍听巡按御史监临　天顺元年奏准今后毎年巡按御史将司府州县见任官员从公诘察除贪汚不法者就便拿问其老疾罢輭等项起送吏部查例定夺如有奉公守法亷能超卓者更替回京之日指实举奏吏部记其姓名候考满到部查考陞用若御史考察不公颠倒是非者参问如律　成化三年奏准各处布按司分巡分守官员遇有陈告违法事情并奉到勘合应该勘问事理俱要亲自勘问及访问军民休戚官吏贤否并举行兴利除害等事周嵗满日交替接管方许囘司仍备将问过囚犯完过事件开报本司转呈巡抚巡按等官稽考若有奸慢悮事者径自参奏拏问　治十五年奏准各道分巡分守官有缺该司掌印官从公将应委职名呈禀监临衙门查无违碍依拟施行毋致久缺误事其有推奸不法者许巡按御史指实劾奏
　　刷卷
　　诸司职掌
　　凡监察御史并按察司分司巡厯去处先行立案令各该军民衙门抄案从实取勘本衙门并所属有印信衙门合刷卷宗分豁已未照刷已未结絶号计张缝依式粘连刷尾同具检单目并官吏不致隠漏结罪文状责令该吏亲赍赴院以凭逐宗照刷如出卷内事无违枉俱已完结则批以照过若事已施行别无违枉未可完结则批以通照若事已行可完而不完则批以稽迟若事已行已完虽有违枉而无规避则批以失错若事当行不行当举不举有所规避如钱粮不追人赃不照之类则批以埋没各卷内有文案不立月日颠倒又在乎推究得实随其情而拟其罪其曰照过曰通照曰迟错曰埋没此皆照驳之总名而照刷之方又各有其法今将六房照刷事例各畧举于后
　　一照刷吏房起取罢闲官吏文卷假如应天府某年月日承奉吏部劄付仰行所属应有为事罢闲官员取勘见数一名起送听用当日立案行移上元等防县取勘花名先申到府案催各县陆续照依原报名数申解完絶取获实收明白卷内行移又无迟错事理则刷尾批云照过设若起解未尽行催不絶则批通照其或各县开称事故文书到后或半月或数日不行催问则批云事属稽迟及有先申某今解某本作某却作某之类则批云事属差错如是原申十名已解六名外四名未解经年歇案不催中间情不无则驳之曰埋没照刷州县吏房卷同
　　一照刷户房开垦荒田卷假如州府承奉户部劄付仰行所属应有荒闲田土召人开垦合纳税粮三年后依例科征据江都等县申报人户姓名开过田亩数目立案候至年限满日具将起科则例花名田粮数目移付征收秋粮卷收科了当卷内别无稽迟差错事件则批刷尾云照过设若年限未满申报未絶则批通照其或各县申称见行开垦先具人户花名到府迁延三五日或数十日不行立案行催开过田数则批云事属稽迟其有原开顷亩该科秋粮十石却作千石之类则批差错至于原申开过田土比候年限已满或逾年不行收科或将原报顷亩减多作少其显然则当驳之以埋没照刷州县户房巻同
　　一照刷礼房买办祭祀猪羊果品香烛等项文卷先看何年月日承奉礼部劄付开到本府合该祭祀社稷先圣先贤及风云雷雨山川无祀鬼神等坛若干处每坛计用猪若干羊若干果品香烛等项若干其价照依本处时估对物收买仰于官钞内放支当日立案定限行移所属州县收买要见囘报是何行人物户时估及差委何官眼同收买送官应用仍查筭原估与收买价钞相同已用与原买之数无异俱有行人物户领状在卷祭祀已毕事无施行则批以照过若或已买在官祭祀日期未临虽皆有发付收领明白事无施行则批以通照其或经违日久才方立案行移祭期将临其收买猪羊等项尚有未备显是怠慢则批以事属稽迟若或分派各行人物户所买品数皆同而价钞不一且如春丁祭先师孔子该猪六口每口价钞二百贯却共作一千二百五十贯附卷及查行人物户领状实领一千二百贯并查放支官钱卷内亦止一千二百贯既已明白别无规避则批以事属差错其或猪羊等项已备祭祀已毕但不见所用过钞贯花销不见是何行人物户收领价钞及有无余下物件未用责付何人收领防胧不明显有规避则批以事属埋没照刷州县礼房卷同
