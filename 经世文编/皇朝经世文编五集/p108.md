<!-- { "loadSidebar": true } -->
中俄新约所订各款业经本馆于本月二十八日录供众览足见在亚洲办理交涉非恃威势不可有强谓此约不足凭信者盖不愿遽信以为实耳驻京各国公使近来如何联络甘雪尼俄使名及夕辣尔特法使名近来有无玩赛纸牌之事本馆未接京信不知其详以理度之二使酬应必何也曰日亟以威势吓华官也英国外部智不足而愚则有余言出威未必随之不然则不言而其立意不以威逼中国也久矣驻京英使见外部不欲有事徒事恐吓不示威势言与不言等遂不言此英使所以无作为亦英商所以不满意也总署若不知其懦弱无为此亦已矣而伦敦之麦格利中国使馆所延之参赞必透露实情电达总署实情已现即吓之亦无益最不幸者外部大臣沙列不雷年老固执己无所为而不准人为其所不欲为德皇年幼无知帮同俄法索交辽东无理取不自认过致今有进退尔难之势东方之事与英大有关系前外部大臣劳斯勃雷曾细访而讲究之实洞悉其隐微若非国中有人为难早已功业有成按劳斯勃雷本为自由党魁近遂辞退其为难之甚可知外部次官口讼于东方之事亦颇关心所惜不获乎上未能进谏俄法举动遂无他国干预之患此其要求多端所由来也兹请言俄要求之益俄皇素以弭兵为怀今新皇亦以无事为主顺父意也东方耶稣教民俄皇向以保护之责自任而阿米尼亚之人惨遭杀戮俄国坐视不救恐稍涉干预土国必亡瓜分难均致启争端其与法国联盟亦意在牵制使无兵事是俄之不欲东方有事与其力保欧洲升平事无两歧总之俄国目前确求无事有事必在西伯利亚铁路告成之后所求利益皆不以干戈而以恐吓得之善哉其用恐吓也日本之逼出东三省也明知法德虽未必真能以兵力助俄而三国联盟声势可畏日本正值有事之后水陆两军空虚不足唯命是听是其智也中国与俄订立新约亦迫于俄之威势也其实中国若不允俄所求俄亦未必遽行决裂而俄之深谋人每莫从悬揣其威势之所以得力也至夕辣尔特自补銮美亚前驻京法使遗缺之后为法国所谋何如但观法国驻东方水师情形其亦善于用威势也可知今中俄新约既以威得之必以威用之年内俄国或仅享利益之名未必遽收利益之实而约内所订东三省各款名虽属华实已归俄订造之铁路十年或三十年内孰能保中国必购回乎西伯利亚铁路接至旅顺于俄固便将来既成之后若俄国但派兵保护并不阻碍英国商务于英亦尚无大损然俄若照约在胶州建设水师机器厂则于英关系尤巨而观其近来纷纷告人有中国将以胶州为水师集泊所之说实则俄自有意举办也明矣将来俄国若与水师强国有事俄能占用旅顺大连湾等口事固紧要若此约仅系开端将来另有别图则事倍紧要德皇前曾明说不论何国割分中国德必求其所应得之分而法国已将中国西边及西南各省划为己有俄之不欲瓜分中国其意向与英合今立此约虽不分而自分亦可见其存心之深矣将来中国果为各国所分作史者必记之曰瓜分之日始于俄国钦差甘雪尼伯驻北京之时此余窃为甘雪尼所不取也
　　中国不能维新论
中国欲求维新之道必自裁撤都察院及翰林馆始既撤然后削总督之权或径除总督名目仅设巡抚已可矣迁都之说一千八百八十年戈登之意以南京为妥我则以为汉口与强邻相隔较远也由汉口至广东尤应修筑铁路至边防似可不设水师若设水师徒费国帑以供敌人反戈之用因创水师但费十年功夫而设成者不及十年恐东方复有事故矣虽用之于至弱之国恐亦不能取胜也当今之急要惟练陆军乎虽然中国亦何足与言维新哉此说似属过激确系实情若不维新则凡遇不论如何凌辱之者亦惟有耐受而已或问求俄保护其余联盟之法德两国必随俄袒护之于后则中国其庶几乎曰求保护之可恃与否姑置不论其如求保护所需之何俄国办法以中国举止行同属国则于俄为合宜中国求俄保护其事之可耻其势之可危比之败于明鎗交战之日本为何如哉固不待智者知之也俄以中国弱为得计英以中国强为有益此一定不易之论也至练兵欲收实效非予权于教兵者不可而欲华官分权与人不又难之尤难哉琅威理之练北洋水师其明征也孰能保中国之故智不复萌耶以上二篇皆英报之说因照译之以见外人窥察我国之意至其说之是否阅者自能辨之无待赘言
　　中国度支论　　　
桐乡张坤德译英报
李傅相此次来英其主意在请英廷增加进口税则以济急用而裕国库中国所借洋款共计三十八兆六十一万镑约合华银二百三十一兆六十六万两均以关税为质仅以息计已岁需一兆七十二万三千六百五镑约合华银二百三十四万一千六百三十两查一千八百九十五年各关收款计银二十一兆三十八万五千三百八十九两约倍所需息银之数其寻常国用除赈灾荒平内乱治黄河意外之款各项外计养旗兵凡银七兆两内务府经费一兆两又喀什噶尔精奇里甘肃齐齐哈尔满洲天津云南及广西等边防各兵费五兆两另加黄河岁修二兆两共计十五兆两合二兆五十万镑并不为多所收厘金足抵此款厘局所入实不止此数约可三倍至少亦倍之惜盈余悉入官员私囊所谓厘捐即内地各税最有于各国商务者也
地丁每年本可征收三十兆两但除因旱灾水荒豁免外据官所报岁入至多二十兆两此项地丁官员多征至五倍十倍不等曾经侍御屡奏上闻西人游历各省者探听此事佥谓所奏属实多征之数为各省政府所侵蚀由于养廉之薄又为仆隶衙役所剥削由于薪工之微所致耳
盐课入款比厘金尤巨几与地丁相埒其弊亦较厘金地丁为尤深所收之款侵蚀更甚解入国库者不过十兆两盖仅实收之数成耳其余巨款又为办盐务上下人等私肥己囊矣前项盐课地丁目前非西人所得与闻及至国库奇窘中国将有不得不整顿之日也是以为我国计莫若听其自然我既不稍干与则各省大员无忌心属员无怨言而无与洋人为难之意矣论地丁盐课宜如此至于厘金今有一法事半功倍不独可倍添国家入款并可推广各国商务既极便宜于洋商又有大益于华民至法之有碍大小官员出息者另有他款以补足之其法维何曰允加进口税如不能照现在税则加倍或加三分之一或四分之一亦可而尽除中国现行之厘金耳此事之易于举行洋药办法其明征也一千八百八十七年我国允将洋药重厘一律改归海关总收所有区区进口税仍照数完纳如此办法该项税顿成巨款一千八百九十一年竟收至六百二十万两之多既可见此设想之法易于举办亦足见中朝如有意禁止厘金亦不难遽行革除缘自此项税银改归海关之后所有厘金与洋药为难之处绝无所闻即有一二总督为人所惑偶尔为难总署立即电止皆确凿可考者也
英商初闻此法必以利少弊多视之实则除疋头进口应另拟妥章免被中国本地纺织之布所困外其余不必过虑惟所加之税将来定章西人必须有权以主持之使内地久后如有抽税情事我仍有法以阻止之如是则中国东西南北旧禁废弛各国商务无有不蒸蒸日上者商务盛兴则国富民足而各国驻京使臣与总署亦可免许多口舌岂非一举而数美备焉者乎
再加税所入巨应提出各省向来岁入之十五兆两以补其所失之利则各省官员不独不以海关为仇敌将以海关为彼之知己果能照办亦未始非中国兴利除弊整顿度支之一端也
　　中国实情　
译富强报
夫中国一东方之病夫也其麻木不仁久矣然病根之深自中日交战后地球各国始悉其虚实也西伯雷斯报素以见闻最确自居昔云中国强甲天下之说其谁欺欺天乎而中国则向不我欺其政治败坏匪伊朝夕特未见鏖兵故不泄露耳英爵臣名华尔司雷者向以中国兵多将勇深恐西国灭于黄种兹已洞烛实情可高枕无忧矣
或曰中国之势弱矣变法之时晚矣而国则不致灭亡也此说虽迂而信之者颇不乏人何则以其立国长久土地恢广风波迭经一旦谓其必不崛起似于理未合抑知立国虽久而朝代屡易况开国以来其世运之衰未有衰于此时者也凡势力在此处可合成一物者改易他处即可分散此物尝闻深海之底有奇怪活物由海中捞起匪独不能养于浅水之中并因水之压力不及前重而分散雕落中国之立国也何以异是昔日时势合成一国今日时势何难不分散乎中国之为国也今昔无异而交涉各国也则然不同矣而中国则曰时势可改国政则不必改固执若此再有四五大国叩其朽坏之门门虽紧闭而不倒开者几希矣中国政事之殆固不待言若求补救犹及挽回所需者时日耳迁延岁月中国廷臣素擅其长每干一事互相推委首鼠狼顾卒至无成中国振兴决无日矣自和议告成迄今已一载有半中国苟能自振夫孰得而阻止之虽曰成大业者两年之内为时未久难收成效而振作之始期之两年则为时不少要之中国若知事不可缓亟示天下以舍旧从新之举两年之内必有可观者也而今之可观者何在安有维新之机哉铁路开筑而里数甚短学会创设而不久中止陆军固整顿矣水师固议兴矣然自开办至今绝无长进徒有整顿之名而无变法之实亦复何益
中国应办事件需时太久虽至能者亦难保其必得所需工程太巨虽竭其心力亦难保其必竣如筑铁路也兴陆军也备水师也改圜法也求实学也设邮政也除官场之积习行牢狱之新法以求列诸文化之邦百未具一度福祚已满势必瓜分割裂强大诸国取而代之矣
泰西于中国之成败最有关系者其惟英俄乎而英俄不欲瓜分之也及至势迫瓜分英又非得大分不可则瓜分之欲均匀也亦难言矣今英与中国通商应得之利益与各国均沾若果瓜分则所得相宜税则之益除所得之一分仍可照行外其余必难仍旧此英之所以不欲瓜分也俄则志在鲸吞欲并中国求大一统虽未遽得若固有之倘他国多得一寸俄国即少入一寸此又俄之所以不欲瓜分也亦即各国所以迟回姑待也各国相持不下则中国维新应设学校兴工作所需之岁月或有济乎总之北京执政之臣若果以除旧弊布新猷为急务势虽岌岌犹未晚也
　　论中国将来情形　　　
桐乡张坤德译万国公报
