<!-- { "loadSidebar": true } -->
有明一代之边防东起榆林西迄宁夏首尾万余里建碉设堡转饷征兵天下骚动二百余载君臣上下孜孜然矻矻然日不暇给者皆所以防蒙古也本朝入关以来大漠南北各汗王宿卫昏姻悉为臣仆穷边绝塞险阻皆夷内外晏然不见兵革及道光咸丰而后泰西各国叩关通市师船络绎窥伺东南胁我以兵威诱我以教人蠹我以商务疆臣鉴于覆辙购船造刱立海军广筑台以图自守规模略具杼柚已空自金复以抵琼崖首尾亦万余里边烽久息而海禁旋开内患甫平而外忧方大天下之患恒出于所备之外非虚言也惟综观大势旷览将来恐中国之大患仍不在水而在陆不在东南而在西北也何以言之西人初入中国其意本重通商海道往还兵难久驻苟非因利乘便则割据之事究有所畏而不敢为惟陆路壤土相连转输既便得寸则寸得尺则尺渐翦我羽翼渐窥我腹心蚕食鲸吞胁以兵力今俄罗斯属地与我毘连者自黑龙江以迄西藏袤延数万里英人之印度密迩川滇法属之安南接连桂粤向之判如胡越今则近[在](左)户庭矣向也远隔关山今则亲于唇齿矣方且汲汲然伐山通道行驶火车以通商为名以用兵为实所谓项庄舞剑其意皆在沛公者也宜令沿边各将军都统督抚大臣亲历疆陲相度险要酌派勇队增筑台参用泰西之塞门德中国之三合土经营版筑必精必坚驻以选锋守以洋兵房药库必慎防维高垒深沟必期联络德国北境地与俄邻比年筑陆路台高坚巩固宜派员游历测绘精图互证参观务求美善然后择后路扼要之处先修平路为营筑铁路之基与武备院相辅而行战守相资缓急相救开辟地利教养边人迭险重关因时制变古之筹边者不患寇敌之进窥也在我有以应之而已不以和好为可恃也在我有以待之而已先发制人后发制于人西伯利亚之铁路成而东北西北之边防棘矣彼俄人虎狼也于此地经营二百年竭通国之赀财以图一逞其地东际大海北枕冰洋此项筑路之资不取偿于中国日本而何待乎或尚轻信甘言置之度外朝菌不知晦朔蟪蛄不知春秋股掌之婴儿何足与谋大计哉
　　慎战　
陈次亮
洋务无战法也守而已矣和而已矣夫战之所欲者土地耳人民耳否则财利耳泰西各国相距七万里即庭埽穴得之而安能守之则土地无可贪也衣服饮食语言嗜好一切不同性质刚强至难驯服则人民无可掠也练兵制器糜费万千纵制胜索偿而所得不敌所失则财利无可图也惟俄与中国壤地毘连然僻远荒寒半系不毛之沙漠胜无所得苟有败其害不可胜量非有积忿深何乐而必出于战也或曰通商一事实蠹中原力战驱之以渐复闭关绝市之旧焉何为而不可也不知此在道光以前犹可言也今轮舟铁道电报通行奇器巧思日新月异我之虚实四海周知区区一国之兵安能当七八大国之环攻而迭进故在咸丰同治而后不可言也且通商之局彼固利矣苟得其道而行之我亦何必不利海关之税二三千万利于国者也纱布杂货日用所资利于民者也果能通商惠工务农殖货以其所有易其所无使出入之间足以相抵而贫民之素无生业者并可倚为海外之尾闾又何为而必出于战也或又曰战非中国所得已也不能战即不能守且不能和故以战为守以守为和战非中国所得已也不知战守与和名三而实一今当事之讲求战备者详矣南洋之海军已着于治台三策矣陆路之守御亦散见于台铁路诸篇矣苟能次第举行则猛虎在山藜藿不采彼不敢战我不欲战海宇承平之局当尚不止百年耳惟虑一孔陋儒少年新进张皇轻率好大喜功以为海外小夷有何知识我以奇谋秘术诱而纳之彀中然后惟所欲为而无能枝拒也不知泰西诸国纵横四海用心一而更事多我惟感之以诚应之以实持之以精深坚碻之气守之以忠信明决之神自立于不败之地而后徐观其变焉可也不此之察欲以私智小数轻犯其锋能发而不能收能进而不能退其不绝膑折足者几何及举事一不当遂使全躯保妻子之臣引为口实畏蜀如虎避事如仇一任他国之狎侮侵凌莫敢出一言以相齿氐龉乃至必争之地必拒之求必不能从之事皆先意承志屈己而从之忍辱包羞势成坐困隐与躁交误操与纵皆非罔己与徇人俱失者何也则掩聪塞明不谙中外之情势者决不足与筹交涉议边防也此中经权常变之宜缓急后先之次千端万绪移步换形愿与天下有心人共证之尔
　　论希土交争实兆欧亚战祸　
粤中渔鼓
迩年来欧西人士莫不窃窃自危每谓欧洲战祸之兴已形朕兆留心国事者爰创弭兵之说实欲绸缪于未雨消患于无形非无故也俄图印利东向则铁路已成法念德仇西争则两府思复英既添兵增舰欲保商权德亦虎视鹰瞵只求辟口是故英德联盟而法惧中俄修好而英猜苟一旦不言玉帛有事疆场共逞船坚炮利之雄贝宏见尸阜血河之惨识时俊杰早已无俟蓍龟矣惟是各国引弓欲发之时又值保泰持盈之日少有不洽与国是调纵使或怀新或忆旧仇亦防师出无名未敢轻于一试而争战之苦今昔天渊尝考同治十三年德人攻法每分钟时鎗十余光绪三年俄人攻土每分钟鎗三十余至曩岁日人犯我每分钟发鎗至六十余之多制械愈精则伤人愈众良由火器盛行以后日出日新于是德有得来斯鎗毛瑟鎗法有沙士鎗英有亨利马梯尼鎗美有哈乞开司鎗林明敦鎗秘薄马地尼鎗俄有俾尔达鎗而近者英之黎姆斯鎗为尤精炮自克肤伯炮嘉立炮外近有毒开花炮空气黄药大炮及暗炮台水底自行船机器飞车御弹戎衣测炮子表至于日本亦能自制苗也理鎗以故普法之役师丹士蔑之战一日死十万余人土俄之役加布里之战一刻死三万二千人三十年来泰西所纪民死于兵者二百余万亚欧雄国鉴此前车纵有争城掠地之心尚未忍甘为戎首不谓起风波于平地流毒祸于苍生启两州征战之基有如今日希土之争者斯虽出人意外然亦在我意中矣夫土耳其自为俄败土宇分崩以今之人地考之弹丸黑子国耳其得以巍然尚存于欧亚间者则以英人遥为保护故然英岂有厚爱于土哉不过土邻黑海足以制俄俄人师船若出以图欧西必经土之昆士但丁峡即波斯福尔峡西人称为金角谓天下第一都城英法曾与土约如俄兵船出黑海而犯友邦土援公法守局外例不许过峡偷渡则发炮击之峡之两岸均有炮台可以对轰且礁多湍急只可鱼贯而过不能方舟并行此天之设险所以限俄也而今则迥非昔比俄船已出黑海矣土政不纲人心思乱戕杀教民之案日有所闻即此一端已是败亡之道如英如法悉有厌心土之宗社坵墟不难立待又况俄怀土怨已非一朝一夕今何幸假手于希为之先导俄将奋袂继起以吊民伐罪为名欲覆土邦易同反掌土君若臣有作秦庭之哭者必请援师于英人于时英联德意奥日以拒俄俄联中法以自翼先侵印度以分英势次又借中国用武以扰英商务事势若此将如俄何此祸若成不特非希土之益抑亦两洲之害也考土旧有胜兵六十万素奉回教每当开仗必令牧师饮以符水使之勇往直前即鎗炮不能击而今已矣或谓希亦小国且与土为唇齿之邦毛羽未丰未敢侵人土地将毋为俄唆使令作前驱以启欧亚战祸耶此则未见明文乌容妄揣转以质诸洞明时局者以观厥后以验或言
　按土希近因民教不和致启争端两国均秣马励兵势将决裂右论为粤中渔鼓来稿洋洋洒洒度势审时非熟于欧洲时局者不能为此中肯之言也为志数言以伸钦佩
　　海军　
汤蛰仙
光绪十四年四月醇亲王奉懿旨赴津编定北洋海军中外相庆谓中国振奋之机椎轮于此下士僭妄尚有遗议者九敢条列之为高深赞
一曰戍巨文即云龙岛西人曰哈密敦为朝鲜全罗道岛之首偪近仁川距我烟台八百余里天然要害也去年俄占朝之永兴湾鹿岛英惧其擅太平洋之利势将鼓行而西即踞巨文岛而戍之嗣以我故归其地于朝盖两失之窃谓北洋宜匀遣兵轮数艘前往驻扎就英所戍者筑台戍之远与珲春之重兵遥相控制近与旅顺大沽威海互为犄角朝本我属我既可驻兵其国都何不可驻兵其海岛一以保朝之濒危一以防俄之内犯一以扼日之横轶奕碁有下一间着而关系全局者此也
二曰分三洋海军之制言人人详尤著者左文襄请分十军今北洋大臣与前侍讲学士张佩纶意在七省分设而合之于北洋顾北洋计起山东境青沈峰一千二百里抵辽东之北半洋山又一千三百里抵义州界鸭绿江毗朝鲜境为地虽要为境尚近北洋大臣坐镇有年部署应已丰弟然若南洋则自广东乐会县毗越界起计八千七百里而抵江南金山卫之三姑山又一千七百里抵安东卫石臼所界亘逾万里敌之踪飘忽去来可以自便我之海口林立备多未免力分敌虽客而似主我本逸而转劳南洋大臣摄自江督道远则经略不逮隔省则呼吸欠法人之血斗闽粤皆特派军务大臣鞭长之势明矣且香港九龙英已久假猝遇海氛自广入闽浙水路彼得扼而截之广东海防向分东中西三路今宜[仍](仁)其旧贯但增设兵轮改建海军以虎门提督为广洋提督节制之为自固计广东督抚并治择一忠实能兵而晓畅洋务者为海军衙门帮办大臣与闽浙声气相联毋使两橛江督为南洋大臣如故闽浙均隶之皆免临事简派仓卒贻误且经制新定辖境切近责成更专矣
三曰改提镇北门锁钥海军以北控南自是上策北洋既驻提督南洋虽一水可达而无专员以理董其事操演必不认真欲另设专阃又虑所费不眦台湾为天南弟一重地泰西所注目日人尤寝馈以之今请仿北洋已定海军办法以厦门提督移驻台湾以重行省改为南洋提督而以台湾之总兵移驻厦门改为南洋左翼总兵或改南澳总兵于形势亦合闽安漳潮金澳台澎厦门等处兵轮各以近属江浙之冲要莫如定海近翼镇海远控上海原设定海总兵今请改为南洋右翼总兵崇明水浅沙梗冲而不要吴淞为上海保障狼福为长江外户石浦为南田口门金堂为舟山车皆宜以兵轮分泊而属之所有浙江提督援河南山东等省例裁归巡抚兼衔庶南洋大臣与台澎提督一呼一应而闽台江浙着着扼要无懈可击定海汊港纷歧择地建筑船坞尤偁三洋利便胶州一湾可屯可泊上顾旅顺下趋江浙皆一二日即达亦天然船坞也大抵军以海名自应常川驻船随时操演常如寇至月则各由提镇校阅一次季则一提督所属会操一次半年则各由提督咨会南北洋大臣及广东帮办海军大臣校阅一次公定黜陟毋以私与而抽调其半三洋更替免分畛域庶得文武相维之意有海军衙门总其成亦无十羊九牧之虑可分可合亦散亦整能战能守常山蛇首中尾之势成庶将士以波涛为席艺以练而愈精桑土先阴雨而绸缪敌以慑而自戢矣
