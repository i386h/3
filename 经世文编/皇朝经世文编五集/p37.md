<!-- { "loadSidebar": true } -->
仕途洎今日殆真成积薪之势哉中外臣工一则曰疏通再则曰疏通而内未必疏外已拥矣一未必通九已挤矣思之思之尚有至简而至亟之策在一曰限年古者四十强而仕非特以深其历练亦以抑躁竞也七十而致仕非特以休其筋力亦以让贤路也今则觿未离便争早达钟漏垂尽犹作夜行官止此数来者孔多夫何怪层污而垢哉顾炎武谓宜定为中制二十方许应试三十方许服官诚慎之也其六十而无官七十而尸位者之乾隆二十二年定部员五十五岁宜详加甄别三十三年改定六十五岁以上者但实力行之毋少瞻徇也可夫头童齿豁而犹营营于仕宦此非天下之至庸极愚可悯而不足惜者乎一曰致仕不拘服官若干年有致仕者听明洪武十三年命文武年六十以上者皆听致仕给以诰敕顺治时令三品以上得自陈求罢退目前仕路壅塞如此应更推广其意变通其例以崇廉退在入仕虑有替冒也不得不多其文结以械束之若致仕则印椟朝陈章黻夕谢交代既清夫复何求加考加结文缛例此何为者邪如虑规避断无规避之人而能举其职者如疑其饱扬此种耆利之徒将逐之不暇岂以其囊橐为未盈而故留之欤今制年未及格不许致仕于是无病而曰有病且非继而曰出继无亲而曰有亲曰以降服也以终养也近日仕者竟有长生母之偁骇闻极矣则何如明听其絓冠之为愈也嗟乎自选举之典废而牙牙学语便以黄金屋万锺粟歆动之其未仕也如饥蝇慕膻其既仕也如驽马恋栈率天下人而尽帚于顽钝无耻病先入于人心患卒中于家国彼謮謮焉议疏通者诚得此二说而理之倘亦难进易退之恉也欤
　　公法　
陈次亮
古有帝者神灵首出刑威庆赏所以持天下之平也自王迹既微圣人不作喜则玉帛怒则兵戈天下泯泯棼棼日趋于乱五霸乃始假托仁义挟天子以令诸侯仗义执言四海亦阴受其福此泰西公法之所由滥觞也迄乎战国之时上无王下无霸纵横捭阖彼此以诈力相高秦人蓄累世之威席河山之险鲸吞蚕食远交近攻连百万之师战必胜攻必取六王俘虏并入咸阳而天下之生民将尽矣今之世一七雄峙之形也力不足服人何以屈万方之智勇德不能冠世莫能持四海之钧衡德也力也相倚而成亦相资为用者也然而天下万国众暴寡小事大弱役强百年以来尚不至兽骇而鱼烂者则公法之所保全为不少矣考公法初兴肇于奥都维也纳之约英吉利救邢存俨然主牛耳之盟嗣而法之巴黎继之德之柏灵又继之俄之贪鸷不减强秦而英君臣之远虑深谋异楚怀之愚闇迩来泰西智士于公法讲明切究泐有专书总署同文馆教习丁韪良亦屡加翻译惟比年有大交涉西人辄谓奥都之约中国未及与闻则公法之行中国亦不能援照此躗言也亦欺论也美利坚日本诸邦皆未与此约者也夫理之所在以势为衡今天下之强国惟俄罗斯可以敌俄者惟英吉利然水师虽劲陆兵尚单其在欧西昔交欢于法今结援于德俄人俛首息喙乃改道而欲出珲春日本地小民穷欲致富强尚需岁月亚洲之可以拒俄者惟中国耳英与中德之交不绝则四海升平之局虽再阅数百年可矣知大局安危之所在则盱衡时势可毋庸尊己而卑人知中国关系之匪轻则改易约章亦不必畏难而自阻宜将公法一学设立专门援古证今折衷至当中国道咸之际当轴闇于外事始也欺敌而败终乃听客所为太阿倒持授人以柄渊鱼丛雀几兆已形安可不据理援情力图补救耶揣西人之隐衷在当日则虑中国之过强强则绝市闭关将迫逐之不暇在今日又虑中国之过弱弱则强邻密迩以肉饲虎彼之祸害随之也虽有智慧不如乘势虽有镃基不如待时伺闲以批之迎机以导之有知之而未能遽行者矣未有不知而能行者也统维全局洞悉外情谁谓济济天朝不如区区日本乎
　　使才　
陈次亮
夫子曰行己有耻使于四方不辱君命可谓士矣又曰诵诗三百授之以政不达使于四方不能专对虽多亦奚以为知行人一职见重周官必体用兼该经权具备有大过人之才识者乃能胜任而愉快也春秋之世季札晏婴叔向诸君子皆以风流文采照映当时修好联盟隐系国家之轻重迨汉武议开西域张骞凿空博望封侯所从吏卒皆争言外国奇怪利害以相夸耀言大者予节小者为副外国寖厌薄乃禁绝食物以困辱之汉使乏绝争言外国害兵弱易击遂有乌孙大宛之师使命之非才边衅之所由启也唐宋以还夷夏迭相强弱金缯书表亦国体所关本朝出使泰西肇于图理琛之役然意主抚循藩部轺车所指仅及里海之滨尚未至俄京彼得罗堡也同治而后五口通商使命往还遂成故事周旋坛坫岂曰无人而等量而观终觉彼之气盛而我之气衰彼之势伸而我之势屈者此其闲有大蔽焉不可不察也彼之使者皆考察本末慎选贤才洞知彼此之情形熟悉坤舆之大势一事之从违可否碻然有见于中一身之利害死生漠然不以为意以保商务以张国威以侦敌情以敦睦谊而我所遣之使或书生迂腐不达外情或新进浮夸未谙政体重以当道节省经费参佐任用私人非以寒俭开轻藐之端即以浮薄启侵陵之渐名实交丧威重日摧矫其弊者乃避客杜门一无事事迁延三载坐待保升尸位素餐徒糜巨款苟责以不能举职则诿于兵船之不至也党类之太孤也独不思彼国使臣亦何尝辄调兵轮轻开战事乎夫伊古以来使事之难莫此时若矣而窃观出使诸臣河上逍遥易莫易于此者抑独何也宜令内外大臣保举使才必须兼采论箸发策考试以验真才参赞随员关系亦重预饬中外保举贤员定期试取录者总署记名使臣按单拣员奏调不得瞻徇亲故任意滥竽三载而还核计功绩随员可升参赞参赞可放使臣使臣可入总署心力专注而以一考为之基使臣职任宜仿泰西申举周礼小行人之职辨物反命广译西书以周知天下之故上尊国体下养人才及返国之时皆宏济艰难之良佐矣否则因徇苟且年复一年徒开侥幸之门孰任仔肩之寄远人腾笑强敌生心求其熟察夷情不辱君命如曾纪泽者有几人哉兵法曰知己知彼百战百胜传曰兼听则明偏听则闇老成谋国者可以思矣
　　刑法　
陈次亮
五刑之作肇始蚩尤自尧舜禹汤文武以来代有损益周礼大司寇掌建邦之三典以佐王刑邦国诘四方司刑掌五刑之法以丽万民之罪然五禁五戒以防其犯三刺五听以察其冤三宥三赦八议以宽其罚刑者非先王之所得已也然吕刑具在荆宫墨劓其罚三千三族九族之诛千锾百锾之罚自汉而后代加禁革所存者斩绞军流而已颇疑五刑五用昔重今轻律例相沿不宜增减矣泰西古制放火害人者焚而毙之夜获穿窬格杀勿论奴婢犯窃投县崖一马一牛均科死罪今一切除去即罪至叛逆亦惟缢而死之诚以断者不可复续死者不可复生以不忍人之心行不忍人之政无中外古今一也惟彼此相衡仍觉西轻而中重每有交涉动启纷争泰西领事诸官乃得操会审之权不复以与国相待日本东瀛小国耳而西人之商于其地者俛首服罪而无辞国体所关非细事矣窃谓中西刑律各有所长允宜斟酌其闲变通尽利盖刑罚过重不足以禁暴除邪徒绝人为善之路而已西律有古意尚存者三事焉一曰监禁作工周礼司寇以圜土聚教罢民害人者置之圜土而施职事焉以明刑耻之西制罪人入狱必习一业男执技艺女督缝纫工资半给本人半充公用出罪之日则资本俱足学业已成所谓施职事以耻之者今乃土室棘垣暗无天日赭衣黑索惨受拘挛禁卒甚于虎狼秽气蒸为疠疫此非人理不可不禁者也一曰轻犯充役周礼有罪者坐诸嘉石役诸司空重罪旬有三日坐期役其次九月七月五月三月使州里任之则宥而舍之泰西罪犯皆督以营建开垦诸工趋役有期不劳而集而度支之节省已多矣一曰入锾赎罪金作赎刑着于尧典自罚锾禁革徒为贪官蠹役藉端婪索之资阳持之而阴纵之大吏何由觉察也泰西轻罚入锾轻重有差用以修理街衢洁清道路原情定罪化私为公此不可不法也中国有变本加厉而首应限制者一事焉曰笞杖笞杖之制仿于扑作教刑立意未尝不美而相沿既久酷吏借以杀人多有小过非辜立毙杖下者似应严加禁约明定章程勿使无知小民横遭冤酷也今日刑曹之长于重罪多主平反而于轻罚未尝措意鞭棰桎梏与死为邻夫天下之至可悯者轻罪也而天下之至易虐者愚民也刑禁不悬司刺不举惟明克允择善而从是所望于视民如伤之君若相矣
　　保甲　
陈次亮
天下大矣人民众矣古之圣者视天下如一家抚中国如一人不灼知其户口之多寡风气之刚柔士农工商所执者何业东西南朔所居者何方伥伥然扰扰然若马之无辔舟之无楫何由御繁以举重若轻运天下于掌上哉故保甲者三古之遗规百为之纲领而万化之权舆也汉世黄老盛行高言清净折衡剖斗赋役繁苛比及唐时改为两税元明而降统曰地丁本朝豁免丁钱蠲除徭役厚生利用生齿日繁嘉庆时天下户口之数已逾三万余万大生广生之德旷古所未闻也军兴以后伏莽未清屡下臣工力行保甲以实稽民数而潜杜奸回乃一纸空文终年往复稽查督责虚有其名徒增供亿之烦绝少奉行之实其名城巨镇耳目昭彰闲立门牌以应故事至于穷乡僻邑江市山城则阒寂萧条从无过而问者即使派员督办下檄严催亦不过遣役佥差徒滋扰累致先王良法美意转为里役衙蠹婪赃索贿之资积弊深微末由挽救保甲其一端矣此其故由于亲民之官溺职孤恩不能尽心民事也固也亦由各省牧令辖境太宽而佐理无人不得不授权于吏役虽设丞尉祇解营私亦有监司徒增掣肘重以三年任满迁调频仍别有升途不关治行情形不熟而政令不行此所以内外孳孳然日思求治而天下愈不可治也惟乡官既设则保甲可行十家五家为保为伍版籍之碻数可一览而知奸宄之潜踪可一索而获至如兴养立教成俗化民均若网之在纲丝之就绪有条不紊井然秩然彼牧令者总其事仰其成而已国家之闿泽壅蔽而无从官府之文书奉行而愈速恩施可以下逮而疾苦得以上闻何至廉远堂高情暌势隔上欲举一事而旷世难成下欲诉一言而终身莫达哉故尝谓今日之弊民之望官也如天属僚之望上司也如天臣邻之望宫阙也如天如病呃逆胸膈不通如患痿痹气息仅属以致外人肆逆凌侮中朝尊攘有心而挟持无具也君臣一德宫府一体上下一心如身使臂如臂使指合中国四万万人之精神才力共图一自强之策虽并吞四海无难也而何畏乎英俄何忧乎船何惧乎阴谋秘计之协以图我哉
　　巡捕　
陈次亮
