<!-- { "loadSidebar": true } -->
读周官一书而知古圣人之为天下计者至纤至悉也泰西巡捕之设虽如古之虞衡今之快役而御捍患意美法良清洁街衢逐捕盗贼永朝永夕植立途闲号令严明规模整肃风清弊绝井然秩然为之董率者数西人十数印度人耳而华捕千人皆循循然谨守范围罔敢踰越徒以事无瞻庇俸有盈余赏罚之法行身家之念重贪饕之性悉化廉能然则谓华人之果不如西人者妄也租界虽曰夷场本属天朝之土地乃包探任穿西服领事复理民情国体寖以凌夷华人屡遭屈辱彼东洋小国尚能自治其人南台一隅亦得独行其意而沪汉通商诸大埠顾因循苟且久让外人窃踞其事权魁柄倒持观瞻所系殆不得谓之细故矣至京都辇毂重地万方起化之原近乃掠横行道途污秽西人至登诸日报谓天下之至不洁者莫甚于中国之京城即此一端可为万邦之首远人腾笑辱国已深然承平之时步营街道岁糜国帑数十万金领以提督总兵筦以御史部属重以府尹京县正副指挥诸官布星罗十羊九牧其责不可谓不重其虑不可谓不周而百弊丛生徒糜帑项无一能举其职者则事无专属废弛已久经理之不得其人也同治初元五城增募练勇饷糈较厚训练较严捕盗精能颇得其力救火之事尤奋往直前政在得人成效已彰彰若是惜人数尚少敷布难周耳改弦而更张之请先自京师始酌增练勇名数参仿巡捕章程番役之疲羸急宜裁革街道之费用力杜侵渔内城责之金吾不可以他官兼摄外城责之御史不宜以一岁遽更编立门牌疏通渠道街衢必洁稽察必严慎选贤能务除冗滥互相纠正毋许瞻徇偶有弊端罪其主者官不足量取民捐涓滴归公敷用而止行之一岁政令大行然后详定规条颁行天下通商各埠巡捕亦皆易用华人迹其侦察非常亦古者虞人之职一在郊野之外一居都邑之中也迩来游勇会匪于各省往往聚众滋事骚扰民间偶或疏虞动烦兵力以保甲稽之以虞衡备之以巡捕守之广工商之利以生之兴教养之道以变化之稔恶者无所容民日迁善而不知为之者涤除旧染丕焕新猷彼海外诸邦意存窥伺有甫入国门而潜销默息者诗曰周虽旧邦其命维新此之谓也
　　养廉　
陈次亮
先王大烹养贤重禄劝士其遗制不可详已秦汉以还古意亡失然制禄之法自中二千石以迄百石犹十倍于今兹唐之京员官俸而外尚有职田沿及宋元匪颁犹厚故居台省者皆以外任为左迁伊古以来制禄之薄实自明始矣然日用百物半给于官银贵于今什伯倍蓰阅二百八十余载贫寡之患未尝闻焉国朝沿明旧制减之又减以迄于今大学士之俸仅三百金米仅数十石不敌古一微员不足今时一月之费康雍干嘉之世物力丰富资给借贷犹可勉支凌夷至今益难自活其贤者倚门人之馈赠不贤者通外吏之苞苴部饭则彼此分肥工程则相将染指公私上下牵萝补屋皆若不可告人而身后萧条或无以为敛焉郎曹以下益复贫难通籍之初则依托亲朋走四方以告籴入官而后则营求暮夜盼外任若登天户部陕西司专管汉俸每季所发止十万金自一品以至九品兼及步营京府综计无虑数千员分此区区何能宿饱今各省购一克虏伯需费十五万金以国家分田制禄之宏规养士尊贤之巨典移购一而犹不足焉腾笑外夷见轻四海庸人疾首豪杰灰心譬豢马者吝其刍豆急其衔勒而加鞭揽辔责以驰驱驽骀或俛首而就之至如千里之马逐电追风则腾跳而远去耳操豚斗酒以祝篝车其可得哉雍正间因外吏贪墨既已增给养廉矣都中米珠薪桂百倍他方表正万邦关系弥重谓宜援照雍正成案所有京职一律增给养廉大学士都统尚书比总督侍郎副都统内阁学士比巡抚三四品卿监院寺比藩臬翰詹科道比道员部属翰林比知府中书各小京官比知县通满汉总文武按品定额以是为差必周必丰无遗无滥度支之数不过岁增数十万金而士气为之一伸积习为之一变然后责以操守核以职事考以才能奋庸者进滥竽者退[溺职者斥受赇者诛操赏功罚罪之权免外重内轻之患易]穷则变变则通通则久昭示百世纲纪四方万变之原权舆(溺职者斥受赇者诛操赏功罚罪之权免外重内轻之患易)于此或曰阎敬铭长户部时不尝有津贴之议乎当日酌提闲八十万金而出纳之吝不公不溥法越事起移济军资俸饷既复乃作罢论夫称名不正谤议[随](院)之私意褊衷强分轩轾缺可裁而俸不可裁也官可省而禄不可省也持平核实援案定章是在识微见远之君子
　　行取　
陈次亮
今之京曹其职事清简者无论已国家政事分寄六官翰林储公辅之才察院任纠弹之责制度不可谓不善综理不可谓不精然大半任子书生甫弃诗书即亲吏事所学非所用所见非所闻不习民情不谙政体其上者留神案牍务持外吏之长短烦苛刻核以博名高其次者逐队随行无所可否视书吏之意指为从违其下者则贿赂苞苴与吏分肥而上下其手故格式如印板条例如乱丝徒足以困贤豪便昏庸利宵小秦以文法治天下阅汉唐宋明以迄于今至本朝而准古酌今尽美尽善而长虑却顾实无一事可为趍利避害亦无一事不可为者所谓徒法不能以自行也外吏之愚者谆谆然为国为民而然以为迂怪既触禁网旋挂弹章其黠者兵刑钱谷一切不知惟孜孜于差使缺分之肥瘠瞻徇请托避重就轻不转瞬而大利收矣美官得矣而于民生国计奚裨也其于京员也阳敬之而阴鄙之阳亲之而阴远之谓彼如饿虎也饲之以肉而其事已矣如痿躄人也掩其耳目而惟所欲为矣京员亦务于案牍之间寻行数墨锱铢计较以相箝制彼此各挟一相欺相轧之见汲汲然各为其私此所以日务富强而日趍贫弱日求振作而日事因循也夫历代职官内外迁转无截然分为两途者今京职日盼外任而无一外吏愿为京员外重内轻已成锢习矣有明钦取行取之法均中外之势达上下之情用意至深而所见至远虽中叶以后流弊偶滋然惩羹而吹齑可也因噎而废食不可也斯时廉俸内外维均欲免牵制隔阂之虞必复钦取行取之法三品以上缺出由军机处查取京外各大员职名一律开单候简量才器使不设成心外吏亦不得如来京另简之员中途乞退四品以下京察一等者循例简放而外官自知县以上保卓异者由吏部带领引见京外各缺一[律](津)升迁选补班资亦无轩轾均以劳绩名次先后为差俾外吏不薄京曹而京员习知外事例案谙悉不复以苛细沮任事之心见解明通不复以迂执掣当涂之肘如良医之治疾标本兼施如大匠之程材铢两悉称居者行者各矢公忠宫中府中皆为一体上维国本而下达民情斯致治保邦之要术也
　　乡官　
陈次亮
顾炎武之言曰三代以下朝野内外大官过多小官过少丞倅簿尉人微禄薄多一官则多一蠹也于是有增设乡官之议韪哉言乎圣人复起不可易矣以京职论之治宗室者宗人府矣宗丞主事可裁也政本有军机处矣内阁自大学士以迄中书十分之八可裁也銮仪卫三院可并于内务府各堂郎中主事十分之七可裁也都察院巡按既撤给谏侍御十分之六可裁也有奏事处通政使可裁也例不建储詹事府可裁也太常光禄鸿胪可并于礼部大理可并于刑部大仆可并于兵部会同四译馆可并于理藩院自余职事稀简者均可酌裁也外吏则督抚同城可裁其一藩司钱谷臬主刑名善后牙厘发审各局均可裁省府有知府州有知州厅有同知县有知县而同知通判州同州判经历县丞主簿吏目均可裁也河防漕运可全裁也盐务可裁其半也其贤者自安清苦有官与无官同不肖者则谲诈奸贪生事扰民务肥私橐吏胥差役翼虓虎而奋飞甚无谓也谓宜酌古准今一切裁并各府州县则仿外洋议院之制由百姓公举乡官每乡二人一正一副其年必足三十岁其产必及一千金然后出示晓谕置匦通衢期以三月择保人多者用之优给俸薪宽置公所置贤者一人为之首开会散会具有定期每任二年期满再举邑中有大政疑狱则聚而咨之兴养立教兴利除弊有益国计民生之事则分而任之毋厉民毋抗官毋乱政贪婪专愎者官得随时撤之檄令再举其或县官贪虐大失民心合邑乡官亦可会同赴省白之大府查有实迹照例撤每次所保乡官由县官具册申详大府转详吏部爵之于朝每届年终县官核其功过籍而记之达之大府其两任无过实惠及民者督抚调取验看保送引见授以亲民之官乡民吁留者淮其再任任满事毕然后请咨夫乡举里选不行久矣今考之乡评以觇其素行试之政事以练其才能闾阎疾苦周知无不尽心民事者为国家养人材一善也官之与民向多隔膜寄耳目于胥役徒增骚扰之虞今以本地之绅襄办本地之事民举于始则必能下顺[舆](与)情官考其成则不能上挠国法为民间谋乐利二善也今之县令古之百里侯也监司之耳目难周吏役之爪牙四布以养民则不足以虐民则有余既设乡官隐相箝制不必善旌谤木而可警贪邪三善也设官本以为民自分隔情睽民之视官如帝天官之视民如土芥乡官由民举则泽可下究情可上闻不必问俗陈诗而尽通壅蔽四善也所虑者不肖官绅扶同瞻徇然得人则理伊古已然此法果行利多弊少人则同里事则公举期则二年大吏可警以刑诛小民可加以责备人有出身之望自当顾惜声名事须众议而行何敢显怀私曲所谓有大利而无小害者也裁冗费斥闲员化无用为有用一转移间而政无不举事无不成国本以培民心以固风同道一俗美化行进叔季苟且之规成皇古雍干之治其必自设立乡官始矣
　　翰林　
陈次亮
