<!-- { "loadSidebar": true } -->
　商务
　　通商说古今中外通商源流考附　　　
衢州詹垲　撰
日月星辰之缠度不移天必轧江淮河汉之脉络不贯地必崩阴阳血气之经坠不行人必痪故包牺氏始作八卦以通神明之德其言曰物穷则变变则通通则久又曰舟楫之利以济不通通之时义大矣哉子舆氏之言曰子不通功易事则农有余粟女有余布子如通之则梓匠轮舆皆得食于子惟商亦然求其通而已矣先王之设为象寄译鞮也非徒以怀远也谓其言语之不通而思有以通之也不观夫汉之旧事乎文帝不通关市而南越以反孝武尽通西域而匈奴遂衰此通与不通之明验也后世人君谓通商互市为非计于是申严海禁固绝远人几于塞道堙途而后快又岂知久卧者思起久蛰者思启久懑者思嚏造物者于今日又特辟一大通之局以抉其塞而祛其蔽哉是岂智者之所得而料而勇者之所得而防哉是故悬象着明天所以神变化也山危水险地所以限华夷也异种殊形人所以区畛域也乃自测量推步之术精而天道无不通矣铁路轮舟之行驶而地球无不通矣五洲各国之民萃而人情又无不通矣触类而思不一而足不特商为然而商亦未始不然而昧昧者尚欲墨守迂儒之成见于通商一端始则闭关塞窦而禁其来继则隳节毁符而杜其往驯至于溃败决裂而不自知今则九夷八蛮之人皆散处于内地矣闽广江浙之民皆旅居于外洋矣钦差领事报往跋来无不通之洲岛矣电音邮信棋罗星布无不通之消息矣轮舶火车风驰电掣无不通之道路矣英文俄语审义求音无不通之言语矣洋人不惮险阻艰难之苦构兵要约战而后商是有意于通而后通中国显分疆界谨守籓篱不得已而后有车来贿迁乘轺问俗之举是无意于通而亦通[惟]其有意(惟)于通故能作为百货以诱吾民占吾口岸以罔吾利蝇攒蚁附而来囊充牣而去惟其无意于通故出洋无自备之商船抵境无自立之商埠吾民之自通于各国者无非以谋食而适彼郊土不过勤工作而冀获锱铢此中国所以有通商之弊无通商之利也然而各国境内舟车所至无在不有华民每岁汇入内地之银洋以数千万计不必筹其衣食之资而已攘夫外洋之利桑榆之收良非小补则亦惟通之故耳中国苟能悉心商务一意经营尽吾之力以通其所不通则裕　国裕民之谟于是乎在而又推广通字之义以治中国立上下议院而朝野之情通设外部大臣而内外之交通广银行公司而民间之财通兴洋务学校而士庶之学通图其大毋忽其细勤于始毋怠于终庶几哉内修以善而外侮以攘也近日俄人筹借国债造西伯利亚之铁路以通东三省之地法人欲收利权拟自谅山造铁路以通广西之龙州暨云南之蒙自日本花旗则咸思通太平洋之电以与英人争东方商务之利中国即欲严为之限岂可得哉夫欧洲诸国自拏破仑残破之后莫不民穷财匮岌岌将危美洲自华盛顿未立之先亦属五方杂处[地](他)广人稀澳洲未辟以前特一荒岛俄境北连洋多沙漠不毛之地乃自气运大开荒瘠穷边转瞬蕃庑而英法俄美诸大国遂角立鼎峙雄视地球骎骎乎有天下莫强之势论者咸以为各国之兴其要皆以商务为始基也吾得而断之曰惟通之故
　　古今中外通商源流考附
　自神农日中为市四民之中商居其一惟时草昧初开垓埏而外大抵狉榛至夏时而东方岛夷暨昆仑析支渠搜各国其名仅见于禹贡伊尹朝献汤书其所载国名渐多然皆不可考即山海经一书虽云伯益所作半属无稽周书王会图及职方所纪不特具载国名并详其方物如驺虞露犬之类此即四夷咸宾无有远迩毕献方物之左证然后儒或指为伪书以上皆外夷入中国之始尚未及乎通商也春秋之时四夷交侵陆浑之戎隗姓之狄近者处王畿之内无所谓通商之说嬴氏之兴使蒙恬北筑长城郄匈奴七百余里林胡楼烦之属亦远窜沙漠无敢关汉兴始与南越通市通市之名自此始高后时有司请禁粤关市铁器南越王佗遂举兵反孝武朝马邑人聂翁壹间阑出物与匈奴交易后因单于来朝许于京师互市互市之名由是始光武有鉴于穷兵之祸乃闭玉门关以绝西域之质然亦间与匈奴互市曹魏暨司马氏屡徙戎于塞下故入晋而后五胡乱华二帝为虏自时厥后中外不分至随氏混壹南北裴矩经略西域诸胡于是大入丰都市交易时中国亦麋费以万万计唐太宗以公主嫁吐番后乃与吐番回鹘等互市天宝之乱郭子仪借回纥之众收复两京而后胡人之与中国互市者几遍天下契丹沙陀遂以强盛逮乎五季华夏混淆莫中外分宋开宝间初许日本琉球通市乃置市舶于明州太平兴国二年令镇雄易诸州之界于辽者置权务景德四年夏州纳款置榷务元始祖定江南凡临海诸郡与番舶贸易者官征其货率以什一以市舶官主之明初谕福建行省[占](古)城海舶货皆免征以免兴夷狄争利示怀柔之意永乐间西洋剌泥回回等国来朝因附载诸货与民互市有司请征其税成祖以为有伤国体不听然明初以来即设三市舶司初在太仓黄渡以征倭舶之税寻改设福建浙江广东兼收各番舶之税而东北则另有茶马互市之所惟时西洋人之与中国贸易者率皆旅寓澳门门本中国属地葡萄亚实先处之凡诸番之来内地通商者率皆回住冬沿至　国朝犹复如是康熙二十二年台湾平荷兰自以有灭郑氏之功首请通市越二年疆臣请开海禁于是于福建之漳州广东之澳门浙江之宁波江南之云台山悉置关榷焉英吉利于海禁未开时亦通商于厦门台湾等处后又往来于舟山宁波然其名不着仅目为红毛夷而已其后缘粤关索费太重英人纠洋商控之大府于是为移市入浙之始至林文忠公禁鸦片入内地于虎门将各洋船之烟一律烧毁遂构怨于英常怀报复之志于是英人义律以兵舰薄广州而向时十三洋行一时被民毁尽后经美商代为讲和许偿兵费六百万并割[予](子)香港一岛然后罢兵此道光二十一年事也次年英将濮鼎查又称兵于闽广江苏诸处由海人江扰及三省兵连二载于是白门之抚议成首定五口通商五口者广州福州厦门宁波上海也继而美利坚法兰西亦相率赴粤督署陈请援英人例立约通商许之惟俄罗斯旧制在黑龙江设立恰克图但许其由陆路通市不准由海道入粤迨五口禁开亦附英美海舶出没南洋有司弗能禁咸丰八年英法连兵寇天津内犯　京师　　上狩滦阳命恭邸定议和于是更换条约加入牛庄天津登州暨长江之汉口镇江浔阳诸口岸于是特设总理各国事务衙门及税务司等官而西班牙意大利等各小国自白门换约之后亦陆续径赴都中呈请援例换约一律通商矣
　又附英吉利与各国通商源流考各国通商惟英最早特采录旧闻附登于此庶阅者可知英之以通商为急务固不自今始也
　英与法最近其通商亦与法最先唐肃宗至德二年与法王查理曼立商人之约英法同盟始见于外国各史元武宗至大元年始用银洋汇票与西班牙葡萄牙两国通商英宗至治三年[与](兴)威聂士立约通商明太祖洪武十七年始设商船律法嘉靖九年始至[亚](西)美利加洲之白来齐通商二十九年与瑞典合约通商三十二年始与俄国通商万历二十二年始设银号商之便之　国朝顺治八年始定市舶赋税颁定律于国中康熙三年瑞典会据亚美利加洲地英人取之名曰新瑞典令居于新地者不许与他国通商商人咸怨是时荷兰西班牙两国商贾日兴英人嫉之特遣水师提督伯拉格统兵船往西印度海取西班牙属地曰买加并夺获西班牙采金之商船至此又遣约克丢伐荷兰此为争通商用兵之滥觞康熙五年始贩中国茶叶至英始设保险之法雍正十三年与俄国立通商之约乾隆二年西班牙虐待英之商贾二国兵衅将自此构王及大臣皆欲战惟瓦尔波不可强之乃发兵五年遣安胜至南太平洋西班牙商舶十五年仍与西班牙和始制毛毡五十二年与法国重申通商和约道光二年英迦宁为相罗宾森掌度支墨西哥逊掌商务谋除苛政令四方食货流通四年英人经营美洲不遗余力于是南亚美利加诸部久不奉西班牙人约束至是英遣领事官往复立通商之约于墨西哥五年与丹马立约通商六年新瑞典结盟任英船出入瑞典所属海口英人专志于行商蒸蒸日上十年之间国中富商贷赀本于他国王家者计三千六百万两英建轮船公司往来各处十年轮船初至印度水师总统纳白尔始至中国之广东虽未必有心于窥伺然其谋肇于此矣十八年轮舶始渡大西洋商人之行贾于外者于海道益稔[与](于)奥国美国俱立通商条约而创设英公司于暹罗置戍兵于红海之亚丁埠凡行旅之经此海口者得资保护二十年与德邦拟立约通商是年方以贩运鸦片启衅英人有戒心焉二十二年　　中朝与定和议许英人在上海广州福州厦门宁波互市通商二十五年与昔西利立约通商当此之时通商船舰三万八千艘水手二十九万人其富如此迄今数十年来经营开拓又加倍焉自有地球以来商务之盛未有如英今日者也
　　重商论　
朱云表
人之有四民如天之有四时古人未尝偏废也汉兴恐民逐末特立商贾之律以困之武帝承文景之富庶军兴不足以商人坐拥厚资至元光六年始算商贾定舟车告缗之法又立平准于京师置均输于郡国使尽笼天下之物商贾无所营利卒之海内骚然唐自两京陷没肃宗时遣御史叔清等藉江淮汉蜀富商资蓄谓之率贷诸道亦税商贾钱以赡军需德宗时赵赞请于诸道关津各置吏阅商贾钱凡竹木茶漆间架除陌有税公家所入不能半自径原兵反而税寻罢唐亦日削宋熙宁间王安石创制凡上供之物出内钱五百万缗佐均输费以发运使薛向领其事又置市易务于京师出内藏钱百万缗京东市税钱八十七万缗为市易本以户部判官吕嘉问领其事而诸州各置市易务皆隶焉后苏轼疏其弊均输法不行元佑初市易法亦罢盖商之为商其不知重也久矣然春秋战国时争雄竞长疆域各殊故管仲白圭辈操奇计赢而国用足五代十国时如王建孟知祥之前后蜀雄据名都地大物博宝货山积故民得以外贩获利而国称富楚王马殷听其臣高郁计广设茶邸由楚南通行于京洛而国亦富北汉刘承均用刘氏僧凿银矿而国亦足南汉刘龚以宝玉明珠招至北方商旅吴越钱镠征市税而国用共赖之盖各君其国各子其民邻之厚即我之薄其赖商贾以笼利亦势使之然耳我中国数千年来诞膺天命一统之天下也至今日中外缔交有电报以通驿递有轮舟以捷海运而地球上各国之射利者俱以中华为的日以彼国货物易我国金银使无制之钱币漏泄将以胡底三代下汉治最为近古及观错论贵粟重农而农日益贫锢商而商日益富是其法已不尽行可知农固宜重商尤不可轻也况各国交相征利正宜诱以商贾使民知制造之多种植之广我既有余便可获利于人而不失有人有土有财有用之义明初常屯重兵于三边军食不足乃令盐商于近边之解州池使领票始能贩盐各路而给票但取谷石富民乃就该处雇人垦种荒地出谷易盐长城内外遂无隙地是民富而军亦足今诱以商贾亦推其遗意也至生之有道取之亦有道则在当道者酌其盈虚而已
