<!-- { "loadSidebar": true } -->
然此等情形于英国贸易家有害而制造家则未见减色盖英人制造之货物仍为华人所喜用其价亦不高特在外转贩者染习气贪高价以至此耳故英国输出货物总额犹未见减少转移卖买之际则已不经由英商之手而移于外商之手此现今之情形也然其转贩之人既年下一年为外商所压倒则其货物亦必至为他国货物所夺亦自然之势也然则英国在今日虽未见有大损后日之计岂可知哉要之英人所以如此者由其人刚而不柔也英人之殖民于四方也排百难用兵力以成功可谓豪也然因人之风俗而投其所好以收其利权则英所不能也至于英人能因此情形而改其习气与否则可为商学会中之一题目也
　　论英国商务　
英领事湛
今日地球之上商务之最盛者必推英国为首其与各国通商最广得利亦最多然则英国商务兴旺如此真为地球之冠矣查英国与各国通商每年进出口货值银十九千兆佛郎各属地进出口货值三千兆佛郎合共值银二十二千兆佛郎商船值价三千一百八十兆佛郎总计英国商务每年可得二十五千兆佛郎所出之利合地球诸国而计尚不能敌一英国但照海面核算商船用英国旗者一百分占八十七分用各国旗者一百分仅占十三分商船共有三万六千一百八十一号内有汽船一万一千三百五十五号吨数计重十兆零五十万吨近年商务安平海面用英国旗者益见其多而仍日有增长其推广商务之法由于地球上电线无处不通脉络贯通俱能扼其要领海线公司国家优予利益而保护之策尤属不遗余力订立章程三条一所有海线公司不准用别国人司事人子弟亦不准受别国电线公司佣值二所有国家与各属地政府有要电须先发者无论何时首先迅发三遇有战事英国家与各属地电报局一律由国家派人管理查英国海线计长二十五万基罗迈当法里名共值银一千兆佛郎是商务电报英国均已独操其权各国隐若为其所属似此情形殊有关系法之所以不如英者观此可以知之矣昔有报馆人名钩夜者已将以上情形登诸本报为国家效忠告未知蒙采纳否法国与安南畿内亚塞纳-马恩省加三处海电之费每年约银一兆佛郎其利皆归于英国就商务而论英国几有管辖地球之权非他国所能望其肩背但观近日情形蒸蒸日上昔年尚无此景象也其得利最多之处尤在进口多未经制造之货如羊毛棉花等类售之本国制成易销之货运载出口既养民生又通土产一举而两善备焉查英国进口之货以粮食为大宗英国全境大半资其接济前八九十年英国人用他国粮食约得十分之一今则不然进口米粮日益加多祇就麦一项而论进口之价已值七百五十兆佛郎本国人数近一百年以内户口从十六兆增至三十九兆是以进口粮食虽多而仍有益无损当一千八百五十四年克里美之战是时英国种麦之地有一百六十万英亩现时祇有五十六万英亩若一旦夺其海权不许载麦船驶入英国恐英人将为饿莩矣英人知其然也故保护商务尤力英国海军最精铁甲船运兵船亦以英国为最多每年养铁甲兵船之费约有一千兆佛郎合法俄两大国之力尚不能与之抗衡国富兵强此其所以雄长欧洲也
　　上海商务情形论　
英领事湛
英国领事湛君具报上年本埠贸易情形其论首曰本埠商务仍觉有加无已近十年内贸易数目倍于往昔中朝于商务一道素无振兴鼓励章程而贸易之广乃能如此亦可踌躇满志矣湛君册报甚详今请择要录之查册中第一表系载各国在本埠贸易数目第二表系述洋船进口货物湛君之论第二表曰表中数目非本埠贸易全数盖帆船所载之货尚不在内也而帆船数目正复不少华官往往以为扩充轮船之利必阻碍帆船之业此论固不独守旧人为然即此一端观之知中国故见自封之习未易变矣○本埠出口货物数目大增由缫丝厂之加多耳中日军务延至上年五月虽与北地商务稍有碍而统计九十五年一年商务颇称兴旺以汇画无甚上落故也
其论第三表曰或谓英商生意近为德国及各国人所争此说似不尽然兹请以英国及其各属进口数目与各国比较之分数言之一千八百八十二年上海进口货百分之中英居七十九分九十四年百分中英居七十六分九十五年英居七十九分德商所畅销者在小件货物如灯针颜料及自来火之类以大宗货物而论则我比昔时有过之无不及也至德商有办理过我者其在与中国订办军火合同乎惟与华官办事全恃商人之招徕能否货之高低所不计也所幸合同虽系德商所订而办货未必尽在德国往往有转向英国购办者也惟此项生意自和议成后颇觉减色
英商所办出口货分数比往年大减八十二年百分中英居四十四分九十四年三十二分九十五年二十七分其减成之故有二一因伦敦止销中国茶叶一因货物向运至伦敦分发各处者今则径至欧洲各国矣本埠货物出口运至日本其数骤增其最多者为载往大纺织局所用之棉花至载货生意英仍冠各国其在沿海一带除招商局所载之数外其余则英几独擅其利矣
至其论上海进出口之金银或以中国将付日本赔款万万两之白银一时出口恐于商务场中有碍今幸此款已议定用银票汇至英国银行似尚简便湛君此论可无虑矣湛君报册又云查九十五年上海进口白银计四十兆五十万两出口黄金九十四年计合银价十二兆七十四万八千两九十五年减至七兆六万六千两其出口黄金除进口数外计合银六兆八十万两进口白银除出口数外计三十六兆六十万两此数可作为中国进出之金银总数缘他埠与各国往来数目较少也
其论本埠之工作曰洋商创设纺纱各局需用土产及一切料物或谓将来商议各该料应还税则恐费周折西人赴内地采办土货运往外洋例得在海关禀请半税执照惟办土货至中国口岸制造成物不能援此为例在我国本可执言以争故西人或以为虑我则以为不必虑也再房价地价大涨盖本埠兴旺之势使然也商贾资本近大加增足见华商知工部局办法之善颇有愿藏其市之意告退华官皆以上海为乐土经营房屋为久住之计凡此工部局皆宜格外照料以广招徕他日人众地狭工部局申请扩充租界则言甚正而事甚顺矣苏杭既准互市则上海商务加成自在意中加以各国官能与省中大员就近常相往来裨益实非浅鲜也
其总论中国之情形曰或问此次军务能使中国弛禁改新否我应之曰否以整顿而论若全恃政府举办照目前光景比十年前即无退步亦鲜有进境惟近有可作为之事二一各口岸已准设局工作此不独有利于华并有益于英自纺自织不必由外洋转购可以节省极多华之利也节省之款仍可寄至外洋多购他货英之利也一允偿日本赔款中国现在国库支绌无从筹款欲加地丁盐课关税又势所不能为今之计惟有蠲去厘金使土产得以运至外洋畅销再修街道浚河渠兴铁道并弛一切有害无益之禁耳所论二事第一事与中外各国有益自不待言中国工价最贱资本又饶则将来制造天下所必需之物其价必廉岂非大利乎至第二事是否有益抑有害要在中国自为之耳若中国因度支告匮而使旧禁加严将必愈形穷迫若因此而纳友邦苦口之言改度支旧法则赔款虽大未始非天降大任于中国先苦其心志耳
　　利源　
陈次亮
屡阅海关出入货税册而知通商一事其中国者至深而为害于北方数省者为尤大也每岁以出抵入不足者三千万金外洋食物所需照约免征亦例不入册近年洋酒一项华洋同嗜入口已千万有奇综计一岁所亏实不下五千余万而海防之购船购者不与焉再阅十载即五万万金中国之财力几何能禁此无穷之罅漏乎东南十省腹地虽虚而横览海疆犹然富庶者出口之土货可相当布帛通行洋布之销场不旺也天津一口洋货之入者将三千万土货之出者仅二百万不及十分之一烟台一口洋货之入者六七百万土货之出者百余万不及五分之一惟营口一隅出产稍广然油豆各物贩卖苏浙之间出洋者寥寥无几直东草帽边一业因奸商搀杂销路日微橐驼羊毛不谙剪剔而洋布入口年盛一年综计已四千余万北方瘠苦有此绝大漏卮僻远荒凉不知若何景象矣比年迭遭荒歉筹捐济赈仰给南方虽亦天之流行未始非人事之朘削也故今日外患内忧斯为最亟而兴利之法亦莫要于北方请以北土之所宜而外洋之需用者言之一曰畜牧之利西人酷嗜牛乳为饮食所必需贮以佳瓶贻诸远道美国北方之民皆以殖草牧牛致富因筋蹄骨角无一弃材也羊橐驼之毛按时收翦织为绒罽华美温和不惟四海通行即华人亦喜购用宜先提官或集公司广购围场以资牧放养牛取乳购机织绒物美价廉必可营销外国矣一曰葡萄之利葡萄一种本由西域而来北地寒而多沙植之无不蕃盛累累结实甘美殊常洋酒品味虽繁悉以葡萄为酿法国土产三万万独以酒为大宗计数科征收税独重泉甘味厚各国嗜焉然以西山泰岱之名泉较之彼犹瞠乎其后也宜购地自种而仿西法以酿之即销售中国海疆其利已逾千万矣又况蚕桑之利考诸禹贡本在青徐幽冀诸州而德州之棉花色白丝长颉颃洋产苟缫丝织布自收利权何至啼饥号寒重费九重之宵旰哉惟北省之民性朴而惰不有以教导而倡率之则疲薾之风气终难转移流溢之金银永无底止不歉而歉不荒而荒年复一年官民捐难乎为继当财殚力尽之时将何以善其后也事有必至理有固然曲突徙薪宜早计矣
　　论英德贸易　
泰晤士报
英国前内阁总理大臣陆斯别理伯临英伦邑斯三府席演说技术学校创始之式兴言英国贸易见压于德斯别科剔忒尔报评论其说颇有可观兹钞译其大要曰前总理所云是向计数字面骇人听闻者也前总理与理财家泰斗阿达摸斯密斯乃同国之人今顿闻斯说能无惊异哉陆斯别理伯谓德人所以压英者厥有三事英国所输出货价在千八百七十二年以英国人口数除之为八镑一边士一边士值中国银一分三厘九毫在千八百九十四年则减为五镑十一先令一先令值中国银一钱六分七厘八毫四丝二边士是虽由物价贱落然观输进输出之差知非关物价贱落之故也呜呼是何言耶彼谓欲国家昌富当使货物输出超过于所输进以免本国金币流入彼国盖在昔日则为名论然其所谓富者谓独指金币而言则是旧说也何则贸易之理有金币者固富有货物者亦富也我所输出少于所输进金币流出固多矣货物流入不亦因之多乎且试问彼与我贸易者苟其输入于我者多我之输彼者少则出入两不相抵彼将忘其不相抵而不令我补以金币乎抑或明知其不相抵而听我之欠彼乎抑必令我补以金币乎三者必居一于此矣苟令我补以金币则犹之我与彼以劳金而彼酬我以货物夫何患焉若他国而给我之求超过我所输出亦不令我补以金币斯实可喜之事不足忧也
陆斯别理伯又观千八百八十三年德国所输进仅千六百六十三万镑而千八百九十三年多至二千一百六十三万镑窃以为可忧焉然我国向德贸易比诸十年前岁有五百万镑起色我金不流出德国则英伦银行之金库充实之声久闻矣且伯又以此十年间增输进之既制品千三百万镑余以为可寒心然货价贱落其输进既制品较输进未制品更觉日甚外国未制品价之贱落不过促彼益输既制品于我国而已
