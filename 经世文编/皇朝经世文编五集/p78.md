<!-- { "loadSidebar": true } -->
递信省书记官中桥游历苏杭沙市各处回国后陈其意见曰日本货物销路最广之处人皆曰莫如欧美目前固然终则必在中国而不在欧美也中国地大物博其商贾又有恒心而耐劳各国知华人于商务一项将来必能与之争利故于此道悉心研究惟恐不精诸凡国中情形亦莫不细加考究独日人以中国商务为不足惧未尝留意即有所知亦仅皮毛耳讵知中国终必为商务最大之国日本无先见之明终有噬脐之悔中国国政固不堪问其办事固无头绪其商务工业固未悉心举办利源未兴实由于此譬如沙市及各省煤矿甚旺而国中所用之煤皆取诸日本藏其固有之利者昧于事理也若果风气渐开将其煤矿陆续开挖必尽变其现在情形而为天下煤业之冠以其所产之煤多于日本不啻倍蓰欧美各国所以知中国最深者各处既派有传教采访复设有官员坐探消息自灵也日本则不然所派领事皆系新手商务情形未能熟谙到任后专候升派他国优缺此等领事焉能望其有作为哉其实派赴中国领事比他国尤为紧要宜选精明强干之员方足胜任日官在华不独有管理本国人民之权并有采访政教商务之责各国皆有册纪既精且详其国政情形仅查册纪已可得其大概中国无之是以采访尤难非派能员无济于事再日本商贾能与欧美各商角胜负者不在资本之大技术之精而在起居饮食一切费用较省耳乃日人之侨寓中国者每改其本来面目费用一切不崇本国及中国之俭省而专习西人之奢侈遂失其取胜之道也夫如是而欲于商务场中与西人争利不愈难哉
　　论英通中国商务路程　
王韬
英国总商务公所欲在中国造一铁路以兴商务拟请国家津贴或径由官造或由商造而国家保其造路后之盈亏于西六月十二号派人觐见外部大臣沙列不雷与邮务大臣乔诸海觅尔登敷陈此意总董议员斯福得恼可得率同诸人进言曰本公所以为欲将英国商务兴于英新疆之湄江一带非在缅甸海口与中国西南之时木地方用铁路接通不可欲英国制造之业在中国西南及北暹逻与法国制造人争利亦非接通此路不可本公所欲英廷及印度政府知此事为不可缓或从暮尔名经过暹逻或从冷贡入英属地经过堪伦尼此路须由国家办理或保护其盈亏且欲请中国准此铁路穿过时木入中国之境其章程须与法人通铁路至中国一律相待前次本公所会议大众皆以此议为然故以奉闻云云里茨公所董事威灵士与勃兰克剖公所董事海力参申言曰法俄政府近颇有举动于中国则我英之不可坐视明矣沙列斯不雷答曰君等皆阅历甚深故用心如此周密然办此繁难之事非彻始彻终详思办法不可至里茨公所之言我三十年前初至印度时已虑及此尝费尽心力探此消息昔马嘉理因探路为人谋害此事至今犹在人耳目我等志愿欲将商务通至黄河一带已非朝夕天下诸国多有以阻别国至本国商务为要着我等则当以能在人国内开绝大市面为要着然我英办法与他国亦自不同他国通商实为得地起见英国惟求振兴商务而已盖十年以来我英增地已多故其所重当在彼而不在此由此观之自以设法在中国新添市面为最要现中国之商务固以我英为冠首然苟欲多采中国内地物产而使工人制造成物多得销路实非开通此路不可惟欲办此等事其中又多周折我英向例凡不在本国境内之铁路政府每不肯相助常有境外之路既与律法相合商人又有利可图于彼国人亦有益处并有益于天下各国者然下议院犹往往不允津贴若此次之议下议院能慨然允许真出意料之外矣要知君等若能自立一公司力办此事则凡在英境内之铁路国家必可极力相助至此路将通至别国境界时我国力量必能使人不阻挠也我未见外国有见铁路将入己国之界而不准其接造者君等其勉之
前者哈来忒尝言今欲将此铁路从上湄南之雷堪地方达至中国境内于天下甚为有益此论最当暹逻近渐开化必能实力整顿国政我极望彼国能竭力帮助各铁路之能达上暹逻者前英与法约不得在湄南地方压制暹逻此约彼此同其利害今欲令暹人允造铁路至保护各地则可若路既成欲以政府权力管辖此路则不可君等不得以暹逻有受人保护之属地遂谓非自主之国故凡经过彼境之铁路必当归暹管理此等情形皆宜熟思据里茨公所之言谓英法在湄江议新疆约法索取属地而英未索实与在暹开铁路事甚有关云云我以为此非印度政府之意然实已误矣我意此区区属地未与法争亦于造铁路无害若于铁路有害则我国必不肯听之也君等云时木地方要紧此论极是其地离公郎之摆渡不远可搭桥通之又闻或谓我等造铁路但至公郎而止此说不确印度政府极欲令此路告成若其路将通至云南边界可令英公使请中国思自己利益及关税好处则彼必许办矣至我国与法所订之约则并未阻我国办此事之权利也又有谓我国若与法起恐法将我此路所有利益夺去此真恇怯无识之论我英举办一切常能胜别国一筹也又或虑俄人在暹罗北地与英争商务此尤不必虑我英有历来之国权又有如许商务之机器又有如许赀本又有如许阅历若尚不能与俄在市面争一日之长则英真愈趋愈下矣要之我国与民须合力将天生之阻力除去则商务一途当无一国能着我先鞭者矣云云总董乃称谢曰蒙大臣如此接待又承垂教实深嘉荷于是称谢而退
　　商务　
陈次亮
古之财利或上聚于国屯膏者也或下散于民藏富者也或中饱于官吏剥民蠹国者也今也不然不在上不在下不在中而流溢于外故古人理财之法不足以尽时势之变迁外强中干已成痼疾则商务之不振为之也善夫德相毕思马克之言曰日本官民之至德者日讲求工作商务孳孳矻矻学成而归华人一入德国则询何式之船最坚也何厂之枪最精利也考求订购不惜重赀夫此时各国强弱相均莫敢先发即情势更改亦须再阅数十年所购船不出十年锈涩苔黏半成弃物机器之制日异月新甫能择善而从已复后来居上矣日人求其本华人骛其末日本意在富国中国意主强兵无论工作日精他日可以自制也即兵端将肇购之他国亦无异取之宫中也日本之兴其未艾乎至哉斯言于中国日本得失之闲可云洞见症结矣比年以来日本出口之货岁增至一万三千余万而中国出口向以丝茶为大宗今印度之茶意大利日本之丝年盛一年已夺华人之利虽湖丝质地柔勒华茶性味和平天时土宜非彼所及然丝以机缫而色白茶因税减而价廉必须审受病之由始得尽变通之利此旧有之商务不可不保也外洋入口之货以洋药洋布为大宗今日土药盛行漏卮渐塞矣惟洋纱洋布岁溢六千万金必须设局购机广开制造至外洋食物照约免征即以洋酒一宗每岁入口已及千万宜于十年换约删去此条洋货之入华者设法以收利权土货之出洋者减税以轻成本此将来之商务不可不开也盖中国贵粟重农情形异而泰西制用之法亦与中国不同中国租赋取之农民而关市亦税泰西度支出于商贾而畎亩无征国用出于农则重农出于商则重商理之固然无足怪者中国租庸调已改银钱利害兼权榷商为便此后舟车四达光气大开非商何以捷往来通转运自今伊始制国用者必出于商而商务之盛衰必系国家之轻重虽百世可知矣商部既开商局乃定商情既顺商政乃兴沧海横流今已捉襟见肘矣安得深明大之君子与之挽日下之江河也
　　商部　
陈次亮
语曰识时务者为俊杰今日之时务洋务而已矣然其间自有缓急先后之序焉不可不察也今之言洋务者动曰讲求公法整顿海防制器练兵购船造自以为当务之急而不知皆缓图也自以为得气之先而不知皆后着也夫中外之局和与战而已矣通商与用兵而已矣势如连莫敢先发其战也亦所以成和也其用兵也亦以为通商地也太古之世粟帛交易民或老死不相往来迄乎货殖成书日中为市官山府海齐擅富强服贾牵车卫隆孝养以及汉书盐铁周府泉刀大官或算及锱铢八政莫先于食货唐开互市边关茶马之征明遣宝船番舶珠犀之利今日者五洲万国贸迁有无风气大通舟车四达可知道里广远货币往还此端既开断难再塞前有千古后有万年从兹四海通商遂将一成不变也审矣惟是中国人情自利自私不谙商务上下隔绝声气暌孤比年出入之间岁绌数千余万他日川流海溢财尽民穷虽有良平无所藉手如越南印度诸国利权尽失受制于人殷鉴非遥可胜太息不有以整齐之调护之何由转移风会宏济艰难哉谓宜仿泰西各国增设商部筦以大臣并立商律商情商平商税四司分任其事商律者保商之政也以泰西商律译出华文情形不同者量为删改通行遵守以杜奸欺商情者恤商之政也时其丰歉除其疾苦剂其盈虚勿使下情壅于上达商平者限商之政也总挈中外益寡裒多使商有所赢而民不为病略如汉书平准之意笼万国物价而使之平而国家之公司附焉商税者榷商之政也海关常关厘金杂税之类咸隶是司比较成亏权衡赢绌上期足国下不病商而内地税厘亦须照海关新例查开货价按结报明渐撤西人税务司增立内地商政局主持稽核如此货昔多而今少昔有而今无必须斥驳行查考求其故货之壅滞商之折阅维持补救必审其方参酌中西务臻美善夫中国旧制崇本抑末重农而轻商今日厘税两宗数与地丁相埒京协各饷挹注所资假使无商何能有税民力竭矣国计随之必执不言有无不言多寡之词苦相诘难恐膏脂有限悉入外洋他日之患寡患贫有出于寻常意计之外者无财不可以为悦徒法不能以自行富国强兵非商曷倚不设专官以隶之不足以挽回积习也此救时之急务制敌之先机若之何其习焉若忘忍而与此终古也
　　商局　
汤蛰仙
天下无无弊之利也顾不能因弊而不言利任官不如任商专任华商不如兼任洋商犹为利多而弊少今招商局特任之官而商者宜其有弊而无利矣同治十二年南北洋大臣奏设此局于上海高掌远跖迄今收回中国之利权者亦不可訾算不谓之善开风气胡可得耶自光绪二年归并旗昌所有活本皆成呆产而门面愈阔糜费愈滋事事以官行之委员多要津之竿椟甚有博干修以挂名者矣买办必局总之私人甚有由妓寮以呈身者矣过客之抽丰取给于此大吏之馈送挹注于此节节剥耗层层侵蚀不过于南北交冲设此送往迎来之公所虽年终清单赢余凿凿而官本商本皆如盐着水中可见而不可掬殆不终日之势哉且法越之变海上戒严仍藉旗昌以便贩运掩耳盗锺侥幸无恙前辙可鉴来轸方遒亟宜豫计今将防其弊而保其利该局清单不足深信宜特简清刚无欲之大臣督同核实估计局中见存官本若干商本若干栈房几所码头几处轮船趸船各几艘计值大共若干务使清见潭底估定后招有力华商合同洋商代为包办岁认缴租银若干成总包则统局本总计分包则分计之就分局论如甲包上海乙包天津之类就上海论如甲包南栈乙包北栈之类事事听商人好自为之一切支销不裁自女省所有应缴租银如包乙年则甲年之杪先须缴清一有延宕另行招办而总局但坐享其成有洋商互相诇察积弊毕竟稍清即遇海警包自洋商亦得照常驶行可免敌人沮否则转运不灵任重难久一闻警耗又须停彻涸可立待矣嗟乎国家极大之利源殚精竭虑以成之因循欺饰以败之有心人能无感慨系之哉
