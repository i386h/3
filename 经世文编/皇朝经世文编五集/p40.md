<!-- { "loadSidebar": true } -->
自穆王制罚锾以济国用人皆议罚赎为衰世之政矣窃独以为不然赎刑明载虞书先王于五刑而外必制为五罚微乎微乎盖罚以剂刑之穷而岂以弛刑之罪哉夫刑特残其肢体而已财者人耆之若性命然罚之其痛且入骨髓今将谓刑及肢体者重乎刑及性命者重乎明律茵承唐律国朝而增损之五刑皆有赎法而有应赎不应赎匪唯仁至义亦尽矣唯有赎而无罚案之结自州县者仅地方有大兴作始以罚济之州县必请而后行不得擅夫非以防富者之佹免而州县将公以肥其私橐邪州县诚多不肖亦既明定为则有罚必以闻苟有佹免彼庞然州县之上者若而人不难诇其实而覆之即以州县所罚人者罚之可也天下者州县之积也朝廷既以元元之命托之而又时时疑其鬻吾法也奚可哉夫州县所结之案泰半亦以笞杖枷号议结不谓案定自上而斩绞且有赎法案结自下而笞杖竟无罚法不亦轻重之失其当邪非不知富者佹免则是积金如斗便可唯我欲为而贫者皆絓于密罔矣然今天下富者之免亦比比矣或以情免或以赇免但一免而犯罪之遂湔去无可燖求则何如令以罚免而其罪犹众之也且绅之蠹者衿之劣者往往恃有护符遇事生风鱼肉良懦将禠之邪罪不至此而又为笞挞所不庸加从而贷之则法为所屈而良懦者覆盆而莫雪彼所以遇事生风者大抵为渔利耳今利无可渔[而反](不及)输所有于官夺其性命之财又其罪于众而不可揜其戚尚窃议曰某也曾罚锾矣其子孙隐痛曰先人曾罚锾矣南山可移此案不重虽稔恶者亦翻然于文法之难幸脱不敢自蹈其覆是谓罚锾为止辟之妙用可也抑挽近之吏治亦极污垢矣流竞进人尽可官猎得寸符不夺不餍什败其一特损级镌职而止而适遂其饱扬之便矣不如严予以罚一旦事发罗掘而入者仍倾倒而出虽魑魅性成而怵于利之不克终享徒负一贪墨之名自缩牙敛爪而不敢逞亦澄叙官方之一助也请旨饬下廷臣赎法已明箸律例不议凡案由州县径结者不问职官平民照赎法量减论罚原告应罚者照诬告加等律倍州县月为册以上之以备稽核见任有应议者科以罚如乾隆以前河工城工例无仅以损级镌秩了事盖可赎者少可罚者多罪已定而可赎反以启其幸免讼一虚而即罚转足戢其嚣张周礼大司寇令讼者入束矢钧金而后听之是方讼即已示罚终讼而罚之夫复何疑见任有可罚者尤宜严执吾法不少贳于国家饟需之益不可訾算且刑狱简官常肃矣呜呼非达治体知民情伪者几何不嗤为鹰击毛鸷也哉
求是斋《皇朝经世文编五集》卷8-9
时务分类文编卷八
　兵政　台　海军
　　兵制　
汤蛰仙
今天下谈士相聚而言兵交口颂兵于农不少衰吁此耳食之论也夫兵农分病不过兵不知农农不知兵兵农合病不至兵不知兵农不知农不止筦子天下才也首以连乡轨里变合而分遂业其后代兴代变大都一变多寡收其利诚以积习既久忽焉移易则精神耳目为之一振未几而暮气中之习气锢之渐就惙矣周制天子六军共七万五千[人]国朝禁军自前锋护军步军神机健锐火器等营计不下十四五万人周制唯倍宜乎虎豹在山樵薪不采矣何以咸丰庚申之役一败于八里桥竟不克以一日守哉无他有兵不练与无兵同虽练不专与不练同各兵多以旗为限以家为营逐逐于米盐恋恋于妻孥即短使近戍握别家人泣数行下而望其敌我王忾殆跛而追骏足矣且旧制详于弓矢略于火器就令日日操演已恐不足制胜而况虚有其名邪苏轼曰事不素讲难以应猝今前辙既覆后车宜鉴窃谓所有禁军须令一律改肄枪仿于谦十大团营之制十三门四正四隅各营以万人计隶伍符者止宿必于营旗员事太简佚则淫自都统以下竟可裁并其半而特设禁军提督一员擢自曾经战阵之见任提督中务求熟谙韬略否则延著名洋将一员以任帮办毋例以纨不晓兵事者充数营阵沟垒测量跳跃等技日必操演一二时月则由提督会操一次用春秋二操例定期两由提督奏请皇上亲临大阅以重军政务令兵习将手习器耳目习金鼓进止习步伐其旧式鸟枪红衣等锈涩不适今用去之勿少会典载火器营月以四九等日演二七等日演鸟枪初六十六二十六等日校射今亟罢校射每营分定兵洋枪兵之数专司其技各精于勤并裁去各火药库另设制造厂于京师以重军火以便接济除营各万人外遇有截旷以渐裁女省挹所余匀给各兵并以裨益制造庶期门羽林如火如荼建威销萌而九鼎之势重矣外省驻防旗营攻习枪同至于绿营之制前名将劲旅四出龛定讵不相望于册极一时之盛哉迨粤寇自金田首流毒半天下而绿营无将无兵岂今昔之势殊而勇怯之情异欤备御不豫咄嗟抽调虽孙吴亦束手无如何也于焉急召募改练兵人人视绿营不足捍寇也之如枝指如缀旒视绿营不足捍寇而足扰吾民也疾之如毒螫如猛兽大有欲剟之以为快者矣夫召募久而濡染深则召募亦绿营也练兵久而弊端集则练兵亦绿营也长江水师曾彭赓续成之及身即滋流弊狃目前之利害而曾不斠求其利害之由来亦清议者之通病已
同治六年德弁西铎光绪六年德弁瑞乃尔均议请中国及时采仿德制改练陆兵指陈详尽无如积习已久势难骤更今将弊去泰甚法期易行不如仍绿营遗制择历代之所长而舍其短酌兵勇之所利而铲其弊不过二十年亦立致圣清于富强厥议甚诧而厥理甚常大要有四一曰合营为练中兴以来如浙江直隶河南湖南山西均有整顿额兵之案然多以练兵补绿营之穷并不就绿营补绿营之穷亦知绿营之所由穷者不练实使之哉自乾隆增兵嘉道咸递有减损见存额兵五十五万每省少则二万每府少则二千宜仿汉郡国都试及魏六军隋十卫西魏及唐府兵之略一府为一大营不论存城塘汛战兵马兵守兵什者五之二者一之半归府营操练半留塘汛逻戍并暗暗变通汉唐番上旗兵换防之意半年更替劳逸代任整散相资则额兵即练兵矣二曰以文制武自来文武分途未有如我朝之甚者唯督抚节制提镇麤存相维之意然亦名焉而已学士大夫其耆利忘义者相错也复何论健儿悍卒也哉将则但知刻剥其兵兵则但知自营其业上下交征而绿营操练之法荡焉无存矣汉以州郡典兵其大恉可师也归府营操练者令副参游日亲其事旬则由府会挍其归塘汛逻戍者仍责令朝夕操练月朔则近赴各州县会存城之兵由州县督同营弁严加校阅毋任荒废然犹虑府州县嫥顾地方无暇兵事也查各省道员共一百余阙除粮道盐道及巡道兼关榷者不计其余守道巡道尚九十余阙巡道泰半兼兵备唯权无专属微特于兵事不问即民事亦不过例行例转徒晏然委蛇于府州县之上而已今宜不分巡守均兼兵备而特崇其制各府营所练之兵季则各道会各镇校阅而黜陟之一应营务镇道商略以主其政以上之提督以达之督抚则层层箝束壁垒常新汉之都试太守都督事耳而县令丞尉皆会欲上下之相察也凡事唯我欲为则私弊百出彼此相制将弁即天生贪黩而文员牵缀之则侵冒无从即性成纵弛而文员督率之则操防必力于调遣稽核之中寓经武擿奸之用庶无冒兵之饟亦无縻饟之兵矣三曰损额益饟人之舍业而隶行伍也欲得饟以赡之耳乃募勇月给银三四五六两不等而绿营马兵月止二两马干一两一钱战兵月止一两五钱守兵月止一两即不予扣成而饥疲之卒奏荡决之功非唯势所不能抑亦情有不便见在天下大势偏重于海海军既设铁路将造沿海可属之海军内地可调以铁路若风气柔弱之省近省腹地之郡不妨多损厥额统计什损其二尚存胜兵四十四万什损其四尚存胜兵三十三万当不致贻误辖境以马战守三者匀算每损一名月饟二两岁得二十四两损十万名岁可益饟二百四十万两每名月给米三斗例折银三钱岁得三两六钱十万名岁可益饟三十六万两所损之饟以其半津贴轮府操练之兵以其半筹备船则兵以轮操为乐事营自转弱而为强且名不损而将弁所私损者实亦不减什之二与四也
今以明诏损去一二十万而事事求实则三四十万之额将弁已无可私损与其存五十五万之虚额而应变无具孰若存三四十万之实额而固圉有资此不待智者言之矣蒙因损兵而忆及州县之民壮亦可一并议损各州县额设民壮统繁中简匀算每阙可三四十名例载每名给工食六两人即甚贱断无岁六两而能存活者州县非干没辄留备数名以供行票传人而止耳窃谓半年归汛地者既议由州县督同操演可就近拨给一二十名而将民壮一律裁彻一州县以岁女省二百两计州县共一千四百数十阙岁可女省三十万两综一府折八县为中数拨额兵一二百名仍以半年更替之毋任偏枯此亦有益无害一举手而可行之事也四曰裁弁养兵提镇任较重不敢议副将阙较少不必议下而参游都守千把除名粮外岁领廉俸马干薪红银两大致一参游足养兵二十名一都守足养兵十名一千把足养兵五名会典载参游五百三十七阙都司营守备一千二百五十阙营千把总五千一百七十阙如删并之什裁其一于营制无恙也而岁可女省银十余万更制无多裨饟不少或以大衔兼其事或以同哨假其权出阙不补不数年而事集矣必谓如许定额无一可裁不应绿营败坏乃尔如以裁彻定制为不便岂绿营防勇并养反不以为不便乎总之练勤则市井之乌合可以用制多则纵弛之窠臼可以破饟加则感奋之心力可以兴分之则碁布星罗合之则马腾士饱以上四要不越十年规制大定府得练兵数千省得练兵数万一府有警邻府援之一省有警邻省赴之围攻战守四面响应迎击尾追兜剿随所指撝罔不如志根柢牢固于是乎在乃议彻防乃谋去勇各省见有防勇尚近三十万岁费帑一千数百万与绿营埒中兴三十余年度支殆不可支矣况夫盗厕其列会匪匿其中名以卫民而实以扰民若再不为之所竭泽而渔情见势绌何堪设想以彻以去次第以理其册载年逾五十者遣之计当时可去什之一二所有截旷概不复补约五年去可及半十年则不彻而彻矣各道既有练兵遣勇不敢蠢动铸戟归农地利尽辟朝廷岁女省此一千数百万之巨帑采用西学整饬海军断匈奴之臂悬郅支之头系颉利之颈囊括五大洲而有之以上还神农以上之大九州岛我国家大一统之模不诚足震今而轹古也欤
　　勇营　
陈次亮
