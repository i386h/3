<!-- { "loadSidebar": true } -->
　　　以上营官及办理文件等员薪费银每月共二百九十两
　　马队两哨
　　正哨官二员　　每员每月薪水银二十四两　每月四十八两
　　副哨官二员　　每员每月薪水银十二两　　每月二十四两
　　正排长一名　　每月薪水银二十四两　　　每月二十四两
　　副排长四名　　每名每月饷银七两二钱　　每月二十八两八钱
　　兽医一名　　　每月饷银八两　　　　　　每月八两
　　兽医药料　　　每月支银三十两　　　　　每月三十两
　　什长十名　　　每名每月饷银四两八钱　　每月四十八两
　　马兵八十四名　每名每月饷银四两二钱　　每月三百五十二两八钱
　　伙食十二名　　每名每月饷银三两三钱　　每月三十九两六钱
　　马一百匹　　　每匹每月喂养银三两　　　每月六十两
　　马夫二十名每名管五马　每名每月饷银三两　　　　每月六十两
　　营官给马干二匹正哨官每人给马干二匹副哨官每人给马干一匹共八匹每匹每月喂养银三两　每月二十四两
　　　前件　营官等马由自备但月给马干银两
　　修补鞍辔马嚼马掌马槽　每月支银四十两　每月四十两
　　　以上马队两哨薪饷喂养鞍辔药料银每月共一千零二十七两二钱
　　步队三哨
　　正哨官三员　　　　每员每月薪水银二十四两　每月七十二两
　　副哨官三员　　　　每员每月薪水银十二两　　每月三十六两
　　正排长一名　　　　每月薪水银二十四两　　　每月二十四两
　　副排长九名　　　　每名每月饷银七两二钱　　每月六十四两八钱
　　鼓号教习一名　　　每月饷银十两　　　　　　每月十两
　　鼓号兵七名　　　　每名每月饷银七两二钱　　每月五十两零四钱
　　正枪匠一名　　　　每月饷银十二两　　　　　每月十二两
　　副枪匠一名　　　　每月饷银九两四钱　　　　每月九两四钱
　　护勇十名　　　　　每名每月饷银四两五钱　　每月四十五两
　　亲兵六十名　　　　每名每月饷银四两五钱　　每月二百七十两
　　什长廿二名　　　　每名每月饷银四两八钱　　每月一百零五两六钱
　　正兵一百五十八名　每名每月饷银四两二钱　　每月六百六十三两六钱
　　伙勇廿六名　　　　每名每月饷银三两三钱　　每月八十五两八钱
　　　以上步队三哨薪饷银每月共一千四百四十八两六钱
　　制办官弁兵丁冬夏衣战靴三百九十九分马夫不给伙勇两分作一分算　每名每月摊银八钱　每月三百十九两二钱
　　　前件　除营官副营官外自正副哨官以下概给操衣靴
　　　以上后营马队两哨步队三哨统共每月支薪饷马干衣战靴费用等项银共三千零八十五两
　工程队一哨　营官　副营官
　　　前件　现在工程队暂设一哨无庸专设营官由前营营官兼管将来扩充时再行请派营官
　　正哨官一员　　　　每月薪水银二十四两　　　　每月二十四两
　　副哨官一员　　　　每月薪水银十二两　　　　　每月十二两
　　木匠首一员　　　　每月饷银七两二钱　　　　　每月七两二钱
　　铁匠首一名　　　　每月饷银七两二钱　　　　　每月七两二钱
　　砖石匠首一名　　　每月饷银七两二钱　　　　　每月七两二钱
　　编篱结绳匠首一名　每月饷银七两二钱　　　　　每月七两二钱
　　什长八名　　　　　每名每月饷银四两八钱　　　每月三十八两四钱
　　正兵八十名　　　　每名每月饷银四两二钱　　　每月三百三十六两
　　伙勇十二名　　　　每名每月饷银三两三钱　　　每月三十九两六钱
　　护勇六名　　　　　每名每月饷银四两五钱　　　每月二十七两
　　刀斧锹锄筐担等项工匠须用器具物料　每月支银一百两　每月一百两
　　　前件　此项专为操练所用出征时需用器具物料甚多届时再行请备
　　制办官弁兵丁冬夏衣战靴一百零六分伙勇两分作一分算每名每月摊银八钱每月八十四两八钱
　　　以上工程队一哨统共每月支薪饷器具衣战靴费用等项钱共七百两零一钱
　　一擦油料每尊每月给银三两
　　一账房马棚照章每六个月更换一次如将来仿西制设立兵房则此项即不复开支但支岁修之费
　　一马匹倒换随时核实报补仍不得逾向章每百匹按年换三十六匹之数
　　一号衣战靴鞍衣洋鼓号并洋式锹锄等项照初成军例制给一次
总办湖北善后总局为遵议详覆事案奉　宪台批委办洋操提调分省补用知府钱恂禀呈遵拟护军前后两营洋操薪饷章程由奉批该提调所议护军前后两营洋操马步并工程队薪粮章程仰北善后局迅速妥议详复核办仍候　抚部院批示缴禀折抄发又奉　抚宪批同前由奉批据禀及清折均悉仰善后总局会同营务处饬候　督部堂批示缴折存各等因奉此查折开护军前后两营分设队二哨步队六哨马队二哨又另设工程队一哨按照淮军暨北洋武毅军及德国洋操章程酌中定议加给哨官及添设员弁薪水勇丁衣靴等项删除原设长夫口粮并不支柴草银两核计大建月尚应支银六千九百另六两六钱系属实用实销所拟甚为周妥惟查淮军章程步队每营大建连柴草支银三千一百七十两零四钱其工程队北洋武毅军系就各营内抽拨长夫腾出夫银作为月饷不另开支若以两营核计则每大建月仅支银六千三百四十两零八钱现该守所拟每月支银六千九百余两计须多支银五百六十五两八钱虽洋操系属创办而为数较巨以后造销恐干部驳本司职道等公同商榷所有派设哨弁及加给薪水系就夫粮匀拨应即照准其所定制备各款似觉稍多拟请将勇丁衣靴项下原拟每名每月给银八钱核减银二钱马队药料项下原拟每月给银三十两核减银十四两修理靴马掌项下原拟每月给银四十两核减银十六两工程队修整制办项下原拟每月给银一百两应改为按季给领一次合计月可节省银二百九十六两四钱六分此外尚应增银二百六十九两三钱四分较之北洋武毅军奏定加支文案等员薪水尚觉不甚悬殊但此系防营洋操将来如有调遣长夫柴草仍须酌发自当随时详请　奏咨以便造报至修建兵房倒补马匹月需擦经费暨成军初次应领各项核与向章相符自应如禀办理所有遵饬核议缘由是否有当理合详请　宪台俯赐查核批示祗遵除详　抚宪外为此详乞　照详施行再原折所开饷数以散合总前营计少支银二钱工程队计多支银二十五两五钱应即更正合并陈明须至正详者
两湖总督部堂张　批如详办理除檄行护军前后两营遵办外仰该局即便转行遵照仍候　抚部院批示缴
　　商战论　　　　　　　　　　　　　　　　　
钱塘汪康年撰
国立于地球之上咸以战争自存者也以战自愓罔不兴以不战自逸罔不亡战之具有三教以夺其民兵以夺其地商以夺其财是故未通商之前商与商自为战既通商之后则合一国之商以与他国之商相战然则商之持筹握算以与他国较锱铢犹其被甲执戈而为国家力于疆场也其货物则其兵刃也其赀本则其糇粮也国家之待将卒必厚其粮糒而予以利器岂偏爱此将卒哉以为是一国存亡所系百姓生命所关不敢不致谨也今夫农尽力田亩或植材木以出地中之所产然非商则不能运而致之远工取五行之精而制为器用非商则不能衒于肆以得他人之赀且商之为事常兵之为事暂商之为事繁兵之为事寡商所赴之地多兵所赴之地少兵者备而不必用者也商者无日不用者也然则国家之当加意于商岂不甚重矣哉
商之所利货物美赀本轻程途捷营销广四者而已顾四者非国家加力助之则不为功不行激劝之法不定专利之条不严冒牌之禁则货物不能美银行不设税则不减假贷之法不定则赀本不能轻铁路不开轮船不广内地不通盗贼不戢则程途不能捷不设公使领事于各国及其通商之埠不能以轮船载货而致之他洲不能以兵船卫之不能以全国之权力保护之则营销不能广如是则全国之商不过持其旧法行迂曲之途而待销于本境之内欲求商务远驾于他国之上得乎
西国商务之极盛也以其保护之甚力也保护之道维何曰使之便利使之有权而已是以定钱式及金银铜三品之价开官私银行定汇票使用票轻出口之税凡税不与物价相比者得随时改定开铁路行轮船凡至他国者得载以己国之船而护之以兵轮又定开设公司之例定专利之条严冒牌之禁凡以使之便利也许商人设市馆为议论贸易及定价值之所又许立商会使得商禁约他国货物之法他国之币不得流入内地或恐碍本国货之销路则重进口之税恐碍本国之工作则轻进口之税凡以使之有权也故西商之至各国求必得而谋必遂职是故也 
夫使商人便利使商人有权所以保商也即严治商之禁令厘剔商人之弊病亦所以保商也西国之治商也凡商家册籍及存货底单及进出款之簿皆有一定程序岁呈之官以便稽核凡商之章程必请于官官允其行必力保护之其行使银行之票及保险之法皆有定章至若不得已而倒闭则官稽其存数而使之摊还不得有所偏倚又定报穷之令凡报穷者不得齿于其类若有意诓骗或经商不合法度而致倒他人之财则官得按法严治之店之伙友侵没主人之财者皆严治其罪夫如是故商人皆慎重不敢为非而彼此得相信相保也
今吾中国与西国交通以来兵则屡战而不一胜条约则屡定而权利愈失西国之货销行者岁亿万计而有损无益之物虽阑入而莫之能禁财货日失利源日涸然犹幸商人能忍受艰苦节啬勤力以与西人相搏相持虽不能相抵然尚十得五六而闽粤民之工商于南洋及美澳诸洲者每岁寄回之银又十得二三故中国虽困乏尚得支持而国家关税亦赖以取盈而且振饥则捐之商御敌则捐之商有大工大役又捐之商而报之款尚不在此列然则商固无负于国家也
呜呼中国商人之困至今日而已极矣一不铸金币又不定用银币之制致受西国镑价之亏二银钱价低昂不定致商人有受暗亏之虑三各省平色万殊致受钱庄抑克之亏四假贷抵押及存银均无定法使商人运掉不灵五不明许商人立会致商人无自主之权六不设市馆以定随时公平之价七各业所立行规不与官相通官可任意废去八不立专利之条致商人不敢出重赀创办新业九不严禁冒牌使美劣得以混淆出重赀者不必能得利十无专治倒帐之章程致被倒者无可控诉十一有意亏倒及设计诓骗者不能尽治以法致市面大败而奸猾之徒仍得公然出入官商之间十二凡伙友亏倒主人之赀官不能严治致有赀财者不敢放手营运十三无保水火险之行使商人得保其赀财十四不能重进口税而轻出口税使中国货物得畅销于各国十五不开铁路不广设内河轮船使行程迂遶十六无径达欧美洲之轮船使得载货以之他国十七各国不设领事无兵轮驶行外洋使经商各国者得有保护权则内外倒置便利则中西互易困厄己国之商而便利西国之商未有若今日者也
