<!-- { "loadSidebar": true } -->
今各省所留之勇营大抵当年之精卒百战之余生也然少者壮壮者老老者死展转募补游手无赖羼杂其闲统率各员以缺额为故常侵饷为能事酬应奔竞取悦当途勇丁亦多有游惰性成沾染嗜好渐与营兵无异自天津淮军新疆湘军长江水师三大枝外各省零星数营驻防边远疆吏之耳目不及将领之习气益深器械朽窳勇丁少甚或毫无纪律酗酒渔色散处民闲大吏偶有访闻或将更调则藉端规避百计弥缝务遂其私而后已识者谓不出三十载勇营之弊将有更甚于营兵者方今外患循生内忧未已厘金不减捐纳不停此项饷需岁竭度支之半民力尽矣国计虚矣各弁勇饔挥霍之赀皆四海穷民之泪珠膏血也欲免此弊必须兵农合一远稽古制近考泰西参保甲团练之规复轨里连乡之法所有次第附见他篇惟是强敌在门诸夷环伺不能一日忘战即不可一日无兵额兵必宜尽裁则营勇不可以不练其大队屯驻之地边防海警日有所闻统帅多忠勇之材士卒有奋扬之气互相比较便于稽查偶有风谣事难掩饰跳梁小丑征调搜寻械用必极精坚兵马务期臕壮尚可无庸过虑也所虑者奇零营队分驻遐方将士未必贤人数未必实所任者搜捕弹压所处者暇豫宽闲所与居游者耕夫贾竖筋弛骨惰终岁嬉游偶当操阅之期雇觅市人滥竽充数始则一营作俑而及于各营继而一省效尤而渐达于各省故勇丁者散之则弱聚之则强练之则勇纵之则怯者也宜严敕疆臣随时抽阅毋徇情面毋务宽容诰诫于先稽核于后以期兵皆实用饷不虚糜至于疲弱之卒涣散之营可裁者裁可撤者撤仍通饬各营统将随时宣讲圣谕劝善要言教忠教孝及兵法各书俾之有勇知方咸明大义无事则保民缉盗随地可以相安有变则敌忾同仇随时可以赴难养其气调其心劳其身齐其力练其技艺其才能人人共矢公忠日日如临大敌坚如山岳屹如长城斯百战百胜之精军即一德一心之卫士以守则固以战则强王者之所以禁暴立威有征而无战也
　　民兵　
陈次亮
国家岁出之数莫大于兵饷强兵与富国其事两相妨也周官司马之管子内政之篇为寓兵于农之嚆矢唐代府兵最为近古而阅时未久已复羸后人召募纷纷几竭度支之力求其既不病国亦可足兵计日程功历久而仍无弊者其惟泰西之武备院乎当中国道光之初法王拏波仑第一以枭桀之姿席盛强之势善陈善战虎视欧洲普鲁士之君臣一战而皆为所虏索偿兵费割地成和然限制普人养兵之数不得逾万普王任贤相毕思马克广设武备院于国中人尽为兵兵皆入院训练三载方可即戎十年为战兵十年为守兵老弱废疾孤子例得优免故普之胜法征调至三百万人法人国破王禽一蹶几于不振兵机将略天下称之戡法还师遂成永制未几而法人效之矣未几而义奥俄日效之矣法欲报普义奥防法而俄与日本亦复尤而效之者其意皆在中国耳彼之战事日益习兵数日益增而我尚掩聪塞明不以为意他日边陲有事铁路随之一则转饷征兵源源不竭一则左支右绌岌岌可危不待彼此交绥而胜败之机已决矣中国赋税所入逾万万金养勇养兵居其大半民力已竭兵备尚虚江海防维仍无把握虽所留者多百战劲卒制伏莽则有余再阅廿年而少者老老者死游手无赖羼杂其内弊更甚于绿营即外患不生而天下之兵已疲薾而不堪复用欲急加裁汰外人之窥伺难防欲虚与委蛇内地之输将已困于此而筹一两全之策莫如参用保甲屯田团练之意仿泰西武备院而量为变通中国生齿之蕃甲于天下百人之内得一人为兵而已不可胜用也宜详考德国规制沿边沿海广立学堂参酌中西延聘教习学成后编入兵籍拨隶勇营弁勇有缺以次充补仍将边海商民人等设立屯长按时训练军装器械出自公家事毕缴官以防反侧才能出众奖以虚衔有事时调集重操给以俸饷俾自为战守统由地方牧令督率经理一旦开衅以勇队为战兵练队为守兵边省数多腹地数少优免之例不妨稍宽俟规模大定之时将绿营制兵概行遣撤勇队之疲弱者亦可酌裁国家岁省千万金而兵数日增饷数日减无事之日仍可负耒耜以耕有事之时不至驱市人而战即他日精兵物故宿将凋零而继起有人明习战阵虽复强邻逼处大敌环攻亦复何患之有措正施行所操者约而所及者广此之谓也
　　额兵　
陈次亮
国家承平之时绿营额兵六十余万岁饷二千余万两居天下财赋之半粤捻事起溃散逃亡战既不能守亦不固各统帅知其难恃乃改为另募勇丁湘军淮军风发举不十余载已奏荡平胜负之机优劣之数不待智者而后知矣事平后各省额兵死亡略尽或裁或减或改练军核计现存不及其半然兵饷仍需千五百万金加以勇饷三千余万综计岁需五千万金以上民力竭矣而兵力仍未可恃也国计贫矣而国势仍未必强也欲将勇丁遣撤大半无家可归既念前劳将[虞](士)后患且夙经战阵究胜羸疲敝之绿营若营兵则安家业长子孙即尽裁之而不虞其生变也光绪初言路条陈于是有裁兵之议阎敬铭综户兵两部锐意举行乃内而曹司外而疆吏皆借口于驻防之不足塘汛之无人文报之难达往还驳诘旷岁稽时裁兵不及千人节饷仅逾十万良法美意仍托空言事之不易举而弊之不易除也若是夫今之营兵皆知其无益矣不知其有害也一乡一邑恣睢暴戾鱼肉乡民会城势聚兵多则动辄挟刃寻雠聚众滋事私则勇公战则怯即补以精勇不数年而仍属疲羸即调为练兵甫归标而又成怯弱纵使不能为乱不至厉民使国家长养此数十万无赖之人长糜此千余万无益之费何为者也而欲裁竟不能裁者则因军兴以来有功将士皆补额缺每营有扣饷每事有陋规书吏武员相将染指瞻徇顾虑锢习已成故其不欲裁者非为兵也为将也非为公也为私也欲裁营兵必裁将领而以勇营之统领改为提镇营官改为副将参游哨官改为都守千把各缺奏请补授扼要驻防公费养廉务从优厚练军着有成效者准作勇营自余绿营额兵克日按期概行裁撤或缺额不补逐渐删除限以十年必将减尽塘汛文报责成驿站差役仍创设书信馆以速邮传定议坚持勿为浮言所夺阻挠者有罪奉行不力者有诛汰弱留强循名责实上纾国计下益民生免司农仰屋之嗟绝异日纷争之患所谓一举而数善备焉者也
　　遵议武营扣饷缺额罪名折光绪二十二年六月初二日　
松溎
经筵讲官降一级留任刑部尚书臣松溎等谨　奏为遵　旨议奏事内阁钞出浙江道监察御史彭述奏武营扣饷缺额积弊已深请严定罪名一折光绪二十二年四月初一日奉　上谕御史彭述奏武营扣饷缺额积弊已深请严定罪名一折着刑部议奏钦此钞出到部据该御史原奏内称窃惟自强之计实以讲求武备为先风闻各营扣饷缺额所在恒有云南江南安徽奉天广西等省经该将军督抚先将奏在案或请革职永不用或请革职或请降调在该将军督抚体念时艰极力整顿固已破除情面其有原请降调奉　旨改为革职者　皇上权衡至当尤为钦佩莫名抑更有请者近来将领提镇居多无可再升遂绝上进之志缺分较少除授颇难虽官职已至一二品而未经除授彼若不以为荣即令除授有期而禄俸所入不如统领所入之多故有补缺多年并非得力统将而仍留带防营如卫汝贵者无非意在恋栈求满欲壑纵有发觉之日革职永不用亦若不自顾惜且一旦有警既短兵勇之饷又属短额之营驱之赴敌兵勇必怀怨望不愿竭力以卫其主即令临时补足未经训练见敌必逃统将势孤将恐不能自保平日扣饷缺额罪其革职永不用犹可坐拥厚资在忠勇廉洁之统将固明致身之意其贪黩而扣饷缺额者趋避极熟饱则思扬反以永不用为得计以致提镇以下与夫文职之为统将而不知自爱者亦复不免所以上年虽有云南奏之案而江南安徽奉天等省继之今年广西又继之云南虽曾绍梅等而张以仁继之江南虽冯士元而沈茂胜等继之刘祖贤等又继之安徽虽周云田而徐思忠等继之皆由惩治从宽不足儆一戒百当此时势万难之际外而强敌环视要[挟](狭)甚多内而回匪未平偏灾时见　皇上宵衣旰食一息难安统将帅师徒饱私匪惟度支奇绌麋饷可惜设遇缓急尤为大局所关所有武营扣饷缺额等弊相应请　旨饬令刑部严定罪名嗣后如敢再犯按律惩治以肃军政而儆效尤等因奏奉　谕旨着臣部议奏臣等查律载管军官吏冒支军粮入己者计赃准窃盗论注云取之于军非取之于官也若军已逃散不行扣除而入己者以常人盗官粮论若承委放支而冒支者以监守自盗论又例载盗窃漕粮数至一百石以上者拟绞监候又监守盗仓库钱粮入己数在一千两以上者拟斩监候各等语是管军官吏冒支军粮及承委放支而冒支与军已逃散不行扣除而入己分别取之于官取之于军照例以常人盗监守盗计赃拟以斩绞监候律例各有治罪专条文职身为统将及武职将领有犯扣饷缺额等弊一经审实即按照律例分别科断无虞轻纵
今据该御史彭述奏武营扣饷缺额罪止革职永不用惩治从宽不足儆一戒百请严定罪名以儆效尤等因查近年以来各路统带管带兵勇员弁扣饷缺额等弊诚属不少该御史奏请严定罪名盖以因时势多艰此弊不除一旦有警驱之赴敌势必各怀怨望不肯竭力自系为大局攸关力加整顿起见惟定例管军官吏冒支军粮及承委放支而冒支与军已逃散不行扣除而入己分别取之于官取之于军照例以常人盗监守盗计赃拟以斩绞监候立法已属详尽全在各省督抚及各路统兵大员认真稽查有弊必究有犯必惩自足以儆贪婪而惩玩法若徒事瞻徇不肯切实究办即冒充军粮各律例亦成虚设复行严立科条亦恐有名无实溯查此等案件自光绪十一年以来仅止已革台湾道刘璈一案系监司大员兼统营务因冒支公夫月饷虚开招勇船价经　钦派大臣审明计赃照监守盗仓库钱粮例拟斩监候在案此外并不多见即或偶尔劾不以为拟请降调即以为革职永不用从无按照律例定拟之件诚有如该御史所奏者于军营殊有关系臣等公同酌议与其另立新章何若申明旧例相应请　旨饬下各省督抚及各路统兵大员嗣后遇有武营扣饷缺额等弊一经审实即行查照律例计赃分别治罪不得以革职留营及永不用等词含糊完结以除积弊而肃军政再此折于四月初三日钞出到部合并声明所有臣等议奏缘由谨恭折具　奏请　旨
　　湖北兴办洋操奏章公牍章程　
张之洞
　整军经武国之大典利在能胜不耻相师南皮张孝达制军回鄂督任后将由南京带回之洋弁编为护军前后两营兹将奏议洋操折并原禀及章程录如左
