<!-- { "loadSidebar": true } -->
窃照江苏号为泽国而财赋甲乎东南赋出于田田资于水故水利为农田之本不可失修如吴淞黄浦刘河乃三江之旧蹟白茆河又别为一大支近年以来或动项或捐挑均经奏奉谕旨准办以次深通小民感戴皇仁同歌乐利此外尚有太仓州境内七浦河道及太湖以下泖淀等处亦多湮塞亟宜择其要道挑挖疏通俾上下一气呵成清水畅流可以刷潮淤而资灌溉查上年借项兴挑刘河案内有节省余银三万四千九百两经臣等于收工时奏蒙恩准留接挑各处河道之用当即行司饬委前署太仓州现署苏州府知府周岱龄青浦县知县蔡维新等会督各该州县周历履勘次第举办旋据覆勘明青浦县境内淀山河一道现尚深通毋庸开浚外其太仓州境七浦河一道东为海口设有七浦闸一座淤塞已久量应浚工长五千六百二十八丈二尺内有浮桥镇市河六十丈虽向由该处居民自行开挑而自河淤以来民居大半迁移户铺亦多闭息应一并给价承挑实需土方坝工银一万二千二十两零又元和县境内南塘宝带桥一座共五十三孔系太湖出水咽喉年久未修圈洞坍塌以致湮塞水道湖瀦宣泄不灵夏秋盛涨之时深虞泛溢于水全局大有关系亟须修整据估工料银六千六百七十两零由司确算无浮详明动支刘河节省银两拨给兴办据具报于本年三四等月先后兴工如式挑修完竣经臣林则徐与藩司陈銮亲往察验并无草率偷减其余承接太湖之支减各河如吴江县境之瓜泾港王家汇姚家庄七里港村前嘴大港新港及太仓州境之杨林朱泾两河嘉定县境之华亭泾黄姑塘坝并据该州县等勘明皆系上承下注要道近亦处处淤浅俱应一律兴挑以资宣泄除泾河华亭径黄姑塘蒲华塘均由民捐民办外其杨林河一道并吴江县境瓜泾港等处请动刘河节省余银兴浚又泖湖一处跨连元和娄县青浦三县近太湖及浙西诸水下同黄浦入海蓄泄并用旱涝兼资惟淤土甚多将新涨之滩切除挑浚方免滋蔓祗因刘河案内节省银分辨各河已不敷用据青浦县蔡维新请情愿捐办现已集夫兴工岁内谅可告竣又松江府属川沙厅并上海南汇二县共辖之白莲泾长滨吕家滨小要泾等河均系跨连数处水利亦已劝捐兴办等情由苏州藩司陈銮汇详请奏前来臣等伏查刘河节省银三万四千九百两既经奏准留为接挑各河之用自应核实办理惟存银祗有此数而河道淤塞之处悉数难终惟有择要量准动其余可以筹捐者即归捐办可以略缓者即归缓办除七浦河宝带桥两处工程已拨给银二万一千六百九十五两零业经挑修完浚收如式外现仅存银一万三千二百四两零以之挑浚太仓州杨林河及吴江县瓜泾港等处核其工费尚有不敷只可求量为分拨现经给发太仓杨林河银八千两吴江瓜泾港等河银五千二百四两零饬令乘此水涸集夫赶挑其有不敷悉由该州县捐廉办所有拨用银两统归刘河案内依限摊征还其泖河朱泾以及华亭泾黄姑塘蒲华塘白莲泾长滨吕家滨小腰泾等河或先已挑竣或现在儹挑皆由官民分别捐输不敢概动[]()项亦不许稍有草率偷减并不得假手胥役地保致滋弊窦总之地力必资人力而土功皆属农功水道多一分之疏通即田畴多一分之利赖臣等惟当随时率属讲求经理未雨绸缪以期仰[副](偪)圣主邵农勤民之至意
覆陈广东水利议
徐赓陛
窃查治广东之水与北省异北省之水患在无堤而广东之水患在多堤治广东之水又与各省异各省之水患在害多而利少而广东之水患在利多而害少即因之干隆以前广东初无水患也迨其后海口日淤沙田日多嘉庆以来上游各县乃屡决不已民受其害于是议之者有开新兴河以杀水势之说有尽折石坝刨去沙田之说有量为限制严禁新筑之说卑职博访周谘窃以为上二说皆不可行而严禁新筑亦有应行详审之处请毕愚说惟裁察焉开新兴河昔年估工在千万以上今细为推勘闻亦当八百万则经费不足其不可一也地势太高水性湍急既开之后其归漕与否仍未可知且违周礼逆地泐之训则成效难必其不可二也据区懋林冯志超诸说谓挨西山畔有行潦抗渠为旧时分流之然考之水经及历代地志豚诸水皆由今日四会以下入海实无新兴分流之则古事无征其不可三也此开新兴河之说固不待再计而知其不可也若尽折石坝刨去沙田诚如宪札所云既涉烦扰亦非人情且去下游膏腴之地以保上游硗确之田启豪右之纷争违民生之乐利此又不待计而知其不可也惟宪札所云以现在起垦成田者定为限制嗣后即永远禁止添筑石坝基围自是酌中办法有利无弊经国远谟至为钦佩然卑职再四揣量觉此中仍有难焉者何则唐以前江西之水自四会入海今则四会以下沃野千里无复故矣即唐晦南海神庙犹在大海之中故刺史往祭阖府为之谏止今则顺德以下河道浅窄士女游观扁舟经渡矣沧海之变桑田天道固难逆而因利以利天下圣言已着经文既不能禁海水之成田即难弃沙田而不垦且海水之冲刷靡常此刷彼淤则此税不能不减彼税不得不增水挟沙行缘岸而止一年积二三分厚之泥沙百年即高一二尺厚之田地即如嘉庆间先登堡前陈军涌之沙坦九十余亩屡以有碍水道不准承垦而其后因洛口沙冲水遂将新沙拨抵诚以溢坦既生垦与不垦固无异也惟其立坝闭水强作成田者则在所必禁宜令有司以时察遇有违犯即毁折之牧令玩愒不举者并加纠治而议者多有以委员岁武职侦伺绅士攻讦之说进者窃以为整顿之始固必藉明干委员会同州县逐一履勘绘成图册永远立案以杜将来至若分以责成着为令典则日久生弊亦属可虞夫亲民之官莫如牧令日与民习则疾痛痒自觉相关即遇中材亦不过漫不经心颓废职守要不至于因循之外别生营骫之端若稽查特设专员则贤否恐难一致万一视为成例科取陋规则一如今日查禁烧锅查禁私铸徒成文具无裨事机至营汛武职本籍者多其中假公济私因缘射利弊难缕数岂易防闲士民攻讦之风本为薄俗因而导之政体谓何且恐阳以讦人阴以利己豪杰兼并贫弱流离粤东豪宗已不可制若再假之以权必至更张其势哀此惸独何以聊生昔明臣潘季驯云治河者无一劳永逸之功但当收补偏救弊之效亦无新奇可喜之说但当守安常处顺之规此固治水之要言而在广东尤为恰合也向来广东之水有白潭以停蓄之有狮子洋以宣泄之千百年来绝无水患亦犹永定河之有任县甯二泺大江之有洞庭鄱阳两湖也今则鹅潭之心渐成淤淀而狮子洋面亦较旧为窄故上有飞来羊灵羊两峡以束之而下无极宽之海口以泄之溃决频仍未必不由于此则疏通尾闾最为扼要第欲浚海口尤虞自籓篱天津吴淞近皆不议开浚老成谋国将别有崇论卓识主持其间乎广东情事虽稍不同然今之海口犹足以限峨舸大舰则旧迹或未可宣通新淤或转成天堑天时人事殆有未可预知者愚以为禁新筑之外固别无他法而禁新筑之中亦未责成州县禁其人力之强为者而已若夫政贵为恒令勿惟反是尤在慎选牧令惠养黎元民无疾视其上之心斯下有捷于影响之效亲贤人远小人所以除壅蔽也顾民碞持大体所以培本原也此固卑职等牧令微员所当相为自勉已愚谬之见无补高深明问下垂率臆以对是否有当恭候宪裁
湖广水利论
魏源
历代以来有河患无江患河性悍于江所经兖豫徐地多平衍其横溢溃决无足怪江之流澄于河所经过两岸其狭处则有山以夹之其宽处则有湖以瀦之宜乎千年永无溃决乃数十年中告灾不辍大湖南北漂田舍侵城市请赈缓征无虚岁几与河防同患何哉当明之季世张贼屠蜀民殆尽楚次之而江西少受其害事定之后江西人入楚楚人入蜀故当时有江南填湖广湖广填四川之谣今则承平二百载土满人满湖北湖南江南各省沿江沿汉沿湖向日受水之地无不筑圩扞水成阡陌治庐舍其中于是平地无遗利且湖广无业之民多迁黔粤川陕交界刀耕火种虽蚕丛峻岭老林邃谷无土不垦无门不辟于是山地无遗利平地无遗利则不受水水必与人争地而向日受水之区十去五六矣山无余利则凡箐谷之中浮沙壅泥败叶陈根历年壅积者至是皆铲掘疏浮随大雨倾泻而下由山入溪由溪达汉达江由江汉达湖水去沙不去遂为洲渚洲渚日高湖底日浅近水居民又从而圩之田之而向日受水之区十去其七八矣江汉上游旧有九穴十三口为泄水之地今则南岸九穴淤而自江至沣数百里公安石首华容者县尽占为湖田北岸十三口淤而夏首不复受江监利沔阳县亦长堤亘七百余里尽占为圩田汉江下游则自黄梅广济下至望江太湖诸县向为寻阳九派者今亦长堤亘数百里而泽国尽化桑麻下游之湖面江面日狭一日而上游之沙涨日甚一日夏涨安得不怒堤垸安得不破田亩安得不灾然则计将安出曰两害相形则取其轻两利相形则取其重为今日计不去水之碍而免水之溃必不能也欲导水性必掘水障或曰有官垸民垸大碍水道而私垸反不碍水道者将若之何且有官垸民垸而藉私垸以扞卫者并有藉私垸以护城堤者将若之何且私垸之多千百倍于官垸民垸私垸之筑高固甚于官垸民垸私垸强而官垸弱私垸大而官垸小必欲掘而导之则庐墓不能尽毁且费将安出人将安置应之曰今昔情形不同自有因时因地制宜之法如汉口镇旧与鹦鹉洲相连汉水由后湖出江南国初忽冲开自山下出江而鹦鹉洲化为乌有又如君山自昔孤浮水面今则三面皆洲水涸不通舟楫岳州城外昔横亘大沙滩舟楫距城甚远今则直泊城下又如洞庭西湖之布袋口今亦冬不通舟此则干隆至今已判然不同皆西涨东坍之明验水既不遵故道故今日有官垸民垸当水道私垸反不当水道之事今日救弊之法惟不问其为官为私而但问其垸之碍水不碍水其当水已被决者即官垸亦不必修复其不当水冲而未决者即私垸亦毋庸议毁不惟不毁且令其加修升科以补废垸之粮缺并请遴委公敏大员勘上游如龙阳武陵长沙益阳湘阴等地其私垸孰碍水之来路洞庭下游如南岸巴陵华容之私垸北岸监利潜沔之私垸及沙洲孰碍水之去路相其要害而去其已甚杜其将来而宽其既往毁一垸以保众垸治一县以保众县且不但数县而已湖南地势高于湖北湖北高于江西江西楚境之湖口日蹙日浅则吴境之江堤日高日险数垸之流离与沿江四省之流离孰重孰轻且不但以邻为壑而已前年湖南汉口大潦诸县私垸之民人漂溺者亦岂少乎损人利己且不可损人并损己乎干隆间湖南抚陈文恭公劾玩视水利之官治私筑豪民之罪诏书嘉其不示小惠苟徒听畏劳畏怨之州县徇俗苟安之幕友以姑息于行贿舞弊之胥役垄断罔利之豪右而望水利之行无是理也欲兴水利先除水弊除弊如何曰除其夺水夺利之人而已
何良栋《皇朝经世文四编》卷-

皇朝经世文四编卷四十六工政
河防
河防要务宜筹画周备疏
陈镛
