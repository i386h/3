<!-- { "loadSidebar": true } -->
顾西人谓地震之形亦颇不一有被震而地忽坟起者某年新日郎地大震其地平沙圹野一望无垠无所谓山林更无所谓邱垤及灾后视之则如穹窿然忽高起九尺许斯亦奇矣有被震而地忽沦没者印度嘉德省有平壤焉周围五千余里田膏土沃嘉木成林自经地震之余行人过此惟见洪流漭瀁汤汤有声昔之茂树长林顷刻间已成泽国惟四面长堤百余里壁立依然凭眺移时能无兴沧海桑田之感欤且地或因震而移某年意大利国南加拉地方地忽震动一时间波谲云诡石破天惊居人皆哀泣失声聚待毙不虞事后居然无恙惟启户视之则阡陌迁移园林易所计四围方广二十四丈皆移至二里之外深林广厦完好如初而方向与前各别矣异哉地或因震而裂欧洲有名城焉颜曰利斯庞未悉隶于何国城中市栉比车马云屯日之方中交易成市一眨眼忽黄沙飞舞黑烟滚地成团居民疑有火灾咸狂呼曰走走相率奔至城外空地以冀保全性命遥望城中轰然数声到处墙坍壁倒无殊铜山崩而洛钟应未几霹雳一声大地忽裂成一缝男女三千余口悉数陷入初尚闻啼哭声号救声无何而裂者复合竟尔声息全无矣其地震不同如此或曰似此飞灾在西国事所恒有不知有法焉能预为之备俾免一网无遗乎曰奚而不有我闻地之震也其先必有预兆尝观先儒龚华民手着之书曰地震之兆约有六端井水本湛然无波清可见底一旦忽浑如墨水泥滓上浮是为地震之兆一池中之水风吹成縠荇藻交萦无端而泡沫上腾有若煎茶之沸是为地震之兆二海面遇风波浪高涌奔腾泙渹其常情耳若风日清和台飓不作而海水忽然涨起汹涌异常其为地震之兆三夜半晦冥天忽开朗光明照耀无异日中其为地震之兆四嫩日烘晴仰见碧落忽有黑云一蜿蜒若长蛇横亘长空久而不散其为地震之兆五时方盛夏炭炽洪炉酷热蒸腾挥汗如雨蓦觉清凉拂拂有若雪冷意袭人肌为之粟其为地震之兆六苟平日六兆中偶见其一即知地震将来行船者急为收帆居室者速为出避则虽大之至无可幸逃而尽人听天古人之言岂欺我哉至火山之说华人未之或见咸谓事所必无然尝阅郁沧浪裨海记游谓台湾番社中产硫之处地热如炙时闻地底如怒雷激荡山石岌岌欲动崩崖倒峡之声不绝于耳查硫黄之力自较火山为微而地且为之击动则火山之在地下能不将全地震摇乎因阅意法地震之事而考核及此精于格致者尚其有以教之
声学
论西人新创传声妙法
美国有倍尔者于十数年前新创传声之法亦用电线以传虽相隔数百里问答有如觌面名曰德律风诚格致家之奇构也今市上所行留声筩其法亦从此而出特稍参以变化耳夫耳目为五官之要其用本不相上下目可照见远物而耳乃不能闻远声且目力有不及者则设以千里镜以引极远之物近至目前独无一器以接耳力岂非耳有向隅之感乎近来万里音信创设电线以传之名曰电气笔虽欲补耳之所不足而仍以目谋之今新创德律风之法乃真可补耳力所不及矣岂但足与千里镜并重者盖以其新奇创获而为世所宝贵其心思之巧妙尤觉突过之远甚矣倍尔德律风之法用电器收受人声由电线通彼处之电器复发为人声此法一出年来格致之用之便无与比者当美国赛百年大会之时倍尔以此德律风陈于会中任人聚观各国所派人员暨格致师试验之果尔灵妙罕伦众咸赞叹得未曾有会赛既毕品评各国珍奇英格致师党生在彼试验众以为电器之用超前迈后今得此用诚极奇极妙惟此器初创恐尚有未足之处愿倍尔再加研究更进一层无须多时言语可顷刻传于千百里岂非天地间一大快事哉嗣倍尔于暴斯敦大堂聚集众人又于十五里外众亦聚集彼此用德律风器联以电线倍尔以口向器问曰已豫备否彼即回声曰备矣又曰唱彼即回声曰请听众聆之音调铿锵如在同堂既毕又唱葡萄牙曲调娇喉宛转呖呖可听先时倍尔于数处接联电线又一条通至一百二十九里外问答如前大利名家善于唱曲令唱与众听转瞬间声自器出入耳宫征齐发如和声鸣凤乐奏钧天不知者以为众鼓乐于此堂也岂谓其声直从百里外来哉倍尔初创此法而试之于唱曲者以其音高下抑扬而试德律风果能粗细毕达否复有人以喇叭曲传声亦甚清楚又于瑟麦肥地方三人同唱倍尔初以小德律风接于电线传到之音不甚嘹喨复将小德律风之电线折断而接于堂上大德律风则唱声响朗音节更清众并喜跃其声可移也倍尔试于纽海文书院有格致名师在彼学徒亦众东西两屋各置德律风其电线通至院中而中断之以十六人相联以手首一人手执东边电线末一人手执西边电线由是电路已通东屋语言由电线传至西屋电由人身递传与电线相联无异人亦不觉有电传过斯亦奇矣美国北境有名满芝天者亦试得律风电线长三十里一头分联五处一头或唱或语彼五处无不均闻别用数德律风接连试之亦无不灵一家弹琴接以德律风用电线传至他家声甚清越有一柱而有数电线者计长三百七十五里用以传声则杂以他线之声淅沥噌口宏不甚清彻似德律风只可用独线传之抑知殊不然也信局伯里斯思得一法已除其弊美国各处用之商人在家传声至市肆今在纽约已至千余处美之东北五邦则已有三千处各路矿穴极深皆用之英国于新出妙法往往不甚急于施用独此德律风倍尔至无多日而英即用之先于伦敦通至裘集岛亦由内宅通至肆中党中监办煤矿用一千八百尺电线由总局通至矿底派人分往两处一问一答声同面言矿内向有量空气之表今以德律风接连量表出声如钟报时以报空气之多寡亦多灵便党生喜而言曰吾于美国百年赛会中曾见此器特尚粗耳今观其法更为精熟而倍尔之意尚如人之初生阙然未足日后继长增高又未知何如也倍尔夙明格致之理万物本无声击动空气耳得之为声初以极薄匀之铁皮成一空心圆泡于其口呼吸之则铁皮动有凹凸形即于泡外置一小笔尖用纸条移过笔因泡动而作点画如电报然因悟声者击动空气而得者也遂以电线传声以成此德律风可谓人巧极而天工错矣德国曾试德律风甚合于用电报局已购得数百副再试之以作地方正用于伯灵总局接至伯兰敦远者六七十里言语相通又制新式德律风用木制如入耳之筒筒有窍窍有耳膜以极薄钢片为之筒中置有电之吸铁绕以细铜丝以接电线筒只数寸甚便取其价亦廉造者凡两家一曰西门司一曰好斯克此间言语击动筒内耳膜吸铁石又有接电线等至聆其发声绝不模糊此彷佛今日留声筒之遗制也书信总局大员尽心为之将电线埋之地中以免损坏业有数处办成设或用兵之时以之传声则电由地中行敌人莫识其所在而用亦可久也德律风久行于中国习见无奇留声筒近始有之要之亦从是法而稍变者也西人之心思不愈出而愈巧哉
留声机器题名记
天下之物其可留者皆其有质者也否则亦其有形者也照相留影斯已奇已然固明明有形相照其所照者其有形者也惟形随身去而影常留一似形与影可分可合也者乃足以骇人之闻见耳而独至于无质无形之物则断断乎无留之之法大块噫气万籁怒号而来则突然去则寂然从古无捕风之乎然则由天籁而推之以至于地籁以至于人籁又孰能收而存之谓昨日之声即今日之声也谓今日之声即他日之声也是不奇而又奇乎格致汇编载图说云美国人名爱第森者作机器以传声从德律风而推之无论何人一切言语均可收存在内他日虽隔久远取出听之宛然在耳言之凿凿然未亲见犹疑信参半也上海丰泰洋行有此器出售月前有乡友之主行政者来函招余往观适以小恙不能赴继闻息庵居士购得一具亦寄语见招莫春上浣余与监门后人偕往访之适以乔迁甫定各物又多藏不便取示只见其蜡筒两端皆空而中间细痕如丝知其筒上有已留之声卒以不安机器无从听取废然而返高昌寒食之日大会于张氏味园唐君杰绅谓余曰请观一异物余唯唯谢不敏俄而有西人以机器至余正在茅亭观霍邸诗吏与缕馨仙吏对奕唐君招余与西人相见问其名则曰阿尔生乃瑙威国人而开松茂洋行于圆明园路者也其所之机器则即留声之器也于是有数友迭听互话并招名花度曲留其韵于筒上是日人大众献酬交错不及详观阅日阿君特至尊阁见访谓前日听焉而不真语焉而不详颇欲复观之乎余曰幸甚乃约于十三日上午器而来至则诸友之欲争先而快者已集于一室阿君开其机并述其运用诸法董君筠荪译以告余其中盖有电气故机器之旁置一桶以线系诸机上筒中即生电之药水也机器繁密不可以枚举其要在于一筒筒以蜡为之套于铜管之上架机于管上将机一拨尾有如盘之物旋转不止殆即钟表上之所谓摆此物一动机转管旋管上之机有小圆器二其一有玻璃一片小刀一具随机而动则蜡筒上即刀勒成痕外用一喇叭口接以软管人对其口言之歌之则其声皆传于蜡筒之上大都声高而重则筒上之痕深声低而轻则筒上之痕浅声既传入则去喇叭口而易以另一皮管机上之小圆器亦易一无刀者管之端歧而为二玻璃小管于其上以置于听者之耳动其机即听之了了可辨不但字句清楚即口气亦复厘然不淆余先诵圣经一篇听之者皆称异不置既又对之歌醉花阴一阕抑扬高下不差累黍诸友亦各以言传入俄而历历听之无一爽者惟言之轻者则其音亦低言之重者则其音亦高阿君又取一蜡筒置之机上俾听之则为西乐一套应弦合节入耳恰神据言尚系二年前在美国传入之声至今不改其旧盖一经有声传入虽积久至数千百年而其声终不复散不若照相之留影者尚有渐淡之时也观毕阿君歛器告辞而去并语余曰如有友人欲观者可偕来也余感而谢之诸友有献疑者曰此器精而且奇固为见所未见闻所未闻然不过借以作玩具而已若于[正](止)经作用则无之可奈何余曰器之神奇若此安得而无正用人自不谋其所以用之之道耳以之传声则必彼此各有此种机器方能彼此应求而封寄便转不如寄信之简便特信或可以私拆此器则不置机器即不成声当必不至漏泄也家训遗嘱久后或叹遗忘若留之筒中则虽年深代远而开筒敬听不啻子孙亲承其祖父之训形容虽渺謦欬常存其为正用也大矣又推而至于中国听讼之官命盗等案往往覆讯翻供屡解屡翻地方官殊为受累即有供状手模俱不足以成铁案惟留其供词于筒中则永无翻供之时并可省书招之费而录供之吏亦不得逞私舞弊倘为地方官者人置一具以为听讼之用吾知小民即使奸狡当亦无所施其伎俩矣尚得谓之无正用耶此器西语名曰福禄格来夫而中国之人尚无以名之余为定其名曰留声机器书曰声依永礼曰立言不朽吾于此器也亦云
德律风源流考
