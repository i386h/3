<!-- { "loadSidebar": true } -->
朝兵制亦屡改矣自辽渖龙兴之始骑射之雄威震宇内及定鼎燕京设立神机营而兵制改矣迨抚有中夏制度大备采胜朝之制以绥服万姓于是羽林护卫京畿而外省则有绿营水营分满洲兵驻防各省而兵制又变矣赭寇骚扰神机营及驻防各兵未尝出为立功惟胡文忠召募乡兵开手打仗曾文正继之添练水师湘军之名威震一时李傅相自沪起兵克复苏省并转战剿抚捻匪而淮军之名与湘军骖靳则兵制又一改矣今着中东一役湘淮各军又议大为裁汰七留三而京中训练神机营则以枪炮为主各省招西员教习别募成军变更规矩则兵制又一改矣改更屡次皆不议复田赋出车者何也良以时势使然即大智大勇之人亦不能改民心而从我也今日西人之制未全同夫周制乌得以周制言耶英法德各国所有之兵其由民出者有之其由召募者有之故虽农工商贾人尽为兵一朝缓急不得不用召募以驱策行间是西兵之未尝专恃民兵也民兵之出也有室家之累有内顾之忧纷心于乡党父母留恋桑梓恐今日而用民兵转易偾事华民素性巧黠一遇危险相率奔逃在在皆是惟召募之兵一身无累从军而出一意长征且其出身自困苦流离中来谚所云好人不当兵也既因而出就行伍则食饷如享富贵在营视若家乡倚统帅如父母视杀敌为功名其心本易鼓励也惟将帅不善抚驭行阵不得其道遂譁然败退非尽兵之罪也西人知兵者尝谓中国之兵甚是忠义奋发惟将帅蚀饷虚额平日养尊处优临事不知出谋发虑运筹帷幄胜千里是以败耳此真深知中国之兵者矣然则今日之募召原属不可废亦不必废者矣惟兵中习阵之法一当以枪炮为先枪炮为击远之利器不必接刃敌已舆尸较骑射胜十倍使各省重视枪炮各营划一或每省用一式之枪炮或各省用一式之枪炮行列从同队伍不异如是训练实事求是三年中有勇知方枪林弹雨又何有不勇往直前如臂使指耶愿为将帅者洞烛夫兵营之制而公忠体国以谋之他如厚其饷需讲以忠信黜浮崇实以固结兵心则又统领者之急务当先事以图者也
师律篇一
汤成烈
大清以兵力得天下太祖高皇帝初起赫图阿喇之地平辉发渥集乌喇叶赫哈达等九姓部落肇基皇图太宗文皇帝继之统一蒙古臣服朝鲜势已囊括渖[辽](潦)包举海内世祖章皇帝扫除明寇遂为华夏主成一统无外之治圣祖仁皇帝削平三藩东辟台湾北伐俄罗斯西征准噶尔西南克定廓尔哈兵威所震无远弗当时武功可谓盛矣兵力可谓厚矣而中外额设兵数不得而闻焉谨案皇清通考曰干隆四十七年定天下兵额八旗满洲兵五万九千五百三十八名八旗蒙古兵一万六千八百四十三名八旗汉军兵二万四千五十二名京城巡捕营一万名直隶省兵三万九千四百二名山东省兵一万七千五百四名山西省兵二万五千七百五十二名河南省兵一万一千八百七十四名江南省兵四万八千七百四十七名江西省兵一万三千九百二十九名福建省兵六万二千一百十九名浙江省兵四万三十九名湖北省兵一万七千七百九十四名湖南省兵二万三千六百四名四川省兵三万二千一百十二名陕甘省兵八万四千四百九十六名广东省兵六万八千九十四名广西省兵二万三千五百八十八名云南省兵四万一千三百五十三名贵州省兵三万七千七百六十九名凡六十九万八千五百九十九名而盛京吉林黑龙江伊犁北路驻兵一万三百名内携眷五千八百人南路驻兵满汉五千九百七十余人青海察哈尔西藏驻防绿营兵六百余人兵数不载盖中外通计不及八十万其时裁名粮设武廉岁增饷三百万遂贻后日匮乏之患嘉庆以后屡奉裁今官兵俸饷岁支银一千七百三十六万七千八百三十三两武职养廉银一百二十五万七千六十两营中公费银三十一万四千八百七十八两红白赏银三十万八千八十七两差兵盘费银五万八千九百七十两凡縻银一千九百三十万六千六百二十八两而兵糈不与焉人日廪一升日縻六千九百九十六石大约二百五十一万八千七百五十石而赢大约一岁军饷当前明一岁财赋此近百年来催科所以日急而国用所以常苦于不足也唐独孤及有言倾天下之货竭天下之谷以养无穷之军率土之患日甚一日以古方今何以异乎尝谓自古养兵之费未有滥于今日而兵之无用亦未有甚于今日何哉盖设官多而大小有层压之势其大员迁除调补一切供应铺垫不取己之心红薪俸而取之于其属属又分扣兵之月饷以奉之升调或频摊扣愈多由是末弁得以藉口而军籍多空名各兵之饷既扣不足以事畜则藉托末业以资生而都试不得操练技艺日疏意气日惰勇力日消安可谓之兵耶苟使日勤训练军籍无缺而饷糈不给足又必纷然而譁矣何必征调之日而后见兵之无用哉
师律篇二
汤成烈
国朝兵额与唐相埒不及明四分之一岁縻银几二千万两年支一千九百三十万六千六百余两又八旗冬赏一月口粮约四十万两米二百五十一万八千七百余[石](名)名几当明一岁之赋明赋地丁本折盐关茶杂共二千九百万其费亦钜矣哉夫天地之所生人力之所出祗此常数用之无艺者取之必竭斯民安得不穷国用安得不匮乎自道光西陲用兵后农部岁会不足酌增常例筹备经费捐资所入千万饷终无以裕者用之疾而生之者寡也窃谓我国家之待武臣也不为不优养兵也不为不厚凡武臣于心红俸薪外有养廉有公费兵于常糈外有红白赏有羞兵盘费岁终有预借八旗有恩赏上之体实前古所无则下之报礼宜何如尽心竭力勤训练习技勇以图效命疆场哉乃提镇大臣养尊处优深居简出终岁未尝扳阅讲求行阵之法矧能行春蒐秋猕三时治兵之制乎至军政之岁始发示谕其下弓马火器阵图技勇上紧习练以待考阅上无实心下以虚应黜陟数人短章一奏即为了事过此以往安富尊荣优游卒岁而已当其考阅之时空名不补雇替居半佯为不知良由平日得受属弁规礼任其包漏转为掩饰而副参游都府守总职位递降禄秩递奉上陋规一不可缺廉俸不足取利空粮籍在人亡不以训练为事一旦边鄙寇起羽檄征发名数不足军械锅帐事事捐缺必补而后行又有武弁借支廉俸军士安家行装等费种种取足兵未出门费已不赀所过州县官索赆赠兵索口粮各县挪垫供应事后报销十给二三是兵未见寇而国家之费已逾巨万官之赔累县各数千部拨无先发内帑开例不足乃劝捐输至今日民力亦已竭矣国用无所出矣而武臣果有能披沥肝胆身先致死者乎果有能激励士卒所当无前者乎其畏葸犹是也泄沓如故也夫竭天下之财赋以养兵而统兵者畏死幸生遇贼即遁兵亦随之且虚张贼势以相恐动溃卒所过民皆逃亡官无与守束手待毙其先自为计者礼请绅富团集乡勇讲求守御无饷无权久且自溃封疆大臣知兵无用矫枉过正招来无籍子弟以充乡勇厚其糈廪为目前汲汲之计忘目后滔天之患盖时事至此有不忍终言者矣其弊起于朘民赡兵承明季之苛政出有宋之下策二百年来军饷用银至四万亿有二万万两米至五万万有四百万石自古兵之耗国未有如此之甚者乃自川楚用兵以来初以兵不足用而募乡勇继且以不可用而募乡勇夫兵不足用犹可言也不可用则平日之縻饷何为者顾可不反其本乎近日各路用兵言责成乡勇以收功兵竟自安于无用惟扰害地方是其擅长杀敌致果未尝用命甚无谓也
师律篇三
汤成烈
然则将废兵而任勇乎曰于传有言天生五材谁能去兵虞夏商周征伐命夫六卿春秋列国卿大夫帅师侵伐未尝有武臣也秦始变法将相分命汉高除秦诛楚惟将士之力其制太守郡丞令长丞尉皆主郡县之兵未尝专设武职也将军之属有征讨则置事毕则罢未尝专命武臣也后汉蛮夷盗贼窃发命刺史太守讨之汉世惟匈奴西乌桓鲜卑势力强大方简将帅以统诸军不尽取诸材官羽林之列也由是观之以文臣掌兵事而世治而功易就后世武员冗繁几与文职相埒而品秩之尊复过之一兵犯法府县不得辄治必请于营员而后得系之狱不然一营必譁夫兵亦民也朝廷设府县以治民岂有一充卒伍而遂出民之外乎凡提镇大营兵众而悍往往扰害闾阎细民饮泣不敢告官是不卫民而害民自恃提镇之尊而蔑视法度斯岂可以为训乎斯岂治世之法乎故欲更之必尽汰武职而后可宋知婺州杨应有言诸路屯戍当归守臣兵民之任一然后号令不二今府县驻防武职之位秩多尊于文吏安得颠倒而驾驭之乎平日分庭抗颜有不平之意气守令安得号令其下乎州县有盗劫例须会营踏勘有解犯例弁兵护送而迁延而短缺习为故常转多误事不如专责守土者之为愈矣然而曰例在不可废也一遇失事其弁在家安坐必装伤痕欺罔其上以挫折县官而其上挟品秩之尊回护营弁归咎地方几见营弁有捕获凶盗各犯者乎承平之世虚縻廪禄无所事安望其折冲御侮乎故欲除养兵之弊必尽汰武职而后可夫使武职尽去使府县阅实隶籍之兵汰其老弱甄其技艺合于式者留大府五百人中府三百人大县百五十人中县一百二十人小县八十人去其营之名而名曰府兵曰县兵于府则同知通判经历司狱分任蒐练之事而知府将之县则县丞主簿巡检典史分掌教习之事而知县将之同通丞簿间曹无事按日分操械弓刀务期精熟而府县每月一阅视分别优劣而赏罚必行训之以尊君亲上忠爱之义戒以淫暴酗赌很之条月一申令规模初定然后教以行阵之法攻战之势责以守望缉捕之职勉以同仇敌忾之心亲之如子弟威之以斧钺推之以心腹任之以股肱人虽不多太平之福固已足用饷廪易给至于多事之日即令其人招来亲戚子弟各自为伍而召衿耆以告之使之分率训练夫使百人平日习熟战阵及火器技勇之类其邻里亲属人不下十余人临时聚而教之千人不可立致乎于是分之四要隘之地联以邻封各县得千人则大府可万人矣万人一心以战何为而不可
皇朝经世文四编卷三十四兵政
兵法
论用兵谋国当先审几料敌
戴楫
