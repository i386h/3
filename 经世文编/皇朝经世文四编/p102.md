<!-- { "loadSidebar": true } -->
一曰开拓商局所以尽收回利权之量也自有招商局以来十余年于兹矣上届彩结虽余银十九万四千余两较前年多银六万余两股利派有七厘公积银有三十二万两有奇而股分票不得善价而沽者想以外观有耀而内实难知然苟开源节流以守成为开创多制外洋轮船增设外洋码头外洋商局自运货物或收水脚或自置货寄存外洋商局待价而沽或在外洋通商各口载运华洋货物亦如中国洋轮行船之揽载客货则无论南洋二十余岛太平洋檀香山各岛大西洋巴哈麻岛古巴散桑明科等岛商局轮船无不可往而中国商务庶能与外国抗衡倘谓言之匪艰行之维艰则在商局总办之大展其擘画耳若在国中开拓之法与其另开局面或多縻费不如以收回为纵如今台湾商务一局不妨附于招商局即名合实分年酬招商局码头等租亦无不可有鉴于独木难支通融易办也主持局务权衡者当不河汉斯言若内运物不易不外铁路以补水道之穷倘能择要兴筑达于通商各口土物出口必多利国利民不可殚述既有开平一路为之先道将见推行尽利时必不远盍拭目俟之
一曰保护华佣所以得收回利权之助也华人在美国者十二三万在南洋各岛者约四五十万在秘鲁与古巴者各十余万在檀香山新金山者亦有数万要皆工人为多今则美国以二十年为期议定禁华佣复往而檀香岛主亦已于今年西历三月初一行限制华人入境新例每季不得过三百名且须出银五元领护照否则罚银五十元即逐出境即游历及商贾等人在山亦不得逾半年且须出保单保银取五百元保半年内出境若有过期罚去保银监禁半年此等苛例岂可准行新金山亦纷纷效尤华人到彼须纳身税英银三十磅即合规银一百四五十两而又欲英国与中国立约禁止以新金山为英国属地也不知彼来此往载在约章且新旧金山及南洋各岛华人年需中国食物器用值数千万金江浙闽广税关以此项出口税为巨而华佣每年寄回之银亦逾千万即中国近年水旱灾荒藉其助赈者年有数十万是华佣在外正隐为中国收回利权岂可任其昌言禁议而不与之争所望出使大臣执条约公法据以辩之不亢不卑有以关其口而夺其气则华佣幸甚大局幸甚
一曰旁求牧务所以广收回利权之途也酥酪为西人饮食所必需羊毛驼毛为织呢织毯所必用美国牛之大者日出乳八百四十两即牛乳一项贩运出口约年值洋五万万元较前年中国出口各货仅值银七千七百二十万六千五百六十八两者不已多五之二乎而中国前年进口各货则共值银八千七百四十七万九千三百二十三两较出口多银一千二十七万二千七百五十五两出口既少而进口又视出口为多西人常求其故而不得则相与嗟叹之而已因是计及牧务以北鄙而论东三省及内外蒙古科布多新疆等处或本有牧场或不乏旷野草地宜大兴牧务隐寓边防以限戎马之足且地界强俄易生窥伺设或弃而不顾俄必从而生心光绪八年俄人请于草地无论设官不设官之处皆准通商欲自库伦达张家口归化城及河套自乌理雅苏台达甘肃之金塔毛目甘州镇番及阿扯喜是宜择草长媒娇之处以畜牧为名修备为实与屯田相辅而行则边陲有事转运利便远可备漠北之征调近可固山陕甘省之边防即东三省有警亦可分师东指以为策应河套之北缠金一地山陕人民私往耕种匿藏匪徒每易生事若编立保甲责以牧事则以安无业游民即以弭边患若漠北草地与俄接壤之处所有蒙古王公我国家固深得其心然必使之生计日广庶不为外人所侵则讲求牧务似有不可缓至陕西之寄居边境或俄国哈萨克之或居中国或属俄国服色及语言出入难辨稽查不易者则当令属中国者易中国服色仿照塔尔巴哈台旧属之哈萨克编为佐领责成牧畜诗曰谁谓尔无羊三百维谁谓尔无牛九十其犉记曰问国君之富数马以对可知畜牧之事古人不废苟能从事于此则勿谓风马牛不相及而皆可通功易事举凡马湩酪浆毡毹哔叽皆可酿制行销中外以收利权而益工商若其余不妨进口与不准进口及邮政电报之所以收回利权而进出口之少与多可不计者兹不赘焉自揣榛荒有惭献
论中国宜设商务学堂
自五大洲通商以来已成一商战之局英俄德法美等诸大国互相争雄不肯稍让惟中国几无所措手说者谓各国无不欲蚕食中国其尚待于徘徊观望者恐坏商务之局逆料各国断不欲以兵力压中国直欲以商务困中国中国商务日衰一日则外国势力日强一日中国之患其将何时已乎然岂中国终不能整顿哉苟能整顿岂真各国之不若哉物产之富富于各国人民之众众于各国苟实心以图之不数年后无不可以改观不借鉴夫日本乎日本自变法以来仅二十五年耳而翻然改观有出人意料之外者西历一千八百六十七年维新之治以始各国遣使求互市雄舰巨舶气象万千日本知非己敌縻之而派心腹之人涉重洋达绝域采访体察求其所以不如之处尽改其旧弦而更张之无一不西人之是法西人之是效当夫通商之日外国人民之商旅于日本者日本几无管辖之权虽日本富于货物而不明经商之道致商务之大权尽入于西人之掌握乃自设商务学堂以究货殖之精二十年来蒸蒸日上凡一切制造货物西人之所能者日人无不能西人之所有者日人无不有不但现在中国广消东洋之货即西洋各国无不以日本之货转辗销售就目前而论日本虽未必底于富强而在各国已不敢藐视至辽东一役而更足以自立凡从前之权之入于西人掌握者今则无不一一夺还说者谓日人兵力之足以自强而其实日人商务之日有起色也尝考日本商务学堂一在东京一在大阪凡志在服贾者皆进堂学业所有商务中奥妙曲折无不毕备各课分作四年第一年曰义理之学曰日本文曰算学曰舆地曰史监曰图绘曰格致曰化学曰植物曰动物等学曰英国语言文字曰体操曰演武第二年曰日文商务尺牍曰商务算学曰会计法曰各国出产曰商务舆地曰商务史监曰富国策曰律例曰英文曰交易经济曰体操曰演武第三年曰算学曰商务宗旨曰商务通例曰会计法曰律例曰英文习英文外须于中法高丽西班牙四国语言文字中更通其一曰体操曰演武第四年曰义理之学曰日文曰算学曰会计法曰商务宗旨曰商务通例曰英文曰演习商务曰体操曰演武堂中各课尤以演习商务为至新极妙之法其法令诸弟子分守各业贸易往来俨如市诸弟子即以其所受于师者演而习之如存放金银之道帐簿信札契券等格式打包量货磅货诸要端皆取法于实事若掮客拍卖银行轮船铁路保险海关制造厂等类演习厅中分为三处其一各国与各国口岸也其一日本与日本口岸也又其一则堂中教习之所在也教习居中诸弟子纷纷交易憧憧往来举凡商务所应有之事无不赅括于一室之中一切皆以英为准而自英人论之谓讲求商务虽英先于日而教习商学竟日愈于英以此观之宜乎日人之夜郎自大而各国之不敢藐视也说者谓日人商务日盛何以贫乏犹昔日本某西报云日本议院中预筹明年国用尚少银二十六兆圆大藏大臣筹思再四莫展一筹目下柄国大臣于无可设法之中姑设一法欲令民间田地其价值百员者岁输租赋三圆有半合计可多征十四兆圆尚亏若干则宜每酒一谷古捐银十圆约每岁多征银十二兆圆不知商务盛始可重征想日本政臣亦不致无谓而病民也中国而欲富强冢意宜先致力于商务欲求商务必须仿日本之法设立学堂庶人才日出大抵中国贸易之人仅能各计盈绌而于通商之筹算尚茫然不知又遑论乎与外邦贸易哉是不可不急筹之也
论兴商之利务贵达情
天下何地不产人才何才不蔚国用所患者科第取人限于资格耳昔郑商人擅犒秦师吕不讳独居奇货深谋远略识见超商贾中出奇人自古确有明证今泰西诸国巨商大贾得上与宰辅公参议国家政事故一心一德殚竭智虑商务遂蒸蒸日上而富强为古所未闻我中国官商之分判若天渊商视官为尊神则官视商若贱役即有奇才异能类尘霾于市井中而不获上末议各大宪封疆重任巍巍然居高御下自不待言即州县为亲民之官虽有怀欲白求一见颜色而无从势分悬殊下情莫由上达商与官不合隔气之症已成纵有良医恐无治法势不至贫益加贫弱益加弱不止也中国不欲振兴商务则已耳苟欲振兴商务必得一脉贯通中无阻隔商有事直达于官官有权交济乎商而商之生财乃有道近日民穷财尽利为洋人所独擅有往而无来今欲与之争商战之局在商须善为经营在官须力为提倡以言兴利有三焉一在轮船各国商船运中国进出口货每岁不下三千万两今虽设轮船招商局收回利权者已不止五之三然仅设一局控制二十余埠之遥势力必有所不逮急宜招殷实商家才干明练者量其材力资本俾各置办轮船分任数埠设立公司官长不挟制要求以取其利此外商民或租轮船一二号或十余号均听其报名于官自成一局如有奸商之相轧也则督以大员而齐其政令如有财力之不足也则酌拨漕粮而弥其缺乏补之助之又从而保护之俟商船渐多行之东南洋各岛并推之西洋诸国而经商之术益精矣一在丝茶华货出洋者以丝茶为两大宗今日本印度意大利等国植桑茶印度茶品几胜于中国意售丝之数亦几埒于中国华货反滞而不流恐将来此利并为所夺是安可不急图振作乎夫外洋种植桑茶其土宜实不及中国惟缫丝制茶之法较胜耳但使有司官出舍于郊略分言情日与劝人广植丝茶之利出产日丰兼聘西人与之讲求缫丝制茶诸法务令精美可为人师者由官咨部得邀奖之荣商民闻风激劝招集股分各创公司非独商利日开而民利亦广矣要在该两项暂时虽不得减税亦不可加税俾出口之货价廉而销路自畅也一在机张西人用机器织造洋布一人可抵百人之力故工省价廉各货运入中国者销售之数愈广中国多产棉花若购备机张纺纱织布较省往来运费获利更胜于西人今虽有纺纱织布各局多归官本而商不过问焉推行未广所以无大效焉造一事才力足以办此每苦于资本不足资本足以任此者又苦于顾忌多端总由官商势隔商民方畏而却步耳机器所以代工作设有纺织之工藉众滋事官必严为惩办无一毫有损于商商人能招股自成公司官则察其才而俾以事权课其效而加之优奖酌减税额以示招徕商知有利可图自然挟重资而争先恐后兴中国自然之利夺外洋独得之利此时纵无裨于国计异日必大益于民生甚愿当轴者勿以位尊为高不可攀勿以商贱为卑不足论谦躬下逮声气交通不至病成隔症商务尚大可为也有若对哀公曰百姓足君孰与不足旨哉斯言欤
通商论
