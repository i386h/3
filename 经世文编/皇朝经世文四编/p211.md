<!-- { "loadSidebar": true } -->
自溯印度一地向例由英国商民公举一人管理通商事务自咸丰八年归英王主政而后一切事务皆听命于官迄今二十年来兴利除弊地方饶富百胜于前推其致富之由亦不外兴文教广开辟二事以文教而论咸丰七年在书院肄业生徒数仅二十万今则增至[一百](百一)七十万矣以开辟而论咸丰七年所开轮路止有二百七十四英里每年往来[搭](拾)客亦止有一百八十二万五千人至光绪二年轮路里数则增至六千四百九十七英里搭客之数增至三千六百七十七万九千人至设立电报咸丰七年路长四千一百六十二英里至光绪二年增至一万六千六百四十九英里此外则书信馆于咸丰七年是年收发信件共计二十九兆封加之咸丰二年增至一百十六兆封加之咸丰八年自开苏士水道而后英国至印度路程已近三分之一而商舶往还竟如梭织矣又查进一项咸丰七年得三千一百六十九万一千磅光绪三年则增至五千五百四十二万二千磅但进虽多而出亦较大计咸丰七年共出款止有三千一百六十万九千磅光绪三年则增至六千一百三十八万二千磅盖上年年岁歉收办理赈抚各事为数甚钜也又查船只进出口一项咸丰七年核计船数共容吨数四百五十万九千吨光绪元年则多至九百八十八万七千吨核计货价咸丰七年进口者二千八百六十万八千磅出口者二千六百五十万一千磅光绪三年则进口增至四千八百六十九万七千磅出口增至六千二百九十七万五千磅惟其中近年出口较少者蚕丝硝矿与糖耳丝矿二项则因出产日拙糖则民用日繁故觉其少出口最多之货有三大宗一为米麦及生牛皮缘当日轮路未开由内地运至海口诸多不便且费用较大难以获利今则人争用之而出产亦见其富故贩运者皆得相望矣一棉花苎羊毛缘苎一项昔年西国不甚通行故种者亦少今则转运速而水亦贱矣一为各国之土产所用如中国之茶叶外国之咖啡秘鲁之象树吕宋之叶印度皆取其种而分植之是他国土产转为印度有矣有此三大宗之利又设厂以供织布择地以挖煤铁所谓有益必取无利不收而国焉有不富哉再查印度幅员之广积计一百五十万英方里居民二百四十兆其归英国管辖者居其三余则由土司分治之也
土国世系
土自雍正八年麻母得接位后与俄奥构怨败俄人于我乂可复夺奥国一土即今之塞尔裴亚在位二十四年我士曼弟三位仅及三年而殁奥斯远发嗣位复与俄构兵失黑海北面之克勒米尼洲及伯沙拉比牙两地在位二十七年阿伯都耳哈米德第一立欲雪前复为俄败至干隆三十九年国出为排解始立约修好俄人还摩耳达及袜拉几两继其位者为塞林第三聪明好武结怨俄人征战不休国人苦之遂废去而奉木斯达发第四为王不久为其弟所弑麻母得第二继之时适俄兵入境逼近都城危如累卵幸诸大国出为排解俄兵始退在位二十一年阿伯都耳米基德立败俄人于黑海皆赖英法相助之力继之者为阿伯都耳亚在位无德至光绪二年为国人废遂立阿伯都耳哈米德即今之王也
论泰西人和
海外之国莫强于泰西夫泰西之人必非有管乐之才陶朱之术也而所以能富且强者在练兵在通商而寔则在于人和何以见之昔发贼之犯沪也西兵助守者数十人贼偪城半里我官军催其燃炮但摇手笑渐近屡催之笑如故官军疑变至呕血及贼近数十步乃曳炮而下开城发两炮毙贼无算而数万人倒戈以北矣贼踞太仓西兵助攻者百余人夜半直偪城下每见城上炮闩火闪能避不伤贼出城迎敌屹立不动近至十余步忽洋枪迭发当者毙贼急退闭城固守西兵乃从容安置炮位天微明轰之每队五去城二三尺轰五队而城已及肩鼓噪而进偶伤一人战贼愈奋城中万余贼各鸟兽散矣雍雍乎好整以暇真有一静足以制百动者此兵之和也夫根深者叶茂源厚者流长我中国之为贸易者动曰合偷一牛不如独偷一狗泰西则不然其故一[公司](司公)也集本必数十百万合股至数千百分以一二人主之赢无所私亏无所忌其司货司银司账诸人悉由主其事举所信而诸司必各取所信之人以分其劳忠而力者重用之听其自为获利而无少猜嫌贪无能者摈斥之虽或谊亲交而不容包庇故各东永无异议各伙又莫不力同心恢恢乎多钱善贾真有一胜可以偿百负者此商之和也尤可异者他国有兵事则商必受其害而泰西兴兵一切军需饷皆谋之于商而偿其利一战而胜所获什倍则与商共之是即以战为市兵于商此和而朝野上下无不乐其乐而忧其忧也传曰师在和易曰利者义之和也泰西有焉且富强之甲于天下也不亦宜哉今闻东洋之国通商练兵亦皆取法泰西则凡为兵为商之人亦必有道焉使之和度勿取其貌而遗其神画其肉而忘其骨或为泰西人所窃笑也我昔闻泰西人之论熟知其情状故着为论如此
学术
西学包罗于六经说
揠苗助长不得谓之非长而寔非长也饮羊而壮不得谓之非壮而寔非壮也趋而避影其影愈多削足适履其足遂废者何哉舍本而逐末也务外而弃内也是故不明物理不可以为事不达本治不可以为国处今日之势值强邻之逼遭穷困之时于此而求自立谋富强易新法尚西学计诚得矣其如步人之后尘何羿之善射逄蒙师其技而杀羿不若甘蝇之于飞卫也飞卫之学射于甘蝇也尽其技而不得其咬矢之法于是张弓逐之甘蝇绕树而走飞卫射之甘蝇口咬其矢而免卒秘其术而不传也故获免于飞卫之手有人于此其拳勇固天下敌也人与角而败思有以复之乃从而师其技人曰未可也彼尽其道以而不虞而之穷之乎曰我甘辞以誉之厚币以诱之鲜不济矣遂往彼受其币而教之不尽其道三年自以为得也夸于人曰可矣余将复之矣期而较于野三试三蹶归而告于其友曰子误矣求于敌曷若求于己之为愈也曰其道若何曰养其气厉其志蓄其势娴其技举动默语坐作进退皮肤无一刻之懈筋骨无一息之弛引伸触类处皆是习焉安然庶可尽天下之能事也其人诺而归行之期年术乃大进至于次年一战而雪其耻焉知所务也变其所当变也非特此也谋国亦然五大洲广矣数十国众矣求其文教之盛祀祚之长如中国者莫之与京也而外侮迭至危殆日甚杞忧之徒竞言变法竞言新学当道诸公亦复不弃葑菲采其刍荛风气遂开极时之盛十八省四百兆之众然以喜奋然而兴美矣善矣可谓至矣然而犹有说者务枝而舍干也重流而轻源也吾闻之矣古者王霸之学不相谋也帝王之道不可猎也务富强者管晏也申韩也孙吴也商君也白起也然皆王霸之术而非帝王之学也学无二致中学者西之师也彼得其末而强我失其本而弱论世者不咎其行之不得其道而惟新之是图不亦大可哀乎圣人者立教化作礼乐别等差明制度而立人极者也舍此之外岂另有所谓学哉彼之能者仅得其一体之微条目之细而能身体力行故能日臻强盛而不知凡所谓学者已包罗于六经之中而不自觉仅以帝王之道供呫哔帖括之用而矜奇立异别求新学为彼之所窃笑也清理其所谓包罗之所在以质于世之学者即以周礼一书而论彼之所重者医也而医师食医疾医已包罗之矣疡医兽非所谓外科者乎彼之所重者理财也而外府内府司会已包于其中矣职内职岁职币而司其出入之数者非乎彼之所重者工艺也而典丝典枲缝人染人玉府追师玉人之属包之工技之类则有攻木之工七轮输弓庐匠车梓攻金之工五筑冶桃攻皮之工四函鲍韦裘设色之工五画僓钟筐刮摩之工五玉楖雕矢磬抟埴之工二陶六工之中举凡艺术匠作无不包罗于中矣彼之所重者译学也而象胥方士非乎彼之所重者外交也掌客掌讶掌交者非乎彼之所重者约章也司约司盟者非乎至于兵政则司马包之通商则司市司廛载师简师均人等包之矣榷关之征则司门司关包之矣警备则司救包之钱法则泉府包之机器等则轮人輈人包之稽查民政则旅师县司委人无不包罗之凡此之类更仆难数在于学者极深研几以求其源则亦何难驾而上之也然而泰山土壤河海细流择善而从亦有裨益圣人曾学官于郯子矣退而告人曰天子失官学之于四夷圣人且然而于今日乎诚能以西法而起我之失准绳于周礼而以五经辅之则效西法所长而弃其所短因古者之所宜而不戾于今务使六经之中有一语之适于今日者无不取之然后参之以西法中外相较各极其宜财无空乏之虞民无饥寒之累生众食寡为疾用舒男女以正婚姻以时王道之本也区区霸术云乎哉
述西学原始
