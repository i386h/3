<!-- { "loadSidebar": true } -->
格致之学中国与泰西有各异者有相似者有同而异异而同者泰西格物非空谈以理必以试验得实着有成效者为据有若轮船火车风雨针寒暑针电线电灯得律风天气球却水衣及一切机器制造等件无一不从格物中来其格物也举万物之性质一一考其异同更以调和交感之法加于物分之而得其纯一之质合之而得其变化之理如论水知为养气轻气合而成论火知为养气炭气合而成论木知必有养轻炭三气合而成好学之士悉心讲求日增月盛有若天文质学地学动物学金石学电学天气学光学植物学医学算学几何原本学身体学身理学重学流质重学莫不加密求精竞于有用今格致家精天文者能以千里镜见日月五星体象及转运之奇与所以成四时昼夜及日食月食之故且知众行星小日五百倍日大于地一百三十万倍地大于水星十四倍大于火星三倍土星大于地一千倍木星大于地一千四百倍聂星大于地八十倍精质学者能推论物之性质论力知有摄引黏合配合之别论定质则辨物动音分以及因热而幻为流质气质之理与所以有冷有热有光有电之故精地学者能以数端证地体之圆并知地球之体周围八万七千一百九十二里直径二万七千六百九十二里又考上下数千年间地壳所有诸石层之所自成与石层中露有鸟雀虫鱼草木等迹之故且因五经传热毛羽不传热之故而知地心之热力足以长物与吸力足以载物精动学物者则能分有脊骨可分节有生命无知识四类精金石学者则能分气质水质炭并合炭之质硫磺质酸与土或与某类强水合成之盐质土石质金质七类精电学者则办电气之生有二物相磨而生者有二性合化而生者有加热于红铜与倭船等金而生者有磁石自生分两起者有动物体中盛含电气触物即发者精化学者能详究诸物内皆有几多原质并各原质之分数多寡及各物与诸原质之性何若并诸原质相合相离之性何若精天气学者查明风雨霜露雹雪虹霓皆为天气幻成之形天气有寒暑而涨缩密及压力增减均一又计周地球之天气原有百二十里或百五十里不等动即成风水气结而为云云逐风飞为热所致日初出与欲没时其体大而光歛者乃日体上下界边处之光参差不同所遵曲线不能平入人目之故迨午则空气较薄而曲线少直入人目故体小而光明精光学者知光每分时行三千万里日光下射八分时即至地面且知光色白者诸色皆备故不复受色光色黑者诸色皆无故能受众色因此而辨虹蜺之七色窥玻璃之三角焉精重学者知凡物由高坠下历几分至几多里数且能以水之轻重较物之分两精身体学者能详察人物内外筋骨皮肉脏腑经络并脑气筋等形状与呼吸出入气血周流之真据精身体学者能明人身中之理精植物学者能别花类阴阳且知花须为叶所化其他着书林立不可殚述此特约举其最精者言之而功用尤妙在显而能见如测经纬而知所行之地则度数可信由赤道北行至赤道南寒暑各异则地球每岁周太阳而转之说可信东西两半球电语相传时刻各异则地球每日东西转一周之说可信东行历地球一周仍至故处登高望远船来先见桅尖则地体之圆可信悬两铃于柜中用器吸气尽出柜外摇柜使铃相击寂然无声则声音籍风以扬之说可信置钱碗中退行使恰不相见注水于碗渐注渐见则光射水中之物必折斜入之说可信类如此者诚可谓格致之实益焉
大学格致之说自汉儒郑康成以下论者数十家苍颉篇云格量度也黎氏大学发微云格物格其物有本末之物致知致其知所先后之知郑氏礼记注云格来也物犹事也孔氏达以格物兼行善恶说其后李习之复性书中篇小变其说曰物者万物也格者来至也司马温公谓郑氏未尽古人之意其释格物曰格犹扦也御也如格之格孙氏钟元曰格物只一物修身是也致知只一知知本是也魏文靖公曰明德本也亲民末也格物者格此而已又有别开生面以格作格律格式解者吴兴沈氏以先儒解格物为穷极物理格去万物皆未免于用力若作一切照破解则物自无不极其解格为若大人能格君心之非之格不待用力说近禅学庐陵胡氏以格为如书言格如舜之格又曰如缁衣民有格心之格又曰如书言惟先格王之格又训格为正如论语有且格之格或说心或说性或说理或说良知千言万语终无把握朱子取程子之意以补之谓在即物而穷理其解正矣惜后儒未能本此意以推广之而求其一定之理以究其实效故虽知格物为治平之本都未尝格出一物王文成公取庭前竹格之七日无所得至于成病由是专用力于良知一途未免愈变而愈失其本来矣夫曾子作大学原未尝明言所格者何物所致者何知惟考曾子以前制作代兴可知三代上虽无格致之说实有格致之事三代下多论格致之理实未见格致之效夫有一物即有一物之理格物者当逐物而详究其理不当离物而虚论其理后儒不察至并举物理之说而纷之不亦难乎所谓异各者此也论者谓格致之学中西同出一源一切所讲论之法皆中国所固有西人特踵而精之曰天文中国浑天之说谓天如鸡子地如鸡子中黄居于天内天大而地小仓颉曰地日行一度风轮扶之书考灵曜曰地恒动不止春秋元命苞曰地右转以迎天河图括地象曰地又动起于毕西国所述天地之形不能出此大旨也论算学则中国九章天元四元之书本由西法一理惟立式稍异历家以八线弧角算天不过取其简便实则有六宗三要同出勾股一元论化学则与书称水润下作咸火炎上作苦木曲直作酸金从革作辛土稼穑作甘墨子言五合水火土离然铄金腐水离木张子言木金者土之华实也性有水火之杂故木水渍而生火然而不离盖得土之浮华与水火之交金得火之精于火之燥得水之精于水之濡故水火相待而不害烁之反流而不耗盖得土之精实于水火之际亢仓子言蜕地之谓水蜕水之谓气以及阳燧取火方知取水等说不甚相异此外如重学则与墨子均发均悬等说同声学则即古人闻牛鸣窌中而知宫离羊而知商听雉登木鸣而知角见豕负而骇而知微听鸣鸟在树而知羽同出一理光学则与临监立景二光夹一光等说同出一理电学则与淮南子阴阳相薄为雷激扬为电练土生木链木生火链火生云链云生水链水反土及顿弁掇芥磁石引鍼等说大同小异特详略各殊耳凡此论说皆巧于会通所谓相似者此也
西人谓中国格致之学与泰西古时相类盖泰西格致之学始于希腊之阿庐力士托德尔其学多就耳目所接逐加试验迄无定据因此凭己之思议着为成书拟议天地之理博引见闻之事办论纷繁虽究心微妙多属揣测其谓天地万物有四行乃合水火气土而成多所缺漏迨毕后他哥拉斯于相类多继之以天事与人事相杂而杂以鬼神之道后复杂以数学有名比罗士者从而损之矫执拗而成鄙细皆不足道迨至明季万历间英国刑司贝根创为新论谓穷理必溯天地之大原尚臆说者往往歧于摹想譬彼大匠非绳墨不能知曲直非丈尺不能度长短必心力与机器互用方可得其实据而大可定又云格物之学由万物中谨慎汇选先融化于智慧之心而包涵之去渣滓以存精液更试验其所行之事而强识之辨虚诬而归真实爰是设立二法曰心机料量曰天地阐义一以辅助格致之学一以研穷万物之理是书曰格致新理共分七类曰天地阐义凡三十七条曰方尺意像凡二十四条曰格物诸理凡九条曰格物差谬凡七条曰格物谬因凡十五条曰格物学渐兴之基凡三十三条曰天地阐义新法凡十五条皆更易古昔之遗传而新其义理探求天地万物之底蕴而显其功用分条析缕正喻互用不下数万言当书之初成颇形扞格迨后屡试屡验如风象天气养生术星学医学等皆是由此前说尽辟其学始精未几有名钮敦者出而相继加增测量之法指出慧星之道而泰西好学之士皆知讲求实益所谓同而异者此也虽然中西格致固自有相同之义要当据其最真者以相提而并论方为的实其他或是或非毋庸纷论中国古时燧人氏钻木取火神农氏尝药辨性作耒耜兴陶冶伏羲氏画八卦造书契轩辕氏作甲胄舟车金天氏作弧矢网罟虞廷之璇玑玉衡成汤之飞车周官之铜壶昼漏周公之指南车此其最着者也三代而下如公输子之削木为鸢可以升天削木为御可以驾车墨子亦能削鹊而飞偃师傀儡手足运动无异生人孙武之梯冲用以攻城诸葛武侯之木牛流马藉以运粮朱买臣之楼船祖之之千里船不因风水施机自运王彦恢之飞虎轮舰杨么之轮船专恃人力行驶水面其捷如飞元顺帝之龙舟宫漏此其奇技妙构巧思独绝无异西人之各出心栽惜遗制沦亡皆不可考耳或疑古书所载恐未必真安知其必不真乎至于火器一端中国虽不及泰西之精而其器实先有之南宋金元之际渐已流行虞允文采石之战发霹雳炮败敌金人守汴城中有名震天雷者用铁罐盛药以火点之声发如雷按此即近代用火炮之始阿里海芽攻樊城时元世祖得回回亦思焉因所献新炮法命送军前以之攻樊城破遂移攻襄阳一炮中谯楼声如震雷世所谓襄阳炮也火炮之制至是而益精然元代仅一用之而造法不传泰西于此时制造火器尚未有所闻也由是观之开物成务中国具各精心则非中国与泰西古时同实泰西与中国古时相类所谓异而同者此也溯泰西之制作远不过二千余年而中国三千年前已制作代兴实开泰西之先设相传至今源源不绝则其精于泰西者当不知凡几只因务其大而不深究其细持其本而不急治其末反令有用之学尽失其传致与泰西巧拙相判学问消长之机实国势强弱所系所最可异者当中国制作就衰之时正泰西格致渐兴之日编史稽年彰明较着一若造物之主惟恐精奇之诣不留天壤聪明之用泊于人心而默为维持使泰西之踵其后者中国军兴以来勤求治术朝廷特俞重臣之请于濒海各省设立机器制造局船政局舆图局水师院电报局讲求格致之事近日又允廷臣之请议兴铁路由此蒸蒸日上岁异月新不独可与泰西等且不难驾六洲诸国而上之亦何必矜古制之留传与泰西争胜哉潜心格致者但当以是存心勤求实学固不可谓中国不如泰西之聪明亦不必谓泰西尽窃中国之余绪但观其后勿论其前但奋有用之精神不作无益之辨论是非望于取精用宏利国爱民之君子也
西学以格物为要论
