<!-- { "loadSidebar": true } -->
窃惟团练之法用民为兵历来行之具有成效嘉庆初年教匪滋事劳师糜饷卒赖坚壁清野之法贼始就平现在贼众不强于三省教匪而一年中由广西而湖南而湖北寖及河南江西等省所过之地野无坚城贼势益张兵气益馁其咎[固](回)由兵不力战亦由民不坚守民不能守而责兵以战莫御于前战亦不过尾追民不能守而设官以守莫为之用守亦不过空城故贼自广西以来所至残破到处掳掠则贼粮无绝期到处裹胁则贼党无衰日蔓延愈广剿办愈难前此防衡州而贼由醴陵趋长沙防湘阴而贼由益阳趋岳州彼则处处可通我难一一设备若河南江西安徽等省幅员辽门户尤多地广而防不足防多而兵不足兵增而饷不足此三者今之大患也臣愚以为用兵防贼则不足用民为兵则有余以本处之民守本处之地以本地之资供本地之用有且守且耕之利无增兵增饷之烦由乡及县由县及府无可掳掠无从裹胁不战自溃民而济之以兵守而继之以剿乎臣闻广西之横州博白江西之萍乡皆以团练得力贼不敢近而长沙五福云盖等团亦屡经杀贼保全甚众但一乡一邑举行各州县未能普律办理无以联络声势难于遏贼冲而固民志现在湖南江西团练事宜已奉旨派罗绕典陈孚恩办理其余各省尚未举行且通省行团亦非一二人所能兴办拟请旨饬令各省同乡京官各就本籍人员无论何官及在京在籍择其品行端方才具明练者每省公保数人恭候简派同乡官公保本籍人非其人不敢滥举以本籍人办本籍事民情信服劝导易从似于团练事宜较为得力抑臣更有请者团练即保甲也有事为团练无事为保甲贼退省分行之可以招集流亡兴复义社等仓所以善后于已事远贼省分行之可以稽查奸宄杜绝外来窥伺所以防患于未然所有广西四川陕西山东直隶等省可否仿照办理恭候圣裁
条陈办团事宜疏咸丰十年
沈兆霖
四月十六日内阁奉上谕江苏等省在籍绅士除业经奉旨办理团练外其通晓大体律身公正足昭人望者自不乏人即着在京籍隶江苏安徽浙江河南等省之大小官员将如何团练随同官兵助剿及防守等一切事宜着各抒所见并各举所知迅速奏闻毋得虚言搪塞等因钦此臣惟咸丰三年以后奉谕旨举行团练固已至再至三乃各省官绅士民未尝不遵旨办理而贼势仍属披猖民团卒无成效良由苟且涂饰未经实力讲求或募勇以充数徒取外观或藉端以营私转成欲壑无事则恃为威吓扰害乡闾有警则首先遁逃流为盗贼议者几谓团练之无益而有损矣不知名为民团则当即民以为团而不可以募勇塞责也民统于绅则绅之邪正宜慎择也绅倚于官则官之贤否宜严辨也不归并于一路则督察无人必不能一律坚固也不专力于四乡则城守虽严已难免四面受敌也官与绅宜两相孚不宜两相厄兵与民宜两相顾不宜两相仇任封疆者当知民本吾民用兵数少何如用民数多任将帅者当知兵本卫民我能救民自然民能救我至绅士尤宜清白乃心深知大义破除旧习绝去己私知现在贼氛猖獗非实办民团更无安全之法而悉力以保身家即力以维全局贼踪所到莫不众志成城自然野无可掠民无胁从兵气之销期诸指日诚如圣谕所云正本清源莫要于是者也臣书生愚昧谨拟事宜十二条另缮清单恭呈御览
一民团必须就本地之民不可招募也就土着之民为团法本周官之比闾族党管子之里连乡与募勇相似而大不相同民团皆有业之民彼此识认良莠周知易聚亦易散募勇则招集市井无赖平居素不相识出钱雇募所费既大勇利其粮乐于不战事平之后散之极难故募勇祗军中暂时用之以补之不足若令散在民间则吓诈骚扰其害百出此次办团不准招募充数务就本地土着由绅士拣选精壮按名造册分期练艺无事之日各安本业一经调遣即刻会聚迄事平而止
一宜分别最要次要也人情急则奋缓则怠寇氛甚远而欲举团练富者惮于出财贫者艰于出力苟安者议其多事贪利者便其诛求未见利徒见害臣以为宜分别办理以近贼一二百里为最要距贼稍远中隔一二州县者为次要若远在四百里外无须即办团练但宜严查保甲使户口了如指掌奸宄无从匿迹以为日后办团张本
一各州县宜一律办团无使一处疏漏也民团既分别最要次要便宜使近贼之州县严加训练处处皆成劲旅惟各州县办法不同当择其最妥善为有裨实用者劝谕他处照式办理否则与贼附近之处有一处虞贼便乘虚而出扰他处并办得严密之州县亦同归无益矣
一办团宜四乡加密也城中居民不及乡村之多宜分东西南北四乡分设团总中小之村归并大村团总总司其事又须互相策应如贼由南路来则南路迎击之东西两乡闻警即以一半速赴协剿城中兵勇分出接应推之各乡皆然贼轻易不能抵城自无连城失陷之虞也至城中当以细查保甲为重逐户逐日盘诘来往之人街巷分段立栅夜间关巡更俾奸宄无从匿迹有四乡之团足以自固城中办团可不办团亦可应听各官绅斟酌妥办
一须择贤牧令也团练虽责成绅士而牧令不贤不惟无益而且有害数年以来各处何常不办团练而官绅往往不能浃洽大抵各存意见者半付之不问者半不知绅不与官为一则诸事皆窒碍难行各存意见必至互相阻挠付之不问必至渐滋流弊再有一二劣绅攘臂其间而害不可胜言矣试思一邑中绅士庶民皆牧令之赤子牧令平日果能持正爱民一经剀切劝谕自必人人思奋访有劣绅不难鸣之于众斥去更换何不可为而必各存意见付之不问乎臣以为此次实办民团应请饬下各督抚于近贼州县遴选贤员贪酷者无论矣即乖张拘执疲者均撤回更换总以尽心民事者为上庶团练可期得力矣
一须有大员督办也州县既得贤员分办无督办之员则何处精密何处懈无由知悉办法不画一缓急仍不足恃故必须就地势联络分为几路各路派一道府大员以督察之绅士不可用者随时斥退章程不如法者随时更改总使一路联为一气而后处处周密可收指臂之助
一官兵民团宜互相策应也民团素不习战攻火器刀矛等均非所娴官兵攻剿之处所在团练力助剿不得株守观望惟遇民团有急由该牧令请援官兵亦宜速往救应成辅车相依之势
一宜择要害设卡盘查也四乡均有团练平时不容奸宄溷惟路途必有要隘可由各团总公议择要设卡严查出入之人姓名藉贯必有根据方准放行如有形可疑者拏送地方官究办
一民团只可助战不宜调遣也劝办民团必以自卫身家动之而后情踊跃本处争战自当尽力若因其勇敢令听调遣则此辈本系安居乐业之人一闻此信必且即时解散且迁地勿良地势人情皆非熟习调去亦必不得力离开乡土便变民团为练勇旧业已经失去将来遣散更多费手
一立功宜即奖励也团练虽系自卫身家然既杀贼立功则奖赏当较官兵稍优盖官兵系在营食粮例应出力之人民团乃舍业急公不顾躯命之士在朝廷自宜量加优待乃近来奏请给奖者固不乏人而攘其功以予将帅者亦正不少应请饬下各督抚及统兵大臣遇各团中实有卓着战功擒贼名酋者带队团总请赏官职余给奖赏既可以励团练亦可以激将士其有阵亡之勇均宜一体议
一团费宜自捐自办也民团皆有恒业之人所费本属无多惟制备器械操练奖赏及闻警时一切支应亦自不少总令富户出钱米贫民供职役均由各乡自捐自办如有劣绅借捐渔利者团总立予斥去
一民团办成防兵可省也现在各营兵勇数本不多各口分防为数益少若民团既无一处漏要害又俱有盘查则防兵便可陆续裁撤兵合则见多攻剿更可得力
练民团以张国势议
自万里重洋之禁开而天下多故矣自五口通商之约立而时局维艰矣自马江败而越南沦南徼之藩篱尽撤矣自朝鲜乱而台湾割在海之屏蔽遂虚矣迁流以至今日欲图东方局者罔不视耽耽而欲逐逐肆其鹰瞵之技逞其虎视之心呜呼当此危急之秋可不亟筹善法以为御侮之计乎然则御侮之计将安出曰此其计莫要于练民团民团者合天下之力以为力而其力必雄天下之心以为心而其心必固盖救急之法未有善于此者也查泰西各国所以师武臣力者良由于人尽知兵今虽不能仿其法以设民兵但使天下二十二行省各府州县举办民团则一省有一省之兵一府有一府之兵一县有一县之兵一乡有一乡之兵而收效亦与民兵无异无事则学习技艺有事则力攻剿以视闻警招募仓卒成军步武不能娴测量不能准枪炮不知如何而用奇正不知如何相生者得失奚翅霄壤至于举办之法则莫如编武生以为队长查各邑胥有武生自入庠以至中举名虽为武而实无用武之地今当于每乡武生中择若干人为团练什长复以其技击出众者为百人长每月限定日期操演教以枪炮打靶训以阵法步伍操罢之后各安本业地方官按月亲临校阅一次考校惰勤分别优劣而赏罚之其有熟悉测量而发皆中节者赏以功牌保以官职如遇海氛不靖皆当为国家力邻省邻县或有危急则一闻警报立即互相驰援不得存此疆彼界之心如此则每县以二百人计合之天下各省突增无数民兵众志成城无懈可击实自强之本也若夫筹费之法鄙人向尝论之莫如仿田赋出兵之意使城厢内外殷实民户各立社以出乡勇假今有田二百亩则当一社出勇一名有田四百亩则当二社出勇二名余则以次递加其典质及铺户赀本厚者亦令酌量当宜然后由本地绅士公举知兵之人总办团练事宜号令不可不严也队伍不可不为也营制不可不整也械不可不精也技击不可不练而古今兵法尤宜娴也测量不可不知而各国洋操有宜采也行以实力奉以实心斯其收效必远于何征之则请征诸往事嘉庆初川楚教匪为乱桂涵罗思举所团练之川勇一鼓平之咸丰中赭寇为患曾文正公用所团练之湘勇转战数千里迭奏奇功卒成中兴之事业是则团练之足以固本足以安边大可知矣至若南北各边则又宜练蒙兵以防俄练番兵以防英法何谓练蒙兵以防俄蒙兵夙称强悍元时迭为俄患载在西史班班可考顾昔之蒙古患其强强则不免扰我内地今之蒙古患其弱弱则无以固我外藩善夫南皮制军之言曰沙漠黄寒驰驱持击南人十不敌北人一关内之人十不敌关外之人一然则多练蒙兵讵不足为防俄之计乎宜派知兵大员查明蒙古情形晓以利害照团练之法按段编为民团一切屯田筑垒诸要端实心整顿然后朝廷无北顾之忧矣何谓练番兵以防英法英侵印度则西藏之势急矣缅甸复沦于英越南又覆于法则云南广西之势危矣所幸者藏之剌麻云南广西之土番及川陕各处边民性多强悍素善战诚能择其英伟之士熟谙兵法者多假以呼图克图名号令其照内地团练之法各编民兵则国家更无南顾之虑矣噫时势艰难数十载于兹矣关心大局者恒以练官兵为言殊不知练官兵百不如练民团十居今日而欲扞御外侮宏济时艰除练民团之外真无一可恃之法也
团练卫民说
