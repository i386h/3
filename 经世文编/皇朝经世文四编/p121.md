<!-- { "loadSidebar": true } -->
今中国使臣则不尽然贸贸焉不知公法之宜遵也昏昏焉不知兵衅之已启也悾悾焉不知欧亚之势愈变愈促也茫茫焉不知诸国之强弱以智不以力也赧赧焉不知索陋规受赃贿之贻笑外地也汲汲焉日以位高金多为望三年之后奖必优也噫嘻辟欧西之路为南山之径假轺车之费为浪游之资视国君之好为孩童之岂不谬哉岂不谬哉而问者曰使臣之獘如此则裁之可乎曰不可礼曰礼尚往来往而不来非礼也来而不往亦非礼也方今中外辑睦情谊交固星轺继轨使署比栉不思去獘欲裁之是犹惩羹吹荠因噎废箸也曰然则何如而后可乎曰法之善者莫如遣亲王而出使曰亲王出使有其例乎曰春秋隐公七年齐侯使其弟年来聘是其例也然则有说乎曰有村曲之子未履城市则不知堂屋之丽服食之侈浑浑焉一乡人矣及与之游京师见衣履异式珍错罗列珠玉眩目罗绮绚美则艳羡不绝归其家渐知所变矣若之伦敦适巴黎历伯林过纽约则口道轮舶之捷铁轨之速电燎之耀德律风之灵而识愈博矣是故亲王出使以开耳目为要义不开耳目而与言变法犹表龙章于裸壤奏韶舞于聋俗固难取贵矣置诸幽室之中坐诸枯井之内天地莽莽日星炯炯山岳亭亭夫何所见哉且夫人大将倾处堂为安厝火未燃寝薪为乐此孟子所谓安危而菑者也今俄有东三省之迫法有滇粤之谋英有并四川达长江之议中国虽大能饱虎之欲耶波兰之灭亡印度之[钤](铃)辖土耳其之分割祸及旋踵矣亲王与国同休戚不为天下计独不为种类计耶游历之下苟能以耳目之所及当有痛哭流涕思所以强其国保其地复其仇而必不容酣嬉偷惰苟安旦夕者也问者又曰子言如是则亲王尽可使乎曰不可骄蹇傲僻昏聩庸懦贪墨鲜耻暮气颓惰有此一种是为壅肿之材匠者不顾工师不度也是故崑冈之玉卞和不察不得连城之冀野之马什百成伯乐不相不得千里之驹亲王之众不择其贤不得使材书曰知人则哲能官人言慎所选也夫选之既严而任之不专犹使善书而引其肘书者必患之而请去也亲王奉使归国奋然有自强之图翻然有变法之意慨然有身死庙绝之忧是亲王之贤而可用者也夫激楚阳阿掌技者之所贪飞兔騕褭王良之所急今知其贤而授以军机之任委以总署之责予以便宜行事之权优以言听计从之宠十年之后必多新政而中国亦亚洲之强国也不然地成血海人变黑奴国为瓦砾夫何忍哉夫何忍哉
中国宜广储使才论
自互市以来交涉愈广我国家是以有使臣之遣凡总司者为钦使分理者曰参赞领事随员而仍总辖于总署所以昭慎重而归[画](昼)一也然使臣之委任綦重则使臣之克副良难谨择切要数端条例之如左一邦族宜贵重也泰西各国极重家世诸凡显要之官悉以王公贵戚以洎国中之累世阀阅者任之所以表异于凡民也我官员中有以杂途进身者最易启其狎侮使臣尤为特简之官与彼政府势均体敌岂可以凡品充之宜择世家华胄或科第出身秉性忠贞才具练达者资遣出洋游历以储后用一品行宜端方也凡西官之旅居中华者莫不言芳行洁恪守官箴试观上海一隅为我中国垢污之地绝不闻有西官在界内为饮酒赌博等事至于嫖妓宿娼尤所未闻我中国官场则非特此也如海军提督则带兵拔妓矣出使大臣则流连忘返矣种种荒唐贻笑尤甚闻西官每当酬酢有一女客在座则满座为之肃然昔归安钱观察为予言之观察随使外洋垂五六年目击情形定非虚语我中国为守礼名邦宜何如束身自爱益可知已一人品宜伟岸也泰西人身躯壮伟本异中国谓其饮食居处之有异华人耳然有不尽关此者我华人执业无常嗜好斯起致有年未及衰已伛偻若蝟缩者西人则无是也昔我圣祖仁皇帝有言曰俄罗斯人才英伟后必为中国患呜呼何睿见之远至于此其极耶乎气盛则言宣人情大抵皆然昔唐代取士以身书言判并重而身居其首非以貌取人也一学识宜宏通也凡西人之奉使来华者必多淹博之才他学无论已即商务一端已非中国官员所及观其官商一体利源日旺我中国坐受其獘虽由制作之不精实由官长乏振兴之道彼使臣亦安能不任其咎乎一文字宜通晓也凡使臣之不谙西文者往返文牍必假手于人随员中岂无作奸之流而使臣不能觉察也然平时尚不要紧所最可虑者当两国开衅之际耳至于提倡学问尤赖书籍书籍之成端资繙译彼身为使臣者尚不加意于斯一语言宜熟谙也凡使臣之任即有投递国书之举所以重邦交也至觐见君主则有祝辞然此犹其小焉耳若夫办理交涉竞相诘难倘使臣不晓全仗舌人则非为流獘滋多于国体亦不光矣一约章宜熟习也凡泰西通商诸国昔皆定立约章遇有交涉事件使臣能据事以争则彼虽犷亦当屈服一律例宜讲求也每见西例人命各案办理亦甚重大但无绞诸名目耳然施之中国往往失当曩见杨阿炳一案虽经陆大令之认真办理而终未论抵者不谙西例故也出使诸臣尤当讨究一公法宜深明也按泰西诸国别有公法一书其间论使臣各事大纲细目不下数十章他如两国交恶孰是孰非公法自有定论即以今事而断中直日曲诈曰不宜彼以不居戎首为能守公法真不知公法者也使臣其详辨之一事权宜专属也凡西国驻京钦使事权极重故敢肆其恣横陵轹一切闻总署王大臣尚有遭其侮辱者尤令人闻而发指何则国旗一下则兵祸立开矣使臣自当恪遵斯例凡此数端皆我中国所急宜变更者也说者曰使臣之责如此其重使臣之选不亦难乎则应曰其法择诸生之才识开展而仍循前例资遣之使出洋游历其尤优者即就近调为随员由领事而钦使而总署阶级愈多资望益重此真宣尼所谓不辱君命之士矣岂不远过于海关发财之监督不知世务之词曹乎哉
论出使大臣
中朝至今日简放使臣不必曰我国家已贫弱至此外人将轻视之而于是存自卑之心遂以为知机也亦不必曰我国家虽贫弱至此尚不至终于贫弱而于是存自高之心遂以为得体也纵与国或存强弱我之心而我不可先自存强弱之心有公法存有条约在不卑不亢不自侮斯人亦无从因而侮之矣以故朝廷之简使也知其关系国家匪浅特于使才中多方抉择必其向在总署多年时与洋人往还一切外交情形了如指掌如何可以不失外交之欢心如何可以保全国家之体统何者为应享之权利何者为当争之界限不至卤莽裂不至陨越贻羞而后始蒙简放朝廷之于使臣盖可谓慎重已极矣昔之曾惠敏郭侍郎向为使臣中出色人员外人或称道之而近数年来使才犹较前辈出其在与国转圜一切弭患无形使邦交能敦辑睦而不至数见以兵戎者使臣之力犹多顾皇皇使节为国争先朝廷简放得人草野小臣复何拟议所抑郁而不能不言者其唯使臣之随员乎官无论大小既随臣使秉节出洋则同是为国家办事使臣在与国或不至有辱君命随员在与国则或至无所不为致令使臣无颜而国家受辱纵与国或尚以礼相待而亦属难堪矣此则使臣不可不预为防范者也顾与其已经随同出洋而或致多所为难曷若于未放洋之先首以斟酌其去留而一为出使者想其所带随员甚杂者亦似有不获己之苦衷或系上峰所荐于势或系儿女亲于情或有年谊或有世谊于义不容辞因之遂不免人员拥挤而于是良莠不齐矣然究之此乃国事也若人而有才也是虽非世谊非儿女亲非上峰所荐而量材器使亦可以使之充当随员也若人而无才也是即为世谊为年谊为儿女姻亲为上峰所荐而才力不及亦不可以使之充当随员也是又岂能以国事而作人情耶而日后来由出使大臣援例奏请保奖以无才无识之人而滥于荐章之列既亵渎朝廷名器且由此倘即斧柯得假而误国病民其害亦有不可胜言者此则出使者之所当先事审慎也顾即先事未加审慎而已带之随同出洋矣则不可不约束也约束何在习气是也每见中国通商各埠习学洋务者于西学或尚未窥其奥窍便以脱帽为礼把手为欢甚至本国人与本国人遇所谈亦皆西语有绝口不及土音者自以为不羁之士而一切堪与外人为伍此在中国通商各埠已如此而由是以推彼从出使大臣游历外国者其一切耳闻目见不较区区各商埠为愈广哉顾闻见愈广斯根本愈易忘甚有因而改易服色剃去发辫有之彼岂不谓如是乃可与外人联络夫焉知外人已因而设一无形之防矣自来中国服色与发辫本无所取义不过示与外国者别耳故虽中国人犹是中国之装或其心未必果有利于中国之心然仍有中国之装式在也若并其外观而悉去之而谓无其外者尚有其内思欲图利于中国则又谁之信者是则有志于西学者又何必于此服色发辫之微而斤斤计较必欲改去之哉且由此恐将授顽固者以指摘而致两宫维新之主遂因之多所猜疑此在使臣所不可不约束者也嗟乎时艰日亟外交愈难使臣毋谓一己无负于国并随员亦无负于国斯使臣乃真为无负于国耳尚未随同出洋者则宜加以斟酌业已随同出洋者则宜加以约束此所为抑郁不能不言者也窃愿奉命出使者尚其采及刍荛乎
论使才之难
