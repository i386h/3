<!-- { "loadSidebar": true } -->
或曰丝厂无利于蚕桑既闻之矣然丝厂亦能受蚕桑之利乎曰有害而已乌睹所谓利也鲜茧之蒸干也率三而得一乡民居奇鲜茧百斤价率四十元以三乘之得一百二十元加以柴薪购运之费十元捐善举等费又十元是每干茧百斤为洋一百四十有余以之缫丝率六而得一以干茧每百斤一百四十乘之得八百四十元加缫费约一百三十元是每丝百斤为洋九百七十有奇而外洋丝经之价适中得八百元左右则厂中出丝百斤当有耗洋一百七十之虑倘或值贬价其患更不可思议所以昨今两岁罢业者七八家即首创有名之厂亦皆岌岌可危而乌在其有利也其所以然者一由乡民留佳茧以缫丝而货劣者于商人一由乡人欲其性重蛹中之蚕尚未成蛾即已摘售购者不察为其所蔽以致蚕重丝轻须茧六而缫丝一否则四百五十斤已可得丝一百斤矣以四五得一与六得一相较丝厂之受患于蚕桑之不精也岂有涯哉是以天下之事皆有相因之势农事之不修而为兴蚕桑之利则丝厂已受妨谷之恶名又其蚕功之未精而为开销运之源则丝厂且蒙耗本之实祸要之在上者漠视乎民既不勤农又不恤商故民与商交受其病耳吾尝即丝厂计之而每为咨嗟且每为凡中国之商扼腕也今外人之视丝厂以为垣墉若是之崇高也工般若是之众多也凡执事于其中者皆颐气指使而车服焕赫举吾中国之商凡所为气象阔大者无逾于此宜其获利不资矣然而以适中之势给之每出丝百斤则有耗洋一百七十之虑其得以权子母而稍有微利者皆徼幸万一之事耳犹忆丙申之冬外洋丝经之价每包六百金左右销路不畅积货甚多各厂商皆相顾无计运动不灵几至通市震动全局糜烂俄延观望迟至丁酉之春仍无气色危迫之情莫可名状幸至夏初即有转机后遂蒸蒸价昂至每包八百余两存货悉罄于是各商乃得重苏否则至今申地之厂存留者不过数家而已于极贱之时忽得至贵之价不可谓非天幸也然丁酉年春各商聚语或望每包价至七百两者众咸嗤以为呓语不意后之飞涨至是也则其遇如此之转机皆出意外而不敢以自期者其初心盖决已听其溃败矣岂不危哉虽然前事不忘后事之师今丝价已稍疲矣而今岁之茧价闻较前更稍贵不知司其事者将何以善其后也大约丝厂之失算在于互相倾轧各存隐私而不立公司之过也如能设立公司延聘总董则彼此之情自通利獘得以考校售价得以画一女工薪钱以减省车盆若何措置而出丝佳锅鑪若何改易而用煤省逐事互订得失易见愈推愈精然后力得持久之道否则以是之钜本掷而听诸天命亦何其愚而可哀也今以不立公司之故尤有大害者则莫若赴乡之收茧矣收茧之时至迟过十日小民作幻之情市价昂贬之机一日数变不定虽有智者不及为计然厂中终岁之盈亏悉基于此偶一失措即大局持重之人方欲静默而伺其隙而躁动之徒已相率放价诱起乡民之贪志使之奇货自居非盈餍其奢望不售所以干茧百斤之价昔只八十元而今至一百二十元也若是之角逐轻妄已则耗其资更重启小民苟且逐末之心其为患者甚大谁为丝厂之业而可不急立公司议定妥法哉然而岂特丝厂为然哉凡吾中国之商亦皆可以视此矣
论中国茶业亟宜整顿
中国茶业本为出口生意之大宗而近年以来日见其坏滔滔者流而不返大有江河日下之势本馆于此事颇为关心不时着为论说以冀发聋振瞶俾得补救于将来约计不下数十篇亦几几乎舌敝唇焦墨干笔秃而卒未闻有采及刍荛以试铅刀一割之用者坐视此业之式微年衰一年无从挽救良可[慨](概)也英国麦君问皋居中国也久稔知中国之事颇亦为中国之茶业寒心前者承惠一函并以西国商务新闻见示并印度茶业公司清单四纸函内所云无非欲中国之业此者力图整顿与本馆先后所论大致彷佛其四家公司清单皆系去年之帐此四家者其总局皆在伦敦生意颇盛此外尚有业此者则不及尽知但就此四家而言之曰大缉林公司去年一年之中除开销一切而外净余英金一万零二百四十四磅二先令八辨士一曰查立赫公司计去年净余英金八千三百十二磅四先令九辨士一曰外阿山去年净余英金一万七千七百三十六磅十四先令九辨士一曰内阿山去年净余英金一万一千一百十五磅七先令四辨士由此观之印度之茶业其兴旺盖可知矣且考历年生意而计之亦觉年胜一年揆其故实由于印度做茶以机器中国做茶用人工人工则有精粗机器自然匀净且印茶出口无税而中国之茶则税极重夫是以中国之茶业日坏而外洋之茶业日隆也夫中国之茶本系出处历年最久外洋种茶为时未几而顾使后来居上此实由于中国于此事不知早自整顿故也今年将次开办茶市之时上海有人以此信登诸商务新闻纸并云目前茶市将开而观众商之意不甚活动有某大行本为着名硕贾今年竟已停做闻尚有数家亦有欲停之意恐今年茶业又将不佳汉口办茶诸西人最踊跃者为俄国俄人办茶但挑选其货倘其合意不顾价之高下尽量收买迨俄商办毕则所余之茶多系挑剩选余上等之货已属寥寥因此他国商人莫不知难而退然中国苟能于此事力为筹思从新设法亦必有可以挽回之机第一做茶之时宜用机器勿全赖人工庶几茶叶匀净至于搀和伪物之獘则尤宜亟除也再者中国茶税太重此业中人吃苦不少此其故由于前此定税则时照粤关之例定为每若干而不问其每价值之高下假如每收税二两五钱若茶价每可售五十两则亦不过值百抽五之常例不为多也乃降至今日价则日贱而税则如故假如每止售得银价十两而亦抽税银二两五钱则是抽至四分之一矣不太多乎为今之计中国不思振整茶业则已如欲整顿则必须亦效外洋之作为公司凡山头有地种茶之户合数家而成一公司亦照外洋用机器制茶而请改定税则必照价值之多寡以定税之数目勿拘定每若干约略计算由山头至上海每值百两之货可以收税银三两由上海运至外洋每值百两之货又可收税银三两先之三两由贩客输之后之三两由洋商输之如此则每值百两之货前后共收税银六两较之值百抽五已为稍胜而于茶商大有裨益于国课亦不甚短绌即曰有所短绌然为挽救商务收回利权起见当亦有所不惜也前日接有电报云俄国商务大臣商诸英国商务大臣欲办西伦之茶电音简略止此一语然度其意则俄国茶商亦有舍中而就英之势俄人若办西伦之茶较中国必更便宜其载运必更便捷如此则中国之茶业必且渐为西伦所夺而疲敝益将不堪矣夫以外洋商务新闻之所述者如此电报之所传者又如彼吾乃愈为中国此业中人寒心前者屡屡言及不蒙采用自知人微言轻不足取信今则外洋新闻其在外洋电音又具在而该业公司之清单复历历可据麦君虽系英人尚且深为中国远虑而谓业此者乃反视之漠然也乎振笔书不禁大声疾呼已
论茶
近闻汉口有创机器焙茶公司中外茶商均甚踊跃查中国茶叶近三十年以来岁岁减色究其故全因中国茶商不能因时置宜时求精致现在焙茶仍用土法不思改变以致茶业日衰竟成不可收拾之局耶稣降生前二千二百年中国打仗以弓矢见长故至今考取武生仍以弓矢评定甲乙而西国枪利害则不问矣今茶亦然印度年年争夺中国茶叶之利虽茶叶香味远不及中国之纯正然焙制得法大夺中国茶叶利权其所以致此之故有二英国茶商悉心讲求力图制胜一也中国茶业守旧不改自取亏折之道二也西洋报章屡次发挥中国宜如何力图改变否则西洋茶市不复能以重价购中国焙制不精之茶叶无如诲之谆谆听之藐藐而茶业一衰至此且并非无救药之势岂不可叹时虽已晚倘若认真整顿仍可挽回惟是宜急为变通西洋饮茶之人非不喜华产之茶叶如能焙制得法必弃他国而取中国所产之茶叶据医士云中国茶叶因所产之土无恶性多服不伤人身体印度茶叶则有所不然今汉口既有机器焙茶之举则中国茶业虽不能恢复旧业然必能挽回衰局是吾西人之有茶癖者所切盻也
论茶务
