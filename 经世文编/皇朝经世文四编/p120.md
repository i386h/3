<!-- { "loadSidebar": true } -->
科举之制业既奉旨废时文用策论自明年为始矣正告天下曰取士之制莫善于选举学校并为一途有学校以造就于先有选举以拔擢于后使人材咸出于学堂而后为士者无无用之学为官者无不习之事此则古先哲王造士之良法而其制犹存于泰西者也惟施之今日则固有所未逮诚以各行省之有学堂者寥寥无几即有之而考其堂中之课程与其学生之造诣实止可比于东西各国之普通学术而于专门之学则固去之尚远欲于此选取人材将于何取之就令明诏特下令各行省自县城府城以至省会无不设立学堂为造就人材之计以供国家之用然已通行之课程与平常之造诣言之约数年方能通普通学又须数年方能通专门学极速亦非八九年不办试问此八九年中国家岂能不登进一人以供任使而彼老师宿儒与夫年逾少壮之材俊又岂能因其未入学堂之故听其老死牖下齎志不得效用于当世然则广开学堂以造就将来之人材废陈陈相因之制艺用较有实际之策论以拔擢现有之人材要为酌中之办法矣且此更有二善焉今之论中国者莫不曰欲自强宜变法然变法之举上与下各有当尽之责亦各有为难之处上之人固惧其顽固矣然执政者要不过一二人使此一二人时事之日知旧法之宜改一旦翻然悔悟取众人以为当行之事而见之实取各国行之有效之政而施之中国则执政者之用心尽矣至矣蔑以加矣至于下之人为数既繁为类亦杂使于革故鼎新之举或以素所不习之故而阳奉阴违或以与己不[便](使)之故而抗不奉行则虽有良法美意亦必无成效之可收势使然也今既以中西政学命题试士则士子平日为应试计自不能不取西国政学诸书一一浏览久之习与性成知西政之善即知中法之当改革诸西艺之精即知中学之未能完备久之乃融化其中外之见新旧之见而后达而在位既有以施诸实事即穷而居乡亦能劝化其父兄子弟俾知舍旧谋新之非得已勿复有所扞格则于维新之郅治实有无形之大益其善一也今各省志士颇有愿开学堂为培植后进计者而当地官绅必以无为言此亦托辞耳莫贫于西北各省而直教案民间赔巨万不闻有所吝惜东南各省自较西北各省而遇义举非迫以官力辄观望不前然使有利可图则不待官长劝诱亦即踊跃输将矣故知各地开设学堂之举屡无成议亦实因制艺未废科举章程未改既无利益之可冀自不免阻挠之交作今明诏既下特告天下以废制艺考实学之制则风行草偃吾知有志之士苟起而议设学堂则附和之人必骤多于阻挠之人理有固然无可疑者且上以是求则下以是应不必烦公家之帑项亦不必烦绅富之筹捐但使朝廷编定课程颁示庠序俾之一律遵守师以是教弟以是学吾知遍地皆私塾即遍地皆公学是朝廷不费丝毫之惠而可得无数之人材也此又一善也若夫遵奉诏书见诸实效俾朝廷之新政不致败坏于无形之中是在奉公守法之君子矣
游历
论遣派学生出洋肄业事上谕造就人才实系当今急务前据湖南湖北四川等省选派学生出洋肄业着各省督抚一律仿照办理务择心术端正文理明通之士遣学习将一切专门艺学认真肄业竭力讲求学成领有凭照回华即由该督抚学政按其所学分门考验如果学有成效即行出具切实考语咨送外务部加覆考据实奏请奖励其游学经费着各直省妥筹发给准其作正开销如有自备旅资出洋游学者着各该督抚咨明该出大臣随时照料如果学成得有优等凭照回华准照派出学生一体考奖励候旨分别赏给进士举人各项出身以备任用而资鼓舞将此通谕知之仰见朝廷作育人才无微不至薄海人心无不为之欢欣鼓舞中国转弱为强当此为最急之务矣所虑者中国人民之众冠于五洲待学人之奚啻恒沙河数各省选派出洋必有额数否则随报随选随选随派不但中国子弟将充溢于欧美各洲恐各学堂无从位置且中国亦何来如许经费考经费以日本为最省然每年每人亦需三百金左右西洋当倍之其来往资斧更数倍之当此府库支绌之时即每省限以百人统计各省已有二千余人以最省之数核之每年已需六十余万金势不能皆赴日本则所费必致更巨中国之人如此之众需才如此之殷即定有额数亦不能选派一次之后然而止势必逐年遣每年所需恐不至百万不止朝廷虽有培植之心而无培植之力恐鼓舞者不过数百辈而向隅者不知几千万人其亦将何以处之乎在朝廷非不虑及于此故谓如有自备资斧者准照派出学生一体奖励中国子弟果能皆自备旅资出洋肄业既省朝廷经费又无额数可限诚属最美之事惟中国之俗父母能不姑息子弟能自向学者类皆寒素居多至于有力之家向日延师课读岁不过百余金其附学于外者不过数十金现在仿照西法设立学堂附学者修善必较前增益父母之欲培植子弟者已不免踌躇而于出洋乎故朝廷即有奖励之方其能自筹旅资者当亦百不得一千不得一夫选派既不能广自学又如此之难中国人才虽有奋兴之机恐终不能如泰西之盛将奈之何则应之曰所虑非不是然凡事须由渐而来目今朝廷选派出洋之举原欲使学成回国自教华人非常使中国之人受教于外国故选派者每省即以百人而论或五年或十年毕业回华之后一人可教百人则中于国十五年中每省已可得万人二十年后每省可得十万人即资质有高下功力有浅深学业有成废然折半计之亦可得五万人每省能得习专门之学者五万人人才尚不得谓之盛乎抑中国虽寒素居多而能备资斧者究属不少现在风气既开自不若从前之惮于远出人情于名利之途无不趋之若鹜既准赏给举人进士各项出身知吾富家翁即甚姑息即甚吝啬亦必欲使子弟博一第之荣将来自备旅资出洋者当不于选派又何虑之有耶
鼓励游学生徒说
近者朝廷博采人言力行新政改科举停捐纳设学堂之谕旨联翩迭下其宗旨虽不可知而办法固一以维新为主盖政府诸公固亦深知国势阽危舆情摇动非此不足以收拾人心支持危局故虽意所不愿而亦不能不勉从众议为舍旧谋新之举也今日又奉谕旨令各省督抚资遣学生出洋肄业学成回国考验得实予以出身此亦鼓舞情之盛举也窃谓是举也有三善焉今夫各种学问其有象可求者若水师若陆师若矿务若铁路若驾驶若制造自以西人为最精各疆臣亦深知之故水陆师学堂前已纷纷设立然所延教习率非尽上选夫取法夫上已仅得夫中若取法夫中则所得者抑可知矣故以出洋学习则可以亲炙名师深入窔奥其善一也以中国十八省之大而所设学堂不过寥寥数处每处不过数十百人其材质即有高下之不齐而要之不甚相远夫人与胜己者处则其学日进与不如己者处则其学必日退且见闻既狭则进境较难故如出洋肄业则如置身五都之肆其所见闻率非己所能解则既可以励其精进之心更可以资其观摩之益其善二也今之论者动曰华人之才学不及西人其实中国何尝无人材亦视上之注意何如耳前者国家专以科第取人非由举人进士者不得为正途故士子咸穷老尽气埋没于时文试帖中以求其不可必得之功名其富贵则又甘以巨万之赀为子弟通关节倩抢替行险徼幸以为光宠诚以上以是求则下以是应理固然也今既明诏特下许肄业生之学成而归者予以举人进士出身则既得荣名又享厚实且各种学业皆有实可赀可指与制艺之悬虚者迥乎不同则循序渐进尽一分心力即有一分进境而优劣亦异于分别劣者固难混淆优者不能脱而出吾知学者闻风起兴必皆争求出洋以冀学业成后取功名如拾芥其善三也非特此也今之中国非变法不能自强而变法之难不难于上而难于下盖上之人仅有立法之权极其权之所至但能提挈纲领设立科条止矣若奉行之权则自在官吏与士人必当使人人知中国不可不变法又必当使人人知中国变法乃能自存不变法即必危亡之故而后维新之政乃能实力施行今中国内地士人于西国之政治如何学术如何尚瞢乎未有所闻则于中国之必当取法西制更改旧习之故即茫乎其不能知如此虽条教日颁非抗不奉行即阳奉阴违未必其能有益也故如奖励出洋学生俾中国士人咸皆身历异域亲见其实在之境地悟师法之有在知改革之难缓而后维新之郅治乃如下令于流水之源而无所阻挠其善四也若夫遣派学生宜筹全始全终之策与夫学生回华后宜筹因材器使之道则容当别论之而兹未暇及也
聘使
论中国宜简亲王出使
君子曰五洲一统则使臣可废也列国并立则使臣綦重也何言乎五洲一统而使臣可废也一统之世五洲之内混然一家地则纪以经纬度而国可合也人则统以伯理玺天德而倾害可休也十五万万之众咸晓然于公理之所在爱力之相吸而战舰火器可毁也问所谓修好者何为耶问所谓睦邻者何为耶故曰五洲一统使臣可废也问者曰列国并立使臣綦重奈何曰各君其国各子其民有势均力敌之争有彼疆此界之别有撙俎兵甲之事有结盟议和之章是故通惠好有使也订约有使也商舶充斥遇事保护有使也窥纵横之局审和战之事有使也故曰列国并立则使臣綦重也中国自海禁大开以来百余年矣黄种之人播杂外洋深目之徒漫居内地口岸之开渐广交涉之务渐多和好之谊渐亲往来之情渐密自同治年间大吏奏定遣臣通好于是若俄若英若法若德若日若比以及诸友邦皆有使臣驻劄名则有头二三等之目事则有兼摄专任之分僚佐则有参赞领事随员繙译之属弥任则有优奖荐升之荣此皆议自总署断自宸衷十余年所奉为成宪也传曰太上贵德其次务施报今使臣受国之知遇蒙国之厚恩遭国之旷典不徒报施是孔子之罪人也报之为何曰尽其职而已职者何曰国法之内论使臣宜广询博访据所见闻随时奏报本国所谓办事件固当将紧要关键详细具奏即事之有益于公务者亦宜声明是其职也若夫公使所当知之事则有八一须知天然公法其理通行万国而彼此交际之道恒以此为准一须知各国通例有出于条约明文者有出于从俗通行者一须知各国历代史记其尤要者所载交战和议以及近代所定条约一须知各国大势何国志在侵吞兼并何国志在合盟自固一须知富国策内载货物何以生产何以销售何以散聚一须知各国风土人情以及户口水陆兵额地丁租税等项一须知各公文程式凡此八者皆使臣所当知之事即使臣所当尽之职也夫外国使臣来华驻扎类能维利权争国体详案牍悉内情是故君臣之举动山川之险要商务之盛衰工艺之美恶国税之赢绌物产之多寡士大夫之智愚博访周咨洞辟透亮皇华之诗曰周爰咨诹周爰咨谋其是之谓乎
