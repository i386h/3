<!-- { "loadSidebar": true } -->
治河必先计泄水水不能泄则河必为患今黄河大堤向南直至山中泰安府与沂州府交界所有雨水往东发泄必由乐安城北或再北自淄沬沟入海在此一带地方除海地外按各河所占之地分作三其中有岭或土岭或山岭而水界亦以之分焉西之水或从历城山或从章邱西南山直注章卸东关外此水早晚俱向东北流至齐东西南界汇成一泒河向东泄若防水灾宜从齐邑赵奉站直至淄沬沟修浚河渠以泄章邱历城两县山地所发之水岁中夏潦秋霖必以何年最大者核算中山水从章邱东南并邹平长山博山淄川南山发来高下早晚俱汇至博兴从博兴至东之河须能容各处所来之水直泄入海方免斯灾中之东所有山水由章邱东南经大道山头店往东北流入浒山泊湖从此东流仅有小沟一道实属不能宣泄所以山水下注每年必自农田直流至博兴此邹长两县民人年年被害之故也东山地高地不多姑置勿论若北县所被山水半由中西发来然以治河要工言之东山水亦不可忽至于山东每年雨水约与直隶相仿各处设有风雨局详记于册考之自悉每年匀算冬三月雨水按官尺总数不过二分有半春三月雨水约数一寸七分秋三月雨水总数二寸七分夏三月雨水总数一尺三寸四分夏时雨水多少难定如地气亦干能多渗水则不为害或夏日早降细雨地已沾润再下三寸有余之雨地不能渗加以高地之水不能存储全行下注若无预备其患不可胜言或谓三寸之雨亦殊有限不知核实计之积少成多众流汇于一处其大何如若以地面之宽集算则更大矣西国算此无论雨水河水俱以墩论一墩水可抵宫斗九石米其数相当今计西山地高平地得七千六百五十三方里若以三寸六分核算一日总数得三百一十八兆七亿九千一百墩新清河从齐东西南乡赵奉站至刘家寨三十里两岸倍形倾圮但留旧迹尚可考原来之河身河岸如何修理中流有河身宽四十步深六尺两沿离水面各二十步南北岸高各八尺埧顶宽一丈冬三月中流之水均算在齐东深不过二尺有半水如急流每一昼夜行百十一里每一分时行百二十五尺流如再急水便浑浊更急便走石流沙冬时之水深二尺有半每十二时行百十一里每日所泄水可一兆四亿八万二千五百墩水若涨三尺有半与面相平即每日能泄水三兆一亿二万三千八百墩若水涨较平地高四尺每日又能多泄水二兆四亿八万二千六百墩水涨至此河岸立水其高尚余三尺惟恐再涨河岸便不能容如此统论之新清河在齐东原式河中之水较平地高四尺一日仅能泄水八兆四亿墩即水流再急每日亦仅能泄水十三兆墩西山地高地一日仅下雨七分即已六十三兆墩有余而其下尚剩五十兆墩春秋之间如此下雨地燥尚可无事惟恐夏间地下所剩五十兆墩之水陡然下注则河中能泄之水不过四分之一若再来一二百兆墩之水从何渗泄彼新清河能泄之水仍是每日十三兆墩更为堪虞所以光绪十四年博乐北乡被灾一带地方俱系水深没胸过二十日后水乃渐落未经计算便不深信至核新清河能容之水无多其弊自了若指掌矣中山地高平地得一万七千五百三十六方里计下雨三寸六分总数得七千三百墩其水无论由獭河黛河孝妇河乌河发来皆汇于博兴如欲防博兴东乡乐安北乡之灾往东所修河务要每日能泄水七百余兆墩方可无患不然民人必恒受苦朝廷必屡停征赈务必多费支持殊非计也章邱东南山地得三千三百六十四方里所发山水全由山头店经过入浒山铺北边之湖从湖由邹平城北流入博兴惟有杏花小沟一道宽十一步深四五尺山地雨一日发二十八兆墩雨大一日发一百四十兆墩如水再多沟道皆盈一日亦不能泄水一兆墩其余全由农田泛溢横流直决博兴又何怪年年颗粒无收也哉
再论河务
国家兴大役办大工不患经费之不足而患办理之无人苟能实心经办事事撙节一钱可得一钱之用则费省而工倍日而奏功布置从容绰有余裕大工大役办理亦复何难苟不得人则旷日持久糜饷耗财以有限之金银供无穷之朘削巨虚掷奏功无期在朝廷综核名实部臣慎重报销虽或时时督责时时挑剔然以侵蚀中饱为事者上不顾国计下不顾民生惟以多开项巧立名目为含混搪塞之计朝廷虽加以督责而玩愒粉饰如故也部臣虽施以挑剔而弥缝掩如故也积习相沿牢不可破前人创其成规后人师其故智一若萧规曹随莫能变革也者有志之士纵论及此未尝不咨嗟往复发愤叹息也即河工论国家岁修之费不下六七十万为数不可谓不多河工诸臣苟能遇事认真实销实用砖石料预备于平时筑坝加厢绸缪于未雨则办理自可裕如经费何忧支绌无如在河工办事者皆以妻子衣食为念一得优差便欣然色喜以为此生财之机会也若不及时取利一润贪囊得无使他人笑我拙也由是倒行逆施毫无忌惮虚支冒领无所不为国家岁费巨帑无非供若辈之侵渔一旦出有险工则张大其词藉口于经费之不足纷纷然请添修卒之所添之半以供工费半以资中饱幸而河伯顺获庆安澜则贪天之功以为己力虽有朘削之实不居朘削之名不幸而堤防骤决贻害生灵则又诿之天变非人力所能施夫朝廷之筑堤御水为保民生计非为若辈中饱计也而在中饱之徒则不啻以河工为世世衣食计国家数十万之经费沿河数百万之生灵曾不足以稍动其心以若所为求若所欲虽欲黄河之不为患其可得乎历来河工大员岂无公忠体国之人然或未悉此中情弊虽欲悉心厘剔苦于无从下手又或碍同僚之情面畏物议之阻挠此所以徘徊观望隐忍不发也许仙屏河帅到任未及二月即以破除积弊为事实心整顿毫无顾虑此其识见胆量诚有大过人者宜朝廷深韪其言不待部议而遽允其请也河帅原奏抉发弊窦条陈办法详明剀切不啻秦镜温犀而其尤吃紧处则在综核名实天下事莫患乎务究其名而不考其实即如河工报销种种冒领浮报之虑部臣之驳诘也于是移东戤西含混影射巧立诸名目以为报销地步舞文弄法参错纷纭必使阅者茫无头绪而后可以不遭驳诘也此次河帅芟去诸名目核定岁修项以六十万为率从此名实厘然不容或紊领者照章而行可无混冒侵渔之病实用实销从前虚伪之风至此革除净尽而砖石料亦得随时购备免致临事张皇其有裨于河工者岂少也哉总之非常之事必待非常之人而后行昔年阎丹初相国领农部时创办岁入岁出册籍举凡天下钱纤悉备载纲举目张如马伏波聚米为山形势了然在目由是掌度支者皆得有所考核胥吏不得因缘为奸创办以来迄今数载每岁办理一次遵循勿替此其综核名实良法美意洵可历久行之而无弊者也将欲兴利必先除弊河帅之切实整顿定为新章亦此意也假使诸公尽以除弊兴利为念运以精心策以定力不为浮言所惑不为成见所拘吾知有利必兴有弊必革戒虚憍而归核实天下事庶有豸乎世有其人吾愿馨香祝之
河务将有转机说
中国黄河为极大之漏岁费金钱不知几许而卒无奏功之一日历来河员实心办事者亦未尝无人无如积弊日久则除弊甚难因循至今几及数千年矣其中弊端何尝无人知之然徒知之而不能言之无济也仅能言之而不获见诸施行仍无济也昨阅邸抄见有河督许仙帅查革河工积弊并拟改章设局以保险工而节浮费一摺不禁击节称叹者再奋袂而起曰河帅中有如此贤员河工庶有豸乎夫以张侍御所奏由司拨道厅皆具空白印领中道填注数目填注一万只发五千此五千复有折扣如此则是到工者十中止有二三此说也相传已久或非尽出无因然仙帅曾为河北道历查各前任均未有此即推之开归道亦然则或系传者之过未可知也至于折扣则谓除平部饭而外别无所谓折扣然虽无确据究宜变通若照张侍御所陈令各厅员赴司领则两道不与支放之事自可不蒙扣之名而又严密稽查倘有折扣偷诸弊除严参治罪外仍按追缴不予宽贷如此则獘自可渐绝然仙帅犹有所进焉力除四弊另设河工局弊去则工有可督局设则权有所归是又于张侍御所奏之外而更推而广之者也所谓四弊一在幕友一在交代一在失算一在仓皇河工所延幕友不曰幕友而曰库储所以谓之库储者以河督中所重在库也顾在督署中之库储则动以险工恐吓使之不敢疑议更张而于无工处所必故意张皇竭力铺排以求见好而希受谢此其长技也其在河道署中则以力请添暗阻拨为能事其在厅署中者则以节省工料劝留银钱为长才似此种种把持时时蒙蔽河臣受累尤深仙帅于莅任之初屏库储而不用凡事亲裁无从上下其手斯云雾去而青天见矣交代之弊则瓜葛尤多各厅岁办料砖石本系领所购以备工上之用其有余存者则于交卸时列入交代册子内于道库陆续扣甚有已故厅员其子孙仍支领一二十年者有料而不以办工积之为异日之私家以留贻子孙似此尚复成何事体仙帅于霜后查各厅所存料砖石概以充工而交代之名目永除积留之私弊立革矣至于料早买则价廉迟买则价贵砖石先办则有济后办则无及此固夫人而知之而乃河工项名目紏纷计每年报销六十余万而司库必陆续拨给或迟之又久而拨给不为先事之备专便中饱之私所谓失算之甚者也今改定新章但名之曰岁修额而一切巧立名目悉予革除分作四期拨给庶眉目朗然不至所用非所报所报非所用矣若夫遇有公事河督问之河道河道无以对也河道问之河厅河厅罔所措也一遇险工尤多张皇然则试问平日所司何事而坐令仓皇若此求添请借垫正不知岁修额所办何事何至仓猝若此此其弊更显而易见者矣仙帅必令为此官者咸任其事先以身率之先事预防绝无混淆四弊既除乃另立河防局以定比较假如同办料石河防局所报之价若干各厅即不能大有歧异凡遇险工河防局先有人专司则各厅即无从蒙蔽其所定岁修额六十万以四十八万归七厅以十二万归河防局悉照新章分作四期拨给无论何处有工即饬局员飞驰办理用厅员之兵夫动厅员之存料如有不足概取给于河防局厅员遇工则但将派定所备砖石料用毕即为无事不得另以杜夫朦混求添之弊河防局则专管先时筹备临时策应随时稽查且可代任勤劳代承责任代为报局设在督署中即无异于督臣亲司其事若此办理其有不弊绝风清实事求是者乎河工得此贤员而又不避嫌怨缕直陈于以缵禹之绪何难哉不禁为近河居者额手庆之
论浚河宜速
