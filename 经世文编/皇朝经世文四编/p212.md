<!-- { "loadSidebar": true } -->
友人曰吾子圣贤读书遭时坎坷宇宙甚大何天不可以高飞顾乃郁郁久居若忘非族揆诸用夏变夷之义不亦大相剌谬乎仆曰不然圣贤之道随时变通古时严夷夏之防非所以例今时如必以夷夏论世祖乘前明之敝入关讨贼混一区宇继继绳绳历二百五十余年以至于今而其先固金源遗族也予将谓之夏乎谓之夷乎且夫中国云者居天下之中也此古人泥于地方之说也若今日既知地球浑圆则人立地上无处非中南方之南即北方之北东方之东即西方之西四方且无定位而果以何者为中国乎愿吾子明以告我友人曰是故恶夫佞者仆曰非敢为佞也疾固也古者夷夏之别以夏为区别不以地为界限春秋之法诸侯用夷狄之进于中国则中国之舜为东夷之人文王为西夷之人而百世奉之为圣帝明王者合于道故也秦政隋大失君道金世宗章宗重儒右文元世祖创业垂统后之论世人未尝以夷夏之故而谓秦政隋炀优于金元诸主也中西通商以来地圆之说大明于斯世五大洲之众气息相通更无隔阂于此而犹执拘墟之见将中国外他国他国亦可外中国夷夏之防圣世难言中外之分又无一定生斯世也为斯世也善斯可矣虽然不阉然媚于世而不得也友人曰子言则辨矣其如中国之声明文物卒非他国所可及何仆曰是不尽然予尝见弢园王先生西学原始一书乎仆请述其大概考西国电学肇端始名琥珀气系西国纪[元](两)前二千四百余年希国有格致士曰大利司者所考察而得至二千一百四十七年巴比伦八百年巴勒斯坦始作文字一千五百五十一年希利尼始行斐聂思文字一千四百六十年希腊人始镂画铜版地图一千四百年小亚细亚王始律制法一千二百五十年亚开棣人始教书契文字一千四十六年犹太国始与亚剌伯印度通商九百余年希腊诗人和马海修达多作诗歌为希腊诗人之祖七百八十三年希腊始铸银钱七百八十余年海修达始测星象七百七十六年希腊国始纪年七百四十四年大希利尼始颁权衡度量六百四年重修巴比伦城及太阳神殿五百九十余年印度始兴佛教四百五十六年波斯人希鲁妥多始游各国三百九十九年梭格始造文字与清文相似始创天文占法二千二百二十二年埃及始造文字始作乐二千年印度始拜婆罗门始造梵字泰西各国所有学问皆从此出即汉时身毒天竺地一千八百五十六年波斯始兴水利讲医学大修政治于是始剖良知良能之说为西国理学之一变三百十七年马基顿人始至印度通商三百年希腊人欧几利德着几何原本十五卷二百九十六年埃及设算学一文字二历算三象纬四医一百七十五年小亚细亚始设博物会立书院五十七年欧洲始兴议院三十三年罗马创建孛该玛基书院藏书三万卷以上皆西历纪元以前年数至汉平帝元始元年耶稣诞生犹太国伯利恒是为西历纪元之始嗣后西学流源益觉班班可考岂独推中国为声明文物之邦哉
推广西学议
当今物色难得通儒时事变更宜兼西学虽国家盛衰关乎气运而乱极思治必有机会可逢使一辈人才风云会合然人才之所以兴奋亦必在上者有以栽培教而兼养然后经济学问一以贯通本平日之所知以为朝廷措置军国之用无何朝廷之培养无方终不能集思而广益也天下之大人民之多造物生才何地蔑有在贫贱子弟泥涂伏处目不古今之书身不列通显之地见闻所囿风化皆拘猥鄙昏庸几不知天地为何物即一二有识之士亦以遭逢不偶问道无从遂至肮脏生平自少而壮而老长为农夫以没世彼岂不求富贵甘作庸流哉势处于无可如何遭遇使然莫能奋发耳若当道为之教化为之鼓励就资质之所宜因才而笃而又不惜经费在各省郡邑设立公家学堂并多繙译西书由公家刊印贱其价值售之于人俾寒子之有志经纶者易于购阅民间子弟六岁以外均须入县学肄业其能自延师傅亦听其便习学既专然后县试县试既取再赴郡试分天文地理测算制造绘图兵学光学重学矿学律学电学以及格致行船之类报名入考郡试既取再赴省试果其才识各有专长方升之国学之中以备器使或以为洋务中人不过(闻)如是栽培不二十年人才济济可无旷识之忧矣中朝自开关揖使以来成见破除喜行西法更出洋习链以扩见[闻]有公塾延请西士教之诲之又恐域于见闻莫窥堂奥复挑选出洋子弟俾广聪明其才力之浅深各习一艺国家之重视西学可谓余力无遗乃讲求二十余年足资用者曾有几人且闻有浮躁之徒眼高于顶自京津江粤闽各省皆知几句西言几行西字遂若目无余子独出才此等庸流一旦加以重任其不致弄权贻害者几希或谓人无全材惟当道善为器使故用人之智去其诈用人之勇去其怒用人之仁去其贪若以小节而弃真才则天下之人几无指臂之是贵司其事者善为培植诱掖裁成以集思广益之明成翕受敷施之治故洪范之道广大而不隘宽厚而不苛所谓有为有守里则受之者国家于以有郅治也且夫泰西之俗虽与中国悬殊不知德成艺成似分二致而形上形下本乎一原窃谓欲于西学专精须大洗委靡之习而后不蹈西人之所短可得西人之所长苟能实心辨理有志振兴去其观望之私扩以精明之识渐摩已久犹谓华人之不敌西人吾不信也
论西学
墨子化征易若为鹑五合水火土离然铄金腐水离火是即化学均发均悬轻重而发绝其绝也不绝一少于二而多于五说在重非半弗析倍二尺余尺去其一是即重学临监立景二光夹一光足被下光[故成](成故)影于上首被上光故成景于下监者近中则所监大故景亦大远中则所监小故景亦小是即光学亢仓子蜕地之谓水蜕水之谓气是即气学关尹子石击石生光雷电缘气以生可以为之是即电学淮南子闻牛喝窌中而知宫离群羊而知商听雉登木鸣而知角见豕负而骇而知征闻鸣鸟在树而知羽是即声学至于算学始于隶首及周髀算经迄今中国相传不绝虽西法较胜而测量天地究不能出其范围知今所谓西学者其源实出自中国也何中西之有哉惜中国沿明制以八股取士令士以有用之精神尽用于无用之八股而于诸子所言化学重学气学声学等漠不经心以绍其传卒让西人以独步反津津然道中国之学不若西学之有实用也岂不傎哉西人曾不自讳名曰东来法而今若此想西人多腹笑也夫诸子所载甚多余举其略愿天下人于古书而遍览之深究之化学重学等求其实而有其名何考西学哉而西人之势亦少衰矣
论西学为当务之急
自来事莫贵乎因时物祗期于适用故夫轻罗细葛非不丽都也而御之于大冬凛冽之晨则冻而僵矣挟纩重裘非不温煖也而服之于长夏炎熇之日则暍而病矣腥丹熊白未尝不称珍也而奉之于炊火不继之窭久则转不如糠核之尚堪果腹鹅黄鸭绿未尝不推佳酿也而进之于涓滴不闻之小户则反不若糟醨之或可沾唇此无他不合乎时亦不适乎用故也然而必以为不合于时不适于用弃而不蓄要又无以备不时之需窃谓此日之西学不可离乎中学亦犹是也今夫今日天下之大势孰有急于西学者哉而其有益于国计亦孰有过于西学者哉考之昔时中之与外言语不通文字亦异彼中一切用人行政之法我无由知之即凡整军经武之规我亦无由知之其进于我中国也意在贸易本无他图而不能不用兵者实因保其商人之所致我更不能知其由来我所知者惟知其船之坚而已惟知其之利而已既有畏之之心复有忌之之意又彼时为中外调人者大都市井之徒祗贪一己之利不利于国家者彼不顾也即不利于西人者彼亦不顾也既不能为西人代明其心更何能以西学示我中人而拘滞之人遂视西人若鸷鸟猛兽不可亲近或生疑惮或指鄙夷于是西学与中学竟若柄凿之不入冰炭之难投则先时而言西学之益人固有所不信即已有不能坚持其说者矣然气运之转移终非人力所能遏阻而识时之俊杰要能远烛乎机先如湘乡合肥两[相](国)国非其人耶先是湘乡相国知西学在今日实足以富国实足以强兵上告大廷即设教习西学之馆以育英才合肥相国继之规模始备京师之同文馆上海之广方言馆闽之船政局皆经画之所寓也而储才馆武备学堂水师学堂机器局招商局电报局日起有功其源皆基于是则甚矣所其见者远故其成就者广也然而不以身先之则犹不足以新一时之耳目而悚动一世之人心[故湘](湘故)乡相国先令其子敏惠公精习西学其使欧州也实足增坛坫之先而合肥相国之哲嗣伯行观察今为日本使臣尤擅汉时茂才异等堪使绝域之誉西学之适用遂为天下所共知而人才至不可胜用呜呼二相国之谋国夫岂执拗之士寡识之徒所能及其万一者哉独是偏于西学而不以中学链其才识生其尊君亲上之心则所谓西学者有所益亦必有所损有其利亦必有其弊天道有寒有暑则裘葛不能不预为之备也主宾不能无酬接则珍错不能先为之筹而酒浆亦不能先为之藏也此中西二学言有缓急则可言欲偏废则不可美国进士林君乐知雅怀此意桂更与有同心爰于上海创立中西书院习中学以培其体通西学以达诸用庶乎他日预人家国事不致以不学无术之身贻讥于偾辕覆辙果焉本书院自壬午岁迄今十余载人才之造就为多遐迩从游之士不下一二千人有为海关罗致者有为商局电局南北水师武备学堂罗致者至能文章工诗赋者颇不乏人游庠食饩破壁飞去者亦多有之而院中斋舍尚不能容则惟中西并重人皆知其有利无弊有益无损故源源而来乐于请业受业也桂学识粗疏且年逾古稀初不能复为西国语言文字之学而与西儒交接三十余年其人之学问心术知之者深即其朝章国故政事人才亦能悉其底蕴特以草茅微贱不能为国家振兴西学以涓埃之报而得人事主之愿限于名位实无间于隐微用即田畴子弟之义以自致其靖之忱则中西书院之设于时亦不无小补独是语有云莫为之前虽美不彰莫为之后虽美不着尤冀我之贤子弟毋安于小就必蕲其大成于西学既极专精于中学亦不怠弃然后可备国家他日之用而各行省仿我学则俾各相与有成于愚之心不几大慰也哉
论中国振兴西学宜实事求是以开风气
