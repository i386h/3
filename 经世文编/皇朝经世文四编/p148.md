<!-- { "loadSidebar": true } -->
呜呼今日之事夫岂战之罪哉徒以漫然不知兵之人以猝然不能战之卒而猝然与方张之敌遇其能操胜券乎从来用兵之法不一有正兵有兵皆必以名将统之而后克以成事不得名将亦必以战将当之今将帅无人而兵非夙习无异于驱市人而战兵士所用之器亦皆钝敝窳损多不足以临阵取胜以仓卒招募之众而统之以退缩不前之将重之以所用非利器欲以制敌死命难矣人第见我之屡败敌之屡胜而不追求其致败之故翻然一改其所为终无以为取胜之地取胜非难其道有三曰择将曰练兵曰简器而终之以善料敌情今倭人用兵率行诡道动以虚声恫喝或声东以击西或避实以击虚间谍侦探改装易服遍布于各处辇毂之下潜踪匿迹我国一有举动声息皆知甚至我国之富户殷商微员末秩多甘心向外与敌相通率以情形虚实告彼自始事以迄今日倭人始则以和好要我继则以卑词媚我使我信其所言堕彼术中毫不为备彼则潜行济师节节前进着着争先而我宴然若无事也逮我运兵调舰猝被其所要击乃一发而不可收拾矣故论事者因倭人之猖獗至是而追咎于偾事之由知其所失有三一失于因循不能自占先着再失于粉饰讳败而为胜三失于将帅无人兵士解体而事遂不可为矣今倭犯北方警信迭闻捷书不至坚城名君邑相继失守叠垒连营望风而遁致倭人长驱直入几无险阻之可守是岂敌之能兵哉即如今日者倭人云欲南窜播流言致令沿海居民皆惴惴焉各思转徙羽檄交驰纷纷然严为设备其实倭方专心注意于北方未遑他顾奚暇别图彼盖特恐我南洋兵轮聚而至北乘间伺隙攻其不备或则僭师轻袭乘虚径捣其国中行围魏救赵之法亦彼之所惧也故为此先声恫喝欲使南洋留以自防不敢出雷池一步耳彼舟舰既少兵卒又寡合之则尚可支持分之则力弱势孤立见倾危必于北方大受惩创计无复之乃始肯舍北而图南耳此时则犹未也夫用兵之道贵在能料敌情故知彼知己百战百胜事未至而我先为之备事已至而我猝为之应身虽在局中而常在处于局外烛照于先几而洞明于当局倭人之谋我中国筹之已豫而发之已迟备之已周而出之已晚蹈瑕伺衅者已非一日二十余年来其所延请之外人皆为之耳目为之谋主其所设驻劄中国之领事前来中国之游士以及旅于中国之行商坐贾皆侦探也皆间谍也其于东三省早已测量浅深图绘险要借游历之名遍履各境积虑处心匪伊朝夕而我率以诚心待之其侵台湾戮生番即灭琉球之渐也其灭琉球县绳即踞鲜扰中国之所自也而我率以大度包容之其媚西人轻中国由来已渐相形之下设身以处地者殊为愤懑其攻获[旅](履)顺之时见英国统兵大员前来恪恭迓接献媚弗遑谓之曰我国今日之得以至此盖由则效西法而致非大国训教之力不能及是所言抑何哉抑知小国之胜大国非福也殃也
徐偃王之前军可监也普之胜法足以雄视欧洲出与诸大国抗衡高执牛耳诸国皆莫敢谁何者以普于此时本已与法势钧力敌甲兵相若也土壤相若也人民财货亦相若也兼以南北二十五邦合而为一固已志愤风云气吞山海矣国势之雄如日方中似未可与今日之倭相提并论也倭国小民贫版舆狭隘物产鲜少人民寡弱仅比中国二三者设使中国人民发奋为雄普天率土誓切同仇敌王之忾一旦忿然并起举袂成云挥汗成雨以一抵百尚自有余安见操锄制梃不虞于弹雨枪林所谓牛虽瘠偾于豚上莫畏不死今者不过一时幸胜已耳蕞尔岛国竟尔跋扈飞扬至此不独出于吾人意计之外即彼之初愿亦所不及料呜呼天实为之谓之何哉我国家以民命为重不忍其性命殒于锋镝血肉捐于郊原不惮持简重臣屈己议和爱民恤士薄海同钦仰见圣主如天之惠若彼犹横加需索是谓逆天夫天功不可幸贪也天宠不可屡邀也天意不可妄测也倭今者心骄志满自以为无与之敌自此可成雄图侪于上邦孰知天下之事岂能预料黄雀志在螳螂不意有操弓挟弹之随其后也鹬之与蚌相持河畔而不虞渔人之坐伺其侧也今者泰西诸国环而相伺各拥重兵驻于海上艨艟络绎旌旆飞扬往来游弋其间或曰观战或曰卫商者其名也彼岂皆真心为我中国哉亦岂喜倭人之坐成强大哉实将冀收渔人之获盖有益均沾泰西之通例则然也彼调舰运兵岂无所费将来借端取偿有所要约势所必至而俄人于此尤耽耽焉泰西公法主于不灭人之国朝鲜将来当为自主之邦归诸国之所保护辽渖近与俄邻土壤毗连倭于今日虽邀幸胜事尚未足泰西诸国既出为调人恐必不使倭人踞为已有倭之厚俄之薄也俄人于此尤非心之所甘然则倭于今日亦懵然在梦中耳泰西诸国必静待倭事之作何究竟而后始发其端惟是我国家当此强孔时局多艰苟不自强将为众矢之端故不可不早思变计也呜呼洒长沙之泪不尽欷嘘呈同甫之书曷胜慷慨惟愿用兵谋国捷于审几慎于料敌庶有以善其后也夫
操纵离合论
乙未之秋有尺素书自秦淮来今南皮制军分向英德两国制造厂订购大铁舰二艘各用英权八千墩头等巡海钢带舰二艘各容五千墩二等四艘各三千墩需其工竣驶回华海南洋海军之中衡于是乎在又言制军将遴选水师学堂肄业生百五十名特属容纯甫观察闳挈往德国精习海战储异时干城腹心之寄斯二者诚得备豫不虞之要矣然而中国之孱弱在于纵而不操中国之缺陷在于离而不合储才购械似犹落第二乘义不揣固陋愿为枢桓元老岩疆大帅剀切道之曷言乎其纵而不操也中国三面距海海军断宜精练当夫创议之始参仿西国制度京师特设衙门以亲王贵臣操全权实已得其要领顾核其名目乃以北洋南洋为二支或曰闽粤不逮于南洋故有三支或又曰闽粤两洋各自为军宜号四支分支愈多偾事愈甚识者已窃窃然忧之而制舰制选将练兵调防筹饷诸要政悉纵其权于疆吏疆吏遂若各私其军聊固吾圉彼秦越人之视瘠漠然不加喜戚于其心而不知狡焉思启封疆者已酾酒椎牛相庆贺也日难之甫作也战守之海权诚操诸海军衙[门]王大臣谓宜急檄南舰闽舰暨适在北洋会操之粤舰与北舰团成一大军或亦效日本两军迭为前后也者譬如捕鹿犄之角之期共仆之日舰虽疾于飞隼当必有全军尽墨之一候夫至日军尽墨区区岛国海权全失无论不能进窥华境且亦何以飞渡朝鲜是桐圭几危而复安金瓯有完而无缺也乃海军衙门讫未尝操其权也南洋之言曰吴淞为江海要冲兵舰断难抽调闽洋之言曰马江之疮痍未复台防复戒严于是大同鸭绿诸江浒杀声四起警报纷来江浙以南翛然事外甚至北舰熸于刘公岛广丙舰管带某以粤洋舰队无豫北洋为藉口殷殷向日将乞怜万国譁传引为笑柄夫某管带固可笑矣而纵权之流弊竟至于此呜呼此谁之咎欤鸭绿江之战日舰出于不意故与华舰遇者仅一军耳然诸舰一气万众一心进退周旋悉中军之号令中国则南舰逍遥于河上北舰支绌于海滨既遇日舰广东甲乙丙三舰与北舰不相习北舰与北舰亦几各自为战提督之旗鼓又阒然而寂然此其所以分胜败也非战之罪也且日本运兵船曾屡过吴淞口外矣海军衙门诚操战舰之权亦尚可檄饬南洋截而取之以收桑榆之效又岂料堂堂中国纵海权于督抚之不已更移而纵诸敌人遂令海天空横行无忌哉泰西观战诸舰将素皆奉其海部之威令赴汤蹈火所不敢辞及见南舰优游置北难于不顾未免动色相告诧谓异事然日本则思之烂熟矣水舰有南北闽广之殊陆军有湘淮旗绿之别明知两军相见彼此必不相救应争城掠地易于拉朽摧枯是以心气愈肆胆气愈豪皆谓水陆奔驰我以全力相贯注如入无人之境耳今战氛渐息积弊毕呈西人将勒成书用垂炯戒中国不乏明智之士未应安于不知张公达人尤宜洞谙其理今乃储材备械依然画界分疆此愚之所大不解者也中国高视阔步恒愿人奉以大国之名夫论其地诚孔大矣察其事反愿自侪于小国即以南洋言之新购战舰八艘合三万八千墩新选学生合一百五十人识时务之俊杰微张公其谁与归哉然而局外人仍深惋惜者则以南洋成军后权即操之南洋与北洋及福广舰队仍声气不相连指臂不相使也是则北洋如西班牙南洋如丹麦闽洋如和兰粤洋如比利时也之四国者各有舰队也一国有事三国了不相关也夫使西丹和比诸舰联为一军尚未足与英法俄德诸邦絜长比短矧复分而为四其为孱弱可胜道哉
