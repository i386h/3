<!-- { "loadSidebar": true } -->
臣维荒政者国家之仁政也有豫备于未荒之前者有补救于已荒之后者全在大小官吏因时制宜多方筹办庶有裨于生民然非博采旁求确有成见则布置难期其周妥且非准今酌古都为一编则查者恐惑于分歧用不揣冒昧谨遵我朝成宪广取古今之说悉心融萃期于篇幅不繁而纲目悉备辑为备荒事宜十有四条救荒事宜四十有二条另缮进呈恭候钦定拟请饬发各省循照办理不但已荒之区宜力图补救即未成灾地方亦宜先事豫防有备无患固非止为一时计也是否有当伏乞圣鉴训示施行
备荒事宜十四条
一曰重农事自古为政莫先足食足食不外务农我朝念切民依重农贵粟屡颁谕旨诚二帝三王之用心而万世兆民所永赖也有司牧之责者凡夫劝课之方允宜实力奉行并讲求区田代田诸法以厚民生毋得徒事虚文此为备荒第一义
一曰勤开垦生齿日繁待食者众向之所耕田亩可食千人者今以之食万人或虑其不给矣欲求充裕之法不若于各省间旷之处令民择地开垦其无力者官为贷给牛种而不遽行升科则民有所利而愿往者多既岁可增百万之粟且无人满之患亦一举两善之道也
一曰兴水利水利之兴所以资蓄泄备旱潦变歉岁为乐岁也各直省大吏宜饬查各属境内形势细加筹度何处可以疏渠何处可以筑堰何处可以穿井开塘或劝民自为或动用公官为辨理务期事在必行则效有必致岂止一时之利哉
一曰急补种昔人谓地方遇有水旱种植必不得时即须先察地利如水多则急以不忌水者种之旱久则急以不畏旱者种之失彼得此尚可支持其半此诚备荒之急着也
一曰备杂粮杂粮如荳麻荞麦芋薯等物其种甚多不论南方北方皆宜广为之备虽地气或有不齐但能时种多寡必有所获其足以资接济者一也大抵南人以稻谷为大粮北方以粟麦为大粮此外往往多不留意一遇歉岁遂不可支是宜预为之筹也
一曰治菜圃民不可有菜色不可不兼治菜圃盖萝葡莴苣菠薐瓜瓠之属平时可以佐食荒岁亦足以充饥其法以数亩之地缭以短墙或限以枳篱先种长生二三十畦余莳时蔬一二十种惟务勤加灌溉每种菜一亩八[口]之家四时皆可取给若近城市其利尤倍
一曰广树植树谷之外可以供食用备饥荒者莫如树木雍正二年上谕舍旁田畔及荒山不可耕耘之处度量土宜种植树木桑柘可以饲蚕枣粟可以佐食柏桐可以资用即榛楛杂木亦足以供炊爨仰见圣虑周详无微不至地方官宜责成乡耆里长广为劝谕就所宜之木处种植勿视为不急之务
一曰裕仓储积储者天下之大命也常平之制善矣此外如义社各仓并宜一律兴举凡立仓不论若干家若干人总以乡村附近联络者公设一仓乡村零户有难于联络者或每族各设一仓或一族中每房各设一仓均听其便如建议之初仓廒未立或神庙或公祠或殷实之家仓屋有余者暂行借储一俟积谷稍充便可另行置仓又募谷不拘一法总以无抑勒无假手为要宜于秋实时州县官设立印簿遣绅衿耆老数人转相劝谕听捐户自登姓名谷数多寡各量其力银米悉从其便出者毋吝劝者毋勒或每年一捐或数年一捐或一捐不复再捐均酌度情形宜办理捐谷既有成数即赴地方官呈明立案更有推广劝募之法如称筹开筵酬神演戏等事节其糜费捐入义仓此祝寿酬神之上术亦即备荒之良策也又司出纳宜择老成殷寔者一人总管再选一二人逐年分管仍设立四柱册登记明晰互相稽查不经官吏之手州县官核实转报而已至遇歉岁即以本地所积之谷散给本地之人先尽极贫次中贫至家计稍可自支者不必散给仍以岁之上下分别赈贷赈粜赈济又积谷尚未充盈不妨变通办理创质谷法于东春方兴之时听农民以物质押资其工作秋后加利清还于仓储有益于民亦便臣父大忻道光年间曾仿此法捐谷千余石于族并置仓一座择人经理今行之数十年积谷颇裕不但本族可无匮乏之虞且逐渐可以及远矣至于日积日多谷不胜用又宜划分若干为嫠育婴等会以广任此亦计虑之所必及也
一曰禁种罂粟栽种罂粟大为农田之害例禁綦严民间傥有仍前栽种者应从重议罚以备里社之荒并责成该族长里长立令拔俗改种五谷如有顽梗不遵者该族里长禀究盖少一废谷之地即多一产谷之地不得不积习难除致防民食
一曰戒浮靡谚云富家一席酒贫家半年粮此言奢靡之蠹也不独富也即家无担石之粮往往亦染于习气有效尤者此辈虽在丰年已不能给一遇饥岁立饿死矣地方官宜剀切出示劝谕富者务宜图匮于丰省无益之费为有用之地贫者愈当量入为出力求撙节庶几家给人足可恃无恐也
一曰酌禁远粜禁粜固非善政昔人谓收成之方仰屋而叹荒俭之地顿足而呼是也然以本地足谷遂任四方多粜则本处之粮必尽贫民不免于饥死亦不可不虑今有一法凡地方丰收及旧存足支三年者酌留两年之谷自备其余一年之谷任其远粜若利其价高任意多粜致本处之粮骤贵且尽者准人举发籍其谷分存义仓
一曰预筹他籴[凡事豫则立地方遇有水旱若待其灾成之后议籴则价必腾踊且恐缓不急济须于灾象甫兆时通](户口若干需谷若干现存仓谷若干不敷若干预于他方谷多处买存以待不时之需亦备荒先着也)盘算扣本境[户口若干需谷若干现存仓谷若干不敷若干预于他方谷多处买存以待不时之需亦备荒先着也](凡事豫则立地方遇有水旱若待其灾成之后议籴则价必腾踊且恐缓不急济须于灾象甫兆时通)
一曰安插游民游民者民之蠹也平日游手好间生计无出往往三五成群藉端生事一遇饥馑多为盗贼是宜设法以安插之或劝其习学杂艺或贷以资本使之谋小生理或令充当间役或令看守庙宇皆无不可
一曰保全富民保食六条终于安富良以富者贫之毋也一邑有富民则一邑缓急可恃一乡有富民则一乡缓急可恃若富民凋敝贫民何依设遇灾歉更何所恃乎是则在贤有司于无事时加意护持而后有事时得赖其力如平粜助赈施粥诸举是也
赈荒策
赈荒之策前人之言更仆难数矣若宋童煟之救荒活民书国朝俞森之荒政丛书赈济事宜倪国琏之康济录荒政辑要诸书言之已备又如魏叔子之救荒策张清恪之救荒十条方恪敏之赈纪十五条汪稼门之荒政附论六条以及陈芳生之赈济议汪家禧之灾赈议胡晓沧之备赈书乔润斋之赈灾书阮文达之煮赈图跋齐梅麓之图赈法孙灏之银谷兼赈疏之类言之尤详且尽矣而今豫之荒与偏灾不同赈之尤难灾至两省费千万燕秦之邻省亦旱荒东南之数省又水灾则筹赈不难之尤难乎民众时久国赈民捐皆难乎为继有法无金终归无法此所以筹赈至今日更不必拘泥前人成法也今朝廷帑赈之后继以官赈绅赈民赈又继以邻省之赈如奏拨江苏捕蝗之银盐务之银台湾捐之银此前人成法所无也又邻省民捐江苏上海则轮船运米以赈此又前人成法所无也湖北汉口则茶捐抽厘以赈又前人成法所无也又东西洋各国捐赈此更前人成法所无也今既各省设捐局捐翎捐职以赈矣而苏沪之官又偏劝民之房捐店捐户捐而各善士又有铁泪图塔图之捐及轮船通衢神庙各钱桶之捐甚至茶亦碗茶捐钱一文亦择日演捐赈策固已无微不至矣而终不问以工代赈者盖工赈之银安出又不闻散遣屯田者盖屯田之费又安出惟无金故无策所以议论非不美总等于画饼充饥空言无补耳为今之计工赈屯田及兴水利虽为根本之国见大之事而终属缓不济急方今两省灾民数千万一日须费二十万金虽有诸捐诸拨皆属杯水舆薪而拨已无可拨惟有诸捐及零捐诸法尚可暂济目前之急终非长久之策也弊已间见焉如上海之中国人为法国通事庖人已与中国巡捕伪为法国工部局巡捕局之捐赈簿逐户书捐而未告法国领事官事已败露官讯金矣此类安见不借赈入私也恐类此更难免必无则适足阻人善念坐视饥民之死矣今夫前人所论与今人所言皆法也而执死法不如用活人赈饥在用正人能人随事变通不必泥法胶执定章程随时通变赈得一分民受一分之赐在实心行实事而已良法而小人行之即弊生常法而正人行之即利溥故赈策不在多言在众正各出善法各行其是俾有实济会涓滴为江河随时急拯而已若远策而缓图则赈民于既死之后缓不济急矣又上海由轮船运米以赈两省愚窃谓赈米不如赈麦山西河南皆旧游之地有麦无稻故民皆食麦而不食米有老人终身未尝食米者惟富室喜庆晏客偶一设米饭耳山西惟太原县产米岁熟尚升米百钱仅供官署之食耳民间不食也今赈二省以米无异民饥而使食肉糜矣且无炊具而昧煮法何必米赈洞悉民情知素食麦则赈麦可矣米贵麦贱赈麦可倍赈也活一人者可活二三人也又闻近日山西河南已得微雨地未深透尚难栽种如能再雨山西犹可种麦以山西气寒向来栽麦较迟故今犹可补种惟无食无种无牛具虽欲补种其何以种能不亟筹乎否则不耕将赈至何时乎窃意以两省计之此甚钜闻顺天雨后李爵相已奏准截漕十六万石为饥民归耕之资本则山西河南两省似可仿行倘两省抚臣以度支既虚断不能效冯妇再作发棠之请则邻捐难继且恐数少无裨别筹一策似不如上请于各省无灾之州县酌加亩捐每亩一二文集之即成钜于有田之家为数甚微尚属惠而不费且以各省之田捐济两省之耕本似亦名正言顺有益无损管见如此未知可行否也
酌拟灾赈章程疏
琦善
窃照直隶省本年夏令雨泽愆期农田受旱以近畿一带为稍重前经臣预筹灾赈事宜具摺奏闻声明另拟章程期奏办在案兹查顺天府一属荷蒙赏拨米豆平粜煮赈此外各州县亦经臣先后奏明缓赋减徭出借义谷湛恩汪濊该贫民等当可无失所之虞而自六月二十七八日以来据各州县禀报连次得雨秋禾已种者尚可挽救未种者尚可播种杂粮无地贫民皆得佣工餬口较之未雨以前回不相同第地势有高下之别雨泽有大小之分其中固不乏转歉为丰亦有受旱已深得雨未足之处就目前情形而论尚有应须勘办各州县虽节候未交处暑遽难议定灾分而一切查灾放赈事宜皆系獘薮攸关自应预立章程期归画一盖非杜绝浮冒则帑必虚糜非任使得人则民无实济因为详采例文参酌成案并于前直隶督臣方观承之赈纪前闽浙督臣汪志伊之荒政辑要各书择其易行而无獘者纂为一帙分别勘灾蠲赋查赈放赈煮赈平粜六目而冠以总说六条敬谨另录清摺进呈御览是否有当恭候训示遵行
疆域
拟西藏置郡县议
