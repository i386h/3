<!-- { "loadSidebar": true } -->
间尝观于流水而得通商之理以我之所有易彼之所无期于两国无缺流水之为物以此坎之盈补彼坎之绌期于彼此相平此水性之自然而亦商务盈虚消长之机也中国与外洋各国通商互市垂百余年自五口通商长江关埠凡外国所进之货物我几无所不有中国之土产苟可销者亦无一不销于外国彼此往来贸易亦彼此互相仿效窃料数百年后凡我之土产外国必无一不自产之外国之货物中国无一不自造之彼此通功易事如流水之两坎相平不复再有流动之性则贸易必归清淡而通商之局将衰此亦天地自然之理也中国中产除湖丝外实以茶叶为大宗每年售出外洋价值银二千九百五万有奇可谓中国极大之进矣物极必返盛极必衰即无印度起而相争亦知其非久持之局矣人情于他人之获厚利者无不起相争英人嗜茶成癖英商贪利如命羡极生妒日夜营谋必欲专取中国之利而后已其处心积虑则句践沼吴之心其百折百回又愚公移山之计于是遂聘请中国茶师教以艺茶之法焙茶之方就印度天时和暖之地土膏腴之区广种茶子不及十年居然制茶出售近年产数尤旺销数愈增几及中国十分之九不出十年必更驾乎中国之上矣犹幸其茶价虽贱茶味而不良终不及华产之味厚是以销数犹未广近闻印商心计更工即买中国之茶搀入印茶以冀畅销其始华多而印少继则华少而英多则洋人惯饮印茶嗜华茶之癖渐淡矣以势度之中国茶则必渐为所夺非夺也不过彼自产茶不须问中国购买耳是则有国家者应有之利权天地盈虚往复之正理无足怪也所可怪者他国知保护本国之利产者犹且欲夺为己有而国中则视出口之银滔滔不返任其自然每岁漏入英之银不下三四十万两绝不思挽回之术为可异耳犹幸天诱其衷山陕滇蜀之民亦知遍种罂粟以夺洋人鸦片之利是以洋土仅销于沿海各直省而不能越雷池一步侵灌中国土浆之销界此亦可谓天道持平之理矣诚能外洋所获利于我之物一一如其道以施之如用机器纺织棉花则洋布羽纱之货入口自少矣如用机器组织羊毛则毳剡呢毡之类销场自滞矣开矿产以出煤铁五金则洋铁洋煤无人顾问矣精制造以成机器则船械炮火无待他求矣推之广种加非可可子等则洋茶之利反为我侵多养牛羊牲畜则洋人食物惟我是资他若种葡萄以酿酒仿雪茄而制无一非可夺洋人之利苟使洋人不能以货来我亦不必以茶往则虽尽失丝茶之大利犹为保全实多无碍于保邦之治理此其救时之一策与
皇朝经世文四编卷二十七礼政
礼政
礼论
天地为虚气而生人为散数交通流转于其间者二有形则货财而无形则礼节礼节所以维持夫货财也天地只此生物人不知惜之则耗散者益不足蓄积者益有余而贫富之势悬绝先圣王默识其深也于是制为交际宴会昏丧祭之礼各称其家而为之则庶人不得拟士大夫士大夫不得拟君公天子其所用恒视其所有而又凶荒杀礼山泽异礼通时与地以酌剂之故古民亡僭踰之罪而资产得以常充财之出入移易隐受约制于无形而人忘其拘苦岂不简而神哉论者深原之以为陶育之具浅者则曰是等威之辨也人之生也衣食结而后善心生官骸之和淑乐利之所充而达也不探其实义徒执学士升降揖让之概之人人论仪文与论等威其精粗殊而其失要不异焉三代以降田不口受民各私其产富者厚自奉养而贫者朝夕不赡不均甚矣然而人性好矜胜文饰日滋而未已亲戚宴动议方物往来馈遗重以金币丧葬之家雪盈堂涂缁黄列进盛音乐以娱宾不如是则谓之不孝男女昏耦礼未毕而征逋者滇门豪家以骄其里閈而无识效之更愧厉其不若不务竭其资不止方自以为世礼之相因远矣非一人所得更也今夫禀气之不齐医者不能人立之方则莫若一使之保节而脆者充壮者益固品地而生计参错礼不能以整一而俭则可以咸遵夫俭固礼之本也先王之制牲牢玉帛之陈几席章服之具钟鼓笙管之奏未尝不务从其厚矣然而瓦尊也明水也大飨腥也冠缁布也疏布之用而蒲越鞂之设也观其所尚则其微意可知人即至贫不能具多品矣区区简质之备独不有可安者乎有力者知所贵在此不在彼则其侈心不作孔子曰礼与其奢也甯俭当井田未废且然而其为无恒产时哉且昔之人亦尝讲求于斯矣明堂学校守养老郊社禘祫诸典征辨古昔聚讼丝棼三代创制之精莫钜于是议之而不敢忽焉而卒未有振兴如三代之盛者何也详行于庙朝之上而未能通于闾阎之隐增饰视听文在实亡民气何自而治理何自而隆哉虽然礼乐者人情之着也斯人一日不绝即礼乐一日不亡古之匏土等音废矣而今未尝无其乐也古之丧昏祭宴异矣而今未尝无其礼也独奈何士大夫动作自恣导乱愚甿之耳目僭越亡等生资坐消虽有恭俭之君宏毅之主而欲求礼乐之效于一朝卒不可复得
错曰商贾操其奇赢日游都市亡农夫之苦有仟伯之得因其富厚交通王侯力过吏执以利相倾千里游敖冠盖相望乘坚策肥履丝曳缟贾子曰矫伪者出几十万石粟赋六百余万钱乘传而行郡国此其亡行义之尤至者也董子曰累日以取贵积久以致官是以廉耻贸乱贤不肖浑淆又曰身宠而在高位家富而食厚禄众其奴婢多其牛羊广其田宅博其产业蓄其积委务此而亡已以民夫天下虽大经此三者牣其间其气力足以驱役众庶其势位足以震动一时恶习之所被流荡亡极江湖澄而风挠浊之山谷朗而雾昏之可深痛哉是故吉凶宾嘉无有品节忍为失时而废礼不敢见哂于戚男女愆期丧棺羁室终身只处数世浅藏礼教猖狂其咎安在昔者尝闻父老言吾乡俗五六十年前实未凋衣皆布素年未六十不衣裘赴饮者必先饱于家至则杯酒数周四盂略具而已而主宾揖逊情意周浃虽草野之俗不尽协于古礼而礼意自胜故其时物充值约一夫之食日十数钱民无窘苦之状有康和之乐即一乡以推之天下使长此而不变虽驯至三代礼乐不难也或谓朝廷等威之辨不为不严海内遵而行之岂不甚善然如汉制命妇深衣制缘佐祭早绢上下助蚕缥绢上下而倡优下贱更绣衣丝履不能禁也贾人服缃缥而召会嘉客被墙屋以文绣不能禁也等威之辨弥严必有出乎其外而视等威加厉者上以责下以例奉此其于世道何裨哉无他故也能责之于下而不能倡之于上也且夫等威者上下之辨也自上下下则等级自明不上而下则何名为等以身教者从以言教者讼独奈何徒以法令为哉昔海忠介令安自课二仆耕田艺蔬于民无取一毫国朝汤文正抚吴濒去送者睹夫人舆出袖落败棉絮属吏为之感涕使得如斯人者置之节镇别千里被其泽置之辅相则天下化其清风流之所播渐咸晓然知朴质之为本方以奢费不知分为耻纳斯人于轨物之中而人不觉又何等威之不明为患耶盖介士者浊水之矾石也得之则澄不得则混然非其时崇廉而黜污则节操何由得自伸哉夫世之论礼者可以思矣严贾人不得衣丝之禁士经明行修始得为吏程吏以贤不肖为进退无资格之限清白盈廷阴邪歛举宫室衣服饮食器用俾仆一切而立之限家守仪型人知自爱此之谓廉耻兴而等威辨等威辨而风俗清风俗清而财用裕财用裕而人心人心而刑罚省呜呼岂不甚哉
崇检论
马福安
昔圣人建天地之中而为之礼所以轨范人伦整齐殊俗使人得以束身寡过而无悖夫五常之性者也自魏晋之世老庄盛行以放旷为高妙以礼法为俗人一时风流相尚贤者不免阮籍居丧饮酒食肉谢安石期功不废丝竹幼舆任达折齿毕卓瓮间醉卧当时以为名士而艳称之以致礼坏乐崩中原倾覆故王衍将死叹曰吾曹虽不如古人向若不祖尚浮虚戮力以匡天下犹可不至今日桓温北伐至洛阳登平乘楼叹曰遂使神州陆沉百年邱墟王夷甫诸人不得不任其责西都时王恺石崇尤为豪侈能守礼崇让克全贞素惟刘实兄弟而已或问江左人士于颜舍含推周伯仁之正邓伯道之清卞望之之节然伯仁以酒失贻讥犹染中朝余习惟望之持论侃侃当官干实欲执正当世不肯苟同时好时贵游子弟多慕王澄谢鲲为达望之以为背礼伤教欲奏推之斯真笃礼守法王臣蹇蹇者矣夫天下非氓庶犯法罹罪之足忧而士大夫弃礼蔑义罔识廉耻之可畏诚以士大夫者教化之纪纲风俗之原本而人心以为转移者也故朝廷崇礼百僚奉法士大夫以名教相尚节行相高而风俗人心未有不归于端厚者也朝廷弃礼百僚坏法士大夫以浮虚相祖放纵相师而风俗人心未有不归于邪薄者也然则天下之要道可知已欲民知义莫如尚廉隅欲民知礼莫如敦矩矱欲民贵信必不可以巧诈欺之欲民兴仁必不敢以刻薄行之立身以清白奉公为贤当官以勤事尽职为恪立朝以忠厚正直为敬行事以秉礼尚义为宗一时士大夫风流笃厚凡为骄逸淫纵自放于礼法之事皆兢兢焉防其萌杜其渐是以君子勤礼小人尽力廉耻笃于乡闾礼义兴于家衖而无奇衰不轨之民以污我大化者由上之人不以防检为迂而力崇之之效也尝观东汉风俗之美其时郭有道陈仲弓王彦方营幼安之徒皆以匹夫为善于家而乡里化之争讼者望闾而返盗窃者咸畏其知示以上之风旨而士大夫又皆身为表率吾见礼教之兴不必俟读悬书而后浃于民心也是在有风俗人心之责者加之意而已
大典
遵议大礼疏道光三十年
曾国藩
奏为遵旨敬谨详议事正月十六日皇上以大行皇帝朱谕遗命四条内无庸郊配庙祔二条令臣上详议具奏臣等谨于二十七日集议诸臣皆以大行皇帝功德懿铄郊配既断不可易庙祔尤在所必行直道不泯此天下之公论也臣国藩亦欲随从众议退而细思大行皇帝谆谆告诫必有精意存乎其中臣下钻仰高深苟窥见万分之一亦当各献其说备圣主之博采窃以为遗命无庸庙祔一条考古准今万难遵从无庸郊配一条则不敢从者有二不敢违者有三焉所谓无庸庙祔一条万难遵从者何也古者祧庙之说乃为七庙亲尽言之间有亲尽而仍不祧者则必有德之主世世宗祀一在七庙之数若殷之三宗周之文武是也大行皇帝于皇上为你庙本非七庙亲尽可比而论功德之弥纶又当与列祖列宗同为百世不祧之室岂其弓剑未忘而烝尝遽别且诸侯大夫尚有庙祭以天子之尊敢废升祔之典此其万难遵从者也所谓无庸郊配一条有不敢从者二何也古圣制礼亦本事实之既至而情文因之而生大行皇帝仁爱之德同符大造偶遇偏灾立颁帑项年年赈贷薄海含哺粒我烝民后稷所以配天也御宇三十年无一日之暇逸无须臾之不敬纯亦不已文王所以配上帝也既已具合撰之实而欲辞升配之文则普天民臣之心终觉不安此其不敢从者一也历考列圣升配惟世祖章皇帝系由御史周季琬奏请外此皆继统之圣人特旨举行良由上孚昊眷下惬民情毫无疑义也行之既久遂为成例如大行皇帝德盛化神即使无例可循臣下犹应奏请乎成宪昭昭曷敢踰越传曰君行意臣行制在大行皇帝自怀谦让之盛意在大小臣工宜守国家之旧制此其不敢从者二也
