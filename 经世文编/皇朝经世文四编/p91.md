<!-- { "loadSidebar": true } -->
吾读上海县陆春江明府严禁私毁制钱告示而不禁深有感焉自来钱法之坏大率由于私毁私铸在官府方虑制钱日少不足供闾阎之行使于是采购铜斤开炉设局斤斤焉衡其轻重厚其轮廓畅其流行夫亦谓上以裕国下以便民胥于是乎在故视之不得不郑重也而猾贾奸商乃取厚重制钱私自下炉熔毁搀以薄料铸成眼沙壳等小钱只知侵肥入己不顾贻害商民此所以制钱日少私钱日多圜法之坏正不知胡所底止官府知其然于市肆之搀用小钱则出示以禁止之于匪徒之设炉私铸则设法以查拿之凡所以惩治奸宄保卫商民者亦既擘画多方悉心处置矣无如若辈神通广大每在僻静处所空屋之中地窟之下终宵鼓铸炉火通红惧火光之外见则设幕以为障恐声响之远闻则累瓮以为壁而于附近一带居民尤必以计笼络以利要结故有作奸犯法累月终年而未尝破案者近岁粤东购置外洋机器自铸银币成色轻重与市上行使洋银有过之无不及在当局之所以如此者无非欲还我固有之利上以储国帑下以便商民不料此种银币铸造方新行用未久而粤人之无赖谋利者已在九龙一带设炉私铸与官局所铸银币混行市上此可见私铸者之趋利争先处处用诈竟有出人意计之外者此等莠民固为国法之所不容人情之所共忿至若私毁制钱私铸小钱各处皆有难以一一指数即如上海附近江湾一带从前曾闻有人开炉私铸踪迹诡秘此外各处似此类者当亦不一而足窃谓私铸之与小钱店名目虽殊而其营私废法罔利害民则实有相为表里者私铸之徒若不与小钱店串通则小钱虽多将从何处畅销惟与小钱店狼狈为奸而后源源贩运挹注靡穷因得以大获其利小钱店之奉公守法者未始无人然正经交易钱洋出入虽有微利可沾究不能十分润泽而行险徼幸者遂视禁令若弁髦竞愿与私铸之徒暗中接济搀用私钱浸假而店铺买卖物件亦用私钱搀和日甚一日致有制钱每百搀私钱三四十文者加以串底缺数良民受累非浅沪上尚无此风而福州等处则已相沿已久近时官府整顿圜法谕令票钱店将旧票收回换用新票以票兑钱不致有所耗折并令行用小洋以免虚票倒闭之病又恐民间之于小洋夙未见惯未必一律信用特设公估局俾有小洋者得以赴局估看每日洋价悬牌示众以昭公允办理之法洵可谓纲举目张至周且密矣夫私毁制钱本属有干例禁房主贪利出赁房屋以及右人等徇情隐护得规包庇者皆有应得之咎定例何等森严然而私铸仍未绝迹者岂非以其神通广大缉捕之计亦将有时而穷惟是饬差缉捕容有不能得力之时而房主邻右断无毫不知情之理诚使下一令曰凡能拿获私铸呈送到官者赏必信房主邻右知情不报者罚无赦如是则人皆以贪赏之故而乐为举发又以畏罪之故而不敢徇隐私铸之风当可为之稍挽至各小钱店则当令其连环互保出具甘结永不搀用小钱如有犯者一二次则勒令罚锾犯至三次则是有心顽梗终不可教化也便将该店封闭不准再开一店犯法并坐互保者以无所不善约束之罪地方官时遣亲信之人蓦地查察庶使垄断罔利之人施其狡狯私钱既绝则制钱日多国家之出纳赋税商人之贸迁有无小民之抱布贸丝暗中获益者正非浅鲜虽然知之匪艰行之维艰伊古以来有治法而无治人苟得其人则百废具举不得其人则良法美意适足以资作弊者之藉口呜呼难言之矣近时朝廷因制钱日少一日令各省开炉铸造制钱以济民用而粤东所出新钱以机器铸成者样式尤为完好见者视同珍然私铸之弊不绝是犹治水者未塞漏救火者不断去路于时终无济也纵论及此敢以质诸兴利除弊者
自造银币利弊论
今之谈漏者动曰洋药也洋货也洋炮与洋船也而不知漏之似寡而实多似微而实大涓涓不竭将成江湖者莫甚于外洋银钱乎查外洋银钱入中国久矣自西人辟地至美洲得银矿西班牙用以铸币即所谓吕宋银圆也后美人继之改铸鹰洋又其后日人继之改铸本洋皆流行于中土其始肇端于闽粤其继蔓延于江浙其终遂举江西安徽湖北以及东南毗连各埠无不行一人倡之百人和之人人视洋钱为甚灵即人人称洋钱为甚便于是洋钱之来乃愈多而洋钱之患乃愈大矣夫洋钱何患哉非若洋药之以土苴易我脂膏也非若洋货之以奇巧惑我心志也非若洋炮洋船之一动恒逾数千两一举恒须数万金也不知洋药洋货洋炮洋船之患显患也而洋钱之患隐患也当夫道咸间每纹银八钱五分始换洋钱一枚是每圆浮占纹银一钱三分许以各省交易而计每岁何止四五千万枚即已浮占四五百万两今之时势虽不同然洋钱之质皆非成色各国所造大半俱系九成其中搀铜一成运之来华则皆易我足银而往此中无形之耗折伊于胡底乎每圆只重七钱二三分用之于市肆则又抬价一二分三四分不等此中无形之耗折又伊于胡底乎设不清其源绝其流吾恐马岭天台尽变为金银之窟亦不足以供其朘削也此善策所以急宜筹也窃以为居今之时处今之势欲绝洋钱入口固不可欲禁洋钱不用又不能无已则有自造之策在顾或谓中国自造洋钱必不能通行试观道光末年周弢甫比部祝桐君司马曾请于浙抚自造银钱凡市井之徒及凡民之识银者皆视其色听其声而不肯用厥后徐君雪村在无锡乡间开炉自造与洋钱无甚悬殊而民间以新板目之摈而弗用此即不能用之明征也即使能行亦不过行于东南各省若西北一带则习于用银及钱票一旦变而更之必多掣肘则亦安能通行也噫为此说者真儒生迂拘之见而不足与言经世之务也夫践土苍生食毛赤子孰无扬中抑西之心今之所以皆喜洋钱者则以中国本未自造耳倘一旦自造其犹有舍华钱而不用者无是情也其尚有惟洋钱之是趋者无是理也至若周徐二君则以办理未得法耳盖既视其色听其声而不肯用必其色之伪声之虚可知于乡间自造与私造何异即使无伪彼小民又何知识亦必疑信相参无惑乎其不能通行也故自造金银各钱全赖办理得法办理得法不独可行于东南兼可通行于西北盖西北之商旅往来必须银与钱但钱重而不能多载用银又多折扣之虞故商旅苦之如中国自造各钱广行于西北各省则如取如异常轻便既无笨重之虑又无折扣之虞人情舍难而趋易大抵然也又安有西北不行之虑也哉是可以通行者莫若自造金银各钱也而或以为不能通行也则误矣说者又谓中国自造其利少其弊多即如易于伪造弊一难于持久弊二效法西制足以损中国之体弊三官员工匠难保不因缘为奸弊四有此数弊则亦何可行也曰是无虑大抵天下事有一利即有一弊惟能制其弊杜其弊则可转弊而为利并可有利而无弊此诚视乎办理之得人而不必鳃鳃焉过为虑也且其利不可以更仆数即如用之既广则足以保中土之财源铸之既多则足以夺洋人之利柄而且银圆不能足色斯鼓铸必有赢余其利则在国国既已流通斯天下皆称轻便其利则在民分量之轻重一律足以杜扣之私是其利尤在于行旅也价值之贵贱相同可以绝卖空之弊是其利更在于客商也然则其利不识大者哉夫兴洋务讲富强足以杜塞漏者其费必大其效必递而独至造钱一项所费较微且行之不数年美利已于天下是欲期有利者莫如自造金银各钱也而或以为利少弊多则又误矣由此观之则知中国自造各钱必可天下通行必能有利而无弊惟事当初创自应用至善之策始能成不易之规谨就管窥所及者略拟一纲十目如左以备采择施行
一曰设局官办大凡事之初创必须官办始足取信于民官办之法当先设局亦无须各省皆设苟择要而设一局自足天下之用试观美国铸币之法其局设于费邦地当冲要厥法由熔化鼓铸范围淘洗印花錾印计大者一分时可成八十枚小者一分时可成百二十枚然则积十五分为一刻则大者已成千二百枚小者已成千八百枚积四刻为半时大者可成四千八百枚小者可成七千二百枚成功如是之速吾故曰设一局自足供天下之用也设局宜择南北两洋居中之处莫如上海上海为东西南北要冲造成后转输甚便而又为通商总埠凡洋钱之运入中国以此处为最多今如自造既多则洋钱之来源自少矣其局可名为龙泉局局中宜分为八所一为收纳所所以收纳金银而待熔也一为淘洗所所以淘洗金银而使净也一为鼓铸所所以铸成圆整之形也一为裁剪所所以裁成大小之式也一为錾印所所以印之而使花样玲珑也一为秤量所所以量之而防分量高下也一为辨别所所以造成时审其形声也一为转输所所以造成后运于各省也并择廉明公正之员为总办会办每所派一委员时常巡视工匠中怠惰者斥责之勤能者奖劝之由是风清弊绝可一日亦可百年此不过大纲耳其中细目尚有十端谨次于下
