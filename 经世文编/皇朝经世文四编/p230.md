<!-- { "loadSidebar": true } -->
泰西谳狱甚合古法不令下跪欲悉其聪明致其忠爱也反是则形格势禁嚅嗫颠倒矣不用刑讯欲意论轻重慎测浅深也反是则箠楚之下冤抑实多矣处以陪审则记与众共之道也而肆威夺货之獘袪列以见证则无简不听之意也而妄指诬陷之獘除然有未尽善者律师陈无理者皆得矫饰中国讼棍亦然虽是非难免亦竟有律师善辩脱漏法网者中国讼棍书吏之巧饰得漏网者更多审案有费无力者怯于控诉虽曲者代纳亦有曲者赤贫仍责诸理直且所定刑章失之太易启作乱犯上之渐法国乱首尔朗之罪尽人皆知以身充议员迁延不问败将伯沁之狱历审日久议论纷纷仍从轻减布国轮路受贿之案以牵涉议员不予追究尤可异者美国讼师奇笃手弑其总统获系狱中不加琅璫挟刃逞凶伤及狱卒英国匪徒墨格林枪击其君主虽未成伤竟以巧言解脱置之不问岂因有别故抑其君无道咸欲弑之乎然水懦民玩致生乱阶泰西一乡官辖禁狱中之犯常及千人少亦数百人虽云细故皆予禁锢亦法律纵有以致之欤或谓中国不宜尽行西律西律亦有未尽善者当请外国上等有名大律师中国老成有声望之申韩幕友再延深通律例之华人繙译将此中西刑律会同参订至公至当为中西通商各口律例分华洋文刊布各埠凡在通商各口岸所有交涉案件皆准此编判断无事刑求以归一律庶我民不至独受其亏西人不得独蒙其利并可徐图西旅归我有司管辖以渐复我中国自有之权此虽看似缓着而实关系要害宜汲汲图维也国朝初起东方制刑简大辟之外惟有鞭笞及世祖抚有中原命大臣定律当时议纂诸臣学识浅陋未能仰体皇仁因仍故明惨法遂至斩之上有凌迟斩之次有受凌迟极刑非唐虞三代所有岂宜行于盛世绞之苦闻甚于斩则名轻而实加重矣闻西国犯有击脑闭气诸法击脑者用枪对正其脑弹击可以立毙闭气者藏之小室令新气不得入可以渐毙皆远异斩绞之惨今宜除凌迟律犯此者改为斩除绞律犯此者改用西国击脑闭气法之并除父母兄弟妻子连坐律以仰体列圣仁慈之隐继其未及改定之志则三代后未有之仁政自我朝开之亿万年不拔之基在是矣至今法审犯必取其招供为凭致问官动用非刑逼招痛昏之下何求不得若已确知其情又焉用招宜除取口供例无论轻重案件但令问官详查细密求情定罪除笞杖枷及责掌责嘴之件外其余一切刑具及各衙门自制私刑着悉行烧毁示禁永不复用内外掌刑官及非掌刑官敢有私藏旧刑或私制新刑具者斩立此亦除惨之一大端也
论西律之善
客问曰子知西律之善乎仆尝窥其刑法之书与西友之为法家者言折衷问难而识其古今得失之故焉夫刑法者所以佐教化之所不逮此中外之所同也老有言黄帝始撄人心而天下大骇于是斤锯制焉绳墨设焉而犹有不胜也甚至以圣知为桁杨之接摺仁义为桎梏之凿枘过矣夫治后世之天下固不能不用刑法刑法而至严峻则民反无所措手足是故刑法者不得已而用之可也抱朴之曰仁者养物之器刑者惩非之具我欲利之而彼欲害之加仁无悛非刑不止刑为仁佐于是可知也淮南子曰至赏不费至刑不滥文子曰道挟任智德薄任刑其义晓然矣上古帝王无以法陷民者粤自蚩尤作论苗民效之作五虐之刑商纣无道罪及于族焚炙刳剔炮烙酺醢罔恶不造商鞅入秦改行苛政始皇听信李斯以暴虐为天下先降至汉唐酷吏之风大炽张汤杜钦周兴来俊臣之徒任意弄法制造非刑以逞威非曰水懦民易溺水烈民知畏即曰治乱国用重典以自文其说人主不悟或反倚而使之遂致流毒天下害虐烝民此中国之宿弊也而泰西当日亦岂不如是乎仆尝按之英法德各国律皆本罗马而罗马古律极严凡谤者人死私刈田禾者死古烧人物产者投诸火犯窃者鞭责后充奴婢奴婢犯窃加等投诸崖过窃盗格杀弗论辱人者罚马户三十五匹折人齿牙者罚至三百匹尤者本夫不得擅杀奸夫惟奴仆奸主母则杀勿论逆伦之犯取鸡犬蛇各一同寘一囊而沈诸水蛊毒杀人者罪同嗣后旋改旋轻除大逆不孝师巫邪术奴仆作奸数等之外概从宽恕当时罗马人入英遂用此法罗人既去更用严刑截肠剥虏挖目劓鼻水溺火灼种种凶残民不堪命然而犯罪者日益众西历一千七百五十年时法益苛而民益顽愍不畏死厥后议院有鉴乎此遂乃尽改旧獘减灭刑罚罚锾监禁以外至重不过缳首而已有得延状师申辩无威吓逼勒之虞无榜掠银铛之苦虽或犯罪不得相屈辱即牢狱亦亢燥洁净不致酿为疫疠且有设学堂医院于其中者不以其罪人而不屑教诲亦不以罪人而听具瘦毙复考核通国罪人之数若少若多若尤若究其获谴之故察其为恶之由以施戒惩如是者行之不过五六十年而顽梗渐消民多知奉公守法不敢为非其取效之捷有如此仆盖以古有道之言征诸外邦而益信窃谓今日中国交涉日繁一切案件定断往往有掣肘之嫌致不得与他国同一办理是西人畏我法峻而不肯从相也中国苟择其善者而从之不亦可乎余笑曰子之言固有所见也然吾亦尝闻之中西律有相合者如断罪无端斗欧上书陈言官吏受财伪造印信犯奸发塚赌博屏去人服食嫁娶违制钱债强盗盗费用受寄财产得遗失物强抢夺恐吓取财诳欺取财诸条是也有相类者积累罪名类二罪俱发以重论罪犯分第一二等类分首从贩鬻掠卖奴婢类掠人卖人袒护唆讼控类教唆词讼故杀误杀谋杀类人命故杀谋杀戏杀令人服毒危人性命类造畜蛊毒杀人抛弃遗失各物类得遗失物白昼攻进人家取财类白昼抢夺入室图宿类夜无故入人家杀盗马牛畜产类盗马牛畜产巫卜诈欺类术士妄言祸福钱币诸条类私铸铜钱放火诸条类放火故烧人屋是也其是而非者又不胜枚举由是观之虽出入互见而原其意大都不甚悬殊所以扞格者非法异也刑异也要之法生于义中律原可得其下情尚理则恐失理不免用情原理则惟求通情故不敢用刑然理可遁设情难弥缝故中律似严而实宽西律似宽而寔严亦各行其是而已何必问
论西官讯案之详
西国讯案之法不事刑求而研鞫极详每讯一案两造之辞具备于前状师入座辨论反覆必将案中情节推求入细至于纤芥相授毫发无憾然后执中定谳故案情较重者刑司讯十数堂始行判断而当原被在堂争执之时问官悉凭状师辨驳即有刁猾桀骜之徒以曲为直以非为是不服讯断或至出言顶撞堂上亦无疾言遽色但置诸不理而已心气和平则精神凝壹既无粗暴严厉之态乃得是非曲直之平其定案也或加以罪或以银与例之意不相悖戾似乎足以服枉者之心又必追求证人亲见其事者使之上堂从头质证一一与案情相合乃敢定断苟有一语岐异一节乖违则必重为之勘不惮烦琐虽再历数堂也可通商以来西国情形华人渐知其崖略刑司讯案如香港上海者几于无日不坐堂皇久而知其法之善也其或华人与西人交涉讼之刑司明明曲在西人按照律拟抵拟偿本无可贷而往往所定罪名不足蔽辜在华人以为西官之袒庇则然而不知中西之律固不从同不能执中法以绳西官之处西人也耶如命案一项华人有斗欧杀过失杀谋杀故杀误杀诸条情实相悬罪亦有等然自绞斩而至于流则亦已矣情与罪比于法当矜而所杀之人死不复生断不复续虽其间亦有情殊可恶死由自取者而亦既被杀遑问其人之何如故杀人之人断无再于军流者乃西法则以无心致死得免于辟核情轻重以定监禁之久暂谓情罪适均也而华人闻之以杀人偿命为词心诽西人之袒护此其所以肇事也顾愚民无知宜其狂吠而西人办案之法固不以定罪之轻重为其善不善也夫中律罪有三等斩绞一也军流徒二也枷杖三也西律罪三亦等死一也流二也监禁三也惟其条例之简不如中国之烦以为惟简乃可用详中国三等之罪分门别类至于数十章情罪相参往往执列文以定供词是先有成案可援不难牵合本案细情若使反复推勘转觉支离比拟之时笔不能下与其详讯而尽归删汰何如含混而反易弥缝若泰西之定罪则此案之情不必以他案为蓝本第恐情有不实或苦于冤抑或失于宽纵而又虑刁猾成风诬陷害人故虚心研鞫绝不惮烦一有可疑重与推勘不顾例文成案之合不合但求本事口供之真不真惟其执简乃可御烦既已求详经当反约岂若中国听狱徒以上司批驳为宪斤斤焉守成案套语迁就移易之不遑并案中细蹟(蹟)真情而不之究诘耶尝谓律例之设国家所以防民也然所谓防民者乃举据例以定罪名耳今之断狱者不啻[驱](躯)罪人以就律例则是罔民而已矣当其初讯之日犯供未承而此案详府详司吏已拟稿而待有律例在终必如此法如此依拟而后邀准结案其本案之情节虽频频诘问无芥毫发之不呈亦不能照录于文内以启驳诘之端也故问官亦必求可以省事但观此事之大节目合援何例合拟何条即可定案又乌用是仆仆者为也然而有此省事之法而失入失出之造孽者正不少矣蒙谓定案之例中西不同讯案之法中西互行非西官之用心可以如此入细而华官之势有所不能也办案之要始于县讯初供之词执为准的往往有屡解屡翻而仍以初供为定者然使初供果无刑求改情事则可倘有獘窦则者不少矣县官讯案犯供之词多由吏胥改削官事纷沓过境忘及至复讯已执定改过之初供悬以为招苟有岐异鞭挞立至或初讯未暇致详复讯之供增添情节则又以为游词噫如此听讼安有真情者哉牧令之职统辖地方钱谷刑名簿书期会居烦缺者终岁不闲高坐堂皇而心头历碌欲其虚怀讯鞫不可得故首要之缺必有审之员然积习相沿虽分任其劳而仍无认真公事者良可叹也近今仿效泰西不遗余力岂特制器练兵通商开矿诸事为足以挽积弱而振穨风有彼善于此者皆可法也今折狱之权者若之何弗知
沪上西狱及捕房押所记
