<!-- { "loadSidebar": true } -->
论敬使以固邦交http://wave.bbs.xilu.com/泰西各国大小相维强弱相制将欲戢干戈而修玉帛讲信义而固邦交则不得不于使臣是赖当使臣之衔命而往也重之以国书将之以诚信必使两君相待之心因此而得达两国相交之谊因此而愈敦庶不负临轩策命之意而于奉使之道亦可谓称职焉耳矣西国通例凡使臣所至之国必先呈递国书而后可与彼国之士大夫往还酬酢诚以口衔天语不得不以郑重出之也各国使臣有头二三等之分头等者代君行事俨然以君礼自居而彼国亦以君礼相待谓子大夫此来不啻贵国之君亲行也即他国二三等使臣见头等使臣者亦行三鞠躬礼头等使臣安然受之无愧色夫是以使臣之权独尊凡遇两国交涉之事或从或违或可或否皆赖使臣之一言以为裁决关系可不谓重乎至二三等使臣其权虽不若头等之尊赋皇华而就道奉策命以周旋讲信修好之规于是乎寄使臣之目视固不可稍轻而彼国之待使臣亦不敢稍涉于亵使臣初莅国都先由外部奏明订期请见及期使臣朝服恭齎国书以往外部以舆骑相□执之士在宫门外拥护导引大臣殷勤延接使臣既登殿三鞠躬而后进彼国之君亦鞠躬以答之使臣恭奉国书呈递毕彼国之君必再三慰劳答以此后两国益当无诈无虞共享太平之福使臣唯唯于是礼成而退嗣后宫中有大宴会必折柬邀使臣以示同乐之意若有寿诞庆贺等事使臣无不往列宾筵躬逢盛典时与彼国之君相见得以联络情意倍致敬恭有时君与后并见有时君有事不见代之以后或代以太子及妃凡所以待使臣者亦可谓优且渥矣我中国自与泰西诸国立约互市习见夫诸国之相维相系相亲相恤也始知友谊不可以不敦邦交不可以不固于是乎遣使奉书轺车四出瀛海之远有若户庭力矫从前闭关自守之陋习而使臣亦得于聘问之暇默察国势之强弱政教之兴衰制作之良窳以为我自强之计而西国亦以中国能破除成见联络邦交故于使臣莅止时无不殷勤接待以殊礼奉使归来者无不啧啧称道谓西国之重视使臣所以重视邦交也特是礼尚往来彼既有投挑之雅我何可不伸报李之情溯各国之遣派使臣驻华京者亦有年矣中国宰制天下九五之位独尊西例所谓君主之国也平日高拱法宫深居简出不能如西国之时时接见使臣脱略仪文也惟其不恒觐见是以各国使臣一闻觐见之旨无不异常欢拚忆
自同治十二年穆宗毅皇帝御紫光阁召见各国始臣迄今已十余年矣星霜几易裘葛屡更相待虽优而相见或旷非所以敦交谊也前年皇太后撤帘皇上亲裁大政庆典屡逢以各国使臣在京日久允宜同沐殊恩特命总理各国事务衙门备办盛筵优加待此举也诚有合乎敬使联交之意矣去年十一月间复奉恩纶定于今春召见各国使臣援照同治年间成案在紫光阁觐见并于召见之次日在总理衙门设宴待嗣后每岁正月照此举行续到使臣按年觐见至有大庆中外胪欢并由总理衙门届时奏请筵宴以示修好睦邻之意大哉王言扩无外之规结遐方之好懿烁乎驾往古而上之矣既而传入各使以紫光阁为召见外籓之地恐亵使命欲在大内觐见请总署王大臣代达天聪未知总署如何声覆及前日接到京中电信始悉圣上定于昨日午初二刻在紫光阁召见各国使臣而后前此传闻之言所蓄疑而未释者至此遂怡然理解涣然释矣紫光阁虽为召见外籓之地然此次定期召见出自特旨礼典何等严肃自不必以轻亵为嫌同治年间既在紫光阁召见此次踵而行之在中国既恪守旧章在各国亦率循罔替岂有訾议于其间哉要之敬使以礼不以地皇上特御紫光阁召见次日又命总署筵宴则敬使之礼已尽若谓紫光阁可以见外籓而不可以见友邦使臣说何拘乎惟前说得之传闻未敢深信觐见既已成礼则中朝之优待远人与各使之敦崇和好诚有相得益彰者矣但愿此后慎固邦交益敦友谊用使中外同福兆庶蒙庥岂不美哉
论延访使才
汉武求贤之诏有曰可为将相及使绝域者出使之选与将相并称何其重哉历观史册或以节操感人或以口才退敌才杰士代有其人汉宣降奴朝单于论者且归美于苏武十九年之苦节能得其人则敌衅可消国威可立使非其选则一言不合即可起干戈于口舌之间故出使之选有不得不慎重者至于今则更非古之比矣古所称绝域尚属同在亚洲非若今之与四大洲为邻也古者外藩强敌也汉之奴宋之金夏士马虽强盛然苟将帅得人士卒效命即中国之力犹足以御之非若今之必取法于泰西也古者奴诸国虽有窥觊中国之心而其于中国之人情物理非若今日西人之熟也古者奴诸国之山川险夷道路远近犹有能历历言之者非若今人之茫然无知也则处今日之势而言出使之选不更难于古之时耶谢侍御知之故陈奏出使外洋人员请饬翰林院六部等衙门由堂官就属员考察精明干练才堪胜任者每二年荐保一次乃现已两年有余尚未闻才之辈出中国之大人才之众岂真乏皇华之选专对之才耶何以至今寂寂也顾吾思中国所重者正途人员而正途人员必由科甲彼望科甲者未得之际其孳孳矻矻摘句寻章必不肯以西学分心有荒举业迨通籍之后则功名已就即学业已成且一生心血半已消磨孰则肯复用其心于洋务即有志切有为情殷用世者知今日洋务之急弃平日养气知言之业尽心于温吐脱里之中而其所讲究者又属语言文字为多夫语言文字通事之职也非使臣之职也乃中国之讲洋务者必以语言文字为筌蹄不论正途异路苟西语之已熟即洋务之已精然彼西人之来华者或钦差或领事未尝有以言语不通而致误事者是语言文字固无足重矣夫外洋各国民情之厚薄风气之刚柔使臣所当知也其执政之大臣何者为贤何者为佞孰则重钱财孰则重信义皆使臣之所当知也各国之君何强何弱孰闇孰明孰则保泰持盈孰则好高骛远此亦使臣所当知也然欲知民情风气则当周游各国博访周咨欲知各国之执政则观其举动行为欲知各国之君心则观其政教号令语言文字何所用乎吾思出使之任科甲中专事章句之学者不可为洋务中之专事语言文字者亦不可为出使之人当知其大者要者若枪炮船舰其孰坚孰利不可不知也而其若何制造之法不必知也若算学化学等以及一切技艺其优劣不可不知而其所以然皆不必知何也有专司之人也苟知其优劣则欲用之时或雇外洋之优者而用之或召中国之曾学于外洋者而用之彼各专所业而各擅所长出使者不必一人兼之也苟能纵观天下之大势而孰察于古今之得失各国之盛衰处己则不亢不卑处事则必平必恕即足以树风威于海外联与国之交情不必以技小道为能也然中国未尝无其人其所以没而不闻者大抵由于资格之限以资格用人则凡品卑而秩小者不得干预大事然世之受大任膺大职者屈指可计而其屈抑下僚奔走风尘者不知几千百人此几千百人中岂真无一二能人耶其所以莫由奋发者限于资格耳且不特待用者为资格所限即荐举者亦每以资格过卑不敢遽陈荐牍既误于章句复误于资格出使之难其人盖以此耳吾思中国出使外洋之人自钦差而下则有参赞官以备匡襄帷幄之用有理事官以理在外洋之华人然外洋各国之在中国设理事官者多中国在外洋各埠设理事官者少屈指计之在美国者为最多其次则东洋若英国则不过新加坡等处仍系南洋近于中国之地而已若德则初未之闻而外洋各大国则皆设领事于中国中西比较大相悬殊出使之选诚为汲汲所冀者上破格以用才下养才以待用则中国岂真无才异能之士如汉武所云者耶使乎使乎中心藏之何日忘之哉
论使材遴选宜精
汉武帝元封五年上以名臣文武欲尽诏曰盖有非常之功必有非常之人故马或奔踶而致千里士或有负俗之累而立功名夫泛驾之马跅弛之士亦在御之而已其令州郡察吏民有茂材异等可为将相及使绝国者颜师古前汉书注曰绝远之国谓声教之外也按当时绝远不通声教之国不过匈奴车师大宛朝鲜东瓯南越西域西南夷耳然皆震威灵仰汉如天非若今之五大洲雄国开辟以来所未通者也有卫青霍去病宣威漠以为之将张骞苏武坚忍苦节以为之使而[傅](传)介子陈汤则又于奉使之际手斩名王不以身入虎穴而自怯不以矫制发兵而避嫌壮矣哉雄才大为汉世宗文武得人于斯为盛尚何文景之恭俭足法哉遴选使才至与将相并重则强邻逼处之余失地丧师之后宜何如郑重简派庶几使于四方不辱君命乎今虽大一统之朝寔则不殊战国有若英吉利法兰西比利时德意志义大利奥斯马加则欧洲之名邦焉花旗虽分北南而美利坚自华盛顿崛起则合众而成为美洲之强国焉亚细亚洲以中国为大而东则有日本西北则有俄罗斯俄地跨欧亚[两](西)洲疆域之广遍地球当首屈一指前年纠约德法两国索还辽东仗义执言无愧二百五十余年聘盟之谊凡此诸大国均经立有和约通商传教遣使互驻京师亦有年矣咸丰八年始设总理各国事务衙门恭亲王领之所以便于应接各国驻京公司而示与理藩院会同四译有别也各国使臣入觐大皇帝肇于毅庙亲裁大政之年西人诧为盛事好事者使至绘为图咏迨今上亲政遂定每岁春旺正月入觐之制其新简使臣及因事专使赉呈国书者则随时咨行总署订期觐见以昭优异乃觐见之地或以紫光阁召见外藩为疑或以文华殿不若内廷为歉方垂帘听政之时既以不觐天颜为薄待而入见龙墀之后更多繁文缛节之争特踵事增华有加无已盖尊攘之旧说夷夏之成见叔孙之朝仪汉家之制度固可以束之高阁矣光绪二年总理衙门奏定出使外洋事宜郭侍郎首蒙出使英法之命同时美日秘德俄日本皆妙选英俊载咏皇华三年瓜代永为定制其间折冲樽俎表表可传者自郭侍郎曾袭侯以外未敢轻相许与姑就总署奏定出使章程并使臣等第言之虽有头等二等三等及副使之分副使之设自刘锡鸿迂拘乖谬屡与正使郭侍郎龃龉几致误乃公事旋经裁缺不复选派正不仅为惜费起见也寻常出使大臣大半列在二等经费寔亦较省惟崇厚以少宰使俄特拜全权大臣便宜行事之令作为头等曾袭侯以副御史兼使英法俄三国仅俸薪按头等办理然于西例头等公使代君行权之处未尽符合
