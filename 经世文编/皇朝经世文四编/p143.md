<!-- { "loadSidebar": true } -->
窃以江南三城久未收复皖省贼势甚张独流一股又未能迅就殄灭就现在之势而言南路之贼势尚远北路之贼势甚孤似无足深虑而实有大可虑者畿辅之贼势屡受惩创未克歼除以一股之余氛困我兵之全力万一南路之贼再行北犯何以待之即不然我之兵力疲弱军饷空虚天下皆知万一畿辅河朔之地另有觊觎起者又何以待之再不然天下之物力不通各省之捐输日竭相持愈久万一饷不继兵渐溃散更何以待之此其患皆在人人意计之中而惜无有出一策以匡救者也溯自军兴以来朝廷命将征兵亦几不遗余力而迄无成功者非兵不厚也非将无人也有将兵之材或兵力太单彼此不能兼顾或兵权分寄指挥未克裕如而千万劲旅统非其人反以有用之兵置之无用之地坐令良将无功声威渐减精兵不战锐气日销甚为可惜也夫处今日而取将士岂必其具孙吴韬韩范谟猷但其人素昔留心兵法临事亲历戎行既能与士卒同甘苦而得其效死之心复能以一身先士卒而作其敢前之气亦庶几收用兵实效不徒负大帅虚名今也用以督师之大臣不问其知兵不知兵但取名位尊崇者任之夫名位尊崇之人或以资格而荐列崇阶或因他长而超跻显秩岂必皆将帅才哉昔汉高之任萧曹不可谓非良相而授以兵权者乃在一军皆惊之韩信无他才有能有不能不可强也其人虽通儒而不习医者不能强使治病其人虽良吏而不知兵者不能强使治军国事之安危所系兆民之生死攸关此何如事而顾不问其知兵不知兵徒取名位尊崇者任之几何不偾厥事哉赛尚阿陆建瀛等其前鉴矣今扬城久未收复分股之贼四出窜扰论者罪琦善等拥兵坐视纵寇殃民以臣思之琦善等受恩深重膺兹委任断无有意稽延之理特恐因分位自尊上下暌隔临事既不能亲身督战平时又不能与共甘苦将帅不得士卒之心士卒不用将帅之命以致老师縻饷久无成功则正所谓统兵非其人反以有用之兵置之无用之地甚可惜也方今诸将帅中能作古气而得兵心者似无过向荣胜保江忠源三人之三人者皇上圣明灼见特加超擢者也士民之所仰望贼众之所畏慑方其初所向有功至于日久而亦未能处处得手者江忠源无兵权向荣兵不足胜保权不专是以均未克尽用其材耳夫有才而使不能竟其用与无才而强使之任其事均足以误事机而贻患国家今敬请皇上为将取真才兵归实用之计撤回琦善以淮扬之兵并归向荣统领责令克期收复扬城进图金陵镇江以清沿江各处之贼撤回慧诚等以淮徐之兵数千交江忠源兼带练勇责令克期收复安庆保固庐州以清皖省各处之贼至于静海独流贼匪特江南之分股耳有胜保为钦差大臣又以亲郡王督师夫以王督师此未可轻试者也必一战成功始足大伸天讨傥久不蒇事何以再振国威应请令僧王仍专防之任巩卫京城而以僧王之兵并归胜保统领实令克期启复静海以清畿辅之贼如是则责有专庶可迅速奏功矣
条陈军务疏咸丰三年
江忠源
粤自逆贼滋事以来用兵数年饷至二千余万人无固志地罕坚城巨寇披猖久稽天讨非贼众而我寡贼强而我弱贼智而我愚也法之不肃谋之不臧贻误至今宜思变计微臣力军前出入矢石锋镝之余于今三载兵勇强怯之情形事功迟速之机会苟有所见何忍不毕献其愚谨将兵事大略有关得失者撮举八条为我皇上敬陈之
一曰严军法法者将之所以驭众使之出入生死而无敢违者也将不行法是谓无将兵不畏法是谓无兵军兴以来法玩极矣全州以失援陷而赴救不力者相仍道州以弃城陷而望风先逃者接踵驯至岳州预设防师不能为旦夕之守九江厚积兵力不能遏水陆之冲文武以避贼为固然士卒以逃亡为长策皆由畏贼之念重畏法之念轻也夫人情孰不畏死而贪生而军令必责兵舍生而就死者诚以百人决死万众莫当一夫倡逃千军自废诚使将士知国典之不可幸逃自不得不并心一力以致死于贼将有致死于贼之心而谋自生士有致死于贼之心而勇自倍是所诛戮者不过一二人而所保全者常千万人也宋仁宗当承平之余侬智高反官军屡失利攻陷名城无数最后狄青至军斩逃溃将校二十余人而军威始振嘉庆初年三省教匪之变经略额勒登保平之其言贼遇官兵条条死路惟向前接仗是一生路官兵遇贼条条生路惟向前接仗是一死路故贼常致死于我而我兵转畏迎其锋利钝之机已于此即如粤逆与官兵接战每驱新附之贼在前而以死党监督其后名曰排刀手遇有却顾行击杀以故匪党不得不为之尽力贼之胁众也以严而我之驯众也以宽贼之退也必死而进犹可生我之退也可生而进易死其谁不望风先靡而预办一走也诚欲反怯而为强则莫如易宽而以猛皇上执法以驭将帅将帅奉法以令偏裨偏裨行法以督士卒遇贼渍走藉词巧避者有诛临阵不互相救援者有诛不奉令而遽先撤队者有诛堵御不力致贼窜逸者有诛军令既严士气自奋讨贼之效庶可计日而待也
一曰撤提镇提镇而下为副参游副参游而下为都守都守而下为千把以次递相节制而提镇之位为最尊承平日久兵革不用宿将之以功名着者多就雕谢今之提镇类多积资较俸洊至高位非尽论功伐阀劳绩而得之者也朝廷以虚名使之未遑择其才略其中老于戎事深悉战守机宜者虽尚有之有而闒冗充位无足短长者正复不少权尊则意为趋而偏裨不敢与争位重则法难骤加而大帅不敢擅决夫人情当齿壮官卑之日每思奋发有为致身通显及至身居高位则顾恤之念重而进取之念衰责其忘躯冒险踔厉迅发以赴事机难矣且军营体制自副参以下俱听命于所辖之提镇其临阵也必提镇先退而后副参随之副参退而后都守随之都守退而后千把随之千把退而后士卒随之提镇不得其人即所属之副参以下均难期得力是以姑容一二庸妄之提镇致可用之将弁兵丁同归无用也又军兴既久筹饷滋艰提镇薪水夫价之需及役使护卫之人均较参游数倍计裁一提镇之费养精兵二百而有余亦奚取以有限之饷糈奉此无益之提镇为哉副参以下任重敢战者未尝无人其资位较轻则奉檄不敢迁延其擢拔方始则临事易为感奋诚择提镇之久历戎行胆略尚优者以资统御其余概行撤遣副参以下量才委用务尽其长斯军政严而军食亦裕此时幸有殄寇之资异日仍获纠桓之用矣
一曰汰弁兵选兵之道胆气第一扑实耐苦次之技艺娴熟次之巧猾懦怯为下有武艺而无胆气则临阵忙乱并其平常演习之技而亦忘之故常有力敌百夫艺高卒而临阵一挥即仆与未习技艺之人等者战阵之事与搏异两军相持旗帜駴目金鼓震耳胆怯则心易动心动则耳目手足举失其常也质实耐苦之人军令易于服习性情易于调驯令进则进令退则退陟山渡水不知其劳历夏经冬不知其瘁故众可得而用至于巧猾怯懦之流无事则应对趋跄务为观美临阵则趄退避专择便宜论功则多方钻营希图美擢遇败则巧为推诿求便私图将弁如此不足以整军兵士如此不足以御敌徒麋金粟无补丝毫此兵弁之应汰者一也军兴既久征调频烦有从军数年渐形委顿者有老羸充数不堪驱使者是谓疲乏之兵又如曾经战败部曲溃散或遇急卸装而得生或事后潜逃而就伍惊魂甫定转战何堪苟取充兵难期再振是谓残败之兵当兹饷运不继之时岂容若辈更滋虚耗此兵弁之应汰者又一也诚饬各营于此数者严为淘汰选其胆气充壮者为一等以备攻剿之用其次备守营围堵之用药品既备攻达乃神爪牙既强声威自畅斯亦当今之急务矣
一曰明赏罚胜有赏败有夫人知之矣虽然胜有赏而所赏者非真胜也则不如无赏败有而所罚者非真败也则不如无罚无赏无罚人犹冀有赏之时赏非其功而非其罪则人知其赏为主帅私昵之人其为主帅倾陷之人惩劝之用乖怨讟之声起而军心不可问矣军兴以来得一胜仗有功者固赏叙随之而左右随侍之人先叨浆录逆匪蔓延四年糜烂六省未尝行一失律之诛按一纵寇之罪胜败本兵家之常主兵者每言胜而不言败功过本不妨互见之事主兵者不录过而专录功有赏而无何以昭惩劝而令三军乎夫军中赏未可一概论也战而胜固当赏矣然或杂然旅进割取他人之首级以冒功或当追击至要之时不思乘势掩杀祗顾夺取财物器械马匹以至大胜变为小胜者又当罚战而败固当矣然或奋勇前驱后接不继或大众却走而一军独前者又当赏且同一赏而厚薄攸分同一而轻重别当视其功过为等差大帅惟据营主之报营主又付诸左右之品评功罪之实既非采访所能知又因毁誉而多误求其权衡至当然合乎人心难矣自非亲历行阵开诚心布公道何以慰士卒之怀而振积疲之习乎
一曰戒浪战用兵之道能守而后能战能制人而后不制于人能避贼之长而后可用吾之短粤逆狡悍凶顽颇有盗贼之智臣随诸军自粤西至湖南与贼大小百数十战亦尝备观其结营置阵之详疾行徐止之状矣贼之结营也因地筑垒环以深濠墙厚数尺层开根濠阔数丈密钉竹签其置阵也或分三路或分两路正兵应敌奇兵或分钞后阵或直捣中坚其止也购匪党四出窥探伺吾虚实以广其谋其行也遥张虚声忽至乘吾仓皇以逞其毒我兵并力攻其坚垒每至损伤精锐其新兵未曾与贼战者不谙营垒濠墙之式将卒无所恃以为固往往为贼所乘陕西征兵之在湖南以及湖北江西安徽江南诸军之失利皆由于贼知结营之利而我不知也贼分数路我每以一路当之即或数道并发而临阵彼此不相顾或左进而右退或后却而前行贼得以施其奇正钞伏之术广西湖南诸战之失利皆由于贼知布阵之诀而我不知也贼之止也宜扼要以断其接济严兵以堵其逃窜贼之行也宜预择精兵宿将拦头迎击以遏其锋沿途设伏以挠其势乃我之围贼也不务厄要严防专以扑营逐利为事其追贼也不务拦头迎击专以跟踪尾击为能小有挫失将卒之气先馁又须养之经旬始堪一战逆贼得以长其凶锋我军终莫操乎胜算此兵谋不可不豫而浪战所以宜戒也
一曰察地势兵志曰不知地利不可行师地利云者非仅图史所载山川一定之险也视贼出入之踪而先为之防察贼分合之势而遥为之制虽渐车之浍数仞之冈苟形势在所必争即机会不可偶失请以近事明之全州蓑衣渡之战贼锋已挫宜连营河东断贼右臂道州之役贼势本孤宜分屯七里桥扼贼东窜长沙之围贼路俱穷宜驻龙回潭土墙头堵贼西溃之路他如道州双牌莲涛湾六十里之奇险贼入死地而纵之使生湘阴之临资口岳州之城陵矶皆水陆必争之隘而放之使遁利害昭然犹堪覆事前未及虚心体访预为绸缪一溃难收悔之无及计自逆匪滋事以来要地之疏防机宜之坐失似此者实已指不胜屈祸基咫尺流毒千里人谋未臧酿成巨患此正宜引为前车之鉴者也
