<!-- { "loadSidebar": true } -->
有客问于余曰自中日交战祸结兵连縻饷劳师已经半载朝廷念切民艰特简使臣为议和之举将见论和化干[戈](弋)为兵政玉帛在指顾间矣而报载十难十要之论一似和之未必能成岂和局之究未可以轻议耶余应曰非和之未必能成亦非和局之未可以轻议也夫当衅隙既开不得已而出之于战者势也战之既久或胜或负或胜负未分无不要之于和者亦势也无论和之难无论和之要惟视和之吃亏与便宜耳人之生也有彼此之分国之立也即有彼我之势我若吃亏则彼必有便宜矣我若便宜则彼必有吃亏矣以此而观断不能有持平之局观夫风气未开之始中外隔绝则一国之兴衰盛败亦惟听其自消自长于其间国用虽有不足之时而财货究未尝外溢也甲兵虽有不足之时而土地究未尝外削也迨海禁宏开梯杭云集不必兴甲兵不必侵土地一凡交涉之事贸易之途中国无不处处吃亏岂中国之不欲占便宜哉其初不知有吃亏使一国得便宜而去其继遂不能不吃亏而各国皆为占便宜而来盖各国因中国肯吃亏而所以能共敦和好中国亦因各国之共敦和好而遂不欲稍占便宜其数十年以来未经变革者也然在大国土地相当富强相敌即暂吃小亏为持盈保泰之计未始非便宜之道故缅甸之属英暹逻越南之属法黑龙江以上之属俄诚以中国地大物博而区区边境之失不稍介意皆以大置之于是天下咸知中国之肯吃亏而几欲以中国为鼎中之肉而共思染指焉乃不谓不发难于大国而发难于区区一岛之倭奴是所不及料者矣倭奴当剪取琉球之时朝廷因不欲涂炭生民故不复争此岛国非真甘于吃亏也乃中国方普覆载生成之德而倭奴益长骄夸纵肆之心遂欲得陇望蜀借高丽兵乱为名夺我藩服揣倭奴之意以为中国素肯吃亏必不兴师动众高丽可唾手而得不料我皇上赫然震怒命将出师高丽为我藩服助之情也亦理也夺我藩服者寇也不为剿之天下断无此情理也然出自中国皆在情理之中而倭奴观之若出意料之外意倭奴于此亦断不能自其必占便宜也迨牙山之溃平壤之奔遂使倭奴骄志顿长数倍致有侵我边疆要隘之心以遂其挟制要求之意使当日翻然变计置高丽于不问但使固我疆急调南北洋兵舰直趋长崎为围魏救赵之计倭奴首尾不能兼顾根本一摇军心自懈而且仓卒无备不特倭奴之巢穴堪虞即高丽之兵亦不战而自退矣中国可不大占便宜乎而乃计不出此斤斤于高丽之是争已非上策然苟将帅用命犹不难转败为胜而奔者奔溃者溃以致金复海盖旅顺渐次沦陷据我城池毁我炮垒夺我器械罄我仓箱倭奴于此始得大占便宜而中国之吃亏为不少矣客曰然则中国竟无便宜之可占乎抑竟不欲占便宜乎余曰中国岂不欲占便宜哉如中国不欲占便宜则倭奴侵扰高丽之时可以袖手旁观不必劳师糜饷所以欲争高丽者不肯吃亏故也至争高丽不得而复丧师失地吃亏不更甚乎至吃亏而思与之和亦以吃亏于战者未始不可占便宜于和也若并和而亦不能占其便宜则不如前此之不争高丽之为得耶且倭奴曾有偿以五百兆圆兵费即可议和之说中国如肯吃亏当早允其请又何待今日哉今日之事亦时局之一大转机也胜仗迭闻战务渐有起色中国即不欲稍占便宜亦无吃亏之理若再吃亏则岂尚有便宜之日哉我皇上洞悉情形独操宸算不肯使倭奴稍占便宜致贻后患而使臣身膺重寄亦不肯使中国稍有吃亏致损国威然则如何而可以占便宜如何而可以不吃亏谅使臣早有成竹在无俟鄙人之臆说也客揖而退爰衍之而为是说
议和预防后患论
天下事一误岂容再误倭奴犷悍桀黠其蠢蠢欲动十年于兹矣乘朝鲜东学党之乱袭取其京城扰乱其政事戕贼其民人而我军之保护藩属驻牙山者兵单力薄卒以失援溃退句骊全境尽为占据皆由当国者惰慢昏庸坚不欲战祗有和之一字在其胸中牢不可破是以事机之误至于斯极然始犹幸中国边陲未尝侵及也及至九连凤凰诸城警报频闻而京都震动矣金州旅顺等处险隘尽失而京师戒严矣于斯时也朝野内外智愚贤不肖莫不发指眦裂其弱者扼腕而太息其强者攘臂而奋呼皆欲得倭肤而寝其皮食其肉而倭肤之在高丽者既为学党所困屡受夷伤兼之北地苦寒冻弊者尤不可以数计其国王则自迁居广岛后民心离畔谤讟频兴时时有纵火焚烧之事至其兵额不足则募及于小工饷需不足则勒捐夫妓女种种困迫情形已可概见此天与我以剿倭之机时哉不可失也我若分兵三路一从间道渡鸭绿江收复韩京一攻收长崎覆其巢穴又以一军往来巡察以遏外援使其腹背受敌不得不俯首帖耳以求和如是以言和则兵端永息必不敢自外声教而罔王灵而致误于前者庶不至贻误于后矣乃近闻朝廷特派张少司农邵大中丞驰赴日本商议和事此我皇上皇太后轸念亿兆生灵惨罹锋镝用宏遐迩一体之量广乾坤覆载之思俾戢干戈重通玉帛特恐犬羊之性驯习维艰彼见我各路大兵如水赴壑足以扞御敌氛一旦遣使言和不以我为大度包容藉深黩武之戒而以我为举朝恇怯甘求城下之盟于是肆厥贪饕多所要挟或别求口岸以互市或索偿军饷以息争此固启衅之本心至是而适如其愿以相偿也不特此也目前倭人力尽势穷兵饷交困欲进不可欲退不能我不于此时抵其瑕蹈其瑕以尽[歼](纤)其众而遽与联懽即使既和之后倭兵即行[撤](辙)归本国然未示以威先示之弱彼狡焉思逞者安必其不再生心转瞬春回北洋冰涣彼更背约称兵乘我不备猝以兵舰夺我藩封窥我畿辅且分兵扰及南洋使我首尾不能相顾彼时良将锐师已大半撤回所募之勇亦未必尽留防次而一无裁遣岂能如此日军容之盛防务之严也而倭兵乃休息多时转弱为强转怯为勇满载其车粮以与我猛扑而坚攻恐前此之弃械而逃望风而靡者将复见于他日矣是一误于未战而欲和致令先机之坐失再误于既战而轻和不思后患之宜防欲惩覆辙适蹈危机国是至此尚可问耶昔金人以和愚宋秦缪丑以和愚高宗高宗实以和自愚读史者每为之废书三叹今之议和固非昔比然倭人猾谲性成轻诺寡信倘阳与我和而阴实误我则我为倭所愚而后悔莫及矣然则为今之计不可主和乎曰主和亦未尝不可也特所以不和之策与所以能战之谟不可一日忘也使倭人自知财已穷力已竭兵连祸结何时可已因仰体我朝怀柔之意帖然就我范围则可和和亦可久若仍恣睢暴戾欲逞其贪得无厌之心则不宜与之和速与之战值此猛将雄师次第翕集即用上所云三路进兵法而协力同心自不难慑其气而寒其胆万一不胜再别求制胜之方必待既胜而后言和而南北洋防务仍不可稍[有](可)懈弛北洋似宜以宋聂二统帅总我纲南洋似宜以冯刘二军门握兵柄而事权归一使无牵制之虞而东渖孱弱别派重兵以守护之至各行省召募之勇丁若统归营伍则靡饷难支惟简择精良斯克敌可恃此和局既定而善后之计也总之寇氛深入当轴者误之于先自今以后虽晏安无事而衮衮诸公时刻有烽之象交儆于心目间则干惕深而后患潜消矣传曰一日纵敌数世之患也倭扰边疆未经大创忽焉罢兵息战是纵敌也蒙惧其叵测居心患贻数世故为一误不可再误之说以耸当途之听焉
战具
论战具
朝廷近为安南特派李傅相经营滇粤三省军政初闻有径赴南边之说继由天津邮述傅相仍须回北洋大臣之任乃观宪旌所指则知启节之后即赴金陵小驻再行回沪沪上已备有行辕官场传说谓傅相在沪当有月余勾留大抵在金陵时因此次统军经三省海口各事本该南洋所辖是以须与左侯相商然后来沪整办军务也上海为南北洋适中之地调募勇丁筹措粮饷以及某省当派兵会助某省当协济军需声息易通不难随时措置故择而居之且安南之事关系中外大局倘外人必欲大逞厥志好寻仇中国意在保泰持盈可已则已未必乐与之战则或者通商各国亦以中法失和有碍贸易之事不以法人为真从中调停庶使兵戈不举隙可弥傅相在沪则各国官商可以就近商办也然近日中国行事既已如此持论者或谓两国终出于和抑又谓中法必出于战此不过就法人之意言之不召回公使则前在总理衙门所议云南边界一节法廷似有首肯但使法无违言中国必不构法人之兵端此和之机也乃连日西报所传法廷聚议情形则竟是法人有一往直前之概务使踏平安南侵夺滇境而后已且自视富强轻量中国大有齐桓陈师召陵骄示屈完之意然则法既欲战中国亦不能强之使和其必迫于必不得已而与之一战矣或和或战事未可知也第和则不必有备而战则必须有备幸其终和不能不防其或战而目前中国所以为战具者论者固难指其实也兵法知己知彼傅相统兵垂二十年岂肯轻举妄动者谓量敌而后进虑胜而后会今日之势量敌不难虑胜则难即傅相于此亦觉未有把握也或曰中国自同治以来所购之船炮多矣目前分布各海口不下数十艘当其向外洋购造也西人见之皆谓其精利无比与泰西兵船战舰不相上下船上之炮亦均新式合用再以西国水师之法教练兵丁今日沿海武备事事不出西国之下以之言战何患不克曰法人若与中国为难势必尽起精锐而来顾彼以是船我亦以是船彼以是炮我亦以是炮虽未必胜然亦安见其必败也战则战耳何多虑为噫斯言也何尝不足以壮中人之胆张中国之威顾吾所谓未有把握者其意别有所在也夫器虽精兵虽练就平时言之则然也器精而能用其器兵练而能用其兵则临时而始见也有事之与无事局阵大异即强弱众寡之势亦相悬殊中国购买船炮选择学生而教以西洋水师之法原非仅饰平时之观实欲以济临时之用而其时其势犹若有未及者则以有兵而无统兵之人也今一旦启衅强邻各海口所停泊之船自必调遣听用平时管带兵船之人固由学堂教习以成而管带之上更无精熟水师之统领也管带一船止知一船之事然且赖洋人为之教师为之船主不敢以一船之关系轻付诸少不更事之人今至于战其谓以一人策一船而可以临敌耶自剿平粤捻以来宿将多材颇有未老势不能不召用之然试问昔之剿粤捻与今之敌外洋其事同耶异耶统昔日水陆之众以攻克内地城池若而人者足以见功固也海道未尝亲历轮船未尝亲驾机器之运动炮位之方向未尝亲临其事而以之为统领欲其见功于海上不亦难乎且也每船之中自管带以至兵丁教练既久自谓精熟而临以不知海上之统领必有轻视之心假令出战之时而号令不行其祸尚堪设想哉夫中国自有轮船以来未尝与他国一战船之所泊不过此数大口岸不但海外程途即南北万里口岸纷歧情形未悉苟有知兵之统领已逊他国一筹而并其无人哉前年英将戈登条论中国诸事尝谓购置船炮不必一意求其上等倘无善用船炮之人一旦有事恐不待交绥而船炮适为敌人所用斯言也岂轻我中国哉亦深知我中国之病而欲医之也吾于今日亦窃窃焉以为忧矣
军械论
