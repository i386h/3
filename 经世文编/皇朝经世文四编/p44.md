<!-- { "loadSidebar": true } -->
今之聚谈实学者非曰格物算法即曰天文地理步武西法者不曰洋阵洋操即曰英文英语庸讵知此仅西学之皮毛而非其精义哉泰西有化学焉与格物算法相表里与天文地理相颉颃文字语言由此而开妙蕴行兵布阵亦藉之而瀹灵机行之于大廷固可以强兵富国守之于一已亦可以益寿生乃鲁钝者苦其精深聪者又鄙其琐屑是可惜也请言化学之理化学者化分化合之谓也盈天地间之物杳不知其亿兆京垓秭壤沟涧正载其原也而考质不过六十有六苟非化合化分则祗此六十六种而止何由而有亿兆京垓秭壤沟涧正载之物哉然欲考其如何化分如何化合以何法化分以何法化合何质与何质化分何质与何质化合化分之后变何形化合之后成何物其中有奥理焉有苦功焉非三言两语可以明非三月期年可以解也无已姑就富国强兵卫生益寿数大端言化学之效富国之急需开矿夫人而能言之者也以五金而论岂漫为是掘地凿山哉必也未开之先如法化分知其含金之贵贱已开之后如法化八知其出金之盈拙其法愈精得金愈多人工且又省他如工艺制造无非化学之所发皇也照像镀金无非化学之所流露也或曰此皆小民之事初非君子所宜岂知工力固属乎小民而理法必出于君子乎我故曰化学可以富国中国枪药弹率皆购自西国虽常设局制造亦归西人执掌嗟彼华工无非如奴仆之供人使令耳今既欲与西国相争衡而军器必资于强敌孰胜孰败较然易明独不思西人亦犹是人也华人之心思且亦有胜于西人者而遇事皆膛乎在后此无他化学之明且精远逊于西人也假令我华人之于化学亦如西人之专心致志将何枪何之不能造何药何弹之不能制哉吾故曰化学可以强兵至于疗病之药材中国虽有炮制煎炒诸法西人则以化学之理去其渣滓提其精液等药也华药用数两者西药祗用数分同病也华药服半杯者西药祗服数滴下咽既属甚易去病又形甚速事半功倍此之谓欤且于化分化合之理察药材则知某药之同质是故中国外科有用珠粉者西人则知珍珠与灰石同质遂舍其贵而取其廉华医又有用磠砂者西人则代以淡轻四绿又如蛋白与轻粉相和则结为定质以此推之则遇服轻粉者解以蛋白毒自不散岂有不效者乎人每言西医之艺绝伦而不知其得力于药材者实其得力于化学也泰西医士必从化学入门西人年寿今长于昔历观西中具有明征吾故曰化学可以益寿卫生要此三者语焉不详欲读成书已有译本而其上益于国下利于己则此说实莫之易也有志之士曷其舍化学而不学乎
论化学
上海开设之制造局所译出泰西诸书无不裨益于人事而诸书之中尤莫要于化学也夫中国昔人所论物理各事其书不然其意亦不然一见夫泰西所谓化学之深造方恍然于中国物理诸书惟仅知万物之外形而万物之内蕴尚未尝能深知其奥妙也若夫泰西之化学于造物之道已为西人所深悉万物化变成就之理本已显露其二三经西人阐发其微其所成就更为不少矣夫万物自有天地生成之原质以其原质各分为纤粒其纤粒有定形而各物既各有相结之性方能以分定等分相和而成为诸物今以纤粒之细虽显微镜之最精者亦未能确定其大小之实形然有端志窥测者拟日将一寸分为二百八十八兆以兆之所分而取其一分则得其每粒之大以是而亦足知其细矣原质既分为数十类欲以数质而成一物乃以各质调和而成也其各物如火如石如铁如天气合为二质或为三质而所成者其各物所存原质皆有额分细毫未曾微差所最奇者则两三质之分成各物者其分数皆有互相加增始相对合之定例今化学诸士并能将诸物化分归成其原质亦能以原质相和而成为数物化学之裨益人事实有不能尽言者其制作物料也则惜其料精其质而法另有出于常法之不及者其种地也以知某地所缺某物所尚遂引之栽培灌溉其医术也能察考百药之实质因症所宜补宜除而照用也百工之业实无不有赖于化学此化学之所以能供人事而西士之倾心于其学又何乎我所望于中国者诸士既欲接续是学果能中西互相争助其大举庶几数传之后后人既沾其大利亦可追忆曰是功虽泰西所肇创亦吾前人接续勤劳而始大奏其功也再能于功上加功不亦更美乎溯泰西化学之所由长进盖由于昔有狂人为术士所惑梦想长生之丹链金之术惟在熬调熔铸之法能得其精自可成也于是昼夜劳习不停卒至或猒生或病起而始释手也乃其熬铸之劳虽于所图废然未得然亦有异见焉有识者得见其法历年竭力穷思遂起化学故化学始兴也后之化士果能推广而增益之庶不负狂人之梦更能过有识者之法岂非化学之大幸欤
重学
重力行车说
尝闻西学中有重学之一端虽曾历游欧墨各洲未尝与彼都人士考究其实心窃疑之昨日见新闻纸载有虹口路新造飞龙岛试有自行车招人乘坐初不知岛形何若又不知何以名之曰岛更不知车之何以自行及偕茂苑赋秋生往观始恍然悟因语赋秋生曰此固重学之一端曾不可以浅觑特惜告白中不为之表明致有志者不知为何物登车者亦不知其何以有用为慨叹者久之因念余与亚士尼为能亦相识有素曾承其赠余高铁路图说一册即此车之制也此车任重自高而下势同建瓴取其重力坠下便趁力激上一坠一激之间其车自然行走更当接长便自任重致远不烦人力不烦马力不藉火力不藉汽力妙用残觉可取凡一切煤矿铁矿铜矿铅矿之所运货达船最为适用其矿离水次稍远者尤为合宜既不费力又极迅速何便如之闻往年直北曾用此车辇运重物由津至京殆即载三海中之机器铁路也嗣闻河南郑工堵筑溃堤亦赖购取此等车辆载土达堤既便取又省人夫以致易于合龙是真大有裨益之具更闻之西人云日坐此车行走一次可以免夫疾病缘人身五脏六腑安顿腹中久滞不动难免壅阻之患此车目高而下其疾非常人坐车上一经脱卸出于不意未有不惊持其精神而掣动其脏腑者脏腑一动则气之闭者亦开矣食之停者亦运矣较之火轮车马骋车之碾动尤为得力是于养身之道不无小补然则此车岂可与他项玩具同日而语哉麦君不讲中国文理不能立一说以自声明而但登之报章招人乘坐人之阅报而往游者亦遂漫然乘之漠然视之但觉此身忽然被其抑之而降忽然被其撮之使升升降何常不能自主亦不知谁为之主不似入仕途者可以凭己之力夤缘而上升可以受人之力排挤而下降升降之间己与人皆可为主及细察其车制平正通达块然一坐具耳四轮而外绝无机轴然后叹其心思之巧绝而测算之精微焉余不解重学即登此车亦但知其然而不知其所以然故略为此说以剖明之仍望此间之精晓重学者就余之说而引伸之且为测算而详陈之庶不辜负麦君之一片苦心耳至麦君之为人精明干练曾以有功我国经疆吏保荐至总兵官身虽膺夫二品之秩而帖然意下不矜才不使气目下暂作六月之息旅居洋场娶中土之妇处中土之室服中土之衣啖中土之食绝不以中土大人自夸亦有道之士也充具才力使之办理中土之铁路必然得心应手卓有成效之可观若此重力行车一端特其余技耳尤可异者此邦之人不识重力行车之益独惊轻力行车之乐轻力行车之谓何则近日所制以马驾驶钢丝轮轴之车是也轮用钢丝轻而易举缘以象皮行地无声车既迅疾异常而坐于其中立于其旁者皆无聒耳之烦昔人诗云车走雷声语未通使乘此车则虽喁喁细语亦甚了了可听我中土原有蒲轮安车之说为国家礼贤下士之典相提并论何华洋之悬殊而奢俭之远别耶余旅欧洲时知有此等车制以目未曾询及西士据称此等钢丝车辆乃系盗贼所乘取其行驶无声驰骤较捷以防失物人家追获故泰西士商衣冠中人绝不乘坐观于本埠旅居之西人虽殷富亦无此等车制亦可恍然大悟矣此间豪客大都不学无术之徒若录事参知则但务奢华他何所顾而一二衣冠文物中人切勿随波而靡贻西人以笑是则余之所厚望也耶因论重力行车而纵论及之幸勿哂余为冯谖之弹铗兴歌也可
何良栋《皇朝经世文四编》卷-

皇朝经世文四编卷十二学术
汽学
汽车源流考
汽车之制始自泰西近则通行于中外然中国铁路只津沽之开平台湾之基隆两煤矿为之权舆余则虽奉纶音于沿海各省一律创建惟至今十载犹未兴工即东三省间已筑至山海关乃因庆典急需又将工挪移应用以至工程作辍未能刻日告成岂以火车铁路为无用哉非也工费之需有不足也不知火车铁路驾驶如飞有事则用以运兵无事则用以运货瞬息千里实以济轮船之不逮所而辅电报之所并行故泰西各国其国势最巨者其铁路亦最多富国强兵皆可于火车铁路驯而致之也尝考泰西汽车铁路以美国最多其工费以英国为最贵而其始创则以法国为最先西历一千七百年西人尝有思用水汽以代人力者于是始有人创为自行车之说讵越数十载而未成至干隆己丑即西一千七百六十九年法人喀诺忒首创一车内置水锅一汽筒二及火门汽管等物使煮水成汽入汽筒中推挽迭相为用鼓动车轮使自行于上道而尚未有铁轨也佥名之曰自行车是即汽车之始也越两载法国兵曹闻之谓为行军利器乃命白来禽仿其法而大之以红铜为圆锅复置汽筒其推机路长十有三寸每方寸汽约得压力十九磅为火轮一径四尺间于二汽筒之间以鼓动全车轮重约八百四十磅全车重约十二墩可抵马力五匹每小时行四英里有半惟锅小汽不敷用每行四分小时之一必停车煮汽如其时俟汽足始能复行故其制仍未善也嘉庆壬[戌](戊)即西一千八百有二年英人突来肥息克始制铁轨至辛未一千八百十有一年英人来造成马一车作卧锅空其中为火道以单行气筒二置于锅上半藏锅内半露于外推其机路甚长挺杆向上衔于杠杆之一端又一端则有摇杆下连曲拐转行轮轮辋与轨面皆有齿相啮而行每方寸气得压力四十至五十磅不等至是规模略备遂行于世十五年后犹有用之者道光戊申即西一千八百四十八年美国人鲍温造气车用八轮中有齿轮二平地用八轮山道兼用齿轮车前置二气筒径各十七寸推机路长二十二寸挺杆斜下以动八轮齿轮之上别有两气筒筒径十七寸推机路长十八寸挺杆向下专动齿轮齿轮不用时则以一小气筒提之起锅炉内有小火管一百十二条径各二寸全车重三十墩癸酉一千八百十有三年西人孩得利参用突氏之法别成一车锅炉铸以生铁器筒一径六寸嗣因锅小气不足用又造一车火道环炉周略似倒焰炉之法气筒二直立于锅炉两旁推机路向上挺杆直连杠杆之一端其一端则为摇杆下连曲拐拐附于齿轮啮四轮而行
