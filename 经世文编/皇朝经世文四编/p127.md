<!-- { "loadSidebar": true } -->
伦敦朝邮报云今欧人咸欲侵踞中国疆土以为殖民之地此皆近百年来之机要然各国初到中国通商之先后尤当一考也一千五百十六年西洋人即葡萄牙人波利士地厘劳初乘船入中国以货物到香山澳门与华人互市此为欧洲商人入中国之始其时中国人大为怀与之交易无诈无虞自一千五百六十年波利士地厘劳渐招其国人徙居澳门至一千六百年间葡人商务大盛又至一千七百八十年间欧人商于中国者其船艘皆泊澳门此时澳门尚为中国地葡人在此居者输纳地税及一千八百六十二年葡人在天津与中国立约澳门政府归葡人设立然住澳门之华人与葡人时有龃龉越五年后中国即永割澳门为葡地其时所立之约谓葡人倘不愿居澳即将澳门交还中国然后任其迁去此葡人到中国通商数百年之大概情形也继葡人后来中国者则有西班牙人当一千六百年间西班牙人初踞广东南方非律小岛遂寻一水道由非律入广东贸易溯其初来中国时亦如葡人并无条约及至一千八百六十四年始与中国在天津订约后此至一千六百二十二年荷兰人东来地亦据有台湾为商埠越五十年被中国海盗郑芝龙逐去荷兰遂往澳门互市至一千八百六十三年亦与中国在天津订约又继至者为英人时在一千六百三十五年初以商舶入中国仍先至澳门下椗一千六百七十年英人往寻别港遂就门互市越七年英人则深入广州城互市矣乃未几我英国商人又进至甯波等处一千八[百]年英国印度公司锐意在中国推广商务今英商在中国能获大利者皆藉此鼓舞之力其时未有和约一千七百四十二年英人以兵船来中国海面大张威武欲藉此要挟华官为立商约之计时仍不能成约英廷特大臣律麦加地到中国而中国政府亦接纳之至立约之事则婉词相拒
一千八百一十六年英廷又派大臣律谙麻士至北京入朝觐见政府因知彼不愿跪拜遂拒而弗纳一千八百三十四年在印度公司承揽中国商利人等皆罢散英廷特遣商务大臣尼备亚来广东经理商事初非有意与订约也而华官闻其到澳门误以尼为到北京言和约事遂人传令禁其不得到广州城须在澳门候命俟华官发有执照方许来城而尼藐视华官佯为不知者也直进广州城以函投递督署粤督置之不答即悬一示谓大清国设官练兵乃为安抚百姓贸易之事由商民自理本官无容黩理云云尼此行知必触中国官员之禁特来窥其动静耳尼乘机将与中国订约而中道陨绝订约之事遂暂寝息而华官以为英人畏威受抚窃自夸喜是时英商在广州城者求英廷拨兵一队来中国英廷不允其请后因商务之事与中国失和攻陷广州城而商约始立并许英人据有香港地今在东方商务以英为最盛者亦此事树威于先也至考外人与中国定和约者则以一千六百八十九年时俄人遣使到北京与中国立和约为始一千七百二十七年中俄再订条约准俄人来互市并正定疆界至一千八百五十一年中俄又修改和约以伊他不加太为通商口岸任俄人设领事一千八百五十八年俄复与中国在天津修改和约中朝遂派数员往中俄交界处察勘地界至一千八百六十年又割定亚麻河之地即黑龙江北为俄界南为中国界中国西北之疆界亦定以伊归中国管辖是时分划亚麻河之地俄人欺中国人不识地图不知测量遂割去中国数千里地由此而后俄人渐欲吞并中国值中日有事之秋俄人又市恩中国惜中国政府受其愚弄而亲昵之与俄使卡善尼订立密约中国由此而日危矣其余美利坚人之到中国贸易则自一千七百八十四年始法郎西人来华则以一千五百年为始然其时则法商未有至者一千八百四十四年法人到中国通商中国准其在澳门贸易一千八百五十八年法人始在天津与中国立约并准设公使在北京历考与中国通商者德意志人为最迟一千八百六十三年始与中国在天津立约并准设公使在北京此欧人与中国立约时代之先后可稽也
论外人要求由于从前立约之未善
中日战后朝廷简李傅相赴马关立约割置台湾是为中国岩疆割外人之始迄今日而胶州湾则赁与德人矣旅顺及大连湾则赁与俄人矣英政府则惟威海卫是图侧闻朝廷已允俟日本退兵即将其地交付而法人又商于总署欲得一地以行商矣说者谓中国堂堂大国一统之规模至是而几为外人所败坏凡在普天率土[含](舍)齿戴发之伦莫不蒿目时[艰](叹)含忿难泄顾德之割地由教案而起俄之割地由索返辽东而起事有所藉犹可言想若法若英则将何所藉口乎曰为均权也噫吁嘻各国之权诚均矣中国将何权之可秉乎生辗转以思乃惜夫高年立约之初当轴者未悉外情致被外人所欺侮也原夫道光之季五口通商其首先立约者为英人由是而法与美继之德俄奥和义瑞瑙秘丹日比巴西日本又继之其文依样葫芦皆以英约为[蓝](监)本英约第五十四之言曰倘若他国别有润及之处英国无不同得其美在中国订约大臣不过以此语为口头禅未必料及日后之许多轇轕不料外人即以此为据眈眈焉日以润及为心今德俄既得地于北方日后英法商民不免利权渐失此所以执前约之伸其说而均权之议乃向总署齗齗与争乎总署一一遵从乎曰中国虽土地广大然德俄既分割于前今又将要塞让之于英法他日英法之欲既遂而类于英法者又起而求利益之均沾海口既悉外人渐且垂涎夫内地蚕食不止恣其狼吞不特中国无以餍其要求且亦万无此政体欲将兴兵以抗之乎则中日交争兵舰已尽毁于敌人之焰即使迩者逐渐筹资购舰意图重整海军而以我一国之水师出而御数大国之坚军利器胜负之势不待智者而始知迨至败覆之余重修和约则不特壤地渐蹙且将偿其兵费输致巨金中国此时岂非如谚所谓左右为难而一筹莫展以杜外之人窥伺欤曰是亦不难今后当与各国订明豫订一普通之约稿日后有约期届满而须修改者即照此约稿缮之自无相歧自无相竞更当布告于各国曰敝邦尺土寸地皆我祖我宗所力敌经营而得者有无故妄思脔割者敢求援照万国公法为之排解于其间此之谓均权即此之谓和好若欲贪我土地存得寸则寸得尺则尺之心是争权也非均权也争端起则敝国将日即于颠连即各大国亦皆不利焉知泰西虽近于杂之所为然亦未尝不讲仁义道德必有能拂衣而起仗义执言者而其中尚有一要端则在于海禁大开准各国通商于内地闻之西例凡在通商之地即作为各国之所公共不能任一国据而有之遍内地通商即遍内地皆不能占据二十一行省庶从此可固若金汤否则欲说俄以拒英而俄既存虎狼之心断不肯结怨于英以保此既弱且贫之中国欲亲英以拒俄而英人素以持盈保泰为心乌能轻启戎端以与强构怨至日本虽系同洲之国当俄人之索大连湾旅顺口其使臣矢野氏亦曾代总署运筹然彼亦自知俄之难与抗衡即与英结盟亦惟虚与委蛇未必真联为我中国介于两大且将无所适从数大国环而相伺乎刍荛一得愿贡诸当代大人先生之前苟不以位卑言高罪之则幸甚矣
议院
论议院为治国之纲领
古无所谓议院也君臣上下戮力同心而已矣其时天泽之分未严朝野之情不隔在下者不谓堂廉之高远在上者能知稼穑之艰难臣有嘉谟嘉猷得以入告民有疾痛惨怛得以上闻况其时虽无议院之名而有议院之实舜之执两用中汤之格尔众庶盘庚之登进厥民洪范之谋及卿士庶人孟子之察及大夫国人皆议院之似也故曰以厥庶民暨厥臣达大家以厥臣达王惟邦君汉世谏议大夫秩中三千石又国有大事每诏丞相列侯吏二千石博士议之则似乎真有议院矣后世堂陛日尊古制浸失君上或有过举骨鲠之士仅能折槛力争面谀之臣惟有备员进退于是乎一人耳目蔽于近臣万民疾苦无所赴愬而天下之安危君独任之矣我朝定鼎之后法良意美超迈前古凡臣子封章入奏必命部臣集议务臻妥善覆奏得旨然后施行此其郑重为何如者无如遵行既久已为具文牧令有不敢擅断之事则请于大吏大吏不则以闻于九重九重虚己则令该部议奏部臣恐干驳斥则援旧例奏覆事成既不居其功事败更不任其咎上下相诿莫或仔肩以致官吏得缘以为奸邻国遂因而狎侮百姓从此无呼吁之门朝廷因而成孤立之势此甚非国家之所宜也况大吏所奏各节其在属草之初固已逆探上意而知其早与成例相符必蒙俞允矣不过必俟命下然后施行耳是以于凡无例可援之事不敢率尔拜疏故虽明知有大利而不能兴明知有大害而不能去噫将何以矫其弊而正其失哉夫以中国土地之大人民之众一日之间万几丛集即使君臣一心上让下竞犹虞民志未孚而民隐之莫恤顾乃囿塞蒙蔽因循隔绝之如是是非岌岌可危者哉今诚欲复前古之良法创盛世之隆规计莫如效法泰西各国令上下皆设议院尝考各国议院之制地方满若干户口者得公举议员一人入下议院凡事之不便于民有益于民者得而议之议成各名下令及画诺视其画诺之多寡以定其事之从违善均从众之意其事经议定者复上之上议院之议员俟其核准然后施行其议院有常额缺则补之上议院之议员亦有常额其议员首领或以宰相亲王充其职遇有钱谷兵刑诸大政则开院集议亦以画诺之多寡以定其事之从违故其朝廷之举措无有不顺乎舆情者民人之疾若无有不可以控告者君门虽远犹跬步也境内虽遥犹觌面也是以君之于民若父兄之爱子弟民之于君若手足之卫其头目以弭内忧以御外侮胥由是乎中国诚仿而行之自京师以迄直省郡邑皆设议院京师则以翰詹科道各部之堂官充议员即以宰相为之首领而以地方绅董充议员悉令公举赡直省则以督抚为首领而以监司及候补府道充议员亦参以公举之法郡邑即守令为议员首领而以地方绅董充议员悉令公举不得自专其议事章程亦照西例如是则上下之意孚君民之志协以之行政无扞格之虞以之立法无壅蔽之患朝廷无所用其督责官吏不能便其私图向者一切之弊可不劳而自绝而且朝野有同患相恤之意邻国息因利乘便之谋今日自强之策孰有过乎议院者吾故曰议院为治国之纲领也或曰献可替否臣职之常总不能谏行言听犹不妨面折廷争何事规规乎必设议院噫为是言者其亦不思之甚矣凡臣子恐君上有过举而后用其谏而谏之能入与否已不得而主之则何如设立议院议而后行不必从事于谏而并使吾君并无过举之为得也设也谏而不入而或婴吾君之怒而受鈇钺之诛则适以成己之名而彰君之过虽不愧为忠臣而于国是已不能有济矣故议院兴而天下不必以忠臣为名高至天下无以忠臣为名高者而治国已得其纲领而可以高枕无忧矣
开议院论
赵而霦
