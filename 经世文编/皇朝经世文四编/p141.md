<!-- { "loadSidebar": true } -->
先王立政必使国无游民而鳏寡孤独有养也古者地旷人稀有井田以授其民有九职以任其民又有夫征里布以罚其怠惰者故闲民少而国富足后世官不能复授田贫者无立锥之地故不特怠惰之人流于失业即强有力者亦不足以供家室此游民所以日多而鳏寡孤独之穷困不待言矣泰西好为善举如育婴施医禁酒自新恤孤劝和训哑教聋诸会法至善也然尚不知恤贫院之设为益尤大也其法收中国游民及乞丐之流悉入院中量其所能教以浅近手艺使得自食其力又设监督课其勤惰不中程者有罚此因民之所利而利之惠而不费者也然其始不能无经费以给之其院既大所收至广动以数十百万金有由官捐廉以赡之有由绅商捐赀以赡之有由国家筹以赡之故国无游民民无废业虽岁费数千万金而国亦阴受其利也中国人众失业尤多愚弱者困于饥寒悍黠者流为盗贼其强壮有为者又散之四夷如吕宋一岛约五六万新加坡槟榔屿诸岛又十余万美国旧金山又十五六万越南西贡等处又三四十万古巴秘鲁等处各十余万余若日本若新金山若檀屿岛诸处亦动以万计其余小岛不可胜数总计不下一二百万近闻华人之在美国者美国严立条制以苛之且欲悉数而逐之呜呼谁非赤子而受困于异域此诚可谓痛哭流涕而长太息者也乃今不为之防则流亡愈众而外国之人共见甚矣此恤贫院之举所以不可缓也欲立此院国家当筹巨以为之倡设院于通都大邑使人人共见其利则必有继之者然贫民甚众则设院不得不多经费不得不广经费不广则持久难今宜变通办理且尽一人之力以供食用虽劣弱者必有余赀愿入院者官给其食授以小艺艺成所得之财则十分取一以为经费挹彼注兹则设院宜广又宜分上下二院凡贫民无业者入上院艺成听其自行谋食愿留者听之下院则收盗窃之徒及犯小罪者艺成三年之后方能听其自便若再有犯法则更入院三年然后得去下院之制自当比上院稍严如周官圜土之法又宜立妇女之院教以妇女所能为之事择老妇之朴诚材干者司之又宜立婴儿之院以收孤子之无亲者废疾之院以收废疾之无养者皆教以一年使足自给则天下无坐食之人矣然诸院不能一时俱举择其要先行之富室有捐巨赀独造一院者加翎衔以宠异之绅士之办理得力者亦宜有所奖励之然后有所劝勉以中华之人之众凡敬节育婴以及建寺施僧之事皆不惜重赀以为之岂恤贫院之举利益百倍反不肯为之乎特无人为之先故格而不行耳苟名公巨卿有好善者一人倡之百人和之行之十年而民不富足俗不长厚者未之有也
保婴要策
育婴之外又有保婴盖生婴送堂婴始能育若生婴即溺婴何能育保婴者善保而不使即溺保婴所以济育婴之穷此正善于变而通也论保婴之策更善于育婴育婴则立堂雇乳事多费繁保婴则随地酌行事少费省且育婴之善举以乳妇抚他人之子以隔膜而痛痒不相关保婴之善谋以生母而抚己之子肫天性而诚求有必至此所以保婴尤为救婴之要策也贫民每溺初生子女贾彪尝禁之东坡尝言之主保婴之策国朝彭南畇殿撰始发其端其济溺说曰余创一会察贫民之欲溺者急止之月给米三斗以三岁为止此南畇殿撰创行此要策而首发其端也厥后继起而益善其策者则有培元堂之劝育女说广信康荃渊之拯婴序湖南邓锡范之救婴新法遂安洪子泉之济婴社至无锡余莲村创保婴会而更详其章程苏州桐乡之保婴会继之江苏大吏饬属通行而各郡邑遂多保婴会焉请言其培元堂劝育女说其曰保婴会拯救溺女立法最善予约同人欲将此法行之于乡而不能遂乃设一法先行于本族有生女贫不能育者吾给孩袄褂抱裾各二件月助钱五百以六月为止祗行本族所费不多族百余家贫须助者不过三分之一每年生女不过三四人计所给衣食之费只需十余金即可以全活数命此变通而行其策于族中也又康荃渊拯婴序其曰责成族长家自为治示谕稳婆临时劝止醵联善会公给赡资随时行之存乎其人设婴长给田责令稽察此康太守于江西之广信府又变通其法又设婴长谕稳婆联善会行保婴之要策也又邓锡范种子集中有救溺婴新法乃出帖保婴其曰立出帖买命一法帖出而愿行帖收而愿止同心者众固可大其规模协力者少不妨约其限制可以两人共行可以一人独举一里数里画疆可守一月数月计时可为其数人共救劝帖云某等特出具劝帖敬告本境界内有贫家生女无力抚者烦本人于三朝内亲报帖内有名之人俟其访看的实助钱若干满月至三月又助钱若干三月之外自抱听其自便凡来报者以此帖存否为据帖收愿止独劝之帖仿此此又邓锡范变通而数人可行出帖保婴之善策也至洪子泉创为济婴社又名生生会其小引云生生会新设以济育婴堂之不及者也岂育婴堂在城内近者易于沾恩而僻壤遐陬或因往返之艰或为风雨所阻故婴孩仍有弃溺者诸同人创议随乡设会即随地散给其法简便其力易行十乡已次第举行每贫户劝留一女助钱千文分两月给付每乡或设一二局或三四局主局者必乐善殷实之家或捐百千或捐数十千分作十年出付捐者不觉其难计一乡中岁得百千当无不易而百千可救百命此洪子泉变通而分年捐资之善策也
至道光中无锡余莲村遂创保婴会于青城乡立规条一十有五至为详备其小引曰向来育婴之外有留婴接婴等堂为乡民递送婴孩洵为善举但知生即为抱送一经跋涉未易保全今变通用酌助钱米法令其自集成一会名曰保婴凡乡有生男女贫不能留者局中给钱米半年令其暂如万不能再为设法安置或代送婴堂庶使为父母者因助思留因留生爱幼孩日长怜念倍深所费无多保全极大此保婴会之所由始也其规条之善者请约言之如言生婴贫不能同乡作保到局报明查实即给白米一斗钱二百文此后凭票每月照给令其暂五月又言凡有遗腹孤孩无依靠者格外酌增或三年四年则恤孤而兼敬节于风教更非小补又言贫妇产后生故婴无乳哺势难保全每月加给钱五百文觅乳寄以三年为期又言婴儿报局遇隆冬给棉袄抱裙各一条春秋给夹袄一件又言送来婴来即为觅乳抚如有乳妇自愿留作媳给费三年其男孩多有人收作子局中给单以杜争嗣以上所言意至周密皆保婴之要策也自此江浙大吏饬属通行郡邑之有保婴会者众矣婴命之保全者多矣乃自兵燹之后会少贫多婴多保少惟严缁生太史复创行于桐乡其保婴会序云当此烽烟甫靖户口减前十之七八民生穷蹙更甚于前非徒溺女溺男有之育婴之堂既已毁矣保婴之会可不兴乎育婴于承平之时不过为孩提脱其死保婴于大乱之后且欲为国家蕃其生其法能大能小可行可止善举之妙无过于斯此言保婴会于戡平后尤为要策也未几苏州亦复举行其章程九条亦均妥善若江浙郡邑仍皆仿行而各省郡邑亦皆仿行则保全婴命不可以数计矣上海则既有育婴堂复有安怀局之设即保婴会之意而异其名不但保婴而兼济老也惟更有进焉者保婴之策洵为仁术仁心法良意惟既有善法尤贵得人苟司事者非其人则恐徒有虚名而无实际保无侵蚀辜负婆心言之慨然防之宜豫不但保婴为然凡诸善举皆然也
养老良规
三代养老已详礼经两汉养老更详正史无庸缕举矣近代条规日益赅备择其善者请言焉今天下郡邑多有养老堂其规条大同小异考嘉庆时江设有恤颐堂曾宾谷为之撰记勒石其条规尤善都计凡三十八条约举其冬夏有衣节序有赠洒扫有役疾病有医蔬果分尝炭绵均给董事同食洗衣予钱此皆法之善也至于朔望出游夜眠息火菜必煮烂茶必常温则尤虑之周而法之密焉若夫防患尤为详尽已备载于得一录中可以覆按也夫古之养老尊其礼今之养老[恤](恒)其贫其富且贵者自有子孙尽孝国典优崇无烦善士之设规而致意矣惟彼寿而不富老而嗟贫欲颐养其天年必善筹夫良法则昔人之法乃前事之师也遐思西伯施仁不遗老而无子宣尼言志首举老者之安则体圣心推王政贤士大夫之哀老怜贫者于此养老良规其有意乎
问赈米与赈粥孰善
赈米赈粥之善不善考荒政辑要中有黄懋之施粥不如散米说言之最为详尽谓赈米有十一善赈粥不如赈米之善也请即其说而约举之其大旨谓莫善于散米莫不善于施粥莫善于各图散米莫不善于笼统城市散米其十一善中谓赈米胜赈粥有六善各图散米胜城市散米有五善请即赈米胜赈粥之六善约言之谓赈粥过十里而远难及求一餐而劳于奔驰雨雪既不能堪疾病更不能赴各图散米则安居受赈一善也赈粥则多人料理又须柴薪兼有缩米添水诸弊赈米则省费少弊二善也乡捐城赈远饥难沾强者重弱者空返不公不均本图赈米则公而均三善也赈粥则一家数口必须齐赴妇女出头露面廉耻攸关赈米则男人赴领女子在家四善也赈粥则旦出暮还荒耕废织赈米则五日一领不废耕织五善也赈粥则聚蒸污秽疫疠易生赈米无之六善也按即此六善言之则赈粥不如赈米之善明矣再考古人之言以证之宋马端临通考言富弼知青州赈饥赈米五十万斛活五十万人前此救荒者皆煮粥食之饥民聚为疾疫或待次数日不食得粥皆僵仆名为救之而实杀之按此通考所言是又赈粥不如赈米之善也又吕东莱论赈饥亦以赈米为次糜粥为最下此又赈粥不如赈米善之证也更有极言赈粥之不善者惠士奇论荒政四弊以赈粥为第一弊其言曰先王行糜粥以顺时令而非以救荒东汉尝行之而民多饿死良以胥吏干没赈恤多虚撩以石灰揉以糠窍名为活人其实杀之又壮者得歠而不能及于细弱羸老之民近者得餔而不能于深谷穷岩之域活者二三而死者十七八矣且率数千人而行粥于市则气之所蒸将成疠疫众之所聚必有奸偷其患不细惟闾里长厚者可施之一乡而非有司之所宜行也按惠天牧言赈粥之弊至为痛切此又赈粥不如赈米之善证也然古人赈米赈粥每有分别而并行者又有赈粥而防弊立法者则赈粥殆有不可废者乎明林希元救荒疏言极贫之民便赈米垂死贫民急赈粥是分别并行也使垂死之人而予之米其能炊煮乎其有釜薪乎则予粥便矣故周文襄谕救荒亦曰极贫之民宜赈米垂死之民宜赈粥其言亦同也明王圻积通考荒政十议亦曰八议煮粥九议给粟亦二者并行也至国朝魏叔子救荒策于事后之策首言施粥并设防弊之法其言曰饥荒已极不能赈米当设法施粥施粥须因里设厂若劳其远行恐半途仆毙又须立人监理令饥民至者随其先后来一人则坐一人后至者坐先至之下已坐者不许再起一行坐尽又坐一行以面相对以背相倚空其中路可令担粥人行走坐至正午击梆一通高唱给第一次食令人次序轮散有速食先毕者不得混与一次散讫然后击梆二通高唱给第二次食如前法共三次即止盖久饥之人肠胃枯细骤饱即死惟饥民中称有父母妻子卧病在家者量行给与携归处分已讫方命散去散去之后令后至坐外者先行挨次出厂庶不拥挤践踏又多人聚易于秽染生病须多置苍术醋碗薰烧以逐瘟气又不时察严禁管粥者米将生米搀稀食者暴死
