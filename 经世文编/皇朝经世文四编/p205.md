<!-- { "loadSidebar": true } -->
窃河南中矣九堡于上年七月漫溢一时未能合龙现当秋汛届期各处要工贵推行尽利方能底成厥绩臣愚以为当责其所成储其所用保其所要防其所因本年二月因前任尚书麟魁廖鸿荃办理合龙埽工蛰失五占特命撤任回京而以钟祥郭顺安留工筹办并令悉心妥议仰见皇上轸念民瘼慎重河防至意近因河南省城水溢请疏浚近河以御城垣保护可无虞惟转瞬大工合龙该河督抚在工日久当经相度机宜胸有成算应请旨饬下专心一手办理于秋汛既平春水未旺期合龙傥自揣未能即合行先期疏明仍俟简派熟谙河务大员及曾任着有成效者往治之以期一劳永逸无复虚縻国帑致蹈上年故辙臣故曰当责其所成也上年冬间需次合龙闻各处料垛价倍异常施工无所措手嗣因出示晓谕乃陆续运至而大工业已愆期价值倍数而偿竟不济事现该省未及被水村庄之处年景尚顺乘收成之日麻不至昂贵宜及时购买敷足于用则事省而功倍临事无掣肘之虞臣故曰当储其所用也河东与河南虽分两地其实止一河东溢河南必受其壅漫水下注江南必须大疏海口黄水利迅厉急则通而缓则淀兹以无制之水任性罔行决不能遁道而下势必全黄入洪泽湖而湖底本为高仰又增以挟沙之漫水积淤其中设使西北风起高家堰最为吃重应请饬下南河总督于高家堰一带竭力保固复遣明干河员驻劄海口设法疏通导之归海高家堰既固则河南之水可无患河南之水无患则东河合龙之局计日而成臣故曰当保其所要也大河出中牟即由兰仪考城径归德府入江苏之徐州以至淮安府之清河县汇淮由云梯关入海此顺轨也兹乃溢出祥符县之朱仙镇由陈州府之周家口下注于安徽之颍州府浸淫于凤阳府查河南省城外来饥民其数不少而抚驭尚属安靖惟川凤阳二郡民情素称强悍自上年七月漫溢之后至今已及一年其失业流亡之人纷至沓来原望本年合龙水退可期回家耕作今兹未能且其地离家较远抚藩臬耳目不能周到而向办[赈](振)务不过委佐杂微员下乡稽查户口开载姓名甚或串通吏胥以小报大以寡报多从中渔利纵不至于此而亦不可不防其渐应请饬下安徽抚会同河南抚设法抚绥仍选素知自爱之员实力稽查安插妥善不致颠沛流离酿成他故则与其治之于已然何若遏之于未然其势易治臣故曰当防其所因也夫河水为东南民命之源河治一日则民安一日而四海乐安澜之庆盗贼亦由兹敛迹臣愚昧之忱为河务起见是否有当伏乞皇上圣鉴
熟筹河工久远大局疏道光五年
张井
窃惟黄河自豫省荥泽县出山以后地势平衍土性沙松溜极猛迅又复挟带泥沙屡治屡坏原乏久长之策然臣考之载籍验以现在情形窃以河之败坏与防何之费用繁多未有如此时之甚者也臣历此周履各工见堤外滩高出堤内平地至三四丈之多询之年老弁兵佥云嘉庆十年以前内外高下不过许丈闻自江南海口不畅积年盛涨逐前淤高又经二十四年非常异涨水高于堤溃多处遂致两岸堤身几成平陆现在修守之堤皆道光元二三四等年续经培筑其旧堤早已淤与平滩甚或埋入滩底至临黄埽坝工程臣检念嘉庆初年底案每年报销不过三四十万自十一年以后渐增至一百余万近年以来时有增减而增减少繁费将无已时盖由河底日高则流行不畅萦回纡曲到处皆成险工且昔多有挑顺盖创等坝名目不惟扞卫堤身兼可小镶埽多年以来淤垫榻卸半已无存所有顶冲迎溜之工大半顺堤做埽上堤下座补旧镶新埽愈长为费益钜此二十年来豫东两省河势日坏费用日多之实在情形也臣愚以为事理宜探本原图功当计久远不得以目前苟安之局即守为治河不易之经即如地方民气凋敝者当治以宽仁习俗犷顽者当治以威猛未有不力求治理而能自然不变者亦未有力求治理而无成效可者独至今日之黄河则有防无治而以防为治即治之而终不效历年以来当伏秋大汛司河各官率皆仓皇奔走抢救不遑其竭蹶情形真有惟日不足之势及至水落霜清则以现在可保无虞而不复再求疏刷河身之策渐致河底垫高清水不能畅出并误[漕](遭)运又增盘坝起剥及海运等费皆数十年来仅斤斤于筑堤镶埽以防为治而未深求治之之要有以致之也夫水性就下本属自然孟子之疏瀹排注江注海又曰水由地中行在宋则有疏浚黄河司官明天顺间令河道三年一挑浚嘉靖中凡临河州县各造上中下三等船并置铁扒尖鉏疏浚淤浅隆庆万历年间河臣潘季驯专主以堤束至之说至我朝康熙年间河道敝坏圣祖仁皇帝南指授方略首疏海口以导黄次别清口以助刷伏读圣谕云若黄河刷深一尺则各河水少一尺深一丈则各河水浅一丈如此刷去则水由地中行各坝亦可不用等因钦此仰见圣谟广运为万世不易之规维时河臣靳辅仰承庙训次第经理并于海口增设浚船往来疏浚百十年来均赀利赖然彼时黄河虽云敝坏尚不至如此时之甚即如靳辅增筑堤工有遥堤缕堤及鱼鳞堤等目名其言曰缕堤失守则退守遥堤再失则尚有鱼鳞堤臣揣度形势必因南外滩地高下无多是以层层可恃至现在两岸则惟赖一单堤高下过于悬殊一经溃建[瓴](瓶)之势断难回下就高虽有数重退守之堤亦必逐层递溃是此时全河受病情形较康熙年间不啻十倍然而民无昏垫岁有丰收者何也
盖我朝家深仁厚泽不惜帑金积年例外之增无不上邀俞允即偶有大工一切民夫民料悉行革除如干隆二十六年间堵筑杨桥漫口仅用银三十余万两近则概由官办每堵漫口用至一千数百万至少亦需五六百万从未丝毫累及闾阎凡此培养民力洵足感召休嘉是以河伯效灵黔黎蒙福而非司河诸臣区区一手一足之力所能幸而致也顾水势难定而患宜豫防见在河高堤险处处可虞无论一有漫溢堵合为难即使岁庆安澜而此常年修守之赀东南两河动以数百万计经费有常似亦未可以各省之正供备一河之支用且河底递年垫高堤身递年请增城郭居民尽在河底之下惟仗岁请无数金钱将黄河于至高之处令每年以淤高一二尺为率计至数十年百余年之后其高下情形殆不可以设想而仍止镶埽筑堤等奉行故事则一厅员营弁皆足办此以臣自视殆同具官腼受恩荣实堪愧耻而为我国家亿万斯年计尤未可止顾目前而不计及将来之大局也夫当此河底未能刷深之时除培堤镶埽而外原无别策然治法无定全在因地因时如潘季驯以堤束水以水攻沙而河治靳辅于筑堤塞而外又增海口浚船而河亦治其治河方略有曰数年之后河底刷深两岸堤防皆可弃而不失今以堤束水仍守旧规而水已不能攻沙反且日形淤垫则议者隆堤于天之说似亦未可谓之过计议者又谓河南闸坝分泄太多以致河身日垫此说诚然然当伏秋盛涨拍岸盈堤若无分泄之区必有溃之患其势又不能以两全臣在河工日浅且自江境以至海口未经亲历更不以臆之词遥为悬揣踌躇顾虑徒切焦思每念海防重寄全在权变机宜必须阅历既深方可语此至于规自然之形势察属吏之勤惰稽核工料慎重钱粮臣即至愚均可勉强学习惟海口如何方得大畅河身如何方可刷深则竭尽血忱竟无一得即与年老官弁熟谙幕僚反复讲求咸无良法每一念及辄为旁徨悚惧寝食不安又念此等情形各前河臣岂不深知祗以筹策维艰不欲以无补空言徒劳圣或又以创为议论必冒糜帑生事之嫌是以未敢轻于具奏而臣以为奉职之道主于勿欺既为计虑所及但以一己之聪明材力无可措施遂并其受病之处亦隐忍而不言则贻误将来臣罪滋大是以再四思维惟有据实沥陈仰恳皇上饬令中外臣工凡有讲求河工心知其意者但能使河底有可以刷深之法或应逢湾取直或应设法疏浚或应复靳辅成法乃设浚船或应筑做对头坝工束逼溜势或于此外别有良规据实敷陈奏请钦定由下而上节节试办如行之有效即通饬遵行要之就现在海口河身受淤情形而论必得有刷深之方始可遂就下之性不必谋自臣出而圣世永庆平成臣亦与有荣施矣
治河宜杜流弊仿成规疏
