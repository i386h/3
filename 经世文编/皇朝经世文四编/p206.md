<!-- { "loadSidebar": true } -->
三月二十一日恭阅邸钞奉上谕前据游百川奏查看黄河酌拟办法绘图呈览游百川陈士杰奏查明黄河下游情形各一摺当经谕令再行通盘筹画会同[熟](热)商妥议详细具奏兹据奏称拟亟筑缕堤资保障开徒骇马颊[河](何)以分水势并拟开小清河及遥堤窒碍难行各摺片户部工部速议具奏等因钦此仰见皇太后皇上轸念民生慎重河防之至意凡薄海臣民同深钦感臣窃以为方今河患宜杜治河之流弊仿治河之成规必帑不虚糜河无旁溢庶为经久至计臣籍隶山东海丰县谨就见闻所及不揣冒昧条晰缕陈以备刍择谨按汉书沟洫志长安张戎言水性就下行疾则自括除成空而稍深河水重浊号为一石水而六斗泥今民引河溉田故使河流迟淤而稍浅雨多水暴至则决溢是束水攻沙之法始自西汉钦惟国朝治河方略蒙我圣祖仁皇帝亲临阅视指授河臣累修大工生民利赖恭查干隆二十三年江南河道总督白钟山奏报徐城黄河刷深尺寸河底通畅情形钦奉上谕益当坚守束水刷沙之策不可为保堤放水之庸计以顾目前而贻远忧也又干隆三十九年钦奉上谕傥引河一开黄水经流势顺或遇夏秋盛涨湍急遄流吸动大溜难于遏抑滨河民田庐舍恐不能无冲突之虞是其利小而患大不可不慎之于始等因钦此圣训煌煌允为万世法守今河入牡蛎嘴已二十九年并无支流分泄尚复淤垫日高若再开引河水势散漫更难[望](忘)其疏刷黄河水性中洪大溜从未分流此处遄行他处立成壅阻而拟开之引河上接黄河下抵海口均有二三百里即使竭力疏瀹谅难宽深水过沙停徒事劳费又虑经流势顺设或人力难施以致夺溜则将来挽复牡蛎故道非数百万帑金不能藏事马颊小有漫溢则庆云盐山诸县或被其累水势大至则天津为众水所归形如[釜](金)底大溜北趋近畿受害而河海两运亦恐窒碍于大局深有关系臣考河流自周定王五年宿胥决口以至西汉末皆由天津入海东汉以至宋初皆由利津入海宋景佑以后导河入淮以至国朝皆江苏之安东入海咸丰五年铜瓦厢决口又由利津入海今利津海口又非畅驶矣夫北流而填淤改为南行而壅滞势将北徙今即不能导之使南而可导之使北哉臣愚以为北岸之徒骇马颊二河但可勿开总宜停辍如必需开挑既与庆云等县接壤亦应由直隶地方官详细查看方为有备无患可否请旨饬下直隶总督派员前往徒骇上颊上下游加履勘如开挑后津南数县及天津海口确无妨碍奏明始可动工夫北岸果建遥堤尚多保障今所恃者一缕堤现在海丰境内漫水四溢独马颊干涸今乃开工引水北行渐近京师甚为非计且所谓不致有夺溜之虞者恃闸坝而已以黄水之澎湃喷激冲崖触堤岂闸板所能抵御窃为畿辅危之臣所谓杜治河之流弊者此也今日之河必以大开海口为第一要义恭查嘉庆十五年钦奉上谕黄水下游日臻淤垫甚至海口阻塞尾闾不通经朕力持定见将海口挑挖深通堵塞马港旁趋之路现在河水滔滔东往更无壅塞之虞等因钦此诚以尾闾宣泄不通上游溃立见今牡蛎嘴旧河口出路倍窄河底更浅自当设法变通陈士杰既查出利津之南北岭决口距海不过四五十里由此开入较为便捷且场本已漫淹村庄无多虽百姓创筑堤该抚亦知明工钜地险难保无虞乃游百川陈士杰覆奏既称便捷不谓无益又谓刷有河漕方可定议游移不决恐难收效伏愿皇太后皇上力持定见饬下该侍郎等即就南北岭决口导使入海实为正办臣考历来河工多于冬令集事今既查得海口消落之时水行归槽便与岸平疏浚自易得力应于伏秋各汛加意防护仍冬令兴工又海口宜筑长堤从前云梯关外淤沙之间曾着成效如虑上游盛涨难容再将缕堤加高倍厚河身逢湾取直偪溜愈紧日刷日深不致涨漫明臣潘季驯即坚守此法道光年间举人包世臣所议对头斜坝亦应试办凡此详见治河诸书足资考镜惟费较多然与其逐年开挑引河何如将海口河身长堤对坝分项分年带修于河防实有裨益宋臣文彦省力役以足财用之对御批责其不权轻重是可鉴也至混江龙铁篦子向用于合龙归槽之后随溜新沙可资鼓荡若治年久河淤则宋人铁爪木爬御批所弗许臣所谓仿治河之成规者此也臣祷昧寡识原不足仰赞高深而缕缕愚诚祗以事关大局必当慎益加慎不敢安于缄默据实沥陈可否饬下户部工部一并议奏之处出自圣裁臣不胜惶惧屏营之至
五大河总说
崔乃翬
海河受南北两运河水达之大沽口直隶大尾闾也海门高仰山水不快又有拦港沙横亘其前此殆五大河总病根也南北两运西受浑清滹河东经三汊口汇入海河若左右两膀胱也两河皆南北运道所经冬苦其弱夏苦其强最难调剂此又南北运总病根也分而言之则又北运弱而南运强殆各病一根也东淀西淀脏肺也大清河一道贯穿其间分玉带中亭为三汊脏腑中之大小肠也浑乱其北滹乱其南淀为之淤清河为之塞则腐肠之毒也苑口赵北口东西淀咽喉路也西淀不下达白沟河之倒灌为之也病不在赵北口也东淀不上通无三汊也病亦不在苑口也故清河之韩家树淤铁头堤淤傅官营淤石沟淤脖子淤十二连桥淤虽皆两淀病根非大病根也大病根三三汊不通一也白沟不别行二也浑滹交哄两淀不得安三也三病之中又以浑滹为大病根也浑即桑干河也为两堤所束愈壅愈高下口益甚如人得水臌不裂不止尤浑河大病根也偪水上墙不如就平地而为之堑此又变极而通之一转机也浑病在尾滹病在首不可得而同也各一病根也近四五年间滹始北徙以文大两洼为壑视若故居殆病家大变证也此水下流合滏则安离滏则危人人之之所知也此水上流得冶则强失冶则弱人人之所不尽知也故滹不合滏冶助恶也尤全局之大病根也治滹不治冶强为约束虽扁鹊无如何也治水不治滹又恐一病未除而一病起也此轻重之权也
论中国当亟求御水之法
去年江浙水灾人民荡析田禾被淹粒食为艰今春雨阳时若方欣欣然谓可补去年之不足矣不意各处报灾仍络绎不绝何天心之不厌祸耶温郡早稻将次登而月初风雨交加河水骤涨几致年成去十之七瑞安等处又被蛟水去人口数百名而福州大雨亦有没田禾淹毙人口之事湖南慈利等县起蛟水至溢常德府城噫何水之为患一至于此然大雨之积蛟水之发进锐退速虽亦为患犹其小者河流北徙刷无常天津来信谓九河增涨漫溢为灾京津一路悉成泽国夫郑工[告](吉)竣曾无几时乃南流方庆安澜北流又报冲是其为患诚无已时焉国以民为本民以食为天民食固国之本也水灾迭至民食无赖有心人于此安得不思顾本之计虽水旱两灾均足为民食之害然中国近来苦旱之日少被水之日多则治水尤为当今之急矣水患之大莫大于河则治水之急亦莫急于河国家轸念民生凡有害于民间者不惜财力以为之计各处灾祲一经奏报立发帑金或截南漕以资散放而于黄河一事尤为不遗余力河员林立每汛必须奏报倘幸而安流不变则即为我民庆不幸而何处防何处开口则赫赫然震怒立将治河各员从严惩处其被灾之处则立布恩施言念及此犹得曰朝廷之眷念民生未尽心哉然而河患迄不少止抑又何也治河之法自汉以来代有成书摘其大要不外宣堵二字主宣者谓堵者为因循主堵者谓宣者为烦扰纷纷聚论莫衷一是孟子述大禹治水有疏浚排之说四字皆有宣泄之意主宣泄者祖之遂以为治水之道不外乎此不知孟子所言不过论禹之治功并非注意于河政书曰九泽既陂四海会同夫陂即堤也禹何尝不用堵哉要不专事乎堵耳夫水性就下顺其性而使宣泄固也然黄河之水浊水也带泥而行行迟则泥止泥止则河淤下淤则上亦势所必然上流既决堤既溃矣至于下流复歧而分之比及海口势已如强弩之末徒知分流以杀其性而不知水势益分其力益弱水力弱又安望其导积沙以注海乎不咎法制之未备而徒咎筑堤堵塞为下策岂定论哉蒙以为以人治水不如藉水以治水以人治河不如引淮以治河盖黄河之性合则流急分则流缓急则涤荡而疏通缓则停滞而淤塞今请尽塞诸决使黄水悉注于淮以合其水力宽筑堤防以杜其冲决多设坝以固其遥堤高家堰等处更多筑闸坝使淮不东注诸决既塞堤防既宽则河水必深河水既深则其赴海也必急淮既合河则其流亦必更急二水并力以推涤海淤则海之宣泄二渎也当亦因之而自急如此则河虽有汛堤岸可保淮虽有溢而消退必速矣或者谓水驯于分勇于合今尽塞诸决而合于一其为力大矣苟其合而涌也大决所犯伤人必多又将何如然宽筑堤防固所以恣其奔腾也是寓分于合矣或又谓禹之治水既曰宣堵并用则子何为不用宣而专用堵不知堤苟坚则水自合水自合则河自深沙日去而流日畅是不宣而自宣矣或又谓淮水之势不若河水之急一合之后入淮诸水势必自壅则何不使黄淮分背而乃使淮助河势河扼淮势也不知海沙既辟宣泄不患不通河不决固自深得淮羽翼则更深是用淮于河也若必使黄淮分背则烦扰矣或又谓闸坝既多行旅不便不知河梁既奠百世可安往来稍滞又何足虑且今日水则轮舶飞挽陆则铁路将兴行路犹愁迟滞耶所虑者郑州之工始竣铁路之议方兴库不支大工难集然河流时决十年之中岁修之费不知几千百万犹复时虑大决何若聚数年治河之费建一日非常之功为一劳永逸之计倘得一旦奏绩从此无河决之患无支销之处不亦一大快事哉嗟夫合河淮非难合天下之汇议为难姑息成风粉饰为巧而欲建非常之业岂可得欤因阅报悯近日水患之多遂推念及此问者亦谅此苦衷已
续录治新清河刍言
