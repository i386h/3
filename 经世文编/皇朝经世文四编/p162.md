<!-- { "loadSidebar": true } -->
今日言西北边防与古之言西北边防异古之言西北边防者若汉防匈奴西域唐防突厥吐蕃明防之边其地较之今日虽远犹近今之用兵则在喀什噶尔其地远在荒服之外由京师至嘉峪关外之镇西厅已七千余里由镇西至喀什噶尔又二万余里欲议边防于二万里之外将防不胜防乌乎防若悉防之则竭天下之财不足供防边之饷若屯田以防之则每有数百里大戈璧无水无土乌乎屯谓长地可以防守乎长城距敌万里远不相及且倾圮者多万一寇至不难攘边城而入也乌可恃谓战必胜防无庸乎则兵法千里馈粮士有饥色何万里饷艰师劳胜难常必谓平必速而防不必乎则凯歌露布亦既稍稽时日矣谓近敌各城皆驻有大臣可节节设防乎考喀什噶尔城不但旧设领队大臣也其北之伊则驻有将军矣其南之叶尔则驻有参赞大臣矣和阗则驻有办事大臣矣英吉沙则驻有领队大臣矣其东之乌什阿克苏库车三城则又皆驻有办事大臣矣似可节节设防不知城须严守岂能地尽兼防大漠尽多无人荒碛皆可窜入即参用雍正中潘之善疏意于荒路大戈壁皆增设防兵然少则不敷防敌多则如何筹粮此亦言易而行难也或曰然则若何而可曰我闻之虞书矣征苗弗克敷德班师初非近迂实为知本夫古之圣主贤臣若舜与禹益其识见才力岂出后世将帅下哉而不远征远防班师修德不力征而以德化实以蠢蠢之远在化外者力诚不足以制之也若汉武穷边幸而得志中原之财赋竭矣夫内地本也边圉末也竭内地之财以供边圉之饷是弃本而逐末也内地犹腹心边疆犹肤末空腹心以事肤末可乎且新疆于太平时岁糜朝廷巨帑百余年来亿万计矣今何妨暂置为缓图乎今发捻虽平西夷挑衅如何远征远防万一师劳饷竭而内地蠢动狡夷乘之若奈何为今之计惟急本缓末固腹心而轻肤末班师敷德王师退守嘉峪关以保内地敌邻之各国大臣严守各城以防外袭不远征远防纡中原之民力裕天府之帑金不防边而防夷预治心腹之疾斯为知本之图耳近疆臣有以此密疏力谏者惜乎留中想庙算别有渊深善策非书生所能仰窥万一也或曰言近是矣第乡会试例对策不及时事子岂不知而作策论及时事耶余曰嘻此非应乡会试也今观命题问及时事此即古人试时务策之意也正欲书生知时务裨时事耳乡会试策问古不问今故对策亦不及今兹题既兼及古今则作论者亦何妨畅论古今乎试观古人对策若汉之董仲舒天人三策何尝不及时事又如汉之申屠刚李固周举皇甫规诸贤对策皆直言时事子岂不知乎且不独唐之刘蕡也即苏颖滨之臣事策文信国之殿试策皆言时事覆按也殿试策但拘袭套语我熙朝圣主曾有谕旨饬改近同治初年张之洞殿试策不拘陋格亦及时事
新疆边防不可懈弛说
前者喀酋倡乱伊一境为俄所据中国不惮征缮不惜帑项转战数年始得收克复之效而喀酋遂以灭亡此时军务似可稍松然伊未归版图俄人尚有虎视之势有识者莫不忧之至今日而伊全境皆已归还俄人亦偕仍归和好故土既复但能力筹善后并力开荒以来复见当时全盛之气象而边防军务似可稍得息肩矣而窃以为犹未可以暂释也前西报言回人阿金汗心怀叵测有众三千兵器俱向俄国购买以与中国官兵从事又率兵过加拉境犬牙相错其折而入于俄也甚为易易喀逆之变俄人乘机入而据之意固谓此地可以归诸己有也孰意王师下临丑奔匿斧钺一举搀枪旋消俄人于此为之意阻犹然未闻其扫境以归还也迨至今日迫于公义断难久假不归乃不得已而还之且闻又索银二百万两是还之之举岂俄人之本心哉如果出于本心则留其一偏者又何故耶说者谓全境既复而仅缺一隅何足为意而不知此一隅之留其意正有不可测者矣以左侯持之于中以崇侍郎持之于外俄人即欲狡焉思逞当亦有所顾忌而不敢发而牖下书生执笔议之夫亦有多见其不智之甚者然古人有言询于刍荛则知草茅之议论亦未始不可采之处故有不得不为深为之顾虑者今日之边防有更宜加意者矣兵燹之余饷糈告竭迨至渐就肃清之后则裁撤营兵练勇以节军资此正办也第内地既经肃清之后度必无遗孽之滋萌即使兵伍散撤不必更防后患即或暂留数营亦不过藉以防盗贼窃发之事尚为不关紧要而西陲诸军所关甚钜虽然饷需浩繁无可设法之际而终不得以节省军饷之故遽行遣散内则防回人之不时生变祸生肘腋之间外则防俄人之窥伺于旁难保无觊觎之志此在有国者所当时时加意而于新疆一隅尤不可稍有懈弛也者内地各处留防军营近虽亦时加操演然往往有名无实而西军断断不可效尤一处稍有懈心则各国亦将沾此习气而敌人之耽耽旁者乘其无备而突发焉一处裂全局皆震譬之如堤防之障水苟有一处冲即顷刻全堤尽塌纵有善为奔救之材一时亦无从措手以此絜彼何独不然哉夫近日中俄无回逆已平而顾计及于此诚为无病之呻然以意揣之回人之军械购之于俄省西一隅之留俄又藉口于安插不服中朝声教之回人此其情亦可知也圣人有言致治于未乱未危保邦于未乱未危之际圣人犹且斤斤焉不敢自安而力求保治而强邻在迩逆党犹存则虽此时幸而即安能保他日之必无事变乎行兵之道原不过济急苟必欲终年积岁常若大敌当前天下断无此等治体特恐偶一懈弛一蹶将致不振则与其悔之于事后孰若备之于未来古云有备无患赭寇之乱合围于金陵和帅犄之张总统角之贼势已经穷蹙而其后官军一溃贼势又复蔓延江浙两省全遭蹂躏苟尔时军心仍如初合围视之各无懈志岂至此哉左侯老成练达久于戎行岂至偶有懈志特恐各营中官弁不能守法则亦不可不先为之防而或者曰安不忘危谁不知之岂待子之为是迂谈耶噫嘻迂谈也欤哉
论防俄
俄罗斯之包藏祸心匪伊朝夕矣积之既久必有发泄之一旦而其发难则必在于亚洲此前报固详哉乎其言之然而未闻有因此言而早为之防者岂果兵不厌诈不可宣示虑有漏师多鱼者乎殆亦如病人之讳病已耳夫俄人前时锐意于土耳其以其适扼红海之口也于是乎竭虑殚心劳兵费饷与土为难必欲得而甘心焉土国蕞尔不足与敌俄视之蔑如矣无何而英人联结德奥诸大国约纵以拒俄俄人遂偃旗息鼓而退卒不得越红海一步地此其故何哉俄国地大物博所出之货不少而目前未见有俄国大宗货物以视英国若大有不如说者谓俄国虽跨据三洲然其形势如环之围其精华全在欧洲境内亚洲之地则不过极北苦寒之地出产本无多也惟欧洲各地所产并其所制造一切必须运出红海乃为便捷而销路亦广乃以土耳其所阻蓄久而不得泄则必另寻一出路此但就商务言之而俄人已有断断乎不肯苟安之势其怀鲸吞蚕食之谋者乎前此俄人潜移黑龙江珲春等处界石几几乎有裂之意幸而弥缝过去而俄人究此心不死有心时世者屡屡关怀未几而闻其大兴路矣未几而路之通行者于珲春黑龙江矣此其居心何如显而易见而我中国从未闻有筹及于此者一若视俄人推广铁路为无足重轻也者然行于水者以轮船为尚行于陆者以铁路为便俄人亚洲既无旺产之货则又何必费此巨工耗此钜费以作此无益之铁路此其意岂深奥而难窥也耶余尝论俄国大势日后必求一出路欲求出路必在亚洲境内欲在亚洲境内求出路必其注意于高丽珲春黑龙江等处是势所必至理有固然故中国欲防俄当先计及于此数处顾珲春黑龙江在我版图之内欲如何防斯如何防尚可自为主也惟高丽乃中国藩属但有保护之责而无干预之政一切政教军务皆听高王之自主而高王又暗于治国不善邦交设或俄人入高高或告急于中国中国而不之救则失藩服即失己之屏蔽不特于理不顺而且于势不合若必欲救之则以中国之兵中国之饷而为高丽人出力幸而获全已属非计设有不虞并将为高受过又岂计之得者哉前闻某大臣曾献制高三策其一为高国谋废立高王不知自治听宫闱之言渐受其制以致外人乘虚而肆其狡谋若废之而另立贤王与中国一心一德同力御侮从此高人心服外患自弭此策之上者也其二竟以兵力收取高丽以入版图高丽素不知兵取之极易既取之后以我之令被彼之民几年教诲几年训练高丽之民亦足以奋发有为为我所用于是多设一重屏障即多一枝劲旅而外人见之将不慑而自惧矣所谓取乱侮亡推亡固存亦权变之道此策之中者也其一以兵戍高丽高丽无军政不足以御敌人中国发兵以戍之或水或陆常驻于彼设或有事为之抵御以保全高丽者为保全我中国屏障之计然师劳而饷匮而于事之有济与否尚不可必此策之下者也为此谋者原欲使国家用其上策舍其下策而此说既进之后卒亦未知决策若何以愚意度之三策均未必其施行也然而俄人之铁路既成则其駸駸蠢动当不在远又不可不善为防窃以为以中国防俄不如以英国防俄之为善矣俄人欲出红海而英人阻之恐蛟龙得云雨终非池中物将以大害于英商也今若得假途于高丽则其为云雨也久矣俄之利英之害也昔者英国曾以兵扼高丽之巨文岛既而仍以交还高丽如于此时商之英国晓以利害动以祸福俾英人晓然于中英合保高丽之益而仍以兵船驻守高丽要险之区中国亦以兵继之如此则俄人必有所顾忌而不敢肆意以逞然后徐议善后之法当亦英人所乐从者也夫借助于英而英受其益英人岂有不愿而俄人之气已折矣愿以质之谋国者
何良栋《皇朝经世文四编》卷-

皇朝经世文四编卷三十七兵政
海防
拟专设海防全政大臣以一事权疏
左宗棠
