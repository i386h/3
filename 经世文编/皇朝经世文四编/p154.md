<!-- { "loadSidebar": true } -->
古之所谓将才者曰儒将曰大将曰才将曰战将乐毅羊祜诸葛亮谢安韦叡岳飞等儒将也韩信冯异王猛贺若弼李靖郭子仪曹彬徐达等大将也孙膑吴起白起耿弇杨素慕容绍宗李光弼马遂等才将也英布王霸张辽刘牢之曹景宗高敖曹周德威扩郭帖木儿等战将也史册所载代止数人若夫裨偏曲部之才难殚述矣且夫儒将大将才将战将皆将也韩信之对汉高祖曰臣善将兵惟陛下善将将故将才着于戎伍而储才则先备于朝廷君子听钟声则思武臣听磬声而思封疆之臣听鼓鼙则思将帅之臣故天下安注意相天下危注意将天生五材谁能去兵禁廷颇牧之思岂虚语哉小乱则小才生大乱则大才生前代之将才勿论已国初海寇内犯而姚圣喻施琅蓝理李之方之将才出三藩同叛而岳乐穆占赵良栋梁化凤王进宝之将才出准噶内闯而超勇亲王策凌之将才出回部庭而兆惠明瑞之将才出金川捣穴而阿娃海兰察之将才出川楚征剿而额勒登保德楞泰杨遇春阳芳之将才出发捻等逆纵横扰乱而向张江塔罗李诸帅之将才出天地之生才不易爪牙心膂得一二人足矣然而一夫善射百夫决拾一人学战教成百人百人学战教成千人将将者道先储才安在不户穰吴而家起剪也乎且夫兵无强弱而时则异古今众无多寡而势分中外今之战事非二十一史中战事所有也今之战术非孙吴兵书中战术可尽也大抵陆军之将才固难水师之将才尤难昔则曰斗智曰斗力今则曰斗器械斗船炮一管驾而全船之生死系焉一大炮而全营之安危赖焉一顷刻而两国之胜负焉是真中国四千余年未有之战局也或曰习陆战则宜讲地营长堤之法习海战则宜据风乘潮之利噫是末务耳为将之道智信仁勇严五字尽之知己知彼四字尽之运用之妙存乎一心不必泥古法更何必拘西法哉或又曰师西人之长以制其短夫中国之有所长也非一日矣往者诸大帅战胜而取克奏肤功所行者何尝非中国素习之军律所用者何尝非中国寻常之军械也哉然则西法之可参用而非可专用也明矣至于出奇用间避坚攻瑕胜算独操我中国将才固优为之然则储将才如何曰在内求才将于兵部在外取才于疆臣京师兵部主之各直省督抚主之特设一储才馆于武员中遴选入馆专授中国古名将兵书兵法所谓练艺练阵练地练时者精究古法得失详神其变化购置我朝开拓各边及平定各匪纪暨练胆诸名臣奏议文集并近人所着舆图器械等书与近年繙译欧洲各国撰述诸书示以皇朝之武功谕以名臣之伟绩晓以良功之妙技作其忠义之导以尊亲之实兵法攻心为上吾谓储才者先攻其心而已矣至操演炮枪挖沟教筑墙及打靶泅水用刀运力炮队马队步队等事则已有武备水师学堂任然而储才之道犹有进也将才之难武夫力战而间或未明大文人读书而未易兼明兵法二者相訾其失维均科目正途聪明秀士留心时务者试其器识明通经史淹贯则令入储才馆试以骑射课以韬铃可以登船执桴可以乘风破浪陆兵则屯兵伏卒抄袭交攻安置炮位施放枪炮临敌身先无难踊跃直前也对垒布置无难从容坐镇也海军则习海道识沙线风潮驾驶轮船无难亲自指点也施放枪炮无难亲自手挥也合文于武可以得智勇觇器识则诚堪为阃外重寄矣前明王守仁唐顺之韩雍谭纶熊廷弼卢相升诸文臣考其集本传皆言其精于骑射前者剿平发捻诸帅多出帖括章句儒庠序有通才即国家有将才矣然则储将才者将何如曰武臣习文文臣肄武战将才将儒将大将吾将拭目俟之
粮饷
覆陈筹虑兵饷大端疏
李鸿章
臣自钦遵谕旨函商曾国藩原拟俟兵饷大端筹有把握再行缕晰覆陈旋准曾国藩咨钞九月十九日覆陈摺片内称河洛现无可剿之贼淮勇亦无可调之师李鸿章若果入洛岂肯撤东路布置已定之兵挟以西行坐视山东江苏之糜烂而不顾等语似属切中事情曾国藩因业经覆奏未另与臣覆信臣再四筹思彼覆疏中已陈之言皆臣所欲言而不敢遽言之隐大局所关臣未便稍有立异但不知批旨如何定见五中旁皇瞻前顾后仍有不能已于言者综其大要约有三端一兵势难遽分也我朝从前武功专恃兵力此次军务全资勇力臣初至军营习闻周天爵福济琦善向荣和春诸臣之议论皆谓旗绿弁兵驯谨而易调遣各省勇丁桀骜而少纪律其不得已而用勇就地召募随时遣汰尚无甚流獘若远调数千里外终必譁溃误事咸丰初年广西所募潮勇最多向荣张国梁等带赴江南沿途骚扰卒至十年三月金陵之变一溃而遂不可收拾矣自曾国藩江忠源胡林翼李续宾等创练楚勇不用一兵深知绿营废弛已久习气太深万不足以杀敌致果而以楚将练楚勇恩信素孚法制严密又由湖南北转战江皖一水可通人地相宜是以历久而能成功然李续宾唐训方以楚勇剿淮北之捻刘长佑以楚勇剿直隶之骑马贼均未大着功效则以离乡太远南北异宜勇性未能驯服何能得其死力曾国藩有鉴于斯故于金陵克复东南军事将竣即将所部湘勇全行遣撤但臣暂留淮勇以备中原剿捻自系因地制宜夫捻匪系皖豫东三省无赖纠合而成其隶皖籍者大都蒙亳颍宿人皆在淮北臣籍隶卢州实在淮南所部淮勇则庐州六安安庆扬州人居多皆滨江之处于长江上下防剿最宜军士战于其乡亦较得力其性情风气与淮北迥殊同治元年臣初由安庆赴沪湘勇以去地太远均不欲从乃商之曾国藩就臣乡里团练久战之士选将束伍逐渐添募如程学启刘铭传潘鼎新周盛波等始仅为营官带数百人耳嗣因打仗可靠各增募至数千人今遂为淮勇最劲之兵究之用于江淮南北必可指挥如意若逐渐调移山东河南边境尚可勉强相从若赴河洛山陕并预备剿除京东马贼甘肃回匪之用水土不习诚恐迁地勿良勇心涣散朝廷期望于臣欲以西北军事相属不过以臣在吴粗立战功而臣亦惟赖所部将士踊跃用命若今臣去而平素惯用之健将劲兵不得随行臣复何能为役曾国藩筹设徐州济周家口等处防军皆臣部最出力者臣若不调西行则声势不能大振若全调他往则东皖无以自立若另图添募马步而随身先无亲信可恃之兵勇必致败军偾事而无裨于全局此兵势不能遽分之实情也
一饷源难专恃也凡欲灭贼必先治兵欲强兵必先足饷欲筹饷必先得人与地臣自咸丰三年至八年皆在皖北军中窃见和春郑魁士之军战阵颇勇旋因饷缺而溃袁甲三翁同书继之更因饷绝而败即十年江南大营之溃十一年浙江之陷皆由于粮饷断绝官文胡林翼筹鄂饷以供东征曾国藩进图江皖以江西湖南广东厘金为饷源左宗棠以浙饷办闽浙之贼臣以苏沪入办江浙之贼皆能自我为政转输不匮幸而蒇事从古至今言兵事未有不先筹饷糈者也谕旨虑及皖豫发捻一日不除盛京甘肃势难兼顾诚以捻灭而后腾出饷需非徒捻灭而后腾出兵力有饷则到处兵力皆可用无饷则已成劲旅亦无用也陶茂林雷正绾皆多隆阿部下百战骁将昔何勇而今何怯其一溃再溃之故可想而知曾国藩夏间奉命剿捻臣忝署江督即以后路筹饷引为己任以安其心数月以来分屯豫东苏皖千余里湘淮兵勇四万余粮运供支源源协济又兼筹苏松扬州留防各陆营长江外海各水师皖南北江西防剿遣撤各湘军之饷虽以入抵出不敷尚多竭力匀拨幸无贻误臣若奉命西征现在进图剿捻后路分防各军之饷尚无专责之人即臣带兵远出饷源当居于何处筹饷当责成何人亦未蒙圣明指示若无确然可指之率众前行必为雷正绾陶茂林之续若非切寔可靠之人维持后路亦无以安曾国藩与臣军各将士之心臣尝默筹熟计目今大患在捻与回自须先图灭捻若以现饷养现兵约计河南可养战士一万五千山东可养战士二万安徽可养战士一万江苏可养战士六七万湖北可养战士四五万各省督抚果皆熟谙韬略认真筹饷练兵使一兵得一兵之用通力合作勿存推诿争忌之心则兵与饷可渐足一二年间可奏效若皇上专派大员而各督抚谓事有专属或拥兵观望或玩视军需或胜则争功败则诿咎遂使客兵出境种种牵掣亦难必其收功之迟速矣臣若赴豫欲图兜灭北捻必须多练马队以备冲突广置车骡以资转运饷需甚钜豫中蹂躏已久力难供应若专指苏饷目下苏沪税厘分供前敌淮军已虞饥溃再添练马步人数益多道路益远势必不支臣一经离任恐不能遥制此饷源不能专恃之寔情也臣军久在江南剿贼习见洋人火器之精利由是弃中国尽习用之抬枪鸟枪而变为洋枪队现计出省及留防陆营五万余人约有洋枪三四万杆铜帽月需千余万颗粗细洋火药月需十余万筋均按月在上海香港各洋行先期采买陆续供支臣每亲自料理又有开花队四营一为潘鼎新带往济一交刘秉璋镇守苏州其副将罗荣光刘玉龙两营为臣亲兵现在分守金陵城外之下关江东桥两处江口缘洋人最重开花目下长江通商番舶来往奸人觊觎侦知有此利器可稍夺魄洋重者千余筋轻亦数百筋其具之坚精药弹之繁冗臣讲求数年稍窥秘要他人多未及见更未与知臣既辛苦练成若出省督师必须酌量调往藉壮声势惟队所用器械子弹尽仿洋式所需铜铁木煤各项工料均来自外国故须就近设局制造苏州先设有三局嗣因丁日昌在沪购得机器铁厂一座将丁日昌韩殿甲两局移并上海铁局曾经奏明欲再移设金陵为久远之计臣若远赴他省则局与铁厂久必废弛不但技艺不能渐精且虑工费多有缺乏而臣军接济亦有断绝之时此军火恐不能常常接济之寔情也臣所虑者祗此三端倘蒙皇上天恩俯悯愚忱熟思审处俾微臣带兵远出日后无掣肘之患臣得效命疆场努力设谋帮同曾国藩等为国家歼此残孽虽万死有所不辞
边饷艰难请变通办理疏
鲍源深
