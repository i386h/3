<!-- { "loadSidebar": true } -->
请再以二书之言大西洋英国者合而论之徐书言英国书不盈一卷其言沿革以中国古书所无也乃译洋书而次之其言疆域以英国为海中三岛一曰英伦则国都也其二曰苏格兰曰阿尔兰因析言英伦之五十二部苏格兰之三十三部阿尔兰之三十二部又历言其国政教兵刑轮船机器洋洋枪物产商务冠服风俗言皆得实览之已可知其梗概矣且其立论谓英国虽仅海中三岛而国外之得地甚多始则得美利加继又据印度地后又寻得澳大利亚复于南洋数千里外广立埔头如阿喀刺达歪则取之缅甸麻刺甲息力则易之荷兰而富强遂冠诸国矣其立论精确已得要领矣按近今英国又乞得中国之香港而地更近粤矣以管窥言之英国强以船坚炮利智以机器轮舟富以远商重税更以印度所产之鸦片市于中国尤握利权此所以富强甲天下也而徐书已一一考核言之似不得议其过略矣再考魏书则言英国书盈四卷考证愈详其第一卷三篇曰英吉利兰墩即英伦五十三部曰斯葛兰即苏格兰三十部曰爱伦即阿尔兰三十部则缕析条分较徐书更详矣其余三卷曰英国广述上中下三篇则博引旁征考证尤详上篇引英国论略贸易通志职方外纪万国地理全图集地球图遻地理备考外国史略诸书中篇引皇清四裔考海录英国夷情记瀛寰志略诸书下篇引万令裕之记英吉利及自着之英吉利小记姚莹之台湾进呈英国图说疏及莹之英吉利地图说诸书夫徐书言英国不盈一卷仅六千余言魏书则盈四卷都计四万八千余言加增八倍博引书皆足资考证则魏书较徐书更优矣惟魏书成后中英之事如咸丰中英人兵舰直驶天津进逼都城竟焚圆明园而后受乃谕户部予巨金以偿兵费许英使驻京师领事驻各口而沿海五口通商准教士于五口建天主堂行耶稣教不禁华人入教凡此诸事及定约章程似宜增入也近又不但沿海增口北口已至于奉天且又增长江各口轮船不惟溯长江千里而上由芜湖九江而至汉口更南驶而直至湖北之宜昌矣已十五口通商矣此历次定约章程似亦宜增入也又如近之英人慕淮廉着大英国志傅兰雅着益智新编其中言英之近事者似亦可约取一二以附入也以上第取二书言南之安南国北之俄国西之英国合而论之也
请再进论二书之全书夫徐书之优尤在诸地图询洋人而译洋图又博访参考故能核实较前人之图尚有未合者远胜矣此其优也至于魏书增图益多亦皆词译核实使后人观之者于数万里外之远国一览了然如履其地则更优矣且魏书于详考诸海国之外于卷首又冠以筹海四篇议守议战议自抒伟论究心经济专筹制取此尤其全书精神之所注也全书之卷末又附以要论二十七卷曰国地总论三篇则引西洋人利玛窦艾儒二记南怀仁图记中国人庄廷图记西洋玛吉士地理备考地球总论美国培端地球推方图说曰筹海总论四篇则备采萧氏粤东市舶议浙粤章奏及条约曰夷情备采三卷则备采澳门月报华言夷情贸易通志翻译夷律此皆博引繁征足资考证也其余十二卷之书则详论轮船火器炮台水雷远镜测量诸法尤有裨实用其篇目曰仿造战船议曰火轮船图记曰铸炮铁模图曰仿铸洋炮议曰炸弹飞炮说曰炮车炮图说曰西洋用炮测量记曰西洋炮台记曰西洋自来火铳法曰攻船水雷图说曰西洋技艺杂述曰西洋远镜法按以上诸篇默深命意在得洋人之长以制洋人之长诚为妙策此又全书之至优处也今各省已设制造局仿造轮船火器则其说已行矣惟考魏书中之攻船水雷图说二卷全载潘仕成水雷图说之原书潘书为图多至二十有八图皆有说其说皆详全采之固至优矣夫水雷为伏海中攻毁轮船利器宜详益求详精益求精考近布国人希理哈着防海新编其中详言各种水雷复有电气水雷等诸巧制近人又着水雷船图说更可人坐船中船行水底至轮船下而发雷攻毁之法且上海制造局中又新译有西人专论水雷之书其新法有愈出愈奇者似宜更续为增入则愈精愈详而愈优矣至论魏书言洋炮轮船诸法固已详矣而近时上海制造局中所译洋人之书言洋炮者则有克虏伯炮说掺法及表克虏伯炮弹造法及饼药法制火药法攻守炮法炮准心法兵家炮法爆药记要诸书言轮船者则有轮船布阵汽机发轫汽机新制汽机必以诸书言测量则有行军测浍测地绘图诸书言艺术则有西艺知新诸书言炮台远镜则所译布国防海新论又详言之魏书言轮船而未言铁舰而新论中又详言之魏书言火轮船而未言火轮车而近时英人傅兰雅又有火轮车图说此似亦宜续为增入庶愈详愈备而愈优也魏书又于全书之终篇附以地球天文合论四篇夫默深于此书博引旁征萃心力考证可谓专且勤矣其书较徐书诚更优矣以上论全书也
而以管窥别据一二事言之则又有说焉夫徐书之优昔见徐书原本初印者于英国言英人性情有瘈狗妙喻言其虚声恫喝启衅兴兵正如瘈狗狂吠而欲噬人如其人执杖击之即惧而反走倘其人畏而疾避即愈狂吠追噬矣此松龛询之洋人而得其性情深见其肺腑也可悟制驭之道矣此徐书之优也请以前事证之如昔粤督林文忠因其犯粤即以兵击之彼即引退矣后人怯而主则彼即犯江浙趋天津逼都焚御园正如狂吠追噬矣此一证也又如逼都城时文宗命少司空成琦赴英营议和时甲馆琦家琦晨往暮归屡议未定叹而相告曰英使巴夏礼狡甚议既定而诘朝变议再定而移时又变屡变不能定若奈何时俄之俄使闻之至曰请偕住议之如再变则论国俄大英小论兵此主彼客请共击之必胜如其言英使乃慑而遵议此正如瘈狗之畏掺杖共击即不敢而帖耳服也又可证也后曾文正亦以此喻为然故于为江督时英人或以非礼请文正即正色拒之曰此断不能行英人亦即无言而退此正如吠而叱之亦即畏而去之也又可证也然徐书之优以此徐书之毁亦以此后英人译徐书至此喻惭而愤知松龛方引退家居英人乃请总署向五台取版毁之英人又念徐书已印行乃削此喻以活字版排印贱价广售则即今盛行之缩本是也未知英人于此书尚有妄削妄改否则今甲藏之原本已失不得校核矣夫能得制驭英人之道者文忠遣戍松龛去官而书尚被毁幸文忠之书未刊得免被毁耳论徐书之优优以此毁亦以此惜哉再论魏书固至优矣而以管窥言之如默深论战守谓不当守海口战海中当纵使入口伏而击之默深之意以昔洋船侵安南安南纵使入口百里不见一人潜使善泅以巨绠钉船底曳至浅滩搁浅而焚之以此洋船不敢入安南境此行之有效之妙策也然中国与安南地势人情不同中国口内居民繁密岂能使百里不见一人如纵使入口恐民多糜烂矣且纵使入口是引寇入门也拒盗者不拒之于大门之外而纵使入内室之中然后拒之必家人多被伤矣似尚非万全之策也似未可执古方以医今病也近今安南洋船已深入其境而内地多被侵占何不闻洋船之被焚乎是已徐书早已不信此说而魏书尚信之此其说似未可试行也是以今之防海尚严守海口以保卫内地也于海口筑炮台密巨炮精测量以求炮准活炮架以向敌船而又战则多备轮船守则更设铁舰伏则预水雷务求万全以期必胜殆亦不以默深之说为然也然则魏书虽至优而此说可疑似尚未优也得无白璧微玷智者之千虑一失乎此管窥之论也然以考证论之则魏书固优于徐书矣
地震解
地震之见于记载者不一而足后魏延昌三年诏曰肆州秀容郡敷城县雁门郡原平县并自去年四月以来山鸣地震于今不已明崇祯己巳年四州地大震丁丑闰四月雅州地震马湖圣洞地震者二叙州建武泸州越皆同日震又说铃载顺治某年京师地大震毁屋伤人不可以数计华人皆曰此灾异也考之典籍蒙叟谓海水三岁一周流波相搏地为之震国语谓阳伏两地震张融谓气开而地震其说虽为前人所深信而未经历验终不敢决其是非历观近日报章地震多见于欧洲各国而亚洲之日本亦常常有之数日前接得伦敦所发电音谓意法两国同日遭灾法之南境意之北境毁坏庐舍损伤人口甚多计意境毙至一千五百人诚非常之祸也而去年美之查立斯东省卒然地震居民避无可避防不能防以致数百里之间屋宇人民荡焉以尽其幸存者亦皆风餐露宿无食无衣困苦颠连形同乞丐噫天灾流行虽曰国家代有何竟若此之甚哉闻之野老云地下皆有鳌鱼支持喜聆水声三日不闻则其性不舒必致扬鬐鼓鬣地轴一动全地即为之撼摇侈口而谈一若亲身目者西人笑之曰此真梦中呓语耳乌足取信于人考西人载籍中言地震之故有三一曰气动地气氤氲弥纶无间若轮船上蒸汽然应用一千方尺气力者多蒸若干方尺则气力过旺水锅必为之炸裂而地震随之矣一曰风动风虽无形而其力甚大偃禾拔木不足言矣甚至寻丈巨舟竟可吹移岸上连云大厦竟可卷入空中其力岂可以意计者苟地下之风无端卒发地面能不为之震惊耶一曰火动地下随处有火山惟不恒透出地面是以平时无可揣测耳当其烟消火灭依然声息全无若其吐焰之时则地必预先击荡地下之火时时闪烁纵横一旦其焰欲吐而无由则猛力所攻必至巨震火山多在日本及欧洲各境故地震亦彼处为多也以上三说欧西博物士多曾详审言之而前二说近时曾有人逐加驳斥惟火山之说则皆深信不疑谓震后查看瓦砾堆中多有灰烬之蹟使非火山卒发安得有火焚烧其非模糊影响之谈可矣
