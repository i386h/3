<!-- { "loadSidebar": true } -->
按此魏叔子所言立法甚善分里设厂则无远行之弊矣列坐以次则无拥挤之弊矣父母妻子卧病给与携归则无妇女蒙羞病者不得之弊矣薰烧求醋则无致疾之弊矣时察搀水则无暴死之弊矣是赈米有分里之法赈粥亦有分里之法二法皆善赈粥亦足济赈米之穷也又考张清恪救荒事宜更变通赈粥之法而为担粥之法则更足济赈米赈粥之穷矣张伯行救荒事宜曰极贫之人宜赈粥然赈粥惟官长行之而绅衿富户鲜有行之者非尽无恻隐之心也有所畏而势不能为耳盖施粥之名一出人来必众此人得食而彼人不得则彼人怨今日得食而明日不得则明日怨本月得食而下月不得则下月怨恩未给而怨已随之所以虽有其心而不敢见之施行也然则随力赈粥使人感恩而不怨者岂无道乎今设与担粥之法富家有力愿施粥者每遇风雨寒冷难以求食之日煮粥一担令人肩挑粥担随处给食食毕则已明日再煮陆续挑给担粥者众则全活者多且无歛怨争挤之患矣又风雪之日饥民不能出门户每人量给粥一顿俟天气和煖方能出门营求此在富者所费有限而贫者续命已多按此张清恪担粥之法允为至善足与黄懋赈米之善法魏叔子赈粥之善法相辅而行也善乎杨景仁筹济编之论赈粥曰吕东莱论救荒以设糜粥为下惠仲儒亦谓荒政之弊四而行粥居第一然此法之弊也究非法之弊也乃行法者之弊也天苟行之而不善虽良法皆成弊薮苟行之而善虽常法可绝弊端窃以为灾黎未赈之先待哺已迫既报之后续命犹难惟施粥以调济其间则费易办而事易集又如外之流民户口难稽人数无定非煮粥曷济乎此不独富厚耆硕宜行之乡里即有司亦当行之郡邑而不可废也前代糜粥之设历有良规国朝偶运歉岁轸恤多方而煮赈之典未尝偏废贤司牧及乡里耆硕有志赈穷者知其弊而杜之散其利而普之虽谓煮赈谓尽善之仁术可也按杨静岩之言最为通达盖善法不能无弊知弊防弊即仍皆为善法赈米赈粥原可相辅而行因人因地以施之庶变通尽利无微不至而饥民得生有利无弊矣蒙窃更附一说焉尝览余灿之得一录更得卖粥之法不居赈之名而妙赈之术尤为尽善大意即仿担粥之法而以卖粥为名多设粥担减价卖之如五文一碗者减为一二文稍收其本则可流转接济而久行小钱亦用缺钱亦与疾病垂死者无钱亦与寒士妇女欲卖无钱者即诡言赊与约明岁总偿实亦施之夫明赊隐施者所以全人廉耻天下岂无寒士重耻死不受嗟来之食者岂无节妇忍饥死不肯蒙耻出食施粥者曲体人心婉行仁术使受不伤廉与不伤惠出之有名得者无愧行以至诚恻怛之心庶弥天地生成之憾呜呼亿万饥民之内尽有异日伟人每见拯饥者或有德色或加鄙夷盗贼视之乞丐贱之此甚不可也须知天降大任每在饿其体肤之中宜以兄弟之颠连伤之朝廷之赤子保之也且担粥散卖费省易行富者或任数担其次或数人共任一担分城中分四乡分村落以卖如僻处病人妇女老稚尤宜日日按时往买隐施明赊卖之者多即生之者众矣此足救无告之穷民佐有司之不逮也故夫赈米赈粥担粥卖粥循吏乡贤正人善士可各就所见各行其是善法而以善人行之则皆至善矣
报馆
论官报
近者闻朝廷有开官报馆之意窃谓此固今日之急务而不容稍缓者也盖中国之积弊在于上下隔绝上之所为下不知也下之所为上亦不知也夫治国之道贵通而不贵塞贵明而不贵暗今则上下隔绝则是塞矣暗矣欲其利国而便民是犹南行而北其辙航断港绝流而民之于海也有如财赋为国家之大政而究竟岁入几何岁出几何即问诸士大夫亦鲜能知其实数自丙申年李主政有光绪会稽录之作近者某君有度支简录之作而后国家每岁出入之数民间始略知其大概然其不详不备不尽之处盖亦正多未可据为实录也又如道咸以后通商之局既开则交涉之事尤重天下之事商之天下正宜明白宣化俾事前既可收集思之益事后亦可以办理为难之情形明告天下以无惩前毖后之计乃自始至今凡朝廷之谕旨臣工之摺奏其有关于交涉者率秘不发钞揣当事之情殆以为是乃国家之大耻不宜宣示民间致有违内讳之例也不知朝廷之隐秘愈甚则民间之谣诼愈繁讳何为者交涉之案一经奏闻即当见诸实事又何讳为而转因隐秘之故反致每与西人商办一事当其未定之前民间既无由而知之亦无从而议之及其既定之后则虽有错误亦无从而挽回是则上之人方以讳莫如深为得计而不知正惟讳莫如深算受累乃至无穷尽也故窃谓今日欲设官报馆宜当与民间报馆互为损益其必当详载者他不具论即如户部所司每岁入几何[出](入)几何某作何用某事实需若干必当刊登报端俾众咸知如有不合许人指驳官吏之舞弊可以欺政府不可以欺臣民必如是而后以多报少以少报多之病或可稍免也又如国有军务则军前之电报奏摺必当即时刊布仍许人指驳盖立时刊布者所以杜谣言惑众之弊而许人指驳者所以杜讳败为胜之弊必如是而后上下乃交受其益也曩者中东之役讹言实多某报至虚陈胜状荧惑听闻甚至军实已熸于海隅而捷报又见于上徒长虚矫之气致为大局之患不其痛乎而其尤要者则在每举一事行一令先当令主其事者具议上闻即发刊官报令众集议远之则仿古者谋及庶人之遗意近之则师泰西议院之规模盖一人之知识有限而众人之知识无穷一人之所谓是未必其果是也必人人皆以为是而后其是乃可据一人之所非未必其果非也必非人皆以为非而后其非乃可定如是则有益于大局故官报馆之设必以是为第一要义而不容稍缓也近者国家多故事多制举主者辄昧昧然而议之政府亦昧昧然而议之督抚大吏虽明知其不可行而力不能与之抗非勉强以奉行即敷衍以塞责亦何取此纷纷扰扰徒属官民为哉故如设立官报馆国有大事令官报陈其议而民间报馆议其善否或不无万一之裨也虽然空言不足以经世苟众论杂陈而政府悍然不顾亦复何益故国家欲收报馆之益必自政府不耻下问好察迩言始□□□着论既竟缀复其后曰曩者京中尝发刊官书局汇报是为官报之权舆然除刊登上谕奏摺外惟间报西报之无关痛痒者译登一二以充篇幅徒费墨无益国家盖报之遗意澌灭殆尽矣然虽无益犹无损也使官报之设不斟酌妥明定章程必至以政府之意向为从违以政府之喜怒为曲直公是公非既淆于笔端众好众恶复拂乎人性则涂饰斯民之耳目而使之永古昏昏必自官报始矣此鄙人所以不能无言也
中国振兴日报论
呜呼泰西各国之有日报至于今而可谓盛矣合欧罗巴亚美利加或大或小或君主或民主或君民共主之国无一处无民人即无一处无日报几几乎有君有臣有民即有日报焉考日报自二千数百年前罗马国首为之创当其时规模粗具刷印之利未兴大抵偶得新闻则笔而录之以供众览后究以传抄不便未得通行至三百年前活字板风行于世德国人复举行其事败新闻纸馆礼延四方名士崇论宏议多所阐陈各国皆仿而行之月久年深愈推愈广迄于今虽山陬海澨僻壤遐荒苟为人聚集之区断不能缺日报虽然日报之得行于西国亦非苟焉巳也西人之为日报者必其事理通达才识兼优公正清廉不偏不倚用能使笔之于简遐迩风传发一议出一谋统智愚贤不肖之俦无不低首下心倾忱拜服闻之西友曰英国各日报以太唔士为首屈一指风行各处人皆以争先快为心数十年前有匪徒在法国结党成欲将各银行谋害太唔士寓法访事人访知其事登诸日报累牍连篇各银行遂得预为之防无所损失匪人计不得遂徒唤奈何有一人以忿无所宣向官指控官提执笔人研讯讯得稍有差处罚出钱六文然讼费不赀须由太唔士筹出民间素敬其立言正直略不偏私乃为之集取巨金代缴讼费太唔士不欲重劳阅报者仍将讼费自行缴楚而以其钱给聪颖之二童子使大学入读书迄今谈新闻者犹举此以为佳话使非平日名望素着远近信从乌能若是之各罄其囊毫不吝惜哉且夫名望亦岂可漫焉而得哉泰西之设报馆必先荟萃夫才合兵法制造天文舆地算学医药诸科一一熟悉于胸中而后能论事纪言各得其当尽有置身通显曾任大员洎乎解组归田由报馆延主笔政者故其所言者皆身亲阅历不同纸上空谈而名位既高断不肯纳贿营私以自贬其声价我中国自与泰西通道事事皆取法于泰西自枪炮兵轮以及器皿房屋文字语言莫不细意研求争相效仿独至日报一事阅数十载风气犹未大开泰西即偏僻之区类皆设有日报馆美国有一乡堡居民约只二万人亦有日报二十余处中国则除上海外惟广州天津二处有日报余则旋开旋闭鲜有能支持至一年半年者泰西报馆之权甚大无论相臣将臣苟有失德则报馆即直言指斥无稍隐瞒甚至帝王之尊亦有被日报中讥其不韪者是以由朝廷以迄士庶罔不规行矩步不敢为非非惧宪章实惧日报用能使励精图治日上蒸蒸国富兵强为五大洲之冠中国则事多粉饰报馆中惟是颂扬官长以博其欢心其或官长办事不公日报略加讥讽则向之饶舌刺刺不休直使执笔之人箝口结实是非曲直无所发即明虽有报章之例矣尤其甚者人或有不堪告人之事见诸日报未免颜则必辗转设法暗中行贿以冀恐难遵报章报馆中人薰心利欲曲徇其情为之掩饰遮瞒罔恤世间公论即如日内有人因秽亵之事无颜见人本馆屡次照事直书不稍遗漏其人乃托友从中贿嘱欲令本掩弥缝幸本馆廉洁自持访得行贿者之住居原缄璧返坚拒其请誓不枉道以徇情若苟稍有贪心则贿赂公行尚复成何事体哉今苟欲振兴日报使中国人咸知日报之有益无人不奉为指南第一要在敢言文自宰相以迄州县丞倅武自提镇以迄千把外委苟有过失务必侃侃而谈格其非心咸归于正而于地方之利弊人才之盛衰风俗之浇制作之良窳精心考核罗列报章庶乎国家能日盛月新旧规顿改矣其次在守正执笔之士务求品学兼优一秉至公毫无私曲于暗托者则婉谢之于纳贿者则峻拒之胸中空空洞洞不染纤尘惟澄观当世之得失是非自抒伟议宏通淹雅大言炎炎如是以为之有不到处风行洛阳纸贵者我不信也非然者畏首畏尾欲吐仍茹左顾右瞻专徇情面甚至为医卜星相出招帖为优伶娼妓着声名不受人唾骂斯幸耳
何良栋《皇朝经世文四编》卷-

皇朝经世文四编卷三十三兵政
兵政
将取真才兵归实用疏咸丰三年
鲍源深
