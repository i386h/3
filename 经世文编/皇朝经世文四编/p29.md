<!-- { "loadSidebar": true } -->
大学言治国平天下而先之以格物致知诚以人必知万物之源而后扩而充之可以由末而返诸本正不第读山经尔雅多识鸟兽草木即可自矜为宏通淹博之才也近百余年来泰西格致之学日以精往往剖析毫芒研穷其理小而蚊蚋虮蝨大而日月山川无一物不有理寓乎其间即无一物不穷其理之究竟愈推愈广愈阐愈微由是而究天文考舆地兴制作讲树艺以及枪炮舟车之利佃渔织牧之经一经格致家推本穷原即能竭其才力聪明以渐收富国强兵之效然则由格致而几平治古人言岂我欺哉中国近五十余年海禁天开西儒之不远数万里而来者类皆挟其所长以诱掖我华士庶暇更将一切天学地学光学化学热学汽学重学电学声学医学以次译出俾学人之未习泰西文理者亦可简练揣摩而尤以英儒传兰雅先生之格致汇编为能集其大成饷遗靡尽所惜先生应广方言馆之聘笔墨纷繁以致汇编译至第七年即然而止窃尝私心冀幸曰安得有具大愿力者踵而行之庶几格致一门得以日新而月盛乎至今日而始有格致新报以继其后是报创于青浦朱君子尧荣组昆季而向贾二西士更出其所学相与有成报例一遵格致汇编其第一卷推论动物之理及泰西学问源流反覆详明有条不紊其中详述铁路利益尤为当务之急今者芦汉铁路先已鸠工庀材而闽中容纯甫觏察更创议由镇江另修一路至天津俾南北二千数百里中得以气流通往来利便所有条陈奏牍备登前日报章得此报以互证参观庶恍然于铁路之成效昭彰而入股者得以愈坚其志欤至于互相问荅诸条尤有教学相长之义彼穷乡僻壤之有志学问者皆可于此获师资焉抑又闻之凡物皆推原于点目前粗浅之理精之即其妙无穷此其理湘乡会劼刚侍郎尝言之矣其略曰白者诸色皆备黑者诸色皆无诸色备则不复受色故以色着白纸常推而拒之显露于纸上诸色皆无则能受众色故以色着黑纸常纳而入之隐晦于纸中夫绘白纸而显露绘黑纸而隐晦此孩提之童所能知匹夫愚妇所不屑道者也然泰西学士由此以证日质之所有辨虹霓之七色窥玻璃之三角定藻绘之彰施考影相之宜忌其学无穷极焉五金传热毛羽不传热投铁杖一端于火火外之铁遽不可执焚兽皮将尽而未尽者仍可报此传热不传热之证也狐貉足以御寒非狐貉能生热也惟其不传热故能护藏人身本有之热夫投铁杖与兽皮于火可执不可执之别此亦孩提之童所能知匹夫愚妇所不屑道者也然泰西学士由此理以考求地心太阳之热力与一切机器键辖火轮舟车蒸汽生力之大凡稽化学生克之源察冷煖涨缩之理储水银铸钢鼓以及制寒暑之表风雨之鍼五纬彗字地球月轮藉摄力以环日地火震山空阳牛飓循定轨以行灾推测之通乎神明其学亦无穷极焉然则积小以高大由浅近而至精深者非格致家所谓万物起于点之明证乎仆年未五十已视茫茫而发苍苍又以嫁劳人于西人考求格致之书虽尝涉猎及之终未一窥其阃奥其中惟医药一道稍得一知半解然亦未敢谓有得于心今幸朱君昆季之力果心精创为是报他日者传笺研问扩我见闻由医学而渐及夫化电光声天文舆地诸学正不第鲰生之愿于此可慰即由是而推暨夫制作树艺枪炮舟车不将使兵日以强国日以富用以立大学治国平天下之基乎
振兴格致以培人才议
为治之道首重人才人才者国家之元气苍生之霖雨也自古昌期之世道一风同重熙累洽入其朝则礼明乐备有雍容揖让之风行其野则凿井耕田有康乐和亲之化虽裁成辅相咸赖黼座之神明要亦众正盈廷材辈出相与擘画经营始得着百废具举之功成庶绩咸熙之效然则人才之关系不綦重乎古者培才之道不外学校有乡学有国学二十五家为闾闾有塾五百家为党党有庠万二千五百家为州州有序所以磨练才具陶淑性情者意至美而法至良今之书院即古学校之遗意也顾古之为教六艺并重财御虽属小道亦所研求今之为教第重八股诗词歌赋实学反弃之如遗不知摘句寻章之道以之猎取功名则可以之平治天下则不可试问有以文章奠定民生者乎无有也有以文章柔怀远人者乎无有也而且八股一道非但无益于人才抑且有害于人才自王安石作俑后世遂用以取士数百年来不知消没几许英雄士人束发受书即专心致力于此口非八股不道自非八股不观即有经史之书类皆置诸高阁终岁无一面之缘甚至与论文章则口若悬河津津有味与谈时务则呆若木鸡漠漠无言若而人者幸而终老林泉则已不幸而为民上问以钱谷则不知询以刑名则不悉如木偶一般鲜不为胥役播弄终必至于偾败国事贻害民生呜呼如此培养人才无惑乎培养愈勤人才愈少也方今时势孔艰人才为亟与其养千万庸众之才不如养一二有用之才苟欲精练水师纵横海上使敌国人觊觎胥泯则武备之才宜培也欲洞明大势熟悉洋情遇交涉事措置裕如则洋务之才宜植也欲开天地之利兴制造之工下以利民上以富国则格致之才宜储也今京都有同文馆上海有广方言天津有武备学堂金陵有水师学堂洋务武备二途已知讲而格致尚属阙如独上海有格致书院每年分四季由江海津海甯海东海各关道考试季课外又有春秋特课由南北洋大臣主持规模尚未恢广而数年来风声所树遐迩逖听中多超群拔类之才是则成效昭彰也所可异者交卷皆有定限出案从无定期即如去岁秋季课卷由傅兰雅先生代考迄今将届一年始经阅定本年春季共题四道操觚者颇难下手闻仅二三十卷自四月底交卷今已半载有奇即使阅卷者每日仅阅一本月余便可出案何以迟缓至今此皆培植人才未能实事求是也今欲振兴格致造就人才则宜变通章程并由董事公禀南北洋大臣筹款存息以充经费然后宏其乐育扩其规模未有不能振兴者矣其振兴之法则有四端一宜专门也人之材力聪明不宜泛用纷营必杂专务斯精精则可入室升堂杂则将浅尝止今格致书院基址非不宽宏宜就院中分设十二斋曰天算学曰地舆学曰光学曰化学曰声学曰汽学曰电学曰制造学曰商务学曰时务学曰动植物学曰文字方言学每斋延请名师教导各就性之所近使专一门不得泛骛不精不得半途而废一宜定额也开辨之初每斋定额若干[考](放)取聪颖子弟入院肄业给以膏火俾得安心就学而考试之初宜分别优劣以定去取不得瞻徇情面嗣后正额学堂如有缺出立即招考充补总须一秉至公庶不致有名无实一宜考试也按月一小课按季一大课小课由山长评阅大课由官主试出题之日刊登日报宣示遐迩各省士子有愿与考者皆可自备试卷誊真寄到与内课一体评阅宽之以限期厚之以奖赏其卷皆须弥缝以杜弊端而昭慎重出案之期至多不过两月不得故意迟延以致诸生观望一宜保奖也正额生徒学业有成择其优者由山长咨报南北洋大臣奏请奖叙以资鼓励其额外诸生与考者倘连考三次冠军定期面试果系真才一体奖叙庶可人才蔚起实学昌明也管窥之见请以质之留意人才者以为何如
读书宜兼格致说
天下之大何奇不有万物皆备无美不臻然习于日用之常而不察其体用或惊为罕觏之品而不溯其源流类分飞潜动植而不辨其宜性判刚柔燥湿而不别其等一事不知儒者引以为耻矣故圣经言修齐治平而推本于格致也昔汉儒专格致之学宋儒因之各有专书而治汉学者时复左宋而右汉然考诸天文五行食货等志则言物性者或未竟其本真论物理者或未推其变化其传疑者不敢强解其志怪者又无从索解学者于此未必遂玩索而有得也夫格致之学源于开辟人知天地之化育山川之钟毓鸟兽鳞介之实迹昆虫草木之化机极之异宝奇珍美材巧制无不别其名目究其情性以启宇宙之宝藏掌天地之秘钥则格致之学顾不重哉泰西之兴格致为重近时尤为隆尚设庠序以教之锡爵禄以荣之遐迩遍搜出奇争胜家喻户晓互相争先乃有水学火学电学力学之分复有气学重学化学算学之别凡所为利国便民足以策富强者莫不专心研究实力讲求泐为成书津梁后学条分缕晰穷流溯源使学者了然了然有大叩大鸣小叩小鸣之乐以中朝士林之众幅之广聪明智慧者若而人读书明理者若而人诚志乎穷理精艺之学将必有大过人者国家握符阐珍宣风重译欲广见闻之不及以大无外之规乃取此类书译为善本分门别类博考旁求惟采其易明而有实济者讨论揣摩务臻精审内而析理外而利用则又学问之道所不宜偏废者也今英法奥美诸国复于三五年中开博物院网罗五大洲珍奇瑰异之品时尚服习之物天生瑰奇之宝人怀瑾瑜之珍荟萃品评别其高下考其出处择其善者而尤效之何莫非格致之一助乎他邦之人精益求精如此儒者闭户读书所宜蓄其材以期见用凡有稗于国计民生者靡不讲习研求所愿于格致之道三致意焉有心人当不吝刍荛之采耳
问格致之学泰西与中国有无异同
