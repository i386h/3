<!-- { "loadSidebar": true } -->
中国自遭粤匪以来向外国购买枪炮几无虚日然购买之法皆由各省各营委员向上海各洋行购买故上海洋行有专为中国买枪炮者姑无论所委不一人所买不一家枪炮之式难以一律论将来遇有缓急若此省调兵若干至彼听用一时药弹缺乏而彼省所造之药弹不能合此省兵丁之用是有兵与无兵同事诚非浅鲜即使购买者皆一律式样而此等洋商与经手买办惟利是图前后所委员弁既无眼力又不能洁己奉公所买枪炮或为各国不欲买之货或为各国改用新式将旧日枪炮一概沽出之货或为不合用之货如南北花旗交战已毕其枪炮无所用处德与法战所获枪炮德国不合用亦概行卖出凡此价值甚贱洋商之专售于中国以为获利之计此等洋商屋宇之服色器皿无不华美饮食狗马之好无不充陈司事仆隶庖丁无不毕具遇有善于官话酬应便给之人不惜重聘请至以使在外钻干笼给生意其气象之大有十倍于华商者一日之费颇觉不资苟不如此获利是必亏巨本而后止然则购买枪炮非中国之储武备寔洋商之利薮耳中国独不可以变计乎试观去岁新派总税务司代购数艘兵船不独中国人视为坚固即外国人亦夸其极为灵捷是亲向制造厂购买价既廉而器又美中国人当亦知之而何以购买枪炮者从未闻有托新关代买之事虑新关之例凡有报销必由总税务司直达总署各衙门华官虽亦有报销而其数目不能不与洋商同则浮冒之獘自杜苟托买枪炮其价值亦概从真实报至总理户部各衙门王公大臣无不知买枪炮之价此后购买皆须涓滴归公耳今后中国购买枪炮务宜在北京设一军装公所伦敦设一军装公所缘北京为根本重地政所由出伦敦又为各国往来适中之地设之最宜中国苟需何项枪炮由北京公所知照伦敦公所储买凡两公所中各派中员三四人洋员一人伦敦公所则出洋公使随员及驻英税务司人曰当与闻其事所有价值两公所报户兵两部公使随员则报总理衙门驻英税务司则报总税务司使三处存帐互相核阅则中西委员虽欲作獘乌乎敢每届岁底汇集成数刊行晓谕则天下皆知枪炮之价而浮冒之獘无从生矣至枪炮运到中国宜设两处栈房以为屯积之所上海天津本最相宜然离海口太近恐一有兵端易为敌人所夺转资敌人之用考中国地势北路宜在山东德州南路宜在江西赣州离海口既远而又皆有运道可通各海口转移自不致滞缓斯枪炮免参差之别而金钱无縻费之嗟并使外国人知中国之买枪炮隐合西法而非昔日之有名无实岂不善哉无如各大宪明知此法之善徒以事难创行资不易集因循隐忍以致流獘不可胜言余尝闻某司马云伊向某洋行购炮行主即私诘以欲买真炮乎抑买假炮乎炮同一律而价有多少之分又尝至某洋行见一买办与二委员争论据买办云某委员曾向行中定买洋枪一千五百枝每枝银九两近日某委员因别行有一枝八两者欲悔前议惟闻委员某领价每枝给银十两倘竟悔议定行告知统带官以发其私余闻言揆度某委员情形实有不欲买之心而又有不敢不买之势呜呼獘至于此可胜叹哉
枪炮说上
薛福成
自枪炮兴而弓矢戈矛之术废战陈胜负之数与前迥殊即所以论将才者亦异古之将才杰出者如项羽之拔山扛鼎其气固盖一世矣至若汉之黥彭蜀之关张唐之鄂明之常遇春傅友德等皆以武勇显名于时奋建奇绩即岳武穆将才天建百战百胜而其武艺绝伦亦实非一时诸将所及夫战勇气也故自古恃勇而胜者十常七八今之战则不然设以虓猛绝纶之将而遇快枪精炮不能不殒于飞铅之下虽拔山扛鼎之雄亦奚益哉往者粤寇之乱将才辈出塔罗杨彭多鲍诸公出百死入一生撤去扞蔽立群子最密之处而不避用能累战累捷语人曰炮固有眼不吾伤也此亦倡勇敢之一法然究当听命于天不尽以人事为胜负且当时粤寇之用不过中国旧式枪炮耳否则西人所废弃之枪炮耳若有今日至精之枪炮恐应之之法又稍不同居今日而论将才不外筹之裕鸠工之良取法之精操练之勤四者备矣善用之则胜不善用之则败智勇固不可阙所以用厥勇者不同矣若夫恩威兼济赏罚必信法令赏肃实用兵机要所最先此又古今不变中外不变者也
枪炮说下
泰西诸国枪炮之精不越四端曰力之猛也发之速也击之准也至之远也诸国竭其才力物力苦心经营者数十年遂于猛速准远四大端各有极至之处今其隽士巧工覃精研思者尚未已也或谓果若此则西国四端之精进将终无已时恐复阅数十年今日所谓精枪利炮又成废物矣余谓不然凡物生长各有止境人之长七八尺而止象犀马驼之巨逾丈而止千年古木高数百寻而止西国枪炮殆已止于极至之境末由再精之时也何以言之今日至精至利之枪炮如欲再加其猛必有转移重滞之病有不能多开之病如欲再加其速必有子药骤竭之病有不暇命中之病如欲再加其准必有运掉不灵之病有应机迟钝之病如欲再加其远必有目力不及之病有子力堕下之病是故欲加一端之胜或反为三端之累且过求一端之胜亦必势有所穷利不胜害此余所以今日之猛速准远为不能不止之境也若夫随宜而变通之相机而损益之盖造者用者无时可已之事乃其范围固莫能轶矣或问百世以下事久而术迁机熟而而智生倘能别创新法以制枪炮则枪炮可终废乎答之曰理固有之然此究在百世下非余所能悬揣也
边防
谨拟绥边十二策http://wave.bbs.xilu.com/臣闻涓涓不壅将为江河两叶不除将寻斧柯盖患生于所忽事当弭乎未然今者西蜀越巂马边雷波边四厅猓夷负固为患连岁扰边屠戮人民掳掠牲畜不可胜计十余年来征调频仍军书旁午驿骚内地以全蜀之力制之屡出无功徒劳师旅縻国帑而寇氛益炽近者空巢而出狼奔豕突无复畏惮者何哉非国家小弱天庾不供也又非鍪甲不坚戈剑不利也乃往者徒事姑息军今不行赏罚失当众不用命而将弁复乏制胜之术狃于积习坚持怀柔之议谓赏赉可以已患因循将事使贼寇得以窥我虚实也且夷性贪残以掳掠为生计以焚杀为能事小出则小获大出则大获而官军以其地险性顽艰于进剿每从而抚绥厚赉之是一出而二利备焉彼胡为而不出哉且出则得赏不出则不得赏是我适招其出也故今日赏明日跳踉矣今岁明岁背叛矣夫怀柔者治安之梁肉也经也征诛者治安之药石也权也梁肉可用于平时药石则施于有疾苦疾病方作不延卢扁而药饵之反啖以梁肉未有不加剧者也兹之怀柔曷以异此曩者马林之叛尸横数十里守备某全军覆没雷波之围屡濒于危士卒战殁者数千轰轰山之役阵亡者数百辎械多为所夺马日冈之警焚杀以千计其积年残杀者无虑二万边民肝脑涂地道路梗塞若不于此时大彰天讨数十年后丑类生齿日蕃岁比不登饥民从而蚁附之则有明奢安之祸恐复见于今日臣实虑之然而议者必谓四厅地处边隅癞癣之疾耳不治便议者又必谓边患之生振古已然蠢兹小丑何足劳师动众徒縻供亿寘之便臣窃以为不然诗云如彼雨雪先集维霰今之丑夷敢于攻城围邑抗拒我师其亦诗之谓霰矣夫四厅之势疮也不及其毒未盛肿未甚而治之必将至于溃烂血肉淋离而后已纵不至于戕生而四肢百骸悉关痛痒日夕呻吟元气为之潜丧若或变而为痈疽或他疾缘闲而起则性命系之其为祸岂小哉臣愿皇上赫然震怒选将治师宽以岁月轻爵禄以励将士严赏以立恩威又命威重大臣视师督战有不用命者杀无赦恩威既行将士必奋然后分兵深入据其险要毁其积聚夺其农时离其羽翼不过岁余边地可平腥羶可涤既平之后诛其巨憝贷其老弱投丁壮于四裔郡县其地此一劳永逸之策也臣谨案西南夷自汉武帝朝始通中国自是恒为蜀患蜀汉时雍闓以越巂牂牁益州永昌四郡叛酋长孟获助之武乡侯诸葛亮以为非痛加惩创必患及腹心故不惜转输之费士卒之劳帅师十万凿山开道跋涉险阻深入不毛七擒七纵然后蛮夷讋服震慑天威边境乂安者百有余年至晋稍稍出扰王逊讨之歛迹者亦百余年唐德宗朝又肆侵掠韦皋抚牟寻通牂牁猓夷惧边地复安有明又肆猖獗崇祯间命刘綎统重兵平之勒石纪功自是边民得安枕而卧者将二百年此历代征讨之成效也至若治得其人亦可不烦师旅之劳昔魏尚守云中匈奴不敢犯边余靖抚桂林交趾不敢入寇范仲淹镇延州则西夏破胆朱燮元在贵阳则洞苗革面边徼之理乱在得人与否耳陛下诚能诏封疆大臣搜罗轶才破除资格遴贤能为丞倅如其才可充是选者虽卑末之员岩穴之士即起而任之重其威权厚其糈禄使无掣肘顾忌之虞室家冻馁之忧然后限以三年责成其功如其效则举者与治者同迁如其不效则举者与滥者同斥诚如是而边徼不治夷氛不息未之有也伏念臣草茅下贱性复至愚朝无许史之援过惧邱山之积岂敢高谈世事自贻斧钺之诛但念切同仇且待罪边鄙十有余年凡夷番之情伪山川之险隘得而洞悉之谨拟绥边十二策干犯天威冒死上陈不胜惶恐战栗之至
一联声气孤则易折众则难摧势使然也越雷马戎夷所以屡为边患者盖四厅势孤故也所谓孤者非汉弱而夷强也亦非夷众而汉寡也乃边民人心涣散势分而不合戎夷得以肆其毒螫若使四厅之民聚族而居比屋而处鸡犬相闻斥堠相属虽猛如豺虎犹且避之况蠢类乎今使沿边要隘处所五里一小堡十里一大堡大堡三百户至四百户小堡一百户至二百户徙境内穷僻居民实之命各置火器矛盾以自守兵民相资军威自振夫五里一堡声息相通缓急足恃一堡有警以连珠五炮为号邻堡闻炮留其众十之三以自守出其堡众十之七以相援或断其归路或首尾夹攻如常山之蛇击首则尾应击尾则首应击中则首尾俱应寇将安逃乎寇见我声气联属如手足之相救数败之后必当革面洗心埋首巢穴不敢复出为患矣
