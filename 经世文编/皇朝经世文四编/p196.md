<!-- { "loadSidebar": true } -->
周礼人一职实司矿务之官特以前明税璫矿使流毒天下害民弊政无逾于此中国取以为鉴垂之宪典是以不言矿务也惟滇南铜铅各矿圜法攸关任其开采此外如铁煤金银各矿间有私行开挖者集人过众易滋事端嫉妒者从而甚其词于官查究封禁见之章奏公牍者伙矣此固历来办矿之情形也通商日久说者谓西人志在货财无拓土开疆之计然英人据缅甸之国而迁其君日本夷琉球之封而改为县法兰西蚕食东京越南之亡也忽焉此犹朝贡縻之藩属也东三省为国家发祥之地龙兴之区俄罗斯潜移界石占地数千里康熙中索额图所立之鄂博不复可考今与俄罗斯仅隔一黑龙江天堑未能飞渡耳然犹虎视耽耽屯重兵建铁路时启狻谋噫是真心腹之患方来之忧也中国各省矿产之旺为五大洲冠尤西人所艳羡即谓其为货财计有不乘隙而入投闲以起者乎当国各钜公深谋远虑力图自强之策裕建业致富之谋排迂谬之常谈而破除成见于是创立船政局制造局铁厂军械厂武备学堂等处业经各收实效而近日建立海军衙门尤足以资镇慑而振国威第设厂立军则需用军火及煤铁之处必多中国所出不敷应用致每年又增出向外洋购办煤铁军火之费不下千万余金实非持久之道设将来遇有失和开战之事局外诸邦遵守战例则中国将从何处购取煤铁军火耶是以开矿一事杜强邻觊觎之阴谋开中国不竭之利源实今日当务之急也近来于矿务讲求亦不遗余力如天津开平台湾基隆之煤矿黑龙江漠河山东甯海州之金矿云南之铜锡铅各矿徐州利国之铁矿贵州青溪之炼铁矿局皆开采之确有把握得有成效者也昨有西友谈及戊子秋间李傅相尝委盛杏荪观察为矿务学堂督办适比利时驻沪之总领事古贝尔君在津愿襄助其事并荐其国中之头等矿师子爵名撤端者于傅相以为教习后又荐其国头等矿师白乃富来华勘办矿务嗣经李傅相送湖北为张香涛制军延之勘办开矿事宜张制军移节两湖原为铁路之事故于矿务尤所注意[钤](铃)下之奉檄察矿者已有多员复又延请德国矿师数人以襄矿务中国处此闲暇之时兴办矿务外洋各邦皆欲自见其长以为中国用诚绝好之机会也窃查外洋各国莫不以开矿为急比利时号称小国闻其国中矿产最饶矿学最精野世城设有矿务学堂各邦特有多遣学生到彼习学矿务者并能制造各种开矿机器屡有他国官绅到比国定购开矿机器以资开采亦可见该国之讲求矿务为有素矣开矿器具甚多名目最繁大要约有三种一为拉重举重之法一为注生气于矿内之法一为车水之法又有极大力猛之机器以上各件为比国专长至于察矿苗及矿质等事更有独得之秘语云取法乎上仅得乎中则取法之始乌可以不慎重从事而或存见小欲速之意哉盖延请矿师宜取真材勿徇虚声勿贪便宜推荐矿师之人必该国系素来讲求矿务者其人亦系办过矿务者似此选择认真庶几得有真材以襄矿务乎再开矿机器名目甚多价值甚钜比国系专开造矿机器者如中国官绅有佳矿集赀不易但许以分给矿中出产若干成订立合同之后便可将应用各机器运至矿所以资开挖夫得机器之用而不必先縻钜计至便也西友之言如此合附及之以为兴办矿务之一助何如
论开矿购地之善法
中国之言富强者无不以开矿为言顾中国之兴办矿务亦既有年其间除开平一矿办理最为得法煤质既佳又有铁路以资转运近来即由此处推广铁路势将渐推渐远此处矿产实为中国各矿产中首屈一指而云南之铜锡诸矿继之云南之矿本开在先人工所出圜法所必需云铜之名播诸久远近来不过以人工易而为机器其取之也愈速其出之也愈多其利愈厚其事愈繁其弊亦愈深故特简派大员以督办其事然以刘宴领盐铁转运诸使而饷需不竭者刘宴一去而各弊皆丛生矣以是知用人之难而得人而用之尤难也台湾之基隆其煤质本为极佳法人曾为垂涎开采亦已长远近得刘省三宫保为之纪理亦锐意于推拓铁路吾知日后铁路之推者益广则运路之来益便且捷而煤之销必有日渐加远者而利赖无穷矣至徐州之利国铁矿则煤与铁产于一处即以此地之煤炼此地之铁其便利无比所惜者现在办理之人资本尚虞不足耳若青溪之炼铁矿则以无煤为患盖炼铁必需燋炭燋炭者煤之经煆炼而成炭者也青溪炼铁之地去煤之运路尚远故至今尚未敢轻开大炉虑煤运之不继也倘亦如徐州之煤铁并产则其矿产当不逊于他处矣闻山东诸矿现亦有开办之意但未得其人故尚迟迟有所待也近者张香帅大举铁路之议已邀俞允将来各筹措齐集必将通力合作创从前未有之奇观建自古未闻之伟业其利益不可以偻指计而所需之煤铁则亦当早为之备以故香帅抵鄂之后殚心竭虑锐意于矿务盖以为铁路则必需铁若购铁于外洋则不但价值昂贵银钱皆流至外洋而且处处仰给于他人究非政体中国地大物博货恶其弃于地若自行开采可以收取之无禁用之不竭之效煤则尤为铁路所必需现在轮船遄行中国各口之煤多以供轮船之用若铁路遄行轮船固不可废也则是所出者倘仍不加增而分而供两处之用其有不渐见支绌者哉必也先事而筹之所谓绸缪于未雨者无或失也夫是以于各矿昕夕焦劳无时或释于怀而其所筹画者又独见其思深而虑密焉闻香帅之意凡矿地而为民间之业则秉公丈量估价由官照给不使小民平空失业此其体恤民情已可谓至矣尽矣又恐民间有不愿领价者则又变通办理听其以所有矿地所值若干作为股本有地几何作为估价几何股本几何掣付股票多少照数我给若此则民间之有矿地者皆可以献之于官愿领价者照估给价不愿领价者作价入股一经入股即为股东每年有官利可分三年有花红可望以视株守其地一无出产者大相悬殊矣凡民间之所以抗令者大都心之所不顺也故圣人顺人心以出治道应乎天而顺乎人以今日而议创铁路议开矿务所谓应乎天也以香帅之所为则因其势而利导之所谓顺乎人也吾知自有香帅此举中国各处靡不可以仿而行之自时厥后铁路可以大行矿务可以大旺中国富强之业基于此矣夫开矿本为例禁其所以禁之者非为开矿之有祸实以民间私开尔争我夺势必至于酿成斗欧仇杀等案故不若禁之之为愈乃自经禁止而私开者仍不能免则何如官购其地民得其利两全其美之为得计乎夫民有此地不能自开附股于官而遂可以开采则是先时无用之地至是而皆成有用即就民间自有之地自开自采而皆作为股分由官给价趸买如英人之于鸦片当亦未为不可若此则地不爱其宝者人亦不爱其地地愈多采愈广获利愈厚取给愈便非常之大业成于一旦香帅之功不綦伟哉
矿师不必专延洋人说
俄国采金于乌拉岭东西伯里部始于嘉庆十九年美国采金于旧金山始于道光二十八年英国采金于新金山始于咸丰元年俄人采金最久故藏金亦最富西历一千八百九十六年其国库存金八百八兆有五十万值银一千二百一十二兆七十五万罗卜此英国朝邮报之所载也今中国贫困日甚洋债日多而又骤增四百五十兆之赔竭泽而渔不足以偿言理财者习闻西人之所以致富亦皆能言开矿之利而又咸畏开矿之难谓相土石辨三古泄积水凿石隔灭地火非洋矿师不能也矿质之优劣矿脉之斜直矿层之多寡非洋矿师不察也其成效最著者如开平之煤矿漠河观音山之金矿其矿师皆西人为之而徐州和国监之矿师则西人巴尔山东平度州之矿师则西人阿鲁士威热河之矿师则西人哲尔者也亦有请东洋人为矿师者唐炯之督办云南矿务是也他如广西浔州府贵县平天寨之银矿梧州金星尾之金矿南甯太平二府之石弟石矿广东琼州元门洞德庆州开建县之金矿湖南衡永诸府之煤矿四川诸府之五金火油各矿金陵青龙山江西萍乡县之煤矿河南罗山县之银矿山西泽潞诸府之煤銕矿山东甯海州招远县之金矿新疆迪化县温宿州之铜矿和阗州之金矿奉省边外宽甸县属小荒沟小汤石北吊幌子之铅矿怀仁县属凉水泉子老营沟矿洞子夹道子大东沟之银矿通化县属大小庙死沟之金银铅铁矿岫岩州属黑岛之铅铜矿木耳山南尖头之砟铁矿直隶承德府滦平县宽沟丰甯县大营子等处之金矿线窒沟之银矿平泉州之锡矿银子园之铜丰甯县牛圈子沟之银铅矿喀剌沁旗十漕子罗圈沟之银矿建甯县金厂沟翁牛特旗红花沟水泉子沟拐棒沟等处之金矿建昌县朝阳县诸山之金矿皆华官延洋矿师勘之而阿尔泰山金矿之屡为俄人所勘西藏青海金矿之屡为英人所勘者不与焉此英国大矿师沙克立之所以礼聘于合肥李相国也此南皮张制府所以言西国矿师之精者不肯来华其来华者皆中下驷也然吾观薛公福成出使四国日记知南洋石郎国之吉埠卑力国之罅律埠华工采锡矿者十余万罅律埠之三万人属粤人郑泉者三之二新金山之雪梨埠本打稳埠汤市威路埠域多利亚者衮司伦省火金山等处华人之在其地掘金采锡者尤多意其人既众则必有精于开采之事可为矿师者然又虑其从事西人未久人虽众而学习未精阅历未深也
继考瀛环志略有云息力大山金矿极盛别有铨山产铨石铨石即金刚石近年粤之嘉应州人多入内山开矿屯聚日多遂成土着初娶黎女为妇生齿渐繁自相婚配近已逾数万人择长老为公司理事谓之客长然则华民之南洋采矿者当道光时已甚殷繁寒暑六七十易父子祖孙世习其业当已尽得西人之长技矣然犹未有可为矿师之明证也继阅光绪二十三年六月循环报知英国新嘉坡抚麦公移任非洲俄吕高总督见其处金产甚旺土人采取未得其法因忆南洋吉诸华人采锡甚精函致吉中必丹叶君观盛托其代觅妥善之人叶君选得精于采金者十八人由麦公子挈之前此南洋华人可为矿师之明证也呜呼人但知西国之矿师可为华人用而不知中国之矿师亦可为西人用此与道在迩而求诸远楚有材而弃之晋者何异岂英之麦公能致书叶观盛而中国大皇帝反不能赐诏于叶观盛乎岂吉之精于采金者止肯俄吕高不肯返中国乎吾恐政府诸公封疆大吏有未知麦公之事者也恭读光绪二十七年五月二十三日上谕为政之要首在人才闻出洋华商子弟就近游学者颇多可造之才着各出使大臣留心察访如有精通专门之学领有照或着有成效者准由各使臣认真考试分别等第咨送回华由政务处奏请简派大臣按其所学分门考试中卷后带领引见听候录用赐以进士举人贡生各科目将来着有实在劳绩即当重予擢用钦此仰见圣天子求才若渴在远不遗之至意今醇亲王以皇上介弟出使德国新嘉坡为来必经之所若命领事精选矿师并召回前俄吕高之十八人挈之回京听候召见录用而亦以科目荣之使领办金银最旺之矿即于山中立矿务学堂以教聪颖子弟则矿务既兴而人才亦出如以司农告匮筹资维艰无以备延矿师雇夫匠购机器及买山置厂建屋修路砌盖炉座购买柴炭之资而南洋富商皆有惓怀故国之思如赐以诏书令其招集股本设立公司奖以实官俾督矿务严禁贪庸谬戾之官婪索掣肘妄荐匪人吾知诸人必有感激知遇慷慨任事兴中华之矿政追踪于俄英美诸邦者也而谓矿师必借材异域岂其然哉
开煤矿说
