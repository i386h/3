<!-- { "loadSidebar": true } -->
然课其记诵而不廓其见闻非所以造异才也就学者有日进之功其不能就学者无讲习之助非所以广风气也今推而广之厥有与学校之益相须而成者盖数端焉一曰设藏书楼好学之士半属寒畯购书既苦无力借书又难其人坐此孤陋寡闻无所成就者不知凡几高宗纯皇帝知其然也特于江南设文宗文汇文澜三阁备庋秘籍恣人借观嘉庆间大学士阮元推广此意在焦山灵隐起立书藏津逮后学自此以往江浙文风甲于天下作人之盛成效可也泰西诸国颇得此道都会之地皆有藏书其尤富者至千万卷许人入观成学之众亦由于此今请依干隆故事更加增益自京师及十八行省省会咸设大书楼调殿板及各官书局所刻书籍暨同文馆制造局所译西书按部分送各省以寔之其或有切用之书为民间刻本官局所无者开列清单访画价值徐行购补其西学书陆续译出者译局随时咨送妥定章程许人入楼看读由地方公择好学解事之人经理其事如此则向之无书可读者皆得以自勉于学无为弃材矣古今中外有用之书官书局有刻本者居十之七八每局酌提部数分送各省其费至省其事至顺一奉明诏事即立办而饷遗学者增益人才其益盖非浅鲜也二曰创仪器院也格致寔学咸藉试验无视远之镜不足言天学无测绘之仪不足言地学不多见矿质不足言矿学不习汽机不足言工程之学其余诸学率皆类是然此等新器所费不资家即素封亦难备购学何从进业焉能成今请于所立诸学堂咸别设一院购藏仪器令诸学徒皆就试习则实事求是自易专精各器择要而购每省拨万金以上已可粗备此后陆续添置渐成大观则其费尚易措筹而学徒所成视昔日纸上空谈相去远矣三曰开译书局也兵法曰知己知彼百战百胜今与西人交涉而不能尽知其诚伪此见弱之道也欲求知彼首在译书近年以来制造局同文馆等处译出刻成已百余种可谓知所务也然所译之书详于术艺而于政事于彼中治国之本末时局之变迁言之未尽至于学校农政商务铁路邮政诸事今日所亟宜讲求者一切章程条理彼国咸有专书详哉言之今此等书悉无译本又泰西格致新学制造新法月异岁殊后来居上今所已译出者率十年以前之书且数亦甚少未能尽其所长今请于京师设大译书馆广集西书之言政治者论时局者言学校农商工矿者及新法新学近年所增者分类译出不厌详博随时刻布廉值发售则可以增益见闻开广才智矣
四曰广立报馆也知今而不知古则为俗士知古而不知今则为腐儒欲博古者莫若读书欲通今者莫若阅报二者相须而成缺一不可泰西每国报馆多至数百所每馆每日出报多至数万张凡时局政要商务兵机新艺奇技五洲所有事故靡所不言阅报之人上自君后下自妇孺皆足不出户而于天下事了然也故在上者能措办庶务而无壅蔽在下者能通达政体以待上之用富强之原厥由于是今中国邸钞之外其报馆仅有上海汉口广州香港共十余所主笔之人不学无术所言率皆浅陋不足省览总署海关近译西报然所译甚少又未经印行外间末由得见今请于京师及各省会并通商口岸繁盛镇埠咸立大报馆择购西报之尤善者分而译之译成除恭缮进呈御览并咨送京外大小衙门外即广印廉售布之海内其各省政俗土宜亦由各馆派人查验随时报闻则识时之俊日多干国之才日出矣五曰选派游历也学徒既受学数年考试合格者当选高才以充游历游历之道有二一游历各国肄业于彼之学校纵览乎彼之工厂精益求精以期大成一游历各省察验矿质钩核商务测绘舆地查阅物宜皆限以年期厚给薪俸随时着书归呈有司察其切寔有用者为之刊布优加奖励其游惰而无状者官则立予降黜士则夺其出身数年之后则輶轩绝域之士斐然成章郡国利病之书备哉粲烂矣或疑近年两次所派游历学生未收大效不知前者所派游历乃职官而非学童在中国固未经讲求至外洋亦未尝受业故事涉空衍寡有所成其所派学生又血气未定读中国书太少遽游历绝域易染洋风虽薄有技能亦不适于用今若由学堂选充两弊俱免其所成就必非前此之所能例也且既有官书局大学堂以为之经复有此五者以为之纬则中人以下皆可自励于学而奇才异能之士其所成就益远且大十年以后贤俊盈庭不可胜用矣以修内政何政不举以雪旧耻何耻不除上以恢列圣之远猷下以摄强邻之狡诈道未有急于是者若仰蒙采择乞饬下中外大臣妥议章程取旨施行臣愚一得之见是否有当伏乞皇上圣鉴训示谨奏
振兴学校论
梦畹生喟然而叹曰嗟乎我盖观于日本各学校规模而知我华古制虽亡犹可求诸海外也古者家有塾党有庠术术有序国有学比年入学中年考校一年视离经辨志三年视敬业乐五年视博习亲师七年视论学取友谓之小成九年知类通达强立而不反谓之大成而又教之以秋版春戈俾知武事不可不讲求更以弦歌抒其郁勃法良意美迥越寻常自后世风教日非有力之家各自延师以课子弟穷氓编户食力尚虞不给安能修脯之资遂坐令子弟目不识一丁竟罔知天地古今为何事日本则异是学校皆由国家设立子弟甫胜衣即就传有不送令入塾者科父母以应得之愆于是通国无不识字之民即贱若舆台犹且暇则手一编研求义理而尚何有逆伦犯上显悖王章者哉友人南摩纲纪高等学校教谕也尝以校中章程见示其大略分为三科一曰理化学二曰博物学三曰文学皆修学三年始得卒业而又每科中分为数目理化学中有教育学伦理学英语数学物理学化学手工图画音乐体操博物学中有教育学伦理学英语数学化学矿物学地质学植物学动物学生理学农业图画音乐体操文学中有教育学伦理学国语汉文英语地理历史理财哲学音乐体操其意谓先授以教育伦理二端俾知淑世持躬自有大道然后各专一业以为进身之阶而又于闲暇之时教以鸣琴赋诗使之怡情悦性迨午饭后则有数时习武以强壮其筋力不致委靡哀颓也洎乎学业既成则复遴入师范学校中俾知为师之道其学分三类一曰寻常小学科二曰高等小学科三曰寻常中学科其寻常小学科及高等小学科所授生徒有男有女盖年方髫龄两小无猜也及至寻常中学科则皆男子矣计寻常小学科分九目曰读书曰作文曰习字曰算术曰图画曰英语曰手艺曰唱歌曰体操入此者四年而卒业高等小学科分十二目曰读书曰作文曰习字曰算术曰地理曰历史曰理科曰图画曰英语曰裁缝曰唱歌曰体操入此者亦四年而卒业寻常中学科分十五目曰伦理曰国语曰汉文曰第一外国语曰第二外国语曰地理曰历史曰数学曰博物曰物理曰化学曰习字曰图画曰唱歌曰体操入此者凡五年始卒业推其原始大约仿自泰西而其法实与中国古时暗合所谓体操即泰西学校中午后纵令学生至隙地嬉娱蹴踘秋千随心所欲日本则教以技勇距跃曲踊跃马横戈虽王谢名流金张子弟亦无不短衣窄袖与士卒为俦日人之重武功不于此可见乎顾小学虽兼收女子然除缝纫之外皆为男子之所为于是另设女子学校于其旁俾右族娇娃得以专心肄习其一为女子高等师范学校分科目为十七曰伦理曰教育曰国语曰汉文曰英语曰数学曰簿记曰地理曰历史曰博物曰物理曰化学曰家事曰习字曰图画曰体操凡四年而卒业一为高等女学校分科目为十三曰伦理曰国语曰汉文曰英语曰数学曰理科曰地理曰历史曰家事曰习字曰图画唱歌曰体操凡五年而卒业一为幼园此园之设专使女子高等师范学校中生徒研究保育之法园中所收幼女皆在三龄以上六龄以下分课程为二十曰修身曰物名曰积片曰排版曰排箸曰排环曰画曰剌纸曰缝曰剪纸曰组纸曰摺纸曰织纸曰豆制曰搏土曰系线曰数曰读书书字曰唱歌曰游嬉尝谓中国女子不能读书识字以致于纲常伦理未免有亏然仅读书则织紝缝纫任将谁属虽有纸阁芦帘之乐其如酒浆中馈何今于读书识字之余复使之修身以知礼节授之缝纫以习女红俾他时三日入厨不致一筹莫展而其始则以积片排板等事开豁其心思女子之心灵灵则易于解悟女子之心静静则独具聪明他时赋茗颂椒流传佳话何莫非此学校肇其端哉故愚以为我中国于学校一端必不可缓而女学校尤为当务之急所当变通尽善一律推行因就南摩君所示章程推广言之以告有师保之[责](贵)者
去学校积弊以兴人材论
王韬
国之强弱何由哉为土地有大小欤为士卒有多寡欤抑为器械有利钝欤蓄积有虚寔欤余以为皆非也然则何由人材之盛衰为之也今夫工师之为宫室伐木于山相其大小长短度材而用之及其功之成崇台广榭万户千门轮焉奂焉莫不备极工巧国之于人材亦然量能而授事度材而任职百事由以举众务由以成自古治化之隆莫若尧舜之世尧舜之圣岂其一人独劳于上哉亦在乎得人而任之而已故使禹堙洪水稷播百谷伯夷典礼夔典乐契掌教皋陶掌刑而后教化成周有十乱而国以兴汉有三杰而基业以立至后世盛衰强弱未有不由此者然则人主欲治天下其有急于斯者乎地之于草木何地不生国之于人材何国蔑有然则盛衰有不同者无他由乎养与不养焉耳欲养人才有必兴学校古者三代之时自王畿至于诸侯之国莫不有学其制甚备其设甚广人心既正而风俗自驯教化既洽而材有俊自出此后世所以不及也今之议者莫不知此多设博士增置生徒学校之盛百倍曩时然士务虚文而薄寔行其能有通当世之务者百不一二焉是何也岂人材之不如古哉今之教学者皆本其方也周官大司徒以乡三物教万民而有宾兴之一曰六德智仁圣义忠和二曰六行孝友睦任恤三口六艺礼乐射御书数以是为铨选之法则当时之所谓有学者可知曰六德曰六行则岂今之习章句诵传注之谓乎曰六艺则岂今之骛空文逞浮辞之谓乎是以当世之士德有行足以为人之师才能足以应当世之务教其所用而用其所教于是学校之废兴为人才之盛衰而治化之所以致隆有者实由于此矣今也学校虽设而风俗不驯生徒虽多而材俊不出若此则学校将何所用哉徒视为粉饰太平之具而有已窃以为其弊有五请得而备论之
