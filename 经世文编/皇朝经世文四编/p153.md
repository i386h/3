<!-- { "loadSidebar": true } -->
训练沿海水师议http://wave.bbs.xilu.com/宋元及明澉浦乍浦设水师统制千户等官迨入我朝乍浦遂屹为重地雍正间特设满洲蒙古八旗水师兵以副都统镇辖其地而于绿营始置游击旋更参将近又更设副将水师之盛几亚于省会矣然非训练有方虽多而无以收其实用也海氛久靖兵士目不烽烟戎务渐以废弛而水师尤甚曩者海上之警可鉴矣善为治者不恃彼之不至而恃我之有以待之则训练不可不急讲也训练之要奈何一曰端倡率海疆重大一切徒委之弁目必有受其欺诳而不知者非亲历实在情形一旦有事何以临行阵而指挥自如夫所谓身先士卒者非独临战身先诸难事皆当身先所谓同甘苦者非独患难时同甘苦安常时皆当同甘苦精气所凝万人感发夫如是而百务可举矣二曰肃号令程不识之异于李广李光弼之代郭子仪史策可稽已嘉庆间李壮烈以定海总兵统帅温州黄严两镇申明军命十二条截然不乱从来未有号令不明而能徼幸集事者也三曰善任使为将而不知弁目与无弁目同弁目而不知兵与无兵同夫将非必不知兵也由弁目以得其兵之优劣则兵举可识矣某人可任彼事某人可任此事识之于平素而用之于临时其得人也必百倍今就舵工论之云象之不明礁脉之不辨其贻害何可胜言而于弁目之大乎四曰重赏罚却大敌而仅予以不及等之赏则人莫知劝矣临阵退而犹幸逃必杀之刑则人莫知惩矣曩者海疆之失守大率由此今宜矫其弊凡有功者必奏闻以加懋赏有罪者必核实而毋姑容惩劝既昭军威自振五曰汰疲庸方今营伍精壮者自不乏人而游手失业恒多窜入其中甚者吸食鸦片烟阴难支以若人而用之水战安望其击楫向前以若人而用之汛守何有于寸步不失是当立加澄汰毋听滥竽充数不惟兵气渐扬亦足断其根株无至沦胥以溺而不可救六曰求敢死前者之变集远近劲兵于上海其数尝数倍于敌矣而卒以溃败者士无敢死之将将无敢死之士也昔苏子瞻之论倡勇敢也其略谓战以勇为主以气为决为上者必于无事之时视其勇者而加厚之凡缓急而肯为倡者必其上之所异也此可以观矣七曰精器械昔错引兵法曰器械不利以其卒予敌也今营中刀枪等件多窳不可用将何以杀贼是当厚其值而严其罚于制器时具镌监与铸者姓名有舞弊以至日后误事者必以军法从事杀一人以谢千万人岂为过苛哉八曰习火攻昭代以火鸟枪定天下方今鸟枪人所惯便娴熟者多惟大虽行伍皆不善用然火攻独力远及数里之地又彼族最工用非内地能及故攻盗而善用易以取胜攻夷而善用仅以救败且善用非真无其人也闻闽商人多擅此技是宜以重赏招募使传授其法耳他若过山龙曩陕兵以击夷为夷人所惮亦不可不知重也九曰齐心力孙子有言曰吴人与越人相恶也当其同舟济而遇风其相救也如左右手以海洋之险又有盗众在其前后相与争生死于呼吸之间自非为将者平时谕以同心一力其曷以济十曰均巡哨明胡宗宪之言曰防海之制谓之海防则必宜防之以海犹防江者必防之于江此定论也嘉庆四年定制四哨羊山一哨浒山一哨盖大羊山以南之洋属浙海盐图经云浙西极冲要害羊山至浒山一潮浒山至乍浦一潮羊浒尤浙江门户惟分番哨于其地则风涛之趋避日熟兵士之能否周知土盗息而外夷可徐图矣凡右所陈考诸遗编参之闻见虽非专为水师之事而训练水师之要亦无过于此是赖居其官者力任其责而地方大吏以至牧令复为左右而维持之出之以深沈行之以久远满汉同其劳逸将士共此艰难本公忠体国之心为恺恻忧民之举奸宄除而商旅集根本固而挞伐张用以仰赞万年巩固之休养成亿兆褆安之福胥于是乎谨议
水师宜慎选统带说
今中国之于水师可谓究心者矣兵轮之增日新月盛特设学堂以资启迪其有聪俊者不过一二年即可备用即资钝者亦多至五六年可以挑补不数年后将见人才辈出又何患统带之无人管领之不胜厥任也乎然中国虽有水师学堂之设屈指已历年所而其中学之已成可备驱策者卒不过寥寥数人而统带轮船诸弁往往皆非由学堂出身尝晤瀛洲客问以近来人才若何则云现在统带水师者尚不能详知兵轮行驶等事必须俟将求水师学堂中有调遣以来者庶几足以尽知何则混言之则一兵轮晰言之则其中奥窔实有更仆难数者即如南北两洋诸统带有熟于南而不熟于北者有熟于北而不熟于南者闽粤诸船统带各弁亦复如是夫以本国之人带本国之船行本国之地而尚有不尽详悉者则其他可知矣若夫督率行驶施放枪炮大都从乎其同各船一律别无所异而其中亦有难焉者督率之人一处有一处之品类一船有一船之号令一方有一方之调度人地稍有未宜指麾即不能如意问有如李司空之入郭营壁垒为之一新者乎无有也且近来兵轮之枪炮其实仅成虚设打靶则有期也而究竟打中者几人能命中者几次今日偶然一中明日即不可必一二人或能中靶未必人人入彀合各洋兵船而计之大约命中及远之技历历可数然则兵船水师又何足恃哉水师之练习第一在于冲突波涛善识水性而欲其冲突波涛善识水性则必使之游历外洋周巡大海而后识见可以长进本领可以增高乃兵船之所巡行者不过自南至北自闽至粤绝不知外洋之情形若何大海之风波奚若是则其识见本领又从何处增进尤可笑者各兵船不但不曾历过外海即内地沿海之地亦未甚详悉试召统带水师诸弁而询以某处有暗礁几何某处进某口有何捷径某处入某门有何拦阻某处台其向背何如何处可与兵船响应何处可以设伏何处可以藏船何处可以了敌何处可以进攻如何而可争上游如何而可占上风何地可以运饷何地可以求援何地可以接应凡若此者皆系行船所必当知者而目下诸统带其果能一一周知也乎夫在本国者尚不能知又何论乎外洋故近来各兵轮除照例操演以应名而外其所最勤奋者惟在迎送各大宪而已其为某洋之兵轮亦从不进管驾之弁而询访之一若视同耆舵也者其有管带中之善于奔竞者则乘此迎送之际竭意殷勤朝夕进见以为逢迎之计为将来梯进之门竟有因此而得福者遂以此为终南之捷径而于本船上应知之务应为之事反漠然置之脑后此等兵船设或海疆有事奉檄出洋其果可以制胜也乎窃窥目前大势俄国浸强而其蓄意以图亚洲东境已属显而易见倘高丽一有变动则东省即有岌岌可危之势即曰合英以拒俄而英人不能越国以鄙远其来也迟俄人近在咫尺朝发可以夕至现又时时讲求铁路业既直接珲春中国苟无事变则已倘有不虞高丽为必争之地以陆兵防御东三省而以水师争高丽此胜算也顾欲与强大之俄争胜于波浩渺之乡而谓即用此等统领之弁以资调遣恐胜负之数有不忍言者矣夫天下之事有备则无患先之不知备者因不知其中之弊病耳苟其知之则当立时考核认补挑选试之以议论询之以语言质之以地理历之以人谋有胜任者留之不克胜任者毋使滥竽者得充其数毋得徇情面以致贻事几及今而先事绸缪或且尚有足以自恃之道否则因循足以偾事姑息仅以苟安吾不忍言子亦不忍听也吾子为天下有心人当不以吾言为过激耳
皇朝经世文四编卷三十五兵政
将士
选将论
古之建树宏大者皆有命世之才才之生本应运而用足匡时诸葛武乡侯有言才须学学须识学与识裕义理出其中韬略亦出其中然则求人才而至于将固可忽乎哉考有熊氏修德治兵以征不享论者以为即兵端所自始然无所谓将也禹格有苗始誓后启剿有扈用召六卿成汤之兴昆吾鸣条诸役伊尹费昌实左右之盖直以相而兼为将矣迄于周择元戎简军实卒乘辑睦四方以和而将才于是乎大备秦汉以还时移势异求将之术愈密为将之道亦愈周而要皆以才为断伊古来整军经武先后同原实以奠邦家靖朝野限中外戢豪强长治久安屏藩保障俾天下共晓然于拨乱反正之义与持盈保泰之诚不至以兵凶战危轻于一试也昔人谓才足以将物而胜之之为将将也者有平时训练之才有当机攻守之才有事后息养之才而运用之妙实皆归宿于一心心者才之所自出也以一心成天下之务者谓之才以一心取天下之善者谓之学以一心断天下之是非者谓之识无识量学术以裕其才则偏裨之任耳孔子许子路之治赋必戒以暴虎冯河而进之以临事而惧好谋而成若不与其行军者岂不以子路兼人之才而所谓存乎一心者或有未至哉方今强邻虎视机局万难着威望者半就雕零演阵图者率成棘灞欲为救急之图莫如求山泽之猛士收沿海之豪民选文武知兵大员专练数枝分屯要害变通练法务操胜权辅以团防杜绝奸宄但使缓急可恃固已隐若长城然非在上者整顿风气激励人心苟且因仍终鲜实际承平无敦义仗节之士临难安有忘躯寄命之臣居心无急公亲上之真当时安有勘乱扶危之实咸丰初元发逆煽乱首令赛尚阿视师粤西军以不竞旋任曾胡彭左诸名臣而湘湖江淮之彦遂崛起而后先之卒成中兴大业是前事之师矣大抵将不可用厥有数种虚额冒饷贪不可用临阵溃退怯不可用坐拥富贵习于安乐惰不可用不谙形势不悉敌情不得士心劣不可用汉高祖曰运筹帷幄之中决胜千里之外岳忠武曰不要钱不怕死论将之道数言尽之矣今悬此格以物色而慎选之知必有俞戚其人起而应之者将才而兵精兵精而防固譬犹文必己出不蹈他人窠臼鑪锤在手规矩从心撤去蓝本可矣若夫募西弁聘洋师一呼一呐众手为左右动足踏地有声是殆学其所谓学识其所谓识以才其所谓才耶成败利钝之机通人已所共见固非一得之愚之所得而拟议也
储将才论
