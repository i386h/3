<!-- { "loadSidebar": true } -->
霆之见于经者易言鼓之以雷霆诗言如霆如雷礼言风霆流形左传言畏之如雷霆公羊言震霆也谷梁言电霆也尔雅言疾雷谓之霆此皆霆之见于经者也至见于史与子集者更不胜枚举而考霆之解则有三一为雷之余气余声一为疾雷即霹雳也一为即电也请备考而详释之一为电之余气余声者易系辞云鼓之以雷霆京房注云霆者雷之余气挺生万物所以霆为雷之余气也又说文云霆雷余声所以挺生万物所以霆为雷之余声也又刘瓛易注云霆雷也按此解霆为雷似未清晰如第解为雷则解易鼓之以雷霆为鼓之以雷雷可乎不若京房许慎余气余声之解较为辨别矣以为疾雷者尔雅释天云疾雷为霆郭注云疾雷谓雷音急激者按诗小雅云如霆如雷朱传即释霆为疾雷也又礼孔子闲居云神气风霆风霆流形此霆字亦当解为疾雷也又汉书叙传云霆击朔野注亦云霆疾雷也又后汉书班彪传注亦云霆疾雷也又山海经中山经云服之者不霆郭注云不霆不畏雷霆疾雷也以上皆据尔雅以霆为疾雷也疾雷即霹雳霆又即霹雳也考公羊传云震霆也谓急雷为霹雳注云雷疾而甚者为震震与霆皆谓之霹雳又谷梁传隐九年云阴阳相薄感而为雷激而为霆孔疏云霆者霹雳之别名又尔雅云疾雷为之霆郭主云疾雷谓雷声急激者谓之霹雳又后汉书班彪传注云霆疾雷也卒如火之爆者即霹雳也又东京赋云若疾霆转雷而激迅风也薛综注亦云霆霹雳也又西京赋注引苍颉篇亦云霆霹雳也又子虚赋云星流电击郭注亦云霆霹雳也又玉篇亦云霆霹雳也又五经通义亦云震与霆皆霹雳也以上皆释霆为霹雳也其他或解为急雷为迅雷为大雷为震雷与疾雷同亦即霹雳也解为急雷者汉书刘向传云雨雪雷霆注云霆雷之急者也又杨雄传云击如震霆注亦云霆雷之急者也解为迅雷者素问五常政大论云乃为雷霆注云霆谓迅雷解为大雷者史记某书云鼓之以霆注云大雷曰霆解为震雷者左传昭四年注云震霆也疏云霆是震之别名又管子七臣七主篇云地冬霆注云霆震也又汉书贾山传云雷霆之所击注云霆震雷也以上解霆为迅雷大雷震雷与疾雷霹雳同也今按尉缭子云声如振霆鶡冠子云两豆塞耳不闻雷霆淮南子云荫不祥之木为雷霆所扑论衡云雷霆迅疾击折树木史记苏秦传云战如雷霆吴越春秋云子胥在傍声如雷霆扬子法言云或问大声曰非雷非霆此诸霆字皆当释为疾雷霹雳也而又有解为电者易云鼓之以雷霆蜀才注云霆疑为电孔疏云震雷离电此解霆为电也又左传云畏之如雷霆释文云霆本亦作电按谷梁传隐九年云电霆也此解霆为电所本也又庄子天运篇云吾惊之以雷霆释文云霆电也又后汉书班彪传注云霆发电又埤雅云霆或谓之电六书故亦引谷梁训电为霆谓霆即电以上皆解霆为电也按淮南子天文训云疾雷不及掩耳疾霆不及掩目此霆字亦当释为电也乃正字通亦言或谓霆即电而又引月令仲春言雷乃发声又言始电遂以合电霆为一谓误泥矣不知霆之一字实有三义当随文解义不可拘执一说以驳辨也至霆字之音埤雅云音庭为雷音挺为电按陆农师之辨亦似是而实非也考尔雅释文云霆徒丁反山海经注云霆音廷博之廷则音庭为雷之说是矣然再考易释文云霆王肃吕沈音庭徐邈又音徒鼎反又音定诗释文云霆又音挺又音定则音挺亦为雷也是为雷有三音也又考左思吴都赋云钩爪锯牙自成锋精若曜星声若雷霆此又音挺为雷之一证也则为雷亦有挺音不必为电始音挺也陆农师强生分别似是而实非也
皇朝经世文四编卷十学术
地学
问魏氏海国图志与徐氏瀛寰志略考证孰优
徐继畲瀛寰志十卷魏源海国图志一百卷二书皆考四海诸国而魏书卷帙十倍于徐书论考证之详明固魏优于徐矣然徐书作于前魏书作于后创始者难为功继起者易为力也考徐继畲字松龛山西五台人官福建巡抚作此书成时为道光十八年魏源字默深湖南邵阳人官高邮州知州其书初成则六十卷时为道光二十六年后又续增四十卷合为百卷时则咸丰二年也徐则作于前魏则作于后也夫论中国诸近国则全史诸书多已言之至西洋诸远国则前明时西洋之利玛窦南怀仁着书始言之然言多夸饰而于疆域制度兵刑风俗非有裨实用可资制驭之书也自道光中英事起林文忠为粤督专心洋务注意制驭始致洋人译洋图询之述之佐以近人纪载笔之于书撰为四洲志而未刊行松龛与文忠同时为闽抚亦注意制驭详询洋人细译地图参考异同主于核实胜于海国闻见录未尽合洋图者多矣且其大旨意在得今时之情事而不在考古书此瀛寰志略历五年而后成自言书采可信得片纸亦存稿凡数十易未尝一日辍其用心良苦矣盖自以虽精密而仅得崖略故书以志略为名也然已得其要领矣其创始之功正不易也至于默深又撰海国图志其自序中第言得林文忠四洲志之钞本绝不及松龛之瀛寰志略然魏书备引徐书是实本二书推广之又博引书详加考证耳既益以分图亦为夷译又附以诸论兼策战和其自序称东南诸国增林书十之八大西洋诸国增林书十之六今以魏书较林徐二书诚为详备几于后来居上矣盖创始者难为功继起者易为力也乃刘鸿翱之瀛寰志略序谓海国图志大半臆说此似过为苛论矣今若论考证则魏书优于徐书请于二书言诸国取一二国以二书合论之如南洋之安南国徐书则沿革括以数言近时情事则颇新异为前人所未言于篇末注云安南本中国地名诸书言之綦详故不多赘又于篇后附引顾亭林天下郡国利病书则沿革亦已甚详矣又引陈资斋海国闻见录及蔡进士亲至之言则分国与水程亦详矣至俗传安南人善泅水能钉洋船底绳曳搁浅而焚之又有轧船能攻破洋船之说则辨其不确尝有将轧船绘图仿造入海无异当船耳食之谈施之实事无效可见松龛采书必择可信矣此徐书之优也夫徐书于安南沿革第篇首简括而不繁引则凡例中已言之凡例云南洋诸国汉时已通中国历代史籍纪载或殊转不如近时闽粤人游者所纪录为可据此书皆依据近人杂书而略附其沿革于后仅于篇中略数语以归简净盖徐书大旨在考近今之情事不在考古之详明也此亦徐书之优也再论魏书于越南国其首篇实本林文忠四洲志而增广之其安南乞师佛兰西之事辨之颇详又言师船火器诸事诚足补徐书之阙又引万国地理全图集及自着之圣武记兼引英夷记略瀛寰志略地理备考外国史略裨海记游台湾志澳门记略诸书考证诚博矣然如徐书所引之天下郡国利病书蔡进士言转不之及未知何故魏书又附以越南疆域考则引皇清通考一统志又考越南分国则复引东西洋考皇清通考海国闻见录又附考安南分国沿革则更引晋书梁书宋书水经注唐书宋史明史海录论其考证诚博而优矣以考证言优于徐书矣惟徐书则不信安南人能泅钉而焚洋船之说故引海国闻见录则删去此语不信轧船能破洋船之说言仿造试之无用已辨之矣而魏书则引明邓芝龙钉焚洋船之事而信引海国闻见录不删此语且引郁永河裨海记游尚谓轧船中国宜讲则二书所见不同也按近今安南与法国构兵尝乞援于中国今安南地已多为法人侵占如更考证补之则益优矣近既安南屡败则泅钉能焚洋舟轧船能破洋舟之说恐不足信矣
再请于北之俄罗斯国合二书所言合论之徐书言俄国虽书不盈一卷而于篇首先言沿革次及国朝俄事已具梗概次言疆域分四大部曰波罗的部曰波兰部曰高加索部曰西伯利部又言分五大域曰东俄曰大俄曰加匽俄曰小俄曰南俄又析言所属诸部及各科其言科者犹华言省也兼及其国政兵刑风俗又附考其沿革都城松龛复亲询美国人雅裨理载其所言切中情事为前人所未及又引海国闻见录又更于篇末言嘉庆道光中俄船至粤东上海经奏駮回则大已得要领矣似已近优矣再考魏书言俄国则书盈三卷考证加详其序引言伏读康熙平定罗刹方俄罗斯兵守雅克萨尼布楚二城每城兵仅数百我黑龙江兵则数千攻之何难胜而圣祖两致书察罕一寄书何兰往返数万里何哉其时喀尔喀准噶尔未臣服皆与俄接壤苟狼狈犄角且将合从以挠我兵力自俄罗斯盟定而准噶尔火器无所借败遁无所投即干隆阿逆土尔扈特之事亦无掣肘于是西北版图开辟万里经营于耳目之前而收效于数十年数世之后此默深能仰见圣祖虑患之远见事之大其名论诚优矣惟其首篇曰俄国总记及五千余言皆林文忠四洲志之文也未着四洲志书名则似皆为己言矣至续辑乃引万国地理全图集地球图说地理备考外国史略诸书引证较详矣似较优矣再考魏书其次诸篇曰大俄十八部曰小俄三部曰南俄五部曰加匽俄四部曰南新藩俄五部曰小部落百二十有一曰东新藩俄四部曰西悉毕厘二部曰东悉毕厘二部附西卑里十部此诸篇凡八千余言亦皆文忠四洲之文也亦不着书名似为己言以此诸篇合之首篇都计万三千言并为文忠之言默深以得林书钞本尚未刊行遂隐其书名若为己说近于攘美不无可议近人何秋涛已将四洲志之言俄国者备刊入北徼汇编可以校核也惟默深续辑又引地理备考地球图说二书则引证加详矣似亦优矣再考其续辑又增益四篇曰俄国沿革曰国朝俄罗斯盟聘记曰元代北方强域考上下二篇其俄国沿革篇则引皇清四裔考一统志职方外纪西域闻见录癸巳类稿贸易通志异域录诸书于诸书中多加按语考论且于西域闻见录更能力辨其非足见考证之精而优矣至国朝俄罗斯盟聘记则引自着圣武记中之所记也又附以澳门月报颇有中綮语其元代北方疆域考二篇则详考元时俄国西北东北两境地其考证尤详矣篇末又全引瀛寰志略及志略所引海国闻见录之言则于徐书亦备采不遗也合二书而论之徐书意在简而明魏书意在详而明徐书意主考今魏书意兼考古若以考证论之则固魏书优于徐书矣惟北徼汇编中如俄罗斯进呈书籍记之类似可择取一二附以补之至魏书成后中俄近事如归我乌鲁木齐及昔时互市则在中俄交界之恰克图近则互市于吉林极南境之珲春矣已深入内地矣此可备载其定约章程续以补之也
