<!-- { "loadSidebar": true } -->
客曰海运其可行乎曰天下势而已矣国初都海与前代都河都汴异江浙滨海与他省远海者异是之谓地势元明海道官开之本朝海道商开之海人习海犹河人习河是之谓事势河运通则渎以为常河运梗则海以为变是之谓时势因势之法如何道不待访也舟不更造也丁不再募费不别筹也因商道为运道因商舟为运舟因商估为运丁因漕贾为海运费其道一出于因语详贺方伯复魏制府书中其大旨曰海运之利有三曰国计曰民生曰海商所不利者亦有三曰海关税侩曰通州仓胥曰屯丁水手而此三者之人所挟海为难者亦有三曰风涛曰盗贼曰黦湿此三难者但以商运为海运一言廓之而有余故曰为千金之裘毋与狐谋其皮筑数板之室毋于道谋其疑众人以败事圣人以决机苟非其人法不虚创功不虚施时乎时乎智者争之
筹漕篇下
魏源
道光七年夏减坝既筑御坝仍不启黄高于清漕舟复舣天子命相臣行河难复起作筹漕篇下
客曰尔者海运则既行矣顾所欲海运者为河漕不能兼治故欲停运以治河也河通而漕复故则海运何所用之其将河海并行乎抑将以海易河乎曰此河臣明于河不明于漕之言也又但知治江西湖广之漕而不知治江浙之漕之言内河之患在国计漕之患在民生国家岁出数百万帑金以治河官民岁出数百万帮费以办漕河患即有时息帮费而无时免孰谓河治而漕即治乎全漕即不由河河未必因此而治况江浙之漕即由海运而湖广江西之漕断不能不改河运孰谓海运行而河即可无事乎江楚赋轻而船重抵淮迟汛涨辄虞堵闭故言漕事易而运道则难江苏赋重而船轻抵淮蚤汛前尚可筹渡故言运道则易而漕事则难海运有所以救江苏漕务之穷非徒以通河运之变也且河运帮费既不可去海运亦需雇舟而谓帮费可尽去者何哉屯艘行数千里之运河过浅过闸有费督运催儹有费淮安通坝验米有费丁不得不转索于官官不得不取赢于民合计公私所费几数两而致一石尚何暇去帮费海运则不由闸河不经层饱不馈仓胥凡运苏松常镇太仓五州郡百六十万石之粮而南北支用经费止百有二十万以苏藩司岁给屯丁银米折价给之而有余是漕项正帑已足办漕尚何取乎帮费无帮费则可无浮勒无浮勒则民与吏欢然一家然后可筹吏之策或将江浙两省地丁钱粮向例收钱者奏改收银以免火耗申解之赔累以剂一切办公之需费视收漕之浮勒不及其半舍重就轻民必乐从吏无少绌故海运于治河无毫发之裨海运既行则可专力治河不必兼顾运道一切借黄蓄清之策不致牵掣为患所裨甚大此语殊失当而于治漕有邱山之益较河运则有霄壤之殊舍是而徒斤斤补救议八折议丁禁包户禁浮收皆不揣其本而齐其末也即不然名议海运仅斤斤于河道之通塞而不计东南民力之苏困吏治之澄浊亦见其轼不见其啑也客曰海运为苏松漕计则得矣浙江淮扬仿此可识矣湖广江西之漕其无可筹乎曰内河之贡道天庾之正供其不能全归于海运明矣越重湖大江千余里而至淮安则屯丁屯船不可裁亦明矣然江楚赋轻则输纳之困差缓于江苏江楚船重则闸河之累亦甚于江苏赋重者既于其赋捄之船重者亦于其船治之而已人知黄河横南北使吴越一之漕莫能达而不知运河横亘东西使山东河北之水无所归人知帮费之累极于本省而不知运河之累则及封蓄柜淹田则病潦括泉济运则病旱行旅壅塞则病商起拨守冻则病丁捞浚催儹则病官私货私盐则病榷恃众骚扰则病民皆由于船大而载重夫大与重岂例应尔哉会典所载各卫所运粮之船名曰浅船毋逾丈深毋逾四尺约受正耗米五百石入水毋过三尺过淮验烙有不如式者罪之必使船力胜米力水力胜船力虽河浅闸急亦可卫尾遄进而无阻曩惟江南河南山东之船尚不逾制其江西湖广浙江之船则嵬然如山隆然如楼又船数不足摊带票粮入水多至五尺以外于是每大艘复二三拨船以随之是以渡黄则碍黄入运则胶运遇闸则阻闸一程之隔积至数程北上之后复滞回空而迩日山东江南之船亦复仿效逾制继长增高日甚一日其实所载额米仍不过六百石余悉为揽盐揽货之地沿途贩售所至辄留稍加督催辄称胶浅夫既知大而窒碍何不使小而便行诚使严敕有漕各省每遇更造之年力申违式之令凡粮艘至大以千石为度以六百受正供百石受行月口粮余三百石许其载货不出数年悉改小矣夫然而旗丁之困穷可以帮费之浮甚可以轻何则丁之苦累者五曰遇浅拨载之费过闸缴关之费回空守冻之费屯弁押运之费委员催儹之费今既改小则不胶不拨遇闸提溜通力合作勒索无由而费省十之一二矣抵通不逾六月回空不逾十月而费省十之三矣各帮惟迟重难行故本帮千总领运而外复委押重押空各一人沿途文武催儹而外复有漕委河委督抚委其员数百每船浮费其金又数百今既载轻行速冗滥尽裁而费省十之五六矣所省各费即足应通仓之胥规而所余尚半大益于本漕者以此夫然而泉河灌引之禁可以弛诸湖淹田之害可以损山东微山诸湖为济运水柜例蓄水丈有一尺后加至丈有四尺河员惟恐误运复例外蓄至丈有六七尺于是环湖诸州县尽为泽国而遇旱需水之年则又尽括七十二泉源涓滴不容灌溉是以山东之水惟许害民不许利民旱则益旱涝则益涝人事实然天则何咎今漕改小入水仅三四尺则湖可少蓄而民田之涸出者无算旱可分引而运河之捞浚亦可纾大益于邻封者以此
客曰会通之河非第运粮亦以通货今漕艘不许多载则京师百物踊贵而水手工食不敷且江楚船数不足每多洒带今改小既不敷分载增造又费将安出越洞庭彭蠡涉长江非重大其能御风而压浪乎粮舟三载小修五载大修十载拆造如必逐年渐改则势不画一一舟不前千艘皆滞安能望十年之迂效而救目前之急难乎曰贱货必在通商通商必在利行未开旅滞而物集途通而货壅船既遄行则荆杨豫之货循运河而上江浙之货附海漕而北物价必贱于前且船大则水手必多多则不得不各贩私以裨工食今则向用数十人者止用十数人利散见少专则见多赢绌较然矣船大则造费亦大故不能足数若以二千石之船改归千石则即使二船造三亦有赢无绌矣四川湖广贩米贩货之船穿巫峡历洞庭而下者或五六百石至千石而止往还无失知船之胜风涛在完固善操驾不在钜观矣是三难者皆不足虑至逐年渐改之期则二船改三计之江西十三帮但[改](收)六百艘已足九百艘之数六年而始画一湖广六帮但改二百七十艘巳足四百余艘之数三年而始画一若求易简速效之方尤有一举两利之策考江苏一省漕最大船最多而较浙楚为制最小江苏既全归海运则所余空艘即足以受浙楚三省之粮诚使江广重运至瓜州即卸粮于吴船仍令原省屯丁水手接连北上易船而不易人如江浙未归海运则并将吴船移至杭嘉湖受载亦易船而不易人其浙楚三省重船售与大江运盐贩货之巨商变价归官以安置江苏水手如浙漕亦归海运则估变浙艘亦即以安置浙江水手是一转移间而江广重运为轻运岂必求三年之艾始捄七年之病耶
客曰南漕固不可全归海运而河患难必万一江西湖广之漕灌塘亦不能济庸遂无策以筹之曰海运独除江楚安徽者为经久计非不可为权宜计也且河运所难于江广非独船重亦以途遥夏汛启坝恒虞倒灌至海商豆麦之利则在春秋冬三季其时船价皆增而夏季则北方缺货船价亦减此时江广重运正抵瓜洲顺风赴北至平至速是海运反以江广为便谚云五月南风水接天海船朝北是神仙如使河运中梗漕艘不能飞渡原可兼前策而暂行之令海船春季则举江浙之漕一运而至津夏季而举江广淮扬之漕接运而赴北俟河运既鬯则仍罢海运归故道权宜变通夫奚不可且当事所难于江广之海运者有二一则漕费已给旗丁而海舟雇价无从出也二则瓜洲至福山口二百里粮船不熟水道海船又不肯就兑也不知重船既不北上尽省闸河通仓之费独收沿江售货回空迅速之利且非江浙永行海运尽废漕丁者比则但酌给帮费已大懽忭而其未给之漕项银米移归海运乘夏季海船价减之时每石尚可酌省当无不足江广漕项不及苏松之宽裕故必节省方足至扬子江下汔福山口水道则崇明买米之船可至江甯安庆岂不可至瓜洲而其自上而下者尚有焦湖之米船镇江之红船或熟于沙线国初海寇张名振郑成功皆以海艘直闯金焦往返如户闼谁谓海艘不可入江者但令沙船三月未齐集福山口先雇米船数十向导海船往返试行一次使沙礁洞然即催各帮海船泝至京口受兑计江广百万之漕但用海门通州崇明三帮已足其沿江弹压则有通州狼山镇而京口南北两岸可泊数千艘天时地利皆出十全以海受江可经可权谁谓宜吴船而不宜楚船也虽然此议暂行则南货多由南通州附载不尽由上海于海牙关侩又有不利焉显阻阴挠势所必至吾故总策运事而始终断之曰苟非其人法不虚行
海河并运论
朱其昂
