<!-- { "loadSidebar": true } -->
意大利亦名意大里亚是欧罗巴古一统之国汉书所谓大秦国也东北界奥土地利亚北界北界瑞士北界佛郎西其余全土斜伸于地中海似人股之着[履](屡)者中有大山绵如脊其地天时和正土脉膏腴谷麦昌茂花木馨芳幽各名园相属西土羡为福地自周以前为土番散部周幽王时罗马崛起国势渐强其后武备日精疆土四辟至汉西时比扼日耳曼诸部至波罗的海南服阿非利加北境各国西辟佛郎西西班牙葡萄牙至大西洋海又跨海建英吉利三岛东并希腊诸部括买诺西里亚纵横千万里跨欧罗巴亚细亚阿非利加三土边外弱小诸部皆修贡职为臣妾居然大一统之势建都城于罗马诸国仰之如周京东晋时又建东都于黑海之峡称为君士但丁其后传世既久嗣位多辟败度内乱迭生废立屡见西北诸部皆拥土自王不复为臣东晋孝武帝二十二年国分为二以罗马为西王君士但丁为东王东王至明景泰间始为土耳其所灭西王居意大里故地刘宋时为北狄峨特族所灭峨特族立国三百余年法兰西取之以罗马都城奉教主后复分裂有伯梭日尔者尝并兼诸部为一旋以苛暴为国人所废奥土地利亚征服之割北境之米兰威内萨两部自是之后诸部时合时分日寻干戈云扰尤甚嘉庆十年法兰西王拿破仑略定其地为佛藩部拿破仑败诸国公使会议于维也纳分其地为九大国曰罗马曰多斯加纳曰萨尔的尼亚曰那不勒斯小国曰巴尔曰摩德拿曰卢加曰摩纳哥曰胜马里虐犹总称意大里亚其地物产丰饶兼有蚕桑之利每岁所产丝绵价值三千余万葡萄酒橄榄油橙柑檬栗诸果亦皆繁硕其民身体弱外柔而内阴贼往往昏夜刺杀仇人好谈论游戏喜讴歌有稷下之风各国皆从洋教而罗马为最盛焉
奥国缘起
奥地利亚欧罗巴大国也其商船初抵粤东时旗画双鹰遂讹称为双鹰国北界普鲁士俄罗斯南界土耳其抵亚得亚海隅意大里亚各国西界瑞士暨日耳曼各国东西三千一百余里南北一千八百余里其地古时为勒西亚诺力加巴讷尼亚等国罗马征服之后为北狄所据唐贞元间法兰西取其地立为别部元初日耳曼有酋罗尔得福者号聪敏攻获奥地日耳曼各部推立为王称为东国然疆土褊狭无大权传至阿尔麦配匈牙利女主匈牙利因合于奥骤益疆土数千里遂为大国明正德十四年国内乱时西班牙王查理第五贤能得民誉日耳曼诸部招之来奥奉以为日耳曼王王治军行法声威大着法兰西来攻王与战破之禽法王徙之西班牙法人以金赎之乃放还嘉靖四年复得伯闵地疆土愈广查理第五殁其弟嗣位明于法律简任廉能国大治时意大里衰乱帅师伐之割其北境围罗马一年城几陷意大里诸部皆臣服由是日耳曼称西土万历四十六年王匪耳地难嗣位先是查理第五尚洋教禁西教至是臣民复有从西教者王禁之甚力违者加以刑臣民合党王王诛灭之遂举国奉洋教无敢异广熙三十九年日耳曼各部皆自立为王从此东国称奥地利亚不复称日耳曼时西班牙王殁无子奥王以为其宗国也欲立其子而法兰西王欲立其孙两国构兵十余年法王卒立其孙为西班牙王康熙四十九年王查理第六嗣位委政臣下寻殁无子传位于女女聪敏能持国柄治军严整邻不敢侵女主没王约色弗第二嗣时波兰衰乱王与俄罗斯普鲁士瓜分其国由是幅员之大遂洸洋于西土王好西教废洋教洋教之党欲为乱王悸殁嘉庆年间法兰西拿破仑得国恃兵力征伐四邻日耳曼列国皆纳奥属藩比利时亦被侵割而不为之下法无如之何也拿破仑既败丧嘉庆二十年欧罗巴诸国各遣公使赴维也纳会议凡法兰西摧破各国皆申画疆圻重定盟约以日耳曼列国虽各复故土而散弱不能自立乃议立公会联结为与国以奥为会盟之长日耳曼列国之王时来朝议国奥尝与土耳其构兵三十年讲和而罢其国大势分四部曰日耳曼地奥之故土也曰意大里地曰匈牙利地曰波兰地后来之所割据也其兼王之地称最大者名玛加故又合称为奥斯玛加焉
瑞国缘起
瑞国又名瑞典欧罗巴极西北境旧分瑞典挪耳瓦二国今并为一国东南距波罗的海西北距大西洋海北负北海南北约三千余里东西约一千余里地形如葵扇下垂中有连山脊起瑞立国在山之东西则挪耳瓦故地也地极广莫而荒寒特甚土复硗瘠故民食鲜薄户口稀古时为野番部落两汉时流入日耳曼界内散处各国赵宋初有大酋尼里哥招集部人建造城邑是为瑞典立国之始是时挪耳瓦亦惟大酋合罗尔德为王数传后挪耳瓦为嗹国所兼并明洪武年间嗹王后马里加尔达有权略以术招诱瑞民隶大尼为一国嗹国由是日强传至后孙残忍好杀瑞民多怨叛瑞有王孙曰瓦挪英果不隐图恢复嗹人系之狱易地逃回瑞地嗹使吏逐捕瓦挪走北地匿僧舍乃免因涕泣募土人誓以除虐复雠引兵伐嗹累战皆捷故土全复嘉[靖](庆)二年瓦挪即王位威惠并行瑞国大治王卒世子嗣位荒无政为国人所囚仰药死万历三十八年王俄世答嗣位时日耳曼王尚洋教诸国遵西教咸被攻伐瑞素崇西教王救诸国之同教者帅师伐日耳曼中炮陨于阵其大将卒战胜乃班师王女基利斯的那嗣位癖好文学厌苦兵事逊位于外戚加尔禄斯之罗马游学不复反加尔禄斯以康熙三十八年嗣位年十八血气方刚锐于战伐以兵侵波兰遽割其境土之半波兰大尼俄罗斯连兵来伐王击败之威声震一时后再攻波兰之乌哥来纳部全军尽覆亲赴土耳其求援五年不得请乃归复引兵攻挪耳瓦之非德黎沙尔战死城下俄罗斯因以大众蹙之嗣王累战皆北割东境之分兰以讲俄兵乃罢当俄兵之方急也诸酋各怀去就或专擅自恣王衔之事定之后王与诸大邦联盟将讨诸酋之不轨者诸酋惧谋弑王礼拜日伏客以火枪击杀之王子嗣位性卞急好用兵师屡挠败括饷愈急国人噪变逐王嘉庆十四年国戚加[尔]禄斯摄王位其子伯尔拿多的佛郎西人曾为大将智略过人摄王委以政柄修武备结会盟用兵谋定而后战所向克捷摄王因传以位亦更名加尔禄斯即今在位之王也西境之挪耳瓦本属嗹国嘉庆二十年各国公使会议于维也纳以瑞地之附近于嗹者归嗹而以挪耳瓦归于瑞今与中国立和约称瑞典哪者即瑞国也
比利时国缘起
比利时欧罗巴小国也北界荷兰西北距大西洋海西南暨正南俱界法兰西东接普鲁士西部纵约五百里横约三百里古时本荷兰南部荷兰多水而比利时多平陆明初荷兰侯查理好用兵征调烦苦比利时不听命查理引兵突入其境掩杀八百人比利时结大队复仇查理败死后西班牙王非立第二兼王荷兰两部荷兰人阿兰治起兵拒战相持数十年比利时隶西班牙未敢贰康熙五十三年西班牙以比利时归奥土地利亚为奥土藩者七十余年嘉庆初法兰西拿破仑兼并诸国先取比利时次灭荷兰拿破仑败荷兰再立国嘉庆十九年比利时复与荷兰合先是荷兰崇西教(西教)因此与西班牙构兵数十年卒获胜复国而比利时毗近法兰西顾独从俗尚洋教又夙隶西班牙奥土地利皆洋教国既与荷兰合不肯从荷俗两部之民不相能时时构而荷兰以比利时夙附仇国不兴恢复之师素薄其人不令居显秩又不肯收教其幼学比利时人积不能平道光十一年逐荷兰守土吏荷兰伐之比利时诸国合兵拒战相持数月伏尸遍野法兰西举兵助比利时荷兰乃敛兵退比利时人遂招日耳曼之萨克撒各不尔厄小侯留波耳多来国奉以为王自立为国比利时境内大河有二曰义斯加尔达曰米干塞下游皆在荷兰境货船由此出运既绝荷兰荷兰遏其港口使不得通乃造铁轣辘路以火轮车由陆转运以达于海
日斯巴尼亚国缘起
