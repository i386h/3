<!-- { "loadSidebar": true } -->
日本为我同文之国风流儒雅照耀海东讨史蒐经代有作者近虽崇尚西法专心肄习蟹行书而一二老儒宿师犹复沿流溯源从事书史斯文一犹赖以不亡焉岛田篁村向以能文鸣于时帝国学校常慕其名延为文科教习暇尝考历代文学之沿革上书于我驻日黎星使其略曰上古文运之开昉于仁德中于天智至宏治天长为最盛次而为延熹天厤是时学校如林特分四道课之以策试又遣使往唐取其长而斟酌之典章制度粲然备具是以俊彦应运并出清原夏野菅原道真寅工熙载炳耀史册善道真贞以经术着春澄善绳以博洽闻小野篁之文章都良香之诗赋皆其选也至经义则恪守汉魏传注专门授受师承有法文章虽沿骈体而气象浑厚不失古格如三善清行意见封事剀切核实尤中时獘绰有贾晁之遗是上代簪缨诸儒之梗概也自此以后干戈相寻斯道几乎息矣迨德川氏开府首延藤原惺窝而礼遇之又擢林罗山以备顾问制度律令多出其手一代风气之开以二子为嗃矢但运属草昧文词间有郁塞不通者时使之然也其后伊藤仁斋出焉初专心宋学继而有疑于程朱性理之说着语孟古义中庸发挥以摅独得尚书取今文而不取古文以为古文后人伪托所云人心道心等语出于荀子则非尧舜授受之本语也识见之卓殆不减顾亭林阎白诗其子东涯博物洽闻当世无比所着古今学变中述尧舜以来道教之原委义论纯正气无时流偏倚之说又有秉烛谈盍簪录等书辩析精确可与洪景卢王伯厚相伯仲矣继仁斋而起者为物徂来徂来负绝异之才济以浩博之学夙喜李王古文辞高谈秦汉俯视一切声华意气牢盖海内一时翕然随而和之经义虽非所长至其精诣处往往有先儒所未发者钱梅溪曾校辨道辨名二书而翻雕之近时俞曲园太史亦颇赞赏之此可以见其概已同时有新井白石者其人天分极高学问极深毅然以经世自命奋身儒素卒参机政所着数十种其于典故援据详洽贯穿古今真为有用之实学大率用和文不能通于他邦此可惜也政中流獘滋甚众说纷纭幕府患之举柴野粟山古贺精里尾藤二洲为教官严设异学之禁学必程朱文必欧韩非此一切不取于是学术一定文体渐正而学力则大逊矣又有在下者如山本北山皆川洪园太田锦城各立标帜掉鞅文坛而锦城尤邃于经着述等身颇有所发明近世儒流未能或之先也其他经义则有朝川善庵饲敬所客井仲平海保渔邦文章则有赖山阳佐藤一斋斋藤拙堂监谷宕阴皆其杰出者是元和以降诸儒之本末也呜呼自经籍始传千有余年虽文运盛衰不一而其间鸿儒硕学奇才异能之士彬彬辈出或奋发于事业或用心于撰述立功立言以扶植世道启迪后学至其最下犹能擒藻振芳以润饰休明之治者或可胜计流风余浸延至今不绝先皇之泽其所及远矣抑继有感焉自古世变与时推移学术亦因之而变今宇内大势所趋世道之变駸駸乎不知底止则其于学术亦安能保其无变此忧世者之所宜深虑也岛田君之所言如此其于日本文学之源流上下千百年可谓讨论精确矣顾日本之以文学着者岂止以上数君子已哉不佞尝航海至江户与此邦文人学士游见夫重野成斋中村敬字之文章冈本监辅冈鹿门之经济禅波即山龟谷省轩向山黄村之诗要皆造诣精纯一时莫并而后辈中有森槐南者喜为丽体直足压倒莘田频伽偶作小词更足入花间草堂之室而井上子德醉心经学为曲园太史高足弟子然则十洲三岛间其人文何尝今不及古哉附书于此后之观风者或亦有取焉
论西人舆地之学
舆地之学古略而今详古疏而今密此乃时会使然无足怪也我朝开国以来名儒辈出以地理之学着名者指不胜屈其中考古准今洵有发前人所未发者然皆详内而略外不以经纬度为准识者讥之至于海道图说尤渺茫此中殊多缺憾近今三十年以来此学日盛一日采辑更广搜罗更多而精于测绘者亦不乏其人所以着述日益繁图籍日益精呜呼舆地之学至今日可谓盛矣然以比诸各西国其优劣正未易言也今西人于舆地之事考究精明日新月异着为论说绘为图幅着其类繁多各适其用几至不可胜数兹姑略言其梗概如书院内生徒所用者准古酌今之沿革分门别类详略适中经纬度分朗若列眉其印订之本不甚宽大便于带此种地图乃学堂所不可少者也行军所用者其图不必遍及五洲而于某处某处用兵之地测绘极准村落山岭沮洳原隰海口之广狭营垒之形式以及一切险要之处织悉无遗而且图幅展阔不厌其详且多此种地图乃统领营官所不可缺者也行船所用者尺幅之中包括万里之地详于水而不详于陆举凡岛屿之大小沙之广狭灯塔之远近水流之方向无不备载每日午正舟人测日过午高弧又以所测午正与度时表较求时差则知所至为赤道某向几度几分京师偏某向几度几分自某处至某处行若干海里而于图上钉一小针以作记号日日如此图尽即易一幅以接之至抵埠而后止此极地图乃行海之人所不可无者也民间寻常所用者其图遍及五大洲国大者多至二三页国小者以数国并为一页详略得宜图册适中其价又极廉此种地图乃平常人欲粗知地理者所不可废者也舆地家所用者图幅宽广页数更多分国分部至精极详图中小字细若毫芒而又挤密故阅者必借助于细微镜之力方能清朗其经纬表内所载地名较之他种地图多至十余倍者亦有之此种地图其价必昂乃专门名家所常用者也其余开矿有图则详及于地质之学以形势与层累为要也治河有图则详及于闸坝之制以蓄泄与高卑为要也路有图则详及于山谷江河城郭之所以工程与途径为要也京城有图则详及街市于广场园林之所以方向与道路为要也又有合五大洲为一大幅者则用西人墨加祷之法为之取其一览之余水陆国度了如指掌可省分合之烦也合五洲为一大球者则因地为圆形缩为小球取其形似此亦供学堂中教习生徒之用便于时指点国度地形以简易明晰为主而不必极详也分东西两半球为二幅者则依浑仪用半度切线法为之中华亦有此法惟疏密稍觉不匀然无害于考核之事故亦不能废也尚有地理字典则依字母排列便于检查五洲地志则依洲岛分类形势之外兼及史事原原本本纪载悉有折衷亦舆地家所必备者总之西人于舆地之学疆域形势沿革物产悉所究心详矣备矣其俗又崇尚游历各国之人接踵而起着为论说绘为[图](国)幅皆有实据绝无模糊影响之谈此种纪载近年新出者不少不啻为地学家道其先路也吾不知更历数十百年之后西人舆地之学校之今日若何美备也呜呼可谓盛矣
英法俄美日本学校规制
泰西各国学校规制虽有互异然其精益求精蒸蒸日上与夫练兵制器通商务农惠工劝学一切讲求实效之处其措施之或有不同其立法之意则无不同者也上篇止论德国学校兹复将英法俄美日五国书院规制一详述之英国学校共分三等曰大学院曰学堂曰书塾凡男女幼童初学入书塾继入学堂肄业有成则入大书院岁加甄别第其甲乙倘得屡列前茅声名即为之鹊起故凡自大书院出身者国人无不敬而重之通国以敖斯佛堪比立二大学院为首二院肄业者岁各二三千人经费岁各三百五六十万圆左右敖斯佛大学院在英都西北二百有八里中分二十一院大学士为之总理自督学提调而下大小学官五十二员考试官二十六员监试官十三员巡学官六员教习四十八员堪比立大学院中分十七院官员教习与敖斯佛大同小异二大学院所教者为英文华文英萨森文阿剌伯文赛拉的文希伯来文希腊文腊顶文印度文日本文天竺梵文西班牙文法文德文俄文意大利文象纬舆图教学重学格物学化学医学算学光学性理学声学画学诗歌学气力学测量学师范学书法学药性学金石学草木学机器学治术学文字减笔学生物学律例学古例今例印度例万国律罗马律学史学万国公法出使章程学人非一学学非一事必贯通天地人者方可谓之通材其专门名家者亦即称为首选二院教法虽同然敖斯佛以各国语言文字为主堪比立以光化电学为主其互有轻重者正以互成其用也通国学院学堂林立其名目不及备详以最着名者计之大学院二十九所中书院五百十七所小书院一万八千七百四十五所皆为国家所设此外更有一等公会之学公会等通伦敦城凡一百三十九所每会皆有公社崇旃广宏厂壮观入会者尝数千人按年分捐公各会主皆以世爵富绅充之每天文有新星地球有新地格物化学有新理花木有新种或思新法或拟新章或创新工则约期入会互相辨难盖欲精益求精以期登峰造极其余教会之学及民间自立之学其数不可胜计而农政水陆武备等各种学堂其为专设者仍不与焉亦可见其设学之广且备矣英国凡亲王太子皆肄业敖斯佛大学院故敖斯佛最为[着](苦)名而文武各官亦悉由敖斯佛堪比立二大学院考取无捐纳无劳绩故无正途异途之分人士受业而来者无不学成而后去故英国人才皆出于大学院济济多士莫喻其盛此英国之书院规制也
法国学校亦有三等小书院设于乡如中国古时天子所置之太学选举之法由小书院中简其秀良者贡于中书院由中书院拔其俊异者贡于大书院小书院按年考试中书院主之中书院则四年一加甄别大书院主之盖以大书院统中书院以中书院统小书院而总其权于文部大臣文部大臣法所特设专司书院事宜犹中国之礼部尚书也岁终各书院须将一年课程教法造册报部听其考核计法通国为乡三万七千五百有十小书院之数如之为部二十有六中书院之数如之一乡民数满六千人以上其小书院规模较为开拓堂宇亦较为增广设学经费半出国帑半出民捐凡士子学既有成然后令各择一业或为律师或为教士或习医或筮仕悉令自择其得入大书院者皆声闻夙着负兼人之资而绝类超者也法国定例地方户口至四百五十人即须设一初学学堂男女有六人以上即须设一学塾教训蒙童以立初学之基计法国初学学堂为民间设立者三千九百三十六所为教会设立者九千五百六十五所大小书院所习课程自各国语言文字天文地理兵法制造算学绘[图](国)机器等学无不因材施教循序渐进由小成以底于大成故法国人才多聚于太学数百年来通儒硕彦接踵而起于格致历数之理多所阐明誉腾艺苑名着列邦有由来也此法国之书院规制也俄国在欧西列邦中人民为最众而读书向逊于他国近百年来文教极为整顿创立规模增修制度经圣贤之君六七作相继规画其间至尼哥拉士而学乃大明计通国分十三道道设学官一员以司文教欧洲各国字母之数皆二十有五六俄则三十有六与各国独异各处小书院隶于大书院各大书院隶于京师学校部计其国小书院三万余所大书院十余所农政工艺矿务等学堂共四百四十六所国家岁出经费约一千五六百万卢布十卢布得英金一磅此外有大武备学堂三所小武备学堂五十五所统归兵部管辖水师学堂三千九百六十三所归水师大员管辖税务学堂八十所由税务大员岁加甄别拔取其尤以襄榷政所属芬兰一部尤擅文学夫欧洲之国俄为大令文事既修武功又耀宜其雄视寰区也此俄国之书院规制也
