<!-- { "loadSidebar": true } -->
周制仲春天官内宰诏后帅内外命妇治蚕于北郊以为祭服天子诸侯必有公桑蚕室近川而为之筑宫棘墙而外闭之后妃斋戒享先蚕而躬桑以勤蚕事及大昕之朝君皮弁素帻卜夫人世妇之吉者使入于蚕室奉种浴于川采于公桑风戾以干之是月也命野虞毋伐桑柘乃修蚕器禁妇女毋观蚕桑向推江浙而两省比较则浙为尤甚昔人云吴丝不古若而古之用俭今之用奢遂令人有不足之虞兴扩充之志蚕桑向推江浙而两省比较为尤多昔人云吴丝衣天下聚于双林吴南诸乡岁入百数十万是以虽为赋困而穷民未至于空虚室庐舟楫之繁庶胜于他所者皆得蚕桑之厚利也四月务蚕无男女老幼萃力靡他无税无荒仅习三旬之劳无农民四时之久而半其利此蚕桑之所以可贵也说者谓蚕桑之业虽藉人工然须得天时须得地利江浙天时温煖宜于蚕故养蚕者较多江浙地土松润宜于桑故植桑者较盛不知蚕桑为天地自然之利无处不宜蚕即无处不宜桑豳风之诗曰遵彼微行爰求柔桑则豳既有桑而豳亦可蚕矣将仲子之诗曰无折我树桑则郑既有桑而郑亦可蚕矣车之诗曰阪有桑隰有杨则秦既有桑而秦亦可蚕矣桑中之诗曰期我乎桑中则卫既有桑而卫亦可蚕矣禹贡兖州桑土既蚕篚织文则蚕桑之利在于鲁青州厥篚丝则蚕桑之利在于齐荆州厥篚元纁则蚕桑之利在于楚孟子曰五亩之宅树之以桑则蚕桑之利在于梁以是观之养蚕植桑犹农夫之于五谷苟非龙堆绝塞极寒寥廓之区无不可以耕且获者也现在各直省虽无不有养蚕种桑之处而终不如江浙之美江浙之盛者大抵风气之未开人民之怠[惰](隋)而要不尽关乎天时地利也当时各省大半藉二省之丝以章身被体而两省所出亦未尝不足于用乃自通商以后西人竞销中国之丝每年出口之货盈千累万兼之世风靡靡俗尚奢侈繁盛之区几至无人不绫无人不缎丝之去路日见其广而丝之出数未见其多殊非足国之道且现在西人讲求蚕桑不遗余力中国若不讲求整顿扩充将来此项利权恐又为彼所夺是又不可不虑也然则欲讲求整顿扩充非地方官实力举辨断不能鼓舞斯民本馆接九江采访友人来函云昔年南昌府江訒吴太守在瑞州府任时与吉安府许清臣太守讲求种桑养蚕之法着有成效藩司翁小山方伯莅任后即饬各府厅州县一律仿行复委员于正月初旬赴浙江采辨桑秧陆续到浔分派各属栽植奉新县钟泽生明府又将种桑之切之法刊刷知单俾民咸知利獘又复出有示谕谆谆劝道略谓现在购辨湖桑不取尔等钱文饬令领种该士民等或集股本或拨图会钱文以为种植工粪之费先将荒地开垦每地一亩约可种桑四十五株届时赴局请领如未谙修种之法派人来局学习云云夫人孰不欲谋利一者苦无资本二则无提倡之人遂致因循怠忽吾知江省之人经此鼓舞尚有不欲踊跃从事者哉将来蚕事之盛可以预卜矣日前松郡陈太守亦有课桑示谕其劝民集股在隙地开[垦](恳)栽植与江省大略相同而近乡士民咸汲汲以购地种桑为务当此国瘠民贫江河日下之时而人知求本是亦富强之一大转机也尤望各省官宪皆取法于南昌江太守奉新钟明府松郡太守一律举行劝民种桑育蚕则其利未有不溥于天下者也不禁拭目俟之
论育蚕之利
太原公子被纱縠之裳驾油碧之车过访川之人于委庵主人方与二三僮仆料量蚕桑晨而摘叶夜而守箔筐筥纵横稻草盈屋两手拮据鬓发蓬松问之则曰吾疲精役神半月于兹矣食不得饱夜不得睡一切笔墨之事且以此冗废焉公子曰有是哉子之迂也夫蚕桑乡农之事也吾子读圣贤之书怀泽民之志当知学稼学圃之非至计乃不务其大者远者而甘为此乡农妇人之事琐琐焉疲精役神而为之不亦愚乎主人笑曰吾之育蚕非果欲与农妇争利也正欲广此圣人泽民之志也今天下民之贫者亦众矣强者为非而罹于法弱者饥寒交迫而至于死念可以济生民之贫而无失乎圣人之本计者莫如蚕桑一事为最便然事不躬亲无以审其法藏身不恕无以喻诸人吾之不惮疲精役神而为此固欲审知其利而推其利以及人也公子曰蚕之利如何主人曰蚕必以桑为本一亩之地可栽桑百余株岁沃以粪三年而可得叶一株之叶可得三十筋一亩之桑可得叶三十石可育蚕花二两大眠之后可得蚕百十余筋作茧之后可成丝四百两可卖洋七八十元如不欲育蚕而种桑桑叶贵时恒须二三千文一石贱时或仅数百文以中价论当以千文一石为准是一亩之入可得钱三十千文如不种桑而育蚕但须于未饲蚕之先预向有桑之家以平价买定亦以千文一石为准十石之叶可得大眠蚕三十余筋可成丝百余两是亦可获倍蓰之利孟子曰五亩之宅树墙下以桑匹妇蚕之则老者足以衣帛史记齐鲁千亩桑其人与千户侯等夫农之于耕竭终岁之劳一熟再熟所入可计而犹不免有水旱之忧有什一之征而蚕则只有三旬之劳无四时之久有贸钱之便无赋税之苦其为利亦大矣哉昔人谓吴丝衣被天下聚于双林吴越闽番至于海岛皆来市焉五月载银而至委积如瓦砾吴南诸乡岁有百十万之益是以虽赋重困穷民未至于空虚室庐舟楫之繁胜于他所此非虚语也方今银之漏出于外洋者日益甚进口之货日益多中国之所恃以与洋人交易者惟有丝茶两项而茶则近来西土有自种而丝则不闻自出之者中国于此时正宜竭力振兴以收此自有之权利即使洋人未必多购而但令民间多一人育蚕可多出数十两丝即又多济一人之用所辛苦者无几日而所得益者甚大夫亦何惮而不为哉故余以为今日妇女不论贵贱俱宜育蚕如妇女无知宜由家主劝道之率而行之蒸为风气富强之效惇庞之化不难再见于今日也余之育蚕岂仅为一人一家之计哉
书汀漳龙道申报蚕务详文后
国家致富之道大要总以农桑为第一盖中国之为治与泰西不同泰西重商中国之所重固不专在商也顾重农之道中国亦既知之而蚕桑之务或有未尽知者非真有所不知也或以为土地异宜风俗异趣故江浙两省虽云蚕桑出产之区要亦惟向业蚕桑之数处最为讲求此外亦不甚郑重外省更无论矣前者曾闻皇太后谕饬杭州织造招募浙江蚕妇至京以备顾问蚕桑之事不禁喜形于色知深宫有重蚕之意则蚕务必更益加讲究且育蚕种桑缫丝分茧诸务可以自南而北风气渐开利赖无穷但未知曾招募得几人究竟北京曾否开办蚕织之事此中耿耿莫释所怀乃日前观于福建汀漳龙道刘璞堂观察申报闽浙督宪详文一纸而叹有志者事竟成固有不以地限不以俗囿者也查此举创自去年春间刘观察由延平卸篆驰抵汀漳龙道本任即奉宪檄督饬汀漳龙三属举办蚕桑观察乃即自捐鹤俸先刊蚕桑说一千二百本分给各属俾知蚕桑之利人人心中皆知此事之可裕利源则自然相鼓舞是即所谓持原扼要之道继而又知桑种须及时采买一经过时无可购办因设法先赴广东顺德购辨桑秧又派员遄赴浙江湖州采辨桑秧桑树须以接过者为佳不论单权双权但经接过即易生活而且叶较肥大观察深知其理故饬委员办到湖州佳种所到桑秧一万余株均系接过大单双权者分给种植饬令勤加培植至今春二月间居然发芽开叶其枝干剪断之处侧生旁挺尽见新芽叶厚而圆润蓬蓬勃勃一望青凡经发给秧株种于公地及南山寺园等处者无不一律茁壮统计去年所颁之数未活者不过二三十株则该处土地之宜桑已可概见惜乎前此未经计及于此今得刘观察实力举行而其效己如此犹忆七八年前高丽曾向中国购办桑秧捆载以去其数不下数百万株迄今未闻高丽出丝旺相可知即使地土相宜仍须办理得人督率有方庶几行有实效否则终无所济也今汀漳龙三属则其效已见矣桑既勃发蚕事自必有成前此由湖州雇去蚕匠二名带缫车桑砧刀剪各器籍资教道此事本不难于传授一经指点即易领会而蚕种又复精选按蚕种本有两项出自湖州者为淡种蚕子未经腌过出自杭州者为咸种蚕子经盐水渍过此亦各以其土之所宜非腌种之果逊于淡种也移至该处似乎淡种为宜故淡种食叶二十余担得茧九十六斤缫出净丝八斤八两其杭州腌种先食野桑十余担大眠后接食家桑百数十斤仅得茧二十八斤缫出净丝二斤十四两此非由于咸种之不佳实以土宜之有所区别观于寍绍等处养蚕之家悉用咸种若用淡种即不能出即出亦无力易病是即可知地气之有不同今姑无论种之咸淡而自去年开办于今一年其所种之桑丰茂如此其所育之蚕兴旺若彼虽曰所缫出之丝通共不过九十余斤而由此逐渐推广民间既知其利自将趋之如鹜将见四野桑阴万家蚕织以人之利其利者不啻上之有以利之而民富则国不至独贫吾故曰蚕务之兴隆未始非富国之上策也
论桑棉之利
