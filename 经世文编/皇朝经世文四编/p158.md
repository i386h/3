<!-- { "loadSidebar": true } -->
中国富商有与洋商往来交易者准将所执印票转相抵兑不问华商洋商但使到期应付之票均准清领本息示人以信并便流通则商人所执印票即与银行银票无殊并与现银无殊凡未经满期而有需用实银者皆可互相抵兑毫无窒碍难行便于民者七商人携带印票有水火毁没者准于五日内开明原票银数号数及给票日期取具殷实行号的保赴局呈明立案倘有在外遗失即赴该管有司衙门呈明转报局中亦准立案照办则商民或有遗尚多挽回补救之方便于民者八集至百万以上者善堂会馆可请给匾额并将绅董首事酌奖以示鼓励则借者即有急公奉上之名劝者亦有鸾章宠锡之荣更复何惮而不为哉凡此八者皆举其利之灼然可见者言之上海一隅如此各省无不可知若以大义而论则我朝二百余年深仁厚泽浃髓沦肌谁非食毛谁非践土当此日人大肆猖獗占据我藩服侵扰我边陲窥伺我王畿普天率土宜莫不义愤共伸欲灭此而朝食即毁家纾难固忠臣义士之所优为而出之于借本息无亏体恤周至尤宜踊跃输将更复何所迟疑而迁延不能自决哉以理而论君民家国同为一体国危而家亦危君安而民亦安忧患相共安乐与同兵端一日不得息即天下一日不得保国即所以保家卫君即所以卫民自古以来未见有国家多故而人民能独享太平者安可歧而视之而漠不关心乎夫天下之大向风慕义读书明理者所在皆是何能偻指以数然蚩蚩者氓或未能一律见及乎此至于利则智愚贤不肖之所共知也今借之利如斯其厚必为天下所共晓吾知中国土地之广人民之众物力之富殷商巨贾实繁有徒诚能先公室而后私图急君国而后身家则数千万之赀何难期毕集苟得巨以资接济则军火不患其不能精苟有厚赉以犒军士则士卒不患其不用命夫而后日人虽强不难埽除而殄灭之矣且吾尚恨商之不早借也军兴以来诸军以缺饷告匮纷纷不一而九连凤凰旅顺等处其中岂无殷实之家由尔时无借之法故一经兵燹之余有求为贫户而不可得者向法借之法早行则集腋成裘众擎易举饷不至于缺乏即兵不至于溃败即不幸而城邑失守而票在则财存何至立为赤贫一失而不可复乎且吾更愿借一法有其举之而莫或废也异日者军事敉平苟能民之财藏诸君家之实通诸国而国之富即以归诸公则上下维系通力合作下足而上无不足国利而民无不利何患不驯致富强也哉此吾于息借商一事不禁深望各省绅商闻风兴起争先恐后相与共济时艰力致中国于全盛不为地球列国所轻视则国家之幸抑亦中国商民之深幸也夫
皇朝经世文四编卷三十六兵政
火器
论中国宜择用利枪
古无所谓火枪也弓而已矣古无所谓药弹也矢而见矣弓矢之为用今日虽视为末技昔日实视为长技今日虽视为微能昔日实视为良能苟精于其艺则挽百钧穿七札或中肩而夹脰或贯毂而汰輈亦足耀武扬威杀敌致果是古之弓矢原为军中利器固与戈矛剑相辅而行者矣不谓人心愈趋而愈巧武具愈用而愈精降及后世竟易弓而为枪易矢而为弹力足以轰数十人势足以及数千尺噫杀人之器久而弥精此亦运会之所趋而造物不能自主也溯枪之源流当北宋时中国已有其制咸平三年唐福尝献火球火枪明永乐中大师南征交址又得神机枪厥后有铁枪佛郎机枪并称精妙是中国之有火枪由来久矣今中国枪制层出不穷由前膛变为后膛由一响变为数响其体既异其式各殊即其及远之功亦皆有判我中国除自造快枪外而于各国之枪亦尝择而用之集众人之长以为长似可敌而敌无不摧攻城而城无不破然而倭奴肇衅图并朝鲜平壤一役我军大溃论者谓倭人枪炮有及远命中之功而我军不逮逮至一败涂地东三省因此戒严是中国所用之枪犹不足恃也予今岁应京兆试路遇神机营兵见其鸟枪皆系旧式并有敝坏不堪者以之捕盗尚虞不足何平倭为今之计允宜破除积习力图振作无论内外防兵一律择用利枪斯蕞尔倭奴不足虑矣予留心军火有年其中利便得失亦颇窥其崖略爰述所知以备行军者采择焉查各国之枪莫精于德之毛瑟法之哈乞开司英之马梯尼亨利美之黎意及林明敦而其及远之数毛瑟计六千英尺一秒始速率一千四百三十四英尺哈乞开司及三千英尺一秒始速率一千四百零八英尺马梯尼亨利及四千八百英尺一秒始速率一千二百七十四英尺黎意及三千九百英尺一秒始速率一千四百零八英尺林明敦及三千三百英尺一秒始速率一千四百零八英尺此数者皆可参用虽马梯尼亨利林明敦不及毛瑟击力之远而土耳其向用马梯尼亨利瑞典埃及丹麦西班牙向均用林明敦则其枪制之善可知此外如俄之秘珍丹可及三千六百英尺一秒始速率一千二百四十八英尺比之克白来可及三千六百英尺一秒始速率一千三百六十六英尺奥之温德珍可及三千英尺一秒始速率一千二百四十八英尺法之沙赛可及三千九百英尺一秒始速率一千三百零三英尺又葛喇士可及六千英尺一秒始速率一千四百二十八英尺德之卫珍德可及四千六百英尺一秒始速率一千四百十五英尺英之司乃达可及三千英尺一秒始速率九百五十英尺瑞士之秘波地及屈得利均可及三千三百英尺一秒始速率一千四百二十五英尺凡此亦着名之枪今中国军营宜用毛瑟黎意为主以夺其所巧然尤须悉彼所长所长安在曰命中之法而已大抵洋枪皆有准头有表尺表尺之度数一目了然固可按图索骥然抛物线法尤为取准之方是更不可不晓盖枪子出口之路其初本直因地心吸力以致渐远渐曲不能循直线径行成为弧线是名抛物线其度低则弧少弹落度不能展远度高则弧多弹落度始能及远然其高度当以四十五度为准如过于四十五度则弧线变为椭圆而弹落角度又反近此乃一定之理即如毛瑟枪平放不过及一千二百英尺有零必昂至四十五度乃可及六千英尺过此又缩近矣至于远近差早晚差阴晴差风力差以及药之精粗轻重器之新旧美恶又有差是必训练兵士使之细心体察极力研究然后可悉其精微明其利害一旦与倭奴接仗庶几锤鑪在手规矩从心不难如善射者之百发百中矣管窥之见愿为当轴者借箸一筹
战备宜精择枪炮说
国家可百年不用兵而不可一日无备经所以言有备无患也然今之所谓有备无患者要不外慎海防严边兵练士卒办军资此皆人所共知者几于老生常谈海防边防姑勿具论练士卒云者亦不外选少壮汰老弱束队伍操行阵勤训练同甘苦抚伤病恤死亡恩宜宽令宜严赏必行罚必信功则举犯则惩结其心作其气如兵法所谓先练形次练心次练胆者近是然亦人所共知非知之艰行之维艰故有治法不可无治人也而善其事尤当利其器则军资之办宜讲求矣我闻在昔峙乃刍茭备乃弓矢鍜乃戈矛砺乃锋刃惟事事乃其有备足以为后世法矣然时异势殊理同物换自车战废而弓矢易为干戈自马战废而干戈易为枪炮近世专藉火攻而枪炮之用乃益宏频年择仿西法而枪炮之制乃精益则且专言办军资则更专言办枪炮查西国军资以火器为重火器以钢炮为最良钢炮以德国克鹿卜炮为最良驰名五大洲中各国争向采办而炮式亦日精日多钢质以德国为最美练钢以克鹿卜厂为独精而其新制十二磅弹小钢炮为尤便炮体轻故陆行易于运动子路准故施放易于命中炮质坚故长用易于经久炮身长而膛有来复纹力能逼子故放弹易于及远所用开花弹子系双层铁体外裸四钢者较寻常弹子之包铅者尤洁便而不损炮他弹仅炸四十余片此弹能炸百数十片以有双层铁体也炸片多则伤人亦多用火药一磅而力已及数十里之远较用洋枪敌用人少伤敌众而及远又数倍之此陆路山行利器也又有新制气球小炮其式与抬枪同而长大过之其同与搭提同而灵便过之亦照后膛式而实开花弹者放平则能击敌人侧上则能击气球故有是名体轻质坚命中及远与十二磅弹炮不相上下此水陆近攻利器也他如旧制四十磅弹八十磅弹二百磅弹以及二百四百六百一千磅弹大小诸钢炮极其大至于七十一吨大率体质极坚表庶极准装放便易迅猛殊常久推为炮械中极品但以炮身长炮体灵运载不易祗足以供防守而不宜于攻战虽及远倍于小炮不若小炮之轻利然比之他国前膛炮则利钝之判大相迳庭此又水陆防守利器也西国炮厂固多炮式亦伙未便缕指名目显为轩轾然于斯三者首屈一指则见诸各国军报及中外之精于辨别者所论非一人之私见且有征可数也至洋枪之用十余年前各国多出前膛枪如英之燕飞尔美之士迫冷非尔皆前膛制也自美国林明敦后膛来复枪出每分钟可放十三子远及一千二百步而各国之用前膛枪者皆以为便利咸贱售所用前膛枪尽改后膛之制乃未几而德之马体呢枪英之马体呢亨利枪相继而起其名则异其制寔同每分钟可放十六子远及一千二百迈当后膛来复式也而德国近又新出后膛茆塞枪装放更便利每分钟可放二十子远及一千九百迈当出争胜精益求精自当推为利器之冠他如法之沙赛瑞士意大利之屈得利拜晏之威而的而澳之委伦特尔俄之秘而丹比利时之阿耳彼呢巴伦地连荷兰秘鲁之保孟等后膛枪复有士乃德及奄士荡郎秘簿的等厂所制者非不夸多斗靡而坚致犀利命中及远要以茆塞为最马体呢次之林明敦又次之此亦信而有征者也且也施放小炮宜用小粒火药施放水雷宜用棉花火药固有各称其宜者而德之六角七星药尤为力猛而耐久弹子则有开花钢弹开花生铁弹生铁子弹洋铁管散子弹之别而要以双层铁体外裸四铜者尤猛鸷枪弹则皆用子药联而外加铜托旁置引火者便于装放携带而施放不于迟久也近有换用纸札以期省工料者设遇潮湿即易霉坏携带装放均不如铜托之便且捷徒欲节省工料无益也炮架及枪炮随带零件无论制造采买均宜多备一份设遇损失即可用而后膛炮之后门及火门管能多备一具尤佳攻敌时或遇失利即拔出后门及火门管携去以免资敌纵得炮无所用之将来收复只将后门及火门管配合便可立即装放非如前膛炮之易为资敌即或毁塞火门则收复又时须大修断难及时应用也讲求军制者幸垂听焉如以为中国本有旧规胶执成例而不思因时制宜为善后从长之计则又迂妄之甚不足与言矣
储买枪说
