<!-- { "loadSidebar": true } -->
前日本馆接奉本月初二日西安行在电传上谕略谓人才为政事之本作育人才端在修明学术除京师已设大学堂应行切实整顿外着各省所有书院于省城均改大学堂各府及直隶州均改设中学堂各州县均改设小学堂并多设蒙养学堂其教法当以四书五经纲常大义为主以历代史监及中外政事艺学为辅务使心术纯正文行交修博通时务讲求实学庶几植基立本成德达材着各该督抚学政切实通饬认真兴办钦此执笔人恭译之下窃谓今之书院即古之学校自书院类以时文诗赋课士诸生徒以膏火奖赏为心而实学遂不能奋兴人才遂日形颓丧今者朝廷悉举时文诗赋之学罢斥不用改试策论以中外政治艺学为题冀收通才藉佐治理各省书院亦已变制罢课八股令习经世有用诸书多士闻风兴起向之从事于高头讲章者兹又纷纷然购吏事时务诸书然仅变课试之程式而不变书院之规模则肄业诸生亦不过掇拾陈言纵横议论以博取膏火奖赏而已未必有真实学问能出其所蕴为国家收作人之效也皇上洞知其故特降纶綍令各直省改设大中小及蒙养等学堂此可谓能治其本深得培养人才之道矣所虑者不难于改设学堂而难于经费不裕学堂之设无论为大为中为小为蒙养必聚数十人或数百人于中而教之训之饮食日用皆取资于学堂故国家必先措备巨俾诸生之入学堂肄业者无束修之费而高等者又时时可得奖银此东西各国学堂之通例所以每年筹出经费为数之巨几不可以亿万计否则寒畯子弟方亟亟焉以谋生为虑又何暇专心致志迂其岁月以待学成致用乎今我中国帑藏支绌赔偿债且虞不给欲筹此种巨储于学堂恐非易易或谓各省府州县书院本有的以备费用今既改设学堂即移此以为各费当无不可似无庸另行筹资殊不知一州一县书院有限亦无多仅移此以为学堂之费岂能足用然则非改设学堂之难而筹措学堂之费之难斯言非过虑矣虽然有一法焉夫今天下之蠹国而病民者莫僧道若而各府州县之寺观淫祠或数倍于书院或数十倍于书院其中类有田房屋产缁流羽士终岁可不耕而食不织而衣无论其能恪守清规未必果为奸淫狗盗之事而国家养此若干无业惰民以礼忏讽经诱取民间财物当亦为法所不容今之为僧道者其果能免于奸淫狗盗之事乎而盘踞庵观以为巢穴终年无事饥饿无忧今宜特下一令严禁二氏之教凡男僧女尼悉令蓄发还俗有不从者从而禁锢之寺院屋产悉没入官充作学堂经费即乡僻之荒祠废寺并无恒产者亦当毁其屋而售其地于民垦为田畴用以播种各物收取其价归入学堂似此则学堂始可广设经费始得充盈闾阎少耗财之人异教绝横流之祸正学昌明人材日盛计无有善于此者矣诸公倘能见及乎此深愿酌采刍荛私议上贡明廷焉
奏设武备学堂摺
张之洞
奏为鄂省设立武备学堂以教将领之材恭摺具陈仰乞圣鉴事窃照光绪二十一年闰五月二十八日奉上谕练陆军整海军立学堂皆应及时举办等因钦此又光绪二十二年十一月初二日奉上谕武堂能否于备学各省会一律添设着妥筹具奏筹因钦此亟应钦遵办理臣查自强之策以教育人才为先教战之方以设立学堂为本湖北地据长江上游南北枢纽又将来铁路所发端尤为用武之邦当此时势多艰自宜开设武备学堂以储将材而作士气臣于上年回鄂后即经钦遵前旨力筹举办一面电外洋致选募洋员教习一面规画筹建堂招考学生等事查近年外洋各国讲求兵事益为精密向来中国学堂所教多系俊秀幼童及各营兵勇文理既昧气质亦粗断难领会精要且资地寒微出身尚远数年之中断不能遽膺文武官职安望其展转倡率广开风气所教学生若仅可充末弁兵勇之选则一堂之经费数年之功力止成就弁勇百余名多设则为数不赀少设则无裨寔济大率外洋武备学堂分为三等小学堂教弁目中学堂教武官大学堂教统领学术浅深难易以是为差今中华为救时之计虽不能遽设大学堂而教武官之学堂则不可缓取材精而经费省用功约而收效多今拟专储将领之材专选文武举贡生员及文监生文武候补候选员弁以及官绅世家子弟文理明通身体强健者考取入学堂肄业缘上项诸人皆科名仕宦中人将来效用国家引伸会通展转传授上则可任带兵征战之事次亦可充营务幕府军机局所之官此辈未能有冲锋胜之才然于考核弁兵筹备饷械整饬制造各局察阅炮台营垒诸事则固优为之矣裨益多而收效速似乎无逾于此尝惟兵士为国之大政古者学校中人无不先习射御与我朝八旗文员兼习骑射之意相同而司马法列入礼家故卿士大夫皆为军官伍两卒旅悉入乡校一书春秋传云虽有文事必有武备此先圣身体力行之效经义昭然以至孔门诸贤多能戮力行间执戈卫国唐宋以后文武分趋殊失古人教法士良美意泰西诸国民皆为兵将皆入学颇于古义有合今拟合文武为一途虽曰因时制宜寔则反经复古也
查武备学堂功课分讲堂操两事以明其礼操场以尽其用讲堂如军械学算学讲堂测绘地图学各国战史营垒桥道制造之法营阵攻守转运之要操功课如枪队炮队马队营垒工程队行军队行军炮台行军铁路行军电行军旱雷演试测量演习体操等事皆须次第讲习通晓始有寔用经臣于上年电致出使德国大臣许景澄向德国兵部商派都司法勒根汉千总根次二洋员来鄂教习曾与德兵部议定到华后法勒根汉加给副将衔根次加给游击衔令其体制较优以资表率管束并议定归总办道员节制惟学生百余人教习仅止两人不敷讲授据该洋员坚请添募数人以资协理现经电商两江总督臣刘坤一于江南自强军洋中调拨洋员三人来鄂乃法勒根汉挑选甚严仅留德守备斯忒老员一令入武备学堂随同教习尚短一员允俟随后访行访募其余何福满赛德尔两员派入护军营洋操队教练弁勇其功课章程令洋教习酌议总办道员核议转由臣核定饬办详教习课程余暇即令其诵读诗书披览诸史兵以固中学之根柢端毕生之向往另派华教习经理考选学生百二十名并选派粤津学堂出身久充教习者十二员为领班学生按照洋教习课程讲说译成华文华语转述指授诸生入学以后无论何项功名统为学生均须恪遵规矩虚心受教违章者即行屏除除火食操衣均由学堂供给外每月给赡银四两分定月课季课年终大课以考其优劣如果将来学有成效拟请援照直隶江南奏请学堂年限章程请奖并择委差缺以示破格鼓励兹于湖北省城东偏黄土坡地方购地兼造武备学堂该堂未造成之先暂借铁政局及该局附近租赁房屋为栖止之所派委署江汉关道湖北候补道蔡锡勇总办该掌堂事宜令该道督同洋教习妥定章程认真激励并委奏调分省知府钱恂浙江候补府联豫充学堂提调令其考核经费约束学生整俟一切责令该员等与洋教习商酌协助随时维持以期有寔效而无流獘查武备学堂岁费甚巨鄂省之力甚难办此然当上时艰事急闲暇不易得人材不易成若再一因循蓄艾已晚反覆焦思不能不勉力为之现在暂于盐务杂及银元局赢余项下设法凑拨惟此系国家经武储才之要政若零星凑补勉强支持亦为非体将来尚须筹定常奏明办理以期经久除咨总理衙门外所有设立武备学堂缘由理合会同湖北抚臣谭继洵恭摺奏陈伏乞皇上圣鉴谨奏
中国宜广设武备学堂议
医者之治病也有急则治标之说诚以沉既久原气大亏外邪易入苟或迁延不治或虽治之而取程迂远不能速为奏功未有不缠绵床[笫](第)且或因以致毙者于此有善医之人为之投以要剂待其稍痊然后徐图滋补此固医家之要道而治国之大纲亦于此寓焉夫中国之在今日民穷财尽疾中膏肓其不可偷安之情形固不待智者而知矣英伺其西法瞰其南俄踞其北虎视鹰瞵寔偪处此其外邪之日深又已彰明昭着矣中外战后时事益艰皇上宵旰忧勤图自强之计是内而宰相尚书外而督抚司道下及郡县之搢绅先生无不仰体圣意纷纷奏请设立学堂选聪子弟从事于言所谓开矿制造声光化电诸学以扩中国振兴之基夫此数者诚今日欧美诸邦富强之要务而亦中国所急宜效法者也然至极之时虽同一当为之事亦不能不权其轻重筹其缓急彼西学者繙译书籍聘请洋员种种繁琐诚难言喻其视为具文始勤终怠者无论矣即或极意振作而创其事于数十年之先收其效于数十年之后中朝之元气暗削而外族之侵日深缓不济急之谓何吾恐彼方齗齗焉兴矿务盛制造习声光化电之学而卧榻之旁早已为他人鼾睡矣然则今日之事奈何曰惟振兴武备使人人皆习战阵之务或稍足以雪国耻振国威顷读浙抚廖中丞片内述及钦奏谕旨武备学堂能否于各省一律添设并着妥筹等因钦此大哉王言是诚中国转危为安之机而薄海人民所闻而兴起者乎考武备学堂之设以天津为最先然荏苒十余年未闻有魁奇特达之士出而任干城腹心之寄者岂果天之或靳其才欤诚以创设之初未尝慎简英俊惟集子弟之粗谙文墨者以充其数司其事者又不能竭力倡率之于是良莠不齐成功难然此皆立法之不善而终不可因噎而废食者也今春楚督张香帅中国欲御外侮必先储将材于是创设武备学堂招多士之已有出身而又身体坚强才识明达者额取百二十人聘洋将以为教习其课则有若体操若测量若舆图若军士职守若各国战事以及试枪命中驰马逞能凡有关战阵之用者无不身亲阅历事则由易而入难学则由浅而入深如是行之十年而尚抱无才之虑者吾未之信也夫胜败本常事强弱无定形前德国之败于法也偿之钜为从古所未闻疆域分崩人民离散使德皇无立锥之地而且限其兵额不得自行招募以绝其自强之机是其受创之情形固已数倍于中日之役矣而德之君若臣卧薪尝密运机谋不数年间默乘其衅突出奇师一战而赔还再战而侵地返于是国耻雪国威振恢恢乎为地球上一强大国今之言陆军者以德国为首屈一指焉然则转败为胜返弱为强固由乎人力之图谋而不得委为国家之气运也今使中国各省大吏振刷精神上以体皇上宵旰忧勤之意下以法楚督寔事求是之怀广设学堂分门督课使之涉历险要亲习勤劳迨武备既精虽不必角逐海上而海上各国自不敢肆其侵陵然后兴矿务盛制造富与强有相因之机既强固未有不富既富更益臻强转移之间捷于影响斯则薄海人民所祷祀以求而尤牖下书生急愿先者也有军国之责者其亦以斯言为非河汉否
倡设女学堂启
