<!-- { "loadSidebar": true } -->
日本驻美国公使星君巡视美国南部情形大异颇有利害阻格而不相合在东北部地方者虽赀本富饶而地质瘠薄不适农业故其人民尚工从事制作之业在西南部者则土地膏腴人民励农合众党以自由贸易为政纲故此党多割据焉共和党本以保护策为宗旨故分割据于东北部多工业之地然执金币本位论者多住在此地而持银币论者多处西南部是亦当然之理矣及观东北部及西南部虽则如此而细察其情形北部之工业尚未及东部之殷盛其赀产亦未甚富南部劳工多是黑色人工价之廉贱西部不及远甚矣
以此等地方利害情形各不相同故其与我关系亦有互异夫西部地方多系草创在在需人力之劳且此等地方与东洋诸国最为接近故东洋诸国劳工至此地者稍众而南部颇稀也于是排斥东洋劳工之论剧兴于西部地方而在东南部及北部地方则唯有防遏我国所输进之货物耳即如今次增税海关案系共和党所提倡盖该党以此等地方为根本之地也要之西部地方拟拒我劳工至彼地而东北地方则欲防遏我货物之输进该地美国人致意于此是犹井蛙不可与语海耳且美人亦未全解日本之现情也故欲使美国先知我国情形实为最当务之急盖日本之工业未为殷盛安足与美国争优劣哉以美国观日本日本进步犹甚迟迟也且日本劳工本厚于自奉故不能以薄资讨生活则劳工之价亦必贵未可以力争也美人未知其中消息如一旦能明此理则美人满腹疑即云收雨散自笑畴昔之愚也事情如此故今东北部及南部西部人民雷同相从和倡排斥日本劳工之说然此等地方人民未尝见日本劳工为何状也西部人民扬尘附和东北部人民之后亦未尝知我货物如何也要皆如月黑多怪之类而已故本官巡视各地先抵南部初日人抵南部地方者甚少自前二三年以来该地方所产之棉花输至日本颇增多其数故拟使该地方人士先知我国情形乃先到亚度兰得府府为惹儿地亚州之首东南部地方最极殷盛之地也故世称之曰此地犹布加哥之在北部亦可以想见其殷盛情形矣是处有铁路十一条通至本府运送西北部地方产物于东南部面大西洋之地以输运于欧洲及西印度等实由此等铁路也且此地为棉花聚散之大市东南地方所产之棉花即集此地而又散之于四方者也有一大棉花公司曰因曼公司固甚著名南北到处设置分司盛兴棉花卖买之业本官在此地会见今是地九生销路最广颇有重名于此地又会见府尹及其他人士先说我国现及日美交亲之事且申言云如拟排斥日本劳工又防遏日本货之举恐由未知我国现情是盖人之忧也
西南部地方人士公明平正以处之如非理之见悖道之论窃谓南方人士所不取也自此地到纽俄列安府府距亚度兰得西府南铁路约四百六十英里为路易西亚那南部之大市府位密斯是毕河口面墨西哥湾此地本属西班牙法兰西等以千八百三年入美国属土故昔时之流风遗俗尚有存焉初入美国属土时人口仅一万余耳然今则上三十万之多本府位置在美国所产棉花之枢部故美国棉花四分之一须由此地聚散且以当本国中枢北部欧洲及南部美洲中部美洲墨西哥等之咽喉贸易之殷盛直亚于钮约昨年往来本埠之船舶实为千七百余艘吨数约二百万吨之多输出货物九千一百六十余万元输进货物七千余万元而棉花及谷物居多即棉花六千四百万元谷物七百万元盖亦殷盛矣本官于此地亦会见官商及其余士人详说所见同于亚度兰得之时然更说及日美贸易之事云日美贸易情形英输进日本实五培日本以铁类铁车轮船及其余机器为最多此等价约千六百五十余万元又输进棉丝布毛布等价约千九百万元夫此等诸物皆美国能产焉自美国至日本不似自英至日之多销时刻其通商亦颇便矣若美国人一致意于此则日美贸易必互相利益使输出输进之数无有差等可无疑矣该府人士等听本府所说似稍有所悟又至儿维西东府府在墨西哥湾内之小岛中属的奚查斯州距俄儿到安府西约四百二十英里距美京约千四百三十英里本州亦产棉花实居美国产棉三分之而本府为本州之要埠其殷盛亚于纽俄儿列安府为东南第二之市府前年输出棉数一百六十万俵人口约五万昨年往来船数四百六十余艘吨数约五百五六十万吨前数年美国政府支出金六百万元以修筑本埠今已将成思后来贸易之盛必有长进焉盖本埠贸易多关系于欧洲不似纽俄儿列安府以中南部美洲及墨西哥为销路也自本府附近及纽俄儿列安府运送棉花于日本有二路焉一经由太平洋一经由大西洋也经由太平洋之棉花每百斤运费美金八十仙经由大西洋之棉花则一元十五仙日本轮船公司所管之轮船以北西部是亚得儿为往来之埠口故不能搭送南部地方之货物近时所新兴之轮船公司须以罗斯安是路或三是亚哥为泊船出船之口则必便于运送的奚沙斯路易是亚那等之棉花及其余货物则获利亦必多也
越南国纪略
越南一名安南为古交趾国古所谓越裳贡雉即其地也其地多山山则层峦嶂而三峰为主山水则枕江环海而富良为要隘夷獠杂处椎髻漆齿跣足文身其人则赋性犷反覆无信而礼义之不知其俗则男女无别裸体同浴而廉耻之不识争夺兼并俘掠不忌敌兵至则遁而浮海敌兵退则登陆拒命汉以来虽称内附然瘴乡蛮俗与中华隔天渊大率十年一乱必数年而后平又必数年而后定张辅以十余年劳费制设郡县文武官僚以水土恶劣致多损折视为畏途旋又叛者相仍卒归于夷参考前代皆外而不内惟三川舆幅员形势如道里之远近水陆之分歧山水之险易户口之多寡财赋之丰绌要不妨详稽博考兼综条贯以为采风之筹边之备耳查安南幅员东西距一千七百六十里南北距二千八百里直达粤东之钦州是为水程西至云南老挝宣慰司五百六十里北至广西凭祥州五百里是为陆路由广西而进出镇南关一日至文渊州过谅山途出长爱府而达黎京由云南而进出临安府蒙自县历宣光富良二江而入黎京由广东而进自钦州天津驿渡猫儿港至涌沦佛陶道经万寍州迳抵黎京此道里之远近水陆之分歧也国有镇南关越二百里为鬼门关今更名畏天关关口仅容两骑崇山峻岭箐险溪深道路崎岖最为险要黎京坐富良江之西后倚三峰山左为鞍子山右为伞圆山三山高矗云霄而富良江江面辽隔岸不见人影周流环抱入海富良之东北恃谅江谅山以为要富良之西北恃宣江迤江以为险前明张辅进兵一出镇南关至芹站抵富良江北岸之嘉林州一出蒙自县历猛烈关由宣光江口至富良江会合此山川之形势也国中殿宇庙寺始用陶民居则编箬为篷削竹为栋稽其民数自前明张辅平定时计三百十二万五百户迄今四百余年滋生日繁数无可稽矣然其地女多于男虽平民亦三妻四妾其户口之大如此概安南地多山高田亩零星畸角硗瘠者居多宜稻无麦各处输赋所入仅足支本地兵饷野无盖藏国少蓄积惟高平一府现开金矿每年收税亦不过二百余两而别府又无籍可考其财赋之大略如此前明置交趾地设立十七府统四十七州一百五十四县十卫十三所又改置十三路今舆籍内仍旧十三道而府则或由州改或由县改共有五十二府二百一十四州县而皆无城郭大率树栅为卫竹为籓其内外各官名色彷佛有明制度惟典兵则由太监出队以象先以五色布为号帽号带略缀薄皮数片为甲乘不穿鞋出兵时不另给饷由民间供给口此又于数端外爰及其设官分职备兵御敌之旧章也至西贡以南近为法人设埠通商互市较盛于前而风土人情无少差异此其大略也
通论
论德国渐思恢张霸权
甚矣今日亚洲之局岌岌可危也欧美诸国大小相维强弱相制虽有枭杰不世出之主一时无可吞并无可割据于是航海万里远来亚洲中国素未稔其虚实惟为之虚与委蛇立约互市数十年来西人既攘我利权复渐肆其蚕食鲸吞之计美利坚去中国稍远且素不喜攘人土地以是除商务外殊少干涉俄罗斯居中国西北形势如高屋建瓶最为偪近英法两国素以水师擅名轮船纵横所向无敌以是三国霸权早横肆于亚洲海面中国虽屡受亏辱不敢撄其凶锋非特畏其兵力之强亦其形势因利乘便固有不可遏抑者在也德意志为欧洲大国陆师既强且多久为地球各国之冠然与中国相隔窵远无从扰我边疆水师又非所长以是通商多年并未轻启衅端自去岁以教士之案藉词索我胶州朝廷有鉴于辽东之役不敢轻言开战偿金租地无不委曲听从论者谓中国今日孱弱情形固已无可掩饰俯首受辱夫复何言独怪德国本不以水师着名今忽拓里于数万里之外苟海军力有未充纵不虑示弱中国独不畏他国之乘其后乎虽然欲论天下之事必先知列国之心窃尝纵观欧洲大势而知德皇之所谋固亦有不得已者在焉德自战胜奥国日耳曼列邦拱手称尊其威权已在欧洲别树一帜故相卑思麦又以管商之术部勒其国人所定军政至精且密苟有征发数百万之众期可集然陆兵虽甚强盛而欧洲各国不以水师为富强之基德皇年少气锐不甘步人后尘于是雄心勃发借中国为发难之端以示今日时势苟不振兴水师断不足争雄于地球各强国迨胶澳之事既偿大欲德皇益思开拓境宇树立威名苏缕岛者飞立岛之一也十余年前德人久思设法攫取嗣为西班牙所觉计不得遂近因美西开战德兵舰泊此岛跃跃欲试之意已不可复遏德国公报更昌言如得吕宋海湾可为德国水师根本之地此议一播可为政府咸欣喜允从德皇近来又思游历土耳其以遂其拓土小亚细亚之意噫德之举动若此欧洲列国且有戒心而谓亚洲人民转可高枕无虑哉虽然窃尝为德皇虑焉德与法为世仇奥而赛斯鹿林之事法未尝一日去诸怀俾相在日极力结好于俄为制法之计见俄德之交深固未敢遽起兵戎迨俾相退位新相臣弃俄联英有识之士已虑其非计今更欲强占吕宋阻碍英在东方之权势万一英不能堪偶启战端鹿死谁手固未可知且耽耽之法久思乘机而动德虽强更何以堪死乎古来好大喜功之君在中国莫如汉武在西国莫如拿破伦汉武拓境之广西北万里咸隶版图然黩武穷兵当时已未恰民望轮台下诏虽悔何追拿破伦秉性枭雄每战捷欧西诸国无不畏其声威讵料事机一失流徙荒岛身死国辱贻笑后人然则虽甚英武之主苟不探本仁义徒恃势力以服人亦何能为久长之计哉迩者德皇怀抱壮图固非一日当俾相未亡时嘉猷硕画固已不甚听从然而老臣谋国亦未便全行违弃今则大星甫陨世局忽更论振兴海军之谋固为国家之急务然贪得无厌贻悔亢龙吾于此不特为欧亚两洲人民虑吾更窃为德皇危焉
规印度以制英论
