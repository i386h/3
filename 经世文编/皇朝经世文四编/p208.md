<!-- { "loadSidebar": true } -->
吴淞江直通苏州西人即称为苏州河近年来破有淤塞常有人论及此处亟宜开浚以便舟楫此处为官商往来苏淞之要道帆樯如织过客如云不可稍有阻滞也顾去年苏抚刚中丞定议重加开浚而复有议其后者以为筑坝堵水往来船只反形不便噫是言也胡为乎来哉夫不浚则以为不便浚则又以为不便为之上者不亦难乎本馆于此事颇为留意凡有所闻无不备录在报曾思一至工所观其工程以事冗不得往且水路既不得通陆路又多曲折一日之内不得往返惟就闻见所及者论之查开浚此河由新闸西广肇山庄后边起筑人坝迤逦向西过潭子镇万航渡周太仆庙吴姬墩至黄渡镇过千秋桥而止共计水程七十二里刚中丞留心水利知此处有商旅特委周直刺总办河工并按各派委员以分任其事分投督率盖二十年前堵河曾经开浚乃由民捐民办而官为之督此次则系官办其工资均由官给发兼有各营兵勇轮调当差其情形固不同于前也计从新闸大坝起向西共有六坝三小坝十余虞姬墩则为居中之地自新闸西至虞姬墩三十六里自虞姬墩至黄渡亦三十六里也虞姬墩之西名曰西工西工藉兵勇之力由抚宪札调各营统领督率相助开河各统领则将所统兵勇按旬轮派当差每营开河若干丈均有定限西工河面略狭水不甚深止须雇乡民排牛车几十架以车水早经将水车干已由兵勇挑挖挖出之泥堆积河滩刻已工竣有期每丈若干召募工头承包不知何故西法车水不甚得力总办因又添机器一架是处河面而水亦甚深急难车干非特承包之工头十分焦急即总办亦且昕夕焦劳据乡老言前二十年开河皆用牛车及踏车设或排车十架以车水有出水之总口水甚骤人不能立故每一大坝必须有车四十架则出水迅速而办理亦捷今用机器以车水一人立于出水总口甚稳殊不及十架牛车又何怪水涸之不易也总办用是昼夜焦思并日督工车水闻虞姬墩至万航渡之水业已车干各工头督同夫役出力挑挖已见成效惟再东至新闸则收功尚难预卜盖水中立有标竿以水涸几何今此处测视标竿仅去水三分之一以是知其难也总办因见东工车水不易拟另雇乡民备牛车四十架既而委员因见万航渡向西之水已干无须再用牛车每车发给工钱三百文令其自去乡民以每车须用三人备车到工已有三日既不收用当照给工资缘是众喙互譁委员乃加给每车洋一元群情始谧近则东工之车水机器已俱屏去不用仍旧用乡间之牛车踏车以车水故东工车水亦较先为速其挑挖西工之兵勇工竣后即须重为移调一俟东工车干河水仍将资兵勇之力以期奏功神速并闻刚良帅的在开印前后行将出辕验看河工以故河工总办暨各委员统领无不日夕督率异常出力由是观之此处河工或不难于成功也夫河道不开则民怨开河而堵塞河路则民又怨开河则安得不将河路暂堵悠悠之口固不足听第人言虽不足恤而奏功尤不可缓如以水程阻塞之故而致商旅视为畏途行人望而兴叹则又非便民之道乎转瞬春暖地气上腾河中烂泥堆积臭气薰蒸不但工上诸人触之易于致疾即彼处居民亦不免触染成疾此刚中丞之所以急欲出辕亲验以使总办以下诸人各各振刷精神也说者又谓机器车水事半而功倍何以反不如牛车踏车则应之曰物各有宜有不宜机器车水用于他处自无不利而独不利于此处此亦无可强者且又安知用之者之不得其法则又不禁为中国兴有器无人之叹也已
机船浚河议
浚河有利乎曰有利矣举城镇乡村水所经由之地去其淤垫通其阻滞俾舳舰艑舠舶艟艨出入自如略无周折而又潦则有所宣泄旱则得以蓄瀦万顷良田赖以灌溉其大利也岂浅鲜哉虽然天下事有利必有害凡浚河必先筑坝将水闸断使不流通然后用桔戽干始得从事畚局使功成不日犹之可也万一迁延既久未得告竣而数里数十里之间烟火万家衡宇栉比一旦猝然火起虽有水龙巴斗将从何处得流泉有任其摧枯拉朽已耳此其浚河之不便于民者及其浚之始也先于各处河沿开辟斜路俾人夫得以荷担上下不致有颠蹶之虞而挖出河底之泥则弃置两岸田中如冈如陵一望无际农夫耕田数亩一家数口赖以为生遭此蹂躏不堪来岁将何以耕种而条银漕米仍须照单完纳不能去丝毫蔀屋茅檐其痛苦将何由申诉乎此其浚河之不便于民者二乎浚河之际人夫云集良莠不齐烟馆茶坊易于生事虽有官吏督办绅董防维而人数既多安见无酗酒打降之事而盗贼更乘间抵隙肆其奸谋人家中夜留心几于寝不安枕此其浚河之不便于民者三至于筑坝则千金数百金也局费则万金数千金也包坝有扣包河有扣委员绅董则所需火食舆金亦无不有扣其捐之于田亩歛之于市者亦无非小民衣食之资而任其浪费之多不可以数计利民之政反以病民有心人所为叹息而不能自已也曰若是则将任其淤滞不通河流日涸乎曰是恶乎可然则尚有何法以善持之乎曰非改用机器挖泥船不可是船昉于西国不用筑坝不用戽水但就河底将泥挖起即可潮汐流通昔年中国曾向西国定造一艘名曰安定厥后驶往北省不知其效若何去年上海浚吴淞江所用之船名曰浚川人之见之者皆称曰便然则其效固已彰明较着人亦何乐而不改用此船乎或曰是船宜于大河不宜于小港吴淞江宽阔数十丈故能用以奏功若施之于各处小河则运掉不灵有不虞其偾事者乎曰是不必虑既可造大船以浚洪波巨浸岂不可造小船以疏歧港支河凡事当量为变通固不可胶柱鼓瑟也晴窗多暇请将是船之利益而详言之首在不筑坝既可省钱无数且水不阻遏可免火灾而商船往来依然如故市价既不忧昂贵厘卡亦得免短征次在省人工一船但需十余人或管火炉或司机括安然无事绝不纷更此外惟用驳船数艘循环驳运驳泥夫自数十名至百名足矣既无千百人饭食之资且可免聚滋闹岂不一举而两得乎而其最为有益者则在于不作践田畴既可用船驳泥则但须就僻远处购得荒田一区将泥堆积不必于沿河开辟斜路以便泥夫上下往来更无须将泥弃置两岸田中致农民不能耕种河道既经疏凿而近河之处毫不作践使田家得作息如恒我知火耕水耨之俦当无不欢声雷动矣机船挖泥之速可数十倍于人夫工既速成则局中火食之需委员舆马之费亦无不可省数成其取之有田亩市者无一不可量为酌而船既出价以购则今岁此处河工告竣明岁可复浚他河计一邑之中但得一船则全邑河工不难次第兴举以视作坝戽水用民夫挖泥费多金利害参半者岂非天壤相悬乎或曰用机船则人夫不多费用可节彼力食之辈将从何处谋生而近河之烟馆茶寮饭店客寓不将坐失现成美利深恨于作俑之人乎则为之喟然以叹曰吁此中国之所以积弊难除也即如治河一事西人已屡贡良法欲为一劳永逸之谋而京外各官咸不愿姑为一试诚以河上当差各员弁日望河流溃决涂炭生灵始得从事大工得所沾润使数十年永无河患则宦囊空乏难免啼饥号寒是以不愿以西法治河长臻巩固今之谓机船浚河之不足用者毋亦同是用心乎虽然清议者儒生之责纵不能见诸事亦不妨存是言因走笔作是篇乞贵馆列诸报端以告留心时事者汉上月楼氏稿
水患言*或作水患刍言
自上月中旬起迄今蓂荚将周无日不霢霢淫霖似银河之倒泻每当梦回孤枕时闻蕉庭梧院淅沥无休江河积水既多洪流因之骤涨日来如江苏之江甯扬州安徽之芜湖浙江之严州等处无不水势滔天大受阳侯之累田庐牲畜漂没无存惨酷情形不堪入目即距江河稍远之处亦以积水无可宣泄鳞塍鸠垄一片汪洋新插禾苗半遭霉烂现虽晴曦杲杲朗照遥空及早补栽犹不难为桑榆之补然就苏松各郡而计即不至尽遭荒歉而收成之薄已可预知嗟乎关陇正告洊饥畿疆又遭兵燹留此江南片壤倘篝车如愿或亦可分其余粒以赡西北之哀鸿乃今又淫雨成灾大无将告天何此酷民竟何辜执笔人书至此不禁喟然曰自来国家水旱之灾固由于天心之不仁亦未尝不因在上者未能先事防维有以致之也载籍有言尧有九年之水夫放勳为三代圣君宜乎生此时者水毁无虞咸有丰穰之庆乃洪水泛溢时及九年此在后世至哀极乱之时曾不一遇而竟遘其厄于钦明文思之世岂尧之德转不及后之世主与夫亦以彼时洪荒甫辟山川之界未奠沟浍之法未兴是以一遇水灾虽圣德如尧亦苦无从措手耳迨大禹氏兴随山刊木大费经营河汉江淮无不导流顺轨于是民免其鱼之叹而高原下隰得以播种及时自是以后享其利者千年迨秦变井田为阡陌虽遗迹渐湮而郑白一渠犹能灌溉稻田至数十万顷以水之为用得其宜则蓄泄有方国与民交受其利否则亢旱之时沟渠枯涸挹注无从一遇淫雨经旬则又泛滥无涯稻田悉遭伤损民方怨天之不能雨阳时若以粒我蒸民而孰知世之或被天灾或蒙天佑者皆在人之自为彼苍苍者固未尝稍有究心于其间也今大河以北前代沟洫之成既已湮没难寻而江浙之间向称肥区沃壤者今亦一遇水患即有岌岌不可终日之忧是非由陂堰失修亦何至溃败决裂若此哉抑尝思之中国至今日贫弱甚矣制造之业不精则为工者惫贸易之途不广则为商者艰财匮民穷久矣难期振作然解者犹曰中国向非以工商为基故虽互市数十年仍不能改其积习不知工商固非中国所素重而农则自后稷教民稼穑以来历代之贤相圣君无不以是为当务之急所谓国以民为重民以食为天者古语流传洵堪印证不意迄于今日中国重农之政转流入于瀛海各邦如南北美洲地土既极膏腴而一切疏渠浚水与夫培壅之资药物耕获之用汽机处处有化学精微以为之研究故能农田之业日见蒸蒸而中国则河渠之志半托空言水利之官尽成虚设古时遂人之良法皆已付诸渺茫更遑论乎培壅之得宜耕获之合法行见不转瞬而工商之业固尽落人后者即农之一业亦将等诸若有若无贫弱情形其将何所底止哉予故因各省水患事推论及之俾知中国若再不振兴农业不独一方将有饥馑之虞且将合通国二十一省人民而皆有啼饥号寒之困也
治河续说
