<!-- { "loadSidebar": true } -->
尝考我朝朝会典所载绿营总兵于所辖各营岁一阅提督于所辖各营制各标营视地方远近或岁一阅或间岁一阅或三岁一阅复定为分年查阅之法由部开列领侍卫内大臣都统及满洲大学士尚书侍郎奏请钦派每省一人直隶山西陕西甘肃四川为一年湖北湖南云南贵州为一年福建浙江广东广西为一年山东河南江苏安徽江西为一年四年而或即令该督抚查阅并候钦定有总督省分归总督办理与抚隔省一时难于遍历者会商请旨观此则大阅之典督抚原可分任其事苏省提督阅故事三岁一举行而特旨大阅之期则轮应卯癸未年分此届本应光绪二十一年乙未岁应与山东河南安徽江西同膺简命维时岘帅正当督帅防剿榆关至去岁回任又值中日和约初定各省裁兵额故展至今岁而始命中丞以任其事固帝心之简在抑亦此任之本无定属也且蒙尝读郭筠仙侍郎变通督抚同城一疏中引同治元年兵部奏议御史陈廷经变通营制一摺奉旨江苏浙江安徽江西陕西湖南广西贵州等省各镇协武职陛迁调补暂由抚办理千总以下径由抚咨拔报部所有校阅营伍考核将弁并本省筹办防剿即专责成抚经理其总督兼辖省分军政考核着径由抚就近具考会同具题至抚同城者仍照旧章办理等因钦此按督抚同城向惟福建湖北云南三省今自福建巡抚移驻台湾而台疆既割闽省不闻复设抚则督抚同城祗滇鄂二省矣以上谕旨所云江苏等八省皆非与总督同城原可事权专畀而用人行政朝廷自有权衡固非草莽微臣所得而揣测者乎今者中丞清风亮节异凡庸际此大江南北视一周应令旌旗变色古称小范老子腹中有数万甲兵以中丞当之庶几无愧矣或者谓中丞此行本定四月初一日回辕兹于按临淮徐时接得署中电告因有要事故忽促回程至沪则仅阅机器局炮厂等处至松则日甫过午阅操已毕约计次日淀湖水操后宪节遄回先期六七日而竣事此殆道路传闻非确说也夫以大阅钜典四载而一举行中丞以封疆重臣特膺简命是所任之事无有更要于此者古名臣国尔忘家断不存内顾之忧分心王事际此时局多艰之日凡所以整军经武者尤宜事事躬亲处处核实二月初二日奉上谕本年轮应查阅福建浙江广东广西四省营伍之期福建即派边宝泉浙江即派廖寿丰广东即派谭钟麟广西即派史念祖认真查阅各省营伍关系紧要国家养兵岁糜巨帑原以备御侮折冲之用近来各省督抚循例校阅往往视为具文以致武备日弛殊属有负委任兹持再行申谕各该督抚务当逐一简校如有技艺荒老弱充数及军实不齐等弊即将该管将弁据实纠毋得稍涉瞻徇钦此夫福建等省之轮应本年阅与江苏之补行乙未年阅其事同也边廖诸帅之奉命与中丞之奉命其任同也福建等省宜认真查阅则江苏尤宜认真查阅是二月初二日之谕旨亦中丞所当遵行者其竣事迟迟固当局者自有权衡非局外人所得而揣测第念中丞之由沪而返松也松郡为提臣驻节之所提标将之优劣兵丁之强弱为阖省风声所树近岁绿营气习甚重操防既不如练军之勤承平日久几乎空粮逾于实额重以不肖书识夤缘渔利将弁既以营谋得缺无怪其纵令兵目鱼肉良民此去岁金泽泛杭革弁之案所以事连某游戎也刻下此案业经中丞访悉札饬府县集讯得情此外如杭革弁者岂无其人想当严行甄别而为各弁之首领者则各营员也去其短取其长不能不有望于中丞矣
校武说
今试以羸者与壮者搏则壮者必胜又试有壮者两人于此其一手持机械其一袒裼直前则持械者必胜又设有持械者两人于此其一习练有素击刺有方其一率然迳行茫然失措则习练击刺者必胜此其故三尺童子皆能知之今日中国之形势与泰西诸大国相持并论则皆壮盛也近年以来中国制造枪炮精益求精则各有其机械也而尚不能与两国挈长较短并驾齐驱者则习练与不习练之分也中国昔时兵器御远者莫如矢虽亦有火枪及神机炮然厥制未精不适于用自西人假道东来枪炮始盛行于中土洋将华尔始于西国兵法教我华民发逆蹂躏江南常胜军立功最多淮军诸将屡摧强贼得力于枪炮厥后谋国是可知枪炮之可恃将欲舍己之短取人之长非讲求武备不为功于是金陵上海则有制造局闽省则有船政局天津则有武备水师诸学堂船械并造水陆兼营制器以利行师育才以备任使其所以为富强计者不可谓不周然而水师学生习谙驾驶不畏风涛者已难其选至欲明守口如何设伏开战如何取胜列阵如何变化发令如何约束深明兵法足当一面者更属罕觏马江一役曾不崇朝而船毁于敌烽师熸于江浒数载经营隳于一旦水师之不足恃亦可见矣至于陆军则较水师为胜盖中国士卒每多习劳耐苦听受约束近时教练用西法闲暇无事则放枪打靶以资练习及届三年军政大宪按临校阅除操演各阵外必命放枪打靶以试其目力手力上以是求下以是应经营气象遂为之一变中法失和时沿海一带骚然不靖而卒不敢肆其鸱张虎视者东则有台湾之雄南则有镇南关之捷皆于枪林弹雨中肉薄相争而其时刘渊亭军门以一旅之师屡摧强敌威声所播妇孺皆知朝廷爱惜人才破格录用军门亦感恩图报翩然来归迄今粤海商民望见军门旗帜犹为其激昂起舞然中国陆军较之水师则已胜若与西国比权量力则尚愧不逮如前报所纪沪上西国团练兵与制造局华兵放枪[打](把)靶西兵六名每名各放十四枪共中二百三十八点而华兵亦中一百六十二点即此以观可见华兵枪法尚不如西兵之娴熟记曰相观而善之谓摩庄子云用志不纷乃凝于神华兵有此一番比较自知手法之未娴目力之未准由此运以精心策以果力日进不已何难与西兵相颉颃自强不息有志竟成且何难更驾西兵而上之哉近来中国事事仿效泰西而尚未神似者以存心不及彼之坚忍作事不及彼之刻实也军营教练虽已用西法然曩日因循玩愒之习仍有未尽变革者近闻江抚德晓中丞按临某郡校阅营伍某弁放枪打靶以装药太多轰去五指一弁色变神悚不复能放枪中丞大怒立将该弁斥革并以该营官训练无方撒去差使即此一事可见平日不能认真操演以致临事出丑他处军营类此者恐尚不免其能如制造局之兵勇练习打靶敢与西兵比较优劣精者亦不可多得然彼此同是六名两次共放十四枪而所中点数多少悬殊若此亦可见此事进境正无尽期有整军讲武之责者所当急为整顿于精进者励之疲玩者汰之军制自有起色至如水师一项则已设海部于京师王大臣尽心擘画自有良谟丁禹亭军门近时统带师船游南洋诸岛声教所讫駸駸乎奄有西国之长而鄙人所过虑者则有二语曰勿专尚虚文勿抛荒实际迎送宾客站枪奏乐庆贺寿节放炮升旗若此类者皆虚文也设守岛之间截击风涛之际首尾迭应正相生若此类者皆是实际也必如何而使西国之长咸为我有呜呼伊语之责哉
兵制
请整顿额兵疏同治元年
沈葆桢
奏为遵旨筹议守御事宜请先整顿额兵以固根本恭摺具陈仰祈圣鉴事窃臣承准议政王军机大臣字寄同治元年五月初十日奉上谕御史华祝三奏江西福建情形吃重亟宜训练土兵以资战守一摺沈葆桢在江有年熟悉地方情事该省何县乡兵最为得力其绅士中有谋勇兼备者即着该抚实力访求激励而鼓舞之令其招集勇敢乡民数千人统归该抚训练俾成劲旅以备缓急所需饷项并着曾国藩妥筹酌拨等因钦此伏查江省频年被扰向籍楚军之力为之驱除凡精锐营头多在前敌紧要之地一经掣动必费许多斡旋灾黎望救情殷每以后予为憾臣自入江境接见官绅咸以留本地之财养本地之勇本地之民为请该御史所奏可谓询谋佥同其法有三善闻警即发不烦远调一也兵民有桑梓之谊不致十分搔扰二也土着之人事平易于遣散三也然有四难一曰筹饷难养勇八千口粮夫价马干薪水军械铅药之费岁计六七十万江省民力竭矣兵燹之后灾疫间作方拊循之不暇岂容于丁漕厘税之外再事诛求白宛浙诸军以江省为饷源解愆期各营皆欠至六七个月不等若再划济之数以募新集之兵万一前途稍有参差匪特大局不堪设想即江省面面受敌此七八千人者岂足以自固藩篱强分畛域坐失事机非计也二曰择将难为万人之将必其才识器量超出万人之上人不易知以一技之长一言之合授以重任鲜不偾事古今名将皆由偏裨洊跻统帅盖经事多则才智愈出功效着则威望日隆所统之人信之而不疑而后万众一心如撼山之不可动今着名将领当前敌者既不便改置闲散之地而绅士之公正者多以未临大敌不敢自信其少年事喜抵掌谈兵者又多不足信江省前此非无无着之勇旋招旋散迄用无成其明验也三曰选募难乡兵在乡休戚与共故令不必严而心一赏不必重而力齐声势联络动数万所恃在众山川形势生长其间所恃在熟若调之他往其殷实之家既不愿轻弃本业其朴野之性亦不能遽就范围绅士以乡里等夷威令有格不得行之势虽曾经小胜以之独当一面猝临大敌胜败之数未可知也四曰训练难练技练勇可教之平时练胆练心必试之实境凡新募之卒必参入老营随同打仗方能渐成劲旅盖勇怯无形惟于生死呼吸之如锥处囊中其未立见勇敢之士有起家卒伍不数年而跻提镇者相与观感思自奋其怯懦者知非偷安之地不待裁汰而无敢自容若于腹地设一大营虚糜岁月其急欲自见所长者倦而思去而甘于坐食者祗以排队应操为常例乘堙守垛尚能勉强从事望其摧锋陷阵难矣常见得力营头移置闲散之地一二年即废弛不可收拾未经大敌者耶臣愚以为谋江省自立之策莫如先练额兵议者咸谓兵不可用以目前而论兵之与勇强弱悬殊然兵不可用又不可裁则国家养兵义将奚取夫兵不可用者盖以谓岁粮月饷不及勇粮四分之一其升途有终身求一外委而不可得者名利俱穷无怪稍有所长者皆辞兵就勇司柄者置之不论不议之别而滥行伍者亦甘为人下而不辞诚能鼓舞而奋兴之人同此心岂有不可振作之理江省地处腹中额兵较他省独少然通省计之亦万二千有臣拟严汰老弱增补精锐分作两班一班留作本营汛弹压半年一换除在本营汛者照旧领饷外其调赴操演者酌加练费以资津贴较募勇之费不及其半练熟之后责成两总兵轮流带赴皖浙助战俾智勇出众者得以及时自效万一江省有警自而归则士卒皆曾经战阵不致畏缩不前臣窃以为有五便焉所费少而所成就者多一便也尺籍伍符按户可稽将备千把本有常职节节相生[钤](铃)束较易二便也营汛可恃土匪不敢生心稍有萌芽立即扑灭销患未然三便也一人学战教成十人临时虑兵力太单责成每兵募一精健余丁给以勇粮其事易集此项余丁有兵缺可补无烦遣散四便也行伍精强将来军务肃清散勇有所惮而不敢滋扰永图后患五便也惟近来贼数动逾十万遇有大股非本省兵力所及仍不能无籍督臣之援臣才识之短时势之难均不敢讳饰祗求踏实地尽心力为之以仰副皇上轸念东南之至意
整顿步军营积弊疏咸丰三年
黎吉云
