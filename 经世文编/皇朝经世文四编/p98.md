<!-- { "loadSidebar": true } -->
环地球蚕桑之利向推亚洲而亚洲蚕桑之利向推中国中国开风气为最先礼经所载按籍可稽周制仲春天官内宰诏后帅内外命妇治蚕于北郊以为祭服天子公侯必有公桑蚕室近川而为之筑宫棘墙而外阂之后妃斋戒享先蚕必躬桑以勤蚕事及大昕之朝君皮弁素帻卜夫人世妇之吉者使入于蚕宜奉种浴于川桑于公桑风戾以俟之又命野虞无伐桑柘鸣鸠拂羽戴胜降桑具曲植籧筐后妃斋戒亲东向躬桑禁妇女毋观省妇使劝蚕事蚕事既登分茧称丝效力以供郊庙之服无有敢隋所以为天下蚕事劝也降及后世古礼虽废而民间蚕桑之利日盛一日然当闭关自守之时亦不知为盛衰自通商以来外邦竞销中国之丝中国始知蚕桑之利冠于五洲藉此以收外洋之利权以抵进口之货物乃近年来中国之丝犹是也中国之蚕桑犹昔也而丝市日哀丝商日困推原其故皆外邦种蚕以分其利且种桑养蚕之法较精于中国中国若仍墨守旧法将日复一日年复一年丝市之衰不知伊于胡底虽现在丝厂迭建购用外洋机器缫丝之法一如外洋诚以外洋皆用细丝中国手缫之丝不能匀细如一为销售起见自当合西人之本可望易于销售而通盘筹算出丝之多寡则机缫之丝仍与手缫之丝等且若欲出丝之多非广植桑广养蚕不可且桑亦有盛衰之年蚕亦有衰旺之候是亦不可以不讲各省大宪咸知蚕桑为务本之图课民种桑孜孜不倦如昨报纪直隶蚕桑纺织总局自光绪十八年奉前督宪兴办后于今六年颇有成效现又奉督宪王夔帅札饬该局总辨会同藩臬两司经理一切并札饬各州县凡已经种桑者务加倍养护惜禁止樵牧毁伤未经种桑者急宜设法开道务于霜降后至封冻后至清明前来局请领桑苗苗长不过二尺万株一车可载散给民间俾广为栽植并发出种养桑蚕诸简明捷要法十本照刻广印散给于民务使各村家喻户晓云云大宪为裕国养民之计可谓无微不至矣惧所发之书未经目未知仍守中国旧有之法抑参西法窃谓近年西人讲求蚕桑日精一日中国欲讲求蚕桑非尽法西法不可前闻杭州府林太守禀请筹创设养蚕学堂可谓绝大见识禀称东方蚕业日本进步最猛由其采取外洋养蚕成法查三十年前法国蚕子多瘟蚕种将绝因创设养蚕学堂用六百倍显微镜考种种瘟病并讲求养蚕各法日人一一仿行遂夺中国蚕利盖西人养蚕之法至备即配种一节亦有神效西方格致家言凡物一雌一雄取其两地相隔最远者为之配合其生必旺犹化学之爱力电气之摄力同气相合其生不旺在人亦然故格致考同姓为婚生子多病癫痫由其血脉相通不宜配为夫妇所谓男女同姓其生不蕃中国亦未尝无此讲究也法国中国蚕子重八两者收丝只二十五斤自择种后可收至七十斤最多者收至百斤日本尤明其效可知外国亦用中国蚕子惟能自择种能自病耳现虽各省广饬植桑养蚕将来丝数固可望其日旺然未知择种验病之法终难保蚕桑之利有盛而无衰禹贡兖州言桑土既蚕屯外若丝若经若纤缟皆散见于各州今吴越以外蚕事久废安知千百年以来不知病择种渐渐消磨耶蒙意宜设学堂专心讲究经费虽大亦一劳永逸之法林太守既有此禀志在必成然即能成亦不过浙江一省一时安能广传俾家喻而户晓苟各省能设立学堂则所传愈广不数年后蚕桑之利犹不能驾东西洋而上之吾不信也
论蚕桑之利
蚕桑之利溥矣而或限于地不能[](偏)天下而各收其益人以为利之有所限而不可以人力强为而不知非也禹贡兖州之地宜于桑故曰桑土既蚕是降邱宅土青州与兖相接地亦宜蚕丝之贡着之为经盖山东地土高燥蚕性恶湿而喜燥恶寒而喜温地高则土性燥而桑可种气温而蚕可育孟子言王政之要首在树桑可知北边地土在在可以收蚕桑之利而近年山东等处绝无丝货是盖风气遽变渐失其初而自然之利遂弃而不事废于人非废于天也东南诸省至近日而皆以育蚕为业浙之嘉湖为丝业之大宗其他如绍郡尚有业此者已不及嘉湖之盛甯郡则更少矣苏属治丝之家不逮浙省远甚而松郡则多以木棉为业因地多沙碛宜于棉而不宜于桑加以海风所袭地气寒多而温少故人皆以为非蚕桑所宜乃昨观于该郡公禀郡尊兴辨蚕桑捐资设局详定章程以期收此大利细核其言凿凿有据诚知事在人为非天时地利之得以限之也夫外洋之丝茶皆购于中国故丝茶两项中国独擅其利论者谓外洋之地不宜种桑种茶故也然近来意大利出丝甚旺与印度之茶相颉顽东洋亦出丝不少是皆从来所未有者而今乃居然有之且闻近年以来愈产愈盛愈产愈佳可见人力所在不可以地限也外洋既出丝茶而中国丝茶之利乃大减于昔业此者每每耗折丧资虽或者非尽由此然盛于外者衰于内畅于彼者滞于此必然之势矣以外洋之地向来不曾出丝而尚且以人力补天功之缺而松郡本系文物之邦富庶之地不过以地滨于海土性稍有未宜而遂因此中阻不敢兴辨是不亦贻西人之笑乎夫种桑之地宜于高不宜于下松郡沿海地势卑湿恐非桑树所宜然其闲沙梗之高者亦正不少不可以一概论也海风多寒不适蚕性然温房密室亦岂无之莳花者患花之迟发则为温室以火烘而开之名曰唐花此独非人力为之者哉何独于蚕而疑之譬之种田古者一夫授田百亩虽古之亩数小于今时然即今之种田者言之每人不过种田十余亩何其与古人之力大相悬殊哉而兵燹之后招募游民开垦荒田其粪多而力勤者乃亦有每人垦至三四十亩此特在人之勤[惰](隋)何如耳田之腴者何以三熟先种豆麦次种早稻次种晚稻其不甚腴者仅两熟而已然两熟之田或有勤于播种者于町畦之间旁[莳](时)菜疏亦不减于三熟之利不过各勤其事不遗余力而地利不足以限之以彼絜此蚕桑之事何独不然哉顾吾谓此事之举行亦在民间自行劝辨不过在府县备案而已夫事苟利于地方官必董而成之然必俟官之督实而后得以收功已非因民之利而利之意且府史胥徒皆足以为民间之累民闲蚕桑之利厚熟不趋之若鹜固不待上之督责也府批所云向不讲习一时能否兴起此固揆时度势之言然事在人为苟众志佥同自可望其有成至云集捐设局商业有无滋扰此则洞见利獘诚恐利尚未兴獘已丛起不足为益反足为损转不若听民之自行筹辨为妥便也夫木棉之种闻系传自外洋一老妇倡之而顿移风俗又何蚕桑之利倍于木棉教法亦不甚琐碎知其利者有不闻风而兴起者哉
论宜整顿蚕务以兴丝利
夫治产积居与时相逐以之谋生则善以之谋国则乖然而太公通鱼盐之利人物辐辏冠带天下余泽及于威宣知物产之丰盈国势之所由壮也丝之为物为西洋各国所必需百余年来有加无已综计出口之货茶为首丝次之按其出口之数非不岁增一岁也然恒不若进口之骤且钜而赢朒遂由是判焉不有挽回之术使进出足以相当不二十年民生几无复可问执政所宜忧也岂漫云商务而可不加董理哉居乎今之世所宜挽回者固不独丝今姑就丝言之则所以究其得而惩其失察其病而推其利与参考乎我与彼之所以异同而舍短从长以求合乎始则师而法之继则等而齐之终且驾而上之之数焉是固在得人而为之夫岂奢愿难偿乎因条其目于左一在于育蚕之家不多也问曰江浙等省尤以蚕务为重夫江浙为古吴越之地而考之传经其言蚕桑之利未尝及吴越按郭子章蚕论云七月之诗曰爰求柔桑则豳可蚕将仲子之诗曰无折我树桑则郑可蚕氓之诗曰桑之未落其叶沃若则卫可蚕十亩之诗曰桑者闲闲兮则晋可蚕皇矣之诗曰其其柘桑柔之诗曰菀彼柔桑则周可蚕兖州厥贡漆丝厥篚织文桑土既蚕青州厥篚丝徐州厥篚元纤缟扬州厥篚织贝则齐鲁可蚕荆州厥篚元纁几组豫州厥贡漆枲絺紵厥篚织纩则楚可蚕孟子树墙下以桑则齐梁可蚕蚕丛都蜀教民蚕桑则蜀可蚕不知何时利独归于吴越然则地之宜蚕桑者不独江浙二省也明矣今以中国之大土地之广其荒芜而不治者何可胜道诚欲收后日之效非创立新章不足以见功夫所谓创立新章者何也集股分以买地栽桑建屋养蚕也曷以明其然盖小民胶执成见牢不可破虽由官劝之树桑劝之育蚕其心终不肯舍故业而就新自来良吏达官何尝不深加董理然而其效可睹矣故非设公司招股分则其资不易集而其功不易成延精明晓事廉洁自矢之人为之董理其事或以白金百两为一股或二百为一股由为倡者拟定妥切章程俟股分既集请入股诸人公同会议斟酌而损益之然后相度土宜买地栽种建屋养蚕招善饲蚕者传其法而以贫户小民承其教给予工值使无内顾之忧也然后得尽力于公事要在行之以渐守之以坚持之以恒勿为浮言所动勿因挫而阻其初心尽心竭力实事求是而为之二三十年之后中国丝业必焕然改观非独可以收我固有之利也于是乎购置洋机纺织洋绸洋绢薄其出口之税以交易于外洋庶几数十年中国财力之耗于外洋者可以收回于万一此非托之空言好为高远之论能言而不能行者也观于日本而有明矣至于丝业积獘盖在乎狃于故见不肯力求整顿以与人角胜然此乃中国之通獘又不独丝为然矣今欲定一整顿之法约有数端一在乎用显微镜察究蚕病而不使传染也一在乎讲求植种之法而使桑枝肥茂也一在乎拣选蚕种而使蚕得佳种丝得佳丝也一在乎顾持大局坚守定见勿跌价急售以堕洋人播弄之术也一在乎减轻厘税勿使商人成本愈重也然此数端中国之人多有能言之者其如不肯从何嗟乎天下不患无至当不易之论可以见诸施行独患无力行之人耳区区丝业之整顿又何足云乎哉
广兴蚕政说
