<!-- { "loadSidebar": true } -->
然即以三千万八年分造而论每年亦需四百余万试问此如何措办不过曰官本商本洋债而已然三者之中按之目前实属无一可行彼筹官本者之说曰抽发海关税银开设铁路捐例夫统每年应收各洋税关税常税茶税洋药税厘地丁盐课计银八千五百余万年来直东黄水为灾及各省水旱奇流部库储积已空东弥西补支绌万分兼有贞度门祈年殿工程需浩繁均在数百万以外何处更有闲可以筹拨则抽税之不可行明甚至于开捐一项连年以来自海防郑工等捐其在各省豪富绅民早已煌然翎顶今虽复开铁路捐例所入几何且郑工以一年为上铁路以八年为期即幸而输捐踊跃不过仅能支持一二年断乎不能长恃则开捐之无济明甚此官本之无可筹也彼筹商本者之说曰设公司以集股份夫中外异情而殊势外洋君民一体有无相通发号施令钜万之资顷刻可集中国君民尊卑之势悬绝上下之情不通事经官吏令人望而步曩者矿务织布等局招集股份非独事不能成直至成本全行亏折今虽广为招徕而商人多引前车为鉴裹足不前谁肯乐输此商本之无可筹也论者以为筹本必借洋债则尤断断其不可行者天下但有放债以图利未有借债以获利国家一理可以相喻洋债利息虽轻然成本既重则息亦不赀如以五厘息借一千万计之每年息金已在五十万两铁路尚待经营而每年输数十万之资于外洋多一年即多一年之息铁路之已苦其钜今复加以数百万之息金此其失计甯待智者而后知洋债既不可行合官本商本而每年统筹四百余万之资其势实难然犹有不尽于此者就令今日库府充盈每年四百余万之资不难措办然如此大工必其料出于中土则虽费而仍不出我门闼之外今中国素未讲求铁路之道其于兴造一切茫乎无知其势不得不仰仗洋匠外洋轮车铁轨近渐由铁易钢盖以坚硬耐重为主俄奥等国皆舍土产而购自英厂今中国晋省铁矿尚无把握炼铁之法未得其精设贸然以晋铁造轨其质不坚其败必速必至前功尽弃可胜痛惜其势又不得不购买洋铁原议仅于首酌购洋料欲使财不外散然二年之后中国工匠岂遂能习外洋之长技中国铁矿岂遂有成效之可收工料器械始终专恃洋人太阿倒持不啻举三千万之资尽输于外洋是欲收铁路之利权而先受铁路之亏耗欲杜中国之漏而先竭中土之脂膏其失孰甚
且中国上而缙绅达官下而编户齐氓拘墟之见牢不可破曩者电报初行雷击电杆远近相传以为上干天怒不经之谈明者所嗤铁路所经三千余里之中凡民间庐舍田园坟墓岂能尽避必多阻挠直豫各省连年荒灾小民荡析离居今造铁路不患其不能集工然无告之民易聚难散莠民会匪溷入其中设有桀骜不驯之徒簧鼓煽惑于其间不难攘臂而起事端则其弊有不可胜言者不特此也八年之后铁路则告成矣诚商贾之来货物之载运不见畅旺则三千余里养路之费何自而出废之则数年之经营弃于一旦不废则亏耗难堪慎终于始岂为过计凡此数端非当局所宜预为绸缪哉或者曰中国创造铁路有良法焉招外洋殷富商人令之包造限以年数期满归还中国彼为其劳我受其逸彼为其创我受其成岂非上策而不知此乃不审于利害之说包造物料必不坚固归还之后一切修理其费不赀彼享其利我承其弊岂计之得哉夫非常之事非可以骤然为也愚民成见非可以一朝夺也中国人民四百兆知铁路之利者仅万分之一事在创始不知顾虑贸然行之需数千万之巨计程三千里之广计工八年之久中国今日力既有所不足势亦有所不能即按之泰西初创铁路之时亦无如此办法然则铁路将不可兴欤曰不然三道无近功亦行之以渐而已矣行之以渐奈何曰择形势便利通衢冲要殷实繁富商贾必经之地勘定地先建一二百里或由天津接造至于北通州或缓办津通另辟一路或即于南北干路四中择其最相宜者先建一二百里要在使民观听务变其拘墟之成见此一二百里者尽可倩洋匠建造自铁轨至于一切物料亦不妨购之于外洋盖地近工省即输于外洋亦属有限行之数年中国人民尽知铁路之便利而其平日拘墟之成见脱然无所累于其心我复购求铁路之道精究炼铁之法使工匠无待于洋人取材不须于异域一俟府库充盈然后大举或按接造逐渐推广由干路而枝路纵横络绎自是之后水舟而陆车二十一省之地骨节灵通譬犹身之使臂臂之使指无事则以便行旅有事则以捷转输不百年而中国铁路之利可与泰西相颉颃盖利共知则集益自易浮议息则阻挠自无推行尽利此则所谓循序渐进之道也若卒然之间建三千余里之广安在其为循序渐进哉是故当局者得吾说而存之则铁路可几而理也不然者急功而欲速鹜广而侈大吾恐未见铁路之利先受铁路之害岂不大可惧哉
铁路枝干缓急议
铁路之有干有枝譬犹树木之有根本枝干也树木于根之上生本由本生干由干生枝而本分为干干分为枝先有干后有枝也铁路亦然树木既先有干而后有枝则铁路亦宜先有干路而后有枝路干路为急枝路可缓矣夫论天下大势以京师为根本铁路虽为今之急务然断不可直达京师以安不忘危宜预为防设西国失和火轮车驰铁路直犯京师即勤王之师缓不济急矣故直达京师之铁路宜且缓也设不如是以权缓急则惟西国戎车是利不顾主危信夷过深非老成谋国之深万全之策也故西国近时请以天津铁路直造至通州中国以通州距京师仅四十里太逼近不许议寝不行也须知论天下大势以京师为根本若第论铁路大势即以天津铁路为根本可矣天津通达四方距京师二百四十里虽尚近已稍远也铁路以此为根本分接以四方之干路已可通达天下矣既议铁路不许西人由天津而接造至通州则天津距京师虽尚近已稍远火轮车已不得直驰而犯京师可以保护都城矣此诚议铁路万全之策矣今天津之铁路已造已急其所急矣论由本而分四方之干路直接造亦宜急焉请言干路以东之干路言之夫由天津渡海而东至奉天煤矿之干路今已造矣已急其所急矣而由干分枝若吉林三姓诸处之枝路似尚可缓惟俄罗斯已互市于珲春则论枝路达珲春之枝路宜急以防俄人启衅则王师即可驰火轮速援也至于东北至外兴安岭与俄交界之枝路防俄似亦宜急惟国家经费不敷则虽急尚宜置为缓图耳论南之干路有二一为由天津南经山东至王家营建桥过江至江浙闽广诸省其西之枝路分而至安徽江西诸要地其东之枝路则分而至诸海口枝路多矣或谓此数省虽物产甚繁有裨商务似乎宜急然路之绵长数十里经费谈何容易地既滨海已有轮舟则似可缓然惟滨海万一海氛不靖轮舟梗阻则诸海口宜以火轮车载兵驰防此诸海口之枝路如烟台上海定海厦门之类又似缓实急也至台湾则已有铁路矣一为由天津南经保定河南至湖北之汉口此干路近已议造矣以通西南各货物亦宜急也而今始缓行矣则自汉口建桥过江再南而至湖南黔粤诸省道更远费更繁更宜缓矣所分枝路至蜀之成都重庆诸处亦当缓矣以西之干路言之由山西而至陕甘新疆诸处方今喀什噶尔已平西方无事则干路可缓枝路更可缓矣以北之干路言之由蒙古而至俄罗斯交界诸地方今中俄无衅而北徼之物产亦不多则铁路不急干路可缓枝路尤可缓也夫以商务而言则干路枝路其缓急固有定若以兵事而言则干路枝路其缓急正无定如俄衅起则北之干路急而枝路亦急如夷衅起则东之干路急而各海口之枝路尤急矣夫常变至无定缓急亦至无定也如以方今无事而缓之一旦衅起而造铁路恐缓不济急如以防变为皆急而悉早造铁路则以天下之大铁路之多干路枝路皆急造之国家又安有如许之经费哉论时势权缓急正不易矣
矿务
富国宜亟开矿说
嗟乎五洲万国其孱弱而不能振者莫中国若矣欲挽弱而返之强其要莫先于富国于是谋富者抗手而言曰兴商务讲工艺广农桑开铁路倡银行此富国之策也虽然天地有自然之利可为国家无穷之用我中国竟委弃之而不知其利者则如矿是夫中国疆域之辽为五洲万国冠土壤之膏腴亦为五洲万国冠其间若产金之矿产银之矿产铁之矿产铜之矿产煤之矿当不可以数计取不禁用不竭足以富国足以富民而顾熟若无惟恐其一发露者是诚何心欤昔年有美国人名哇尔赫脱者名矿师也游历中国五年之久足迹遍十五省之远到处详勘察得中国煤矿以迩时而论足敷四千年之用而三江两湖矿产尤佳倘采之炼之能得善法则制铁甲造铁轨无事购诸外洋而西国之利权必为所夺又西报比利时外部咨其议院谓金银铜铁锡五金之矿中国最多煤产尤十倍于英总计十二万七千方英里而英人亦谓有近德人游历中国曾过山东等省探悉矿产极富煤矿尤多李提摩太时事新论又谓山西矿产曾经德人察阅称该省铁煤之矿品居上多至三十万余英方里总观诸语虽言人人殊而中国矿产之富饶为西人所称道艳羡者已可概见乃西人此论已发之于数年以前而中国曾不知觉因循苟且坐使其藏富于地而不亟谋开挖之方若使早为之图则国用以充生民利赖国家必不至于贫弱如是何自中日一役之后洋债日重偿无从帑藏空虚司农仰屋谏官方以为利疆臣始遵行勘视哉然犹及此而亟亟焉开采之则实力奉行成效克睹已开者无半途中止之虞未开者有渐兴之利国家转贫为富之大业亦未始不基于此也所惜者上以是求而下不以是为应酬虽前者朝廷明降綍纶谓开矿一事为富国之本通谕各直省将军督抚体察各省情形酌度办法具奏嗣据陆续奏覆者则有安徽太湖之大石等各堡庄煤矿江西赣州吉安广信饶州萍乡等处各煤矿湖南永顺永州二州属之煤苗新疆和阗之旧金矿四川雅州各属之矿产山东甯海之矿务或已集招商或已派员往勘或责令立时开办或饬其未可中停刻下究竟若何未知其细今所开办者除[漠](汉)河金矿开平煤矿平泉铜矿早经攻采外祗辽东之银铅矿务经奉天将军具奏兴办其余殊鲜所闻云南向产五金贵州出铅素旺山西所产之铁夙称精良今皆未知能考察精详据实覆奏否即历观近日本报所纪如天津任邱县城西之娘子冈煤苗透旺经人请开办金陵省垣外之青龙山湖山幕府山矿质极佳甲于他处厦门南太武山内暨安溪之铁煤铅三经军督二宪派法国矿师查勘在太武山挖出煤数安溪山挖出煤铁数十斤广东肇庆府开建县之金矿经商人得矿质甚好集资请开挖湖南澧州所之石门地方内有铜苗甚旺经人请湘抚领银试办浙省之严衢处温甯绍等处以及武康长兴等山均有矿源而甯波东乡之银山冈以开矿之故乡人惑于风水出而阻挠几酿事故总观本报所纪各省之开采矿产不可以偻指计但虽有开办之说而果否开办与夫开办之能获利与否皆未深知余则谓天不爱道地不爱宝扶舆磅礡山川郁积宝藏之兴夫岂谬理特执其政者不能实心行事半为中饱之谋而国家遂不得其益而天地自然之利遂弃之于无何有之乡矣吾是以愿抚有天下者急求此不匮之利源而尤愿各执事之不私囊也能如是国家尚忧贫乏乎
欲兴矿务宜选子弟赴欧西矿务学堂肄习论
