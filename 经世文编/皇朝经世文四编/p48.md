<!-- { "loadSidebar": true } -->
窃观沪滨为英华荟萃之区事蔑有惟痧痘一端业是科者几若晨星迩日徐君石史倡论于前李子紫璇继言于后意甚精详言中窍洵可使后人奉为圭臬之二公者一系铁画银之外精究岐黄一乃杏林橘井之间情殷保赤拜颂之下手难忍释颜益加仆于痧痘一事仅得一知半解见猎心喜技为之痒爰摭先哲之遗言谬作痘原之末议婢学夫人难免方家一笑也尝思治标者必求其本治流者必溯其源而治痘者安可不究其原哉夫痘为先天之毒医家莫不知之而其毒之何自而来何处藏匿何以命名何时发泄则往往语焉不详兹试一一述之或曰因其母怀胎之时无所顾忌好啖辛酸之味及夫腥羶燔炙之物其气蓄于胞胎之中婴儿受之发而为痘其说谬矣盖痘之毒由淫火所致自干坤交会二五妙合之际形未成而毒已蕴其中是毒也实自父精母血中来儿之脏腑肌肤何莫非父精母血所成则其毒将遍藏于儿身内外耶曰非也夫胎者乃相火动而结成相火命门也故三秽之毒仍寓于儿之命门郭铁崖原痘论以毒寓命门为谬乃谓其毒孕育于周身然既孕育于周身曷为其肇发也复由于肾而脾而肝而胃而心而肺乎婴儿初生先有两肾命门介乎两肾之间所以无形之淫火先藏于命门耳至毒之发也不曰疮疡而曰痘者何也溯痘疹一书出于汉后岂汉代之前无此淫火耶上古之人谨身节欲虽亦赖此火以成形惟受之浅则发之轻厥后世风日替淫欲无度其毒益厉前贤怜悯其苦乃着方书以救世因其出如豆粒遂以命名亦象形之义也痘毒既由先天所蕴则生成之后即当发泄缘何迟早不同盖淫火犹石中之火必待金石相搏而出若儿之正气充盈则客气不能感触待至正气稍亏天地邪阳之气乘虚而入搏击而动斯乃发泄之时也痘既发矣犹有顺险逆之分此何以故试因其所行之经而论夫淫火寓于命门而肇发于肾自肾脾胃肝心肺次第相传透之肌肤是为正途痘之出也全赖气血以领载之心主血肺主气以故行至心肺二经而发者为是肝为血海胃为气海毒行于斯热亦蓄于斯肝热则血瘀胃热则气亢痘无气血乌能透达岂不殆哉然犹可行肝之气而血自流发胃之阳而气自达则毒亦得以解散惟儿之生死在乎治者之得失故谓之险若夫毒结于脾肾二经则难上彻矣脾属阴土为毒薰灼培养之生气伐焉肾乃阴水被火燔炙气血之根源竭焉欲其透至肌肤不亦难乎故名曰逆至于用药一端凉热攻补各有所宜如陈文中每用异攻木香等散峻热之药张子和多用白虎黄连等汤寒凉之剂汪月冈常用黄龙丹以攻之朱彦修有用四君子汤以补之然皆各有心得不可妄论其偏贵乎施之的当若失之毫厘则谬以千里必也推详脉候审辨寒暄察气血之虚实观形体之强弱痘点之形色论毒火之盛衰随机应变自然化险为夷若夫临症用药攻斯道者自有权衡仆庸愚肤见曷敢妄参末议又有麻疹则别为一端试再言夫麻者如俗所云痧子也内经曰少阴所致为疡疹是也斯乃君火余热感触时邪铄动肺金而发又曰麻属于脾金镜录亦曰毒藏于脾热流于心青囊大全曰麻疹属阳系天行时疫之热蕴于人身为少阳相火所因复遇外感留恋于胃其热毒之气薰蒸肌肤而成麻二说虽殊其理则一仆心有塞茅胸无成竹孰是孰非焉敢臆断姑以愚见言之大抵麻疹系小儿感受天行时疫之气伏于脾胃酿成热毒不能和解或因内伤或遇外感为君相之火激发由肺经而出肺主皮毛故现于皮肤其症属阳故欲出之时腮红眼赤其毒浅鲜故透发三日而渐回此麻疹之原委也是否有当还乞高明指示焉
皇朝经世文四编卷十三吏政
吏政
请慎重名器疏道光十三年
朱嶟
窃惟赏赐者劝善之经科目者求贤之道我国家设科取士三年大比录其文艺优长者贡于春官名曰举人甚盛典也上年畿辅荒旱收成歉薄百姓嗷嗷待哺即荷皇仁浩荡赈粜频施小民已无虞失所嗣以日久用各官倡议劝捐本年二月据潘仕成报捐银一万二千两蒙恩赏举人准其一体会试此乃皇上逾格之鸿施亦一时从权之至计原未尝着为定律也且潘仕成本系副榜贡生去举人一间耳赏给举人是于破格之中仍寓量才之意斟酌而行岂漫然哉厥后叶元黄立成等陆续报捐经巡城给事顺天府府尹奏请议事下大学士军机大臣会议遂乃比较银数请赏举人虽曰以昭画一然于圣主慎重名器之心因材权衡之道要未能深体而详究也若因此遂成定例臣窃谓适足生富家侥幸之心而阻寒儒进修之志查向来捐例京官自郎中以下外官自道府以下皆准捐至清要衙门非举人出身者不得与焉官可捐而出身不可捐也今以输银助赈之故而得为举人则未登仕版者将可报捐中书已列部曹者又得保送御史纷纷然竞趋捷径滥清班欲肃官方亦以难矣准其一体会试则得陇望蜀谓举人既可幸邀进士何难戈获于是因其势利买通关节雇倩枪替种种弊端在所不免臣故曰生富家侥幸之心者此也至于单寒下士既不能鲜衣华服奔走形势之途又不能遵例纳财致身通显之地其所以系属心思鼓舞才力孜孜以穷经砥行为务而未甚厌弃者良以举人一途为进身之阶耳今若以多士进身之阶为一时劝捐之计不论学问之浅深但较输银之多寡如能累万不啻升三一经呈报便同登第则人将曰富者无所不可贫者其何能为文章不足为贵科名亦觉其轻识趣日卑术业渐废臣故曰阻寒儒进修之志者此也颇失士望徒生幸心以为故常未见其可论者但以请赏花翎未便率行议准而请赏举人不知花翎举人均为圣朝之名器而细按之则花翎实器也举人虚名也实器以待有功虚名以彰有德互为表里未可低昂彼输财助赈者急公好义固不可不量加奖励然在士庶则或酌给匾额或议职衔在官绅则或准其加级或予以升途以示鼓励而劝输奖矣若夫请赏举人所得无几所赏实多应请旨饬下顺天府五城及各省直省督抚嗣后地方偶遇水旱偏灾如有纾诚输捐应需嘉奖之处概不准援引成案冒请赏给举人庶经制定而人绝望心流品分而士多厉志而于劝善赈民之道仍未有碍也
端表率杜弊源疏
富兴阿
窃惟今之鄙习莫甚于外省贪鄙瞻视为固然大吏首倡属吏因之以致库亏欠吏治废弛谨择其尤者请旨禁严以肃吏治事夫州县之亏空几天下无一州一县而无亏空者每届数十年未有不清查一经清查动辄千万或数千万虽云设法弥补徒有其名实则半饱州县私囊半盈督抚两司道府行囊实亏则我君之府库也州县之亏空断不能瞒道府之耳目道府若不知州县之亏空是道府形同木偶倘州县之有劣又安望道府之查察耶至道府之所以不能揭者受州县三节两寿之陋规寻常之馈赠道府明知而不问也督抚两司不知也此数十年之积习近则州县之亏空上至督抚两司下至道府无不俱知始则州县亏空道府代州县向督抚两司隐瞒近则督抚代升任调任州县向接任署任州县关说始则州县缺出两司拣员具详督抚核定准驳近则督抚示意两司某某升调两司遵照具详仕风愈趋愈下愈出愈奇缘督抚于一省之中某缺肥某缺瘠久识之于胸中迨经出缺或于平日馈赠者是升是调或于请托奔竞者是升是调或于亲知故旧者是升是调一经得升得调之员则即取偿于是缺缺分愈肥亏空愈重狡诈之员即因此而挟制上司受其贿属即不能不代为隐狡诈得计庸愚者亦相率效尤挟制之风几天下小民维正之供君上之库尚忍于隐徇其虐民之事贪玩之习何不可代为消弥外省通同一气凡无不化大为小化小为无迨养成巨患不可收拾止于罢斥坐拥厚资优游林下所贻忧者祗君上一人而已至首县最为督抚所信用亦最能挟制督抚凡督抚所需无不系首县备办督抚之嗜好婚丧庆吊亦系首县致信于通省官员始则暮夜之金近则明目张瞻恬为不怪督抚保荐属员卓异后即拜认师生爵受公朝拜恩私室一切营私苟且之事即无不对师谈论更有甚者并未保荐卓异亦夤缘拜认师生大意总在营私更可招谣夸耀我宣宗成皇帝深恶此习严行申禁至再至三无如积习久惯利之所在仍阳奉阴违查定例一省应征正若干杂若干州县应解藩库若干藩库应解部库若干若每年按例将银解至部库部库何至短绌州县何至亏空又何用清查藩司果能正己不阿督抚清廉不徇情面州县一经欠解始则予限严催继则从严参办何至成尾大不掉之势乃动辄藉口于州县赔累【】宣宗成皇帝视民如伤地方一经水旱恩膏立沛蠲赈兼施当经费支绌之时上年江南数省水灾恐各省起解银两缓不济急先发部库之银赈民是民之政皆出自君上州县之赔累何由而起现自督抚以至州县在官去任一切服用买良田起楼阁或自行捐升或子孙援例皆百姓之脂膏与君上之库藏也若不明定科条干纲独断势不能挽此狂澜臣愚昧请旨饬下户部于每年各省报征后将各省开具简明清单某省应解部库正及杂若干两某省业已全行起解某省起解若干两具奏皇上择欠解最多之省将督抚藩司罢革留于该省催征俟州县欠解齐方准各回旗籍其虽未能全解部库欠数较少者予以处分限期州县例准库存之则准一年二年时将上年存起解藩库藩库例准存库之则准二年三年时即将上一年之起解部库如此定以限制则部臣亦不敢颛顸督抚亦必知所儆惕上司既不能代属员徇隐属员即不肯贿赠上司上司于属员既无授受即无所挟制回护倘属员有贪墨之迹蠹民之事皆可随时参劾于国计民生实有裨益并请饬下直省大吏各秉天良清廉自持正己率属毋为己身谋毋为子孙计当思祖父遭逢之旷典本身渥沐之厚恩凡于国家有益之事不计利害须一身担荷毋存诿过君父之念吏治自必蒸蒸日上矣
严惩贪墨疏咸丰四年
韩锦云
