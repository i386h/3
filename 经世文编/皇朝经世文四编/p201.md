<!-- { "loadSidebar": true } -->
英国大小铁甲船并铁甲炮台船共五十八只大铁木兵船八十只小铁木兵船二百八十六只炮四千七百八十四尊兵勇水手六万人法国大小铁甲船并铁甲炮台船共六十二只大铁木兵船七十七只小铁木兵船三百六十二只炮三千零四十五尊兵勇水手二万八千人德国大小铁甲船并铁甲炮台船共十四只大铁木兵船八只小铁木兵船三十六只炮七百尊兵勇水手九千人俄国大小铁甲船并铁甲炮台船共二十五只小铁木兵船二百三十七只炮□千五百八十五尊兵勇水手六万二百三十人美国大小铁甲船并铁甲炮台船共四十八只大铁木兵船五只小铁木兵船一百零五只炮一千二百四十一尊兵勇水手一万一千人奥国大小铁甲船并铁甲炮台船共九只大铁木兵船六只小铁木兵[船]四十只炮五百十二尊兵勇水手五千七百人北那西利亚国大小铁甲船并铁甲炮台船共二十只小铁木兵船五十二只炮二百七十八尊兵勇水手四千人智利国大小铁甲船并铁炮台船共二只小铁木兵船十只炮五十二尊兵勇水手一千七百五十三人丹国大小铁甲船并铁甲炮台船共七只大铁木兵船四只小铁木兵船二十只炮三百十四尊兵勇水手一千七百人希腊大小铁甲船并铁甲炮台船各一只大铁木兵船一只小铁木兵船三十一只炮一百三十七尊兵勇水手一千五百七十八人意大利大小铁甲船并铁甲炮台船共二十二只大铁木兵船十只小铁木兵船五十九只炮七百九十八尊兵勇水手一万一千八百六十人荷兰国大小铁甲船并铁甲炮台船共十七只大铁木兵船四只小铁木兵船四十四只炮五百七十四尊兵勇水手九千五百二人秘鲁国大小铁甲船并铁甲炮台船共六只大铁木兵船一只小铁木兵船五只炮九十四尊兵勇水手二千人大西洋小铁木兵船四十七只炮一百五十四尊兵勇水手三千四百九十三人日斯巴呢亚大小铁船并铁甲炮台船共六只大铁木兵船二十只小铁木兵船一百二十三只炮一千零九十三尊兵勇水手一万三千一百五十四人瑞顿瑙威大小铁甲船并铁甲炮台船共十八只大铁木兵船五只小铁木兵船一百二十八只炮六百二十三尊兵勇水手一万零二百二十人土耳其大小铁甲船并铁甲[炮]台船共二十只大铁木兵船十只小铁木兵船七十四只炮一千二百十八尊兵勇水手三万四千人
中国宜创造软甲兵轮说
客曰甚矣子之迂也夫船坚兵利吾闻之矣今欲创为软甲兵轮乎余曰今中国北洋兵轮坚矣一且火灭消不留片板势能竟出海军乎客曰不能也今中国即筹钜向外洋购办多舰能一律坚实乎客曰不能也今中国南洋兵轮钢脆铁薄纵横海上抵御敌弹乎客曰不能也然则客亦知坐之椅乎其垫突然耸起者中有簧焉子之身何止百磅猝然坐之而垫平及子起立而其垫依旧突起毫无所损者知此理乎余之软甲兵轮即此意焉客曰椅垫之为用也小故垫中可置盘簧借其抵力使之突起而重坐不损若兵轮则敌弹飞来如何猛烈安得儿戏视之乎余曰客不闻初造轮舟之法因见壶中垫气蒸上壶浮动遂悟水火蒸气之力可以大用推而广之能运数千匹马力之机使轮舟飞行绝想其人初创之时何尝无从旁目笑腹诽之者而卒之火轮造成然则以小悟大即此软甲之说客安知其必不可行乎今拟先试诸南洋兵轮若照法施之果能攻之不破击之不穿则北洋兵轮仿造无疑其试造软甲之法先令兵轮入坞如修理然全身尽露每离一码许钻一螺丝眼全船若干眼钻使匀满即造就极粗之螺丝铁簧抵力甚大兼之可伸可缩簧之一端入钻入船身外面钻之螺丝眼内满船装齐即满船有铁簧纵出簧之外端即装软甲软用牛皮之使厚外钉薄铜皮造成若干块全船装护如龙之有鳞接缝处拴之使牢若交战时敌弹击我船先软甲软甲中有铁簧可以恃其抵力若敌弹击力胜于铁簧抵力则铁簧迎弹缩进而敌弹则以遇软甲抵力之故其力已减若击力不胜抵力则铁簧依然纵出而敌弹落海矣艄面亦用此法而变通之以防开花弹击弧线从高落下炸毁舱面其法即改铁簧如网式离舱面高约一二丈装以软甲周护空中其甲当如龟背形中脊高起两旁泻下如人字形式敌之开花弹从高击下但软甲即不能炸而滚落海矣宜在上海制造军器局试造时先造铁甲壹大块厚薄坚与兵船同装以铁簧护以软甲用炮试击炮弹由小而大总以离若干码击不破为主然后照样造装兵轮此其大略也若夫精益求精尽善尽美则在日后之推阐至当试观外洋初造火船时其始为苏格兰人名塞明顿者创造小轮船以自游戏继造稍大者为客商所用以未能尽善而废时复有美国人富拉顿者客于法国亦造轮船法主拿普伦称之知其有用于行军者后英从海道攻俄之炮台发巨炮击之英不能敌乃将轮船铁皮加厚遂为铁甲兵轮然犹不及今时之坚也可知创始有人即求精有人而精益求精亦有人兹之软甲亦创始耳今则各国新造兵轮有厚至十八寸者矣然数百磅之弹亦成虀粉然则以刚敌刚势无完全之理惟柔乃可制刚子何疑焉兵轮既有铁甲复有软甲刚柔相济似无流獘纵敌弹力软甲击坏而本身之铁甲尚在可恃无恐也兵轮得此则临阵时自易壮炮自易中制胜则在此矣今若先施诸南洋兵轮如南琛南瑞镜清保民寰泰开济威靖登瀛洲以及龙骧虎威飞霆策电等船使商之有名无实钢脆铁薄者至此而俱化臭腐为神且此软甲有事则装无事则卸似亦灵便犹忆去岁倭氛初起鄙人早倡此议终以人微言轻且缓不济[急](恩)而止今中国重振海军或于此加之意乎客曰子昨论中国宜添造快枪以求一律初疑矢人之忍今论则造软甲以护兵轮尚不失函人之仁然而言之匪艰行之惟艰子亦议论多而成功少耳余曰客所言行之艰难此言诚是也然而有志者事竟成不患器之不成而患志之不坚也惜小费勿存疑虑孤心苦诣百折不回何虑此说之必不能行哉
泰西船政余论
天津台南京上海福州广州杭州各省埠创设船政制造诸局规仿西法几于出蓝谢蓝又如南北洋及长江通商各口岸分设招商局由轮船运载客货理大物博虽楚弓楚得而岁有成效日有起色又不仅出蓝谢蓝余游泰西有年于西例中制造招商诸务略有所闻今既耳目一新未免欢喜赞叹而服当道之深谋卓识从善如登在事之服习讲求不遗余力且于轮船制造轮船招商各事有与西例合者有较西法更精者益信其精心独运刻意追求然尤有所见异词所闻异词所传闻异词而不能终閟者请为吾子缕陈之轮船运用之妙在制造工而机器善轮船招商之富在测量精而驶行速欧洲诸国船政有商部大臣有船政学馆学既成举而试之商部其列高等者乃令充当船主其次分司各职事则各有等差人则各循资格以次相授历阶递升充船主者必高等也造船之家无敢私请船主者凡轮船出海必报商部商部大臣视其所载之货核其所坐之人有无逾量而查其船吨之数人逾其房榻其数悉禁制之违者罚造船有成亦必报商部商部大臣视工程所用之木良楛若何所用之铁厚薄若何必皆如式然后定其行海年限或十年或二十年不如式者禁不得行海违者罚至行海所募水手所带食米必使足数以船身丈尺之短长定船上人数之多寡不如数者禁不得行行海之人日给米盐肉食皆有程式不如式者罚船主出海则船上之人赏罚皆假以行一切咸听命焉而日记其所行于册遇有辩争则商务大臣据其所记处分之泰西以行商为制国之本故其经船政整齐严肃条理井然即在中国往来船主皆能举其职而权亦重然则坐致富强非无本矣今新设兵商各轮日新月异而制造之妙机器之善驶行之速测量之精皆能规仿焉而驯致其极以上数端又其小焉者也
泰西火轮船考
泰西大西洋也世传英人华德造火轮船至今历百有余年不知实士邓于羊里十其先为英吉利所分封后自为国改名花旗疆域风俗与英同其国出入多备火船船内外俱用轮轴中置火盘火轮轮转拨水无烦人力而船行自疾小西洋多效之即今火轮船略变盘为柜耳泰西竞尚奇技巧而德为最有亚而奇默得者喜制奇器标新立异角智务能一若造乎其极者职方外纪西儒艾先生所释图说西海耶稣会创始玉函口授开西景教后学王征祥所云亚尔几墨德者天文师也承国王命造一极大之船将下之海计虽穷牛马驼千万不能运也几墨德营作巧法乃令王一举手引之船如山岳移动须臾即下海矣又有大人名亚希默突悟鱼摆尾水中作柁悟鱼两翅左右分排摇动作桨复变换作橹悟松鼠伏而尾作帆其始亚当受之造物件以外未多西门畔田刺墨里皆力艺学中传授之人似在华德之前究之亚而奇默德亚尔几墨德亚希默突字音翻译实即一人复验沸汤蒸腾水火既济参以日月摩荡经纬提挈悟轮轴旋转此自然之机自然之气皆勾股截割法也向有轮机一经亦亚当所遗后欧逻巴阳玛哩传利亚尼里中有立轮搅轮平轮斜轮飞行轮星轮鼓轮齿轮辐轮觚轮灯轮风轮水轮十字立轮十字平轮半规锯齿轮上下相错锯齿轮左右交错锯齿轮统以机钤则操纵自如然必先明度数之学因度而生测量因数而生计算因测量计算而有比例有比例而后穷物之理得理得而法始可立人不能若泰西之世习其业遂让泰西世获其利始行于欧洲之地迨中外互市咸丰同治之间左相国创议设船政局于福州后北洋大臣李傅相与南洋大臣沈文肃公立招商局于上海往来江海各口商贾称便而外洋诸国亦复逐队兴起先是香山陈玉南江宽一船试赴粤东今则各处畅行矣至于条线机括彼此不同愈出愈奇愈奇愈巧愈巧愈妙愈妙愈灵大致船约纵横各若干腰安轮或明二或暗一木板作叶实以铁轴前置铁炉一直口大筒上放两曲头小筒傍向收风炉配铁柜用铜管汲水入满则出之一气缸高寻等中空铁筒引釜上气横入缸内中衔铁杆引之长出于缸数尺鍜铁条提杵递为升降中设平天架有转轴提杵之条属架前有枢纽插轴中央撮以机条属架后每蓺气纳缸中杵被气所鼓踊起五六尺前起后落纽轴俱动以轮推船以轴转轮以机运轴以气发机以水积气以火炼水上置油盘节节流注俾滑利沾溜而停船则开气缸之窍别有管泻之而船外职司练镣镇头尾罗经定方向垂量浅深挂灯示导引击钟报时刻看镜占远近此其大略也今复推广为车开凿铁路以济其不足然较木牛流马差费工夫矣或曰富国强兵在此或曰国殃民在此是何异于宗汉学者斥宋儒宗宋学者斥汉儒互相构讼朋党门户伊何底哉秋窗多暇取今时轮机合古之所存沿革损益略撰论说质诸当代讲洋务者以为何如
皇朝经世文四编卷四十五工政
埠政
论整顿埠政
阙名
