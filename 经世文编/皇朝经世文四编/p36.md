<!-- { "loadSidebar": true } -->
吾闻天有常度有常行天不变道亦不变故古大儒希圣希天居天下广居立天下正位行天下大道其立言也亦唯是明天伦天秩究天理讲天经焕九天文彩今吾子天质聪明天姿韶秀天才英伟何天种地毓之灵明白甚矣不亟求登天榜染天香披天衣步天堂食天厨依天仗列天曹作天官膺木天之选撰赞天之文而复席地扪天画地指天量天球测天数高谈雄辩如天马行空画策出奇如天花乱堕富国强兵如天回地转保邦安民如地久天长然而言不载天册说不达天听意者谈天之学复见于今乎何诗胆之大如天也曰子弟坐井观天而不知乘时以应天也昔者天荒破天象垂有法天之圣人出体天立极代天宣化定天纪补天功天成地平天静人和天宇澄清天休聿至然后天开文运天诞群贤抒掞天才奋垂天翼辅佐天家表扬天瑞奏钧天大乐上尧天三祝颂天保九如定天山三箭士之飞不夫天者则率天真修天爵山林以养天性琴书以畅天怀风月以适天机诗歌以鸣天籁不怨天尤人咸乐天知命盖天定也今中国天运犹是天道反常天竺人纷至天主堂林立天氓自佚天德不条奸诈者欺天凶恶者侮天荒淫者迷天残忍者伤天靡烂天产暴殄天物不畏天命不惧天诛罪恶滔天怨讟弥天岂知天容渺渺天网恢恢天方荐瘥天降丧乱雄图素称天府国穷而天不雨金小民以食为天年饥而天不雨粟夫厉既如天灾又至雷震天坛火毁天门山鸣河天动神威秋雪飓风天示警戒倭人助天为虐忽举连天烽火我朝廷恭行天命六师亲伸天讨不图天魔猖狂丧失天堑险要奉天危急顺天惊惶天使行成天兵停战割天壤以予敌纳天贡以和戎天监在兹天神共怒天仓告罄天步艰难凡在普天之众应共戴天之仇呜呼唐明宗祈天无灵女娲氏补天不再勇乏射天武乙智无识天张衡野多问天屈原朝鲜告天赵拚士生天覆地载之中素荷天高地厚之德发天良以献策欲挽回已去之大缘天威之咫尺又深恐得罪于天搔首问天瞪目视天如杞人忧天为大舜泣天也久矣何幸天佑下民天心回祸今天子嗣天位圣明天纵智勇天锡奋发天聪屡降天旨天敬勤民祭天祀地求天民之士选天将之才夫量广而不择品流天限宽而不拘资格是以天涯海角之士莫不张天骨夺天工奇想天开妙穷天巧法天行以治国象天形以用兵搜天宝以理财仿天仪可以制造不愧于天不悖于天各抒参天两地之力图化日光天之治是天助士也若天既授士以能言之权而士犹学天无言之表是违天意也必有夭殃矣顺天则昌逆天者亡过此而欲求天眷不登天万难乎且我闻之成王悔天而反风鲁阳愤天而麾日韩愈感天而开云邹衍哭天而飞霜历来昊天孔昭不可视天梦梦吾所以不为作葛天民而思撑天柱也子笑吾为谈天我亦笑子为信天翁矣然则乘时应天将以求授天职食天禄乎曰富贵在天也昔天生孔子为木铎道德极天高明配天律天时假天年而仅言知我者天孟子以平治天下自任天使之不遇鲁侯其余悲天悯人天亦每畀其才而靳其遇近者天然公车书言足以惊天动地天津格致院学法乎天日新而皆未闻天语褒嘉天颜有喜荷天之宠受天百禄岂天忌欤借使天相吉人天报善士一旦星回于天声闻于天奉九重天綍棒五色天书校经天禄阁中歌咏大罗天上此亦天作之合天成其美也应龙泥蟠而天飞原不为天间事若夫苏秦张仪游说以合天范睢祭足徼幸而贪天与夫一切荒唐凿天者虽皆夺天之功邀天之福我不与彼同天也亦非别有天也惟以天下为己任而已
说日
日之光明奇丽为众星之冠自东升以至西没一日之内随时改观古人不知其理唯欲求日所出入之地故愈求而愈自格致家多方推测尽辟前人之谬说而后其理始确凿无疑矣格致家之言曰日初出地几若与毗连者实则日之离地计有一百五十兆法里之远即一小时能行六十法里之火车六必三百八十九年方能行抵日处人自远观日如煨红之铁磨其体似不甚大不知日非扁形实非浑圆且大于地球者计一百三十万倍不独以其光照耀地球且有摄引之力能使地球绕之而成椭圆形微特地球为然即离日四十兆法里之行星行星详后日亦能照之摄之也昔人皆谓二十四小时日绕地一周其说殊误盖此非日绕地乃地绕日而以次向背日光耳日能发热与光为世间最要之物若无日则地球万古如长夜而严寒逼人虽极冷之冬令亦无以相比且河海之水全赖日光蒸晒得以升而为汽降而为雨露霜雪若无日则何以得此哉
恒星说
恒星能自发光与太阳同亦必有他行星为其所照若日之照地球者目所能见之恒星约一千五百座然以远镜窥之则不啻百万座故星象之布列于天空一如砂砾之布列于海滨也恒星自人目中观之仅如细粒谁知其体积更大于日乎夫日之离地已有一百五十兆法里之远而恒星距地之远又二万七千倍于日故虽大而不见其大也恒星既如是其远虽有极速之炮弹亦非七千年不能及之光之为物流行最疾自太阳至人目仅需八分时约计一秒时内可环行地球八周岂不神速然自最近之恒星而来者非历三年之久不能抵人目也今人所见之恒星远且十倍则自发光以至抵地历时已三十年矣此外各恒星其距地之远尚有十百千倍于北斗星者设如造物者尽取而殄灭之其光之在人目者尚可延数十百年之久也古今人皆谓恒星居所不动实亦旋转如飞我等所以不觉者因距地太远耳而且穹苍之际广大无穷恒星即有移动之必俟千万年后乃能见之则已宇宙一新而众星纷纷窜易矣
彗星说
彗星见经史以为星变乃天之示警故人主恐惧修省冀上回天心也至言其所主所应则不一其说焉如左传文十三年之彗叔服谓主宋齐晋之君死乱昭十三年之彗申须谓主除旧布新应在宋有火灾哀十三年之彗董仲舒谓应在楚灭陈田氏纂齐六卿分晋此见于经者也又考史记天官书秦始皇十五年之彗司马迁谓应在灭六国又汉书天文志汉高帝三年之彗刘向谓应在灭楚文帝后七年之彗刘向谓应在六国反景帝中元三年之彗班固谓应在梁王杀汉使武帝元封元年之彗班固谓应在江充作乱宣帝地节元年之彗刘向谓应在霍光薨成帝六年之彗刘向谓应在赵昭仪害王子元延元年之彗谷永谓应在王莽篡国此见于史汉者也又考后汉书天文志王莽地节三年之彗司马彪谓应在光武起兵光武建武十五年之彗司马彪谓应在废郭皇后明帝永平元年之彗彪谓应在大水桓帝建和元年之彗彪谓应在梁冀骄乱献帝中平二年之彗彪谓应在迁都此见于后汉书者也夫彗之见于六经三史其所主所应已各异而不一端后之论彗者念天道既深微莫测人事更蕃变难言其能预为推测而决其所主所应哉必也辨其色考其度审其指核其经而后或可推测所主所应之端倪耳
论雷电
雷击一事在中国人言有神主之而西国人言实触电气纷纷聚讼莫衷一是余详细体察大约两说均未可以厚非致存模棱之见而为调停之言也夫雷电二者自有天地即有雷电虞书之言舜也曰烈风雷雨弗迷大易之彖噬嗑曰电电合而章月令之序仲春也曰电乃发声始电易之系辞曰鼓之以雷霆说卦曰雷以动之又曰震为雷离为电或言其形或言其象或言其声或言其功用均未言其能击也至春秋[僖](仅)公十有五年己卯晦震夷伯之庙始言其能击也左氏传释之曰震夷伯之庙罪之曰于是展氏有隐慝焉晋杜元凯注曰震者雷电击之隐恶非法所得尊贵罪所不加是以圣人因天地之变自然之妖以感动之知达之主则识先圣之情以自厉中下之主亦信妖详以不忘神道教唯此为深有此一事当时圣人记之不过曰有此特耳左氏释之则以为实属圣人之示教自此之后世人遂谓凡人与物为雷所击者皆天使之以惩恶也佛教传入中国更从而神其说间有雷击之人实系罪恶满盈者或有误击良民之时则遂诿之为前身必有积恶或前仗必有隐恶究之亦未必皆然道教更从而附会之遂谓雷实有神以司之究其所谓为雷神者皆曰九天应元雷神普化天尊是也更恐世人不信并指实雷神天尊即封神榜小说所戴商纣之相太师闻仲是也封神榜书内皆虚无缥缈之事凭空结撰之言本无足信但儒教之人因其神道设教亦可补王法之不及故亦不斥言其非然遽信以谓是则或矣至于电埠雅解云雷与电同电从回电从申阴阳以回薄而成雷以申泄而为雷或曰雷出天气电出(地出)地气故电从坤省说卦离为电电火属也盖阴阳暴格分争激财有火生焉其光为电其声为雷今铁石相击则生火烧石投井起雷又天地大炉之所薄动真火之所激射乎其言如此河图经云阴激阳为雷电是雷光由此言之雷电名虽二而实仍一也西学格物必从其实电声虚电气实故言为电击也而且凡为雷电所击者其身体宛如火烧电有火而雷无之故凡雷击者即谓为电击亦可也但其中亦有令人不解者尝闻广东雷州产雷其地中每有掘得者其形状亦与世所雕塑之雷相似余长亲曾见目见又雷击人物之时为淫妇及诸秽物所厌竟留于其地不能他去必须再遇大雨淋洗后方能不见见者亦言与世所塑雕者无异且世所供奉之雷象周身围以八股而周官戢人曰以雷鼓鼓神祀注雷鼓八面鼓也似乎古人业已得见此又何说也我故曰凡人物为所击者谓为雷击也可即谓为电击也亦可故以模棱之见作此调停之言中西各有是处不必纷纷众讼也
释霆
