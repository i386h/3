<!-- { "loadSidebar": true } -->
嘉庆甲戌西一千八百十有四年英人司梯文生自成一车四轮径各三寸熟铁鋿鑪长八尺径三十四寸中空为火道直达径二十寸立气筒二径各八寸推机路向上长二十四寸藉齿轮相啮而行略如孩得里法前后轴心相距五尺轮之内层附以齿轮径二十四寸二轮之中又有小齿轮一周轮重三十墩每一小时行四英里乙亥西一千八百十有五年司梯文生又造一车重十墩有半引重三十六墩又四分墩之一又于前后轴端各设曲拐连以链俾前后轮旋转以减阻力又数年始改用挈杆附于轮面摄之以竹下林威次以轮受车之压力太重创用挺簧以减滞力惟簧有涨缩之力汽筒直立推机路因有震动之患司有文生改用小气筒以代簧力英人南佛尔以锅鑪必体小而火切面多体小则轻火切面多则气力大因作穿心管之法自是厥后精益求精老开忒车则司梯文生造于乙酉一千八百二十二年恼佛尔胎车制于己丑一千八百二十九年白来次惠忒与意来格生两机器师所造庚寅一千八百三十年海克倭次复用新法锅炉内为单火道内有水管纵横其间如十字形层递而进又置气筒于锅之下轮之内挺杆前连摇以杆附于轮轴就轴为曲拐二相距成九十度角后司梯文生亦仿其法焉法人敖音造巴黎西境所车用之乃白来味又腊品二人之法其车名来尔格于咸丰乙卯即西一千八百五十五年赛于法都自道光丁未至庚戌年间皆以康屋尔立勿浦尔来格尔三车为最大今则重至三十余墩者已数见不鲜则快车子亦有重至二十八或三十墩者且前此所用汽压力仅至八十磅今则用一百二十磅至一百五十磅故车虽而行驶自若也然亦有喜用轻车者如阿特武士所造者是道光庚戌阿特武士于伦敦造一车行驶如飞骤难停止复用机下压使轫发抱轮以扑刀俾免触碰之虞自道光丁未至咸丰乙卯汽机之法愈愈出精其压力亦日大一日惟前此无汽表故汽力过大时每从萍门泄出所耗实多道光乙酉巴达武创立汽表其獘始去乙卯以前美国汽车多烧木薪内锅内火管制以铜后改用煤其火较烈改制以铁上山车道爱勒忒曾着为论说其言如欲车循轨而上必用熟铁挈杆牵引前中四轮毋使稍有偏倚其挈杆必有活机俯仰自如则轮行折道始能便捷也之美国哈次生及培克四阿之车道则为卫思楼所造也奥国王所乘之车大者重二十二墩八轮前后轮心距二十六尺十寸又八分寸之七为法人弗拉奢忒所造每小时用枯煤六十二磅引重一百七十二墩行十八英里又四分里之三能转九百五十六尺半径之弯此又法之至新者也
咸丰丙辰法国东北道公司略改雁格欧次之法造巨车甚多以为曳货车之用北道公司亦造四十辆由各厂分造其一则克虏苏时德厂所造也表克尼盎次之车为载重之用咸丰庚肆即西一千八百六十年考意次林公司仿其法以为二车一曰腊阑毋一曰腊蒲咸丰己未美国载客之车有十六轮者凡四轮为一架后因不适于用阿特武士于同治癸亥即西一千八百六十三年改作一车前后轮皆用活机故车虽长能转二千尺半径之弯无论道之曲直车行皆稳兰武士技达毋者伦敦西北公司之司机器人也思轫车行汲水入锅之法因于咸丰庚申年就道中康威堤铁轨中间制生铁水池二各长一千三百二十三尺宽十八寸深七寸两竭如斜坡形各长四十八尺池中存水五寸时适与轨面齐用常车式能容水一万五千磅有管自水柜下垂两端各有活节能旋转下口径十寸入水二寸车行时汲水上行速与车等加车行每小时三十二尺或每小时二十二英里水能上升六尺能汲水一万磅至一万五千磅若车行每小时仅十五英里则水上升至管口上端而不入柜咸丰辛酉尼尔生所造俄国河之车重十二墩汽筒径十尺推机路长二十二寸行径二轮径五尺辋面有齿以止滑而无铁轨但前有冰床置锅下如抱该轮架能旋转有机通车上以一人捩之如舵自有汽车以来各国讲增制造力则欲大行则欲捷故车之重数见如多道光庚寅间每车重七墩以已谓为极重迨越十年则有重至十五墩者又十年则重至五十墩又十年则重至五十墩至梅尔士所造之车则重至六十墩车既加重压力亦求庚寅间每轮受压力至多三墩嗣则增至十墩有奇昔日输辋制以孰铁而轨则制以生铁近则用克虏伯钢为辋畀色麻钢为轨故每轮受压力十墩或二十墩全二轴上亦行所无事矣究之汽车之制即诸葛武侯木牛流马之法而易既济一卦言曳其轮以水火鼓汽而行则中国已早开其先特华人不以技艺为重故久而失传西人则以技艺为精故日益加巧今者四郊多垒铁路之筑必不暇及然天心固有厌乱之日世运岂无返治之日小丑跳梁何难聚而歼尔时万国辑和八荒无事则增修器械添置炮船凡所以讲求武治者固不懈容即沿海各省兴筑铁路以维商务而裕饷源亦事所不容缓者因即泰西汽车源流以考之俾留心技艺者知所取法焉谅不以失晨之鸡贻讥于大雅也
气球体用说
客有从大花园观放气球而返者问于梦畹生曰我闻西人之制一器也必深考其体质功用务极精详敢问气球之体用若何子能缕析条分使鄙人得开蒙瞽乎梦畹生曰仆于格致之学素未研求乌敢强为之词有类扣盘扪烛无已请将习闻于西友及得之西书者为之述之可乎考气球以绸为之润以胶漆初制时有人见肥皂水内喷以热轻气顷刻成泡吹之能上升因制以为球中实轻气俾得扶摇直上高出云霄轻气较地气十四倍轻故能摇曳升腾御风而起也特是取之非易其价甚昂每放一球耗费实甚因穷思极索别出新裁知煤气取值甚廉且更轻于轻气一倍遂一律改用煤气更无有人以轻气升球者据西友言球之最巨者阔约三丈五尺以四围上下均算共得一万二千尺满以生气计重一千六百磅满以轻气计重二百磅今以煤气代之则只重一百磅矣以空中一千六百磅之力浮一百磅之轻即使中坐二三人杂置零星器具亦不过增多至四五百磅有不如鸟之飞回翔灵捷者哉客曰然则人何以附之而上随球之下必悬巨繖繖之下必悬藤床或藤篮中陈寒暑表于其中以察天时然后于开旷之处即放之而上球顶有窗可启闭闭则上薄霄汉启则气渐泄而下沈其体质盖有如此者至其功用则平常无风时一时可行百里多至百二十里若有大风吹送则有一时而行二百五十里多至三百里者今者范达山所放祗以为游戏之资耳实则其益有三请为子一一剖析一以谓天象泰西天文家于日月五星昼夜寒暑早已推测详尽着为成书顾测之于地上容或有所差池不若测之于空中更得有所依据尝有人乘球而上初见地上有雨升一二里则见电再升一二里则见雪又升一二里则见日光晴朗翳俱无回视下层一白如棉浓云密布雨云相触即电闪雷轰乃始悟空中之气不同寒暖亦因之而异又有人得养气一袋升至高处约离地二万二千九百六十尺面渐变色白如死灰身亦疲软不堪手足不能运动稍吸养气始得复原再升至离地二万六千二百四十尺则昏迷不醒一息奄奄乃悟愈高则养气愈微不能供人呼吸矣其有益于天象家者如此一以测地舆西人最重方舆之学大而山川关塞小而岛屿乡村无不细意量测绘图刊印犹苦山陬海澨人迹不到之区未免影响模糊无从细测今既有气球可附则从高视下一览无余或勾勒成图或摄影上纸且他国之地己国所不能量测者一日乘球往观他国亦无可禁阻甚且潜行绘就人尚不得而知闻之德意志营中各兵皆有法国舆图一纸一村一郭了如掌上螺纹苟非乘气球测之安能如是之既详细乎其有益于地舆家又如是然犹不足为奇也所最奇者实为御敌之用夫两军交战肉薄血飞彼军之虚实情形在我何能洞悉虽有间谍未必能消息灵通乃有人高放气球凭空俯瞩营寨辎重一一了然帏幄运筹方可制胜犹忆昔年越法之役有绘成安南得胜图者一法帅高坐气球中窥探我军形势黑旗兵挽弓仰射球破而堕法帅遂致被擒此虽姑妄言之聊以快观者之心目然尝见博物新编所载有某员身为裨将与敌人对营而阵不知敌人虚实遂乘球往探约以舞旗为号比至敌营被敌兵所见望空发枪高不能及甲乃就空中指挥令军士望旗进击得以大挫敌军岂非决胜疆场之明效乎客曰与君一席话茅塞顿开然今之放于此间非测天文也非图地势也非因两军对垒侦探敌情也惟沪上从未有此奇观是以试一为之俾令大恢眼界而最妙者不试于赛马场等处独试于大花园人皆谓大花园相隔十余里之遥观者殊多不便不知赛马场等处并无风景可娱欲观气球则惟观气球已耳大花园则亭台花木精巧绝伦又有美馔以疗饥苦茗以解渴游人到此先可娱目聘怀当此岩桂飘香篱菊绚采寻诗选胜别具风流更有海外新奇供人观览有不乐携筇蜡屐结伴而来者乎梦畹生曰是说也虽无与于气球之体用然不妨借以作是说之尾声因并泚笔而记之
汽学通于医学说
