<!-- { "loadSidebar": true } -->
荷兰欧罗巴小国也东界日耳曼南界比利时西北距大西洋海纵约六百五十里横约三百五十里壤地褊小夷坦无山欧罗巴地陷此最低海潮冲啮划为洲渚港道纵横交贯其地沮淤卑湿而土脉最腴民习水利善筑堤防开沟洫又善于操舟能行远故欧罗巴海市之通行自荷兰始其地古时为土番部落种人名曰巴达卧汉时意大利扩土地至法兰西荷兰土番悍不听命意大利兵阻水不能进因置为荒服不复争后为日耳曼之佛郎哥人所据萧齐时侯与战败绩堕沟中死正德季年西班牙王查理第五新为日耳曼所推立有大权击法兰西掳其王西土诸国无敢逆颜行者遂下令兼王荷兰荷兰不敢抗时荷兰富甚王减税以悦其民而悉令入洋教有遵西教者积薪燔之已而查理第五令其子西班牙王非立第二兼王荷兰禁西教尤急南部本习洋教无梗令者而北部夙崇西教坚不肯改非立第二以峻法绳之凡戮数千人荷兰人愤甚有阿兰治者智勇过人众推为主起兵拒西班牙西班牙以大众攻之荷兰人死战屡败而气不衰法兰西英吉利尝引兵救之已而退去阿兰治激其众曰西人以我供刀俎当涂肝脑死战幸而胜国之福也不济则海堤挈妻子为波臣不死者乘舟逃万里外誓不为之氓众皆曰诺遂引军独进与西班牙鏖战数十年屡挫西军西班牙遣客刺杀之其子继统其众雄武过父奋力击西军大破之西班牙乃歛兵议和由是荷兰复立为国晏然安富承平者二百余年当前明中叶荷兰航海东来至中国之东南洋据爪哇海口迤东迤北各岛国皆建设埔头通东西七万里之海市故国虽小而富足甲于西土明季尝以兵船扰闽浙垦台湾而据之后为郑芝龙父子所逐小西洋各埔头亦颇为英法诸国所侵削而南洋数大岛则依然为荷兰有也康熙二十七年王威廉第三有雄略英吉利人招之渡海奉以为王几霸西土嘉庆初法兰西拿破仑既败荷兰复立故王荷兰王走死荒野地归法兰西英吉利乘荷兰之乱也夺其爪哇埔头拿破仑既败复立故王之裔英人乃还其埔头先是荷兰南埔与北部相仇当北部与西班牙构兵南部附西班牙不相助嘉庆十九年南部与荷兰合道光十一年南部复绝荷兰立他族为王称比利时国荷兰地形平衍有水无山东偏仅有邱阜亦甚寥落北境出燕麦又出胡麻西北境出大麦中土出麻与颜料南境出小麦俗喜吸丝烟故种烟草者多草场丰广便于牧牛所制奶饼极佳又善造火酒二者通行各国所织羽毛最良中国贵之其民俗朴实耐劳节衣啬食治生最为辛苦无游民无盗贼利之所在不远数千万里惟喜洁房屋时时扫涤街道有污秽必洗刷净尽税饷颇重听绅士筹办王不得专地分十一部伏查荷国之侵扰台湾也当胜国季年踞舟山毁普陀鼓掉月港寄迹澎湖卒乃据台湾而有之彼时概称为红毛即荷兰郑成[功]有长江之败金[厦](原)不能守适荷兰通士何斌负逋税逃内地献谋取台湾成功悉锐渡海夺鹿耳据安平相持一年荷兰大困成功乃纵之去由此绝意中国不敢复觊片土先是郑芝龙受抚为裨将奉军门令往剿荷兰船坚炮猛不能胜乃募死士善泅者以小船堆柴薪浇以油中藏火药前置引线船首施短铁练缀利锥死士一人持斧坐船头数人从旁乘风潮急棹傍夷船以斧钉锥于船艘然药线投水回药燃火发风又猛烈荷兰夹板弱被焚三艘余悉遁去厥后[成]功又扼之于台湾几至片帆不返以彼横肆于鲸遇郑氏父子而弱焉亦足为远夷侵陵中国之炯戒矣
俄国疆域考
大地形势圆转如球东半球为亚细亚洲欧罗巴洲阿非利加洲奥大里亚洲西半球为南阿美利加洲北[阿](河)利加洲其跨有东西球之北界于亚欧及北阿三洲地面者为俄罗斯国古称萨尔马西亚疆宇恢廓甲于列邦北拱北冰洋南界瑞典得意志奥斯司加土耳其波斯哈萨克哈尔哈外蒙古黑龙江及阿美利加之北诸国部东极太平洋而在太平洋而在至北阿美利加洲之东西界瑞典挪威而极于大西洋东西环长二万余里南北则广狭不等综其全土在亚细亚者五六在欧罗巴者十之四在阿美利加者十不及一而经营都邑则首在欧洲欧洲一区东起乌拉岭黑海西抵波罗的海及德奥等国南接黑海至高加索而止北枕北冰洋纵五千七百里横五千九百里国中原野平坦薮泽联络涨沙成地悉属膏腴而边鄙四境则皆高岭深谷峰回路转悉成幽岫深溪惟东南沙碛无垠无险峻之可守极北尽不毛之土无形胜之可恃耳其为国略分七省又区为五十七部西北一省曰东峨分为五部首部曰波罗的会城曰彼得罗堡康熙中所建新都也余四部曰斯多尼曰里窝尼两部中有海口曰利牙通商大埠也曰孤兰曰芬兰中原二省一曰大峨分十九部曰墨斯科其旧都也曰拉的迷曰尼内诺弗哥曰斯摩棱曰利生曰加娄牙曰都拉曰当波弗曰勒曰窝罗尼曰占尔斯克曰哥斯罗马曰日罗斯拉曰的威尔曰北斯哥曰勒内曰窝罗达曰诺弗哥曰亚尔干日尔大峨之南曰小峨分四部曰几富曰查尼俄曰布多焦曰色罗伯斯大小峨之南一省曰南峨分五部曰加底里诺曰给尔孙曰捣里达曰比沙拉曰比端可沙境中有德沙海口亦通商大埠也又有曰大连湾兵船聚泊处也大峨之东二省一曰阿斯达千分三部首部亦曰阿斯达千亦通商之大埠也曰伦伯克与蒙古及回都通商大埠也曰窝曰加匽峨于[乌](岛)拉岭之西亚欧往来孔道也分五部首部亦曰加匽余四部曰新比斯克曰奔萨曰维得加曰白尔摩海东诸部之西南本查遮伦及波兰故国查遮伦为俄所并而波兰又为俄奥德三分其地凡入俄版图者总名之曰波兰省亦称西峨俗又呼为白峨统分十六部曰威那曰威德比斯科曰明斯克曰目希里曰北亚里曰窝希尼曰波多里曰哥得诺以上查遮伦故疆也一曰马索维曰三多迷曰加利斯曰鲁伯林曰波罗喀曰波达拉给曰加拉哥曰亚乌斯多以上波兰故疆也其疆域之属于欧[罗](罢)巴者此如至亚细亚一区凡所辟之地曰藩部在亚州之北者曰西伯利省西起乌拉岭东距太平洋北极北冰洋南抵外兴安岭黑龙江索伦喀尔喀乌梁海外蒙古哈萨克回部诸境横一万四千里纵六千五百里地处穷发之北崇山峻岭自古轺车所未至历代行国所不居气候极寒每年冰雪凝结者凡九阅月元代有莫北藩王探悉其地欲跨岭而据之以险远而止有明中叶俄商舶于消时驶至其地相与通市盛[夸](跨)俄之富强以诱其人浸假而攘为藩属乃厄险要建炮台以资控制徒罪人筑城堡以事开辟寻复辗转东略有拒命者征服之罪极于东海之隅又跨海而东探知亚细亚与阿美利加两洲之间仅隔海峡数十里因跨海而据北阿美利加之一隅综西伯利全土原野绵平涉无垠而大泽丛薮亦尚不可以数计地分东西二省而区为八部西首部曰德波斯科曰多木斯科曰慕斯科东首曰部义古斯科与中国陆路通商之地曰保甲城即内地所称恰克图者在该城之南以皮易茶均能获利曰亚古斯科与外兴安岭及黑龙江接壤康熙间与中国议定疆界立有界碑在焉曰哥德斯科地亚洲之东北隅寒冽尤甚地多不毛曰堪察加东镜斜伸入海终岁寒冽朝臣有罪者乃流窜于此曰古里利地本海中岛缘亚细亚东北接阿美利加海中各岛则曰亚律其迤南接日本各岛则曰古利又跨海而至阿利加而西北隅则曰监札加俄人逾亚洲北相距之墨岭峡据而有之总名之曰古里利与日人互市于此然寒冻无他产惟皮货及捕鱼已耳今商船往来之浑春埠亦在其间盖与诸国互市之新埠也其在亚洲之西者曰高加索省东抵里海西连黑海南界波斯北接东俄诸部横二千三百里纵一千五百里山岭联络千峰矗起壁立万仞尤大者为高加索山故其地以是得名地本属游牧回部俄人以兵力得之渐拓而南凡属于土耳其波斯两国者近俱为俄人割据编藩部一区分五大部极北曰伦不尔厄其西南曰阿斯达拉千由是而南曰萨加社又南曰诺尼阿诺尼阿之东曰日尔日年来用兵于基法用兵于土耳其近又有事于吐谷蛮回族之末尔弗皆其近之地由此而南则土耳其波斯诸国阿夫干及英属之印度皆不能限其戎马所至也其疆域之属于亚细亚洲者又如此之阿美利加之北地仅一隅已附见于西伯利之后不及备书因就在前繙译西事时所见所闻汇述以质知者
日本疆域考
日本在中国东南去台湾二千里据四大岛及诸小岛以为国地势自西而东首南岛次中岛西岛又次北岛当纬线赤道北三十度至三十五六度之间经线京师偏东十一度至二十七度北接俄罗斯之细比利亚东南枕太平洋西与朝鲜满洲隔海相望绵三千余里宽仅百里或二三百里统计面积得二万二千九百二十方里其形如巨鲸矫首横卧海中掉尾而曝腮所分八道山阴山阳其首也南海为其颔附近之隐岐别出则鬣也周防海口介乎其间犹若口然而纪伊淡路附在中南两岛之旁恰似鱼之曝腮畿内东海北陆三道乃其身也熊登佐渡耸出脊间又似鼓翅他若安房侧跱伊豆横伸是非足而何全国旧分一畿七道明治之初攘灭虾夷乃更为八其间最大者曰中岛一畿五道在焉居中者为畿内畿内西北临北海者为山阴与山阴相表里而依内海者为山阳北海上当畿内北者为东山为北陆其与畿内并而滨东海者即为东海是六道者相为联属无间隔者也南岛之地突出海中旧名四国今曰南海其地在畿内之西南西岛地并中岛占号九州现为西海西海之北是名北海为虾夷故地即北岛也此外小岛若小笠原隐岐对马千岛四者尚可郡县其余密若繁星小于拳石无关轻重可弗载纪焉传言倭在东海其国百余乃阅彼史王居之外畿内一道仅分五国南海道分六国北陆道分七国山阴山阳两道皆分八国西海道分九国北海道分十一国东山道分十三国东海最多亦只十五国益以壹岐对马二岛国小笠原桦太琉球三附国总计八十七国云若夫府县郡之制则府以王居岩邑通都大城而立县因政事便宜而划郡以地理田亩利便而分大小统辖无定在也如东京府辖武藏五国而三国属于邻县大府辖摄津七国京都府辖山城八国而丹波三国乃跨两道县之分虽多一国为一县然亦有一国分二县数县者一县合二三国者郡之境视县为小每国必有十数若二三郡者不多见也郡之属有所谓村者每郡数亦不等以境地甚小随意区划无容心焉故三府六十县六百二十一郡之下至有村七万一千二百一十六之多也注按日本经纬而度虽如上所云然洲外诸岛有远出其限者如小笠原之北已逾纬线二十六度其东经线亦过三度至桦太千岛则更在纬线北五十四度经线东十一度之外矣近夷琉球强入版图其地在纬线北二十四度经线西一十七度赢缩悬殊万难折中日本之为国实大小岛屿之攸赖其间或远或近或有可凭恃或无足重轻不一其地记者只就其大者要者测之余可无烦表志故其度数之不匀有如此云
美国南部地方情形
