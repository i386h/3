<!-- { "loadSidebar": true } -->
西人问于华人曰贵国既与日本通商矣何以不令其遨游中国任其往来自如必拘拘然仅许其至通商各乎口华人曰然此我中国向来之定例也譬如吾国各官业已分发此省即须在此省候补日后补缺仍在此省供职非奉特旨不能久往他省何外国之官商议定地方口岸安能任意又至未经议定之地方乎西人曰我国之例则不然英与法邻近之国一经和好通商英人至法不限其所游之地不禁其所至之方法人至英亦不禁其所至之方限其所游之地然法人在英犯法英人即治以英国之例法以法国之例仅须英官自行办理不必更商法国驻英之领事官英人之在法国者亦如之今贵国与日本亦邻近之国非若英法之与贵国远隔数万里之洋也今既和好通商亦当不限其所游之地不禁其所至之方及其犯法亦照英法所行之例以治其罪庶几方为邻近和好之国奈何视近邻仍与远待近国亦如远国竟至毫无差别乎此吾之所不解也子曷不奏明朝廷此严禁使之亦同英法和好通商之事耶华人曰不能我中国之禁令昔圣人揆之于礼合之于义而后设法以为之妨也即以民间之事言之至好朋友仅能至其客座不能至其内厅至亲族戚仅能至其内厅不能至其卧室男女不亲授受嫂叔不通音问亦不能至其室内言不出外言不入皆所以为之妨也故卧室安息之地惟夫妻子女始能至伯叔兄弟亦不能至也何他人今夫京师者犹之民间之卧室也内地各省犹之民间之内厅也通商各口犹民间之内座也今日本与中华虽为近之国亦不过于民间朋友而已安能[如](于)族戚乎安能如伯叔兄弟乎许其在通商各口岸是已[延]()之入客座矣又安能使之再入内厅乎又安能使之再入卧室乎是必不能之事也且中国一视同仁也通商之国岂徒一日本哉既今日本入内地又岂忍禁贵国之内地乎此一定之理也子又何问焉西人曰子诚善为说辞者然吾终不以为然请俟异日再以质之他国之和好通商者
暹罗贸易情形
英国驻暹罗领事具报其本国曰该国今年贸易总数得五百十四万七百二十三镑较诸昨年实增多百分之七如无银价低落之事则当增多百分之十五也查贸易总数内暹罗所输出者为三百万镑而米谷实居二百万镑材木次之米谷一项输香港者居大半或输新加坡现在暹京捣米所设立五局而英人专管其三局该国搬运之便全赖水利虽有铁路然惟暹京亚俞西亚其间里程不过七十七基路米突耳该国地方多用英国制货其余他国货物销路颇少哥儿陈者为该国着名之镰坑然现为英法人所管理暹京顷于文明大有进步该府盛用电气有比利时人为该国家司法顾问大臣颇有政绩有英人为财政顾问大臣亦有循声且国王精励图治度不不出数年必有一切新政也
皇朝经世文四编卷四十九外部
税则
论英美欲平税则
阙名
英属加拿大遣头等使臣二员往京华盛顿筹商善法使两国商务愈增交情愈密其事前有所闻而未确今果有实耗得悉爷维士君曾语人曰若两国能更立新约通商宜各派委员专理其事尽将彼此交涉情形投告政府俾得随时整顿以臻美备又各将其税务减低通融办理俾两国人民均沾实益美国北方民人闻之皆同声相拒恐加拿大之土产夺其利又列查卡赖侯爵言加拿大之民人皆不愿盖云我之农人所畏国农人侵夺之甚亦同美国农人之畏我国农人也自我税务委员宣其意于押度华以后三阅月频闻人言曰若不加税于美产则加拿大之利权尽被其所夺矣又尼厄架喇地嘴之农人怀惧最甚谓美产之菩提子蛇苺子之类将必散布乎加拿大而本属之土产失利不独农人所产之物亦不肯免税而别项货物不肯无税不知加拿大所出之物有较胜于美国者而美国所出之物又有较胜于加拿大者譬如麦米则常称加拿大所产为佳而粟米则常称美国所产者为佳别项物件多有如此情形大约凡喜煖之物则以美国所产为最凡贪凉之物则以我加拿大之产为最如是若无税彼此各因土宜而植物何必如今之法买贵货而用恶物吾不知其理安在也以上皆列侯之论又闻列侯对美国言曰若美国与加拿大彼此免出入税货物则两国交易必增今日者我加拿大为美货最大之销路比英国销物尤多每年我两国交易不下一百兆元以美货沽于我者较我货之销于美为多也若删除税项此数可增至三百兆元而销货之多仍以美国为首则美国所得之利较优于我我加拿大有民人五百万之多其数比美国大省相同此二国之民性情无异既已同文而又同宗二国之天气土宜亦相彷佛依贵国图籍所载两大省各有人民五百万者其交易约值银三百兆元倘贵国若肯与敝国通融两国交易纵不出三百兆元之外必不落三百兆圆之下也
法国印花税章程
黄致尧
西历五百三十七年东罗马一千四百五十三年亡创征印花税一千四百余年西班牙[日](目)耳曼今日德国英吉利三国一千六百五十五年法兰西相继征税一千六百七十二四两年一[千](年)七百二十三年法国递定条例税章渐密一千七百九十九年十一月法皇拿破仑第一废印花旧例定新章厥后随时增改悉祖于此考印花有二一印于所用之纸一为粘活印花国家独有权利制造售卖归户部综理造纸局设在梯也尔地方法京巴黎设立印花局专司刷印花及制造活印花又有异常印花惟法京印花局各府州县经售印花人奉准钤其按纸张大小之印花即系异常印花只准用之于经人专司民间析产房地交易缮立遗嘱合同等事宜须谙条例考取给照方准充当所给之羊皮纸及各公局之单据簿册通计印花税分四类开列于下
一曰按张大小之印花除专例准行之各事外用之于民间例行单据词讼呈批判等件之原文及该各项钞件并一切例准呈官之件此项印花税连按照正税之双倍加一税在内纸角钤印花分别抽税如下半张小纸税六十生丁全张小纸税一佛郎二十生丁全张中等纸税一佛郎八十生丁全张大纸税二佛郎四十生丁全张大簿纸税三佛郎六十生丁平人签名之护照及打猎准凭按正税之数加抽印花税民间招贴印花税如下见方十二代西迈当法寸名代西迈当每约中国裁衣足尺二寸九分余半税六生丁见方十二法寸半至二十五法半税十二生丁见方二十五至五十法寸税十八生丁见方五十法寸以外或每纸告白自二件至五件均税二十生丁每纸逾五告白者税四十生丁五色套印招贴西洋戏馆及他项招贴间用颜色印画未便用印花每纸见方一迈当法尺名约二尺九寸余或一法尺以外税五十生丁再大则税一佛郎其各项文[件](作)亦按纸张大小粘贴活印花者径由给发文件之人用笔涂抹以杜复用惟问案衙门司案官诠解案由之钞件用注册所给发之纸缮写不索纸值用活印花由钞件之签名人粘贴涂抹招贴所用印花由印书匠粘贴涂抹惟不得用之于缮写之招贴
二曰按值征税之印花一生意单据或法国与别国所发之无论可否议价之银票及票背后注明议定价值之存栈货单可用活印花或用刷印之异常印花纸每百佛郎或一百以内均税五生丁二国法或别国在法贸易之各铺厂所发股票续股票及各府州县各公局之续股票均用活印花其续股票照股本每百佛郎税一佛郎二十生丁惟法国房地银行此行遇房地交易如售者无主出银购买或典押购者银不足数填借若干以房地之契为质均索利五六厘不等诚便民之一事也之押据另给利益每千佛郎只税五十生丁又法国各铺厂股票期限不过十年者照时值股价每百佛郎税五十生丁续股票之期限十年以来百税一佛郎法国或各公局之续股票股本每百佛郎税一佛郎此项印花亦可趸购一年期限之活印花小册大率以一季半年或一年为期过期作为废纸照时值股价每百佛郎税六生丁连加一税在内别国铺厂之股票续股
论高丽税务
高国税务余颇留意焉然其实在情形终求之而不可得良由该国于一切报册皆不宜布于外不独税务为然故外人莫从而知之也虽然余尝以意测之矣以余所见高民之所献纳若能点滴归公用得其当尽足敷高廷之用一千八百九十六年高廷入计四百八十九万九千四百十元出六百三十一万六千八百三十一元出入相比不足一百四十一万七千四百二十一元借洋以补之然此仍是悬揣之数至于确实数目不止此惟不见有官中册报无从究察也
地丁钱粮为高国入大宗如所悬揣之四百八十九万九千四百十元钱粮居二百四十二万八千零三十三元地丁居一百四十七万七千六百八十一元此数似是核实然无论其果否核实即以为与实数上下不远余亦不知其何所据而云然
近来高国户口日渐增多地亩亦日渐垦辟而入不较前为多其故由于肉食之徒不知检查户口地亩之实数也松懈若此高民宜暗受其益岂知高国官吏视民之所有如己物需索惟恐不尽故此仍非民间之利而贪官污吏之利也国家之所得于民者一而民之所以奉其上者工犹不足而何利之有焉是非传闻之语而余之所深知也此等官吏布满于高国京城及各郡县不耕不织惟欺罔其君剥削其民以自养盘踞国库如债主之于欠户勒索百姓如盗贼之于行旅故区其等类可谓之曰无业类
高国税法日坏一日而侵削中饱之敝亦日深一日高官之有权势而狡黠者又新派多人助桀为虐故此数年来民之受困已极几乎十室而九空矣或谓余曰今而后木尽而虫将毙矣余谓根株已深虽毙而终不能绝也
高国每年出六百三十一万六千八百三十一元有益于民者只十四万九千零九十元其中以十二万四千二百六十八元为学校之费一万五千元为公家工程如修路等之费五千八百二十二元为留养监犯之费其余则尽为官俸及无业类人囊中物也
夫民之所以纳税于国家也原望国家有所资以益我卫我也而岂知仅以供无业类之刻剥余甚为高丽惜也以小民有限之膏血填彼等无穷之欲壑朝廷官爵若专为收养无业类而设官不必备惟其人高官若能尽心为国则三分去二已足了该国之事故为高丽计冗员不可不汰也统内外大小官吏
三分而存其一则每年可省钱之半以所省之立学校兴制造开矿产筑铁路而以被汰之员充其役使彼等既可资以练习又可藉以生活积久之后当深喜其向日之被斥而此时之得以自食其力也是犹费洋二三百万元以教化无业类而归之于正也不亦善乎
此外则税则宜改定也而此事行之实难非假手他国人之能胜其任者不为功
高丽国家银行宜创设也银行者国赋赖以兴盛商人藉以流转其有关于国与民者大矣目今高丽国家已制有铜及昵格而及白银钱而该料俱以重价购诸日本即由日本制就运送高丽是名为高丽之钱实则高丽铸钱局仅盖印于其上耳如此则于高丽何益乎以余观之该国所出赤金每年值银三百万元国人不谙制链之法以生金输出仅得极贱之价若国家收而铸之或为钱或为条金以流通市上则国家可以行纸币而银行之运棹灵矣且国家每年存金值洋二百万元十年之后积成二[千](十)万元矣余更可以预曰以余之说行高之政他日高国入必渐兴盛藏金之多及其他利便尚不在其内也
夫措施之道必有次序焉今日之高丽其首要在减官以节费次则厘定税则费节而税则定则高廷有所藉以整顿●商迪工以为裕民之本购置生金以为富国之本
