<!-- { "loadSidebar": true } -->
今之策治国者辄曰富强二者诚不可偏废也然就今日之时势而富则强尤为最要之图国苟富未必能即强国苟强则未有不能富然则强之奈何曰练兵耳筹饷耳当时发逆之乱若于绿营之不足恃曾左诸公乃出而筹饷练兵肃清寰宇然尚相持数年之久练兵谈何容易当时发逆声势虽大然究乌合之众御之匪难敌之尚易今则浑地球而为一大战国虽玉帛相交共敦和好难保无一朝衅起相见以兵戎向为陆战耳水战耳今则无事则已有事必从事于洪涛巨浪之中若仅练兵亦仅足以御敌而未足以制强敌也欲使制敌则非重整海军不可欲整海军则非制备铁甲不可泰西各大国自兴轮船之后精益求精操练海军不遗余力皆有纵横寰海囊括天下之志若英若法若德若俄若美若意以英为最一号铁甲二号铁甲有四五十艘兵船亦分数号亦有四五百艘以次数升艘百余艘此尚系六七年之约数刻下尚有增无减日后更何可限量中国一无所恃设起争端外海寰攻不几束手待毙乎说者谓中国虽不能与泰西争强然未尝不思与泰西争强也故设船政局费资若干万继立海军衙门购铁甲船又费资若干万不但华人以为可望自强即西人视之亦以为中国渐臻强盛乃一毁于马江再失于刘公岛几至荡焉无存以此观之与其费无数金钱几同一掷且有此可恃而不可恃者实足以召外侮而启戎心何如自安简陋节省经费之为愈乎说者虽有激之言然究不免因咽废食因沸废汤矣前此之失皆将帅之不得其人以致辜恩负国究非船政之不可设海之不可用铁甲船之不足恃也海军与船政相辅而行且船政较海军为尤急苟无兵船海军何以资操练苟不能制造中国何以有兵船虽暂可购之外洋终非长久之策则船政一事可不急思整顿乎前报纪整顿船局一则不禁以手加额谓中国自强之道或从此可望转机矣据访事人云镇闽将军裕军裕帅于本月初五日赴船政局与法国某兵轮管带晤商整顿一切情形管带谓船政从前各厂延聘法员三十六人创办所有制造大小各船及驾驶章程均悉心教导俾内外学堂诸生克造有成乃近来泰西各国日新月异船政又急宜讲求新法仿造铁甲兵轮船能广炮械既坚且速者仍须延请法员如前数军帅再三商酌而设总监工洋员三人每月薪水各一千五百圆教习洋员七人每月薪水各三百元已电达京师矣管带又言各国治乱视乎中朝安危如果中朝认真整顿五年以后可与各国并驾齐驱军帅考试前后学堂前学堂得学生十八人后学堂得二十二人年内毕业者十六人将来当另招补缺云云观此船政局不难渐复旧规矣西员不辞赴俎借箸代筹似亦深望中朝之整顿也而裕军帅能尽心延访借才异地薪水之优几与各省督抚廉俸相埒所谓重赏之下必有勇夫惟冀办之学之者曲体朝廷筹艰难天下人才难得实心实力毋始勤而终怠毋得粗而遗精虽一蹶之后振作殊难而人才果能奋兴是不难转穷弱为强盛所谓见兔顾犬未为晚亡羊补牢未为迟也官书局汇报纪俄皇于西历本年五月十二日亲视新造行营炮艇名吉利亚克者立龙骨同日亲(亲)视新造铁(造)甲舰名阿达密拉亚布勒并行下水之礼俄人办事如此认真亦何怪其雄视天下哉我圣皇一日万几安能亲及庶务业已授权于疆吏疆吏能事事认真则事事始可以见效如军帅之举亦不可谓不认真不禁拭目而观后效也
论铁甲兵舰
从来国之所藉以御外侮杜内乱壮声势者莫重于兵戎而所恃以固口岸严海防者尤莫于战舰统观中外各国自古迄今固不徒穷陆战之深谋且欲尽水战之奇策矣然天下事当制之初虽穷才极智不无千虑一失迨至试既久方能纯疵互见然后精益求精日臻备而兵船之利害尤近世所宜极讲者也考兵船之制今昔悬殊往古所谓利者刻木为舟铸金为兵而已其时火器尚未兴又何有于火轮机器所造兵船无非划浆以争利涉军器皆不足以敌远必须船舷相帖方可接仗否则呆泊口岸俟敌近而后能战以此防守且畏风潮又安能追逐于波涛涌之中哉嗣后增大其船趁潮流以打浆借风力而扬帆驶海虽稍能远涉究不克遥攻较前时亦不甚区别一自创火炮制艨艟则船坚可以壮军心器猛可以慑敌风浪有所不惊枪炮兼能防护驾船之官运用机谋纵彼此相距辽远不难捣其船而歼众是不待短兵相接而后战也溯自元季至本朝嘉庆间西国兵船之式枪炮之制已胜于前然犹非尽善尽美在干隆时西船之炮大者不过用三十二磅之弹子其时开花子尚未兆焉造大炮及开花子寔始于嘉庆时也自兹以降火器愈造愈精厥后火轮机器一出而兵船之法亦年胜一年以致各国夹板等船半置不用自嘉庆至咸丰间轮船盛行以之架炮载兵其快利几莫与京然犹未造其极也以开花子能穿其船腹耳迨咸丰五年英法两国合攻俄罗斯其时两国兵船不敢偪近俄之炮台以其炮利之故有聪明才智之士出极欲设法以抵开花炮子因思铁为至坚之物以坚御坚何不至破于是试之铁之厚薄若何用四寸半厚之铁板以为的钉柚木以为船相距二百码远之地轰以六十八磅弹子之炮竟不能穿因而恍然大悟细思之犹未尽善也何则以四寸半厚铁板全船包钉吃水必深难以进口一也出口行驶不能迅速二也炮门近水不能击远三也于是去其不便求其得力斟酌妥当绘图创造焉始自法国英国次之英国所造者名俄利亚比二等木船稍大而船边较低当时上等木船所用三十二磅弹子之炮一百三十尊此船祗用三千四百二十磅重之炮三十六尊炮数虽少炮力则同而分量反较轻倘周围全用铁甲其船未免过重所以不用于船之首尾而用于中外面有炮之处惟船头船尾恐为开花子打进致被损坏机器药房等处故于船之里面隔以铁甲至船之龙骨宜轻不宜重内用铁架外用柚木中护以铁甲再用好机器以运行一点钟能行四十五里自咸丰九年起至十一年止始克竣工次年该国照式又造一只虽较佳于俄利亚然犹有受害之处上机器处倘被炮击坏其船便不能行船之首尾无铁处被炮击穿水浸入舱虽不至沈没究难疾驶后之造者于船身前后舵上机器及船边近水之处均以铁甲围护且前时所用铁甲无分厚薄后来所用者其要处则从厚非要处则从薄炮虽年胜一年船亦年坚一年有时仍不免为炮击穿若将铁甲加厚又恐船身过重不如铁架作轻坚与前同船身缩短铁甲少则船轻故用五寸半厚之铁甲十寸厚之柚木然船身较短行驶不速又须运以大力机器要知造炮者必欲炮能击穿铁船造船者又欲船之能支炮弹各尽其职各用其心亦犹函人惟恐伤矢人惟恐不伤人耳
何以见之即如同治十年所造苏耳丹船其外面铁甲重一千四百八十一吨较之周身分量止有十六分之一俄利亚铁甲重九百七十五吨较之周身分量则有十分之一苏耳丹要处所用铁甲其厚自八寸至九寸而舵身机器以及船边近水之处皆有铁甲俄利亚船之铁甲不过四寸半厚第在中安炮之处及船之首尾俱无以之相较俄利亚船不及苏耳丹之坚所用铁甲亦不及苏耳丹之轻同时之船虽有十寸厚之铁甲然亦未能全备缘中两面置炮前后无铁处不能置炮所以临时祗能旁攻不克直击究竟危险庸船两边前列之炮炮允延向前后列之炮炮门斜开向后但炮管者虽有铁[甲](苟)护身而开放时仍不及两旁之得力倘欲前后左右均能得力须另易大炮四尊于前后斜门之内当中可少几尊如此办法炮数虽少而分量无殊利害亦无殊也大抵兵船之大炮不在层数之多寡而在安置之得宜其利害当远胜于他船之炮且远胜于他船数层之轻炮分舱以铁板铁底以双层船底中空有不轻而易浮者乎此铁甲船之大也至若铁炮台船自美国咸丰十年至同治二年造以防卫江口其船头水面下有暗触刃为触敌船之用英国以其无桅不能挂帆远出因做炮台于大铁舰之上同造两只惟船边太低一旦挂篷为飓风所覆五百人中得救者不过十八人即同治九年所覆格伯亭船是也嗣后该国所造尽仿美国之法不用帆篷而用机器船身以铁为之炮位一切安置妥当船边出水不过二三尺船身外边铁甲自九寸至十二寸不等铁甲之中钉以柚木船面铁木各一层中有铁甲保护之炮台或一座或两座或用旋台则转动机器设在保护台之内大台炮或一尊或两尊不定里面炮台架系铁所造外面铁甲厚十寸十二寸炮台及铁甲当中又有柚木船头下有暗触刃船内有大力机器并用双轮吃水甚浅此又铁甲炮台船之大概也英国此船现有两只其铁甲厚十四寸煤舱装煤一千七百吨虽无帆篷亦可远涉以上所论铁甲船固概可想见矣虽踵而起者无不角智争能有加无已第即目前英国所造之铁甲炮台船一只用二十四寸厚铁甲可谓巩固不凡矣大抵濒海诸国莫利于铁甲船其间再加灵便兵船或木或铁或帆船以辅助之使之巡视海口庶可制强邻而威敌国也若防护隘口尚且另用小铁炮船名曰蚊虫多多益善每船载以十八吨重炮一尊吃水约五六尺设此船于海口匝以水雷可作浮炮台之用就深就浅以弥缝大船所不到之处且可避彼大船之炮而此船若隐若现反能炮击大船真有聚蚊成雷之势英国保护海口皆赖此等船之力也今将各国兵船炮位水勇之数开列于左以便阅览诸公了如指掌焉
