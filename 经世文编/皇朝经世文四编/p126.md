<!-- { "loadSidebar": true } -->
奏为遵旨预筹修约事宜恭摺仰祈圣鉴事窃臣于九月二十三日承准军机大臣密寄同治六年九月十五日奉上谕总理各国事务衙门奏预筹修约事宜请饬海滨沿江通商口岸地方将军督抚大臣各抒所见一摺前因原议十年条约为期已近据该衙门奏请饬南北洋通商大臣于熟悉洋务各员中选派二员于十月咨送来京当经降旨允准惟前奏称欲于选派各员内收策力之效而通盘大局尚待筹商本年十二月即英约前期六个月先行酌改之期各该大臣务于十一月内奏到无稍延缓俟总理衙门密函条议寄到时诸臣其审时度势妥议万全以济时艰而副委任详细覆奏等因钦此仰见我国家推心置腹博采广诹之至意钦佩曷任详绎总理衙门原摺密函层层商折谋坚执之辞而又不欲大局之裂怀雪耻报仇之志而又不欲彼族之猜疑实属审时度势苦心经营臣于预筹换约二事接总理衙门四月之函当经分布各关查议门列清册臣详悉加签于八月二十一日遴委候补道孙士达等二员由沪进京齎递以备采择在案兹复奉谕旨垂询臣愚以为外国交际最重信义尤贵果我所不可行者宜与之始终坚执百折不回我所可行者宜示豁达大度片言立定断不宜若吐若茹稍涉犹豫之象启彼狡辩之端大抵洋人之在泰西数百年互相吞并无非夺彼国商民之利然后此国可以得志其来中国也广设埠头贩运百货亦欲逞彼朘削之诡谋隘我商民之生计军兴以来中国之民久已痛深水火加以三口五口通商长江通商生计日蹙小民困苦无告迫乎倒悬今若听洋人引盐则场商贩运之生路穷矣听洋人设栈则行店屯积之生路穷矣听小轮船入内湖则大小舟航水手舵工之生路穷矣听其创置电线铁路则车骡任辇旅店夫之生路穷矣就彼所要求各事言之惟挖煤一事借外国开挖之器兴中国永远之利似尚可以试办应宝时条议册内以为行臣亦加签从而韪之其余如小轮铁路等事自洋人行之则以外国而占夺内地之利自华人附和洋商者行之亦豪强而占夺贫民之利皆不可行以上各节臣于孙士达等齎投京摺逐条签明总就小民生计而与之切实理论无有颠扑不破之道如果洋人争辩不休尽可告以义理即使勉强应允臣等在外亦必争回即使臣等勉强应允而中国亿万小民穷极思变与彼为仇亦断非中国官所能禁止中国之王大臣为中国之百姓请命不患无辞置办甚至因此而致裂而我以救生民而动兵非争虚议而开衅上可以对天地列圣下可以对薄海苍生中无所惧后无所悔也
至遣使开拓传教之事臣派员齎京册内皆未议及伏查康熙十五年圣祖仁皇帝召见俄人尼来果赉等其时议节无可深考然当时俄罗斯议界通市实系以敌国之礼待之与以屏藩之礼待高丽者向不相同道光咸丰以来待英法美三国皆仿康熙待俄国之例视同敌国圣朝修德柔怀本不欲胥七万里之遥而臣服之也拟请俟皇上亲政之后准其入觐其议节临时酌定既为敌国使臣不必强以所难庶可昭坦白而示优容遣使一节中外既已通好彼此往来亦属常事论者或恐使臣之辱君命或虑费用之浩繁此皆过虑之词似应令中外大臣留心物色随时保举可使出色人员储以待用不论官阶不定年限有人则遣无人则不遣权仍在我彼亦不致因许而不遣遂启兵衅顷准总理各国事务衙门咨已奏派志刚等出使西洋此后源源通聘使事渐多纵或有一二不能专对之臣亦安知无苏武班超富弼洪浩之流出乎其中为国家扬威弭患者可慨然允许者也至开拓传教一事查天主教之始专以财利餂人近日外国教士贫穷者多彼之利有所不给则其说亦将不信自奏汉以后周孔之道稍晦而佛教渐行然佛教兴于印度今印度则多从回教而佛教天主教兴于泰西今泰西另立耶稣教而力攻天主教可见异端之教时兴时废惟周孔之道万古不磨但使中国修政齐俗礼教昌明虽百计开拓亦终鲜尊信之者各省郡县多立教堂已拓之无可再拓将来换约之时该国如有此条请似可许以随时行文保护于彼不必再添条谅不致再肆要求矣此数端其害稍轻不必力与相争并不可有求必应独至铁路电线轮船引盐开栈等事害我百姓生计则当竭力相争不设挟制之词不用严峻之语但以婉言商之诚意动之始终不可移易使彼知民以保邦乃千古帝王之常经亦我朝列圣之家法在中国多事洋人方张亦不能曲循和议而不顾内地生民之困即异日中国全盛洋人衰弱我亦但求保我黎民而别无耀兵海外之心彼虽倔强谲泛当亦知理直不夺众怒不可犯或者至诚所感易就范围区区愚见是否有当谨献刍荛以备采择所有遵旨预筹修约缘由恭摺由驿四百里覆陈伏乞皇太后皇上圣鉴训示谨奏
列国息争条约
日人阙名附
迩来英美订列国息争条约最为可记之事近古以来所谓文明之国与列邦交涉之情形有二一为武力硕大一为喜谭和局抑近今兵器日加精巧又益以穷理致用以致其精考东西古今之史册未有民尽为兵如今日之制者也故极而论之欧洲现今之国民是直以战为性命者矣且夫兵者凶器犹未能脱野蛮之习而测度各国文明之高下者犹以兵数之多寡为标准岂非最可怪之事乎然兵力强大虽如斯之横而人民之爱和局更有甚焉试观列国君主蓄兵虽多而闻其所称以为荣誉者则曰维持天下之和局也若穷兵黩武之名则无愿居之者其畏惧战争恐破和局之念居多故甯足兵蓄粮欲以厚集其势力而必不敢轻于一试由是观之所谓武备之扩增广大者本出于欲维持和局而共乐太平也由其人民专事贸易逐利而又有参政之权故为上者不能不人民所欲而保全和局也抑交战也者不过使武官成其功名而在人民不得不分任其饷费交战则阻碍商务是故穷其利弊所谓交战者独利于少数之武官而损于多数之人民也甚大矣夫交战之阻碍外国贸易非阻碍国内工商业之足比也今舆论之当遵从如此商务之繁盛如彼而各国咸欲免交战之祸诚自然之势也若夫一将功成万骨枯者非今日之事也今各国出于不得已而交战万国交涉所归极非之于兵力则不能裁断邦国交际之战争故各国所以蓄粮足兵虽非欲战而预为防备以保持武力之权衡而防御战争之破裂也于是有识之士方讲求于战争以外撤去武备之策是为调停方法如所谓交涉议论是已要之于交战以外能裁断外交者有三焉一为寻常所称外国交涉之议即两国互有所主持提倡而两国若固执不动则亦不能息其争议也二为调停若二国有交战时另有一国居其中间而欲裁断彼两国争议而两国不服其所裁断则亦未必能弭两国之争相议也三为中立裁断此法颇似前例然宗旨稍异即两国有交战时一国居其中间豫约两国从其所裁断而后调停两国之交涉也古来行此等之法颇多条例据希腊史学家酒止得士所称史伯大国王亚老自耽母士亦尝称两国裁断之法以为善举曰敌国若能听中立者所裁断则进兵攻击之事定必以为非法也
又亚老我士与拉些得蒙同盟条约中亦云宜准先代之遗法与中立国裁断而两国之争议由是观之亦可见畴昔希腊诸邦善行两国裁断之法矣中古之世罗马法皇善裁断欧洲诸国争议以遏其战矣及威名渐衰列国日益争强无能禁止至近时列国亦有专意于此现持此宗旨兴会者至有九十四处之多而以瑞士伯尔尼首府和局调停会最为翘楚诸国政治家学人等为此会员以一千八百八十九年始开第一次会于法京挠女使蒙为议长每年一次开大会于欧洲诸京美国亦以一千八百九十年创兴此等会毋零氏实为倡首又在欧美诸国议院亦以此等法为有益于调停国争一千八百三十三年美国马索朝食多元老院亦谓须设邦国交际法公署一千八百九十年美国国会建议云宜与列国商调停邦国交际争议之法一千八百九十三年英庶民院答美国云此意甚善敝院亦谓英国宜致力于此丹麦瑙威瑞士法国奥国等议院亦略同其意矣抑调停邦国交争本属美事固无论已其见诸行事亦所在多有焉一千八百十五年以来实见之六十次而内中三十二次实有关[系](击)美国且条约文中明记此事者亦有之一千八百四十八年美国与墨西哥所订约及一千八百九十一年葡国与英国并公额所订之境界条约一千八百九十五年比利时与丹麦希腊瑙威瑞典所订约一千八百八十八年瑞士与法国尔古牙多路并差汝把多路所订约一千八百九十四年西班牙与罕要拉士所订约比利时与哥兰尔国并布哇所订约皆是也然于诸强国之间未见有订此等约者若其有之以本年正月十一日英美所订之调停国争条约实为创始英美立国虽异而其人民言语种族本同习俗亦未为大异故遵行此约亦应不难也自一千八百九十五年间始有毁里尔亚之事英美稍觉不平意气阻隔将有岌岌之势既而两国每有悔心以毁里尔亚之事相与调停遂至订调停条约将及于他国交争之上初英国政府所见与美国政府颇异美国国务卿阿老尼欲扩大调停之所及而英相煞罗士美利稍节制其所及美国之意在欲调停一切争议而调停者之所裁断则两须服从之英国所见异此故事关于国家之体面与属地则此等调停亦不能收效焉然未能一阅该条约所记何如意者两国已稍降心相从始订此条约也试录列如下
一关未满十万镑之争议则英美两国各选一名律家更使此人选一人为调停者如两国所选之人各持意见不能相合当另举一人则须请瑞典瑙威王遴选一人苟此三人者所裁断二人意见相同则为公正二关出十万镑以上争议并除关属土事件外一切之争议选调停者如上所记而三人者同意见而裁断之是为公正然若不欲从此裁断则许其更诉于别人而选别人之法亦如上所记其员数为五人在五人中三人同意见则为公正三关属土争议是两国所颇苦心而成也然条文未尽明白姑听阙如要知此条约之真意在欲避战争而于樽俎之间裁断争议也
据美国宪法凡订条约必当经元老院批准元老院未必赞成总统之政策故此条约果为两国碻定与否亦未可知然此意甚善实为有利于列国也按史伯大据四裔编年表希腊十二国之一立国于周灵王时至汉景帝时降于罗马周灵王十二年即耶稣前五百六十年爱纳山得对及阿立司登并为史伯大王当是其时又按今希腊南境尚有史伯大城公额在阿非利加西南境
与欧洲各国立约前后考略
