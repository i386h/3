<!-- { "loadSidebar": true } -->
一曰定式所以昭利用之规也造金银各钱必有式然式宜自定非特鹰洋之式不可仿即日洋之式亦不可从以鄙意言之莫如用龙式龙为四灵之一有文明之象较之人式鹰式不啻霄壤之殊局名龙泉即以此也故宜一面印龙形一面印满汉字样雕刻务竭精良绘画务求工细虽毫发之微亦求清晰笔画分明显以壮观瞻即隐以杜假伪惟分量之轻重不妨即照现用之洋钱大者重七钱三分小者以次第减金钱则大者值银钱十元小者值银钱五元其所以必照洋钱之重者亦自有故大凡治民犹之治水也善治水者必因水势而导之则事半功倍善治民者必顺民情而为之则上令下行东南各省于此等重钱用之已惯设一旦更改或一圆一两半圆五钱亦无不可然终恐窒难行不若仍其旧制之为愈也此则钱式之宜定也一曰正名所以端利用之本也中国所用外洋银钱有名为银饼者如日斯巴尼亚银饼是也有名为银圆者如吕宋银圆是也有名为洋钱者如鹰洋日洋是也今中国自造微特宜改洋钱之称并宜革银饼银圆之号堂堂中国固宜自正其名也且西国银钱之名亦各不同法曰福兰俄曰罗卜印度曰卢荷兰曰果伦土曰依辟亚斯忒瑞曰依烈他斯拉巴西曰依密耳来斯埃及曰依夺洛尔澳曰果尔登意曰以里儿美秘二国曰沙罗英曰司令小者曰式本士上中银钱曰福鲁伦此可见泰西各国所造者其名亦不从同也中国莫如名之曰龙钱盖式既为龙式名即宜以龙名亦取其名实相副也此则钱名之所宜正也一曰用强水所以提拣金质使无粗之弊查铸造金银各钱必须提拣净质盖金银皆含有杂质如金之中有银铜银之中亦有铜金虽所有极微苟非提拣极纯则所造之钱必粗而不精虽泰西各国大抵用硫强水提之其法用黄泥杯一具杯之泥和药制成如将矿银盛入加火一刻许其铜质皆敛入杯中所余之银金二质复用硫强水炼之金即提出而银质入于水其水蓄玻璃筩内再入以别种药水则见银质如绵成块下沈复以强水入之则纯净而不杂别有简法与上大同小异其法将银熔化倾入水中令成小粒添入硫强水加热至沸则银铜俱化于水其中之金独沈于底再将含银铜之水倾入铅盆盆内必添红铜若干铜由渐消化其银结而沈下即得净银拣金之法亦如之此种拣法华人多有能之者初无所难此则强水之宜用也一曰办机器所以鼓铸精灵迂拙之弊可免模范造钱工费而效迟今欲功速费省而又形质精匀莫如办机器查西国造钱机器大小不同每日可成四五万枚或五六万枚不等美国之法尤精今不妨仿而行之其法先将金银熔成胚板后压成条复将条凿成钱胚然后淘洗錾印而钱以成此其大略也无已请言其详熔胚板之法用冶缸取汁入铁模铁模每副四块合而为一套以铁圈倾入金银而松其圈上之螺丝钉即成银板二方长七寸厚三分宽八分是为胚板再压成条其机器中叠钢轴二旁有机轮将胚板夹紧于二轴之中轮动则穿过成条宽厚恰与钱同而长约三尺左右是为条再用机器将条压令平直前后左右无所参差即由条中凿成为饼每分时可凿一百六十枚是为钱胚然后以药水磨擦使之明亮圆匀以机器印花使之精致工细印花机器下方上圆高约四尺许全器俱用纯钢制成中有二钢模上下相对模上镂花甚细即钱之两面花纹也模前有钢管下设钢钳将钱胚叠入管内机动则一胚落于钳口夹入模心上下一击钱由模底漏积一处所成甚捷可见工省而效速莫如机器也中国幅员之广远迈异邦非用机器必不足供天下之用与其多设局以耗费诚不如多用机器以速成也此则机器之宜办也
论近来圜法之獘
圜法之坏坏于私铸而实坏于官铸官铸之獘官为之不若私铸者之獘私为之私之者犹可以官法禁之官为之则不能官法禁也自太公九府管氏官山制已有不可复考降及后世一代有一代之钱制亦一代有一代之钱币论者谓汉之五铢轻重适中最为合法然其后裁皮糊纸其流獘一至于此此何故哉若以为定制之初先已有獘则固未必然其所以然者仍由于官铸之日益少也官铸之钱既少而民生日繁不敷所用遂至獘端百出夫钱也者犹之券也此购物以此记数其实寒不可衣饥不可食而人顾重视之者以其可以易衣食也定制以铜为钱钞于是民间皆重铜钱设定制以铅锡与铁为钱则民间即重铅锡与铁之钱汉武帝患钱少而制白鹿之皮以为币每方值钱五百串而鹿皮之价乃大昂前者咸丰年间曾一行铁钱亦复竞相通用然惟京师行之外省则行用者甚少嫌其过重也至于沿锡为钱则尚未之前闻然较之于剪纸之钱则又胜矣凡此皆钱之獘非钱之利也所谓钱之獘由于官钱而非由于私铸者也夫钱法之獘至今日而甚矣而上下相蒙绝无人焉达之帝听即有进言者而帝处深宫从来不见钱之面其见也者皆其善焉者也惟世宗宪皇帝幼而遯于荒野巡行天下深悉市廛贸易等事故其整顿圜法为独认真而雍正之钱厚而大皆出于顺治康熙之上干隆之钱虽厚而不及雍正远矣雍正之钱近来竟不多见转不若顺治康熙之钱尚有行于市者则以雍正之钱质重故选厚钱者皆挑而出之以熔铸他物此等弊官则知之而不能禁之而官钱之坏则亦由来久矣自嘉道以后制钱多杂砂壳薄片其小者竟可一制钱化而为三此等钱其文多系道光咸丰以前无有也以后亦无有也以前之所以无有者因官钱尚无流獘而所铸皆大钱也后之所以无有者则并此小者而无之也同治光绪之钱现在市面行使者殊未之见前数年外省有铸之者则惟广东所成者为最佳而铸成之后闻皆运往京师以供内府之用民间仍未行使顾虽未行新铸而亦不见钱之少者则以旧钱尚多故也惟是旧钱虽有而多在小钱若必令一律行用制钱而尽去小钱恐市面之以钱为购物之券者有不敷周转者矣六月十二日上谕前据御史端良奏泉源两钱局鼓铸废弛均以铸钱工本银两收买制钱交库当经谕令户部查明具奏兹据户部奏称泉局四厂匠役逐日工作铸成之钱每有分限运局报部候提实无收买制钱充数交库情事等语该御史所奏自系传闻之讹即毋庸置议惟钱币为兵饷民用所需开系重大嗣后着兼管钱法堂侍郎不时到局严密稽查如该厂钱文有识记搀杂质色次旧等獘即将该员匠等公别重惩以维圜法而资整顿余依议钦此伏读一过而知圜法之积獘有不易挽回者焉端侍御谓其收买制钱交库充数则彼固有辞矣四厂开铸月月报销所铸制钱逐日皆有何得谓之收买充数明有四厂开炉鼓铸何得谓之并不开铸然但知其然而不知其所以然寔则四厂之开铸寔不如停铸之可以节费转不如收买之可以省工如广东所铸之钱广东用之殊为不便大约核算钱价较之旧钱相去十分之一故广东所铸之钱广东本省反不甚行用即其到外省者大都因新钱式样甚佳故之以为玩具而已福建亦曾铸钱闻约银一两易新铸之钱一千六百文则钱数适符银价而炉火人工皆须赔贴矣以是知江苏浙江等省皆未开炉即欲开炉工匠亦无从雇觅须向私铸处访寻以官炉不开工匠无所谋食故皆为私铸者招之去也夫闻官铸之钱佳者则不敷开销明知其不敷开销而又停炉不铸然则即使泉四厂开铸亦仅足以供京中之用而已又亦能流出外省分布民间也哉
皇朝经世文四编卷二十二户政
钞法
行钞法以补制钱之缺论
蔡氏广治平略曰闻之钱者泉也如水之行地不可以一日比此非独上下之相通而亦盈亏之相乘若止而不流当名之为池不得名之为泉矣古者伏羲氏聚天下之铜仰视俯观以为棘币外圆内方法天象地是为钱币之始神农氏列廛于国以聚货帛日中为市以交有无黄帝氏作立货币以制国用夏禹铸历山之金以救水商汤铸庄山之金以救旱民赖以不困是钱也者非特富国之本源亦恤灾之良策太公以九府圜法治齐瘠贫之国一变而为富强管子承其遗法齐用以霸夫钱之为物出于山而无穷行于世而不敝轻可以挟而细可以分非若干疋为货事难于壁万斛为市不易于越乡故自伏羲以来四千余年虽制度屡易世代数易而其法固未尝一日废也所不可解者古行其法而民[富](当)今行其法而民转忧贫古行其法而民利今行其法而民反受害即以上海而论我沪自通商而后制钱之外兼用银元一曰本洋即大吕宋所铸之洋一曰鹰洋即美国所铸之洋初行之时本洋每元可换钱一千二三百文鹰洋亦可换一千百余文近年以来本洋不复见鹰洋仅值一千零数十文至今日则止值钱九百数十文食力之人咸有忧色论者皆以为奸商市侩[垄](龙)断居奇以致洋价日跌制钱日缺一贵一贱上下至二百余文为从来所未见夫数年粤省所铸光绪通宝流行各处所在皆是今则绝无仅有此等钱文不知收藏何处此近事之显而易征者加以铸钱费用甚钜计成一文所费倍之故圜法之坏不复可举然中国通用外洋银钱实自本朝始为对开为八开为四开为十六开出入支付有盈无缺取其易于携带民亦便之然近来小洋之价亦日见跌落较诸从前每角已短二十余文推原其故皆缘钱业中人多方抑勒沪城钱店举其小者而言已不下数千家其伙友之工食日用之支销一切花费较他处为钜果何时而可以弭补于是罔利之徒狯计百出同一洋元也或以为生银或以为夹铜或以为烂板每逢兑换必扣数百文少亦数十文甚至暗藏硝强药水销变银色处混用以为贬价地步如日前某包探在某钱铺搜获药水及浸过之药水银洋等物一并送案究办在若辈不过为谋利起见岂知市道之坏关系甚大在上者何忍任奸民把持市面使平民受无限之累前报载杭垣各钱铺每届冬令钱价必至短小甚至英洋一元仅易钱一千左右小民受害无穷而各铺均藉口于制钱短缺不肯持平以作便民之举杭州府陈六笙太守有鉴于此缘出示晓谕各店铺不得任意短少以顾大局虽属年终每洋换价须以一千文为度甯盈毋绌如有短至千文以内者即当查究不贷云云并知出示之后各铺换价向只九百八九十文者已增至一千零五文可见风行草偃关心民瘼者令出维行观沪上近日情形官样文章虽未必能入小人之耳故救獘之法莫如行钱票长江一带多有用此者惟各分地界彼此不能相通究不若现钱之便然欲推广此法可以照中西各银行规例或由殷实商务承辨自百文以至千文票式可与近日所行之钞票同取其纸张坚厚不易破坏造之省用之广藏之便之轻无成色之高下绝盗贼之窥伺夺洋钱之利权未始不足以除贫民之累救目前之獘有利无害莫有过于此者一而为至顿圜法开矿铸造自来言者皆以铸钱为无利故多所窒碍废而不行夫传不云乎百姓不足君孰与足朝廷得一分之利民闲已得十分之利泉则货力古今之良法我朝列祖列宗规模具在当今铜矿已经开采者不过十之三四其未开采犹十之六七利之所在正复无穷且金银二项流出外洋原属不少惟铜钱只行于中国则今日之钱何至短缺如是开源积流是所望于秉国钧秉国成者
论行钞票可以济钱之不足
