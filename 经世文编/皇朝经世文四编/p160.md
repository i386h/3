<!-- { "loadSidebar": true } -->
一练团勇声气既联矣若不教以技艺击刺之术譬驱市人而搏虎非胜之道也孔子曰不教民战是谓弃之昔李悝为魏文侯守上郡下令曰有狐疑之讼者决以射中者胜否则负于是民皆习射及与秦战大败之宋种世衡在青涧亦教吏民射虽僧道妇女咸使习之每亲阅以银为的中者与之已而中者多其银轻重如故而的渐厚而小矣或徭役轻重亦使射中者得优处有过者亦然中者释之由是人皆能射夏戎不敢犯范仲淹韩琦经略西夏夏人畏之有军中有一韩西贼闻之心胆寒军中有一范西贼闻之惊破胆之谣今考宋史不过立箭社耳宜变通其法城中建社四乡镇社各一村落小者则三五村共一社择空闲地为射圃聘善射者一人为社长武艺超群者二人为社副能书者一人为社录社长社副于三六日课之社录纪其优劣一人技成教之十人十人技成教之百人百人技成教之千人千人技成教之三军长者持矛短者操弓弩强者持旌旗勇者执金鼓弱者给役智者为谋主每季农隙有司亲诣各社较阅一次有发必命中武艺精熟者受上赏次者减之以艺之高下为赏之等差其不能者以水如贫不能置弓矢者有司筹给凡遇鼠牙之讼一仿李种之法即民间宴会赌酒摴蒲卢雉之戏亦令以射代又采武备全书州县团练法训以金鼓号令坐作进退之节行之一年则民皆知战民既知战则民皆兵也无事则通力合作植戈而耕有警则披坚执锐守望相助利一免征调之烦利二节国帑之费利三省挽运之劳利四无迟误之虞利五有此五利则团练实备边之上策也
一明赏赏者人主之大柄将帅之微权也若使无功而邀赏则小人怀幸进之心徒事奔竞以为夤缘可以致高位谁复肯舍躯命突銛锋为国家死者有罪不则军令不行鼓之不进金之不退必坐失事机偾事莫大于此昔越伐吴凡三徙而斩十二人故将士用命一战而灭强吴杨素亦以此术佐隋高祖定天下汉来歙冯异每战胜不自私辄奏赏有功上有所赐皆散之士卒故人乐为之死宋岳飞自束发从军大小数百战未尝挫虽曰智勇绝伦亦由赏明也六韬曰赏明则士贪功素书曰善恶同则功臣倦又曰赏功不踰时则下力并赏贵小贵大赏小则恩下通罚大则威上行武经曰赏一人而三军悦者功虽小人虽贱赏之罚一人而三军震者爵虽尊位虽贵罚之若是则威立而令行无敌于天下矧么么蠢类乎
一募勇敢兵以勇敢胜以怯缩败故一夫奋戈则百人辟易十人弃甲则万众崩奔凡用兵之道须选勇力绝伦敢死乐伤者聚为一军曰陷阵之士有轻高晏远趫捷善走者聚为一军曰电掣之士有因穷发愤欲快其志者聚为一军曰虎贲之士结以恩信厚其廪禄以备冲锋劫袭之用故勾践之君子杨庆之突将闻鼓声则喜闻金声则怒以此而战何患无功
一轻爵禄爵禄者朝廷之所轻出诸其口而无穷性命者将士之所重一死不可复生苟上重其所轻而欲下轻其所重不亦难乎然而香饵之下必有死鱼重赏之下必有勇夫若能轻五等之爵悬千金之赏则又何功不成何战不克哉故汉高祖捐金行间而范增死裂土分封而项籍灭凡四厅将吏皆当厚其糈禄使无内顾之忧如察其抚驭有方三岁无警则超迁不次即贱隶仆夫有能斩将搴旗或出奇制胜者皆待以异数如是则顽廉懦立边鄙不安夷氛不靖未之有也
一清边界疆界不分汉夷交接奸宄因之为利此边患所以不息也欲塞其流孰若先绝其源当令画界分疆植柱为表下雷霆之令严交结之禁如汉夷有越境互市者杀无赦或吏不及察能以越境告者赏诬则反坐
一豁耳目夷性阴狡甚于鬼蜮其蜂屯蚁聚既有以备之矣至若数十为潜出剽掠恒沦形于丰林丛薄之间如之伺鼠然觑行旅至近辄突起而邀之或暗施弧弩每出入之不及防故莫不惊惶失措为其所掳若焚燔草木使一望无际则寇潜踪无所众寡虚实得以预悉而为之防可御御之不敌则避之鼠辈将无所施其技矣
一清肘腋君不密则失臣臣不密则失身机事不密则害成军旅之事以秘为宝苟先机一泄我兵未发而寇守御已备矣我谋未行而寇险阻已据矣使其中更有能者必且反受其殃虽有精兵健马利剑快奚益于用故事越巂将弁向派熟夷以供樵牧洒扫之役此辈阳为恭顺而阴与野夷狼狈为奸亟宜裁革以清肘腋之患即不肖胥吏兵役亦多与寇结凡我有谋贼莫不预知故师出无功皆若辈为之也胥吏兵役虽难裁汰而去故易新行之以渐严为之防亦清肘腋之一道也
一勤徼民所以养兵兵所以卫民今越巂弁卒狃于积习惟耽逸豫夫蓄猫所以捕鼠断不以无鼠而蓄不捕之猫养卒所以捕寇断不以无寇而蓄不捕之卒兹卒骄弁惰有警既不能刀相援平时又不能先事预防徒縻天储殊非国家设兵卫民之意宜令沿边将校分番梭织徼既可习其勤劳而贼寇知我戒备严密必不敢萌窥伺之心即或窃发亦可随时扑灭如有不任事者落两职以观后效能振刷者复之否则削籍
一任贤能从来驭边固赖有治术尤赖有治人术不自行得人而后行使有治术而无治人犹絷骅骝于空室而责其千里埋干将于丰城而欲其剸犀也苟得治人而行治术如使郢匠运斤无损伤之虑造父执辔无颠蹶之忧兹四厅夷寇出没无常数十年来殆无安岁不得治人与治术故也若能破格任人岂患乏才能之士乎惟在封疆大臣能任与否耳
一专事权汉朝州郡兵统于太守刺史故易于有功唐宋亦然自明建国始分而二之郡县专理民事兵权专属武弁故遇事多所龃龉士卒亦桀骜难制宜令四厅防兵归丞倅管辖假便宜以专事权守备以下咸使听命焉使无掣肘然后责其成功
一足经费夫长袖者善舞多财者善贾势使然也四厅召募土兵团练乡壮修筑城堡添置器械以及赏赉之费军需之备均非徒手可能昔李牧镇雁门五日一椎牛飨士寒者衣之饥者食之主计吏不问其出入故士为之死得成不世之功今四厅每岁宜给边费银数千两以备军装器械赏恤硝磺之费俾得尽其长如虚縻国帑地方不治者罪之至经始之际城堡营房所需不赀命估计酌给
边防论
古之时天下有道守在四夷及其衰也守在四方又衰也守在四境至于守在四境则境之外皆敌国矣然而古之时其为国也壤地褊小大者不过千里小者不及百里至今日而论中国则其为国也大矣昔人所谓东渐于海西被于流沙朔南暨声教讫于四海本朝有过之无不及然则所谓边防者皆距京师数千里远者竟至于万余里昔之所谓守在四夷以今观之则所守直越乎四夷之外而其为防也乃更难矣且所谓守者非仅画界自固社关绝客而已也有以战为守者有以为守者此其事贵乎因时以制宜随机以应变而究不可不先事以预防昔时所谓守不过扼要也守隘也筑土垒也为犄角也如是而已目前之所守则固不外乎此数端而此数端中即有大异乎从前者要处既多扼之不胜其扼隘不足恃守之殊难为功土垒则易而为炮台而其守法即大不相同犄角易于隔绝呼应正自不易而且战于陆者尚可把握战于水者更不易支持昔之所谓水战无非占上风乘潮之涨落以逸待劳以主待客皆有可以为恃者也今日不有战事则已倘有战事皆在海口火轮铁甲彼此轰击即使风水皆逆而外洋诸国习于风涛明欺中国之不惯于水战竟可出我之所不备以相攻又岂前此之成见如赵括之徒读父书者所可与言耶今者中国之所以防边者可谓无微不至矣特立海军衙门以讲求海战之道多设水师武备等学堂以教育人才预储他日之用多购军火以防患于未萌各处沿海沿江添筑炮台置巨炮于其上兵船铁舰岁有所增制造一切军火皆与西人无异然则所谓世变者随其世而为之变虽变犹不变矣吾窃于此而不能不以刍荛献也各处炮台有旧式有新式大都旧者不如新式此夫人而知之而有识者或以为不然谓炮台之攻敌也呆不如船之灵活我虽用极坚之炮台置极巨之炮火了见敌船将近开炮击之彼敌船亦测以远镜早已按其方向先为之备舵尾相偏刺斜而走一击不中彼乃回炮相击以活船之炮击死炮台之兵如箭之有的无不中者然则沿江沿海之地又何为而先示之的乎与其明筑炮台以为守不如暗中埋伏以为守使敌人不能测乃为可贵矣至于诸学堂之设预储人才以为他日之用意至美法至良也然闻教习之人诸有不便或因洋教习无权而动多[掣](制)肘或因西师与华官之综理者意见不合以至彼此赌气以致旷工如是者往往而有此则非所以教育之道若教之者此时不能认真或致旷功则将来安得有人材可用此所宜亟为变通者也至于军火之购固为至计然闻所购军火药弹有不相符者盖外洋枪炮悉与药弹相配不比中国之鸟枪今讲求军火之人今年注意于英国则所购皆英国之器明年又注意于德国则所购皆德国之器或法或美大约皆兼容而并色此一端最易误事盖习之者本不可使有歧异用之者尤不可使有参差而彼各处军火局中管理之人又初不知何项药弹配何项枪炮故有时竟有军中领到枪炮药弹而枘凿不能相入是不亦可笑之甚哉且其所以异者又不仅大小而已也如欲为变通计则军士之习练者当令专习一国之器勿以他国之器杂投或分为数等各习一国之法各自为习异日即可各自为战而既为所习则药弹之对与不对皆能知之即使管理者或有未辨彼军士之往领者自能辨之庶几前项獘病可以尽免而一枪即得一枪之用一炮可收一炮之效总而言之总在乎认真而已吾尝谓中国之坏坏在不能认真因循粉饰最为误事今日者悉心筹画竭力整顿因循之獘稍除而粉饰之风则仍不免夫边防诸事死生存亡皆系乎此而谓可以粉饰也乎四境之外皆敌国则四境之内皆同舟同舟者不能共济而乃以不善变之故卒至久而生变讵不大可慨哉可不早为计哉
论边防近势
