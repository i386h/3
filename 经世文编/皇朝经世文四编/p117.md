<!-- { "loadSidebar": true } -->
古之教学不惟其书惟其行不惟其理惟其事孔子曰吾欲无言又曰我无行而不有与二三子者又曰行有余力则以学文以教人以德行为先而不专以读书为事也公明宣学于曾子三年不读书曰宣见夫子居家庭应宾客居朝廷说之学而未能也则当时之所谓学者岂专在于书乎小学教人以洒扫应对之节礼乐射御书数之文莫非事也使人从事于日用寔务而至于其理则不必缕析以告之也故孔子罕言利与命与仁而子贡曰夫子之文章可得而闻也夫子之言性与天道不可得而闻也夫教之以寔事程之以寔功于是乎实材出矣可以通当世之务可以供国家之用今之所谓学者牵制章句剖析文义獘弊焉用力于末节而不复顾其行谊如何其不为帖括所拘者又复高谈性命衍说仁义细析毫芒而至于钱谷财赋之事茫然罔晓也曰彼非吾事也亦不耻其不知故今之学者不惟其行惟其书不惟其事惟其理若是则望寔材之出不亦难乎是其为弊一古者治教出于一上自人主下至比长闾胥莫非师也而无所谓掌教之官者吏乃师也非有德行道艺者不能为史其为吏者必其足为人师者及至后世治教分而儒吏判掌钱谷刑狱之事名之曰吏掌学校教授之任名之曰儒吏自为吏儒自为儒二者不相谋而互相訾嗷为吏者不知先王之治道而专以法令从事为儒者不知经世之务而专以浮文是尚故学校之盛衰不关于治化之隆替是其为獘二古者仕学为一子夏曰仕而优则学学而优则仕子产曰吾闻学而后入政未闻以政学者也古者学校所教者莫非实事故士之入学者大而礼乐刑法细而钱谷算数莫不晓畅而谙历故虽未入仕而其所以可仕之故固已了然他日服官施而行之耳举而措之耳学其所仕而行其所学欲治效勿成得乎今也所学者章句所业者文词所志者科名焉耳其于当世之利害钱谷兵刑之实务漠然置之度外如是欲学为博士则得矣为童子师则得矣及士而为仕则弃唔呫哔之习而从事于簿书案牍是犹不习操舟而泛于海其不为滑吏狡胥所姗笑者几希所用非所学所学非所用仕学歧而为二遂使诋儒者为迂夫如是虽使天下之人尽读书尚虚文而饰太平则可矣望其治化之隆则未也是其为獘三古者文武出于一途有文事者必有武备文以治国武以扞难犹之水火之性异而相为用故古者射御并于六艺而教之于学所以使其嫺于武事一有征战人皆知兵可以据鞍而从戎今之武人率不知礼让为何物儒者亦藐视武事以为非我所宜知于是文武分为二途而士气之颓靡愈不可救是其为獘四古者人专学一事学成而仕终身不易其任故皋陶作士益作虞夔典乐伯夷典礼终始一官不迁他职是故其为事专而功莫不成汉儒治专门之学伏生于书申公于诗二戴于礼皆以毕生之力专治一经故其为说深微非后世所及今也不然方其学也兼习诸经涉猎杂书散漫无纪或搜抉异闻徒供谈柄故虽以十数年之学而识见议论不加进及其服官今日治吏曹明日移刑曹未及熟其职事则又转而之他夫今日典礼而明日典刑虽伯夷皋陶胡能底其绩今日治诗而明日治书虽伏生申公不能通其义今者人材之坏正坐此是其为弊五今在上者苟能留意于此取士以德行道艺则弊去其一使士通世务吏知治道则弊去其二学其所仕而行其所学使悉当其用则弊去其三文武归为一途儒知战阵将知仁义则弊去其四使士专治一经专学一事随其材之成官之终身则獘去其五五弊去则真材出而国势不振者未之有也不然学校之兴废不关乎人材之盛衰而徒为具文不深可惜哉
论中国设立学堂宜先定普通学章程
自北省拳匪乱后朝廷锐意求新诏令永废八股改作讲义策论以期士人讲求实学尤贵博通中外一时薄海人民耳目一新无不欢欣鼓舞然在鸿才硕学平时既博通今古固不患改弦更张而占哔之士向惟沈溺于八股之中一切有用之书素视为杂览而未尝一寓目故一闻改制则无不瞠目咋舌而莫知所措然论博通今古固非天资学力兼到之人断不能遽臻此诣而若寻常之讲义策论则八股之士文理既通则不过改头换面亦尚无不可以敷衍从事博通今古无论改制不改制皆为士人应为之事固不待诏废八股而始张皇也惟今日人才即能博通今古尚不足为济时之具大抵通商以来欧洲各国鹗视鹰瞵玩中国于股掌之上者无非恃其人才之盛实学之多故中国而欲与之争能自不能不学彼之学既欲学彼之学则既不能不博通今古尤不能不博通中外今之学者不更大难于昔耶人生精力各有所限既欲兼习西学则中学亦宜从简则庶无顾此失彼顾彼失此之弊否则务得贪多反至不稂不莠学问之始基要在最初之进步故于训启童蒙尤关紧要现在颁行新政各省拟广设学堂中西并课在课西学是宜悉照彼国章程按西人课学定章各国大略相同童子入学识字后初读某书继读某某等书谓之普通学或因精力不济或因急于谋生则既得普通之学亦足以应世若力求精通则由普通而课以专门各视其人之性之所近及力之所致虽有浅深高下之殊而无不可独树一帜学堂既多学归一律自无纷歧之误废弃之虞故凡举国之人无不识字无不习普通之学且所学亦未有无用者亦何怪其人才之盛我中国童子自入学识字后课以三言四言五言浅近之书再读四书五经多则读十三经然后握管为文是为中国普通之学然读完以上之书至握管为文是欲将来求取功名者否则有仅识字者有仅读小书者有仅读四书者有虽开经而废弃者此种子弟或略识之无或仅能写帐书条而求一文理通畅者曾不数数觏故中国鸿儒硕彦虽不乏人而人才总不能盛者皆因不能讲求普通之故也现在举行新政教子弟者欲仍旧贯则既恐迂途欲学新法则又虞[躐](猎)等是于师生皆病无可折衷虽已设之各学堂皆又启蒙课本然各自为法不能一律不能据为定程故蒙意现既欲广设学堂章程宜归划一处今之世子弟断不能不学西学然亦必中文通达则西学方为有用否则不过多一西人耳与中国何益哉夫欲先学中学则必先定中学章程不简不繁皆归有用虽学无尽期而亦必予以限止自入学至毕业一傚西人普通之例斟酌尽善朝廷着为令典四海可以从风或请朝廷谕饬翰林院编缉或由各疆吏延请名儒厘订奏请核议凡子弟入学者即无意深求而此普通之学则必使毕业官课如此则乡里之授受者亦有所依归不致有自我作古师心自用者矣人云中国之贫在贫富之不均我谓中国之弱在乎学问之不均若仿普通之法则学问何患其不均而人才又何患其弱于欧西哉
中国创设学堂宜先除流弊说
学堂美事也今且奉旨创兴矣天生民而作之君作之师原以使先知觉后知先觉觉后觉苟无学堂之设民且蠢蠢如鹿豕无复知孝弟忠信礼乐诗书也安所得指为流弊且泰西诸大国学堂之多而且巨诚有悉数难终者试以英国计之小学堂多至二万八千所中学堂多至一千四百三十所大学堂多至一十一所法国则官民所设公私学塾共计七万五千数百所用能使人才辈出智慧大开我国唐虞三代之制无存术序党庠空谈旧典童子胜衣就传类皆人自为师亦何怪贫贱孤寒者无力读书以至终其身不能识一丁字哉迩来皇上新猷丕焕纶音迭降令各都邑将书院改为学堂凡在少年类得弦诵鼓歌同沾化雨从此入堂肄业者以中学为体以西学为用知识日启学业日精行之数十年不特足与泰西并驾齐驱即三代上术序党庠之宏规亦何难复见于今日虽然天下事有一利必有一弊惟先去其弊之甚者斯利乃由渐而振兴今者中国各郡邑所设新学堂已无异星罗棋布或中西兼教或偏重西文或谓和文与我华最合宜因先以和文课子弟扬镳分道蔚然秩然然问之个中人则谓弊窦之多亦有言之而未易尽者弊何在一在创办之人原若辈之创办学堂也岂真思启迪我华人子弟哉不过欲于中取利耳当岁在戊戌皇上诏令将各省庵观寺院改为学堂若辈遂鱼肉僧尼藉口于诏令之难违责令将产业交出僧尼迫于势焰罔敢不遵而试问学堂果名实相符乎果能以僧尼之香火钱乐育后进乎亦维假公济私有名无实已耳及今岁旨下将书院改学堂则又垂涎书院经费千方百计禀诸有司其题目甚堂皇其章程弥周至说者谓若辈即使涎之不得而每一学生入学肄业有膳费有修金有纸笔书籍价而招既足额仅延一二教习阅数日一课文艺每日午后一二时练体操座有皋比虚张门面而经理者已私橐充盈矣一在来学之人朝廷既锐意维新凡父兄之属望殷勤者莫不欲以新学训其子弟乃子弟入堂诵习不肖者祗面戴金边眼镜身穿短窄短衣不中不西日在花天酒地中游荡闲有心存向上者又以信康梁逆说动称易中国为民主人人皆得操自主之权甚且讪谤圣慈阿附巨逆无知妄作闻者几为之怒发冲冠尝见某学堂将次毕业之某学生所撰挽袁太常联语首云继六君子而流血其意盖以太常拟康广仁谭嗣同诸逆臣噫太常之被戮忠也岂得与谋逆不遂肆诸市朝者同年而语在某学生固漫无知识而为之师长者奈何亦充耳若不闻乎又闻某学堂教习夙喜扑责生徒一日生徒竟群拥至总办前请易他人主讲总办斥其妄则曰我侪皆有自主之权不特师长不能管我侪即尔总办亦岂能约束其狂妄若此其纰缪若此虽极学问鸿博亦必以乖戾恣睢偾厥事矧其生平志向惟以国民黄种历史爱力团体等恶俗不堪之字炫异矜奇而学堂尚得为美事乎彼入学者尚能知有孝弟忠信礼乐诗书乎今欲痛除其弊必先由朝廷简一管学大臣如学政之职以时赴各省行而以府学教授监察郡治学堂州县学学正教谕训导监察州县治学堂经费则责成地方官以时给发俾创办者不得染指于其间教习则先由管学大臣试之必试可而后准其设教学生于入堂时取具不得沾染逆说之结有染者立时斥出以示之惩如是则弊既除而利自兴庶足副皇上降旨创兴之美意乎不禁而跋望之
毁寺观以充学堂经费议
