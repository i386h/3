<!-- { "loadSidebar": true } -->
窃臣于光绪十一年五月二十五日承准军机大臣字寄五月初九日奉上谕现在和局虽定海防不可稍弛亟宜切实善办善后为久远可恃之计等因钦此仰见皇太后皇上谋深虑远轸念海疆至意钦服莫名臣暮年多病思虑不周然苟有所见敢不遵旨覆陈上备圣明采择伏查泰西各国经营船炮阅数十百年之久遂得称雄海上惟所欲为若以中国二十年前之武备相提并论直不可以一战近十余年来中国船政局制造局水师学堂次第举设虽造诣未精而规模亦已粗具故上年法衅一开亦即能与之接仗镇海一口有巨炮轰击彼即败退其明征也就目前言之中国水师诚不及外夷之整练然华人耳目心思西人亦服其颖悟但使在上者实力讲求师彼之长行且制彼之命岂仅足自固哉恭译谕旨我之筹画备御亦尝开设船厂创立水师而造船不坚制造不备选将不精筹费不广等因臣维造船以铁甲为先制器以钢炮为要臣前此拓增船炮大厂之请已将应办情形切实言之惟船炮购买终不如自造福建船坞固难造大号铁船则拓增船厂之请刻不容缓闻前署湖广督臣卞第有请于江西鄱阳湖口设立机器局之议长江自武汉以下两岸港口地险水深无逾此处应请饬下江楚督抚臣派员测量斟酌议覆其后膛大炮一俟局厂设定赶紧铸造或饬江南广东各机器局先行试造以免旷误均应及早谋之第念海防无他得人而已中国水师不力或归咎于不振作其实内外臣工岂乏忠谅所以处处牵掣必有其由臣曾督海疆重参枢密窃见内外政事每因事权不一办理辄形棘手盖内臣之权重在承旨会议事无大小多藉疆臣所请以为设施外臣之权各有疆界虽南北洋大臣于隔省之事究难越俎诚如圣谕仅就一隅创建未若全局通筹今欲免奉行不力之弊莫外乎愤选贤能总提大纲名曰海防全政大臣或名曰海部大臣凡一切有关海防之政悉由该大臣统筹全局奉明办理畀以选将练兵筹饷制船造炮之全权特建衙署驻劄长江南拱闽粤北卫畿辅该大臣或驻署办事或周历巡阅因时制宜不为遥制另择副臣居则赞襄庶务出则留守督工权有专属责无旁贷庶成效可立矣惟此大臣任大责重必品望素着深通西学为中外所服者始可当之至一切措施不能概行预拟转以成见误事臣受恩深重未报涓埃檩惩前毖后之模抒蠡测管窥之见谨将可以预定数大端拟议七条恭呈御览候旨饬议施行
一师船宜备造也外洋水军于铁甲之坚利而以快船炮船鱼雷等船相辅而行又有粮船为转运小轮舢板为利济犹之中华陆军马队步队鸟枪藤牌相辅则成军相需乃取益也既拟大治水师不为求备更应求精旧制半兵半商之船勉为粮船而已新制快船略可备战而亦不可独战总计中国海滨万有余里至少须练海军十大军每军铁甲数艘之外尤必各船皆备临战之时应足应敌
一营制宜参酌也旧设水师与新练海军情形不同除长江内河水师外沿海水师一律应行更改且南北洋轮船亦不成军此后既治海军应归海防大臣统辖每军设统领一员秩比提督帮统一员秩比总兵管带以下秩比副参游有差凡一切升迁调补皆由海防衙门奏办各疆臣祗节制守口陆师非军务万紧不得调遣海军兵船其一切差遣应别备轮船亦不得以兵轮滥应
一守操练宜定例也海军十大军若徒备镇守不时常历操练徒多无益拟十军内以八军分布天津之大沽古塔之珲春山东之台江南之崇明浙江之镇海福建之闽口及台澎广东之虎门琼州各驻一军附近之汕头门镇江北坛等处皆由派驻该省兵轮分派停泊朝夕操演又此八军分驻各口彼此互相替接每四个月轮替一次合操一次其回不息其余二军一历东洋一历西洋亦如各国驻华兵轮为保护商人之计兼藉以练习风涛沙并访水土民情与夫各国形势博物制造等事或遇两国战事即前往观战每年期满仍归守口将守口者挑换两军出洋凡此镇守历各船一年之内必将本年所访所练各事报明海防衙门查考并将通船将弁优劣具考呈核请旨赏罚着为定例
一各局宜合并也臣前摺请开徐州穆源各矿为铁甲钢炮材料兹奉旨饬议设厂处所若论常格自应由两江闽浙筹试办或委公正绅富集股倡办并招通晓化学之人讲求练法俱速出钢铁应用其实矿政船炮相为表里果设海防全政大臣所有船炮矿厂军火皆应一手经理始见灵通拟请俟简派得人即将福建船政差使撤销由该大臣选员奏派各省制造局亦概由该大臣统筹办理以归画一
一经费宜通筹也查设立海军需甚钜按年摊用每岁约三四百万目今库帑支绌非合天下之全力万难举办窃为挹彼注兹之法筹饷莫大于裁兵约计裁经制额兵十分之六可得数百万裁招募勇丁十分之一可得数十万加洋税沿海水师及艇船又可得数十百万应由户兵二部查核现在每年出入全数及裁减之后统可筹出若干以定海军衙门常年经费作为部正项不准外省短解又总核各省历年解济各局以及购买洋料洋货销册统计出洋银数各省若干按年匀摊每年即限拨若干交海防大臣核实支用造报
一铁路宜仿造也外洋以经商为本与中国情形原有不同然因商造路因路治兵转运灵通无往不利其未建以前阻挠固甚一经告成民因而富国因而强入物因而倍盛有利无害固有明征天下俗论纷纷究不必与之辨白所谓民可使由不可使知也如电报轮船中国所素无者一旦有之则为断不可少之物倘铁路造成其利尤溥臣查清江浦至通州宜先设立铁路以通南北之区一便于转漕而商务必有起色一便于征调而额兵即可多裁其费仅数百万由官合商股试办即可举行且与地方民生并无妨碍迨至办有成效再行添设分支至推广于西北一路尤为日后必然之势请俟海防大臣派定之后饬令严办其筹之法及举办章程另由该大臣自行奏明
一士气宜培养也国家选士首重经术盖经为体术为用也上年潘衍桐请开艺学一科臣遵旨会议曾具说帖试以道艺出于一源不可析而为二即艺术亦可得人材也今躬历海疆周咨博访不惟水师官兵应如李鸿章所奏大开学堂一切格致制造舆地法律均为以术连经之事尤应先倡官学酌议进取之方广譒洋书劝导士民自相师法则人材辈出不穷于用其办理章程统俟海防大臣妥议
以上七条第就现时情形略陈大概恭候圣裁
论海防为近今之急务
从来有言兵可百年不用不可一日不备值敌氛伊迩窥伺频仍论时局者每以海防为亟亟此固千口同声举国一致者也殊不知海亦无所防者汪洋浩荡茫无津涯我出此途彼来他道顾此则失彼顾彼则失此兼顾则不胜其繁择要又将莫知所向且兵家有声东击西之举明修栈道暗度陈仓将若何兵家有老师縻饷之策虚张声势按兵不动将又若何我既堕其防不胜防之计彼乃出其突不胜防之师是我以凭海而无权彼且恃海为得计故海亦何所防哉说说者谓不防乎海将遂听敌人之拦入乎是说也虽五尺之童亦知其不可则答之曰要在防乎海口以内而不必防夫海口以外海口以外之防船与船相敌之谓也彼船载兵千人我船载兵千人千人与千人战胜负不可知也船坚炮巨者与船小炮楛者遇则强弱判焉船有勇将者与船无勇将者遇则壮怯异焉船有接应者船无接应者遇则众寡分焉此一定之理而仍不能操必胜之权海口以内之防则以逸待劳以众待寡之谓也彼一船载兵千人十船载兵万人我兵何止千人彼兵何止万人下令于民以杀敌悬赏于民杀敌杀一敌赏人若干夺一械赏银若干无一人非杀[敌]之人无一时非杀敌之时一县之民以数十万计一府之民以数百万计一省之民以数千万计同仇敌忾上下一心如之以兵济之勇谓敌深入而旷日持久者吾未之信也今之兵非道咸两朝以前之兵今之民亦非道咸两朝以前之民军旅之事司空见惯故迩来风声鹤唳似乎草木皆兵而普天率土一尘不惊且翘首而待壁上之观奋臂而鼓从军之志问彼能倾国而来以一当我之千乎恐亦断断乎无是理也说者又谓信如君言则海口之水雷炮台梅花椿蚊子船将遂不必设乎则又非也古称王者设险以保国夫海口以外之险我与敌人共知者也若海口以内之险自宜布置周密以期不得登陆为务由来寻常之经济大率是斯蒙则曰人但以不登陆为我之幸而不知不登陆为彼之幸何也彼之不登陆而在船我不能操必胜之权彼既舍船而登陆则我兵我民必能尽歼其人而使无类无论相敌之数足以千人而杀一人乎我民无穷彼兵不接此理固昭然若揭也犹有说者发逆捻逆虽曰敌[寇](冠)仍无同类之人忽而反正投诚则不必杀忽而攻装易服则不便杀若异言异服形迹显然者当其时犬且嗾之鸡且啄之矣而于人乎即我兵深入彼国之境当一无可以自全者夫固同此一理也犹有说者谓迩日之倭与当日之倭情形不同当日之倭军器不利今日之倭军器殊精然彼既舍舟而登陆矣则其药与弹必有时而尽药与弹既尽则炮枪虽利亦如拉朽摧枯矣故人议塞口以阻敌吾恨不弛口以招敌多方以诱之旷日以持之更迭以伺之含忍以容之明明大敌当前且不难以柔克刚以众胜寡藐兹倭奴夫亦何足惧耶非然者徒以筹防海口为务谓可阻其不入以图苟免殊不知古称长江天堑者虽铁索横江亦无益也海防云乎哉方今朝廷之上不以战事为忧将相之中不以战为怯谋臣之辈不以战事为非黎庶之众不以战事为惧君臣上下亿兆一心金城之坚无过也所最要者严防间牒密捕奸细务必尽法以处之而不留一人于境内则倭固易防而亦易克亦何事乎亟亟于海防哉夫海亦何所防哉
论海防
