<!-- { "loadSidebar": true } -->
周之世官大者史史之外无有语言焉史之外无有文字焉史之外无人伦品目焉史存而周存史亡而周亡殷纣时其史尹挚抱籍以归于周周之初始为是官者佚是也周公召公太公既劳周室改质家跻于文家置太史史于百官莫不有职事三宅之事佚贰之谓之四圣盖微夫上圣睿美其孰任治是官也是故儒者言六经经之名周之东有之夫六经者周史之宗子也易也者卜筮之史也书也者记言之史也春秋也者记动之史也风也者史所采于民而编之竹帛付之司乐者也雅颂也者史所采于士大夫也礼也者一代之律令史职藏之故府而时以诏王者也小学也者外史达之四方瞽史谕之宾客之所为也今夫宗伯虽掌礼礼不可以口舌存儒者得之史非得之宗伯乐虽司乐掌之乐不可以口耳存儒者得之史非得之司乐故曰六经者周史之大宗也孔子没七十子不见用衰世着书之徒出泉流汉氏校录最为诸子诸子也者周史之小宗也故夫道家者流言偁辛甲老墨家者流言偁尹佚辛甲尹佚官皆史之官实为柱下史若道家若农家若杂家若阴阳家若兵若术数若方技其言皆偁神农黄帝神农黄帝之书又周史所职藏所谓三皇五帝之书者是也老于祸福熟于成败挈万事之盈虚窥至人之无竞名曰任照之史宜为道家祖逸民传方外传之祖综于天时明于大政考夏时之等以定民天名曰任天之史宜为农家祖沟洫志食货志之祖左执绳墨右执规矩笃信谨守以待弹射不使王枋阤不使诸侯骄上名曰任约剂之史宜为法家祖博观言既其所终始又其所出入不蒙一物之讥不受诸侯蹈觝使王政不清庶物奸生名曰任名之史宜为名家祖名法为礼书刑法志兵志之祖胪引术爱古聚道谦让不敢删定整齐以待能者名曰任文之吏宜为杂家祖艺文志之祖窥于道之大原识于吉凶之端明王事之贵因一呼一吸因事纳谏比物假事不辞矫诬之刑史之任讳恶者于材最为下也宜为阴阳家祖天官书五行传之祖近文章语言割荣以任简怒以积辨名曰任喻之史宜为纵横家祖文苑传之祖抱大禹之训矫周文之偏守而不战俭而不夺名曰任本之吏宜为墨家祖循吏传独行传之祖亦为兵志祖五庙以观怪地天以观通六合之际无所不储无所不语谓之任教之史宜为小说家祖方技传之祖刘向云道家及术数出于史不知余家出于史此知五纬二十八宿异度而不知其皆系于天也知江河异味而不知其皆丽于地也故曰诸子也者周史之支孽小宗也
夏之亡也孔子曰文献杞不足征伤夏之史亡也殷之亡也孔子曰文献宋不足征伤殷之史亡也周之东也孔子曰天子失官伤周之史亡也灭人之国必先去其史堕人之枋败人之纲纪必先去其史绝人之材湮塞人之教必先去其史夷人之祖宗必先去其史周之东其史官大四小四其大功三小功三帝魁以前书莫备焉郯之君知之楚之左史知之周史不能存之故传者不雅驯而雅驯者不传谓之大一正考父得商之名颂十二于周百年之间亡其七太师亡其声弦焉太史又亡其简编焉谓之大二周之雅颂义逸而事荒人逸而名亡瞽所献宴享所歌大氐断章作者之初指不在瞀儒序诗以断章为初指以讽谏为本义以歌者为作者三者史不能宣而明谓之大三有黄帝厤有颛顼厤有夏厤有商厤有周厤有鲁厤有列国厤七者周天子不能同列国讣告各步其功告朔怠终乃乱而勿从周享国久八百余祀厤敝不改是以失理是失官之大者谓之大四古之王者存三统国有大疑匪一祖是师于夏于周是参是谋今连山归藏亡矣三易弗具孔子卒得坤干于宋亦弗得于周史之小一列国小学不明声音混芒各操其方微孔子之雅言古均其亡乎史之小二夫史籀作大篆非为废仓颉也周史不肯存古文文少而字乃多矣象形指事十存三四形声相孳千万并起古今困之孔壁既章科斗煌煌匪籀而仓盖宪章者文武而匪宪章宣王史之小三列国展禽观射父之徒能言先王命祀而周史儋乃苌弘为神怪之言不能修明巫觋祝宗不能共鬼神燕昭秦皇淫祀渐兴儋弘阶之妖孽是征史之小四帝魁以降百篇权舆孔子削之十倍是储虽颇阙不具资粮有余史之大功一孔子与左邱明乘以如周获百二十国之书夫而后春秋作也史之大功二冠之杀器服之等大夫士之曲仪或以为数夫舍数而言义吾未之信也故十七篇之完亦危而完者也史之大功三周之时有推步之方有占验之学其步其占密天定有书先臣是传唐都廿石爰及谈迁是蹟是宣史之小功一史秩下大夫商高大夫官必史也目高以来畴人守之九章九数幸而完史之小功二吾韪彼奠世系者能尊能守有厤谱牒有世本竹帛咸旧是故仲尼之徒亦着帝系姓后千岁余江介之都夸族始甚史之小功三夫功之际存亡之会也绝续之交也天生孔子不后周不先周也存亡续绝俾枢纽也史有其官而亡其人有其籍而亡其统史统替夷故孔统修也史无孔虽美何待孔无史虽圣昌庸由斯以谭大亦可揜功大亦可蒙也
孔虽没七十子虽不见用王者之虽熄周厤不为不多数不为不跻府藏不为不富沈敏辨异之士不为不生绪言绪行之不为不俟庄周隐于楚墨翟傲于宋孟子瑞于齐梁公孙龙譁于齐赵之间荀况废于道路屈原淫于波涛可谓有人矣然而圣智不同材典型不同国择言不同归择行不同志择名不同急择悲不同感天吝材材吝志志吝器器吝情情吝名名吝祖夫周自我史佚辛甲史籀史史伯而后无闻人焉鲁自史克史邱明而后无闻人焉此失其材也七十子之徒不之周而之列国此失其志也不以孔子之所凭藉者凭藉此失其器也三尺童子瞀儒小生偁为儒者流则喜偁为流则愠此失其情也号为治经则道尊号为学史则道诎此失其名也知孔子之圣而不知周公史佚之圣此失其祖也梦梦我思之如有一介故老攘臂河洛悯周之将亡也与典籍之将夫守也搜三十王之右史拾不传之名氏补诗书之罅逸于后之剔钟彝以求之者以超辰之法标不显之年月定岁名之所在逸于后之布七厤以求之者为礼家之儒为小节之师为考订之大宗逸于后之弥缝同异以求之者明象形说指事不比形声不谭孳生指本音明本义逸于后之据假借以求之者本立政作周官述周法正封建之里数逸于后之杂真伪以求之者诵诗三百篇纲于义义纲于人人纲于纪年明着竹帛逸于后之据断章以求之者于乎周道不可得而见矣阶孔子之道求周道得其宪章文武者何事梦周公者何心吾从周者何学逸于后之侈道学谭性命以求之者辞七逸而不居负六失而不恤巩祚于大道不敢承抑幸而生其世则愿为其人与愿为其人与
皇朝经世文四编卷七学术
译着
总署议覆筹开馆译书摺
为遵旨议覆恭摺仰具陈祈圣鉴事窃臣衙门于光绪二十四年四月十九日准军机处钞交御史李盛铎奏时务需才请开馆译书以宏造就干隆年间开四书库全馆西土译着之书悉予着录今者梯杭鳞集文轨四通政俗既同归而殊涂学艺复日新而月异论外交非洞明公法律例无以为应变之方肄武备非讲求格致制造无以为制胜之具言理材非考究农工商矿无以探养民富国之原查现译书事务至日本明治以来而所译书极多由东译华较译自西文尤为便捷应请饬下出使大臣饬查日本所译西书全数购寄以便译印至江南制造局译书一事仍饬查照成案办理如蒙俞允所有译书馆事务应否特派大臣管理抑或由管理官书局大臣兼辨等因奉旨该衙门议奏钦此臣等查该御史所称筹开馆繙译洋书以开民智而造人才自系当务之急亟应及时举办以开风气之先且令京外各学堂有所肄习至原奏所称译书馆事务应否特派大臣管理抑或由管理官书局大臣兼办一节系为郑重起见惟是译书一事与设立学堂互相表里全在经理得人不系官职之大小所译书籍既购自外洋则择地开馆尤宜审慎周详庶经费不至虚掷兹查有广东举人梁[启](起)超究心西学在上集资设立译书局先译东文规模已具而经费未充殊非经久之道上海为华洋中外所购外洋书籍甚为利便海刷刊工本亦较相宜该举人经理译书事务可收事半工倍之效臣等公同酌议每月拟拨给该局译书经费银二千两即将该局改为译书官局官督商办倘经费仍有不敷淮由该局招集股分以竟其成所译之书应先尽各国致法治律史传诸门观其治乱兴衰之故沿革得失之俾可参观互证以决从违徐及兵治医学农矿工商天文地质声光化电等项收以实用译成一种揭以提要即寄臣衙门以备进呈御览并令分送各省新设之学堂学会藏书楼各一分以资考究其余淮该局出售俟开办数年复译出之书渐多售书之值可敷局中推广之用当即停拨官以节经费如蒙俞允即由臣衙门知照南洋大臣暨札行江海关道就在出使经费项下按月拨给该局译书经费银二千两并札饬该局员将开办日期妥拟详细章程呈送臣衙门核定案立至江南制造局译书一事成仍应查照案认真办理毋令废弛所有臣等遵议缘由理合恭摺具陈伏乞皇上圣鉴谨奏
论译书为今日之急务
