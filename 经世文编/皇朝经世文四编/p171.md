<!-- { "loadSidebar": true } -->
水雷为西国向来所无一千八百五十四年即咸丰四年时英人有事于保得海俄人用之以防海口然亦不甚得力至九年法人侵奥之威斯地奥亦用之然法人未至其处雷之得力与否尚无由知十一年及同治三年美国南北部交战轰坏敌船则赖此雷之力然但用以饬海防未闻其用以助海战也近则愈造愈精名不齐式不一而用亦不同有所谓水雷者即上之用以防海岸也以铁为中实火药二百五十磅沈诸水底虽深至四十托亦可安放前后分为三行每行相距五百尺每雷相距一百尺敌船触其机立即轰炸有以雷破雷者用棉花火药百磅实于雷中用电送至该处使雷与雷碰一雷振裂雷及之顷刻之间尽归无用矣有所谓轮船水雷者以美国水师提督坡特耳所造为最良其船连杆长一百七十二尺二十七尺半入水十一尺压力七百吨船身以铁为之中用铁板分舱一舱失事则他舱不能入水船头及左右各安管以备插杆船头杆长三十二尺斜插入水杆末即系水雷左右杆长各十八尺用法同前敌船触杆雷即从水底轰出现闻俄国在多那河所用者则以钢为船身船面安设钢罩如鱼之有脊然虽波浪大作弹子如两皆无伤船主在铁罩内挖开两孔以便了望系雷铁杆向用活杆每触敌船自能缩进不致震坏本船设于船旁使柁工前后均易照料每点钟行十八海里船尾多设一杆亦系水雷倘不用船头之雷则将船身斜行使船尾之雷与敌船碰亦能伤坏且不必转柁随即驶回较用船头之雷为更便也有所谓鱼雷者即英人威得黑所造形如榄核长十四尺或十九尺不等径十四寸至十六寸以钢为中分三节首节实棉花药三百六十磅中节安设机器末节储收蓄之空气使之激动中节机器自能游行水中两旁有翼如鱼之翅浮沈升降皆翼主之机器马力约四十匹雷重三十五磅其空气收紧每方寸中得压力一千磅未收之前压力止得十五磅以行程迟速而论在三百磅以内者每点钟速率二十五海里一千磅者不过十七海[里]敌船遇之无不失事虽船底近加铁网以防之仍无济也有所谓电气舢板水雷者即防轮船水雷而更其制以电气主柁其总处或在火船或在岸上乘敌船交战时炮迷目或黑夜之际即用该船前往轰之惟击雷之杆须过二十尺过短则伤本船船头立一铁板以为屏幛此等水雷船出敌人防不胜防来时多在黑夜万难了望虽船外铁网或用舢板绕船巡缉均未能善防惟有一英人名阿母斯者拟用光弹施放水面以防之其光弹浮而不沈白光四照可耐半时之久倘遇黑夜止须如法施放则满海白光照耀如昼水雷船必不敢近即使驶来则开炮击之亦非同暗中摸索而莫知所向也水雷之体用大如此
论水雷损益
近以时事孔艰谣诼百出交涉事件未见明文而西报电音所传亦有传闻异辞者未敢冒昧译录徒乱人意惟沿海各省先后议办海防讲武练军征兵制器则固人所共悉矣前者津郡甯城分别设局制造水雷曾经操演施放近闻上海机器局亦设厂制造水雷学制与教操兼行行见绰有成效惟近闻西报有论水雷损益者照译登录以质精于缮治军寔者其说曰防海之法要非一端其屹峙海中以作屏蔽者莫如铁甲战舰依据险阻扼控要以阻遏舟舰之来而收奋击摧沈之效者要莫如全铁之台及全铁之巨其制造机捩安置水底俟敌船既近而后发发而既中全船即毁者莫如水雷水雷之制古法与今法不同愈造愈新出奇无穷其发之也或以机捩或以电气初无间于远近但须潜伏密藏以取成功昔人言水雷之利者有三曰省钢铁省火药省兵饷何则欲铸巨炮料多工费一发不能命中而守台非人委而去之徒以资敌水雷用铁既少而制造易成分布海疆要隘敌人闻风不敢轻入此其利一也巨炮火药所耗实繁且欲[击](系)之于远则数十炮或不能收一炮之效古法所制地雷縻药实多动至数万斤一遇水湿即已无用此以铁制物小而力猛俟敌船入港然后点燃可施之于水中亦可埋之于地下此其利二也敌船之来飘忽无定善于驾驶者长于避炮旋转如志炮台之炮即有定准而欲以一定之炮击无定之船其中较难且沿海之地闻敌船之至处处设防未免费多而力分以水雷层层布置可代十万甲兵此其利三也若夫如何制造其法乃精如何训练其用乃神姑不深论然亦有谓水雷之制只利于守口不利于攻战阵其实无所大用者以其难中敌船恐碍己船且不能洞溃敌船也大抵近今之船制愈巩固其以铁甲制者尤非水雷之力所能迸裂亦由得之于亲加试而后言之也英国现造至巨之水雷内藏棉花火药五百磅其力可抵寻常火药一吨沈之海中而以旧铁甲船试之竟不能一发即坏以此知火药之力微究不如炮弹之力猛也故制敌船者其首在巨炮其次在水雷筹海防者勿徒恃其一端已也
论鱼雷
天生五材废一不可玉帛之礼穷则干戈之事起此阪泉涿鹿所以为争战之嚆矢而谈兵者遂以此为藉口也顾昔之从事疆场者其所恃以杀敌致果之器不过伤及一人或数人多至数百人如诗所云弓矢既调修我矛在今人以为无足轻重甚或等诸废物者古人已郑重言之隐然见兵凶战危不可轻以尝试之意孟子曰争地以战杀人盈野争城以战杀人盈城又曰善战者服上刑味其言不独欲战国之天下变而为承平之天下且逆料纵横数百国聚集千万人生死顷刻间如今日之炮雨枪林等人命于草菅因首重其罪于穷兵黩武之人而为千百年后之生灵挽杀运也无奈风俗愈偷人心愈毒机变愈多器械愈巧以为木船不足以利水战而轮船兴焉刀枪不足以利陆战而枪炮出焉寻常轮船枪炮仍不足以利水战陆战而铁甲船来福枪格林炮诸法又行焉争雄竞长各不相下一旦有事两军对垒驾驶于惊涛骇浪之中命中于雾迷茫之外尸骸遍野血肉横飞败固受辱胜亦何补静言思之亦可惨矣乃复不以为足更运精心行气球于空际而敌情可以窥探沈水雷于海底而敌船可成虀粉因法思法以法渡法迄今几几乎有穷无复入之势此有心世道者所以为阵亡者悲而益穆然于孟子之言不置也近闻有以新法制就空际鱼雷其法以机器一个藏载轻汽之小汽球凌空行驶可久可速可上可下球载重三十四磅自地球面上升可至五百尺至千尺球下系五金圆筒一具筒载电汽几何使燃烧球中之轻汽球底悬袋一个满载炸药此物若触硬物即能炸爆以之攻墙垣毁营垒无坚不摧且此球驾驶甚易用兵数名而已足诚行军之第一利器也窃思西人军械之精巧莫过于今即鱼雷一项而论计有水面鱼雷海底鱼雷并有捕捉鱼雷之船变化无穷神妙不测似可以叹观止矣乃穷思极想更制成空际鱼雷一器务使敌人断绝生路无可逃避而后已呜呼精则精矣巧则巧矣独不思一人之精巧而作残害千百人之器具无论果中其毒即幸而不中其居心尚可问耶将谓兵可百年不用不可一日不备耶则训练之勤制造之盛已足与左右诸邻国相颉颃更何用此愈出愈奇也将谓以此战众何战不胜以此攻城何城不克耶则人之聪明谁不如我我既创之于前人必仿之于后天下固断无独得之秘也顾我因之有感焉人臣当奏凯还师拜爵封侯荣炫何极然所以克底有成者由于一时之幸未可恃以为常也若必以无坚不破无往不利之法借人命以邀爵赏则天怒所干子孙必无类而臣因得功而骄君亦因得臣而奢国家元气一旦尽泄往往号强国称雄邦不数传而遂至于衰弱者未始不因乎此若是则一时之功臣正万世之罪人也或曰子之说仍不离善战者服上刑之旨亦知西人素不读圣贤之书素好以武力争胜方且谓我能独出心裁可以享目前之利而博后世之名至子孙之祸福与国祚之久暂皆虚无缥缈之理何足信哉然则据我之说则以盈虚往复为可信而反坐因循苟且之獘或据子之说则以兼弱攻昧为上策而或贻不顾其后之悔孰得孰失有国者其明辨之
皇朝经世文四编卷三十九兵政
地利
综论各省形势
京师为古幽蓟地畿辅共八府左环沧海右拥太行北枕居庸南襟河济所谓天府之国与关中相颉顽汴洛江左不及也古自黄帝都涿鹿后辽金元明建都于今之顺天本朝因之实据形势之胜江南为古扬州地辖十四府江甯为吴晋宋齐梁陈六朝及南塘旧都明祖亦创业于此以大江为南北之限古今恃为天险地跨中原瓜联数省十四府以淮安控扼天下南北之冲尤为重镇而江苏松常财赋固居天下之半焉山东为古青兖地辖六府外引江淮内包辽海西面以临中原而川陆孔道毕会于德州故西境为馈运通衢其临清固南北咽项也曲阜为神农氏少昊氏之故都云山西为古翼州地辖四府平阳即尧舜禹故都其地塞固其兵劲悍昔人谓王不得王霸不得霸有由来也陕西为古雍州地辖八府山河四塞神皋奥区形胜角天下周秦汉西魏后周隋唐皆都焉昔人称为天府之国河南为古豫州地辖八府河南府即成周故郡东汉晋后魏隋因之偃师即亳帝喾商汤盘庚都焉开封即汴梁梁唐晋汉周五代及宋都焉自古言形胜者以之次关陕浙江为古扬州地辖十一府诚巨区也省地为南宋故都全省形势连岗西属大海东蟠议守御者尤于海防为急江西为古扬州地辖十三府当吴越楚闽两粤之交四方每以为安危轻重焉湖广为古荆州地辖十五府大江中贯五溪外错于以雄视诸州势匪小弱四川为古梁州地辖九州剑阁表云栈之固瞿塘扼巴峡之流山水襟束自相藩篱自蜀汉建都成都往往为雄割据中原兵不易西向以地饶而险扼备也福建为古闽越地辖九州海抱东南山阻西北封壤虽[蹙](戚)扼险有余我朝拓地直抵台湾则又不同往昔矣广东为古百粤地辖十府五岭之外号为乐土当西粤孔道重镇实为要区广西为古百粤地辖十二府东控海岭右扼蛮荒地杂民猺接壤交趾门户保障诚不可忽也云南为古梁州徼外地辖十三府崇冈山激涧萦纡地称饶沃而险要为最贵州为古西南夷罗施鬼国地辖十府山箐峭深土无货殖贵阳省会即与苗猺咫尺最称荒陋王公设险所当亟讲也总而言之天下大势譬人之一身京师犹元首也蓟门辽阳上谷云朔犹肩背也河渠犹咽喉也伊洛湘汉江淮之间犹腹心也齐鲁秦晋犹左右手也闽蜀犹腋也交广滇蜀犹足也肩背欲其厚咽喉欲其通腹心欲其实左右手腋欲其强足无戾盩相承而奉元首以听命于心而营卫淮注焉然后形胜充畅而外邪不奸也治天下者其盍据形势以抚此无疆之土哉
形势论
吴铤
