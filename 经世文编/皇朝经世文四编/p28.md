<!-- { "loadSidebar": true } -->
今之好谈时务者首言洋务次言储才终言治兵洋务者何言办理交涉事务也交涉之事繁矣要不外执和约循公法以周旋其间使长敦睦谊不开边耳至其隐而不发尚未见诸事为者虽一时谣说四起究不能尽以为信惟以有备无患隐维于先事仗义执言显决于临时夫然后理长夫然后气盛夫然后谋定夫然后计决夫然后可以战可以守而亦可以和然愚谓方今时世首重不辱君命能尊国体之使臣次贵文义贯通绝无讹误之繙绎使联络和好同盟之与国奉公法以周旋至京外之办理洋务者务求[谙](音)练方言握晓洋人熟习和约公法之员相与维持其解天文通举学熟与练习兵车娴制造识形势者次之无事从容信修睦以宏无外之规柔远和戎以弼守文之治尤必饬海防慎边圉缮治军械仿造利器以为不虞之备而慎先事之防有事则扼险守远以拒窥伺之敌坚壁清野以避凶悍之风尤必据形胜伏精锐诱入地用我之长以老涉远之师而绝转饷之路虞消息之不常通也则多购外国新报勤选译以广见闻虑莠民之为间牒也则分饬守口官吏严搜查以杜刺探诚能文官武将大官小吏咸一德一心以期实事求是而一洗因循之习羁縻之念苟安之怀遇事相机度宜不以操守误事机不以颟顸伤政体又何虑不克自强不能自固也耶审如是则储才之道宜亟矣语曰治世需才盖才之盛衰关乎世之治乱自隋唐以制科取士历代沿之唐则以诗赋为帖括之学宋则以策论为帖括之学明则以时艺为帖括之学而国朝因之取士士之操铅堑以求芥石青紫者悉从事于时文试帖藉为敲门之砖习俗相沿无足为怪而迂腐乖僻者流乃丑诋之谓为无裨寔用几欲奏废时文而后已不知真才虽不以时文见而时文究不能困真才上以是求下以是应耳若谓以时文取士则评文者狃于积习而不知才不才然不以时文取士则怀才者失所凭依亦无由显其才不才今惟以制科取士之外变通办理使之积渐以化先于通商省分各郡邑添设书院义塾厚筹经费聘选名师教习天文舆图水师陆兵及医筭刑律制造等学之有裨寔用者如目京中之同文馆方言馆例仍由督抚提学按届考取分途试而贡之上于都刑律则隶诸刑部陆兵则隶诸兵部地学则附诸户部制造则附诸工部天文则送诸钦天监医学则送诸太医院而水师驾驶则拨入就近之水师提督衙门复行考试用每遇科岁试年分则由郡邑中书院教习造册送请督抚提学会考而附之庠序之间乡试年分则由各省咨送应隶各衙门考选而附之宾兴之末会试年分则由各衙门选举于朝考授司职而仍发各衙门试用使与科目正途量才擢用勤于供职绰有异才者又不次迁擢以激励其余更于各途中另增一外国语言文字科而分英美德法俄日为五等而隶之于总理衙门能通各国语言文字者为上其仅通一国而能繙绎者次之仅通一国而能传言语者又次之必考三数次绝无讹误始得入选惧滥竽充数也如能如是人人皆知隆寔学而于时文试帖外多如许用功之事登进之途人苟非暴弃自甘必能自度其姿资之所近而分途肄习是国家多一实学之士即天下少一废学之人矣
则更言治兵兵也者训练以时百为具举静则如山动则如水备之于常则足镇抚备之于变则足驰驱者也今各省皆设防营而绿营又复次第规复其沿海通商省分又添设洋枪洋炮队可谓至周且密矣然愚谓目前洽兵之要必须如某当道所议各省于防卒额兵中抽调十之四五多则以二三万为额少亦以一万人为额专习洋枪举凡步伐阵图悉效西法而洋炮为一队制造枪炮水雷及木石各工为一队选延西教习逐日训练而予以期限倘有成效则详加考而分屯本省险使与防卒营兵互相联络而倚之为劲旅名之曰为练军复于各省中选设防统制官如今之长江水师营制使轮流分道防如闽浙两广为一道川楚云贵为一道大江南北为一道陕甘晋豫为一道直东及东三省为一道按期按站阅操演信赏必以资激励此外更助一民团民团之法使民间各置洋枪军械三丁抽一成队训练如今之西商聚操者然由地方公举贤明勇干者为倡率军械交民兵自管弹药由绅士储藏每月分期演练使与练军相维系一旦有事则练军出战而民团民守将来日起有功益着成效则尽裁营兵防卒悉并于练军民团庶几饷无虚縻兵有寔用他如文武衙署差役则严定额数若干给以号衣编定号数查有扰害民居者加等治罪而民团之心思乃益固矣至海疆省分则必广置海舰以多为贵火轮兵舶次之炮船又次之仍择要分造明暗炮台选制巨炮广开水雷以为防守之资其陆地边防省分则扼险筑造炮台分屯营砦多备山行小炮多练洋枪步队以为守望之助而以各道防弁兵联络之设电报以捷通问设炮墩以召救援务使各省水陆军兵渐积而尽改练军各省客籍土民渐积而尽为民团教练因时赏信罚严尤必商筹巨以裕饷源而一洗因循虚饰之习则文治武功蒸蒸日上安内攘外绰绰有余是说也曾散见于各当道奏议中惜未荟萃其说而入告我后分饬实力举行耳
补偏救獘论
嗟乎方今时局五大洲一大战国之天下也弱食强肉靡所底止为国果能既富且强不独自立外不败不亡之地且可扩充版图威陵四矞不然瓜分可虑灭亡堪虞如欧之波兰亚之印度阿之挨及可为有国者殷监焉夫人才之消长寔关国家之盛衰文者得人百姓安而人心固结能取正而下无怨词储积丰足众志成城犹虎豹在山蛟龙在水伏乎中耀乎外施于近灵于远外国闻之岂有不废然思返者哉武者得人精强整肃兵之于将之于帅畏感怀德亲爱如家人骨肉犹身之使臂臂之使指屹然若长城邻邦自然慑服矣泰西名将毛奇议用兵三大要不待交绥而胜负决矣其一兵精多而易集其二饷有预有不为临渴掘井其三器械精利是以各国孳孳武备不遗余力焉先是欧洲以弧矢为长兵刀矛为短兵制甲胄以御弧矢与我汉唐如出一辙及元太祖崛起和林威震欧土乃有日耳曼人隶名蒙古军籍已而携火铳归仿而制之而枪炮兴焉厥后屡更其法精益求精初学石引火照药继改用火绳居无何有铜帽之制然智者犹以法未备制未精于是后膛枪出焉俄而后膛九子连向快枪又出焉不畏雨风灵速远准胜前膛远甚昔之称长兵者逮至今日短而又短其力微乎其微利钝岂不洞若观火哉九层之台起于絫土合抱之木生于豪末千里之行始于足下良不谬也虽舜尧周孔复生不能不舍旧图新耳今云器械不利以干予敌差以毫厘谬以千里斯之谓欤由是观之胜败虽关兵之强弱究未尝不由器有以误之也何则普法之战盖观即知原委矣按西人之日臻富强者能兴利除獘因时致宜也吾华之日趋贫弱者因胶柱刻舟泥古而不通今也其他勿论就各省经制绿营言之大凡收录一兵拔补一官多以骑射为最中箭多者取之少者弃之在守成者以为至公无裨私益营伍有识者以为所取非所用所用非所取何哉盖养兵备不虞也此后无论外侮内患必以火器当先以之攻坚无坚不摧向使我以弧矢御之彼能以于二百八十丈以外击我我仅能于十二丈以内射彼远近悬殊坚甲不入胜负之数岂待筮龟哉螳臂当车以卵击石何以异耶居今之世欲自立非强兵不可欲强兵非变成法不可无论官兵何营升补宜废弓箭以考洋枪法备中多者入选着为令俾兵习枪法将熟测量名利所在有不力图精进者乎顾前之无人宜改者或因才力不及或畏谤议横生或不肯徒劳精神或恐请示严斥此皆非忠君爱国之道也自古贤者变法愚者拘焉智士更张不肖者阻焉宜各尽职分成败听之虽然或曰本朝以骑射得天下祖宗成法其可改乎应之曰制度因革无代无之商凡七迁其都汉竟屡改服制李唐之改府兵明中叶之添设提镇且也本朝太宗八贝勒之职章皇帝改之始遇征调无非陆营制兵及至嘉庆朝教匪之乱才招[募](幕)士兵显庙以营勇为权宜毅庙以招募为制定长江水之设南北海军之兴战阵变骑射为火器科举加算学为新章此非变通成法乎岂余事可改独此一事不可改耶夫庄王治国无日不训讨军寔惧祸至之无日故楚能霸诸侯也赵武灵王胡服教射圣人韪之亡羊补牢宜在今日司兵柄者能不河汉斯言乎
皇朝经世文四编卷八学术
格致
格致论
格致之说闻诸古昔格致之学见诸今兹噫岂中国但有凿空之谈而外国转得真实之奥耶夫木牛制自诸葛轮船创自祖当泰西未开国之前中国尽有奇技所惜不能推行崇尚以致一试而不复继焉大抵中国自古及今以士为重以工为轻士尽有才而不务实济工则少才而不能穷理两途既分格格不入更可笑者偶有一艺骇异惊奇必私为不传之秘又或鄙为奇技淫巧讳而不谈动曰崇实黜华也尚质轻文也甯俭毋奢也贵拙忌巧也一误于汉儒之空谈考据再误于宋儒之空谈性理遂使圣人格物致知之说数千年不能一显抑知天下之大无奇不有万物皆备无美不臻苟习于日用之常而不察其体用或惊为罕觏之品而不溯其本原类分飞潜动植而不辨其宜性判燥湿刚柔而不别其等一事不知儒者之耻揆之古训何词以解耶尝考天文五行食货等书言物性者或未竟其本原论物理者或未推其变化传流者不敢强解志怪者无从索解学者于此安能冀其玩索而有得乎要之格致之学源于开辟人知天地之化育山川之钟毓鸟兽鳞介之实迹昆虫草木之化机极之异宝奇珍美材巧制无不别其名目究其情性以启宇宙之宝藏掌天地之秘钥则格致之学顾不重哉泰西之兴格致为重近时则尤隆尚各国设序庠以课之锡显爵以荣之遐迩搜出奇制胜家喻户晓彼此争新乃有水学火学电学力学之分复有气学重学化学算学之别凡所为利国便民足以资富强之策者无不专心研究实力讲求泐为成书津梁后学公诸人而不私诸己广其教而不秘其传盛矣哉自生民以来未之有也泰西开国最后之区尚且如此以中国士林之众幅员之广聪明智慧者若而人读书明理者若而人诚能即物而穷其理精心而究其微士不以工为贱工必以士而充革儒者凿空之习体圣人有用之言宜必有大过乎人者今我国家握符阐珍宣风重译志在广见闻之不及大无外之宏规业已取其类书译为善本条分缕晰博考劳搜频年挑选各省幼童或前赴外洋以资学习或设局内地就近讲求内而析理外而利用务求实济不遗余力倘更于部寺之外再立一衙门于京师中而于诗文策论之外再设一科以取士则不数十年后我知中国格致之学定驾泰西而上之而于国计民生为益正非浅鲜是德成而上者夫岂必艺成而下也哉
振兴格致论
