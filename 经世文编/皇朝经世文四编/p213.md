<!-- { "loadSidebar": true } -->
中国所以不能变法之故可得而见者有数端科举之未经变制也学堂之未能设也学会之未能振兴也不可得而见者其患在乎虚尚名骋空谈而不务真实以求器象其能言西学号为通人者大率觕窥门径举纲要或引证古书以附会其说或罗牟群言以张大其词考工纸扎之间谭艺墨池之上洋洋洒洒动数千言论其所着非不分门别类提要钩元一若于西学格致无不神而明之即使不必尽通亦似有一二专长之技者庸耳俗目奉为通人大师噫掇拾论倾倒一时诚足以快心矣抑知西士有言曰中国人所谓通西学者不过议论之才驰骋笔舌而其实则未尝肄业之蒙生我也乡尝有谈化学者对客坐论娓娓不倦客取钙养料视之懵不省为何物今之谈西学者安知非西士之所谓蒙生而不省钙养者乎所学如是而欲提倡天下抑何不引镜自照也夫变法之始必有一二实事求是之士研劘器物出新呈巧或制新器阐新理创新法庶几才人蔚起是则是效日新月盛以渐增富强尝考之泰西矣法之高斯英之吴斯德侯皆创试汽机者也踵其后者有塞法利牛国民至于瓦特而尽善英之苟白得拜腊格里格皆创试电气者也踵其后者有固来路多夫弗兰克令衣此奴司贾法尼兑飞弗打但以里至于今之爱第森而极今中国能言西学者其天姿聪不在西人下一旦变其议论之学以从事西艺必能学成绝技为国家致富强而后起之士知所师法格致日盛则帖括自废曷尝不可变法哉在能言西学者之先变而已难者曰非也中国人所谓通西学而识时务者亦既学成名立倾倒一时设真欲从事西艺非为学生不可非为工人不可非游历外洋各制造厂不可夫以卓然成名之士下列于学徒工人之末谁能甘之解者曰昔俄皇彼得发愤为雄游历欧州专心艺术自为工匠躬操铸铁之业改名派铁路米卡以洛夫入杀倭路达沙造船厂以习其业此古所谓动心忍性大有为之君也国中之号为通西学者纵不逮彼得远甚亦当知所师法试验一器即知一器之用殚精一技即擅一技之长即不能方驾泰西亦足以开风气致实用观于开铁路兴船政以及矿务农桑数大端需才孔亟中国果有真通西学之士曷尝不可为工师而必借才于异国岂非西士所谓皆坐论之才欤论语曰敏于事而慎于言又曰君子欲讷于言而敏于行圣言广大理无不该西学一事在乎能行而不在能言也明矣我愿有提倡西学之责者力除积习揅求器象勿徒施空论以惊庸愚勿涂浮文以图躁进法弗兰克令瓦特之殚精一艺师大彼得之降心习业则虽取法乎上仅得乎中而积世积人竭其耳目心思之力以征实用或有变法自强之一日未可知也难者曰然则子竟以昌言变法者为非欤曰恶是何言也变法之说数十年来名卿钜公早已发之于前或散见于奏牍或条列于论述大率偏举一端未尝专着一书风行海内甲午有事以后当轴诸贤先后奏请变通成法添设西学诏如所请风气为之一变于是俊杰之士遭际会运综一切变法之说而条理之而其明识远见闳览博物经纬万端规画钜细又足以突过前人宜一孔之儒惊为创论而五体投地矣吾观欧墨诸国以格致工艺战胜地球推其权舆盖由一二格物之士专门名家考实物其后代有传人制器立说日新月异而臻今日之盛非徒以议论发端也今中国议论之才闻誉隆起力足有为能变其博览坐论之习以从事格致提倡天下毋使村悍庸腐猥鄙之士出而讪笑曰彼之坐谈西学敢为大言殆与吾辈帖括经训家相去不远者也则中国之幸也是说也亦足以开中国西学家实事求是之风气而备刍荛之采曷尝有偏见存乎其间耶
问西人崇尚洋教然教中所言质之洋人格致新理不合甚多能悉举其矛盾处否【古典小说之家】
洋教者天主教耶稣教也耶稣即天主也二教二而一一而二者也然二教有异同犹儒教朱陆之有异同今英国美国崇耶稣教法国崇天主教论二教天主教多近邪近暧昧耶稣教多近正近光明犹为彼善于此耳格致新理者二百余年前英国人贝赓所着之书也近时英国耶稣教师慕维廉译之而行于中国慕维廉者今尚居上海者也夫彼教之书有与中国之儒书矛盾者有与彼国之教书矛盾者请略举之彼教所谓圣经曰旧约曰新约其言与中国儒书矛盾者如中国儒经孟子言性善而彼教之经谓人之鼻祖曰夏娃蛇诱食果故人皆性恶此一矛盾也中国儒教最重五伦而彼教耶稣之主父曰约瑟彼经不以约瑟为父以上帝为父是无父子也此二矛盾也彼天主教至今有教皇居于罗马自为国主而专政权不属于国王是无君臣也三矛盾也孟子以慕妻子不慕父母为不孝而彼经谓上帝始造人曰亚当于其熟寝取其肋骨造为女以为其妻故彼教重妻以为己骨厚妻而薄父与儒经矛盾也又有罗得者彼教之祖也彼经言罗得之二女醉父同寝受孕生子着之于经是父女可乱伦为夫妇也是无夫妻之伦也矛盾四也儒教重孝友重父母亦重兄弟而彼经言彼教之祖曰亚伯曰该隐者兄弟也该隐杀亚伯是弟杀兄而谓上帝佐之是无兄弟之伦也矛盾五也至于朋友彼经言耶稣之徒卖其师是无朋友之伦也矛盾六也又格致新理之言有与儒书矛盾者慕维廉之格致新理序诋毁儒经谓大学未及于天则与顾諟天之明命矛盾也又谓大学未赅乎物则与致知格物之旨矛盾也且儒之所谓天者即义理之天气数之天彼所谓天者谓非清气之天即指天主也则天其所天非儒之天也儒之格物所谓物有本末者即明德为本新民为末格即格此明新之理也彼之所谓格物者乃探求物性则格其所格物其所物非儒之格物也矛盾七也又此序谓华人徒沾沾于诗书六艺不究大本大原夫大本大原尽在六经而彼欲外此求之傎矣盖彼之所谓本原者耶稣而已是所谓本原者本其所本原其所原非儒之所谓本原也矛盾八也又此序谓格致之学非关性情天道不知儒之格致正格此明德新民之理性理天道之精以致其知彼之第格物性斯与性理天道无与耳而彼以性恶为性理则性理非以天主为天道则天道非矛盾九也又儒经言上帝彼经亦言上帝言同指异儒之言上帝者乃苍苍之主宰彼之言上帝者乃渺渺之天主此非毫厘之差乃千里之谬也
又儒言敬天彼亦言敬上帝乃儒之敬天修身以敬鉴临之天彼之敬上帝祈祷以敬耶稣之主彼所谓真道者如此则道其所道敬其所敬上帝其上帝非儒之所谓道所谓敬所谓上帝也矛盾十也或疑其敬上帝为敬天神同于祆教不知彼谓上帝名耶和华亦即耶稣彼谓上帝圣神耶稣三者乃一也或疑同于祆祀天神似未详览彼教之书而致误也彼教不祀神也不祀天神也夫彼教之书支离谬妄如醉言如梦呓良可一哂至彼教西书有与彼教格物新理之西书矛盾者更有格致新理书中之言与其书中之已言自相矛盾者请进言之格致新理一书凡七卷其目曰天地阐义曰心中意像曰格格诸道曰格学差谬曰格学谬因曰格学渐兴曰天地阐义新法其书斥駮彼教西人之言甚多不暇琐屑备引请举其大者一二言之如英国侯士勒崇彼教者也尝谓人喜格物之学不移敬上帝爱真道之心此以格学为合于崇教也又西人格物探原一书亦崇彼教者也专以格物事证耶稣教亦以格学为合于彼教也而格致新理之言则不然谓从格学证耶稣教即是紊乱此以格学为乱彼教也是彼教西书之言质之格致新理而又矛盾也乃格致新理书中又有自相矛盾者书中又有自言曰格学是诸学之根西国耶稣教收而振兴之后有才者力行教事尤为便益是又以格学为便于崇放也是又此书之已言前后自相矛盾也又彼教书中谓一信耶稣前恶尽赦可登天堂此窃释氏忏悔免罪天堂地狱之说也而质之格致新理则又不然谓吾身感召响应祸福天心虽仁爱恐非尽锡洪恩欲获福于身后必修德于生前此又与西人洋教之言矛盾也然其言与吾儒作善降祥之说合是窃儒旨以逞也其书殆即出慕维廉之手谓二百年前英国贝赓撰者伪托也试思贝赓生当前明万历时其时英国未通中国也而原书之贝赓原序乃曰天地位万物育心存于不睹不闻之先理即着于无声无臭之表噫观此不禁失笑是时英国未通中国何以有中国中庸语此明是中国文人与慕维康托名伪撰援儒入墨之实据原序又曰华人惟从心格致而欲成之难矣观此又诋毁儒教则是西人口吻慕维廉之伪托也否则明时英国未通中国何以贝赓口中言及华人哉英人最谲此作伪之显然无怪其书时与儒教矛盾时与儒教暗合时与彼教阐扬时又与彼教矛盾时与人言矛盾时又与己言矛盾盖与中国文人共伪为之故前后抵牾意旨纷歧也
日本文学源流考
