<!-- { "loadSidebar": true } -->
论整顿船政
论甲兵舰
中国宜创造软甲兵轮说
泰西船政余论
泰西火轮船考
卷四十五工政埠政海塘水利
埠政
论整顿埠政
开办商埠咨文
海塘
续修海塘酌拟变通办理疏
海塘问答
水利
请议行畿辅水利成法疏
苏省水利工程择要举办疏
覆陈广东水利议
湖广水利论
卷四十六工政河防
河防
河防要务宜筹画周备疏
熟筹河工久远大局议
治河宜杜流獘仿成规疏
五大河总说
论中国当亟求御水之法
续录治新清河刍言
再论河务
河务将有转机说
论浚河宜速
机船浚河议
水患刍言*或作水患言
治河续说
卷四十七外部治道学术
治道
论西国古今通变
论西国富强之本
西国富教合为一事说
论俄国富强之故
论日本善政
纪印度政教
土国世系
论泰西人和
学术
西学包罗于六经说
述西学原始
日本商务论
论日本通商事
暹罗贸易情形
卷四十九外部税则钱币盟约游历
税则
论英美欲平税则
法国印花税章程
论高丽税务
记泰西烟酒税
钱币
论日本钱币情形
俄国币制
论印度币政
盟约
论俄法联盟事
俄日联盟论
论奥意普同盟事
论奥意联兵约
土希和约
游历
论俄皇游历事
论暹王游历事
论比储出游事
论俄法两国互遣兵船至境游历
卷五十外部交涉军政战和
交涉
论英俄交涉情形
暹法交涉情形
论英日会议维持东方大局事
军政
综论欧洲兵数
西班牙国兵额
暹罗陆军
论土耳其陆军情形先后不同
德国整顿海军述略
俄国海军
日本扩充水师情形
战和
论土希战务
论美班战祸
论美日失和事
论英俄两国机谋
论俄日事
论埃及乱事
论葡人备边
卷五十一外部刑律制造铁路矿务
刑律
论泰西治狱
论西律之善
论西官讯案之详
沪上西狱及巡捕房押所纪
西国听讼用律师论
制造
综纪西人技巧之事论
克鹿卜厂制造镉钢甲板说
铁路
西伯利亚铁路考
日本铁路
矿务
朝鲜金矿
西伯利亚金矿
日本煤矿
美国矿产考
卷五十二外部地志通论
地志
英国缘起
德国缘起
(列国息争条约)
俄国缘起
法国缘起
美国缘起
日本国缘起
意大利国缘起
奥国缘起
瑞国缘起
比利时国缘起
日斯[巴](巳)尼亚国缘起
土国缘起
荷兰国缘起
俄国疆域考
日本疆域考
美国南部地方情形
越南国纪
通论
论德国渐思恢张霸权
规印度以制英论
论日俄关系
记高丽变法事
论墨西哥招人开垦事
论泰西得饮食之道
洋务愤言
何良栋《皇朝经世文四编》序

皇朝经世文四编序
经世文编为前云贵督贺藕先生所辑凡文字足备经济有关治世者无不蒐采洵称大观后贤复踵而续之又有续编三编之出固早巳风行海内矣方今国家讲求实学广征经济之才用备维新之佐取中学为体西学为用于是经世文编都人士莫不家置一编更觉洛阳纸贵矣蜀犬是中西人才层出不穷而奇文伟论之作亦日新而月异今鸿宝斋主人广搜博采续为四编付诸剞劂其较初二三编也尤精萃宏丽使贺公犹在得见此编当亦拜手佩服引为知己余读而善之知此编必不胫而走矣是为序
旨在
光绪壬寅春仲慈谿陈邦瑞譔并书
自古学校之士无不讲求经济故大学之首章言格物致知而必极至于治国平天下言治国平天下而必推原于格物致知诚以治与学相表里者也今之学者徒以词章相夸耀矜能角智彼此一辙而询以国家经济则茫乎其不知岂今人不古若欤其所以处之者异也夫天地生人何判古今何分厚薄但使不安于小就即可驯致夫大成所憾者寐处一庐见阅有限无以扩其智而充其识耳自经世文出而人始得所研究以为是可为治平之监于是相继而作者不一人有续编有三编固谓造就人才莫是为善然观其所载之文往有见于彼书而复见于此书者层见出虽多亦奚为哉且夫风气大开日新一日仅拘故册执陈言何由得窥全豹余辗转不自已思有以继起而续其后爰不揣譾陋躬操选改举当世士大夫之摺奏及其所手着者精心采择得若干篇●其名曰经世文四编其例悉仍其旧而加以外务部遵廷议重王章也其文则推陈出新无一重复而格物致知治国平天下之道实于是乎在呜呼三代以上学与治合三代以下学与治分是以智识日穷才猷日绌而风会亦由是日趋而日下今非补偏救敝作育人才分而使之合居三代下而使之媲美于三代上是编其嚆矢功夫是为
光绪壬寅初夏滃洲何良栋譔并书
皇朝经世文四编
凡例
一此编之续皆取中西名人伟论有关经世之用为初二三编所无者莫不蒐采
一此编采辑悉遵初二三编分门别类不敢稍有歧异以符体例
一初二三编半皆前贤伟论泰西名士之作殊叹寥寥此编详采无遗以见华夏同文之盛
一初二三编所采中西交涉事宜皆归入洋务类此编悉遵
钦制改为外务部
一是编广搜哲作不以文人之名誉品行之高卑为弃取所以师圣人不以人废言之义
一是编既名经世其文理鄙俗议论迂腐者概不选入
一考据格致之学必须凿凿可据确有至理者方能启迪后学若语涉模棱辞近两可者概不择录
一是编校勘精详固无亥豕鲁鱼之患然蒙学识卑浅舛误之獘仍恐不免于万一所望阅者匡予不逮则幸甚焉
何良栋《皇朝经世文四编》卷-

皇朝经世文四编卷一治体
原治
勤求治理疏道光三十年
罗惇衍
奏为勤求治理贵得要图请皇上法祖训以端本善俗事窃惟古帝王立纲陈纪根源祗在一心检摄此心莫先于居敬穷理居敬穷理莫先于勤省察勤省察莫先于观览载籍皇上潜邸典学无间寒暑凡经书之蕴以古今懿行嘉言皆资记诵逮乎亲政以来每日进呈实录默识勤求于列圣危微精一之传洵若合符节矣但师法祖训固宜总汇而兼赅亦贵旁通而博采臣恭读圣祖仁皇帝御纂性理精义并亲制序文有曰朕自龄至今六十年来未尝少辍经书唐虞三代以来圣贤相传授受言性而已宋儒始有性理之名使人知尽性之学不外循理也故敦好典籍于理道之言尤所加意临日久玩味愈深体之身心验之政事而确然知其不可易钦此此书理该词约内圣外王之功无不毕备其总论为学之方立志之要由存养省察致知力行以及人伦性命皆有程途可按阶级可循至于总论治道君道臣道用人田赋学校宗庙礼乐兵政刑罚谏诤等类尤足以端主极而肃官方惟在皇上万几之余讲习讨论身体而力行之耳昔孔子曰明王有三惧一曰处尊位而恐不闻其过二曰得志而恐骄三曰闻天下之至道而恐不能行以此知躬行实践而后至道能体诸身至道体诸身而后能本身出治以之整躬百度宰制万端胥与此书相触发诚如董仲舒所云为人君者正心以正朝廷正朝廷以正百官正百官以正万民正万民以正四方者皆于是乎在矣然欲兴利而除獘或患其不能周知欲察吏而安民或患其不能尽善求其明烛无穷物来毕照俾僚无所售其欺罔者则莫如世宗宪皇帝朱批谕旨此书所载臣工奏摺凡二百二十三人恭录批答使共知所陈之得失非惟神机莫测明见万里为自古圣君之所无即累牍连编悉经丹毫甲乙二帝三王以后亦未闻如是之勤政也今日灾异频仍盗贼窃发民生日窘吏治日隳必圣主大振干纲然后可臻上理敬祈皇上于揆几度务之暇并将此书日阅一二事凡督抚所奏有能深谋远虑措置得宜者固蒙褒答若不实不尽及饰诈怀私者亦一一为之指示周详庶大吏皆知所警戒各思振刷精神力除积习则所以饬官常而维邦本者实系于此焉抑臣尤有进者昔宋臣司马光论人君修心之要有三曰仁曰明曰武仁者非妪煦姑息之谓兴教化修政治养百姓利万物此人君之仁也明者非烦苛伺察之谓知道谊识安危别贤愚辨是非此人君之明也武者非强亢暴戾之谓惟道所在断之不疑奸不能惑佞不能移此人君之武也臣细绎其言以为人君之道既在于仁明武则所戒在于不仁不明不武夫不仁岂必尽由残忍哉贤不能进邪不能远气节渐亏于士类流祸且及于民生是即近乎不仁矣不明岂必尽由昏闇哉偏听生奸独任成乱壅蔽将至于左右善恶每易于混淆即邻乎不明矣不武岂必尽由懦哉嗜欲未清心志偶懈政务稍涉于因循纲维遂形其废弛是即类乎不武矣光又论致治之道有三曰审官曰信赏曰必罚又论养兵国务精不侈多其言皆切中治理为今日之急务实足与御纂性理精义朱批谕旨二书互相发明者也他如御撰资政要览庭训格言御定执中成宪御制日知荟说御制评监阐要诸书皆本心法治法而以一贯之用能方轨六经垂模万世伏愿皇上本法祖之意以修己推而至于知人安民皆得其道将贤否既判教养日修天下有不荡平正直者哉臣学识拘墟未知当否不胜惶悚之至伏乞皇上圣鉴
请讲求务本至计疏
华煇
奏为岁入不敷民贫财匮请讲求务至计以开利源恭摺具陈仰祈圣鉴事窃自各国通商以来每岁出洋之银其为数甚钜近更通行内地小民生计日益艰难而户部出款岁增数千余万外内臣工纷纷建议皆曰清逋赋也核厘金也加捐税也皆取财之法也天下之财止有此数取之过度民力不足以供之则乱端起矣有变而为节财之说者则曰裁额兵也除中饱也汰浮费也有变而为通财之说者则曰兴工作也振商务也修铁路也设银行也此二说者固较胜矣而本原则不在是夫国用何出出于民民则何出出于地地利何出出于物工作之成成于此也商务之通通于此也轮舟铁路之运运于此也故董劝农桑讲求物产为古圣王生财之大道即今日养民致富之真源也民立有所不足必须官为补助者可分为二大端一曰广种植一曰兴水利谨缕析为我皇上陈之自兵燹以来各省树木芟伐殆尽地之腴者忽瘠民之富者忽贫盖果品材木足以供生人之用而其利视五谷为尤丰所谓一年之计树谷十年之计树木也乃上下因循不知栽培爱护往往山童壤赤一望荒凉小民亦菜色流离无复承平景象则官吏之玩视民瘼也亦已久矣夫种植之大利其在南方者二曰桑曰茶黄河以南之省分近水者无不宜桑近山者无不宜茶苟能由官筹款购买桑秧茶子散给民间并请求养蚕制茗之方不数年而风行各省矣其在北方者曰葡萄曰棉花黄河以北之省分天寒而地燥惟此为宜葡萄以酿酒棉花以纺织布苟能博求良法劝导民间则余利丰盈偶有水旱偏灾无虞冻馁矣
