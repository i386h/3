<!-- { "loadSidebar": true } -->
窃维今日吏治废坏由捐纳出身者逢人迎合由科甲授职者亦遇事干求棒檄甫出即揣视肥瘠较量迁转于国家设官为民之意漠不相关官不爱民民不畏官盗贼蜂起实由于此自古弭盗之术不过曰安之胜之胜之在择将材安之在选良吏大兵所过户口流离得良吏以善其后若解倒悬厥功尤倍不独被害之区宜即苏民困即安堵之所亦当体恤下情皇上以澄之权寄之督抚各州县距省远近不一督抚履任后州县官不能远离职守来省晋谒贤否未能尽知道府于所属有表率之责且耳目尤近倘于因公接见时观其趋向察其才能又复详阅文案暗访舆论则州县官之勤惰贪廉皆可以得其实现今审断词讼州县有权而道府无权翻控之案道府多不肯提究且有欲提究而州县官抗违不遵者推原其故皆因道府收受苞苴事事被其挟制甚至已经发觉且代为掩护此等积习非督抚破除情面并加参处不足以惩顽玩即如闽浙总督王懿德奏请将福建漳州府知府金崇勒休一案实因金崇需索陋规每因所属未能馈送即行遇事挑剔是公事之准驳一视馈送之有无法营私莫此为甚查律载监临官挟势求索所部内财物计赃论罪乃该督原参摺内第云声名平常耳第云年力就衰难期振作耳所参不实不尽此金崇所以肆意咆哮哓哓置辩也又如钦差大臣载龄等奏请将四川建昌道俞文昭革职一案实因俞文昭在首府任内把持公事各官奔走其门则其钻营贿属朋比为奸者必不止一人一事查俞文昭系由捐纳出身器小易盈非善于要结上司不敢大张声势该大臣等奏请将俞文昭罢斥于朋比贿属各情未能根究早在圣明洞鉴之中臣窃惟有治人乃有治法而行法必先自上始今欲随时整顿岂必尽人而诛之督抚风旨众所向方惟明示赏罚则不可用之人皆将有所转移而乐为我用大吏守正而后秉正者来大吏无私而后营私者退其有怙终婪黩是自取愆尤不可恕也现各省有盗贼地方多以官之贪横为口实治赋者法无可贷尚有拟加重之条治官者罪坐所由岂可从惟轻之议应请旨饬下各省督抚于所属详慎旌别如有贪迹赃即当据实严参按律惩治不得以革职勒休了事庶被参者可以关其口不敢藉辞挟制未参者亦可慑其心必将勉为循良从此吏治民风蒸蒸日上矣臣愚昧之见是否有当伏乞皇上圣鉴
论谕止衙参事
今之谈时务者莫不知中国之弊在乎蒙蔽蒙蔽者上下之情不能相通也譬之一身必气血流行天君始能泰然四肢始能运动若一阻滞小则贻疮疡之患大则成臃肿之虞甚至麻木不仁虽有口而不能言虽有耳而不能听虽有目而不能视虽有四肢而不能动徒具人形奚殊木隅治国亦犹是耳主上深居端拱即甚圣明安能使四海苍生之事尽置之耳目之前非俟台阁之敷陈疆吏之入告圣衷亦无从臆断惟台阁虽为近臣而于外事亦多隔膜苟非详询之疆吏即有敷陈亦难晓畅故疆吏者总一省之事权为内外之枢纽疆吏而贤则下情皆能上达上政得以施行而一省之事自能措置裕如而无所阂隔否则知之而不能言言之而不能尽则恩泽之敷困苦之状皆为所阻上下闭塞非犹人身之麻木不仁哉是则疆吏之责顾不重欤然疆吏总握一省之权似宜周知一省之事不知非寄耳目于僚属则一省之事亦难周知故疆吏之接见僚属宜勤而于接见之时讲求尤宜详切非但可以周知外事亦可以考察属吏之贤否在外府实缺人员程途既远且各有地方之责非有要公亦断不能时时谒见惟候补试用人员之在省者定以衙参之例或逢五十或逢三八定期参谒久久相接属吏之贤否自可周知将来自不致以闒茸之流使膺民社矣且僚属经上宪勤于延接多方指授即闒茸之流亦当深自磨濯化莠为良可知衙参之制尽善尽美为吏治中必不可少之事也无如世风日下仕途日杂每省候补试用人员多至千数百辈虽有衙参之例类皆有名无实疆吏即欲咨诹博访而见者既多何暇及此且自同通以下尚须至司道衙门终日靴手版奔走趋承甚至辘辘饥肠尚难休息彼此劳神不能获逸于是属僚竟以衙参为具文并以衙参为苦事矣夫衙参之制本美举也而弊竟至此非大吏之不能变通办理实事求是之咎耶事苟能因时而制宜则自不难除弊而生利于守经之中寓达权之意则吏治方能整顿耳昨报纪武昌访事人云湖广总督张香涛制军以时局多艰吏治首宜整顿既已设立教吏馆凡现任候补各官自应常川到馆以便讨论政猷爰会商抚宪端午桥中丞拟将衙参旧章概行删免嗣后每逢五十三八等期各官皆于教吏馆中接见中丞韪之已谕令藩司瞿赓甫方伯转饬所属体遵行香帅此举于整顿吏治体属员可谓无微不至属员既省此车马之劳虚文之习而又得到馆讲求不致荒怠且既云在教吏馆接见则督抚二宪逢期到馆必矣督抚到则司道亦不能不到非但纡尊降贵与属员可以详细晤谈而馆中以督抚司道为常到之地馆长之课自不敢废弛而各员亦因此更能鼓舞非一举而两得者乎西人有事每于总会之区相讨论是以事理可以周知上下可以不隔香帅此举颇与暗合而于吏治尤为得其要领窃愿各省悉仿而行之俾听鼓者概屏虚文潜心实学并可尽袪蒙蔽之弊鄙人固深望之恐亦不独鄙人所深望者也
论久任
吏治为行政所关系官不得人则政无由而行固矣然官得人而任不久则效或无由而获古昔盛时官得人必各力其职史册具在犹可考见至久任之制其详虽不可得闻然试观其时兵刑礼乐诸大政类皆家习其事世传其官如司空司马司徒太史等且有因传以为姓氏者夫官而至于家习其事世传其官具有因传以为姓氏者即其任之之久已可知矣故其时百官类能人举其官官举其事事竟其功共臻上理迨汉时宣帝以综核名实为政其于吏治尤所注意尝以谓太守为吏民之本数变易则下不安必使民知其将久不可欺罔乃服从其教化于是凡二十石有治理政绩着者不复骤迁惟以玺书褒勉赐金增秩且有进爵至关内侯者久之或公卿缺出予召用循良之吏接踵继起天以绥靖汉代治化于此称极盛其于古昔久任之意庶几不失至于前明犹知此意如洪武宣德正统间外官自抚布政按察以至守令丞薄各官有已擢内用而政治在民仍遣还原任者有因他事罣误或当去官或当左迁或当下狱以政绩故悉从宽免仍遣回任者有虽以秩满当迁仍吏民之请使还任视事而特进其秩者进秩有至三品者若陈敏知茂州因累次增秩乃至右参政仍视州事秩既益高同州诸监司郡守反出其下人皆叹仰至诸留任者之时期或七八年或九十年其多者如陈本深守吉安至十六年陈敏在茂州至二十余年其久任也盖如此故明代开国以迄中叶其吏治亦以整以饬于古为近今者吏治积二百数十年弊病日滋在在皆需整顿当兴议变法之际变通改革新故之交尤关紧要为得为失大局安危存亡枢机之所在诚不可忽顾其所以整顿之者如裁官并官增官分官择人予权加俸诸端本报前者已详晰言之若久任则亦整顿吏治当务之所宜急者也尝试论之久任之益汉宣帝固尝以民知将久不敢欺罔乃服从其教化为言矣抑尤有进焉则如有一政固美利者然非多年不为功非久任何以尽其能事尝见中国地方【】有一善政前官行之甫经去任而后官停罢之者有之即或不停罢而行之不力卒致废坏与停罢无异者亦有之又如有人焉或善人也前官用之及去任而后官斥之者有之其为恶人也前官罪之及去任而后官赏之者亦有之且自不久任任则凡为官者皆将视官如傅舍于官事皆漠不经意有利焉不暇为之兴有害焉亦不暇为之去甚至有知己之不久任乃凡事自居其利而以害贻之后任者其有贪鄙巧猾者且日惟以朘削脂膏饱其囊橐为一己夤缘钻营迁擢好官之计其为害地方且无穷则又不仅如宣帝所云下不得安云尔也有吏治之责者其图之
驭下论
李联琇
袁简斋论严蔽而曰多其察少其发此驭下者之法也余谓此非所以袪严蔽而适以害宽而并害严奚以明其然也淮南云释大道而任小数不足以禁奸塞邪乱乃愈滋说苑云智而用私不如愚而用公陆敬舆云察精则多猜于物多猜而下防嫌故苟且之患作苏子由云多为之堤防以御其变诈则彼之智将有以出其堤防之所不能及江民表云太察则闻人之过下情不通则不闻己过闻人之过则奸生而刑滋不见己过则心塞而祸萌凡此皆谓多其察之为害大也居官者果能清嗜欲而广观听则诚信虚公而明生矣虽有魑魅亦将无所容而皆觉露矣吾第即其觉露者显惩一二以警之其犹有所掩覆而不即觉者要非甚害于政者也吾明有所尚显有所惩而不必阴有所伺使彼得幸我之不觉而潜消其疑畏生变之心以革非而迁于善是约之以至严容之以至宽以其智虑之所及转移其所不及老子所谓有之以为利旡之以为用也若曰多其察也将自用其明乎抑因人为明乎自用其明则臆度未必然也因人为明则劳劳焉日事访询访则伪迹设询则谗言至于是作奸者闭锢以防我党恶者阿比以蔽我挟嫌者飞洒以欺我即其间容有可寄耳目之人发其是非以信我于始而行将杂其是非以尝于继而卒且反其是非以乱我于终如是而一一以发之有不胜其发矣如是而少其发又何取于其多察乎且我已察而知其情矣虽少其发而其不察者安能略无所形于词色之间彼亦知我之知其情而不见我之发也则以为畏彼而不敢发也否则有所顾忌于己而不能发也否则所欲发者如是而已其他皆不欲发而纵使为之者也则孰不畅所欲为而犹肯若揜覆之初惧或知之后严罚立至乎是多其察之害一至于此或曰子之论正矣而简斋之云则济以术而易见效也昔赵广汉钩距之法问此可以得彼于凡左右之言当吾意者不应不当吾意者亦不应令无由揣摩餂取而我已尽悉其情然后一发制之其斯以为多其察少其贪也不亦善乎曰否是以汤止沸也用术之可偶孰若推诚之可常已既推则可责人善已先蓄诈安可望人诚以诈服诈是以诈召诈也且一诈焉能敌众诈哉一哄之市甘言以诱诡计以钓谓其过而不相闻也而坊肆之久设者不然两军之临以诈出奇以奇制胜为其交相攻也而矛之偕作者不然吾所朝夕于吾侧又久与吾居而待以市心与为敌国危乎不危每见庸才晏然于人上而智驱术驭者无周身之防革坚则兵别城成则冲生理固然矣简齐不别有云乎树荆棘者徒受其刺树桃李者终饫其甘何兹之论严蔽而不然也吾以告凡百有位之驭下者
训廉
汤鹏
