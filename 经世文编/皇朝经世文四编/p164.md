<!-- { "loadSidebar": true } -->
古之时无所谓海防也但有海禁而已所以禁者恐内地奸民勾串外洋之人以输其情故禁之海禁既严而外人无由窥伺海氛因此可以永靖顾能禁我之不出而不能禁彼之不入海禁之弛弛于海疆有事以后非弛于海疆无事以前夫海疆无事之时海禁既未尝或弛则彼海外之人何由而入中国之境哉说者谓外洋之人既有欲入我中国之意则虽我严我禁而亦不足以阻之强弱之势不同也而不知木必自腐也而后虫生之人必自戕也而后疾乘之家必自败也而后贼阚之国必自也而后敌挠之从未有内无间而外侮可以恣肆者海疆之所以至于有事正以海禁之不严故也海禁未弛而尚且有不严之时外人有以投其间而抵其隙则至于今日海禁大弛外人已入而犹欲议防于后岂可得乎防海之法魏氏海国图志一书论之详矣其曰防近不如防远防外不如防内皆是知己知彼之理顾敌人不来则我可以防之若既来矣则又将奈何前者法人之入马尾我船悉为打毁而镇海一役则法舰受伤而去若论近则马尾为最近也若论外则镇海亦为外也而胜负之数之不同者如此岂魏氏之智亦有时寸有所长者尺有所短乎实则应变随机之未有其人耳今说海防者曰炮台所以扼要也然炮台不能转动敌船可以去来以动御静一或不慎炮台之兵士直将聚而歼旃于是又有以活炮台之说进者可以俯可以仰可以四面转动东西南北随意所向此则较从前为胜矣而相距之道里则仍不能伸缩也彼欲避我甚易我欲击彼终难然则炮台之设又何用乎炮台之极坚固又何为乎窃以为与其明明御以无用之炮台不如暗暗伺以不测之埋伏生番黎匪拒我官兵往往掘坎伏人藏枪丛莽或所披之衣与树一色及渐行渐近则突然放枪以故常中其计若以此法御敌则敌人虽狡又焉能测若再用水雷鱼雷预藏于险隘处待其行近而后击之此即以逸待劳以主待客之法所虑者汉奸之走漏风声耳夫古人筑土城为濠堑无非一时权宜之计非竟恃此以为固也外洋讲究炮台之法者莫如法国而普法之战悉被德人摧毁然则有炮台者果可恃也否耶中国近来特设海军衙门以讲求海防诸务计南北各洋战舰不下数百十船认真操练极为讲求亦且渐臻美备矣而各船统带之官往往问以行船之法茫然不知其平日驶行与夫有时操演则皆船主大副辈为之发纵指示而统带之员竟如傀儡登场全在他人提掇此等船主大副有用西人为之者亦有用华人为之者以西人为之临时格于公法不能任用以华人为之则彼自以为官卑职小受恩不深求其赤心任事奋勇直前者能有几人哉其尤甚者竟有身在中国兵舰而心向外人暗中传消递息或更以粮食火药相接济此则所谓汉奸者事发不赦而若辈以贪利之故尚有悍然为之者法人之役已有明征是又乌可以不预为之防耶吾则以为内间而不能绝则外患不易消所谓海防者当于此三事致意焉船只器械犹其后焉者也孟子云城非不高也池非不深也兵革非不坚利也米粟非不多也委而去之是地利不如人和也吾不敢谓华人之尽向外国亦不敢谓华人之必不向外国今当无事之时华人之供驱策于西人者不知凡几设一旦海疆有事则安能保其不输情于敌粮于敌吾恐防之且不胜其防诛之亦不胜其诛此则又将何法以处之哉曹刿之言曰小信未孚小惠未不足恃也惟大小刑狱之必亲乃为忠之属而可以一战此其故可知矣中国近来刑狱之悬而未结者大都每一州县总以数百件计则民间之怨气其不能伸者几多矣如此而欲使其如手如足之扞头目子弟之卫父兄其可得乎讲求海防者但知御外而不顾治内吾恐外强而干其流獘不知胡底故特于此篇揭而出之临时而讲海防则急而治其标平时而讲海防自不可不握其原也呜呼世变如此可不忧哉
论海防切要
近闻朝廷以外侮频仍力图振作因恐沿海险要处所筑台日久废坏谕令各直省督抚及时闲暇绸缪阴雨于未来次第修饬诘尔戎兵峙乃粮糗鼓鼙之声虽弗惊乎耳将帅之选已默触于心方今岭峤素倚若长城万里者非冯宫保子材刘镇军永福莫足膺斯专阃之重任也惟冯公年登大耄廉颇之健饭季札之尚存道远鲜聆传述而刘渊亭之节则奉旨调回省将授以防边之统领不日安抵穗垣论者遂纷纷臆度谓山东胶州果拒德国之请与否议未决也旁观者隐生觊觎之衷一恫喝之获利势必起效尤皆当豫筹遏抑之方也顾言战则断不可以轻启其衅言和则将就已极库告罄而欲壑难填是玉帛与干戈皆束手而无可用也夫既非战非和只有守境之一法而已揆诸战国策事有类乎此者乎曰有昔楚玉为王子时质于齐及闻循次将立已谋逃归为齐所觉执以索厚赂许十城乃释之既立会臣曰齐不谷虽许畀之十城非义也不谷欲背之何如令尹曰王甫立而失信于齐诸侯闻之谁助楚窃以为宜与之昭阳恤曰土地受之先王非王所有也安得与齐臣请帅兵十万为王守之王问陈轸曰二者计将安出轸曰皆可用也请先遣使于齐约来受地即拜昭阳大司马帅十万兵往设战备昭阳既行轸复进言曰王遣使约齐受地而令昭阳御之终不能禁齐之责言也臣请使于秦奉以黄金白璧秦王受之必遣使责齐王曰尔何得挟盟而妄思得十城于楚乎尔兵若南寡人之军东下将与尔相见于河上齐果惧而止由此推之筹画于庙堂谅别有卓越寻常之妙策而安用此战国纵横家之浅谋也今昔之殊形德人之欲我胶州非曾而许之也在彼固无辞以求也且非彼独强而我畏之也苟有求辄与之是有尽之疆宇讵能供贪者之无厌欧洲诸邦负其轮船之敏捷炮弹之精良一流播退逊之消息孰不因利乘便冀得以割甘分肥登莱青诸海涘鳞萃集试问操何说以酬应之此又示人以弱之势所必至不可不预防也然则所恃为最切要之端莫若自守焉而已守也者碉垒必坚也器械必裕也号令必严也攻击必准也首尾交应而圆转轻灵若是者咸赖乎主将之廉明忠直饷无侵扣而士卒乐为效命阵每居前而后队急于救援聚熊虎之姿奋鹰鸇之搏使敌莫敢正目以视则有心寒而意沮者矣何苦劳师糜饷而争此不足重轻区区溟渤之津涯乎我故曰善于战乃可言守善于守乃可言和守土之贵于得人也稽诸史册堪历证矣
代陈海防管见
彭玉麟
奏为据情代奏敬陈海防管见以备采择仰祈圣鉴事窃据在籍兵部候补主事梁宏谏呈称方今事势不患兵之不强炮之不坚而患于铁甲船之不足虽有劲兵钜炮亦将阻于重洋而弗能以互应伏见我国家讲武励兵孜孜求自强之道二十年来凡兵轮火器类多仿照泰西固将日起有功矣然观福建之船政局上海及粤东之机器局所费动以亿计为时不可谓不久用不可谓不多而所成就无非小轮船洋枪炸弹等项防内河则有余防外洋则不足若移此钜以购买铁甲船亦或就内地各机器局自造约可得二十艘且将雄视欧洲闽省战事何至决裂如斯上烦宸虑为今之计惟有吁恳天恩饬各直省督抚联合官绅商民每省各捐购铁甲船一号查铁甲船之小者价银约一百万余两其大者亦不逾三百万两船之大小视省分之大小以为差合一省之力为之似亦无难集事凡某省购置之船即以防御某省海口其无海口者则将船派往大沽口及旅顺口以拱卫畿辅近地遇警则互相应援先调邻省以次及于远省勿分畛域出全力以应之使海内之大俨成常山率然之势必于防务大有起色目今海氛未靖凡在臣民同深敌忾自当踊跃从事不日成功所有捐办各员俟船成之日钦派大臣查验如果着有成效可否照河工事例核给奖叙以昭激励之处恭候恩命遵行再兵轮交战专尚机器轰击机器一坏此船即废即以西人制船凡机器之式火药之柜其位置无相同者乃船政局所延法国匠人教造火轮船凡火药柜多在机器之旁识者皆知其谬此后须得公忠廉干之员认真经理实事求是必能洞悉利弊出奇制胜以仰慰圣慈念海疆之至意兹据该主事呈请转奏前来臣维今日筹办海防铁甲船似不可少所请每省购置一船然各行省有腴瘠之不同能否一律照办未可悬拟但所陈不为无见未便壅于上闻谨缮摺代奏伏乞皇太后皇上圣鉴训示谨奏
今昔海防异势论
