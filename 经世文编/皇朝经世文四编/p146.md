<!-- { "loadSidebar": true } -->
奏为步军统领衙门积弊太深兹当更换提督之始请饬大加整顿复旧规以重防御恭摺奏祈圣鉴事窃惟国家步军营之设立法最善合满蒙汉为营而隶于统领自统领以至于委署步军校层层管辖步兵二万一千一百五十八人分布周列取象人之一身营卫宣和呼吸相应于以扞外而护内此八旗禁旅之制为超越前古者也讵行之久而百弊丛生至今日几同虚设臣闻该营之弊有办事名目约二十四旗每旗办事者五人五人中又有一总头其五人皆出自召募非正身旗人注籍在营者并不当差但食甲米饷银皆归于办事者之手虚位缺额不足十之一二统领查点预雇有无赖之徒多入应卯每次饷银由办事者冒领各处均有陋规殊难完诘甚至有把持田地豢养盗贼卖放米车出城之事似此辇毂之下法营私设一旦有意外之虞尚足以资保障乎现在东南半壁贼匪窜扰则京营武备亟须实力讲求凡弁兵之隶于领侍卫内大臣者隶于八旗都统副都统者均宜日日训练以壮国威而步军几同虚设整顿实难稍稽顷奉旨派左都御史花沙纳兼管在任伊始无所回护相应请饬革去召募永远不准有办事名目专用满蒙满旗都统闲散由步军统领行文各旗都统开明额缺数目令各都统挑选精壮能当差者足额送步军统领衙门妥为分散各地实力当差至从前办事着名把持者应请交刑部严讯追以究绝弊源每月钱粮由各旗都统眼同印房章京放给如此则饷不虚糜一兵得一兵之用抑臣更有请者步甲每名月支饷银一两五钱不足以资当差莫若并三为二度人心自然踊跃从来兵贵精不贵多即改三名为二名为数尚自不少乎至操习武艺应请饬于健锐火器两营中派出多名教习步军其章程由统领妥议具奏臣为讲求武备起见是否有当伏乞皇上圣鉴
议覆兵制不宜更张疏咸丰五年
吕佺孙
窃承准部咨据御史蒋达奏改兵制请令计户出丁按户出钱但守乡闾不相征调又山西巡抚恒春奏请裁兵节饷富者出财贫者出力各摺当此各省用兵饷需支绌征调频仍亟宜变通章程妥筹办理相应请旨饬下各督抚详议具奏奉旨依议钦此钦遵移咨到闽臣伏查兵农之分由来已久我朝民惟完赋兵以卫民即有差派亦皆给值闽地负山面海外控台湾澎湖兵制甲于他省而地多斥卤俗悍民贫械之风几成锢习台湾又闽粤杂处气类尤分必藉客兵以资镇压他若巡洋守卡水陆交严往返动逾千里今以广悍之众授以戈矛既恐其骄横又复限以方隅不听远调则拨戍防更属无从措置是有籍丁之名而无实兵之用兼之丁粮归并以来任田始有钱粮力作从无徭役兹复以抽丁之古法歆以免役之空言不独民易阻疑抑恐粮多抗欠兵额既改营制自裁而所抽之丁若隶州县则牧令尽掌兵权仍设营官则将并兼理民事尤于大局相妨至于富出财而贫出力必寇患逼处民有戒心行之一时未尝无效然人情懈于已安民力难以持久安可编为定额遂欲议以裁兵不如仍遵旧制以免纷更愚昧之见是否有当伏乞
皇上圣鉴训示
论兵制
吴铤
恽子居曰古者士可以为农农可以为兵后世驱士于农而士坏驱农于兵而农坏泛令之则诡入诡出于二役而无用严束之则积怨蓄怒于一役而不安是亦治天下者所宜深戒也三代以下以养兵持其常以民兵辅其变考兵制汉有南北军后变为八校唐有府兵后变为骑宋有府卫兵后变为保杀义勇明有都督五府兵后变为箭手矿夫三代以后承平无事兵制不能不坏必思所以调剂之调剂之不得其道必出于召募召募不已则众皆乌合不自爱惜军无土着莫由约束聚之则难散骄之则生乱此其所以弊也故利用养兵不利用民兵历观兵制是以府兵为善太宗时分天下为十道置府六百三十四皆有名号而在关中者二百六十有一皆以隶诸卫外又有节度使以重其权内外相为轻重形格势禁何至有上凌之患哉然亦有不可行者唐时养兵之数每府三等千二百人为上千人为中八百人为下合诸府计之凡二百余万之众欲以常职之外山泽关市之利悉以养兵其势必不给且承平既久养不战之卒恐滋骄惰又必有以严束之然后可以持久府兵之坏番役更代多不以时军士往往亡匿盖众多则简练难周卒惰则耗散难稽其势也如仿府兵之制而其数十之三各以其府为营以时练之使不得亡匿无事则备征防之用如有警急勇者力战弱者给漕挽又贡赋所入酌其数而给之以养其身以赡其家使军储饶裕不至缺乏兵无常帅帅无常师又有以防内外偏重之势虽不如府兵之众然较之宋明养兵则过之斯役天下于臂指而不劳措天下于磐石而永固矣
论抽查兵伍
嗟乎今日之兵伍其一额不缺者能有几处哉守汛地者守城门者或有进饷可图尚不至于缺数其余则大约无不缺武员之缺清苦者多不及文员各缺之肥美且文缺即不甚肥美手之长者心之巧者尚可以台上台下门内门外四面张罗独有武员则政简事清虽有英雄亦无用武之地其苦之甚者竟不及老学究之苜蓿盘以故于无可设法之中设法不能开其源止好节其流节之云者非为朝廷节也节朝廷之流以入之腰橐耳朝廷定制兵各有额不可使之有所缺也然果不缺则腰橐何自而满惟有悬虚额冒名粮之一法故今日之兵伍无论为陆军为水军倘其按籍而稽未有能照额无短者平日无事五人之伍不知可有一二人推而计之一营之中不过一二百人而已其余则皆籍中有人伍内无人籍中之所以不得不有人者为领饷计也伍内之所以不得有人者为吞饷计也兵法侵吞军饷罪在不赦可以立时军法从事而乃居然悬缺虚报以侵蚀兵饷至于视为常事习为固然而毫不为怪不亦异乎或遇操演之时若寻常小操不足介意倘有大操或大帅示期阅伍则现雇市中无籍儿以充其数彼为大帅者其注意亦祗在各营官各哨弁分别其中多中少为惰为勤而于兵额足与不足实无暇顾及于此则弊以积而愈深事以习而成惯矣昨闻闽浙总督卞颂臣制军令营务处突赴长门炮台抽查兵伍一事而不禁为之一快也卞颂帅深知国家此时厉精图治特立海军整顿军务以备不虞而福建之地为敌人所必争前者法人之变前车可鉴倘军伍以习惯之故而一任其额悬无一旦苟有事变何以为恃然苟明以诲之严以查之则营营可以现雇充数哨哨可以设法弥缝是虽查犹不查也长门台为闽中门户最为扼要隘口前此法人由此而进继而法船由马港驶出亦于此地受击伤其地极为险要守台之兵尤宜精锐于是即于此地查起密饬总理营务处猝然到彼按籍点名此一举也直如青天霹雳破空而来目不及瞬耳不及掩手足皆不及措想查实之后回制军按律严办以治其虚报名粮侵吞兵饷之罪为惩一儆百之计各营官闻之当有瞿然以惊栗然以惧不敢再视为常事矣夫国家养兵以饷原欲其平时操演临时可以制胜若平时则有籍无兵所以养兵者大半以供官之挥霍一至有事则伍内皆系市上游手无赖之人如此而有不大事者吾不信也今中国于陆营而外大增海军南北两洋以及闽粤各洋增设之兵轮共计不下百余艘每船兵额几何各有定制而按其实则何尝悉符要亦不过指东话西而已试观各统兵大员或有偶过上海者无不金迷纸醉酒地花天撒漫挥霍真有用之如泥沙之势窃尝怪之以为若辈武职廉俸无多何以腰橐丰盈手头宽裕至于此极而不知其所取于虚额者正不少也当此讲求海军整饬戎行之际如听其照前虚报有籍无人则又何必多此一举故卞颂帅首有稽查军伍之举吾知各省大帅当亦有如梦初醒者从此悉心整顿务使兵不虚缺饷不虚糜庶几营伍之籍盈而国家可得其用独是此时如必悉数严查则所缺之数大约在十之六七则又安得如许空闲之人以补其数吾因思得一策愿以献之当轴可行与否不敢臆决也目下游勇遣兵不知凡几甚有入名处哥老会者大半皆前此军营中所遣撤其入于行伍中事本所素习枕戈卧甲固所乐为不过以事定功成遣令归农而若辈在营中习于粗暴即使归家无田可耕无业可执悍戾之性粗卤之气又不可与人共处于是乎以类相召而联为会结为党其实则亦是英雄末路无可如何梃而走险耳若查出各营中有缺额之兵即招此等游勇遣兵以实之一则可使兵有实用二则可使世无弃人三则可以使匪党从此潜解苟结之以恩示之以威要之以信待之以法若辈安有不可用者哉因论卞颂帅查伍之事而纵论及此敢以质之知兵者
中国兵制屡改说
黄式三
自尧舜禹汤而下中国制度竞遵周制凡礼乐农商政治莫不以周制为最善惟用兵之法历代屡更周家彻田为粮田赋出车之法荡然无存于是西人之以养民为兵者人皆谓合于周之田赋出车今日之中国宜仿行周制采西人兵法而训练之以成劲旅斯言也原为中国强兵计也不知周之田赋出车何以秦汉时遽革耶且晋唐宋元明各别其制初无议复周制者历朝圣君贤相岂其见不及此耶抑因陋就简安于小就耶尝综其事而考核之矣凡国家开创之初不能遽改前朝之制度殷因夏周因殷可以损益而不可以全改自秦汉一反周制而后之议全改者民必嚣然不靖是同舟之中起无数敌国不如因其俗而变通顺民意以转之斯为圣王安民之道期于互相安靖不为束缚驰骤强民以就我此中国治民之大要也今以中国兵不制胜辄欲求改与周制同则田赋出车果属今民所习惯乎即不习惯犹能知其大乎能自备车甲铠仗枪炮药弹乎皆必不可能之数也必不可能而侈然曰我将改为田赋出车也民心其能顺从无忤乎纵尽良民且无一不尊君亲上之民茫然昧然与盲聋等恐教以语言应答也安可得乎虽然我
