<!-- { "loadSidebar": true } -->
浮邱子曰凡与人天下家国事者其恩有所授也则不能毋以赤心古义酬之事有所错也则不能毋以精心果力治之赤心古义酬其恩精心果力治其事则不能毋割其私以从公公与私不两营私则不得复公公则不得复私曷其奈何弗廉贵贱富贫各自其命为之也贵不耀贱则贱不歆贵富不耀贫则贫不歆富不相耀则心不生计不乱不相歆则心不生计不乱则破伪志操名节以肥其躬者亡有也曷其奈何勿廉造物之精英生人之美利毋撄之使独也毋撄之使独则必均均则无丰于己毋啬于人毋丰于己是故不能以其所无为其所有毋啬于人是故不能以其所有为其所为曷其奈何弗廉人心亡厌其必希造物之精英而备取之夺人生之美利而独享之备取之则精英必竭独享之则美利有所必争精英必竭则造物怒美利必争则生人怨造物怒则惨不可言人生怨则变不可支曷其奈何弗廉侈心则崇贿者肥其躬也肥其子孙也肥其躬躬有尽时肥其子孙子孙无已时躬有尽则将焉享子孙无已则将焉保躬不享子孙不保贿贵耶德贵耶德贵于贿则其泽数世而不斩贿贵于德则其泽及身而斩曷其奈何弗廉大臣者小臣之所视听也内臣者外臣之所望风旨者也大臣廉则小臣不能无自爱内臣廉则外臣不能毋自谨小臣自爱外臣自谨则心志清而职事举曷其奈何弗廉大臣弗廉小臣以其贿先之贿先则誉至贿后则毁至誉至则迁擢毁至则迟滞迁擢由贿先则才能者于廉耻蔑如也迟滞由贿后则德行者于显荣阙如也才能者亡廉耻则愚傚其为人德行者亡显荣则士气积于不振群愚傚其为人则风俗坏士气积于不振则人心枝风俗坏人心枝则谁氏之忧也曷其奈何弗廉内臣弗廉外臣以其贿通之贿通则有喜贿塞则有怒喜则为外臣粉饰朝评虽有罪弗得彰焉怒则为外臣谣诼万端则虽有功弗得彰焉外臣思掩其罪以掠其功则贡其喜以柔其怒内臣思固其交以厚其贿则护其非以扬其功外臣贡其喜柔其怒则朋友爱憎岂不重于朝廷赏罚也内臣护其罪扬其功则疆圉治忽岂不壅于朝廷听视耶爱增重于赏罚则纲纪裂治忽壅于听视则元气衰纲纪裂元气衰则谁氏之咎也曷其奈何弗廉小臣毋自爱则必贪贪则与左右吏胥作奸与左右吏胥作奸则遇事持其短长贪则小臣所获有几而左右吏胥作奸无穷则积久必败露积久必败露则所获有几者不能毋与左右吏胥生其刑诛曷其奈何弗廉外臣毋自谨则必贪贪则括取百姓脂膏以从己之欲从己之欲则豢养弥甚豢养弥甚则嗜欲横多嗜欲横多则外臣括取无已而百姓脂膏有穷百姓脂膏有穷则必积为怨毒形为谤讪怨毒谤讪不已则必郁为旱干水溢激为狂怒雷旱干水溢狂怒雷不已则饥民不能毋为盗盗不能毋为乱饥民为盗盗为乱则血彼于锋刃以吐其愤已耳曷其奈何弗廉
不情之请非分之财必藉其所密之人授之其所密之人见可欲必不能无动动必不可毋奢奢必不能盈其所密之人之愿不能盈其所密之人之愿则言必泄言必泄则众渐闻众渐闻则愚民憾而士族羞愚民憾则诉之天以遫其死而士族羞则且笔之于书以世其丑曷其奈何弗廉贪者嗜财廉者嗜名贪廉之常也世运駮人才说则贪廉不能毋变本加厉贪廉变本加厉则贪者嗜财也更嗜名也廉者嗜名也更嗜财也尔乃嗜财更嗜名则饰之乎俭壹可风尔乃嗜名更嗜财则饰之乎取与有节饰之乎俭壹可风则奴仆料其伪朋友忘其贪饰之乎取与有节则朋友料其伪朝廷谓其廉朋友忘其贪则出死力以扞非议朝廷谓其廉则借宠荣以便私计出死力扞非议尔乃成其终身之贪无一朝之败也借宠荣便私计尔乃成其近似之廉无刻苦之累也一贪一廉互相为根乍阴乍阳孰测其然巧伪以丛蛊惑以翩物望以杂国是以捐曷其奈何弗廉几希之界夜气之存贪未尝不省省未尝不悔也贪又未尝竟悔也尔乃狃于故则曰不可更也尔乃溃厥声则曰不可湔洗也勿谓不可更更之而故者新勿谓不可湔洗湔洗之而臭者馨故者新则盗跖焂化为伯夷臭者馨则鲍鱼焂化为芝兰跖盗化为伯夷鲍鱼化为芝兰则为善有力为恶无谓为善有力为恶无谓则凡天下之贪者举可悔天下之悔者举可化也曷其奈何弗廉诗礼之宗仁义之杰贪未尝不近近未尝不敬也贪又未尝竟近近又未尝竟敬也尔乃危言悚论以激之则曰其虑事过也尔乃正言庄论以晓之则曰其执理腐也勿谓虑事过失其守者身将勿谓执理腐失其正者身焉处君子知身之不可也故安之知心之不可离其处也故操之安之为泰山之重之为鸿毛之轻操之为毫厘之是离之为千里之谬曷其奈何弗廉君子欲民成俗则整躬帅物欲整躬帅物则壹志絜行欲壹志絜行则读书考理尔乃弗读书考理则曰壹志絜行强摄之已矣尔乃弗壹志絜行则曰整躬帅物逆施之已矣尔乃弗整躬帅物则曰化民成俗虚縻之已矣縻之者虚则不详施之者逆则不昌摄之者强则不常曷其奈何弗廉君子欲去迫塞蔽亏之弊其必自训廉始乎
拟减冗官议
国朝官制定额如知县多至一千三百有四学官如教谕训导多至一千六百有二十佐杂如县丞主簿巡检典史多至二千八百十有四近于冗矣是宜减之上可省俸下免朘民敢献焉夫京官而冗尚无害于民大吏不冗即冗亦无损于民惟邑令多则民苦之学官多则士苦之佐杂多则民更不胜其苦矣是宜议减其冗今之议减论知县似简缺可减论学官似曾裁而复设者可减论佐杂既无政事徒朘民膏多一官即多一害似可十减其八九诚如是也国俸既节民困亦苏矣古之减冗者如汉光武并省郡国四百减吏十存其一唐太宗并省文武官仅减存六百四十有三皆悉冗而主减也宋太祖减官增俸其言曰与其冗员而重费不若省官而益俸此诚可法也是以皇朝开国之初亦尝议减世祖章皇帝则罢巡按圣祖仁皇帝则罢推官既减之后至今遵行矣今之议减前所言邑令学官佐杂固多可减矣推而言之又如同知通判皆属闲官多至三百五十有三经历照磨亦为虚设多至二百有八合计亦冗至五百余员矣加以前言佐杂之县丞主簿巡检典史二千八百有奇如皆减之则都计已可减至三千余员矣似于国计民生不无小补议酌减之邑令学官之类尚不在此数焉宜亟议减矣此书生末议窃不自知其非谨就有道而正之未知有当万一否也谨议
处分官员议
夫子夺之权黜陟之柄朝廷所执以立纲纪而驭天下也二者不严明则诸司百执事皆莫由自振此虞廷所以必三载考绩而后庶绩咸熙也今朝廷于此二者未尝不严且明而内外臣工仍不免因循玩愒此不可不思变计矣今之处分大要有三曰罚俸曰降级曰斥革此三者皆所以示儆戒也而仍有不足恃者罚俸之举或罚数月或罚一年所以生其愧悔冀其自新也顾吾思各官之所虑者未必在此天下之缺有肥有瘠所谓肥瘠者非俸之大小也谓漏规有多寡也吾尝计之各缺之瘠者漏规之所入或倍蓰于其俸缺之肥者或百倍之今处分仅止于罚俸则如九牛一毛太仓一粟拔而弃之何关痛痒而顾有所愧悔耶夫廉明公正古之所谓循吏也今则不然矣善为官者必名利双收上结宪眷下窃口碑而其手之长心之狠或更甚于列弹章被众议之人见漏规则笑纳也是其人虽加以重罚亦无所悔而况罚止于俸耶至于降级则有虚实之分虚者各官皆先有所抵降实级者亦不过数月遇事即可开复革职则又留任者多夫革职留任则顶戴虽除声势如故在朝廷原以人才实难不忍以一眚遽加废弃而各官知顶戴终有给复之期此时不过暂失有不足介怀者吏治如此是岂国家立法之初心乎虽然吏治之坏不自今日始也向尝晤祝蔗樵观察示以其先大夫蘅畦大宗伯之疏稿内有详查处分一疏适合于今日之情形其疏曰官员处分之设原所以激励人才使大小臣工知惧知省尽心于职司以共襄郅治也若视为寻常而罚不加儆名为降革仍久于其官疲顽因循吏治何由而起臣蒙恩承乏吏兵二部时窃见因事交议者外省咨行其缉捕催征佥差疏防交代结案等项应议职名往往一人一任之中层见迭出甚至罚俸降留之案有积至数十件逾至数十年者罔知戒惧习为固然非所以肃吏治昭劝惩也臣愚以为过属因公事所常有在皇上格外天恩分别罚俸降留革留不令离任仍许自新圣意良厚而该员等不思奋发愆尤丛集遂至应罚之积至数十一例因循略不经意竟有终身不关支俸银而养廉仍照常领取者贪位窃禄殊属疲顽相应请旨特派亲信大臣会同该部核议查明官员有罚俸处分者令其逐案将罚俸银两立限缴清方准仍留本任倘逾限不完几分以上即行开缺另补其有屡任繁缺案件过多亦应酌以银数缴至数千两以上余欠则稍宽其限以示区别不能全以养廉抵缴或扣抵一半为限或竟定以积至若干案即行降革准其缴清开复其降级留任者令视所降级数缴银开复革职留任者令视职之大小缴银开复此中层折甚多务须详核倘蒙允淮应请旨饬下部臣详定章程拣派明练司员数人分别省分官阶各立簿册专司其事随时添注核销吏户两部互相知照无得假手胥吏听其隐瞒所有此项银两即有外省将军督抚府尹等按月咨报分季解部以免腾挪通融掩饰诸弊经此一番整饬则官知儆惧务为循良自必加意勤慎其不能遵照章程者自甘废弃令其去任而缺分因以疏通新官生必更急公自踊跃输将一举而现任者皆思自顾考成候选者俱可挨次轮补官职修而仕路通于经费实有裨益论者或存爱惜人才之见谓居官清苦而处分过多者为之奈何臣愚以为特患其非好官耳如果居官贤能僚寀姻亲孰不极力佽助每见一二清正勤能之员遇有急需上官且为之解囊寅好亦为之集腋方今内外捐输及赔补库项岂皆出自己资财本流通固可无虑至于京官处分本少武职缴恐有扣兵饷之虞应否一并交议之处伏候圣裁臣自派管库银以来目睹储藏之匮乏调任户部又见度支之殷繁早夜思维迄无善策求其有益于官方无伤于治体者谨竭愚昧之见奏请施行云云是可见处分之不足恃自昔已然特今者无宗伯其人为之大声一呼耳横览天下不禁感慨深之矣
吏治
请整饬吏治疏同治四年
周恒祺
