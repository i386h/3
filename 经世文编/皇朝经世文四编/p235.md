<!-- { "loadSidebar": true } -->
俄罗斯国据亚细亚欧罗巴两土之北境复跨海据亚墨利加之西北隅拱北冰海如玦环长约二万余里外徼第一大国也查俄土西界瑞典普鲁士奥土地利亚南界土耳其波斯东界西域回都其东土南界哈萨克回都喀尔喀蒙古黑龙江综其全土在亚细亚者十之六在欧罗巴者十之四然其新旧两都城皆在欧罗巴其富盛之部落雄丽之城萃于西偏迤东之地虽广乃荒寒不毛之土其会盟战伐亦皆与欧罗巴诸国为缘国势在西而不在东故隶之欧罗巴其国古称萨尔马西亚唐以前为西北散部受役属于凶奴唐懿宗咸通年间有酋长禄利哥者招引族类肇造邦土传至乌拉的米尔讶罗斯讶两世立国始有规模周世宗显德年间有王后理国政始崇希腊洋教其嗣位之王有十二子分国为十二部由是兄弟阋墙互相攻伐日就衰乱宋理宗年间元太祖西伐灭阿罗思阿速钦察三部立长子赤为汗由是为蒙古别部元衰俄罗斯故王后裔乃稍稍振起明嘉靖初借瑞典兵力驱逐蒙[古](士)复其土宇后有国王号以万者有雄辟地日广达于东海之隅性残忍好杀戮臣民数万人由是下离心传之波利斯后国势寖弱内讧四起时波兰方强日见侵削国人恟惧思得贤主以靖国康熙四十年立彼得罗为国王彼得罗为时其姊贪权欲据王位彼得罗避祸隐寺内为僧既为众所推立卑礼招致英贤与图国事躬教士卒骑射兼习火器悉为劲旅由是政令更新国俗为之一变境内既平乃巡行边界开通海口尝以俄人不善驶船变[姓](性)名走荷兰投舟师为弟子尽得其术乃归治舟师与瑞典战胜之瑞典割芬兰以讲和遂建王都于海[滨](兵)曰彼得罗堡疏通波罗的海道水陆皆操形势战胜攻取疆土愈辟俄罗斯近世之强大实自彼得罗始也彼得罗没其后嗣位敏慧有权谋所任大将名震邻国疆土张广干隆二十年王后加他嗣位淫荡多嬖而精于理事招致他国百工厚给廪饩教国人以艺事广延文学兼修武备南之土耳其回部大国与我构兵数十年后累挫其锋割其北境又分割波兰三分之二后死嗣王即位见弑子亚勒山德黎继立与法兰西连兵数年讲和而罢弟尼果拉士嗣立性仁慈臣民悦之后卒于丹格奴遗诏立弟尼果刺咸丰五年卒子爱力山打第二继之如今在[位]之王也
法国缘起
法兰西又名佛郎西欧罗巴强大之国也东北界比利时西北与英吉利隔海港相对东界日耳曼瑞士东南界意大里暨地中海西抵大西洋海西南界西班牙纵约二千二百五十里横约二千六十里其地古名奥土卢又名牙里亚为塞尔达野番部落汉孝元初元年间罗马大将凯撒征服之命大臣镇守垦田播谷渐化其俗由是为意大里西境后罗马衰乱南境为北狄维西哥多人所据西境为北狄不尔给农人所据东北境为日耳曼之佛郎哥人所据齐高帝建元三年佛郎哥酋长哥罗味有雄略始驱除北狄据其全土改国号曰法兰西是为法人立国之始传三百余年至给尔北里哥为国人所废唐天十一年立国相北比诺为王北比诺聪敏好学奋起修政法国以康其孙甲利泰甫有文武才于唐德宗六年嗣位东方日耳曼之撒逊部屡犯边泰甫征之擒其王斩四千五百人因定日耳曼诸部并兼罗马罗马教王为加冠加冠者立为霸主之意罗马东王约为上交泰甫乃开馆第招致文学之士城邑宫室(道)道路创造宏整规模极一时之盛泰甫传数世后宗支争权各部亦擅兵相攻国又衰乱宋太宗雍熙四年国人立大酋武额加颁多为王传数世嗣绝更立瓦罗义斯为王宋理宗二年王路易嗣位长于吏术尤精名法常帅师伐麦西战已胜矣而三军染疫不能起乃纳赂全军归而增修国政简任贤能号为中兴国与英吉利隔一海港世为姻娅当法王嗣绝英吉利王义都亚尔多自以法故王之甥当得分地法人不与英吉利遂起兵相攻两国从此构衅隔数年或数十年辄交哄称为勍敌元顺帝年间国为英吉利所灭有幼女年十六号召余烬击退英军恢复境土明万历二十五年王显理被弑显理为四由旁支嗣位发奋自修广布仁惠百姓归之时有洋教之魁欲诛锄异己王不听魁恨之谋弑王万历三十七年王中刺客死百姓哀哭如丧父母嗣子愚孱用小人国政乱传至路易第十四好武佳兵诸国来朝者偃蹇凌侮之由是皆怨畔干隆三十八年王路易第十六嗣立时华盛顿据亚墨利加起兵英吉利攻之不克法人以全军华盛顿英不能支遂与华盛顿和而法亦由是虚耗王好渔色内宠擅权扰民民不能堪干隆五十四年国大乱寻废王弑之立领事官三人摄王政以拿破仑者法夙将用兵如神征麦西有大功王忌之置散地国人既弑王拿破仑乘势鼓众得大权嘉庆八年国人推戴即王位恃其武略欲混一土宇继罗马之蹟灭荷兰废西班牙取葡萄牙兼并意大里瑞士日耳曼诸小部割普鲁士之半夺塞地利亚属藩侵嗹国围其都城战胜攻取所向无敌诸国畏之如虎嘉庆十六年以大兵伐俄罗斯围其旧都墨斯科俄人烧之而走法方旋师而天骤寒军士冻死者十七人诸国乘其敝也合力攻之法兵大溃故所得土全失嘉庆二十年各国遣公使会议于维也纳凡拿破仑所侵地各归故主其间有分析有合并立命约不相吞噬拿破仑既败丧而避位复立故之裔路易仍握兵柄嘉庆二十一年与英吉利战于北境兵败被擒英人流之荒岛道光二年死路易即位数年死弟查理立愚戆不任事在位九年国人废之择支属贤者路易非立嗣立嗣立性宽仁好纳谏有贤声历数传至道光三十年众举拿破仑第二为法王世其位咸丰三年以王弟拿破仑第三嗣位十年以事征奥败之奥人请成同治九年秋因争立西班牙王子一事与普构衅穷兵黩武者八阅月次年兵败王被擒以地阿士为伯理天德遂成民主之国焉
美国缘起
美利加即亚墨利加之转音或称米利坚亚墨利加之大国即今立约之美国也其船常挂花旗故粤人又呼之为花旗国北界英土南界墨西哥得撒东距大西洋海西距大洋海东西约万里南北处五六千里狭处三四千里押罢拉既俺大山环其东落机大山绕其西中间数千里大势砥平江河以密士失必为纲领来源甚远曲折万里里会密苏尔厘大河南流入海此外名水曰哥隆比亚曰阿巴拉济哥刺曰么比勒曰德拉瓦勒北境迤西有大湖分四曰衣罗乖曰休仑曰苏必力尔曰密执安迤东又有两湖相属曰伊尔厘曰安则衣厘阿诸湖为分界之地北为英土南则米利坚地也初英吉利探得是亚墨利加之地驱逐土番据其膏腴之土徙三凫之人实其地英人趋之如水赴壑法兰西荷兰嗹国瑞国无业之民亦航海归之日渐垦辟遂成沃壤英以大臣居守沿海遍置城邑榷税以益国用贸易日益繁盛以此骤致富强干隆中英与佛郎西构兵连年不解百方括饷税额加倍旧例茶叶卖者纳税英人下令买者亦纳税米利坚人不能堪干隆四十年绅耆聚公局欲与居守大酋酌议酋逐议者督征愈急众皆怒投船中茶叶于海谋举兵拒英有[华]盛顿者米利坚别部人生于雍正九年十岁丧父母教成之少有大志兼资文武雄烈过人尝为英吉利武职时方与佛郎西构兵土蛮寇抄南境顿率兵御之所向克捷英帅没其功不录乡人欲推顿为酋长顿乞病归杜门不出至是众既叛英强推顿为帅时事起仓卒军械火药粮草皆无顿以义气激厉之部署既定薄其大城时英将屯水师于城外忽起大风船悉吹散顿乘势攻之取其城后英师大集转战而前顿军散众恇怯欲散去顿意气自如收合成军再战而克由是血战八年屡蹶屡奋志气不衰而英师老矣佛郎西举倾国之兵渡海与顿夹攻英军西班牙荷兰亦勒兵劝和英不能支因与顿盟画界址为国其北境荒寒之土仍英人南界膏腴之土悉以归顿发令施号称合众国是为美国建邦之始时干隆四十七年事也顿既定国谢兵柄欲归田众不肯舍坚推立为国主顿乃与众议曰得国而传子孙即私也牧民之任宜择有德者为之各部之旧分建为国每国正统一副统领佐之以四年为任满集部众议之众皆曰贤则再留四年否则推其副者为正副或不协人望则别行推择乡邑之长各以所推书姓名投柜中毕则启柜视所推独多者立之或官吏或庶民不拘资格退位之统领依然与民齐齿无所异也各国正统领之中又推一统领总专主会盟战伐之事各国皆听命其推择之法与推择各国统领同亦以四年为任满再任则八年自华盛顿避位后迄今一百一年光绪二年值开国百年之期设会赛珍合天下珍而聚之来观者以千万计总统凡十数易其中或在位四年或八年不等今在位之总统领即今春所定之海斯也初华盛顿既与英人平销兵罢战专务农桑下令曰自今以往各统领有贪图别国埔头朘削民膏兴兵构怨者众共诛之留战舰二十额兵万人而已然疆土恢储峙丰饶各部同心号令齐一当日建国之始止十三邦今则共有三十五邦矣
日本国缘起
日本古称倭人顾亭林天下郡国利病书云倭人邻三转而国故名韩中倭后自恶其名更号日本其国在东海中平列三大岛北曰对马岛与高丽南境相直一夜可达明季关白为乱者是也中曰长崎土较大与浙海普陀山相直内地商船互市于此南曰萨马与浙之温台相直人强健刀最利兼产马明嘉靖年间扰闽浙之倭寇萨马也三岛之外小岛甚多王居长崎之东北地名弥耶谷译曰京为畿五曰山城曰大河曰河内曰摄津曰和泉共统五十三郡为道七曰东海统一百十六郡曰南海统四十八郡曰西海统九十三郡曰东山统一百二十二郡曰北陆统三十郡曰山阳统六十九郡曰山阴统五十二郡曰多亵曰对马各统二郡地皆依水附屿郡之大者不过中国一村落国王一姓历世不易初号天御中主居筑紫宫其子号天村云尊自后皆以尊为号传世三十二至彦尊第四子号神武天皇徙天和州橿原宫传至守平天皇凡四十一世复徙都山城两汉时始通中国魏晋以后得五经佛教于中土于是沙门之教盛行唐贞观间尝遣使往谕宋初遣国僧然浮海贡献太宗赐紫衣厚存抚之其国官皆世禄仍汉制皆称刺史二千石文字同中国读以倭音历代以来不争王而争上将军故上将军第宅时更新主而王无易姓立法严人少斗争犯法者辄走山谷自杀呼童仆鸣掌则应竟日不闻人声好佛敬祖先得香花佳果必供佛或走献祖坟俗尚洁街衢时时扫涤男女皆大领袖女加长以曳地绘染花卉褌裹帛幅短袜曳丝履男须而薙顶额留髟兵发至脑后阔寸余绾为髻发长者翦之女多美发日洗涤薰以楠沈前后挽髻插玳瑁簪其男女眉目肌理髣华土信东方秀气之所钟也长崎与普陀东西对峙水程四十更六十里为一更横洋翦渡风浪极险门至长崎水程七十二更由台湾鸡笼山之北渡米糖洋香覃洋北风从五岛门进南风从天堂门进前明中叶大西洋之葡萄牙尝欲据海口又以洋教诱其土人日本与之战荷兰以兵船日本葡萄牙遁去故其国与通商者惟中国与荷兰而已干隆间始有英俄轮舶往来其地立约通商今王国号明治崇尚西法机器制造轮路电线悉仿行之近则服式正朔一遵西人制度数千年之旧制为之一变焉
意大利国缘起
