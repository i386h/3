<!-- { "loadSidebar": true } -->
上可相夫下可教子近可宜家远可善穜妇道既昌千室良善岂不然哉岂不然哉是以三百五篇之训懃懃于母仪七十后学之记睠睠于胎教宫中宗室古经厘其规纲德言工容昏义程其课目必待傅姆阳秋之贤伯姬言告师氏周南之歌淑女圣人之教男女平等施教劝学匪有歧矣去圣弥远古义浸坠勿道学问惟议酒食等此同类之体智男而愚妇犹是天伦之爱戚子而膜女悠悠千年芸芸亿室曾不一事生人之业一被古圣之教甯惟不业不教而已且又戕其支体蔀其耳目黜其聪慧绝其学业闺闼禁锢例俗束缚惰为游民顽若土番乌乎聚二万万之游民土番国几何而不獘也泰西女学骈阒都鄙业医课蒙专于女师虽在绝域之俗邈若先王之遗女学之功盛于时矣彼士来游悯吾窘溺倡建义学求我童蒙都会所至女塾接轨夫他人方救我之窘溺而吾人乃自加其梏压譬犹有子弗鞠乃仰哺于邻室有田弗芸乃假手于比耦匪惟先民之恫抑亦中国之羞也甲午受创渐知兴学学校之议腾于朝庑学堂之址踵于都会然中朝大议弗及庶媛衿缨良规靡逮巾帼非曰力有不逮未遑暇此琐屑之事邪无亦守扶阳抑阴之旧习昧育才善种之远图也同志之士悼心斯獘纠众程课共襄美举建堂海上为天下倡区区一学万不裨一独掌堙河吾亦知其难矣然振二千年之颓风拯二兆人之吁命力虽孤微乌可以已夫男女平权美国斯盛女学布濩日本以严兴国智民靡不始此三代女学之盛岂必逊于美日哉遗制绵绵流风未艾复前代之遗规采泰西之美制仪先圣之明训急保种之远谋海内魁桀岂无恫游民土番之害者欤傀傀窘溺甯忍瞠目坐视而不一援手欤仁而种族私而孙子其亦仁人之所为乐有事者也天下兴亡匹夫有责昌而明之推而广之乌乎是在吾党也矣
论女学堂
尝读国语至敬姜论劳逸一篇而叹古之妇女固无人而不操作也古者养民之道首重耕织耕之事男任之织之事女任之故礼之月令诗之邠风于农桑诸务皆三致意汉诏犹谓雕文刻镂为伤农事锦绣纂组为害女红知古人以耕织为重而不偏重夫男者并不轻视夫女若夫入学讽诵博览图书则固男女之所同习而未尝独摈夫巾帼也是以诗三百篇妇人女子之作遂居其半沿及两汉而唐山夫人手定雅乐曹大家续成汉书盖其时中国女学犹未废耳后世女学既废彼不学无术之辈遂谓妇女之职仅在酒桨丝枲此外非所当预而为妇女者亦习闻其说信为固然于是苟免操劳即安处淫使稍知翰墨便共诧通才迁流至于今日而中国之妇女已大半成为废弃矣妇女无所事事而徒知食粟则几与罢癃残疾者等今日寓沪诸君鉴于泰西女学堂造就人才之盛欲仿西法立中西女学堂为中国二百兆坐食无能之妇女持开风气诚善举也然鄙人虽身居局外有不能已于言者焉窃谓西学分门别类至繁且随中学旨远词文寔缓而迂为今之计彼绿窗贫户之妇女汲汲操作无暇入学并无力入学者固无论已若夫大家闺秀阀阅名媛其有志附学者于中学似宜仅教以训诂俾收大义而已彼经史百家词章考据之学可不必讲而亦无暇于讲也至于西学则凡算学格致光学电汽学化学重学声学以及测量绘图医理蚕绩凡妇女可以安坐一室以行其所学者皆宜各就其性之所近使造为专门名家以为他日见诸实用之地他如兵法刑律轮路铁轨风涛沙诸学可毋庸议何则中国男女之别綦严非泰西诸国可比之数者皆非妇女所得与也顾其尤要者莫如各种工艺试思西国之所以强者由商务之盛也商务之盛由工艺之精也中国之病既坐此二百兆妇女之坐食无能不能广辟利源则为中国广辟利源者舍工艺其谁属哉或谓蚕绩之事于女子为尤重奈何忽近而图远殊不知蚕织之利本吾华所固有不过参以西法使之精益求精焉斯已耳若夫工艺则凡土不宜桑之所候不当蚕之时皆得勤其四体而居为恒业者也不是之学而奚学哉或又谓妇女之学既重在工艺则凡算学格致及光电汔化诸学可以无事独致力于工艺焉斯可矣曰是不然西人工艺之学莫不由算学格致光电汽化诸学而来也饮水而不穷源其可乎而算学格致光电汽化诸学若能专精一事其利益固自无穷而奈何其概置之也查今年西报所载美国女子学成卒业而为工程首事者二十五人善绘画者一千二百人精测绘者一百十一人工乐律者三万四千五百十八人司会计者二万七千七百七十七人甚至制造厂之教习亦用妇人可想见该国女学大抵以工艺为首务客岁门女子郑绮梅亦有中国宜振兴女塾以造就人材之说其间议论亦以工艺一端为不可废要之西人女学舍读书识字而外概以工艺为重且不特女学为然即其国男子之学亦何独不然吾中国诚欲大兴女学使此二百兆之裙钗慨焉奋发以为今日自强之计以为他日争雄竞爽之图则莫如首工艺而后更习其余特不知鄙人之言有当于诸君之意否耶
兴女学议
古云女子无才便是德噫斯言也其真出诸一孔之士迂谬鲜通者哉夫古者葛覃澣衣河洲流荇宫闱雅化播诸诗章迨礼记内则篇亦以姆教婉娩听从箴规女子由是而汉则有曹大家之修史宋则有欧阳母之画荻名门淑媛佳话流传使非幼习诗书乌能敦敏徇齐若此哉亦越我朝顺治十有三年皇太后制为内则衍义一书女教昌明仪型邦国诚以修身齐家治国平天下之要道无不起于闺房是以女学之兴为有国家者所必不容缓也然则彼言女子贵乎无才者亦有说乎曰有之彼盖见世之女子往往吟风弄月赠芍贻香举凡荡检踰闲未尝不由识字知书始故为是痛心疾首几欲使灵心慧质窒塞不通庶几根本未漓浇风无自而习染仆则以为古今女子之踰闲荡检者由于粗知文义不娴德礼之教使然果有才也则如内则衍义所言一孝二敬三教四礼五让六慈七勤宜无不融会贯通而事事不踰矩矱即不能如后妃之化行南国游女思归亦何至放诞风流自溢于礼法之外哉或有送难者曰允若兹则前岁沪上所创女学堂子宜欣合于心力为赞助矣顾何以置诸不论不议之列且时或微词讽刺一若不愿其有成者然岂非与今日所言自相矛盾乎则应之曰否不然沪上女学堂创之者经莲珊元善而阴助其成者则康梁诸首逆及随风而靡之各省官绅也推康梁之意岂真欲女子皆读书明理蔚为闺房之秀使免逸居无教之讥哉彼见妇女之言易使大夫动听而甯馨之子又时时依恋其母不能须臾离以故设为学堂阴导以悖逆之词使之入耳会心牢牢在念庶他日长而遣嫁得于枕边传播俾詖词邪说流衍无穷而官绅之随风而靡者又以宠其艳妾之故欲使居堂中提调教习之席以媚之彼用心虽各不同而其败坏纲常则一经惟暮年昏耄是以误入其彀以致末路顿隳耳且彼之所以为教者即无悖逆之语亦非女子所应为彼所以教女子者西文也西语也音乐也体操也医术也算学也其中惟医与算二者尚可用以身而操家至于西语西文男子习之国当今之急务彼女子谨守内言不出于阃之义即使学极淹博亦曷能与西人应对周旋若夫音乐体操男子且无所用之而何事用以教女子诚何怪愤世嫉俗者谓中国必先尽弃礼义廉耻而后可望此女学堂之振兴也难者曰然则子又何以中国宜兴女学曰我所谓女子之宜学者即内则衍义中所谓孝耳敬耳教耳礼耳让耳慈耳勤耳外此则书画诗文为闺房消遣之具缝级酒食为中馈操作之常彼夫院本传奇盲词小说已不足污女子之耳目更无论康梁逆说而可用以训迪小娇生乎然则泰西女子有学为医生者矣有学为船主者矣有学为律师者矣有学为主计者矣何独中国而不可学则正告之曰学之安有不可者特西人不甚重男女之别男子所事之事女子皆得事之中国则礼教森严万不能使女子而与男子参错虽学有成就亦安能出而应世更何必敝精劳神以训之欤于是作为兴女学议以告世之阐明阴教者
中西书院志略
从来事之善创者尤赖善因而后乃克臻悠久耳我国家培植材斯文蔚起麟麟炳炳远迈前朝而又推胶庠党塾之旧章于各直省暨府州县广设书院按期课试以甄别而激厉之而为士者得以专心致志攻其学问词章法至良也意至美也迨泰西通商以后识时势者遂以洋务为先于是有背弃诗书入教堂外洋专习西学者是皆倚于偏顾此而失彼者也即如李傅相奏设洋学局沈文肃公奏设特科王补帆中丞奏设储才馆讲求西学源流预备朝廷任使其陶成之意不可谓不挚且深然亦权济目前而鲜贯通之效觉尽美之中犹未尽善焉则欲求兼收并蓄济济一堂其学生学通中外如一生一枯双管齐下一箭而中双雕者莫如中西书院夫中西书院创自林进士乐知先生而成于沈别驾寿康先生者也林先生为欧洲硕彦侨居沪地曾应江海关监督前苏松太备兵使者后陈臬胥台应敏齐方伯之聘王教广方言馆兼摄总理教会事务因见沪上子弟聪辈出易于甄陶而笃志西学者亦复不少遂与沈先生议设尽美尽善之法曲为栽培始于八仙桥住宅外隙地建为中西第一分院又购吴淞路空地建为第二分院其置办基址工料之资皆出自教会而院中应用书籍器用则自李傅相以下显宦富商共相乐助用赞厥成爰延中西教习各四五位而肄业定额每分院遴收一百二十人每人捐洋若干元咸属司事沈君经理凡两阅寒暑在院肄业者各能斐然成章堪备器使矣旋由西国善士助洋六万余元并捐中国绅商一千四百余元得于美界吴淞路购地三十三亩有奇复廷大书院一区及斋舍数十间至甲申年元月工始竣规模壮丽结构崇闳而两分院遂并归大书院肄业且分别五馆曰中学曰西学曰算学曰贸易曰格致其功课则中西并授无畸重畸轻之獘或上午中学下午西学或上午西学下午中学每逢礼拜三中教习出题命学徒作诗文呈削更每月考校一次而于制艺试律外以诗论尺牍汇呈总教习分别录取以定优劣迄今七易星霜而精益加精务求实济者皆监院林君之善于创而尤赖司事沈君之善于因也噫分其条目限以功程教如是其谆也学如是其广也将见他日之肄业诸生出其所学于中西书院者以上佐堂陛柔怀之治不开闾阎乐利之休岂不懿哉岂不懿哉
皇朝经世文四编卷二十八礼政
考试
论科举改制之善
