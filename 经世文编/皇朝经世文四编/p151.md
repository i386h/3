<!-- { "loadSidebar": true } -->
儒以治天下农以养天下工商以给天下而无兵以卫天下不能一朝居也古先哲王知其然也是故农隙以讲武事春而蒐夏而苗秋而猕冬而狩三年而治兵入而整旅归而饮至以数军实三代以来莫之或废也我朝以神武定天下绿营兵制佚宋明而驾唐汉每届五年查阅一次先期由兵部开列二品以上满大臣衔名恭候钦派一人前往或即派本省督抚认真校阅如有训练不精军实不齐者据实奏不得视为具文典至重也光绪十六年轮应查阅江浙等省营伍之期奉旨江苏着即派曾国荃未及举行而忠襄公薨于位奉旨改派刘岘庄制军岘帅莅任适以沿江一带会匪滋事教案叠出奏请缓至本年举行现在各营将弁闻大帅旗旌行将戾至深恐临时献技或有生之患莫不朝夕训练以冀精益求精将邀大帅之青睐当操练时余亦尝从二三好朋窥其阵法之变化步伐之正齐枪炮技艺之娴熟未尝不叹其训练之精而足备干城之选也虽然窃有说也从来礼乐政教邦有常典前贤犹因时变通不相沿袭至于用兵之道更当随时势以变易昔曾文正公创长江水师以收平贼之功而其于金陵昭忠祠记文则谓今之水师立一时之法非可谓平粤贼者即可概平天下无穷之变其他器械财用选卒校练凡可得而变革者正赖后贤相时制宜因应无方弥缝前世之失俾日新而月盛公固善用兵者而其言如此是亦可见练兵之贵乎因时制宜矣今所练之洋枪阵法虽亦按时势以立言然今日之防军当以防外患为先其练兵之法似宜专注外患以为之练即如洋枪一项我有枪彼亦有枪徒练排枪既不足以制胜且彼之炮火甚烈何以御之是宜习卧枪专演卧放后膛枪滚地前进以备冒炮攻敌此洋枪之宜变通者也一如阵式昔之方圆旧阵本不合用即如近日各处练习洋操阵式亦不过徒壮观瞻是宜练临敌散队聚方行务期进战之时可于顷刻间令一营变为无数小队不嫌畸零人自为战又须互相救应可分可合此阵式之宜变通者也至于欲避弹子则练掘造地营之法欲图轰击则练安放地雷之法欲踰濠越岭则练健步疾行之法欲焚毁敌营则练洋式火[箭](前)之法比闻近十年来营伍中渐染暮气将弁则专讲应酬世故士卒则大半吸食鸦片其于逐月粮饷层层扣兵有怼言在近省之统领或尚稍知歛迹其离省稍远之处营规之废弛或不能免以废弛之营规而加以不合用之操练其关系细故哉值此国事闲暇之时以为整顿操防之计所以使壁垒旌旗焕然而改色者必有道以处此矣
练兵刍言
中国武备之弛于今为极近年以来每有战事无不挫败丧国威失利权割地赔不一而足夫中国常备之兵满汉旗绿各营计之不下百万养百万之兵而不能收乎兵之用为国家扞患御侮亦可慨矣方今朝廷兴议变法而武备尤当务之急前既谕令各省督抚将旧营认真裁减另练有用之兵而昨传七月三十上谕复注意于选将而仍饬各将省军督抚将原有各营严行裁汰精选训练以成劲旅朝廷重视武备之意于兹可见此诚自强之要政而靖乱之良图也谨不揣檮昧聊伸愚虑以效刍荛之一得焉窃维用兵之道在用其锋而用锋之道在用其新法曰避其朝奋击其惰归朝奋者新气也惰归者暮气也一时一事之间尚有新暮之分而夫其在十年百年长久之计者哉譬之于器新者工整旧者朽败譬之于木新者茂盛旧者枯槁兵亦犹是也以锋言之又如刀剑其始也淬之砺之及锋而试可以陆断犀虎水剚蛟鼍殆阅岁经年尘沙湮溃锈涩缺蚀钝等铅刀不可用矣新旧之分如此其殊可不念哉今就中国之兵计之八旗满兵入关之初本称精劲四方多难无不赖以削平迨干嘉间渐已[不]甚得力至于绿营分布设防初非无效而咸同之间发匪扰乱所至之处绿营望风逃溃不能一战其强于前而弱于后者无他新旧为之也至湘淮各军或者以其尝立大功可以倚恃不知曾左诸公当时实知绿营无用乃计另练新兵而湘军以出曾文正尝语人云吾练兵必赤地新立一军兵不用曾入营籍之人营官哨弁不用千把以上之员用能卒平大难再建中兴迨发匪既平再事剿捻曾公已尝谓湘军之不足恃而倚办于后起之淮军新旧之间见几甚微惟善用兵者能默察而取舍之湘淮各军至于今兹更历多载暮风尤甚积习尤深考其所至实与绿营无异即使曾左诸公复出吾知其亦必不能不裁汰而另练矣因斯以言裁汰旧军另练新军固今日之急务至有以旧军众多一旦裁汰过骤或恐生变者则莫如仍用前人旧兵死亡缺额不补之法以渐销而暗磨之旧出一缺新招一兵不数年间旧者自尽新者渐成亦何变生之足虑乎考之各国之兵常备祗有三年三年既满更退预备故其兵即多年不用而其锋常新中国新军既立欲求常新即不能遽效各国之法亦宜之后随时考校裁汰老弱挑补精壮如上谕末之所云云有练兵之责者其图之
海军
重振中国海军议
泰西各国以水师为命源以船政为根本读海防新论备载南北花旗战事甚详中国之于海军亦尝经营缔造庸臣怯将一误再误浸成不可收拾之势遂如广陵散之音沈响寂湮没以至于今也溯当日左文襄沈文肃之议福建之船政也实海防第一要宏规钜制先后十年治法越议以后令合肥相国大张旗鼓设立海军光绪十二年春醇贤亲王总理海军事务偕会办李傅相办善厚斋将军巡阅北洋各海口调集南北洋铁甲兵轮演操嗣经奏定章程每四年校阅一次屈指计之已三校阅矣然自戊辰至甲申闽江之制造多矣而法酋一扰船毁几半自丙戌暨甲午渤海之规模大矣而倭奴一役舟覆无存忧时变者遂贸贸然谓国帑之虚縻海军之无用不禁叹息痛恨于不置也而不知环海七省海道一万数千里洋面愈广控驭愈难举地球各国往来于汪洋浩瀚之中莫不各治兵轮各争雄长兵法有云勿恃彼之不来恃我有以待之无铁舰则人可游行我难飞渡无海师则人战甚便我御无方而且西贡新加坡隐附我闽粤之背大同鸭绿江近扼我畿辅之吭强邻四逼一苇可渡苟不治庆元之海艇浮杨仆之楼船一有海警则转输不继漕粮有阻截之虞保险不行军火有难来之势罅隙百出丛棘万端夫靖港之舟师覆没而平吴一捷终奏于彭杨二公说者谓当日戡乱之功必归美于湘楚也明甚故同一神策军也李晟用之则强令孜用之则弱同一御前军也允文用之则捷王权用之则摧是知马江之挫威海之熸其为丧师辱国如出一辙于是乎中国之海军全功尽弃矣不亦重可惜哉盖天下事不患其无治法其患在无治人而于军事为尤甚今欲自强非重振海军不可或有难予者曰制固善矣其如经费之大何则正告之曰是无难也查海军旧额岁支四百万此为指拨的加以京旗新增三百万之饷项似可仍旧裁减以及闽厂制艇岁费不资北洋购材请无算合四者而并计之当十兆而有嬴无绌也而且澳门门之二提督琼州南澳碣石潮州之四总镇各有官署各有师艇惟船非铁甲钢板鱼雷蚊子之属兵属绿营复老弱而不可用以之靖内匪尚嫌不足而谓可以御外侮乎徒耗库帑于兵防无裨也若能挹彼注兹集微成巨以此数者归并海军五年以内七成购船三成养兵船以年而增兵即随之五年以外三成购船七成养兵兵以年而增船即减之迨至十年以还当有一军可恃且人谓海军之难难于制船购愚意以为海军之难难在置将简兵观于早年军务兵将之难堪殷鉴不远而知此后海军所当引为前车之覆也已从前西员之宣力于中国海军颇不乏人虽楚材晋用岂无一二血性过人忠勇足恃者自习见夫此中将领骄奢贪纵挥霍性成剥削船费扣饷需竭禄入之丰盈悉以供其淫赌弁勇相习成风流于惰媮而不知戒致蔑视中国之军制竟有因禀揭不遂为人排挤而去者假使今后成军依然积习相沿流而不返则整军不如其已有船不若其无也中国分省而治弊在门户之见畛域之分谓予不信即一二往事证之先则台峤请援久矣而北洋两船中途即返继则燕齐告警频矣而南洋诸舰观望不前唇亡齿寒之谓何不几昧于普天皆王土率土皆王臣之经义也哉拟请合南北洋设海军提督一缺譬若长江之制岁以周阅为常一防警则各防合力援一船危则各船同心赴救指挥如意因应一心是何异于常山蛇之击首则尾应击尾则首应乎此又重振海军所当略予变制痛除旧习者也
海军需材论
