<!-- { "loadSidebar": true } -->
求治者必清其源除害者必穷其本比如养苗必先去其稂莠螟蟊方可致壅培用药必先袪其风寒暑湿方可加滋补泰西诸邦自与中国通商以来漏之最大者莫如鸦片以土苴易我金钱岁以四五千万计窃揆天下大势入者固多出者正复不少中国所出以丝茶为大宗其税不敌烟税之半外洋所入即使利益均沾其税不及烟税之半以每岁计之两税相衡已多畸漏若统筹三十年之通所损何啻浩万斯即布告天下明示禁止揆之万国公法谁曰不可惟是贩售鸦片其利为英人所独擅其事为英人所专主他国不得而干焉英人恃印度为外府一切设官养兵专赖鸦片无鸦片是无印度也故英国议院大臣曾在其国中立会禁栽莺粟毋使流毒于中土初议改种他物然亦卒无善法说者谓与其外禁邻邦之贩售不如内禁民人之吸食外禁事听之人内禁权操之己鸦片运入中国消流早登和约今欲禁之自外必于约内删除鸦片进口一条则庶几流绝而源澄抑思英与我国通商他物获利犹微而鸦片乃进之最大者一旦商去其无穷之利断非所愿故前人为禁烟之说者曰极贵则易禁极贱亦易禁极贵在重征其厘税使之加无可加极贱则遍地栽种莺粟可以无事外求要之禁烟非不可行在乎立法严而行法宽期效急而收效缓毋至徒扰乎民而已至于烟之为害人人知之矣一为贫之由就其大处观之边关之地岁入烟若干数岁出银若干数以极有益之银而换极有损之烟如是者相沿已数十载银之去者不知凡几欲其不贫能乎就其细处核之编户之氓人日得米一升半升即可度而烟之费则倍蓰既不能节其所出复不能谋其所入于是鬵田宅鬻妻子一身所有无不斥卖殆尽吸烟者耗其资即不吸烟者亦并受其累一乡若干辈一州一邑若干辈推而至于天下更不知有若干辈欲其不贫能乎一为弱之根凡吸烟之人不耐劳苦筋力减也不能振作精神颓也不思久远心术坏也图片刻之安不问来日贪一身之适不顾全家其能任以天下事哉以至朝廷无刚断而宫弱胶庠无气节而士弱军旅无纪律而兵弱闾阎无事业而民弱举天下趋于委靡而无勇往直前之概皆鸦片阶之厉矣虿之毒螫之而已蛇蝎之毒除之而已洪水为灾天生大禹以平之猛兽为害天生周公以驱之惟此鸦片苟不先去其害虽尧舜不能为治不先禁烟即开矿亦无用也矿之所出不敌烟之所耗相安糜费储积仍无由基是灌漏也即练兵亦无裨也持戟之士即属吸烟之徒一遇惊惶遁逃惟恐不速是张空弮也
近日民间吸嗜者十居六七上自官绅下至肩挑背负之俦无不以有限之资供无穷之瘾甚至鹄面鸠形填沟壑而不顾内地种植莺粟者比比皆是种于云南者曰云土种于四川者曰川土种于两广者曰广土种于浙江台州者曰台土山西一省种者愈多河南一省所种视中土各处所产为独优以土膏厚而壤地居中也一亩岁可收烟膏二十两吸烟之人日多一日种烟之地日广一日若听其自然而不加以厉禁即使无外侮之至推其终极亦相率为饿殍而已矣然则禁之之道当如何曰由官而士而兵而民自贵达贱其情公自上及下其势顺内官责成于长吏外官责成于督抚士责成于学使兵责成于主帅民责成于守令限期可宽而用法须严逾限不悛者杀无赦惩一所以警百此周礼用重典之意必令出法随而后可以挽救若稍一纵弛视为具文永无廓清之日矣或疑关税少此一项于国课有噫子孙之膏血为外人吮食其大半而父母欲得少许分而尝之尚忍乎哉此不徒见小利则大事不成也昔赭寇鸱张蔓延十余省其有于国课者岂止一项筹饷募兵种种需费任得其人则理财自有善策若唐之刘宴可征也岂必恃此烟税哉或又疑禁烟而西人不允奈何曰我欲止其烟土之来则彼或不允我自禁夫民人之吸则彼本无涉惟是烟非止洋土本地所出亦多欲返烟土而尽为谷土此非可强制也必择地方官之老成晓事为众所服者因其土地之宜风俗之便设法以劝导之使勿再种烟然非久任者弗能办今朝更一牧暮易一令奉行者必有名无实故禁吸烟者宜严而劝止种烟者宜婉禁烟之后吸者既渐少则烟土之利亦微民自愿改业矣禁烟之时编查保甲标明烟户以严旧吸新吸之分藉示区别既吸烟者许其在家吸食年老废病者听之余者限以若干年当戒逾限不戒者罪之地方官每年必将清册送呈苟吸烟者渐少从优保奏如或壅于上闻以少饰多及督率不力者从严参办如此则上下一心励精图治庶几烟害潜消于无形耳不然者岂第贫弱之患哉
续禁鸦片说http://wave.bbs.xilu.com/昨读贵报见有拟禁鸦片一说此说也固已屡见而是篇尤为精密其筹禁各法亦罔不详且尽殆所谓有利无弊毫发无遗憾者矣何可续何必续何敢续何能续然愚则偏欲续诸君且听我之续夫鸦片之宜禁畴不知之苦于无良法以维持之则一纸空文人皆视若弁髦其有认真办理者雷厉风行必使根株尽绝毫无假借令出惟行如是则可以禁矣顾中国之治各分畛域东禁则去而之西南禁则去而之北则是以邻国为壑而暂效于目前仍无补于大局也由上而下次第各有所责成是已然中国之地大矣广矣人又多至三四百兆安得耳目之必及即安保禁令之必行知所谓禁也者仍即纸上之空谈耳愚则以为禁鸦片之法别有在也夫中国之漏鸦片最为大宗若中国而忽下禁烟之令则香港澳门等处即可以为鱼之渊雀之丛而利仍出于外洋于中国无与也今中国创设海军讲求西法制购轮船铁甲相度险要筑建炮台电线虽已通行尚欲造铁路以辅电报之不足会计一年所入不敷其所出之数费用颇为浩繁则何不即于禁烟之中更寓裕饷之法非必其出于聚歛而国用自无不足是不亦美乎其法安在曰中国而禁鸦片之来路外洋或为之梗中国而禁华人之吸食外人不得与闻也一时而欲禁人之吸食人或不免有巧避也若听其吸食则彼无庸避矣请下一令曰凡有吸食鸦片者不之禁但必须呈明在官即由编查保甲时详细注明分为上中下三等下等之人吸鸦片者每月应捐纳洋银两元中等者每月捐纳洋银二十元上等者每月捐纳洋银五十元或再于此三等中斟酌子目稍分捐数均无不可此之谓烟捐乃吸烟者之捐非贩运者之捐也夫彼吸食鸦片之人往往锱铢必较同一烟馆而此家较彼家烟盒稍大可以多出一口半口则必舍此而就彼一星灰末沾于桌上亦必爬剔而出以灰易膏斤斤较量灰中或和以水并有搀杂他物之灰以相混者种种下作皆由于鄙吝之故下等之人或小本营生肩挑贸易或以推车负担自食其力一日所获除糊口外仅足敷烟霞之费又岂能于烟赀外再措烟捐若中等之人则尚不至如下等之竭蹶然于烟赀外另出烟捐恐其力亦有未及即在上等者家道殷富或系显宦尔俸尔禄断非吸烟所能贫然此等人或不但一人吸烟一家之中或夫妻皆有瘾或子侄亦相染若家有两人即须月出百番每多一人则多五十番夫亦安能持久不能缴捐则惟有逐渐戒除之一法上等者或一家有数人吸烟每年必有一二人戒者中等之人则所入恐不敷所出每月必有数人戒者下等则朝不保夕每日必有数人戒者所谓形格势禁不禁而自绝之道也
如此禁法不出十年中国之人必无吸食鸦片者矣且不但无吸食之人而已国用亦因此而足试思中国近来二十行省吸烟之人何限此令一下一时不能尽行戒绝则不得不照数付捐合计所收一月之中为数几何以后虽逐渐减少苟迟至十年而净绝则此十年中不知其所收之捐盈几千兆矣即曰戒者甚速早至五年而已净绝合中国无一吸烟者而此五年内所收之捐亦不知几百兆矣然又恐其仍蹈前此苏州禁烟覆辙悉以上海租界为逋逃渊薮一至租界华官收捐殊有未便则又有一法于此租界之所以不肯与于华官禁烟之议者以其有烟灯之捐利源所在不肯废也今若仍听其收烟灯之捐但于编查烟户之后将每月所收烟捐分半以与西人西人岂有不乐于从行者乎行之数年所收之捐项以之制枪炮筑炮台购铁甲练海军制水雷开铁路采矿产一切中国此时所以谋富强者无一不可以举行迨至烟患既除而海军陆军莫不整练从此禁止外洋烟土之来吾知外洋畏威怀德不敢异词且及此时也中国无一吸烟之人彼贩烟土者即不禁阻而亦将不复入口矣岂不美哉岂不美哉夫洪水为灾则天生大禹以治之猛兽为患天生周公以驱之今烟之为患于中国也较之洪水猛兽而尤厉安知天不生圣人以除其害方今中国大皇帝亲政伊始百废具兴内外臣工罔不悚然逖听新政若此令一下则中国数十年之痼疾一旦而如距斯脱夫亦何难之有哉试观近来印度专事讲求种茶之法出茶亦逐年渐多从此以茶之利易土之利彼早有见于此以为将来必有此禁革之一日故先事已为之备也然则中国又何惮而不为也哉
去毒
