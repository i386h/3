<!-- { "loadSidebar": true } -->
窃维自古立国之经必先足用足用之道必先充寔内地而后以余力控制边陲未有竭内地之藏供边陲之用而能善其后者也汉之盛时屡击匈奴无功其后用赵[充](屯)国屯田之策省息大费乃以平定西羌国家充裕糜饷劳师力犹难继矧其在财用匮乏时乎今之内地空虚极矣自咸丰初年军兴以来殚竭财赋以佐饷需者为数已不可胜计迨发捻既平滇黔胥靖而各省犹协拨频仍不遗余力以内地甘陇未清不得不竭力图维勉资军[须](硕)其实百计搜括已极艰难乃自肃州告捷因出关师行紧要征饷益繁其见诸奏咨者如左宗棠拟借洋商三百万两袁保恒请拨部二百万两各直省于协济月饷外加拨之项或十万两五万两不等而景廉金顺等军及西征粮台月饷尚不在内兵事伊始需饷已如此浩繁关外用兵骡驼之费转运之资较之关内且增数倍然其事果有把握计期可以告蒇各省即设法筹措尚冀有日息肩无如边地荒遐回情狡谲恐非日成功之举设迁延岁月边外之征输未已内地之罗掘先穷万一贻误戎机悔将何及现在部库无充余之蓄其各直省情形东南若江浙等省地方凋敝民气未复艰窘固不待言西北若山东河南广东四川等省虽较东南稍称完善而纷纷协拨力亦万难久搘即以山西而言岁入之项仅三百万有奇应解京饷固本饷一百零六万应拨各路军饷一百九十余万本省必不可少之用一百六七十万以出衡入窘竭情形岂堪言喻山西如此他省可知在司农因边需紧迫加增指拨原有不获已之情在疆臣念军饷孔殷竭蹶输将敢有稍辞难之意第出者日见繁多入者祗有此数其尚可强支者无非剜肉补疮之计其无能勉应者早成捉襟露肘之形各省库储为京师外府而令空虚一至于此瞻维大局岌岌可忧夫天时人事之变常出于意外所贵思患而预防于未然今内地空虚若此设猝有水旱刀兵之事何以应之即如上年台湾有事海防所用已多黄河南迁工赈又需钜现闻河洲抚回复叛即立可扑灭军费须筹此皆猝然而来出于意外者不得谓近日之患仅在边陲而内地封圻遂可晏然无虞不必稍留余力以自备也臣亦知新疆为高宗开拓之地正当乘此兵威力图收复第事有宜审时量力参酌于万全者譬如人之一身尺寸之肤皆父母遗体但四肢心腹轻重悬殊四肢疮痏之患固应攻治其如大病之后元气亏虚亟须培补若不顾心腹元气之伤锐攻四肢疮痏之疾窃虑肢体之疾未疗而心腹元气愈亏论者以此为保惜先人遗体然乎否乎内地心腹也边陲四肢也耗费于边陲竭财于内地何以异是天下事有先本计而后未图舍空名而求实益者亦惟于轻重缓急间一权衡之耳或谓收复新疆乃文忠显皇帝未行之志我大行皇帝未竟之功岂容缓图
夫古之圣人曰善继善述于前人未竟之志事乘时而亟图之固为继述之善于前人难竟之志事审时而徐图之亦未尝非继述之善善者因时变通之谓也我皇上缵承统绪何一不祗绍前徽第敬念皇上龄践祚国事方殷于边陲小丑暂示縻于内地封疆先培元气似亦因时制宜之道无惭继述尽善之称可否请饬下西征各军未出关者暂缓出关已出关者暂缓前进挑选精锐数千驻安西炖煌玉门一带防守关塞北则于河套要隘相地布厄贼东趋其业经西进之师可退者退不可退者会合其地防兵固守城池勿轻远击并仿赵充国屯田之议令各处驻之兵且耕且守如是者有数利焉兵多则饷钜挑选精锐计口授粮饷少易给一利也道远则运艰近关而守转输较便省费寔多二利也全军远出后路空虚易战兵为防兵外联巴哈内顾甘凉安边即以保境三利也内地之兵长征绝域水土不习病溃堪虞息其劳以养其锐士气奋兴兵皆可用四利也屯政既修贼来则击贼退则耕以逸待劳俾无窜掠足以制贼之命五利也初兴屯田不无钜费然裁兵减运以其费办屯亦无不足当前节饷以兴屯异日即收粮以充饷所费者暂所省者常六利也擅此数利内足以固守关塞外足以慑伏戎蠢尔么魔或者不歼自灭如必重烦兵力数年之后俟边外屯粮既足内地财用稍充再请皇上饬师西进殄此余氛边外各城传檄可定复祖宗旧拓之疆土式廓鸿规成先朝未竟之事功克光前烈天下莫不仰我皇神武内安外服震迩威遐运谋果出于万全成功何争乎迟速是则酌量变通一时省兵节饷之权宜实百姓靖寇绥边之长策也如或不然必于目前锐意进攻竭内地窘绌之度支供边外浩繁之军费无论劳师鄙远未易成功即迅就荡平而底定之余善后经营需用更不知凡几试思今日时势国家有此大力否乎总而言之近时第一大患首在忧贫近时第一要图必先足用京师为天下根本部藏无余各省为京师屏藩库储告匮斯即日夜求开之方尚恐不逮傥更不求变计壹意西征坐令部藏藩储日窘一日近忧孔迫远患方深此臣所以念国计而旁徨顾大局而萦虑窃不能已于言者也臣祷昧无似迫于愚诚敢竭管蠡之见是否有当谨恭摺具陈伏乞圣鉴训示
户部遵议筹饷摺
户部谨奏为遵旨妥议具奏筹饷事光绪二十年七月初九日军机大臣李鸿章奉旨翰林院编修张百熙片奏筹饷六条着户部妥议具奏钦此钦遵将原奏抄交前来查原奏筹饷六条内除扣发职官俸廉一条臣部已另行具奏内务府支皆按九成一条应由内务府自行议奏臣部均毋庸核议外其余四条谨分别酌核恭呈御览
一原奏拟请饬中外一二三品着名殷实大员捐助征倭协饷钜万者准分别给予该员子孙一二三品廕生稍次者亦准予实在优奖等语查倭氛不靖中外同仇凡在臣工均有急公之谊矧大员受恩深重捐赀助饷尤属义不容辞应请旨饬中外一二三品大员竭力捐输如有报钜万者准由部专摺奏明给予寔在奖以示优异至廕生系出特恩未便以捐赀较多即准给予应请毋庸置议一原奏拟请饬各督抚劝谕所属富绅钜贾有能如光绪十年福建台湾林维源捐饷钜万者准照加恩林维源之例破格录用或系商民不欲服官并准移奖子弟一人等语查现任太仆寺卿林维源于光绪五年间由花翎道员捐缴洋银五十万元经该督抚奏明请旨赏给三品卿衔一品封典并给予伊弟官阶翎枝等项又光绪十年台防案内列收台绅林维源捐饷二十万元是年十二月间奉上谕刘铭传奏台湾绅士捐输钜等语台湾绅士林维源着以四五品京堂候补等因钦此今筹饷紧要应令顺天府尹暨各省督抚劝谕中外富绅有能照林维源捐输钜者如系正途出身及已得有职衔人员即由臣部暨各省督抚查照林维源捐输成案请加恩破格奖励其富商大贾捐至钜万者如系身家清白亦请破格录用并准移奖子弟以示鼓励仍严饬地方官不得向所属绅民分派勒捐致滋纷扰一原奏拟请酌提固本银两等语查固本银两即系直隶练饷各省按月解部直隶亦按月请领如各省解不足数尚须由部库垫放此项固本饷银历系归入正项开放并非另行存储部库寔无专可以酌提至直隶练饷局约计尚有余存应由直隶总督酌量缓急通融提用一原奏拟请加收川广盐厘每斤制钱八文淮盐每斤五文长芦河东等处四文许照厘加价令各商等先行垫缴一年之无总商者官为筹办等语查盐务以两淮为大宗川广次之长芦河东又次之光绪十年间湖广将川淮盐价每斤加两文两江将川盐每斤加三文湖南将粤盐每斤加两文现在均未停止长芦河东从前或因荣工加价或因海防加引至今亦照旧征收若再将盐价每斤加制钱四文至八文不等则官价愈昂私贩愈多额引愈滞势不至于病商病民而因以病课不止夫言利固无善策立法必取易行拟通行有盐务各省每斤加制钱两文以佐军需军务一平即行停止仍令严禁商人藉端价及重包夹带之弊至按斤加价或令各商先行垫缴抑或陆续带缴统由该省督抚体察情形报部核办以上酌核各条如蒙俞允即由臣部行知在京各衙门及各督抚等遵照办理所有臣等遵旨议奏缘由理合恭摺具陈伏乞皇上圣鉴谨奏
筹饷十策
