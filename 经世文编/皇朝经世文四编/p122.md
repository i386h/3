<!-- { "loadSidebar": true } -->
昔夫子论士品以使于四方不辱君命居于孝弟信之上又曰诵诗三百不能专对虽多亦奚以为可知春秋之世最重使才其时若臧文仲子产辈轺车四出辉映邻封类能尊国体洽邦交列辟于以倾心僚因而敬服洎乎战国七雄并峙游说之徒辩论纵横是非蜂起安危强弱判于数言盖其辩给之才亦有不可及者降及汉世孝武诏察茂才异等以可为将相与使绝国者并称慎重使才于此可见自汉以后此风遂微间有富弼曹利用诸人一事流传播诸史册垂为美谈是非后世之才遽逊乎古也盖当春秋战国之世雄并列各怀忌心错居于其间者非慎简贤才联络与国即孑然无以自存因是有国者招致英贤不遗余力至若汉唐以后中原万里共戴一尊绝徼小邦称臣纳贽故皇华遣使不过奉扬德意宣布明威国势既殊抚循自易人才不振职此之由今者环球万国鹰瞵鹗视咸以势力相高中国逼处其间办理交涉在在棘手稍一失当即启衅端苟非使臣调护得宜变玉帛为干戈陷生灵于涂炭中日战后时势益艰皇上宵旰焦劳急图自强之策而环顾内外诸臣守旧者既多迂拘维新者亦近虚憍欲求洞明时变与国分忧者殊寥寥无人今岁春间特沛纶音开设经济特科冀得豪杰非常之材以补益时事又以欲敦邦谊重使才爰于本月二十三日复降谕旨云方今各国交通使才为当事之急着各直省督抚亟学平日所知品学端正通达时务不染习气者无论官职大小酌保数员交总理各国事务衙门考带领引见以备朝廷任使钦此大哉王言诚有见于中外交涉之道必恃人才以为枢机乎窃谓至今日而论使才其事难于古而其责更重于古盖春秋之时列国虽疆域各分而南楚北燕皆在今日中国十八行省之内性情相似言语从同故两国即有违言亦可从容商酌折冲樽俎数言解纷今则奉命于数万里之外交涉各件必授意舌人语气之轻重稍殊即办理之缓急迥异此事之难于古者一也列国之时兵戎大事其权归于一人故苟能数言动国君听闻可以立时和解今西国之制权在议院虽国君首肯而议院未经允从其事亦仍无济故约纵连横之说未能幸售于一时此事之难于古者二也夫使今日之膺使命者其才其识果能如当日臧文仲子产诸人而欲于聘问之来寓邦交之辑睦收效尚恐难睹而时势既殊难易迥别平日于各国之民情国势本未必了然于心一旦使节遽膺外洋之风俗语言从未相习乌能广通声气结纳名流惟是蝟缩于使馆之内得以三年无事瓜代回华以冀显秩高跻厚赀坐拥其稍贤于此者或钞缀琐事成日记数册藉以炫耀于人能事如此亦何能取重于各国君相藉为缓急之助乎夫才难之语自古已然于今尤甚中国国势如此岌岌瓜分谬语流播寰区当轴诸公或欲联俄拒英或欲联英拒俄聚讼纷纷莫衷一是夫不能力图自强而欲联合他人藉以自助已非谋国之道而彼此隔阂情谊不通孤立无援深以为虑皇上旷观国势慨念时艰既令各省督抚保荐使才又以侍郎荣惠有请选派宗室王公游历各国之奏特着宗人府察核王公贝勒等如有留心时事志趣远大切寔保荐听之是殷复情意之相浃或者人才可以渐出而国势可以稍振乎草莽下士不禁馨香以祝之
论所以尽使臣之职
孔子曰使于四方不辱君命此不辱君命一句为千古使臣之职分由是论定如山莫可移矣然皇华之使尤重选才使臣之职尽不尽良由于选才之当不当汉武诏求茂才异等为出使绝域与将相并重古之为使臣出疆专对樽折冲兢兢焉常恐有所不及以贻君忧君之遣使臣亦宜勉励劝戒激以公义臣之事君固宜尽忠而君之使臣亦宜以礼也昔苏武为汉中郎将奉使入奴律劝武降武谓屈节辱命虽生有何面目以归汉遂引佩刀自刺律大惊急拘持武武气绝半日复苏乃徙武北海上无人处壮年出关皓首而归留驻奴凡十九年及归老母终堂生妻去帷此亦天下所希闻古今所未有实足为后世使臣所矜式也国家声教覃敷东际海西界回北绥满蒙南至台琼举凡朝鲜琉球安南暹逻缅甸之属悉隶藩服欧美诸邦慕中华地大物博不惮远涉重洋数万里航海东来关叩塞求市通商货舶云集日增月盛道咸以来海禁大开英法诸国屡遣使臣来议约其间各小邦亦复慕义寻盟各国因轮舶转输便捷懋迁日众遂遣使臣入都展觐持节护商旅朝廷以来而不往非礼也于是亦简重臣出洋莅止各国京都以报之同治来次第举行瓜期调任三年为率此万国公法所谓特使也京师各国使署大臣皆常川驻劄并设参赞领事繙译随员等官辅翼之此又公法之所谓常任使臣也此外更有以常任兼特使者要之皆代国行权代君行事者也中朝于各国事务既设总理衙门统理于内复有出使大臣分任于外遇有事关重大非寻常所能行者即特简全权钦差便宜行事或和或战均得以先事绸缪岂非洋务之急务哉曩者未能深悉情形茫无头绪动为所欺其因畏葸而贻误国事者已非一次间有一二老成非不力争大体独具苦衷或以操之太急而启衅或以过于持重而取讥论者至今有余憾焉同治乙丑朝廷始有出洋之命是时仅同文馆学生游历耳自是以后持节奉使者相继遄征风气渐开迨光绪初案议结朝廷选使益慎其人擢熟谙洋务者充出使英国大臣是为我朝遣使常驻外洋之始是时郭陈何郑诸宪经简派星轺四出遂遍欧美等洲光绪戊寅曾刚袭侯奉命出使欧西所至钦服是时朝廷方殷强俄之忧遂诏侯重往议约侯奉帝命侃侃誾誾刚柔互用据公法持大体反覆辩难卒使俄人降心俯从许改前约反我侵地使非侯之克尽使臣之职有以折服之乌能不辱君命哉厥后中法失和曾侯力持战议电致总署往复计议嗣法人以事多掣肘骤与总署议和总署许之然仍反覆不定使非侯之洞烛法人情伪乌能抒此伟议哉留驻欧洲凡九年而星轺遄返其所以克尽使臣之职者皆其洞悉洋务力持国体所致也本朝自举行遣使以来实所罕见凡应皇华之选者皆当奉为坊表若徒驰域外之观惟声华之是尚置不辱君命之义于度外是真视王事于弁髦矣夫出使大臣有统辖领事官之责而派充领事仍由朝廷作主光绪三年首于英国新嘉坡设立领事嗣于日本横滨等口设理事官至其总领事则设于美国旧金山而和约则设立领事之外并有繙译及随员等官西班牙自与订立条约十六后即设立领事复因开办伊始事务纷纭札派委员同经理之员又有先设商董后改领事如檀香山者此皆由公使出洋察看各国情形与总署咨商奏明办理者也原各国遣使之意恐恃强凌弱者也遵公法而有害于均势也故遣使聘问两国益见和睦我国为君主大邦所有权利本无限制公使受命出疆以觇各国强弱敦笃邦交审其形势察其仁暴卒至保护我商旅则使臣之职不于此尽哉
觐使臣以通情好论
天下之患莫大乎情隔内外上下壅遏而不能达外情不能输之于内下情不能贡之于上则内情亦无由达于外上情亦无由明于下积而久焉遂成为内外相蒙上下交蔽如是而欲求其长治久安乌可得哉然而通之实难中国自三公坐论之道废君与臣当陛见之时且无多谈而其为使臣故夷夏之分逾严而边陲之事益其中既有所壅沮则必有人从中舞弄而太阿之柄乃倒持之以与人至本朝而大反乎前代之所为凡事必由亲裁绝无假手于人之处而会同四译则有馆理藩则有院岁时召见蒙古以及各属藩王并其使臣优之以礼接之以仪示之以恩喻之以信夫是以各藩属莫不爱戴恐后然此藩属皆在要荒之列久已为不侵不叛之臣非敌国之比也自开海禁以来与泰西各国及日本通商立约海东西咸为与国共辑邦交而中国之所以通其情与外人之通情与中国者日益众与国既派使臣驻于中华中国亦派使臣驻于各国每阅日报见大书特书不一书曰某日中国某使至某国见某国皇呈递国书某日某国有某会华使某躬与于会而其进见之时则除初至时起不常见之而他国使臣之来中国者则未尝一行觐见之礼也同治年间曾一入觐成礼而退此后又不复见论者以为中国朝廷故示尊严又或以为格外慎重其实则皆非也毅庙以年践祚母后垂帘听政者十余年不便与外邦使臣相见至亲政之日即首议及此俾各国使臣得以一近龙光为荣惜乎龙髯下垂鼎湖仙去今上入承大统亦在年虽天亶之聪远情久已洞瞩究以深宫养晦不欲遽驰域外之观至去年亲政于是各使臣援例请见皇上亦亟欲以一见各国使臣藉伸敦睦友邦之谊遂定于今年正月二十五日在紫光阁延见各国正署各使臣并及各参赞繙译等官各使臣等亦莫不欢忻鼓舞乐近天颜序班以德国使臣巴大臣为首领遂祝颂之词以抒诚悃而皇上霁颜温谕重下沛各日报探悉一举一动一词一语皆争相传钞恭录入报以为幸事煌煌乎大典肃肃乎盛仪固天下所共闻中外所共喻者矣窃以为此一见也不仅铺张大典扬诩盛仪而已所最关紧要者则自有此见而日后中外上下之情皆从乎通而不从乎塞此则尤为中外所共庆者矣夫此次紫光阁一觐为时颇暂巴大臣恭祝词皇上优以温谕细绎其义无非颂扬得体抚慰攸宜于交涉事件绝无一字提及有益无益又何从而悬揣之不知使臣以颂词上黼座以温纶下逮天威不违颜咫尺其情已无所隔阂中朝之豁达大度开诚布公各使臣当亦于言下见之各国使臣执礼矢恭共敦睦谊皇上亦皆于一览了然从此两情相通一德咸有已成上下交孚之象将来何致有蒙蔽之弊即有商订之事虽不必与各使臣事事面谈亦可以开心见诚相与商度各国使臣亦有以知中朝之意向而竞贡其真情内外之情既达上下之情相孚而谓敦睦之谊有不日益加密者乎夫敬其使者所以敬其主也中国使臣远赴各国各国之所以相待者有加礼此非中国使臣之荣实各国君主之能以礼让为国也孔子云能以礼让为国乎何有不能以礼让为国如礼何礼让二字虽不专指接见使臣而言而接见使臣之道亦在乎此夫海外各国但以朴实相尚文物礼仪往往推崇中国而乃于接待使臣一节觉海外各国亦未尝不自有其文物礼义此又为各国深为庆幸者也海外各国既以文物礼义推崇中国则其觇中国也必于其文物礼义间窥之合于一觐之下仰见中朝文物之盛如此礼义之盛如此而又恩礼优渥嘉惠颁总署各大臣奉命设宴相则各使臣躬逢盛典亲见上仪当亦有以晓然于胸膺中者又孰秘其情而不宣也哉故曰觐见使臣所以通内外上下之情也
