<!-- { "loadSidebar": true } -->
一曰减漕运三代以上有贡道而无漕运禹贡纳秷纳粟米不出五百里周礼九贡九赋未闻转侯国之粟以赡王畿也秦政匈奴飞刍挽粟率三十钟而致一石汉高转关东粟以给中都岁不过数十万石武帝灭朝鲜击匈奴转运甚远率十余钟致一石是漕务因军务而起未闻官俸民食皆仰给于遐方也唐初漕运岁不过二十万石其后兵日多漕米亦日多裴耀卿刘晏所讲求半为养兵计也宋都汴京去江淮不远劳费尚轻元行海运初止四万石后至二百余万亦无甚劳费自明始永乐九年会通河成遂废海而用河时建都南京已四十年南人不喜麦食也乃漕南米以赡北都开通河运千里引黄河以济运劳民伤财几竭天下之全力圣朝龙兴东土定鼎北京本系食麦之地仍沿明制岁漕南米四百万石二百四十余年帑项之耗耗于漕与河者不可数计列圣宵旰勤劳亦于此二端尤甚其设官也有漕督有中军副将以下各弁有漕标兵有各省督粮道有仓场总督有坐粮厅有巡粮御史又卫守备兵四十人千总六十人运丁数十万又运河设闸官四十一人闸夫数千其给漕费也运丁各授屯田使耕每船给田千亩少亦数百亩其船三年一小修五年一大修十年折造皆给例价头舵水手有工食家口有月粮运丁有行粮又轻齎有月增有席亶银凡运米百石例给耗米五石银十两犹不敷用于是州县给以兑费雍正初每船给银二十两嘉庆五年增至二百两道光初则七八百两矣然运丁之疲苦如故也各衙有千总领运矣而漕督又岁委帮押官又分为一人押重一人押空每省有粮道督押矣又别委丞倅为总管沿途有地方官催趱矣又有漕委河委督抚委自瓜州抵淀津不下数百员官愈多费愈广一总运费二三万金一重运费二三千金一空运一催趱费皆逾千金至淮安盘粮则有漕督之弁兵通州上仓则有仓督之经纪两处费皆不赀加以黄河口额设官剥船七百五十艘山东官剥船三百艘直隶官剥船七百五十艘通州武清六州县剥船六百余艘及挑浚运河建闸筑坝诸费通盘合算非四十金不能运米一石入京仓视秦之三十钟汉之十钟古今一辙而米在京城每石不过值千余文其余皆成虚掷矣此漕运之所以为无底之壑也道光初创行海运论者深以为便军兴以来河运不行弊不革除海运成效益着乃自海防不靖法人藉端挟制声言欲拦截海运米船于是他国洋行领运之冬漕不免藉词观望洋报中屡及之现虽已定约然此说既明恐海运终久不无阻滞或藉此为要挟之端诸国中倘有一国为梗势即不行不能不思患预防也臣闻穷则变变则通通则久古无五十年不变之法汉之代田不行于唐唐之府兵不行于宋安在漕运必沿明制而习焉不察哉漕之利病在河河不治则漕不能治国家经费以黄运两河为漏卮而又无十年不决之河故漕与河尝交其弊令黄河北徙天意既折河与漕为二犹不思解弦而更张之非计之得也应请饬部核议改章除直隶之通州天津二所山东之济东昌临清任城德州五卫濮州东平二所皆密迩京畿无虞阻隔照章运米径解通仓计共六十五万三千二百二十九石外其余江南十九卫江西三卫七所浙江四卫一所湖广十一卫岁额三百三十余万石并随漕耗米概行折色照现定折价每石一两四钱或酌加数钱共折银五六百万责成各粮道征收解部由仓场总督酌设招商局奏定价时陆续采买麦石仍储京仓凡官俸民食愿领银者按照折价给银京东产米海船多往注南中一闻都城需米自必源源而来自购亦易其愿领麦者每米一石给麦一石二三斗以价值相准为度其万不能不需米者尚有六十余万石以给之俟十年后官民交便则直东漕运可一律改折届时酌议施行如此一转移间于仓库民食俱无所裁而裁员弁汰标兵罢运船免丁夫省接济所省者岁约数百万以之拨充海防经费造人筹炮炼兵可以实力讲求矣或谓民食为国之根本成法未容轻变不知此正为根本起见也以养民之源仰给于数千里外使外人得持其短长设一旦骤被阻隔人心必至惶然曷若就地筹仓不假外求之为踏实地乎夫南人食米北人食麦定于天亦定于地也南人既居北地则易米以麦自亦无难米不难购乎查湖广江南漕米久经折色现惟各采数万石搭运赴津此外惟浙江及江四府之米百三十余万石江安粮道止十万石而已然则因势而利导之概行折色是亦非创举也如蒙择采议行则因而及者可进筹矣
一曰办屯田漕法既改则两江两湖浙江共三十七卫八所请照湖南三厅屯田章程改卫守备为屯守备卫千总为屯千总其运丁改为屯田郎认耕所受之屯田屯租照入官地亩勘报义租例责成该管知府各按原册清查顷亩寔数报部毋许胥吏上下其手瞒匿者罪之盗卖私与者严追复旧大约每亩收租一石折银五钱较完纳钱粮为重较民间租课则轻此项折价解各粮道经收听候部拨以供海防经费计两江两湖浙江两卫所共船五十余艘以每船千亩计之应有田五千万亩收租一石折银五钱岁可得银二百五十万其通州武清宝坻香河东安永清六州县旧设剥船六百余艘每船给地十顷共六千余艘均请免其剥运改为屯田每顷收麦租一百石岁可收麦六万石径解通仓以助支放又每船假给水银十两岁需六千余两今亦可省此外黄河口之官剥船山东闸河内外官民剥船直隶官剥船凡曾给地亩者均照麦租章程办理是改漕法即以兴屯田岁入不无小补也
一曰裁员弁漕运既停则漕督自可不设其直隶之二所山东之二所五卫有顺天府尹山东巡抚可以兼理漕标自中军副将以下计参将一人游击一人都司二人守备三人千总十二人把总十三人除盐城海外东台三营均兼城守应酌留改归镇标外余皆可裁岁省廉俸兵饷及各衙门胥役工食银约数十万又运河免挑浚设河闸官闸夫纵不全撤亦可裁改大半此因改漕法而议节之冗费也此外则凡与总督同城之巡抚亦皆可省查总督巡抚均昉自前明因事设官事定则罢中叶始为定额我国朝因之然督抚多不并设如甘陕川湖总督所辖亦时有分合直隶初设巡抚后改总督浙江曾设总督后改巡抚甘肃旧有巡抚后以总督兼之皆因时制宜之道也第督抚权位相埒和衷固不乏人而同城者议论意见每多不协同一事也或此是而彼非同一人也或此好而彼恶两姑之将难为妇道属吏既无所适从应请旨饬议将同城之湖北广东云南三巡抚裁并而各以总督兼之以一事权其福建巡抚则应专驻台湾计楚粤滇三抚标官弁丁岁可节省廉俸兵饷役食银数十万听候指拨而所裁之员弁改仍隶他标以原官候补亦不至偏枯或谓督抚相资成法未可轻议则请问直隶四川何独有督而无抚山东山西河南何以有抚而无督河南近裁总督新疆近增巡抚奉天亦增设督抚沿革因时未[容](客)拘泥倘许增而不许减恐后亦难为继矣
一曰重农政言京东水利者多矣雍正中发帑百万遣重臣大治营田踵而行之非一次着书言农田水利者不一家然皆无大成效非法不可行也南人宜稻北方宜麦而请兴水利欲藉以宽东南之输挽则必强种麦之地以种稻无论非土之宜亦非人之所习且种稻之难较种麦数倍必强人以所难何怪劝之而不动有麦可食即与谷米无殊何必定需输挽今漕运既成就地采麦自当广用其原以重根本应请简派劝农大臣巡察畿辅会同各疆理督劝种麦毋或失时州县以是为考成仓储以是为来路麦以冬雪为命不甚资雨泽故不必图兴水利而但除水害足矣何谓水害田间之沟洫不深通水无去路一遇霖潦地汪洋安有秋成之望是必正其经界深其沟道毋怠耘锄之力无失栽种之时斯粟麦不可胜食矣至木棉之利干隆中直隶督臣方观承曾寔力讲求今亦宜出示劝种以兴织之利织宜用机器巧捷异常事半而功倍由此推之[各省宜设](各设宜省)机房如织绒则设直隶以就其地之棉花皆参用机器获利较丰此亦开源之一端也纵由惩惰农则耕者宜奋禁游女则织者自勤寔为根本之计耳
一曰整淮纲天下产盐之地九而课额以淮盐为最多淮南岁额一百三十九万五千余引课银五千八十余万内皖西鄂湘四岸认运之引已敷原额鄂岸现悬十五万引咸道初贼踞江南楚督奏明备运川盐以济民食仍声明事定归还引地以符定制江既复曾国藩沈葆桢迭请查照原议禁川复淮节奉谕旨停止川盐行楚部议森严而川楚督臣先后奏请展缓楚省以川厘济饷为辞川省以黔滇未靖盐无销路为辞遂成久假不归之势曾国藩不得已疏请暂将湖北之荆州襄安安陆宜昌施南荆州五府一州湖南沣州一州借行川盐日后仍遵定制收回引地又议于五府二州境地设局配销淮盐以为收复张本然川盐价贱淮盐价昂运商卒无肯往配销者其川私既广占引地而所完之厘又岁止一百四五十万串合银不及九十万两较淮课不及一半于是沈葆桢奏明运商自愿自完鄂厘刘坤一奏称鄂省果以引地归淮愿自光绪八年起鄂省每年应解部请去九十万两改拨两淮其时丁宝桢奏明川盐可以停止济楚鄂饷又已有而鄂省仍格未行于是川盐不特占销湖北之五府一州湖南之沣州并武汉黄德及岳常各属川私亦充斥矣溯查道光十九年林则徐督楚时曾奏称果使川课与淮课相等则均之有益于帑项臣亦何敢畛域过分今以课则较之川盐每包一百三十五斤在大云阳等厂仅纳银六分八厘一毫即最重之犍为厂每包亦止一钱三分四厘若淮盐一百三十五斤即该纳银一两三四钱比川课加重十数倍是淮盐销得一分几足抵川盐二十分之课川盐侵越一分即淮盐绌销一分等语然则禁川复淮之议早行一年即多得十数倍之课司计者不能坐受其弊矣近年川省奏定章程每引一张配盐五十包连皮重一万一千二百斤以淮盐每引连皮六百八十八斤计之川盐每月酌定七百引冀川减一分使淮得进一分以期渐复旧制不知轻重悬殊即七百引已抵淮盐一万一千四百九十余引合计一年已占销十三万七千余引矣尚云减乎偷漏飞洒之数更莫可究诘乎已往者不可谏矣当此军饷紧急之秋坐令淮纲有着之秋盈千累万尽归中饱岂不惜哉应请仍遵禁川复淮谕旨如上届之停止上年之决战不咨议特旨饬行责成两江督臣派员派兵坚厄宜昌府之平善坝以杜川私来路责成楚省官吏寔力查禁如有阳奉阴违以私废公者罪之凡楚岸五府二州引地一概收回如果缉私认真岁可增淮课及盐场钱粮银二百万且鄂岸尚悬十五万引计三百票将来照章募商认运可得报效银三百万即酌减亦不下二百万为益多矣至宜昌所之鹤长乐向食川盐请仍照林则徐奏定章程专配大一场之盐不准远配犍为场盐以杜影射浸灌或虑川贩失业滋事是为遁词夫两淮丁数十万引地被占销路日蹙穷苦无聊尚不虑其滋事川贩获厚利已三十年尚何滋事哉再查鄂省近年除川私外又被浙私侵占名曰岱私由波夹底船运来借外国旗号闯关而进莫敢过问此种无税私盐每斤价不过四十文较川私尤贱应请饬总理衙门缕前由照会各国勿以旗号借给民船仍责成沿江关道监卡认真查缉如夹带岱私纵有旗号仍照例惩办谅外国亦无异言而岱私庶可杜矣
