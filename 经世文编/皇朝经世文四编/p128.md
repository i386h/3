<!-- { "loadSidebar": true } -->
古昔盛时工贾进规蒙瞍献颂凡在臣民皆得言事以故上下之情无弗通门户之见无不化也泰西变通古法创立议政院分上下二门上自君主下自搢绅皆得演说机要互相辨论国有大事尤于此定其操纵之权虽君主不得而相强而君民之间仍复浃洽耳目最近喘息必闻凡申详反覆之繁难胥吏挟持之弊窦皆一洗而空之以故国家无难之疑言路无壅蔽之患内政既清外侮不作而西人于是乎横矣中国文法太密礼典太严其能定大计大疑者亦只二三公孤略为商榷所谓藏于九渊发于九天枢密之地不可出以示人也然历朝以来屡下诏求言令大小臣工悉去忌讳而上封章者动辄牵条引例千百为词一经违忤则终身结舌若国朝恩礼大臣未尝诛一言者而条陈章事不过人云亦云一二有深心远识者又或有所顾忌而不敢言或过于激烈而不善言改抹涂饰尽失本真求其如西人言路之公而亦不可得甚非所以筹时务也今夫渟瀦奫沦不能宣泄以通之徒积土石以为障则郁怒薄射溃而益肆矣久如人身之有窍不可稍有壅塞也日填其窍乌得不病既病矣而犹以通利之剂为迂谈是犹止儿啼而塞其口非不遽止而其死可立而待矣中国名分素严而政治仍多隔阂若不急开议院则上下之情不通即门户之见不化又安望有富强之一日耶顾有难者曰议院之开虽集刍荛之益然创立之初条例断难尽善或挟恩怨而回护或受贿嘱以营私甚至以言为徒乱人意别开聚讼之门以众论为难于折衷遂起纷争之渐则偏重之势成而壅蔽之起如故矣昔日本明治二十年二月九号有茨本县人青木氏掴议员井上角五郎之颊又某年某月总理大臣山县伯方议要政众议员起排击骚扰纷更致罢所议日本议院事属创始小民何知诧为怪诞中国苟仿而行之其能不骇人听闻乎不知同文方言之馆何一非西人开其端水师武备之堂何一非西人衍其绪中土仿行西法已历年所华人视之且相忘于固然何独于创立议院竟相聚譁然乎中国文牒太繁动烦部议展转驳诘毫发皆病若不急于变法其流弊将何所底止昔黄帝立明台之议晋人听舆人之诵皆集公论之明证也而亦窃窃然短之耶顾难者又曰中国积习莫如各执成见设互相龃龉激成朋党言政杂口舌相穷则鸾凤之鸣杂以鸦鹊之噪将黑白两存而不论乎抑委曲调停以求其平乎试观光绪十一年法国开议院之期喀萨雅克等之右党葛来孟叟等之左党且多至八十余人或三百余人矣越南之役斐理逞其簧鼓煽惑议员兴兵构怨迨至谅山受挫国人大譁各议员数其罪而黜之而斐理之党亦不与议员之选矣政出多门各逞异议虽折以雷霆之怒怵以碪斧之威而亦不能稍夺其焰是乌可不引为殷监也耶然而朋党之交证前代皆有载在史书班班可考唐时无议院何以有牛李之党明时无议院何以有东林之党而且汉书有党锢传元佑有党人碑尔时皆无议院也平心论之由于纪纲不饬激之使然若徒归咎于议院则是畏兵变而并止招募鉴加赋而并禁催科不亦傎乎俄罗斯强国也大权独操自君主惟其无议院故与各国异而其有党人则又较法国多抑又何说方今外夷耽耽协以谋我而我不能集思广益以应天下之变无怪乎一言不合动成水火意见一胜彼此凿枘遂使吾道之内矛森立歧畛攸分而卑之无甚高论者不得不粉饰太平徒以为政不在多言一语互相诿卸也善乎汪应辰之言曰和议不谐非所患和议谐矣而因循无备深可畏异议不息非所患异议息矣而上下相蒙深可畏殆不[啻](帝)为今日痛下一鍼噫时事多艰民情间隔军国事体重大徒于一二权臣之手而是非不复公之天下安得辟门集议而与之和衷商[榷](确)也哉
议院利害若何论
孔子曰天下有道则庶人不议非禁民之议也有道之君其智识足以烛民之隐其仁慈足以苏民之困其勇断足以除民之患动而世为天下道行而世为天下法言而世为天下则虽欲议之无得而议焉特是三王之世不有议院而物阜民康后世莫及然而圣不自圣未尝不集众思以广益也故轩辕有明堂之议放勳有衢室之问虞帝有告善之旌夏后有昌言之拜不特此也传曰史为书瞽为诗工诵箴谏大夫规诲士传言庶人谤商旅于市百工献艺是三代盛王罔不博采众议也特未创立议院名目故遇哲王而言路通否则言路即塞耳考泰西上古亦无议院耶稣降生前五十七年即汉宣帝五凤元年巴勒新垣新设议政五大会每会七十人此为欧洲议院之权舆至西历一千二百六十五年宋度宗咸醇元年英国新定议院章程迄于今而上议院下议院无国蔑有诚以议院之有益治理非浅也泰西有君主之国有民主之国又有[君]民共主之国君主者权操于上议院不得擅施行弊在独断德俄等国是也民主者权落于下议员得以专威福弊在无君美法等国是也英为君民共主之国君可民否君不得擅行民可君否民不得擅作立法独为美备然上情可以下逮下情可以上达则一也我中国幅员之广物产之盛人民之众甲于五大洲然而地利不能尽国用不能充弊政不能革刑罚不能简民困不能苏国威不能振下有贤才不能遽用上有庸佞不能遽退非中国之君不若泰西各国之君也中国之相不若各国之相也上下之情隔焉故也是故中国而不设议院则已中国而设议院其有利益于国家有可偻指计者中国五金煤矿宜于开采地气丰腴宜于种植物料宏多宜于制造如有于开矿植物制造确有见地者即由议院上请开辨则地利尽矣其利一泰西各国凡大师旅大兴筑议定后即有议院筹百姓利之劝输自易也中国皆拨库故虽明知厘卡开捐之弊而用度支绌不能不借以补苴有议院则上下同欲筹有自国用不患无措矣其利二我朝忠厚开基深仁厚泽古未有然而部办之掣肘善政州县之滥用非刑厘捐之不恤商情诸弊尚多沿习如建议院弊之所在即许直陈不患不能尽革矣其利三泰西之俗习律例者原有专家设刑司以听断设状司以辨驳初不逮于议院然上下情通博访周咨真情易得中国诚能仿而行之有狱不至留滞矣其利四海禁初开中西立约通商西人着着争先中人事事吃亏查近今通商贸易册英人每岁赢金有四千余万之多民力安得不困乎有议[院]以维持之则已往之条约可设法更换后来之弊窦可先事预防不受其抑勒不受其把持则商民之气伸而困可稍苏矣其利五
中国剿发灭捻以来整军经武已非道咸时可比然承平日久故态复萌侵蚀名粮则虚而不补刻减军费则器旧而不更甚或耽于烟酒不知操练为何事私通枭贩转以卖放为利薮有议员以挟其弊则上无虚糜之饷下无不练之兵而国威可振矣其利六泰西诸国大臣皆由公举公举民主之国虽伯理夫德之废立亦由议院主持是以贤才不至掩滞庸佞不得固位中国宜略师其意内而大学士六部大臣及总理衙门海军大员外而督抚提镇及驻外国[使](史)臣皆咨于议院而后简放则怀才之士进而不肖者退矣其利七虽然事属创始必有出而挠之者日本步武泰西其气较中国为锐观其工艺之日精制造之日盛几疑举国皆知西法之善然前年开院集议有掷石噪扰伤及议院者中国拘守成法牢不可破尤非日本之比哉窃意中国政事动援成例议院之设为国家兴利而已除弊而已岂必有成案之可循即部臣必有挠之者中国之迁擢臣僚也不视人才之可否而视资格之浅深议员之公举重才能不垂资格则内外臣工必有挠之者天下升平武备渐弛有议院以议其后统兵大员不得冒口粮废训练则提镇以下诸武弁必有挠之者中国之民少所见多所怪可与图终难与虑始调济闲散人员也实则耗财用无实济如立议院此等人员必多删汰则各省闲散人员必有挠之者凡州县佐杂之廉银禄米所得几何其得以肥身家裕后昆者非阴蚀国帑即显叛民生有议员以发其覆则美缺皆为苦缺矣则州县以下必有挠之者中国之民少所见多所怪可与图终难与虑始前来设立电报强者援竿断绵以肇事弱者街谈巷议以惑众议院之设亦为闻所未闻则百姓必有挠之者其挠之之说必谓中国民风土俗与泰西殊泰西之民顾大局明大势者居多中国之民往往爱己不爱人顾家不顾国行之既久必有箝制议以箝制官府把持公事者不知天下无无弊之法而有无弊之人泰西之设议院亦合众小私成一大公也如一事也而民欲之必其利己者也然一人欲之则为私人人欲之即为公矣一政也而民恶之必其害己者也然一人恶之则为私众人恶之即为公矣即有时众议意见不合各报一是亦可互相辨驳使曲不胜直非不敌是复何虑其有弊乎中国诚能行之将见君民联为一气家国合为一体古所云民惟邦本本固邦者不难再见于今日故蒙得而之曰有利无害
议院得失篇
陈翼为
