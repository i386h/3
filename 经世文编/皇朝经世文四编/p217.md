<!-- { "loadSidebar": true } -->
彼得志在富强于水师尤极留意往往亲登兵舰督率驾驶常远至阿根足海道太后出自冷宫以彼得屡犯风波不测之险戒之曰我国历代皇帝从未一见海水汝可轻身若是彼得不听当微服出外之际尝与商民军士及他国军官同坐饮食众咸不知其为俄皇也久设船坞以造船见船即乘之不论精粗美恶几死于水者数矣而无畏惧之意竟率国中之兵舰直造曷勒克其之白海而还爱繁第四为俄国主曾有英国人乘舟至俄适逢冬令舟胶于冰其险也可想彼得以为欲与西方法度严明之国相往来必取道于北方之白海否则需由南方之黑海但北海属瑞典国黑海属土耳其国向者曾与荷奥两国订立和约同攻土耳其未能得志今欲西游宜先张我兵威然后投无不利乃遣将军于立生率师以攻川尼亚两遭败于是简命三将军分兵三路彼得新临节制进攻黑海之埃兆口复因兵船鲜少不敷调遣而败彼得愤极退回么谷旧京以复仇为急务礼聘荷奥普意四国之老于军事者训练新军既成营再派水师由敦江直抵埃兆口而佐以陆兵遂破埃兆振旅而入大获全胜军民降者甚众皆四国人训练之功也昔者俄人好自夸大不欲借财于异地至是举国皆喜获外人之助余威且震于欧洲及至凯旋属境臣民皆遮道而呼万岁比回么谷臣民悬灯结彩相率远迎欢声雷动其时统军诸将帅无不车服辉煌而彼得则仍用总兵冠服意气扬扬甚自得也遂乃精练海军遣民人三千户往埃兆海口而调兵两队以资保护兵饷不足大臣主教及商民人等皆愿加抽赋税相助为理彼得又由外延聘精于造船之人以教俄工复遴派臣子弟五十人分往意荷英三国学造船只俄皇亲自督率夜以继日盖谓唉兆之役皆因诸事躬亲始获大胜造战舰贵于急急尤宜不惮勤劳也一千六百九十七年策命三统帅为出使大臣游历西方之国带官绅之子弟及军士商民共二百七十人彼得亦其中行甚密行至理格其巡抚不知为俄皇之尊也侮之至日耳曼之某属国时彼得年才二十有七耳国之某公主见其应对精敏而举动轻躁心疑之因问其面黑目深之故彼得以用心太苦对语见公主日记至荷兰见造纸者必代造数张见煆铁者必代煆数锤如此之类不一而足常不眠好奇物凡有所闻必往视而后快其造兵船也数月不能就军官某言凡事必先明其理然后能成臣闻英人性甚功制物皆有成书但往英游学四月宜可了然于心矣彼得即往英国日至于厂阅视遇有材异能之士一一礼聘至俄及回至荷兰海面忽遇大风众皆股栗彼得笑曰汝等曾闻俄国皇帝有死于海者乎是役也欧洲各国游历始遍独未至法兰西以其常党与土耳其也
将往意大利国学兵法忽闻本国警报遂兼程回么谷旧京之北初彼得锐意自强欲尽变国中旧法而众心不悦常有揭竿之变商民人等又苦于抽税之太苛相率梗令臣尤不顺乃彼得壹意孤行不为浮言所动且弃祖制之衣冠而改从日耳曼之服色又效他国语言以殊礼待敌人众心更恚遂流言彼得系日耳曼医生之子非先皇虎罕四施之苗裔也我祖制国人无雉须与吸烟者今彼得既令臣民薙其须又口自吸烟非他国之族类而何及将游历海西人心怨愤因相与语曰从前俄国皇帝有游历他国者乎又谓我国人于日耳曼土耳其两国之人向皆不能理辨又何知有英法诸国其好为谵语者更为人言彼得行至丹国作商人装束丹太后詗知其伪遂下于狱又有仇人纳之于密布钉之木桶而抛于海幸有兵丁救护始获生还又有言今彼得仍禁于丹其回国之皇帝另系一人非真主也谣诼纷纷多出意想之外而国中兵弁思乱尤极遂欲推尊柔发野为主当彼得频行之际参将裁渴纳先已激怒部下倡率而为乱彼得即命擒捕反者窜匿而戍于唉兆之兵莫不思父母恋妻子及彼得至边架各戍卒众口喧呶声受其防戍之苦且言远戍三年无人瓜代遂有兵五百名不候军令欲擅回马士克城彼得之近臣某正驻马士克恐其滋事急以好言抚慰召令归伍不谓各戍兵又接柔发野私函激之为变言臣等远戍诚苦余深知之然日后之苦尚有不止于是者何不全回马士克城乎顷闻皇帝彼得业已客死他邦而国人心恶皇子不使即位凡彼得信任之各官亦已全行正法云云由是马永客四营之兵悉难防所而谋作乱幸其统领杜盈葛珍两将军分道截回慰劳归伍各兵言我辈道死甚多糗粮又甚恶终岁劳苦筋力积疲天下有如此可怜之戍卒否两将军亦无以难也各兵马四克城风俗不同俄人有薙发吸者心轻之又言欲入城整顿者兵竟鸣枪以逐之获其殿后者囚之于狱彼得回国以其镇将意国人之柔懦也遣之又恨其与柔发野前在曲也撤地方几毙其母今予此次西游非图逸乐也盖为百姓也乃猝然为乱致阻意国之行遂尽诛为乱者以明国法又念先曾祖哀蕴干纲独断今出为行我独何人不能效法且恐谋逆首恶皆长须之人苟不亟图振作日后何以驭众乃于是年八月二十六日下令国中全行薙发而自执利刃亲薙各官之须凡为乱者皆治以绞罪十月三十日法场之上累累者皆待绞之人主教者心大不忍急取天主马利亚像进呈彼得彼得并不启视即令送回曰我所顶礼者上帝与尔无异我所究治者判人与尔无涉国家大事在于保民为所当为何庸姑息时则绞犯二百三十人皆坐车而来辞父母别妻子哭声直上云日为愁彼得命将罪案向各犯逐一宣读讫加派军官数员同处绞彼得且亲绞五犯奥人搕布在旁几于不忍卒[视](士)凡历七日杀千余人兼不准亲族收葬而尽柔发野之发禁锢庙中其助柔发野为乱之二人则缚而活埋于地下于是频年为乱之老兵诛杀殆尽各营之隶凡籍者皆新兵矣
夫俄属之克杀克城滨临敦江兵力最强一千七百六年俄之向为奴仆者及其散卒奔之克萨克地方官不许收留克萨克人曰此辈穷可怜我等情殷保护尔乃反欲驱之乎且此辈在国不堪苛税是以逃也于是遂判杀俄之一藩王而掠俄之属地更欲乘势以攻唉兆而扬言我等非判皇帝实不忍官长之偪也[俄皇闻警](克萨克急)派兵攻之获其酋诛之其从逆者十人中必杀一人投其尸于河沿流直下使人皆知判逆者必受诛庶几相与戒愓也小俄罗斯有藩服焉亦曰克萨克其酋长默拔受封于柔发野彼得即位默拔顷心事之彼得亦待之甚厚默拔世家武臣性情酷虐人多有仇视者彼得尚以为能宠眷日隆凡有言其过恶者即交默拔惩辨默拔虽受厚恩常苦俄国强抽属国之重税闻恃其强盛欲侵瑞典国兵饷浩繁必更重歛又日待彼得之侧贪羡其权势今瑞俄构衅渐急私心窃计兵连祸结之后我克萨克一城非遭俄即并被瑞吞莫若暗助瑞典幸而瑞胜尚可图存也有探知其谋者告于彼得言默拔事主不忠并搜获交通外国之书以为证彼得仍不信将言者及私书亦送交默拔自行究治其始凡有判者默拔皆告彼得及接读某公主纠若为变之札则笑曰此恶妇欲间我与彼得之好也若生嫌隙我何以安身哉立将来信焚毁因而秘之既其瑞典与俄开战默拔虽窃弄权势而难以支持詗知诸属国因俄皇用兵不甘输纳重税类皆心怀怨望及接彼得饬令预备添兵听调之旨默拔尽收觖望之人于部下而定计帅以归瑞典又寄书于波兰国君言波兰兵力未甚精强臣愿以劲旅代为尽力事甚诡秘而其心腹臣阿立克知之阿立克机事不密漏言于波兰部众急赴军前告变语多切挚彼得仍不信待之之厚无异昔时并将首告默拔者定以发配之罪余则加以酷刑必使自承诬告而后已既承则发交默拔自行诛戮默拔自维恩泽不能久怙奸诈不可常行心滋愧惧而与之相厚者亦劝其弥缝过失以免患祸默拔不能听其时瑞典国王已率师逼近克萨克默拔自维不能中立愈增惶急又接彼得严谕令帅同所部以御敌人默拔托病不出迨两国锋刃既接默拔竟帅所部与瑞典之兵夹攻俄兵于叵尔托地彼得至是始知默拔负恩被德与敌连兵大悔从前之误立命一将率领偏师破克萨克之伯托林城屠之默拔自知得罪又不礼瑞典无地可容逃至土耳其进退无路艰难以死俄皇旋命斯克六拔士客接理克萨克事其民咸踊跃以助彼得惟兵无统帅屡为瑞典所乘俄廷乃派员往驻兼治国事因家焉又许其在诸属地治产于是克萨克归俄外部驯至一千七百二十二年在马四克京城另立一衙署专管克萨克国公事于是蒸蒸日上大异于昔
先是斯克六拔士克甫理克萨克事旋即病殁彼得环顾廷臣无可托政且鉴其前失欲慎择贤良以正一国而卒不可得一千七百九年因命克萨克或有军事必先命于俄廷不得擅自起兵西历一千七百年俄皇彼得已于黑海得唉兆口岸北海亦亲往游历察知此两处尚难通至欧洲因欲取道于波罗的海惜北沿海五省地有属者今皆改属瑞典事大不便心恒悒悒时瑞典王嘎耳利第十二尽削其诸王之大权诸侯胥怨之爰有一藩侯纠约三邻国各由本境进兵约期同攻瑞典三国者何波兰丹墨俄罗斯也彼得忽得此机会喜而许之讵意瑞典王亦能军先败丹墨次[波](破)兰最后遣兵八千名攻俄适值大雪冒雪以进俄兵六万余屯于某隘不意瑞典王之至也仓猝中亦不知其多寡大惊奔溃辎重尽有之瑞典王骤胜而骄以为衅起于波兰必先征服波兰再与定盟然后可久于是积时累月始与波平而俄则乘其休暇从容有为矣先是彼得败归而后志气不衰急图湔雪其耻而后快于是铸炮三百尊训练新兵十队每队马兵一千名另派二百五十人入武备院肄习阵法以备指挥越一千七百一年命库总大帅师[伐](代)瑞典胜之瑞典之军死亡过半复胜之于水路夺瑞典兵船七次年又[伐](法)之瑞兵八千名死于俄者盖六千焉尼洼江口瑞人筑有炮台甚固全国之钥也亦为俄人所据于是始筑栈道喜谓欧洲之路可通也遂自尊其都城为圣彼得堡明年又获瑞典兵船二沿波罗的海诸省以次削平其民有不降者彼得痛加诛杀始惧而服忽接本国军报知国中又有反者即命库总兵往平之兵势益强彼得思前与共和好国皆俄同者也乃遣兵助波兰等国初欧洲各国皆奉罗马教大有惟我独尊之意及耶稣大兴奉罗马之君视之如仇敌日寻干戈几无甯宇瑞典王嘎尔利第十二之祖古思塔布亚多罗布思然曰人亦期守法耳何乃分门别户缘教事而误国事哉自今伊始有敢以异教为仇者余即移兵讨之由是各国汹惧皆愿任其民人信奉何教官不顾问有一二仍执己见者古思塔布亚多罗布思胁以兵力全洲以安人咸畏其威而感其德至嘎尔利第十二时平波兰适奥国人又有为教而受害者以嘎尔利必能绳其祖武纷纷求助嘎尔利遂力劝奥皇[毋](母)得苛待教会民人欲奉何君必须听其自然奥王许又命奥国将以掠之俄人一千五百名日耳曼官四百员交瑞典处治奥亦允之瑞王威名日着
