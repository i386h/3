<!-- { "loadSidebar": true } -->
淮北三场。盐包出场。皆经板浦关抵永丰坝。由坝陆运至黄河北岸。渡黄河后。复陆运至套河。由套河驳运至于三坝。摃盐过坝。舁入长河船内。十五里而至淮所。俟所掣毕。然后由戽河入乌沙河。分运各处口岸。引盐自出场至应销口岸。所历关隘。皆有稽查。且开纲之始。如桥掣所掣临江大掣。盐政皆亲之以重其事。盖以防其夹私。此引商运盐之大略也。至于引课。前明两淮祗行引七十万五千一百八十余道。每引载盐四百斤。淮南每引征银一两三钱。淮北每引征银一两一钱。共征课银九十五万余两。　国初因明之旧。但以引重难于秤掣。故剖一为二。行引一百四十一万三百六十道。每引载盐二百斤。淮南征银六钱七分零。淮北征银五钱五分。嗣则宁饷有加引。新增有加引。归纲有加引。宁饷者。因明时宁夏用兵。饷糈匮乏。两淮派增九万余引。旋即停止。后经户部查出。令淮商照旧营销。新增者。因顺治年间兵饷浩繁。户部奏加淮引十六万道。归纲者。前代法疏。凡食盐口岸。虽有自变量。皆归于纲地匀销。后则严于缉私。食岸亦能销引。经商人在部呈请加增引目。约二十万余道。吴三桂之变。衡永等府皆为所据。引目停运。克复以后。不但额引照旧营销。竟有商人屡次京控。情愿先呈课银。将以前停运之引。全行补运。则因此而加引焉。盐课之例无豁免。盖源于此。以其时值丰旺。能获三倍之利也。其余有因增丁而加者。有因畅销而加者。款目繁多。统计加增引目。几及正引之半。而斤重递增。亦至于每引四百斤焉。盐多则销滞。经通纲筹议。将新加引目划出二十六万余道。可以运销。其余则摊入通纲。带课而不行盐。又加以前明之王府食盐仓盐变价等项浮费。皆编入额课。故每引课银。淮南加至一两一钱七分。淮北加至一两五分零。遂定为经制。淮南派行一百三十九万余引。淮北派行二十九万余引。每年共征课银一百八十六万九千五百九十余两。是较前代已加增一倍。而杂款帑息尚不与也。其解部杂款。则织造河工铜脚共银三十二万两。当初盐政运司养廉优厚。陋规亦多。每年解送织造银二十二万两。为制办进贡物件之需。又捐助河工银五万两。三藩之变。滇铜阻隔。鼓铸铜斤。派二十四盐关采买。运铜水脚。皆差员捐办。两淮捐银五万。后将养廉陋规裁减。遂皆按引摊征。作为解部正款。其入经制杂款。则盐官之养廉。巡盐弁兵之薪水。各口岸之匣费。匣费即盐商应酬各官之陋规。嗣经查出。酌留以资办公。其余杂支等项。共银一百零六万两。其外办经费。每年约七八十万两。至帑息时有乘除。每年亦五十余万两。总计淮商输纳之款。在五百万上下。此引目课程之大略也。以区区三州之地。所办课赋至五百万。此非全因地利。亦半由于人事。如修河渠以利运。设弁兵以巡私。裁浮费以恤商。筹款项以养。法详且备。若得廉明大吏。因时损益。当为万世之利。乃奉行日久。百獘丛生。官视商为利薮。索费徇情。商借官为护符。短斤营私。积重难返。遂至壅引亏课。

道光十年。裁去盐政。归总督专管。经陶宫保奏淮北改行票盐。票盐之异于引盐者。引商捆盐有定额。行盐有定地。永远承为世业。票商则纳一引之课。运一引之盐。额地全无一定。来去听其自便。官盐滞销之由。不外浮费多而成本重。故先减课额以轻成本。淮北定例。每引正课银一两五分。则减为每引七钱。更裁去一切浮费。定为每引杂课二钱。经费四钱。行之期年。淮北大畅。不但正课复归原额。每年销盐至四十六万余引。除奏销淮北正杂课银三十二万两外。更协贴淮南银三十六万两。嗣又带销淮南悬引二十万。纳课银三十一万两。是淮北之课。较定额又增两倍矣。此淮北改票之情形也。维时淮南疲敝。日甚一日。至道光三十年。开纲数月。仅折新引四万余道。经陆制台奏淮南亦改票盐。其办法仿照淮北。而节目较详。如运司为盐务总汇。其书吏积獘牢不可破。则改为领引纳课。设立扬州总局办理。以清运司衙门之浮费。汉口为江广总岸。其匣费虽裁。而暗中之应酬仍多。则改为票盐。运至九江验票发贩。以除总岸摊派之浮费。盐船经过桥关。皆有掣验。原以防獘。乃獘未去而费日增。则改为坝掣以后。不过所掣。在龙江一关验票截角。其余一概停免。以省掣验之浮费。盐包出场。以至江口。其驳运船价及摃盐改包。一切人工。皆有吏役经管。因而从中勒掯。则改为商自雇觅。不准吏役经手。以革勒掯之浮费。至引目则减去滞引三十万道。每年祇行一百零九万引。俟稍有起色。再复原额。至课款则定为每引正课一两一钱五分。杂课一两九钱二分。经费六钱五分八厘。食岸正课相同。杂费减半交纳。以外丝毫不准浮收。其把握尤在于以带运之乙盐。为新引之加斤。乙盐者。乙已一纲。盐船运至汉口。全遭回禄。商人皆已纳课。例得补运。故定为每运新盐一引。带乙盐二百斤。每引以六百斤净盐出场。至仪征改为六十斤子包。一引十包。取其易于稽查。既大裁减浮费。又多运盐二百斤。成本轻减不啻一半。故开办数月。即全运一纲之引。是年两淮实收银五百万。即往昔盛时。亦不是过。此淮南改票之情形也。总之两淮改票。皆因旧日引商。办新章票盐。其一切缉私。藩篱具在。而为轻其成本。除其积獘。应手奏效。理势固然。无如行之未久。即值江宁失陷。淮南遂至片引不行。经户部奏令就场收税。每盐百斤。收税钱三百文。始犹一年收钱数万串。渐至一年数千串。又经总督奏改泰坝设立总局。每盐百斤。或交钱三百。或交银一钱五分。听商自便。行之数年。亦毫无起色。总缘长江不通。盐无出路。即办无善法。淮北运道。亦时塞时通。经总督奏明。每年祇运二十九万正引。然亦数年之久。始办一年之课。因存坝之盐。始为苗沛霖等所据。商人不能捆运。继则漕督派带饷盐。加以节节抽厘。商盐成本过重。遂至私充官滞。盖两淮数百万课帑。至此全弃于地矣。

迨江宁克复。南北肃清。此淮盐畅销一大机会也。经曾中堂先后整顿。淮北悉遵票盐旧章。每引四百斤。筑为四包。正课一两五分。杂课经费六钱。外捐数分。裁饷盐以恤商。禁毛盐以净私。毛盐者。解捆抛散之盐。贫民例准收拾零卖。后即藉以贩私。票贩运盐。五河为必经之处。于此设卡。每包抽厘钱五百文。运赴上游。正阳关为总汇。于此设卡。每包抽厘钱五百文。核计每引抽钱四千。较课几重两倍。故近年亦祇运二十九万正引。不能如昔畅销焉。淮南则就泰局收税章程。每百斤收银一钱五分。但于各省口岸。分设总局。办理督销抽厘事宜。商贩到坝买盐。定为一引六百四十斤。改筑八包。每包八十斤。由局掣验后。发给照票。不赴仪所过掣。直运大江。至大胜关大通安庆等处。验票截角。运赴各处口岸。到岸后。赴局缴票验包。官为酌量盈虚。而定其价值。发贩营销。得价后。完纳衍金。湖广每引十一两九钱八分。江西每引九两四钱二分。安河每引四两四钱。江甘县食岸每引四两。更在内河酌收厘钱。以济淮扬防费。按半年奏报一次。开办之初。一年约收银三百万两。钱三百万串。嗣即渐次短少。一年不过收银二百五六十万两。钱二十二三万串。现今减去楚西两岸厘金一两八钱。皖岸厘金一两二钱。又以汉阳抽收潞私。有碍淮盐地步。奏明裁禁。不知日后果能畅销否也。此则现在办理之情形也。夫论两淮所抽之厘数。较课额所差无几。而计两淮所销之盐数。较引额不过十分之三。重于抽厘。疏于防私。以为一时权宜则可矣。若欲行诸久远。恐獘有不可胜言者。平时盐价。官私相去数钱。盐法犹以净私为要。两淮之官私。相去数十钱矣。利之所在。人争趋之。未审当事者。将何术以善其后也。夫净私者必先于场。成法具在。而人病其太密。抑又何哉。

　　筹鹾篇　　
魏源

利出三孔者民贫。利出二孔者国贫。曷以便国而便民。作筹鹾篇。

