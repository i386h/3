<!-- { "loadSidebar": true } -->
孟子曰。恭者不侮人。俭者不夺人。又曰自古贤君必恭俭礼下取于民有制。然则俭者。不夺人之谓也。数十年来。士大夫习于奢侈。有一二敝衣履甘蔬菜者。则然许之曰俭。退而考其生平。则嗜利如恐不及。是则古之人以不夺人言俭。今之人以夺人不与人言俭也。呜乎。夺人以与人。固不得谓俭。夺人而不与人。反得谓之俭哉。作俭解。

　　请崇俭禁奢疏咸丰元年　　　　　　　　　
罗惇衍

奏为风俗侈靡。民生日困。请　　旨崇俭禁奢。以蓄物力事。臣闻杨绾作相。德可移风。贾谊献书。忧深亡等。是知尚俭固赖在位者以为倡。而好奢尤属有心人所同虑也。况天地止有此数。用之者节。则物力裕而可以流通。耗之者多。则物力穷而无从滋息。此固民生盛衰之大原。而实　国家赢绌之大计。惟能以礼为节。则趋向端而泯棼靖。臣访耆旧之谈。咸谓嘉庆人心简朴。俗尚俭质。父老麤粝是甘。子弟皆俭勤服教。大吏廉素相尚。属僚亦悃愊无华。当时物力丰亨。而好义急公者不乏。盖人知奢靡为无益。故好尚正而异物不能迁。得以其所有余。而济其所不足。臣生嘉庆之季。洎道光初年。则八九岁矣。目闾巷之闲。尚多俭约自持者。今则汰侈是从。恬不为怪。遇有婚嫁丧葬等事。动辄费千余金。或数百金。无者多方称贷以取办集。祗图苟悦耳目。免人嗤笑。问其度日之资。往往朝不谋夕。岂不愚冥可悯。又京外各官。寻常宴会。动至一席费五六金。外官款宴上司。竟有一日而费百金者。此类糜耗。不一而足。三十年中。日甚一日。以至十室九空。公私交困。势所必然。重以外国奇技淫巧。日荡民志。而用之无艺。遂至钱价益贱。银价益昂。州县实受其累。然议者见财用不足。专事补苴。而不思所以节之。臣谓此尚未探其本也。诚令人人务俭啬。家家服勤苦。则浪费之患。将不待禁而渐除。往者原任大学士富俊。曾奏官民服用奢靡踰制。请严加禁遏。而遵行不力。徒属具文。臣伏思　　皇上代天理物。天道之大。不过消息盈虚而已。易曰。天地节而四时成。今官民之不节甚矣。乃至婢妾幼。亦复被华采而饰珠玉。岂惟暴殄。尤属僭踰。又其甚者。患婚嫁之费而至于溺女不举。是不慈也。因窀穸之费而至于停棺不葬。是不孝也。不慈不孝。岂非人心风俗之大害乎。伏愿　　皇上咸与维新。既躬行节俭以倡之。又从而督劝之务。令京外官民。于一切吉凶事宜。悉遵典礼。以逮服食器用。概归省约。其有奢侈违制者。上司必戒饬属吏。官吏必戒饬子民。庶冀人心知警。共还质朴。数年之间。物力自裕。人事修而天心亦必默转。水旱盗贼。且当自此而消。谨案　大清会典及事例图说。为书一千一百三十二卷。成于嘉庆二十三年。　大清通礼。为书五十四卷。成于道光四年。　　皇朝典礼。备载二书。第卷帙浩繁。非民间所能备有。虽道光八年。曾　命内外各衙门。将民闲应用服饰。及婚丧仪制。查照会典。刊刻简明规条。使百姓知所恪守。乃有司未能奉行。故凡典礼之切于日用伦常者。皆无以率循不越。相应请　　旨敕下礼部。就会典通礼二书。撮其简约常行者。以为条教之式。俾海内臣庶。皆可家喻户晓。必期于革奢而反俭。是诚今日救时之急务也。不然。官民无所法守。则习俗相沿。奢侈益甚。贤者且不能免。而况庸近无识者乎。譬若川流。滔滔日下。良可慨已。臣愚昧之见。是否有当。伏乞　　皇上圣鉴。

　　请饬议简严条教以敦俭约疏咸丰九年　　　　　
贺寿慈

奏为民生日困。民用日奢。请　饬议简严条教。以敦俭约而期补救。仰祈　　圣鉴事。窃自军兴以来。需用浩繁。圜法壅滞。银贵钱贱。都中日用货物。从前易京钱一千文者。此时至易当十大钱十余千。生计日蹙。艰苦时形。乃财用之匮乏。固较往日为尤难。而风俗之侈靡。转较昔年为加甚。近见都城内外士商绅富。一切往来酬应。其衣服必锦绣纂组。而以布帛为不足观。饰物必珠玉金翠。而以银铜为不足尚。筵席必珍错修脯。而以鸡豚为不足食。即齐民百姓及执业卑贱之家。但度支稍可自赡者。一遇昏嫁丧祭。类皆音乐棚彩。美争妍。舆盖旌旗。填街塞巷。并各列集宾朋。以饮食征逐相炫耀。一二日之耗费。可抵数中人之产业。兼之迩年以来。茶坊酒肆。更有加增。每星列碁布于街市之间。一入其中。则糜费皆所不惜。在殷实之人。豪华自喜。固瞢然不悟其非。至于勉强徇俗者。其心有所不愿。其力亦有所不能。而昏礼俭。人以为薄于戚。丧礼俭。人以为薄于父母。宴会俭。人以为薄于宾客。一家为之。则比邻共訾。一人为之。则入室交诟。无知之议论。且谓钱直低微。今日用当十大钱十余千。不过抵用往日制钱一千有余。不知当十大钱之立意。系以一当十。而非仅以十当一。乃其视之也过轻。则费之也不惜。其用之也易竭。而致之也又甚难。所出者日见多。所入者日见少。民生既困。而民用转奢。其用愈奢。故其生愈困。此近日京师风俗实在情形。外省如扬州武汉等处。素尚侈靡。屡次被贼。雕敝不堪。克复以后。商贾居民。迄今不过渐次复业。闻风气之奢华。已如其故。习俗所移。何竟不知返本若是耶。我　　皇上御极以来。念切时艰。躬行节俭。采章服物。悉仍旧制。未尝稍事更张。即有万不能缓之巨典。犹且再三审度。迟之又久而后举行。以期惜民命而纾物力。乃民间日用。当此泉货艰窘之时。尚启踵事增华之渐。一旦物产丰盈。其侈靡之习。不知伊于胡底。此诚人心世道之所关。不可不亟为防范者矣。夫古今来足财用之政。不外开源节流两端。臣谓处今日而欲开财之源。莫要于平贼氛。盖贼氛平。则天下之田赋可纳。商税可通。民闲财货不足而自足。然其事尚有待也。则莫若先节乎财之流。而节流之政。必先去奢靡而崇俭朴。应请　　旨饬下部臣查照旧例严定要章程。奏请颁发中外。俾民生日用。易于遵循。而不敢稍有踰越。彼城市乡曲之闲。老成有识者。尚不乏人。见此逐末忘本之习。平日本不善其所为。而莫可如何。今既明奉　朝廷之禁令。遂得以训诫其子弟。而劝勉其邻党。晓然于奢俭之是非。藉可渐返乎敦朴。在今日时势。似尚为补救民困之一法。迨至物阜财丰。亦可久远行之无弊者也。臣愚昧之见。是否有当。伏祈　　皇上圣鉴。

　　议奏颁发昏丧冠服典礼规条礼部
光绪元年六月初五日。内阁抄出。奉　　上谕。御史陈彝奏缕陈管见各折不为无见而维持风俗礼教尤宜讲求着该部即将会典通礼内有关民闲吉凶礼节者刊布通行以资法守等因钦此。钦遵到部。臣等按易俗移风。礼教为重。谨遵　　谕旨。查照会典通礼。详择婚丧冠服各事宜之最切于官民者。撮其大要。共十九条。谨缮写清单。恭呈　　御览。

一会典载。凡有品级官员婚嫁。或用本官执事鼓乐。人不得过十二名。灯不得过六对。无品级人及生监军民。不得僭用执事鼓乐。人不得过八名。灯不得过四对。一应糜费。概行禁止。

一通礼载。品官婚礼。纳币章服一称。章如其品。一品至四品。表里各八两。容饰合八事。钗钏簪珥之属。食品十器。五品至七品。表里各六两。容饰合六事。食品八器。庶士婚礼。章服一称。八品以下。官如其品。士九品。表里各四两。容饰合四事。食品六品。庶人婚礼。礼服一称。用帛无章。绸绢各四两。容饰合四事。食品四器。

一通礼载。婚日设燕。一品官具筵十五席。二品官十三席。三品官八席。四品官六席。五品官五席。六品至九品具筵。俱用牲三。军民人等具筵。用牲二。庶民妇女。有僭用冠帔补服大轿者。禁。凡礼物丰俭。各如其品。不得踰越。力不能具者。听其量力备物。士庶并同。

一会典载。丧礼陈设。一品官鞍马六匹。初祭筵十席。羊五。大祭同。二品官鞍马五匹。初祭筵八席。羊四。大祭同。三品官鞍马四匹。初祭筵六席。羊三。大祭同。四品官鞍马三匹。初祭筵五席。羊三。大祭同。五品官鞍马二匹。初祭筵四席。羊二。大祭同。六品以下。有顶戴官员以上。鞍马二匹。初祭筵三席。羊二。大祭同。兵民鞍马一匹。初祭筵二席。羊一。大祭同。

一会典载。凡有顶戴官员。周年百日上坟。常祭祭筵羊只。各照定例内减半用。庶民常祭。亦照定例从减。

一会典载。棺罩。一二品官。用销金青蓝等缎。三四五品官。用青蓝云缎。六七八品官。用青素缎。及青蓝缎。九品以下官员生监。用青绢。兵丁庶民。用青布。如伊父母原有官封诰命。准照品级使用。

一会典载。官员等丧葬。除赁用杠轝棺罩执事外。其鞍马衣箱等项。量力照例备用。力不能备者。听其节省。奇巧楼台等项。概从禁止。

一通礼载。品官发引灵车役夫。二品以上。六十四人。五品以上。四十八人。八品以上。三十二人。九品及有顶戴者。二十四人。庶人十六人。

一会典载。吉服。冠。一品至九品。镂金为座顶。一品珊瑚。二品镂花珊瑚。三品蓝宝石。四品青金石。五品水晶。六品砗磲。七品素金顶。八品镂花阴文金顶。九品镂花阳文金顶。未入流视九品。服。一品至三品。得用貂缘及蟒绣金花彩缯。七品以上。得用金花彩缯。八九品得用素缯。领袂均得用蟒绣及金花缯。补服。文一品鹤。二品锦鸡。三品孔雀。四品雁。五品白鹇。六品鹭鸶。七品鸂鷘。八品鹌鹑。九品练雀。武一品麒麟。二品狮。三品豹。四品虎。五品熊。六七品彪。八品犀牛。九品海马。士庶公服。状元顶戴视六品。会试中式贡士冠用裹金三枝九叶顶。服均如常制。举人官生贡生监生冠带视八品。服皁缯缘青。生员冠带视九品。服青缯缘皁。

一会典载。凡王公以下服。不得用黄色秋香色。及黑狐皮。五品官以下。不得用蟒缎妆缎。貂皮猞猁狲。八品官以下。不得用大花缎纱。及白豹天马等皮。

一会典载。凡内外文武大小官员。顶戴补服坐褥。悉照本身现任品级。不得计算加级。僭越服用。

一会典载。军民人等。服准用绸绫纺丝绵绸茧绸屯绢葛梭布狼狐貉羊等皮。冠用染骚鼠狐貉沙狐皮。帽上圆月。准用片金。不得用狐月欠沙狐月欠缎纱及缎。上不得缘绿斜皮。器饰不得用金。僧道除袈裟法衣外。准用绸绢纺丝素纱各色布。其袍用土黄色缁色。

一会典载。商贾有捐纳职衔者。冠服各从其品。无职衔者。与庶民同。

一通礼载。民人冬夏帽上。不得用绒缨大结。

一通礼载。考职吏员。在籍止用顶帽。不得僭用补服。内外各衙门供事书吏。非年满考职者。不得僭用金顶。

