<!-- { "loadSidebar": true } -->
窃惟运河之设。上供天庾。下利行商。数省沿河州县穷民。赖此食力以活者。不知其几千万。于地势为流通血脉。利用富强。意美法良。无过于是。自楚粤江皖。被发匪窜扰。漕运偶停。失业者众。大河南北。兵燹踵至。健黠游民。凶岁多暴。不裹于发。即胁于捻。胜则蚁屯。败则豕突。岂皆怙乱。半苦无归。无归则患在无家。无家实病在无业。现在军威方振。而捻势转横。非乘隙求伸。乃负嵎图抗。于此而必伸尽杀之条。益以坚怙终之志。允宜兼施剿抚。并用恩威。顾剿则终拒。而抚亦见疑。即使受抚方来。而不闻得业于衣食。则其附不固。即其变易生。未免效迟患速。况念兹蠢类。无非宇下黔愚。则防抚之余。首在预谋民业。某等自天津南下。由沧州故城夏津武城以至临清。本系借为运之地。河流畅旺。无所用治。临关以南。始行闸河济运。以黄河身高淤二百余里。堤坍岸窄。挑浚为劳。迨至张秋。正抵黄河北岸。大溜截断运堤。南北五六十里闲。穿运者十余道。当溜则汪洋一片。堤岸被冲。避溜则孤立中泓。河身被淤。沈家口以南。戴家庙以北。旧堤东岸。隐约可循。本年试运南漕。新设水站。行舟始有定程。不至漂流东下。总之黄水冲运之地。运不受黄则黄益泛滥。黄水济运之地。黄能淤运则运亦旁流。弊皆在于正流浅阻。为今之计。急宜疏通正流。撩土培堤。以泄上游之怒。乘流去淤。以轻旁溢之灾。即不足以治黄河之冲突。而正流多一分通利。究于漫势减一分汪洋。亦属不无小补。即以治运言之。无论其与黄河水分合。总以正流可行为率。必至万难疏通之处。始由决口旁出径行。黄流亦须去其阻滞。使可畅行。祗以遭水被兵各州县。民力凋敝。官吏畏难。以致完善之区。民力亦无所用。必欲创兴盛举。莫若分防兵一半。轮替充工。需费少而用力多。为百姓倡。而即假募夫之名。为招徕裹匪之路。则工赈相因。反正免饥寒之苦。兵民交作。新降有弹压之资。且使受抚者无投降之名。而有充工之实。则其来尤便。似此办理。不必遽复粮船。先用民船试运。既可杜目前无业为匪之渐。亦以弭将来海运挟制之端。实于补偏救弊之中。寓正本清源之治。不惟淮扬舟楫。直达通仓。务使皖楚江浙。次第挽输。源源相继。商贾辐辏。再升平。盛业大名。岂不彪炳今古也哉。

　此同治四年上淮军统领书也。是年为江北漕粮试办河运之始。

　
卷一百十二　工政九运河下

　　会通河水道记
俞正燮

元时自安山西南开渠。引汶绝济。由寿张西。又北径今东昌。至临清入卫。为会通河。凡二百五十里。河渠志云。起须城安山西南而西北。至临清御河。凡建闸三十一。明洪武时。黄河决原武。会通淤。永乐九年。尚书宋礼用汶上县老人乡官名白英策。于东平戴村筑石坝五里。以遏汶水。使全注于汶上县西南之南旺湖。置分水口。四分南行。接泗及南清。六分北行。于元渠之西凿渠。由汶上之袁口至沙湾入元渠。达临清接。又浚深河身。则今会通河也。汶水。至南旺。势南趋。谨闭柳林闸。导之北行。或言汶水七归南三归北。以地势言也。朱国盛治河书云。南旺湖全角。北高南下。七归南者地势。三归北者闸功。湖在汶上县西三十里。宋与梁山泺合。周三百余里。明时环九十三里。环筑堤计一万五千六百余丈。山东通志漕河志同。则专指汶西湖身言之。泉河史云。南旺湖跨漕河东西。东湖则跨汶水南北。在汶南曰蜀山湖。在汶北曰马蹋湖。围百五十里。明嘉靖二十年。定立界石。周围植柳。以防侵地盗种。东自大晏桥三十里南至秦家旧闸。又四十六里西至孤柳树。又三十四里北至宏仁桥。又四十里东至大晏桥。合百五十里。通三湖言之。居济一得云。蜀山湖一名南旺东湖。周六十五里百二十步。为地千八百九十余顷。山东通志则云周六十里。运河备考云。马蹋湖围堤三千三百余丈。山东通志则云五千九百六十三丈。济宁直隶州志云堤周三十里。所载今昔异制。皆为水柜。湖有闸及斗门以泄水。州志云。南旺湖西南有芒生闸。泄水入牛头河是也。自南旺分水口。五里至北十里闸为下闸。其南十里柳林闸为上闸。自北十里闸二十七里至袁口闸。又西十八里至东平州安山闸。闸河西旧有湖。周六十五里。有闸四。堤口六。明永乐时创之为水柜。时黄河北流未绝。湖受河水以济会通。东平州西十里有安民亭遗址。水经注。济水西有安民亭。亭北对安民山。经言汶水从东北来注之。今湖中似蛇沟闸址。故济所道。或曰沟即汶水注之长直沟也。顺治七年。湖以黄河漫淤。雍正三年。内阁学士何国宗议复之。十一年。巡抚岳浚以水无来源。又测湖地卑于会通河地。非甚泛滥。不能放水入运。又沙底善漏水。请停。乾隆十四年。定仞垦升科。又自安山闸北三十里。至戴家庙闸。东岸有闸。泄涨及西岸坡水。坡即水经注波也。自戴家庙闸北四十五里。径寿张之沙湾。东阿之张秋。抵阳谷之荆门上闸。自坡水北至张秋西岸。有大清河上游之两派。统为北清河。其赵王河上为灉河贾鲁河。贾鲁河由仪封黄陵冈径祥符地。历曹县濮州郓城汶上寿张阳谷地。复至寿张沙湾之积水闸。入会通河。沙河上为清河瓠子河魏河。魏河由开州径濮州范县寿张东阿地。复由沙湾大坝折而北。入引河。由道人桥至引河口。入会通河。则东阿县地也。东岸有三空桥。及八里庙之滚水坝及五空桥。泄西岸两派水。东会东平戴村北之汶水。旁流为大清河。东北径东阿平阴肥城长清齐河历城济阳齐东青城惠民蒲台滨州地。至利津牡蛎口入海。

按古济渎。今定陶至历城之水。迁徙不远。其故道皆是。水经注引王莽时济流绝。但言荥泽一处。非谓济水都亡也。杜佑通典。横谓清水非济。言地理者酷信之。罗泌路史余论。乃谓历城之泉是济。千里所发。则泺口以上皆非济水。于钦齐乘。以地高下计之。证泺泉非济。其论通矣。济过会通至华不注迤东北。则禹贡锥指所谓贯漯水旧渠。其自济阳以下。又随宋时决河东北去。此古今渠之异。锥指亦未能详也。沙湾东岸。有挂剑台曹家单薄苇河头。为历年黄河决流所经。寻览碑迹所记。立台植表。联索贯舟。负薪囊土。沈石压埽。费帑愁人。既则黄流上断。清汶东流。张秋以北。车徒接于故渎。粮艘在陆。舟子步嬉。即又闭闸筑堰。修堤置堠。工毕乐成。着诗金石。视事考文。俱成典故。张秋西接濮范。金堤南捍。势若长虹。汉文帝十二年。建始四年。梁龙德三年。晋开运元年。周显德五年。宋景德元年。嘉佑五年。熙宁十年。皆有河水流泛。金明昌五年。河渎改移。皆在安山之北。明正统十三年。河决溃沙湾。景泰六年。徐有贞筑金堤。即此也。其东北鱼山。即汉孝武宣房歌所谓吾山平者。惟张秋之名未显。山东通志河防志云。宋史河渠志。周显德五年。命宰相李谷治张秋决河。张秋名始见此。册府元龟云。显德元年十一月戊戌。命宰相李谷治河。二年三月壬午谷回。见史。亦在元年。时河决自杨刘至博州。或谷驻张秋欤。张秋元时名景德镇。置都水分监。明宏治七年。赐名安平镇。沙湾南去镇城十里。其上游黄陵冈。河防数溃。冲曹濮。宋金河决阳武后。由济泗分派入淮海。十里之闲浩淼矣。元至元时。会通河成。黄河大势南趋。而贾鲁瓠子及菏泽水之行于济故渎者。亦未能绝。明宏治八年。刘大夏筑断黄陵冈后。上下决流。若金龙口古黄池之溃。会通病焉。盖张秋沙湾。古兼河济二水渎。自黄陵冈之役。百四十年。至崇祯七年而张秋始决。刘公之泽远矣。自荆门上闸北七十一里。至聊城通济闸。城东南龙湾西岸漯河由南进水闸及永通闸涵洞入漯河者。上游自朝城阳谷。又西北越莘县界。复由阳谷至聊城。出会通之东岸二空桥一空桥。为湄河鸣犊河土河徒骇河。北至博平。经高唐禹城齐河临邑济阳商河惠民滨州地。至沾化大洋堡口入海。山东通志龙湾有三空桥四空桥。今已湮不复修。其五空桥则分流入大清河者。今亦湮。禹贡锥指云。漯为周汉黄河所占。汉志。一出东武阳。一出高唐。据汉成帝后言之。水经注之漯。则西汉末至北魏之漯川。今漯过会通而易名。以非古迹也。自通济闸西北五十里。至堂邑博平二县之土桥闸。其魏湾西岸中闸口。及元谷涵洞纳马颊河水。马颊无水源。其渠自元城朝城莘县冠县地。至堂邑出会通东岸之减水闸滚水坝。始有水。径博平清平高唐夏津恩县平原陵县德州德平乐陵庆云地。至海丰月河口入海。

龙湾则东汉以后。水经之大河所经。稍南则唐至宋初大河所经。元和郡县志。大河在聊城南四十三里是也。魏湾则定王至东汉初大河所经。以今高唐有古灵县鸣犊口知之。汉书沟洫志。引周谱云定王五年河徙。盖禹初改。春秋宣公七年卫孙良夫盟于鲁。当此年也。又为宋六二股河之东股。其后又出今张秋。明宏治时始绝流。其北股入永济渠。则卫河亦宋黄河也。又为古屯氏河。其漯河马颊徒骇。皆非禹名。朝城之漯。洼水聚流于晋故渠耳。徒骇为土河音转。马颊则水经注笃马。禹贡锥指云。唐马颊河出澶州清丰界。东北流至平原。合笃马河。即此河是也。水经注亦有马颊水。则今东阿之马颊口道也。自土桥闸西北七十五里。至临清闸。又二里至板闸。博平北为清平地。清平北即临清。其名由清河。清河者。卫河也。初元会通出临清。陡峻数坏舟。明宏治时。白昂于闸南置板闸。刘大夏成之。出闸为卫河。卫出辉县百泉。经新乡汲县淇县浚县滑县汤阴内黄大名元城馆陶。一名清河。从清漳名也。又曰御河。隋征辽道也。又曰永济渠。卫纳小丹出河内丹谷口。其大丹由沁入黄。小丹自石斗门分流修武获嘉。至新乡合河镇入卫。洹汤淇。至馆陶合漳。出长子者曰浊漳。出平定州旧乐平县者曰清漳。至临漳县合流。明会典。言漳水一自临漳北经大名至武邑入滹沱。杨锡绂漕运则例纂卷十一卫河考因之。误。北流乃滏水。非漳水别流也。至馆陶入卫。至临清纳汶。由清河夏津武城故城恩县德州景州吴桥东光交河南皮沧州青县纳滹沱河。由静海至天津三口东入于海。粮艘自口北转白河。达顺天通州。自分水口至板闸。今为水程三百二十三里。北流水改六分。嘉庆丁巳秋。自汶上泛舟至临清。检书记之。时九月七日也。

