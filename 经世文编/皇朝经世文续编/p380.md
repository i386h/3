<!-- { "loadSidebar": true } -->
日者所议盐归场。其法有三。一曰归丁以按起科。盖沿海草场四万余顷。给丁割草煎盐。已按亩征收折价。今正杂引课。势不能再取于地。祇当取之于盐。惟论盐必计斤。而各场煎丁零星散处。日煎日卖。用力勤惰不同。获盐多寡自异。不能计斤定课明矣。无已。则征之于。通泰二十场。额二万五千余口。每口岁煎盐三四万斤。以引课加盐价。每当输银一百五十两。共银三百七十余万两。而淮南引课可足。丁既按认课。则盐即己物。听其售与何人。无论远近商民。随赀贩卖。出场后不问所之。脚费外别无浮费。人自乐趋。盐价自贱。且使小民任意营生。何官何私。行所无事。此真嚝然无忌之善政也。然其中难行者有三焉。一在丁之逋欠。一在镬之私煎。一在灾祲之借口。丁皆滨海穷民。篷栖露处。身无完衣。平日煎盐所得。不过佣资餬口。今忽责以百余金之课。按月限完。恐贫人骤得多钱。未经入官。钱已他用。至期甘受追比。追比过严。逃亡立待。势必设立头长。承总包纳。若辈均系同类。容隐分肥。一官何能察。至于煎盐用。由官给领。私铸有禁。立法本严。闻近时各场私之数。与官等。一经官查。则埋掷草土之中。官去而私煎如故。今既计征课。则官之盐。课入倍于盐本。其私之盐。转得贱售以夺官盐之利。即纳课之丁。亦将添置私。隐射逃课。且不独而已。凡炊饭之锅镬。无不可煎盐。现行例中有所谓镬子盐者。即锅煎也。此而不禁。则大海之潮取之不竭。势必烂贱堆积。病而课可忧。禁之则海滨辽阔。官外之私既百计藏匿。官中之私复影射多方。此又不能一概禁绝者也。又闻场煎盐。必赖天时。积潦之年。海潮泛溢。各即有淌消之患。再值洪湖盛涨。五坝全开。则各场即有浸没之虞。向者户值阴雨久。即赴场商借贷钱米。天晴煎盐扣还。前后套欠既多。往往有逃亡者。如成灾稍重。场商必多方捐赈。所以有盐义仓之设也。然皆商捐。官不过问。今以课归丁。稍遇水旱不齐。必借口求蠲求缓。往时荡课。不过数万。节年以来。因灾减免者。不可胜数。况数百年之引课。何能禁其吁求。不为缓课。必且求借口粮。　国家一视同仁。岂能不加抚。更恐各场因灾停煎。丁素无积贮。而各省价必骤昂。此又不可不预筹也。二曰归官场以给单收税。照各场产额摊定。每斤课银若干由运司给发用印空单。存贮场大使所。无论商民买盐。先赴场官报明斤数纳课。请填印单。赴买盐。出场后。另于要隘委员查验。盐单相符。即截角放行。不论何省何地。听其运售。场官给单后。登载印簿。知会委员。其委员亦截角后。知照场官核簿。以防偷漏。各场所收课银。按月解交运库。如此。商课改为税课。场官作为税官。人人可以卖盐。即平日贩私之徒。一经纳课。任意所适。此亦荡然维新之善政也。

然其难行亦有三焉。一在额数之难定。一在稽察之难周。一在官吏之难恃。两淮各场。照引定课。如伍佑场产盐二十余万引。应征课银六十余万两。等而下之。如梁垛场产盐七万余引。亦应征银二十余万两。今就场抽税。不限以额。则听其尽征尽解。乌知岁收果有若干。若试行之初。即责以一定之额。则每场应收银数十万两。场官守单待请。毕竟一月发单几何。毫无把握。且水次有远近。盐色有高低。傥盐高路近。趋归之。而僻远之场。竟售者无几。场官无计招之使来。此额数之难定也。至请单之法。原以杜私。而人情贪利。虽小必争。两淮盐价。斤止数文。而纳税倍于盐本。逃千引之课。即省银数千。难保盐贩不串通户。私相交易。或藉单影射。以数百斤之税。冒运数千万斤之盐。即有委员查验。而场地千里。港汊支河。无处不可越行。虽多派巡役查缉。而若辈惟知营私。苟啖以利。何难为所欲为。此稽察之难周也。或谓就井抽税。滇省行之矣。何独不行于两淮。顾闻滇盐产于井。地有定所。难以私增。其地近而易查。一井官可守也。淮盐煎于。晒以池。则随时可增。池则随地可开。其势涣而无纪。一场官不可守也。乌得以滇盐为例乎。江苏财赋重地。至大州县不过十万。即如淮浒各关。临以监督重任。每年抽税。亦不过三四十万。今以一场大使而责以数十万之税课。官卑任重。负荷难胜。况场署皆近海滨。无城郭之卫。营汛之防。起解收藏。均多可虑。此又官吏之未可尽恃者也。三曰归场商以认纳课。招徕殷实之户。报充垣商。听于某场认若干口。完课银若干两。户煎盐。即归本商场垣堆贮。经理出卖。酌给丁工本。其贩盐者。从垣交易。应售价值。亦官为酌定。毋许价居奇。秤桶遵制由运司较准颁发。所有垣商认充。须殷实五家互保。完课立定卯限。赴场大使衙门报纳。至每岁销盐若干由垣商自为营运。官不与闻。而赴场买盐。仍不问其何人出场售盐。亦不问其何地。以商领。而事有所统。以课归商。而责无旁贷。此亦寓散于整。随时变通之良法也。然其难行者亦有三焉。一在疲商之钻充。一在殷户之规避。一在垣外之私售。通泰各属。场商多借本营运。近者日形疲乏。因负欠多。欲退无路。今闻招商认课。必且营谋投充。联名互保。祇图孤注一掷。将来完课有无。姑置度外。迨至卯期。则设法腾挪。国课必多贻。使大加裁汰。另招新商。则四方好事之徒。如游士幕客官商长随。皆得应募而来。并广求当路致书。为赤手成家之计。此辈一经得路以后。驱除更难。此场商之难于选择也。如谓各省殷户。原不乏人。贪夫趋利若骛。宜有不招自至者。惟事当变法之初。非常之原。黎民所惧。彼富厚之家心计素工。兢兢保守。安挟重赀而谋不可知之利。纵日后不无垂涎。而事前必多观望。此殷户之未易招徕也。必不得已。则仍谋之于商。无论在场在扬。第就平素业盐之人。择殷厚者签为垣商。认纳课。而疲乏者一概裁除。庶可收得人之效。

惟此法施之商土亭商则顺而易。行之土亭则逆而难。盖商土亭商商产也。土亭产也。以户自置之产而一旦属之商人。无异掠贫民之业。使富民代为管领。以世业而变为佃农。孰甘心焉。况商之殷厚者。其经理多委之商伙商厮。此辈专以剥削为能。借贷则要以重息。秤收则勒以重斤。既积怨于商。必与民贩勾通盗卖。其势然也。况垣中有课之盐。价数倍于上。私贩亦必舍垣而趋。盐不归垣。课何从出。则恤杜私之法。又不可不深长思矣。以上三法。共有九难。姑就三者兼权之。则招商认一条犹为彼善于此。苟得其人。讲求尽善。或可徐观厥成。顾事难图始。果欲行之。则宜先定章程。清签商。改官易制诸事。非行之三年。不能粗立规模。此一二年中。课额未可以常悬也。场盐未可以停售也。各岸食盐未可以久缺也。然则新旧接替之时。非熟思审处。其何能变通以尽利乎。至两淮捆盐之夫。淮北则永丰坝向万余人。淮南则老虎泾不下数万人。皆无赖游民。以此为业。百余年来。世代衣食于此。一旦失业。此数万众安往。其患又不止于私枭拒捕而已。

　　谨陈补救淮盐积獘疏　　　　　　　　
王赠芳

奏为两淮盐务疲困已甚。谨陈补救之法。以清积獘而裕正课。仰祈　　圣鉴事。窃惟盐务以两淮为最大。盐务之獘亦以两淮为最深。迭蒙　　皇上轸念周详。宽仁备至。冀商民之两便。期调剂之胥平。乃臣风闻诸獘丛生。积重难返。商多浮猾。帑竟虚悬。运库日空。而杂项尚多冒领。煎日漏。而枭徒由此横行。商私畅而引额滞。口岸远而民食艰。若不设法清厘。诚恐势无底止。其经久可行之法。容臣另折具奏。谨先就现在积獘。斟酌补救。敬抒管见。为我　　皇上陈之。

一獘在库款之浮縻也。两淮向例。先课后盐。盐未出运。课已清缴。诚使正杂各款。划分收支。何至亏缺课本。至四千余万两之多。查从前运库。本有另存借款。可以支拨。今则库款空虚。遇有紧需。本纲不敷动垫。往往预征下纲。令以虚扣抵销钱粮实数。是以未届开纲。先已亏课。其预征钱粮。商人虑无征收实据。即以手本开载预征银数。呈官钤印。仍付商人收执。而商人匮乏之时。又以钤印手本质钱使用。辗转相抵。轇轕不清。此征收之獘也。杂项支销。日益繁多。并不核实估费。即如育婴普济等堂。本属良法美意。今则每堂司事。多至数百人。而老幼孤贫应领钱粮。转致侵克不给。其各处桥庙及添船捞浅等事。浮冒款项。指不胜屈。均由管库商人。串通院司书吏。巧立名目。蒙混呈领。彼此分用。岁至巨万。此支放之獘也。应请　饬下盐政节用兴廉。严行查核。分纲分款。详开册档。毋许预征虚纳。并禁绝浮冒积獘。无益之费。概行裁革。以慎度支而清滥。

一獘在总商之剥削也。两淮有四大总商。十二小总商之目。众商行盐。必得总商具保。每年滚总纳课。一应盐费。均由摊派。近来总商之中。棍商居多。不但家道不能殷实。竟有一引不运。专靠侵蚀库款。剥削众商。以为肥家之计者。每年派众商出费。止有总数。并无细数。众商既不能谒见官司。又不得预闻公议。惟有俛首出赀而已。昔之摊赀办运者。一经剥削。倏已荡然无有。殷实之家。引以为戒。虽知行盐有利。亦皆裹足不前。应请严禁把持。其劣昭著者。立行驱逐。招募公正殷实者充补。其摊派众商之费。务令裁减浮冒。划明款目。呈官查核。使众商咸得闻知。则总商无从欺隐。

一獘在众商之转贷也。向来商力充裕。办运者百数十家。有挟赀至千万者。最少亦一二百万。今则奢侈消耗。兼被总商剥削。赀本多者。不及百万。以次递减。即二三十万之家。不过十余人。往往家业全匮。无力办运。专靠冒领杂项钱粮为生。即行盐者。率皆借本济运。谓之知贝头。行盐虽有赢余。本利尽归债主。即多方调剂。仍无济也。臣思恤商之法。不在加价加觔。惟当节用裁费。应请申严旧章。力禁豪商僭侈。以挽浇浮。拣用敦朴能事之人。责令事必躬亲。禁止商伙商厮与院司书吏句结舞獘。遇有公事。令一体禀谒面议。所有总商剥削浮费。概行严禁。以示体恤。其浮猾而不能办盐者。即予革除。另行签派。俾商人协力办盐。无他顾虑。则鹾纲渐就整饬矣。

