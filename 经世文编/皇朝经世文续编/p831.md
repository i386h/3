<!-- { "loadSidebar": true } -->
予巡视西城之年。平谷民某氏妇居京师者自绞死。指挥许君惇书方病假。予下署指挥事刘君鸿图验死状。妇所居比近予。道路籍籍。指民父无礼于其子妇。妇不辱而死也。已鸿图报尸无他伤。惟细带交喉闲。又反葛衫一角以塞口。在带外。凡引带自绞。必不得急。衫塞口者。谓妇自为之。欲速死也。于是民之父妇之父母列辞。皆曰。民有祖父在平谷。前夕以病闻。民仆于管主事家。其父欲还平谷视疾。召民归而语之。民请自往而止其父行。父怒詈之。诘旦。民遂不告而往平谷。其父亦出。将饭归。妇则死矣。妇盖以舅怒其夫。惧而死。死愚也。他无齮龁之者。妇死以不冤。予尤疑之。日访于管氏。及旁近士友家。粗得其颠末。氏家屋三闲。父子居相向也。民娶妇浃月。之管氏。闲归。其父必斥之使去。邻人夜中闻其怒诟妇。我呼若。若故不应耶。若其跪至明。于时暑也。次夕妇徘徊庭中达旦。邻妇怪问之。答曰。屋中如火灼。不可以寝也。妇盖不寝者四夕。而竟死也。民之祖父实不病。前夕。民犹宿管氏。妇死而民诣妇家言曰。妻。汝家女也。汝自为之。我为人子。事到官。惟父言是从耳。遂匿不出。会许君病良已。予使趣召民受辞。一如其父言。问邻人亦如之。乃独引妇之父母及两弟反复导其辞。卒皆对如父母言。盖妇家人愿而畏事。又距妇所居远。其事无显显可指状。欲证诸邻人。邻人畏讼之及。而不以实告也。故事。五城狱讼。罪徒以上。皆移刑部治之。予因移牍言狱有可疑者。假令民欲往问其祖父疾。其父不必怒。即怒而及于妇。妇亦不至死。妇死且不惧。何惧而死也。察妇所以死者。甚可怪异。悉以其辞致于部。逾月部谳定。则谓民父将挈家还平谷。妇不忍去其父母而死也。夫生去其父母而不忍。死何忍也。部谳之辞。亦不得已焉耳。且以予奉职无状。身有土地之责。其事在吾心。又顜然明白。然终不能引道路之人。证成于讼庭而抵其罪者。势也。部讯囚。但当质诸死者之家。不得旁引株连以扰民。即引亦无益。而妇之父母两弟。始终坚谓妇不冤。亦无如之何已。呜呼。吾因以思某氏之用心苦也。盖不辱其身。又哀其夫而不欲死其舅也。既尸无他伤。而其绞也又以昼。则其舅之辞。固易遁焉尔。妇死之旦。谓其邻曰。舅归欲饭。在某所。我病欲眠也。邻以其夜之不寝而不疑也。而妇竟死也。噫。可哀也。予书其事。以着某氏之隐节。且志予上负　明命而不能去奸之罪。又将谂我寮友盍深思所以处之者以教我。他日有类是狱。庶几可得而理也。

　予屡以此就正有道。冀闻教益。道光乙未正月。在广州。偶于中丞祁竹轩先生坐中言及之。先生曰。是狱不穷治。则死者之心安。因尚论夷齐及辄事。又曰求仁而得仁。此妇亦是心尔。若外为强暴所污则异是。予闻先生言幽显一致。天理人情。推勘至极。不胜悦服。此即欲毁弃。已念亦不妨并存斯语。以见即事穷理。不可不深长思也。而篇内名氏悉刊除之。所以使死者之心安。抑窃附春秋为贤者讳之义云尔。

　　书荥阳狱　　
周树槐

荥阳民姚哑。生而哑复聋。一目瞽。余一目亦眇。哑父曰连印。娶陈氏。生哑及毛。姚七者。连印从父弟也。荥阳民穴山而居曰。连印与姚七比。连印故以缝人游太康。遂列肆居之。以陈及二子侨焉。陈悍。殴连印眇其一目。连印怒而去。陈乃以二子归。从七母居。连印归。为妻悍故。与七谋共殴报之。不肯。连印忿。遂以毛去。毛寻夭不归。陈与哑留。久之七敝。与七移居连印。哑日出乞。或数日不归。归则栖七敝中。适邻妇孙邢氏过。闻呻入视。陈卧地血被体。骇问。曰哑哑。再问之不答。村人集视。已不能语。遂死。于是县逮哑及七等械之省会鞫。哑聋。使吏大声呼之。不闻。使连印前语之。初若不识者。审视良久。竖其臂。连印颔之。手衣而缝。又颔之。遂擸其髟页而号。已伸七指。又为挽髻插簪及两人卧状。官意之曰。是其母有所私耶。念七。指曰同居固七也。呼七上。试使近之。哑怒睨。引连印拳欲殴之。曰是矣。问连印。曰不知。问邻人。曰有之。七不能隐。具伏。遂及哑杀母状。初。陈从七母居。七通焉。及同居连印。而七母死。连印久不相闻。哑又时出不归。归亦别宿。七与陈俨然居室矣。一日哑见之。忿吼持刀欲刺七。七夺刀。缚而痛捶之。至是。哑晨叩门。七结裈出。遗其带陈所。复入索之。哑出取镰奔七。七跳。哑固眇。七乃出其后拥之。哑夺而脱。七隐身暗陬。陈复自后拥之。哑反割之。仆。审视。母也。释镰哭。七走出。哑追七弗及。狱具。巡抚程公祖洛疑之。曰哑杀母。独邻妇述其母生前词组。方其呻吟怛乱之时。语容有不尽。他未有见者。见者独七。七淫者。其言未可信。庸知非七杀之。委罪哑乎。而哑不能言。语之又不闻。乃录囚于庭。出二图。一为妇人伤卧。一为男子持镰。授哑谛视。乃翦纸为镰。与之。哑手镰拟七。复指七。为七拥己状。因反割己。乃取妇人图哭之。公又令以妇人图纸镰七。使割之。哑夺镰。顿首伏公。乃谓连印曰。何如。曰。是矣。狱奏。刑部当哑杀奸。杀母非所期。援故事以请。奏上。哑得末减。弃七市。

　　与赣榆令书　
丁履恒

自侍清尘。几浃岁矣。始挹霁光。粹然儒者之气象。继聆言论。蔼然仁人之用心。下忱钦佩。匪朝伊夕。恒亦辱承眄睐。不以俗情相待。窃愿结纳款素。傅托知交。乃近有一事不于中。若腹非旁议。含意不宣。匪特有辜明德。亦且内负夙心。辄布陈于下执事。前者王重兴之案。实人伦之大变。恒初闻报。数日之闲。食不甘味。夜不安寝。不分与枭獍同生。亲见非常变异。恨不将该犯立正典刑。快人心而维风化。所谓乱臣贼子。人人得而诛之也。迨阁下回县往验。为恒言。其家云称重兴虽有继嗣之说。尚未立书。恒心知其非事实。顾伏念　　圣天子孝治天下。视苍黎如赤子。一旦此事闻上。　　圣心必为惄然。阁下又新从省会来。猝遇逆伦重犯。例限十日内便当带犯进省。情势有所大难。稍为避就。事属权宜。且科以服制。重兴仍当大辟。揆之天理人情。不甚相盭。故其时未有异说。顷闻阁下审理此案。重兴不但无过继。与死者并非功服。又将谋杀情节。问作疯痰。老王氏伤痕删抹大半。案情如定。重兴竟可幸生。骤闻之下。不胜惊。外闲物议沸腾。众口一声。老王氏年已八十。遭此惨杀。行路为之酸鼻。乃造谋起意之李培。既得置身事外。手刃其亲之王重兴。亦可量从末减。死者含冤。真同黑狱。阁下为民父母。独能无恫于心乎。将来狱上。傥以供情不符。台司饬驳。或犯人翻供。致干提究。则于阁下官事大不便。傥竟照原详定谳。则天理民澌灭尽矣。今年正月。县境之内。子弒其父。妇贼其姑。接踵而起。徒以逆事未成。不曾发觉。民风既已大壤。若王重兴又复轻纵。愚民无知。见孙杀祖母可以不死。逞忿行凶者。又将何所顾忌。他日使后人追论。谓赣榆风俗之敝。自某官始。窃为阁下深不取也。恒滥竽于此七年所矣。与此邦之人。非如秦越人之相视。若遇伦常风教。有关出入之事。知而不言。自觉无以对士庶。幸案未详出。犹可及时更正。用敢不辞戆直。进献一言。惟阁下深思而财察之。合邑幸甚。 

　
卷一百四　工政一土木

　　各省工程报销改定易章程疏光绪九年　工部
窃臣部职在句稽。其着为定例者。必实能见诸施行。方不致空烦案牍。即如外省工程报销一事。始则视造报为畏途。继并视奏催为故事。愈延愈久。亦愈久愈难。溯查乾隆十九年正月。奉　　　上谕。外省动用钱粮及工程报销应驳应准俱有定例乃该督抚往往于部驳后辗转行查不及克期办结或据属员详禀次声覆请销而该部仍复往返驳诘以致尘案积累迨历年久远官吏迭更徒致拖累此向来相沿陋习殊非敬事勤政之道现据刘统勋策楞查江南兴修水利以来有历十余年至二十余年未结之案自雍正四五年闲尘案尚有悬搁者此等案件如果有浮混自当据实查明催追完款何致任意迟延历久不结如果无情弊亦当请豁免累嗣后报销之案符例者该部不得漫行驳诘例应驳查者至三次后该部具折声奏或按例核减饬交该督抚查明经手官员照数追赔完案或据情酌予豁销务令克期速结仍于每年岁底将未完各案汇折奏闻其现有从前未结各案予限一年令户工二部通行查明分别办理完结钦此。又于道光七年六月。奉　　　上谕。昨据工部奏汇查各省工程未完各案请分别年限查办各省工程报销准驳俱有定限乃各该督抚于奉文后不即克期办结实属因循疲玩即将该部驳查新旧各案逐一查明未经逾限者按限催办完结其已经逾限者查取承办迟延及督催不力各职名参奏议处仍严催办结嗣后各该督抚务当随时逐案查核依限催办毋任再有延宕致干咎戾等因钦此。臣等恭绎次　　　谕旨。一则杜部中之往返驳查。一则惩外省之因循疲玩。法至善也。嗣是以后。咸丰十一年臣部将道光十五年以前未结各案。限六个月办结。如再逾限。一面注销。一面将用过钱粮分别赔。同治八年。臣部复改定以二十年为限。二十年外。即行分别注销。然奉行日久。竟成具文。历年以来。未尝指参一人。赔一款。推原其故。总缘二十年后。官非一任。事隔多时。若一律追。则离任者羁留异地。已故者且累及子孙。于政体实多窒碍。现在臣部纂修则例。臣等熟商妥议。与其空悬令甲。留书吏搜剔之门。何如更定章程。布　朝廷宽大之典。拟请自同治十三年腊月以前。作为旧案。一概免其追。自光绪元年正月以后。未结各案。概以接奉部文之日起。予限二年。报部核销。如再逾限。即由臣部专折劾参。请　旨饬交吏部照例议处。其九年正月以后。按限造报。如有逾限。即照前议一体办理。以清尘牍而免积疲。如蒙　俞允。应请　特颁谕旨。通行各直省督抚一体钦遵办理。臣部一面查明光绪元年以后未经办结之案。开缮清单。恭呈　御览。恳请　特旨严催。一面将拟定新章。纂入臣部则例。永远遵行。

