<!-- { "loadSidebar": true } -->
夫　国家之大。所赖以办事者官。所赖以捍患者兵。官俸兵粮。势不可减。而我　朝于满兵尽人而养之。自乾隆时。论者已忧其无善计矣。至于工匠。则事不同矣。经曰。既廪称事。又曰。考其弓弩以上下其食。然则古之工匠。食称其事。初无虚养之时。今之匠役。无事而食者过众。为今日计。莫若裁汰散遣。仅留其魁若干人。俟有兴造。然后及时召募。计其工而赐之食。如此。则下无游食之民。上无虚糜之赐。而所谓匠米者。可以复减如前矣。九王之子孙。爵禄丰厚。此自　国家追念前勋。恩德至渥。然臣闻之。亲亲有杀。尊贤有等。以人臣之嗣世。同　　皇昆弟　　皇子之封。其酬勋已至极。而其它子孙。又人人食王公之禄。则待之毋乃过优乎。　国家享祚亿万年。诸王子孙日众。海内物力。必有不给之时。人臣与国同休戚。　　主上匮乏。而私室丰盈。诸王之灵。抑恐未安于地下也。为今日计。爵则仍之。禄则减之。彼其人果才贤。自可为国当官。别受在官之俸。而愚不肖者。不得滥叨厚赐。如此。则宗室皆知奋励。而所谓恩米者。可以复减如前矣。夫匠米恩米。复减如前。则京仓所积。岁已有余。以数计之。盖三年则可余一年之食。九年则可余三年之食。然则不出十年。而京仓之积储已多矣。论者或谓匠米可减也。减恩米恐非　　圣世所宜行。臣请有以折之。昔周之初。大封同姓。而武王昆弟。五叔乃无官。矧其子孙。岂容不辨别贤否。而概以王公之禄予之。宋相王安石议减宗室恩例。宗室伺其出。哗马首。安石厉声斥曰。祖宗亲尽则祧。何况贤辈。诸人遂无辞而退。至哉言乎。不可以人废也。臣愚以为此事也行。有五利焉。京师积储有余。一利也。匠民散于民闲。畿辅谷贱。二利也。诸王子孙不骄惰。三利也。积谷有余。则径可停运一二年。而用其闲以大治河工。四利也。旗丁但予坐粮。则所云帮费者省。而州县之亏空可弥矣。五利也。变一事而兴五利。补救之谋。无加于此。若夫兴水利。议屯田。裁减满兵粮额。事体重大。非旦夕所可行。臣今未敢议焉。

　　京师本计疏　
尹耕云

窃以京师万方辐辏。户口殷繁。日用所需。米珠薪桂。近年拮据之状。什倍曩时。我　　皇上厚泽深仁。恩同覆载。每读恤民之　诏。无不感激涕零。惟粮价翔踊如前。难期平减。小民迫于饥饿。竟有自戕其身。指日秋成。犹不能稍缓须臾以待。过此而往。何以御冬。苟不图补救之方。恐未免生成之憾。管见所及。敢敬陈之。一曰平粜。京师米价踊贵。由于商贩居奇。造作谣言。高市价。偶见偏隅蝻孽。遂云四境灾荒。或谓旸为旱征。或谓雨为水兆。一唱众和。顷刻腾昂。于此而求市价之平。家喻户晓。百呼莫应。持之稍急。方藉歇业以为挟制之端。古人云。万家之邑。千斛在市。物价自平。故欲惠此贫民。无如开官店以粜仓谷也。稻出自东南。本非燕赵土物。海运之来有限。京仓所积无多。除此项不动外。请将本年豫东小米。及米局所收杂粮。现储京仓者。拨给数万石。由顺天府五城。于京师内外城择适中之地。务得厂之区。开官粮店。遴委廉干官员董司其事。其价较市价减十之二。用票用钱。悉从民便。仍不得买过一斗。以杜贩卖之端。本年春季。何尝不开官粮店。而于官民均无裨益者。未开之先。不查烟户故也。古今救荒之政。粜与振类。故平粜须以办振之法行之。其微有不同。则办振必须查口。平粜止须查户。视其户之贫而无力者。予以官筹。筹内载明粜某局米。记其姓名于册。开粜之日。一面验筹。一面予粜。查户非委员胥吏。不足以供指使。但亦不能尽委诸彼。京官绅富。住居既近。耳目自真。俾其协办。如上年侍郎王茂荫等。办理守助约章程。可以仿照。责其成于八旗都统府尹五城。事亦易集。官粮店之宽厂者。分男女为二处。傥限于地。即分两店。盖持钱粜米。其人并非乞丐。故当分晰以免喧嚣。夫地取其适中。则往返易。价减其什二。则亏折轻。稽查有筹簿。则商民之籍不淆。出入有分涂。则廉耻之道不丧。市价既平。而官粮店亦不必尽彻。一曰采买。京仓米豆。大抵兵饷搭放之需。拨以平粜。散一石于民。即亏一石于仓。若不采买。凭何弥补。不惟此也。官店虽开。而市价之平与否未可知也。积于不涸之仓。藏于不竭之府。而后下令如流水之源。米价所以腾贵。商贩所以借口。其故可知矣。无非谓京中当十大钱七八千文。买银一两。京外每两祗值制钱二三千文。即银一端。出入已多折耗。加以道涂盘费。门关需索。转运至京。成本已重。斯言亦属至情。而官为采买。则不患此。夫部库所储者银。而支放各项钱款为多。发部库之银。采买杂粮。即动平粜之钱。支应放款。银不必以钱易。其便一。钱足以供支放。则宝源宝泉各局鼓铸之费可省。其便二。无银钱折耗。而以京外粮价之平。剂京内粮价之贵。有赢无绌。其便三。官为采买。则门关讥而不征。商贩接踵而来。其便四。若虑部库之银难于弥补。则捐铜局现收各项。俱系交钱。究之捐生何尝不挈银而至。请饬户部妥为酌议。某项至某项搭交银一成。某项至某项。搭交银二三成。当亦捐生所踊跃。而以之弥补库款不难。至经手采买之人。应由户部招徕殷商。取具连环保结。采买之地。宜远而不宜近。宜分散于各处。不宜聚集于一隅。

一曰赒恤。周官三物宾兴。六行曰孝友睦任恤。五族相捄。五党相赒。古人谓为荒政之本。而以散利薄征十二事。为临时补救之方。即后世汉武帝四年。亦有募豪富相假贷之文。宋元寿中。彭城王义康令蓄积之家。留一年储。余皆粜货。夫居萃处。缓急相通。情也。外省府州厅县。偶值灾荒。大户往往开仓振贷。或有赡其族邻。或惠及于乡里。十室之邑。必有忠信。京师内而八旗。外而五城。岂无绅耆富户乐善好施之人。所以惮而不为者。其故有二。辇毂之下。谁敢以市义自居。而且人烟稠密。食指数十百万。博施济众。自古为难。夫捐金出粟。力易尽而势不可常也。方今之计。莫若八旗都统顺天府尹五城御史。各就所属绅富。宛转开导。动以至诚。其自出巨赀。开设粮店。与官店相辅而行。较市价随时而减。此赒恤之上者。其独力未遑。而能纠约同人共平市价者次之。其以小米麦豆数石数十石捐助官粮店者又其次之。市价既平。分别给予优叙。亦所以劝为善而厚人心也。一曰蓄积。王制以三十年之通制国用。三年耕必有一年之食。九年耕必有三年之食。周礼廪人掌万民之食。人四上也。人三中也。人二下也。民以食为天。谷与金争贵。故曰蓄积者。天下之大命也。京师转漕东南岁数百万。太仓积粟。红腐相因。当粮储充牣之时。未为图匮于丰之计。暑湿之霉变。奸蠹之侵蚀。积獘不可胜言。比年粤寇跳梁。江淮告警。海运未能足额。都人遂以乏食为忧。今虽报捷时闻。荡平克期可待。而东南数省。民气难苏。与其取给于多寡不可期必之海运。不如即根本之地豫为蓄积也。近畿水利。自元明代兴代废。我　朝雍正年间。设京东京西京南天津营田四局。得稻田六千顷有奇。今虽河道不修。沟渠湮塞。计现存地亩不下三四千顷。每亩一石。岁得稻米可三十万石。上年捐米局所收。以之搭放俸饷。是其验也。现据直隶督臣奏请兴修水利。除未修者逐渐疏浚而外。请饬下该督臣查明现在稻田若干顷。岁收约计若干石。刈获登场。即由官照时给价收买。运送京师。毋使货弃于地。又顺天府属二十余州县。皆在五百里以内。禹贡四百里粟。五百里米。盖因道里匪遥。故以粟米为赋。请凡顺天所属地方。悉收本色。如此则每岁所入。已不下数十万石。如南漕足额。则此项赢余。出陈入新。以为预备。宋苏轼所谓岁之所入。足用而有余。九年之蓄。常闲而无用。天不能灾。地不能贫。四夷盗贼不能困。万世之计者此也。

　　筹备京仓疏同治二年　　　
监察御史丁寿昌

窃惟农为政首。食为民天。　国家建都北方。仰食东南。自江浙沦陷。漕无来源。计本年起运。仅有山东奉天二省。不过粟米三十余万石。其各海口采买捐输。尚无把握。直隶连岁丰稔。尚可支持。设有水旱之灾。风尘之警。近畿之米商不至。都门之粮店皆空。京师百万生灵。束手枵腹。岂不为之寒心。议者谓在京捐米。有妨民食。在外采买。有碍京饷。臣前任户部司员。深知其难。不得不豫为之计。况南漕起运。全赖江浙二省。即使苏杭收复。尚需招集流亡。　朝廷轸念穷黎。必有蠲恤之举。是此二三年间。南漕必难畅行。京仓岂容无备。当此时势艰难。库储支绌。兴利除獘。本不易言。然行以实心。必收实效。敬陈管见四条。以备采择。

