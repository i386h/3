<!-- { "loadSidebar": true } -->
一办盗先须宽吏议也。王夫之言。自古盗贼之多。无若东汉。光武先后所降几至二千万。其通鉴论宋论津津其言之。考汉史建武十六年。郡国盗。处处并起。郡县追讨。到则解散。去复屯聚。乃诏遣使者下郡国。听盗自相纠擿。五人共斩一人者。除其罪。吏虽逗留回避。听以擒讨为效。但取获贼多少为殿最。惟蔽匿者乃罪之。夫上之用意严而用法密。则下之避罪巧而贻害乃愈深。傥能捐弃一切特参之条。宽以时日。责其擒讨。在下者感宽大之恩惠。而不必用其欺。在上者有切实之事功。而不烦虞其诈。如此而后事无窒碍。督捕之员。亦不致贻同官之罪戾。否则上下相蒙。终归讳饰而已矣。

一捕盗莫善于雕剿也。黔盗裹巾扛。情罪与逆匪无异。以不选不练之兵练剿之。则盗必拒。兵必溃。以精兵精练剿之。则盗必窜矣。然则当从窜处着议矣。田山姜黔书。历陈平苗之往事。以分而胜。以合而败。不惟深明兵法。亦且洞悉苗情。窃计用兵练五百。饬委干员。将黎平之精练挑去百名。于都匀镇远两府标式招募二百名。必于其地招募者。即庆郑所谓生其水土。服习其道也。于营兵标式招募百名。或二百名。古州镇远贵阳各镇协营中。每处十人。或三五人。或竟无人。可缺而不可滥。其兼用营兵者。营兵固怯。然百人之怯。岂无一人之勇。虞允文收集溃卒。致功于采石。胜国逃溃之兵。入　本朝而为龙兴劲旅。即此意也。且事后不烦安插。即不虞后患。

一标式以选精锐。不可专用火器也。宜长短相闲。长兵者。枪弓箭是也。短兵者。刀矛挡棍是也。叔世人心怯懦。偏重火器。谓可杀贼于百步内外。无跳荡搏击之危。非特贼刃难加我身。并贼血亦不得污我衣。何便如之。且隐计于百步内外开。若见势头不好。丢弃枪逃去。贼追不及。又何便如之。兵因火器强。亦因火器弱。诚然诚然。明季偏重火器而兵益弱。议者欲改其制。而庄烈不允。遂亡于流贼。自海邦入犯中国。见其以火器胜我。亦遂因而偏重之。每营刀矛手少。火器手多。刀矛手自大操三跳之外。未有练习者。所练习不过火器而已。然十余日或数月始一操。一操只打三枪。命中者十不得一。是有偏重之名。究无偏重之实也。以此毫无可恃之技临阵。未见贼。气已馁矣。既开仗。心益惶。手益战矣。于是或装药忘却下子。或先下子而后装药。或装药下子而忘却发药。或开放于百步外。一二枪不中。则相与弃枪反走。又何怪每仗必败乎。昔冉子用矛入齐师。孔子称其义。为其奋勇直前。舍生以合事宜也。乌枝鸣用剑败华氏。谓用少莫如齐致死。齐致死莫如去备。此二事。乃兵家之秘。后世得其秘者。岳忠武之背嵬军五百人。　本朝岳威信之马兵三十六人。杨昭武长枪手百人皆是也。迩来军威不振极矣。总以火器不可当为词。司兵柄者。亟宜变计矣。大约火器手宜四成三成。刀矛手宜六成七成。每日操练以备战。火器当前。刀矛继之。火器精可壮刀矛之先声。刀矛精则火器有恃无恐。精火器之人。尤须并精刀矛。则胆气愈雄。神气愈定。而打放不空。果能打放不空。胜已七八矣。况又以精悍刀矛冲出。如雨骤至。贼焉得不奔溃哉。故今日标式。以火器四三成。刀矛六七成为要。

一用兵贵审形势也。委员选兵募练于二府之地。兼可留意地舆。度其险要。酇侯以图志而知阨塞之要。亚夫因赵涉而搜殽黾之盗。自古将帅类然。此行兵之至要也。

一多用委员不如兼用士民也。肉食者鄙。未能远谋。曹刿乡氓。功成长勺。此用士用民之说也。用都游以上。不如用千总以下。智勇困于所溺。仕宦怠于已成。此都游以上之说也。能与士卒比饮食。可得士卒之死力。能耐饥渴奔走。然后能与盗相追逐。此千总以下之说也。鹰之在也。饥则为人用。饱则不为人用。夫中人之性。亦若是焉已矣。惟士民武弁。功劳不可掩没。不得以与例不合而舍是。昔王文成之征南赣征粤西。所用皆门下学究书生。功绩甚伟。然死必有。功必有赏。是可法也。

一雕剿宜实行保甲团练也。韩子可主征讨之任。然任于此。不能分于彼。保甲团练。不精不严。不切实认真如一身一家之事。则征讨之事亦穷。投戈而混入寨中。则如人入羊。见羊而不见人。畏我而匿于荒谷幽箐。则如以骥捕鼠于井之际。反不若跛猫矣。滥杀之不可。稍纵之即逝。故必精保甲团练。然后可以收雕剿之功。

一保甲团练须用士用民也。近年保甲团练。人人言之。亦人人行之。然文告徒烦。实政无补。牌籍空设。良莠不分。其交给土司差役分发各乡者。徒资讹索。尤为浮伪。夫十室之邑。必有忠信。三人同行。必有我师。一邑之中。岂无二三明白正派之绅士。虚心访之。实心求之。委令下乡。带同册籍。每到一村。先于此村访彼村之正人才人。有衣食有顶戴人。到村又访前村后村之人。廉得其实。加以委任。官为给札。注名于册。责以保固乡里之议。谕以分别良莠之机。付以防捕救援之法。隆之以礼。尤必须董之以威。虽欲不肩其任。不可得矣。彼乡正团长。到城缴簿。一册存官。一册存乡。预属家人门丁随时传入。不得稽延。其册中良莠。密加访察。密为记载。不可即为施行。视其言者何如。其所请防捕救援事宜。分别可否。立即施行。不使羁候于城中。其怯懦退诱者。实时斥责。其迂阔不晓事者。反复开导。委曲求全。其公正明白者。侍坐赐茶食。即椎髻之苗。草屩之民。侍立于侧。切实讲求。苟有知大义者。即不必苛以寻常官礼。其下乡委员绅士所带书差。官为给赀。扰及分文者。杖之不赦。如此而后保甲团练之事。十得三四。然犹不敢谓其已成也。而奈何易言之也。

一保甲团练须官为士民作主也。贾子言治天下至纤至悉。其保团之谓矣。监司以上大宪。可示其教。而势不能理其事。理其事者。其牧令乎。然而才具各有所宜。不必尽能其事。亦不必实行其事。无已。其择州县朴实精明讲求此道者。由大宪札委。或专司其事。或随知府督办。予以赀财。宽以岁月。务求访察至精。奉行至实。或有济乎。然择官专办。或系在省候补而久劳于外。或有本实缺而夺其所有。均非俗情所能堪。亦恐室人之交谪。凡委员之督战与办保团者。月给私费百金。便为至厚。酌半亦可。计委员不过数人。委任不过一年。恤其内顾之忧。而彼乃不能纾大宪之忧。忍乎敢乎。

一保团缚送之贼非速审速赏不可也。贼到而不立审。则乡民如重负在身。方以送盗为厉己矣。粗审而不细切。则必不速赏。赏迟而民气怠矣。不计功。不谋利。非可责之蚩蚩之民。使其送贼而在城守候。至于一日二日之久。其愁怨当何如邪。何以劝后。故贵速审。贵速赏。

一审盗贵专精也。委员捕获之盗。及乡民捆送之盗。到案即详讯。其案情多寡。行止聚散。一饮一食。至微至陋之处。并其同伙行踪年貌。逐一笔之于书。隔一日再审。三五日又审。其不留意处。其细缕处。一一符合。则盗真矣。凡盗供之狡赖者。无同伙之众供以指其瑕。且官亦无隙以发其私。故善讯者不恃刑求。凡被诬而妄认者。受人教诱。许以钱物。彼意不知钱之不可得。怵以乱刑。加以恐喝。凡猾胥教供冒赏。往往以此。兵丁亦然。竟有自认不讳。随口妄攀他人。详悉笔之于书。异日再讯。即其直认处。必有自相矛盾之隐可得闲矣。此事惟黔苗受害最多。其愚过人也。故审案贵精。在外委员将犯供逐一禀之臬宪。尤须委能干朴实之员。于臬署设局。最为要着。辰入酉出。交供呈核。譬如风檐扃试。白卷者少。否则酬应征逐。日复一日。抑且年复一年。案以久而不了。犯以狡而愈疑。故审案贵专。

一提解斩杀可便宜也。凡盗就获。除委员格伤格杀外。令其逐一详讯。开列同伙年貌案犯日期。无论远年近年。已报未报。多获少获。概不为罪。以申文露申。而实供则密禀臬宪。即将正犯就近交地方官押解。从某处至省城止。均系沿途文员亲自派押。递交臬宪。复讯后。请令正法。续获再正法。汇至事竣始入奏。则法网既无窒碍。限期亦属从容。可以实尽心力矣。

一经费宜宽筹也。精兵精练五百人。约每人日食一钱。月须一千五百两。加以委员绅士薪水。与夫价差盘药锅帐夫役。又加侦探眼。此最要。费不可惜。大约用闲谍差探。总须五十人。或百人可。月费总在三四千金。一年肃清。则四五万两可以足用。惟须由大宪派二人。专司其事。期于核实不欺而已。

一委任宜专也。委员如韩子者。腹有诗书。岂至以声色加人。私欲求人。然以卑官办他境之事。非克伐怨欲不行之地方官。不能同心协力。越境攻盗之难。曩固疑之。今日验矣。然使大宪深信无猜。则事必有济。近日人心怯馁。中无所有。即使谣诼播于都会。蜚语传于京师。而明镜在空。流言自止。毅然付余玠以汴师。委陶鲁以峒贼。权之所属。威望重焉。不待斩庄贾。戮扬干。然后令行禁止也。虎帅以听。谁能犯子。而东里因得志于郑国。非明征欤。

以上各条。卑之无甚高论。愚陋之识。知无不言。大抵常人之情。当厝火未然。则讳言兵。及赤眉黄巾安史闯献起。则曰此乃天数。非人力所能挽回。然亦思樊崇张角等。果天殛之乎。抑人殄之乎。究是几个有志之人将狂氛扫尽耳。而谋国者又动以无财为说。窃念郑畋守凤陇。韦皋镇川蜀。皆值国步艰难。物力不足之时。而劲敌当前。屡索敝赋。何不闻以匮乏挠大计。又况明季国穷。守都城兵。至于米薪不继。乃　本朝定鼎之初。天下入版图输租税者。仅三分之二。何以用兵数十年。不致告匮。不闻往辽东飞刍挽粟。不闻议推广秀才举人之例。此无他。天下之财本无不足。视其政事何如耳。如蒙采择。天下幸甚。黔中幸甚。

　　条陈剿苗匪说
韩超

