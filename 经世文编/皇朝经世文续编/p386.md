<!-- { "loadSidebar": true } -->
顷臣承准军机大臣字寄。钦奉　　上谕。御史鲍文奏称两淮盐务自去年辛卯开纲后截至今年四月仅征收课银二百余万两尚有三分之二未完不知前此陶澍有何把握而以展限八月为请若辗转占碍稽延帑项出入凭何筦算现闻扬州私枭稍已敛戢岸销亦旺无如实运商人仅存十余家较前更少商人惟利是图果协其情势必趋之若骛今幸有可转之机而新商来者寥寥旧商且至日少或办理仍有未能尽善之处等语淮扬鹾务自经整顿渐有起色商人等自应乐于承充何以仍复见少该督于现在全局情形是否确有把握如招商未见乐趋亟应就近体察督同运司设法招徕办运者多催征自易总期国课不致久悬奏销无误限期是为至要等因钦此。臣跪诵之下。惶悚曷胜。伏思淮鹾疲敝。久在　　圣明洞鉴之中。臣以至愚极钝。于万难措手之时。急思复还旧规。而力单任重。办理维艰。以前证后。实难得有把握。请就其显而易见者言之。淮盐课额。甲于天下。他省或数万十数万。多者百余万。而淮盐以一隅抵数省之课。正杂各项。数至七八百万两。款多额重。成本增而力愈难支。其难得把握一也。淮盐运行六省。其实本省惟江宁一处。安徽河南江西湖南湖北。除例食芦盐潞盐浙盐闽盐川盐粤盐各府州外。其余或因场近而食贱。或因灌而透私。所真食淮盐者。不过中间十数府而已。而犹或有脚私船私杂出于其间。地隔则志涣难齐。途远则鞭长莫及。其难得把握二也。各省钱粮。地丁为重。即江苏财赋之区。亦止二百余万。董以两藩司。以道府州县。忙分上下。尚难年清年款。而盐务以数倍于各省之钱粮。仅一运司。承以不理刑名之场使。遇事则借重他人。催课则责无旁贷。其难得把握三也。地方水旱。例有蠲缓。而淮课则待用甚紧。不但不能蠲。并且不能缓。按期责课。饥岁犹然。其难得把握四也。疏销巡缉。责在文武。往往藉规费为周旋。否即视同膜外。甚者贿纵庇私。反与商人为梗。吏胥兵役。层层剥削。又其甚者。商亦夹私。官既利其犯法以索贿。商亦乐于行贿而邀利。久之视同应得。规费弥添。本管为法令所及。裁革不难。隔省则越俎憎嫌。奉行莫必。其难得把握五也。凡此数端。皆淮盐积重之由。不自今日始。乃从前亦有敝坏。旋跌旋起。至今日而几于一坏莫支者。盖今昔情形。实亦有不同。溯查　国初淮纲正课。原祗九十余万两。加以织造铜斤等款。亦祗一百八十余万两。迨后盐规匣费节省等项。多由陋规改为额款。加增一百余万。再加外支兵饷养廉巡缉辛工书院义举办公等费。与发交内外各衙门及地方公务各息本。按月生息。而科则数倍于原额。乾隆年间。已及四百余万。至嘉庆二十年后。而淮纲每年正杂内外支款。竟需八百余万之多。嗣是课额多悬。转输无力。或数年始行一纲之引。或铳引而全纲不行。垫欠亏那。百端支绌。十数年来。遂无有能振起者。譬之负担者然。日肩百斤。可行一站。加以五六十斤。仅行半站。加至逾倍。其蹶也必矣。

淮盐之敝。何以异是。昔者唐臣刘晏榷盐。初年六十万串。季年至六百万串。古今以为美谈。然考刘晏以宰相出领度支。合天下之盐而榷之。自宝应元年壬寅受事。至大历十四年己未。经营十有八年。始有六百万之课。今则淮引所行。不及刘晏所领之半。而一岁所需。逾于季年六百万之数。即使善榷如晏。恐亦难以蹴几。夫淮盐之敝数十余年矣。商疲课绌。百獘丛生。奏销不前。则谬为报以缓正课。支用无出。则擅动库款以应杂需。而且批解紧急则贴色贴息。不惮剜肉以补疮。津贴弥缝则公补公摊。无异桃僵而李代库。款既竭而典知贝遂及于根窝。私质无凭。而虚伪遂流为印本。其尤贻患后来者。借本认息。本罄息存。以数十年后之膏血。拔而用之于数十年之前。而四千余万之旧项已空。一千余万之欠款仍悬。无怪乎昔枵而犹能挥霍。今敛而弥形枯窘也。臣仰承　　圣训。于极疲之后。急图整顿。裁减浮费。严拏私枭。杜粮船之夹装。惩熬锅之侵占。而且定加斤。核水脚。以固商本。轻科则。缓呈加。以纾商力。长途则护送之。以防船户之盗销。摃坝则清厘之。以免匪徒之讹索。凡所以为商计者。实已不遗余力。无如旧商早已消乏。百不存一。新商气力未充。尚多观望。当辛卯开纲时。即值水灾。自场以至各省口岸。无不被淹。转运艰难。加以截数之前。在淮多已请未运之引。在岸多存积未销之盐。数至百万。业经占碍一纲。势不能如期奏销。臣于接篆之始。即已预为奏明。仰奉　　恩旨。准其稍宽时日。并非临期始有展至八月之请也。兹奏销虽已于六月底办竣。而纲引尚有存留。计九月初间。壬辰甫得开征。以一年未竣之纲。应两年必需之款。其为竭可知。臣办理未善。焦灼难名。何敢谓遽有把握。自蹈欺饰。惟臣职司较繁。而又远隔一江。非如广东浙江督抚同城。就近兼管盐政之比。现又远赴安徽江西阅伍。更恐有误事机。惟有敦饬运司就近体察。如有可以鼓舞商情之处。务须设法筹办。至商人办盐。虽寓扬州。实非扬产。如西商徽商。皆向来业盐。他省亦不乏人。可否仰恳　　天恩。敕下湖广江西安徽等省各督抚。凡营销淮盐之处。一体招徕民商。由地方官给照来扬。承充领运。俾来者既众。转运愈多。于　国课民食。均有裨益。而同心协力。盐务可期起色矣。所有臣接奉　　谕旨查询淮盐商运情形。谨据实沥陈现在竭力办理各缘由。恭疏覆奏。伏乞　　皇上圣鉴训示。

　　复陈惩办回空粮船夹带芦盐疏道光十三年　
陶澍

再臣于十月二十七日。承准军机处字寄。钦奉　　上谕。据御史许球奏回空军船请带芦盐久已跃跃欲试现奉堵截照旧查伊等购买之赀均归乌有利未获而转触科条全亏赀本两江总督原以缉私为重若一味济之以猛是贵庆筹议丁非徒无益而又害之殊不足折服帮丁之心江广军船人数众多万一铤而走险另起衅端必致贻误归次等语前据贵庆奏江广军船每船带芦盐四十包并未降旨准行何以通帮遽行知晓公然私自携带着陶澍恩铭秉公确切查明覆奏应如何妥行设法相机办理固不可任芦盐占碍淮纲尤不可令帮丁滋事致误新漕兑运钦此。伏查历来军船带私。无不以查延误新漕为辞。以致为害纲盐。莫敢谁何。奉　谕旨严查。复经臣奏明。如敢藉词挟制。或弃船星散。即饬丁另雇水手驾船归次。一面严拏究办。并将帮弁参惩。现奉　朱批。所奏是实力行之钦此。该弁丁等咸知遵。并经新署漕臣恩铭到任。号令严明。各帮所带私盐。未经入境。多自行卖去。不敢满载。道将委员等。亦均能严密查。持以镇静。现在渡黄。未灌塘仅止三百余船。刻日全竣。正不必反复示懦。转致延捱滋事。若如该御史所奏。旗丁水手。与风客贩私有别。虑其查时。赀本均归乌有。且虑臣执法过猛。不足以折服帮丁之心。是未知私盐本无可折服。而亦不尽出于帮丁。臣查风客出本营私。岂露面。帮丁舵水为之护符。今起私盐。所谓借贷之赀者。即借贷风客之赀也。所谓全亏赀本者。即全亏风客之本也。欲拏风客严办。而又虑亏其本乎。盐为官物。非他货可比。在平民且不能纵任贩私。而况粮船水手。律有专条。比平民更严。何得谓旗丁水手贩私与风贩究有区别乎。至其满载私盐。照例已应军流。今祗起其盐。趱行而过。是正因漕务而济之以宽。似不得谓为一味以猛。窃以水弱民玩。该御史所谓非徒无益而又害之者。正在于此。即如漕船带私。未始非前途玩纵之所致。今若因查盐而虑其铤险。另启衅端。则盗贼岂无饥寒之可悯。枭徒亦有拒捕之堪虞。又将何以折服之。伏思我　国家整纲饬纪。法立知恩。敢有玩法之人。自有惩玩之法。前此嘉兴帮船水手滋事。经苏省拏获一百数十人。解浙严办。前鉴具在。并不因查盐而始有滋事之徒。不必因滋事而预作纵奸之想。万一有犯。亦惟事惩创。足资儆戒。至江广船虽众。实多守法。即如江苏帮船勒索帮规。动辄盈千累万。而江广船尚无此风。其情形较苦。两年来查私盐。并无颗粒夹带。前漕臣吴邦庆曾将首先教戒水手不令带私之湖北头帮旗丁马姓。奖以花红。臣于龙江关覆查时。并经每船酌加奖赏。本年覆查如无夹带。拟仍照前给奖。现在署漕臣恩铭押尾已抵杨庄。俟面晤时再行妥商筹议办理。合先附片覆陈。仰慰　　宸廑。

　　整顿淮南营销引地疏道光十八年　
湖广总督林则徐

