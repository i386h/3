<!-- { "loadSidebar": true } -->
无已。则挽黄归故。而亦有不足恃者。浚修塞决。业经估银二千六百万两。此等巨款。　国库支绌之秋。岂易匀拨。而自粤捻滋扰地方。大户帮助军饷。藏积俱空。今再捐劝。亦属寥寥。部议分派各省。逐年摊办。而窃思近年大局。海防未靖。兵饷方殷。加以秦晋燕赵。水旱洊臻。赈恤之银。靡岁不拨。如再协饷治河。能保其源源而来乎。此挽黄之不足恃者一也。二千里之河身。高者二丈。老淤凝结。飞沙盈渠。虽拨帑金。岂易开穵。此段畅而彼段仍淤。其功不成。今岁开而明年又塞。其功亦不成。即全河治矣。而或有数十里之梗。数千丈之塞。其功仍不成。此挽黄之不足恃者二也。干堤二千里之遥。逐年风雨。大段毁坏。加以筑圩御捻。犀堤为濠。兰仪以东。不啻数千百处。遽加修补。未易弥缝。稍不如式。一经汛涨。处处可决。决于南而铜砀睢桃。足为洪湖之患。决于北而曹单丰沛。仍为运道之忧。此挽黄之不足恃者三也。黄河迁徙。天实主之。今铜瓦厢决口。宽逾十里。跌塘五丈。东趋利津。实有归壑之势。勉强堵塞。岂易合龙。设使闭而复决。千万金钱。又成虚掷。历考　国初以来。黄河决口。宽仅四五百丈。犹且屡塞屡决。阅数年而不成。丰口初决。费帑五百万。而迄少成功。马港改湾。耗银八百万。而仍由旧道。近代覆车。可为明鉴矣。昔河始夺淮。百法挽其北行而不能。今河复夺济。恐百法挽其南行而不能。此挽黄之不足恃者四也。且勿谓其不能合龙也。即使缓以时日。倍筹巨帑。强而挽之南行。而清口套塘之法。今日亦不能行。历年淤遏。黄高于淮。而自七堡一决。洪湖高仰。引河扪口。淮水不能畅出。即闭礼坝。涓涓细流。仅恃一线之张福口。淮弱黄强。安能浮送。道光末年。百法补苴。且有节届孟秋。而杨庄之船始报尽者。是以迭次奏行海运。盖知河运有岌岌不可终日之势也。今日淮口之淤。更胜于昔。引河未辟。湖水不高。黄即复故。而淮为黄遏。势亦不能启坝送漕。黄河不归故。而运道之梗在张秋。黄河即归故。而运道之梗转在杨庄。此挽黄之不足恃者五也。不独此也。堰盱石堤。本多残缺。即或估修。岂能保固。而洪泽半湖。形势如碟。一经筹堵礼坝。淮水高。经临盛汛。湖不能容。高堰即不可保。如再溃决。则高宝东岸。又将有清水潭荷花塘之忧。南运梗塞。更在淮扬。此挽黄之不足恃者六也。且淮扬之忧。亦不仅在运道已也。往年黄河夺淮。二渎并行。洪湖之水。全以里下河为壑。漂没田庐。淹伤禾稼。几于无岁无之。今幸黄河迁徙。大宪奏请导淮。民庆再生。功幸能成。而河又欲夺之。昏垫之惨。又如昔时。黄与济合。培堰而山东即弭水灾。黄并淮行。入汛而淮南永为泽国。非惟民庶吞声。亦且漕粮减额。此挽黄之不足恃者七也。

筑堤束黄。固属今日要图。而仅恃筑堤束黄。即为河防獘政。往年漕舳七千。按时浮送。水犹有余。今以漕粮仅十数帮。运船仅五百只。尚且十分危险。待汛而行。设起全漕。即或束黄。亦难终年送。此筑堤之有可议者一也。迩日漕艘。历年迟钝。非际大汛经临。即致束手无策。幸而秋涨未消。犹可按时抵次。不幸而天寒水落。即难画策回空。仅恃束黄。交兑回船。不能飞渡。此筑堤之有可议者二也。运粮船价。本自不多。而每年浚淤。糜帑转甚。更加添纤剥浅。在在需银。　国家力顾京仓。断不吝此库款。而以易穷之巨帑。填难尽之漏卮。殊为可惜。仅议束黄。淤遏更甚。年年耗蠹。日益加增。此筑堤之有可议者三也。临清以南。官河绵远。不惟米粮转运。亦且商贾往来。今仅筑堤束黄。势惟伏秋盛汛。浮送漕船。帆樯鳞集。而秋冬水涸。舟楫不行。坐使两岸市廛。仍然减色。此筑堤之有可议者四也。万里漕河。有关　国运。地脉泉源。岂可中断。今仅筑堤束黄。而不引汶水贯注。致使河渎朝宗。转等沟塍积潦。活水不来。民风更弱。此筑堤之有可议者五也。张秋闸坝。曩为蓄清。次第启除。良为善策。今仅东黄济运。而未有清水来源。挟入浮沙。闸闸兜束。渐且为患于御河。此筑堤之有可议者六也。黄不南徙。自须固筑金堤以为保障。加培民堰以遏洪流。今仅议束黄济运。而上下游卒归缓办。简陋补苴。游移两可。致使黄河之患。一决于侯家林。再决于石庄户。频年漫溢。肆虐山东。设再因循。阳谷东阿。处处可决。且将为害于　　帝畿。此筑堤之有可议者七也。仅以黄水助运。近年大汛。犹可设法高。挽推漕米。然查荆门各闸。沙泥凝结。较之昔年。业高数尺。运送一年。即高仰一年。人力无多。帑金易尽。安能去此日积月累之沙。譬如今年高一尺者。来年即高二尺矣。今年高五尺者。来年即高六尺矣。浸假而河渠壅遏。高与闸齐。汛涨即临。运送漕粮。窃患求如今日而亦不可得。此筑堤之有可议者八也。

引济漕。如彼其左。而挽黄归故。又如此其难。转般岂裕国之方。采买非经邦之策。居今日而议漕运。显反复思维。亦仍不外以河为宗。以海为辅。以筑堤为要着。以御黄为首图。是在设法以引导之。相机以修筑之。随时以疏浚之。择地以储蓄之。可改者改之。当因者因之而已矣。且夫黄水由大清河入海。是　国家之福也。河出利津。乃系汉唐千乘故道。经行千年。迄少水患。咸丰改道以来。南河每年省岁修银七百万两。岂非明验。而兰阳以东。滨黄滨淮。滩岸又复涸出良田千百万顷。增科起税。　国赋加多。而且大河雄阔。万里来源。环抱　神京。尤据形胜。粤捻四出劫掠。邹滕迄无乐岁。而临流辄反。卒未能飞渡黄河。天堑之险。不异长江。浊浪一渠。胜于雄兵十万矣。近今要策。势惟有将齐河济阳利津沾化接筑遥堤。而南岸本为泰山旧足。酌加沙堰。即足屏障千秋。其中流仍须如南河往年设混江龙十数具。往来疏剔。则沙淤永不壅遏。历观乾隆嘉庆之时。名臣辈出。吏部尚书孙大学士嵇均以改河入大清为请。咸丰初年。安徽巡抚福以口决兰仪。奏请河由利津入海。实有二利四便。此外钱辛楣文集孙渊如奏稿魏默深筹河篇孙濩孙治河疏。均谓河入利津。为今日之急务。河未夺济。犹望其迁徙。以减东南半壁之灾。今河自夺济。此乃　朝廷转乱为治之机。闾阎易危为安之日。而犹鳃鳃焉挽使南流。甚非长治久安之策也。显闲披经世之篇。习闻名贤之论。远稽掌故于历朝。近访泉源于数省。蠡指管窥。闲有论说。其谓设法引导相机修筑诸大政。非托空言。试而行之。安在河运之不可复乎。请终其说。

所谓设法引导者奈何。分水一口。即南旺湖。本为水脊。南高韩庄百十有六尺。北高临清九十尺。该口有东来汶水。挟以百数十泉。滔滔泻注。障以石坝。遏以斗门。其派极多。其势极旺。分流济运。极为灵便。漕船越安山。经荆门。转　御河。道历四百里。地经十九闸。均藉汶水逐渐浮送。　国朝以来。未闻竭蹶。而自兰阳一决。黄河贯运。汶水抵济。黄俱挟以东行。以致汶水清流。涓滴不能注入张秋。而贯入临清以南运河者。仅有汛涨浊沙。逐年淤遏。日积日高。且黄河历年决口。水势漫溢。伏秋之时。面宽数十里。毫无约束。引不能。御黄不可。是以漕米经行。万分艰险。始犹仿行套塘。近则淤垫太高。将欲蓄塘套送。而亦难之又难。为今之策。欲行漕米。惟有仍引汶水。而汶为黄隔。欲引汶水。计惟仿淮安杨家庙创修地洞之法。俾汶水之清。仍由河底地洞伏行以达张秋。庶几浊浪不再浅淤。而清水如初支送。策虽创而实因。制虽新而实旧也。其策创修双孔地洞六百丈。各高五尺六寸。宽三尺二寸。建筑两堤口。宽以五百丈为准。两堤之中。各建一坝。一为临黄。一为拦黄。两坝之外。复建两闸。一为导清。一为复清。酌建金门。以为漕船出入地步。闸坝造修。均骑地洞。而地洞之设。又须南口稍高。入口配戴庙闸。出口配平水闸。方能势如瓴建。如此则堤中之五百丈。可容黄水经行。而堤外之一百丈。分为运船屯。船到安山。一如南河套塘之法。因利乘便。是亦计之善者。援古证今。成规具在。其大者。如淮南里河底。设立木洞。而河西数十里。积潦行于地中。俱以东乡为壑。其小者。如杭湖灵隐寺。套竹为筒。挹泉于韬光。而水可引于五里之外。其成自天者。济水伏流千里。迄山东济南。激而为趵突泉。其成于人者金陵贡院。以洋铁为管。周围旋绕。激引江水。而试场数万人之饮食。藉以不竭。即浅知深。因近悟远。安在清水之不可引导乎。所谓相机修筑者奈何。黄河浑浊。束以高堤。方能以海为壑。否则沙缓停淤。壅遏更速。且东昌运道。汶水由洞济运。尤须以堤障御黄流。不使泥沙挟入。而自兰阳报决。黄水全注张秋。历年大溜南趋。又将洪川口霍家桥新兴屯等处次第冲开。遂致伏秋汛涨。数十里地一片汪洋。而沙河及赵王河反行干涸。漕出戴庙。无岸无堤。插标绕坡。十分艰棘。矧以滨河两岸。迭被奇灾。小则漫溢出槽。远近田庐。全归水国。大则冲刷开口。当冲集镇。尽付洪涛。微特安山逼近。昏垫罹灾。即阳谷以东十数州县。亦复饥溺流离。不堪言状。百姓奚辜。受此困阨。率因东省绅耆。时以挽黄归故为心。而不为之策长久。历年大吏筹款惟艰。有扬汤止沸之谋。无釜底抽薪之术。漕运之忧。亦地方之劫也。殊不知黄河迁徙。人力难回。频年毁裂。累已难堪。设再因循。害将曷极。今幸霍家桥张家志门各处。均已流沙积渐。壅遏口门。计惟有审度地势。迅筑长堤。拨帑集夫。力期巩固。而青惠蒲滨两岸。以次增培民堰。接建遥堤。庶民众同庆安康。而漕运不忧梗塞。此外御汶石坝。蓄水闸墙。湖岸之倾欹。斗门之毁败。尤须一例兴修。认真举办。不此之务。而犹以筑堤为缓图焉。非裕国安民之策也。虽然。设洞以引汶。筑堤以拦黄。将来之沙可不来。而已积之沙犹终遏也。可奈何。

