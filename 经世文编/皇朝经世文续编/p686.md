<!-- { "loadSidebar": true } -->
其四曰选锋以备赳桓之用。此诚今日要着。昔周世宗于高平一战。深知健懦不分之弊。由是慎加遴选。汰去疲弱。遂成精兵。战则必克。该御史以蓄养壮丁。必须厚赀。恐各将即无此财力。臣以为无虑也。营中本有赏需。否则闲款亦可筹措。既名选锋。技艺必为诸军之冠。每逢校阅。得赏必多。遇有缺出。亦必先尽此项兵丁挑补。既获厚赏。又有升阶。谁不争先踊跃。求与此选。且旋升旋补。久之而合营皆成选锋。缓急尤大可恃。所虑者。官职渐高。技艺渐疏。昔称健儿。今成懦帅。是在督抚提镇严为察劾。时加策励耳。夫兵可百年不用。不可一日不备。故有备战之兵。又有速战之兵。一切军装器械。皆宜预储夙备。方能闻警即行。无论边腹。均应一律办理。兵贵神速。此之谓也。臣现通饬两省各就额兵十挑三四。务取力强胆壮者。另为一军。各就技艺所长。加意训练。期收实用。毋取美观。有能兼习者。列为尤异。按季册报。遇巡阅之年。另行校试。即以兵丁之优劣。为将弁之功过。以期积久勿懈。可备征调之用。再查定例。主将战殁。全队皆斩。盖兵之于将。本属一体。手足必捍其头目。方能两利而俱存。立法之意。极为深远。而每每不能行者。则以全队众多。法难及也。故昔之论兵者。以为各营选锋。宜立亲随名目。此法方可施行。何者。平日既蒙优待。遇难而辄弃其将。是为负心。即予以骈诛。亦无可辞罪。此论似有可采。应请　饬下兵部核议。奏候　　圣裁。其末一条言捕盗之事。援引唐山东节度使徐商。以封疆险阔。素多盗贼。选精兵数百人。别置营训练。号捕盗将。此亦今日要务。臣前在黔抚任内。以下游苗匪每多劫掠为生。奏请于古州镇远两镇挑选壮丁。责令专捕大盗。奉　旨准行。近接抚臣乔用迁函称。年来黔省盗匪。较为敛戢。似有微效。臣到滇已将一年。察看民闲生计。多仰给于各厂。近年厂务告疲。资生乏术。每多流为盗贼。加以山川险阔。匪徒出没不时。缉捕实关紧要。应请仿照黔省办法。挑兵捕盗。以专责成。且盗皆亡命之徒。必须出力死。方能捕获。该兵丁练习既久。胆气必增。以之敌忾。自能得力。所有遵　旨核议缘由。极知迂拘无当。辄罄愚诚。以备　采择。伏乞　　圣鉴训示。

　　条陈军务疏咸丰三年　　　　
湖北按察使江忠源

粤自逆贼滋事以来。用兵数年。糜饷至二千余万。人无固志。地罕坚城。巨寇披猖。久稽　天讨。非贼众而我寡。贼强而我弱。贼智而我愚也。法之不肃。谋之不臧。贻误至今。宜思变计。微臣力军前。出入矢石锋镝之余。于今三载。兵勇强怯之情形。事功迟速之机会。苟有所见。何忍不毕献其愚。谨将兵事大略有关得失者。撮举八条。为我　　皇上敬陈之。

一曰严军法。法者。将之所以驭众。使之出入生死。而无敢违者也。将不行法。是谓无将。兵不畏法。是谓无兵。军兴以来。法玩极矣。全州以失援陷。而赴救不力者相仍。道州以弃城陷。而望风先逃者接踵。驯至岳州。预设防师。不能为旦夕之守。九江厚积兵力。不能遏水陆之冲。文武以避贼为固然。士卒以逃亡为长策。皆由畏贼之念重。畏法之念轻也。夫人情孰不畏死而贪生。而军令必责其舍生而就死者。诚以百人决死。万众莫当。一夫倡逃。千军自废。诚使将士知　国典之不可幸逃。自不得不并心一力。以致死于贼。将有致死于贼之心。而谋自生。士有致死于贼之心。而勇自倍。是所诛戮者不过一二人。而所保全者常千万人也。宋仁宗当承平之余。侬智高反。官军屡失利。攻陷名城无数。最后狄青至军。斩逃溃将校二十余人。而军威始振。嘉庆初年。三省教匪之变。经略额勒登保平之。其言贼遇官兵条条死路。惟向前接仗是一生路。官兵遇贼条条生路。惟向前接仗是一死路。故贼常致死于我。而我兵转畏迎其锋。利钝之机。已决于此。即如粤逆与官兵接战。每驱新附之贼在前。而以死党监督其后。名曰排刀手。遇有却顾。辄行击杀。以故匪党不得不为之尽力。贼之胁众也以严。而我之驭众也以。贼之退也必死。而进犹可生。我之退也可生。而进辄易死。其谁不望风先靡。而预办一走也。诚欲反怯而为强。则莫如易而以猛。皇上执法以驭将帅。将帅奉法以令偏裨。偏裨行法以督士卒。遇贼溃走藉词巧避者有诛。临阵不互相救援者有诛。不奉令而遽先撤队者有诛。堵御不力致贼窜逸者有诛。军令既严。士气自奋。讨贼之效。庶可计日而待也。

一曰撤提镇。提镇而下为副参游。副参游而下为都守。都守而下为千把。以次递相节制。而提镇之位为最尊承平日久。兵革不用。宿将之以功名著者。多就雕谢。今之提镇类多积资较俸。洊至高位。非尽论功阀劳绩而得之者也。　朝廷以虚名使之。未遑择其才略。其中老于戎事深悉战守机宜者。虽尚有之。而阘茸充位无足短长者。正复不少。权尊则意为趋避。而偏裨不敢与争。位重则法难骤加。而大帅不敢擅决。夫人情当齿壮官卑之日。每思奋发有为。致身通显。及至身居高位。则顾恤之念重。而进取之念衰。责其忘躯冒险。踔厉迅发。以赴事机。难矣。且军营体制。副参以下。俱听命于所辖之提镇。其临阵也。必提镇先退。而后副参随之。副参退而后都守随之。都守退而后干把随之。千把退而后士卒随之。提镇不得其人。即所属之副参以下。均难期得力。是以姑容一二庸妄之提镇。致可用之将弁兵丁同归无用也。又军兴既久。筹饷滋艰。提镇薪水夫价之需。及役使护卫之人。均较参游数倍。计裁一提镇之费。养精兵二百而有余。亦奚取以有限之饷糈。奉此无益之提镇为哉。副参以下任重敢战者。未尝无人。其资位较轻。则奉檄不敢迁延。其擢拔方始。则临事易为感奋。诚择提镇之久历戎行胆略尚优者。以资统御。其余概行撤遣。副参以下。量才委用。务尽其长。斯军政严而军食亦裕。此时幸有殄寇之资。异日仍获赳桓之用矣。

一曰汰弁兵。选兵之道。胆气第一。朴实耐苦次之。技艺娴熟次之。巧猾懦怯为下。有武艺而无胆气。则临阵忙乱。并其平常演习之技而亦忘之。故常有力敌百夫。艺高卒。而临阵一挥即仆。与未习技艺之人等者。战阵之事。与搏异。两军相持。旗帜駴目。金鼓震耳。胆怯则心易动。心动则耳目手足举失其常也。质实耐苦之人。军令易于服习。性情易于调驯。令进则进。令退则退。陟山渡水。不知其劳。历夏经冬。不知其瘁。故众可得而用。至于巧猾怯懦之流。无事则应对趋跄。务为观美。临阵则趄退避。专择便宜。论功则多方钻营。希图美擢。遇败则巧为推诿。求便私图。将弁如此。不足以整军。兵士如此。不足以御敌。徒糜金粟。无补丝毫。此兵弁之应汰者一也。军兴既久。征调频烦。有从军数年渐形委顿者。有老羸充数不堪驱使者。是谓疲乏之兵。又如曾经战败。部曲溃散。或遇急卸装而得生。或事后潜逃而就伍。惊魂甫定。转战何堪。苟取充兵。难期再振。是谓残败之兵。当兹饷运不继之时。岂容若辈更滋虚耗。此兵弁之应汰者又一也。诚饬各营于此数者。严为淘汰。选其胆气充壮者为一等。以备攻剿之用。其次备守营围堵之用。药品既备。攻达乃神。爪牙既强。声威自畅。斯亦当今之急务矣。

一曰明赏罚。胜有赏。败有罚。夫人知之矣。虽然。胜有赏。而所赏者非真胜也。则不如无赏。败有罚。而所罚者非真败也。则不如无罚。无赏无罚。人犹冀有赏罚之时。赏非其功而罚非其罪。则人知其赏为主帅私昵之人。其罚为主帅倾陷之人。惩劝之用乖。怨讟之声起。而军心不可问矣。军兴以来。得一胜仗。有功者固赏随之。而左右随侍之人。先叨奖录。逆匪蔓延四年。糜烂六省。未尝行一失律之诛。按一纵寇之罪。胜败本兵家之常。主兵者每言胜而不言败。功过本不妨互见之事。主兵者不录过而专录功。有赏而无罚。何以昭惩劝而令三军乎。夫军中赏罚。未可一概论也。战而胜。固当赏矣。然或杂然旅进。割取他人之首级以冒功。或当追击至要之时。不思乘势掩杀。祗顾夺取财物器械马匹。以至大胜变为小胜者。又当罚。战而败。固当罚矣。然或奋勇前驱。后援不继。或大众却走而一军独前者。又当赏。且同一赏而厚薄攸分。同一罚而轻重迥别。当视其功罪为等差。大帅惟据营主之禀报。营主又付诸左右之品评。功罪之实。既非采访所能知。又因毁誉而多误。求其权衡至当。然合乎人心。难矣。自非亲历行阵。开诚心。布公道。何以慰士卒之怀。而振积疲之习乎。

一曰戒浪战。用兵之道。能守而后能战。能制人而后不制于人。能避贼之长。而后可用吾之短。粤逆狡悍凶顽。颇有盗贼之智。臣随诸军自粤西至湖南。与贼大小百数十战。亦尝备观其结营置阵之详。疾行徐止之状矣。贼之结营也。因地筑垒。环以深濠。墙厚数尺。层开眼。濠阔数丈。密钉竹签。其置阵也。或分三路。或分两路。正兵应敌。奇兵或分钞阵后。或直捣中坚。其止也。购匪党。四出窥探。伺吾虚实以广其谋。其行也。遥张虚声。飙忽倏至。乘吾仓皇以逞其毒。我兵并力攻其坚垒。每至损伤精锐。其新兵未曾与贼战者。不谙营垒濠墙之式。将卒无所恃以为固。往往为贼所乘。陕西征兵之在湖南。以及湖北江西安徽江南诸军之失利。皆由于贼知结营之利。而我不知也。贼分数路。我每以一路当之。即或数道并发。而临阵彼此不相顾。或左进而右退。或后却而前行。贼得以施其奇正钞伏之术。广西湖南诸战之失利。皆由于贼知布阵之诀。而我不知也。贼之止也。宜扼要以断其接济。严兵以堵其逃窜。贼之行也。宜预择精兵宿将。拦头迎击以遏其锋。沿途设伏以挠其势。乃我之围贼也。不务扼要严防。专以扑营逐利为事。其追贼也。不务拦头迎击。专以跟踪尾击为能。小有挫失。将卒之气先馁。又须养之经旬。始堪一战。逆贼得以长其凶锋。我军终莫操乎胜算。此兵谋不可不豫。而浪战所以宜戒也。

