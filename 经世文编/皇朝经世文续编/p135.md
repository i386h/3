<!-- { "loadSidebar": true } -->
然则捐员以所入较所出。其本可谓极微。其利可谓极厚。　国家以所得较所失。其失可谓极重。其得可谓极轻。譬如富家偶值缺乏。啬用可也。藉债可也。若以所有田宅。贱租于人。任其荒芜毁坏。是现在之租息既不能收。而田之荒者须复垦。屋之毁者须复修。为计岂不甚左。今减价开捐。令其牧民。是何异以田宅贱租于人。而任其荒芜毁坏也。且各省请开捐例之时。以为捐员所得者。不过部文一纸而已。而不知该员持文到省。得缺之后。从此可以侵吞正款。从此可以欺压小民。听讼可使曲者为直。缉捕则可使诬良为盗。设当收捐之时。即预计其造孽之时。则虽捐数盈千累万。亦何作饮酖止渴之计哉。凡人情于得之不甚艰难者。其视之不甚爱惜。今以自视不甚爱惜之官。而令治甚可爱惜之百姓。则吏治之不能蒸蒸日上也亦固其所。至于军功保举一途。贤否亦属不一。在帅臣当星火燎原。不能不宽其格以资指臂。在疆臣当疮痍满目。不能不苛其格以觅循良。现在捐班军功二途。纷至沓来。处处有人满之患。尤不可不预筹变通。以防滞。即如江苏一省言之。道员可由外补之缺。不过二三员。府州县同通可由外补之缺。亦不过数十余员。而候补道约有六七十人。候补同通州县约有一千余人。夫以千余人补码十员之缺。固已遥遥无期。即循资按格而求署事。亦非十数年不能得一年。其捷足先登者。非善于钻营。即有所系援者也。此辈性成浮薄。安望其能牧养小民。至于十余年而得署事一年。此前十数年中。衣服饮食之资。养家应酬之费。皆须于一年署事中取偿。而后十余年中。衣服饮食之资。养家应酬之费。又须于一年署事中预蓄。置犬羊于饥虎之前。而欲其不搏噬。虽禁以强弓毒矢。而势固有所不能。然则无恒产因而无恒心。非独人尽无良。抑亦穷困有以致之也。为今之计。惟有将已然之官。设法裁汰疏通。未然之官。暂且停捐截选。拟请　　旨敕部通计京铜局每年所收实银。上库共有若干。酌提外省洋关厘捐拨补。外省捐例。尤宜暂停。庶根本既清。而枝叶可渐茂矣。一廉俸宜加增也。窃惟我　朝定例。正俸之外。更加　　恩俸。常禄之外。更给养廉。固以体恤臣僚。实以预绝贪冒也。惟自二百年来。风俗由质而趋文。日用有增而无减。京外官所入。已有不敷所出之势。加以丁耗画为军饷。漕白绌于转输。扣俸折廉。所得弥寡。故京官不足以养其廉。则不能不典质挪移。以免饥寒之偪。外官不足以养其廉。则上司不能不取之下属。下属不能不取之百姓。上下相渔。以为利薮。是非由之不明。举措由之不公。侵吞所至。仓库之盈者可虚。掊克所及。百姓之富者可贫。极其终。足致祸乱之相寻。原其始。则由支用之不给。夫古者重禄劝士。庶人在官。禄足代耕。汉张敞萧望之之言。亦曰仓实而知礼节。衣食足而知荣辱。盖必使其心无内顾之忧。然后其身能为国家之用。且京外官同系努力从公。何以京官廉俸不及外官十分之一。厚薄悬殊。必驯致外重内轻之渐。

臣愚以为今日欲正人心。澄吏治。当自各官之加廉俸始矣。京官有职掌之员。似应分别等差。或如外官之半。使一身一家。终岁足以自给。外官督抚。廉俸较重。足额之后。自可毋庸再加。司道以下。或酌量加增公费。而将所有陋规全以充公。如此。而犹有法营私。则严刑峻法以随其后。庶法令可行。而政体可肃清矣。或恐骤增巨款。费无所出。殊不知廉俸足则吏治清。吏治清则正款涓滴无亏。盐漕丁厘诸大政。丝毫可无獘混　国帑自可日充。此利之在显然者也。上下实事求是。官吏不致贪赃枉法。驱民为盗。则军务之供给可停。荒废之地利可尽。此利之在隐然者也。而且今之道府。养廉之外。皆靠节寿。州县养廉之外。皆靠平余。不过未经上达　　天听耳。则何如明定章程。给予办公之费。而挈私者而归之于公。使受者无徇纵之獘。与者无挟制之情。其裨益公家。何可计数。臣面与曾国藩李鸿章马新贻卞宝第李瀚章等熟商。皆以为京官困苦如此。加廉一层。实为目前急不可缓之事。即使数目稍巨。各省督抚于奉　　旨酌议之后。皆当钦遵竭力筹办。伏望　　敕下中外大臣酌议施行。庶可变积重之势矣。一书吏宜整顿也。唐臣刘晏理财。不用胥吏而用士类。前湖北抚臣胡林翼办理厘金。亦不用吏而用士。诚以士之心名重于利。吏之心利重于名。夫至利重于名。则非舞獘无以遂其营私之愿矣。近来书吏。尤为积重难返。内而部院。外而督抚司道州县衙门书吏。皆有缺主。每一缺主。或万余金。或数千金。自为授受。奸黠之人。买一书吏缺其利息强于置产十倍。与在署办事之书吏。朋比为奸。而无须见官之面。即或误公。而官但能革在署办事之书吏。不能革外间坐缺把持之书吏。官有迁调。而吏无转移。是以世俗有官去衙门在之语。前人亦有官无封建吏有封建之说也。然权归书吏至于积重难返者。其故有三。官之任事。多者四五年。少者不过二三年。而书吏则长子孙于其中。官于律例。不过浅尝辄止。治兵者未必知兵。治礼者未尝习礼。而书吏则专门名家。各有所司。夫以视同传舍之官。而驭世长子孙之吏。是欲去獘而不能。专门名家之术。非浅尝辄止者所能窥其底蕴。是虽有獘而不知。此其故在任不久而术不精也。官仅一人。而朝综兵刑之任。暮有钱谷之司。案仅一事。而有律中之例。有律外之条。同一案也。有贿赂。则可援从前已准之案。以偿其欲。无贿赂。则可援从前已驳之案。以神其说。即因有獘而设法以防之。乃法甫立。而吏即藉法以售其奸。一人之精神有限。而律例之变化无穷。此其故由于任太繁而法太密也。汉廷公卿。由吏掾出身者。不可胜数。今假之以事权。而又限之于流品。是禁其杀人。而又授之以刃也。古之贤者。何常之有。或出身于版筑。或托足于鱼盐。今书吏孜孜汲汲于案牍之中。其于民事。或较之寻章摘句者有一日之长。而反限之以所至。是绝之而复用之。彼既不能自奋于功名矣。则必将财利之是求。而且人多财薄。以有限制之辛工。养无限制之书吏。若奉公守法。则其势将不足以自存。此其故由于出身不优而禄不厚也。

臣愚以为宜专设律例一科。三考得隽。然后准充书吏。优给薪水。仍复每年一考。士类皆得入选。数不在多而在精。限满者优予升转之阶。与正途无异。其有才识闳远者。准本官加结特保。人既不以书吏薄之。彼亦庶知自爱。官复久任而专其责。任久则底蕴可尽知。责专则嫌疑不必避。并请　　旨敕下军机六部王大臣。选举精通律例之员。原本会典则律例法等书。仿照四库全书简明目录。或分别门类。以律为经。以例为纬。定为画一不变之条。删繁择要。勒成一书。　　颁行天下。凡百有为。不出此书范围。在　朝廷抱一以式。天下百尔臣工。得以确然有所遵守。庶书吏之权。将不收而自轻矣。

　　示庆藩论任事　　
郭昆焘

近来风气不任事而好议事。席丰厚之势。处崇高之境。身兼富贵。安享荣华。不顾人之嫉忌。而专务嫉忌他人。自快私欲。般乐怠傲。虽费重资不惜。而输助公家。利济寒素。则锱铢必较。亦可谓之三反。后一反。乡里富家子亦优为之。前二反。则皆出于搢绅世族之有才气势力者。此三十年前所无。君子于此知世变矣。军兴以来。营中亲兵散勇。亦多屡膺保荐。花翎红顶。几城市。既无官职可以自效。复无资财可以自存。即又不能遂厥初衣。重理故业。愚懦者则到处求人。黠滑者则流入戈会。尝谓粤贼之起。其始磨厉湖南之豪杰。其后乃败坏湖南之风气。极盛难继。理固然也。闻汝营中规矩尚好。惟哨弁多用提督总兵。究恐难于驾驭。且须密察其从何军出。身有无戈会形迹。如有此等人。便须设法处办。察其无积恶之才。不足为患者。则远遣之。不特为目前驱策着想。兼须为异日遣散着想。此未宜曲徇人情兼收并蓄者也。来谓办事难于忍气。吾谓不办事则已。办事未有不受气者。办大事受大气。办小事受小气。此虽盛时亦所不免。要须谨操守。勤职分。持大体。略细务。毋好为矫激。毋自炫才华。语言之间。留人地步。酬对之顷。常存谦退。久之人必能相谅。不可不知。

　　示庆藩论处世　　
郭昆焘

君子讷言敏行。敏事慎言。讷与慎。即深沈之谓也。喜怒不形于色。臧否不出诸口。人不得窥爱憎以为迎合。古人担当大事。身任天下之重。未有浅露躁率而能成功者。不独英雄豪杰。须深沈以立事。即奸雄之徒。亦必藉深沈以济其欲。特其深沈正其阴险耳。学问以培其本。体察以充其识。涵养以蓄其气。历练以发其才。随事留心。随处自省。犹有浅露躁妄者寡矣。此君子之深沈。异于小人之阴险也。汝天姿识解。均尚有过人处。惟轻于发言。时不免涉于浅躁。但能力矫其偏。使知虑专而神识定。则所以进德在此。所以广才亦在此矣。知之勉之。人不可以不精明。然自诩精明。往往受精明之蔽。盖自以为精明。则凡处事用人之误。必不自承其误。或更信为无误。且不乐人之道其误。而耳目之蔽多矣。又精明者易流于苛细。事事而察之。其精神必不能无疏漏。转将详于细而略于大。可以理繁剧。而不可以总纲维。古人所以贵寓精明于浑厚也。

　　劝诫浅语　　
曾国藩

　　　劝诫州县四条上而道府下而佐杂以此类推

一曰治署内以端本。　宅门以内。曰上房。曰官亲。曰幕友。曰家丁。头门以内。曰书办。曰差役。此六项者。皆署内之人也。为官者欲治此六项人。须先自治其身。凡银钱一分一毫。一出一入。无不可对人言之处。则身边之人不敢妄取。而上房官亲幕友家丁四者皆治矣。凡文书案牍无一不躬亲检点。则承办之人不敢舞獘。而书办差役二者皆治矣。

二曰明刑法以清讼。　管子荀子文中子之书。皆以严刑为是。以赦宥为非。子产治郑。诸葛治蜀。王猛治秦。皆用严刑以致乂安。为州县者。苟尽心于民事。是非不得不剖辨。谳结不得不迅速。既求迅结。不得不刑恶人。以伸善人之气。非虐也。除莠所以爱苗也。惩恶所以安良也。若一案到署。不讯不结。不分是非。不用刑法。名为宽和。实胡涂耳。懒惰耳。纵奸恶以害善良耳。

