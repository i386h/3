<!-- { "loadSidebar": true } -->
奏为各省抽厘济饷。历着成效。谨就管见所及。备溯源流。熟筹利獘。详细胪陈。仰祈　　圣鉴事。窃惟　国家承平日久。营兵废弛已极。广西贼初起。调集山陕滇黔边兵。谓必优于腹地。均因日久无功。以次撤归。嗣后各省筹办防剿。专务募勇。而营兵亦时就地拨调。始终不能一得其力。自古行军。皆由调发。近时则一出于召募。此用兵之一变局也。军务初起。　朝廷颁发帑金。动辄数百万。或由户部运解。或由邻省协拨。军营安坐以待支放。师久而财日匮。东南各省。蹂躏无遗。户部之解款。邻省之协饷。力皆不能自顾。偶一办理防堵。捕剿土匪。左支右绌。无可为计。其势又不能坐听其决裂。故虽艰窘如广西贵州。亦须经营筹划。自求生理。而湖南经理得宜。则竟以一省之力。支柱数省。此又筹饷之一变局也。用兵既久。筹饷之难倍于筹兵。饷裕则兵强。饷匮则虽有兵而不能恃以御侮。总计十余年以来。筹饷之方。名目繁多。其大要不过二端。曰捐输曰厘金而已。捐输起自汉卜式。出私财佐军。流极于宋明之季。而有搜括之令。　国家开捐纳之例。导之以仕进。取之有节。劝之有方。巨富厚资。立致荣显。中下之户。亦乐有以自效为法优矣。而数行之。则民怨官烦而法亦敝。故捐输可以救一时之急。而不可为经久之规。厘金之制。盖缘始周官之廛布絘布。以杜子春注意推之。廛布者。当如今之坐厘。絘布者。当如今之行厘。而自周以前。商贾之征。数倍于农民。后世水陆钞关。额设极少。税课亦极轻。此非徒以恤商也。王者节宣天地之宜。田赋所入。以之制国用而有余。商贾聚散无恒居。盈虚无定势。官吏易缘为奸。故常弛其征以便民。军兴用繁。则百税并举。邃古以来。国用之需。无不取给于百姓。宋王安石窃周官之意。以扰承平无事之民。君子所深恶。至于艰难筹饷。而一切苟且之政行。其势自迫于不容已。四民中惟农商二者为有常业。不取之商。即取之农。农民务本而生计微。商民逐末而利源厚。轻重之宜。亦易知也。今之厘金。与汉之算缗。唐之除官钱。宋之经制头子钱。名异而实同。汉唐之世。所谓算缗诸法者。皆取之商贾之本钱。故又有告缗手实诸法。以穷其根柢。其余百货。更加以税。史册所纪。令烦法密。所以佑民财者甚至。然而汉唐宋取之民者多。而为利反少。今取之民者约。而为利反多者。何也。汉唐之制。为定法以督之州县。督之州县。则吏胥之搏噬益繁。而终无实际。为定法。则商贾之丰俭。或相倍蓰。或相千万。而不能不着为课额。以派之州县。通都巨镇。可以倍征者。而或徒饱私橐。山城僻壤。并无贸易者。而亦一例取盈。又或于正供之外。科以杂差。故为扰也。今之厘金。惟不限以科则。不拘以程序。一依唐臣刘晏之法。引用士人。因地制宜。犹得任人不任法之意。臣等请历言之。

所谓不限以科则者何也。譬如上海厘金抽收之法。异于江北。安徽异于江西。湖北异于湖南。货行之通滞。商情之顺逆。惟其所便。而不以相强。上海厘金。抽收最重。以次推及广东。不逮十分之一。不能比而同也。甚至一省之货。此轻而彼重。一厂之设。此疏而彼密。惟无科则。而后事事乃稍可以核实。可以便民。所谓不拘以程序者何也。凡商船经过之通津。有卡厂行厘。货物囤积之巨镇。有门市坐厘。其大较也。间有支津汊港。绕越偷漏。则又添设分卡。小镇毘连大镇。或至居奇。则又添设分局。皆随时酌量办理。一省扼要之区。不过三四处。办法亦因而加密。其余则稍宽其法。设局多者。不过一二十处。或通数府县无一卡局。或小镇举办。而大镇反未及举办。推而至于各省。或办或不办。或办之有效。或竟无效。一听督抚之自为经理。均无一定之程序。强之以必行。是以用兵十五年。被扰亦十余省。其势岌岌不可终日。而募民以为兵。因地以筹饷。士安于家。农安于野。商贾亦相与安于市。督抚大吏委任一二员绅举之而裕如。自汉以来。理财之稗政。未有优于今日之厘金者也。今言者或曰。病商。不知周秦之世。天下大利归于商贾。汉兴而力加之困辱。诚恶其专利也。历周至明。士大夫无屑为商贾者。故虐取之而无所惜。　本朝稍加以宽典。士大夫多出于其途。商贾之利厚而权亦重。财雄而势亦豪。厘捐所取。于其岁入之赢余者。仅百分中之一二。以今制准之汉唐宋明以前。其轻重多寡之数。必有能辨之者。又况完善省分。每以保护商贾为言。其筹办厘金者。大率在于兵燹之后。盗贼出没之乡。即如湖北之汉口。湖南之湘潭。其间著名巨贾。半皆籍隶川陕。使厘金稍有病于商。亦岂能强其间关跋涉。转侧兵戈之地。而自投完纳。毫无避就乎。是言病商者。既未考古。又未知今。徒为商贾争锱铢之利。以代护其私。亦已惑矣。或又有以扰民为虑者。查厘金按货计捐。丝毫皆出之平民。人所知也。然富民日费钱数千。以厘计之。当捐钱数十。中人之家。日费钱数百。捐钱数枚而已。按户责捐。是为口税。为户税。唐宋之制。所以为扰也。准之日用之需。则固可敛缩节省。以求相济。而不见为累。百姓难与图始。创法之初。动多阻挠。其或至滋事者。则又无艺之顽民。乘风狡逞。意图劫掠。商贾不任受也。捕治一二人。而已帖然相安。臣鸿宾抚湘数载。通省中从无抗捐违厘捐之案。有之。则石门之蠹役。宜章之散勇也。亦足见商情民俗之利病从违矣。且一意营私。以龙断为得计者。商人之同情。一端偶逞。以顽抗为能事者。奸民之恒态。若因一二抗厘之案。遂据以为扰民。则闹漕抗粮。江浙成为积习。拒捕殴官。闽广视若固然。苟求民情之顺悦。不顾政体之凌夷。将并钱粮而不征。舍盗贼而不治乎。势固不能也。或又有以中饱之獘为言者。窃念天下事无一不坏于中饱。而惟厘金之中饱为犹轻。盖凡中饱者。必一切惟所侵渔。厘捐以数人而理一厂。以数厂而治一事。总局司其出纳。藩司核其成数。上而督抚制之。下而州县制之。众注之耳目。皆得指其是非。纳厘之商民。亦不甘听其含混。纵云中饱。盖亦无几。

自古有治人无治法。苟得其人。虽稗政亦无所扰。苟非其人。则缓征蠲赈。及一切保甲社仓之美政。皆足以滋獘端。督抚切己之经营。自愈于旁观之臆度。各省办理厘捐。号为中饱者。向以广东为最。江北次之。无他。惟无章程而已矣。江北之中饱在官绅。道员郭礼图一加整顿而獘立除。广东之中饱在商贾。深固纠结。较难断禁。稍与清厘。盖亦把持之意多。而侵蚀者有数可纪。今官绅并任。而地方官则专其稽查之责。而不予以操纵之权。既不致盘踞为奸。又无差胥为之爪牙。故为獘轻。而去獘也亦易。若以绅员办理厘捐支销薪水言之。则尤非事实。绅员之贤者。多不乐任事。或由督抚延请。或由奏派勉强从事。其中材皆足以自谋衣食。用其力以筹饷急公。月给薪水数十两。少或数两。此何关国计之盈虚。而相与痛心疾首。实不能容。尤惑之甚矣。或又曰休养之政宜讲。臣嵩焘前在江苏浙江。见其地把持厘捐。辨论纷繁。迄不能举行。被兵以后。周历松太各属。常数十里无人。上海办理厘金。岁常数百万。而地方独完。商贾转盛。湖南支持数省。专恃厘金接济。亦未闻民气致有销耗。贼势如虎狼水火。不急筹拯救之术。而日且姑安坐休息。果足为休息乎。厘捐所以犹为良法。正以商贾赢余之利。取之无伤。而得以其间与民休息也。其取之约而法均。行之简而情亲。尤得筹饷之妙用。汉法二缗而一算。算者口出钱百二十。二缗一算。每钱千取六十。唐之除陌钱。宋之经总制钱。皆千钱取百。臣鸿宾前在湖南。酌定厘捐章程。大率每钱千令捐一十二十。最为轻减。上海盖将倍焉。广东则尚不及其半。故曰取约。按货估值。计钱抽厘。本厚者出多。息微者出少。人各效其力。无幸免者。故曰法均。汉唐宋课商之法。名目至不可穷纪。今总其名为厘捐。故曰行简。任之绅员。与商贾朝夕相见。利害盈虚。可以互相参证。不胁以官威。亦不督以成法。故曰情亲。所以行之数年而无獘者。存乎用法之人。而法亦稍良矣。必欲从征之士。枵腹荷戈。近寇之区。开关延贼。而后为休养。正恐古人所谓休养者。不如是也。近见金陵克复以后。言事者动请停止厘金。或请酌量裁撤卡局。不知言停止者。既别无筹饷之法。可以斟酌盈虚。言酌量裁撤者。亦未尝考究各省办法。轻重疏密。原自不同。万不能尽一省之水陆市镇。概行举办。一隅之见。难与辨论。而民情之各私其财。各专其利。自古为然。但闻筹饷之说。而已多阻难。一闻停撤之言。而更加附会。湖南所以能尽其力者。专恃地方绅士。主持正论者为多。商贾百姓。不敢有所异同。苟以天下为心。则事势之艰难。百姓之情伪。亦当稍具权衡。奖之以忠孝。使佐公家之急。劝谕百端。犹不能一应。既有停撤之议。远近传述。起为难。是徒以一二人之私论。上以眩惑　朝廷之听。下以鼓动愚民之气。使有所借口。以遂其背公营利之私。以之处平世。而犹为伤化。以之奖衰俗。而适以长奸。臣等窃以为　国家爱民。当规其大者远者。近年以来。减苏松浮粮。豁免江西摊赔款项。军务报销。不归部核。此数者。实皆汉唐以来未有之德政。以是振励天下之人心。攘除寇乱。蔚成　中兴之业。惟其所规者大。而所及者远也。

