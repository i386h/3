<!-- { "loadSidebar": true } -->
谨按中牟大工。土性纯沙。金门深至十一丈。虽自走占以来。口门拆展。逐渐停淤。现止深四丈余尺。而新沙底见溜即淘。水深不能预定。兼之引河头层滩重。吸溜无力。两坝恐致吃重。则办工难矣。大工费帑已至七百余万。此后重兴工作。接坝挑河。约非五百万金。不敷工用。现在内外库项支绌。无从拨发。则筹款难矣。此二难者。势所必然。人所易见。亦人所共知也。然办天下事。不外理势两端。必先折衷乎理。而后权衡于势。理之可办可不办者。势有所难。则或可中止。理之当办必办。万不可不办者。祗应设法以济势之穷。而不能因势而悖理。查黄河自中牟漫口以来。河南之开封归德陈州。安徽之颍州凤阳。江南之淮安扬州诸郡境。而至洪泽湖。被水之三十余州县。皆　国家腹心要地。迥非海疆偏僻可比。水过之区。至今村墟寥落。城市浮沈。若不及早挽回故道。直是洪水泛滥。复见今日。有是理乎。此不可不办者一也。三省被灾之民。不下数百万。经年昏垫。随地流离。其鹄面鸠形编茅掘穴而居者。沿堤沿河千余里皆是。大抵暂忍饥寒。专望合龙复业。一闻缓堵之说。生全无望。人各自危。必致弱肉强食。聚众滋事。其害殆无底止。此不可不办者二也。淮阳一带。为漕河咽喉之地。今以洪泽湖受全黄下注。一遇涨漫。堤防告警。漕道必致中梗。将来不堪设想。此不可不办者三也。河南省城。中枢要地。经祥工浸漫之后。竭全省官民心力。始得修复。今黄河偪近护堤。汛涨仍虞漫及。全城数十万生灵。安危难卜。年来官绅环守。比户担惊。岂能常年以为故事。此不可不办者四也。此四者。理之确不可易。人所易知。亦人所共见者也。或者曰。理固如是。其如筹款无出何。不知不办之费。更有甚于办之费者。即以河南而论。自春闲大工停缓后。奉准加赈三月。计费约八十余万。加以各州县蠲缓约四五十万。合计银一百二三十万两。其安徽江南两省灾赈蠲缓之数。各以百万为率。统计三省总须三百余万。而于大工无纤毫益。黄水之泛滥自若也。不堵。则明年之灾赈蠲缓依然也。不堵。则年复一年灾赈蠲缓有加无已也。是欲省办工有定之费。而转贻不办无穷之累也。且即为不堵计。断不能一任浊流横溢中土。久后必当别筑长堤以束之。千里平沙。凭空兴办。计筑堤之费。必有十倍于堵口之费者。此又在年年赈缓之外者也。然则堵费较省。究将何出乎。愚见豫省及各直省续办捐输。　　圣谕煌煌。专为工需筹款。此事责之一省则有限。普之十七省则不绌。以十七省力合营。必有成效可观。惟捐输期宽。办工期迫。今议八月以前。各省捐项全数解工。此外先行借拨若干万两。捐有成数。陆续归还。此中权衡缓急。原非外吏所能深悉。然十七省常年捐输。总可得银数百万两。工需不致无着。则理之可决者。或又曰。即使费用有出。其如工程棘手何。不知治河犹治病也。

治病而不知病根。则医药无灵。病根既知。则药得力而医自灵。今日口门之病根。在纯沙。在河头滩阻。人人切知病根之所在。而力救之力挽之。祗须白露后细勘情形。或将大坝斟酌向背。避深就浅。或将引河挪展口唇。刷滩迎溜。或接长挑坝以使之东注。或添建二坝以使之擎托。循前辙而精益求精。集众长而断以独断。必谓人力殚尽。天心仍不悔祸。应无是理。要之前此垂成忽败。固由形势之吃重。金口之过深。然不遇风狂涨骤。未必失事也。执偶尔之失。而谓后此之必不成。有是理乎。乃又有为之说者曰。此坝即能堵合。下游淤垫已甚。下壅则上溃。不旋踵恐又失事。则真因噎废食之甚者矣。无论仪睢以下。受淤本少。下游自畅。无论开挑引河。导水冲刷。下游更畅。即令河身高。合龙后又酿危机。岂不知善后工以两堤加高为首务。河高则堤因之增高乎。岂不知分厅分汛而守者专司防险。彼时岂无抵御之方乎。靳文襄公论河曰。祗有补偏救弊之方。从无一劳永逸之策。正是此旨。若执因噎废食之见。谓合龙后倍难。不如不合之较稳。是直置洪水泛滥于不问也。是直置三省百万之民荡析流离于不顾也。是直欲废漕道而弃汴省也。理之所断断不可者也。不才往来工次。目击鸠形鵨面编茅掘穴而居者。比比皆是。辄为掩面伤心。不忍正视。兹蒙执事谆谆咨询。不觉倾倒而出。语多狂瞽。意出至诚。虽以此获多言之咎。出位之讥。亦不暇顾。伏惟大君子采择而鉴宥之。

　　筹河论上　　
宗源瀚

光绪十三年八月十三夜。河南郑州下汛石桥决口。于是朝野上下。无不皇皇以不能塞决为忧。窃以为此不足忧也。前明河防。被大害兴大役者五十余。我　朝二百余年。东南两河。除平漫不计外。夺溜大工亦三十九次。未有不能塞者。咸丰五年。铜瓦厢决口。时值用兵。无暇兴大役。且欲试行北流。工遂未举。非不能塞也。豫河之工。在北岸难。在南岸易。南岸口门水深溜急者难。口门水不甚深者易。康熙六十年之马营口。乾隆四十六年之青龙冈。工阅三年而后成。青龙冈以徙堤徙城。用帑至二千万。嘉庆八年之衡家楼。廿四年之马营坝。虽皆秋决春塞。然一则用帑千万。一则用料至二万数千垛。至今谈者变色。皆北岸也。若南岸则不至乎是。南岸如乾隆四十三年。祥符仪封五挫于垂成。道光二十三年。中牟九堡将合时亦连失五占。然一则口门水深十一丈。一则口门水深九丈也。且初工虽未就。而守其已筑之坝。至次冬旋合。此外南岸之工。如中牟杨桥考城五堡。张家油房。睢州二堡五堡十三堡。仪封三堡。祥符三十一堡。或不三月或不两月。其棘手者亦仅至次年正二月迄工。今郑工居南岸。文成阿桂奏议云。荥泽郑州距广武山甚近。土性高坚。闻决口以后。水平溜缓。非甚难措手之工也。岂有不能合龙之理。故曰不足忧也。虽然。有可忧者。口门太巨。兴工太迟。集料太艰。　本朝三十九次大工。与文襄靳辅连塞南河二十一口。口门或数十丈或一二百丈。未闻有五六百丈之事。最大者。乾隆中中牟杨桥。嘉庆中武陟马营坝。道光中中牟九堡。亦仅三百余丈耳。若南河云梯关外陈家埔马港口。堤卑防懈。迥异内地。马港口称七百丈。然近海溜缓。且过水亦祗三百余丈而止。今郑工乃至五百五十余丈。创巨痛深。其由来殆非一日。自来霜降水弱。大工聿兴。极迟冬十月十一月。今十二月中旬始定计。正月初闲始筑东坝。距清明桃汛不足两月。工则繁。时则迫矣。料为塞决之大需。犹用兵之必先筹饷。未有无刍粮而能用士卒以制胜者。乾隆三十一年。铜沛厅韩家堂漫口。　　　特旨豫抚将存工料物由黄河运用。即徐属大工办料。亦必择上游铜沛萧砀丰可以顺流运送者。乾隆三十九年。清河老坝口之决。甫报三十余丈。即奉　　　旨恐江南所产之料不敷。豫东两省。豫备盖于其先事。以计虑周密。惟恐其或滞也。嘉庆四年。南河邵家坝漫口。吴总河璥疏言。堵工首在料物应手。始能一气呵成。近工多系灾区。下游又不通水路。远处搜买。运费倍增。一垛需数垛之价。来路愈远。到工愈缓。一遇阴雨泥泞。更多迟滞。料贩刁诈成习。远者固以挽运昂价。近者亦或囤积居奇。委员于本工设厂招收之外。又于豫东连界分设数厂。俾料户有各路牵制。不致逞其垄断。又因民之不信官也。奏明另加帮价。照民闲时值交易。大张晓示公平现价。委员发银领办。仍设法令地方道县。劝令驯善之户。先办若干以为之倡。远近民人目睹其利。始辇运以来。渐次云集。盖于其既事。又多方计划。惟恐欲其入而闭之门也。

凡所以为绝大之工。急待之料。不如是。不足以集吾事也。近年山东派州县办料已成弊政。非不发款也。而先料而后银。辗转详禀。姑无论其艰耗之累官何如。试问州县岂能垫。岂肯垫。遂亦以先料后银之术施之于民。夫上司施之于州县。虽后犹有也。州县施之于民。曰后则竟无矣。非必官尽入橐也。转发有绅董保长。官曰吾以丁役转运。待次候时。领费兑价各耗若干。绅保亦曰。吾以催集汇总。分设公所。领费兑价又各耗若干。加之以延欠侵挪。而亿万人区区之微价。尚能到茅檐蔀屋中乎。且也持养命之料。易无之价。而犹必自备舟车牛骡。喘汗饥疲。送之县城。挽之工次。其中苛索勒诈。废时辍业。弊害不可胜言。派一县办而一县骚然。派通省办而通省骚然也。今河南乃效法山东。于工之初起奏内。已明言迭抢奇险。陈料已空。旱潦不时。新料短少。而曰摊派六十州县。严定功过。勒限购运。夏邑等县推波助浪。又于派料之外。用兵差例派车。道路汹汹。遂至围署伤官。而民亦枪毙。传闻竟有焚料以自者。九月已备兴工。而十一月奏言正料尚不足十分之一。今年正月东坝储料。尚祗一千七百垛。料愈短而工愈延。工愈延而合龙之期愈杳。所谓欲速反迟。似省而费矣。九月十一日　　谕旨。即着部库先拨银二百万两仍续筹的款源源接济未到以前准由司库提款应用饬令赶集料物乘霜清水落之日节节进占。　庙堂之谟。同符　　　祖武。　　圣明在上。知必先有银而后可以办料也。乃不一律发款采买。而派州县办料。虑民闲之少料乎。州县岂能为无米之炊。虑公平收买之昂价乎。嘉庆十一年。钦奉　　　朱谕。河工至要民命攸关总不必存惜费之见。十二年。南河以工料增昂。胪款奏定照例价加增。仍声明设遇漫口大工。事非恒有。准临时据实陈奏。是以十一年郭家房及王营减坝。十三年马港口。十六年李家楼诸工。均奏准确按时价加增采办。工程紧急。祗求料物应手。不能再计价值。况豫省向有奏明例外帮价摊征摊捐归款之案。皆见于总河吴璥之奏疏。虽摊征摊捐。亦不能无弊。然较之令州县张空弮以迫取于民。犹为彼善于此。且州县虽受勒迫。终亦必昂其值。似节而仍滥也。州县亦非人人不可办料。惟先料后银。与领银办料。一转移闲。而利钝迥别。价不吝而料大来。料大来而价必落。善持筹者无滥费。似宽而仍严也。杜浮冒在任忠信。岂在吝出纳乎。观李薛两星使合疏之词曰。州县既无巨款。民力亦虞不堪。艰迫情形。尽此二语矣。夫使民疑极易。使民信极难。既见迟价扰民。未必不已中途易辙。然民或疑其初而不信其终。则有吴总河办邵家坝工之出示示信劝驯户为倡之成法。在今春不能合龙。必仿中牟诸工。将已筑之坝设法防守。俟秋后兴办。殷鉴在前。购料有法。故不惜反复切论。

