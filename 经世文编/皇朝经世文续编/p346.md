<!-- { "loadSidebar": true } -->
漕运之法变。运军之费去。横征之獘可绝。而民困其自是苏乎。未也。横征与否。不系兑费之有无也。盖漕政之獘。久而弥厉。运军之兑费递增。取之州县之吏。州县之吏取之于民。固相因之势也。然使吏之多取。实以兑费之故。虽倍蓗而民犹将谅之。而吏之所以自奉。与所以奉其上官者。无不出于其中。其役于官者。又仰之以为食。民一而已。　国赋其一。运军赋其一。吏又赋其一。是　朝廷无加赋之条。而民被加赋之实也。不可悲哉。米之有耗。江苏正兑加四。二五之耗归仓。一五之耗给丁。改兑加三。一七之耗归仓。一三之耗给丁。浙江正兑与江苏同。改兑亦加四。一七之耗归仓。二三之耗给丁。此定制也。而耗日增而无已。是为浮收。然第责其米。犹民之所自有也。浮收济之以勒折。而民不堪命矣。　国家之所漕者米。而吏之所征者银。减价以粜米。而增价以市银。银益贵。米益贱。民之出纳艰。而吏之出纳愈便。以善化而论。米一石折征银五两。计今日之米。粜十而输一。江浙之州县。盖又甚焉。定制十月而仓开。十二月而毕事。今之开仓具文也。民闻仓开。运米至而仓辄闭。漕书漕总。羁而苦之。折阅以偿之外。挽运有费。胥役有费。守候有费。故民甘折色而惮运米。异时之折出于勒。今则扰之如羊。不待痛而自服矣。天下之事。起于相激。吏之虐民。无所复入。民不得不起而与抗。而吏转为民所持。贪狡之徒。因其隙而攻之。为包揽。为讦讼。以求得所欲。吏不胜其患。乃借上官之力制之。吏务求胜其民。而民无所控诉。其怨毒益深而不可解。弱者谤。强者畔矣。议者不深惟其故。以为其原出于兑费之重。漕法不能变。则浮收勒折。势不得禁。不得已而为限制之说。嘉庆末。阿霖保蒋攸铦陈州县兑费之苦。谓莫若定制许八折征收。逾制者罪。　　　仁宗允之。已而仍寝其命。　　　宣宗初即位。首命革漕獘。诸臣复申前请。甫一年。江苏学政姚文田疏称八折仅属空言。备论征收之害。御史王家相亦言事类加赋。必不可行。夫八折征漕之意。岂不谓阴取之多。不如明为之限。而不知其无益也。雍正间。鄂尔泰议一石收漕费银六分。毋许私增升合。言者谓往者三分而止。今益为六分。非制。彭维新遂议一石准折为九斗。尹继善以为避六七分之名。收八九分之实。必不可。嗟乎。准折九斗。在当时苦其浮。岂知其后求八折而不可得哉。夫人之欲无涯。非法所得而限也。因而与之。其欲弥广。而徒藉人以口实。此　　　仁宗　　　宣宗之所以毅然持之而不许也。夫有识之士。悯黎元之困。以为兑费去则横征自息。于是务求变漕法。此知其一而未知其二也。道光中行海运。运军之兑费无有也。当时吏之取于民者何如乎。漕有运军。故有兑费。地丁钱粮。亦尝有运军之兑费乎。吏之征地丁又何如也。吾故曰。横征与否。不系兑费之有无也。亦视吏之贪廉而已。虽然。数十年来浮收勒折之害。已彻　　上听。而禁罔视前少缓。故虽时时　　严旨申戒。而虚文置之。不复以为忌。一岁中直省大吏所劾治以应　　诏书者。不数见。至于激民为变。乃假他事去之。甚者纠举以闻。又不颂言其罪。大吏视州县之吏。其但浮收勒折者。犹为奉公循法之人。常曲谅而姑宽之。虽有廉者出于其间。亦以为义取。而安然受之不为怪。于乎。吏贪而横征犹可言也。至吏之廉者而亦不免。蚩蚩之甿。更何望哉。余尝议废银而用谷帛。徐复古民赋之制。今司农度支孔急。以盐济漕之策行。东南额漕不征本色。势不得不改折轻解京。然亦宜详较历行成案。利则力求轻减。改折之不便于民久矣。古之民赋。纵不能骤复。第　朝廷减一分科则。则吏少一分之费。民受一分之赐矣。世变极而法制穷。嗜欲滋而廉耻息。革横征者。其必自人心风俗始乎。

　　漕运论　　　
钱宝琛

天下之獘。莫患乎上下相蒙。奸猾得以中饱。而上与下交受其困。今漕獘甚矣。有司苦重费矣。然恐不足以应弁丁之取求。而益多取民。上官议减费矣。然恐有司不足以应弁丁之取求而重累。则听其益多取民而不之禁。夫费有数耳。有名耳。其可言者费也。其不可言者可裁者也。试即开行以后计之。淮以南。无所为费也。费自闸坝始。有添关之费。有启板之费。有漕委供给之费。一皆取足于夫头。夫头浮其数以责之伍长。伍长益浮其数以科之散丁。至起驳交兑皆然。散丁之愿者。竭以应。其黠者贫无赖者。有借帑已耳。有逋粮已耳。有揭债已耳。问其所借者。曰新运抵补也。所逋者。曰发南追北也。所揭者。曰随帮守取也。而其前所恣意取求于有司者。散丁什不得一二也。利尽归于伍长。而伍长中又止一二人焉专其利。此一二人者。视为傥来。鲜衣怒马。酒楼歌馆。举百万金钱。荡而化为灰烬。盖什而八九也。其势不日敝一日不止。故总漕之大要有三。曰汰员。除役蠹。慎委运。汰员之目有三。曰减催趱。省随从。申约束。除役蠹之目有三。曰核关缆。禁需索。绝馈送。慎委运之目有三。曰重更调。戒递署。息奔竞。粮道之大要有三。曰稽帮弁。察运丁。严水手。稽帮弁之目有三。曰黜贪劣。去奢华。退老疾。察运丁之目有三。曰杜亏缺。谨风水。节淫用。严水手之目有三。曰斥游帮。遏争衅。责保结。　朝廷择清严望重之大臣而畀之总漕。总漕择监司之廉能精敏者而任之粮道。粮道择帮弁之勤谨练达者委之漕运。运丁之老成明干者派之水次。而俱秉成于总漕。上下一心协力。不苟异同。行之一年。而不少效者。未之有也。然后总核其出入之数。以定次年之漕费。彼有司所出既少。而不轻减其赋。以纾倒悬之赤子者。亦未之有也。若夫杨村之驳运。通坝之兑收。俱视南漕为轻重。夺其所可欲。而临之以严威。其亦可以次第而受治也夫。

　　筹漕篇上　　
魏源

道光五年夏。运舟陆处。南士北卿。匪漕莫语。先筹民力。乃及天庾。一壶中流。敢告幕府。作筹漕篇。

客曰。仆伏东海之壖。隶贡赋之乡。今者淮决湖涸。千里连樯。积如山冈。蓄清则无及。由陆则财伤。航海则非常。然东南之粟。终不可不登于太仓。窃耳当事之议。欲借引夫河黄。盖不得已用之。庶权宜济急之一方。或者其可行乎。对曰。非下士敢议也。然窃闻之。利多害少。智者为之。害多利少。审时施之。有害靡利。无时而宜之。今者堰虽决矣。河未病也。清虽泄矣。可徐盛也。漕虽亟矣。策未罄也。智者因祸而为功。未闻加患而益甚。若之何用河而河病。助清而清病。济漕而漕病。夫黄宜合不宜分。分则力弱而沙沈。清宜鬯不宜淤。淤则倒灌而患深。将姑为济运计乎。窃恐运河浅狭。岂容浊泥。数日而胶。旬日而夷。衔尾磨浅。有如曳。进退触籓。计当安施。幸蚤图之。毋悔噬脐。

客曰。江淮二渎。皆濒于海。淮为河夺。故道未改。赣榆沙船。运货吴淞。来往为恒。未尝失风。是沿海可行也。嘉庆中。开减坝。夺盐河。淮北之商。载盐海航。由福山入江。行千五百之内洋。是江口可通河北也。今者粮艘扼于清口。进退两难。盍令由江下海。入于云梯之关。逆溯而至中河。奚必濡滞乎湖干。曰。是康熙中所会议。而河臣张鹏翮格之未行者也。夫赣榆之浅。船无过二百石。故可载轻以涉沙。讵可行千余石之重艘乎。盐运自北而南。可进乎江口。粮艘自南而北。必上乎黄河。鸿流喷薄。百里为激荡。两岸绝纤道。岂能逆上之鱼乎。改由海舟。费且无益。矧在漕舟。十无一济。如之何可行也。

客曰。古之漕运。皆用转般。沿水治仓。递输于官。江舟不入淮。淮舟不入汴。汴舟不入河。河舟不入渭。自宋崇宁中始改为直达纲。今清口龃龉。漕舟不能入黄。则盍仿建仓之意。截留滞粟于淮扬。或仿转般之法。集河北山东河南之船于北岸。接运乎清江。二策居一。可否其行。曰。兹所策者。将以暂行乎。抑永行乎。其以济全漕乎。抑半漕乎。南漕正耗四百万石。以一仓贮万石。必四百余仓。木必坚厚。地必高燥。费巨时旷。其未成以前。截留之粟无所贮。将粜卖以易新乎。则出入之间。贵贱两伤。折耗百出。将修以备将来不时之急乎。则不遗力以造仓。仓成而河运通。仍归无用。将不建仓而第接运乎。则河南山东直隶额设之官拨船二千百有五十艘。每船止受二百五十石。仅可运米五十余万。纵尽签商民之船。勿顾怨咨。亦不过百余万石。尚不足济南漕之半。必更增造五百石之船数千艘。为费数百万。而清江过坝。每日仅能过二万石。非二百日不能竣。必误抵通之期。且唐宋漕运。皆以民不以军也。今循明代之军运。而用唐宋之转般。则自黄河以北。其仍用屯丁乎。不用屯丁乎。用屯丁则虽转般而依然直达。且本艘之回空莫顾。拨船之兼辖难周。如不用屯丁。而至淮即还。则接运北上者。民乎官乎。沿途稽察谁司。通仓勒索谁给。米色耗坏谁任乎。夫唐代沿途置仓。递相灌注。已有斗钱运斗米之言。今不革数百年之运军与百余年之仓獘。而漫议永行者左也。无素备之仓廒与一定之成宪。而仓卒暂试者尤左也。子言师古。吾见其滞今也。

客曰。旧漕变价。新漕折价。可乎。曰。太仓之储。非下士所敢测其数。可否停运。议俟庙堂。且以数百万米易银。银必贵。以数百万银易米。米必贵。出入皆耗。是变价之累。在于秋成谷贱之时。而责以纳银。则贱愈贱。于浮收积獘之后。而责以敛银。则浮愈浮。是折色之累在民。况正供有定。河患无恒。停运其可常乎。是仓储之虞并在国。以此策之。又未见其可也。

