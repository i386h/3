<!-- { "loadSidebar": true } -->
黄河挟泥沙入海。一岁之中。泥沙多不可量。此泥沙积垫于海口。愈积愈多。愈垫愈远。拦门沙亦愈推愈远。盖必然之势也。乾隆初年之海口。非康熙初年之海口矣。嘉庆初年之海口。非乾隆初年之海口矣。盖远数百里矣。今又三十余年。而清黄交会通漕之处。则未尺寸移故地也。然则运口昔日清高于黄。今常黄高于清者。岂非海口日远之故乎。夫以愈久愈远之海口。行陕州以东之黄水。自中州至徐淮二府。逐里逐步。无不日加日高。低者填之使平。坳者填之使仰。此亦必然之势也。而湖水之堰。则不能再加高。此又一定之势也。如此而欲数千里平行之黄水。独在徐淮一带。独自刷使深而且低。再仰而出于海口。窃忧其难矣。譬如楼梯斜下十三层。梯脚占地一丈。如乾隆初海口如戊癸其第十层。离地高三尺。如运口乙今于梯脚接添三层为十六层。使梯势不。必多占二尺余地矣。如今海口如庚癸是其第十层离地者。必加高尺许矣。如今运口丁何也。梯脚占地远也。远之一字。今言河者皆未言及。私心揣测。聊为图以观之。道光七年记。

*附图未打。

　附河流合勾股弦记

　凡水行于山石不平之地。随地形为高低也。若黄河出陕州之后。由陕州以至海口。数千里之远。数百年之久。必平无高低。如弦之直矣。何也。地势本平。而沙填又久也。故自河南至淮南。海口则日垫日远。河身必日加日高。低者填之使平。坳者填之使仰。如弦之直。如准之平矣。加以屡次决口。屡次挑为引河。少有丈尺之高坳者。亦无不平矣。此合乎勾股弦矣。右图。癸庚。股也。甲癸。勾也。甲壬。弦也。股与弦同此日加日长。而独欲使丁之弦屈曲低落如丙乙之旧。使乙水仰出于庚。此断断不能之势也。此理易明。人所共晓。尺幅之闲。此理此数。数千里之远。亦同此理同此数也。盖测天测地未有勾股直而弦曲者。亦未有大股已加长改位而弦不加长改位者。如戊改庚。乙改丁

　　治黄运两河议
柳应墀

天下之水。善趋于东南者。其势也。而弱水独西。喜浮而柔顺者。其性也。而济水独沈。兼之者惟大河。大河势趋北。而性独刚也。刚不可以防。故鲧堙之而弗成。北不可以南。故元明治之而滋弊。古人因河以为运。不特禹之贡道也。即考汉唐转运之成可知。后人壅河以济运。非谓黄陵冈之役也。即会通河之开凿。亦为大变。虽曰都于幽燕之漕运使然。然亦不知顺其性与势之故。故治河则碍运。保运则妨河。非有旷然卓识之才。不狃于故常。亦恶知黄运不相悖之理哉。议曰。治黄而不必治运。上也。治黄而兼顾运者。次也。治黄而专顾运。甚且顾运不顾黄者。下也。河之通淮。始于汉。甚于今。武帝时。瓠子河口决。注巨野。通淮泗及宣房。元成时又屡徙。当时若亟用贾让之上策。亦何至遗患至今。王莽时。河徙由济南千乘以入海。东汉明帝命王景治之。自是无河害者八百余年。五代晋时。河决滑州。弥漫数百里。逮有宋而河北决者三。当时奸臣。必欲河之东。至南渡而大半由淮入海。然北流尚未绝也。元会通河成。虽为漕计。仍以海运为主。奈何明又疏之。为东南数布政长运计。而不虑河之日南也。其始借黄以济运。其终借淮以敌黄。黄其可敌乎。于是淮南抱鱼之忧。运航有沙淤之阻。则河失其势。而运不可保也明矣。然河究不南也。往往北决张秋以溃运。识者已知有穷则思返之意。而果也　国朝咸丰闲铜瓦箱之决。径由大清河以入海矣。大清河至利津口。为古济水道。即汉之千乘也。河既溃运。自安山至八里庙决口。艰于漕。可绕盐河行二百里以达张秋。张秋以上至开州境。有古大金堤可恃。以下抵利津。应加筑长堤。其南岸自安山以下多傍泰山麓。以上至曹州境为古巨野泽。当宽立堤防。俾河身不宽不狭。河傍筑石堤。借水刷沙。距河数里。相度形势。建遥堤以防涨。以机器随时疏浚。庶几河患可息。而运河之治。为功亦易。故曰治黄而不必治运者。上也。或曰。子以堙水为戒。而累言堤防。得毋矛盾。非也。时使然耳。昔禹时无人地之窒碍。故河得宽然而北。今则河之北有临清。中有济宁。南有徐州。皆转运之道。随在掣肘河势。邱仲深以谓非河不容人。人不容河耳。是非顺其势以曲为之防。恶乎可。曰。然则废运而专治河何如。亦非也。　国家虽改行海运。河运亦不可废。况江北之仍岁漕乎。无已。则惟治河而兼顾运。运河经山东千余里。岁时修堤司闸开浚之费。不使之缺。而又多开泉河厅所辖诸泉以济运。若虑其涸。独防黄以益之。则横决之忧必深。盖运河半资山东诸水。半资黄河。专藉河而河之性又拂。故曰治黄而兼顾运者。次也。河为纲而运为纪。纲举则纪整。若使治河而专顾运。甚且顾运而忘河。是纲纪倒置也。

元人排河入东北之道。微有存者。明徐有贞犹疏分水之渠。于濮汜闲自黄陵冈之筑。绝其北流。浚贾鲁旧河以分之。开新河七十余里。又筑长堤三百余里。役夫十万有奇。而张秋之决始塞。名为治河。实则治运。然而逼河南徙。刘大夏之所为。固知其不易也。及又虑河之壅运也。潘季驯于是创蓄淮敌黄束水攻沙之策。未几而清口淤矣。则河性之刚而不可敌也可知矣。夫顾运可也。顾运而致河之拂怒不可也。假令宗减黄清之说。洪泽湖全受黄水。微特迤北运道日涸。而河且挟淮入江合为一渎矣。然而前人深虑之而幸免者。非天也。亦河势使然也。故大清河之行。而河之势与性彰彰也。后之人若属有衡决之变。慎毋师刘潘之故智。使纲纪倒置。斯河不溃运。运不拂河矣。故曰治黄专顾运。甚且顾运而不顾黄者。下也。抑又闻之。引漳溉邺。史起之谋也。开渠灌田。贾让之策也。今河南一布政。河经者逾半。土脆而流浊。不可以渠。惟曹濮济阿闲。不妨多开支渠。如江南之潴泽支港。可岁获漕粟。可预制横流。至决口岁修之弊。顾炎武有正人心急于抑洪水之说。可考镜而知也。然则治河之大较可知矣。昔之河。有漯川屯氏津以分之。有巨野梁山泺以潴之。故其势顺。今之河。欲南而束于堰。欲北而阻于堤。又挽之以入运。掣之以入淮。故其性逆。孟子言禹功。曰疏瀹排决。诚取议之上者。而变通之。徐图之。岁时疏达之。则虽谓禹之复可也。虽谓黄运并行而不悖可也。

　　筹河篇上道光十二年　　　　　　　　
魏源

我生以来。河十数决。岂河难治。抑治河之拙。抑食河之餮。作筹河篇。但言防河。不言治河。故河成今日之患。但筹河用。不筹国用。故财成今日之匮。以今日之财额应今日之河患。虽管桑不能为计。由今日之河。无变今日之道。虽神禹不能为功。故今日筹河。而但问决口塞不塞。与塞口之开不开。此其人均不足与言治河者也。无论塞于南。难保不溃于北。塞于下。难保不溃于上。塞于今岁。难保不溃于来岁。即使一塞之后。十岁数十岁不溃决。而岁费五六百万。竭天下之财赋以事河。古今有此漏卮填壑之政乎。吾今将言改河。请先言今日病河病财之由。而后效其说。人知　国朝以来。无一岁不治河。抑知乾隆四十七年以后之河费。既数倍于　国初。而嘉庆十一年之河费。又大倍于乾隆。至今日而底高淤厚。日险一日。其费又浮于嘉庆。远在宗禄名粮民欠之上。其事有出于上者。有由于下者。何谓由上。　国初靳文襄承明季溃败决裂之河。八载修复。用帑不过数百万。康熙中堵合中牟杨桥大工。不过三十六万。其时全河岁修不过数十万金。盖由河槽深通。而又力役之征。沿河协贴。物料方价皆贱。工员实用实销。故工大而费省。乾隆元年。虽　　　诏豁各省海塘河堤派民之工十余万。而例价不敷者。尚摊征归款。至四十七年。兰阳青龙冈大工。三载堵闭。除动帑千余万外。尚有夫料加价银千有一百万。应分年摊征。其时帑藏充溢。破格豁免。而自后遂沿为例。摊征仅属空名。每逢决口。则沿河商民。且预囤柴苇。倍昂钱值。乘官急以取利。是为河费一大窦。然乾隆末大工。虽不派夫。而岁修抢修另案。两河尚不过二百万。及嘉庆十一年。大庾戴公督南河。奏请工料照时价开销。其所借口不过一二端。而摊及全局。于是岁修抢修顿倍。岁修增而另案从之。名为从实开销。而司农之度支益匮。是为河费二大窦。计自嘉庆十一年至今。凡三十八载。姑以岁增三百万计之。已浮旧额万万。况意外大工之费。自乾隆四十五年至今。更不可数计耶。此之谓费浮自上。其浮自下者。自靳文襄以后。河臣不治海口。而惟务泄涨。涨愈泄。溜愈缓。海口渐淤。河底亦渐高。则又惟事增堤。自下而上。自一二岁以至十岁数十岁。河高而堤与俱高。起海口至荥泽武陟。两堤亘二千余里。各增至五六丈。束水于堵。隆堤于天。试以每岁加堤丈尺案册计之。必有二三十丈。其实今堤不及十分之二。不曰汛水淤垫。则曰风日削剥。以盖其偷减。其实汛水仅能淤堤中之河身。不能淤堤外之官地。试以堤外平地高低丈尺诘之。则词穷矣。即此加堤之费。已不下三万万。河身既淤。大溜偶湾。即成新险。于是又增另案之费。河堤既高。清水不出。高堰石堤亦逐年加高。于是又增湖堰之费。亦不下三五万万。是以每汛必涨。每涨必险。无岁不称异涨。每岁两河另案岁修。南河计四五百万。东河二三百万。溃决堵合之费。人能知之。能患之。其不溃决而虚糜之费。则习以为常。且不知之。且不能患之也。

