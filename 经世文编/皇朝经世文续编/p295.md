<!-- { "loadSidebar": true } -->
夫所谓不可离而二之者何也。盖制赋以地。制地以人。不开荒则赋悬无着。固也。然不清粮而但言开荒。则豪强者。皆得藉开荒之名。以为侵占之地。势必争竞滋起。讼狱繁兴。强者获兼资。弱者无再食。其害将无所底。是欲恤民而反以扰民也。若清而开。则赋既有着。而民亦可以无争矣。议者所谓现在荒田无数。未开之先。无人过问。既开以后。胼胝者习其苦。安坐者享其成。恐开荒者之不甘也。以为此即不清而开之獘也。若清而开。则自无此獘矣。不然。则开荒者不过费数日之力。而即虑其不甘。彼服先畴之畎亩者。以祖宗数代之积累。一旦而夺以与人。其又谁甘之耶。且夫普天率土之说。特据理而言耳。然王道本乎人情。　国家律例。亦有人户以籍为定之条。是土著之与客籍。固微有分焉。是故以理而言。则有分土无分民也。以情事而言。则士食旧德之名氏。农服先畴之畎亩也。且此非异视乎外来之民也。亦非不欲招徕也。诚以事必谨始。不得不先清而后开。以为他日主客相安之计耳。孔子曰。无欲速。欲速则不达。今议者第见开荒之利。而未察不清而开之獘。毋乃近于欲速乎。夫随清随开。固亦未尝不速也。议者或曰。此就无主之田而言耳。然不清。则此以为无主者。彼以为有主。未开荒之先。视为无主者。既开之后。则忽又有主。将辩之不胜其辩。毋乃启民之争乎。且所谓无主之田。其情形亦不同矣。有业主流亡。而亲族为之经管者。有业主流亡。虽现在无人经管。而确知其人之未绝。第一时未能归者。有确知其为绝户无人者。汝璆窃以为有亲族经营者。即责成亲族开荒纳税。确知为绝户者。即当召领。由领种之人。开荒纳税。惟现在无人经管。而又确知其人之未绝。此等田产。若遽令易主。则既无以泯将来之争端。若留地以待人。则赋又悬而无着。再四思维。不得已而有暂存诸公之一说。夫所谓暂存诸公者。非谓以此田竟归诸公也。盖据现在而言。可以由公召佃。而田不致听其荒芜。据后日而言。业主来归。可以向公呈领。而不致别启争竞。至数年之后。无人来领。则另行召人领种。无不可矣。然此数端者。非先行清厘。则固无由而知也。故骤而观之。似乎开荒急而清厘缓。细而察之。则清粮本而开荒末。外本内末。则争民施夺。是诚不可不深思而熟计之也。璆故曰。开荒清粮实为一事不可离而二之也。是以今日者。百姓闻清粮之说。莫不延颈企踵。愿观德政之成。而胥吏之杰。奸猾之雄。务欲阻挠其事。倡说不根。翕訿异已。是无他故盖不清则可以恣其肥己之欲。一清则不得肆其侵占之谋耳。孔子曰。有国家者。不患寡而患不均。不患贫而患不安。若清粮之举行。则均且安。则荒田不患其不开矣。伏查康熙年间。耿逆之乱。西安龙游同被其灾。西安催征棘手。逋负稠。无可如何。龙游有卢令者。锐意为清粮归户之法。立科条。明疆界。核名实。抑浮议。甚或举国非之不顾。卒以告成。于是旧逋以次就绪。而新粮咄嗟立办。无他。均故也。均则法纪明。争讼息。事简而功集。民乐而粮完也。后西安令陈公鹏年立举行清粮之法。而西安百余年享其乐利。至今民传诵弗衰。是其前效矣。璆于他府州县之情形。未敢周知。若为西安之赋计。则莫如清粮之举。今若举行清丈之法。则西安百四十二庄之钱粮。复何患其有缺额乎。

且夫缺额之患。非尽由于荒田也。一由于吏胥欺蔽分洒奸民假冒侵占。则人心之獘也。一由于大溪小涧。漂流荡潏。则天灾之故也。若所谓荒田者。特兵燹以后未能垦种者耳。而其土固依然无恙也。璆以为若举行清丈之法。则不特奸民胥吏之欺蔽假冒。无所施其伎俩。即天灾之漂流淹没者。亦不至终归于缺额也。何也。天地之道。此盈而彼绌。有漂流而淹没者。即有开而未升者。以开而未升之田。与漂流淹没之地相权。其多寡不甚相悬也。若不行清丈。则此无田而赔粮。彼有田而无粮。苦乐不均也。若一行清丈之法。则其漂流淹没者为之开除。民固感悦。其开垦而未升科者。为之丈出亩分。给与清单执照。无人更与之争。民亦未尝不乐从也。以羡补不足。此又清丈一行。而无虑缺额之明证也。议者或谓清丈之举。功繁而费巨。旷日而持久。虑其事之难行。而取效之不速也。璆谓又无虑此。孟子曰。以佚道使民。虽劳不怨。今以民生切己之事。而用民之财力。固未有不愿也。其不愿者。特恐办事之吏胥绅董。坐食侵欺。而事无实际耳。若使公正之人。董其事而财无浮费。事有成效。小民又何所不愿乎。且璆意此办事之绅董。不必他择也。即取之粮户耳。公正区长。不必他择也。亦即取之粮户耳。同此管业之粮户。其秀而文者为绅董。其朴而愿者为公正区长弓手诸色。此无异以己之财力。办一己之事。而游手无业之人。初不得冒充入局也。至于庄书人。不过令其造册勾稽书算而已。每日给薪水二食而已。此外无他浮费也。又何所侵渔乎。若旷日一节。此等大事。诚非数月之期。所可告成。然以此一庄之粮户。办此一庄之事。以彼一庄之粮户。办彼一庄之事。同时并举。此庄完而彼庄亦必将完。是虽一月办一庄之事。而兼有数庄之事也。又何虑其旷日持久乎。故凡不欲清皆奸民猾吏强有力者阻挠之说也。今傥不清。而但使之开。则彼奸民猾吏强有力者。固皆获开荒之利。且以开荒之名。应上之令。诚为得计矣。而无如安分守业之人。其不甘受人欺者。忿争必所不免。其甘受人欺者。则日朘月削。不知其困之伊于胡底。甚至无以谋生。委顿沟壑而莫之救也。岂不痛哉。璆故曰。开荒清粮实为一事不可离而二之也。大中丞抱裕国裕民之盛心。为通省绅民之所瞻仰。而十一府七十二州县之情形不同。大中丞示以大纲。务在　国无旷赋。民无旷土而已。至于纤悉之章程条目。或可行于金衢。而不可行于嘉湖。或可行于嘉湖。而不可行于金衢。似宜责成地方守令及本地绅士议而行之。若必一一而尽之。安能保无此通彼窒之患乎。汝璆得闻良法美意。苟有见闻。敢不献其狂愚之一得。惟大中丞择焉。傥以为事在可行。或犹有未尽。呼之庭而教之。幸甚幸甚。

　　南田弛禁议　
吕璜

明洪武十七年。太祖命信国公汤和周行海上。凡水陆要害。皆置关隘。置卫置所。置巡检司。因山堑谷。屯兵列舰。以戒不虞。海中岛屿。莫不禁民垦种。即昌乐县今定海县亦废之为卫。而徙其民。故南田亦在禁中。尝考其时。承元季日本屡叛之后。东番今台湾方为日本所属。倭奴之往来利便。濒海郡县。时时被其焚掠。前乎此者。元世祖遣阿塔海将十万之师。熸于海岛。只轮不还。后乎此者。倭为中国患凡二百年。微论海邦。即杭嘉徽严。进而金陵。亦惟荼毒。孰谓信国公老谋远虑。非靖边所宜法耶。然经画犹有未周。使倭奴得以狡焉思逞。则以其弃舟山今定海县元为昌国县而不设重镇也。舟山为全浙门户。寇来自东。恒必由之。于此驻重兵以扼要。则倭来可以乘其瑕。倭退可以击其惰。内洋外洋。惟其所指。皆坐收以逸待劳之势。故自嘉靖末年。设总兵驻定海。今镇海县而于舟山设参将。使定临观霩各卫之师。皆有所统。籓篱既固。倭患遂息。我　朝定鼎之后。海宇肃清。然顺治八年十二年两次讨平舟山。而旧徙之民未复。故海寇窃发。未能遽已。至康熙二十三年赐舟山名定海。置县设官。移总兵镇其地。维时闽孽郑成功亦甫削平。置台湾郡县。移提督于厦门。由是福建倚台湾为屏蔽。浙江倚定海为屏蔽。不独倭不能窥。即海上游匪。亦扑灭殆尽矣。至于海氛既靖。承平日久。从前禁垦诸岛。渐为海滨贫民所私开。阅四十余年。而李敏达公以久禁之玉环山奏准展复。特设参将以镇之。于是化贼为民。温台沿海。又增一重屏蔽。假使雍正初年玉环之禁不弛。彼中良莠不一。迨今八九十年之间。不知用兵几次。诛夷几何。浙以东之受累。未可言也。或曰。如子言。则南田距内地。较玉环为近。其壤地亦较玉环褊小。敏达公何以不并议开。且乾隆年间。经御史陈奏。又屡经垦户呈请。何以皆不予开。曰。是或尔日潜垦之民无多。所谓利不十不兴。害不十不除。因时制宜。各有攸当。今则生齿繁盛。旷土无余。小民怵于为匪。又苦无以自存。觊地有可耕。或并力开荒。或出资顶受。以收微息而免饿莩。虽犯禁有所弗恤。海中诸岛殆无有草莱不辟者。有禁之名无禁之实。非仅南田为然。惟南田地最膏腴。聚人既伙。台州不逞之徒。伺其刈获。则胁而夺之。劫杀相寻。弱肉强食。其有待于抚绥尤亟亟耳。夫无主之地。人人得而争之。闽广云贵之山。八九皆属官荒。所以多棚民。其后棚民失业。流为盗贼而不能禁。使山皆有主。民皆有籍。则外来之游惰自不能容。即外侮之强梁亦足以御之。犹之人身。正气足。则邪气自不能干。病痹者一支麻木不仁。虽风淫于外。亦此一支之气血不充。有以致之也。自来以南田为当禁者。皆谓其畸零散碎。无险可守。然内地之村落。亦多相距数里数十里者。一旦有警。未必遂能相救。且海岛边裔。恐盗贼负以为固。正幸其无险可守耳。议者又谓舟山玉环之泥涂。足以胶舟。不若南田之土实。易以致寇也。然传不云乎。我能往。寇亦能往。嘉靖三十八年以前。倭固尝屡据舟山以拒官兵矣。安在泥涂之不能越乎。

故为今日之南田计。莫若尽弛禁令。援玉环故事以绥辑之。在山垦种者。清其亩。编其氓。有隙地。许附近清白贫民。呈明有司。取结移送入籍。区科则以征本色。给牌照以稽渔户。盐则并以聚煎之。官收而官卖之。若是则公用所资。虽有不足。亦不致重糜　国帑矣。况宁台两郡之同知。可以拣员移驻。象协陆路之兵弁。可以量为分拨。仓库建于石浦。不必更筑城也。余山可作屯田。随处可设汛也。同知官廨。有石浦守备之旧署可因。都司官廨。有昌国现居之旧署可用。或移而建之。或变价以新之。皆所甚便。自余一切规画。至纤至悉。皆可据玉环志为成法。而变通之。慎择其人。假以岁月。生聚教训。至于数年。然后从而兴学。如今日之定海玉环。科第人文。未尝不与内地埒也。出水火而措诸席。使中外一体。同我太平。是千万生灵。所引领以跂者已。

　按南田。在象山宁海二县之间。东西南三面皆大海。北接石浦。距岸仅数里耳。其地周围百余里。多山岙。奇零散碎。亦有平地数处。田极膏腴。虽大旱不枯。鱼盐树艺之利颇厚。故海中十洲。以此为第一云。道光二年七月。帅抚部承瀛檄属吏议南田当禁否。因上此议。

　　代史士良观察上南田事宜书　　　　　
