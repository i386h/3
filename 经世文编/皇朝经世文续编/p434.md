<!-- { "loadSidebar": true } -->
窃照湖广两省。自淮盐阻绝以来。盐法遂无章程。惟藉邻省商贩。陆续运到。以济民食。此实暂时权宜之计。非可恃为久远也。查潞粤各盐。成本较昂。运贩止及近边。不能行远。惟川盐一水可通。成本较少。是以近年两省食盐。实以川盐为大宗。俨与淮运相埒。咸丰三年。前署督臣张亮基。奏请借拨川盐引张。派员督运。着有成效。因粤匪上窜。遂未续请。嗣后两楚食盐。皆系私商运贩。经川省之夔关。楚省之宜昌沙市。抽提课税后。即准作为官盐。任其所之。约计入楚之盐。以旺月计算。每月约合川省水引九百余张。一千万觔上下。此项盐觔。固未定有额数。亦未给有引票。惟视楚省盐价之长落。以卜来盐之旺衰。正月间宜昌有襄匪之警。商贩一月不前。南省盐价大昂。民间几于淡食。盐之来楚与否。其权皆操之商贩。不统于官。盐法为　国家之大政。利权下移。无此政体。万一奸商欲操奇赢。相率一月不至。民间即鲜食盐。一旦相随集。先到者倍蓰获利。后到者又复壅滞堪虞。大非便民裕用之道。臣等自省垣克复之后。即再四筹商。拟仍援张亮基借拨川引之案。而稍变通其法。改为官运官销。仍不夺商贩之利。以每月销盐九百引计算。拟按月官运川盐水引二百张。余七百余引。仍听商贩自运。由楚省派道府大员至川。会同川省委员。按月督运。仍照川省章程。完纳引课。到楚后。另派公正委员。勒限督销。其运盐资本。即由川省协济楚饷内。按月发交驻川委员承领运办。通四月报销一次。其所销盐价。并所获赢余。一并解赴大营。作为军饷。似此通融办理。其利实有数端。楚省引地。袤延数千里之大。民运衰旺不常。官运源源不竭。价值不虞顿长。缺乏随处可通。此一利也。川盐成本较轻。傥经理得人。则赢余颇厚。以实军储。不无小补。此二利也。川省济楚军饷。竭力供支。尚虞不足。兹画作盐本。在川省所筹。仍不过照向月之数。而楚省所获较丰。是不增饷而有增饷之益。此三利也。南省米多而缺盐。北省盐多而缺米。即令委员运盐易米。以作军实。此四利也。民运七而官运其二。既非占民之利。且商贩得随官运。可免痞徒讹抢之虞。此五利也。九江之于金陵。风利不过五日可至。是东征之师不仅目前之挹注。必以鄂为根本。即异日之饷糈。终赖鄂为转输。鄂省一隅之地。民力凋残。饷项日绌。凡有资军饷之事。几于搜索殆尽。此尤便民而不病商。实可万全无獘。如蒙　　俞允。即求　饬下四川督臣。每月借拨楚省富顺厂盐水引二百张。交楚省委员承办。并就近将济楚月饷。发交委员收领。以免往返解运之烦。其督运督销章程。并委员衔名。敬俟奉到　　谕旨。详悉咨送户部查核。试行半年。当有赢余以资军食。即可将蜀省月拨五万兵饷。再行奏请停止。所有吁请借拨川引作为官运缘由。理合恭折具奏。伏乞　　皇上圣鉴。训示祇遵。

　　川盐官运办有成效未可更改疏　　
四川总督丁宝桢

窃臣于光绪五年三月十二日。承准军机大臣字寄。光绪五年二月二十八日。奉　　上谕。恩承等奏川省官运局经民呈控多款请饬妥为区画或仍由官运或改官督商销总期无亏成本实惠及民等语该省盐务究应如何办理方于国计民生两有裨益着丁宝桢按照该民等所控各节确切查明严剔獘端体察商情或应仍由官运或应改官督商销据寔具奏不准稍涉回护该民等原呈着该督向恩承等咨取阅看钦此。臣跪读之下。仰见　　圣主实事求是。钦悚莫名。伏查川省盐务。积獘甚深。业经臣于开办黔边官运各折内。历次陈明。实无一字虚捏。其开办官运一切办理章程。均系力除夙獘。为疏引裕课利商便民至计。亦经于开办前详晰奏陈。咨部核覆。上年十二月官运一年期满。例应奏销。复经臣将一年征收税羡截厘及杂款各项。缕陈奏报。并将册结咨部核销各在案。窃臣开办黔边。议设官运。实为川省力救时獘。并隐为黔省办理招徕起见。当甫经议办之初。诚以　国家至计。事体宏大。未敢狃一己之见。徇一人之私。冒昧从事。致误大局。是以先行传知各商到省。咨询利病。然后与道员唐炯及熟悉川省盐务各员。将应办事宜。逐日集议筹划。确查獘端之所在。曲体商情之所宜。计自光绪三年四月起至八月底。历时五月之久。诸凡审定。知无窒碍。至九月初。乃敢奏定设局开办。创办之初。其难其慎如此。至开办后。臣复随时随处体察。凡有详牍。皆思之累日。手自批答。甚至彻夜不寐。必期事归妥协。力图百年经久之规。兹据恩承等奏民呈控多款。请饬妥为区画。仰蒙　　圣谕。令将官运及官督商销情形。查明据实复奏。臣谨将二者得失情形。两相比较。敬为我　　　皇太后　　皇上详陈之。查川省盐务向章办法。商人领引配运则归盐道。税羡经征则归州县。而总督则考其成。此则官督商销之微意也。夫官督商销。宜可以疏引而裕课矣。乃至今考之。积年停引至数十万。欠课至一百数十万。而已出未行之引。及拨厘填补之课。尚不知凡几。虽经前督臣骆秉章吴棠两次奏明。展限督销。而积引益多。欠课益甚。空有督销之名。毫无营销之实。驯至私枭四塞。商困岸疲。因易而为改代改配。官吏藉此婪索。商人遂违禁加觔。计每引二百觔。私加至三百数十觔及四百数十觔不等。官以得其使费。明知之而故纵之。以致一引行两引之盐。举国视为固然。毫不知惧。以致引张因之日滞。课税因之日绌。则官督商销之有病于　国。固昭然可睹矣。又川省盐务。需索甚多。商人领引配运则有费。运盐过关验截则有费。盐觔到岸售销则又有费。而费之至重而无定者。则尤在改代改配。引张套搭。此外如厂买盐之欺诈。江河行驶之覆溺。船户沿途之偷卖。私枭纠众之抢夺不与焉。夫商人持本求利。先则自顾成本。次则希冀获利。至使费过重。则商力不支。于是将前之花费者。转而取偿于加觔。而加觔又属违例。关卡倍肆留难。于是加觔犹不足以获利。又因而取盈于民食。此种獘端。作之者商人。而所以使之作者。全在官吏。则官督商销之有病于商与民。又昭然可睹矣。

况所谓官督商销者。必须各岸皆有正商。各商皆归本岸。乃可按名而督。今川省口岸半多废弛。不惟黔滇荒废之处。无本商可指。即本省计岸各商。皆时时更易。现在商多歇业。即屡饬地方官招募承认。竟有十余年无一应者。是既无商可稽。官虽欲督之。究从何而督之。此又官督商销之徒托空言也。自臣上年开办官运后。本年奏销。核计边计各额引。已全数销清。复带销积引至一万余张。所收税羡截厘及各杂款至一百余万两。是皆以　国家无用之废纸。易而为有用之正供。而边计各商。无不自以为得利。民间亦无不称为食贱者。推原所自。盖由官运之事事核实。所有商人从前一切无名使费。悉予删裁。而口岸又为划清。销路不相搀杂。其自买盐以至销盐。凡以前厂侵欺之獘。行运沉溺之险。船户偷漏之苦。私枭抢劫之害。全行扫除。商人无丝毫受累。而每引一张。该商坐获二十余两之利。盐价涨落。则照市价公议核定。由局悬牌晓谕。万众共知。故民间食盐。悉照定价承买。而商人以各有自然之利。亦不暗为价。是以自官运开办以后。民皆食贱。而私枭因商盐价可敌私。别无可图。无能搀越。相率敛迹。是以官引日销。税厘日旺。实由于此。则官运商销之有利于　国与商民。又昭然可睹矣。又况官运之责任甚大。如现在之道府公费十数万。皆取给于盐务平余。不另筹款而自裕。是不病商而吏治赖以整饬。京协滇黔各捐之抵拨。皆取给于带销税羡。无待备捐而自足。是不病民而饷项可以供支。而安定营防边勇粮。每年节省正款饷项。又约十余万。凡此亟需之款。试问之官督商销能乎否乎。臣恐其必不能也。且部议复淮已数年矣。夫部臣之定议复淮者。原因两江督臣沈葆桢奏明令淮商筹银数十万以助川饷。而复淮之后。又令于平善坝设勇以杜川私。合计二者。所费已不下一百数十万两。臣深念复淮本为至计。而窃虑淮商筹助川饷。其事甚难。至平善坝。设勇杜私。其患且不可测。是以于上年覆奏复淮折内。曾经附片奏明。容俟臣开办黔边三四年后。销路大畅。俾楚商有生计可图。然后渐次导之入黔。庶两淮无助饷之苦。鄂省无设勇之费。斯为善计。现在黔岸办理甫经就绪。滇岸亦已举行。事机已有可为。臣前复奏明于涪綦入黔河道。开凿险滩。俾利商运。以备黔岸畅销。即徐导楚商归彼。冀复淮岸于无形。现在又准部咨催办。此而问之官督商销能乎否乎。臣又有以决其必不能也。窃维盐务一事。官督商销则不能行。官运官销则必不可行。至官运商销。则是权操之上。利溥之下。尚为公允。盖官督商销。则一切之规费。既不能少。亦不能查。其利全归于官吏奸商。而　国计民生同病。此川盐已往之前车可鉴矣。官运官销。则利权归之于官。而转以阻小民谋生之路。其獘必极于掊克。而　国与商民均不受其利。此臣前曾计及之而不敢妄行者也。至官运商销。则官商之情通。官欲作一獘而商不愿从。商欲作一獘而官即示禁。彼此可以箝制。獘窦无自而生。

