<!-- { "loadSidebar": true } -->
查咸丰初年。始抽厘助饷。于关税之外。复设厘卡。近重征大。吏谕民以暂时抽收。事竣裁撤。小民均切同仇之义。勉强输将。其后厘卡愈密。法网愈周。析及秋毫。贩负俱不得免。因军饷不足。迄今未能遽裁。计每军报部收厘数目千数百万。至外销之款。与夫官吏所侵蚀。书役所勒索。又无论矣。层层剥削。竭泽而渔。商贾咸谓事竣不裁。久为商累。货物昂贵。终归累民。至于田赋所出。俱有常经。军兴既久。供亿不恒。遂隳经制。如四川之按粮津贴捐输。已近加赋。各省遭贼蹂躏。城池甫复。遽事征收。兵燹孑遗。靡得喘息。本年之钱粮。既须完纳。历年之积欠。又须带征。饷需紧要。不得不严其考成。考成綦严。不得不出于敲朴。至于州县之勒派。胥吏之诛求。尚不在其中。而民间捐赀以应差徭。摊派以办团保。又无论矣。虽官非增赋。私已倍输。数十年来。海内疲弊。户鲜殷实。田多污莱。率以此故。近年如山西河南二省。迭遭大旱。死亡枕籍闾里为墟。竭全力以救之。殆仅有存者。至今元气未复。生计萧条。上年山东黄河溃堤。横流千里。沿河之众。半付波臣。辗转流亡。以百万计。虽蒙　　圣恩截漕发帑。恤此灾黎。犹有居无室庐。食无藜藿。鬻男卖女。聊图苟活者。饥民既众。隐患方深。至于顺天直隶湖北江苏浙江安徽河南四川等省。水旱偏灾。又无论矣。大乱甫靖。又罹奇灾。一切苟且之法。皆未停罢。臣等窃危之。伏查我　　朝戡定准回两部。举全疆二万里隶之职方。其时府库充溢。当世犹不免耗中事西之疑。今则库款空虚如此。民力困穷又如彼。而西路军饷。数倍于　　国家全盛之时。悉索以供。靡所底止。若不预为筹划。仰屋徒嗟。傥蒙　　圣明垂询空虚之故。臣等毫无补救。实难辞咎。即　圣慈不加谴责。天下万世清议。其谓之何。臣等再四思维。耗中以奉边。终非长策。但西陲要地。非内地为之调拨。亦不能支。是用稽考旧章。旁参众说。不揣冒昧。敬为我　　皇太后　　皇上陈之。一曰定额饷。甘肃新疆岁需拨饷千数百万。断难供亿。且断无全解之理。徒使应协者任意挪移。盈虚难考。受协者借口欠解。借垫频仍。皆额饷未定之故。查道光年间。额兵尚未裁减。臣部估拨甘肃新疆岁饷等项四百四万两。或四百十五万两有奇。除留抵外。实拨银三百余万两。咸丰年。计陆续裁减裁扣。每年计拨银三百二万两。除核减折放留抵外。尽调拨银二百四十四万五千余两。迨回逆构乱。攻剿之师。另拨月饷。额饷久已停解。光绪四年。西路渐就肃清。前督臣左宗棠覆陈新疆情形折内。请于三年之后。部拨甘肃新疆的饷。每年以三百数十万两为度。臣部议覆。届时再行奏明办理。迄今已逾三载之期。所有甘肃新疆各军饷。应照左宗棠奏案。每年调拨的款三百数十万两。不准各省蒂欠。合之本处岁入流抵之款。已在四百万两上下。嗣后不准再向商借。亦不得率请部储。经久之图。莫要于此。

一曰定兵额。查关内减兵裁勇。已有规模。惟关外统兵大员太多。均得专折奏请。招募兵勇。迄无定额。现查刘锦棠所部马步二万三千余人。张曜所部六千余人。乌鲁木齐古城兵勇八百余人。巴里坤官兵九百人。金顺锡纶所部约有二万余人。综计全疆兵勇。数逾五万。较承平额兵四万之数。已多一万有奇。力分于将多。财匮于兵众。臣等窃以为新疆既改设州县。时势变迁。乌鲁木齐巴里坤古城库尔哈喇乌苏等处。自遭回乱。旗丁所存无多。宜归并伊。即以伊将军专辖旗兵。如内地驻防之例。应令刘锦棠等通盘筹划。就额饷数目。酌留兵勇。应并者速并。应裁者速裁。合南北两路满蒙汉兵勇。总不得逾旧额四万之数。现在防营无事。口分尚给行粮。若有事之时。加饷则款愈难筹。不加则何以示劝。臣等拟仿成法。量为变通。暂以二万人为勇。改行粮为坐粮。出征外域。始照行粮支给。再于客勇之愿留关外者。选精壮万数千人。规复制兵。照土勇章程支给。其驻防及台站卡伦各项官兵。口分有较土勇少者。毋庸议增。以节饷项。惟各路兵勇。饷章歧异。约有数十等。应令刘锦棠等查明各路章程。殚心经画。力任其难。将兵数勇数饷数。妥议章程。奏明办理。一曰一事权。查新疆南北两路。岁需兵饷等项。向由该将军都统参赞大臣核明确数。预先在甘省调拨各数。归入甘省兵饷。于年终造册具报。臣部于冬拨案内。汇总拨给。至今成法荡然。募勇则各请专饷。善后则各立章程。饷则各自迎提。浮开盘费。局则各自添设。经费尤多。至无事之员。亦复张颐待哺。一官之费。耗十数勇之口粮。官阶无可清查。虚冒更难考核。即如前乌鲁木齐恭镗所部一千余人。开报差员至一百七十余人。几于数勇一官。纷纷滥支薪水。尤出情理之外。良由事权不一。无所考核。以至于此。虽有督办军务大臣。而各将帅位敌势均。究不能如内地督抚。可以节制全省。今议调拨额饷。汇总发给。必须得人总会其成。俾各营章程画一。解到之款。专归一处分拨。各军各路差员。尽可裁撤。以裕兵食。臣等所议三事。旁参远证。理在不疑。犹虑有阻臣等之议。而挠臣等之说者。或曰。西事孔棘。今昔情形不同。拨饷千万。犹苦不支。乃尽以三百数十万两为额。西陲瘠区。岁入有限。为边计者。不已疏乎。不知内地根本也。边陲枝叶也。公私匮竭则根本伤。根本伤则枝叶将安所附。夫天下之患。不在于外。常在于内。史册所载。具有明征。今自通商以来。寰海之内。皆有敌人。几于无处不防。遇事虚声恫喝。使我常为之备。师老财殚。以冀乘间一逞。方今要策。在蓄财力以待时。断无偏重一隅之理。新疆距　神京万里。而耗竭中原。予人以隙。非计之得也。

溯查同治初年。各省办操办防。未能兼顾额饷。每年调拨新疆经费。仅四十万两。尚未解齐。此后若有缺乏。客勇剽悍。岂止哗溃堪虞。欲求如旗丁之甘心穷饿。诚不可得。能不为之寒心哉。即谓边备不可不修。而筹划必归久远。故额饷宜复。复额饷。当裁勇以复兵。屯田以抵饷。所议额饷。原系左宗棠奏案。其时甘省尚未裁兵。续查左宗棠奏新疆利源可开。流亦可节。就地取资之说。将来调拨。尚应照咸丰年间成案核减。若徒求目前调拨之多。而忘日久难继之患。变出意外。恐非浅识所能窥耳。或又曰。逆酋勾煽回众。俄人潜蓄阴谋。总使益兵。犹虑疏失。裁客勇。则军威不振。减勇饷。则口分不敷。所虑得无未周。不知自古有必胜之将。无必胜之兵。顾谋略何如耳。若处处填塞兵勇。则备多力分。善用兵者必不出此。方今养勇太多。浮冒居其半。老弱居其半。而西陲各军。日虞敌至。不敢遽裁。坐致罢敝。久皆无用。殊为失策。夫用兵犹弈棋然。巧者熟审全势。置数子于要害。足以制人。拙者昧犄角之方。即布子满局。不免于败。现议汰弱留强。合全疆兵勇。以四万为额。一半列戍为防守之局。一半居中为游击之师。苟将得其人。军无虚籍。平时屯田以劳勚之。农隙训练而整齐之。必大可恃。纵俄人启衅。逆酋窥边。悉众征行。不难调关内之兵。防固后路。固不在多养无事之勇。蠹耗　　国家有限之财。议者以为兵多足恃。譬之千金之家。常虑盗贼。日需数十人以防之。盗尚未至。不终岁。而千金之家。巳为寠人矣。勇饷不敷之说。当以关外粮价昂贵故。查关外粮价。与关内不殊。且有比内地稍贱之处。前据刘锦棠奏称。颇有谷贱伤农之患。况楚军坐粮。已较土勇为优。土勇章程。较之制兵额饷已加二三倍。亦不为少。远考之军需则例。出征加给盐菜。事竣即应住支。近考之刘锦棠张曜所议。亦以改行粮为坐粮。招募土勇规复制兵为请。但须严禁克扣军饷。口分必无不敷。至各城回民虽众。同是血气之伦。绥之斯来。虐之则叛。疆臣仰体　　皇仁。奉扬风化。蚩蚩之氓。未有不帖然服者。闲有顽梗之辈。不难诛锄。又何勾煽之足虑哉。窃揣众流所议。略尽于斯。臣等亦非故为高论。漫相穷诘。至于用人者。　　皇上之大柄。臣下所不敢言。而筹兵筹饷。疆吏与臣等当共体时艰。勉图久安长治之规。以维　国本。刘锦棠身膺重寄。洞悉边情。尤应蒇此一篑之功。恢宏远略。相应请　　　　旨饬下督办军务大臣刘锦棠等。会同陕甘总督谭锺麟统筹全局。就左宗棠原议岁拨三百数十万两之数会计。所有甘肃及新疆南北两路。某处酌留若干兵勇。某处实需若干钱粮。赋税留抵若干。划还洋款若干。屯田抵饷若干。一切经费若干。无论如何区画。总应照原议饷数。量入为出。一俟议覆后。臣部即于本年秋季。照新定额饷。将十一年分饷项。预为奏拨。该大臣等务当力求撙节。虑始图终。庶免牵动大局。臣等幸甚。天下幸甚。

　　奏免军需造册报销疏同治三年　户部
