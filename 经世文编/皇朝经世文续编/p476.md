<!-- { "loadSidebar": true } -->
臣闻善为政者。视俗而施教。必合众人之所欲。而后立法可以必行。必量天下之所宜。而后行法可以无阻。利多而害少者。法虽敝而可修。利少而害多者。法屡更而难恃。以今日之时政论之。求利于　国而不便于民。其失计无有甚于钱法者也。自道光年闲。忧银少而思胜之以钱。始有铸大钱之议。　　皇上御极初。言者益多。于是铸为数等大钱。原期钱胜而银弱。以大钱辅旧有之钱。不可胜用也。铜不足。济之以铁。寻糅之以铅锡。而钱更不可胜用也。讵知大钱出而旧钱稀。铁钱出而铜钱隐。当百当五十等。既存为无用。而铜运又不通。即当十大钱。亦难责其多铸。外省钱局。率以办铜棘手。潜多销化旧钱为之。大抵旧钱四五。足以成当十之一枚。铸者获利过本。而公家行用。仍强民所难。名为当十。实多受六折八折之亏损。江南淮上。比比如此。民间患苦而吞声者多矣。京中市肆遵法。勉用当十当五钱。而一出京门。竟不能用。其官局与官号所发给流转者。仍在钞票。而大钱特为标识之具。民用亦仅供零星购物。而大钱之为用。究属无多。其换银远去者。求得一色制钱。每千折加三四。是大钱虽暗损乎制钱。而制钱之尊自若也。大钱无少益乎制钱。而银价之昂更自若也。公家倚重官号。有银则增其钞本。少银则赖为饷资。运实于虚。可暂权而恐难经久。外省银钱。绝无凌驾。故公私钱券。皆所罕行。司农以为法良。非臣所敢妄议。以臣之愚计之。银少而代以楮。不若更代以制钱。而大钱虽恢廓。既不若制钱之尊信于民。则强民用之。上下交累。亦觉甚拙。制钱幸未为毒手所尽销。不乘此时隆其声价。则久将沦为无有。而私铸铅沙薄板。日充斥于宇宙之间。所谓圜法者安在。顾欲隆其声价将奈何。窃思制钱之始。本为代银而设。故习俗流传。称为一厘。然我　　圣朝二百余年。钱样始大而后小。始精而后麤。若作为一厘。轻重尚无区别。拟从咸丰六年为始。以顺治康熙之青铜钱。照广西及湖南衡永等府行用桂字钱之例。以一文当两文。即抵银一厘五毫。嘉庆道光与现今所铸和铅较多。抵银一厘。以上皆定其称曰祖钱。凡有此钱。轮廓无缺。皆作银用。上行则完粮报捐。下行则给俸发饷。昔谓无银者。立变为所在皆银。则销化祖钱之事。不禁而知其必无。高银价之獘。不禁而知其必平。至于大钱已行。亦须安顿得法。方为两全。拟将所谓当十者。皆令当十文古铜钱新铁钱之用。以后铜已贵重。收铜之令。可以加严。铸大钱纯用铁而不用铜。常用铁制钱。亦不必更铸铅锡。旧存不用之大钱。无论在官在民。皆可收买销镕。改为二三等祖钱。而不至于朽废。银数充扩。则度支从实。而钱法自清。　国用自可渐裕。

至解铸制钱一节。现在工本过多。尚为失算。何以言之。臣闻山西平定州产铁之处。每斤仅需六文。因奉文采办。层层需索。骤长至四十文。彼地煤炭粮食俱贱。不如移局就地开炉。仍以公正大员镇静弹压。铸成后陆续解京。则工本大可减省。他省产铁之所。与西川煤沟间产铁者仿而为之。裨益孔多。若杂项小钱。姑准折三文抵铁钱一文。则私造者亦将无利而自止。正不在严刑峻法以防之也。古云。利不百不变法。前者以当五十以上大钱不便于民。即蒙　　皇上虚怀延纳。立为停止。特未深知当十大钱之用。行于南北者实未周也。不便于民而反累民。即官亦受其累也。有尊祖钱之法以胜之。而银不能过昂。大钱不必虚折。私小之钱不必禁毁。一举行而三獘去。百物通。万民悦。在大农及司计诸曹。当亦不坚执前章。而乐为更弦以赞成此举。惟仰冀　　圣主持干断。集廷议。布德音。定约法而已。臣愚昧之见。是否有当万一。伏乞　训示施行。

　　陛见恭纪咸丰七年　　　　　　　
吴廷栋

丙辰岁黄河溃决。大名之开东长。被水成灾请赈。奉　　旨派臣廷栋稽查赈务。仲冬蒙　　恩升授山东藩司。时农部以大钱壅滞不行。归咎直省不疏通行使。奏奉　　谕旨饬下直督。自明岁上忙为始。兼收三成大钱。三成钞票。完纳钱粮。合省皆知势不能行。诸多窒碍。因　　谕旨严切。有如不奉行。私收实银。以枉法赃论之语。督臣不敢上陈。惧干阻挠之罪。合省人心皇皇。迄无补救善策。廷栋于丁巳仲春　陛见。直督因奉部文疏通大钱之条陈。于现行大钱二成。奏明推广行使三成。临歧谆属廷栋面奏情形。廷栋至京。二十一日进见。　　上问赈务及河决情形。一一据实陈奏。二十二日再进见。　　上即问直隶能否行使大钱。对曰。直隶市肆。前曾出示行使大钱二成。今春复推广行使三成。小民谨奉公令。原属行使。其实市中买卖。价值百文之物。因行使大钱二成。即索价百二十文。今行使大钱三成。即索价加三成。暗中折算。除去三成大钱不计。臣不敢一言欺饰。窃谓此虽名为行使。实不得谓为流通。　国家立法。必先便于民方可行。必先信于民方能行。现奉　　谕旨。直隶自今岁上忙为始。钱粮即收三成大钱。三成钞票。是十成实银。已递减去六成。在百姓似宜欢忻鼓舞。急于奉行。乃反怀疑观望。隐生顾虑者。必有所不便不信也。直隶计二百余万钱粮。若收三成大钱。以京钱四串抵银一两。计收二百余万串大钱。民间安能骤得如许大钱。将来私铸必由此充斥。恐诛之不可胜诛。如不收私铸。则可指为阻挠。或折收制钱。又干枉法。奸民得以挟制其上矣。傥谓既收大钱。如部文所言。京中必有商贩。自然疏通。将大钱由京运直。窃谓商贩所图者利耳。今以十文制钱。买一当十大钱。运至直省。仍卖十文制钱。初无利息。空增运费川资。谓自多兴贩。必无是理。设有兴贩。定是私铸。而影射官钱。其獘何可胜言。至各属所收大钱。运交藩库。其运费又将何出。臣驻开州。以一州而论。应收钱粮将及八万。以三成大钱而计。合二万四千两。以四串京钱抵银一两。合九万六千串。每车运大钱六百串。计车一百六十辆。至省十一站。每车四串一站。计一车四十四串。共需七千串有零。此费取之民则为浮收。出自官必无力赔垫。况由藩库支放。又需车费。此亦窒碍难行之一端矣。官民之情如此。上忙钱粮。恐难照常输将。直隶乃畿辅重地。畿辅安静。足以拱卫　京师。前此所收银七票三。支放则银票各半。藩库多此二成实银。方足以供周转。即去岁大赈。及今春展赈。计用实银十九万有零。皆赖此二成实银拨发。否则岂能钞票大钱。分给灾民乎。今年黄河决口未塞。直隶水灾必重。若议赈恤。费将何出。又　　　东西陵差。借资民力。必先由藩司垫发。方不至缓不及事。傥无款可拨。必将预取于民。操切太急。恐抗粮抗差。别滋事端。必所不免。外省情形。各有不同。在因地制宜。酌量办理。督抚大臣。受　　恩深重。当此经费支绌之时。如大钱可以疏通。岂不尽心筹划。

臣非谓大钱必不可行。似宜以大钱为母。以制钱为子。必子母相权。而子多母少。方可渐次通行。尤必禁令画一。不致朝更暮改。庶足取信于民。　　上始而静听。继则连声相应曰。据此。无论官运商运。仍是不行。对曰。若能行。自然流通。不待贩运。情事实是如此。臣不敢一言欺饰。各处行使大钱。城内行使。城外即不能行使。如何得谓流通。今市中但见大钱。不见制钱。小民实是不便。穷民日用零星之物。仅值数文。即物价亦必有奇零。市上只有当十大钱。并无当一制钱。岂非不便。今百物腾踊。实由于此。盖官以一钱为当十。民以当十为一钱。欲救此獘。只有添铸铁制钱。停铸大钱。以平其势。　国家用钞票大钱。原为每月搭放兵饷起见。惟多搭几成制钱放散。则多一成制钱。自能平一成物价。今户工两部不多铸制钱。臣曾访问其故。据云。工本太费。须两文钱铸一文。似是物料工价底本太贵。臣在直隶。见宝直局所铸铁制钱。虽无大盈余。不至如是之费。　国家钱法惟无余利。则私铸不禁而自息。其利权可操之自上。今市上不见制钱。非是无制钱。乃是市侩居奇。银一两换大钱八串。换制钱四串。　朝廷多方疏通大钱。立一法即增一獘。皆为市商所假借。以遂其操纵伸缩之计。愈欲重大钱。而大钱愈轻。实由科条太多。朝更夕改。民无适从之故。　国家先不自信。何能取信于民。前闻顺天府出示。不准挑剔大钱。奸徒因故持破烂大钱买物。有不收者。即勾通差役。以阻挠大钱向其讹诈。顺天府查知前示生獘。又出示准挑剔破烂大钱不用。遂有借挑剔而不收大钱者。民间遂讹传不行使铁大钱。而铁大钱竟废而不用。此禁令不一之一端也。现在市上并不见有当十铁大钱。则民间不用可知。乃户工二部犹日铸铁大钱何也。　国家设法疏通。报捐则收铁大钱二成。今方平粜又全收铁大钱。将来大钱尽归于官。只有搭放兵饷一途。兵持铁大钱无处使用。贫民小贸所得铁大钱亦成弃物。是兵民交困矣。且御史条陈各持一说。固有目击时艰为民生起见者。恐或因　　皇上意在疏通大钱。揣摩迎合。附和进言。议论纷然。徒足惑人听闻。亦所不免。若因之多立章程。流獘愈甚。即如银票钞票。本系一例颁行。乃无端自分轻重。欲废银票而专用钞票。又准以银票而换钞票。无怪银票日轻也。　　上问曰。直省物价已腾贵否。对曰。收三成大钱之誊黄初张。物价实已渐长。直省钱粮旧章。似未可轻改。或于三成银票内。有愿交大钱者。当听其便。其零星小户银不成两者。亦听交大钱。似不宜限定成数。致有窒碍。今岁上忙钱粮。若不早定画一章程。必多观望。臣窃谓三成大钱章程。未免操之太急。人见　　谕旨严切。惧干阻挠之罪。势既难行。必至阳奉阴违。诸獘丛生。　　皇上问及臣。臣实不敢一字欺朦。　　上颔之。臣廷栋退出。

