<!-- { "loadSidebar": true } -->
部臣复议及兵将相习。可收一气贯通之效。又言转弱为强。不必借才于异地等语。臣窃意就兵言之。以土著为主。以保状为凭。断无令外省客勇充补之理。而客勇亦无愿补远省额兵之志。就官言之。则武职自一命以上。直至提镇。皆准服官各省。况畿辅万方辐辏。尤志士愿效驰驱之地。是各路将弁有出色者。皆可酌调来直。不得以借才论。直隶练军。询诸众论。不外二法。一曰就本管之镇将。练本管之弁兵。一曰调南人之战将。练北人之新兵而已。访闻前此六军。用本管镇将为统领者。其情易通。而苦于阖营无振作之气。用南人战将为统领者。其气稍盛。而苦于上下无联络之情。将欲救二者之弊。气之不振。本管官或不胜统率之任。当察其懈弛择人而换之。情之不联。南将或不知士卒之艰。当令其久处积诚以感之。臣今拟于前留四千人外。先添三千人。稍复旧观。一于古北口暂添十人。该提督傅振邦老于戎行。安详勤慎。一于正定镇暂练千人。该总兵谭胜达勇敢素着。志气方新。二处皆以本管官统之者也。一于保定暂添千人。令前琼州镇彭楚汉以南将统之。与中军冷庆所辖千人。姑分两起。俟察验实在得力。而后合并一军。此因论兵将相孚。而拟目前添练之绌计也。部臣又令筹定明章程。再行按月给饷。查明直隶未经遣撤之勇。饬令回籍。妥为安插。臣查直隶勇丁。上年经署督臣官文奏留十二营。臣今年撤去余承恩三营。其后夏麦秋禾。迭遭亢旱。常有匪徒窃发。因恐散勇穷无所归。聚而滋事。是以迁延未及续撤。俟秋末安靖。再当遣撤数营。即以裁勇之银。添作练军之费。至淮勇铭军。乃臣所奏为拱卫京畿之师。其大队扎于张秋。分数营驻扎保定。数营驻扎临清。目下不拟裁撤。另行附片覆奏。练军规模。臣拟仍以四军为断。二军驻京以北。二军驻京以南。每军三千人。统将功效尤著者。或添至四千五千人。其余常行章程。已详具于部臣及前督臣刘长佑所议条款中。臣昨议练饷底饷一并支领。马队不溷步队之中。一棚祇以十人为率。亦经部议允准。此外如顶名冒替。是前此之积弊。未知将来能否革除。参用南将。是前此所已行。未知此后能否融洽。此次所议添募长夫。每月拔营。亦未知有无窒碍。斯三者。一有未妥。则全局皆须变更。臣不敢遽定章程。恐不久仍须更换也。可否请　　旨一面交各衙门核议。臣一面先行试办。其饷需暂用江南协款。俟定议后。再由户部拨发。俟试行果有头绪。然后刊刻明章程。俾各军一律遵守。所有再议练军事宜。恭折覆陈。伏乞　　圣鉴训示。

　练军营制。全仿湘军章程。文正当日。尚有酌定营制一疏。以上卷已录湘军志一篇。足资考证。不复条举备载。江苏酌改营制。大略相同。公牍繁复。均从阙置。

　　酌改江苏营制裁兵增饷疏同治八年　
江苏巡抚丁日昌

奏为苏省抚标。酌量裁兵增饷。谨将试办情形。恭折仰祈　　圣鉴事。窃查苏州省城。为东南重地。自李鸿章克复后。其留防之军。先系侍讲学士刘秉璋所部各营。继为江南提督李朝斌所部陆营。均经陆续调征遣撤。省城空虚可虑。捻匪肃清后。散勇纷纷回籍。尤虞乘间窃发。臣去年九月在江宁时。曾与督臣曾国藩面商。拟于苏州添练勇丁三营以固根本。曾国藩亦以为然。督臣马新贻到任后。尤殷殷以整饬武备为属。惟省垣空虚。固须募勇巡防。但募勇数营。每月连口粮军火帐棚等项。即须银一万数千两。此时江苏专供直隶陕甘淮军之饷。支绌万分。无从筹此巨款。因查苏省巡抚所属标兵原额。本有一千六百余人。尚未招补足额。从前绿营积习。总系老弱充数。且分防各汛。队伍零星。无非收取烟馆赌场钱文。藉资养赡。平日不知枪为何物。临时不知战阵为何事。故以之御侮则不足。以之扰民则有余。督臣马新贻与臣熟商。与其募勇成营。目前糜饷已多。将来遣散亦滋流弊。不如酌裁标兵之老弱。补以散勇之精锐。在散勇既免滋事。在标兵亦可精强。惟绿营口粮太薄。兵燹后食物昂贵。已无以赡其身家。即难冀其用命。臣现将抚标中军城守原额兵丁一千六百余人。改为一千人。酌增薪水口粮。分为左右两营。每营兵丁五百人。内计正兵亲兵等四百五十五人。余丁四十五人。于营中搭盖房屋居住。不令零星分防。致有缺额短数。仍以额设参将为营官。统计两营薪水口粮。较之绿营原额。每月不过加增饷银千余两。较之另募勇丁数营。则省费甚巨。臣于署旁箭道隙地。辟为操场。督同两司。轮流阅。计该兵每日操演洋枪二次。长矛一次。仍于暇时演习开花洋火箭等项杂技。令其习苦耐劳。无事常如有事。然后有事不致仓皇失措。现将两营旧额之兵。逐渐裁革。所募新兵。均系军营惯战之勇。口粮每月榜示营门。不令丝毫克扣。该兵亦遂恪守纪律。两月以来。步伐枪法。均尚整齐。臣又派员在营宣讲　　　圣谕。并将古来名将事迹。编为百将传。早晚由委员委婉讲劝。明以作其忠义之忱。阴以消其桀骜之气。冀养一兵得一兵之用。合将试办营制事宜。另缮清单两件。并操演图说三卷。恭呈　　御览。又前护抚臣刘郇膏所募勇丁三百余人。名为亲兵营。本因兵燹后城中荒废。旷地太多。专派该勇夜间分段巡查。尚属勤谨。口粮按照楚军章程。由牙厘局给发。今亦将该勇口粮每月每人核减一两。使归一律。仍令认真操演。以资得力。伏查同治元年九月间。总理衙门王大臣请饬沿海练兵大臣悉心训练一折。奉　　谕旨准行钦遵在案。原折所称中国教演洋枪队伍。练兵必先练将。练将必须与士卒同甘苦。不致克扣钱粮等语。实为兵家扼要之谈。尤为边疆不可缓之计。从前苏州省城。额兵虽少。尚有提标一万二千余人。可以兼顾。

今则提标额兵。尚未招足十之二三。而又远驻松江一带。兼之游勇会匪。未绝根株。省城带海襟江。今昔情形。迥不相同。似未可稍示虚弱。将来自应由他标添调二三营。驻扎省城内外。勤加训练。以冀弭患无形。总以合通省计之。目前加增之饷。不浮于从前额设之饷为度。督臣马新贻正拟整顿全省绿营。自能通盘筹划核办。所有抚标营制目前因地制宜暂时变通试办缘由。谨会同两江总督马新贻恭折陈明。是否有当。伏乞　　　圣鉴训示。

再目下发捻虽已荡平。中原亦渐安谧。惟关陇之回匪未靖。滇黔之余孽犹存。加以洋人梯航日广。势难闭关使绝。自来中外交涉。不恃理而恃力。我力强于彼。则理以有力而伸。我力弱于彼。则理以无力而诎。然则为今日计。舍安民察吏。无以为自强之体。舍富国强兵。无以为自强之用。匪独事所当然。抑亦势难再缓也。我　　　皇太后　　皇上孜孜求治。屡饬边疆督抚修备练兵。仰见　　圣主安不忘危之至意。惟查绿营额兵。口粮太少。分汛太多。若有征调。势不能一呼即集矣。而各汛抽凑之兵。兵与将素不相习。岂能望如臂之使指。故分汛不裁。则营兵万难精练。譬如炽炭千斤。聚热一炉。则其势炎炎。人不敢近。若分而十处百处。火非不烈。其势挫矣。此无他。聚则气盛。散则气衰。理固然也。而或者疑汛兵概行裁撤。则无以制穷乡僻壤之盗窃。不知险要已有重兵。遐迩皆当詟服。即如从前墩铺防兵。未尝不设。何以盗窃之风。未闻尽绝。盖其分汛零星。力不足以御强暴。而势反足以扰闾阎。由此观之。则分汛之得失利害。固灼灼然可矣。臣愚以为今日之兵。必散者能合之使聚。然后弱者能练之使强。承平之世。比户可封。人安耕凿。其时可以例兵制懦民。故兵不宜于聚。聚则有跋扈挟制之弊。多事之秋。积匪萌伏于内。强敌环伺于外。其时断难以假兵御真寇。故兵不宜于散。散则有疲苶难振之忧。夫权衡视物为轻重。利弊因势为转移。犹之驾一叶之舟于清流断港之中。则倘徉自得。及驶至重洋巨浸。虽有篙师舵工。亦颠播而不能自持。然则练兵之必当因时制宜。固非独一省为然。且自发捻滋扰以来。多系勇丁立功。未闻绿营着绩。是无事既须薄饷养兵。有事又须以厚饷募勇。当其养兵。既难恃缓急。及至募勇。又大费经营。将来欲裁勇。必至流弊多端。欲留勇。必至饷需不继。若不预先筹划。为患胡可胜言。臣前年有并三兵之饷以养一兵。并二弁之饷以养一弁之议。曾国藩李鸿章马新贻皆以臣言为不谬。即以目前情形言之。边省兵额。约有五六万人。腹地省分。亦有二三万人。就原额之饷。挑经战之勇。补绿营之额。选忠勇廉明之将官。以五百人为一营。于要隘处所。或合练十余营。或分练五六营。大约每省有精兵二十营。即有警急。亦何至乞援他省。

而或者又疑绿营经制之兵。易以精悍久战之卒。恐致变生意外。不知兵随将转。口粮不克扣。则兵无恐心。赏罚不偏苛。则兵皆效命。故必先选将。而后所练之兵不滋扰。先并营。而后所加之饷不虚糜。其护饷解犯守库守监分汛诸例差。似可一概责成州县派拨民壮。如系冲繁之处。或酌给差兵百数十名。发归州县调遣。如有穿窬小窃。皆惟牧令是问。其饷项仍于绿营原额中拨给除算。大概战兵与差兵汛兵。总当截然分为两途。庶州县手有斧柯。可免宵小之窃发。营兵专心防剿。可免外侮之侵陵。数年之后。营伍定可一律改观。外人知力之不相让。则恫喝之术不行。土匪知势之不相敌。则顽梗之心自化。其弭祸于无形者。岂有艾哉。溯自同治三年金陵克复之后。中外臣工建议。即有撤勇丁以补额兵之说。一转移间。两有裨益。早经奉　　旨通行酌办在案。至楚军以五百人为营一。其制参用古法。而加变通。成效大着。是以数年以来。各省仿照办理。已非一处。曾国藩于上年亦将刊本营制奏明有案。此二层为臣今日试办章程所本。非敢轻改旧章。又曾国藩奏办江苏外海内河水师章程一案。当时即已议及裁并陆营一节。诚以水陆相辅而行。势不能不相因而改。亦非臣一人之臆见也。大抵备豫莫亟于练兵。练兵莫要于整饬营制。果能兵归实济。饷不虚糜。则自强之道。舍此莫由。但枝叶固须茂盛。根本尤须固强。京师为首善重地。利器精兵更宜数倍外省。庶平时无外重内轻之患。日久无尾大不掉之虞。臣明知庸闇之识。无补涓涘。而倾向之忱。有同葵藿。区区愚见所及。谨附片密陈。伏乞　　圣鉴训示。

　谨将抚标城守两营酌改旧制事宜开单恭呈　　御览

