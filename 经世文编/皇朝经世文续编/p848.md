<!-- { "loadSidebar": true } -->
夫以平时挟沙之多。加以失事停淤之易。遂使顺势就下之河道。久而为患不已。而言治愈难。至于海口之淤垫。为全河之大害。人尽知之。故凡言治河者。必重尾闾。如果海口初淤。河身未垫。则当专治海口。今受病之河。不在尾闾而实在中膈。则当兼治河身。溯查嘉庆十八年。睢州漫口。至二十四五年。马营坝与兰仪又先后漫口。以致豫东两岸河身。几成平陆。是豫东近来河底之高。实因溜势旁泄所致。尚非海口淤垫。下游顶注之故。惟如江境八滩以上。河道积淤二百余里。以致清口日高。黄流倒灌。清水不能外出。则石堤可危。御黄坝不能启放。则漕运滋费。且邳宿运中河之水。胥仰给于东省微山湖。本年宣济滞漕。湖水耗多存少。来年接运北上。运中河一带。道远源微。疏导节宣。筹维不易。此虽无与于黄河。而其患则与黄河积淤。相因而至。是南河之患。更有甚于东河者。臣严烺仰邀　恩遇。调任南河。去冬任之初。正值堰盱失事。补偏救敝。惟日不遑。臣琦善自蒙　简擢两江。又当接运紧要。惟有昕夕督催。迨诸事稍就清理。即与臣严烺推究全河致弊之由。力求久远平成之计。并于接见通工僚属。以及耆老兵民。莫不博访广谘。以求一得。而臣等限于才识。本乏良图。即所采人言。非徒托诸空谈。即系以帑试工。毫无把握。如臣等前此拟由灌河改移海口。原因中段积淤难除。作此釜底抽薪之想。及亲加履勘。乃知断不能行。又如拟由射阳湖改移运口。亦因濒河兵民有陈此议者。当即委员细勘。又复断不可行。均经缕悉入奏。是南河凡有治法。无不极力讲究。而势有窒碍。又不敢固执成见。冒昧施行。因思臣等才识短浅。既不能超越前人。惟有讲求前人之成规。体验现在之形势。如浚船疏淤。靳辅立有成案。然以混江龙铁扫帚各器具。系于船尾。重则船不能移。轻则沙不能动。在靳辅用之于未淤之先。自可使沙随水去。日见有功。今用之于既淤之后。欲专恃此以荡涤深通。殊难见效。近年南河未尝不用此法。即臣等于垫高河道处所。亦节节令其往来拉曳。以冀去淤。而其功甚缓。其甚微。此事之可行而不甚有益者也。若对头筑坝。偪溜刷深。行之运河。历有成效。盖运河河身既窄。而来源之强弱。可以人力节制。黄河水宽溜猛。施工维艰。且筑成之后。水小尚可偪淤。水大必致阻遏。窃恐底淤未去。而上游已节节可危。检查南河成案。乾隆五十九年。东省奏单县汛水积长不消。系江南丰北厅筑做南北土坝过多。以致壅遏水势。不能畅顺东趋。曾经钦奉　　　谕旨前据福宁等奏江省丰北汛所筑土坝层层拦束有碍东省曹单漫水去路彼时朕即以江省所筑坝堰过多致上游水势不能畅速自系兰第锡等办理未善即命福宁驰赴江境将应拆动者先行拆去并令苏凌阿兰第锡李奉翰会同筹办兹据苏凌阿等将会勘江境各土坝分别应去应留公同筹议所奏甚为明晰即可照此办理嗣后毋得再为更张等因钦此。夫所谓南北土坝者。即对头坝是也。是筑坝之阻遏河流。前鉴具在。且所费亦实不赀。虽　　圣主轸念河防。不少靳惜。然于经费艰难之际。而为此有损无益之工。此又事之必不可行者也。

舍此惟有逢湾取直束水攻沙二法。尚得因势利导以水治水之宜。盖黄河积淤之处。有水者不能挑。无水者不胜挑。惟于坐湾露滩处所。逐节挑通。掣溜直注。则河底积淤。自可逐渐刷深。况河身既直。溜必中行。两岸扫工。亦可化险为平。但查取直之处。沙底可以挑成。胶底难于刷透。又或坐湾之处。河槽过深。溜行已成熟径。则所挑取直之河。必须配平旧底。筑坝挑溜。方能改导河流。是工费既多。而又须随时相机。难期迅速。则为目前计者。实惟束水攻沙之法。所当相辅而行。夫攻沙者。不独以黄治黄。更当以清涤黄。既欲以清涤黄。则湖水必须蓄高。既欲以黄治黄。则尾闾不容散漫。现在臣等于湖堤拟筑碎石坦坡。于河堤拟请增培接筑。即为束水攻沙起见。另容次第奏乞　　圣裁。或疑坦坡非一时所能办。即既办之后。每遇风暴塌卸。必烦岁修。更难保不肖弁目兵民。挹彼注兹。供其偷窃。此亦流弊之不可不虑者。惟念坦坡抛成。则大堤石工得资捍卫。即偶有风掣。当不致如从前之甚。且以大堤之岁修。移为碎石之岁修。所省实多。至于偷窃之弊。防不胜防。惟有严定章条。从重惩办。似不可因噎而遂废食。或又疑增培黄河大堤。但能加高而不能刷深。终非久远之计。不知河堤不加。则明年汛水加增。即难容纳。石堤不固。则湖水必不敢蓄高。将清水永无刷黄之期。而黄河受淤。势必日甚一日。故水之不能攻沙者。正患其束之不坚。而未可置之不束。堤即不能置之不加。惟积淤非旦夕之故。则刷淤亦非旦夕之事。凡所谓逢湾取直束水攻沙之法。可收远效。难冀近功。现在大雪已逾。而顺黄坝志桩。仍存水三丈三尺九寸。较上年此时。尚大三尺余寸。以此计算。即往后天寒水落。而年底存水。总必多于上冬。查上冬存水。已视道光元年大逾一丈。若今年更大数尺。来年汛涨。何以克支。臣等逆想情形。几于寝食俱废。至不得已而为急则治标之计。惟有筹及分泄去路。然两岸旧设分水之闸坝。往往不能畅消。不但无裨河底之浅深。而且立增分流之淤垫。求其泄水最畅。而复能助清刷黄者。惟徐州萧南厅属之毛城铺旧坝。系靳辅所建。当时分泄黄流。最为得力。其下注之水。纡回数百里。澄清而达于洪泽湖。湖水既高。则坚守山盱各河坝。使专从清口滔滔外注。不独徐城以下之涨水。可以分消。而山海一带积淤。亦得全资刷涤。一转移闲。而御黄坝立可拆开。漕艘尽可支赞渡。事机之便利。莫过于此。惟该坝情形。迥非靳辅旧制。力加钳束。恐分泄仍属不灵。若必收畅消之功。则淹漫田庐。在所不免。现已分委干员前往逐细查勘。如果得有把握。再容奏请　　圣裁。

此外尚有王营减坝。虽不能如毛城铺之助清刷黄。而地距清口不远。亦可减黄掣淤。俾清水得以畅出。惟盐河不能容纳。遥堤亦恐难支。虽已历将应修土埽工程。预为筹办。而总不敢轻于一试。然当万不得已之际。所谓两害相形。则取其轻。则舍毛城铺及减坝两处。别无可筹之区。凡此皆饬据道将厅营会同筹议。所见相符。此外亦更无长策。至于镶埽培堤。明知非治河久计。但不力防其溃。恐旧淤未去。新淤转增。虽欲图治于久远而不可得。此又东南两河所共当谨益加谨者。臣等仰沐　恩慈。畀以重任。即捐糜顶踵。亦不足上答高深。当此宵旰勤求。竟无寸长可建。坐使无穷之隐患。知其故而莫展一筹。有常之帑金。迫于用而迄无底止。抚衷自问。涕汗交流。惟有殚竭血诚。集思广益。不敢存苟安旦夕之见。亦不敢为东南畛域之分。务期轨顺澜安。以上慰　　圣主平成之至意。所有黄河受病之由。攻刷底淤之法。谨合词恭折具奏。伏乞　　皇上圣鉴。

　　代杨给事上防河流
包世臣

奏为黄河淤垫日甚。大汛涨满堪虞。应请先事严防。徐图治复。以期安澜利运。仰祈　　圣鉴事。窃照东南两河所辖河身。长一千五六百里。于上年六月内。经两江督臣琦善奏明。御黄坝外河身。一年之闲。垫高六尺有余。本年正月内。又经前南河臣严烺奏明。外南外北山安海防四厅境内。黄河长一百五六十里。节年淤垫。又于本年三月内。经前东河臣张井奏明。东河之兰阳一带。河身淤垫。中泓深不过六尺。又本年正月江督臣琦善等据前淮扬道潘锡恩禀。请于关家滩等处。开挑引河。逢湾取直。于叶家社一带。补还大堤。于大淤尖一带。接筑长堤。以期河道通利。掣深积淤。请帑六十余万。本年二月。张井于东河任内。前赴南河查看海口。请以北堤为南堤。自安东东门工起。至龙王庙止。改挑河道。归入旧海口。使御坝得以早启等情各在案。臣查改挑河道。事关重大。而张井为此请者。自以御黄坝外。上下河身。淤垫太甚。人力难施。是以为此改弦更张之策。与潘锡恩所禀。虽工程大小悬殊。其为欲使河道深通。御坝得以启放。长船北达。免盘拨之艰。用意并无殊异。臣窃以为现届五月大汛将至。改挑河道。工长费多。断非旬月所能集事。即琦善等所请逢湾取直各要工。亦未据有续奏。是否工能速竣。放水顺利。掣溜得力。俱难悬揣。臣查河淤则槽平。而消水不鬯。槽平则底高。而容水不多。底高则堤矮。而形势危险。自道光三年以来。陕甘一带微旱。是以黄流未经盛涨。而盈虚消息。天道之常。设遇盛涨。何可抵御。臣闻和缓之方。急则治标。尧舜之知。物求先务。河病已深。汛期至迫。应请　饬下两江山东河南东南两河督抚诸臣。转饬道将厅营。无分南北。多集工料。无分雨夜。梭织巡防。防守既严。河无旁泛。怒淦冲突。必可刷动底淤。为以水攻沙之计。即使未能全河一律冲刷通畅。霜期之后。河槽必有变更。再行相机妥筹。自本年霜后至来年桃汛。有半年闲暇。自可从容导。使河防复旧。御坝早启。粮艘直达。共庆平成也。臣虽不习河事。私念黄河来源万里。雨泽多寡。未能预知。为此详慎过当之计。是否有当。伏乞　　皇上圣鉴。

　　漆室答问　　
包世臣

