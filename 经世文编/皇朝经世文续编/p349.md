<!-- { "loadSidebar": true } -->
苏省自道光二十七年停运以来。不特弁薪俸。按年支领。即苫盖月粮。初亦照例减半发给。屯租更如常征收。在有司例与之而不以为嫌。在若辈例取之而不以为感。驯至粤匪难作而后已。窃计数年中。弁丁安坐无事。糜费　国帑。殆不止千万之数。即以上下两江屯田租息一项言之。江淮等凡二十三。额定六十余帮。船三千八百余只。惟江淮兴武二帮。坐资津贴。并无屯田。著名瘠苦。此外江苏之苏州等。安徽之新宣等。共二十一。计屯田二百三十余万亩。此项田亩。康熙八年。湖广有清厘之案。二十三年江西有清厘之案。皆辗转典卖。或赎回。或助费。分别办理。似已有弥缝补苴之意。汔今年代更远。獘必益甚。嘉庆间松江府志。称裁并典田。头绪繁多。而坐落乡图具在。足为运丁身家之一助。即现在苏省各属。多有屯田散布境内。各时因催租之案。与州县交涉。是屯田非尽无之据。湖广江西情形。想亦无异。但将已无者概免究追。现有者尽数交纳。或召变。或征租。十得三四。尚不失为巨款。于度支不无小补。现在海运行之十余年。尚为利济。自难亟议更张。即使肃清之后。谓海运非久长之策。重议河运。或招商。或采办。或转驳。或改造驳船。或雇用民船。以所省漕项银两。给丁各米。益以屯租。何事不可办。断不议重造前此笨滞船只。重招前此犷顽水手。重任前此不谙转输专为奸利之弁丁。此可以理决者。既已不可复用。似宜早为之所。苏省被难以来。弁丁辗转流离。无复生计。一经克复。势且环求调剂。安得闲款给此闲人。若不及今裁汰。直　国家一大累矣。夫使经费足支。存之无损于毫末。不裁可也。而经费如此其绌。又使为数无几。去之无关于重轻。不减可也。而为数如此其巨。又使弁丁于漕运虽不能无獘。尚有不可无之一说。不裁可也。而弁丁于漕运。非但可无。直不可有。然则为今日计。惟有请将江南湖广江西各裁撤。其守备千总各官。调营序补。销除屯丁册籍。查明现有之屯田。尽数归官。俾帑藏不致虚糜。综核名实之道。实在于是。至漕督亦在可省之数。惟考漕营始于明隆庆间。漕抚方廉为备倭患而设。今情事正同。淮安一带。距省会率一二千里。自须督抚大员坐镇。俟南北肃清。再议归并督抚为便。

　　漕船递年减造议　　　　　　　　　　
陈文述

天下无积久无獘之法。法日积。獘亦日积。法名存而实亡。则法胥化为獘。更立法以制獘。而獘之中人者已深。獘不可去。法终不可行。则法穷。穷则变。变则通。易道也。即万世不易之常道也。今日之漕运是已。　国家因前代之法。转东南之漕以给西北。百八十年于兹。不可谓非良法。而以为穷而宜变者何哉。　国家立法之初。期于正供之外。丝毫不以累民。故漕船一切费用。咸取给于官。率二十金而致一石。而河工之费不与焉。故运丁之需索有禁。州县之浮收有禁。今运丁以北坝需索为词。取之州县。州县以运丁需索为词。取之百姓。而北坝则曰。吾因运丁取州县。分肥焉。运丁亦曰。吾因州县取百姓。分肥焉。其浮收于百姓则一也。东南粮重。浮收之獘。民情渐不能堪。吏治民风士习。因之日獘。津贴帮费。久已　　上闻。而州县犹为运丁出结。曰并无需索。是上下相蒙也。是积久相沿以为固然。一成而不可变也。近年则水手讹运丁矣。索加身工。纠众殴官。习以为常。恬不为怪。有一船加至一二百金者。有一帮加至七八千金者。本年则嘉白帮水手杀人无算。当官府前支解人。而莫敢谁何也。湖南帮水手殴伤帮官。凶手已就缚。而江西帮水手劫去之。而莫敢谁何也。猖獗之状。渐露端倪。履霜坚冰。不可不防其渐。宜乘暂停河运之际减造漕船。减造之船。即将水手散遣。递减五年。可以散遣一半。或应造漕船。每年减造一半。则递减十年。亦可减造一半。加以新造之船。量为收小二成。则水手亦可减十成之二。以次渐减。其势渐衰。始可申明旧章。加以官法部勒。盖漕运章程。以帮官约束运丁。以运丁稽查水手。今倒行而逆施也久矣。水手之在漕船。年貌姓名。皆诡托也。腰牌册籍。皆具文也。责之旗丁。旗丁不知。问之舵工。舵工不识。有事必告之揽头。揽头者。亦称荐头。一船水手之领袖。或数船之领袖也。揽头之外。另有二种。一曰老鹳。老鹳者。老官也。即老庵也。一曰拜师。则所隶咸称徒弟。即新庵。亦称潘庵也。潘庵之先本潘姓。老庵之先本翁钱二姓。盖漕船北运之初。此二人沿途为人治病舍药。讽经祈禳。劝人持斋守法。死者敛钱瘗之。久而相率皈依。迄今翁钱两姓之徒。尚守其教。曾经犯案及滋事之人皆不收录。所隶水手。尚听约束。是名老庵。潘则饮博淫盗。一切无禁。故人乐从之。积恶之猾贼。叛案之逸犯。日久稽诛之巨盗。杀人亡命之凶徒。胥混迹焉。是老鹳所部。贤于拜师者矣。而本年嘉白帮行凶杀人者。即老鹳之徒。则皆不可恃也。以粮船头舱为巢穴。器械赃物。无所不有。宜乘此设法澄汰之。酌给盘费。俾其自散。安分者存记之。以待再用。两案滋事首犯。案主名而次第捕之。按例行法以示炯戒。而或以聚众激变为虑。不知惩治则变速而祸小。姑容则变迟而祸大。停运一年之后。仍须河运。以每船二十人计。每年减造二百船。不过减去四千人。此四千人中。非尽不安本分也。先于一年散遣。明谕以下年减造。则亦可各自谋生也。他船水手有出缺者。仍许于若辈中选择雇用。则亦非全无余望也。况若辈所敢于滋事恃以无恐者。粮船耳。一离粮船。即若禽兽之失其巢穴。虽猛鸷无所用之。即有一二不逞之徒。　国家全盛之势。何难实时惩办。若畏葸而养痈焉。则江浙膏腴。淮扬咽喉。山东腑脏。江广肩背。使若辈以　　天庾为泰山之靠。以粮船为城社之凭。疢疾中于腹心。祸患伏于肘腋。此人之忧。漆室之惧。所为忧心如焚而不能自已也。

　海运通行后。虽历年分办河运。而粮船旧制。断不能复。此种私议。已属陈言。存之以见流獘所极。有不容不变法者。至老庵新庵之目。他说俱未之及。尤足备一时掌故焉。

　　河运刍言　　
丁显

自古治国家者。未有以运道为缓图者也。虞都冀州。秸总赋于王畿。而贡物经行。即为运道之祖。汉兴即位关中。始引渭渠以漕山东之粟。旋浚褒斜以致汉中之谷。初不过岁运数十万石。及其盛时。岁益漕六百万石。类由河渠疏利。治之有方。魏武篡汉。偏安洛阳。然犹专任邓艾开广漕渠以达江淮。代魏者晋也。其时五胡乱华。势成割据。而武帝犹凿陕南山以致漕米。怀帝犹修千金堨以运军粮。宋齐梁陈递都金陵。米粟饶多。不烦转运。而西魏则僻处长安。道险人獘。车牛之费。万分艰难。犹赖刁雍画策。造船于山牵山屯山河水之次。自是国有储粮。人称安乐。及隋开皇引渭凿渠。转运仓粟。百姓称便。炀帝不道。发百余万众开永济渠。舳舻数百里。并载军粮。虽积粟至二千六百万石。而劳民伤财。不旋转而离叛随之矣。有唐一代。其转漕称善者。裴耀卿刘晏也。而晏视耀卿尤称最。其法缘水置仓。节级转运。江船不入汴。汴船不入河。河船不入渭。民不疲劳。而米无覆溺。缘国家建都长安。其势不能不尔。而晏之囊米载舟。胜于耀卿函脚营窖也。晏之歇艎支江。胜于耀卿雇船载运也。宋都大梁。有四河以行漕。曰汴河。曰黄河。曰惠民河。曰广济河。岁运粟五百五十万石。黄河不久即罢。惟汴河达漕为多且久。其制江浙荆湖之米。输真楚泗州转般仓。泝流入汴以达京师。此外自广济河而运京者。仅京东之十七州。由惠民河而运京者。仅陈颍许蔡等六州。嗣因转般法坏。又改为直达纲。以致沿流乡保。时出骚扰。公私横费。靡有纪极。元朝都燕。伯颜献海运之策。始犹议辟胶莱故道。旋以沙民朱清张瑄罗璧能识海道。试行有功。遂为一代良法。然考之元史。仍使寿张尹韩仲晖开会通河。岁运漕米数十万石以实京都。防微杜渐。俱有精心。明之永乐。虽行海运。而江南之粟且由淮河运入颍岐。别以大车载赴黄河。转输金台。及会通河成。海运悉罢。而东南四百六十万石漕米。全由河运矣。　　圣朝鼎兴。亦主河运。道光六年。闲因清口淤淀。暂行海运一次。次年即罢。乃自咸丰初年兰阳决口。汶为黄遏。而运道一大变。同治四年。试行河运。临清以南。全行干涸。船抵张秋。藉黄浮送。磨浅起剥。闸闸梗塞。秋高水落。难望回空。此二十余年。京仓米石。均仗苏浙本色。浮海抵津。而河运之行。不绝如缕。于是中外大臣。各献嘉谟。有请全行海运者。有议引济漕者。有谓东昌二百里陆运转般者。有以折价采买为便者。有奏挽黄归故者。有筹筑堤束黄者。筑室道谋。言人人殊。请分晰而详言之。

