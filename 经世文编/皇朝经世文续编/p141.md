<!-- { "loadSidebar": true } -->
八月中接手书．久不作报．以执事闱事未毕．璜亦簿书旁午．不获一抒积怀．窃计交执事数年于兹．向所最心折于执事者．以执事喜闻过．而又能纠人之过．借以自镜．返而检其所言所行．即才分蹇浅．仰跂无从．亦庶几去其太甚．渐不至为流俗之归。来教称许过当．非所敢承．吾辈今日作令。百无一二。可以追蹑古人。兴利除獘。得为而为者几何。然邵尧夫谓救正一分。即民受一分之福。既拜此官。良亦不可不勉。要在因时因地。讲求宜民之指要。实共心力以行之。官场故套。有时不得不循。不如是。不足委曲以有济。古人处此。当亦无可如何。至必不可夺之大者。决当有以自立。利害之见日益轻。则刚大之气日益充也。自来名儒．或出或处．无时不于身心民物加之意．我朝老辈中．不少粹然于道之儒。迩来一二号称海内名宿．考据词华．未始不翘然自异．然窃怪终身不涉儒先之藩．反肆訾謷．以耸一时耳目．而才俊子弟．喜纵恶拘．相附和．掇拾糟粕．记问自多．遂傲然位置在先儒之上．学术之日漓．渐不可长。璜尝过坊间博采关系正学之书．罕有贾售．又尝于所判吏牍．亲见后义先利．视父子兄弟如仇．出于口诵诗书者．不一而足．盖世道人心之忧．于此为巨。璜每接见诸生．颇为赘说及此．执事文章行谊．尝有志古之名贤．或不以璜为迂耶。闱中拔识之士．可以远大相期者．得一二否．吏事倥偬．竟无时静对一编．古人作令．有昼日垂帘．门庭阗寂者．不诚可羡耶。率复不宣．

　　答吕礼北书　　
李宗传

去秋接奉手教．累牍连篇．于簿书杂沓时．一为展读．若热渴者之沃以清泉也．仆入官以来．得此盖寡．比欲裁答不果．又恐寥阔数言．不克尽意．今春抵瑞安．两书皆未见报．及阁下膺大故．亟欲一唁．由郭朴斋寓书．想已达．阁下才气过人．复留心经世略．每闻一事．辄手录见之施行．此仆所欲仿效而不能及者也。庆元夙称难治．阁下下车后．民情帖然．颂声翕然．又仆所闻风欣羡．而以为近今罕觏者也。乃阁下不以自足．凡与僚友书及仆．辄殷殷向慕．今又以闻于刘王二君者．谬相虚美．且询作吏之道于仆．嗟乎．朋侪过誉之言．安必其可信哉．阁下非轻许可人者．顾乃于仆若此．岂欲激厉之以成其材邪．何阁下相待之意厚也。仆自戊辰岁来浙江．于今七年．中间任吏事者数月耳．此数月中．能有几何建白而足见称于人耶．然往往见称于人者．亦良有故．昔周公语鲁公曰．平易近民．民必归之．以周公制礼作乐之才．而诏其子开国承家．不过如此．百世而下．当无有易其说者。仆尝诵法斯言．试之为吏．故每一任。因时而酌剂。随地而变通。不敢为矜奇吊诡事。并不敢有高世骇俗议论。以此居心而宰物。其能平易近民乎。抑尚有未尽能近者乎。其它则皆抱愧于中者也。瑞安疲敝。甚于他邑．近日催科．不胜拙困．诚有如阁下所云．虽阳亢宗不能不书下考也。阁下行且西矣．未得握手一别．殊难为怀．前所论诗文．多与鄙意相合．亦间有不能合者．阁下在衰绖之中．焉敢以是相渎．待他日细论之耳。盼望旋旌．无任驰溯不宣．

　　复广昌守方觐宣对扬书道光二十二年　　　　　
包世臣

六月十二日．阿韵来．奉手书．琅琅千余言．字字珠玉．非阁下岂能更望之他人耶。阁下心地质地．俱异恒人．尽力为之．何事不可成．加以筋力强健．有济胜之具．勇往直前．有必胜之志．唯求治太急。视事太易。恐终受此累耳。试以吾人一身言之．初有意于学．勇猛精进．若古人不难至者．旬月之间．卓然有除旧更新之观．数岁之后．抚躬内省．则仍一故我而已．古人所为重藏修息游者此也。地方当积坏之后．遇有志振兴之吏提倡之．而绅士之有志者。从而和之．旬月间．颇觉有丕变之机．然久久不过稍去已甚。未见有竟能更旧俗．垂之永久者．此百年必世之说．所为不可易也。汤文正之治苏．为近世所仅．然读其教条十三则．验以今日风俗．则固未尝能遵行已。至贵部为阳明所开．其抚赣时．于戎马倥中．集生徒讲学．当下即有闻人．迄今尚为诵说．而赣州恣谈理学之风．实昉于此．陋儒以为过化之妙。世臣则谓此阳明微权以虚声耸动愚氓而济吾事耳。盖其时讲学之名至高。阳明之望极重。以单车受剧任。岩疆。负嵎者相望。而伏莽尤多。必一一以兵力治之。事既难蒇。且非久安计。故诱其稍有志识之子弟。入营讲学。歆动以传道入圣之易。则伏莽可销。而负嵎亦易解。是以阳明驻赣不过半年．劖数十年之积匪．至今道以不梗．如果于戎马场中求传道种子．阳明不如是腐谬也．然亦幸而半年即去．此窍不为人凿破．而曾与闻论说者．已自命圣人之徒．为乡里所宗仰．设稍久于此地．则技必穷已。阁下既自许以三年。则下手时毋过为高论。依于因陋就简。而暗去其已甚。以渐而进。一变再变。自有可观者。此小以成小积小以高大之术也。且不树高明以来谤。尤自全之要道耳。平易近民。民必归之。因民之欲。则事易举。仆向语友生有云．先察民情之所向。次验民力之所堪。阁下以此推之．则自得之．至贵部风土人情．仆无能悬断也。保甲条约．乃仆少作．彼时锐意有为．常以一人之思力．求契万人之好恶．虽不中不远．然必有不能悉合者．阁下采择而毋胶泥斯可也。仆到白门不数日．即有江警．都人士纷纷逃窜．所知皆谆劝避地．仆坚持不动．见街衢告示．知当事无可与语．迄今月余．不谒一人．唯葺房室理乱稿而已．又有绅士拉入保公局．仆力却之．曰．出城接战．弁兵事也．婴城固守．则民之事．而绅为领袖．果贼至城下．登埤筹守具．督民夫．仆虽老惫．义不容辞．亦不待诸公牵率．至公局主于敛钱．仆不识一富人．何益乎．盖城中官绅。皆以望风迎贼犒师为长策．仆残喘余生．何能更当此一蹶哉。承示志书一局．来年拟以八百金相招．固无不可来者．唯祈先以其半俾安家室．则必为阁下蒇此事．志书与史．事同理同．果得有成．固所愿也。城外汹汹已十余日．仆验以云气．今年可必无事．后此则不敢知耳．阁下日内已庆弄璋否．此间事想日日有官文书知照．无须草泽文言之．致滋口舌．诸唯珍玉不具．

　　答姚伯山书　　
包世臣

在古北口见邸抄．知已外用．遂以五月九日入都．次早奉诣．欲与阁下言而已后．读留别之书．殷殷问居官之要．世臣滞都下．徂秋涉冬．时时询耗息不可得．日昨有来自河南者．言阁下现奉差至新蔡．岁内可以补缺．面言既未能．而前书又久不报．歉仄殊甚．阁下博通今古．又涉事已深．百里任非所难堪．况吏事本非甚难．唯在加之意而已。一行作吏。便负本来。非尽劣不职也。良由志卑而囿于俗。抑或初至有声。遂尔自足。旋踵改操。反下杂流。夫吏事至伙。非言语所能尽。吏治所为日下者。在居官而不知为民。世臣每告友生曰。印到为官。印去即仍民也。故计一身则为官之日少。而为民之日多。计一家则为官之人少。而为民之人多。是故欲举一事．发一令．必自思曰．吾之父母官．以此施之于吾身．将以为何如．执柯伐柯．道至近矣．持此心也以往．而贞之永久．则视民如吾身．于凡害之当除．利之当兴．自有不能已于中者矣。然举事唯去其太甚。发令勿骇乎众情。更敝俗而不觉。乃为之者耳。若信未孚于人。而求治太骤。则吾心未足以喻良民。而奸民得以簸弄是非。以簧惑听闻。甚且持吾短长。则吾方自救之不暇。遑言治人乎。虽然。士人治生至急。而居官为尤甚。故经理私事与句当公事并重。而常相待也。弗能使有好于而家。则公事必将受牵掣。而不能自遂其意。予前告曾容曰．先公而后私公不废私先私而后公私必害公。曾容以为名言。顾世臣所谓经理私事者。非苟营囊橐之说也。唯世臣亦几经阅历而后为此言。故及阁下未得官之前。纤悉相告。使于事伊始。即知私事之足以累公而预为之地。则庶乎得之矣。

　书中有与代陆布政言直隶条教相复处而语尤透澈公私先后之辨非特守令为然所谓大法小廉其要如此至举事发令则尤切于大吏故仍列之吏论云

　　答陆曹县彦若书　　　　　　　　　
包世臣

