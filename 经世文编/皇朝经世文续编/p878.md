<!-- { "loadSidebar": true } -->
按禹贡。导淮入桐柏。东会于泗沂。东入于海。凡二水相敌曰会。先曰东会。次曰东入。其入之地。非会之地明矣。今之清淮。古已滨海。计东会之地。当长在楚州上游。三代及汉二千余年。大抵荆涂二山以下。今之桃宿雎泗诸州邑。皆洪波浩渺。为淮泗合流之地。南北无所分。及陈登东筑高以御之。南北朝列淮为戍。宋陈敏云。长淮二千余里。北通者五。颍涡清泗蔡。通南者祗运河耳。彭城以下。本泗水故道。北宋金源。大河先后夺之南促。全淮乃由清口北出。会黄归海。而宿桃之地。仍有雎汴二渠。及白鹿邱家诸湖。流入黄河。并无南岸堤工限断之地。潘印川于万历六年始筑归仁堤。　本朝靳文襄始筑南岸缕堤。张文端时尚于堤缺引雎水北驶。康熙三十八年。　　　圣祖谕曰。此堤专因水涨时毛城等铺横流至归仁堤却回仍入黄河故耳应酌量兴筑。河臣于成龙先拟于四堡开河由此入黄河。张鹏翮乃于老堤颈较量湖水高黄水七寸六分。于此开置引渠。长三千八百三十三丈。建石闸。筑土堤。一备黄水之入。一备清水之出。引水归黄。既可冲刷河身。而洪湖之巨漫。亦以客流不入而减。是役费二十八万余。计自高外。惟此工为最大。功效亦相表里。此文端所纪载。而今之祥符五瑞二闸。尚有遗址也。盖淮水出胎簪山。在河南南阳府桐柏县西三十里。有泉三出。汇为井。井口纵横各七尺。水深五六尺。伏流二十余丈。复出绕县东行。经桐柏山始成渠。月河水入焉。又东过信阳州北四十五里。游河明河洋河水入焉。过罗山县北二十里。浉河泺清河月湾河竹竿河入焉。过息县南四里。澺河谷河泥河闾河菅清河水港河入焉。过光山县北九十里。寨河水入焉。过光州北三十里。小黄河水入焉。过固始县北七十里。颖州南百二十里。河史河沁河谷河水入焉。过霍邱县北四十里。颍上县南二十五里。澧河东河清河润河颍河水入焉。过寿州西六十里。清河西淝河东淝河洛河水入焉。过怀远县东二里。洱河黄河天河满河淝河水入焉。过凤阳县北十里。临淮县北一里。濠河月明河水入焉。过五河县东二里。淙河浍河沱河潼河水入焉。过泗州南盱眙县北。许家河溪水注之。又北合柳山襞山陡安仑墩塔影龟山洪泽诸河之水。东北与黄河合汇流海。此全淮翕受诸水之大较也。淮至洪湖。如人之饮食。已自胸膈而下注于腹矣。里下河十数州县。又人之尾闾也。淮为下河患者五百年。今乘黄河北徙之会。用力清口。使全湖之水复归故道。去一方巨患。以云泄湖诚是矣。而谓之导淮似犹未也。盖湖乃淮之委耳。非淮之源也。欲导淮则自淮之上游始。当大辟新道七八百里。追复秦汉淮泗合流旧。循雎汴而北行焉。使淮未注湖。中途已泄其半。不过费帑百万。而三代之禹迹。可以复无疑矣。

安徽之五河县。为淮流经行之地。在洪泽以上百数十里。南北两岸众水汇归。故曰五河。其北距泗州城亦百余里。沱河通焉。泗州之东为古汴河。其北则为雎河。皆有河形。若将五河之沱河。开挑广阔为导淮之总口。经泗州之东北或汴或雎。循其故。浚辟一渠。至桃源县之成子湖。刷开大堤。穿旧黄河身。入众兴以下之中河。即由中河双金闸入盐河。直至安东境。由城北之便民河佃河荡。循云梯关下二套左右之荒地。入响水口北潮河灌河口归海。总计五河大淮水面。较灌口入海之处。节节居高。东西贯串。几及千里。上下必有四五丈。建瓴直注。畅顺之势显然。一路皆有河形可循。断者续之。缺者补之。桃泗本荒瘠之区。安海亦咸之地。无冈阜之阻。无坟庐之碍。徙大淮之水。一意北流。与里下河淮扬两府隔绝辽远。顿如殊乡异域。漠不相关。而凤颍一带淮河。亦免下流阻遏。岁岁有其鱼之患。即洪泽一湖来源。亦必去其十之六七。奠狂澜为镜水。缩巨浸以涓流。尚何东南水患之有哉。昔人减淮之议。纷纭百出。其就下河论归江归海者。一隅之见无论矣。即有欲于临淮以上导使南行入巢湖河。有欲由龟山挑河南流入江者。有议由高邮对湖天长分泄东去者。皆以凤阳盱眙六合中多山石。疏浚为难。几如前明胶莱河之议。终成画饼。其所以但就东南二方置议者。则以黄河一大渎为之阻也。今黄河北流。归南无日。洪泽一湖之西北各地。惟我意之所如而荒度焉。囿于挽近数百年之成书。泥于目前淮扬数百里之地势。左支右绌。困莫能通矣。夫举古者历朝沿革而溯论之。合江皖两省源流而综筹之。亦人人意中所同然。岂别有甚高之论乎。顾自来治河如聚讼。此事果兴。说者必以中河上承东省各路山泉之水。伏秋大汛。淫潦骤来。外有黄河。内有盐河。尚不足以宣泄。而北运堤时有溃决之患。今导淮水夺其去路。则必更无可容。殊不知昔日黄河在南。中河水涨。其口外黄水亦正长发之时。扬庄口门尚有倒灌者。至近年河身虽空。而浮沙高仰。亦何从畅泄中河之水。其双金闸内之盐河。素称窄狭。今以导淮故。当大加展辟。即以黄河北堤作南堤。而高筑盐河北堤。一律高筑。是其河面殆宽十数里。余波游衍。加于旧日数倍。且不令北泄海州诸河。以夺蒙沂去路。祗留一闸以通盐船。即由安东佃湖荡一带东注。其去路极畅。中河汛涨。可与淮渎并行。纵十分涨满之时。则水面必高。计至云梯关。其内地与外河身。不相上下。即决旧北堤而入旧黄河。亦可多泄。不必预为疏导也。再南而刷黄河旧堤。入陈家浦八滩等处。又可归庙湾射阳湖入海。总而计之。清淮南北。地狭民稠。安阜以下。壤荒户寡。引为患之水于无用之地。为归海之壑。孰轻孰重。一言决之矣。

黄河北岸清桃海沭等地。　本朝二百年来。屡议改黄河于此。康熙朝黄河。即曾由单湾五港口马港口入海。裘文达先后三议。皆欲以黄河复水故道。而尽取六塘南北两河及硕项河以作黄河。推其命意。亦以北岸之枯瘠。远逊南岸之膏腴。　国家财赋之权衡。当计其全。不能以小不忍而窒大局也。其久而未克兴举者。特以迤北入海诸路。尚不如旧行海口之宽。黄沙易淤。兴之不宜耳。今则清水迅利之性。与黄水挟沙异。而导淮拯溺之患。与导黄就下同。即有乡曲之民。出而吁其贫悴。或按亩量易旧河滩地。或酌给每年赈需。取南之有余。抚北之不足。亦筹划之甚易处者。从此淮不入江而入海。四渎朝宗之势。得以大复于古。上流凤颍。不致苦洪湖之遏而倒漾成灾。下游淮扬。不致承洪湖之流而普漫为患。东西两省四府一州之人民。宅尔宅。田尔田。庶富之效日臻。衽席之安自永。潘靳诸公有其志而未遭其时者。于此竟之。他年国史河渠。当可为中兴之实政矣。

　　导淮别议　　
金安清

淮扬下河七州县。周遭千有余里。皆上下膏腴之地。计田三千余万亩。岁产米无虑数千万石。使无水患之忧。则其殷阜。几及苏松常镇四府之盛。乃因全淮西来。潴于洪泽一湖。汪洋浩瀚。至夏秋大雨时行。安徽七十二路山泉汇注。既不能北出以归海。又不能南下以归江。惟此下河一隅釜底之土。以为众水之壑。数百年来。其祸烈矣。今黄河北徙。如一旦巨寇之去门庭。诚不易得之机会。淮扬士人导淮之议。缕详悉。畅乎言之。蒿目切肤。虽石人亦为之转。顾地势未能明。土性未能择。在山过颡。水岂能逆流以入海乎。此计之左也。夫大禹之治水。顺其性耳。水何性。就下耳。自古治河。未有不舍高就下者。试以淮扬河形地势。综全局而言之。洪湖如盎。其迤北一半。久为黄淤。形同欹器。下河则如阱。为最低之地。旧黄河身。则隆然而高。如沙桥之横亘于中。高于堤内。不啻二三丈。南北两堤。则如带萦绕于旧黄河两际而已。海沭安东各邑。则平区四衍。地势虽未必更低于下河。而斥卤不毛。腴瘠霄壤。半湮未废之河道甚多。且有灌河俞本套各海口。昔人多议改黄河于此。其视云梯关旧海口。近而且深。从可知矣。昔之全淮为黄水一大河所遏。如孤城为巨敌环困。故左支右绌。几无一他路可以突围而出。今则上自桃源宿迁。下至盐阜海沭数百里闲。黄河旧南堤旧北堤之外。有海口。有支河。惟我所欲为。浚源但求其深。泄流但取其畅。无一处不可分导淮流以东去者。乃必斤斤于旧清口旧黄河。舍下就高。舍易就难。如蝇钻败窗。刻舟故剑。统全局而细研其几。殆可哑然一大噱也。洪湖泄水之通于旧黄河者。祗张福口一道引河。高志桩。存水一丈数尺。引河底已与湖面相平。不能过水。此导淮之必不可用者。周桥以上至智信两坝闲。正当湖腹。吸受全淮之水。最便最灵。内有二河一道。二堤一道。天然形。下达清江浦一带。如量加浚深。增高加长河头堤头。绕至信坝口门。即以信坝为导淮之口。宣泄湖水入于二河。由二河穿清江运河入北堤内之乌沙河。在乌沙河分为南北二道。南道则由清沟一林东沟朦胧庙湾以出射阳湖入海。北道则穿旧黄河至安东城东北经响水口潮河出灌河口入海。计此二道中。其地势皆低于旧黄河身一二丈。且皆有支河旧形。祗须挑浚深广。而以挑河之土。筑堤束之。湖未涨。则先启北道以循泄之。湖大涨。则启南道以畅消之。全淮一渎之来源。除旧有南路归江外。又添迤北归海南北两道。共成三路。则纳者少而泻者多。淮扬二府水患。其从此终泯乎。盖以里下河膏腴之地与淮海附近两堤之处比较。则南肥而北瘠。以安东等处与山阜比较。则又此熟而彼荒。故必就北道为泄淮之先路。至湖水大涨。与其启高邮四坝而淹及下河。则又不如就滨黄之地以出射阳。尚可保全七邑矣。

新辟归海二道。既越过下河膏腴之地。又避出旧河身淤垫之区。且弃置清口于不用。并无碍于六塘盐河之去路。蹈瑕乘闲。批却导窾。所谓文章本天成。特滨河士民。目睫不远。拘墟而未能察耳。计自信坝至乌沙河。分道至南北两海口。土性皆属坚凝。无旧黄河浮沙坍卸之患。本有河形。不烦新创。惟中闲穿过旧黄河之处。挑挖深广。亦祗占地数里耳。综计各工所需。筹款五六十万已足。较之挑挖旧黄河四百余里非二三百万不可者迥殊矣。地势则就其低者。土性则就其坚者。经费则就其省者。一举必成。一成必效。无流弊而有把握。自来治河之事机。未有如此之顺利者。其办理之次第并条列于左。择而行之。俾知所先后焉。

