<!-- { "loadSidebar": true } -->
咸丰三年。余由翰林院庶吉士改官中书。八年三月。稍迁起居注主事。或曰。亦史官职也。余曰。非也。尝考起居注。即周官左右史。汉武帝有禁中起居。后汉马皇后撰明帝起居注。汉之起居。为宫中女史之任。王莽时置柱下五史。自魏至晋。起居注则著作掌之。其后起居皆近侍之臣。历代有其职。无其官。后魏有起居令史。又别置修起居注二人。以他官领之。北齐曰起居省。后周有外史。即起居之职。又有著作二人。掌缀国录。则起居注著作之任。自此而分。隋初以吏部散官。又校书正字有叙述之才者掌其职。以纳言统之。炀帝乃置起居官。于是于内史省置起居舍人二员。唐贞观二年。移于门下。置起居郎。显庆中。复于中书省置起居舍人。与起居郎分掌左右。龙朔三年。改为左右史。神龙初复旧。每皇帝御殿。则对立。左郎右舍人。有命则临轩俯听。退而书之。以为起居注。其时居是官者。若令狐德棻萧钧褚遂良上官仪。并以贤直有声。宋沿唐制。屡有变更。初以起居郎隶门下。舍人隶中书。号小两省。皆为虚名。而典职者自号修起居注。多以馆阁官兼掌。化五年。张佖上书请复左右史之职。为起居注。凡宣猷客省进贡辞谢游幸赐赉。五日一报。四方官吏风俗善恶。十日一报。其它吏部除拜。兵部除授。土贡旌表。刑部法令沿革。礼部奏贺祥瑞诸事。皆岁终而报。不专司皇帝言动矣。元丰中。王存乞复起居郎舍人之职。使得尽闻天子德音。退而书之。然宋时起居注。每月进御。至欧阳修乃乞更不进。复仁宗之旧。盖人主不当观史也。降及有明。讲官记注起居。日轮一员。今起居注册载讲官日轮二员其编纂诸司章奏。则别选讲读史官六员。遇常朝御门。轮记编纂官四员侍班。郊祀耕耤视学大阅亦如之。　本朝参用明制。康熙十年秋八月。初设起居注馆于太和门西廊。满记注官四员。汉记注官八员。俱以日讲官兼摄。满洲汉军主事各一员。汉主事二员。满文笔帖式满汉文笔帖式汉军笔帖式各四员。凡　御门。升殿。视祝版。经筵。殿试读卷。上元岁除。外藩朝贺　赐宴。皆侍班。　　　坛。　　　庙。谒　　　陵。亲耤。视学。大阅。迎劳。凯旋。巡幸。搜狩。扈从记注。册籍书明日月。及侍直官姓名。月凡满汉文各一册。至次年以月排纂。凡记注官　本朝有起居注及起居注官皆虚名。以翰林兼之。侍班所记。一一备载卷末。汇为总册。册中用翰林院印钤缝。藏以铁匦。余到官见惟木匦。封识。岁十二月题明。记注官会同内阁学士。藏之内阁大库。此旧制也。二十年。增汉记注八员。三十八年。减存满洲汉军及汉主事各一员。余如故。主事专司满汉文册。正本既送内阁。副本藏起居注衙门。五十六年以后。裁省记注官。惟令翰林五员于　　皇上理事时轮侍班行。雍正元年夏四月。仍复旧制。乾隆元年。增设满洲讲官二员。今悉仍之。惟主事则满洲二员。汉一员。不拘汉军矣。岁成满汉文各十二册。春始行文各衙门咨取前一年　　谕旨。汇送起居注衙门。由供事书汉文。满文则笔帖式分书之。谓之外记注。　内廷巡幸诸端。则由内管事太监。请交起居注衙门汇录。谓之内记注。满汉讲官。皆统于大学士及尚书兼翰林院掌院者。

凡满汉各册本既成。以副本送掌院及讲官轮阅。其册之前序。岁以讲官一人著录。必用骈语。分隶一岁之事。年终进呈。别有后跋。亦讲官为之。不进呈也。岁十二月。册文送内阁时。大学士尚书兼掌院者与讲官至阁验收。无内阁学士矣。主事但典守副本。并督笔帖式供事写录之勤怠。与胥吏无殊。余到官时。衙门所存记注副本。自道光三十年至咸丰六年止。询诸同官。　　　成皇帝记注副本。存实录馆者。凡二十九年。送回者祇一年。自来实录馆所取之书。往往不发还。亦有迸之　国史馆者。　即讲官亦非剧职也。其与古人左右史记言动之义。仅存其貌。以视历代固不尽同。尤不若唐制之善。太宗时。褚遂良为起居郎。上谓之曰。卿知起居注。所书可得闻乎。对曰。史官书人君言动。备记善恶。庶几人君不敢为非。未闻自取而观之也。上曰。朕有不善。卿亦记之耶。对曰。臣职当载笔。不敢不记。黄门侍郎刘洎曰。借使遂良不记。天下亦皆记之。洎之言可云善矣。然亦当时官非虚设。又得遂良居之。故政贵崇实。官宜得人也。元宗开元五年。令史官随宰相入侍臣对仗奏事。亦沿太宗贞观之令。其制中书门下及三品官入奏事。必使谏官史官随之。有失则匡正。善恶必记。诸司皆正衙奏事。御史弹百官。服豸冠。对仗读弹文。故大臣不得专君。而小臣不得为谗慝。及许敬宗李义府用事。制浸废。宋璟欲复之。请自今非的须秘密者。皆令对仗奏事。史官自依故事。宋神宗亦言人臣奏对。有颇僻谗慝者。若左右有史官书之。则无所肆其奸。又尝读侯朝宗壮悔堂集司成公家传。崇祯二年。公职记注。温体仁揣天子意。自为书讼言臣朋党。得召对。体仁钩挑诟谇。数睨望颜色。伏叩头。为侧媚曲谨状。天子大悦。趋立以为相。公跪墀下。纤悉疏其丑。而出扬言于朝。体仁病之。数曲恳公。愿稍得改易。公固不。谓人曰。体仁奸过李林甫。而伪强介若卢杞。果执政。天下且乱。吾所以扬言者。冀天子神明一闻而感悟耳。体仁闻。恐遂言之。出公于南京。司成名恪。是时为庶子。然则明之记注官跪墀下。与宋之记注官立于座后。盖相似也。诚使终古如此。则史无不记之事。臣无私谒之言。可以警戒人君。消沮奸党。然而势不能也。余备员且二载。既无益于此官。又惜今制之不古若也。暇乃稽其原始。遂备书之。以俟后之居此官者。有所考焉。或犹以为史官职也。是舍其文轩而窃敝舆。舍其锦绣而窃裋褐也。非余之所敢冒居矣。

　　内务府向不干政片　　　　　　　　　
鲍源深

再我　朝设立内务府。但以司　内廷服饰器用营造等件。向不与闻　朝政。近阅邸钞。屡有　召见内务府大臣字样。且与军机　御前各大臣。同受　　大行皇帝顾命。似于旧制未协。窃维内务府各官名。与阁部院寺各官名。向分搢绅载列。原所以示区别。虽总管者多系阁部院大臣。而阁部院乃其专官。总管内务府。不过所兼差使。应请嗣后如系议论内务府之事。必须全班　　召见者。仍旧办理。傥关系　朝政。须分别　　召见者。则明指为　　召见某某。不必系以内务府大臣字样。庶与旧制相符。而干预之萌胥泯矣。臣愚昧之见。是否有当。谨附片具陈。伏乞　　圣鉴训示。

　　请传办要件统归内务府大臣行文片　　　　　
曾国藩

再臣未交卸以前。两次接造办处来文。具称移会两淮监督。并附红单两件。内开预备　皇后所用活计等因。查各省承办　　上用物件。向例或由内务府大臣咨明督抚。或由织造转咨督抚筹款办理。造办处系内务府之司官。祇有移会织造监督之文。并无径咨各省督抚之事。至此次来文。俱称移会两淮监督。查两淮祇有盐政。并无监督。自道光十一年裁撤盐政。归并总督兼管。迄今已近四十年。在京各衙门无不周知。造办处岂不知之。而杜撰一两淮监督之名。滋人疑虑。殊不可解。　本朝设立内务府衙门。其总管大臣。即以内阁部院大臣为之。将前明宦寺擅权征求外省之獘革除净尽。实为千古善政。内务府之堂官司官。与部院之堂官司官。体制相同。部院行文于督抚。皆用堂官之印。不列各司之衔。则内务府行文于督抚。亦应用堂官之印。不列各司之衔。除将两次来文钞送军机处查核外。相应奏明请　　旨敕下该衙门。嗣后遇有传办要件。统归内务府大臣行文督抚。不宜径由造办处移会。以符定制而杜獘端。理合附片陈明。伏乞　　　皇太后　　皇上圣鉴训示。

　　上大学士书道光九年　　　　　　　　　
龚巩祚

巩祚少读历代史书。及　国朝掌故。自古及今。法无不改。势无不积。事例无不变迁。风气无不移易。所恃者。人材必不绝于世而已。夫有人必有肝。有肝则必有耳目。有耳目。则必有上下百年之见闻。有见闻。则必有考订同异之事。有考订同异之事。则或以为是以为非。有是非。则必有感慨激奋。感慨激奋而居上位。有其力。则所是者依。所非者去。感慨激奋而居下位。无其力。则探吾之是非。而昌言大言之。如此。法改胡所獘。势积胡所重。风气移易胡所惩。事例变迁胡所惧。中书仕内阁。糜七品之俸。于今五年。所见所闻。弗谓是。同列八九十辈安之。而中书一人弗谓是。大廷广众苟且安之。梦觉独居弗谓是。入东华门。坐直房。昏然安之。步出东华门。神明湛然。弗谓是。同列八九十辈疑中书有痼疾。弗辨也。然弗谓是。如衔鱼乙以为茹。如藉猬栗以为坐。细者五十余条。大者六事。兹条上六事。愿中堂淬厉聪明。焕发神采。赐毕观览。

