<!-- { "loadSidebar": true } -->
或曰。取士之数。今则浮于古矣。而才不适用。意者官才之法宜变也。盍复帖经若策论乎。曰。无益也。徒长其伪。盍复九品中正与上书自荐。曰。无益也。适启其偷。然则法无善于今之科目乎。曰。未易言也。近世用才。惟进士一科。礼闱既有常额。遇庆典复增置。以十年约之。当取士二三百人。何才之多且易也。奇伟非常之士。或不入其中。而浅夫小智。及束发之童。反攘臂得之。国家设科。以待奇伟非常之士。非以待浅夫小智束发之童也。而所取若此。则法之不足恃也明矣。且夫以天下之大。需才之急。所取又如是之多且易。则宜有贤者出乎其间。然而才恒不适于用。是非尽士之过。亦法之过也。凡才视乎其自养与上之所养之。得之既易。取之又多。人人有速化之心则气不靖。气不靖则蓄不深。蓄不深则以其涂泽附会之术施之政事。庸有济乎。又况所业非所用乎。今纵不能尽变取士之法。则请减礼闱之额。三存其一。遇庆典无增置。留此一途。以处中材。若夫奇伟非常之士。则惟天子亲行制科始能得之。勿专取词艺。惟贤良方正。直言极谏。茂才异等。乃得举。或参用司马光十科之议。间五六岁。或八九岁。一行之。责行省大吏应诏举才。天子凭轩策之。所取无常额。取者皆俾其自占。授以职事。效则迁职。举者有赏。不效则罢斥。罚及举者。又令学士仿唐制。得荐举山林有道之士。时时为天子纳说。视所荐真伪定赏罚。此则养之厚而进之广。不变法而辅法以收才。庶几少有补乎。或曰。减常额则诚然矣。若所言制科荐辟诸法。亦有冒进者。是安保无獘。曰。等獘也。坐视其獘而不变。与逆料其獘而格不行。均之无当于官才。王者之于人才。始之甄陶变化以靖其气。其气既靖。则磨厉激扬。振拔而鼓舞之。使奋于功名之路以致其用。夫以四海之广。士民之数。能言之类。其指世陈政。言成文章。质之先圣而不谬。施之当世合时务者。未尝无人也。事会交乘。文武干略。中外待以救时而纾困者。又未尝不旦夕引领也。诚于此时稍破常格。广其途而进之。核其真而用之。精神意气。足以感召天下之豪杰。使之呈才效异。奔走阙廷。昔燕昭弱国之主耳。筑台拜士。士争趋之。卒以强雄。况乎总壹海内。陈爵赏以风示四方之士者哉。如必逆计其獘。谓不若专守今之所行。则此法行之且五六百年矣。三代之制皆可变。此法独胜于三代乎。且治天下者。欲得士而任之。将任之奇伟非常者乎。抑任之浅夫小智束发之童乎。

　　　官才篇下

天下之才。既广其途以进之矣。能使官当其才。展布干用。上佐君相知人之明者。则在吏兵二尚书。非知人与知兵者。不得居此职。二尚书得人。则文武之士。竭尽智能。何政不修。不得人。则阘在位。张官布职。尽虚设也。此最国政治忽之本。不可轻也。所谓铨选者。在辨别贤否。与材器所宜。不仅以年劳为高下也。董生有言。小才虽累日。不离于小官。贤才虽未久。不害为辅佐。诚贤耶。当先以告。诚否耶。当先以告。何待计典而后署上耶。本兵亦然。察才为上。其能周知四方。及缘边扼塞形便。晓兵家进退。决策制胜者。与和辑士卒。兴屯田。规兵食者。与武力魁杰。跳荡无前者。皆疏其姓名为别籍。不时以告于上。不必待军政考察也。兵曹选僚属。必其晓畅军机。凡出为兵备。任边郡太守者。必取才于兵部。此皆异时御侮干城之选也。朝廷惟宰辅卿贰。必人主自择。其余人才。未有不自吏兵二部出者也。欲官当其才。必先知其才。欲知其才。必延见谘访。始能得之。若使掌铨与本兵。不拘私第通宾之禁。四方迁擢至部者。许于私第或广廷。皆得接见。听其议论。察其才略。考其职业。又各令陈举交游知识中有才能出众者。密疏于籍。徐试以职事。觇其验否。日夜孜孜。惟人才为念。广诹博采。虽不能十得其五六。亦可十得其三四矣。今也不然。资格当迁。则二尚书曰予之迁。稍不及格。则曰不当迁。合格。虽庸下亦予迁。不及格。虽俊杰不得迁。非揆之才也。听之例也。非尽例也。听之吏也。夫文武二途。国家用才之地。政事之根本。孰有大于此。而一听之例与吏。其何才之能官。传曰。正其本。万事理。欲官才而不知才。因以不得才又诋天下为无才。噫。法自不能得才耳。奈何以此诬天下才哉。

　或曰。私第通宾。恐开请谒苞苴之门。此法所宜禁也。吾子之言。无乃启幸进乎。曰。不然。天子置吏兵二尚书。必择贤者为之。其人贤。则请谒苞苴无由至其门也。二尚书而通请谒苞苴。是不贤也。焉有不贤而可任尚书者乎。亟黜之以进贤者。则请谒苞苴之窦自绝。昔裴晋公居相位。时淮蔡用兵。请于私第得延见士大夫。以咨筹划。未闻晋公之门。有请谒苞苴者。吕文穆为相。疏人才置夹袋。朝廷用人。则取诸囊中。无不称职。虞雍公为相。疏人才高下为三等。号材馆录。未闻两公之门。有请谒苞苴之客也。自非延见款曲。无以周知人才。宰相且不禁私第见宾。而独禁二尚书乎。

　　　谋备篇

虎豹穴于山林。不恃山林为也。而恃爪牙。蛟龙蛰于深渊。不恃深渊为也。而恃鳞鬐。今自十金之子。以至王公有土之君。无不知申警设防。以谋其备。虑患故也。太上先患而备。其次因患谋备。最下见患而忘备。先患而备者。能制人者也。因患谋备者。人不能制者也。见患忘备者。为人所制者也。谋备有二。有在有形者。有在无形者。山川险要。卒乘器械。是谓有形之备。信赏罚。修政事。选择贤能。是谓无形之备。善备者。备有形。先备无形。无形之备胜有形。故有战胜于庙堂。而折冲于尊俎者矣。所患于款抚者。非款抚之患。款抚而忘备之为患也。凡主此者。始之有怯心。继之有幸心。虞其议之不成也。则倾资以奉之。启关津以悦之。饰大度以安之。于是敌忾同仇之气。沮抑不振。彼未至弱我。我先自弱。我忘其备。彼反得修备而乘隙以谋我。昔之修好约和者。惟太王句践。能以屈为伸以弱为强耳。其余六国南北宋。鲜有不败者。夫六国南北宋。势有不敌。不得已而出此。明者犹非之。设也席九州岛全盛之势。一遇白徒市贾。乌合岛民。金鼓未振。锋刃未交。无故望风自慑。犒之金币。纵其杂处。俾得瞷焉招聚逋逃。窥伺利便。无敢过而诘者。则何为哉。嗟乎。此贾生所以流涕。江统所以着论也。主此议者。不过曰。我非不敌也。恬嬉已久。人不知兵。姑且羁縻。彼固无远志。而我得以其间。修军实。缮城郭。练将士。一旦有警。则我之备豫已具。夫果退而谋备豫。议未尽失也。然军实果修乎。城郭果缮乎。将士果练乎。抑但为便文以自营乎。此何异与人。不扼其吭。反自絷手足。犹号于众曰。吾有备矣。有不制于人者乎。故夫见患而忘备。谋国之大患也。孙武曰。夫惟无虑而易敌者。必制于人。又曰。无恃敌之不来。恃吾有以待之。无恃敌之不攻。恃吾有所不可攻。岂不信哉。岂不信哉。

　　　七蠹篇

国可富乎。曰。奚不可。强本而啬用。王霸皆以之。国贫可富乎。曰。奚不可。强本而啬用。王霸皆以之。议者曰。岁入渐不逮初矣。蠲振可不行乎。河堤可不治乎。远夷可不抚慰乎。边戍可不资遣乎。财将安出。曰。天地生财。备人主之用。人主按天下之财。制天下之用。不患不足也。患耗不患用。水旱兵戎。何世无之。奚至今而度支独绌邪。耗之于未用之先。及其用也。所耗又倍所用。耗之甚者。厥蠹有七。七蠹尽去。强本而啬用。举内外府所储。令当国者得周知赢绌之数。预为筹划。因事而济变。其有军旅河渠诸大役。必择才而使之。宽文法。专责任。以之御侮澹菑。必效且速。用何至匮。七蠹不除。虽日进算缗之羡。岁增贡赋之额。犹无救于匮也。请言七蠹。府藏之蠹在奸胥。州邑之蠹在供亿。征榷之蠹在琐才。农之蠹在末技。糈之蠹在官。饷之蠹在将弁之贪。懦士之蠹在置科之稠迭。凡此七者。皆岁耗左藏之大半者也。今使减府史之额。凡筦库出纳。皆遣士人司之。则府藏之蠹可去。方镇大吏。及衔命奉使者。皆洁清不扰。无营不急。假兴作为科敛。有司不得旁缘为奸利。则供亿之蠹可去。所遣榷税之吏。必清强知大体。无任私呢。无进羡余。无尚掊克。无资侵盗。则征榷之蠹可去。营末技者。无虑皆奇淫奢丽之物。荡心志。败风俗。糜钱刀。甚者交通蛮夷。输致琛诡。射利取赢。是率天下而离南者也。今一切禁之。使着于本。则农之蠹去矣。唐太宗置官六百七十员。曰。吾以此待天下贤士足矣。其时事无不治。今内外文武几十余万员矣。而事不加治。一人能治之事。析而为十人。为数十人。此犹百夫舆瓢。不裂不止。自台省府寺之属。盐河漕之需次。与郡邑之丞佐。其为可汰者多矣。省而并之。凡在散。十减其三。则糈之蠹去矣。有正兵。则有额饷。饷如故也。而兵不充伍。饷安归乎。归将弁之囊橐耳。将弁贪。则不能律兵。兵反以劫制将弁。于是在伍者。非羸则骄。一方有警。战守不足任。纷纷调客兵。烦馈餫。四境皆骚然矣。今察将弁之尤贪懦者。诛斥之。去孱弱。选骁锐。饷必按兵。兵必充伍。则饷之蠹去矣。业举子者盈天下。礼闱常额。及庆典增置。约十岁五置科。取之至多。才不适用。盍稍减常额三之一。有庆典勿增科。则士之蠹去矣。七蠹既去。加之以强本啬用。有外患及灾害。择人以捍御之。行之十年。虽未见富。决不患贫。议者又曰。若所言近正。然缓不切事。汉世以来。尝有募资赐爵矣。取闾左之有余。佐县官之缓急。不加赋而用自足。其于富国不较捷乎。况塞上多未垦之田。徼外有未辟之矿。举而行之。国奚虑贫。曰。此权宜之计。非经常之策也。何者。归财于官。不若藏富于民。民之于财。犹鱼之于水。民恃财而生。鱼恃水而游。水竭则鱼困矣。财竭则民扰矣。括财以济事。事未济而财已竭。又将启事外之事。财不可再集也。何恃以济乎。以今所急。莫若先去七蠹。其次则强本而啬用。而其要尤在择人。舍此而求富国。以为奇论可矣。以为至计则未也。

　　　防侈篇

