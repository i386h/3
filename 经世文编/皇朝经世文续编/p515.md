<!-- { "loadSidebar": true } -->
亭林先生述陆文裕之言曰。元时州县皆有学田。所入谓之学租。以供师生廪膳。余则刻书。工大者合数处为之。故雠校刻画颇有精者。又谓宋元刻书皆在书院。山长主之。通儒订之。学者互相易而传布之。故书院之刻。有三善焉。山长无事而勤于校雠一也。不惜费而工精。二也。板不藏官而易印行。三也。今读元西湖书院刻文类公文。及庆元路玉海指挥。知文裕之言。信而有征矣。宋元书院山长。往往以教授兼之。今则院长延士大夫退居者。教官尟兼任。然其职闲无事。不离文字之役则一也。岁丁亥。泰吉始为海宁州训导。先世遗书万余卷。尽携之学舍中。取仇山村官冷身闲可读书之句。以名其斋。既以病废。谢绝科举之业。精神遐漂。不能为深沈思。因假友朋所藏旧刻。日校数叶。为静坐养性之助。八九年来。财数百卷。而于两汉书元文类用力稍多。两汉书校本。则假之梅里李君遇孙武林汪君远孙。李君今司训括苍。汪君下世。欲如亭林所谓互相易而传布者。恐不易得。乃写冷斋勘书图。而以所校诸书跋语录于后。传示同志。冀各出善本相假俾无事之岁月。不至惰弃。且以告我良友之为院长教官。及久任校雠之职。如刘中垒颜秘监其人者。力于一书。当不若明时书帕本。祗供馈之用也。或曰。学校之官。当讲明道德启迪生徒。乃为称职。否则融贯经史之大义。勒成一书。亦不得行其志者。思所以诏来学也。皆不出此。徒从事于一字一句之间。见其小而忘其大。得其浅而遗其深。坐耗居诸。不亦惜哉。斯言也。余深愧之。

　　请整顿宗学疏
王榕吉

窃维　国家设立宗学。所以为国储才。亦以明亲亲也。学分左右两翼。每翼宗学额设教习官四员。总管二员。副管八员。复有总理之王公统司其事。又　钦派科甲出身三品以上之京堂二员专司稽察。法至密。意至深也。诚以宗室子弟。生长富贵。派衍天潢。必使之入学肄业。扩其闻见。以免固陋。陶其性情。以化骄矜。逊志时敏。破除世胄习气。乃可以长保富贵也。教习官三年俸满。须查有实在功效。方由稽察大臣加具切实考语。送宗人府带领引见。请　　旨施恩录用。奖其勤劳。即以严其督课。　国朝宗室。代有伟人。莫不仰荷　　　列圣之所教育。迄于今而宗学几成虚设矣。臣自同治九年奉　命稽察左翼宗学。当向该管官切实致属。课程务须认真。初次入学。尚有教习数员。肄业生二十余人。在学接晤。此后时复前往。则日形疏懈荒署。或无一人。稽察教习者。难得与宗学生晤面。出题课试。交卷亦复寥寥。诘其何以如此。据该管官佥称。宗室之废学。大都皆贫所累。餬口无资。实有万难认真者。缘宗学肄业生。向章每名月给米三斗。纸笔墨按时给领。夏季以冰。冬季以炭。自经费不敷。月米裁减。又改为折色。向之领米三斗者。今领米不及二升。其它更无论焉。每月所领。仅敷两日之食。欲责令常常入学读书作文。势必有所不能。是宗学之设。有名无实矣。其充裕之家。亦或自行延师课读。然力能延师者十之一。不能延师者十之九。诚恐乃逸乃谚。既不知稼穑之艰难。又不得诗书之进益。坐误聪明。大为可惜。在各学教育。不过敷衍岁月。藉为出身之阶。而职司稽察者。扶同隐忍。实觉负疾于中。臣在顺天府尹任时。于金台书院考课之期。遇有宗室子弟应试者。必酌予奖勖。拔置一二等。俾稍分膏火之资。爱其才。又怜其贫也。伏思我　　皇上谊笃亲亲。推恩锡类之仁。无所不至。独入学读书之子弟。月米未复旧规。似无以示优异而昭激劝。且两翼宗学。每年所撙节者。不过粳米五六百石。地方水旱偏灾。一经奏报。　朝廷不惜截漕十万石二十万石。立予　　恩施。即京师之普济堂功德林。及通州之王恕园。每冬尚蒙　　恩赏仓米五六百石及三四百石不等。岂以宗室子弟培养所关。而稍有靳惜耶。可否请　　旨饬下宗人府王公妥议。整顿章程。肄业生月米。应如何复旧。勤学与不勤者。应如何分别劝惩。教习官应如何专以责成。傥俸满并无实效。应否再留数年以观后效。奖勤警惰。庶教习专心以纳诲。学者崇德而象贤。将见宗室子弟。经明行修。大可为桢干之才。小亦不失为圭璋之品。则　　圣朝之恩明谊美。历久弥光矣。臣愚昧之见。是否有当。理合恭折具陈。伏乞　　皇上圣鉴训示。

　　请增设举监疏光绪十一年　
国子监祭酒王先谦

窃维臣监六堂。向以各直省贡监生汇送考试。入监肄业。而举人例不与焉。惟求立法之意。盖以　国初仕路疏通。儒生一中乙科。即登官籍。不应更身太学。致妨贡监生甄用之途。康雍以还。科目日盛。铨选因而拥挤。伏读乾隆七年　　　圣训。已有举人日积日众。需次多年不得一官之旨。至今日而劳绩捐纳。充满天下。铨法愈滞。士子名登甲榜。始为筮仕之期。举人非由大挑教习得官。誊录议叙。及兼藉他途出身者。鲜不皓首一经。困穷终老。此亟宜加意者一也。学人既列贤书。已出贡监生之上。进掇巍科。则内朝班。外膺民社。莫非为国任事之人。正当及尚未释褐之时。使之肆力简编。养成器识。乃以限于成格。转不得与贡监等同沐　　圣主之教思。既无当于育才。亦非所以劝学。此亟宜加意者二也。明代学校之制。入国学者。通谓之监生。有贡监。有荫监。有例监。有举监。即举人也。洪武初。择年少举人赵惟一等入学。永乐中举人会试下第。辄录其优者。俾入学以俟后科。嗣后遂为定例。　　　钦定明史选举志。可考按也。今举子春闱报罢。其欲留京者不少。资生乏术。觅馆维艰。无不愿历事上庠。一沾廪饩。以为奋志潜修之地。若不加以收录。实不足作士气而顺情。此亟宜加意者三也。如一体入监肄业。厥有三便。自捐例减成。粟监且盈天下。于是太学重地。恒贡少而监多。其潜心问学者。固不乏人。而射利者流。惟图窜名入籍。得以沾润。直隶山东两省监生。重名代替。寔繁有徒。每值考录住学。几于防不胜防。诘不胜诘。举人则皆系本身。凡入监者。取同乡官认识印结为凭。可无蒙冒之獘。考选既得其真。稽察尤易为力。便一。监生多在本省应试。无事来京。虽有通材。何从广为罗致。举人则三岁计偕。毕萃辇毂。拔尤宏奖。易收英才乐育之效。便二。明初历科进士。多出太学。洪武朝戊辰辛未。廷对第一者。皆太学生。撰题名记立石监门。进士题名碑。由此相继不绝。　国朝进士立碑。尚沿故事。而其由来。无复深考矣。诚令举人入监。则明经饬行。孰不争自濯磨。贡举之年。必多成就。人才鼓舞之机。端在于此。便三。臣等伏惟成法贵于遵循。而时宜必当参酌。矧立教培才之道。不厌精详。果于学校有裨。敢不权衡变通。上副　　圣主作人之化。为此合词具奏。恳　　恩将臣监肄业生。增设举监名目。准以各直省举人入监肄业。即于贡监生员额内通融录补。以广甄陶而资鼓励。出自逾格鸿施。

　　会议广敷教化疏　　　　　　　　　　
贺长龄

窃臣等准礼部咨开。道光十九年四月十一日。内阁奉　　上谕。御史焦友麟奏请广敷教化整饬风俗一折着各直省督抚会同各该学政妥议具奏钦此等因。钞录原折知照前来。臣等伏维　国家建立学校。原于教士之中。兼寓教民之意。定例府县教官。不令经手钱粮词讼。所以使之专心课士。非置之闲曹也。为生员者。平日果能率教。自能以礼义廉耻化其乡闾。故士者待教之人也。以教官教士者。　国家之法也。因教士以教民。法外之意也。臣等查原折内称。守令日不暇给。教职向属闲曹。请令专司稽查劝谕。再择品学兼优之生员。每乡数人。将　　　圣谕广训直解按期宣讲。仍着教官考察。傥有偷惰废弛。立予戒饬。如查有习教烧香者。许会县拏究。傥有扶同隐匿。生员连坐。教官参处等语。臣等以为各学教官。令其协同劝谕则可。专司稽察则不可。采访利病以补地方官耳目所不及则可。责成会拏则不可。恭查宣讲　　　圣谕广训直解。久已载在　功令。凡州县教职等官。必实力奉行。方许卓荐。旷误者黜退。立法本极周详。我　朝二百余年以来。化行俗美。海内乂安。闲有邪说诬民。旋即殄灭。诚以渐摩既久。觉悟易生。虽煽诱百端。而邪不胜正。此诚宣讲　　　圣谕广训之明效也。各有司果能协恭训迪。自可渐致敦庞不必因职业繁简。遂分畛域也。查教官每月有课。又随时接见生徒。以每学一二教官。为一学数十百人之师。果能穷经考业。必将继晷焚膏。恐无暇稽查他务。其教官中之毫无所事者。乃昏庸阘茸之员。急宜罢斥。尤不当付以稽查之责也。至教官偶尔访闻邪教。止应密告同城州县。俟其确查办理。若径令会县拏究。必将添募胥差。广招告讦。其无能者。听信浮言。轻举妄动。其不肖者。捕风捉影。扰害闾阎。且恐藉稽查匪类之名。巧卸其训迪生徒之责。非　国家所以设官教士之意也。至各学生员。贤否不一。令其随时随地劝谕乡愚则可。必分派各乡按期宣讲则不可。至于连坐一条。尤有未便。查　国初有约正值月之设。以司宣讲。其始令举贡生员充当。旋经礼部议准。此项宣讲之人。不拘士民。不论人数。诚以人地不能强齐也。生员中果有品学兼优众所信服之人。用以宣讲劝谕。则一乡大受其益。然亦祗能随地随时。不可强为限制。盖一学中品学兼优者。大率不过数人。或书院肄业。或设馆授徒。藉其膏火束修。赡家餬口。若乡派数人。月讲数次。远近不一。往返需时。废诗书而事奔走。恐非所以示体恤也。再查　　　钦定卧碑。生员不许干预他人词讼。今于习教烧香有扶同隐匿者。予以连坐。势不能不准以讦告。由是疑误诈索。百獘丛生。且邪教之人。诡秘难测。正学之士。迂拙易欺。稽查不周。即同隐匿。连坐不已。必及无辜。遂使读书守分者视学校为畏途。见事生风者藉讦告为利薮。于士气之屈伸。人才之清浊。关系尤巨。臣等以为民风之纯驳。固视士气为转移。而端本澄原。实由吏治。若能实心整饬。不必多设科条。相应请　　旨饬下部臣核议。可否仍照旧章。申明诰诫。于宣讲　　　圣谕广训各条。责成守令教职。无分彼此。协力奉行。并严饬各道府不时稽查。偷惰者立予罢黜。其各学生员。有能正己率物化及一乡者。许守令教官不时举报。以待奖励。其行止有亏。以致乡曲效尤贻害风俗者。立即褫革。该管官徇隐不报严加参处。总期默运潜移。使吏治士习民风。蒸蒸日上。以仰副我　　皇上久道化成之至意。所有臣等会议缘由。是否有当。谨合词恭折具奏。伏乞　　训示遵行。

