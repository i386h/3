<!-- { "loadSidebar": true } -->
自昔筦山海之利以归国家者。必出其阳而闭其阴。有阴阳即有官私。故鹾政之要不出化私为官。而缉私不与焉。自古有缉场私之法。无缉私之法。邻私惟有减价敌之而已。减价之要。先减轻其商本而已。议者动曰。减之又减。安能敌无课之私。此混邻私于场私。场私无课。而邻私有课。议者又曰。淮盐引地。受浙潞川粤之四灌。其课或不及淮南三之一。安能减三分以敌一分。此又不知私盐课轻而费重。关津规例。多于课本。故遇官盐减价之年。邻私立阻而不行。提价之年。邻私虽缉而无益。此已事之明效。或又谓道光十载奏裁浮费以来。淮课减存四两。食岸每引三两。加以场价坝费改捆费。每引成本十二两。略符乾隆中阿文成公所奏之数。安能再减。不知乾隆中银钱之价。以两兑千。是昔时十二两。仅抵今日六两之价。讵可以名而例实。淮盐十载以来。江南湖广大吏。整饬又整饬。弥缝又弥缝。而银价愈昂。私充愈甚。官销愈滞。场岸复积存三纲之盐。去冬甫请对折行盐。今冬复请两纲展缓。如寠夫之患债。如逋户之畏赋。如垂病之日延一日。如穷邻之月攘以待来年。天下无数百年不獘之法。无穷极不变之法。无不除獘而能兴利之法。无不易简而能变通之法。与其使利出三孔二孔。病国病民。曷若尽收中饱蠹蚀之权。使利出于一孔。出一孔之法如何。曰。非减价曷以敌私。非轻本曷以减价。非裁费曷以轻本。非变法曷以裁费。夫推其本以齐其末。君子穷原之学也。宜民者无迂途。实效者无虚议。大人化裁通变之事也。欲出一孔。无外四端一曰额课减而不减。淮南盐课正杂钱粮。旧不过三百数十万两。以额引百四十万计。引止二两数钱。自帑利匣费并入引课。又加外支杂费。遂引至四两有奇。今淮北既岁拨溢课协贴七十万。是南引可缩至三两有奇。淮南盐课号甲天下。其实每年何曾运足百四十万引之盐。征足四五百万之课。杂款缓纳。动欠数纲。奏销虚报。并欠正课。计一纲之全课。数年尚未完清。是无减额之名。而有减额之实也。计淮南纲食盐。共完入奏销正杂银二百万两。外加帑利盐规匣费。院司节省办贡办公外支杂费。外加参价十六万两。仓谷八万余两。共每纲银四百七十七万两。除淮北代纳协贴七十余万外。每纲计三百九十余万两。额行百四十万引。计每引征银二两九钱。应请作为定额。每年一纲以外。无论提行溢销若干。摊课而不增课。假如溢销至四分之一。即每引钱粮可摊减至二两有奇。若谓邻省川粤浙潞课额悬殊。恐减价仍难敌销。则请征以二事。道光十一年三月汉岸跌价。即销九万五六千引。每月额销祇六万引。及四月提价。即仅销五万引。使尽如季春一月内减价之销数。每年当销百有十万余引。川粤潞私。全行敌退。即一楚岸。已应溢销三十余万引。何况江西安徽皆同。各岸私盐尽退。岂有引不溢额。课不足额之理。是有减课之名。而有溢课之实者一。

又若淮北试行票盐之初。亦惟恐不逮额。乃每年皆行两纲之盐。收再倍之课。岁贴淮南七十余万。是名为每引征课二两。实已每引摊足三四两之额。此又有减课之名。而有溢课之实者二。故曰额课减而不减。二曰场价平而不平。淮南各场。有商亭亭半商半之别。又有盐色售价高下之差。商亭产皆商置。丁皆商招。其所煎之盐。照计火归垣。每桶二百斤。两桶成引。每桶给价钱百文至八百文止。盐价例无长落。即有丁借欠调剂。通计每桶约加百文而止。半商半者。穷借垣商工本煎盐。桶价与商亭等。此皆利在场商垣商者。亭则产皆丁自置。其盐任售各垣。其价随时长落。每桶贱则五六百文。贵则二千余文不等。此利在丁者。大抵场商十居五六。垣商与亭各居十二。其盐色上白者销湖广。次者湖广江西通行。惟极下之市盐。销江西安庆。不销湖广。故桶价高下迥异。又有堆贮捆运之费。暨官私规草价长落之异。每引盐本至少约九钱一两。多者一两四五钱。及售与运商。均送泰坝交易。总视岸销畅滞为高下。每遇岸盐获利。则场价预提。由场至坝仅数百里。一季往返数次。而场商每引得二三两之利。运商即每引暗增二三两之本。故变法而不先定场价。则祇供场商之垄断。若道光十三年至十六年。南盐场价大长。上盐每引至六两有奇。中盐五两有奇。下盐亦四两有奇。再加百斤带残复一两有余。较之目前平市。每引相去二三两。夫行盐原欲使商获利。特未可使不纳一课不行一引之场商。坐收倍利。淮北先定场价。始能改票。南盐何独不同。如欲变法轻本。应就目前平市。定为永制。再裁规费。平草价。以轻场商之成本。或仿淮北官局派买。或兼许各食岸融运北盐。则南场自不居奇。且畅销提行。场盐尽煎尽售。有溢无壅。则商亦将倍利。故曰场价平而不平。三曰坝工捆工裁而不裁。南场分通州泰州两路。通属之盐。由场一水过坝。无须转般换船。费省期速。泰属则场运二河。中隔一坝。般剥偷撤。其獘甚大。近年运商愿仿通属之例。津贴场商银两。改出孔家涵口。直达运河。终为各坝工役所格。其累运本者一。南盐五百斤出场。到仪征改捆子包。江西七斤四两。湖广八斤四两。其耗斤縻费。透私济匪。更数倍泰坝。若谓岸销小包始便。何以邻私皆百斤大包。畅行无阻。而官盐反为壅滞。可见子包改捆。并无益于岸销。祇足为官役把持偷耗之地。其累运本者二。从前淮北纲盐。则三次捆成大包千有三四百斤。淮南纲盐复改捆子包七斤八斤。其大无外。其小无内。皆绝不可解之制。今欲轻运本。速运期。应照食盐百斤出场之例。分场设局。逐包掣定。无论通泰。皆一水直达运河。及至仪征。但有掣验。而无改捆。其仪征捆工。仍令扛舁。船行仍令揽载。市不易肆。人不失业。而泰坝距扬伊迩。转移执事。所在需人。何患安置之无地。泰坝委员移驻孔家涵。仿淮北大伊山抽验之法。仪征监掣同知。仿淮北西坝过载查验之法。仍令总掣全纲。但无改捆偷漏。何患稽察之不周。故曰坝工捆工裁而不裁。

四曰各岸浮费不裁而裁。盐为利薮。官为盐蠹。而其蠹之尤甚者。为江西湖广。方其赴场重盐也。每票千引。需七屯船。前后牵制。不能分拆。且钱粮分四次完纳。又有窝单。有请单。有照票。有引目。有护照。有桅封。有水程。有院司监掣批验子盐五次公文。委曲烦重。徒稽守候。而滋规费。大獘一。及商盐到岸也。有各衙投文之费。有委员盘包较砠之费。有查河烙印编号之费。守候经年。然后请旗开封。又有南北两局员换给水程之费。三关委员截票放行之费。名色百出。不可胜胪。例费岁七十万。每引约计一两。江西则不间盐之多寡。例费四十余万。安徽三府食盐。官费亦三十余万两。每引皆摊二两。屡奏裁汰。有名无实。大獘二。今为变通易简。计移湖广埠岸九江。奏委总办大员专司其事。扼三省运道之枢。且为江督所节制之地。其钱粮一次总纳。以百引起票。其票先盖院司之印。持票赴场捆盐。过局过坝。抵仪过掣。皆止加印截角而无改给。自仪开江。沿途过关。亦止加印加钤而无改给。湖广江西专设盐道之由。由纲盐均在省埠发卖。凡定价值。报销数。催补缓纳课银。改给民贩水程。皆盐道专责。今轻本减售。则不烦定价。以到数为销数。则不责考成。钱粮在扬全纳。则不烦提课。盐票既指明口岸。票商在楚发贩者。亦可将百引之票。转给水贩。毋庸改给水程。到岸销竣缴票。亦仿淮北之法。听其自便。毋庸州县催缴勒索。且九江既设总局。司每纲奏销考程。则江广盐道可改地方巡道。淮南课重地广。纵使减价畅销。亦止能恢复引地。断无侵越川粤潞浙之理。亦断无转灌淮北之事。应请令江运八岸仍运北盐外。其江甘食盐。不许过江。安池太食盐。不许赴湖广江西。湖广江西岸盐。不许售于食岸。共分四大界。其在四界内者。如所指州县。盐过壅滞。许其就地呈明。改运岸。尽荡烦苛。与时消息。而盐如百货之通流矣。江西湖广粮船货船回空。皆可买载有课之盐。千金数百金。皆可办百引之票。云趋雾集。而船私皆变正课矣。夫以十余疲乏之纲商。勉支全局。何如合十数省散商之财力。众擎易举。以一纲商任百十厮伙船户之侵蚀。何如众散商各自经理之核实。以纲埠店设口岸。而规费无从遥制。何如散商势涣。无可指索。以纲商本重势重。力不敌邻私。而反增夹带之私。何如散商本轻费轻。力足胜邻私。且化本省之私。此皆淮北已事。无劳多喙。至地方官吏既无营销之责。又无私枭之虞。考成轻。案牍省。阴受化私为官之益。如淮北皖豫行票各州县之成效。小损而大益。何顾口岸之阻挠。故曰各岸浮费不裁而裁。以上四条。计省科则四十余万。场坝浮费百余万。在场在岸官费二百余万。共计减轻成本约四百万。然后就其所轻之本。核其所减之价。约其所余之利。而通计之。湖广盐每引四百斤。钱粮三两。盐价二两七钱。此据上色真梁盐价。其次色盐价递减。自场至仪船价八钱。在仪栈费及摃包关钞共六钱四分抵岸船价七钱。各处辛工店用八钱。计每引盐四百斤。需成本银八两四钱四分。江西盐价更少一两。惟加到省驳费一钱五分。共成本银七两五钱九分。较目前湖广江西盐本十二两有余者。已减省四两数钱。轻重相去远矣。

计减去钱粮一两一钱。盐价一两一钱。扬费仪河等费二钱五分。岸费九钱。又江船随到随售。无烦守住。一年省桅封加戳等费。亦减去八钱。共约减四两几钱。若提行溢销钱粮摊减近二两。则成本不过七两有奇。目前子包岸价。楚盐上者售银二钱八分。江西二钱五分。今但依道光辛卯春减售之价。已可招贩敌私。然辛卯减岸价而未大轻盐本。故运商无利。不久即提价滞销。今成本减轻。随到随销。一岁往返二三次。则每包再酌减数分。而仍有数分之余利。岂尚不敌川粤之私。此犹仅据定额而言。若试行之始。即并提行溢销而计之。将钱粮摊减至二两以外。使本更轻。销更速。其效尚有不仅如是者。而其扼要则在以九江总局夺江广岸吏挟制需索之权。故可庆十全而无一患。淮鹾明。而浙粤芦潞之利害皆明。淮鹾效。而浙粤芦潞之推行皆效。故曰天下无兴利之法。去其獘则利自兴矣。鹾政无缉私之法。化私为官则官自畅矣。衣垢必澣。身垢必浴。畴不知之。为千金之裘。而必与狐谋其皮。为百金之馔。而必与兔谋其羞。何待挠格而始疑之。故法必可行者。其事必不果行。

