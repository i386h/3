<!-- { "loadSidebar": true } -->
窃维黄河自豫省荥泽县出山以后。地势平衍。土性沙松。溜极猛迅。又复挟带泥沙。屡治屡坏。原乏久长之策。然臣考之载籍。验以现在情形。窃以河之敝坏。与防河之费用繁多。未有如此时之甚者也。臣历次周履各工。见堤外河滩。高出堤内平地至三四丈之多。询之年老弁兵。佥云嘉庆十年以前。内外高下不过丈许。闻自江南海口不畅。节年盛涨。逐渐淤高。又经二十四年。非常异涨。水高于堤。溃决多处。遂致两岸堤身。几成平陆。现在修守之堤。皆道光元二三四等年。续经培筑。其旧堤早已淤与滩平。甚或埋入滩底。至临黄埽坝工程。臣检查嘉庆初年底案。每年报销。不过三四十万。自十一年以后。渐增至一百余万。近年以来。时有增减。而增多减少。繁费将无已时。盖由河底日高。则流行不畅。萦回纡曲。到处皆成险工。且昔年多有挑顺盖戗等坝名目。不惟捍堤身。兼可少镶埽段。多年以来。淤垫塌卸。半已无存。所有顶冲迎溜之工。大半顺堤做埽。上提下坐。补旧镶新。埽段愈长。为费益巨。此二十年来豫东两省河势日坏费用日多之实在情形也。臣愚以为事理宜探本原。图功当计久远。不得以目前苟安之局。即守为治河不易之经。即如地方民气凋敝者。当治以宽仁。习俗犷顽者。当治以威猛。未有不力求治理而能自然不变者。亦未有力求治理而无成效可者。独至今日之黄河。则有防无治。而以防为治。即治之而终不效。历年以来。当伏秋大汛。司河各官。率皆仓皇奔走。抢救不遑。其竭蹶情形。真有惟日不足之势。及至水落霜清。则以现在可保无虞。而不复再求疏刷河身之策。渐致河底垫高。清水不能畅出。并误漕运。又增盘坝起剥。及海运等费。皆数十年来仅斤斤于筑堤镶埽以防为治。而未深求治之之要有以致之也。夫水性就下。本属自然。孟子之疏瀹排决。注江注海。又曰水由地中行。在宋则有疏浚黄河司官。明天顺闲。令河道三年一挑浚。嘉靖中。凡临河州县各造上中下三等船。并置铁扒尖鉏疏浚淤浅。隆庆万历年闲。河臣潘季驯专主以堤束水之说。至我　朝康熙年闲。河道敝坏。　　　圣祖仁皇帝南巡。指授方略。首疏海口以导黄。次辟清口以助刷。伏读　　　圣谕云。若黄河刷深一尺则各河水少一尺深一丈则各河水浅一丈如此刷去则水由地中行各坝亦可不用等因钦此。仰见　　　圣谟广运。为万世不易之规。维时河臣靳辅仰承　　　庙训。次第经理。并于海口增设浚船。往来疏浚。百十年来。均资利赖。然彼时黄河虽云敝坏。尚不至如此时之甚。即如靳辅增筑堤工。有遥堤缕堤及鱼鳞堤等名目。其言曰。缕堤失守。则退守遥堤。再失。则尚有鱼鳞堤。臣揣度形势。必因内外滩地。高下无多。是以层层可恃。至现在两岸。则惟赖一单堤。高下过于悬殊。一经溃决。建瓴之势。断难回下就高。虽有数重退守之堤。亦必逐层递溃。

是此时全河受病情形。较康熙年闲。不啻十倍。然而民无昏垫。岁有丰收者。何也。盖我　国家深仁厚泽。不惜帑金。积年例外之增。无不上邀　俞允。即偶有大工。一切民夫民料。悉行革除。如乾隆二十六年闲。堵筑杨桥漫口。仅用银三十余万两。近则概由官办。每堵漫口。用至一千数百万。至少亦需五六百万。从未丝毫累及闾阎。凡此培养民力。洵足感召休嘉。是以河伯效灵。黔黎蒙福。而非司河诸臣。区区一手一足之力。所能幸而致也。顾水势难定。而患宜豫防。见在河高堤险。处处可虞。无论一有漫溢。堵合为难。即使岁庆安澜。而此常年修守之赀。东南两河。动以数百万计。经费有常。似亦未可以各省之正供。备一河之支用。且河底递年垫高。堤身递年请增。城郭居民。尽在河底之下。惟仗岁请无数金钱。将黄河于至高之处。今每年以淤高一二尺为率。计至数十年百余年之后。其高下情形。殆不可以设想。而仍止镶埽筑堤等奉行故事。则一厅员营弁。皆足办此。以臣自视。殆同具官。腼受　恩荣。实堪愧耻。而为我　国家亿万斯年计。尤未可止顾目前。而不计及将来之大局也。夫当此河底未能刷深之时。除培堤镶埽而外。原无别策。然治法无定。全在因地因时。如潘季驯以堤束水以水攻沙而河治。靳辅于筑堤塞决而外又增海口浚船而河亦治。其治河方略有曰。数年之后。河底刷深。两岸堤防。皆可弃而不守。今以堤束水。仍守旧规。而水已不能攻沙。反且日形淤垫。则议者隆堤于天之说。似亦未可谓之过计。议者又谓南河闸坝分泄太多。以致河身日垫。此说诚然。然当伏秋盛涨。拍岸盈堤。若无分泄之区。必有溃决之患。其势又不能以两全。臣在河工日浅。且自江境以至海口。未经亲历。更不敢以臆度之词。遥为悬揣。踌躇顾虑。徒切焦思。每念防河重寄。全在权变机宜。必须阅历既深。方可语此。至于规自然之形势。察属吏之勤惰。稽核土料。慎重钱粮。臣即至愚。均可勉强学习。惟海口如何方得大畅。河身如何方可刷深。则竭尽血忱。竟无一得。即与年老官弁。熟谙幕僚。反复讲求。咸无良法。每一念及。辄为彷徨悚惧。寝食不安。又念此等情形。各前河臣岂不深知。祗以筹策维艰。不欲以无补空言。徒劳　　圣廑。或又以创为议论。必冒糜帑生事之嫌。是以未敢轻于具奏。而臣则以为奉职之道。主于勿欺。既为计虑所及。但以一己之聪明材力。无可措施。遂并其受病之处。亦隐忍而不言。则贻误将来。臣罪滋大。是以再四思维。惟有据实沥陈。仰恳　　皇上饬令中外臣工。凡有讲求河工心知其意者。但能使河底有可以刷深之法。或应逢湾取直。或应设法疏浚。或应复靳辅成法。仍设浚船。或应筑做对头坝工。束逼溜势。或于此外别有良规。据实敷陈。奏请　钦定。由下而上。节节试办。如行之有效。即通饬遵行。要之就现在海口河身受淤情形而论。必得有刷深之方。始可遂就下之性。不必谋自臣出。而　　圣世永庆平成。臣亦与有荣施矣。

　　详究黄河病原力求治法疏　　　　　　
严烺

窃臣等承准军机大臣字寄。道光五年十月初一日。奉　　上谕。据张井奏熟筹河工久远大局请饬讲求疏导良规一折治河之法疏瀹与修防并重近日河底垫高为患日甚其弊皆由于有防无治该河督所奏历年以来当伏秋大汛司河各官率皆仓皇奔走抢救不遑及至水落霜清则以现在可保无虞而不复再求疏刷河身之策渐致河底日高清水不能畅出堤身递增城郭居民尽在河底之下惟仗岁请金钱将黄河于至高之处所言切中时弊每年东河南河岁请修防经费数百万金在国家保民生原不靳惜帑金惟似此年年增培堤堰河身愈垫愈高势将何所底止前此琦善等因河工败坏曾有改移海口以减黄抛护碎石坦坡以蓄清二议昨据奏称前赴灌河一带勘明灌河口海滩高仰导河必为顶阻掣溜难期迅疾口内河形窄狭胶淤不能刷深一经下游顶阻势必泛溢四出较现行之海口转无把握且稽考成案康熙年闲屡改屡决嘉庆年闲屡议未就自不可轻易更张即碎石坦坡原为保护湖堤之计然亦有议及流弊者亦不可不从长计议现据张井奏陈或逢湾取直或设法疏浚或复靳辅浚船成法或筑做对头坝工在张井严烺身任河督河务是其专责琦善程祖洛兼管河工亦责无旁贷着即会同筹议或于道将厅营员弁内之谙习河务者将海口如何可以大畅河底如何可以刷深悉心讲求总期遂就下之性复旧日成规于河工大局计深虑远筹划万全以冀永庆平成勿狃于目前积习方为不负委任也所有张井折着抄给琦善严烺程祖洛阅看将此各谕令知之钦此。并奉到抄发奏折。臣等跪读之下。仰见我　　皇上于两河积弊之际。求万世永赖之规。训示详明。责成远大。臣等同膺重任。未寸长。钦感下忱。悚无地。伏查导河入海。始见禹贡。惟大禹始克称治。故以神名。而周定王五年。已有河决胥宿之患。自是以降。迄于汉唐宋元明。河决之患。史不绝书。言治河者。无虑数百辈。要皆以防为治。而不足以言治。所谓治者必顺水之性。而不与水争地。然贾让之上策。在汉已不能行。史册所传。不一其说。以今仿古。多不相符。其可按籍而稽。着有成效者。在前明则有潘季驯。在我　朝则有靳辅。季驯之言曰。以人治水。不若以水治水。夫以水治水者。即束水攻沙。以制为顺。而其时亦即有广营高岸力制湍流之讥。靳辅师其意而变通之。施之于河工极坏之时。深赖其力。然不数十年而患即潜滋。于今为烈。可见徙薪曲突之甚难。而一劳永逸之无策也。推其所以然之故。则以黄河来自塞外。到处挟沙。泛涨之时。每水一石。沙至数斗。自荥泽出山。至安阜入海。地平土疏。溜行无定。所至刷为河槽。所去即垫成淤滩。其两岸堤工。相去远者数十里。近者数里。虽足容纳汛涨。而行溜之河槽。则仅宽数十丈及百丈而止。每遇泛涨。无不出槽漫滩。滩水虽有消落之时。而滩面已成淤高之势。滩高则堤亦必加高。而堤外之城郭田庐。遂成釜底。甚或堤岸失事。溜势旁趋。凡断流之正河。皆为停淤之高地。

