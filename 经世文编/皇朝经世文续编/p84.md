<!-- { "loadSidebar": true } -->
一劣员不见参劾也。乱后余生。百方栽培。犹惧无以生全。而劣员虎狼性成。侵渔计熟。不以百姓为赤子。而以百姓为鱼肉。所在多有。而桀黠者。往往借整顿好名目。巧图剥啄。为蒙蔽计。百姓恨入骨髓。无能上达。大府因亦漫信之。而不察其实。即明知之。亦或强为容忍。不深究。而地方于以糜烂矣。大府日以缉盗为心。而无形之盗。潜藏于州县中者。乃不委员密访。惩一警百。在大府亦或发于宽厚为怀。要之不察吏何能安民。不除暴何以安良。此根本之地。似觉不无可忧者六也。一厘金承办失体。渐失人心也。抽厘助饷。中兴藉以成功。惟行之既久。獘端丛生。迩来起比较例。獘更加重。商民颇多怨言。大抵利归中饱。怨归　朝廷。往年初起厘金时。大府明谕百姓。以　国家抽厘盖出于万不得已。军务一平。当复旧章。兹军务可谓少平。不但不复旧章。收数反更加密。若不及时酌量裁减。妥筹持久之策。恐东南民生。日见朘削。即协饷一宗。亦非东南所能久任。窃以为中兴得力固在厘金。此后失人心伤元气亦在厘金。见在督抚大员。大抵从艰难困苦中来。而承办委员亦半系读书人。为獘尚轻。将来势随时变。利权一入小人之手。祸不可胜言矣。此根本之地。似觉不无可忧者七也。一农夫不耐作苦。动起妄想也。本朝立法。最重培植元气。　　　圣谕十六条。深入人心。干嘉年间。风醇俗美。几于比户可封。其时农工老死田闲。日得钱三四十文。心愿已足。毫无别想。乱后人心大变。无复从前浑庞气象。时有不靖意思。推其根源。盖由于军务一兴。开出功利世界。此根本之地。似觉不无可忧者八也。一田亩不值钱。将渐荒芜也。曩日风气。我皖南最重田亩。民间有富字田打底之歌。往往祖父勤劳积累。置田十余亩。池塘灌溉。桑麻树植。百计经营。不辞劳费。子孙世守。永为恒业。此风犹仿佛古者重农之意。盖由　本朝立国。最重农桑。永不加赋。着为律令。迩来不然。转有累字田当头之谣。年丰榖贱。按亩私派者多。而地方官复不免有照亩摊派之举。若不严行改正。将恐以田亩为畏物。而渐致荒芜矣。逐末风盛。务本意微。此根本之地。似觉不无可忧者九也。一湘淮军营习气宜预思化导也。湘中民情。夙称浑朴。兵兴以后。大半从戎。国家得其死力。削平大难。而地方风气。因以大变。淮南亦然。亨以为席百战之余威。而加以骄淫之气。势必难靖。见在功成宿将乡居。度必有潜移默化之妙。亨读诗至秦风集注。有云秦人之俗。大抵尚气概。先勇力。忘生轻死。然本其初而论之。岐丰之地。文王用之以兴。二南之化。盖由雍州水深土厚。其民厚重质直。以善导之。则易以兴起而笃于仁义。吾于湘淮亦云。宜及时化导。若不及时化导。深恐习气渐染。流獘必多。此根本之地。似觉不无可忧者十也。凡此十可忧。读书之暇。偶一念及。深为寒心。盖尝静思其所由致。而熟筹其所由弭。自古醇厚之风。百年培之不足。一旦败之有余。　本朝　　　列圣相承。一切胥从根本培植。法良美意。远迈汉唐。近因军务繁兴。大开保举之例。一时得人最盛。而风气之败实由于此。州县羞为。人人妄徼督抚之幸。数百金不满意。人人隐怀巨万之想。亨抚时兴感。追忆从前。醇浇大异。见在军务告竣。保举停止。而风气猝难救转。凡十可忧之所由致者。盖如此也。

咸丰八九年间。亨挈家转徙。静观时变。尝思预有以弭之。以为人心所以正。风俗所以厚。人才所以成。罔不由学。前此学术败坏。酿成乱阶。当今日而思奏功。功成而无后祸。端须整顿学术。自古创业而不由学。必无以端本善则。数传而后。獘端将百出。唐之太宗是也。守成而不由学。必无以肃清乱源。数年之后。乱端将四起。唐之肃宗代宗是也。遐想乾隆嘉庆年间。家给人足。风醇俗美。治平之盛。几于唐虞。亨身沐德化。饮水思源。盖由顺治康熙创业之始。　　　圣君贤相。专一讲究朱子正学。故立国大体。创始制度。尽美尽善。传之数百年。永无流獘。可见治法必由治道。治道必由正学。远征之异代如彼。近稽之　本朝如此。其已然之效。盖有历历不爽者。即如粤匪乱起。东南半壁。人人宁为大清民而死。不甘从贼而生。英雄豪杰。耻为贼用。此岂能幸致与。亨壮年读书。专务穷经。而以　　　钦定七经为主。其间异说纷纭。凡经　　　御案折衷。罔不意味深长。道理归于至当。久之渐次读及学政全书。又久之恭读朱子全书　　　御制序文。仰见崇儒重道。确宗朱子。其间穷理以致其知。反躬以践其实。　　　圣训可以模范百世。论者徒称羡　本朝真切爱士爱民。而不知由于创业之始。　　　圣君贤相。专一讲究朱子正学。故能灼见民为邦本本固邦寍道理。不为一切歧途所惑。嗜欲所夺。功效所由。不可诬也。今　国家中兴。名为守成。无异创业。粤匪捻匪回匪。蔓延十七省。数年之间。一概荡平。武功可谓极盛。然以武功定天下。要必以文德安天下。文德者何。学术是也。亨不揣愚贱。辄为　国家求长治久安之策。深愿执事奏请　朝廷。恭奉国初为法。大端治道之本。　朝廷知学。自能慎择师傅。辅导　　圣德。　　圣主知学。自能正身为天下先。所有立法用人。自能克去己私。一出于公。内而宰辅外而督抚知学。自能正身为属吏倡。所有因革黜陟。自能从民生起见。毫无不明不公之处。毫无瞻顾迟疑之意。大小臣工知学。自能诚心为国。晓然共知民为邦本。一以民生为心。凡有益于民生者。极力兴之。有害于民生者。极力除之。不至于急迫。亦不至于因循。大小臣工。本真切爱民之隐。正身率物。士庶自然风动。无烦家喻户晓。自内而外。由上及下。罔不知学。有治人。又有治法。而所谓十可忧者。自默消潜化于不知不觉之中矣。

伏惟　　皇上登极。立正奸佞典刑。军兴以来。专任曾侯相。一切放大员。皆密　　旨下询。而后施行。九年山东丁抚军奏闻奄竖一案。立即就地正法。今岁岁曾侯相捐馆。立起彭宫保出山巡阅水师。揣　朝廷用意。似觉不徒巡阅水师。兼资弹压东南。即执事忽于往岁调任苏抚。与江督切近。　朝廷似亦有意。凡　　宸衷默运之处。盖具有知仁勇全德。故能知明处当如此。且　登极之始。首择师傅。倭中堂等朝夕辅导。度　朝廷于学术。当早视为立国第一义。大臣幸遇　　圣明如此。诚能破除安常习故意见。而进以法　　　祖之义。必当立蒙　嘉奖采用。特患见不及。或虽见及。而不为　朝廷一陈明耳。往岁亨旅寓皖省。其时执事职任方伯。约束州县十余条。拔良吏游子岱于政绩未着之先。即此一二端。足征素蕴。然而其时上有督抚。分位所在。终难直行己志。兹则可以直行己志矣。论者谓回匪未靖。海氛方烈。当以富国强兵为要图。然自古圣贤处变之道。总以内固根本为首务。根本为何。学术是已。学术者。人心所以正。风俗所以醇。人才所以成者也。人才盛。不以富国强兵为事。而国之富。兵之强。无一不由于此。何患内讧。何患外侮。论者又谓整顿学术一论。意在治本。未免旷日持久。见在治标方亟。不宜缓图。不知君相学问。在实事上辨是非。在此心上辨公私。此志一定。立见整顿。无旷日持久之可言。即如十可忧中。有须奏闻而权不在己者。有无俟奏闻可以直行者。亨以为宜一面分别可否奏闻。一面就力所能及整顿。整顿一事。可以少为斯民分忧。即是整顿学术中一端。所争只在实事上辨是非。在此心上辨公私耳。而辨公私尤为辨是非根本。亨质庸学浅。兼少阅历。今年六十八岁。精神衰损。学问荒落。已成老朽无用。徒以斯民一念。日廑梦寐。夫上下相交。各有当尽之分。去岁上曾侯相书有云。言而不中。由于寡识。其过轻。知而不言。由于寡情。其过重。辗转思维。宁以寡识得过。不忍以寡情自安。今之惓惓于执事者。犹去岁之惓惓于曾侯相也。临呈不胜惭惧之至。

　
卷十二　治体五治法上

　　责实　　　
王柏心

为其事。未有无其实者也。计其功。未有不自实始者也。实立则名从矣。是置表以取影也。名存则实亡矣。是按图以索骏也。舍名就实者。万举而万有功。得名遗实者。万举而万有獘。天下所以赴功远罪者。非恃吾能赏之罚之也。又非恃吾能信赏必罚也。恃吾赏当功。罚当罪。伪者不敢蒙。而似者不敢乱也。由君身而大臣。而庶僚百执事。由国而邑而乡。合之若一人。运之若一身。岂操术异哉。严杜其浮罔。切中其要会焉尔。是故令简而易明。法成而可守。明如日月。疾如风雨。贞如金石。此责实之效也。治之敝也。上以名责下。下以名报上。上曰必求诸法令。下亦曰必求诸法令。法令至繁多也。君若臣非能周览而尽识之也。则必举而任之府史之徒。夫英君察相盱衡默运于庙堂。百官有司奔走勤劳宣布于职守。卒之制取舍进退者。皆出于府史之徒。听其颠倒而失序则甚矣。狃于名之过也。狃于名。必好察。必好详。察者数也。详者末也。有天下者。任智不任数。操本不操末。无所不察则无所不蔽。无所不详则无所不遗。上所勾检者。唯名是从。下所覆告者。唯名是应非不励精也。而稽滞者如故。非不综理也。而增饰者相仍。名与名相求。名与名相蒙。然则法何由不蠹。令何由不圯乎。有匠于此。虚语般倕。实未尝亲斧斤也。而信之。则主人不免风雨之嗟。有医于此。巧陈卢扁。实未尝运针石也。而信之。则病者将有浸淫之困。一身之微焉。凡求安与生者。犹必务其实。奈何举国家之政。而相徇于名。属有丛脞之咎。将谁任之。且夫天下之心意。摄以神明者恒肃。摄以耳目者易玩。天下之事功。厉以志气者必集。厉以文法者多隳。与其法多而伪者蒙之。不如减法而去伪。与其令繁而似者乱之。不如蠲令而绝似。伪之生。唯实可以已之。似之淆。唯实可以正之。夫猎捕禽兽者。罝罼也。操纵掩合者。人也。名。罝罼之类也。实。操纵掩合之用也。委罝罼于野。而曰吾纲目毕具。将坐待其获。委法令于府史。而曰吾纲目毕具。将坐致其效焉。虽大愚者犹信其不可已。

　　修约　　　
王柏心

