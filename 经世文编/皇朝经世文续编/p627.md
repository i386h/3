<!-- { "loadSidebar": true } -->
窃惟云南报销一案。因部费浩穰。以致言官纠劾　　严旨按治。计此案获谴者。内外大臣以及御史司员道府。下至书吏。凡三十余人。可谓近年大狱。现经户兵工等部严定章程。通行各省。内外官吏。宜皆儆惧奉法。特是微臣区区之余。尚不能无过虑者。人之好利。非训戒所能移。吏之作奸。非法令所能绝。当此时　　天威甫霁。爰书犹新。各部大臣。亦皆有振作求治之意。或可暂为敛戢。不旋踵而故智复萌矣。缘钱粮事体。最为烦碎缴绕。款目不误。驳其法式。出入不舛。驳其日月。或调查无干之案。或饬造无用之册。苟欲吹索。岂有穷期。虽有精明之堂司。亦难穷吏胥之伎俩。迨至有意作难。外省无从措手。不予费则自干宪典。将令外省何所适从。且即予费而不浮不冒。钱将安出。筦度支者。不亦难乎。以臣所闻。从前历办军需。凡有报销。即有部费。特早年为数较少。且风气谨朴。职官自爱。惟部吏有之。司官以上则未闻焉。咸丰季年。始有司员招物议者。同治中年。始有局外之京官选人。居闲分润者。至近三五年而肆滥极矣。以多年大利之源。一旦欲尽绝之。令职官从此不干法网可也。谓部吏从此不敢需索。恐部臣亦未之敢信也。臣愚以为驭胥吏之道。与待士大夫异。少恤其私。然后可使无大溃吾法。伏思各直省奏销钱粮事件。皆有例定饭银开支公项。即以山西论之。地丁奏销。有户部饭银一千七百五两零。大朔两府粮石奏销。有户部饭银一千二百两。均于耗羡项下动支。文武乡场奏销。有户部饭银六十两。于科场经费正项下动支。河东盐课奏销。有户部山东司饭银六百两。于盐引杂课项下动支。朋马奏销。有兵部饭银一百六七十两不等。于朋合项下动支。前人立法。具有深心。故年例奏销。不致格外挑剔。亦无格外使费。当日所以于军需报销未经议及者。　国家治安二百余年。征伐用兵。事非恒有。当时一案军务完竣。经手人员。祗了身事。岂虑后来。窃揆今日事势。以后海防边备。正宜经营。防勇练军。不能骤罢。岂得讳言兵事。不为报销。筹一长策。似不若明予体恤。严定限制。查山西旧额岁征地丁银三百二万余两。奏销饭银一千七百五两零。大较二千分之一。今拟略准此数。从优倍给。定为千分之一。每军需善后报销银一万两。解饭银十两。约计此后各省销案。多者七八百万。少者一二百万。饭银不过一二千金。至数千金而止。尚不至骇人观听。俟本案核准后。照准销之数核计饭银。于一月内解部。既便核计。且免嫌疑。其案归何部核销者。即解何部。此项饭银。即在军需本案湘平升平项下动支。缘湘平一项。现经户部奏明。行令扣提报拨。此案系外闲节省赢余。向不报部之款。以充此用。于库款绝无所伤。而有销案。即有升平。筹款不难。名义亦顺。以理推之。如部议允行。各省督抚统兵大臣。殆无不乐从此。如此办理。则部吏有纸笔办公之资。无从借口。其余销案准驳。当可洗心敛手。帖然一听堂司各官之所为。傥再有藉端需索情弊。经部臣言官暨外省督抚统兵大臣查出。即行奏明。重治其罪。庶几各部正直之大臣。贤能之曹司。可以执守新章。不虞蠹扰。秉公总理得其志。而各直省有督兵理饷之责者。亦不至棘手而为难。内不索费。则外无浮销。此亦理财节用之实际也。臣为维良法以杜流弊起见。是否有当。伏乞　圣鉴。 

　　复武昌县钱颖澜书　　　　　　　　　
胡林翼

接到来函。并另折。具承一切。珂乡蹂躏之余。瀛眷必经迁避。平安之报。跂予望之。所拟浙省筹饷八则。有可采酌。亦有窒碍。详复于后。一所议私茶改归宁波通商一节。可采。一所议内地海船。改归宁波贸易一节。可酌采。一所议盐法暂时变通一节。总须化私为官。商民均益。一所议劝捐分别办理一节。可采。一所议厘金应设分局一节。可采。而办理尤在得人。浙江向以厘金为中饱之资。骤而绳之。怨谤丛起。诬人噬人。可慨也已。一所议放饷分搭饷票一节。天下事惟实可御虚。拙可制巧。饷票是虚是巧。误国计而妨民病兵。莫此为甚。窒碍难行。一所议捐局仍照铜捐办理一节。亦有可采。军务省分捐输。多系通融办理。仿照铜捐例。六成收捐。以三成现银上兑。余搭饷票。亦权宜之法。事属可行。一所议嘉湖苏州一带。应重用水师一节。天下兵事。北以骑马为要。南以舟师为要。嘉兴湖州苏州系属水师。此条明白晓畅。为切要论。

　　致司道粮台诸公书　
胡林翼

城守已拟定六日。而尚未画行。盖有利有弊。谨直言之。并附应商各事。仍望衡酌指正。迅即示复。一弊在所指派州县太多。我辈之精力。不能周到。则名存而实不至。地方之财力。不能充盈。则竭于乡兵而妨于官饷。凡人保身之法。祗护心肾紧要之处。尺寸之肤必顾。将有不能兼爱而先失其大者。是战守之机处处为备。必致处处无备。查罗田无城。惟松子关为最要。麻城城守尚易。此二处已拟定成梁防之。用官兵为防剿。较为得力。黄州下巴河。已有舒马队六百。一望成。声威尚盛。至于蕲水广济。则无城可守。更不待言。现饬罗田蕲州蕲水麻城黄安各县有碉卡之处。勒令十人看守。以此事派令州县专备巡逻稽查耳。尚不为劳民伤财。其战守之事。仍责之我辈何如。一十室之邑。必有忠信。何敢一概抹倒。然必视官为转移。大抵有才者。其品志不可信。可信者。其才略无可取。其闭户归洁。不愿与闻公事。如罗田蕲水两县。去秋以来。经黄州府设局捐谷。该局即取乡人之懦者指派。得十千二十千三十千即可免捐。而局绅征歌选妓。呴呴自乐自私。应请函札周立庵察之儆之。以此类推。则此事利未及而害先至。请酌定责成之法。补救之方。因此而视城守为轻事。则又失当矣。一蕲黄之边。是第二层门户。已注意于山霍山英山。凡山之要处险处。加意督修。皖人受害最久。较易为谋。已饬将英山捐输之已缴入转运局者借拨。限一月成功。另行劝捐缴还。是为第一层门户。一筹饷之精。即令如桑羊刘晏韩滉。总不如裁兵节流之为利甚大也。即如此次自院司道府州县官捐八万。祗能敷军饷七八日之粮。司农亦不过且破七八日之愁颜耳。添勇一营五百人。岁计必三万五千两。是官捐一次。不过养一千人一年之粮耳。湖北兵力之多。至去秋而三倍于七八年。至今年又多于去年。占地太广。一也。惩吴亡而贼必专力于楚。预为之备。二也。有万人临城。不得不以万人置空处以备援。三也。志在得安庆桐城庐江无为。以通巢湖得水利为保障。即可将陆兵顿减一二万人。如昔年李忠武得九江湖口。则下游之贼。须从抚州绕南昌之后。故武昌可二三年安枕。志大心劳。不自度量。四也。兵多之罪。罪在林翼一人。舍饷不谋。而日请益师。至粮台万难支撑。盖林翼因近二年贼多且狡。每次倍于七八年。过虑所积。不能不先增兵。未兵利。先虞饷害。五也。至近来各营伍。均选择至慎。勇额不致有虚。临阵不致怯畏。当可自信。惟兵太多。饷太重。不能不请省局专精筹划。苦撑一年。或一年半。当可有益。公酌之。一厘金加二文。盐课卖买各加一文。请以剀切之词作晓谕。即行定计。约计亦不过一年筹得二十余日之饷耳。然亦属难得之事。即速定计决行。一各县劝捐。请一并交司库。由司移交粮台。尚为核实。如。准州县支销。弊不可言。请速即缮示缮札通行。以上各事。请丹初渭春伯符义渠香雪速即公议决行。至司道存款。此时出纳。不容不慎。愚意凡不关军饷者。均可停止。日昨司详停止荫袭一节。俟军务完竣之。是也。至南米折存。历年减价有余。应请义渠核实妥存。巨贼来援。军饷紧急。始可由粮台函商。林翼再行支应。盖非其时不可也。此外如何筹备之处。祈随时示及。并将此函呈揆帅酌定。

　　致城守粮台书　　　　　　　　　　
胡林翼

户捐之议。迟回十余日。日夜以思。必不可行。行之而得不偿失。功不备患。吾辈徒为百姓之怨府。万世之罪人耳。钱粮捐输。均是择有田之户而催收之。又均是责成州县之事。州县不以钱粮捐输为事。皆州县之心不属乎公家。而大吏之督率不严。考核不实也。岂一改户捐。而州县即能踊跃奉公乎。不能催征。而又不能劝捐。纵改户捐。岂能得财。催钱粮捐输。则州县之舞弊尚轻。派户捐而无章程。无条理。则州县之作奸犯科。与劣衿下士之欺隐不实。高下其手。更属防不胜防。人心之坏久矣。惟有定法尚可杜弊。若在上者创法稍乱则弊不可胜言。新法行。州县必不梗阻。且藉以售其欺。而实无补于军饷。可不待两言而决矣。又农户与行商异情。凡务本乡居之农。终年不蓄一钱。而责以按月若干。势必阻格不行。此在为民上者。体稼穑之艰难。而深知情伪矣。急务在严课州县。而不必变法。先务在速汰勇丁。而催提各路之饷。如襄阳平安。拥兵勇以镇压文武之惊魂骇魄。不问是将非将。各得募勇以自肥。胆敢禀请不拘何项。均请截留。是则募兵不由督。而夺督权。聚饷不由抚藩。而并夺抚藩之权矣。此宜回明端揆。即日撤退。以节其流。节流是第一义。救患难莫切于此。此外尚有应撤应汰者。亦请迅速回明。如须弟处檄行。弟是破甑之人。避怨之事。向不屑为。即舞阳侯所谓卮酒安足辞也。又荆门州禀报勒罚陈姓四万两。司中谅亦有案。何以不委员提陈姓押追。又施南办捐可逾八万。昨信已函寄。亦应专差速提速催。此亦不无小补矣。愚见所及。尚乞采纳。

　　复城守粮台公局书　　　　　　　　　　
胡林翼

