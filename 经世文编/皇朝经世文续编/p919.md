<!-- { "loadSidebar": true } -->
窃照苏松太仓等属。为钱漕最多之区。水利农田。攸关重大。该境有吴淞黄浦刘河。即古所谓三江。其北又有白茆河。自为一大支。与三江相为表里。此道光四年闲。奉　旨饬办三江水利。因高堰方举大工。集夫不易。仅将黄浦一路。先为挑浚。道光六年　谕旨饬挑吴淞江。其余刘河白茆各工。并经奏明分年办理。惟因工费较巨。查道光四年奉　旨饬办案内。曾估需银四十万余两。频年筹措维艰。祗有粜变米价余剩银五万余两。奏奉　恩准留作刘河工用。仍须另筹款项。方可凑办。年来河道愈形淤塞。农田连遭积歉。更宜亟修地利。以期补助天时。而地方绅民先后恳请兴挑。呈词盈帙。察看舆情。甚为急切。节经臣等饬司委员核实勘估撙节筹办去后。兹据苏州藩司陈銮署臬司李彦章苏松太道吴其泰会详称。刘河为古娄江。源出太湖。东北至新阳县界。与吴淞江分流而东。绕太仓州城。历镇洋嘉定二县境。绵长七八十里。白茆河坐落常熟昭文二县境内。上承长洲元和无锡金匮江阴诸水。绵长五六十里。均因淤塞多年。几成平陆。旱涝俱无从灌泄。田畴即渐就荒芜。钱漕亦愈难征比。该两河急需开浚。实为目前必不可缓之工。但尾闾皆有堈身。外高于内。若必开通海口。恐潮汐倒漾。转易停淤。且口门皆有拦沙。挑浚倍为费力。即开通之后。涨沙恐复相连。今为农田起见。期于利灌溉而便疏消。则莫若挑作清水长河。不必求通海舶。既节目前之工费。且免日后之受淤。其为利益农田。似有把握。先经该藩司檄委署苏州府知府陈经太仓州知州李正鼎青浦县知县蔡维新公同履勘估计。续又添委苏州府知府沈兆澐元和县知县平翰前上元县知县黄冕会同署太仓州知州周岱龄镇洋县知县曾承显署常熟县知县蓝蔚雯昭文县知县张绶组逐段丈量。分别造册呈送。并以上年秋禾被歉。现值青黄不接之时。小民力食维艰。正宜以工代赈。禀请实时兴办。复经该藩司亲往覆勘。刘河自吴家坟港口起。至白家厂。又盐铁老坝墓起。至吴家坟港。又老虎湾至红桥湾及陶家嘴钱家嘴等处。通共约计工长一万五百一十六丈。估挑面宽十丈余尺至八丈余尺不等。底宽三丈。平水面浚深九尺。又南北两岸切滩。并挑土山土埂。以及修筑通工坝闸。挖废民田给价等项。共约估银一十六万五千三百二十余两。白茆河自支塘东胜桥起至海口止。工长七千八百四十丈。估挑面宽六丈。底宽四丈。深一丈。所需挑浚土方。建新闸及滚水坝一座。共约估银一十一万两零。惟两处工程并计。需款较多。自应分别筹办。请将刘河借项兴挑。分年摊征归款。白茆河归于官民捐办等情。详请具奏前来。

臣等伏查刘河白茆河两处。均系早经勘估。奏明必应办理之工。惟从前估计。系欲挑通入海。而议者谓其海口高于内地。潮来旋即浅河。又谓口门现有拦沙。即极力挖通。不久恐仍堵合。且凿沙通海。需费太繁。款项难筹。是以未能兴办。近因旱涝无备。田亩频至歉收。若再因循。此后愈难为力。且民闲望沾水利。与目前望赈。同一急切之情。尤须乘此兴工。乃为一举两得。窃思挑通海口。工费既大。而能否经久。转不可知。不若挑作清水河。工省利长。于农田实有裨益。缘三江之中。黄浦吴淞两处海口。水势皆已畅出。惟因刘河白茆两处淤塞。东北一带之水。溢于平畴。今将此两处河道开通。共长一百数十里。可资容纳。正不必自辟海口。而与吴淞黄浦交汇通流。适足以助其建瓴之势。查刘河老镇。本有闸座。可以随时启闭。今拟于闸外白家厂之地。再建滚水石坝一道。以堵浑潮。白茆河亦于海口缩入数段。建闸筑坝。使潮汐泥沙。平时不能壅入。如遇内河水大。仍可由坝上泻出归海。则河水有清无浑。即永远有利无害。其刘河估需土方坝工等银十六万五千三百余两。系属节省无浮。除遵照奏准之案。动拨缓漕米价五万三千余两外。其余银两。查有司库现存水利经费专款银五万两。本系从前议浚三江案内。奏明为苏省水利之用。应请尽数动拨。尚不敷银六万二千三百二十余两。请于封贮款内借支。所借之银。在于同沾水利之苏松太三属长洲元和吴县吴江震泽昆山新阳华亭娄县上海青浦太仓镇洋嘉定宝山崇明十六州县。按照银数均派。分作八年按亩摊征。将来解还司库。除先归米价外。余皆收作水利经费专款。以备苏省将来续修各处水利之需。仍照旧案。俟收有捐监银两。首先归补封贮原额。其应挑工段。亦请循旧归于太仓镇洋嘉定宝山昆山新阳六州县。计亩雇夫分股承挑。至白茆河估银一十一万两零。亦属节省办理。惟经费有常。未敢概请借帑。臣等现在率同司道府县倡捐廉银。并谆劝常昭两县绅商富户。以此河既系万不可缓之工。而民情又处迫不可支之景。各宜勉力捐资。以工代赈。该绅民等闻而感奋。均各踊跃急公。现已议定章程。自可捐收如数。臣等仍督率司道。遴委廉明勤干之员。协同地方官。选董集夫。随捐随办。并责令该管道府州。于两河工程。各须认真查察。一俟工竣。由臣林则徐亲往验收。不许稍有草率偷减。并不令假手胥役地保。稍滋弊窦。以期工归实在。利济农田。仰副　　圣主为民兴利之至意。

　　苏省水利工程择要举办疏
林则徐

窃照江苏号为泽国。而财赋甲乎东南。赋出于田。田资于水。故水利为农田之本。不可失修。如吴淞黄浦刘河。乃三江之旧迹。白茆河又别为一大支。近年以来。或动项。或捐挑。均经奏奉　谕旨准办。以次深通。小民感戴　　皇仁。同歌乐利。此外尚有太仓州境内七浦河道。及太湖以下泖淀等处。亦多湮塞。亟宜择其要道。挑挖疏通。俾上下一气呵成。清水畅流。以刷潮淤而资灌溉。查上年借项兴挑刘河案内。有节省余银三万四千九百两。经臣等于收工时奏蒙　恩准留作接挑各处河道之用。当即行司饬委前署太仓州现署苏州府知府周岱龄青浦县知县蔡维新等。会督各该州县。周历履勘。次第举办。旋据禀复。勘明青浦县境内。淀山河一道。现尚深通。毋庸开浚外。其太仓州境七浦河一道。东为海口。设有七浦闸一座。淤塞已久。量应浚工长五千六百二十八丈二尺。内有浮桥镇市河六十丈。虽向由该处居民自行开挑。而自河淤以来。民居大半迁移。铺户亦多闭歇。应一并给价承挑。实需土方坝工银一万五千二十两零。又元和县境内。南塘宝带桥一座。共五十三孔。系太湖出水咽喉。年久失修。圈洞坍塌。以致湮塞水道。湖潴宣泄不灵。夏秋盛涨之时。深虞泛溢。于水利全局。大有关系。亟须修整据估工料银六千六百七十两零。由司确算无浮。详明动支刘河节省银两拨给兴办。已据具报。于本年三四等月先后兴工。如式挑修完竣。经臣林则徐与藩司陈銮亲往察验。并无草率偷减。其余承接太湖之支港各河。如吴江县境之瓜泾港王家汇姚家庄七里港村前嘴大港新港。及太仓州境之杨林朱泾两河。嘉定县境之华亭泾黄姑塘蒲华塘。并据该州县等勘明。皆系上承下注要道。近亦处处淤浅。俱应一律兴挑。以资宣泄。除朱泾河华亭泾黄姑塘蒲华塘均由民捐民办外。其杨林河一道。并吴江县境瓜泾港等处。请动刘河节省余银兴浚。又泖湖一处。跨连元和娄县青浦三县。上承太湖及浙西诸水。下同黄浦入海。蓄泄并用。旱涝兼资。惟淤土甚多。须将新涨之滩。切除挑浚。方免滋蔓。祗因刘河案内节省银款。分办各河。已不敷用。据青浦县蔡维新禀请情愿捐办。现已集夫兴工。岁内谅可告竣。又松江府属川沙厅并上海南汇二县共辖之白莲泾长滨吕家滨小腰泾等河。均系跨连数处水利。亦已劝捐兴办等情。由苏州藩司陈銮汇详请奏前来。臣等伏查刘河节省银三万四千九百两。既经奏准留为接挑各河之用。自应核实办理。惟存银祗有此数。而河道淤塞之处。悉数难终。惟有择要量准动款。其余可以筹捐者。即归捐办。可以略缓者。即归缓办。除七浦河宝带桥两处工程。已拨给银二万一千六百九十五两零。业经挑修完竣验收如式外。现仅存银一万三千二百四两零。以之挑浚太仓州杨林河及吴江县瓜泾港等处。核其工费。尚有不敷。祗可就款量为分拨。现经给发太仓杨林河银八千两。吴江瓜泾港等河银五千二百四两零。饬令乘此水涸。集夫赶挑。其有不敷。悉由该州县捐廉凑办。所有拨用银两。统归刘河案内。依限摊征还款。其泖河朱泾以及华亭泾黄姑塘蒲华塘白莲泾长滨吕家滨小腰泾等河。或先已挑竣。或现在攒挑。皆由官民分别捐输。不敢概动款项。亦不许稍有草率偷减。并不得假手胥役地保。致滋弊窦。总之地力必资人力。而土功皆属农功。水道多一分之疏通。即田畴多一分之利赖。臣等惟当随时率属。讲求经理。未雨绸缪。以期仰副　　圣主劭农勤民之至意。

　　寄陶宫保书　　　　
包世臣

