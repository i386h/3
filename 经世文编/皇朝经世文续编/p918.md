<!-- { "loadSidebar": true } -->
道光三年。江浙大潦。　朝廷蠲赈数百万。是时先相国总督两江。与江苏巡抚韩公。浙江巡抚帅公。会筹酾沈澹灾之策。议大修水利。奏举江苏按察使林公总司其事。既而先相国与韩公帅公先后去任。事且中辍。又数载。陶公林公相继抚苏。于是吴淞刘河白茆孟渎诸役毕举。又旁及海塘运河城河。而各州县亦各自浚其支渎小港之关民利者。形势规画。具详前巡抚江夏陈公所辑江南水利全书。至是松江郡守洪君刊成求序。始得纵览焉。惟江浙两省形势山脉。一自湖州趋杭州。一自镇江趋常州。南北皆高。而嘉兴苏州松江太仓。适当其中洼。自江苏一省言之。则地势北高而南下。黄浦东江。吴淞中江。刘河娄江。皆泄太湖之水入海。再北为白茆七浦。为孟渎。则泄太湖之水入江。是为五大干河。孟渎最北最先淤。白茆刘河次北则次淤。吴淞介南北中则屡浚屡淤。黄浦最南最浩瀚。为江浙七郡诸水之尾闾。自古从无淤塞。亦从无疏浚。故陶林二公之兴役。亦惟吴淞大资宣泄。而刘河白茆。则海口筑坝。以防浑潮倒灌之患。可灌田而不可通海。岂非地势使然哉。道光十四年。蛟水涨。潦将入城。林公急檄太仓州决刘河白茆大坝。不二日水退数尺。岁仍大稔。急则泄水入海。常则蓄水隔潮。又岂非地势使然哉。或者曰。此论地平也。而未及乎水平也。地平者。形势高下之一定。水平则低田筑堤。使大水不能入民田。可使堤外塘浦之水。自高于江。而江水自高于海。诚能于沿湖州县。大修圩田。则足以束水。外水使之平。而东注建瓴。此有待于推广者一。建闸可施于支流汊港。而不可施于干河。筑坝可施于刘河白茆。而不可施于吴淞。然吴淞上游。必于长桥宝带桥大去壅塞。方可吸湖水。使之奔腾入江。下游必于吴淞口对坝偪溜。方足激江水。使之奔腾入海。视建闸去闸。功皆相倍。此有待于推广者二。今海警甫息。经费告殚。非兴举水利之时。姑存此说。以补陶林二公子之未竟。其能举而行之。以大剂东南田赋之穷。则俟后之君子。此代孙中丞江南水利全书叙也。存之以当水利议。

　　苏松水利考　　　　
王炳燮

苏松田赋甲于天下。以其地处膏腴。多水泽而利于灌溉也。然而偶值潦岁。即至田庐淹没。是得水之利。而亦受其害。此水利所以不可不讲也。苏松于古为扬州地。禹贡云三江既入震泽底定。此言水利之权舆也。震泽即今太湖。三江之说不一。就苏松而言。则不必远求。第言太湖下流之三江可也。东江娄江。故久湮。惟吴淞一江。尚仍其旧。则就今日而言。亦不必泥古三江。第言今日之水道可也。明季以来。言吴中水利者。以刘家河白茆河合吴淞江。为湖水入海之三大支。以当古之三江。盖太湖北受荆溪百渎。南受天目诸山之水。汇为巨浸。由吴江之十八港十七桥宝带桥。吴县之鱼口大缺口胥口铜坑口。分流散入淀山阳城昆承庞山独墅九里三泖诸湖。渟涵蓄泄。以资灌溉。吴淞白茆刘河暨诸支港。分道达海。必下流通畅。斯引吸太湖。自无壅潦之虞。从前支流淤塞。吴中频有水患。自道光癸未以后。疏浚不止一次。然后来水患。仍未能免。己酉之灾。更甚于癸未。后虽屡次复浚。而一遇霪霖。低田辄被淹浸。其故何也。考明初夏尚书治水浙西时。吴淞阔一百五十丈。至隆庆闲。海忠介公挑浚吴淞江。自黄渡至宋家桥长八十里。江面旧三十丈增开十五丈。夫自夏公之时至隆庆。一百五十丈之江面。止存三十丈者。以刘河大开之后。水道分而为之递减也。然自海公增开江面之阔四十五丈。后三十余年而又旋塞。万历年闲。苏松道许公开浚吴淞。不数年而又塞。盖下流通潮之处浊沙淤淀。日积一钱之厚。一岁之积三尺有余。无怪乎挑浚之后。不数年而复淤塞也。推诸白茆刘河通潮处。莫不皆然。下流既塞。则疏泄不畅。所以一遇霖潦。便至成灾。亦其势然也。又尝考之。白茆港刘家河暨七浦塘福山口。为苏州东北泄水之巨川。吴淞江暨大黄浦。又苏松南北交境泄水之大道。通潮之处。浊沙既易淤淀。今之黄浦腹处。适当上海东偏。频岁以来。淤涨数十丈。浦身渐狭。异域之人。贪踞地利。挑土填筑。方且未已。亦为害水道之一端。窃恐将来重类疏浚。不独吴淞白茆刘河诸港而已也。必也相其夺水之地。大加开浚。以次施功。而又修圩岸以御横流。复板闸以防淤淀。使苏属之三十六浦。松属之八汇。皆得以时节宣旱潦。则苏松之民。可以长享水利。而无虑水潦为害矣。

　　请浚治太湖泄水要道疏道光四年　　　
程邦宪

窃惟海口淤垫。致上游溃决为患。议者请疏浚刘河吴淞等处。使下游无阻。诚为今日急务。惟是太湖汇全吴之水。洪涛细流。无不毕注。皆自吴江以下。为尾闾之泄。全赖入水之口与出水之口一律疏畅。譬如咽喉通利。则尾闾自达。若徒致力于海口下游。而不去太湖淤垫。一遇雨水过多。横决四出。苏松嘉湖诸郡。俱受其害。溯查乾隆二十六年。抚臣庄有恭奏请疏浚太湖诸溇渎。凡湖滩草荡。悉令铲除。迄今六十余年。未加修治。土人占种茭芦。日久即成地亩。从前水势浩淼之处。今则田塍联络。水道如。自应急事疏通。俾无阻滞。但湖中浮涨。不下数千百顷。势不能尽数铲除。且择其泄水最要之处。一为吴江堤之垂虹桥。太湖自西北直趋东南。垂虹桥绵亘南北。正当其冲。向为湖流入海故道。有泄水桥门七十二。今皆淤废。一为爱遗亭。康熙初年。以挑湖之土。堆积亭旁。土人占种日久。竟成稻田数顷。阻遏垂虹桥上流。以致湖水不能东注。应将桥门七十二处。疏剔沙淤泥垫。务令深通。并将爱遗亭旁之荡田。择要铲除。使水注桥门。略无障碍。则故道复而湖流畅。一为庞山湖。受运河以西诸水。趋入泖淀。为吴淞江之咽喉。亦泄太湖下流最要处。今草蔓纵横。水田栉比。急宜大加铲治。至堤西一带。茭芦弥望。势难尽除。应择水道所经之处。量为芟薙。诚能使太湖东注之水。源流无滞。虽遇梅霖伏雨。苏松嘉湖诸郡。可免泛溢之患。而吴淞刘河诸下游。亦得藉来源之旺。海沙随上随刷。不致旋浚旋淤矣。查吴淞江疏浚以来。仅隔六七年。仍复淤垫。实因湖流涩弱。不能刷沙。是其明验。又御史郎葆辰奏请。开浚湖州七十二溇港。使诸水泄入太湖。钦奉　谕旨交浙江抚臣帅承瀛勘办。查太湖之在西者。水势深通。愈东则愈浅阻。若湖州溇港疏通。又挟天目诸山之水。奔注东来。而吴江一带要口。仍任淤垫。不能迅速入海。则苏松等处漫溢之患。愈不可当。尤须会合两省形势。通盘筹划。庶几有利无害。恐专治上游与专治下游。未能均归利益也。臣藉隶吴江。稔悉近日情形。居民侵占湖道。日久成田者。即呈报升科。亦系升合轻粮。因而视为利薮。但知湖内之水可变而为田。不知湖外之田将沦而为水。岁月既久。贻害滋深。应请　饬下两江总督。遴委明干大员确实查勘。择要疏挑。并严立科条。禁止栽种茭芦。及绝流插簖。壅积淤泥等弊。再此等荡田。大约土棍句串吏胥。及生监把持包庇者居多。其应行铲除之处。恐有刁掯留难。串通胥吏。朦混舞弊。势所不免。应请　饬下督抚等严查惩治。庶几工归实际。帑不虚糜。于江浙数郡水利农田。大有关系。臣愚昧之见。是否有当。伏乞　　皇上圣鉴。

　　请拆除吴淞江口石闸疏
陶澍

窃臣查江浙水利。莫大于太湖。其分泄入海之路有三。一曰吴淞江。即太湖正流也。一曰黄浦。即东江也。一曰刘河。即娄江也。吴淞最大。自分流南入黄浦。而吴淞日微。刘河亦逐渐增淤矣。每遇霖潦。水无所归。涝而成灾。议者但咎水利不修。由于上流不疾。下流遂淤之所致。欲举全省之湖塘浦。而挑之浚之捞之。无论工费浩大。亦无如许人力。就使挑挖全通建瓴直下。而水无潴蓄。一泻无余。岂民田之利哉。夫太湖号称三百余里。其实祗系薮泽。宽而不深。所收江浙及宣歙诸水。发源不远。不过三五百里而止。东及海滨。亦止二三百里。源短而流亦短。非如洞庭彭蠡。有千数百里之来源也。而所灌苏松常太杭嘉湖数府州之田亩。以亿万计。漕粮居天下之大半。皆恃太湖为之润溉。此不徒忧涝。而并宜防旱也。其闲纵浦横塘。十湾九曲。皆天然之沟洫。所以资蓄泄。而犹不免于偏灾偶见者。其来有渐。殆非一朝夕之故。究其弊端。多由民田侵占。争及尺寸。而江流日隘。兼自明代以来言水利者。往往不顾全局。遇有壅滞。不治其本。而别开津。以苟一时之利。以致支流愈分。正流日塞。然此二者之为害。犹显而易见。惟吴淞江口建闸一事。则不但不究其害。而且议以为利。谓潮来下版。可以遏沙。潮退启版。清水仍可畅出。其说似是而实非。夫吴淞为禹贡三江之一。与岷江浙江并列。乃天地所以吞吐阴阳之气。非如无源之港。可以扼其吭而为之节也。海潮既能挟沙而来。即能挟沙而去。如岷江浙江。其委未尝置闸。而沙固未尝淤也。况江身亦自有淤泥。尚欲藉潮退之势。推卸以入海。一经置闸。内外隔绝。潮水之挟沙而上者。无江水为之回送。而沙停于闸外矣。江水之挟泥而下者。无潮水为之掣卸。而泥停于闸内矣。臣此次遵　旨覆勘工程。由青浦华亭至上海。亲见黄浦无闸。而海潮鼓荡。江面阔深。吴淞江有老闸。又有金家湾新闸。而沙泥停积数十里。水小如沟。船只往来。反俟潮水为之浮送。询问土人。佥称老闸建自康熙年闲。甫成即圮。新闸成于乾隆二年。亦止虚设。难于下版。缘闸距吴淞黄浦合流之处。仅六七里。全潮灌入。非闸所能御。该处沙土松浮。一经下版。闸身震动。是以徒有岁给闸夫银两。毫无实济。转足以阻碍船行。停滞沙泥。幸上年估工未修。并未糜费。臣思吴淞江为江浙水利第一枢纽。其上源不宜直泻。所以蓄水势。而口门则断不可梗塞以致停淤也。石闸有害无利。应行拆除。其闸前闸后所积沙泥。并沿江湾曲浅滩。均应设法疏挑。俾资通顺以利全省。似未可以经费未充。遂为停歇。容臣与督臣再细商。饬司妥议。一俟筹有成局。另行确估兴工。至三吴农田。绝少堤圩。每虞潦涝。惟有照业食佃力之法。于隆冬闲暇时。按亩出夫一二名。挑浅浚深。即因出土以为圩围。每岁通力合作。以三日为率。约计出土可高一二尺。越三四岁。而圩围可成矣。但须良有司久任而民信从者。始能为之。此则微臣目前所未逮而有志焉者也。所有勘视水道。并拟续办吴淞水利缘由。谨附片具陈。伏乞　　圣鉴训示。

　　筹挑刘河白茆河以工代赈疏
江苏巡抚林则徐

