<!-- { "loadSidebar": true } -->
窃照本年引黄济运。致运河闲段淤浅。较之往年河底。垫高一丈有余。自御黄坝至淮城以上。仅存一线河漕。经前督臣魏元煜会同臣严烺估需挑河切滩银四万三千五百余两。奏明赶办。其淮城以下长河。因漕船阻塞。难以估挑。声明随后再行酌办。嗣臣琦善抵任。将黄运两河淤垫及帮船浅滞各缘由。据实奏闻奉　　上谕。孙玉庭颜检俱着不准回籍交琦善督令将运河淤垫之处一律挑挖深通所需挑费着落孙玉庭魏元煜颜检分赔等因钦此。钦遵在案。伏查彼时运河存水。不过三四尺。甚至一尺有余。大小船只。胶滞拥塞。是以亟议挑浚。冀利运行。乃自御黄坝堵闭以后。运河淤垫。既不致复有增高。而洪湖清水。现蓄至一丈二尺八寸。由束清坝下注运河。渐刷渐深。测量水势。深处至一丈有余。浅处亦有四尺余寸。漕粮铜铅各船。尚资浮送。虽河底之淤垫未能尽除。而前后情形固自各异。如果经费充裕。时日宽闲。仍当确估挑浚。俾复旧规。原不应仅恃目前。稍有延待。而臣等审度形势。再四熟商。实不敢冒昧兴挑。转致无益有损。不得不将实在情形。直陈于　　圣主之前。查里扬运河淤垫处所。计长一百余里。河身俱属窄狭。今须挑深一丈有余。则两岸形如壁立。直同甬道。不能容集多人。且沿河民居稠密。并无隙地可以堆积淤泥。必得远道运送。势难克期完竣。至夫役移改信桩。偷减土方。贴边垫。无弊不有。而工员中又少可信之人。此惟期限稍宽。尚可随时详察弊端。督令重挑。刻下江广等省漕船。虽已回空南下。而运京铜铅盘坝后。空船南下。须俟九月杪方能腾空河身。如至彼时始行煞坝。赶将河水耗干。一面委员逐段估计。领银兴办。在在需时。已值天寒土冻。挑挖维艰。而来年二月。即届新漕入运。以一百余里淤垫之运河。欲于冬末春初数十日闲。一律挑浚宽深。是非停船待水。有误漕行。必致草率完工。徒糜帑项。其误漕之患在目前。而误河之患又在日后。此因期迫而不敢挑者一也。挑浚工费。约计至省亦在百万以外。为数甚巨。如孙玉庭等奉　旨分赔。得能先期缴出。则以赔项作为工用。即有虚糜。尚非正帑。况察看孙玉庭等罄其所有。断无如许家资。势不能不先行借款垫办。将来亦难缴纳。是名为分赔。实与动项无异。当此经费支绌之际。无论似此巨款。筹备为难。而以百万帑金。任听工员夫役。草率偷减。臣等身受　殊恩。明知于运河无益。亦复昧心从事。清夜自思。负疚何地。此因费多而不敢挑者二也。

黄水现存三丈五尺有余。较上年此时尚大二尺余寸。必得清水蓄至二丈。方可敌黄。正当惜水如金。不使稍有耗费。乃因挑浚积淤。先将运河存水掣干。以工完之后。再将洪湖清水。放入运河。以为济漕之计。则清水消耗过多。不能及早蓄足。实为可惜。此于河运无益而于清水有损者三也。更可虑者。欲浚运河。必先堵闭束清坝。阻绝来源。而后下游之水。可以涸底挑办。现在洪湖水势。下注运河。极为湍急。束清坝内外。跌塘甚深。又系清水。不能挂淤闭气。设运河正在挑办。而束清坝臌开。则挑工费于半途。钱粮俱归虚掷。或坝工坚守不患。而沿湖堤岸。万一水势阻塞。刷塌旁趋。无所节制。运河不能容纳。于淮扬一带民田庐舍。受害实多。阻运误漕。更恐不无贻患。是臣等上无以对　君父。下无以民生。即置臣等于重谴。仍于湖河一无补救。虽属意外之虑。实亦不可不防。此不但无益于运河。而并有损于湖运两河者四也。伏读七月二十三日　　上谕。明年盘坝接运既可使漕粮悉数抵通而御黄坝不开亦可免河湖受病黄水不倒灌入运即可并力东驱以收刷沙之益彼时湖潴亦当充裕俾专刷运河之淤以济漕行明年若能如此办理庶河漕两有裨益等因钦此。仰见　　圣主于河湖情形。烛照靡遗。训示明切。钦服下忱。莫可言喻。臣等愚昧之见。以运河之应否兴挑。当视漕行之有无浅滞。而来年新漕之是否阻碍。即以本年之船只行走为证凭。本年江广各帮重船。自高邮上挽。皆系直抵坝头。并未起剥。即铜铅重笨之船。照例剥运。亦可拽挽到坝。是其明验。再加冬春两季清水刷涤。运河自必日益畅深。来岁新漕。定可通行无阻。臣等曾将应否挑办情形。札询该管道将。旋据禀复。俱与臣等所见。不谋而同相应据实奏闻。请将里扬运河挑工停办。以免草率而节糜费。臣等亦明知人情动好浮言。此后或有浅涩。必将归咎于现在之停挑。然现在虽系停挑。尚可收清水刷涤之功。于运河有益无损。傥竟率行估办。图免一时之口实。虚糜百万之帑金。欲利运而运河仍未深通。欲束清而清水转形消耗。此不独敌黄济运旧规未能骤复。即明年之盘坝接运。亦虞有所难行。溺职辜　恩。莫此为甚。臣等所以反复思维不敢冒昧请挑之实在情形也。至运河既请停挑。孙玉庭等即无分赔之项。应请　旨将本年估挑淮城以上河道动用银四万三千五百余两。即于孙玉庭颜检及已故前督臣魏元煜家属各名下分赔。不准开销以示惩儆。所有运河挑工停办及酌议分赔缘由。谨合词恭折具奏。伏乞　　圣鉴训示。

　　筹办通漕要道疏
江苏巡抚林则徐

奏为筹办通漕要道。将练湖堤坝。劝谕民修。运河闸工。由官捐办。俾漕运长资利益。恭折奏祈　　圣鉴事。窃照镇江为漕运咽喉。江浙两省粮船。皆所必由之路。而每年重空往返。挑浚河道。蓄水提船。一切机宜。则惟镇江道府县营责成为重。其挑河例价不敷。并须江苏各属州县捐资协贴。一遇江潮低落。设法推挽。劳费尤倍于平时。揆其致病之由。总因该处运河。本系凿山通道。并无水原。祗恃引江入河。以资浮送。而江水本不宜过大。若运河灌输盈满。于行舟固为顺利。而沿江田地早已被淹。如江水落低。则利于洲田。又不利于漕运。两者相较。固系农田为本。而运道则须随时尽力。以图补救之方。臣陶澍于嘉庆二十一年巡视南漕。即以修整闸座浚治练湖等事。缕晰陈奏。道光七年九年在巡抚任内。复节次奏明筹办闸坝堤埂。以资收蓄。诚以江潮长落靡常。缓急仍难尽恃。练湖开于晋代。在运河之西。为长骊诸山众水所注。唐宋元明皆治之以济运。其上接丹徒境者。谓之上练湖。下接丹阳城者。谓之下练湖。上湖高于下湖。下湖又高于运河。以节节传送。有湖水放一寸运河增一尺之谚。与山东运河之有南旺南阳微山诸湖情形相仿。明季湖禁渐弛。居民占垦。遂致就湮。我　朝康熙十九年。始定以上练湖改田升科。下练湖留资蓄水。然湮塞已久。所蓄究属无多。而浚湖筑堤。经费太巨。是以屡议屡寝。臣陶澍在巡抚任内。奏修闸座。亦系先其所急。将黄泥闸移于张官渡。以当湖之下游。俾得擎托湖流。使之回漾。稍济江潮之不逮。每于重运回空经过。闭板蓄水。曾着成效。然全湖堤坝。久已损坏。水来则直冲而易决。水去又一泄而无余。臣林则徐于道光十二年秋闲。亲历履勘。因议择要筑坝以利节宣。迨十四年四月臣陶澍阅兵过彼。亦经覆勘。意见相同。遂即定议筹办。并经附片奏明在案。随饬常镇道李彦章相度机宜。在于该湖顶冲之黄金坝及东冈一带。先作两重蓄水坝。加培圩埂二千八百八十丈零。使山水皆得入湖。不令散漫。又恐水势暴猛。或虞冲决。因于湖之东堤添建减水石坝两座。如遇暴涨有所分泄。可以保堤。其通入运河之处。勘得有念七家古涵。较旧浚之范家沟。机势更顺。因修复古涵以作水门。就近建设济运石闸一座。于运送军船时。放水接济。漕过之后。用土填筑。留一涵洞。以灌堤外民田。是不特济运有资。即农民亦咸沾其利。臣等当即饬道督县劝谕得沾水利之业佃。或出力。或出资。令其举董经理。官为督率。舆情咸知利益。踊跃急公。自夏至冬。工程陆续报竣。适值是冬丹徒水涸。回空全进横闸。臣林则徐亲驻镇江。督催提挽。饬委该道李彦章试放济运新闸。由念七家涵引水而出。竟能倒漾上行至数十里之远。连放数次。军船得以衔尾南行。其效颇为显著。此道光十四年劝谕民闲捐筑练湖蓄水减水诸坝。暨修复古涵改建济运闸之情形也。

