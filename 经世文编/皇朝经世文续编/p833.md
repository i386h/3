<!-- { "loadSidebar": true } -->
管带安西左营总兵张世才。管带宗岳义营总兵张星元。在大通县境。修理道路三百数十里。并建修桥梁。补置船只。栽种树株。修复塘卡。统领安西等营署镇海协副将喻胜荣。在西宁城外刘家河湾。创建堡城一座。并修建镇海协衙署屋宇。管带向义营副将敖天印。管带楚军蓝左旗副将朱泰友。管带楚军蓝右旗副将李正鲁。先后在平番县境。栽树七万八千余株。管带楚军左路正中营总兵周玉堂在平番县境镇羌驿岔口驿。修造庙宇二所。石桥一道。车店一区。堡寨一座。烂泥湾开修石路一道。此关内西南路一带兴作工程之着有成效者也。至新疆南路各城。自光绪二年大兵出关。一举荡平后。臣檄饬各该防营。会同各善后局。修浚河渠以兴水利。筑缮城堡以严捍。平治道路以利转运。修造官店以便行旅。出嘉峪关七程。为安西直隶州治。地近戈壁。飞沙堆积。州城东西两面。沙与城齐。臣饬署安西协副将甘云亮。督率弁兵。兼募民夫。由城堞逐渐开掘。下至城根。一律净尽。砖石显露。还复旧观。引疏勒河水环户。既深且阔。沿河种柳。以护堤岸。城复壕开。可垂久远。哈密厅属石城子渠。先经张曜屯田该处。已加修治。臣等复饬驻哈密防营总兵黄本富易玉林。重为浚治以利灌溉。镇西厅属大泉东渠。经驻巴里坤统领蜀军提督徐占彪。督率兴修。迪化州永丰太平二渠。绥来县一渠。经由官借给银粮。督饬户民修理。安顺一渠。现经镇迪道福裕勘验兴修。奇台县属渠道。经署知县刘嘉德勘明禀请修浚。鲁番厅属官渠坎井。经督办善后道员雷声远驻该处。防营提督罗瑞秋游击宋得禄督率兴修。雷声远筹借食粮。督劝户民。淘浚坎井。岁获有秋。库尔勒旧有官民渠二道。兵燹失修。该处防营都司邹金本。督率修复。又库尔楚一带河道。长四十里。水不归渠。旱潦无备。防营副将王玉林修筑完好。宣泄有资。库车阿柯寺塘赛马里柯两处。长六十里。横贯戈壁。工程尤大。驻库车统领安远军前安徽寿春镇总兵易开俊。督率弁兵。辅以民夫。修筑通畅。增开支渠。灌溉称便。绥来奇台两县。城门女墙。均多损坏。经前署玛纳斯协副将傅殿魁。派勇修复。哈喇沙尔为南疆要冲。旧城卑薄。复为贼毁。庐舍荡然。惟安集延逆酋阿古柏新筑一城。勉可补葺。防营知县黄长周哈喇沙尔善后局员知州黄炳焜。开拓修筑。城周三里。雉堞改观。库车旧有汉城甚小。年久倾圮。东面外环回城。局势颇阔。易开俊会同善后局员同知魏炳蔚。察看形势。西北两面。均仍其旧。其南城及东北东南。应即改筑。城周千三百三十四弓。墙高一丈八尺。宽一丈五尺。四隅台纵横四丈四尺。四门城楼高四丈八尺。雄阔伟壮。足称南疆重镇。由哈密以达吐鲁番。自瞭敦至七克腾木四驿。分南北两路。南为官道。妖风时作。砂石俱飞。甚者并人马卷去。渺无踪。俗所称风戈壁者也。其北有小路。可避风灾。本为商旅必出之途。然无店宇可资栖息。行人苦之。

七克腾木防营总兵夏奉朝。督饬弁兵。将南路台站移置北路。添备官店水草器用。此患乃免。托克逊至喀喇沙尔。中隔阿哈布拉地方。两峰壁立。积石崚嶒。一径羊肠。下临无际。车驮经过。辄有意外之虞。防营总兵刘见荣锤幽凿险。化而为夷。用功至勤。情欣惬。清水河西滩五六里。泥淖纵横。人马多苦陷没。防营知县黄长周都司邹金本。会同修治。开渠泄浸。垫以巨木。杂覆树枝。土石平铺。始免积淖为患。此关外兴作工程之着有成效者也。兵燹之余。百废肇兴。不资民力。不耗官帑。难矣。而论其实济。则皆承平时所未经见者。非诸将士来自田闲。习惯工作。而皆知以勤民为重。其效或未易臻此也。至诸工程。皆设防护运之余。率作兴事。未可与工部例章并论。且不列款请销。自可免由部议。而工成犒劳酒食。本与军需赏耗不同。为数又微。业经酌提各营截旷款下支用。并未开报正款。臣等现咨商刘锦棠张曜。转饬善后局员。酌量划拨荒绝地亩。招佃承租。以作岁修经费。庶可保固而规久远。所有甘肃新疆各处防营连年承修各工程。应否咨部备案。理合恭折具奏。伏乞　　圣鉴训示施行。

　　修治直晋路工完竣疏光绪十年　　
山西巡抚张之洞

窃惟平治道路。通商惠工。经传昭垂。以为利民富国之要政。前于光绪七年七月。经前抚臣荣光奏明。兴修四天门工程。自晋省榆次县什贴镇起。至直隶获鹿县土门口止。由晋独力认办。即令湘毅军与抚标练军两营分段认修。派委候补道员专案造销。奉　旨允准在案。臣到任后。节次加派总兵何鸣高副将呼延霖参将申万禄副将吴元恺都司吴良儒。督率诸合。添雇夫匠。分段修治。常川驻工。并饬新授蒲州府知府前署平定州知州沈晋祥。会同履勘筹度。因地立法。稽核军匠。查此项路工。跨直晋两省之境。东起土门。西讫什贴。首尾绵亘三百八十余里。以中闲有山岭四处最为险峻。故以四天门为统名以括之。其实除四天门之外。巉岩峻。隤岸长滩。地皆是。连属不绝。无处无险。无村无工。而河滩难越。岸曲易刷。其为害与费工。较之山岭为尤甚。其险要工段之在直境者。曰土门口。曰东天门。曰白王庄。曰微水镇。曰井陉县南关。曰三里桥。曰长冈。曰横口。曰东岭。曰板桥。曰龙窝寺。其险要工段之在晋省者。曰北天门。曰甘桃驿。曰固关。曰槐树铺。曰柏木井。曰西天门。曰青玉峡。曰翠蛟潭。曰桥头。曰西郊。曰南天门。曰义井。曰平潭。曰石坝嘴。曰墩台山。曰测石驿。曰张净村。曰芥泉驿。曰红泥坡。曰要罗山。以上各工。除修筑道路填平坑坎均系土工尚易修治外。其难者。大率土石相闲。或专用石土。或镶以石砌。或护以拦马。山峻者。堑岩壁以益其宽。岸狭者。培土累石以增其厚。道旁开渠以泄横流。随处作桥以通车马。而用力最为艰苦者。则为井陉南关东天门青玉峡测石驿四处。井陉南关。石桥断坏以来。涉水四次。方达官道。今自南关外至东坡底止。创筑石堤六段。计长五里有奇。屹若长城。永免厉揭之苦。东天门既将旧路石工重修完整。因地势过于斗峻。行旅畏阻。另于东南山麓。创开新道七里有余。高下听民所由。青玉峡一段。两山夹峙。以河为道。山雨暴涨。漂没人畜。无所逃避。现于两岸砌石成磡。中实碎石沙泥。融以油灰。钩(户)牢固。义井至测石驿一段。滩路纡回。涉水者十二处。夏秋亦苦山水之患。今于平潭石坝嘴墩台山三处。创筑石堤二里。内则因山开道。外则筑坝护堤。堤内树桑。堤外树柳。可以方轨行车。所有各工。于去年三九十一等月。本年三四等月。陆续呈报完竣。经臣饬委署平定州知州蒋拱辰。逐段勘验。据禀工程坚实。均能合法。可期经久等情。又省南驿路中至霍山最险者为韩侯岭。该处为七省通衢。千年巨险。北道既通。南路宜理。

臣复檄委署霍州知州方龙光荣河县知县王希濂副将胡有才。于上年九月勘估兴工。自灵石县坡底起。历竹杆坡山神庙韩侯岭郭家沟天险桥仁义镇逍遥岭老张湾沟窊以至霍州北关止。计程九十里。分为十一段。其闲石冈土坡。闲以河滩。处处施工。兼用土石。高者凿之使平。陷者填之使实。其厢石砌。开水道。护拦墙。一如四天门之法。现已据禀委勘。一律修治完善。此外潞安府西至洪洞县曲亭镇一路。计程三百五十里。东北自府城至黎城县东阳关。计程一百四十里。平遥县东关至沁源县赤石桥一路。计程八十里。偏关县至朔州秤沟一路。计程一百二十里。均系商旅必经。素不通车之路。节经分别批饬各路地方官。相地鸠工。一律开通车路。于光绪八年九年十年先后具报工竣前来。臣查晋地环山而处。道阻民劳。四天门韩侯岭之险。闻于天下。今已一律坦荡。冠盖往来。任载络绎。车驼无倾踣之虞。人畜免漂溺之患。从此商悦工来。百货蕃息。晋民生计。当必有所裨益。各军工役辛苦。两年有余。寒暑不辍。夏则雨汗。冬则斲冰。于行旅居民。秋毫无扰。各该员弁于两省连界奏办要工。两年来督率经管。始终勤奋。不无微劳。且考嘉庆年绅民捐修路工碑碣。计东天门一段。即费数十万两。今该员等于两省界连要工。躬率军士。搭用工匠。所费不过三万数千金。于经费尤能核实节省。除将四天门韩侯岭其次出力各员弁兵勇。暨潞安平遥偏关等工施治较易。均由臣核给请奖外。谨择其尤为出力者。缮拟清单。仰恳　　天恩。俯准给予奖叙。以昭激劝。其武弁千把以下。由臣咨部给奖。所需经费。皆于善后款内动支。应请免其专案报部。即由臣饬令清源局道核明确数。归入善后案内造销。

　　修路示　　　
左辅

为开沟筑路。以便行人。兼利农桑事。照得平治道涂。王政之一。路茀不治。史犹见讥。况乎无路。曷利攸往。本州岛任以来。经历四乡。往往无路可循。甚叹政治之不修。行旅农佃之交病也。各乡有路与地平者。农人耕种之际。并路俱犁。人畜车辆。杂走田内。各趋所便。交午其中。成路之处。土实而洼。一遇阴雨。尤为泥泞。只得又于无路处觅路。禾稼多被蹂躏。此行人农佃交病之一也。有路低于田者。田高如岸。路洼如沟。积水渟淤。陷轮没髁。只得尽趋高田。禾稼又遭蹂躏。此行人农佃交病之又其一也。为此示谕沿路业主农佃人等知悉。尔等各随执业地界。培筑大路。路广二丈。路之两旁开沟。沟广四尺。深三尺。即以开沟之土筑路。用牛拽。擂碾坚实。须中高旁下。以便写水。其两旁之沟。相离二十余丈之处。留一土坝。以便力田人畜往来。并于两沟外界。栽植榆柳等树。数年之内。高大成阴。不特人畜可资息荫。每年修剔桠枝。亦可供薪爨之用。其余庄旁路。均随时仿照修治。俾境内有一定高平大路。往来人畜车辆。不致杂出歧趋。禾稼永无蹂躏之患。于行人农佃交有利益。着乡保即督率赶紧修筑。二十日内一律完竣。傥敢违延。定行重责不贷。凛之。速速特示。

　　饬议挑除瓦砾章程札　　　　　　　　
丁日昌

