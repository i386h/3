<!-- { "loadSidebar": true } -->
顾氏炎武据李雯议盐宜就场定额。一税之后。不问其所之。天下皆私盐。天下皆官盐矣。谓其说凿凿可行。又引杜诗蜀麻吴盐自古通句。又以昆山多食淮私。而功令行浙盐。为掩耳盗钟之政。其意盖欲撤一切疆界。以实其不问所之之法。似亦探本穷源之论。余少时读而善之。洎后修盐法志于扬州。又躬履盐场。始知李说书生之见也。淮南盐价。每斤约银五六厘。课约银一分。淮北官定盐价。每斤银一厘五毫。课约银六厘。是所谓一税直俄顷而举盐价一倍之五倍之也。谁则愿经此一税者。利之所在。人人趋之。户商户船户兵役百执事等。无一非漏私之人。官能防之乎。况官亦庸足恃乎。滨海数百里。港汊百出。白芦黄苇。一望无际。村落场。零星散布于其间。不漏于近处。漏于远地矣。不漏于晴霁。漏于阴雨矣。不漏于白昼。漏于昏暮矣。何地可禁。亦何时可禁。当下一转语。曰天下皆官盐。天下皆私盐矣。　国初虽无帑利。而课额已不少。其时百物皆贱。盐价必有贱无贵。情事宜相等。李氏乃为此说。毋乃傎乎。票盐之始。明史食货志。载嘉靖中山东南浙。令山商每百斤纳税八分。给之票。每年收银二千余两。浙江盐法志。则称嘉靖中两浙巡盐御史李遂。行票引于黄岩等场。每张照盐三百斤。置票九万张。又称厥后渐广。是又不止九万张之数。计九万张。已得银二三万两。所谓广者。山东犹不与。明史所载殊未尽。魏氏源票盐记。仅引明史。则考之不审也。此近于就场定税。特不能不问所之。为折中之法。陶公澍行之淮北而大效。陆公建瀛于淮南踵行之。亦两纲全课悉举。为数年所未有。而訾毁蜂起。则纲领是而条目非也。今议盐法。舍是更无良策。亦于票盐中求其尽善。斯可矣。其法有四。一廓清窠臼也。凡事委曲繁重。皆獘薮也。票法已从简易。然尚有可议者。减引而转带乙也。挽上六闸也。仪征改捆也。桐城等江运八岸仍归专商也。宜一切铲除之。于三江营一带。相地立局。为交税及场船交盐江船受盐之所。每纲仍用旧额一百三十九万余引。加八岸七万余引。并入淮南每引四百斤。分两包。就场定捆以后。经卡掣验。永不改捆。酌定正杂课经费。一律定额。其湖运淮北天长一岸。亦宜归并淮南。照高宝食盐办理。运商凡招三种。一自场运江。一自江运岸。一自岸运各州县。无论官绅军民。皆准承运。凡旧商旧引。概不轇轕。一平减赋则也。票法宗旨。在于轻本敌私。能敌私。则前纲早竣。后纲继之。盐出于海而无穷。与稍多何害。利归于官而不绝。取稍少何害。不能敌私。则私盐占之。利不归官。盐溢于海。何益之有焉。若如刊册课目。斤税几及一分。实已过重。辛亥改章。亦以其过重。每引加带乙二百斤。然票盐仍不获利。为今之计。莫如奏芟帑利参价二款。帑本早没于旧商。帑利转责之新贩。旧商税整。可以分参若干两。新商税零。不能折参若干分。徒使价出商资。参归官橐。二者皆名不正言不顺。而帑利百余万。厥数更巨。实滞销之原。必应删薙。以轻成本。

一制造洋船也。拟造容五六百墩可容盐二百余引。轮船十。安庆九江汉口三处牵算。月得往来。三岁得往来三十六。凡运盐七八十万引。更用舟尾系舟之法。即全纲可举。又回舟可带米二三百万石。统计往来舟值。视江船常价。有减无增。而运行之速则十倍。且轮船质坚力猛。所遇辄糜碎。海口捕盗。往往见盗船即前触之。并可兼巡私之用。计无便于此者。一广建盐仓也。向来运盐舟笨而迟。到岸已须累月。守卖动辄经年。多一日停泊。即多一日费用。且多一日偷漏。水火之虞。意外乘之。整轮散轮。还相为獘。且今议洋船运盐。工食更巨。有不可停泊之势。一入于仓。则防范易于舟。僦直少于舟。且可时其贵贱。酌其缓亟。而多寡其运数。令各场各地。永无多盐缺盐之患。凡盐一年之后。质坚不复淋卤。向时盐船守候。本须逾年。是即久储仓中。亏折仅等。三江营安庆九江汉口四处。皆滨江。于建仓甚便。乃从来不闻议及何耶。或又曰。盐课中有按丁加斤之目。则盐课之数。原准丁数。今以各省地丁三千万盐课六百万计之。盐课当地丁十之二。径于地丁中加十之二为盐课。亦简易之法。不知赋税之事。减顺而加逆。非万全之道。且果行之。异日度支稍乏。必议重征盐税。是适为秕政之地。未敢轻于立论也。至两淮引地课额。居天下大半。两淮举。而余可勿论矣。

　　淮鹾杂志　　
金安清

两淮盐务。极盛于乾隆一朝。岁入库帑多至六七百万。盐斤照定额畅销外。尚多销二三十万引。每引例有归公窝价一二两。自十一年至二十八年。核计各商应缴窝价。匿未完缴。数逾千万。致有卢雅雨大案。由此推之。销盐之旺可知矣。嘉庆时。浮费日增。蠹獘百出。至道光初已极坏矣。辛卯陶文毅督两江。始于淮北改票。而淮南但为减费轻本。未敢遽废纲规也。二十九年。汉岸大火。盐船被灾。陆制府决计行之。不二年。又复涣散。适粤逆入江。盐路皆梗。南鹾几乎片引不行。直至安庆克复。上游江面无贼。又有轮船拖带过金陵者。始稍稍通。同治二年。曾文正公取运司郭条陈。先就江西一岸。试运一万引。选干商王子鉴倡导之。其定章之要旨有二焉。一则缓厘。一则定价。盖沿江各卡。每引应先缴厘金十数两。商本既多吃重。且大江之中。逢卡滞留。苦累已极。一旦改为到岸售后坐扣。向来一引之本。今可运两引之盐。各卡皆无稽阻。一日数百里。扬帆直上。各商如庆更生矣。至岸价。则往往商人抢跌。因而折本。自立督销局。官为定价。商人不能私减抢售。成本无亏。有此两大端。良法美意。提倡于前。票法遂致大盛。商获重利。而官厘日盈。各路军饷。计癸亥至甲戌。十一二年中。接济至三千数百万之多。两江奏报有案。历历可稽。可为有速效有久效矣。顾法久易弛。目下情形。运贩场商皆有岌岌不可终日之势。其故有四。可详言之。鄂湘西皖四岸。原定年运三十九万引。前年以直隶赈捐输。加四万引。共四十三万引。而实在年销不过三十余万引。计十成中七八耳。而连年多运。所积存于各岸及仪栈者。已不下三四十万引。其存于场者。又六七十万引。计非三四年工夫。不能销竣。而此四年中各场所产。必且有新盐二百数十万引。陈陈相因。商人之资本。皆成海水。不但场商悉将倒敝。即运商亦必难支。此产数过多运数。运数更多于销数之一大病也。其故由于同治初年。清水潭运河决口。场被淹。偶尔缺产。忽议添土亭添。每年增至三十余万引。视旧多至一倍。而销数仍与前无异。此事已及十年。宜乎其存积多至如此。目前断无疏通之计策。祗有仿照前人成法。将产数运数销数。互相比对。通盘筹划。总以销数为断。运数酌加二成。产数再加二成。譬如每年湘鄂西三岸。以多寡牵计。可销三十万引。皖岸及各食岸可销八万引。则运数酌加。不得过四十二万引。产数不得过五十万引。务使产数略多于运。运数略多于销。以每年多收之数。备将来缺产之虞。以按纲减运之数。为目下提销之用。严禁各场虚报。不准土亭再加。庶几逐渐减轻。场运两商成本。皆可藉抒喘息。盐务总以转输迅速为要义。今场岸所积各商成本。不下三四百万。经年高阁。人工卤耗月利。节节受伤。于国课毫无所补。此宜速筹者也。

向来场商祗知在场收盐。运商自行赴场捆运。自改去纲盐之后。始令场商运赴泰坝口岸。继而远至瓜栈。更远而至于仪栈。计自场至栈。水陆远至数百里。如通泰之余吕。泰属之庙湾。则几乎千里矣。装船之水脚。押运之人工。堆栈之费用。无一不加于平日。虽由运商津贴。每包自一百四十文加至一百八十文。可以不致尽赔。而此等巨款。须预垫于半年之前。及栈盐有所售主。方收回于半年之后。运一千引者。须先垫钱一千四五百千。运万引者。即须先垫钱一万四五千串。扬州银路紧迫。收盐已属拮据。又加此款之累。月利银息。借贷甚难。淹消盗卖缺斤甚易。此皆消耗于无形之中。场商格外之苦也。试以淮北言之。垣商交与坝贩。坝贩由内河三百余里运至西坝。更交与湖贩出湖。系分三段。自场下至正阳关。口岸不过一千数百里。及至正阳关。前路尚有零贩接运入豫。故商力较舒。今淮南自余吕场至湘岸。至远者有四千余里。乃祗有场商江贩两种。分任其事。道途期日。无不加倍久长。实为苦累。似宜仿照淮北解法。亦作为三项商人。除场商外。由各场起。至仪栈止。割出中间一段数百里。另立商名。即于运商场商中择之固可。或两商之外。别有殷实干练之户。亦准充当。即在泰坝起造房屋一二百间。趁内外河水势充足。先行运盐十余万引。堆存其地。仪栈需盐。随时提运外提一引。内补一引。如此辘轳递运。则盐斤可无壅滞缺乏之虞。其内外河船只水脚淹消短斤一切事宜。统由该商料理。每年水脚四五十万串。皆令其先垫后收。不与场商交涉。如场盐到泰。各商情愿先行得价。亦由此商酌量借给七八成。以便场商得价续收。即可免其告贷无门。零星押照重利盘剥之用。盖以两人之重担。分三人肩任之。一举而数利备焉。于公事实有益无损也。至各口岸营销之法。川盐早经定章。无可再议。惟于川淮并销之地。及淮盐向来不到之地。如湖北之黄州。迤北各县。襄安二府。荆门一州。湖南之衡宝二府。江西之吉饶抚三府。皆与邻私接壤至近。而与两淮之督销局反远。久为私占。近且愈灌愈深。及于腹内各州县。虽前有章程。酌提二成局盐。派商前往各处营销。而商情畏难畏累。多所不愿。以致有名无实。成效杳然。从前纲盐盛时。原有保固籓篱。专商提运认办最远口岸。减价敌私。所亏之本通纲摊赔之案。今如仿其意而行之。或选场商径运。或派运商运销。总于额数之外。准其各指各场。不入轮规。另办盐六万引。分往三省。每省二万引。专在邻私贴近处。开设子店。设法出售。自行多设水陆卡勇。严缉邻私。不论费用之多寡。但期厘课无亏。不必问该商之有无余利。多销一引之盐。即多占一分口岸。如虑其沿途夹带抛洒。不难先就省局之盐借运。随后商运到省。照数运局。则出入之数目显然无从影射。如虑其跌价贱售。倒灌腹区。则每年年底。核计省局常销之数。如因添设专商后。或有短绌。则将所短之数。应缴厘课。着落新商赔缴。如此层层钤制。亦可杜其意外之虞矣。

