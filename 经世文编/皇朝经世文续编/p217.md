<!-- { "loadSidebar": true } -->
一酌减内地各省防军口粮。查军需则例内载。绿营兵丁。月支盐菜银仅止一两三钱。虽官至总兵。月支盐菜亦不过九两。惟出征加给盐菜等钱。照例加支。即内地剿办盗贼。尚不准妄照军需例办理。定例綦严。自同治八九年来。各处防营。并无战事。仍照打仗时支给口粮。游荡成习。人思充勇。农工弃业。劫盗横行。亦有由然。况督抚专驻省垣。防营分扎各处。弁勇额数。率不过三四成。漫无查察。营官克扣。游客抽丰。节寿之厚。衣食之都。久已虚耗亿万。故勇营流獘。有较绿营特甚者。现在部拨协饷。各省辄称无款筹解。其平日糜饷之咎。实难辞责。查甘肃最为瘠区。新疆最为远地。督臣谭锺麟抚臣刘锦棠。尚能按土勇章程。每勇月饷不过银三两。其各省腹地防军。无事坐食。可裁则裁。若不能遽裁。不难参酌照支。抑或照绿营兵饷量加支给。若实系临敌出征。自宜厚其饷粮。以厉戎行。应由内地各督抚赶紧查办。报部核覆。一律办理。

一酌减内地防军长夫。查光绪七年。户部会同兵工二部。议覆都察院代奏教习王开运条陈。裁减勇营各项人夫一折。经部议覆奏。令各省实力减裁。原以各省防军。安坐无事。并非出征之时。必须随同搬运辎重可比。在各省亦知长夫原无须此数。特多留夫数。为事后报销地步。故粮台久为利薮。本年二月间。据河南巡抚鹿传霖咨。将各营长夫裁减。每营只准用长夫一百名。现拟除边海各军应用长夫。仍各照定章办理外。至腹地各省防军。每营五百人。只准用长夫一百名。不及一营者。即按此数摊算。概令自光绪十一年正月始。一律照办。报部查核。其有向来不用长夫者。应照旧办理。毋得因此转行添设。

一防军有营房者不准再领帐棚折价。查王开运原奏又称。前敌行军。不得不携带帐棚。以免野处露宿。且转战无定。易于损失。风雨之中。尤易朽败。不能不半年一换。周年一换。若驻守防军。必修营房以图久。何须帐棚。又何至随时更换。每年每营折换帐棚价银至六七百两之多。此不过徒多浮冒等语。经工部议覆。各省防军账房一项。如修筑营房之处。自不准重复开支。应由各统兵大臣及各督抚严行查核。加意撙节。毋得率请更换。致干参处。应令各省于四个月内。迅速议覆。

一核定内地各省兵勇饷数。查各省例兵。皆有定额。会典所载。各省旗绿各营兵额共七十七万余人。而京师八旗禁旅十二万有奇。尚不在内。果一兵得一兵之用。何须各省添募防勇。即使二兵实得一兵之用。亦当有可用之兵四十余万。则各省防勇。岂不大可减裁。奈平时各视本省旧有绿营兵丁为无用。既不教练。又不减裁。饷既不足。又须酌发。一任其若存若亡。差遣缉捕。皆赖防勇。平时兵勇兼养。此万不能久支之势。稍有事变。并其向有防勇。动称分布不敷。不似临事非从新添募不可。果使临事必须添募。则无事之地。无事之日。正宜裁定营制。节存饷项。以备临时有事添募之需。拟请　　旨通饬内地未办防战各省。定限查核。各将制兵空额。及老弱之兵。认真裁汰。将实存数目实支数目报部。并令各省各路防战勇营。一体将现有勇营练军营数人数饷数。详细普律奏定一次。由户部会同兵部参酌其现有旗绿制兵。酌定兵数饷数立案。嗣后即可节存饷项。以为一劳永逸之谋。

一确估各项军饷按年指拨一次。查定例。各省官兵俸饷。预为会计。每年各将次年一岁应需。造册咨部。由部照数拨给。须协济者。于邻近省分拨解。拨册逾期到部。例应奏参。从前东南各省用兵。军事紧急。估拨军饷。久不举办。迨至承平以后。各省请拨旗绿各营兵饷。多不照实存数目请拨。或拨册未到。即比照二十余年前旧案估拨。以致常年饷数。未能确实。然大致尚有可稽。至于各省防军。半系自有收款。自有支款。向无预拨办法。虽各军皆有当初奏明应受协济省分。然协解收支。多不先期报部。往往各省有应协出款一万。实解出款不过一千。且竟有丝毫不解。而部中每遇拨款。又不能不将各省应协款数。算为实解款数。以致各省进款。皆为空饷侵占。动辄拨无可拨。窃维理财之道。不过量入为出。与夫核实预备二法。即如从前甘肃新疆常饷。各路月饷。每年照部案查考。计各省应协饷数。不下一千数百万两。今请确实改定。令其每年估拨一次。只用银四百八十万两。即敷供应。立时腾出兵饷数百万两。岂非明验。现拟仿照甘肃新饷办法。令各省将兵数勇数核定报部后。即由部各核确定。以协解抵支饷数。普律照例。另与从新详细拨定一次。嗣后每年均令其于冬季估拨兵饷时。除常年兵饷照实在应支数目照例预拨外。至各省练饷勇饷。应令分造估册。按实在应支数目。一并请拨。则从前空饷之獘可除。而部中于各省用款盈虚。岁岁有可确查。为今日必须举行之事。

一停止不急工程。查光绪六年。户部具奏。现在筹备饷需。应查照光绪八年奏案。请将各衙门一切工程。概行停止三年等因。光绪十年。已满三年之期。而值海防筹饷紧要。若各衙门因停限已满。纷纷请修工程。则部库实属无款支应。兹拟援照前案。所有京城各省各衙门及地方一切工程。除自行筹办不动正款者毋庸议外。其余兴修一切寻常工程。应支库项者。概行停止三年。至　　　坛　　　庙　　　陵寝各要工。关系重大。其实在万不可缓者。应责成勘估大臣详细查核。力求撙节。毋任稍有浮冒。

一各项欠发勒限清理。各项预支分别核办。查上年查算光绪七年一岁出入。通计各省列入销册。补发旧欠用款。共有银四百余万两之多。各省预行支发下年用款。亦共有银三十五万余两之数。至各省常年兵饷。额拨数多而实支数少。其余剩有款。每年皆称补还旧欠。尤属漫无可稽。今各省一岁收款。若用以供一岁之出款。本不至甚形短绌。而每以补支旧欠。及旧还挪借。支除若干。则本岁必又开列新欠。另启新借。以为下年补还地步。似此年年套搭。终无了期。流獘无穷。亟宜更定。虽各省补还旧欠。必非全属獘端。然以平人居家譬之。若不将旧时债负。一总截清。另图清理。则展转支持。必致如　　　　圣谕广训所谓日复一日。年复一年。债深累重。饥寒难免。臣等拟通饬各省。将本年以前。无论何项欠款。切实查清。截至光绪十年十二月底止。各实有若干。系属何年何月何项欠款。一一造具清册。统于光绪十一年五月报部。听候设法清理。分别停发。自光绪十一年起。概不准各省擅行补还。其预支款项。亦应由各省将每年必须预发。如时宪书工料次年春季兵饷等款。自应仍准照例预发。然皆须一一将款数预行报部立案。由部覆准。方准开支。不在报部立案准发之款数内者。不准各省擅行预支。如有擅行预支补发者。概不准开销。照挪移钱粮例奏参。并将擅行预支补发之款。着落赔补。

一另定各省起运存留。查定例。凡州县经征钱粮。运解布政司。候部拨用者。曰起运。凡州县经征钱粮。扣留本地。支给官俸役食等项经费者。曰存留。各省起运存留。皆有额定数目。此项数目。在康熙乾隆嘉庆年间。屡经更定。现时额数。仍嘉庆年间定额。查雍正年间以前各省留存之款。遇有荒歉。照额扣除荒缺。嗣于乾隆年间。改为由司库起运项下拨补。今各省存留用款。多系减成支发。而每岁征收地丁。仍系照全额存留。至其存留用剩之款。仍应解司另款作收。然起运候拨额内。先将此数开除。故近来司库应行候拨之款。较前为少。况拨补移解。轇轕参差。甚至有府州县存留。司存留。种种名目。骤看殊属难解。尤可异者。如陕西省地丁奏销册内。每年存留之数。皆与另案奏报收支折内存留之数。岁岁数目不符。且有将存留内应行解司之项。并不解司。任意延宕。窃维此项存留数目。从前既屡经更定。应令各省按现在各属实支应留数目。通查奏明更定一次。既免其留多用少。并免其留解参差。更免其名目太多。徒为含混。于起运候拨用款。一目了然。免致牵混不清。徒供中饱。

以上各条。有各省即当一律照行者。有仍应分别奏复议定照行者。并有此省可行而彼省或实不可行者。所赖各省督抚诸臣。切实逐条。悉心酌议。期于能行必行。断不准视同通行文牍。废格不行。尤不准因一省一事难行。即其能行者亦全不筹议。经此次行令后。如或违限延宕。臣等惟当请　　旨严办。以挽因循积习。合声明。

　　进呈改办年例汇奏出入会计黄册疏光绪十年　户部
