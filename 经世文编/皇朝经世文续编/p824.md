<!-- { "loadSidebar": true } -->
窃惟百姓之命。系于州县。州县之害百姓者莫如惰。百姓之望州县者莫如廉。顾　朝廷警州县之惰。必先清其致惰之源。责州县之廉。必先予以可廉之路。如搁案不办。性安逸。督抚随时甄劾之可也。操行清洁。官声素好。督抚随时保举之可也。若州县虽欲不惰。而实有不能不搁之案。虽欲为廉。而实有不能自操之行者。则莫如招解人犯之赔贴经费也。州县审理命盗。及一切杂案。自获犯拟罪后。徒流以上。皆须招解府省。往返囚笼摃夫之费。长解差役饭食之费。省监囚粮之费。贴监差役雇送差役饭食之费。半年不转。则一犯有数犯之费。再次审驳。则一案有数案之费。故州县每办一案。多则需四五百金。少亦一二百金。若逆伦重案。亲身解省。则需七八百金。以州县廉俸计之。每年所入。不敷办五六案之费矣。此州县之所以于命案则欲百姓私和。而盗案则欲百姓改窃。于逆伦重案亦或敢置之不问也。夫讳盗讳命。大干吏议。使不赔钱而可以办案。虽庸吏亦何肯害己以损人。使欲办案而无钱贴赔。虽循吏恐不免蒿目而束手。故欲苏民命。则莫如清案源。欲清案源。则莫如筹州县招解之费。而使之不难于办案。然　国家经费有常。势不能添此意外之款。而州县摊捐已重。更不能增此浮出之需。惟查州县罚俸银两。如一官一年而有罚十年之俸者。除一年扣俸外。其九年系由该员解缴藩库。谓之浮俸。此项银两。既解之后。作为动用。各省不同。惟既非　国家之正款。又属州县之己资。应请拨出。以为州县招解人犯一切之费。以州县之所出。用之州县。则罚之扣之。而州县之心无不服。警其惰而使之可不惰。责其廉而使之可以廉。则劾之保之。而州县之口无所藉矣。此项银两。既系解存藩库。即由藩司支发。各州县解案到省。府监囚粮及贴监雇送饭食之费。每年若干。即由管监之经历司狱办理核算。赴藩库支领。不经各该上司之手。以免克扣之弊。其囚笼摃夫解役饭食之费。每年每州县若干。按道途远近。核定数目。即由该州县书役办理核算。加该州县印给。赴藩库亲身请领。不经该州县之手。以免克扣侵吞仍派差役贴赔之弊。或谓此项浮俸银两。州县肯缴者无几。恐藩库不敷支发。不知现在吏部定有再升再调必须全缴罚俸银两章程。该州县如遇升调。势亦不能不缴。且既定为各州县解案之费。如抗不完缴。即于养廉内坐扣。亦不为苛。相应请　旨饬下各督抚按照各省情形。妥议章程。奏明办理。此亦　国计民生之一端也。臣愚昧之见。是否有当。伏乞　　圣鉴训示遵行。

　　京控分别准驳疏刑部
内阁抄出湖南巡抚卞宝第奏京控交审案件事涉细微及未经本省控告者饬发该管道提审情重者亲提审讯等因。光绪八年八月初九日。奉　　旨知道了钦此。查原奏内称。京控案件。小民冤抑莫伸。必当为之昭雪。问官意存回护。必当予以亲提。立法无嫌周密。至于田土钱债细故。本无冤屈重情。未在本省控告。遽行赴京呈诉。亦无虑问官回护。似宜分别办理。今查京控案件。如上项细故混争。或未在本省控告。此类寔多。一经咨交。即应将被告及证佐人等。纷纷提省。远或千余里。近亦数百里。川资旅费。需用浩繁。旷业废时。生机坐困。故凡牵连拖累。莫不受害无穷。仰体　　皇仁。将咨案之事涉细微。及未经本省控告者。饬发该管道就近亲提。审明议拟。咨司酌定。复核咨销。其奉　旨交审事件。并咨案之情节较重者。仍督同臬司亲提审讯。以期轻重得宜。恤小民苦累之情。杜讼棍株连之计等因具奏。抄出到部。查该抚所奏各情。自系矜恤无辜。免受拖累之意。应如所奏办理。抑臣等更有请者。近来京控之多。不独湖南一省为然。如直隶山东河南湖北等省。每年总不下百数十起。其因该州县听断不公。令小民冤苦莫伸。情急来京呈诉者固多。而以口角微嫌。意图牵累捏情妄控者。亦所在恒有。迨经发回审明。多系起田土钱债细故。未便以偶尔牵涉之词。遽予反坐。拟以笞杖完结者。十居八九。核其情罪。非特不应专咨报部。亦较寻常外结之案为轻。其谳语不曰事出有因。即曰怀疑误控。甚或以为到案即行供明。并非始终狡执。千篇一律。比比皆是。遂致刁狡之徒。明知控告重情。审虚不过问拟杖责。因而添砌情节。任意罗织多人。罔知顾忌。在准理各衙门。因所控均系被屈事件。情词又极迫切。不得不照例接收。一经发交外省。传证提人。道途之跋涉。公庭之守候。受害已不堪言。诚有如该抚所奏者。窃以本应州县自理之件。纷纷提解该上司审办。非特体制不合。且外省呈词。或有准有驳。京控则无案不准。即无案不提。刁健者仍得肆其诪张为幻之术。以阴行其倾陷良善之计。是提审本欲为民伸冤。而反致为民滋累。似不如就所控呈词中。分别应收不应收。杜其奸谋。所全当更不少。如谓禁绝太甚。恐不免或有屈抑。不知　朝廷设官分职。各有专司。州县即或有不肖。而督抚臬司均系封疆大吏。万无不为百姓伸雪冤枉之理。若不控经本省上司。率行蓦越赴京。心目中尚有法纪耶。督抚身应疆寄。臬司总持刑名。区区词讼。均不能为民申理。必待来京控诉。又安用此大吏为也。

臣等复恭查嘉庆二十五年　　　上谕。各省民人赴都察院呈控案件向来有奏闻者有咨回者有驳斥者嘉庆四年朕降旨不准驳斥以防壅闭系指案情重大者而言若如贾允升所奏无论案情大小不准驳斥即不准发还则一切户婚田土钱债细事一经京控悉皆奏咨办理亦于政体非宜国家设官分职大小相维若以部院衙门理及琐屑之务则直省地方官所司何事且近来讼风日炽使奸民臆计赴京控诉必当一概准理岂不益长刁风倍增讼狱拖累株连流弊更大等因钦此。臣等详绎　　　圣训。一切细故呈词。既不准收受。则以细故越诉京控者。更不应收其呈词可知。臣等公同商酌。拟请　旨饬下都察院及步军统领衙门。嗣后遇有京控案件。须将该原告详细审问。如情词诸多支离。并未在本省督抚衙门控过。其呈词概不准接收。如寔有情节重大发交各省审办之案。亦祈　饬下各省督抚督同臬司巡道虚衷研鞫。务得确情。寔则立予平反。虚亦照例坐罪。不准以事出有因及怀疑误控等词。曲为迁就。俾知法在必行。非寔有冤情。断不敢轻为尝试。庶刁风或可少息。于吏治似尚有裨益。

　　请勒限清理积案疏　　　　　　　　　
马相如

窃以听讼为政之大端。得民情乃能畏民志。我　国家设立科条。于明罚法之中。实寓默化潜移之意。地方各官果能尽心民事。一切词讼。随到随审。随审随结。鉴空衡平。无枉无纵。何难使豪强敛迹。顽梗革心。乃近来各省积习。非徇情枉断。任性刑求。即漫不经心。因循延搁。于命盗重案。或称人证未齐。或称供词未确。百端借口。至寻常户婚田土钱债细故。一任胥吏朦蔽。累月经年。不为审理。差役因而吓诈。讼师因而主唆。更有贪黩之吏。不分黑白。惟揣其肥瘠而搏噬之。以致小民负屈含冤。无从申诉。京控之案。迭见层出。及至发交原省。仍复藉词延宕。甚至有一省而积至数十案者。有一案而十余年尚未讯结者。即所结之案。控告得实者。十不获一。虽挟诈逞私。捏词诬告。原所不免。然安见非委审各员瞻徇附和。该上司回护弥缝。督抚大臣。且未能悉心民瘼。何以仰对　　圣明。臣愚以为现在军务渐平。以整顿吏治为第一要务。整顿吏治。以清理词讼为第一要务。应请　饬下各直省督抚严饬州县。审理积案。勒限完结。以案件审结之多寡。定属员考成之优劣。以审案之有无冤抑。察属员之能否尽心。至于京控发交之案。本有完结例限。应由原交各衙门随时核查。其有已逾例限尚未审结者。即行奏参。予以应得处分。各督抚臬司于京控奏交各案。亲提研讯。傥实有屈抑等情。务须立为申雪。不得仍蹈瞻徇回护之习。庶几案无留牍。狱少系囚。以上副　　圣主刑期无刑之意。

　　监候待质人犯据供先结以清庶狱疏　　
张道渊

窃查命盗重案。向分首从。定罪轻重不等。如首犯在逃未获。从犯监候待质。必首犯到案。然后讯供办结。立法本极详慎。臣愚以为首从罪名。轻重所关。该犯当获案之初。大都避重就轻。孰肯自认为首。诬扳妄指。真伪已不可凭。第有一犯在逃。便可以为首推之。是案犯人多。已获者未必皆为从。在逃者未必皆为首也。至于杂案之中。干证牵连。人犯更多。或私押。或收禁。情弊百端。无非受待质之累。易云。君子以明慎用刑而不留狱。盍鉴于此。今以犯未全获。遂令该犯等监候。并长年拘之如此。在逃者早获。自可于质对后办结。傥竟无获。必至重案终悬。而有罪者稽诛。无辜者受累。无枉无纵之谓何。不第此也。监候至于数年。瘐毙则情罪无当。逃越则缉拏更难。即不毙不逃。而案犯日多。恐狱中亦无地可容。近年各省中时有越狱之案。未必非人犯太多之故。伏思朝廷慎重刑章。屡经更定。各衙门按章办理。原无所枉纵于其闲。惟查监候之案。既系待质。必要犯全获。乃能讯结。而现在此等案件。闻各省中竟有淹滞数年者。若非变通办理。不第案多积压。日久弊生。且轻重缓急之闲。民命实有妨碍。况现值荒旱成灾。　　皇上虔祈雪泽。尤应清理庶狱。用以恤民隐而感天心。拟请　饬下内外理刑各衙门。除现办现审案犯。务须按限清结外。其余一切监候待质者。无论新案旧案。首犯从犯。亟宜酌量情节。按照现供应得罪名。即于拟定后。先为办结。不必以一犯在逃。再延时日。并请　饬下刑部。分别案件。逐一议定章程。颁发各省。凡系首犯在逃从犯先获之案。但讯明确供。以一二年为限。令其监候待质。如限满首犯未获。即将现获之犯。拟定罪名。或轻或重。按例先结。将来在逃者获案。无论首从。均加等重办。以昭炯戒。如此变通办理。则罪轻者不至久羁囹圄。而庶狱清。情实者不能幸免科条。而刑罚中。庶几天时人事。两相感召。而休征可验矣。

　　各省案件稽压请严定逾限处分疏光绪十二年　刑部
