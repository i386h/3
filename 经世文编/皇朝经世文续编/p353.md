<!-- { "loadSidebar": true } -->
窃查东省有漕州县。共六十九处。向分闸内闸外。在济定张秋东昌等运河水次交兑者为闸内。东昌泰安兖曹等属三十余州县是也。在德州临清等河水次交兑者为闸外。济南武定临清等属三十余州县是也。闸外州县。皆系冬兑春开。自九十月开廒。至次年二月冰泮。粮船始得开行。时日甚宽。各州县漕粮。得以从容收足。运赴水次。无须买米交帮。旗丁不能藉端勒索。故兑费尚不甚多。闸内州县。因运河岁须冬挑。不能不赶早运兑。故向例皆系冬兑冬开。自九月开廒。至十月初粮船便须开行。时日甚迫。各州县相距水次。近者一二百里。远者三四百里。或因粮多。收未足数。或因车少。赶运不及。除运到水次外。所有未能足额之数。不能不在水次买补垫兑。而旗丁因有不准买米上兑之例。遂藉此多方索诈。始准买补兑交。并勾通米店价居奇。或勒折重价。代为买兑渔利。稍不遂意。辄将现米驳斥不收。径自开船出闸。转以该州县误兑禀揭。该州县恐蹈误漕之咎。只得另雇船只。运赴闸外赶兑。需索日甚。兑费日加。而济定前帮之任姓各丁。尤为豪横。访闻任振标任严化等。挟赀巨万。恣意妄为。一经签派头船。则运官听其指挥。州县等于鱼肉。若非百计刁难。何由饱其欲壑。此闸内州县。兑漕苦累之实在情形也。伏思买米垫兑。原属例不准行。而向来零星小户。升合之米。乡民每以不便戽量。情愿折色交纳。该州县亦因子太零星。恐戽手斗级人等易于高下。朘削乡愚。亦遂准其折交。代为买兑。其距仓窵远之粮户。路遥费重。运送本极艰难。若值阴雨连朝。米石更易伤耗。故乡僻小民。尤愿以银钱折纳。该州县亦不能不变通以宜民。诚以　　天庾正供。所重在米。米若不佳。即实系粮户之米。亦准帮丁驳换。令该州县买补另交。但期米粒干洁。并未尝以买补为必不可行也。今东省闸中三十余州县。计其开廒收米。以至兑运开行。为期尚不及一月。是以若千至万余石之漕。必须克期收足于旬日之闲。则必所属粮户无一顽抗无一疲乏而后可也。又必于旬日之闲。将数千数万余石之粮运送于数百里外之水次。则必风雨一无阻滞。车辆一无损折而后可也。揆时度势。断断不能收足。又万万赶运不及。而必泥于不准买米上兑之例。徒供旗丁讹索之赀。以苦此数十州县。若更相沿不改。其势必且日增。似不可不思所变计也。查苏省漕粮。因兑开期迫。州县不能不买米交帮。迭经江苏抚臣奏明在案。东省事同一例。自应量为变通。以速漕运而免讹索。嗣后东省闸内有漕各州县。如届期收未足数。赶运不及者。应请　　圣主恩施。准令该州县即于各水次就近买补垫兑。仍令赶紧征完。交代案内。不准以漕尾作抵。若米石未能一律干洁。许该旗丁驳换另交。亦不得恣意挑斥。以供需索。除一面移会漕臣檄饬粮道。将济定前帮之劣丁任姓。及此外各帮不法旗丁。概予斥革。永不准其复充。并查明该丁等。有无奢纵劣。核实办理外。所有各帮兑费。应责成粮道大加删减。但敷该丁办公之用而止。并饬该丁等不得于米未兑足之先。径自开船出闸。致累州县雇船赶兑。该州县亦不准任意稽延。有误兑限。其折价名目。尤应力行查禁。永远革除。至沿河各米店。如有句串价情事。立即从严究办。傥该丁等胆敢仍前浮勒。一经查出。即惟该粮道是问。如此。则旗丁无所挟制。州县得免苦累。不但漕务益臻妥速。而该州县省此浮费。则办公不致掣肘。所裨于地方者良非浅鲜。臣为东省闸内各州县兑漕苦累。不得不据实陈明。是否有当。伏乞　　皇上训示。

　　议覆筹划漕运事宜疏道光十九年　
林则徐

窃臣承准军机大臣字寄。七月初四日。奉　　上谕。前据金应麟奏请将漕运事宜量为变通已有旨交两江总督江苏巡抚等妥议具奏矣着陈銮裕谦即将原奏内所指各情节体察情形通盘筹划仍俟林则徐到任后再行会商务臻妥善据实具奏将此谕令知之钦此。臣因奉差在粤。未见金应麟原奏。请俟江苏省将原奏咨到。即当体察筹议。先于八月内附片奏　　闻在案。嗣准署江苏巡抚布政司臣裕谦钞录金应麟原奏移咨到粤。臣细阅奏内所陈查办六条。处分一条。皆办漕切要之事。自应大加整顿。力挽积疲。而其附片采访见闻。亦不得已而求变通之法。惟是漕务势成积重。如医家之治久病。见证易而用药难。盖他端政事。祗求官与民两相安而已。独漕务则粮户输之州县。州县兑之旗丁。而旗丁领运于南。斛交于北。则又有沿途闸坝与通仓经纪操其短长。故獘常相因。而事难独善。即论病根所起。南北亦各执一词。以北言南。则谓州县浮收。以致旗丁勒索。旗丁勒索。以致到处诛求。而以南言北。又谓旗丁既被诛求。安得不勒索。而州县既被勒索。安得不浮收。每以反唇相稽。鲜能设身处地。于是官与民竞。丁与官竞。即官与官亦各随其职掌以顾考成而无不相竞。而凡刁生劣监讼棍包户奸胥蠹役头伍尖丁走差谋委之徒。亦皆乘机挟制。以衣食寝处于漕。本图私也。而害公矣。本争利也。而交病矣。原奏谓近年州县临漕规避。挟制上司。莫可谁何。此亦难免之事。盖宽之固不啻教猱升木。即严之亦不过掩耳盗铃。各处类然。而苏松为尤甚。苏松之漕果治。则他处当无不治。臣前在苏省。虽历五次冬漕。祗求无误正供。实不敢言无獘。兹奉　　谕旨饬议。谨忆往时所历情形。与原奏互相参酌。分拟四条。或正本清源。或补偏救獘。或为补救外之补救。或为本源中之本源。近则先计一时。远则勉图经久。不揆固陋。谨逐条另缮清折。恭呈　　御览。伏候　　圣裁。

一议正本清源。必使自南至北。皆无例外苛求。然后可以杜州县之浮收。绝旗丁之勒索。要不能专禁一处。故其事极难。然果法在必行。则亦不敢因难而阻也。臣窃拟一简便之法曰县督帮收。缘州县一经开仓。则逐日用度。不胜枚举。不独帮费繁重已也。与其进仓出仓。时日耽延。耗费无算。何如合收兑为一事。就粮船为仓廒。查每年重运过后。本次总有减歇及届造之船。先令依限修造。一经开漕。先以此船收米。回空到后。速催修。接续贮收。收完一船。即取一船关结。先开离次。州县于岸上搭盖篷厂。令花户斛米交船。丁与民相授受。而官监之。务使平斛响挡。颗粒不得浮加。其米色之高低。胥由州县持平。不任旗丁欺压。盖在官既无沾染。则理直气壮。即禁止令行。不但旗丁无敢刁难。即索规包抗之徒。皆可执法从事。而小民胥免浮折。征收可决公平矣。惟就中窒碍者有三。一则舂筛白粮。采买糯米。一切夫工折耗。口袋麻绳。向由州县津贴。一则逃亡绝户。废地老荒。向由州县垫补。一则票册纸张。夫役饭食。篷厂薪烛。向由州县措办。一收清漕。皆无从挹注。但能责州县以洁己。不能责州县以解囊。即帮费不花一钱。而亏漕误运之患自若。况重船不能不胫而走。又人所共知者乎。不得已仍仿成法而变通之。溯查丁代民劳之始。每石原有耗米六斗六升。办运极为充裕。嗣将耗米划出四斗。起运归公。其余二斗六升。折征银一钱三分。由粮道批解仓场衙门。以充支放公用。故有二六轻赍之名。而丁不与焉。又有筛扬耗米一款。每石给二升七合有零。专以贴丁。嗣则奏准米归通仓。其贴丁之款。由县折银支给。复有漕赠一款。正耗二米。每石赠银一钱。改兑之米。每石赠银五分。原由粮户津贴旗丁。故谓之赠。迨后此款内。每石划出二十七文。分给北坝。名曰个儿钱。又于雍正七年。前大学士尹继善奏准革除江苏漕獘。每米一石。津贴银六分。半归旗丁。半归州县。近闻此款。专归丁收。凡此皆贴漕之大略。或载全书。或见部案。班班可考。今果力办清漕。似须统核仓场经纪。以及旗丁州县。每处应得漕务款项。实有若干。其用度万不可少者若干。彻底查明。通盘筹划。凡有可以取资之款。各支各用。彼此不许侵克。其实在无从设措者。即不得不参酌成法。仍着粮户贴银。盖完米既颗粒无浮。则粮户受益不少。而县帮办公掣肘之处。粮户亦无不周知。从前中外条陈。每有八折收漕之议。事多流獘。自不可行。若仿尹继善奏准章程。参考历来成案。比较现在情形。则每石酌贴银三四钱。似亦不诡于正。可否责令各府州细加察看。由司道议详督抚。分别奏明。予以限制。将大小户一律征收。比之目下完漕。定可减轻过半。如县帮再有婪索。粮户再有抗延。以及后手之尖丁。白规之生监。惟有尽法痛办而已。

