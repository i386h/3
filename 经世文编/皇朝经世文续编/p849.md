<!-- { "loadSidebar": true } -->
道光甲申十一月十六日。余自济南驰回扬寓。永康熊兵备介兹夹濠而居。余既假西来庵以避高堰下注之水。即走晤兵备。属其告当事以部署护城之计。至二十。水大至。而昭关坝跌翻成口。大溜直趋兴泰盐阜。得不入城。又二日。扬城人心少定。兵备过问曰。己卯冬在济南。读吾子旧着郭君传。有十年后高堰不守之言。至今竟验。吾子自济南驰返。又与决口之期相值。可谓灼见败征矣。能见败者必能救败。今年祸发冬仲。下游先涸。稍能容受。修复土石各工。岂能如前。若值秋后覆辙再见。淮扬为鱼。谅非虚语。然工大费巨。内外支绌。其何术以济此。余曰。南河所辖。黄淮两渎。淮不为害。其为害者。黄贻之也。故节入长至。高堰志桩积水至一丈七尺五寸。仅能高于黄水五寸。以及此难。今淮害已剧。而黄病尚未发。癸未十月。余自大名南返。过清江。询知船务营弁运料至海防境。即须起剥。是黄河中泓浅处。尚不及三尺。斯民之难果必至。岂一手一足之所能救耶。空言奚补。兵备曰。非子固无能济此巨艰者。其用不用则天也。但言之何害。余曰。高堰在康熙以前。本属土堤。还石工非急务也。目下所急需者。得钱粮七八十万。便足济事。虽支绌尚可筹议。顾不知所以用之者何如耳。今年九月闲。见英协揆奏结以放代盘之案。有各仓旧粮无存之文。去年吴楚大水。减运南粮不过百万。益以和籴台米十四万石。仅敷明年春夏支放耳。都下翘足而望新漕。尚有暇计议堰工耶。湖身以受黄减淤底。而高堰吃重。南河自凿铜沛南岸之虎山腰为减水坝。宽十丈。以减黄涨。十年以来。至五月辄开放。湖心积淤数尺。黄水以减入湖淤身。而水面高。故今年至仲冬而黄水不落者。非水大也。河身淤高而不能落也。下游淤高。则上游着重。明年大汛一至。上自邳宿。下至山海。两岸千里。所在危急。今日虽以全力治之。病深时促。尚难必其万全。加以办堰工。筹济运。务繁则必纷。工多则帑绌。事未可知矣。故善谋国者。莫如暂举海运。依余前议而行之。不使人忧漕。不以漕扰河。灼见黄病之源。大举攻沙之策。庶可期其底深溜急。易为消涨。涨消则河低。河低则淮自高。淮高则清出有力。底淤掣动。可以渐深。志桩水少。而堰工自固。斯为上矣。不能举此而言其次。则惟借黄以蓄清。借土以济水。使全漕不误。然后可徐图治河也。洪湖水面。折方百四十里。见寸为水六千万方。十三堡口门。已塌宽百五六十丈。深五六丈。计过水八九千方。堰顶高于二河者数丈。溜势悬涌。日可减水五六寸。自十二日申刻决口。至月杪计十八日。当可减湖水一丈。堰内涸出干地。不下二三十里。凡口门之上。必有深槽。渐远则渐浅。法当急测槽头。密钉排桩。相间尺许。先下竹络。继以船载包土。靠桩抛填。限四五日出水断流。使志桩仍可存水五六尺。乃用好土坚筑干口。补还堰身。断不可用捆埽追压之法。旷日持久。泄枯湖心。且还石工时。又须拆埽还土。滋靡帑项。计桩土人工。费纔二万两耳。

即沿涸滩筑土。堤长与堰等。约高一丈。顶宽二丈。底宽六丈。土塘约去堤五十丈。通连成川。以便运料。一面搜挖石块。当可得十分之六。工匠即在堰根搭棚。錾凿煮汁。无须更筑圈堰月坝。计土堤见丈。为土四十方。每方二钱。为银八两。通长一万八千丈。为银十四万余两。合堵口之费。不过与常例修石工时。筑月坝相等耳。又可以工代赈。惠此灾黎。对岸亦沿滩筑堤。高宽减半。仿潘氏缕堤之意。共费不过二十余万两。盖湖面收窄一半。则蓄水一尺。便高二尺。若收之愈窄。则蓄之愈易。况此堤一成。即遇淮水盛涨。漫堤偪堰。湖心之浪。格于土堤。其力必弱。堤外平滩。加种茭苇。转败为功。在此一举。夫以十月杪之黄水。尚与堰志丈七尺相平。又霜节之后。桃南北以上。海安阜以下。水皆消退。唯外南北山海四厅。渟缓不落。是病之所中既深且远。病急则治标。法宜从高家湾迤至云梯关百八十里之内。测量河泓。与埽前志桩较明深浅。乃相溜势。并河槽做对头斜坝。偪溜刷淤。或三里或五里为一道。除有工埽二十里外。两岸约坝六十道。大小牵算。每道用料十全垛。守料五全垛。溜随坝至。或守或否。不可预定。计杂料夫土约需银十四五万两。从下游做起。勒于十二月初十前一律完工。又勘寻李工草闸旧迹。李工在扬庄下三十五里。外北山安二厅交界处。嘉庆二年。曾刱做草闸。减黄入莞渎河。修筑引河。集正杂料以备启放。约需银五六万两。此处形势不同。减坝掣黄。既属得力。又可必不成事。下减之策。唯此可行。其运河自宝应以上。秋初受倒灌者半月。淤垫过半。势必议挑。然议挑之费颇巨。又弃淤于无用之地。非计之得也。法宜于宝应上下。测运河底高于湖滩及丈之处。拆开西堤。镶做草坝。约宽七八丈。于湖滩抽出河形。以其土置三十丈之外。高高下下。以引黄淤。以动帑五七万两为率。黄河对坝既成。闲日测河。俟刷深至三四尺。即于御黄坝口门迤上。镶做盖坝。以杜掣溜入袖之害。长短相其溜势。一面启坝。放黄入运。紧闭运河闸洞。使掣刷新淤。由草坝出湖。黄水出湖。正溜随河形而下。其漫水平铺。遇土山。外偪清水。势必挂淤。不过月许。运河新淤。必尽入湖成滩。以作纤道。十五年运淤成陆。决东岸之王家庄。半月后。运深至三丈。积淤全刷。此前事之可证者。至明年二月。于界首迤上。又拆西堤。放粮艘入湖。就滩行纤。至草坝。提入正河。盖草坝出水建瓴。则清淮一带水势。不至高。东岸可期保固。黄河循滩直注湖内。界首倒漾之清水。不致顶溜受淤。湖内有纤道。重运可以遄行。此之谓借土以济水。及至三月。洪湖蓄有丈许。测黄河之高。在二三尺以内。即开放●工。以导湖溜。终于五月伏汛未至之前。将全漕趱入杨庄。以安众志。乃煞御坝。此之谓借黄以蓄清。仍一面招集工匠。将挖起旧石。六面见光。拆堰到底。加钉马牙新桩。逐层里外。铺砌如法。石工向系选四添六。以旧石多出之二成。融于新石。而给錾凿米灰工料诸费。裕如矣。

所创土堤。必宜严守。湖水盛涨。必至秋令。秋前旧石可以砌完。灰浆经过三伏。渐就老靠。入秋之后。或遇霪雨。酌启蒋坝三河及运河各洞闸。总期不漫新堤。蓄济空运。是亦救败之中策也。如是。则新漕可以必达。堰工可以必守。惟邳宿以下。是否有事。则不敢知耳。然与其溃邳宿也。愿溃山海。盖溃邳宿。则穿运阻漕。为患甚巨。是以不如暂行海运。专力治河之为得策也。兵备曰。吾子此言。虽陈潘复生。无以易此。吾子心乎济物。何不献之当路。弭此大难。余曰。不敢自秘。南河风气獧薄。当多年不举大工。始遘艰屯。而闻动用无多之说。必多方阻挠于当路。岂能举乎。既闻而不举。则大难必无瘳矣。兵备曰。天心仁爱。终当有能举之者。子姑待之。惟恐迟之又久。为力更难。而为效更小耳。兵备去。爰炳烛而记其语。

　　宣南答问　　
包世臣

道光六年三月十八日。春闱事毕。谒朱虹舫阁学于米市胡同。阁学曰。吾子精熟河事。张芥航往南河阅视海口。单衔具奏。请改河道而不改海口。以北堤为南堤。须饷三百余万。可于大汛前赶紧完工。　　皇上已调芥航为南督。前往办理。吾子以为何如。余跃然曰。张公真豪杰。南河得此人。大难庶其有瘳。阁下可速出折稿快读之。阁学曰。未见折稿。有折差赍至手书。略谓自安东东门工起。至龙王庙。皆改北堤为南堤。仍归入旧海口。堤外平地。低于现在河身丈五尺。再挑河槽丈五尺。便有三丈建瓴之势。可以掣溜倒跌。将安东以上七八十里受病高仰之河掣深。则黄水落低。而御坝可启。湖水鬯注入河。高堰自不吃重云云。阁学曰。吾子视其说。行之可必效乎。余曰。其说难行。阁学曰。其说难行。何以为豪杰。余曰。张公初历其地。往返闲未悉情形。及漕规估算。故其为说如此。然所见绝人。非豪杰不能及。如医师见证已真。惟立方尚未稳洽耳。今既调任南督。咨询考核。必能斟酌尽善矣。阁学曰。以吾子策之如何。余曰。南河自十八年春。筑圈堰于清江。大溜被遏。二十年春。凿虎山腰减坝。于徐州分泄盛涨。而清黄交病。至道光四年冬。祸发高堰。御黄坝外河泓。深不过四五尺。若其时于高家湾以下至北沙。百七八十里之闲。赶做束水对坝数十道。导溜攻沙。尚可救药。无奈上下泄泄。又经一载之久。河淤更厚而坚。淤高则堤卑。堤面子堰。单薄已甚。非对坝不能逼溜。一用对坝。便恐水成事。故此时言治南河。除以北堤为南堤。别无善策。惟北岸六套以下。堤外皆苇滩。老根盘结。挑挖既属不易。且难为跌崖刷宽。倪家滩以下。堤里堤外。高低益减。未能必胜旧河。即以挑深新河丈五尺宽三十丈长二百五十里计之。河面三十丈。河底二十丈。牵算二十五丈。见丈为土三百七十五方。每方三钱。为银百十二两零。见里为银二万两零。二百五十里须银五百万两零。再创筑北堤。须取伏淤真土。重水层硪。底宽十二丈。面宽六丈。高二丈五尺。地势离堤愈远则愈低。故堤高须如此数。见丈为土二百二十五方。方价亦作三钱。见丈为银六十七两零。见里为银万二千一百两零。二百五十里。又须银三百余万两。共计八百余万。无论调拨甚难。且大汛指日经临。一兴大工。钱粮人夫。无暇他顾。万一变出意外。恐终致盛业中阻。又道里太长。中多集镇。迁徙绕越。皆费措置。故其说为难行也。然御坝不启。非惟公家生盘运之费。丁柁受阻滞之累。南北货物少通流之益已也。全淮之水。汇于洪湖以注淮扬。下河各州县必成泽国。官民并累。将无尽期。夫清口所以倒灌者。以太平河淤厚底平。惟争清黄水面高低。以为出入。河事既至斯极。物穷则变。现今北沙以下。河仍深通。其迂回太甚之处。业经大府据潘兵备所请开挑引河。逢湾取直。发帑兴办。谅可不日完工。以资畅注之力。其北沙以上。至安东八九十里之闲。河身本宽。堤岸亦高。尚可设法。惟自安东以上至高家湾。受病至深。宜就其地改北堤为南堤。

