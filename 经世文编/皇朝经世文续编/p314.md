<!-- { "loadSidebar": true } -->
一京师之水利宜兴也。自元明以来。言畿辅水利者甚多。而见诸施行者盖寡。我　朝雍正年间。曾修畿辅水利。设京东京西京东南京西南四局。怡贤亲王总其成。大学士朱轼为之辅。经理三载。得田七千余顷。至今玉田丰润一带。稻盈畴。皆蒙其泽。是畿辅水利。确有明征。然当时设局既广。经费必多。此时筹费不易。宜仿其成法。先于京师试行。查西直门外长河一带。直至西山。处处有水。可种稻田。内务府所管稻田厂。皆资以灌溉。京师民惰。不知水田之利。多种杂粮。若令改种稻田。听挑渠引水。获利必多。即派内务府经管稻田厂熟悉农务之司员。专司其事。先行试办。以为民倡。择稻田厂左右可耕闲田。及　园亭附近之旷土广为开垦。引昆明湖玉泉山之水疏成沟渠。因势利导。如有必需之费。自应奏明酌给。俟办有成效。优加奖叙。以示鼓励。其旗官员兵丁。有情愿自备资斧开垦水田者。量力授以闲田。准其自行开垦。二年之后。再行升科。酌中定税。征收本色。以裕仓储。并劝谕左近有田之农民。有情愿改旱田为水田者。许其挑渠引水。教以蓄泄之法。计水田一亩。较之旱田。有三倍之利。民情见利必趋。必相率而改水田。一人得利。众共趋之。再加以劝奖之途。能耕水田至一顷以上者。予以从九品顶戴。耕至十顷以上者。另外给以优奖。即汉时举孝弟力田之法。如此数年之后。稻田必多。不加钱粮。止征本色。其丰收之年。由户部发价籴买。以实京仓。遇有灾荒。发仓平粜。兼用常平之法。永无饥馑之虞。京师行之有效。再明定章程。推行于京东西有水之州县。使北方丰歉有备。不全仰给于南漕。实为万世之利。窃恐议者必以为迂远难行。然多得一亩水田。即可得数石稻米。初虽寡效。久则有功。是否可行。应请　饬下内务府大臣。会同户部酌核办理。一奉天之旱稻宜捐也。奉天为我　朝发祥之地。土脉膏润。五谷丰收。而稻米一项。处处皆有。臣前次随差奉天。历海口。每日所食。俱系稻米。询其所产。旱稻为多。不必藉水而生。实与水稻无异。因本处土人不常食用。是以所种不多。现在奉天捐输。俱系粟米。色嫩质松。不堪久积。若令其兼捐旱稻。以谷而不以米。以稻谷一石。抵粟米二石。由海运津。最为便捷。且此项旱稻。可为谷种。若于京城设局。令农民赴局买种。每人不过一斗。以资种植。近畿本有旱稻。得此更可盛行。将来畿辅有水之地。可种水稻。无水之地。可种旱稻。较之粟米高粱。其利数倍。应请　饬下户部酌定章程。知照盛京将军奉天府府尹。酌量搭成收捐。于京仓不无裨益。

一江西湖广之本色宜运也。前因江路不通。江西湖广。俱改折色。近汉口通商往来。洋船络绎不绝。江西湖广。俱系产米之区。米多而贱。若令仍征本色。民必乐从。照从前漕运旧章。由督抚粮道。派委员弁。以剥船运至汉口。兑交洋商轮船搭运赴津。先与洋商议定水。每石若干。从前河运漕粮。计数石而致一石。洋船运米之费。较之海运或多。较之河运必省。片帆利涉。直达天津。以从前轻赍银两。为洋商水脚之费。如有不敷。由天津关洋税项下拨给。其督运押运米收米。仍照从前海运章程办理。议者必谓漕折解京。可放米折。公私两便。毋庸运本色。不知京师无粮。百姓坐困。虽有现银。饥不可食。应请　饬下总理各国事务衙门。会同户部妥议办理。一河南之漕折宜改也。河南向运本色。自上年因抚臣之请。改为折色。其时因有裨部库。暂准试行。然臣窃有虑者。漕粮既折。则漕船停运。旗丁水手。衣食无资。势必拆卖蓬桅。以资餬口。数年之后。船只荡然。欲再办河运。势必不能。从前江浙漕运。因海运全停。至今几无片板。舵工水手。散为盗贼。以致东南一带。贼势蔓延。已然之事。可为前鉴。臣之愚见。为此项船只。听其废坏。深为可惜。不若自本年仍征本色。尚可稍实京仓。若以为粟米獘多。可以漕折银两。于光州固始一带。产米之区。广为采买。仍由漕船均匀搭运。则此项船只。不至废坏。旗丁水手。衣食有资。凡事有行之近利。实有远害者。此类是也。应请　饬下户部妥议办理。

　　请办京师积谷片　　　　　　　　　　
沈葆桢

部臣所为惓惓于河运者。原谓海上设或有警。留此一运送。尚可为临时转漕之资。用意至深远也。臣以为事期有济。则议不厌详。运河径南北二千余里。其东去海均不过二三百里。谓海氛方炽。而滨海之地。均能帖然晏然。未见其确有把握。即使疆吏镇抚有术。纤尘不动。以十万石之米。计九阅月始达。所裨于京师军食者几何矣。未雨绸缪。似非积谷不可。米过三年。便朽不足食。而谷之晒干扇洁入仓者。可五十年。臣守广信时。见上饶县仓藏谷。嘉庆年间物也。迨同治元年。奉　命抚江右。以浙江军营采办集。广信米价为之骤贵。臣发仓谷平粜。数万石一日而尽。其所碾之米。色稍滞耳。质则如故。蒸之成饭。每升较新米可溢半。此藏谷耐久。臣所亲见焉而信其不诬者也。诚能由部慎选贤员。于津门设局收买。利之所在。人趋如骛。商舶必闻风奔赴。匀年递积。款不甚巨。而得尺则尺。得寸则寸。粟支十年之效。不难逐渐而成。按籍可稽。人心大有所恃。偶遇歉岁。推陈出新。与闾阎平价交易。市侩无所施其居奇伎俩。贫民之受赐。无有已时。较之费无数帑金以治不可必成之河。筹不可必通之运。其得失必有能辨之者。

　　请实行积谷疏咸丰元年　　　　
监察御史肇麟

窃前据两江督臣陆建瀛奏请劝捐乡谷一折。奉　　旨允准通行在案。此诚未雨绸缪。利国利民之实政也。现今丰工未合。灾民嗷嗷待哺。　　特旨折留南漕。　　钦命大臣查办。　　皇仁浩荡。感佩难名。夫国家之事。与其筹之于临时。不若筹之于未事。积谷其一端也。此事奉　　旨在上年九月。徐州已被水灾。无从办理。而各州县果实力奉行。以该督所奏上元等县推之。即江苏一省。已当得数百万石。设遇灾年。即以民之所自积者。仍出而散之于民。贫者既得其实惠。富者亦保其身家。虽灾不灾。亦何敢上烦　　圣虑。乃风闻外闲颇有私改积谷为积钱者。此臣以为大不便也。义仓之法。所谓便于民者。丰年聚之。凶年散之。或数乡公积。或各乡各积。出者既不伤财。劝者亦易为力。若改为积钱。无论谷价不一。或贵或贱。随时消长。既不画一。而不肖州县。往往借以填亏空。充私橐。或挖肉于绅士。暂时取之。乃久假而不归。或勒取于细民。怨嗟随之。亦罔然而不顾。州县安享其利。百姓即坐受其害。一县所捐。盈千累万。通报藩司。其势断不能再行请帑。而所捐之钱。已入于宦橐。不能复出。小民辗转沟壑之日。正有司若无闻见之时。各年放赈。所以动辄滋事也。或以为谷易霉变。不知春耕未熟之时。可以出陈。并可平减市价。秋收盖藏之日。可以易新。并无短伤折耗。此谷不虑其霉变也。或以为钱收于绅士。非收于官。不知官与民远。与绅近。每有公事。官绅时时聚议。其情殷桑梓。毅然不可犯者。不敢干以私矣。万一有不肖之绅士。与不肖之州县。臭味相合。表里为奸。官以绅为党援。绅藉官为影射。其弊尚可胜言哉。且本地无收。不得不取之于外来之米。商贾居奇。米珠薪桂。常有之事。即今山东江苏。虽发赈银数十万。而饥不可食。仍以易米。田庐既没。蓄积一空。外间商人之所贩运者。关津之重迭。水陆之经费。其价可以悬想。平时销之。至贵不过千钱。灾时买之。至贱亦加数倍。诚未知其利之所在也。况捐谷则有定制。田亩可稽。捐钱则无成规。弊端竞起。大儒如朱子。亦未闻倡捐钱之议。岂古人之智出今人下哉。古人为民今人为己。大类如此。斯事虽细。然奉行不倦。民气充盈。可以救荒灾。可以御盗贼。为益无穷。难以枚举。应请　　旨饬下各直省督抚。严饬州县各官。确遵按亩起捐之例。无许以钱易谷。庶于　国计民生。两有裨益。臣愚昧之见。是否有当。伏乞　　皇上圣鉴训示。

　　买补常平仓谷并严禁积獘疏咸丰元年　　　
朱应元

窃惟直省各州县建设常平仓。存贮谷石。常年例于青黄不接粮价较贵之时。各就地方情形。按成平粜。俟秋成粮价平减。买补还仓。遇有水旱偏灾。则酌量动碾。减价平粜。一俟年谷顺成。即行买补。酌盈济虚。法至善也。其有不及时依限买补足额者。查参议处。例有明文。乃近年州县亏空日多。非将仓谷私行变卖。即将谷价擅自侵挪。偶遇偏灾。几无措手。上司按籍而稽。谓有仓谷可以碾粜。责之州县。州县猝不能办。则祗凭一纸空文。饰词申覆。是有动碾之名。而无平粜之实。嗷嗷待哺者。已无实惠可沾。且仓谷既无可粜。即不免抑勒殷富出谷赈济。甚且从中染指。此近来州县之通病也。现当清查亏空之后。各州县应存谷价。当已追赔有着。亟宜饬令买补。以杜续亏。况值上年东南各省被水成灾。即有实存之谷。亦已碾粜无余。本年各省秋成告稔。粮价自必渐平。正可及时买补。其被灾较重之区。一时元气未复。或恐采买过多。有妨民食。亦宜察看情形。随时酌买。务令渐臻足额。以备不虞。惟采买之流弊。亦应预防。州县诡言采买。而以无为有。以少报多。虚销谷价。藉肥私橐。此侵冒之弊也。亦有借口采买。而派田产较多之户。承认代买。短给价值。责令赔补。或且勒缴应赔之价。复派他户承买。假公济私。扰累闾阎。此勒派之弊也。至如吏役之乘机需索。丁幕之扶同侵蚀。经纪之任意把持。种种弊端相因而至。是便民之政转致病民。尤不可不严行查禁也。相应请　　旨饬下各直省督抚。转饬各州县。乘此年丰谷贱之时。将现存谷价。尽数买补。以实仓储。其有民食未裕。粮价转平之处。亦令随时体察情形。酌量买补。务期足额。并责成该管道府严密访查。如所属州县。有侵冒勒派。及纵容丁书人等籍端滋扰情弊。立即揭参。毋稍徇隐。嗣后仍按照定制。因地因时。分别成数。出陈易新。俾免日久霉变。则仓储足额。而水旱无虞矣。臣愚昧之见。是否有当。伏乞　　皇上圣鉴。

　　请饬积谷备荒疏光绪八年　　　
监察御史邬纯嘏

