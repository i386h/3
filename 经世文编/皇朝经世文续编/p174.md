<!-- { "loadSidebar": true } -->
天下虽有犷悍之民。未有不畏官者。乃非独不畏。而且敢犯之。是必官之示以无足畏。或意太径。语太激。亦有以致之。临民者设逢其事。断在有胆有识。任其动而静以定之。任其玩而庄以临之。坐则勿退。行则直前。惟自忖平昔治民。本无怨毒。总可推诚剀谕。拨乱而反之正。若神色稍涉张皇。必致乘虚而入。酿成巨案。浙江湖州府同知。分防乌镇。兼辖嘉属之秀水石门桐乡三县。该处俗尚赌博。仗衙门为包庇。甚有以陋规纳官者。每于江浙交界。临河空旷处所。搭盖蓬厂。演唱女戏。聚集多人。赌色俱备。并招徕苏常一带花船百余只。继赌以嫖。自朝至夕。由夜达旦。名曰花赌。几与闽省之花会等。富家子弟。往往被其迷惑。荡产倾家。且多盗贼溷于其间。以窃赃恣挥霍。大为民害。而上下衙门吏役。包庇甚坚。无从觉察。余权是篆时。屏绝苞苴。严禁聚赌。然此辈阳奉阴违如故。前此虽经嘉湖府县访闻。均未识确址。无如之何。余侦知得实。密往亲拏。从役仅十数人。皆为暗通消息者。余亦知而弗禁。使之闻而潜逃。及至其地。果有溃势。然人数尚以万计。汹汹然若将拒捕者。予挺立不动。大声喝谕。如系旁观及被诱之人。准其走散。专拏开赌之家严究。众乃退避。纷纷鼠窜。遂将开场之人拏获。发县究办。由是赌风乃戢。亦以理直而气壮。当场不示以怯。自尊而人不敢轻也。嗣权玉环篆时。有程姓者喊禀。以已山雇人刈草。突遭棍匪数百人。持械至山寻殴。捆抢二十余人而去。生死未知。当因控关重大。恐差役冒昧酿事。札委巡检率役往查。并面谕以相机获解。逾日忽仓皇而归。据称是山四围悬海。非舟莫渡。亦祇一面有樵径可登。偪仄纡回。仅容一人步行。官役之船。将至山根。即见山顶人如蚁聚。乱掷土石。而下莫敢仰视。舟不能停。祇得自崖而返。其实则未通一语。亦莫识其事之端倪也。而原告愈以被缚之人。恐为致死。情词迫切。遂传其人覆讯。反复推求。始据供吐。是山甫经前任于去冬断归管业。前禀竟抹案未叙也。随即吊卷细核。始知玉环展复之初。地广人稀。山业任人占垦。不计亩分。是山周围十余里。每年所产柴草。值钱数百千。内除程姓有粮五分。任其自划地亩管粮外。其余荒山。向系附近五村居民。赖以樵采为生者。乃程姓忽思以五分之税。妄图笼占全山。上年以粮系伊纳。山应归管控告。官未之察。如其所言定断。故次年割草之际。五村居民。邀集登山。与之争刈。将以命博。余阅悉其情。随叙简明告示。饬各村天山长。黏贴于高脚牌上。挨村肩谕。各令其家。将在山之人唤回。限两日内全行解散。而以所缚之人送出。另为审断本案。否则先拘家属。并会营严拏重究。后悔无及。予仍亲往该村庄适中处所。传集耆老。晓以利害。相感悟。一一承命。当将滋事纠众各犯。重杖枷示。其山地断令程姓仍照旧址管业。余山作为官荒。听五村居民樵采。为定界。永杜紊争。其事遂寝。使其时仓卒之来。不为求端讯末。激则生变。咎将谁归。今且思之惕然耳。

　　拦舆呈禀　　
王德茂

州县收理拦舆呈禀。为最要关键。常时告期词状。激切违碍。胥吏不为戳登。门丁不为传进。民情每致壅抑。凡出署所至之处。舆旁一有呈递。必宜驻视。其可准理者。令候批示。其舛谬显然者。即为斥谕掷还。其应行准理。必待录供者。令暂回署守候。盖牧令于民如家人。父子属离咫尺。彼意所欲达。无论是非曲直。不得禁使勿言也。且开听受之门。绝嫌避之迹。境内豪绅劣衿。积匪巨凶。及署中官亲幕友家丁吏役。一切私辙獘缘。皆可于所至处得之。以阖境之耳目为一人之耳目。明察莫广于是。每见膺百里者。以拦舆呈词。无代书歇家。恐启诬架刁诈之风。概为屏拒。实则懒自便。留胥吏门丁戳登传进规费地步。吾不知其何为也。

　　欢喜钱　　　　　　
王德茂

今世地方缺分肥瘠。率皆众知共见。正供之外。有必资办公者。未易遽革。其余一切陋规。入境之初。急宜痛切裁汰。留一陋规。即存一獘端。事势所由扞格。情意所由牵制。着一迟回黏滞之不得。非本官于此故沽廉声。要知陋规之多少。实视獘端之重轻。分毫不能少爽。彼一送一受。沿为私例。关碍公务。固不可因仍。即僚友士民。吏役商贾。时以诚至者。虽薄物微仪。亦在所必绝。盖合抱之木。生于毫末。千里之堤。溃于蚁穴也。寅友尝谓余曰。作官实能为人了事。无害于义之馈送。一概谢拒。殊觉不情。余曰。然则事后馈送。何以明着吏议。且公事所应了者。即己分所应了之事。奚关酬报也。巧而通。不如拙而介。友曰。俗言怨苦钱不可受。欢喜钱可受。君言则矫也。非拙也。余曰。官之廉如女之贞。为妇女者。于本夫外私一平等人为失节。私一品流贵重者。得不为失节耶。

　　官箴四则代曾中堂　　
李宗羲

听讼贵明贵公而尤贵勤。官声之贤否。恒视听断之勤惰。随到随讯随结。百姓未有不悦服者。到任之初。首禁传词。每逢告期。则当堂收词讯供。情节支离。将词掷还。或加薄惩。既准以后。签差勿过二名。人证切忌株连。无论自理发审各案。官须手录一编。注明两造住址。原差姓名。以便随时阅催。小县必日讯一案。大县必日讯两三案。立定课程。始终不懈。书差延搁。则勒限严比。原告避匿。则照例注销。其有自愿调处者。亦听具呈和息。每届季终。将已结未结各案。摘由录报本府及各大宪备查。如此日以为常。一月之内。可结数十案。一年之内。可结数百案。尚何滞狱之有哉。狱既无滞。则民皆敬服。而缉捕催科。亦不难得手矣。

或谓昔之盗多游民。今之盗多游勇。其缉捕似有难焉者。不知盗非窝不能容留。非线亦难跴缉。得其线则盗伙易获。治其窝则盗源自清。今昔固无殊致也。然欲清其源。必先弥其隙。平时编查保甲。整饬乡团。每街立一栅。十家设一更。闻有面生可疑。踪迹诡秘者。或改装暗访。或饬捕明拏。官有捕盗之实。盗自不敢窥其境。而以身尝试。若既经出案。通报勿讳。一面多派干役。购觅引线。明悬重赏。必全获而后已。然总宜密速。否则盗已远扬。破案之后。赃供相符。勿论游民游勇。概置诸法。而尤必严治窝家以绝根株。如果缉捕能勤。闾阎安堵。不特百姓感激。上宪亦必从优奏奖也。纵盗殃民。惟有登诸白简而已。勿后悔。

阳城有言。催科政拙。后之庸吏。遂藉以为口实。不知　国家维正之供。岁有常制。方今海内多故。需用浩繁。与其别开聚敛之门而徒事烦扰。何若即此自然之利而实力征收也。然而欲民完纳。必先禁粮书浮收。欲禁浮收。必先减自己羡余。上不营私。而下自急公。此亦默相感通之理。窃见江南开征。往往任听书差先截串票。官不加察。迨日久玩生。变民欠为书差欠。利归中饱。小民苦征敛之苛。本官受垫解之累。以后州县务当改定章程。俾小民自封投柜。庶几积习可除。所有额征地芦漕米杂税。逐一开折。注明某项已完若干。未完若干。按忙呈送各上宪。即催科之勤惰。便可定吏治之殿最。其各勉旃。

作官未有不俭而能廉者。事事奢侈。势必侵仓库。加钱粮。剥小民之脂膏。恣一己之挥霍。不致身败名裂不止。然俭非鄙之谓也。亦量入为出而已。夫州县进款。不外廉俸余平。进款既微。出款自不能不节。车马衣服。不宜太华。古玩字画。尤忌酷好。每日进出帐目。必亲自检阅。幕友则视缺之繁简以酌请之。大县一刑一钱一书启。小县刑钱兼办。或再延一书启。其余朱墨号柬征比诸席。可省则省。官亲不可多留。宜量为资助。早送回里。大县家丁不过十二人。小县六七人。但足使令而已。凡此皆节用之道。亦切身之务也。诚能于己身少用一分。即于百姓少取一分。而精神念虑自能专注于听断缉捕之中。尚何至利令智昏耶。

以上四条。语皆浅近。事非难行。勿阳奉而阴违。勿始勤而终怠。勉为良吏。用副厚期。若夫杜渐防微。明体达用。则有前人官箴在。兹不赘述。

　　论居官十一则　　
郭昆焘

清慎勤。自古相传官箴也。然非主之以明。则清以自守。而假威福以恣贪饕者。无从觉察而禁制之也。慎以处事。而因迟疑以成积压者。无从洞达而断决之也。勤以办事。而值繁难以滋纷扰者。无能昭晰而次第之也。或以清之故而流为刻薄。以慎之故而归于畏缩。以勤之故而多所纰缪。不明之蔽势将与不清不慎不勤者殊涂而同归。而美名既居。厥咎莫执。后来补捄之难。或较甚焉。此不可不辨。惟诚可以生明。惟明可以广才。盖有诚心。则必有真意。有真见。则必有实力。力所至而识充焉。识所通而才出焉。天下之安于无才者。必其未尝诚于任事者也。

人人以退让为贤。朝廷之设官何为。任事者。当官之责。斯世之所赖也。同僚之嫉忌。亦往往由此起焉。君子守道而已。道当任则任之。不以难自沮。亦不以能为其难。自矜当让则让之。不以能自炫。亦非以曲晦其能自藏。先贤有言。廓然而大公。物来而顺应。从古无避患之豪杰。亦无敛怨之圣贤。

一有自私自利之心。则国计民生之相待。媿负者多矣。君子之居官。上顾吾君。下顾吾民。中亦顾吾身。所谓顾吾身者。非第善保宠荣利禄而已。其视吾身为朝廷所倚任。闾阎所依赖。即不得薄待其身。以堕于一切苟且之行。自肥者自污者也。自满者自损者也。循吏不为身家计。而身家常泰。墨吏专为身家计。而身家常倾。君子于此。可以知所择矣。

世俗官场有三反。有益于公之举。往往规避处分。瞻顾而不敢为。及自营其私。则虽干大典。冒严谴。亦毅然为之而不惧。丁役书吏倚之为腹心。言必听。计必从。而于友朋绅士之言。未启口已格格不能相入。甚或仇视之。除一蠹。惩一匪。即托为好生之说。百端开脱。曲法保全。至良民之株连拖累。颠沛流离。乃漠然不以少动于心。官箴之弛。习尚之偷。此最其不可解者。必去此三反。始可与言吏治。

勤能补拙。俭可养廉。二者各相济而交相成。勤以任事。则神不外驰。而世俗之纷华。莫能相扰矣。俭以持身。则心常澹定。而暇逸之征逐。非所矣。惟勤然后可俭。惟俭然后能勤。上者充之可以有为。次者循之亦不失为有守。按此条语意尚有未尽。盖勤俭二字。亦不外主之以明。行之以诚。否则如俗吏之所为。卤莽纷纭。愈勤愈形其拙。吝啬心计。愈俭愈不能廉。正与首条流獘相同。尤不可以不辨。

