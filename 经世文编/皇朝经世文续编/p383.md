<!-- { "loadSidebar": true } -->
一曰浮费。岁征正杂各款。以产盐分数。核算营销。尽属有余。乃外解外支各项。复有数百余万两之多。其中如盐政之办公。及汉口之岸费。扬州之活支。乏商之月折等项。甚至一切官私酬应。均列入成本开销。似此积习相沿。无怪成本日形吃重。二曰夹带。两淮正引三百六十四斤。现在各场捆盐。多者几至加倍。此商人引盐之夹带也。其余商伙商厮。舵工水手。无不各有重斤私捆。搀杂多装。是以沿途则有买砠跑风名目。到岸则有过笼蒸情獘。并有粮船影带之食盐。商巡报获之功盐。无非假公行私。将无课之盐。先尽售卖。纲食各引。安得不滞。三曰私贩。淮南之老虎颈及深江孔家涵。淮北之钱家集古寨及新坝龙苴城等处。向为枭徒盘踞马头。盐务中虽有缉捕经费之名。而汛兵巡役。往往得规庇纵。且淮盐营销六省。地方辽阔。如湖北之荆襄一带。则有潞盐之私。江西之南赣一带。则有粤盐之私。他若河南之芦私。安徽之浙私。皆由各省越境透漏。占碍淮纲。其害又不独在枭贩。此皆淮纲受病之处。而推求致病根源。实因视成法为具文。久之遂涣散而不可收拾。诚非区区补偏救獘所能转机。惟有将旧章大加厘剔。现计革除浮费银二百六十万两。成本既轻。盐价自减。尽可敌私。民间亦何乐蹈买私之罪。将私贩不缉而自除。而且清库款。革总商。以杜侵渔之渐。定秤桶。编船号。以绝影射之萌。挑河道。散轮规。以畅运销之路。酌带销。缓积欠。以清套垫之源。使射利者无可借端。欠课者无从借口。似较课归场之法确有旧辙可循。谨分为十五条。另缮清单。恭呈　　御览。伏候　　钦定。臣王鼎臣宝兴经此次厘定条款之后。臣陶澍原有兼辖盐务之责。随时随事。力加整顿。倘仍有透私堕课各情獘。立将玩误之官弁商人。尽法严惩示儆。断不致偶涉姑容。如此行之数月。定有起色。查现在己丑纲未销之盐。尚有三分。庚寅全纲。并未启销。应自辛卯纲起。即照新定条款办理。第不划清界限。仍易启套搭之獘。应请前项未销之盐。随时带销。如遇销数通畅。即援照从前办过提纲成案。尽数补销。毋任积压。再淮南北各场存积之盐甚多。数月以来。商不收运。以致场苦累。课帑支绌。此时已届年终。辛卯立应开纲。应严饬商人赶紧买运交课。如有藉端延宕。轻则立予参革。重则严行治罪。总期獘去太甚。法在必行。以仰副　　圣主饬纲裕课除獘便民之至意。所有臣等会同筹议缘由。理合缮折具奏。伏乞　　皇上圣鉴训示遵行。

一裁减浮费也。两淮杂费。有外支办贡办公等款。在科则内带征。为文武衙门公费。并一切善举。辛工役食杂费等用。踵事递增。益多糜费。除养廉兵饷水脚部饭等项。共银三十二万余两。向系作正开销。无可删减。此外如普济育婴书院义学等项。亦应酌从其旧。惟各堂董事。滥厕多名。与书楼务本堂孝廉堂等处。岁需银二十余万两。俱系情面佽助。并非紧款。此时无项可发。应概行裁汰。其余各衙门公费。及盐政运司员下书役辛工纸饭并乏商月折等项。每年共需银八十余万两。难免浮冒。应分别大加删除。其实存应领之款。亦酌减十分之四五。不准商人溢领私增。致滋浮滥。有累成本。再汉口地方。乃商船聚售分销湖南北引盐之所。各岸商按引捐银。专为当事各衙门公费等用。近因该岸商伙恣意浮开。并滥为酬应。每引捐至一两三钱之多。虽不征于课则。而本重价昂。以致滞销绌课。实为淮纲之患。应大加删减。每引祇准捐银四钱。仍由盐道核数详明各院立案。永远不准加增。以上扬商汉岸各费。共删减银一百一十余万两。科则成本。庶得少轻矣。

一删减窝价也。商运请引行盐。必先向有窝之家。出价买单。然后赴司纳课。通计淮盐有根窝者。一百五十二万五千九百余引。其无根窝而自用本名请引者。亦十八万二千五百余引。是知行盐原不须用窝单。乃有窝之家。辗转私售。如操市券。以一纸虚根。先正课而坐享厚利。以致运商成本加重。昂价病民。本应全行裁革。惟念淮商受　国家豢养已久。亦如粮船之有旗丁。姑准留此根名。每纲每引酌给银一钱二分。以示格外体恤。如有把持。希冀增价。即追单销毁。永远裁革。嗣后请引。祗准按纲给单。不准预请数纲。以杜牵混。其各处口岸。有虚底占据租雇网利者。查出一体裁革。另签殷商承办。以归核实而轻成本。

一删减繁文也。领运旧例。有请呈加三项名目。又有平上去入四处截角名目。其余朱单皮票桅封等名目甚多。不可殚述。以致运司衙门书吏。多至十九房。商人办运请引。文书辗转至十一次之繁。经盐务大小衙门十二处。节节稽查。而并无稽查之实。徒为需索陋规之具。应交运司悉心查覆。可删者删。可并者并。以速商运而免延。

一慎重出纳也。商课入库。向来不分正杂。笼统动支。迨遇紧饷应解。百计那凑。因有预纳减纳贴色贴息。及印本抵课等獘。库款之轇缠。亏耗一空。皆由于此。嗣后永禁前项名目。将正项库贮。专候部拨。及应解正款。其余杂费。另贮外库。不许将正款那垫。更不许商人干预库款。以免獘混。

一裁选商总也。淮南设有总商。原以筹办通纲公事。赶课滚总。为众商表率。近则公事饬议罔应。钱粮滚总不前。惟办公之项。按月分管领办。任意冒开。每年于定额外。仍以不敷名目。溢领数十万不等。且有运盐无几。滥充总商。藉以营私获利。实属把持。应请于现在各商内。择其公正醇谨。行盐最多者数人。作为办事之商。遇有公事。饬令核议经办。至办公一项。悉照减定额数。指款请领。不准冒滥加增。亦不准再立总商名目。永杜獘端。

一酌核带销也。庚寅纲引。现己冬杪。尚未开纲行运。而己丑仍有未完积引三分。明年辛卯即应开纲。断不能以一年而行三纲之盐。若再推展敷衍。徒留虚名。课仍无着。且库项解支各款。又复轇缠套搭。必至仍前那掩。奏销难期核实。应请于道光十一年正月。即开辛卯本纲。所有庚寅未行纲引。及己丑未完积引。随时带销。另款存贮拨解。俟将来办有成效。遇畅销提纲之时。仍将未完前引补销。以符原额。

一积欠宜缓也。查淮南北商欠累累。前后不下四千余万。业于连次清查铳引案内。奏明分纲带补。尚有现在清查未经奏出者。此项积欠。为数甚巨。若即按纲带征。仍启套搭之根。无从划清界限。转碍新纲地步。应分别停缓。俟将来课款充裕时。再行归补。以免牵掣。内惟帑本利息一项。因各处需用孔亟。不能短少。仍须在纲引内摊征利息。以应急需。

一宜恤丁也。户煎丁。滨海穷民。最为艰苦。宜加体恤。查收盐桶秤旧有定制。近来场商每以大桶重秤。任意浮收勒掯。致户以交官盐为累。而乐于透私。应请嗣后由运司衙门验烙桶秤颁发。不准私制。毋许场商再有前项情獘。责成场官随时稽查。仍严督丁按土亭以编保甲。复火伏以稽额煎。俾清场私之源。再提泰坝掣厅批验所各秤。一律较准烙发。饬令认真秤验。并于运河要道之北桥处所。运司亲抽秤。如有格外重斤。即将秤验各官参撤示惩。

一实给船价也。运盐原有定例水脚。近为埠头串同商伙商厮。从中勒扣。该船户亦意图带私。甘心认受。且有出钱买装者。遂致脚私日恣。应将水脚例价。照实核发。毋许商厮辈丝毫扣。并明定章程。将各船捱次编号。连环保结。不准仍蹈买装旧习。亦不准盗卖商盐。查出严行惩办。并将该埠保一并治罪。

一严究淹销也。盐船远涉长江。遭风失险。亦事所间有。向例原有津贴。无非格外体恤。并准批补。沈失之盐。免其输课。近以守轮待售。时日迁延。在后各船。多有盗卖。将空船凿沈。其獘多由船户。而运商利有津贴批补。且可分装多船。越轮先售。以致转相效尤。竟以体恤为作獘之端。实堪痛恨。嗣后淹销之案。应停其津贴。准其补运。不准免课。庶奸商无所觊觎。如船户盗卖。捏报淹销。查出照例严惩治罪。

一疏浚运道也。通泰两属。运河淤垫。纤堤倒塌。遇雨水下注。一片汪洋。待风而行。久晴辄形浅渴。商盐盘剥分装。每引花费至数钱。且耽延抛散。以致逗遛违限。成法废弛。仪征河道。虽于道光三年大挑。嗣因江潮浸灌。潮落沙沉。又复淤阻。均应确切勘估。实力挑浚深通。即以挑出之土。培筑大堤。俾速转运。以轻商本。

一添置岸店也。沿江一带。安庆以下。皆有专商领运。自武昌下游之兴国大冶等。及黄州府属各州县。至江西之彭泽德化湖口等县。江面远至八百余里。向自仪征运盐至汉口折回。转售于各岸。往返徒劳。脚费加重。以致引地为江船粮船各私所隐占。应饬盐道查明各该处口岸。每年额销引若干。将水程预为给发。签商运赴该处。俾水贩就近领卖。水程照例汇缴。以免越运汉口。致多转折。引盐自可广销。

一亟散轮规也。船至汉西两岸。本以速销为贵。封轮捱卖。其初本为大商价。迨守候太久。遂至船户盗卖。搀沙灌卤。过笼蒸。甚至沉船放火。百獘丛生。且成本占阁。转运更迟。而大商亦病。不止小商坐困矣。查道光二年间。办理散轮。行之有效。自道光七年。于三厘河费加价案内。复请整轮。不及三年。败坏至此。今加价三厘。已奉　　旨恩免。自应散轮以符原奏。现闻汉岸滞盐。不下二千万砠。大碍新纲。亟须设法疏销。应派公正之员。驻守汉岸。会同盐道办理散轮事宜。不许假手岸商。以杜獘混。嗣后不许再有整轮。免致滞销。

一整饬纪纲也。盐务之官。志在饱暖。从无甄别。不遵体制。或与商人联换帖。或与商人伙本行盐。最为劣习。嗣后有似此者。应即呈请回避。如有朦混。查出严行参办。其各场分司大使。亦应照州县之例。察看人地。随时调换。务令相宜。至各省盐道。向因隔属呼应不灵。除河南引地盐归粮道兼理。仅止一府三州。仍从其旧外。应请将湖北盐道督销功过。归兼辖盐务之总督衙门考核。会同该省督抚具奏。以专责成而肃纪纲。

