<!-- { "loadSidebar": true } -->
天下之生众矣。皆函五常之性。有肌肤之爱。亲戚之恩。一旦瞋目发难。忍而弃之不顾。岂民固乐死而恶生哉。杀人不必死。而不杀人则必死。其为生之计穷。夫是以为乱也。乱由于民穷。民穷由于不务本。吾观于诗书。而知先王之为民计远也。先王知民不可一日而不食。一日而不衣。而农桑者。衣食之本也。故亟亟焉以为有国之大务。课之树艺。教之蚕织。为之农官以督其功。为之诗歌以叙其劳。为之饮食祭祀以乐其成。为之嫁子娶妻哀死养疾以厚其爱。水旱之不时。春秋之不继。则又为之振贷补助以佐其急。导之如此其勤。恤之如此其至。故其民莫不务本。田野辟。仓廪实。租税有制。服用有节。风俗朴。盗贼衰息。天下无游惰之人。人人足以自赡。兵强国富。四夷宾服。民终岁于畎亩。老死于井里。虽诱之而不为变。贾谊曰。安民可与行义。而危民易与为非。彼诚乐其生而安之。安故天下如覆盂。卒然摇之而不动也。后世逐末者众。而务本者少。司国计者。先征榷而后农桑。州县之吏。以刑名钱谷为殿最。而不问其劝课之勤惰。蠲贷非不勤也。而农不被其泽。耕耤非不举也。而海内不知劝。天下之民。尽其智力。以罔一切之利。不耻为厮养。而耻为力田。其安于南亩者。皆柔而至愚之人。其于民盖不及什之一。而蚕桑之利。于州县不能百之一焉。古先王之所以为有国之大务。其积轻至于如此。此何以然哉。农桑之所得者。粟与帛也。而天下之所用者银。银重而谷帛贱。谷帛贱而农桑轻。自然之势也。国之赋税。银也。官之禄赐。银也。士马之刍粮。银也。隶役之禀饩。银也。宾客之赂遗。商贾之交通。银也。总天下之万货。而制之于银。自天子以至甿隶。非银莫为用。于是银为天下之大利。而天下之大奸集焉。迄为天下之大害。请略言之。仓庾之敝。出谷纳银。中饱于官。而州县无储偫。一也。富人争蓄黄白。田野之入。今日收而明日粜。而闾阎无盖藏。二也。以银输赋。一石之赋。数石而不足。征敛重困。三也。军食积谷为先。以银给饟。银匮。军饥士哗。四也。苞苴潜行。可任可辇。增墨吏之溪壑。五也。色有高下。价有赢缩。奸商豪贾。窥时操纵。锢齐民之利。而阴操国家之泉币之权。六也。桀黠之民。舞其巧智。家无一亩。比于封君。长游惰之风。开奸利之涂。七也。不而饱。不织而温。民忘其勤。纵欲僭礼。习俗淫侈。八也。富连阡陌。居子为母。膏腴并兼于豪强。九也。椎埋攻剽。逃轻匿便。散财结党。千里可通。十也。又有甚害者。岛夷番酋。艳中国之藏。作为奇技淫巧至毒之物。蛊我民而窃我财。而洋为银之尾闾。塞之不能止。天下之银日益贵。民之为生之计日益穷。而乱由斯起也。于乎。此亦何怪其然哉。古之民。衣食于农桑。皆取于地而成于人。故用之不穷。今之民。衣食于银。银非地之所岁出也。非人之所能为也。用之久而穷。固其理矣。饥食而渴饮。人之情也。必玉山之禾。然后食焉。中泠之泉。然后饮焉。玉山之禾。中泠之泉。非世之所必无也。然饥渴之患至切。而限此二物救之。则其所取者狭。而其所恃者仅矣。

民之所急者衣食。而取给于可知不可知之银。是何异求玉山之禾以疗饥。责中泠之泉以解渴哉。事有犯天下之至危。特人不之察也。圣未有若先王者也。先王贵五谷而不宝金玉。岂好恶异于人哉。诚知其无用。而缓急不足恃也。往者周秦之交。诈力相并。其下化之。背本趋末。天下之乱尝棘矣。及汉文帝用错贾谊之言。开耤田躬耕以劝百姓。令民入粟。许其拜爵除罪。屡敕有司以农为务。虽未能复古先王之制。抑其用心固有合焉。然而民固已得其所矣。钱贵朽而不可用。太仓之粟。陈陈相因。为吏者长子孙。居官者以为姓号。人人自爱而重犯法。三代以下之治。未能或之先也。由是观之。务本之效亦可见矣。天下之生众矣。富之莫如重农。重农必先贵谷。贵谷非废银不可。银不废。则银与谷争。轻重之势。谷不可得而贵也。或曰。银轻而谷重滞。黜银贵谷。民必不便。应之曰。农用粟帛。商用货财。以钱为货。而通谷帛之穷。安在其不便乎。其不便者商耳。夫农便而商不便。则是古征商之意。而吾所以驱天下而归之农之微权也夫。

　　论币一　　　
孙鼎臣

万物之情。日趋于变。知其变而防之。其惟圣人乎。圣人之治天下也。不贵难得之货。使其民衣帛食粟。而尽力于农桑。粟与帛之所不通。于是乎以钱为币。粟与帛生于地而成于人力之所为可恃者也。铸金以为钱。出于天子之所自为，亦可恃者也。故圣人重之。金银珠玉。出于山海之藏。不可恃。故虽至贵。而圣人弗宝焉。由秦汉而下及唐宋。通用粟帛。而佐之以钱。未有以银者。夺粟帛与钱之权。而移之于银。失本末之义。昧轻重之宜。王政之不可行。民俗之不可厚。皆由于此。自三代来。世未尝无银。一旦晚出。使粟帛与钱胥失其重。人实使之也。国家之制财用。入莫大于赋。出莫大于军。赋非银不征。军非银不饟。于是乎操天下之大命。而人之死生。国之盛衰系焉。萌于宋元。盛于前明。而竭于今日。尝考明一代之政。而知其原委也。明初用钱钞。禁银最严。其赋之征银自正统。兵之饟银自宏治。二者循环辗转相延。而为患无已。洪武十八年。令两浙及京畿官田。各随所有折收税粮。钞绢金银棉布。皆得准米。三十年。定折色额价银一两。准米四石。然其时钞金绢棉苎布皆折收。未尝专责银。亦惟两浙及官田行之。他省不之及也。正统元年。命江南租税折收金帛。二年。推其法于两广福建。折银之地始广。至嘉靖行一条鞭法。而赋之入尽以银矣。洪武时卫军皆有田。而边军并塞为屯。益以开中所入之粟。饟军未尝以银也。工部侍郎周忱粜苏松常三府仓粮市银。折官库俸粮。而军粮始有以银者。大同巡抚李敏以山东河南转饟劳费。乃会计岁支。胥令输银。及为户部尚书。遂请畿辅山西陕西边粮征银。以十九给军饟。自是北方亦征银。叶淇祖其智。更开中法。召盐商输银运司。汇解京师。分给诸边。于是塞下之屯废。而军饟尽以银矣。后边粟翔贵。盐课不足以给。乃折漕折白以补之。而漕亦征银。要其首尾观之。始焉度赋之所入以饟军。其后度饟之所出以赋民。数十年间。银之积重。其势遂成。至其季年。师旅驿骚。四海困穷。驯至不救。由于舍其可恃而用其不可恃也。徇一时之便利。变数千年不刊之制。而忘天下后世无穷之患。当时之君臣。岂得逃其责哉。自古以田为赋。赋之所入。皆田之所出。自杨炎变两税。而租庸调一皆以钱。陆贽李翱深訾之。然钱虽不出于民。而犹铸于县官。因时而损益之。利权在上。至用银。而天子之权。半操于贾人之手矣。赋之征银也。民困于取非其有。而吏益以为奸。地丁钱粮则有火耗。漕则有加耗。服田力穑之民。一亩之入。三取其一以输官。盖当平居之时。无水旱之灾。寇盗之警。而已瞧然如不终日。民之生。岂不甚艰而可念哉。古之军食仰于农。唐是以为府兵。明是以为屯卫。养兵百万。不费一钱。此二代军制之所以善也。

即海内纷争。民物凋耗。如三国六朝唐宋之季。善用兵者。兵多而食不匮。盖屯田之法可行也。饟给以银。而兵乃骄惰而不可使。无事患其多而虚糜左藏。有事又患其少而苦乏军兴。欲增兵则与饟妨。欲节饟则与兵妨。而一切法外之征并起。崇祯之辽饟剿饟练饟。割民而卒以自獘者。彼宁乐为之。亦迫于势使然也。悲夫。以银为币。其祸一至于此。特不至其时而人莫之省也。宁人顾氏亲见其患。大声疾呼。垂涕泣而道之。犹弗之信。至情见势绌。彼有知言之名。而天下之祸不能胜矣。不可悲哉。论治者。以商鞅开阡陌。杨炎变两税。三代之治。永不可复。为千古之罪人。弃帛而用银。是古今食货之一大变也。作俑者之罪。岂在二人下哉。而皆自求便利始。民生有欲。人心之变。如水之流而日下。不有圣人。曷能返之使复其故哉。

　　通论唐以来银币　　　　　　　　　　
孙鼎臣

