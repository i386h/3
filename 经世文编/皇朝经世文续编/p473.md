<!-- { "loadSidebar": true } -->
同治四年。左爵相奏请制造轮船云。轮机成后。兼可铸钱。夫铸钱之欲藉轮机者。冀可免亏本也。乃　国初部定铜价银价钱价章程。尚留钱息地步。盖当初采办滇铜。每铜百斤。祗给民价之半。故尚不至亏折。以后则横渐加增。由八九两至十三四两。浸至难敷工本。故近来各省均行停铸。而奸民又以毁钱私铸为业。致小钱充盈。钱法敝坏。查各省每百文。小钱有多至七八十文者。且汕头潮州各处。有全用小钱。天津上海既用短陌之钱。尚不免搀和小钱。福建全省则自二三十文至七八十文不等。求有纯用大钱。盖亦罕矣。推原其故。实因钱质大重。即毁钱以铸钱。漏卮所在。虽禁令有时而穷。彼毁为铜器。尤其小焉者也。迩来新铸制钱。每文重一钱。每千六斤四两。又查定例鼓铸钱文。铜铅各半。每铜铅百斤。加入点铜三斤。其质柔脆。不能打造响铜器皿。立法已极美善。无如私铸仍不能禁。小钱仍复肆行。即京都行用大钱。而私铸仍不能免。苟非权衡尽善。斟酌得中。即勉强筹款鼓铸。而亏折太甚。铸亦无多。且一铸而百毁。百铸而千毁。以有制之财源。填无穷之溪壑。仍恐制钱日减。小钱日增。而钱法何以经久无獘。今试上观往古。与我　朝开国之初。揆之当今时势。合京师各直省各马头银价铜价钱价一切科合。似须于汉之五铢唐之开通元宝洋人之香港一文。三者之间量度取中。铸库平八分之钱。方可以塞私铸私毁之源。而钱法乃宜古而宜今。有利而无獘。窃为我宪台胪陈之。以备采择焉。考古今之论钱法者。以汉之五铢。及唐之开通元宝为得中。开通重一钱。纲目称每钱重二铢四絫。积十钱重一两。今存之五铢。则重不过五六分七八分而已。按说文十絫为铢。二十四铢为两。据此则五铢将及二钱。又按文献通考宋文帝元嘉中。铸四铢钱。轮郭形制。与五铢同。费损无利。故民不盗铸。盖每朝分两轻重不同。当以现存者为断。今钱重一钱。准开通也。惟史称秦王世民齐王元吉赐三炉。裴寂赐一炉。听铸钱。盗铸者身死家没。夫以设炉为恩赏。则铸钱不亏本可知。乃今制铸重一钱不免亏本。则一钱分两。似尚不可泥。若铸八分。轻于开通而重于五铢。究之五铢虽轻而铜甚精。今以铅和之。重踰五铢。其实亦五铢也。是考之于古。其可行者一也。　本朝曾铸康熙小制钱。今所名为京墩者也。其重自八分至一钱而止。本以二文作一文之用。今天津谓京钱二百。实则制钱一百。犹其遗意也。今则此钱散行各省。能拣一千文京墩。且可卖制钱一千一二百文。因铜质太好。利于毁铸铜器也。若照以后定例铜铅各半鼓铸。其重只及八分。则销毁无利。此獘自除。此揆之于　国初。已有八分之制。其可行者二也。顺治康熙雍正乾隆年间。定例每钱一千。当银一两。其时每钱一文重一钱及一钱二分一钱四分不等。乾隆十年特用一钱二分之钱。陕西巡抚陈宏谋以钱质过重。旧钱销毁无存。奏请照顺治元年及康熙年间每文铸重一钱。并照顺治初年之例。以一文当银一厘。按此则以铜百两当银一两。若铸八分之钱。

照现今各直省银价每两值钱一千五六百文算。尚以一百二十余两之铜准银一两。较之顺治康熙雍正乾隆年间银价钱价。每两银尚多换铜二十余两。此准之　国初以至中叶。其可行者三也。查近年京城市上通用之钱。不免搀和私铸。银贵时每两约换京票十五六千文。则钱较小。银贱时每两若换京票十一二千文。则钱较大。小者每文约重一钱二三分。大者约重一钱六七分七八分。计银一两。亦祗换铜一百零数两。查前年京都整顿钱法。缉获私铸治罪。一律行用官板大钱。近有人携带回闽。其轮郭形制。为二十年来都中所罕觏者。乃取五钱秤之。共重八钱八分。每钱方重一钱七分六厘。姑作一钱八分算。计百钱方重十八两。且尚有扣串未除。现都中银价约十二千文。每两银方换钱一百零八两。若改铸八分之小制钱。每两银尚多换铜二十两。此准之京城银价钱价。其可行者四也。现福州通行大钱无小钱搀和者。每千重八十五两。每文扯重八分五厘。然此钱已珍为拱璧。不可多得矣。至市上通用之钱。每千约有二三百小钱在内。其分两之轻。更何待计。就目前而论。每重一钱四分之钱。已万不得一。极重者至一钱二分而止。极轻者至一分而止。自五六分以上。民间已通谓之大钱。不敢挑剔。盖铸钱獘窦甚多。虽系官铸。而局私仍难尽禁。局私者。铸钱局吏役就局私铸。原与制钱相等。惟较小耳。此种之钱。谓之大钱不能。谓之小钱亦不可。市上交易以大者居中。小者居两头。谓之橄榄钱。并不敢指为小钱也。各省通行之钱。能均系一钱二分者。每千方重一百二十两。能如当今定制。纯重一钱者。每千方重一百两。若有局私在内。及五六分七八分之钱。虽并无一文小钱。其重当与福州之大制钱相若。惟天津上海之钱。则纯用乾隆白铜者。每一钱多系重一钱二分。但市上多用短陌钱。亦间有小钱在内。是名用大钱。而实则与小钱无异矣。若铸八分之钱。较现今各省并无小钱搀和之大钱。每千祗少铜五两而已。傥有小钱在内。则分两便相去悬绝矣。此揆之当今各省通行之大钱。其可行者五也。查广东香港钱法。与外洋无异。每钱一文。祗重二三分。积十钱二十钱。则用当十及当二十铜小番钱。再上则用银角番。银半番。由银番钱而上。则用金番钱。其银番钱一元。亦祗换钱一千零数十文。与内地相仿。子母相权。端自一文钱为始。其钱之大小轻重。则视金价银价铜价及铸钱工本统为科合。必使毫无赢绌。外洋金价银价无甚长落。故自一文钱而至金钱。虽递为增加。亦不滋流獘。又用机器鼓铸。铜少而工精。用机器而工精。则奸民无力私铸。铜少则不私毁。兼此三者。故较之内地钱币。尚为得法。若铸八分之钱。虽较之外洋为重。然不用机器。则工不及其精。和入白铅。则铜不及其美。以和铅省工之利。积为分两之重。但与当今之银价铜价相准。则与外洋二三分之钱。亦无以异矣。此以外洋之钱法银价比较。其可行者六也。铸钱定法。原应科合工本统算。铸一文祗值一文。故无私毁私铸之獘。今各省银价。多在一千五六百文之则。较之　国初。每两贵至四五百文。此无可如何者也。

欲恃亏本铸钱一法。挽回天下之银价。使比照　国初。譬之衔石填海。势必不能。惟有因时制宜。铸出之钱。与现今之银价相准。方无流獘。本年八月。香港中外新报。载日本红铜板每百斤二十一元。白铅每百斤五元六角。查每担铅载保险。不过二三钱银而已。又查铸钱铜铅入炉镕化。每百斤例准折耗九斤。若照定例铜铅各半。既铸轻钱。即可不加点铜。每百斤铜铅。除折耗外。实得净铜九十一斤。铸钱十八千二百文。若再仿照私铸之法。略帮船政轮机以资磨鑢。当不致再有亏折。此合之当今银价铜价铅价。其可行者七也。铜铺私毁。专采红铜青铜黄铜之钱。若铜铅各半带白之钱。毁之得利较少。故现今上海天津各处大马头。皆用此种制钱。乃合天下奸民私毁余剩之钱也。前数年福州到上海买钱数十万串。皆系此种制钱。乃钱质太重。曾不数月。亦为人盘支销毁净尽。若用此等铜质。祗铸八分。则销毁当不禁自除。此足以绝私毁之源其可行者八也。古之论钱法者。有不爱工不惜铜一语。盖恐私铸也。但此祗防买铜私铸。未曾防毁钱私铸。不知民间买铜较难。不能俯拾即是。即废铜亦属无多。必待买铜铸钱。诚为有限。所可虑者。即毁钱以铸钱耳。若铜质佳而分两重。乃所以速其私铸也。溯自　国初以至今日。所铸之钱。诚皆不爱工不惜铜。然小钱亦未能禁不行用不私铸也。盖铸轻钱。患但在于私铸。尚有禁止买铜之法。在铸重钱。患在私铸而兼私毁。即毁钱而铸钱。随地可行。直无法可禁矣。两害相并。择其轻者。何尝非为政之道也。且鼓铸不亏本。则制钱必多。譬之人身。正气足。则邪气自消。彼小钱何能出而为敌哉。此又足以塞私铸之源。其可行者九也。或谓今铸轻钱矣。则昔之重钱。势将尽毁。奈何。不知铸轻钱而毁。不铸轻钱亦毁。且铸轻钱而毁在旧钱。铸重钱将合新旧而并毁。则何如铸轻钱尚得保新钱之不毁乎。又或谓今因银价较贵。故铸轻钱以随银价。若以后因铸钱太轻。银价更贵。则私铸之钱。势必愈轻。奈何。不知现时银价算至一千五六百文者。指大钱价言。但使铸出之钱。与现时通用之大钱分两相若。则换银价值。自必与现时之大钱相准。便为有利无獘。彼有小钱之银价。虽贵于大钱价。无非大钱缺乏。故私铸得以乘机网利耳。若大钱充足。小钱势难行用。以理势论。银价祗有贱。不至贵也。则何如铸轻钱尚得保银价之不贵乎。或又谓铸钱理宜亏本。若不亏本。便可得息。将以启奸商仿铸。奈何。不知奸民私铸。何必待官局开铸方行仿铸。彼盖无时无日不可私铸者也。亦不必仿照轻重积渐递减。而始用其私铸者也。若于未铸钱之先。不虑私铸之害。既铸钱之后。转深私铸之忧。果何说乎。第就当今之船政论。必添置轮机。仿照西法鼓铸。诚恐力有未逮。计莫如仿照私铸之法。较为简便快捷。若即查访私铸小钱之人。收罗入局。饬为匠首。并可化莠为良。养活贫民不少。或提从前缉获私铸之囚徒。宽其既往。予以自新。并可藉得其法。至于轮郭肉好。似亦宜稍为更变。肉须稍窄。照开通元宝形式。好须稍大。照五铢微小。其文字及肉。须雕刻稍深。则质地便厚。不至破损。惟更改旧式。必须具章入告。请　旨饬下各省议覆。如各直省银价贵贱不同。科合铜本分两不能画一。可否请就合宜省分先行私铸。如无流獘。或照　国初某省归某省行用之钱。并照京师专用大钱之例。当无不可也。是否有当。敢请采择施行。

　　论币二　　　
孙鼎臣

