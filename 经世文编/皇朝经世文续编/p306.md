<!-- { "loadSidebar": true } -->
井田不可复。而沟洫不可不复。无沟洫而旱涝无备。常患无岁。圣人在上。而不能使菽粟如水火。非以此欤。顾凡民可与乐成。难与图始。况阡陌既开。其制已废二千余年。而骤强之开沟洫。非独其力不能。其心先不信。信而后劳。则必以身先之。先之。则必择天津左右近海近河不耕之官荡而辟之。其亦可也。然有其地而不得其人。即不习其事。谁与共此。则必招南方习开沟洫之丁壮十人。或二十人。先开十顷。一年而沟涂封植之界具。二年而渐次布种。三年而新田成。计一顷百亩。以低田七十亩种稻。中岁亩收稻三石。作米一石五斗。七十亩当收米一百有五石。则七顷可岁收米一千五十石。以高地三十亩种木棉。中岁亩收花八十斤。三十亩当收花二千四百斤。则三顷可岁收花二万四千斤。合米与花。中价值银三千余两。以三分之二。抵佃人粪种工本。犹岁赢千余两。其地价以亩十两计。且值万两。而初岁开垦工费。不过二千余两。是筹费二千两。三年间即成万金之产。岁岁无虞水旱。可得千金。乐岁且倍之。北方之民。见此重利。而不力开沟洫以成良田者。未之有也。此沟洫之始事也。

　　沟洫议下　　
施彦士

或谓如子之说。沟洫不可缓矣。然亦知前代西北水利之所以不行乎。一则北方地广人稀。且多游惰。二则巨族世家。恐水田既开。失苇荡自然之利。三则虑额外增赋。贻无穷之害。遂致百计阻挠。使虞集徐贞明之策。掣肘不行。而子且欲以身先之。其孰从而与之。曰。此正坐不知尽力沟洫之利也。诚知其利。游惰者亦必尽力南亩。不至饥寒困苦。流为盗贼。且南方地少人多。一经设法召募。负耒出疆者。且踵相接也。但当加意抚恤。勿使失所耳。其坐拥苇荡者。听其自垦。或募垦而收其租。其利倍蓰。自当勉出乃力。更齐之以政。而劝惩并用。其谁不从焉。至　国家田赋。自有定额。如试垦荡地。祇纳芦课。俟报垦五年。或宽以十年。始照内地起科。以广招徕。以期率作。如此。则惟事藏富于民。而所以富　国者。且不可胜言。何言之。古者步百为亩。三百步为里。方里。为田九百亩。秦汉以来。二百四十步为亩。三百六十步为里。方里。为田五顷四十亩。方十里。则五顷四十亩者百。为田五百四十顷。方百里。则五百四十顷者百。为田五万四千顷。今自天津东至永平各属。近海苇荡。尽行开垦。奚啻五万四千顷。除高地二万余顷。种木棉豆麦外。其下地三万余顷。以稻人之法种稻如前议。中岁每顷收米一百五十石。则万顷即得一百五十万石。已远过南漕之数矣。从此南粮粜陈纳新。南方之民。既无虞乏食。而以粜陈之银。易北方新田之米。如雍正年间。发帑收籴营田稻米旧章。则民不加赋。而已省转漕之费不可胜计矣。前人统计漕运造船旗丁行月并文武攒督堤坝闸夫剥浅各款。须费四石而致一石。以丙戌岁天津海运米价二两二钱计。则南粮一石到通。　朝廷须费八两八钱。北方既有此米。即岁减转漕之半。亦可岁省银一千余万两。百姓足。君孰与不足。信能行此。而先于近海官荡。募开水田。不惜小费。并不致掣肘。行见三辅重地。水利大兴。不十年而成万世之利。此沟洫之终事也夫。

　　请兴水利以裕民食疏同治元年　　
监察御史朱潮

窃近来南粮梗阻。仓储告匮。为京师第一重务。购自重洋。而道远难致。运自口外。而接济无多。采买则无银。收捐则罔应。百计图维。补苴乏术。兵民交困。势可隐忧。自古帝王建都。多在北省。未闻仰食于东南。而从前筹及北方水利。为开垦之谋。辄以经费浩繁。屡议不果。今则帑藏日竭矣。以水利之说进。议者必以为迂阔。然则将束手坐待。万一南方军务。一二年内。未能一律肃清。捐购两穷。将何恃而无恐。与其设法征求。为不可必得之计。孰若经营地利。为操券而获之图。近日部臣遵议北省闲荒地亩。令顺天府府尹直隶总督转饬各州县查明。一律招民认种升科。徒托空言。毫无实济。即令该督尹据实声覆。亦不过出示招徕。以无人认种。一奏塞责而已。臣再四筹思。北方土脉深厚。地有自然之利。民有耕凿之智。弃而不用。诚为可惜。道光年间。河间府知府熊守谦浚治沟涂。境内皆成沃壤。民获丰收。未闻其请帑兴修也。后任废而不行。遂复如故。然则欲民认种。先筹水利。事非不可为。患在因循怠惰而不愿为。臣博访周谘。不敢遽言兴大役也。谨即简要易行之策。上不病　国。下不扰民。可以收地利而裕民食者。为我　　皇上陈之。畿辅农民。就河淀山泉近便之处。插秧布种。颗粒丰腴。市肆号为京米。土之宜稻。确有明征。至民力之所不及者。早涝悉听诸天。难望秋收。芜而不治。所以州县闲田。各累数千百顷。查北方土性燥烈。大抵苦潦少而苦旱多。直隶大小七十余河。除大河暂不论外。凡小河及一浦一港之水。俱有来去。观其来在何方。泄在何方。何处可以停蓄。何处可以入川。于大道两旁。各开深沟。沟中之土。即培大道。引水由彼而来。由此而去。停蓄处掘之使深。必须在水来之处。旱则放之顺流而下。随处灌田。若蓄在最下之处。则逆行为难。入川处拦之使塞。潦则泄沟之水以注之。虽支流细涧。皆为我用。使水屈曲流通。欲蓄由我。欲泄亦由我。古人沟洫之制。不能尽复。略师其意而为之。闻熊守谦在河间。其规画即如此。大道培高。行人往来亦便。两旁各有深沟。并可限戎马之足。寓因地设险之意。于时势亦宜。此其一法也。凿成一井。其水可灌田数十亩。臣闻诸父老。凡地势低者。掘二三丈。可以得水。即地势高涸。或三四丈。或五六丈。无不得水。极之盐卤之地。掘深三尺。必无咸味。飞沙之地。挖去三尺即有湿痕。如一县开一千井。计足溉田一万亩。多多益。足以补沟水之所难注。此其一法也。取水之车。将河水吸入盘旋而上。南方或用人足。或用牛运。尽日之力。一车可溉数亩。北方未娴其制。召募工匠。必有能造此等车者。令民演习。不久自熟。湖口河滨。易于挹注。闻道光年间前侍郎徐士芬。谨遵　　　钦定授时通考中所载恒升车。仿而为之。将样式送交军机处。进呈　　　御览。其制。用一长筒。中施机关。以一柱入筒。左提右挈。水即上升。无异得雨。随处移用。运掉轻灵。该侍郎以竹筒易裂。改制铅筒。自于井口试准。奏请备用在案。如能将此式推广行之。较南方水车为便。此又其一法也。

夫古之牧令。他务未遑。必以经理农桑为亟。今则不知农桑为何事。深坐衙署。幕友办公。自享安逸。经时累岁。足绝不至田间。求其讲习农务者。盖百无一人焉。而督抚大吏。奉行具文。遇有除獘兴利之举。瞻顾骇愕。以为事属创始。不可轻动。多方诿谢。饰词阻挠。率以无庸议三字了之。不知课农足食。政治之先务。守土之专责也。不能经理农桑。其人即不可为牧令。史称张堪拜渔阳太守。于狐奴开稻田八千余顷。民以殷富。考汉渔阳郡地。大约在今白河一带。即近畿地也。古者诸侯封国。画疆自守。天子入其疆。土地辟。田野治。则锡以庆。如任其污莱。彼分国而治者。断不能取给邻封。食将安赖。不得谓今昔异势。北方无垦治之术矣。今拟设直隶府县考绩之条。即以田土之垦治与否。严定其殿最。州县之地。大者不过数百里而遥。事权既属。相度易周。就其所治。亲到乡间。熟观地势之高下。水源之浅深。于应行蓄泄事宜。如凿井运车诸法。悉心筹划。确有把握。谕各乡。以修理沟渠。可免旱涝。借资民力。无非为利民之计。照田亩之多少。公平派人。令于农隙之候。晨夕无事。荷锸相从。择里中耆民老于农事者。逐段分董之。官则不时轻骑减从。周巡视。面加慰劳。绝不准吏胥杂于其间。各就各境一律举行。不过年。大局定。其着有成效者。大吏叙其劳绩之次第。立请奖擢。不能。即予罢黜。上以此为第一政。下即以此为第一事。精力所至。土地改观。一劳永逸。辟闲旷为膏腴矣。议者谓小民难与图始。令出而勿从。适滋惊疑。且筹费为难。无费劳民。民将不受。向使不知旱涝为患。民困于无可如何。幸有守土之官。率令修治水道。岁获丰登。民即不为　国计。未有不为己计者。天下事顺民情而为之。其势较易。为民治田。尤顺之顺者也。臣尝见乡间寸地尺土。足资种植。或有勺水可引之处。小民抱瓮往来。不辞劳瘁。况大利所在。民虽至愚。当必欣然乐从。

至于事不能无费。筹费一节。臣亦尝反复深思之矣。邑中有义举。如建立学校修理城濠之类。不得已而劝捐。人咸应之。今为民救饥馑。利田畴。除分亩派人各自出力外。其邑中举行团练者。本有练勇经费。境内无事即遣练丁帮同率作。一举两得。尤易为力。如无练勇之地。妥劝绅富大家。量力捐助。给以奖励。酌量从优。人知为便民之事。揣理度情。费亦易集。且官于直隶者。京仓不足。率属协捐米石。亦系义不容辞。如移而捐之于治田。其效之大小何如哉。圣门冉子以方六七十如五六十之地。三年可使足民。古人弹丸下邑。岂有巨款可筹。而民何以足。在实心经理而已。各州县果以其供应上司者转而报效　国家。上司为州县留有余之财。责令专办民事。亦何事不办。是故听农田之不治。牧令之罪也。而任牧令之不治农田。大吏之罪也。诚于僚属中察其知水利明地理者。先特举数人以为各邑倡。俾知观感。期在必行。事之成否。祗在耐劳与不耐劳。畏难与不畏难。并非高远不可为者也。我　　皇上整饬诸务。百废具兴。当此积储孔亟之候。　　圣心之所专注。即政术之所转移。请　　旨严谕直隶总督顺天府府尹。统饬州县。以穿渠溉田。实皆其分内所应为之事。务各履勘四境。实力筹办。功有责成。事无退诿。其浚沟若干。开井若干。可资灌溉若干。陆续切实呈报。时奏闻而赏罚随之。大小官吏。晓然于　朝廷贵农重粟。令出惟行。不敢视为　　诰诫之虚言。自顾考成。认真经理。但少一枯涸之区。即多一釜锺之入。畿辅地方数千里。民人亿万万。众擎易举。次第报竣。不必招民。而认种者自多。将见岁收数倍。户有盖藏。即念民力况瘁。暂缓升科。而粟米既多。流通无阻。人心绥定。益固金汤。盖驱无数失业游民。尽得从事于农。不独济仓储之匮。亦隐以戢盗贼之风。大吏重任。军务最难。兴田功不犹易于办军务耶。自来时事多艰。乃启非常之业。一番整顿。大利聿兴。将来南漕畅达。积而弥充。亿秭不可数计。则　国家万年之利矣。臣为筹备京仓起见。是否有当。伏乞　　皇上圣鉴。

