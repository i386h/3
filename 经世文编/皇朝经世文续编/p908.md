<!-- { "loadSidebar": true } -->
国家有百世无疆之利。主之者定其计。而灼有可建之功。行之者竭其才。而粗有可着之效。然而事势中变。不能以有成者。畏难苟安之辈。以谬见挠之。而罔上徇私之徒。以浮议阻之也。盖古者财赋之输。取诸西北。吴越之区。秦汉以前。列在荒服。贡赋不登焉。厥后虽入版图。而土地未辟。如苏松常镇嘉湖杭州之属。在汉唐犹泽国也。自钱镠窃据。南宋偏安。民聚地辟。而东南遂为财赋之薮。逮元迄明。国用咸取足焉。西北之地利就荒。而东南之民力益竭。数百年来。民之困于输挽。死于催科者。踵相接也。是岂在上者。不恤东南之力。而独厚爱此西北之氓哉。水利之不兴。而沃壤日旷。遂使禹贡所定以供财赋之地。古今所恃以称富强之资。悉举而枯为石田。鞠为茂草。无怪乎国用益蹙。民生益困。以京师畿辅之重。亿兆臣妾之众。日嗷嗷待哺于东南之漕。而犹皇皇有不给之叹也。然则制国用者亦惟因地之利。复古之规。使四方土著之民务勤其力。各食其土地之所出而已足矣。予读明史徐贞明传而有感焉。贞明所条陈西北水利事。具有灼画。盖一举而农田河防漕运屯政边储之属。靡不兼济。而民食既足。邦本自固。此所谓百世无疆之利者也。使神宗卒用其说。委任责成。而弗阻于浮言。则地辟民勤。国足赋省。岂惟一时实嘉赖之。百世之下。犹被其赐。何至一再传之后。民困财匮。坐视盗贼之横。而兵食穷乏。莫可谁何。卒以贻分崩离析之祸哉。当贞明始建议时。庙论胥谐。未有疑其不便者。其所著潞水客谈。既毕具垦荒之利。而其时苏赞之议。毕锵之奏。亦略与其说相表里。既见施行。粗有成绩。顾一挠于郭朝宾。再阻于王之栋。曾未几时。国论中变。至举综理已成之绪而悉废之。由是西北沃壤。卒为荒芜之区。东南残黎。永无苏息之望。吁可慨矣。夫事关国家久远之图。顺天地自然之利。规画甫定。谋佥同。而一二勋戚阉寺。以不便己私之故。巧为蜚语。阻挠庙谟。当其成。合大小臣工谋之而不足。及其败。以二三宵小堕之而有余。此古今谗贼妨贤误国之常辙。所当为万世有国家者听言任人之殷鉴者也。我　朝定鼎燕京。丕建鸿烈。有明秕政。大率革除。而独于财赋一端。未暇复古。方　　　世庙时深维大计。特置水利营田府于近畿。而靳文襄公辅所上生财裕饷一疏。实与贞明相表里。至其所谓三大弊者。又能究极病源。而补贞明之所未及。当是时靳公实督河道。自以治水与垦田相济。既上此奏。躬自请行。不知竟缘何故阻格。未有成功。属在草茅。莫稽故典。而独窃以为　国家苟欲足民裕国。为子孙建万世不拔之业。盖未有舍此而别筹上策者也。夫天下大利必归诸农。民力所出必归诸地。人与地相资而后财用出焉。民力之不勤。地利之不尽。而日鳃鳃忧国之贫。是犹农家者不务稼其田。而坐祝仓箱之盈也。有日见其穷而已耳。

窃尝举天下之大势观之。大抵东南有可耕之人而无其地。西北有可耕之地而无其人。有人无地者。至于人无余力。地无遗利。穷山泽。竭污莱。尽以供财赋之入。而恒忧不足。有地无人者。至于野皆旷土。国尽惰农。弃膏腴。捐沃野。但以资游惰之食。而亦忧不足。如是而不思所以变通调剂之。何怪乎民日穷而财日匮也。变通调剂之术。则贞明之议。大略尽之。而其它诸贤之说。亦可资采择焉。当其始。盖不能不少资经费。小致纷纭。然事之成。则费小而利大。一劳而永逸。要在明主断而行之耳。不此之务。而徒沾沾焉较岁计之盈虚。讲漕运之得失。无论官司有侵渔之弊。运道有中梗之虞。而公私困竭。旱潦无资。南北转输。劳费十倍。甚非所以为体国经野之大计也。况乎东南之民力有时而竭。则漕谷之接济将不可恃。民力竭而漕不可恃。将举此百千亿万张颐待饲之众。悉使之束手待毙矣乎。吾愿谋国者。务建经世之远略。而毋徒苟目前之安。务复则壤之良规。而毋徒徇浅夫之论。则于是焉必能择而取之。而为贞明者。其亦慎度时势。勿为彼倾巧者所乘哉。

　　开河三子说
包世臣

开河三子。谓子河子堰子沟也。土工必坯头分明。乃能帮坦底平。渗水不积。则起土担土。行立皆便。法宜于河心先开子河。宽以四尺以上搭跳一块为度。深以一尺以上起土两坯为度。子河成。则两腮渗水沥入。并归水口车出。次傍子河起土。则坯头自能齐平。起土一坯。子河亦加深一坯。比及完工。验子河之水。头尾并无深浅。则土工之至善者也。然出土太远则苦工费。太近则苦土坍。法宜核明应出土方。分堆两岸。各应占地若干丈。竖木为界。从远处堆起。以渐而近。先于河唇筑一子堰。行硪坚实如老土。使坍土不得入河。则土山不必远而费省工速。子沟者子堰外抽沟行水。使子堰遭雨而不滑。且新土淋水。由沟引至水口。不致淋损河帮。有子堰以界土。有子沟以出水。土山虽近。断无坍卸入河之患矣。凡开河。最重河身收分。浚旧淤之河。以二五收分为度。若土性沙松已甚。则加为三收。若生地开河。察其土性坚实。则一五收亦可。再减于此。则必有臌墙塌之患。二五收分者。河每深一尺。则两岸各收窄二尺五寸。假如河深一丈。底宽三丈。两岸各较底宽二丈五尺。则口宽八丈。以此差之。明于此。则突肚贴坡诸弊。无所容于其闲矣。凡实土一方。重一万斤。每担以六十斤为率。每方计土百六十担。假如开河宽十丈。深一丈。两岸土山。先远后近。牵得十丈。中分河心。牵得五丈。又起土并高深相乘。牵作十五丈。是担土往还为六十丈。一重一空。合三担为路一里。日五十里。一人可出土百五十担。余大小夫头督率。及看篷造饭起土装箕之夫。十分去三。是夫十名。日共可出土六方半。以一月起算。每夫一名。可出土二十方。是二十万方之工。用夫万人。得晴天一月可以集事。法宜先将工程丈尺。核明见丈为土若干方。安夫若干名。每夫五十名。插为一塘。其棚即搭本塘之旁。以木板写明小夫头姓名。领夫实数。工若干丈尺。土若干方。限若干日完工。竖于塘头。每三日一较分数。以核勤惰。勤者有赏。大都藉众力者必得众心。劳其勤动。恤其疾苦。则众心自得。若一任威刑。无不偾事者。其地形支错。及河在两山之中。不能以子堰子沟限新土者。则必送土过分水。不可拘子堰子沟之法。而子河则不可改。凡估河。大率谓配平河底。然必先于两岸较明旱平。悉其高低分寸。乃能得河底之实。底虽贵平。仍宜上浅下深。大约河长三十里。当作为三大段。下段较上段加深一尺。若河尾直达江海。则下段尤宜加深。使水势建瓴以敌潮汐。而聚溜刷淤也。凡钉桩必取硬志。使无可移作弊。切勿拘河身丈尺。收工时。但就桩较明原估丈尺。其长河是否如式。但看子河水平。一目便了。仍饬每段子河。留一底堰。以较上下段高深之数。则河底自平。而就下之势亦得。徒阳河每三十丈。两岸各钉信桩。河心又加志桩之法。必不可用。河心钉志。必留土墩以候量验。一志留土。少亦数方。为土五六百担。工竣。仍须留夫数百名。以备收工后起除志墩。收工之后。人心已散。起除必不能净。是徒使工员多费。而河身反增症瘕。且河心有志墩。占碍子河。不能分中直行。常至河形迂曲。病发坐湾也。十年来江省水利之案。予颇与闻。故条别其利病所亲历者。着于篇以告来者。

　　长江图说　　　　　
马征麟

堤防之事。起于战国。壅川自利。以邻为壑。然所作堤。尚皆去水二十余里。所谓水尚有所游荡也。至汉而填淤肥美。据为田宅。金堤大起。渐成聚落。流水之壑渐狭。则消泄逾缓。消泄缓则易致淤填。隧道益高。束缚益急。而冲决之患自此始矣。计其利害。久已得不偿失。贾让治河议曰。水至而去。则填淤肥美。民耕田之。或久无害。稍筑室宅遂成聚落。时至漂没。则更起堤防以自救。稍去其城郭。排水泽而居之。湛溺自其宜也。自是以来。代苦水患。至宋而益讲求水利。熙宁中。遣使察农田水利。苏轼上书。谓天下久平。四方遗利尽矣。今欲凿空寻访水利。所谓即鹿无虞。岂惟徒劳。必大烦扰。江淮荆襄营田屯田之外。元丰末。郑民宪上言。祖宗时营田皆置务。何承矩建议于河北。欧阳修募弓箭手于河东。陈恕樊知古招置营田于河东北。范仲淹大兴屯田于陕西。耿望置屯田于襄州。章惇初筑沅州亦为屯田务。正以极边多不耕之地。并边多流徙之余。因地之利。课以耕耘。赡师旅而省转输。此扈边实塞足国安民之至计也。屯田以兵。营田以民。然前后施行。或以侵占民田为扰。或以差借耨夫为扰。或以诸郡括牛为扰。或以兵民杂耕为扰。又或以诸路厢军不习耕种不能水土为扰。至于岁之所入。不偿其费。遂又报罢。绍兴六年。张浚奏改江淮屯田为营田。寻命五大将刘光世韩世忠张浚岳飞吴玠。及江淮荆襄各路帅。悉领营田使。郡国利病书。汉唐以来。代苦水患。至宋为荆南留屯之计。多将湖渚开垦田亩。复沿江筑堤以御水。故七泽受水之地渐湮。三江流水之道渐狭而溢。其所筑之堤亦渐溃塌。政和以来。有湖田之奉。文献通考。宋庆历嘉佑闲。始有盗湖为田者。三司使切责漕臣甚严。政和以来。创为应奉。始废湖为田。自是岁被水旱之害。绍兴之末。有坝田之扰。续通考。南宋庆元时。泾奏言国家承平之时。浙江平畴沃壤。潴泄得宜。无水旱之忧。自绍兴末。军中侵夺濒湖水荡。创制堤埂。号为坝田。民田已被其害。隆兴干道之后。日朘月削。所在围田。以臣耳目所接。三十年闲。昔之江湖草荡。今皆田也。潴水之地陕隘。旱即易涸。水源既壅。则江流填淤。疏泄甚难。水即易盈。荡为巨浸。事之利害。岂不较然。既以壅遏而致填淤。益以填淤而加壅遏。明初承元季凋敝之后。垦田修堤。法禁明白。湖河深广。垸少地阔。故水得漫衍停泄。而无泛滥之患。岁月寖久。渐攘为业。且湖田税轻。民多利之。堤防益多。水愈湍激。而冲啮之患。如水益深矣。利病书。成化甲午。宏治庚申。水大涨。正德丙子复涨。丁丑如之。皆乘舟入城市。堤防悉沈于渊。民浅者为栈。深者为巢。飘风剧雨。长波巨涛。烟火断绝。哀号相闻。沈溺死者。动以千数。国朝自道光之末。漂溺殆无虚岁。又况陂泽尽为陇亩。即偶免水患。而旱魃灾之。民安所逃命乎。

