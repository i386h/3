<!-- { "loadSidebar": true } -->
曷言乎于兵无亏也。兵丁领银。尚须易钱。然后适用。每至兵饷下时。铺户又往往抑价。今照前定时价。放给足陌现钱。入手应用。何便如之。此于兵无亏也。曷言乎于官有益也。先时银多。官以收钱渔利。今时钱贱。官以易银赔累。若多用一分钱。则少解一分银。即少受一分累。迨银价平时。又复获有羡余。此则于官有益也。或谓钱收于上。则廛市一空。恐万井有钱荒之叹。不知兵丁工役每月所领之钱。必行于市也。地方官除委输官库外。尚有其大半。必须易银解司。则其钱亦必行于市也。且今日之患不在钱荒。而在钱滥。欲救其獘。固莫利于收钱。尤莫利于停铸。当此钱贱之时。蹔停鼓铸。将工本银两。发出易钱。实收登库。薄小者汰之。则私钱难行。而官银见多。价不渐就平乎。仍照制钱一千准银一两之例搭放。则利在其中矣。利归于上。而市价渐平。则兵饷发钱之说。可得而行矣。故兴利除獘之方。当以停铸为先着。或谓今天下银少。钱亦并不见多。铸何可停。不知钱虽不多。然自　国初开铸以来。流衍至于今日。加以私钱搀和。比之于银。固明明见其多矣。将欲平价。非银钱相埒。价何由平。为平价而权且停铸。迨价平而旋复开铸。所谓欲赢先缩。一弛而一张也。若徒据目前事势而言。原欲以钱之有余。济银之不足。方当加铸广铸。奚为而言停铸。停铸者。正为加卯增炉之地步也。昧者不察。乃谓停铸则钱乏。钱乏而又开铸。一时恐难猝办。不知遗铜存焉。器具存焉。工本存焉。或疑工本业已易钱。不知工本易钱者。谓发当日应用之工本。易当日搭放之钱文。非取后日之工本而罄于一朝也。且即取后日之工本以易钱。钱未放完。便可以为工本。乘时而鸠工广铸。何患不及。所患者。一停之后。遂置钱法于不问。但将官局封闭。任其抛残剥落偷卖。而莫之省忧。则是废耳。乌得为停。所谓停者。工作少休。而区画运劳之方。未尝或息。故虽不铸一钱。而局中应存应发之项。并无短少。且有平价查私之益。寓乎其中。又有加卯增炉之功。继于其后。则停而未停也。复何患焉。或谓停铸祗为亏本起见。　国之大事。苟利于民。不惜费损。斯则习见闻而不通时务之论者也。夫钱价日益贱。则物价日翔贵。此自然之势。亦必然之理。泉府以两钱而成一钱之功。官兵领一钱仅获半钱之用。无利于民。有损于　国。孰得孰失。必有能辨之者。或谓开铸有息。停铸则无息。试思长余之钱非息乎。遗剩之铜非息乎。统计有炉十四省。每岁卯额得钱一百十四万串有奇。计其工本八十余万。以八十余万两之银。易钱搭放。即以每银一两合钱一千五百文计之。当长钱四十余万串。或钱仅敷支放。而一年鼓铸之铜。足可遗剩矣。况发银易钱。乃散重而为轻也。收钱搭放。乃敛轻而为重也。平价之方。无易于是。一举两得。为　国持筹。何惮而不出此。或谓外省工本。恐为别用借垫。早已无存。试思鼓铸不停。能以空空妙手。铸成百万缗钱乎。即或工本微末。易钱无多。尚可借款筹办。以此借款易于归还。不至无着也。

或谓局中工役众多。一朝失业。散之恐有不便。不知钱法既行。收钱放钱。在在需人。不无安置之处。且若辈执技事上。非驿卒水手之比。自食其力。别谋生理。未尝不可。夫今日之停工屡矣。何尝闻有工头匠役。出而滋事者乎。由此观之。不惟外省之铸可停。京局之铸先可停。纵不可停。亦可减。当其始也。减铸而不减运。仍以其余工本易钱。照旧搭放。铜铅存贮。三年之后。停运而不停采。停运则运脚可省。不停采则所出之铜。可以留在云南。令其就厂开炉。鼓铸以充滇饷。而将各省协济之银。拨运进京。以实库款。或就近采买铜斤以供鼓铸。至京铜见乏。再令滇省或运铜。或运钱。参酌而行。盖滇省薪炭价廉。制造亦精。至长途运费。运钱与运铜一也。故他省之铸可停。而云南之铸必不可停。以其铜铅锡皆有。若停官铸。则盗铸者起矣。如蜀黔湖粤江淮之间。盗铸者多。所当加工精制以为模范。又不徒以停铸了事也。若谓鼓铸概不可停。非笃论也。总而言之。可以用钱之处则用钱。必须用银之处则用银。大约附近则用钱。致远则用银。银钱并用。即可银钱并收。子母相权。赢缩有制。能敛轻而为重。能散重而为轻。则价自平矣。价既平。乃益广即山造币之功。峻毁钱为器之禁。惩偷铜减工之失。苟制持得所。则钱有余矣。钱有余。乃益丰其籴本。采买谷石。以实仓储。以劝稼穑。此由末返本沿流而溯源之道也。有粟可食。有钱可支。虽未能陈红贯朽。而利权在握。能发能收。将来银虽绌而不绌于用矣。补偏救獘之方。无踰于此。在审其先后次第而布之耳。若以为事贵因循。何必改作。鼓铸依然鼓铸。用银还是用银。工本日见其亏。钱价益流于滥。上失利柄。下困有司。有司赔累不起。则必议加征。加征而民不堪命。则必至激变。激变而封疆大吏带兵弹压。又增一重浩费。府库日虚。征求益急。当此之时。会计之司。左支右绌。一筹莫展。而关心　国计者。又为不切时要之言。或议劝捐。或议改铸。或议开矿。或议行钞。纷如聚讼。迄用无成。夫数开捐例。则仕途久淹。人心莫奋。改铸大钱。则名实不称。伪造日滋。开矿则以现在而求未来。卒之所得不偿所失也。行钞则务虚张而鲜实济。久之将有亦化为无也。统观众论。较短絜长。曷若即此现行之钱酌盈济虚。运筹其间。不失制用之恒经。为得理财之大柄哉。惟是各省情形不能画一。其中因地制宜。随时通变。总在直省督抚藩司细心体察。通筹妥议。勿喜功而欲速。勿惮烦而苟安。则得之矣。臣以候补之员。本无言事之责。特念一介庸愚。由翰詹科道。不数年间洊跻卿贰。渥荷　隆施。涓涘未报。昨缘事部议革职。蒙　　恩改为降调。仰窥　　圣怀。尚有不忍终弃之意。眷恋　阙廷。需留京邸。伏见经费短绌。上廑　宵旰之忧。自知补救无猷。敢为刍荛之献。傥有可采。相应请　　旨饬下部臣疆臣核议施行。不揣冒昧。尘渎　　宸聪。不胜战栗待命之至。

　　拟银钱并用章程疏　　　　　　　　　
曾国藩

奏为贵钱贱银。以平银价而苏民困事。臣于本月陈奏民间疾苦一疏。声明银价太昂。另折具奏。思所以变通之。窃惟十年以来。中外臣工奏疏言钱法者。前后不下十余人。皆思贵钱贱银。以挽积重之势。而臣所深服者。惟二十四年吴文镕一疏。二十五年刘良驹一疏。二十六年朱嶟一疏。此三疏者。皆奉　　旨交军机大臣会同户部议奏。户部又交各省议覆。旋以外间覆奏。议论不一。此事停阁不行。臣反复思维。民生切害之痛。国计日绌之由。实无大于此者。谨就三臣原奏所及。参以管见。拟为银钱并用章程数条。伏候　　圣鉴。

一部定时价每年一换也。凡民间银钱之贵贱。时价之涨落。早晚不同。远近亦异。若官收官放。而不定一确凿之价。则民间无所适从。胥吏因而舞獘。查吴文镕原奏内称。照各省时价。由藩司酌定。于开征前十日颁示各属。朱嶟所奏。与吴文镕大相同。惟称多不过一千七百。少不过一千二百。稍示限制而已。刘良驹所奏。则以为由部酌中定价。若捐输案内以制钱一千五百文抵银一两之例。厥后户部议覆。酌定每两折钱一千五百文核准在案。臣愚以为时价可换二千。若骤改为一千五百以放兵饷。则哗然矣。应请部颁定酌每年一换。如现在时价换一千九百有奇。部改为一千八百。则耳目不至乎大骇。而官民皆得以相安。明年时价稍平。则部价亦从而稍减。令各省每年奏报银价。九月奏到。户部酌定明年之价。于十月奏闻。求　　皇上明降谕旨。明年每银一两。抵制钱若干文。收之民者不许加分毫。放之兵者不许加分毫。穷乡僻壤。誊黄谕。凡一切粮串田单契尾盐照捐照等件。概将本年银价刻入。海内皆知。妇孺共晓。坚如金石。信如四时。庶民不致生怨。胥吏不能舞獘也。其与官项全无交涉。市肆涨落。与部价不符。仍置不问。至现在八旗搭放兵饷。每两抵钱一千文。外省搭放兵饷。每两抵钱千数百文不等。不足以昭画一。应俟新章定后。概从每年所定部价。以免参差。

一京外兵饷皆宜放钱也。查刘良驹原奏兵饷分成放钱。吴文镕则言外省之兵概放钱文。朱嶟一折于兵饷尤为详细。其说以为京营分建东西两库。东四旗兵赴东库领钱。西四旗兵赴西库领钱。外省之钱则分道库府库存贮。省标城守之兵。由藩司支放。外标外营之兵。由藩司发帖持向各道府厅州支领。臣愚以为朱嶟之说。实属可行。凡兵丁领银之后。皆须换钱而后适用。应请嗣后八旗兵饷皆各平分。一半仍放银两。一半搭放钱文。其外省绿营一概放钱。各州县所收钱文。有道员处解存道库。无道员处解存府库。无知府处解存直隶州厅库。由藩司发帖持向各处支领。庶钱无解省累重之烦。而兵丁无减平克扣之苦。至驻防各兵。仍旧放银。以免纷更。

一部库入项亦可收钱也。查户部所收各项。惟井田科之旗租。捐纳房之常捐。系京库坐收之款。此外皆由各省解运来京。刘良驹原奏内称常捐银两尽可收钱。朱嶟奏内称长芦盐价可解钱以充京饷。臣愚以为不特此也。旗租银两。本系近京小民佃种。其所纳皆系钱文。官为易银。转费周折。不若即令解钱入京。常捐大捐之银。亦可酌收钱文。计此二项。每年可得百余万串。至于外省解京之款。如长芦山东盐课。尽可解钱进京。直隶山东地丁起运之项。亦可运钱。应令此二省督抚。每年各解钱百万串入京。又令两淮盐运使每年解钱二百万串入京。合之京局鼓铸之钱。共得六百余万串。足以资运转矣。臣虽至愚。岂不知钱质笨重。搬运艰难。然不行天下至难之事。不足挽天下积重之势。大利所在。未可以小小窒碍。辄畏难而苟安也。且较之滇黔之铜铅。江广之漕粮。难易相去悬远矣。其解钱之官。须照铜员之例。量与津贴之费。务使毫无赔累。官兵称便。共计帮费不过二三万金。所失无几。而所转移者大矣。

