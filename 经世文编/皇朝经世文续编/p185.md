<!-- { "loadSidebar": true } -->
匪之名不易查。匪之居又无定。抵任后。按日提在押之盗察讯之。某大耶。某老二。某老五。某老八。某老十。住址又各不同。同行上盗。攒多人。暮夜行劫。分赃各散。岂能一一问其真名住处。内中有误拏者。有差知其误而搪案者。更有知其误而差役藉以生财者。安得秦宫镜。从脏腑中内。考定是非哉。更有汛署余丁。州衙白役。当班偶一入城。无事散在各甲。与匪为伍者不少。官衙举动。一切辄报匪知。支逃出境。差去空回。必告扫通。数年来。有匪破案。而余盗未闻续获。亦从未明正典刑。毫不知戒知惧。由此犷悍攘夺之风莫遏矣。再有劣绅。无端劫窃之案。或毁门入室。或在途抢夺。传讯地约保。毫无知觉。串一二极刁极恶之绅衿。为之干证。票缉则估差赔赃。不赔则公然上控。明知报。而案不能销。差如稍有开罪。虽一二年之久。翻案上控。必待差役私下请托绅粮。帮给讼费。方歇手。考其隐情。或差役唤案。得罪其家族亲戚。借事以报复者。或身通江湖。差获其哥弟。未准情释。送官究办。伊代报复者。甚有差奉票下乡。于旷野人稀之地。令匪剜其双目。折其手足而去。所以差遇假案。甘愿赔赃求和。劣绅恶匪得计矣。缉捕之难又如此。客曰。仆过乐温。闻先生官民相得。九月开局办捐。六十日扫数。后任仿办。亦能迅速。催科自有良法。何忧焉。余曰。蜀中民最急公。津捐年清年款。不独乐温为然。他邑亦多。而此邦公事。则坏于多年未勾稽。獘窦太深。人力莫挽。到任三日。开局接征。查同治八年至今。欠款甚巨。细考致欠之由。创办时未能归一。乃出示三项齐上。匝月完者寥寥。比差笼禁。仍无成数。外间总谓官不便民。不得已稍宽一步。地丁将毕。而津捐疲滞。亲赴四乡劝谕出示。三令五申。又比差勒限。少觉踊跃。而催差禀被殴重伤者。层见出。虽不尽实。而亲身唤到之绅粮。押令完津捐后。释去。反扬言曾受差辱。必邀人设法上控报复。不半月已数起矣。更有分粮一法。数十两至数两。津捐均不能免。自同治五年起。每年冬令拨散。或一二钱。或四五分。姓同名异。竟有一户而百数十花名。每逢催传。则呈出已完二三两粮名之票。以图欺罔。差知而不言。官查出别有粮名。妄指为已分之寡弟媳。或幼弟孤侄。甘愿代完一二名以塞责。其实尚隐多名。书役扶同蒙蔽。诡计无人指破。官亦无从着力也。再有大绅巨族。其粮名散存各甲。正粮随众完纳。津捐半多未完。无从稽查。户口既多。统一签以催之。以延时日。其实粮差全知底蕴。不敢得罪巨绅。甘受比不辞焉。今岁库款支绌。设法严催。月分九卯以严比较。并查唤未上津捐之户。押令赴局完纳。惩一警百。岂知巨绅团总。暨好上控之劣衿。延宕不完。百姓观听所寄。一体因循。不得已亲赴四乡。择多年未完津捐之生监。带回押比。初次尚效。再用之。则先已得信支藏。袛以妇女应门。势力莫加。绅衿刁恶。真甲于天下也。催科之难又如此。

客曰。书役舞文玩法。川省皆然。何独忧此。余曰。书役不畏严而畏明。奉斯言为准的。不宽纵。不疏略。刻刻留神。驾驭之。约束之。殊少偾事。今则严既不惧。明亦见欺。有意料不及者。盖书役多世及。亦有更名复充者。舞獘既工。又复万分狡诈。每遇公事。查出獘窦。重惩不畏。如果斥革。不过不见官而已。其助恶饰非。暗中作祟。永为一房一班之蠹。根株莫能拔也。畏责之差尚可用。此地水土刚劣。不甚畏责。而又善于规避。巧于腾挪。初比推病。再比则推下乡催公办案。不过将散役枷责。而正身不到。事过案结。方入衙听事。公事极繁。不暇查旧案补责。巧诈受欺。徒深愤懑而已。甲差承票。先鱼肉被告。谓之下树。果腹之后。再嚼原告。暗令两造回家听传。勒限比责三次。势必改差。控案者两次受累。如不改差。比多次而后传一讯。疲玩日久。从何整顿。窃案百难获二三。比严则获犯窃纵出之贼。禀到求讯。串诬良民。或甲内小窃未犯案者。讯无真赃真供。势必再比。续又禀获一贼。与先获者质。或两下翻供。略加刑则认。或均认同行。仍诬二三良民起意。以供差嚼。官不能分别良莠。照供出票。而良民身家莫保矣。虽揆情夺理。到案后反复推求。多所省释。犹不免株累。而饰言甲差纵匪。己越控十余案矣。塌案之法。计巧万端。被告入城。先令呼冤。假称原告不投审。饬差速送。其实原告到城已久。先请城内总保。本乡团甲。会同书差。拉和了息。如果能了。则铺排被告多出钱。原告少出钱。谓之打扫衙门。分肥各饱。成为流案。傥拉和不了。则串甲保递一公禀。将是非混淆。以不了息者指为无理。蒙蔽官聪。傥察透真情。秉公斧断。两造已服。面认具结。出署则引去上控。终无了期矣。书役畏绅衿。恨愚民。官不理事。则绅衿串差以害愚民。官如理事。而恶盗贼。差偶获真盗贼二三名。绅衿移恨于差。或捏案请究。或翻旧事请革。必须差仍如前任时。永不敢缉真盗贼而后止。州尚有能办事要体面数差。已遭上控数纸矣。抗捐绅衿。半系庇匪之人。差不催捐不捕匪。尚可相安。设使勒限票传。必遣子弟雇工持械痛殴。反敢捏告扫通。历任以差为多事。又见劣绅多名扛帮之禀。总以模棱了事。不究不办。遂致实心任事之差。亦甘听劣绅指挥。不遵官谕。疲玩已逾十年。根柢甚深。不能振作矣。吏役害民。人所共恨。为地方官。而见好于书役。决非良吏。苛刻搜求。立毙其命。亦失政体而乖天和。临事时不纵容姑息。尚难必其奉公守法。此地风气尚严。书役小犯。加倍惩治。而夙有嫌怨之劣绅。必纠党联名力攻。考其词中。有诬良酿命等事。查案全虚。亦有联名代恳施恩者。是非莫定。书役与绅衿有两不相下之势。又有联为一气之时。操纵之间。非久任不能自如也。驭书役之难又如此。客闻斯言。默然者久之。嗟叹而退。阅十日将别。携一册来辞曰。先生所谓难之又难。既已闻命矣。以先生才。尚迫于瓜代。不能展布。而切隐忧。仆虽不文。随笔叙所问答。愿留以赠新令尹。傥继先生励精图治而补救之。亦彼都人士之幸。笔削后。还之。伊又手缮一帙。留置案头而去。客庞姓。字悦民。富顺人。由滇省军功。保府参军。曾以岐黄学请益于余者。

　　札饶州府密查鄱阳县催科收呈等事由　
吴文镕

据禀及另单均悉。所称李令完解二十二年额赋。现已共解二万七千两。数目错较上年奏销时完解二十一年额赋二万两。数目亦不是实多解银七千两。云云。此语误矣。凡比较钱粮。须按实征数目核计。其中有蠲缓未蠲缓之别。必以分数之盈绌计算。不以银数之多寡计算也。查鄱阳县二十一年丁耗额银四万八千八百余两。内除去缓征银七千八百余两。奏销时。该县完银三万三千余两。是以开参未完仅一分四厘四毫。计银六千九百余两。今二十二年丁耗额银四万八千三百余两。却无缓征。奏销时。该县已完至三万六千余两。而开参未完实有二分四厘八毫。计银一万二千余两。比较二十一年奏销时完欠分数。实少完一分四毫。实少银四千余两。不然。岂藩司竟揭参错误耶。今统计该县参前参后所解银两。核扣分数。较二十一年奏销时未完一分四厘四毫之数。仅仅相等。该府谓其较上年多解银七千两。此必系该县掩分数。着银数。谲诈欺朦之论。特以愚该府耳。该府为其所愚耶。抑明知而将以愚本院耶。误矣误矣。至江西地方。催科较难。事诚有之。然地方官本系极难极苦之官。本非令其高居享福也。禀内所云衿棍包抗一层。当思所以绝其包抗之缘。非徒拘押责令之所能为功也。又图差串蔽一层。当思所以撤其串蔽之障。更非仅比责之所能了事也。即如禀内所叙李华曜一案。既无术使之清完。徒多一番看管保释。是于事无济。而滥押无辜之声四播矣。此其不善者一也。又石鸣祥一案。既获石鸣祥到案。当一面不带多人。亲赴其乡。逐一晓谕各新户。示以顽抗者现须究办。守分者急速完公。民心或可感动。而徒付之押追代催。试问能如愿而偿否耶。此其不善者又一也。又程汉芳等一案。尤谬。如谓民不畏法。何以闻拏投案。其纵令妇女拥轿滋闹者。必系该令携带数十百人。簇拥前往。自谓能约束不扰。其实究难免于滋扰。即使无扰。而人杂言厖。已予百姓以索饭钱掠衣物种种借口之端。临时之无可如何。皆先事之尸居余气也。此其大不善者又一也。此案仍须严追究办。毋迁就以长刁风。据禀既有三案。其它类此者当不胜枚举。人言有自。官谤非诬矣。至图差粮差。既有乘机需索之事。乃区区以一纸告示了之。此掩耳盗铃之为。何益之有。须将此等害事之差。用重枷枷号。亲带赴被害之乡。用高脚牌大书事由。鸣锣沿村游示。使良善者知蠹欲不必填。正赋不容缓。包抗者亦知狼狈之计无可施。将一村感而各村传播。一乡动而四乡响应矣。总之官与民不可不谋面。杜差役之蔽塞也。官与零星小户尤不可不谋面。杜衿棍之蔽塞而播弄也。前人有大堂设锣达民情之事。急宜仿效。不独可使鸣冤。即完粮亦令鸣锣直达。官为亲收。官有下乡出署之时。则派定或亲友或家丁或书办代收。择人善任。在官之好为之。务令随到随收。随给串票。须使百姓赴公堂如归家。见知县如家长。将一切门丁书差壅遏苛索名色。衿蠹所举似以恐吓乡愚者。扫而空之。如是而谓民犹顽抗如故者。必无是理。

