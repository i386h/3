<!-- { "loadSidebar": true } -->
况淮水上游之淤亦甚矣．居民占湖为田．一也。明初功臣以濒水滩为己有．而因以与之．曰勋田．又其一也。阡陌不分．而沟渠之内皆播种以谋收获．又一也。地方之吏．以开浚为难．又以使民弃成熟之地．则必以税赋无所出为难。然田有粮。而沟渠湖地本无粮。民占沟渠湖地以为田。亦无粮。今使以无粮之田。还为无粮之沟渠湖地。初未尝夺民田。此可以理谕者也。其既已升科．及高阜冈本无沟洫．亦应计亩捐弃．多开塘池以备旱潦．斯则皆有粮之田矣。然捐其十之一以为塘。一年所少收获者。十之一耳。不捐此十之一。而其九几至无收获。今捐其十之一。而已无一年不收获其九焉。孰得孰失。虽至愚固必晓然。此可以情谕者也。一夫不耕．有受其饥．一女不织．有受其寒．拔其本．塞其源．欲取偿于其末与委．未之有也。惟是上下千有余里．经数百年之湮淤窒塞．大而经流．小而支港．洼而畎浍．高而陂池．其为费不资．其为时非一二年所及．度支不能给．编户不能蠲．功巨而用繁．而揆独谓于他郡则甚难。于此三州郡则甚易者。有以工代振之成法可行也。此三州郡．无年不灾．无邑不振．捐缓之外．口粮岁以数十万计．其甚者至百万．十年计之．不啻数百万．其耗正帑如此．设以此十年之振银．而治三州郡之沟洫．则无有不治矣。即减之以三五年之振银．而治此三州郡之沟洫．亦无有不治矣。泗州滨临洪湖．或尚难施功．其它固凿然可行者耳。诚使廉勤之吏。锐意有为。躬行陌上。辨别地势。考求故。讲论时宜。图以识其方隅。估计以约其工力。谋诸绅士耆老以协其心志。度其先后缓急以定其次第。量其浅深广狭以一其程课。疑谤不可动。升沈不可撼。上下一心。一遇灾年。即详定灾分。以一村之民力。浚一村之沟洫。以一村之振银。赡一村之夫值。大校既定。然后酌量沟洫之远近。工力之多少。村保之大小。盈绌通融。截长补短。工毕而银有余。则以此村之银补彼村之不足。银尽而工有余。则以明年之振助今年之不足。如是不过三年．多方董劝富家大户．各以私资．自谋其产．踊跃畚锸．程功尤易。第使沟洫深通．达于大河而止．然后讲求启闭．设立斗门．宣泄有方．旱潦可恃．虽天时有不可知．而丰啬相校．固已十得其七矣。士大夫畏难苟安．不仔肩艰巨．坐使惟正之供。多付蠲缓．而转费帑项岁数十万．此岂长久不敝之策哉。

　　论安徽吏治三　　
查揆

天下承平既久．所以养民者无不至．而游民日多．何哉。传曰．民生在勤．勤则不匮．诚使农工商贾．各事其事．老强弱．各力其力．春秋冬夏．各时其时．衣食丰．盖藏足．又何以有此。然而侈奢之俗．骄惰之情．积久相诱．苟非冒法逋赋．官吏无由知其名籍．盖自丁钱归地。而游民益多焉。古者取民．有任土．有任民．赋其田之谓任土．赋其家与夫之谓任民．乡大夫岁时登其夫家之众寡．辨其可任者．国中自七尺以及六十．野自六尺以及六十有五．皆征之．汉高帝为算赋．民年十五以上至二十六．出赋钱人百二十为一算．至唐制租庸调．陆敬舆曰．有田则有租．有家则有调．有身则有庸．天下为家．法制均一．虽转徙莫容其奸．而周礼载师．凡宅不毛者出里布．闾师．凡民无职事者出夫布．原其意．所征诸民者．不徒备公私也．所罚诸民者．不徒示严核也．使人知自为生．则乐事劝功之意．奋然起矣．使人人知自效于上．则尊君亲上之意．油然生矣．夫然后作息时．衣食裕．家室团聚．老死不敢犯禁令．而其流獘．或至苦追呼．逃亡流徙．自丁钱归地．则固无此患矣。然而民可劳不可逸。丁钱既免。民不知有力役。不知有力役。遂不知奉官府。不知奉官府。遂不知有名分。而又载师闾师之罚所不及。则相率而嬉。积惰为骄。积骄为悍。夫流亡转徙不过废税籍。而骄悍则至于为乱。且夫两利相均．权其重轻．两害相均．亦权其重轻．流亡转徙之民。不必即为盗贼。而游惰骄悍。势不至于盗贼不止。流亡转徙。非歉岁无有。游惰骄悍。虽丰稔常然。其无为盗贼之名。而实甚于为盗贼者。且为教匪矣。河南之汝光固．毘连安徽．蒙亳宿州太和．所在多有．其始曰八卦教．实则随时造作．无有定名．其最蛊惑愚蒙者．以冒法而死为尸解兵解．而又同财共色以要结之．故愚者可以一生死．而黠者阴以逞其饮食男女之欲．彼此相煽．互为隐蔽．非如盗贼之可以名捕．此最游民所恃以为归宿者也．不耕而食．不织而衣．不婚娶而所至可恣其淫泆．如是有不动色相悦．舍业而从者乎。　国家宽免丁钱。均贫富之力。无逋逃之累。中上之户。输将不觉其重。穷下之氓。休息自乐其天。法诚至善。而行之既久。虽圣人不能保其不敝。语云．户枢不蠹．流水不腐．又曰．沃土之民不材．淫也．瘠土之民向义．劳也．置户枢于扃鐍之室．蠹亦可待焉．遏流水于堂坳之上．腐亦可待焉．民数之多．莫如江浙．无田业者．亦倍蓰于此．然皆有所务．自工商百艺．各量其器质年力以赴之．虽有游民．不足为害．独淮泗之间．物产瘠少．贩易不通．逐末之利．罕知其术．于是不工商而贩妇女．鬻盐硝．不百艺而开场聚博徒．甚乃习教鸠集为不轨．在彼则沃土而不皆不材。在此则瘠土而不皆向义。何则．官司不能稽其数．父兄不能课其业．赋税徭役不能加其身．聚散去来不能测其向．窃恐更数十年。孳生蚁附。游手游食之民日以加。陇畔之民日以少。而　国家二百年之宽大恩。万不能因游民之故。复着役之法。而骚然自扰。揆之所以为此说者．欲以着其积渐之由．使良有司知计深长而安辑之也。

　　论安徽吏治四　　
查揆

古之为吏。求和于其民者也。今之为吏。求胜于其民者也。求胜于其民。而势处乎无不胜。是为治有其具焉。不然。蕲胜于民。民亦蕲胜于其吏。吏孤而民众。吏蹔而民恒。吏文而民虓。凡民之所挟有胜有不胜。而吏究无或胜。至于吏不胜民。盖不可言矣。求其所以不胜之故。非贪与酷也。今之吏不能为贪酷。而姑息之为患甚于贪酷者。盖比比矣。酷者使其民怀刑。而有所不敢为。姑息则必甚其所为。而卒无以缓其死。贪者噆脂喋血。苦其下如剥肤。姑息则麻木不仁。初若无所觉。而渐至于不能药。斯二者于学校为尤甚焉。自古政事．未有有庆而无让．人情未有有爱而无畏．才能未有有优而无劣者也。书曰．戒之用休．董之用威．礼曰．榎楚二物．收其威也．是故师儒以督之．文行以勖之．隽异卓荦者贡之于廷．废学失行不自爱之士。恒置之四等以示辱戮．其尤劣者则褫革之．盖善善恶恶之公非可偏废。自有持之过刻者。或引以为戒。久之。遂各以博爱士之名。而劝惩之法坏矣。士之抗官司．昵奸慝．罔上冒法．往往而有．夫天雄乌头．非药之良也．而与病相值．易以参苓．转足杀之。其为姑息一也。童子之试．由县而郡．诚以守令亲民．凡其籍之良贱．人之秀顽．无不知之．又使录其所长．弃其所疵．虽无定额．而亦未尝令其一无所汰也．今之郡县．初不简别．幼癃老．扶携而至．中简之县．多至二三千人．一郡之数．倍于乡科．良莠杂糅．因缘奸利．匿丧冒考．习为故常．甚至假借窃盗．喧呶堂皇．小不称意．即鸠集众多．或成大狱．所司每以弥缝为事．致风气日炽．汹汹怖人．其为姑息二也。教之与养．其事相因．学师山长．俸饩不足育妻子．讲舍不足蔽风雨．书籍不足资探讨．至于考课．尤为具文．束修膏火．皆托捐给．生徒纷纭．略无仪节．其为姑息三也。综而论之．诸生之不率．姑息在学使者也．童试之纷扰．姑息在郡县者也．书院之颓废．姑息在行省大吏者也．诚使学使者．不沽一时宽大之誉．黜浮崇实．惩与劝均．则浇风衰息．士习自振．且人才之成于媿厉者。恒过于其所奖饰。岂遂以为不可教训哉。使郡县之吏．严于校核．不苟录送．县视入学之数以二十倍．郡以十五倍．则学使所试．大郡不过五千人．数少则不扰．取严则人知自爱．而一切冒法徼幸之獘．自无所容．若夫书院所以待英翘．储奇杰也。非名师硕望．无以作其敬恭．非优饩厚廪．不足鼓其气力．是在方伯连帅引为己任．由省会以迄郡邑．修举废坠．次第兴行．窃谓广乡塾。不如增学田。厚膏火。不如积书史。学田增。则校官有以养其廉。而师严道尊。士知敬学。书史富。则生徒有以扩闻见。通古今。而学为有用。江浙书院．经费充裕．又多有阁本四库全书．而皖省无之．且吴下书贾所不至．所行皆江西坊本．学者每以得佳椠为难．苟学校书院有所藏．而又激励郡邑偏僻者为买书之会．互相校录．即资讲贯．如桐城望江泾婺源积书之家．彼此相通．善本所在．书贾自至。抑又有大焉。学校之与吏治相辅者。以其正人心息邪说而柔悍俗也。有子曰．其为人也孝弟．而好犯上者鲜矣．不好犯上．而好作乱者．未之有也．孟子曰．谨庠序之教．申之以孝弟之义．又曰．经正则庶民兴．庶民兴．斯无邪慝矣．今江淮之间．邪慝未熄．而加以桀骜之俗．犯上作乱．所由来欤．犯上作乱．由于不孝弟．然则孝弟兴乎庠序．达乎州巷．行乎道路．其士君子入事父兄．出事公卿．其庶氓明贵贱．顺少长．辨等威．尊尊亲亲．反是者以为媿耻．吏治有不成焉者乎。不是之求。而欲以文法争胜于民。抑其末矣。且讼狱赋役．俗吏优为之．又束缚程课．稍不中于法．即以罣误为罪．虽骳阘．尚知以求免．独至型仁讲让优游渐渍。鲜不以为迂缓多事。而又考察计吏所不及。则相与置之。而不知其害之遂甚于贪酷也。嗟夫。

　　论安徽吏治五　
查揆

