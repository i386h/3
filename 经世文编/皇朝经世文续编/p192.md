<!-- { "loadSidebar": true } -->
汉世士大夫多以吏出身。故其时风俗醇美。吏皆知自爱。而不敢为奸。后世胥吏不得出身。与汉异。然胥吏之权因以益重。非重胥吏也。法使然也。法之所在。虽大臣不敢自信。何况小臣。天子不敢自信。何况百官。如是则天子与百官皆无权。而权在于胥吏。胥吏者。据已往之成牍。为当今之要务。事合于格。虽舞文乱纲不为奸。事不应格。虽兴利除害无所施。以虚文为应酬之端。以故事为飞诡之计。守令惟是俯仰惕息。奉行惟谨。而胥吏乃可以操予夺之柄。而无如何。夫法既不可不立。而胥吏又不知自爱。则必思所以正之。汉时吏得以出身。赵广汉为京兆。请长安游徼狱吏秩百石。又有以周给之。故吏颇知自重。诚能以此为法。则皆奋于功名。而不至为奸矣。然后世胥吏。不参官品。皆放荡无耻之人。非若两汉之吏。皆由郡县推择也。流品既杂。则自爱者鲜。儒生学士。皆耻为之。故利重于名。无复显荣之望。风俗使然也。诚欲复两汉吏得出身之法。则必使郡县推择为吏。为吏之道。情见于物。才试于事。苟推择为之。则儒士不耻为吏。而吏之流品清矣。流品清。然后察举易。俾得上计补。名重于利。而儒与吏合。风俗所由醇美也。抑推其积獘之由。则又有故焉。唐宋以后。士大夫皆以科目进。故儒耻为吏。所学皆拘谫不通。于六部之事。皆漠然不以关其虑。故授其权于胥吏。而无如何。且六官长贰。迁转无常。不得久于其任。故獘窦易生。诚使士之以科目进者。皆通知六部之事。又复久于其任。得以知利病之所以然。则胥吏虽欲奸而无如何。为人君者。又复开诚布公。与臣相接。但持大体。而不以苛法绳之。则天下庶可得而治矣。

　　前因时论十胥役
吴铤

三代之役。军旅田役追胥之役也。后世均废而无一存焉。汉时尚有乡遂之官。至唐宋则皆降而为役矣。案府史胥徒。后世以为官役。而以乡遂之官为民役。唐时官役不足济事。乃借助于民役。宋时因之。衙前之役如府史。耆长壮丁散从承符弓手之役如胥徒。而官役之府史胥徒自若也。宋时民役不可以为治。变而为差役。差役不足以防獘。变而为雇役。雇役足以使民。差役适以扰民。劳逸既悬。利害有闲。恽子居以雇役为可行。谓天下无无獘之法。亦无不扰民之事。当合时势而害轻者行之。此亦救獘之道也。后世胥吏。乃官役。非民役。不得与熙宁雇役同科。推其故则有由焉。熙宁雇役。乃民出钱所雇者。后世胥吏。仰给于官。既无雇钱。官亦不复资以廪食。此其所以异者一也。熙宁雇役。掌盗贼文书。乃供官役之令。后世胥吏。据成牍。恣其万虫毒。无所不为。此其所以异者二也。熙宁雇役。随更易无常职。后世胥吏。盘踞官府。世以为职。此其所以异者三也。汉时吏得出身。至此则秩愈卑而权愈重矣。学者不察。乃以后世胥吏之害。归过于熙宁。而不知其非也。诚能使郡县推择。俾得出身。给以廪食。则吏皆知自爱。而不复以法为奸。此亦以名为治之一端也。有才而任以事。有过则威以刑。而体恤以养其耻。督察以课其成。知此。则差役雇役均可省。而吏治严。民俗安矣。

　　胥吏论一　　　　
鲁一同

天下之断然自弃于恶。又不能不用。用之则卒有害必无幸者。在内为宦官。在外为胥吏。当宦官之横也。举天下士大夫。尝相与疾首痛憾。环顾而无策。而我　国家二百年来。弭首帖耳。周旋宫掖。外廷寂然不知谁何者。诚御之得其道也。今天下之于胥吏。盖亦疾首痛憾。环顾而无策矣。果不可制乎。抑制之者非乎。今之制胥吏者曰。严刑以威之。额数以裁之。二端而已。人果爱肌肤。顾耻辱。必不为胥吏。胥吏之不畏刑明矣。而胥吏必不可裁。何也。法密也。法密官不能尽知。必问之吏。吏安得不横。法安得不枉乎。法密何也。事多也。事多何也。官多也。官少。事不愈多乎。天。下之患盖在治事之官少治官之官多。州县长吏丞簿尉。治事之官也。州县以上。皆治官之官也。天下事无毫发不起于州县。若府若道若布政按察使若巡抚若总督。其所治者。即州县之事也。州县者既治事而上之府矣。不足信。信道。又不足信。信布政按察。又不足信。信总督巡抚。又不能一信也。而两制之。自府道以上。益尊且贵。事不足分州县之毫发。为州县者。必以公文书达之。不合。则遽委而仍属之州县。故一县之事。得府道数倍。得布政按察又数倍。得巡抚总督又数倍。县令一身两手。非有奇才异能。而常身任数十倍之事。势必不给。不给不已。胥吏乃始攘臂纵横而出乎其间。自州县以上。莫不有胥吏。凡文书皆胥吏治之。胥吏受之。非胥悍而官不勤也。吏治而吏受。州县之事。已棼而不可理矣。故官多者非事之利也。胥吏之利也。自知府以上。少其治官之官。自州县以下。多其治事之官。治官之官少则事少。治事之官多则事皆自治。彼胥吏者。能攘臂而夺之哉。如此。则胥吏必大衰少。而事得理矣。

　　胥吏论二　　　　
鲁一同

所谓少其治官之官者。何也。曰。重府之权以统州县。而并道按察于布政使。得详察所属。专达于天子。其盐漕军政兴革之大者。设总督若巡抚一人主之。而地方之事。不得挠布政使之权。布政使者亦不得越府而苛责州县。则州县之事减。夫总督巡抚之并设。以为相制乎。以为大省事殷而分任之乎。其人果才且能。一人足以治天下。其人果不才。两人一心也。又何足以制。夫巡抚之与总督。弟之与兄也。匹夫小家。兄若弟交治之。其家必敝。权疑地偪。虽皆君子。有意见焉。况乎其不然也。并去道与按察。不已甚乎。曰。以其事属之府。以其权归之布政使。布政使不已剧乎。曰。州若县治之。府统之。布政使总其成。何病于剧。昔汉之盛。太守上有刺史。以六百石而刺二千石。近于小加大。今若仿州牧之法。赫然伸其方伯之权。府有不称职若不法者。升若降者皆主之。其有疑讼大狱。府所不能决。然后上之。小者勿听。惟钱粮为国利所储。纳之勿改。知府不已重乎。曰。今天下之獘。盖在于知府拥其虚名。以容与于属吏上官之间。其实无所能为。法令之不行。吏治之不古若。此之由也。知府者亲民之首也。诚重知府之权以制所属长吏。又其统辖不甚辽阔。耳目易周。情伪易悉。赏罚予夺。朝发而暮至。门钥未峻。百姓愚民呼号而易达。佐贰丞尉详察而周知。苟得其人。委以数百里之地。即事必举。又有大吏镇抚其上。以专达于部。如此府之去部。一阶之间耳。　　天子一旦下诏书。访问贤否。了然立见。无有扞格之苦。合于古重二千石之意。于法诚便。而制得其宜也。

　　胥吏论三　　　　
鲁一同

治官之官少。则州县不扰于无益之事。得厉精以当夫胥吏矣。然而胥吏犹未可遽减者。何也。官不亲事。事不在官也。今自县令以下。若丞若簿若尉者。事何事乎。催科问胥吏。刑狱问胥吏。盗贼问胥吏。今且仓监驿递。皆问胥吏矣。彼丞若簿尉之权。乃不如一横吏。为州县者。宁以其权与吏。不与丞簿尉。其意以为丞簿尉易掣吾肘。而胥吏惟吾欲为。丞簿尉者。亦自不胥吏之若。平居相为首尾。仰面取意旨。饮食驩呼。兄事而弟畜者。比比也。百里之地。知县一人。耳目精神。纷扰倥偬。独坐穷山。与狐为伍。莫若求二三兄弟僶俛而共事。庶有济乎。且今法。刑名钱谷盗贼之大者。民辞之重者。佐贰不得一问。意将以一州县之权不知。反散其权于千百虎狼之手。为今之计。莫若州县之中。量增佐贰二三人。少分以权。左提右挈。而长吏董其成。其州县胥吏。佐贰得以指挥驱使。有不自尊重。与交通者。立与镌夺。胥吏事佐贰如长官。呵责鞭笞。惟所欲为。上下清肃。门户洞达。官皆亲事。事皆亲官。彼州县者。上无上官驳责审覆之烦。下有丞尉僇力同心之助。文牍衰少。综核有余。然后胥吏之数可得而减也。成周之时。闾胥比长酇长里宰。以及掌囚司隶之属。皆中下士为之。举非吏也。计周官一书。吏之数不能十。今且千百至于无算焉。岂不谬哉。或曰。丞尉果必贤乎。曰。丞尉未必贤。要为贤于胥吏。胥吏易辱而无耻。丞尉故官也。爱名求进之心。视胥吏为重。奈何此之不为。而彼之久行。诚使一县之中。长吏以下。常有十余人亲民听讼。侦盗刺奸。长令可以暇晷劝农兴学。雍容而有余。彼胥吏者。留今日三分之一。制为定额。足以集事。役亦如之。如此。则有宋以来七八百年积獘纰政。一旦更易。根株绝矣。

　　胥吏论四　　　　
鲁一同

有官则有吏。不能相离也。多设丞簿尉。吏不逾多乎。丞之吏。令之吏。一闲耳。曰。不然。吏非能害人也。必假官以害人。官尊则吏横。官卑则吏弱。以今言之。州县之吏。病民而止尔。司道之吏能病官。督抚之吏病大吏。去其大病。则小病易治。今夫人读书取科名。亲受天子之擢。冢宰之铨选。寄以百里。宠之章服。乃与上官之奴隶分庭而抗礼。此诚士大夫所悲愤。而庸吏所以苟且而无耻也。彼为州若县者。岂不知此之为辱。而为大吏者。曷尝不申饬而约束之哉。然而不能者。吏假官之尊。虽强令无如何也。今使督抚不制州县。而委重于布政使。布政使又不越府而苛责焉。府之权重。则上足以抗司之吏。州县去府近。必无畏其吏胥之理。且夫州县之吏。与督抚司道之吏。其势必相为首尾。交通固结。姻娅而往来。故裁道与按察而减督抚之权者。非徒省官而少事也。所以掘发豪胥横吏之巢穴。使州县之吏戃然失其所恃。而后可以独断而有为。然则诚去督抚司道之吏。虽州县小丑。吾已不畏之。况乎佐贰之徒隶耶。彼丞尉者。其官甚卑。其所用吏役。不过乡里愚民。欲少而易满。才猥而易制。丞得制之。尉得制之。县令得制之。府得生杀之。其能为患者亦鲜矣。十丞尉吏不当州县一。十州县吏不当司道一。尊卑之势然也。天下莫患乎以至轻之人而寄以至重之权。朝笞暮辱。颐指而气使。其人固已轻矣。而其权乃能操纵阖辟一县之事。故作奸易而畏罪难。今既设为州县佐贰胥吏多寡之定额。而其待之之方。不妨稍存宽大。无轻笞责。重其颜面。其有不道不法。罔上作奸。赫然告之太守。请于方伯。杀一二人以徇其余。则内外肃矣。

　　胥吏论五　　　　
鲁一同

