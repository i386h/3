<!-- { "loadSidebar": true } -->
天下事有言之者。有为之者。天子于封疆大吏部院御史。不责以为专任以言。不责以亲民之事。独责以进退人才。指陈利獘。明乎为之者别有人。而言之者责独在是也。乃自为之者不能尽其为。而言之者又不能尽其言。天下滔滔。将何底止。夫使所遇不幸。谗谄交蔽。动遭奇祸。则不言犹有辞也。今　　上冲龄践阼。天纵英明。　　　两宫知人善任。锐意望治。议政王虚己求贤。开诚布公。凡有建言之心者。夫又何嫌何疑。而不殚其血诚乎。今两湖全皖粤诸省。虽渐肃清。而上游之贼。聚下游。江浙之贼。跨州连郡。坐拥膏腴。西粤为逆贼老巢。年年捆载而归。阴谋难测。山东捻匪。焚杀四起。河南决口。死亡数万。川中用兵已久。陕西逆回固结。剿抚两难。云贵距京辽远。时有蠢动。无以控制。而辇毂之下。马贼连骑结队。白昼横行。邪教从中煽诱。滨海地方。观衅思逞。此厝火积薪之势。祸未形而患已萌。惟有收拾人心。可以补救者也。当今能杀贼者。能使贼望风而逃。而此望风而逃者。胁从约有八九。其初皆愚懦良民也。自官之待民。必以威取胜。钱粮徭役。种种索扰。不留余地。民于是知愚懦之受侮。相习于强悍。流而为匪类。迨民既为匪。官则醒悟。思有以安抚之。而民乃挟众要求。必责官以前日之所取尽偿还之。而后就其安抚。是今日大计莫急于收拾人心。而收拾人心之计。在西北宜去其差徭。在东南宜减其重赋。二事皆病民之尤。致乱之原。固在地方官实力奉行。尤在督抚上司正己率属奖廉惩贪。虚心察访。要皆不能已于言者也。请试陈之。古者赋役并行。赋有常额。役惟劳之而已。近年直隶各州县。差徭繁重。土木工作外。车马柴米麸料布匹锅碗烛纸食物之类。无一不取诸民间。虽各处情形不同。而大旨总归于病民。有于去任时得贿裁免。不以告后任者。亦有于到任后分外增派。至日增一日者。总之官中苟取一物。辄费民间数倍。民间何等万难。不值官中一掷。强横者犹可抗避。懦弱者愈受欺凌。或民愿出钱而勒令备物。或民愿备物而勒令折钱。或一村索过再索一村。或此事未了又生他事。或上司以为苦差。而州县实在获利。或州县偶尔赔贴。而差役从中私饱。遇有兵差过境。委员往来。已在坐支项下一一支销。乃各州县恃其事出有名。搜括民间。愈无忌惮。推原其故。总由官于此等事。视为泛常。既不将物数多寡。详细标判。又不按历来成例。榜示通衢。以致狐假虎威。獘端百出。此呼号愁苦之声。所以不绝于下也。更有乡村卖买集期。一月数次。州县派家人或书差往收税钱。此款解库不及千分之一。而于百姓增一不便。且于担负贱役。较量锱铢。不成事体。莫此为甚。尤可痛者。

今年　　　先帝梓宫奉移。早颁　　谕旨。不扰民间。乃各州县承办垫道支应。令下之日。狡恶差役。百计钻谋。先与本官包定数目。自一二千金至数百金不等。一经出票。立赴四乡恐吓婪索。其数照所包之数。几增十倍。官恐其逾限迟缴。不敢查问。民以为要差急需。亦不敢申辩。州县官受其吞蚀。所余带往差次。朋僚欢燕。任意挥霍。一经罄尽。借口赔垫。而上司借查道为名。明知丁役委员。需索门包差费。盈千累百。并不禁斥。且养尊处优。行馆供应。务取华美。是民脂民膏。徒以供差役之吞蚀。州县之挥霍。上司之供应。而皆借　　皇差为名者也。夫王道坦坦。工费应省。即沿途支应。在　　皇上之心。亦必敦崇朴素。乃大吏不于此体会　　圣心。推广德意。而反借此扰及民间。隐滋怨厉。是岂独国体有伤哉。现在外国来传教。有教中人免派差徭之议。是习教者得脱苦累。而不习教者难免苛派。异日愚民穷困。招之即去。而稍有知识者。迫于追呼。亦将遁而之他。为日既久。人尽入教。此差更何从派办。若今日及早禁止。既示　朝廷之恩。又塞入教之源。诚为一举两得。而有言责者。犹欲泄泄待之。窃恐穷民一入奇邪。执迷不悟。而异日左道充塞。三纲弛。四维绝。害更有不忍言者矣。若夫东南之事。自咸丰十年。师溃金陵。糜烂情形。不堪设想。今幸督臣曾国藩谋定后动。军威渐振。然而悍贼聚苏杭。其势未能即下。且苏杭未陷之前。乡民之思乱者屡矣。州县官带兵入仓。浮收苛勒。乡民聚众抗拒。岁以为常。今其人操小舟。挟利刃。屯聚镇市。往来叉湖支港。船至数万。众至数十万。在江浙接壤处。蔓延数百里。不官不贼。阴蓄异心。徐以观变。其始皆有田有庐之良民也。果能抚之以恩。结之以诚。则其人皆为我用。且可资为前导。如其无恩。则久之将为贼用。而官军进剿愈形掣肘。按苏松田赋之重。较他省多至十数倍。即较邻郡常州。亦多至数倍。此不独明祖围城时。愤其久而不下。以此困之。亦由宋代官田。多于民田。而官田之重租。亦均派于民田。故重极至是。逮我　朝屡次议减。　　恩泽已渥。而重累犹未释也。盖吴中田卑下不宜麦。故春熟无几。全赖十月获稻。以中年论之。亩获稻三石。碾米一石五斗。准谷升时价。石米仅值大钱二千四百文。亩可得钱三千六百文。而正漕额征米一斗七升。上下忙额征银一钱五分。加以零星小费。共需钱一千余文。又每亩粪壮之用。帮工之费。亦需钱一千余文。计其终岁勤劳。全家辛苦。所余亦不过一千余文。若赁田耕种。还租业主。数必倍于输课。是以民力拮据。喜于逐末。一经荒歉。即弃其田。并入大户。大户势力有余。无非勉强从事。若势力一衰。则每亩仅收二三斗。其租耔既不能全收。自不得不望　蠲减之恩。而州县匿去蠲减之数。意欲私吞。是以时有争执。而乡农之有田未弃者。受官吏格外苛勒。势又不能保其恒产。其有田轻弃者。改习他业。更难保其不流入奇邪。种种积獘。皆赋重利薄所致。

杭嘉等处。山多田少。农利本薄。半以蚕桑为业。兼之徽歙等处。素乏粮食。仰给于此。故米少而耗路多。其人常年食贵米。遇凶岁辄至乏食。今　　皇上若能比较邻省田赋。分别裁减。并严禁州县浮收颗粒。则江浙两省苦乱已久。忽闻浩荡　　天恩。出于意外。必有感激思奋。愿为前驱者。且重赋之地。在　国家亦徒受此虚名耳。近年各州县朘削之后。亦知民力枯竭。每遇丰稔之年。无不捏报荒歉。是州县无可奈何。已经将定额暗中裁减。他日收复。元气已伤。其数必至再减。　　皇上与其担重赋之名。而毫无重赋之实。徒便州县吞荒之计。何如明白晓畅下令减赋实。可鼓舞人心乎。总而论之。今日民穷财尽。势如累卵。其故不在银钱耗竭也。但能轻徭薄赋。使农民先安其业。不致以田为累。则粪多力勤。亩益三斗。民间盖藏自裕。祸乱自弭。其有身膺司牧。不知稼穑之艰难者。悉予罢黜。天下虽乱。治安可立待也。阁下世有令德。为时名卿。桑梓之属望久矣。近叨末座。见蹙然若有所欲言者。用敢就其历年所试验。及近日所目击。皆确凿有据。叙述成篇。上尘清览。有可采处。伏祈修饰。备达　　天听。天下幸甚。后世幸甚。

　　上豫省当事论差徭书　　　　　　　　
熊祖诒

窃尝思易之为理。否极泰来。困极亨至。承平既久。泄沓相安。必至奇灾殊祸。决裂糜烂之际。然后人心渐动。而天心乃转。法不穷不变。獘不极不更。前史所载。往往然也。豫省荒歉。亿兆涂炭。幸得执事移节南来。汰不急之征。除无名之费。中州孑遗。如获再生。此固豫中生灵一大转机。而亦豫中政令一大变机。祖诒分系客绅。明知被发缨冠。古人所戒。是以地方公事。从不妄干。自抵新安。每遇乡之父老。咸谓公等意良厚。然吾民厄于岁。尚不及厄于役之为苦万万倍也。纵给多金。一遇差徭。行复罄耳。及其言之恳切。虽永州捕蛇之说。石壕老吏之诗无以过之。目击心伤。何忍坐视。现又值新政振兴。实事求是之会。失此不言。后将何待。不揣冒昧。谨就新安一邑见闻所及。试备陈之。查新邑僻处深山。所有着籍地亩。大率从丛岩绝壑中。摅石榛。开辟而出。其田之等。有以一亩为一亩者。有以五六亩为一亩者。幅员悬殊。生息同。岁收所入。不足给居民一岁之食。常恃他项贸易。藉博微利。以资其生。地瘠民贫。亦云已甚。而地当古汉函谷之首。为秦晋豫三省要冲。徭役浩繁。倍于他邑。相沿成习。又无善章。遂使奸胥蠹役。盘据成窟。种种獘窦。莫可穷诘。总其大。盖有三端。一曰兵差。凡遇客省本省之兵。移营换防。及采购军械。装运勇饷。车一辆。东至洛阳。钱三千五百。西至渑池。四千五百。马一匹。东去二千。西去二千五百。解回游勇。用护送二名。每名东去四百。西去六百。署解马一匹。折钱三百。署解差一名。一千二百。此项银两。在地丁项下均匀摊派。当同治时。军务繁兴。差役綦重。地丁一两。派钱至十千以外。嗣于同治十二年。兵差局改胥办为绅办。按季开具清单。张贴示众。似乎民困可以苏矣。而积重难返。陋习依然。除舞獘侵渔外。每年定规。稿案签稿钱粮杂务诸门曹。各用钱六十六千。用印十七千。执帖十八千。跟班四十八千。去年季冬。正值奇荒之际。尚每季每两派至七百余。一项如是。其它可知。此一獘也。二曰流差。凡星使往来。及本省客省官员奉公差遣。及并无公事而持有差信者。支应车马。与兵差同。皆由衙役代雇。乡民出钱。五十二牌。轮流值差。咸丰二年。冯邑令设局定章。衙役气夺。而人亡则政息。法久则獘生。其为新邑漏卮。仍复如故。此又一獘也。三曰杂差。驿站马号。旧有五十二匹。由五十二牌公同喂养。马匹时有倒毙。而喂养永无裁减。每交草一束。三斤为一束。折钱二百三百不等。麸一斗。折钱五千六千不等。约计大牌每年出钱二百千。小牌九十千。粮行交料每年共三百石。油坊每月共支油四百斤。每年共支千只。肉肆每日出肉百斤。以四十斤为官价。斤四十文。以六十斤为民价。勒令肆中出卖。以其赀偿官价外。尚获赢余。城北十牌。倚邙山而居。民业烧煤。每年两次。各纳口钱四百余千。新令任加纳一次。五十二牌。每年支正票煤车四百八十辆。句票二百四十辆。摊票一百二十辆。每辆折钱二千三千不等。牙行每年出官骡折银二百四十两。新令任亦如之。

