<!-- { "loadSidebar": true } -->
区田。伊尹教民救旱之法也。区方一尺五寸。旁空如之。凡山陵原隰。以及荒畦废壤屋角墙边。但稍近水者。皆可田焉。沃粪壅以培土膏之不足。倍灌溉以补雨露之不齐。勤民所以裕民也。观其以少胜广。以约得丰。变瘠为肥。转薄为厚。举硗埆之地而化为良田。策怠惰之民而勉于力作。则于黔为尤宜。黔之民知耕种矣。而实未尽其法。有告之用人功者。则曰无奈土薄何。劝之穷地力者。则曰无奈石多何。水田之利不丰。而山之所收尤薄。中人之家。食苞谷红稗以为常。稍旱则饔飧不继。而山居穷乏者。更不胜其饥饿矣。夫天之爱人。不以山溪之隘而异其量。不以边徼之荒而薄其施。黔之少丰多匮。少乐多苦。其盖有以取之欤。抑亦临民者无以起其惰而导之勤欤。中丞殷殷然讲求农政。既以农政全书付之梓人。又检区田种法。命为之序。考区田之法。来年掘下八九寸。垫以底粪。使之经冻融酥。通接地气。来年清明后撒种。密者疏之。芜者耒员之。冷者覆之以灰。薄者壅之以土。一日一灌。或间日一灌。用力专勤。获效孔厚。天下事惟不专不勤则所废必多。所以为计必不周。所以用功必不至。由是积而为瘠。因之就荒。大抵皆然。而农事尤其最著者也。余愿黔民之不安于瘠也。因体中丞之意。而序以告之。

　　区田议　　　
周济

余世农也。敛谷于堂。一谷阑入几之缾。明年发秧一丝。庭之荷。莳而弗萌。缸有草茸茸然。余弟效昆。生十二年矣。因田时。茀缸草。取瓶秧杂他秧而值之。佃者水亦水。芸亦耘。粪亦粪。蓊焉勃焉。茎敷叶垂。缸几弗容。乃植芦而阑之。茎如指。叶如蒲。穗余五寸。穗得二百六十谷。谷长大视常谷加什之三。佃者获亦获。得谷九升。砻之得糙米五升五合。凿之得白米五升。凡缸之值为钱三百五十。权其什一之利。为钱三十五。粪土之值五十。凡需钱八十五。米之值百有二十五。其赢四十。缸之大二尺五寸。周以余地可通人。一缸占地方五尺。是为一弓。亩容缸二百四十。得米十二石。得赢钱九千六百。其次粪可减二十。则缸赢六十。亩赢十四千四百。石山之有不竭泉。其出高者。以次罗缸。或木桶。木桶值贱而易朽。絜之与缸等。引泉而周灌之。一夫可艺五亩。妇人可三亩。老弱可二亩。岁之赢。衣食大丰。旱潦虫灾减于田。易溉。故不忧旱。盈则溢。故无潦。疏寘而通风。故鲜虫。施之石山。是以无草木之废。地为沃土也。其利宜溥。其法合于区田。故曰区田议。

　　书魏志刘馥传
钱仪吉

古之教民稼穑者。不在土地之广。而务尽其力。欲尽其力。又必以时休代。积其生气而后发之。故赵过述后稷始田田。以二耜为耦。广尺深尺曰田。长终亩。一亩三田。一夫三百田。而播种于田中。本作三田中。今从姚氏去三字。一岁之收。常过缦田亩一斛以上。田也者。界田之沟也。盖今年为田。明年为田。岁易其处。以休地力。汤之时。天下大旱。伊尹为区田。负水浇稼以救饥。泛胜之贾思勰皆尝述其事。而思勰言种禾黍麦大豆荏胡麻诸方法尤备。大抵以一亩之地。度其长而横分为町。町又分为道。町广尺余。道广亦如之。横凿町间为沟。广尺深尺。夹沟为两行种之。勤其灌溉。岁收常百斛。虽古之斛小。仅及今斛三之一。然古之百亩。亦仅及今四十一亩百六十步。以今地计之。一亩之收。乃得八十余斛。不已丰乎。周官遂人。上地夫一廛。田百亩。莱五十亩。郑氏云。莱。休其地不耕者。晋之强也。始作爰田。爰之言易也。齐风曰。无田甫田。惟莠骄骄。言力之不尽。虽广无益也。孟子曰。深耕易耨。易读如字。易之言爰也。盖三代以上。树艺之道未有不出于此者。即赵过代田。行于汉武末年。史称是时边城河东宏农三辅太常。民皆便代田。用力少而得谷多。至宣帝之世。谷贱至石五钱。于是始为常平以权之。其足谷之效如是。魏刘靖都督河北。为戾陵渠。堨水溉蓟南北。三更种稻。边民利之。夫更者代也。三更者。其用一亩三田之遗意。而岁代其处者与。蓟之故城。在今顺天府大兴县西南。今畿辅旁近小民惟种麦高梁。收亦至薄。论者皆谓其土硗瘠使然也。岂知昔人为之。其获乃与江南水田无以异乎。盖自汉末大乱。人民饥馑。兴平之初。谷一斛五十余万钱。军中无粮。至卬给于桑椹蒲蠃。上下危惧。讲求政本。然后枣祗韩浩之说兴焉。诸州皆置田官。在所开屯。司牧之良。又皆治沟洫之利。如靖者。乃能种稻于蓟中。而邓艾在上邽。亦行区种之法。其后傅休奕上言于晋武。乃曰。魏初课田。不在多其顷亩。但务修其功力。故白田收至十余斛。水田收至数十斛。自顷以来。至亩数斛。不足偿种。非与曩时异天地也。其病正在功不修耳。呜呼。观休奕之言。足以知魏时农政之。后世莫及焉已。夫今之田犹古之田也。世教日衰。人心日偷。而天施地生。无或息也。往在康熙中。桂林朱君龙耀宰晋之蒲城。蒲居万山中。非雨不获。朱君为作区田。而亩尝致三十石。比年以来。畿辅方兴修水利。使能经委百川。悉行地中。因时节宣。旱潦有备。复取此三更之法。变通其意。不必尽强以种稻。但令田必有沟。沟之数必与田均。岁必易其处。立苗粪治之宜。一如方法。俾勺水皆有用。则倍收可立致。闾阎擅盖藏之富。廯禀有三登之积。若文恭遏表所谓润含四五百里灌田万有余顷者。其罔俾专于前也哉。

　　陆景思秋成词
俞正燮

有秋为古今君相所重。齐东野语。载陆景思贺贾相生辰甘州词云。满清平世界庆秋成。看看斗米三钱。语从来活国。论功第一无过丰年。办得闲民一饱。余事笑谈闲。其人虽不终。言不可废。惟其言系颂公田。故云闾民饱也。斗米三钱。及汉永平唐贞观时事。不及汉宣时石米五钱。若梁侯景乱时。斗米八万钱。其世界可知矣。唐聂夷中诗。鉏禾日当午。汗滴禾下土。谁念盘中餐。粒粒皆辛苦。古今皆服其远到。宋吕夷简为郡守。上言乞不税农器。真宗知其可为宰相。杨万里诗云。升平不在箫韶里。只在村村打稻声。元宋褧诗云。城南父老发垂肩。拄杖支颐话可怜。馎饦不甜寒具小。风光那似十年前。皆佳诗也。因览陆词拉杂书之。自古巧诈乱离之时。必力农者胜。管子小匡言。立宁戚为大司田。云垦草入邑辟土聚粟多众。尽地之利。齐所以霸。秦开渠力耕。卒并六国。萧何抚循关中。转粟饷军。韩信初归汉。汉以为治粟都尉。光武使寇恂力农河内。为争天下根本。袁绍军食桑椹。袁术军食蒲蠃。魏武于许屯田。州郡并置田官。司马懿言天下不耕二十余年。请务农积谷。昭烈入蜀。倥偬戎马。首立督农官。魏蜀乌得不建国也。魏太武帝问高允。政以何先。允言广田积谷。公私有备。太武为除封禁良田之令。以赋百姓。魏以富强。洛阳搢绅旧闻。言张全义在洛时。民间相语。大王于好声伎等闲不笑。独见好蚕麦笑耳。此亦萧何之功。惜所事非人。然朱梁富强不可及矣。金史宗雄传云。按视泰州地土。北京路包其土来。奏云。其土如此。可种植。太祖从之。徙万余家屯田泰州。宗叙传云。请募贫民戍边屯田。给以廪粟。世宗以为尽心于国。此皆事在贾前者。屯田公田。利害当别论。爱陆词为广之。唐德宗言。朕以时和年丰为嘉祥。杜悰言。愿陛下专以百姓富安为国庆。此固非小朝廷所能当也。

　　江北本政论　
薛福保

江北俗朴愿。往往胜江南。然偷惰不事工商事。无贫富皆占田。田多者以万计。坐此农益困。佃人田。称贷然后耕。既获则贱粜偿息钱。至不得担石以卒岁。薛福保曰。今江北之困。非独其地瘠也。人力亦未尽也。往时江南无尺寸隙地。民力田。佃十五亩以上者称上农。家饶给矣。次仅五六亩。或三数亩。佐以杂作。非凶岁亦可无饥。何者。男子力耕于外。妇人蚕织于内。五口之家。人人自食其力。不仰给于一人也。且天之生物也。岂独遗以口腹之累哉。予之口腹者。必予之以才力。以农夫一人之才力。而责以五口之养。亦见其困矣。今江北惟通海知纺绩耳。然地斥卤。谷少。民艰食。淮扬之间。民耳不闻蚕桑之宜。目不纺绩之勤。妇子终日遨嬉。仰一人而食。而都邑之民。方安坐食其租。大半务益为纤啬。操其有余之势。以规倍称之息。农益急。息益重。岁稍歉。则转徙去。口噤不发声。呜呼。本政之不讲久矣。　国家爱民。赋敛之制。恩优三代。乃无救于百姓之失职。而适足为豪民兼并之助。诗曰。妇无公事。休其蚕织。今闾巷之间。呰窳苟活。终岁不事其事者。奚啻亿万。以亿万不事事之人。而食甚瘠之地。尚得不为之所耶。为今之计。宜令州县略造机具。给民俾广为之。募江南人教之织。乡一人。地稍高宜桑者。兼教之蚕。期年后。民稍获利。将不待劝戒。而趋之者日广。又仿宋社仓法。以摧兼并之势。大乡自千石以上。小乡自五百石以上。收敛轻其息。募富民能立仓者爵之。出纳听自便。勿挠以官。如此。则富民利其息而乐其易。贫民亦得休息。所谓论卑而易行。下令如流水之源者也。百数十年以来。上下以簿书为事。民间疾苦。不以屑意。近者海内多故。本源之际。益不暇问。虽然。君子之立言也。固有不及施于当世。而行于后世者。贾生之策。至武帝乃颇采用。虞伯生言畿辅水利。明徐昌国因之。至　国初益大修明。后之君子。得吾说而存之。庶几有所择焉。

　　虹圃记　　　
王效成

虹为治古而俗朴。乾隆间。泗沦于水。迁治之。而乡其县。民习故不易。城以内多旷地。居人就业圃。蔬饶而廉值。其为制特精。乡人往来尝述之。圃一区。分十数行。行广近尺。隆窊相间。隆土备壅而蓄地力。窊以植蔬。每窊。蔬二三行。视种类丰约。圃界从衡皆沟。达于井所。每圃数十区。共一井。相其源以增省之。井外周以甃池。縻柳筲下汲。鹿卢转而上。蹴写入池。池四注沟。以分布圃之窊。润博而均。晨夕二周。无荷灌之劳。虹地本消卤。以水饫故。特植茂而味甘。充一手足之所易。可以食数口。盖古甽陇之遗也。今淮南北之为田者。一夫之力。大率兼古四五百亩之地。畛崇肤寸。漫耕率种。惮于蓄溉。恃幸天泽。根浅燥露。风辄仆折。小旱则并种失之。而曾不知条理厥制。以人功通天之穷。此岂地之咎哉。夫农圃一耳。诚得斯圃之法。而广之于田。甽陇以画之。沟洫以贯之。近山纳川。滨泽通障。平莽之野。法井养而不穷。力啬效丰。较缦田之获。岁增倍倍。括而筹之。其为利岂细也哉。用着其略。以为田者导焉。

　　杵臼经　　　
翁广平

