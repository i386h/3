<!-- { "loadSidebar": true } -->
一团内甲内公事。有应禀官及知会邻团者。由官按各团给戳记一个。各甲则五甲共戳记一个。如官书戳记之式。凡系保甲团练公事。应禀官者。准用戳记。遣人代递禀词。应知会邻团邻甲者。准用戳记为信。若事与保甲团练无关者。不准擅用。违者照擅用公文印信律重究。

一自团总以下及壮丁。一切耕种生理。仍照其常。有警则团集守御。其守御有效。则计功奖赏。由团总禀请县官。或给顶戴。或给扁额。或给银钱。团总不准挟私。如有遗漏冒滥。惟团总是问。

一自团总以下。奉行稽查。派拨传习教演。及一切堵御要务。敢有藉端需索。希图肥己。通同舞弊。扰累壮丁居民者。无论有无功名。立行拏究。

　选练章程第四

一计户出丁。除年十六以内六十以上不准充当外。二人出壮丁一名。五人出二名。七人出三名。十人出四名。其余以次递推。

一选壮丁之法。县官责之团总。团总责之甲长。甲长责之牌长。如一户二人。责其身体壮大心性诚实者一人为壮丁。不得以騃憨无用之人充数。亦不得雇用游手无赖之人顶替。惟壮丁内实有探亲外出。及绅衿耆老力不能持械者。准其选派年壮雇工家丁替代。仍报知团总甲长注册。

一壮丁另立名册。所有壮丁姓名年岁疤记。及所习器械。逐一注明。团总照式誊清正副二本。送县盖印。一存县。一存团总处。与户册法同。

一团内有武艺精熟之人。团总以报于县官。派令教演各甲壮丁。勤者奖誉。惰者呵斥。如师生之礼。有不率教者。团总禀请惩处。其教师薪水月费。官为给发。不准收受壮丁钱文。

一甲长择本甲宽大庙宇空闲平地。为传授教演之所。名曰教场。教师在教场居住。听壮丁自来学习。

一壮丁耕种生理。各有本业。赴场学习。原听其便。惟不立课期。则无以示惩劝。今议定月之朔望。甲长齐集壮丁。会同教师。阅试壮丁技艺。以优劣分上中下三等。报于团总。团总以次亲历教场。于春夏秋冬四季月。定其等第。以报之县官。县官示期何日。定场何处。亲阅赏罚。如所报不公。则罚其团总甲长。

一壮丁学习器械。各从所好。而临阵必分队伍。彼长此短。互相策应。如壮丁至五百人。则火器弓箭手一百。长枪手二百。短刀棍棒杂技手二百。教师演习。约以此数为率。

一壮丁听受团总甲长稽查约束。如有抗违不遵。及派办何事不到。及藉端滋事者。禀官立提究处。

　防御章程第五

一每团必须设卡。以为防堵聚齐之所。如八百桥陈堡桥。为仪扬来路。雷官集施官集程驾桥。为滁来全来路。四合墩。为天长来路。葛塘集。为江浦来路。有险可阨。则阨诸险。平原旷野。无险可阨。亦须筑土墙。挖濠沟。削竹签。堆蒺藜。以防贼来冲突。着团总甲长。轮派壮丁分段预备。按户出力。不准敛费。

一每团于总要路口高冈之上。设立望楼。十里一座。或木支茅盖。或砖瓦砌盖。着团总甲长。会同有力之家。商量自为建造。不准勒索。

一望楼每座。轮派壮丁守望。无事之时。每座四人。支更守夜。有事之时。每座八人。片刻不离。设铜锣一面。螺角一个。遇警。则鸣锣吹角。如有推诿偷安。虚应故事者。着团总甲长。禀请究办。

一望楼置备铜锣之外。牌长家。公置铜锣一面。居民铺户有力之家。各置铜锣一面。无事不准鸣锣嬉戏。遇警则鸣锣。其锣以随手连击不断为号。各户立即鸣锣接应。其锣亦以连击不断为号。各壮丁明火执械。飞出救援。

一遇有盗警之附近各望楼。各牌各户。一闻连击不断之锣。立即鸣锣接应。其锣以连击五声为号。击后再击。各壮丁明火执械。飞赴锣声连击不断之村庄救援。

一遇有盗警之较远之各望楼。各牌各户。一闻五声锣响。立即鸣锣接应。其锣以连击三声为号。击后再击。各壮丁明火执械。飞赴五声锣处。以次至锣声连击不断之处村庄救援。

一救援邻村之法。于每甲壮丁内。仍分两班。一班居守本村要地。预备截杀。以一班赴救。朔望互为更换。预先分定。以免临时推诿。

一甲长牌长闻邻村鸣锣。不传锣接应者。罪坐甲长牌长。如甲长牌长传锣。而甲内牌内壮丁不赴援者。罪坐各家。以党贼论。如盗警之时。查出一家空虚无人者。即以贼论。

一遇有事之时。各团相距在二十里内者。约期于附近要隘处所。齐集会哨。或施放鎗。或演试武艺。以壮声威。庶彼此认识。不至失守望相助之意。

一有事之时。每甲选壮丁二人。充探报之役。优给口粮。给与探报路票。如探在本境者。其探票内必取团总或甲长戳记。如至邻省邻邑。饬令于所到营县禀请于票内加印。若票无戳印。及稽留后时者。禀官严究。

一每团制朱红大旗一面。上书某团中队。此旗随团总左右。以为众人耳目。制青大旗一面。书某团左队。白大旗一面。书某团右队。红大旗一面。书某团前队。黑大旗一面。书某团后队。团副四人。各领一队。旗亦随之。各甲就附近地方。分入前后左右四队。另制小旗一面。如大旗之色。上书某队第几甲几队。随各甲长左右进退。听团总调度。各壮丁于衣上系号带一根。书某甲壮丁某人。以便分队稽查。错误者。军法从事。

一两牌计二十户。轮派一人支更。遇有事之时。则每牌出一人支更。传签为号。制戌亥子丑寅卯六签。各牌以次递传。本团自为起止。一时一签。轮流一。遇警。则传签飞报。迟误者。甲长查明误自何牌。禀官究治。

一遇夜安歇。各壮丁枪刀器械。俱要随身安放。刻不可离。以防事起仓卒。

一刻下拦江铁链铁狼牙木档篾缆之属。预备齐全。撤防后。量其丈尺称其斤两。数其件数。登册存库。遇有事之时。分置官河汊港。再按旧法制聚涉针水毛猬水蒺藜。置之水中可无虞矣。

一军兴以来。刀枪器械。十户已有其五。今计户出丁。不能计丁授器。徒手何能应敌。不知手法步法身法。习练轻便。则耰锄锹叉。皆可为兵器之用。或竹枪木棍。省费而易办。或抛灰飞石。熟极而生巧。其法难以枚举。团总甲长教师。仿而行之。事半而功倍焉。

　禁止章程第六

一私宜禁也。遇有不平之事。小可理论。大可禀官。私逞凶。即为乱民。除用兵器伤人者。如律拟罪外。即拳棒相加。团总甲长禀官惩治。

一临时迁徙宜禁也。有事之时。移家他徙。最易摇惑人心。违者罚产充公。

一有事之时响器宜禁也。民间宴会作乐。例所不禁。而有事之时。闻声传。易于惊恐。一概停止。违者议罚。

一言宜禁也。无行之人。好造谣言。煽惑人心。一切禁止。违者严究。

一客民开山宜禁也。向来客民买屋开山。原与土著无异。但祗许自耕自种。不准展转招人添棚筑屋。以致匪徒藏匿。违者并本人驱逐。

　　武阳团练论　
杨金监

常州府治。附郭武进阳湖两县。东界无锡。南界宜兴。北界江阴。为京口至苏省水陆必由之孔道。距吴淞福山诸海口。纔三百余里耳。民情懦弱。风鹤可虞。虽经　　圣上命将遣师。荡平在即。而海氛远窜。汉奸之解散者。无所得食。难保不煽诱逃兵土匪。扰累地方。欲求豫备之方。诚莫如团练。夫团练与召募异。召募者。捐赀雇募。聚易而散难。团练者。各保身家。宜静不宜动。盖团练即古守望相助之义。历代用之皆着成效。而用之之法。微有不同。缓用之则为具文。骤用之则又骇众。且有宜古不宜今。宜此不宜彼者。诚熟悉民俗。因势而利导之。则禁暴诘奸之策。莫善于此。今且以武阳两县之情形论之。夫武阳地方。百数十里。皆平原旷衍。无要隘可守。又无兵力可恃。民虽庶而多贫。俗尚文而轻武。非特简营伍警塘汛练民壮缮城堡凡事之在官者宜亟也。一旦有事。悉官兵民壮。不过数百人。战则不能守。守则不能战。若非城乡自行团练。势且岌岌不支。近奉　谕旨令沿海州郡居民自行团练。并奉常镇道宪出示劝谕富户捐赀团练。而士民且迁延观望。至今未见举行者何哉。盖愚民无知。恐未见其利。先受其害。是以不顾后日之患。且纾目前之急也。夫团练之所以为害者。事前则苦需索。事后则苦征调。捐赀召募。则累及富民。按丁科派。则累及贫民。何以言之。团练则必编牌册料丁壮制器械习技勇。事繁而费重。绅士素不能号召乡里。则将以事权属于官。官不能不假手于佐贰胥役。一经胥役之手。而编查有纸笔之费。下乡有供应之繁。故事未成而民已困。所谓苦需索者其患一。团练之在乡者。以大村统小村。在城者以大厢统小厢。常郡城守单弱。一旦有故。知某村某厢有壮勇可用。且将按籍而稽。从权调拨。夫团练之所以足恃者。以其各保身家。故虽有良莠强弱之不齐。自能各出死力以相救护也。一经调遣。则无身家田产可恋。胜则悍而败则逃。无事则鸟散。官与民两无所利。而实交受其困。所谓苦征调者其患二。地方之有富户。所以养贫民备缓急也。武阳富户之极大者。家财不过十万金。且皆田产而无财粟。而地方之游手好闲者。居十之三四。上年芙蓉圩偶有偏灾。绅商竭力捐输。筑堤散赈。幸得安集灾黎。而其先尚不免有土棍煽诱饥民抢劫之案。今以团练之资。责成富户。则富户少而贫民多。供亿不胜。久长难计。稍有不遂。则聚众而哗。富民不安。而贫民更无所恃。所谓捐赀累富户者其患三。武阳民多而田少。壮丁多旅食四方。在城者为尤甚。其无业者。类皆烟赌无行。不可用。其可用者。如农工贩竖。皆有职事以供衣食。欲其人以习器械。则妨其职业。势不能枵腹以荷戈。欲赡其身家。而势又不能给。所谓科派之累贫民者其患四。诚除其患而兴其利。则事不烦而民不扰。安见团练之必不可行哉。行之奈何。官总其大纲。而绅士之贤良者分任其事。则需索之患除。官行其激劝。而册籍总于绅士。则征调之患除。富户捐赀。听各绅士料量劝募。则富民之患除。乡民练习。听各人自愿入册。则贫民之患亦除。除其患则利可兴矣。

