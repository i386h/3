<!-- { "loadSidebar": true } -->
今之官民交困。上下隐忧。而未知所变计者。银币是也。古币未尝有银。汉武始造白金。亦格不行。自汉迄唐。率以钱绢为币。银特交广用之耳。至宋景佑间。诏诸路岁输缗钱。福建二广易以银。于是以银代钱。金铸承安宝货。公私同见钱用。于是始上下通用银。洪武八年。禁民不得以金银为货。既而许民以银钞钱绢代输租税。正统二年。又命两广福建当输南京税粮。悉纳白金。浸淫至今。凡地丁税课。非白金不得输矣。所以然者。中上不甚产银。间有可采。得之亦少。故唐以前不为用。汉唐以来。海禁益开。番舶至。银渐充于中国。而其为物也。藏之无腐烂之虞。携之省转运之费。故日用而日广。上之人不能夺。因而利道之势使然也。第古者取民之制。粟米取诸稼。布缕取诸蚕。皆民所自办。汉乃有口算钱。唐杨炎变租庸调为两税。又悉纳以钱。有明复以银。则既使民持其粟米布缕。折直以取钱。又使民持其钱。折直以取银。而东南州县民之持钱求银而不可得者十八九。舍其家之所有。责其家之所无。舍其市之所有。责其市之所无。其亦戾于情矣。然而行之数百年而不为患者。番舶之银踵至。而官吏为之通融其出纳也。今番舶与昔异。昔以银易货。今以货易银。岁出数千万计。一二十年间。银之出不可胜数。方如尾闾之泄而靡有底止。银日益少。价日益昂。天下日益病。赋重病农。课重病商。折纳之赔垫病官。度支之短绌病国。事非恒经。患有远近。而卒于不免。用银之獘。乃见今日。于是深思之士。咨嗟太息。谋所以救之。或曰。定银价。夫物之不齐。物之情也。例固有定价矣。今之价视例价倍。而犹将不足。即一再定之。与向所定何异。或曰。改用钱。钱之质重百于银。转运之费亦百于银。以何款筹之。或曰。铸大钱。现行之钱去铜铅本及炉火工用。赢息甚微。故私铸少。若铸当十当百之钱。赢息必倍。奸铸生。刑祸莫避。真伪猥杂。钱法必阻。行不能远。或曰。复货贝。贝之不为货也。数千百年于兹矣。一旦复之。遽难适用。汉贝货五品。大贝四寸八分以上二枚为一朋。朋直二百一十六。壮贝三寸六分以上者二枚为一朋。朋直五十。么贝二寸四分以上二枚为一朋。朋直十。不盈寸二分漏度不得为朋。率枚直钱三。今市肆贝少而直重。即复之。果可以补银之不足耶。或曰。开银矿以浚财源。使游民藉以为生。亦不至流为盗贼。其说似也。顾生齿繁矣。游民众矣。矿多银旺。人饫所求。则无虑。矿少银衰。人不易散。则滋扰。闻安南银场深广数尺。直税银六百两。而西域孛露国金加西腊国场有四坑。十税其一。每七日得课银三万两。考前史所载坑冶之课。为数无几。恐内地产银本不甚旺也。或曰。酌银折之中。出纳悉准以钱。增放数而益收数。则病可稍纾。其说似而未尽也。地丁虽可支放。而久行条鞭。难以议折。盐关虽可折收。而向系拨解。无从支放。营伍减给。终不免削之虞。河工放钱。亦宜筹转输之费。况总计可折之银。约不过数百万。岁出以数千万。救獘未能胜獘也。凡此数者。利獘相淆。利不胜獘。是以谋夫孔多。瞻顾彷徨而莫能决。

虽然。天下固无无獘之利也。善为法者究利獘之源。使其利足以胜獘。而不还受其獘。故法立而獘去。獘去而利存。譬之人身。当其无疾之时。则饵参朮以颐性葆神。至于疾作。则不能不以疏快之剂。佐醇厚之品。治生无常药。能愈病者为良药。治世无常法。能祛獘者为良法。今之獘在用银。可以胜银之獘者惟钱。而钱苦其重滞而难行。可以疏通钱法者惟钞。窃意当今之务。在易银以钱而济钱以钞。自古币法迭更。钱则始于太昊。代无废兴。固古今之恒币也。宋以前珠玉金宝贝谷米绢布辅钱而行。明世又令民得以钞绢输租税。今国赋民用惟银与钱。银又将替。钱用益多。宋时蜀人以铁钱重私为券。谓之交子。遂置交子务于益州。而禁民私造。绍兴中。因婺州屯驻有司请桩办合用钱。而钱重难收。乃诏户部造见钱关子。此钞之始事。而以钞济钱之明证。今京师皆用钱帖。其余各省往往而是。奸贾藉以牟利。甚者弃业而遁。远省厚赍。或为会票。酬以重息。何如易以官钞之为得也。议者谓钞之獘见于前事。故辙不可复循也。夫所谓钞之獘。徒见金元之季。钞法之坏而云尔。而亦思其坏之所由安在乎。钞法之坏有三。曰滥。曰琐。曰数变。以楮为缗。出之甚易。出之易。故日多。多则轻。轻则阻。善夫耶律楚材之为元世祖之言也。曰。金有司以出钞为利。收钞为讳。至以万贯易一饼。今印造交钞。宜以万锭为式。故金之钞。至以万贯易一饼。元世祖修而行之。则无是。至其中叶。出钞寖多。每岁施僧至二千余万贯。则钞法又坏。此滥之獘也。元钞自五十至一贯为十一等。夫钞以济钱。今自五十为等。是使贩夫贩妇。惟知用楮。天下遂无钱矣。钞法一坏。财必大绌。此琐之獘也。钞法必信。乃可久行。以钞法之坏。不深惟其失。而更易新钞。又以新钞抑旧钞。号令反复。民听疑惑。新旧相积。钞法愈阻。此屡变之獘也。知其獘而后可以议钞。知其獘而后可以用钞。且吾所谓钞。金元之钞也。吾之所以行钞。非金元之所以行钞也。金元废钱而用钞。吾用钞而济钱。金元之钞。以钞代币。吾之钞。以钞权币。自一贯至百贯别为等。一贯而下皆用钱。一贯而上许用钞。印于部。颁于司。转于州县。给于市贾。市贾转于民间。凡地丁课税。由部定则。但以钱纳。银听民便不为　国宝。其价必平。转拨之款。或钱或钞。或由官易银。随时酌定。钱钞互行。盖有六便。地丁课税。得以骤减。商民欢忭。一便也。催科弗扰。官民相安。于地方公事大有裨益。二便也。踊跃输将。野无逋负。度支恒充。三便也。酌造若干贯以当课税。复酌造若干贯以资贸易。可为　国家赢一二岁之储。四便也。银色有高下。平有赢绌。蠹吏丛生。今易以钞。一切可绝。火耗之名。从此遂杜。五便也。中土既自为币。岛夷无所居奇。而亦以破其狡狯之私。六便也。惟虑钱或未敷。益宜增卯鼓铸。以实钞本。钞轻则放钱而纳钞。钞重则给钞而贮钱。毋滥。毋琐。毋屡变。轻重相资。虚实相用。民力以纾。　国计攸赖。否则因循坐视。不究利獘之源。好高论而无成效。且不独受财之獘。而上下之忧。何时而解也。

　　银币论下　　
缪梓

治今日之獘。莫若以钱易银。以钞济钱。而议者辄相顾有难色。何也。未银之深害故也。东南为财赋所出。地丁征钱解银。自银价日增。其征足敷解者十之一二。余则征十解九。或解七八。现计上库银一两。值钱二千一百文。加耗五分七分九分不等。以七分为率又加部平饭食倾工敲规歇家等银五分。人夫拨运书役纸张司书册费约七分。共加银一钱九分。每上兑银一两。合钱二千五百文有奇。收纳钱粮。自一千七百文至二千四五百文不等。其纳钱二千五百文者。足敷兑解。余则递减。若征钱千七百文。仅敷解上兑银七钱而已。漕运白粮余米行月。向多折给于旗丁。而折价则以银与番钱为旧数之准。大约向之折钱一贯者。今则二贯有奇。向之折钱五万贯者。今则十万有奇。嘉兴白粮折色五万元。向止用钱四万贯。今八万贯。银款称是。此溢出于帮费之外。议漕而未之及者。然而漕运未尝误。奏销未尝缺。则以卯年补寅年也。以下忙赶上忙也。以杂款凑正款也。提地丁以办漕。复提漕以办地丁也。辗转相挪。积挪成亏。数年以后。挪无可挪。而漕粮将有不能起运之忧。地丁将有不及奏销之患。虽有智者不能为谋。时事至此。得不为廪廪乎。然而银价之踊方未已。欲拯獘必改制。银之为币积重。必有以大胜之而获济。是故。以钱为之经。以钞为之权。钞之便足以疏钱之滞。助钱之乏。虽虞后日之流獘。实济今日之积獘。况后日之獘可以早计而预弭。此亦穷变通久之一效也。嗟乎。东南民力竭矣。吏治弛矣。民力之竭。科则重而银价昂也。吏治之弛。催科扰也。诚使地丁各款。酌取部定贯五之银价。概行折纳。耗羡视之。官吏无所借口以苛索于民。民亦不贻官吏以赔垫之累。合正与耗。尚不及今日民间完纳最短之数。轻租减赋。率土称仁。厚民生。培　国本。巩亿万年之基业。必由于此。或曰。如营伍觖望何。曰。银钱并收。而给兵以钱。银数赢而钱数绌。不能无克削之嫌。若概折以钱。征民之数。即给兵之数。其何辞焉。所难者。京河拨饷。各省协济。转运之费。无可筹措。不参以钞币。则钱币易阻。或曰。唐宋以前。率用钱绢。钞法未兴。何以不虑转运。曰。唐宋以前役于民。节级委输。民劳而国不费。宋时东南雇役。民钱官雇。自后雇役之钱。不知何时摊入地丁。而役无存矣。今官物自运。例给无几。津于州县。科于牙埠。银饷易致。尚形困惫。一易以钱。舟车人夫。有过百倍。何从措办。若按征银。量加解费。即合征耗。仍属轻减。似为可行。惟　国赋有常。不宜增设条目。条目既增。不能复去寖寻融并。遂归正额。苏轼言。杨炎改租庸调为两税。租调与庸。两税既兼之矣。今两税如故。奈何复欲取庸。其说正与此合。又况数世以后。湮事易。如漕运中轻赍赠截灰石席片浅船杠具永福丁沽杨柳青各款。皆当日改兑贴军之帮费。今各款具存。若不知其所由然。而帮费别出矣。今之耗羡。即从前之平余。州县资以办公。雍正年间。耗羡归公。本议留存司库。充地方公用。不入部拨。今随正批解矣。解费一增。何以异此。钞币虽后世之法。然用以济钱。不为正币。收其益不被其害。非夫为加赋作俑者比也。大抵治天下以法。当使法听于人。不可人听于法。法听于人。法敝则变。人听于法。法穷而自裂。而后为之计。则受法之獘深矣。譬之于河。禹之治河也。凿龙门而导之平陆。疏九河而注之海。河听于人者也。后世河欲东则决而东。而治河者因堤之于东。河欲南则决而南。而治河者因障之于南。虽若因利乘便。而其坏城郭湮庐舍者。已不知其几。人听于河者也。此古今之异也。

　　钱币议一　　　
陆黻恩

