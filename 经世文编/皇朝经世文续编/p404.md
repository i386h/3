<!-- { "loadSidebar": true } -->
窃淮盐规复引地一案。奉　　谕旨令臣等妥速会商先期奏定等因。当经恭录分咨各省督抚。臣因此案应由两淮盐政立议。臣等互相斟酌。意见相同。方可举办。故未敢冒昧覆奏。光绪三年十月二十日。准两江督臣沈葆桢咨开。收复引地包认饷银业经议定章程。一面具奏。一面咨请将各节是否允洽。秉公妥议覆奏。并折稿一件咨送到鄂。复经檄饬布政司盐法道核议去后。佥以未能允洽。仍应变通展缓。详请具奏前来。臣又博访周咨。虚衷参酌。查沈葆桢原奏内称。现欲复淮。须事事为川鄂设想。臣敢不披沥悉陈。处处为　国计民生设想。兼为淮商设想。以冀策万全。推行无獘。查淮盐以六百觔为一引。五百引为一票。每引商本银十一两四钱三分。课厘银六两一钱四分。共银十七两五钱七分。每引售价银十八两。仅获利银四钱三分。今因包认饷银。每引摊银二两。计短银一两五钱七分。商贾惟利是图。断无甘心年年亏折之理。加以淹消滞跌。何处取偿。事不近情。岂能共信。淮商深知其獘。故延宕将及一年。未包认。直至部文催迫。乃始勉强具结。仍俟两年以后。川盐销尽。方为完纳之始。商情之不顺可知。况川厘停后。川盐按淮引计算。每引骤减银九两三钱二分。失业之众。觊此厚利。何事不可妄为。曾国藩有见于此。故拟加重川厘。徐与相敌。曾国藩百计增之。沈葆桢一旦停之。是为川商开一利源。必至地皆私。淮南并不能保其原有之引地。臣虑其困运商也。运商亏折既多。势必停票不运。场商无奈。惟有减价跌售。沈葆桢札饬运司。有设卡添巡办公经费。统由场商筹备。由栈扣缴等语。前项事宜。均须于引地未复。川私未禁以前。预为布置。积存垣厂之盐甫谋销路。尚未开纲。乃使先措巨款。是欲调剂之而反朘削之。臣虑其病场商也。鄂饷百万。川饷六十万。均系实收确数。川且不论。即以鄂论。凡川盐到岸。必令完清厘税。始准营销。淮盐包认之银。亦应于入境时一律预征。以昭公允而示大信。否则以现钱易赊账。智者不为。沈葆桢前奏九十万之课厘。与此次所定七十万之摊派。虚数徒悬。实银何在。臣并决其必致短绌者。以沈葆桢札饬运司。有统于售盐后由局抽解一语。该商等迫于威令。其敢于包认者。亦恃有此层。将来售出若干。扣缴若干。售不足数。即解不足数。该商等亦不任其咎。是有结与无结同。岂能共信。在沈葆桢必谓淮厘售后完纳。系曾国藩所定章程。不知此乃江路甫通。金陵未复。创办伊始。暂予通融。文内声明祗有初行时略为展缓。权宜之制。未可永远遵循。沈葆桢原奏内称鄂省以厘加税。内有分解淮局之款。统在此百万中分别抵扣等语。查鄂省川课十八文。向于加税五文项下。分半充饷。分半归淮。最旺之年。岁收百二十万见于户部原奏。近日收数渐减。而光绪二年分尚收至一百八十二万五千串有奇。除解淮局钱二十六万一千九百串外。实在充饷一百六十二万三千一百串零。臣前疏所称一百万两。已将解淮之款提出不计。岂可再于此中。分别抵扣。

目前京协各饷。刻不容缓。如沈葆桢所称立限一年。截止川盐出运。再限六个月运竣。六个月销竣等语。川盐截止出运以后。来源已绝。课税无出。此一年中。鄂省支发各款。已属悬而无着。沈葆桢又称包完以后。统于年终截数统算。缺则令商补纳。届时短绌过巨。凭何取挹。盐未售竣。凭何完缴。纵令勉强抑勒。其事已在来年。且来年又有包认之银。旧欠新逋。层累日积。终归无着。臣虑其误　国计也。川省井商。本由招募。赖其济饷。底定东南。昔也设法招徕。今忽痛加堵剿。于理未顺。势本难行。曾国藩前建复淮之议。奏内亦云川引归淮。虽紊纪纲。实有万难遽变之势。诚笃论也。荆襄各属军民食川已久。忽改令食淮。以民间日用之需。强所不习。必至惊疑。如果加以抑派。势且比户骚然。臣虑其蹙民生也。沈葆桢称两年以后。限满尾数。由川商核算成本。归淮商收买搭销。似是两全之计。然川盐如积山。万一蜂拥而来。淮商已认百六十万之饷银。又须筹数十万金以资收买。未必有此巨本。势必抑勒减扣。酿成事端。且从此搀杂不清。贩串则多获九两有零之重利。运淮则坐亏血本一两五钱七分。相去何啻天渊。奸商改贩川私。借口搭销。更难究诘。况川省托业井者。不下数十万人。沿江栈夫船户又不下数十万人。不逞者居其大半。闲杂苗猺。赋性凶顽。别无恒产。上年一闻禁川之信。蠢然欲动。臣途次目击心忧。不及徐俟接篆。遽有条奏。实由于此。若辈知之。始就驯贴。李鸿章吴棠翁同爵文格丁宝桢历次奏陈。以为大虑。今拟堵绝川私。添造船。召募旱队。如临大敌。万一铤而走险。计惟悉数歼除。是以百万生灵惨投锋镝。绝民生计。势必至于横决。其患恐不止鄂川两省。目下西陲未靖。海防吃紧。甚至借及洋款。何堪再办军需。臣虑其激事变也。伏思川淮分界章程。本系臣与曾国藩会商奏定。原议准川营销五府二州之地。归还淮纲。须俟黔滇边引一律畅销以后。而仍以体察情形不戾时宜为主。现在川省官运黔盐。甫经试办。成效未睹。丁宝桢奏济楚销路。未可遽停。请俟积引销竣。再行办理。该督籍隶黔中。深知兵燹后户口荡然。猝无把握。故欲需以数年。诚恐黔销未畅。济楚先停。川省亿万众无所归宿。别滋事端。如导水然。支河分泄。巨涨自消。强遏其流。必致横溃。臣愚以为当以滇黔课收如额之日。为禁川立限之始。不当以沈葆桢此案奉　　旨之日。即为立限之始也。臣与曾国藩昔年奏定分淮之界。不准川盐侵入分寸。分川之界。仍令淮商酌设子店。拨售零引。原欲民习惯自然。逐渐进步。彼此斟酌。具有苦心。乃后任两江各督臣徒慕收复之虚名。不求立法之本意。自曾国藩故后。襄郧等处。遂无人运盐前往。良规中废。人咸惜之。前本因川淮盐色。优劣判然。致难畅销。

今沈葆桢奏称。现饬分司场员讲求煎炼。可与川盐相敌。两淮既有此洁白如霜之品。何不早济楚民。必迟至禁川以后。应请　敕下沈葆桢将各场提净之盐。酌配自变量。运赴襄郧等五府一州。与川盐一并营销。作为试办。由臣随时稽查。不准在武汉黄德一带私行洒卖。致侵正引。该商等暂免摊派。成本尚轻。自必踊跃争先。可冀渐推渐广。川盐价高。难与相敌。将不禁而自绝。实釜底抽薪之妙策。与曾国藩昔年定界初心。适相符合。如数年以后。分川界内。布满淮盐。黔滇川销。亦臻畅旺。届期或议禁川。或尚须展缓。再行察酌情形。会商奏办。至楚督身任地方。督销缉私。是其专责。引地规复以后。一切事宜。均应仍复旧制。犹之淮厂课程。职在两江。非两湖各督抚臣所敢越俎。异日边销果畅。川票果停。旧设各局卡。应即改归两湖督臣派委节制。以一事权而专责成。愚昧之见。是否有当。谨悉心秉公妥议。恭折由驿沥陈。伏乞　　圣鉴训示。

　　复核两淮包饷立限收复引地疏　　　　
丁宝桢

窃臣接准两江督臣沈葆桢咨送。包饷立限。收复楚岸引地。并议覆部议淮商先筹银五六十万两解川。以备开办滇引之用。各折片稿到川。咨明妥议具奏。又准湖广督臣李瀚章咨送。议覆江督章程未能允洽。并附奏禁川复淮。关系数省大局各折片稿到川。臣详细披阅。在沈葆桢总理淮纲。亟图规复旧制。遂有包饷立限之议。为淮商计。兼为川鄂计。非不至周且密。臣等曷敢不秉公办理。和衷共济。顾作事必准乎人情。则推行鲜窒。求治必因乎时势。斯成效可循。如原奏所称包饷立限两事。臣愚以为名则是而实则非也。查口岸商人。领引认课。是其专责。然必引销而后课足。如引销不足额。则为积引。盐务定章。原准其分年带征。未闻令按年包认。诚为天理人情之至。夫课属正供。尚无包认之理。若饷则非商人应完之款。款非其所应完。而必勒之以按年包认。彼商人持本求利。本一而利十。犹将不足。若利未形而本先折。其谁愿之。闻今日淮商售盐。每引获利甚微。兹因复岸而勒令包饷。就现在楚岸计之。亏本实甚。亏本以谋利。淮商独非人情乎。顾或者曰。包饷既于商不顺。该商又何以具结包认。曰是殆迫于目前之权势。不得不面从以塞责。且亦熟计包认之后。即解不足数。官究无法以束缚之耳。商人狡狯伎俩。每出恒情之外。以利诱之。方且故为观望。以势迫之。决不能踊跃。现在川鄂京协各饷。恃盐厘以为大宗。若一旦舍随时有着之款。而仰息于悬而无薄之商。设使包认之后解缴不足。问之商。商则曰局中代扣。商不得知也。问之局。局则曰盐未售出。银无从扣也。不得已而咨之江督。则又曰行局饬商赶紧扣解也。彼此辗转推延。而指拨之款凭何取给。急用之时将何指望乎。此则包饷之说。诚不可据为定论也。至臣兴办黔边。本属川省分内之事。现在始基甫创。一切经营。曾无把握。安敢遽作复淮之想。且黔中兵燹二十余年。民靡孑遗。村市为墟。销路尚须新开。口岸岂能骤复。臣此次试办。实因清查边计。各引积滞过多。课羡无着。而且川东之私枭日炽。黔省之招复倍难。故极力为此。冀将川商徐导入黔。为得尺得寸之计。以维川黔大局。而创办非易。即运本一项。前奏借拨鄂东两省银四十万。迄今竟成画饼。不得已暂就本省藩盐道各库。暨各州县发商生息项下。匀凑银三十五万两。先行开办。而持此涓滴有限之本银。以筹一万数千之边引。前空后竭。办事之员。掣肘万状。即使宽以年月。尚恐不能着有成效。是以臣前奏试办黔岸。即将济楚不能遽停。预为陈明。今沈葆桢乃谓臣办黔边。已存让淮之心。遽请以此奏奉　　旨之日。即为禁川立限之始。是其急于复淮。遂不暇将今日黔岸之荒废。及臣试办之艰难。一为深长思耳。

