<!-- { "loadSidebar": true } -->
一丈量　先将洪湖水面高志桩存水若干。计信坝金门由身高于二河若干。由二河头量至清江浦计高若干。北岸乌沙河高下若干。旧黄河身高迤南之乌沙河若干。高于迤北之安东内地若干。每里高下若干。一一用水平。以绳丈竿。按二十丈一较。得其大略。方可估计工程。计四月动身。周历南北。逐细丈量。必两个月工夫。方能竣事。

一筹款　此工为下河百世之利。民捐自必乐从。但数巨而时迫。亦祗能仿照历次粮台捐光景。就山宝高东兴盐甘七州县受益民田三千万亩内。每亩捐钱十二文。按亩征收。约可集银二十万。再就通州如皋海门泰兴江都靖江泰州捐银二十万。将来盐务起色。就场按引捐还。盖下河永无水患。场亦大受其利也。有此四十万为主。俟兴工之后。再行察看。可省即省。如必不得已。再为另筹。但丈量全局其事可行之后。即须设局收捐。俾夏秋半年收足。秋末冬初。即可分投办理。

一勘估　全局勘定之后。至河道之可东可西。工程之省益求省。又在临时斟酌。不必拘泥。须就此数月之中。再行博采众议。精益求精。务使万全无弊。指定应挑应筑处所。于八九月闲细细勘估。应挑深挑宽若干。如何集夫。如何定期。逐细确核。此乃缓办之工。与堵塞决口抢护险要不同。可以从容持筹。择可而办也。

一变通　导淮之口。改在新坝。较旧清口之通塞。有天渊之别。固一定不易矣。但信坝系滚水坝。其金门由身。泄水有制。不知现在高下如何。若过于居高。则一丈五六尺之湖水即不能泄。尚须察看形势。将旧坝石基落低数尺。总以一丈二三尺志桩存水。尚能分泄为度。如虑石坝损坏。恐致跌塘。则坝下多添柴土兜小坝。层层高。水势自平。不致伤动坝身矣。至二河尾至清江浦上下。有无河形。须临时勘度。上以高头为止。下以淮关为止。中闲不拘何处。皆可穿过运河。直入北岸。如乌沙河太远。则由汰黄堤内之汪。向东挑挖一河亦可。至淮城北乡之地。有无稻田及坟庐民舍。不愿挑河。亦民情之必有。应随时察看南北地势之高下。或就北数十里。直由旧黄河南岸附坝地所。直挑至阜宁境内。亦无不可。盖附坝之地。本皆属官。且皆杂粮荒田。非近淮城种稻之地可贵也。若安东迤东至佃湖。本系干荡。云梯关以下。尤属荒区。挑河之可东可西。无所顾虑。纵有土人出而恳免。亦当以大局斥之矣。

一闸洞　导淮之河。既穿清淮之运河。则东西应筑堤拦截。方可使全淮北注。不致先向下趋。惟运河如无来源。则道路将梗。应在东西之堤添建。或门或洞。俾接济运河之水。即南道淮城以北束水长堤。直至阜定庙湾一带。亦当闲段酌留洞门。以为宣泄旧清口之用。至头闸金门。可以永闭。祗留漫板水以济清江运河十数里之河道可。

一堤岸　导淮归海南道。虽由淮城以北挑河筑堤。但南面即系下河。必须将束水堤培筑高宽。方为七邑保障。其尾段通连湖荡处所。亦应有以拦截。不致淮水尚未归海。反致倒漾入于下河也。此须临时筹勘酌夺。以免疏漏。至射阳湖有无淤阻之处。亦应闲断挑涝。以畅归海之势。

　　黄河北徙宜复淮水故道论　　　　　　
丁显

尝思不一劳者不永逸。不暂费者不久省。成规相袭而未策万全。不可以除积世之害。机势可乘而或惑浮言。不可以建万世之利。即如今日之淮水是已。淮水发源于河南平氏县。其在禹贡曰。导淮自桐柏。东会于泗沂。东入于海。淮即今河南桐柏县淮河。历安徽颍凤盱泗。经江苏桃源清河而东者是。泗即今山东泗水县泗河。历曲阜滋阳济宁邹县鱼台。经流南阳湖微山湖迄八闸而东南行为中河逮清口入淮者是。沂即今山东沂水县沂河。历兰山郯城。经骆马湖迄旧邳州会中河入淮者是。入海之处。即今江苏安东县云梯关地。此神禹之故道也。其时水分为南北条。四渎安流。各不相。有利而无害。自汉及宋。遂有河患。冲决迁移。靡有定地。或决而复塞。仍归一道。或决而分行。汇为两渠。或决而由巨野入泗。而不日仍归故河。或决而夺汴水入淮。而不久即归故道。此数千年中。倾灌城邑。衍溢田畴。咎悉由于黄河。而淮水安流如故。然俱为害于兖豫。未尝为害于徐扬也。及宋神宗时。大决澶州曹村。而河淮遂合为一渎。彼其时淮扬犹未遽被其害者。缘黄河犹分为二派。一合北清河入海。一合南清河入淮。水有所分。黄水亦未甚强。淮水之清。足以刷黄河之沙而行。且黄河经行未久。淮流淤垫。犹未甚高。海口深通。犹未遽壅。是以二渎并流。畅行入海。尚不致为害。乃至明宏治中。刘大夏筑断黄陵冈。河之北流绝。而全黄河遂夺淮以行。今日清口以东之旧黄河。即禹以来淮水之尾闾也。自是淮扬之害。遂靡有已时。有明一代。黄河之决于北岸者十有四。黄河之决于南岸因以入淮者五。其最惨者。隆庆四年。高家堰大溃。淮河之水。洚洞东注。合白马汜光诸湖。决入八浅。其时山盐高宝兴泰江东诸县。悉为巨浸。于是命侍郎潘季驯治之。驯之治。大抵以疏辟海口束清刷沙为善策。终驯之任。其害稍戢。逮乎我　朝。黄水之屡决屡塞。犹议补苴。而淮水之愈塞愈决。迄少乐岁。即如一湖堤也。而一决于武家墩。再决于高良。三决于高家堰。四决于古沟坝。五决于畲家坝。六决于十三堡。即如一运河堤也。而一决于露筋庙。再决于崇湾堤。三决于清水潭。四决于邵伯镇。五决于状元墩。六决于马棚湾。七决于荷花塘。八决于六安闸。即如一清水潭也。而一决于康熙九年。再决于康熙十一年。三决于康熙十二年。四决于康熙十五年。五决于康熙十九年。彼其时　　　庙算非不周也。河臣非不明也。　国帑非不足也。民力非不富也。疏源浚流非不毅且勤也。防微杜渐非不精且细也。而卒未能弭其患者。缘黄河日强。淤淀日高。淮水欲由故道而行。则黄河已扼其吭。是以夏秋之交。一经盛涨。消减则支派无自而开。宣泄则尾闾已为黄占。欲其不决而为害也。虽神禹治之。亦不易为力。幸赖靳文襄公神明独运。设法补苴。于湖堤。则设仁义礼智等坝。以减全湖之水势。于运堤。则设车逻昭关等坝。以泄运河之异涨。伏秋盛汛。启闭以时。终公之任。未尝有溃决之害。

然而每岁启坝之时。农民号呼。哭声震地。波涛万顷。秋禾一空。昔之人有言曰。东去祗宜疏海口。西来切莫放周桥。均是害也。堤之决也。水性猛。猛则灌城邑而伤民人。其害大。坝之启也。水性缓。缓则漫田畴而损禾稼。其害小。文襄公不得已之苦心。天下实共谅之。乃自咸丰初年。丰工再决。黄河北徙。而河道又一变。自此淮安之地。永绝河患。淮扬之民私相庆曰。从此河自为河。淮自为淮。二渎分流。各不相妨。出水火而衽席。易昏垫为平成。此其时矣。诚能于此疏辟引河。大浚海口。以复神禹之故道。则积世之害于此去。即万世之利于此兴。其功当不在禹下。亦何至清水潭再决于今日耶。嗣因军务倥偬。计未及此。酿至同治八年六月二十九日。清水潭漫决多丈。洪涛巨溜。横数百里。兴泰城中。水深数尺。而禾稼之淹伤。庐舍之漂没。其惨更不可忍言。数月之中。奇灾迭告。民户之财产。顿耗数千万金。　国赋之租粮。顿损数十万额。推之盐课之不能照额征收。厘金之不能如数清缴。更可悬想而知。今诸大宪集款堵塞。刻日告成。两郡居民。欢声载道。然杞人之忧。更有不能已者。洪泽湖于高堰五坝为建瓴之势。而高宝湖于运堤五坝又为建瓴之势。霪雨盛汛。无岁无之。而自军兴以来。库帑支绌。岁修经费。小小补苴。今岁塞而明岁复决。其害不可胜言。不决于此而或决于彼。其害尤不可胜言。不决于运堤而或决于盱堰。其害更不可胜言。就使不再决也。而伏秋防险。河厅汛地。竭蹶河干。在在总须经费。万一启坝。亿顷禾苗。又归罄尽。秋冬堵筑。虚耗万金。闲尝私相议说。与其劳费无已。为惩汤止沸之谋。曷如扼要以图。为釜底抽薪之术。术何在。亦在辟清口引水入黄以复旧淮河尾闾而已矣。且清口不辟之害。又不独淮扬而已也。淮水发源于河南。迄颍凤而始大。合七十二道山河之水。悉潴于洪泽湖。每际桃汛秋防。颍凤盱泗寿亳怀霍之交。悉成巨浸。决堤溃岸。害亦相仍。则堰盱闸坝。为淮河漫溢之堤防。即为皖水宣泄之门户。是故三河未启。则皖省滨淮州县被其患。运堤既决。则广陵濒海州县被其害。惟水性趋下。里下河之害常什九也。况乎清口之不辟。害之在于淮扬者。犹可防闭。而害之在于徐海者。更难补救。沂泗两水旧俱会淮入海。近则黄河高仰。横截中流。沂泗之不能入清口。犹淮水之不能出引河。而南阳昭阳微山等湖水。又从韩庄闸奔腾澎湃。灌入运河。夏秋盛汛。巨浪弥天。丰沛邳郯桃宿之区。悉成泽国。幸而高宝水势不旺。则穿贯淮渠。借道南运。由运堤五坝。泛滥东流。以里下河为壑。不幸而高宝两湖水势饱涨。则惟有常开刘老。由六塘河入海。波流漫溢。海赣沭安。秋成绝望。以是知海口不辟。徐海之害。等于淮扬。蒿目民艰者。尚其援手以救之哉。且夫除非常之害者。与其难。不如其易也。建无穷之利者。与其创。不如其因也。

