<!-- { "loadSidebar": true } -->
孟慈为户部郎官且十年。数建大计。以伉直闻。其言多深中事情。执政施行。天下未尝不称便也。中以忧归数年。益究心东南事。既服阕。将之京师。乞言于其友人姚莹。莹应之曰。子南人也。而官户部。地方之疾疢。　国计之盈虚。皆知之矣。奚事余言。然窃怪以今　　天子之明圣。宰相公卿与督抚大吏之贤。而中外议论。时有异同者。岂非上下之情。犹有未尽通。而吏民之隐痛。犹有未尽达者乎。　国家比岁以来。西逆授首。楚粤问顽苗盗贼。再勤师旅。灾荒弥于七省。度支固不能无绌矣。而海塘河工。岁修动辄数百万。不得已而有筹备之例。论者皆谓与其外筹。曷若求诸常赋。常赋之大者。则莫如地丁漕盐。以故征责稍急焉。三吴数歉。赈抚未已。而壬辰犹运全漕。复附运截漕米二十余万。癸巳秋灾。漕尚百十余万焉。两淮盐法敝坏之后。改弦更张。不及四年。而上入税课。年皆三百数十万两。带纳旧逋。又数十万。运库久罄。一旦积存至三百余万。此皆毕大吏之智能。极下吏之喘息。而竭闾阎之脂膏者也。三吴古称财赋之区。然八府四州。幅员不及千里。而上供恒倍数省。定制凡直省赋税银五千四百四十五万七千五百九十五两。而江苏两藩司地丁三百九十九万八百余两。漕项六十一万二千三百余两。两淮盐课杂费三百二十二万。又帑息七十余万。上海浒墅龙江扬州淮安关税一百一十四万六千九百余两。通九百六十七万有奇。盖六分而出其一。凡直省漕粮行月米五百一十一万九千二百石。而江苏漕粮米一百五十三万七千一百余石。行月米二十万二千二百八十余石。通一百七十三万九千三百八十余石。盖三分而出其一。其在丰岁。犹有病者。况疮痍未苏。物产久耗。其能堪乎。民力不足。负地丁者十犹一二。负漕米者十乃三四。中人之家。每称贷输将。州县催科乏术。上畏考成。皆借私责。移官钱。补苴集事。盖苏松常镇间。无不困之官。无不病之民矣。孟慈游历东南。其见今日大吏。尚有任权势以受苞苴者乎。州县之中尚有纵晏乐以自封殖者乎。匪特无之。在官则以征解不及为忧。罢官则以交代亏空是惧。官吏疾首痛心。闾阎呻吟憔悴。此孟慈之所目击也。若夫盐务则课出于商。商出于盐。今沿海场地。非潦则旱。卤产不旺。几于地爱其宝。此盐之绌也。徽西大商。昔日数百万之赀者。今无一人。百计招徕。小商仅足应课。又为积残滞引。侵占新纲。故完课不能如额。此商之绌也。然积引计之。则每岁所完课数。亦略相抵。若此者为之减根窝。节浮费。轻课则。顾资本。缉枭贩。堵邻私。便之之。惟恐不至。夫是以诸商资本虽微。犹能黾勉奏销。而不致亏关国帑也。今之言者于漕必取其全。而且责其速。地丁每届奏销。必以三年比较。而责其多。于盐课不问正杂。而惟责其岁输皆盈。此夙昔全盛之所难能。而以求诸凋瘵之后。岂谋国者有遗算乎。抑明于内而昧于外。但见上之需。不见下之困也。非有深知吏民之隐痛者。切陈于公卿宰相之前。事理何由上达。孟慈勉乎哉。以若所见。及若所闻。悉以达于卿贰。卿贰以达于宰相。宰相以达于　　天子。为东南官吏民商。休养数年。以舒其气。官民之气舒。而后财赋之本可固。　国用其有不足者乎。孟慈南人也而官户部。位可以言。言之必可听。以今　　天子之明圣。与夫宰相公卿之贤。苟闻此言也。中外议论。必有洞然深中者。而何异同之患哉。

　　复何竹芗同年论会计书　　　　　　　
魏源

承示所撰　　皇朝会计录。商订体例。具征留心国用。志虑远大。敻异乎俗吏之所为。窃谓考财赋之源流。不难于入数。而难于出数。天下赋税入数。自雍正以后。至今百余年。未尝加赋。未尝改法。总不过岁入四千万两之数。但披会典户部一门。立见纲领。即因银贵钱贱。有今昔民欠多寡。亦不甚悬绝。以历次捐输补之。有赢无绌。故入数不难稽。所难稽者。岁出之数而已。军需河工之费。乾隆亦未尝无。普免蠲免之诏。乾隆间更甚。开捐则乾隆六十年间止川运一次。不及嘉庆以来十之一。何以昔时浩浩出之而不穷。今则斤斤计之而左支右绌。世俗或归咎于新疆经费。岁出关外三百万。果如其言。则乾隆中叶。国用即应匮乏。何以库藏充盈。均在二十载荡平西域之后。至末年常贮七千余万乎。尝究其故。大抵不出河工宗禄兵饷三端。惟兵饷一门。乾隆四十年。曾增各粮及赏银共二百万。嘉庆十年仅裁汰四十万。此兵饷出入一大关键。至河工。则康熙以前。沿河州县拨派民夫。乾隆中始全发帑。而岁修亦不过百余万。至嘉庆中加价。南河遂至三百万。又加以东河二百万。此河费出入一大关键。宗禄则生齿日繁。岁增一岁。非八旗生计之比。盖旗兵马甲有定额。而宗禄无定额。多一口即多一粮。计自乾隆至今六十载。其繁衍不知几倍。此又国用一大关键。然三者中。惟兵饷可稽。至河费则户工二部所存档案。皆止嘉庆以来。其乾隆以前河费。曾托祁大司马询之司员。皆以为无案可稽。宗禄则询之宗人府丞刘宜斋。名谊亦委诸满员所掌。汉官不知其数。此二者皆不能考。又何从议国用之丰俭。财赋之消长乎。至救时务之书。宜易不宜繁难。而钱谷琐杂。尤使人厌惮。与其钞胪簿籍。无文行远。似不如约举大纲。作为数论之易览而有裨也。大雅以为何如。原书奉缴不宣。

　　上祁相国论军储事书道光二十九年　　　
汤修

窃惟聚人之道。本于理财。经国之猷。先宜制用。况当欃枪未扫。帑藏先空。可不未雨绸缪。多方筹备乎。然生财祇有此数。取用每无穷期。非必淫侈无度始足伤财。但不丰俭因时已非节用。其獘必至损下而益上。其害必至聚财而散民。始以除盗贼而筹馈饟之方。终以筹馈饟而增盗贼之势。掌国计者不可不深长思也。圣贤论政。足食足兵民信三者。至必不得已时。止有去法。别无加法。岂其智不若后人哉。良以非义取利。势必至失民心也。易曰。节以制度。不伤财。不害民。传曰。百姓足。君孰与不足。百姓不足。君孰与足。古训昭垂。良可察也。我　朝　　　圣圣相承。痌瘝在抱。　　皇上宽仁恭俭。宫中府中。服用俱有定式。一游一豫。制度皆由旧章。从无汰侈骄奢之事。顾当经费支绌。而犹袭丰亨豫大之规。则时绌举赢。必苦于不继。当馈餫纷繁。而不省泛常浮杂之费。则出多入少。必至于不支。盖因循之久期于振兴。而振兴之难同于创造。非法创造之显谟。无以建振兴之大业。苟以为所图迂缓。则七年之病。求三年之艾。犹胜于不蓄也。苟以为所得纤微。则日计不足。月计有余。犹胜于不为也。与其为苟且一时之计。以伤　国家元气。何如法　　　神圣万年之道。不失治世常经乎。条款之详。未敢妄拟。纲领之大。略可指陈。一军国之要需不可啬。宜核虚冒。而动项必期于有功。一中外之费不可留。宜裁缘饰。而用财惟主于所急。一征解宜年清年款。勿致影射旧亏。转增新欠。一獘宜渐消渐革。勿任因循中饱。暗损正供。此则清理财用之出入。而收效于数年之后者也。至于目前应急之方。则亦有说。或责成粮台。核军营浮消浪费。或饬令将帅。汰军营疲卒冗员。或转运随地制宜。米麦布帛。皆可利用。不必拘泥用银。以免辗转兑折之数。至若发　内库之积储。出　宫庭之金币。减　内廷之费用。停　禁之工修。则又　　圣主忧勤天下。克己宏物之盛德。足以动臣民愧奋之心。消盗贼怨愤之气者也。若夫生财之大原。在小民之乐业。非察吏明。则贪庸得以便其私。非恤吏周。则循良无以展其用。故令长之贤。视乎郡守。郡守之贤。视乎督抚。督抚施措。视乎　　朝廷大臣。而必本于主德之清心寡欲。苟吏非其人。则章程虽密。第以文具相欺。法令稍乖。必至侵渔无艺。而又何财之可得。至于选将才。严军令。惩退怯。恤饥劳。宽结会之徒。锄为逆之首。守土者保完善之区。使贼无所掠则自散。统师者勉袭击之策。使贼无所据则自衰。此其事若无与于筹饷。而转输不至坐耗。实为筹饷之先务也。自来论治者。必责难于君。而委重于大臣。故宰治者。苟怀百姓有过在予一人之心。而震动恪恭以迓天眷。辅治者苟切饥由己饥溺由己溺之意。而循名责实以励才。则庥祥自集。功业自成。此固振獘起衰之大本。而理财亦不能外焉者。岂当此　明良喜起之时。不还至而立有效也哉。不此之务。而多为名目。别启径途。巧言以动　　圣听。托说以剥民财。窃恐其患有不至于财匮者。　　祖宗谟训具在。灵爽式凭。自宜无有忍出于此者也。忘分僭越。谨陈管见。伏冀钧裁。无任感激惶恐之至。

　　与陈芝楣同年论清查交代书　　　　　　　
徐宝善

少穆前辈勇于任事。而才足济之。得吾兄为之佐。何废不兴。何坠不举。惟奏查牧令交代。兹事久历因循。惧发大难之端。遂有缺皆累。如痈疽然。积久无不溃烂者。及时发之。固智者事也。然则弗办则已。若办犹不办。则以后愈难着手。必有作茧自缚之患。窃尝揆之时事。断不可务赫赫之功。必先将各缺所亏。一一知其实数。然后宽以岁时。勒以成限。加以调剂。俾积累者得渐次弥缝。勿任一朝溃决。寓旋乾转坤之手于不大声色之中。庶元气不伤而国帑有济。然使少存姑息。不择一二顽劣不职者严创之。则威不立。威不立则令不行。而长官苦心调剂之方。适足为私饱中橐之计。犹是自缚之术也。宽猛之闲。是在大才之权衡。蠡测之见。未识可效愚者之一得否。

　　致何青耜户部兆瀛论米折书　　　
汪本铨

浙中振事。委曲求全。均就妥贴。统计用项不逾百万。可谓煞费经营。兵米缺额甚多。前议以本折搭放。行之数月。各已相安。今奉部文九本一折。如果十余万米可以筹划。又何靳此一万余石。而必议给一成折色耶。至部议筹米之法。曰采买。曰捐输。曰仓谷。采买则须倍价。[捐](损)输则无定期。仓谷实贮无多。尚须留作明春粜济。种种窒碍。而不能辨也。太仓空虚。窃意八旗甲米。亦宜参放折色。虽有损于库帑。然较之采买。不过半价。非明损而实益乎。今必于米贵之时筹米。且于米缺之地取米。既费　国储。亦妨民食。似非计之便也。管见所及。敢以陈。

洵童年孤露。复经丧乱。先集散佚无存。此书系道光己酉先君子任浙藩时所作。洵后从何青耜先生乞得。因关时事。谨手录编入。尚有绪论。存钱币类中。吴子序冯林一两议。及吴文节一书。合而观之。略见大概。荩臣谋国。集思广益。于救弊补偏为尤难矣。男洵附识。

　
卷三十　户政二理财中

