<!-- { "loadSidebar": true } -->
再密陈者。臣窃观此股捻匪。奔突六省。攻剿十年。久成流寇之证。虽人众不及发逆。而马队则数倍过之。其凶很之性。狡诈之谋。亦不亚于发逆。而中外论者。轻视此贼。以为殆不足平。古称恐则致福。骄则致败。若人人轻视剧寇。则骄气于数省。岂有奏功之理。明季流贼。初亦或聚或散。时盛时衰。终遂至于不可收拾。殷鉴不远。能无惴惴。臣愚以为欲求众心之儆惧。须先戒奏报之虚浮。奏报之于兵事。关系最重。所奏果实。则一军之是非悉公。　朝廷之赏罚亦当。所奏若虚。则劳苦多功者从而寒心。巧伪偾事者反以得志。近日各路奏报。颇多粉饰。河南湖北两省尤甚。河南今春屡报胜仗。查询实无战事。湖北报正月二十八日鄂军会同铭军攻克黄陂。查询是日午刻刘铭传率师克城追贼。酉刻收队。并未见别有一兵来会。至二更后。鄂军蓝斯明刘维桢等始至西门外驻。今铭军与鄂军均准开单请奖。有功者与无功者毫无区别。实不足以彰公道。凡疆臣奏事。皆据各将领原禀入告。本不能免于虚饰。但须略加考察。稍为删改。俾黑白不甚颠倒。庶中材知所劝惩。伏乞　　皇上不咎既往。儆示将来。于鄂豫暨各省奏报。俯赐鉴察。殷勤训诫。其屡报胜仗毫无实际者。　严旨诘责。风气一振。不特疆吏悚惧。即幕僚草奏者。亦不敢率尔命笔。大局幸甚。同治三年八九月后。亲王僧格林沁之师。疲劳过甚。邓州吕堰驿罗山等处之败。失去战马三千余匹。精锐伤亡太多。本不可以再战。向使　　皇上灼知实情。或令该亲王回京休息数月。或令在山东河南停兵养锐。亦何至有曹南之祸。乃各省奏报。皆称捻匪最畏僧格林沁。不敢与之交战。或称残无多。歼除在即。　朝廷不得确耗。早为之所。遂至殒丧贤王。忠良短气。遐迩震惊。臣痛念及此。未尝不归咎奏报失实有误大局也。自臣接办此贼。设四镇驻防之卒。筹大枝游击之师。意谓且战且守。或可渐有头绪。及此次入齐。与张总愚股匪相遇。本月初旬。三次接仗。两次挫衄。张逆人数较少。即已骁悍若此。况益以任赖等逆之众。尤觉难操胜算。总缘贼马逾万。数倍我兵。旷野平原。步不敌骑。臣屡思多练马队。不特湘淮各勇。骑射非其所长。且臣所派两起买马之员。均据禀称去冬大雪苦寒。口外马瘦且少。不敷购办。臣处欲添千余骑而不可得。鲍超欲买三千余匹。未知成军更在何日。臣受　命剿捻。已满十月。制寇之方。尚无把握。终夜以思。且忧且愧。外闲不察。或以迅速成功相期。每日所接宾僚。无非誉言。所阅文牍。无非谀词。不曰旦夕可灭。即曰贼无长技。此等浮言虚誉。既恐传播行闲。长部曲骄矜之气。亦恐上达　　天听。弛　朝廷兢业之心。臣因此次小挫。将各军痛加儆戒。尤愿我　　皇上弗轻视此贼。常以流寇难治为虑。博储将材。以求为可继。稽核奏报。以戒其勿欺。庶凭　　圣主朝干夕惕之怀。终救中原火热水深之阨。区区微忱。谨据实附片密陈。

　　覆陈剿捻遏流清源疏　　　　　　　　
曾国藩

谕旨又令臣酌量前进。择要驻。以便就近调度。臣虽至愚。岂不思步步进逼。急图殄灭之方。惟臣细观贼情。已成流寇行径。若贼流而官兵与之俱流。则节节尾追。着着落后。假令此时追至汝洛。待贼南趋光黄。又折而追至光黄。或贼东趋徐。又折而追至徐。虽终岁奔波。终无大损于贼。臣之愚见。常欲坚持初议。于捻匪必经之途。驻重兵。如刘铭传驻周家口。贼若回窜扶沟鄢陵。即自周家口迎头击之。张树声等驻徐州。贼若回窜永城。即自徐州迎头击之。推之贼窜蒙宿。则刘松山等自临淮迎头击之。贼窜曹单。则潘鼎新自济宁迎头击之。变尾追之局为拦头之师。以有定之兵制无定之寇。庶几渐有归宿。　　皇上如以臣议为可采。则于臣驻兵四处之外。请　旨饬下湖北河南督抚。于豫之巩洛宛邓。楚之随枣黄麻。各驻劲兵一枝。与诸将坚约。重在拦头迎剿。不重在贼退尾追。似亦制胜之策。近人多谓捻匪并无大志。旦夕可平。微臣独念捻匪或成流寇。祸患方长。此贼有甚似流寇者一端。有不甚似流寇者一端。凡流寇所以日聚日众。非良民皆乐于从贼也。祗因贼骑剽忽。劫掠居民不得耕获。百里废耕。则百里之民从贼偷活。千里废耕。则千里之民从贼偷活。今凤颍徐泗归陈等郡。几于千里废耕。而官兵又骚扰异常。几有贼过如篦兵过如洗之惨。民圩仇视官兵。于贼匪反有恕辞。即从贼亦无愧色。此甚似流寇之象证之可危者也。凡流寇如无源之水。听其所之。而此贼尚眷恋蒙亳老巢。旁县皆田荒屋毁。而蒙亳尚有田庐之乐。斯又不甚似流寇证之差善者也。臣即于四处设立重兵以遏其流。又拟查办民圩以清其源。先查亳州蒙城宿州永城四属之圩。分别良莠。大加惩治。其余有捻州县。次第查办。近日出有告示一件。钞附呈　御览。臣驻之处。仍应以徐州为老营。以临淮济宁周家口为行营。庶于清查民圩。督饬诸将。两有裨益。是否有当。伏候　　圣谟详为指饬。

　　接署　钦差大臣沥陈兵饷事宜疏同治五年　
李鸿章

前奉　旨饬令进驻徐州。本系总督管辖之地。吏应办之防。清淮以东。宿蒙以南。如兵力能及。臣皆责无旁贷。故不敢稍有推诿。兹复奉　命接署　钦差大臣。则凡发捻所到之区。众人束手之际。皆将责望于微臣。以臣智术短浅。才力薄弱。实难胜此艰巨。非敢沽谦抑之虚名。拘辞让之末节。揆时揣分。战栗惊怖。诚有不能自已于衷者。惟恭绎　　圣谕。因曾国藩积劳致疾。重烦　廑念。令臣暂时署理。为一时权宜之计。若再三坚辞。往返耽延。既无以仰体　宵旰之忧。且令曾国藩病躯候代。情谊亦觉歉然。展转焦思。惟有仰恳　　圣明。从容筹议知兵大员。督办剿捻军务。或候曾国藩调理就痊。仍旧办理。俾臣稍安愚拙。获免大戾。感戴　高厚。曷有既极。但就目前有必须豫为筹度者。有不敢豫为限制者。谨为　　圣主一一陈之。上年九月。奉　旨令臣带兵驰赴河洛。臣即恐一离本任。则粮饷军火。均无所出。当将可虑三大端。据实详细覆陈。曾国藩本年八月二十三日附片奏称。将帅带兵剿贼。非督抚手有理财之权者。军饷必不应手。系阅历真切之语。年余以来。曾国藩在前督师。臣在后筹饷。患难与共。休戚相关。虽士马未尽饱腾。而臣之心力实已交瘁。怨谤亦所不辞。臣来徐甫踰一月。后路粮饷转运。相隔渐远。每恐呼应不灵。若再逐贼出境。远驻豫省。军务大局。未必遂能有济。而各军饷需。本任公事。必多贻误。即蒙派员。接署督篆。各有责任。各有作为。何能与前敌痛痒相连。始终如一。若强争则徒失和衷。若隐忍则必分畛域。军需稍有掣肘。斯功效全无。溃败立见。臣去年折内。固已言之详且尽矣。且臣自问本心。于一切荣利。素知恬澹。若从此脱卸地方事件。专意办贼。事机可赴。神智不纷。犹可勉力报效。若因饷缺而溃。亦非　朝廷所以用臣督师望臣成功之意。臣从军十数年。稔知军情利钝之由。其枢纽不在贼之难办。而在粮饷军火之接济。曾国藩老病侵寻。自萌退志。臣每谆切恳劝。谓若不耐军事之劳顿。即请回任筹饷。坐镇要区。彼总以精力衰惫相谢。然亦以剿捻全军。专恃两江之饷。若经理不得其人。全局或有震撼。与臣再四密商。迄无嘉谟可以入告。是以不得不赖　朝廷之善为区处矣。今　谕旨未令人接办江督与通商要件。而询及应否驻豫境。臣若至豫省边界。离江宁千余里。离苏沪千数百里。军储之调发。属吏之禀承。文牍往还。动踰月。未有不迟误者。后路根本重地。皆新复之区。又多通商口岸。设有蠢动。更难兼顾。臣反复推究。事理务求一是。纲领全在得人。　　皇上若仍令臣兵饷兼筹。须以驻徐州而止。应仍如曾国藩前奏。东路稍松。当回金陵。或驻清江。力筹饷运。乃足以固军心而维大局。捻逆在东。则督饬各军就近兜剿。捻若趋豫。则体察诸军之劳逸。东路之防务。更番酌调。跟追前往。与鲍超曾国藩等军。会合夹击。刘铭传等忠勇奋发。临敌应变。均尚可靠。臣随事商筹调度。似不致遽有失机。若　　皇上专责臣以讨贼。在本境可兼管地方。驻别省即不能兼管地方。如不兼管地方。军需当责之何人。缺乏当如何处置。非一二空言。能有实济。此必须豫为筹度者也。

至捻逆久成流寇。臣军打仗虽尚得力。而马队太少。不及贼马之多且悍。曾国藩固屡言之。臣到徐后。审察军情。可以胜贼。而尚不足以灭贼。贼败后。马队急走日百余里。我军步队至速日七八十里。贼随地掳粮。我军须赍粮而行。现各军置车驼。赍粮不过旬日。旬日之外。就地采办。而贼过处。人烟荒凉。城乡穷苦。往往停留三四日。购不出一日之食。且饷银远道解送。亦不应手。军士忍饥赶路。催逼太紧。恐生溃变。我停一日。贼走已数百里。此剿捻追贼之苦。前亲王僧格林沁所统。马队尚多。而仍屡蹶不振者。职是之由。曾国藩接手后。有鉴于此。故始为设立四镇。旋议扼守运河沙河。使地势收窄。贼势较蹙。较易兜剿。目下运防。水深堤密。尚可扼住。冬春浅涸。尤须加意。其贾鲁河沙河地段太长。人力难齐。终办不成。为今之计。自应用谋设闲。徐图制贼。或蹙之于山深水复之处。弃地以诱其入。然后各省之军。合力三四面围困之。或阴扼其饥疲裹胁之众。使其内乱残杀。否则投降免死。给资遣回。以解散其穷蹙致死之心。而披离其党羽。或另有设守致困之法。容臣与湘淮各将帅及各省督抚相势妥筹。但能同心协力。冀有歼贼之时。军事随时随地。变幻无常。此不敢豫为限制者也。

　　筹办胶莱扼剿事宜疏同治六年　　　　　　
李鸿章

