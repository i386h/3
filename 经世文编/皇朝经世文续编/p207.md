<!-- { "loadSidebar": true } -->
　　条陈国用事宜疏道光十三年　　
那斯洪阿

奏为　国用宜清源节流。严出入而定常经事。窃惟礼经曰。国无九年之蓄曰不足。无六年之蓄曰急。古人于备豫之道。言之亟亟者。所以防有事之时。敛财病民也。盖以尧水汤旱。虽盛世不能无荒。三苗玁狁。虽大化不能免金革。是以思患而豫防之。我　国家车书一统。幅员之广。自古未有。夫地方既大。财赋自应日增。宜乎贯朽而粟陈矣。矧　　皇上躬行节俭。中外悉知。而　国帑不见充盈者。无他。一在于理财之臣不严于财之入。一在于用财之臣又滥于财之出也。我　朝赋税定额。鉴于明季加派钱粮之獘。体恤民商。税为轻减。故一年所入者。统计地丁盐课关税耗羡各等项。不过四千数百万两之数。而俸饷廪食杂支等款。约有三千数百万之多。果使地丁无欠。盐课税务无亏。所余虽属无多。尚可久而自裕。乃近年以来。地丁无岁无欠。盐课税务无岁无亏。所入已不敷无事之用。兼之新疆湖南广东福建连次军需。两河屡兴大工。直省频年灾赈。一经有事。动增数百万。无怪乎司农莫展一筹矣。每见军需河工等事。有议开矿利者矣。有议加盐价者矣。有议开捐纳及劝商捐者矣。上廑　　圣心。权其利害。或驳斥不行。或暂行即止。乃系不得已之权宜。实未可为久远之计划也。臣伏思充　国家之用者大端有三。曰地丁。曰盐课。曰税务。财之源也。是宜严催之。督课之。推广之。使应有者不使或无。则财之源清矣。耗　国家之用者大端有三。曰河工。曰亏空。曰费。财之流也。是宜变通之。修补之。裁汰之。使本无者不使或有。则财之流节矣。臣非敢于拜章之始。即为言利之臣。亦不敢避不韪之名。而缓当急之务。谨就臣管窥所及。敬为　　皇上陈之。一经征地丁正项钱粮官员处分。应照旧例从严办理也。查户部田赋。例载赋额丁额。通共各直省所入者。共约计银二千七百余万两。　国家经费。强半赖此。然必各省皆遇丰收。各州县全无积欠。始有此数。近年以来。各省州县经征钱粮。求其全完无欠及欠不及分数者。往往难之。何则。处分之名虽有。营脱之计甚多。是以玩泄日甚也。盖地丁钱粮。欠者有二。有欠在民者。有欠在官者。究之其过皆在于官。我　朝赋税本轻。各直省上则之地。每亩科银不过二钱三四分。中则下则止于一厘数毫。至甘肃省分。有科银二毫者。虽地之肥瘠不同。然较古人什一之法。又轻甚矣。是以遇丰收之岁。寻常百姓。未有不愿早输　国课。幸免追呼。即有一二疲玩之户。该州县果能实力督催。亦何难于完纳。无如不肖州县。懦者缓于催科。强者敢于擅用。迨至积欠已多。或营谋升调别缺。离任即可议结。或赶紧加捐级纪。抵销仍可居官。此钱粮所以日见不足也。查吏部旧例。内载各省督抚应行保题各缺。承追督催停升征收之案。不准保题。又调补调署官员。督催分数钱粮。不准调补。详核例意。盖欲使众知正项钱粮。为州县首务。傥有积欠三参四参。即有降革之虞。不调不升。绝无营脱之计。法至也。

后经各督抚违例保题。率经部驳。复因难于得人。又准其遇题调要缺。将各省应升应调人员。任内一切因公处分。无庸核计。在　　皇上任用大臣。原冀督抚无所牵掣。或可以收得人之效。而狡猾之州县。反思可以辗转委卸。顿生离任幸免之心。伏思督抚题调人员。必曰人地相需。非此人不可。夫　国家所以设官。原欲其尽职耳。该州县于本任地丁正项钱粮。尚不能经征全完。何以谓之才。何以谓之能。既准其违例升调。则州县视钱粮之不完。为无关紧要之事。实欠尚且拖延。带征更难催解。积欠日多。未必不职此之故。臣愚以为与其临事以筹额外之财。何如先事而严应征之课。应请　敕下嗣后州县经征地丁正项钱粮。已经初参者。无论何项缺出。一概不准升调。并已经初参之后续行捐纳加级。亦不准抵销处分。庶几州县之懦者。可以有振兴之念。强者可以有警惕之思。而地丁钱粮。不至愈欠愈多矣。一盐课宜酌立章程核实处分也。查各省行盐之地。额征银五百余万两。近来每年报征足额者绝少。而报征缺额者动至数十万两。所欠率归铳赔蠲缓。核计数年中。即已少征一年之课。此犹是正引正额也。外此带款到限。则借口滞销。商捐到限。则但称疲乏。至于帑本发自左藏。一年应有一年之息。而息银不按年批解矣。令缴回本银。而本银不按限完交矣。至于加价随同正引。一银应加一引之银。而加价另报积欠矣。即分限带征。而限外又展限矣。凡此款项。并非府库之羡余。乃系　国家之度支。或养赡兵民。或藉资工饷。月出岁出。一款不能暂缓。而年复一年。数千百万可以虚悬。无怪用项日绌也。近今言盐利者。或云改征盐税。或云就征课。此均非轻举之端。亦非臆断之事。臣反复思维。凡事之百獘丛生者。宜先去其太甚。然后可以次第整理。盐务之紧要。在奏销。在引目。而其太甚之獘。亦即在此二者。其一奏销展限也。查吏部盐课初参定例。运使提举分司场大使等专管盐务之官。欠不及一分至五分者。均降罚停升戴罪督催。至六分以上者。革职。盐政核计初参欠不及一分至六分者。亦降罚停升戴罪督催。至七分以上者。革职。初参后仍加复参。处分不为不重。无如奏销限期一展。每见二月应题报者。辄展至八月。以致例定奏销限内。虽全不征完。亦无从查问。迨题本到部。按款行查。动经数月。名为一纲之银。实则两纲之限。况展限后仍多未完乎。详查地丁奏销。从无展限之事。即盐法各例。亦无准其展限之条。而行盐大员。往往踵案行之。冒昧渎奏。此不可不严禁者也。其一铳引赔课也。查督销盐引定例。各省官员督销盐引欠一分至四分者。降职停升戴罪督销。五分至七分者。降级调用。不准以融销开复。至八分以上者。革职。是盐务之例。不但征课之责成甚重。即销引之考核亦严。无如铳引赔课之端一开。一切均可诿卸。盖铳引则不计引之已未完分数矣。赔课则不计课之已未完分数矣。甚至督销未完。遇停运铳销时。反将原参处分一律议结。滥入吏例。尤属非是。

夫课随引征。销引不完。尚干吏议。岂可铳引不行。反无罪愆。如云停运仍令赔课。似于课款无碍。不知赔课必至分限。全赔则全缓。半赔则半缓。列入带款。辗转拖延。均归无着。夫本纲正课。一分有欠。即应查参。岂可全数不完。反准其分限。而行盐大员。又往往踵案行之。冒昧渎奏。此尤不可不严禁者也。应请　敕下各省督抚盐政。嗣后永不准奏销展限。务令按期题报。如征不足额。即照初参复参各例核实议处。亦不准铳引赔课。如有妄请通纲铳赔分限者。则是全纲正课丝毫未征。不完已至十分。无例可科。应将督征经征各员。加等议罪。其或取巧渎请铳半赔半者。亦应照五分未完之例。先行议处。所赔一半。不准分带。仍按复参例限完报。从严查议。至于带款商捐帑利加价等项。均各有定限。如到限不完。及届期再展。应由部臣随案查参。加以处分。仍严行追缴。至于各处商欠。亦宜实力催追。查商人欠项。定例本有枷号杖徒及查封家产之条。无如外省积习相沿。徇庇不免。以致奸商无所畏惮。应请　敕部查明。务将各商欠项。按限严催。如不完交。即将该商治以应得之罪。庶几在官者有所顾忌。在商者少戢奸萌。盐课不致日亏日甚矣。一各项税务亏欠应设法变通也。　国家惟正之供。地丁盐课而外。则税务矣。近年以来。各处关税。有或足或亏者。有无岁无亏者。夫同此货物。同此流行。较之数十年前。何以顿相悬绝。盖税官之办理不。家人之卖放。奸商之偷漏。居其一也。故此人任之则足额。彼人任之则亏短。是其明验。亦有年岁之水旱。道途之阻滞。物价之消长。居其一也。故今岁此人报亏。明岁彼人亦报亏。是其明验。现当税物赔补之例方严。在侵课肥己者。原应惩办。而在坐守少收者。亦徒事追呼。且所亏半属盈余。无从加之重议。若不酌量变通。恐课项虚悬。　国计无补。臣反复思维。事之在民者。不可舍旧而谋新。此宋王安石青苗方田之法所以滋扰也。事之在商者。可以酌盈而剂虚。此唐刘晏榷居大半民不告勤之所以可行也。拟推广旧例而补苴之。查户部例载。京城九门以外。开设铺面者。分别等则。令大兴宛平二县征收税课。上则铺户每户征银五两。中则征银二两五钱。下则免税。九门以内。铺户供泼水垫道之役。不征税银等语。又田赋例载。直隶天津沿濠铺面。房租银若干两。又喀什噶尔伊喀喇沙尔阿克苏等城。头等房每间租银三钱。二等房每间租银二钱。三等房每间租银一钱。又乌里雅苏台科布多等处。亦大率相同。又例载。各省商税。均令按照额征数目。照例征收各等语。伏思铺户房屋。京城有之。各省会亦有之。各州县镇店尤多有之。每见人烟辐辏之地。卖买繁华之区。有无异于京城者。而例内所载铺税。则止有京城直隶天津新疆等数处。即例内所载各省商税。通计总数。亦止于岁征银二十余万两。挂一漏万。殆所不免。由是推之。各直省铺税。例内未经明载者。岂无因而宽其课乎。特恐州县之私征。吏胥之肥己。未入　国家之正供耳。

