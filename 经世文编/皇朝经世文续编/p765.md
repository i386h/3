<!-- { "loadSidebar": true } -->
同治元年正月二十四日。承准议政王军机大臣字寄。正月十三日。奉　　上谕曾国藩左宗棠李续宜等均负时望卓著战功经先后任督抚畀以重任曾国藩节制四省左宗棠虽任浙江并谕以不必为地方职守牵制复因皖事孔亟不得已以李续宜移调皖抚原冀合力通筹力挽东南大局现在江浙贼氛恣肆亟应设法进兵早图恢复拯生民于水火前经曾国藩等奏称克复漕镇无为方冀东征之师可以直下江南乃自去冬以来该督抚等奏报甚稀几于月仅一至而浙省严州绍兴宁波杭州等府县各城迭次报陷苏省松江上海吴淞口等处警报频来皖北则苗练与发逆交乘围颍甚急贼氛到处蔓延日甚一日朕以冲龄嗣位荷蒙两宫　　　皇太后孜孜求治举贤任能焦劳宵旰日与议政王军机大臣筹商军务每于该大臣等奏报到时详加披览一切规画辄深嘉许言听计从想该大臣等胜算老谋于大局必早有布置惟贼氛日炽而该大臣等章奏寥寥南服睠怀殊深廑念现在曾国荃募勇是否到营李鸿章带兵是否到镇鲍超进规宁国能否得手多隆阿蒋凝学等军会否分攻庐寿杨载福何时可以销假回营与彭玉麟并图东下兵贵神速东南之民待救孔急而军情变幻靡常总宜赶紧办理其如何通筹全局缓急兼权均着将一切机宜随时驰奏以纾悬系颍郡关北路之防湖州府海宁州前据该大臣奏称尚能坚守上海为饷源所自出吴淞口守御尤要曾国藩左宗棠李续宜等如何布置筹划万全之处均着随时分别迅速驰奏毋再稽延实深殷盻将此由六百里加紧各谕令知之钦此。跪读之下。悚惕实深。　谕旨垂询各条。臣于正月初十二十二两次奏报。亦已粗陈梗概。惟以　　圣主信任之专。两宫　　　皇太后望治之切。而臣等章奏寥寥。几于月仅一至。迟之罪。夫复何辞。臣忝列戎行。历年以来。奏报甚稀。其所以硁硁自守者。盖亦有故。一则不轻奏谣传之言。如近日贾臻奏庐州克复。袁甲三奏巢县克复。皆因无稽之探报。以为入告之实据。又或贼踪未近。预先震惊。辄以十万二十万具奏。尤足以惑军心而误大计。臣处向不凭探报入奏。不欲以谣传之词。淆　朝廷之耳目也。一则不轻奏未定之事。凡大股悍贼之来。其始常危险万状。能坚忍支持。而后能渐臻安稳。如去岁黄文金之内犯。攻陷七县。坚持三月。而臣仅汇作四次入奏。去冬徽州之被围。苦战九次。坚守弥月。而臣仅汇作两次入奏。不欲以未定之状。增　朝廷之忧虑也。一则不轻奏预计之说。兵事成败。难以逆料。咸丰八九年闲。江南屡奏金陵指日可克。十年夏闲。浙江屡奏嘉兴指日可克。厥后皆不能践言。臣初督两江之时。奏称由宁国进兵。可达苏境。厥后宁国失守。至今不能践言。臣深以为耻。至近日内臣章奏。蒙钞示臣处者。或称援浙之师。可由嘉兴直捣苏州。或称扬州之师。可由常熟进攻苏州。皆不量兵饷两穷之苦。而预拟万不可成之计。臣不欲以预计之说入奏。非特虑大言之难践。亦恐纷乱　朝廷之规画也。

因此三者。每存敬慎之怀。转蹈迟延之咎。前此　　　文宗显皇帝御宇。分任其责于封疆将帅。臣犹得以碌碌随诸帅之后。循愚拙之常。兹值　　圣皇践阼之初。微臣尤忝非常之遇。倚任弥重。延访更殷。钦奉　谆谕。自当变更前辙。随时飞章入告。嗣后拟十日奏事一次。有急则加班具奏。所有此次　谕旨垂询之件。及正月历奉　寄谕垂询诸事。谨分条一一详对于后。一曾国荃新募之勇。据报正月二十前可以招齐。二十四日自湘起程。由水陆东来。二月底可抵安庆。俟到安庆后。即令其进攻巢县和州含山等处。能破此三城。则与下游六合扬州联为一片。毫无阻隔矣。杨载福本应于腊月销假回营。因辰沅贼警逼近。本地官绅请杨载福代守干州厅城。因此羁延至今。尚无起程确信。臣已三次飞催。属其于二月回营。张运兰前因病离营。因徽州被围。催令力疾就道。即日将抵安庆。可回徽营矣。

一李鸿章一军。于腊底正初招募淮勇五营。另拨湘勇数营。赶紧训练。二月可以成军。本拟由水陆驶赴镇江。因民船不能直冲贼中。洋船又不雇载兵勇。不得已仍须从陆路行走。由巢县和含贼中经过。前有坚城。后无粮路。亦极可危之道。应俟曾国荃一面围攻巢含。李鸿章一面傍城冲过。冲至和州以下。则出六合江浦以达于镇江。毫无梗阻矣。

一去年攻克无为运漕东关等处。本可乘胜直捣巢县梁山。进图金陵。近日袁甲三一军。攻克天长六合江浦浦口。尢有直薄金陵之机。方今东南糜烂。臣等孰不思直攻老巢。渠扫穴。惟用兵之道。可进而不可退。算成必兼算败。与其急进金陵。师老无功而复退。何如先清后路。脚根已稳而后进。所有进兵金陵之次第。以臣愚计之。多隆阿一军。应俟攻克庐州而后可进。曾国荃一军。应俟攻克巢县含山和州西梁山而后可进。袁甲三李世忠一军。应俟会克庐州守定六合而后可进。都兴阿一军。应俟守定扬州浦口而后可进。彭玉麟杨载福之水师。应俟攻克裕溪口西梁山而后可进。欲拔本根。先翦枝叶。仍须计算各路游击之师。数倍于金陵围城之师。庶几无撤回之虞。拟即以臣议商之袁甲三都兴阿等。是否有当。恭候　训示遵行。

一颍州围城之贼。闻系捻匪与苗党句结。志在必得颍郡。与寿州霍邱为犄角之势。李续宜业经奏派成大吉萧庆衍两军赴颍救援。据报于正月二十六日自霍山起程。惟绕道固始计程四百七十里。途次无米可买。恐到颍不能迅速。但求颍城坚守月余。胜保救之于北。成大吉等援之于南。必可立解重围。李续宜所部之兵。留三支驻守湖北。分防襄阳德安麻城等处。以两支赴援颍州。以一支防守六安。此外亲兵带来安庆者。亦无几矣。

一谋浙之道。保广信之粮路。以守衢州。保徽州之后路。以攻严州。舍此二者。别无良策。臣已两次具奏在案。目下左宗棠驻开化境内。正月十七日在篁岸获胜仗一次。二十日在马金岭等处获大捷一次。即日进攻遂安等县。系从衢严之闲下手。惟徽州歙绩二县。贼又复聚。我方图入浙境。贼乃图犯江皖。春夏闲必战争不休也。湖州海宁。久无信息。鲍超围攻青阳未下。不能遽及宁国之境。又岂能遥通湖州之信。昨奉　寄谕垂念赵景贤。饬赴福建粮道之任。　朝廷爱才之心。薄海臣民。闻之生感。特无如音问难通。徒深忧灼。

一江苏军务。自宝山奉贤南汇川沙失守后。上海已岌岌可危。至今月余。岿然幸存。盖发逆畏忌西洋。不敢骤树大敌。而目下情势。舍借助洋兵。亦实别无良策。臣于二十二日曾经附片具奏。上海僻处东隅。论筹饷为要区。论用兵则为绝地。假使无洋人相助。发逆以长围裹我。官兵若少而弱。则转瞬又成坐困之势。若多而强。则不宜置此无用之地。再四思维。不得所以保全之法。拟仍借洋人之力。开诚布公。与敦和好。共保人财。将来果派何军协同防守之处。应俟李鸿章到镇。陈士杰到皖。再行察看奏明办理。

以上各条。均系近日　谕旨下问之件。有业经具奏者。有未及详陈者。理合一并胪举。仰慰　　　慈廑。伏乞　　圣鉴训示。

　　遵议御史朱潮条陈片　　　　　　　　
沈葆桢

再臣于同治元年二月二十一日。奉　寄谕。饬议御史朱潮统筹东南大局一折。仰见　　皇上广开言路。慎重防务之至意。查原奏大意。谓宜合数省之兵。数省之饷。尽锐于贼。防堵则我受贼制。会剿则以我制贼。持论非不正大。第使实力会剿。即可无须防堵。岂不甚善。然及之而后知。履之而后难。诚如　　圣谕所云与现办情形不相符合者也。近闻川省盗如毛。必不遑他顾。两湖界连皖豫川黔粤西各处在在有警。即在在需防。福建地接温衢。正多吃紧。至江省之与皖浙。唇齿相依。其势本可合而不可分。要不能言剿而不言堵。何者。地居腹中。额设兵丁。不及邻省三分之一。民风质朴。而怯懦为多。军兴以来。全藉楚师之援。每逢大警。从未闻有专恃本省兵力。能驱之使去者。兵民自甘颓废。几于习为固然。现在曾国藩左宗棠所部各军。均以西江为饷道。江省一遭蹂躏。楚军即粮运不通。楚军一有差池。江省亦祸败立见。是本相依为命。虽欲强分畛域而有所不能。如果尚有饷款可筹。固应添募重兵。以壮后路声威。俾楚军乘全胜之势。建瓴东下。无如筋疲力尽。即原议解济楚军之饷。每致愆期。若再图自顾目前。则曾国藩左宗棠各营。必益形掣肘。且我师克复一处。必分一处防兵。断不能舍已得之城。置孤军于不可必得之地。我之兵力。愈进愈单。而贼之避实击虚者。并不必择地而施。但有一隙可乘。便足绕我军后。此楚军之所以不能不步步回顾。而剿堵皆未易轻言者也。方今时事艰难。必求速效于旦夕。诚未见其确有把握。臣惟有慎择守令。苏民困以裕饷源。别行伍。培将材以励士气。期于渐臻成效。俾曾国藩等可以专意东征。虽非朝暮所能为功。然不敢不竭力以从事。愚昧之见。是否有当。理合附片具陈。伏乞　　皇上训示。

　　金陵克复全股悍贼尽数歼灭疏同治三年　　
曾国藩

