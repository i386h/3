<!-- { "loadSidebar": true } -->
　兄槤曰。今商贾用银一两祗是一两。用钱一千祗是一千。银钱互易。乃见低昂。钞文一贯。亦祇是一贯。然能令商贾之必当千钱乎。

　　　第十一

　议者曰。奸民倡邪教。蓄逆谋。类皆以财利要结人心。国家财用不绌。缓急有备。则戢奸回之逆志。其大利十一也。

论曰。倡教之奸民。类皆游手无钱。其始固未有逆谋也。藉图财利耳。既有财利。然后有逆谋。既有逆谋。彼乌知国家之财用不绌与否而戢其志耶。况更以钞为财用。则宋金之季。所绌固非此物矣。

　　　第十二

　议者曰。边疆起衅。每因抢夺银币而然。今易以钞。彼此无所觊觎。则弭边界之生衅。其大利十二也。

论曰。驱略畜产。系累妇女。汉后边衅多矣。何尝以银币。近时野番屡有抢夺牧马及蒙古牲畜之事。何尝以银币。古公之告邠人曰。狄人之所欲者吾土地也。何尝以银币。彼封豕长蛇。贪而思逞。其视畜牧银币也。妇女银币也。土地银币也。凡可觊觎抢夺者举银币也。何必银币。

　兄槤曰。古公之皮币犬马珠玉。即银币也。尽举以予之。犹不能弭边衅矣。

　　　第十三

　议者曰。天下有银若干。悉来易钞。则供器皿之鼓铸。其大利十三也。

论曰。明洪武禁用金银。欲以重钞。民犹重金银而轻钞。今行钞之始。既未禁银。则官自用钞。民自用银。何为而易钞。且恭俭之世。所不足非器皿也。安用以银为器皿。安用取百姓家百千万亿之银以为器皿哉。

　　　第十四

　议者曰。用银有白纹元丝洋钱之不同。钞则归于画一。则同天下之风俗。其大利十四也。

论曰。天下之风俗。有大于白纹元丝洋钱者矣。白纹元丝洋钱不同。而同归于银。何害。

　　　第十五

　议者曰。富家间以土窖藏银。历久不用。一闻变法。悉出易钞。则去壅滞之恶习。其大利十五也。

论曰。天下之银。半已出洋。西北窖银吾不知。东南则无矣。设果有之。则历久不用之银。彼方以不用为用。又何为而易钞。

　兄槤曰。非特不易而已。又将其不窖者窖之。盖以之取息于钱庄。则虑其没银而还钞。以之居货。则虑官吏之强以钞市也。

　　　第十六

　议者曰。钞式宜变从前。分为几等大小钞。皆书印格言。俾民识字。则寓教民之微意。其大利十六也。

论曰。吾游京师。见钱票多有取陋室铭朱柏庐家训。作细楷刻印其上者。尝试举以问车夫。则皆瞠不知何语。至有并钱铺之名不识者。乌在其识字也。

　　　第十七

　议者曰。货物壅滞之处。以钞收之。物价必平。则致百物之流通。其大利十七也。

论曰。历观行钞之世。物重钞轻。但闻钞滞。不闻物滞也。

　　　第十八

　议者曰。造钞有局。办钞有人。且因财足而兴水利务开垦。则广谋生之涂径。其大利十八也。每遇赈恤兴筑。不假富户捐输。则杜官吏之勒捐。其大利十九也。国计大裕。捐例永停。则清仕途之拥挤。其大利二十也。凡漕务河务盐务。皆有积獘之当厘。而不敢议者。恐经费不足耳。行钞可无虑此。则除万事之积獘。其大利二十一也。一切取民者从薄。予民者从厚。则行千载之仁政。其大利二十二也。

论曰。此皆钞法盛行后事也。吾方论钞法之必不可行。则此皆不足论。故存其目而以不论论之。

　兄槤曰。明时省臣条陈十便。亦正如此。皆不足论。盖以纸为必可代银。则事事见为利。以纸为必不可代银。则事事见为獘也。

　　造钞条论　　
许楣

　　　第一

　议者曰。交子流而为钞。交子用以取钱。不必精工。钞以代钱之用。则必极其精工。

论曰。钞以代钱之用。此著书者之症结。宜其视金银铜举无足以敌纸者。而锐欲行钞。夫天生五金。各有定品。银且不可以代金。而谓纸可以代钱乎。弗思耳矣。

　　　第二

　议者曰。钞分六等。曰千贯。曰五百贯。为大钞。曰百贯。曰五十贯。为中钞。曰十贯。曰一贯。为小钞。

论曰。造钞而至千贯。不知何以出之。夫一贯之钞。其出之也。犹曰使民买以完纳粮税。然一转手间。仍入而不出。千贯之钞而欲出之。是必天下富商贸易之银。尽为完粮纳税之银而后可。

　　　第三

　议者曰。今之会票。有至累千金者。故大钞径可造至千贯。

论曰。千金之票。欲金而得金。千贯之钞。能欲钱而得钱乎。析而为小钞。则依然纸也。变而为大钱。则五十步之钞也。

　　　第四

　议者曰。大钞则用善书者。笔迹可验。其余则监造大臣皆自书名。作伪者。必不能以一人而摹众字。

论曰。赵董文祝之书。自非细心巨眼。真以为伪伪以为真。善书者尚不逮赵董文祝。而天下之细心巨眼亦寡。焉得人人而辨之。监造大臣。或岁一易焉。或月一易焉。或朝任而暮罢焉。其为人多矣。以多人之字。而散诸天下。其果若人书耶。未可知也。其非若人书耶。未可知也。又焉得人人而辨之。

　兄槤曰。就令监造大臣久任不易。亦难皆自书名。　国家岁入数千万。以近日银价每两易钱二千计之。约须造钞倍银之数。监造大臣。汉人或二字或三字。满人多有四五字者。假如造一千万贯小钞。姓名通算三字。共字三千万。终日伏案疾书。人不过三千字。终岁纔百余万字。合三十人之力。竭终岁之劳。分署姓名。然后能尽书一千万贯之钞。况造钞又不止千万贯乎。

　　　第五

　议者曰。欲作伪钞。其难百倍于假银私钱。特造佳纸。禁民间不得行用。此纸多为印记。篆法精工。使人难于摹放。

论曰。特造佳纸。禁民间之不行用易。禁纸匠之不私造难。虽使禄之终身。不许出外。然天下纸匠非一。岂无同工。至摹放印篆。则更易矣。兰亭之本可缩诸玉枕。不失一丝。况印篆朱多则污。朱少则缺。重按则粗。轻按则纤。更非兰亭比乎。

　兄槤曰。乙巳夏在苏州谳局。会审常熟民人京控该县重征一案。据黏呈串票数纸。将常熟印信比对符合。而漕书俱云实无此重串。迨后审明系原告人描画印信。适有臬札在旁。令其当堂描画。伊将笔管撕一篾片。随醮印泥点触纸上。印文粗细缺蚀。丝毫不差。如所云多为印记。篆法精工。正复何益。

　　　第六

　议者曰。世或谓文沈仇唐之画尚有伪者。然彼之作伪止图徼幸以欺一二人。

论曰。此一二人者。虽非精鉴。亦必具眼。然犹不能辨而受其欺。况欲以蚩蚩之氓。而人人能辨善书之迹印篆之文监造之字耶。

　兄槤曰。昔年在山左谳局。有吕姓黏庄票控告一案。票注贰百千。钱庄祇认贰拾千。吊查庄薄。实止贰拾千。细验票上百字。一无补缀痕。图记花板字迹。分毫不爽。竟不能断为伪票。初疑庄伙舞獘。虚出贰百千之票。而书贰拾千于簿。研鞫至再。原告吐露真情。云以水洗去拾字。改为百字。始犹不信。令其当堂洗改。次日持一白笔来。不知笔内有无药水。即将原票千字用清水一滴．以笔扫洗．上下衬纸按吸．随洗随吸．至白乃止．世固有巧夺天工如此者．讵止欺一二人耶。

　　　第七

　议者曰．造钞约已足天下之用．则当停止．俟二三十年之后．再行添造．仍如旧式．不改法也．

论曰．宋金元之钞．未尝不欲足用而止也．而卒至增造无艺者．能足天下之用而不能足国家之用故也。自古开国之君．量天下之土地山泽之所入以制用．其始常宽然有余．至后嗣．非甚不肖也．然水旱耗之．兵革耗之．宗禄庆典及诸意外费耗之．用度稍不足矣．势不得不于常赋之外．诛求于民。而行钞之世。则诛求之外惟以增钞为事。然不增则国用不足。增之则天下之钞固已足用。而多出则钞轻。国用仍不足。宋金元之末。流獘皆坐此。今议造钞足天下之用而止．而国赋一皆收钞．则停造之后．收钞有常数矣。使国家而无意外之费则已。有则安所取之。取之于添造必矣。然而天下之钞非不足也。为之奈何。

　兄槤曰．多出数百千万之钞于天下．则天下轻之．多出数百千万之金银于天下．天下必不轻也．亦可见物之贵贱．皆其所自定．而非人之所能颠倒矣。

　　行钞条论　　
许楣

　　　第一

　议者曰．以钞与大钱发与钱庄．即禁其私出会票钱票．如领钞及大钱满一万贯者．半年之后．核其换银若干．予以一分之利．止收银九千贯之数．又以一分之利予百姓．止收八千贯之数．

论曰．钞之罔民始此矣。钱票姑勿论．会票皆银也．其数盈千累万．禁票而行钞．则钱庄收存豪商大贾之银．皆不复还银而直还钞。何也．还银则不能短其一毫．还钞则累累之银．国家取其八．钱庄取其二．而豪商大贾．虽有百万之银．一朝悉化为纸．非罔民而何。民间以银易钞．犹可以九百买一贯．钱庄以钞还银．则直以一贯作一贯．故可取二分之银．

　兄槤曰．行钞之令一下．则富民火速以催还银．钱庄迁延以待还钞．必然之势。

　又曰．此论会票之银也．银在钱庄手．故得取其二。若寻常存母取子之银．则富户存于钱庄．钱庄亦分存于各铺户．设各铺户以银向钱庄买钞以还钱庄．则二分之银．铺户分其一矣。

　又曰．设富户知钱庄之欲没银而还钞也．因谓钱庄曰．汝还吾以钞．不过没吾银什二耳．今吾愿与汝银什三．汝还吾银什七．钱庄必欣然从之。若是则虽有大钞不能易银。而徒为钱庄没银之利薮矣。

　　　第二

　议者曰．民以银易钞．在下令一年之内．准加一分之利与之．二年之内．加五厘之利与之．二年之外．照时价不加．

论曰．加以一分之利．则钞文一贯．而买之实止九百．甲有物而货于市．其值千钱．乙以千钱偿之。丙以钞一贯偿之。取乙之钱。则以九百买钞。而余百钱。取丙之钞。则百钱之余无有矣。将取乙之钱乎。取丙之钞乎。是出令之始。而一贯之钞已明示以止作九百之用。又何论二年内外一分五厘之纷纷哉。

　　　第三

　议者曰。使民以钞纳钱粮及关税。又予以一分之利。如一贯之钞。准作一贯一百文用。

论曰。以钞发与钱庄。既予以一分之利。民以银易钞。又予以一分之利。是于什之中损其二。复使民以钞纳粮税。而予以一分之利。是于什之外损其一。通计之为什一分而损其三。　国家岁入数千万。一行钞而什一分损其三。岁入顿少银一千余万。然且左手收银于钞局。右手收钞于税局。钞仍在官而不在民。民仍纳银而非纳钞。乌在其为行钞乎。钞之所行。不过强以当廉俸。强以当兵饷。强以当吏役工食。持纸钱以适市。而市之闭肆者众矣。

　　　第四

