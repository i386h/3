<!-- { "loadSidebar": true } -->
奏为直隶省清查荒地。请防扰累而去獘端事。窃惟劳农劝民。禁必先乎旷土。则壤成赋。法宜定以轻科。故辟荒芜者。所以尽地力。而薄税敛者。所以遂民生。比闻直隶劝垦荒田。下恤民艰。上筹　国赋。其在督臣所议。原为虑事之详。然流獘有二焉。一委员之分路稽核。则责成未壹也。一新田之亟予升科。则法制未周也。夫牧令者。守土之官。即亲民之吏也。地之有无可垦。履勘能知。事之可否相安。权衡当慎。而况钱粮之经手。岁终必考其成。黜陟之关心。赋入每虞其欠。彼即不爱民而爱国。独不爱其官乎。故以垦荒之事属之。竭力尽心。此其职也。委员则异是矣。其于各县之某乡某境。并未身习。即于彼地之为熟为荒。岂能臆断。当其候补省垣。亟图差使。不过承上司之意指则争长见好无不欲其所垦之多。复济以役之奸贪。里合外句。岂尚惜斯民之困。于是乎牧令之孱者受其抑勒。吏胥之奸黠者更为朋比。以无为有。以熟代荒。势所必至。即皆无此獘。而供臆繁多。诛求馈赠。其能免乎。臣故曰责成之未壹者此也。考昔雍正乾隆间。豫陕滇粤诸省。皆办垦荒。核其额定征银。凡河滨水尾。垦虽二亩。而上准诸水田之例。限以六年。若地角山头。种即三亩。犹余援夫旱地之条。需之十岁。然起科皆下则也。查直隶下则田。税三四分者最多。八九分者仅有。其至少则以三四厘升科。今闻新垦之田。概以八分为率。八分之数。散计之固不为多。合观之已不见少。夫以一二人力作之勤。种此十余亩久荒之地。胝足胼手。余粟岂能半锺。比户输官。征银遂几盈两。民亦劳止。其何以堪。况夫额定诸官。久益难变。饥年偶遇。则逃亡失业之患生。积欠已多。则飞洒均摊之獘作。且田既称荒。人皆试种。即使轻于定赋。犹虑乎裹足不前。岂可重为升科。转令其剥肤致痛。臣故曰法制之未周者此也。夫兴利者必无贻害。慎始者乃可图终。自来有爱民之心而转无仁民之政。以仁民之政而反为累民之阶者。其獘皆原于此。臣请　敕下直隶总督顺体舆情。详参往制。开垦之事。其能否专以属之州县。特饬道府督催。傥有捏饰欺蒙。但经访闻。即行指名参奏。至于委员之派。及早撤回。则责成壹矣。准以田赋之轻重。而酌中定制。如果腴田沃壤。稍需年岁。何妨上则升科。否则硗瘠之区。从轻酌议。则法制周矣。臣愚昧之见。是否有当。伏乞　　皇上圣鉴。

　　请将新涨沙洲归公杜讼疏　　　　　　　
陶澍

奏为遵　旨确查新涨沙州。酌议入官充公。以杜争竞。恭折覆奏。仰祈　　圣鉴事。窃臣承准军机大臣字寄。钦奉　　上谕。御史蒋泰阶奏通州崇明一带沙地偶然涨出多为土豪霸占近因争地酿衅讼案纷起请饬各州县勘明此等沙滩无庸纷纷查办等语此项沙地坍涨靡常沙棍乘机霸占恃强逞凶屡酿巨案最为该省恶习着陶澍体察该处情形应如何息争杜讼之处据实奏闻钦此。当即恭录转行查议。并因沿江沿海各属。皆有沙洲。自应通查明确。一并奏办。又经专札饬查去后。兹据各属陆续覆齐。由江宁苏州两藩司具详前来。臣查江南沙洲地亩。价少课轻。获利甚厚。是以一沙初涨。起相争。每酿械巨案。前于嘉庆十七年间。经前督臣百龄等奏准。将坍没之地不愿豁除者。报案留粮。遇有新涨子母相连。准其按数拨补。如系江心突涨。概行由官召变。分别缴价先后。以定准驳。本为杜争起见。乃法之所在。獘即丛生。臣详加体察。现惟崇明一县。有沙无田。岁征沙课。向有常额。涨既不升。坍亦不豁。统归三年大丈。于原额课内摊增摊减。由来已久。祗须于届丈之年。从公摊拨。尚不难于杜衅外。其余有洲各属。则皆积惯沙棍。恃有留粮待补。或因该洲将涨。即先捏报被坍。预为冒升地步。或向被坍之户。私买坍粮。为争讼地步。一遇新涨沙洲。即纠诱散户。以得地均分。敛钱兴讼。非以甲地之相连。捏为乙地之接涨。即以此号之旧额。指为彼号之复生。分投具呈。各报各案。其无可影射者。则又以突涨争买。沙未出水。即已望影报升。百计诪张。分歧错出。甚至恃强争。动辄伤毙多人。积衅成雠。愈难解释。而棍蠹欲壑无穷。犹且多方唆弄。或抗不具结。或已结复翻。或捏情京控。案一日不能结。彼仍获一日敛钱之利。而小民赀本已空。欲罢不能。未获沙地之利。转受沙地之累。此则沙棍为害。而自留粮待拨。又因法致獘之实在情形也。窃思截流必先清源。源之不清。虽力截其流而不止。民之趋利。如水就下。而狡黠沙棍。则更变幻多端。即再别设科条。恐一法立而一獘又生。仍属有名无实。伏查丹徒县之乐生洲。自入官收租。作为岁挑徒阳运河之费。迄今数十年。官佃相安。此外沿江沿海。控争沙地。一经归公。讼端即息。推原其故。地既归公。豪强无可觊觎。而穷民奉官承种。无所用其机谋。即亦不为洲棍所惑。则欲求永息争端。莫如遇有新洲涨生。一概归公为善。若谓自然之利。应以利民。则今之沙洲。不但穷苦编氓。断不能得。即稍有力之善良。一被勾诱。辄至倾家。若复因夺而。身命且多不保。是徒有利于棍蠹。而实无益于良民。则以之充公。正所以息争安良。且洲仍民佃。并非与民争利。而受佃于官。与受佃于豪强。其租息之轻重亦殊。于穷苦编氓更为得济。

况地方遇有例外应办之事。恒以费无所出。每致束手。大江南北。地广政繁。应办事宜。更复不少。举其大者言之。夫东南为财赋所出。全赖水利为功。现在各属河道湮塞。旱涝无备。一遇灾歉。公私伤损。上年虽将吴淞江奏请疏浚。而浏河白茆孟渎诸巨流。尚以经费难筹。致稽挑办。即徒阳运河亦多赔累。如练湖等处。即未能修治。若淮阳所属河道。固应河工盐务修理。间亦有须地方筹办者。徐海两属。并有东省豫省下注之水。一遇雨泽稍多。辄成涝歉。实属目前至急之务。　国家经费有常。既未便频频请　帑。若责之州县。又力有难能。任其湮废。则民困而赋税亦无所出。今幸有此自然涨出之沙地。如以之拨充公用。作为水利津贴。纵不能大举一修。亦可以择要办理。逐渐成功。既无损于　国计。实有益于民生。堪以一举两得。臣悉心酌议。应请将崇明一县仍循其旧外。其余各属。嗣后凡有坍没沙洲。均令地方官随时勘明。实在被坍顷亩。即将课赋详咨豁除。不准留粮待拨。如有新涨洲地。无论子母相生。江心突涨。一概归公。责成洲总随时呈报。由官勘明。按则详定课赋。其洲地即召佃承种。岁收租息。按数批解藩库。除扣完课赋外。余为地方水利之用。遇有应办。由藩司确勘地方缓急情形。详明酌核办理。至民间买洲。例应缴价。泥草等滩。每亩价止一二钱。即高阜堪以围田之洲。价亦不过二两。为数甚微。今既入官。若令佃户缴钱作价。或又视同己业。设有承种不妥。碍难退佃。窃以地既归公。即属官产。应请免缴例价。而租既留充公用。地仍完纳　国课。所益尤多。如蒙　　俞允。现在讦讼未结各案。即照此一例归公。无庸纷纷查办。所有从前报坍留粮待拨。已经咨准部覆。尚未拨补之案。各业户既经赔课有年。仍饬各属俟有新涨洲地。果系原坍处所相连。俟出水后。照案详请拨补。以示格外体恤。傥有狡执。即将洲地归公。所赔之课。照数发还。由洲地租内分年取息弥补。俾免轇轕。至此项新涨归公洲地。其顷亩升坍数目。均照民洲之例。归于大丈案内造报。其应纳课银。亦归每年奏销案内造报。所有常年收支租息数目。随时酌量办公。不能一例。应请免其报销。仍由藩司确查汇报督抚衙门查核备案。以昭核实。所有遵　旨查议新涨洲地归公杜讼缘由。是否有当。理合恭折覆奏。伏乞　　皇上圣鉴训示。

　　招垦荒田酌缓升科章程详文　　　　　　　
李宗羲

案奉宪台札开。同治七年十二月二十四日。准兵部火票。递到户部咨江南司案呈本部议覆太仆寺少卿彭祖贤奏明升科例限一折。奉　旨依议钦此。相应抄录原奏。飞咨江苏巡抚遵照办理可也。计粘单等因到院。抄粘札司会同妥议详复察办等因到司奉此。伏查江南地方。自粤逆窜扰后。田地类多荒废。江宁镇江常州三府。暨扬州府之仪征县。被兵最重。荒田最多。其江都甘泉二县。与苏州所属次之。松太二属又次之。同治三年。军务平定。随时设局招垦。数年来原业主陆续归里。开垦者虽不乏人。而未垦荒田。尚复不少。推原其故。实因兵燹后户口零落。佃农稀少所致。各该县荒熟田地。虽多寡不一。统而计之。荒田尚居原额十之五六。即现在成熟启征之田。大抵皆同治五年江北水灾。饥民逃荒而来。经业主给以牛种开垦者居多。此等灾民。原籍本有田可种。而江南熟田。均经开征。即科则无考之处。亦经权办抵征。赋出于租。租出于佃。该灾民等因业主责令完租。利息无多。往往弃田而归。业主莫可如何。以致已熟田地。复又抛荒者。不一而足。彭少卿所陈荒田垦熟后缓以启征年限。诚为审时度势之论。但抛荒田地。本有科则。一经耕种。原可复旧。与开辟旷土情形迥别。若照升科之例。水田六年。旱田十年。未免过宽。总之民生固宜轸恤。而　国计亦当兼筹。本司等体察情形。博谘议。文移往返。斟酌再三。窃以为招垦之法。起征既宜缓以年限。而垦户尤当格外体恤。使小民乐于从事。无所畏难。庶几荒田或可尽辟。课赋可免久悬。谨拟议招垦章程八则。相应联衔详复。是否有当。伏候宪台鉴核。

一招垦荒田启征宜宽予年限也。种田利微。又有高低腴瘠之分。现在江南未垦荒田。大都非山即圩。水旱堪虞。一经垦熟。便令完粮。以故愿垦者少。今应请大张晓谕。除同治七年以前垦熟田地照常征收外。凡未垦荒田。有人垦种。从垦熟之年起。以三年为断。任听垦户收取花息。三年之后。再照该田原定科则完纳钱粮。如三年中或遇荒歉。准其报明。再展一年。庶垦户无所畏累。认垦可期踊跃。

