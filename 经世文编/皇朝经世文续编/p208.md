<!-- { "loadSidebar": true } -->
今拟京城外铺商画一办理。查奉天府及各处省会十八。府一百八十有一。直隶州六十有八。直隶厅一十有二。州一百四十有七。县一千二百九十有四。其间镇店繁剧之所。如汉口仙桃等镇。王营张湾等处。大乡巨堡。不知凡几。其铺户动以万计。今截长补短。裒多益寡。除省会及府属地方均隶州县管理外。祇以直隶州厅州县合计。约一千五百二十余处。从少科算。每州县以八九百户均匀。应有一百三十余万户。以三分之一归上则。应有四十三万余户。照京城铺税上则五两之例。每岁可征银二百十余万两。以三分之一归中则。亦应有四十三万余户。照京城铺税二两五钱之例。每岁可征银一百七万余两。至于下则。京城铺税。例载免征。已与新疆下则等房每间一钱之例两歧。且免征之例。虽为宽典。流獘实多。盖商贾之会计。较及锱铢。既有下则免税之例。则虽上中则殷实之户。亦不免有避就之心。冀图偷漏。况分别等则。必须官为指画。而奸商猾吏。串通贿属。将上中则之铺。捏入下则者。恐复不少。即如现在京城九门外。铺户何止数万。闻大宛两县铺税。岁不过四五千金。其为奸商之隐匿。吏胥之卖放。从可知矣。今拟下则照新疆下等房之例。亦从轻每户酌征银一两。仍以各省一百三十余万户分计。以三分之一归下则。亦应有四十三万余户。每岁亦可征银四十三万余两。三共合计岁可征银三百六十余万两。此系大概估计。从少核算。若逐细察查。据实开报。大约不止此数。因旧例推广而申明之。此与关税征商之意无殊。而于　国家宣课之条有裨。议者或谓所加虽属无多。究系加税。恐病商也。查地丁税课。皆系正供。然取于民。与取于商。势虽同而理则异。盖土田所出。俱有定数。若官长多加升斗之粟。民间即少数日之食。此加赋之所以不可行也。至于商贾之经营。与农夫迥异。盖其贸迁有无。惟视本计利。率皆于所卖之地权贵贱耳。今即少有所输于官。仍可取赢于众。况铺户本利大者数十万数万不等。即本利小者。亦非数百千不能。上中则之铺。按月计银。止于三五钱。下则之铺。则每月计银仅数分。俱不过万千分而取其一。本利小者。既轻而易举。本利大者。更宽然有余。实不足病商也。议者又谓官吏办理易于滋扰也。臣拟立法之始。令各直省督抚派委廉明之员。于编查保甲之便。详行查勘。多者不准隐瞒。少者无须科派。细定册簿。按年征收。随同正杂各项。由各州县批解司库。报部拨用。仍将应缴等则。明白告示。如有吏胥藉端勒索。该管官严加惩办。傥该管官员。有失察及隐匿等事。从重议处。责有攸归。自不至于滋扰也。如此办理。税有定额。吏胥不能卖放。税有定所。奸商亦不能偷漏。而各关税实有征收不足者。亦可借此羡以补之。庶几经费可以少裕矣。一河工官员应行改易也。　国家各项经费。皆有定额。独河工钱粮。不能限之以制。惟其不能限之以制也。则河工劣员。多方侵冒。肆意奢靡。相沿已久。视为固然。以冲决为可乘之机缘。以修筑为众人之利薮。此河工之钱粮。所以日费日甚也。

盖别项工程。傥有过失之处。尚可实力稽查之。逐款核减之。河工则与别项工程迥异。堤段绵长。头绪繁多。虽岁抢各工。已难稽核。至于大工。动辄万人。长或百里。兼之已堵复冲。既筑还蛰。若非经手之人。虽日在工次。亦不能知其底蕴。况不在事中之人乎。虽欲稽查。不能稽查也。至于核减岁抢另案各工。既经开报。必曰某工情形甚重。某工过于危险。若经核减。无事则已。傥有冲决。即以核减为卸责之地。至于大工。尤不能不听其开报。即部臣就案驳诘。亦不过摘其失辞。去其小数。不能得其要害也。虽欲核减。无从核减也。夫河工既不能稽查。又不能核减。　国家钱粮。何所底止乎。臣反复思维。欲节省　国家之钱粮。须先转移河工之风气。欲转移河工之风气。必须河工大员有廉节之操。河厅各官去龌龊之人。方可以渐而收效。臣愚谓河督河道等官。固宜责令晓畅河务。然而风气日趋。帑项日糜者。则不视乎河工之熟与不熟。而视乎习气之重与不重。盖习气既重。则用度必奢。用度既奢。则不能不需索属员。需索属员。则不能不受其挟制。既受属员之挟制。则不能不为多请钱粮。任其浮冒。如去年南河张慰祖之事。因糜帑误工。该河督张井并未奏参。及至　　钦差大臣朱士彦等奏参之。枷号工次。甫经定案。乃该河督转为之请项代赔。若破除情面无所瞻徇者。何至出此。此所以河工大员。必以廉洁为首重也。向来河工之专设河员者。盖因其办工有年。或冀其治河有术耳。然办公易甚。治河甚难。目前河工各员。不但治河非其所知。即办公亦多因人成事。夫治河者。全河局势。了然于中。相其机宜。得其要领。非有学问者不能也。河工钱粮。动经万亿。操纵在握。侵冒不行。非有操守者不能也。今河工各员。大率河员子弟。否则粟生例监。染河工之恶习。方且欲因之以获利。其学问操守。可想而知。期其治河。不亦难乎。至于办工培筑挑挖等事。河营官兵。能者八九。每遇大工。皆此等人通力合作。而河员则在总局料场者居多。即在工者。亦不过旅进旅退。随众附和而已。河督保奏厅员。往往张大其辞。一似非河工出身人员。必不能深知河务。然查我　朝靳辅齐苏勒嵇曾筠。皆为治河名臣。或由地方改补。或以京员外放。皆非河工之人也。即近世河臣如黎世序。亦称有为。亦非河工出身之人也。继黎世序者为张文浩。任之日无多。旋即偾事。河工出身人员。无足重轻。从可知矣。闻河员缺出。有将地方官升调之时。其少知自爱者。皆惮其腥膻。虑其危险。视为畏途。乃指捐分发河工各员。则欣欣然乐之。贸贸然就之。其志趣又可知矣。此臣所以谓河厅各员龌龊之人宜去也。自丁丑科大挑之后。河工佐杂。有正途班次。近来河道各缺。　　皇上多以正途人员简放。犹且　轸念河工。本年复将正途人员派往学习。已非全属河工之人矣。惟河厅各官。尤为河工切近之官。工料钱粮。皆其经手。关系最重。查分发投者。多属此项人员。先尽者。亦多此项人员。习气既深。积重难返。似应量为改易。臣伏思各省知县。有蒙　　皇上特达之知者。亦常指缺升补地方同知知州等官。今河工同知通判。职分虽微。而督工备料。是其专司。其责任最为紧要。嗣后如遇河工同知通判缺出。可否　　皇上将曾任繁要。又经督抚保荐之知州补放。似较候补河员为妥。

盖曾任繁要。自系有用之才。能膺保荐。应无最下之品。再为之明严劝惩。果经历六汛防守。三年工程巩固。或予以升阶。如有冲决。亦即严惩。其河工捐纳候补官员。均改归地方。不必再留工次。如此改易。则河工大员有廉节之操。河厅各员无龌龊之习。庶几河工风气可以渐移。而　国家之钱粮亦可以少节矣。一各省亏空宜设法填补也。　国家经费之所用者有数。而亏空则无数。经费之所用者可知。而亏空则不可知。寻常人所议论某省亏空若干。某缺亏空若干。人言原不足为凭。然各省州县交代迟延。逾限干议者甚多。夫仓库果实。则交代之事。无难按限出结达部。何至避就于册造之舛错。驳查之迟延。由此思之。州县之亏空。实不能无也。盖州县之亏空有二。有因公而亏者。有因私而亏者。如缺本荒瘠。又当冲要。或差使络绎。或年岁不登。实左支而右绌。乃借东而补西。此亏空之由于那移者也。有任之初。即负私债。不自检束。既交迫于公私。遂侵及于帑项。此亏空之罹于侵欺者也。那移既为例所必禁。侵欺尤属罪不容逭。是不当严惩而亟治乎。然为　国家之计者。不办则仓库终虚。办则帑项无着。州县之存储米谷也。所以防灾歉。州县之存储银币也。所以备盗贼。使皆那移侵蚀。无事之时。尚可掩盖。傥有缓急。军饷民食。何以应之。当此之时。虽将亏空之员。加以重谴。亦无及矣。是亏空不办仓库终虚之可虑也。督抚参奏亏空之员。必曰将该员赀财查封备抵。似属严厉。但亏至成千累万者。其非富厚之家可知。其非节俭之人可知。况既有亏空至干参议。本人岂不知之。虽有财产。早行寄顿。是查抄之事。虽有其名。并无其实也。统辖兼管。则有分赔代赔之例。然分赔代赔。限期本缓。处分亦轻。有官者犹顾惜升阶而交纳。离任者率皆设法以支吾。是以督抚即将所有亏空各处全行查出。亦不过将侵亏之员。办为那移追缴。而　国家之钱粮。总归乌有。是亏空一办帑项无着之明验也。臣思各省之亏空。虽在于州县之胆玩。亦由于督抚之纵弛。夫州县之有亏空与否。督抚无不知之。果能正色率下。其侵蚀而亏空者。照例重惩。即行参办。其那移而亏空者。既非侵冒。亦应停署停补。俟其交代清楚。再令任事。其接前任那移能行弥补者。并应升擢之。有劝有惩。亏空自可日少。乃外省悠忽置之。能弥补者未必邀其励。因公者未必蒙其体恤。因私者反得姑容。以致良夺气。顽劣肆心。亏空所由日甚也。向来办理亏空。有清查之案矣。然不肖州县。反以事已　上闻。更无忌惮。非特不补旧亏。且致更增新欠。是清查不可行也。向来又有　　钦差盘查之案矣。使者非地方之官。则难于访查。奉差无久远之限。则易于隐瞒。通融那垫。亏缺如故。是盘查又无益也。臣愚昧之见。可否　　皇上责成各督抚。将本省有无亏空。自行查明。不准覆奏。致蹈清查故辙。但限以三年或五年。设法弥补。并令该督抚久于其任。无所委卸。迨届限期。　　皇上再将素所亲信操守可靠未经外任之人。补放各省督抚等官。密令严加察查。似较　　钦差盘查无地方之责者。少有把握。如果仓库充足。是该督抚不负委任。自可常受　　圣恩。如仍有亏缺。即行查参。将亏空之员。并督抚一体治罪。如此认真查办。庶亏缺可期渐少。而仓库日就充盈矣。

