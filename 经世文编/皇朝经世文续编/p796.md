<!-- { "loadSidebar": true } -->
会匪乱后。予尝欲识其始末。久未遑暇。既而得黄兰洗马所为钱虏爰书者。自咸丰十年贼初起。至明年春闽师平贼。逐日记事。言之详直不讳。因综其大要。参以所闻。为纪略一篇。使愚民可以为戒。而后之仕我郡者。亦有所取鉴焉。因系之以论曰。呜呼。监司守令。岂可不慎择其人哉。苟非其人。因循酿祸。可以贻误天下。而祸起旋灭。仅仅涂炭一方。犹其幸焉者矣。我温州民气。虽曰朴野。然实畏法而敬官。平时见州县役缨帽下乡。即窃观私语。所至家具食饮。如款尊客。妇女侦伺藏匿。有所要索。唯唯如命。虽名在庠校。或低首受吏胥诃斥。一状入则官与吏择肥食之。必餍饱而后止。固民之极可怜者。岂如闽之漳泉。皖之凤颍。藐法好乱者哉。咸丰七八年闲。粤贼既纵横浙东西。而州县挟小人。困之以捐输。民闲始怨。然亦未尝敢与官抗也。会匪之乱。实自客民周荣者倡之。周荣之聚青田永嘉山中。瑞安前庄乡民有入其党者。口语籍籍。势颇张。瑞令傅斯怿。甫有所闻。即以兵掩之。焚首匪居。其党遂散。及其在钱仓。以卜卦言命惑民。复与赵启等假粤贼声势。谓入会得免祸。而平阳乡民为身家计者。遂为所诱。然非翟惟本之庸。则一纸严明告示可以诃而散之。其极至于遣数十健以往。皆坐而就缚矣。平阳人虽闲入会。而实深惧其累。其愬之令长。而欲得官之一怒者。无日无之。自翟惟本一切不问。而民始折而从贼。然非道府之庸。惟惟本言是听。其祸亦未能遂成也。盖自会匪之起。其始入平阳烧民居。匪党非不自危。惟本重犒之以幸其去。而贼始知官之可玩矣。其后冯阿三之被获。匪党益惧。惟本为之讳饰。复假以团练名。道府亦不复问。而贼始知道府之亦可欺矣。至于焚林洋陈氏。则显与团练为难。以为守令必怒。其惧尤甚。瑞平两令不敢一诣视。府委员往复与贼饮酒议和。而贼益知官之不用兵矣。其后陈氏自募台船攻钱仓。贼党讹言官兵且至。纷纷献钱求免。官诚以兵继之。其势犹可散也。至于闽勇之援。为官所沮。而雷渎渔塘之被焚。官复置之不问。而贼乃真知官兵之不能一战而反计决矣。当其始。端人正士。有地方之忧者。非不苦口言之。至于痛哭流涕。而一时官府隐与数会。非衰老昏眊。即少年巧滑。昏眊者畏事。巧滑者揣摩昏眊之意指而成之。而郡邑一二奸人乐为贼用者。阴结官之左右。虚疑恐喝。使民之情。不得一达于官。而官之情。无不尽输于贼。于是郡城首被其灾。平阳遂为所据。福鼎继破。瑞安见围。使非乌合无志之徒。饱掠遽去。则栝贼可以顺流而下矣。非张家珍团练横梗贼中。则泰顺不可守。而闽之东境危矣。非瑞安民誓死固守。则瑞城破。而郡城且闻风瓦解矣。非闽师水陆来援。使此贼更延两月以俟粤贼之至。则温州之事不可问矣。呜呼。洪秀全之祸。前后十年。蹂躏半天下。广西一二大吏讳贼者酿成之也。然则会匪之仅仅为祸于温州一隅。岂非所谓大幸也哉。

夫温州之民。非不可治之民也。秀者小黠。而野者大愚耳。岂真喜犯上而狃作乱者哉。会匪之初起。周荣赵启辈七八人耳。其既炽。潘英蔡华等数十人耳。使非此昏眊巧滑之官。但得如傅斯怿者。及萌而折之。不杀一人可也。即稍炽而谋之。杀十余人亦可也。深讳固护。颠倒错戾。至于破郡城。突闽岭。用兵半年。杀人几万。仅乃无事。而夷伤残破。一府元气且为之苶然矣。然则岂独良民之死为官所陷。即会匪党与其死于战死于被获诛者。岂非官实误之哉。呜呼。罔民之罪。官盖十倍于乱民矣。我愿督抚大吏。悯温僻远。为之慎择循良。而官我郡者。永永以此为戒。清心而寡欲。束吏而亲民。无恣睢自快。使善良之气不得伸。无姑息偷安。使桀黠之徒有所恃。严邪正之辨。谨治乱之几。温虽百年无事可也。岂非我民之福也哉。

　　又书会匪纪略后　　　　　　　　　　
孙衣言

同治二年。衣言备兵淮上。驻寿州六月。有言前刑部主事孙家泰殉寿州事者。衣言喟然太息曰。呜呼危哉。幸矣。予兄弟之不为家泰之续也。始苗沛霖自号团练。据凤台之下蔡。阴怀逆志。　钦差大臣胜保欲假以拒捻。而沛霖意殊不可测。孙家泰治寿州团练。独讼言为贼。与之抗。及沛霖率党逼寿州。家泰与官兵闭城拒守。沛霖遣数巨捻入城。约官不得杀。家泰因众怒杀之。而先是官误。用降捻徐李壮守城。沛霖遂以攻李壮为名。破寿州。入城则稽首于帅前。自言为官破捻。索重犒。索家泰父子杀之。又索家泰所用蒙时中。官即以时中沛霖。亦见杀。呜呼。予兄弟之欲急剿会匪。即家泰之志也。而予兄弟得免于祸。非所谓幸者哉。嘻。亦危矣。虽然。沛霖之初起。未尝一日自居于贼也。虽拥众自重。而亦时为官用。当时督师大臣。尝屡言其功。而　朝廷且命为川北道加布政使衔矣。则固俨然官也。而其众整以强。皖之兵力。实亦未有以制。则羁縻而用之。犹有说也。家泰策沛霖之必反。急欲治之。团练以抗。以除地方之患。不复自顾其身家。可谓义士。而沛霖既破寿州。则力足以倾覆皖北。官之祸方在旦夕。其势不能复庇家泰。其索时中。势亦不能复与之争。故濡忍目前。以求解于仓卒之际。其情犹可原也。然沛霖卒反。反不数月。即诛死。使其初起之时。胜保等即能正其罪而讨之。皖之祸何至于此。然则贼固不可以玩。而不正其为贼。贼亦不可以治也。及沛霖即灭。　朝廷乃知家泰父子之。与时中之为官所误。下　诏昭雪。赠有加。而死者不可复生矣。呜呼。自古豪杰之士。为国家深思远虑。不得稍行其志。而反以身殉之者。往往如此。岂不可悲也哉。夫苗沛霖皖北之悍贼也。至于周荣赵起。则真无赖奸民耳。其始起即以立会通贼为名。焚劫平阳。潜伏郡城。反亦昭昭矣。及焚予居八日。即袭郡城。杀官吏。劫印信。官且身罹其祸矣。而道府上贼状。犹谓之团练。犹谓之报复。夫焚予居。谓之报复可也。破郡城。则所报复者谁耶。道府县令。于贼可谓有恩矣。杀其父兄。劫其印信。则所报复者谁耶。至于福鼎之焚。轶及邻省。则所报复者又谁耶。讳饰以酿乱。乱既成。则益讳饰以求自脱。此不肖道府之故智也。使贼势遂炽。不可扑灭。如苗沛霖之倔强一方。则孙家泰蒙时中之故事。又不肖道府之所优为也。闽督抚水陆之援。贼之不久即灭。予兄弟亦幸而免耳。然可不谓危甚乎哉。呜呼。人臣受国厚恩。为地方生灵之计。固不能有所瞻顾依违以求自便。而祸乱者时之所常有也。吾愿为长吏者。不幸而当其变。则惟及早图之。无以因循迁就。贻误斯民。为不肖道府之所为也。衣言初之安庆。湘乡相国询及温州之乱。衣言为备述之。相国喟然曰。京朝官在籍治事。虽微末如典史。亦与为难。故团练不可为也。湘乡始亦奉命团练。其后倡义旅自为一军以办贼。而后成功。呜呼。此则衣言兄弟之所不及者矣。

　　请查办闽省会匪疏　　　　　　　　　
陈庆镛

窃惟福建漳州府属之龙溪海澄等县。民人多往苏禄息力吕宋贸易。每就彼国娶妻生子。长或挈回。其人俗谓之土生子。向在外洋敛钱聚会成风。乃挟其故习。沿及漳州各属。以至厦门。结为小刀会。亦曰天地会。凡入会者。需钱六百九十三文。名曰根基钱。交完。即给八卦印一颗。红白布各二方为识。内有小印有口号。其股头各制小旗一面。誓盟歃血。初不过贩洋之所谓土生子者偶为之。积而渐引渐多。散布妖言。遂敢满贴狂词。城乡皆是。前经署厦门参将陈兴隆缉获。稍为敛。乃提解后。地方官竟从轻问罪。略不惩办。近有厦门人陈罄。素以傀儡唱戏为业。逃藏龙溪县石美乡南门黄允家。与同安县属白礁乡王泉。倡造谣言惑众。谓伊有神术。自可通天。能入会者免罪。于是石美海沧白礁各乡贩洋者。咸受其煽惑。兼以句连广东土匪。讹言日至。遂显然设敛钱之局。名为开香。一开便有数百人从之。而龙溪海澄同安各县知县。皆明知其事。而不敢过问。以故该匪肆横罔忌。且谓入会则上至省城。下至广东。皆有资粮相助。免至乏食。不数日闲。入会者已近数万人。其贼股则有同安县属之白礁乡王小。长园乡刘四。山边乡李景李青泷。龙溪县属之南门黄允。田里乡王靖。海澄县属之新埯乡邱姓。尾乡林姓。皆奉陈罄王泉为大头目。千百成。强派各处殷户。截抢各处贩夫。或入会。或助粮。从者平安无事。不从者灾祸立至。其有大姓强宗殷户。未易吓索者。该匪声言于起事时即先问罪。故始而桀黠者为之。今而谨愿者亦从之。始而无赖者为之。今而殷富者亦从之。结连数百乡。横行郡县。势莫谁何。上年十一月闲。该贼目王靖李景黄允刘四各拥众入会。知文武官有意隐容。遂白日旗。联络声势。张贴狂悖字样。远近骇闻。厦门为之震动。其龙溪县告示。皆被匪徒用黄纸贴盖。别书字号。狂狠已极。而知县佯为不知。嗣署厦门参将陈胜元会同同安县图他本。札谕该县之凤山文圃两书院绅士劝谕。亦莫谁何。迨升任兴泉永道张熙宇于十一月廿一日到厦。立饬署县图他本。往贼屯之积善里查办。而该县会营。并未到其地。仅至附近之灌口乡凤山庙。唤出安仁里之苏陈杨林各姓衿耆出结。即于十一月廿八日回报地方安静。十二月初一日。有文圃书院诸生公同来厦。面道厅严出告示。一面移咨陆路提督及汀漳龙道订期剿办。然贼势自龙溪海澄同安。渐至长泰南靖。蔓延已四五县。现又分遣奸细。招诱泉州各县乡民。即台湾亦闻颇有摇动。若不急加痛办。其害伊于胡底。臣惟会匪自来皆由内地土著滋事。滋乃由外洋传染而入。妖氛日炽。且门外夷杂处。难保无假借名色。因而乘机迫胁良民。现在漳泉各处道途梗塞。盗贼公行。若不速为办理。何以锄奸暴而肃民心。臣既风闻属实。谨缮折密陈。请　旨饬下督抚迅即惩办。或明查。或密访。毋使奸民一名漏网。其未被诱者。明示晓谕。俾党羽解散。并令该地方绅士团练乡勇。以为守望之助。伏念漳州毗连广省。近日广西土匪每窜入其中。万一防御不先。诚恐酿成大案。臣为慎重地方起见。是否有当。伏乞　　皇上圣鉴。

　　附陈剿办闽省下府土匪片同治四年　　
闽浙总督左宗棠

