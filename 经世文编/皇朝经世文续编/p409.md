<!-- { "loadSidebar": true } -->
盐筴之课。始于管子。历代因之。遂为理财之大政。我　朝每岁财赋所入。盐课尤为大宗。军兴以来。天下产盐之省。抽厘助饷。莫不沛然而有余。盐之利军国岂浅鲜哉。然天下产盐之省。如直隶山东山西两淮两浙四川闽广。莫不有课。惟奉天沿海各州县。处处产盐。未尝有课。非辽海之盐不可榷也。金时上京东北二路食肇州盐。速频路食海盐。皆征其税。元时北京路征收辽阳盐课。立随车随引载盐之法。史有明文。我　朝以东三省为汤沐邑。世世无所与。所以恤旗民。培根本也。然吉林黑龙江之旗兵。往者以精锐闻天下。咸丰以后。积弱不振。强邻无故败盟要地。不敢与校。遂拱手而畀之。甚且地方盗贼窃发。亦不能剿捕。其故何哉。东三省赋税少。兵饷皆给于京师。咸丰闲。内地兵事日亟。军需浩繁。户部之帑。不能如额以给。东三省兵丁乏饷。饥疲虚弱。故遂不复可恃。同治以后。内地之寇渐平。于是加练饷以剿盗。近年外患迫切。奉天设防。则食河南之饷。吉林设防。则食户部之饷。黑龙江为吉林北方屏蔽。地尤紧要。以饷无所出。至今尚未设防。夫东三省为　国家根本重地。苟有外患。即竭天下之财力以争之。　朝廷固亦不惜。然必海宇升平。中原无事。内地各行省之赋税以时贡于户部。而后户部有帑以给东三省。万一内地用兵。户部乏帑。则咸丰闲之覆辙。奉吉现设之防兵必复蹈之。此事势之显而易见者也。近年地方当事大员。有鉴于此。孳孳汲汲。招民开垦闲荒。搜求百货厘税。皆欲就地筹饷。以给军食。而独不知榷盐。譬以一杯水救一车薪之火。其无济于用也明矣。夫山泽之利。莫大于盐。古之善理财者。莫如刘晏。其为盐铁使也。初年岁入纔四十余万缗。至大历末六百余万缗。天下之赋。盐利居半。夫晏之榷盐。岂有他术哉。加税而已矣。考唐时盐价。天宝至德闲。盐斗价祗十钱。晏领盐铁使时。已加税十倍。每斗为钱一百一十。故经理得法。一岁能增五百余万缗之多。近时曾文正公之榷淮盐。六百觔为一引。自淮南运至湖广。其初每引抽厘银十两三钱。其后减定章程。每引抽厘银六两三钱。夫以六百觔之盐。而抽厘银十两三钱。是民闲食盐一觔。官收税银一分六厘有奇。后减至一分有奇也。今奉天沿海各州县之盐。市价每觔不过制钱二文。诚能远仿刘晏之法。近援曾文正公榷盐之例。奏请　朝廷设官于产盐之地。以制钱二文收买辽盐。加厘课钱十八文。每觔为钱二十。以鬻于商。纵其所之。辽东之盐。运往承德以东南内地各厅州。及吉林黑龙江等处。辽西之盐。由锦义运往蒙古各部落。引地甚广。销路必畅。如每月能销盐百万觔。便可得厘课钱一万八千文。每月能销盐千万觔。便可得厘课钱一十八万千。榷辽海之盐以助奉吉黑设防之用。使三省通力合作。军储饶裕。边防益固。永纾　朝廷东北之忧。匡时急务。似莫切于此矣。

第我　朝自开国以来。辽海之盐。未尝有课。民情难以图始。士大夫溺于政尚宽大之说。视　国计之盈绌。如秦人视越人之肥瘠。漠然不关喜戚于其心。闻榷盐之议。必将斥为苛政。诋为剥民。恣腾谤讟。冀阻其事。或模棱两可。请少加厘税。先行试办者。此皆迂之谈。不知利害之轻重者也。奉吉现虽设防。常有地阔兵单之虑。黑龙江尚未设防。宜切绸缪未雨之思。一旦有警。欲分防则无兵。欲添兵则无饷。皆意中事也。其宜就地筹添巨款。以厚兵力。不可缓也。目今海宇升平。中原无事。　朝廷之财力。尚难兼顾吉黑。广设边防。如内地有变。外患亦乘机窃发。当此之时。中边交警。饷必益绌。军必虞饥。亦意中事也。其宜就地筹添巨款。以蓄边储。尤不可缓也。此利害之在军　国者也。民闲食盐。每人每月不过一觔。以每觔加厘课钱十八文计之。每人每岁不过多出钱二百一十六文。民虽甚贫。易为力也。湖广江西安徽之食淮南盐。市价每觔制钱六七十文。辽盐现运吉林。市价每觔十五六文。运于寍古塔。市价每觔二十三四文。纵加厘课钱每觔十八文。其价尚轻于湖广等处十之五十之三也。此利害之在闾阎者也。东三省旗地无赋。民地之赋。轻于东南各省数倍十数倍不等。而东南盐之价又重取东南之财。以供东三省之饷。二百余年矣。未闻东南之民。怨及　朝廷。以为苛虐也。东三省之民。沐　朝廷之深仁厚泽二百余年。而不知感激图报。吝此盐厘。不亦自同化外哉。凡事两利相较。当取其重。两害相较。当取其轻。居今日而为东三省深谋远虑。非就地急筹巨款无济于事。然则辽盐之榷。即援淮引初章以定税。则亦不为过。况从轻则哉。如虑厘课既加。官价较重。小民嗜利。贩私者众。纵之则亏课。严缉广捕则糜费。办理不善。正课所入。仍不能多。则清查各场。每日产盐若干。尽数官为收买。使民闲无从得私。以清其源。如虑立法之始。商贩恐官盐价重。难以出售。或裹足不前。则仿刘晏常平盐之遗意。及近时各省官运官销之成案。先行官运。民间不能淡食。不得不市官盐。数月以后。价值画一。官盐通行。商贩亦可不招而自至。辽盐章程既定。吉之珲春三姓。黑之艾辉。盐有从俄界来者。照各国通商不准带盐条约。杜其入境可也。因地制宜。设卡抽收厘税亦可也。要在当事之人。主持大计。实力举行。以为东三省浚莫大之饷源。而不为浮议所摇耳。

　　奉天筹饷宜纳盐课疏同治元年　　
双福

奏为筹划经费。以济军需而裕　国课。仰祈　　圣鉴事。窃惟军兴以来。需费浩繁。度支告匮。于此而欲为筹饷之策。舍其大而图其细。计其利而忘其獘。无当也。我　国家岁课所入。地丁钱粮而外。惟盐鹾之利。最为大宗。乃各省俱有盐课。而奉省向不税盐。似未允协。况值此军饷支绌之际。尤当因时制宜。变通筹划。伏思盛京为　国家根本重地。滨海一带。产盐甚饶。岂容奸商任意载。私贩渔利乎。而该地方官为无纳课之条。亦无稽查之责。遂听其私贩而莫能禁。查奉天地方辽阔。人烟稠密。以及吉林黑龙江一带。俱系私盐。并且贩卖邻省。于盐课实有妨碍。若按照他省一体纳课。则奉天吉林黑龙江等处。每年所入。不止十数万两。不特接济军需。亦于　国课大有裨益。臣受　　恩深重。目击饷绌。时切焦思。再四筹策。惟此举尚有利而无獘。相应请　　旨饬下户部查明。援照他省纳课之例。饬令奉天府府尹会同该将军查看情形。宜如何试行纳课。妥议章程。严饬该地方官认真稽查。遵照收课。并饬吉林将军转饬该地方官一体遵照办理。是否有当。伏乞　　圣鉴训示遵行。

　　拟整顿东三省盐厘片　　
奉天总督崇厚

查东三省。自　国初至今。从未办过盐课。其中窒碍难行之处。节经历任将军奏明在案。所以同治六年。原任将军都兴阿。因力筹练饷。奏请办盐厘。亦未议及盐课。今若按照各省。配引征课。诚如　　圣谕。奉省盐斤。向未征收税课。创办恐亦不易。饬令体察情形。奴才悉心筹划。当此练兵筹饷之时。虽不能遽办盐课。亦必须整顿盐厘。查东三省及蒙古各王旗。所有食盐。均仰给于奉省沿海各盐滩。是奉省产盐不为不多。销盐亦不为不广。第创办之始。立法本未周密。以致日久獘生。偷漏侵渔。均所不免。且原定盐厘数目太微。计盐六百斤为一石。抽收东钱一吊文。现以省城时价而论。每石系售东钱十四吊四百文。即使酌量加厘。不致有碍民食。当经奴才崇厚遴委妥员前赴各滩。逐细详查。酌核拟议。现于省城设立筹饷总局。并派旗民各员。分往产盐各州县。设局整理。每盐一石。抽收东钱二吊四百文。仍以八成充公。二成作为局员薪水。以及滩长书手局丁巡役工食并心红纸张一切之需。并准滩户每石加价东钱六百文。以恤商力。虽较之原定数目。不无加增。而核计每盐一斤。所收盐厘。仍不及制钱一文。似此酌量变通。于练饷既少有裨益。即盐价亦不至骤昂。惟从前虽有每石六百斤之说。均系私斗私秤。每石加至八九百斤不等。实不均平。现拟仍照原定六百斤为一石之数。颁给官斗。责成斗纪。于售盐时按斗过量。免滋流獘。至严杜偷漏等事。现已设立三连盐票。盖用奉天总督关防。发交局员。无论何项买盐人等。均令到局领票。照数抽厘。方准持票赴滩买盐。并遴派得力员弁。带兵巡查。傥或无票运盐。及盐票相离者。一经查出。即照私盐办理。并令各滩户公举滩长。以便随时验票发盐。及按季将时价公议报官定明。以免任意低昂。藉昭公允。现经拟议章程。派员试办。尚须随时体察情形。酌度定议。应俟办有成数。再行报部查核。以立定章而垂经久。

　　长芦盐法议略
王守基

