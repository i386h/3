<!-- { "loadSidebar": true } -->
夏季支凉棚杆数百根。冬季支木炭万余斤。句炭摊炭年炭无定数。鸡二十只鸭四只为一票。五日一支。每只折钱七百余文。每逢过差。出木槽铡子椅器皿各数十。要之衙署内外。起居日用。无一非取之于民。而又实用一分。出票多至四五分。差役下乡。又多逾分诛求。刻下各铺闻风。不敢复业。而胥役之敲骨吸髓。仍是愍不畏死。此亦一獘也。兹三者。当无事之时。相安已久。尚可勉力支持。自去岁大遭灾歉。苦瘠万分。执事方仰体　朝廷德意。散银给种。轸优加。乃正供可减。而胥吏之陋规如故也。　国赋可蠲。而衙署之苛派依然也。目前百姓虽稍有起色。然田亩荒芜者十之五。户口死亡者十之六。应差之源日塞。而派差之流日来。民亦岌岌乎殆哉。夫　国家定制。南则赋重而役轻。北则赋轻而役重。支应差使。与完纳钱粮。同为小民维正之供。践土食毛。谊无可诿。顾赋有定额而役无定章。有定则颛蒙亦难骤欺。无定则胥吏即易为獘。民非敢畏差。谓差而无定则。上不能入　国。中不能入官。而徒饱吏胥私橐耳。律州县衙役。不得过五十名。现新邑皁快壮。各分头二两班。每班约数百名。此数百名者。既无生业。又无田产。而顾日日饱食暖衣。试一思之。果何所从来乎。乡间里长六十余名。地保五十二名。每当更替之际。里长出投认钱十七八千。地保四五十千。而牌中殷富之户。私赂差役。求免点充。往往有费至数百千者。以上各条。如差使不能不应。必须明定章程。科派不能尽除。必须大加澄汰。衙役恃势横行。里长投充巨费。尤宜急为裁革。其究应如何厘订之处。执事折衷至善。自有权衡。局外书生。何敢妄参末议。祗以目民艰。不忍不据实以告。伏候采择一二。不胜惶悚待命之至。再新邑函关驿。额设马五十二匹。现缺额与否。尚难熟悉。要之不敷供给。前此尚有宜阳腹地州县津贴车马。现此项银两。久已裁革。无米之炊。廉吏难为。其能不取之于民者几希。兹拟由局捐银二千两。于新安渑池两县。购买车马。以备支应。如蒙俯准。再当拟章呈鉴。

　　挽船　　　　
高延第

江干阻风。登岸闲眺。有大艑溯流而来。堤上二人吹角导其前。牵百丈者数十百人唱督护歌踵其后。询之居人。盖某所大吏过境也。其舟容与中流。久而稍前。颇怪牵者多而行之缓也。及其近而察之。则数十百人中。偻者。眇者。跛者。胫大如股者。病而呻者。饥而啼者。号寒而无裈者。十居其九。或行数步而仆。或履而颠。或疲不能步。以肘加缆。听人曳之。而后举足。或脱挽络。下堤而奔。伍伯二人执扑先后督之。有惰者则挞之。见逃者追且呼之。于时唱者呼者呻者啼者震沸于路。去官舟百许步。舟中人寂然若弗闻也。仆者逃者多。伍伯畏责亦掷扑而逸。久之舟过。逃者自草闲出。诘其状。颦蹙言曰。我曹皆饥民也。官舟过境。例有牵挽。视其官之大小为挽者之多寡。隶胥恒驱我曹供其役。人与钱五六十。麤给一日食。官钱例有费。层递折扣。人率得十数钱。不足一饱。大吏仆从舟子倚贵势。多赍百货。冀免榷税。邀厚利。虽轻舟与重载无异。又其所至。征求犒给。皆醉饱骄逸。不复以篙舟为事。以疲民而曳重载。加以饥寒。故舟不能进。往往不终事而逃也。所幸达官贵人坐不窥堂。守吏卒不暇左顾。遂得窜草闲求活耳。路人闻其语。莫不叹息。有卖浆者悯其饿。出粥食之。役者又言曰。大吏取人于州县以供役趋事也。守吏役人以应大吏之求奉上也。出钱以当身佣之直下也。皆非有意于厉民也。然疲百人之力。而舟不加进。日费数缗而人不一饱。守土者终日张皇道路。而上下不见德。徒令我曹忍饥而供此无益之事。冤哉。何时而得休乎。语讫趋去。闻者皆叹息不已。退而书之因语座客曰。征调以趋事。而适得迟滞。劳人以奉上。而适得弛慢。给赀以惠下。而适得苛虐。名实不相应。至于如此。则何如止牵挽。罢役徒。省庸钱。转得相安于无事邪。客曰。如误程期何。曰。长江大河。旅客商贾。舳舻衔尾。上下数千里。子曾见有必檄一吏调一夫而始进者乎。此固不待见见闻闻而可知者。特难为不闻不见者说尔。客闻良久作而叹曰。今官府事名实不相应者。比比皆是。被其祸者。岂独此十百饥氓而已哉。虽闻此语将奈何。遂相与闵默而罢。

　南中多系雇役与西北情形不同其流獘乃至于此差徭之累民何堪设想附录之以谂夫为民上者


　
卷三十九　户政十一屯垦

　　前因时论十五屯田营田　　　　　　　　　
吴铤

吾尝谓西北沟洫之制。不可不复。然非经数十年之开垦。渐以致之。不足以成非常之功。若承平无事。则难为力。夫欲尽地之利。莫如沟洫之制。沟洫不可得而骤复。则必思所以济其穷。使地利不致尽弃于草莱。财赋不尽仰给于东南。庶乎其可也。唐宋之时。有营田屯田。屯田以兵。营田以民。盖因地之利。课以耕耘。乃富国裕民之计。咸平中。襄州营田。既调夫矣。又取邻州之兵。是营田不独以民也。熙丰间。边州屯田。不限兵民。皆取给用。是屯田不独以兵也。前世往往以屯田营田。开垦荒地。使为己业。以耒耜耕牛假粮种。俟岁入然后偿。陈尧叟请开公田。以通水利。郑民宪请行助田法。一夫受田百亩。别以十亩为公田。张浚请以官田逃田并拘籍。以五顷为一庄。明初令民开垦。永不起科。其制各不同。案田不起科。适以起争竞之端。若以十亩为公田。则开垦时即行税法。恐民不乐于从事。莫若召募之时。不行起科。俟数年之后。岁入渐增。然后量输租。永无后患。至以五顷为一庄。未免太广。若仿其制而减其数十之四。则田有定限。不至开兼并之渐。盖沟洫之制。非举西北之地尽开之。不能行均田之法。则屯田营田之制。仅召民耕种。使各自为治。则近水之地尤易为力。故唐宋以来皆议行之。而沟洫终不可得而复矣。行屯田之法。则三边可从事也。行营田之法。则山东诸省可从事也。或以侵占民田为疑。或以诸郡括牛为扰。或以兵民杂耕为扰。皆非知权宜之计者也。

　　屯田篇上　　　　
汤成烈

夫屯田之议。始于汉后将军赵充国。诏书往来诘问。卒从其议。罢遣调发战士。置吏卒督率耕作。经画年余。兵强食足。羌酋授首。陇右以平。何策之善也。建武初。天下粗定。光武度兵不可卒罢。食不能常足。乃遣诸将耿弇刘隆马成马武祭彤等。将吏卒诣郡国及边塞屯田。马援亦求将宾客屯田上林苑中。当王莽之末。黄金一斤。易粟一斛。建武中元。米斛二十。户不夜闭。此盖屯田之效也。丞相诸葛亮经中原。屯田渭滨。军民杂居不扰。司马懿闭垒不出。诚不战屈人之谋也。至于曹操从枣祗之议。屯田许昌。司马懿从邓艾之请。屯田淮南。积谷养士。卒以破除雄。降服孙氏。盖芟夷大难。非可以年月计也。而丧乱之余。民不耕。兵不得食。贼何自而平哉。今粤逆之扰乱十余年矣。祸延十数省。疆宇日蹙。生民日困。财用日匮。亦将何以善其后耶。揆度时势。大功不可以猝就。兵防不可以遽撤。若不讲求足食之方。以为久远之计。而犹敛金以为饟。吾见其必有土崩之患矣。故为今计。平贼要策莫如屯田。今试以古耦耕之法行之。二人为耦。治田十亩。五耦为伍。倍伍为两。四两为卒。倍卒为乘。凡百六十人。治田八百亩。置田畯一人以劝导之。从此而十之。凡一千六百人。治田八千亩。置啬夫一人以董教之。令残破州县。经理荒废之地。招徕难民。给予籽种农具口粮。使之垦种。辟为官田。田畯啬夫。时察勤惰。分别劝惩。选其壮健。给予器械。使之守望。以御外侮。闲暇之日。使之修筑碉堡。栉比鳞次。互相援应。老幼妇女。器用财贿。咸聚于内。留戍兵弁。为之保卫。年之后。一树百获。收其赢余。州县官府。为之廪积。调发兵勇。过境往来。戍守士卒。计口授米。毋给银两。行有糇粮。居有委积。自无枵腹呼庚之患矣。于其农隙。练习技勇。矛弩为先。火器为辅。一遇寇警。人悉归堡。左右前后。一乃心力。相助为守。贼虽众至。见我备严。节节联络。首尾呼应。必不大肆。野无所掠。意气自沮。俟其惰归。选众出击。各堡掩袭。处处牵缠。必且退走。切勿远追。敛兵保险。益修我备。邻邦效之。增我之助。树贼之敌。众志坚定。乃可成师。方今之獘。将不练兵。招募游惰。饟皆给银。囊有余资。米运不至。人不宿饱。无籍可稽。傥遇强敌。非溃即嚣。公然焚掠。为贼前驱。臂金腰橐。官莫过问。此以银为饟之流毒也。今虽处积重难返之势。岂无拨乱反正之方。夫曰屯田非仅从事耘也。战守之法亦寓焉。然要在得人而任之耳。唐末张全义入洛阳。数百里无烟火。全义选裨将十八人。人予大旗一。使赴各邑乡镇树旗于瓦砾中。招集流亡。俾令垦艺。襁负相属。期年有积聚。三年成巨镇。全义之人才。在唐末不过中下。今岂并若人而无之哉。在用与不用耳。故愚以为屯田之法实为平贼之要策。盖民保聚。则其志定。能自为战守。则其心固。是以行之于一县。而县可以保。行之于一府。而府可以安。行之于一省。而省可以强。诚使江皖豫浙。合而行之。数年之后。残疆悉完。野无旷土。民尽知兵。式遏寇虐。无往不克。于是贼无地可容。不降则死耳。古法可师。曷不取而行之乎。

　　屯田篇下　　　　
汤成烈

