<!-- { "loadSidebar": true } -->
奏为淮北湖运纲盐滞岸。及食盐各岸。试行票盐。酌议设局章程。仰祈　　圣鉴事。窃臣前因顾梁中靖卓秉恬等条奏。有盐归场设局征税之议。经臣核议。以两淮盐课甚重。若改归场。恐致价随税长。场盐偷漏必多。课税更绌。未敢轻议更张。惟淮北滞岸。久已无盐接济。商疲课绌。必须另筹办理。请仿照浙江山东票引兼行之法。于海州所属之板浦中正临兴各场。设局抽税。并委降调淮扬道邹锡前往查办。一切章程。仍与署运司余德渊会议妥办。奏蒙　　恩准在案。兹据邹锡带同委员分路查勘情形。会同署运司余德渊筹议设局收税章程。具详请　奏前来。臣复逐加查核。所有淮北纲盐。共行安徽河南两省四十一州县内。除安徽江运八州县。暨安徽河南湖运畅岸十一州县。近虽商疲引积。尚非极敝之区。有商认运者。仍令商办。其商力支绌不能兼顾者。官督商运。一切照旧办理外。惟安徽之凤阳怀远凤台灵璧阜阳颍上亳州太和蒙城英山泗州盱眙天长五河。河南之汝阳正阳上蔡新蔡西平遂平息县确山。二十二州县。例由湖运。称为极滞。久已商逋课欠。配运不前。历年以来。屡施调剂之方。迄无成效。又江苏之山阳清河桃源邳州睢宁宿迁赣榆沐阳八州县。系淮北食盐口岸。向因私充官滞。钱粮由纲商摊带。食商行无课之盐。近则费重销绌。食商配运。亦复寥寥。计滞岸二十二州县内。除天长一县运道。例由山阳宝应入高邮湖。与淮南引地错杂。应仍归商运。以固藩篱外。其余二十一州县。应与食岸八州县。一律变通。改行票盐。以资补救。又安东海州两州县。盐法志载逼近盐场。例不销引。查安东距最近之板浦场。已一百余里。较沐赣距场为远。海州逼近场地。原可参用筹盐之法。惟淮北私枭。并不赴场。总系扫丁挑赴数十里外。各村镇卖与秤手头家。转售枭贩。若筹盐一行。此风仍难尽绝。且缉私各卡。因有筹盐名目。其不肖者。必致任意贿纵。一经拏获私贩。必借口买自筹担。而透私之场丁。与得贿之兵役。皆得置身事外。亦应与安东改行票盐。以归画一。或以票盐有课。居民食贵为虑。不知海州东南北三面皆场。得盐甚易。日食所资。无须筹担。其零斤购用。原无票税可言。况以现定科则计之。居民即日食票盐三钱。亦终岁不过用银二分零。不足病民。而筹担一靖。实可杜私。未便瞻顾。致误全局。至盐法首重缉私。而滞岸尤私盐荟萃之所。缉私从严一分。则票盐多销一分。现在勘定要隘。即于邻近场地之海州东海钱家集三营。挑选千把外委十一员。兵二百七十名。分卡巡防。如果实力查缉。销数渐旺。由臣随时奖拔。傥视为具文。虚糜巡费。即将弁兵斥革惩办。务使信赏必罚。以收实效。至局商必须得人。方不至勾结奸贩。致启影射夹带之獘。现据选保殷商王允泰等承充。臣仍饬该运司委员等随时查察。傥有獘端。立即斥革惩办。所有筹议设局收税章程。谨另缮清单。恭呈　　御览。

臣一面移咨皖豫两省。出示招徕民贩。赴场领票买盐。至票盐事关创始。必有以少课及奸贩滋獘为虞。且虑旁侵畅岸。渐及淮南者。然淮北自十数年来。引滞岸悬。几于无课可收。且虚糜调剂银两不下百万。此时淮南商困未苏。何能再筹款项。调剂淮北。且如辛卯一纲。淮北配运。不及十分之二。各岸久为私贩占据。今民贩之赴场。既由州县给照。票盐之出场。又有卡员验放。与其任无课之私盐肆行侵占。又不若行少课之票盐尚可稽查。其湖运畅岸。与淮南各岸。果能画界自守。则非商运之盐不能侵越。若巡缉懈。私盐且将充斥。又何责乎票盐。现值商力疲极。课项久悬。而各岸又需盐甚急。接济为难。舍此亦别无筹策。臣惟有督饬运司及邹锡等。妥帖经理。如果行之有效。课税渐充。再行推广办理。傥有流獘。亦无难即行停止。所有筹议淮北试行票盐设局收税章程各缘由。理合恭疏具奏。伏乞　　皇上圣鉴训示。

一由运司刷印三联空白票式。一为运署票根。一留分司存查。一给民贩行运。以板浦中正临兴三场。各取上一字编立号数。盖用运司印信。颁发三场大使收贮。民贩纳税请票时。该大使于票内填注民贩姓名籍贯。运盐自变量。往销州县。按道里远近立限。到岸听其销卖。运盐出场。由卡验放。不准越卡。亦不准票盐相离。及侵越别岸。违者并以私论。其照票给贩。赴所销州县衙门呈缴。由该州县按月申缴运司查核。其裁存票根。即由本场大使按旬造册。汇缴运司。以备核对。存查之票。亦按旬申送分司。

一每盐四百斤为一引。场盐价。照现在钱价合银六钱四分。抽税。照商运科则酌减三分之一。计银七钱二分。又倾镕解费。设局设卡经费。各衙门书役纸饭委员薪水缉私经费等项。五钱二分。通计一引四百斤。共库平纹银一两八钱八分。此外不得分毫需索。其捆工包索。听民贩自行经办。出示晓谕。一面行知各州县示招徕。给照来场买运。

一滞岸各州县招徕民贩。由该州县给与护照。载明姓名年貌籍贯。给本人赴场买盐。其海州附近居民。及各省客民在海州贸易者。即就近在海州请领护照。俱赴场大使衙门呈照请票。该大使于护照内。用一验讫戳记。仍另立号簿登记备查。即将护照同所请照票发还本人。其护照准行三年更换。如实在本场居住。众所共知者。免其请照。祗用手本呈明姓名年貌居址。赴本场衙门投递。局商加具保结。准其一体请票贩运。至每票买盐。应自十引至百引以上为一票。不得过于零碎。惟食岸八州县。及向无额引之海州安东二州县。距场均在五百里以内。应酌量变通。海赣以百斤起票。余准一引起票。以便民食。至所领照票。盐数无多。程途既近。往返必速。即令于买运后依时定限。在本场大使衙门呈缴。该大使仍按旬汇缴运司备查。

一三场各远近多寡不一。应于各场相度适中之地。建立局厂。以便户交盐。民贩纳税。如板浦之东临西临等。地界毘连。拟于西临设一局。其大义于公等。海滨窵远。拟于水路聚会之太平堰设一局。中正等四。地势连属。祗于花垛垣设一局临兴场之正场等六。相距六十余里。拟于临浦设一局。富安设一局。统计三场暂设五局。均由运司遴委妥员每局一人。常川驻札。遇有民贩置盐。局商带赴本场大使衙门。随时纳税请票。再由本局委员。于三六九日。各照票载自变量。眼同民贩。逐包秤验。于照票后。用局员衔名验讫字样戳记。听其出场。傥中途查出包内多带。惟局员是问。

一民贩买盐出场后。必须由卡经过。候卡员查验有无中途添买夹带。然后分赴指销口岸。其卡隘设在近场百里内外。水陆必经之处。查海州之房山。系陆路要隘。又大伊山。吴家集。俱系水陆交通要隘。拟设三卡。均由运司委员督查。一年期满。另委接办。遇民贩到卡。验票抽称。果系包数斤重相符。即于票内钤盖某卡委员衔名验讫字样戳记放行。不得稽留需索。傥查有夹带。即移交地方官究办。其盐包应以净盐一百斤为一包。每引四包。三场一律照办。民贩既经卡验。其余经过各关。祗须验票放行。毋庸再事检查。至经过州县。各有盐捕衙门。亦毋庸查验。以免扰累稽延。运到认销口岸。赴当地州县衙门缴票。票内如无卡员戳记。即系越漏。应照不应律惩治。

一临兴所属之唐口兴庄柘汪三。僻在海隅。距该场不下百里。三相去。又各有二三十里。陆路既艰。水道隔绝。每年官商收盐。须沿海舟运至临浦。方入盐河。与各情形不同。向设青口食盐店。岁销赣榆县食盐三百引。有名无实。三产盐本旺。多卖鱼船腌切。今既改行票盐。应将食盐店裁撤。一律办理。惟地方辽阔。局商多则经费难筹。局商少又照料不及。拟遴委妥员二人。驻札青口。经理渔船腌切。及本邑食盐。照现定章程。给票收税。以杜透漏。

一运道必须肃清。方可招徕。查向来水陆私路。如安东清河山阳盱眙泗州怀远沭阳桃源宿迁睢宁邳州等处地界。均有地棍土豪。私立盐关。索费包送。今改行票盐。民贩一经纳税。即系官盐。诚恐各处恶棍。习为故常。复向讹索。傥不遂意。难保无抢盐之事。扰害商贩。应先行出示晓谕。并严饬地方文武认真查拏。务使道路肃清。匪徒敛迹。傥有讹索抢盐等事。立拏匪棍。从重惩办。如不获犯。照例开参。

一缉私以防河为扼要。各场私枭。透往皖豫引地。总须渡过黄河。查黄河渡口。本有定所。各河厅所辖。多者五六处。少者二三处。其渡黄船只。系河员管理。祗将黄河两岸各渡口。认真稽查。不许渡船载私。则枭徒何能飞越。查厅营及文武汛官。各有修防重任。原难责以缉私。然渡口多在有工处所。而渡船又向归河员管辖。但令稽查渡船不准渡私。则私盐不缉而自靖。应责成黄河北岸之邳北宿北桃北外北山安海安。南岸之睢南宿南桃南外南海防海阜等。十二厅营。督率文武汛官。稽查渡口。一切官设私设渡船。皆归文武汛官专管。傥渡船偷渡私盐。即将渡船水手拏交地方官。无论人盐曾否并获。但审有证据。即将渡船水手加重照窝囤私盐例治罪。官船另募管驾。私船变价充赏。

一畅岸运商。如因引地毘连。虑及票盐侵越畅岸。情愿独认旁近滞岸票盐。自固藩篱者。即呈明本场大使转报运司。知照认岸。毋庸另给民贩护照。惟运商之认滞。原为保畅起见。所认滞岸。既改票盐。其畅岸自应仍按原引完课。无论销数多少。责令照额全纳。以免虚占票地。转致畅岸缺销。至食盐各岸。并无畅岸可顾。无须独认。以广招徕。

一向来商认口岸。文武衙门。往往私设陋规。书役更多需索。本属违例。现行票盐。多系民人贩卖。赀本无多。所有皖豫两省滞岸及江苏食盐口岸各衙门。自不容向民贩索取陋规。惟胥役兵丁。仍恐藉端勒索。一经民贩讦告。或别经发觉。即严行究办。以除积獘而肃鹾政。

以上十条。均就现在情形定议。惟事系创始。傥有未尽事宜。或尚须变通尽利之处。由该运司等随时察看。会详分别办理。合并声明。

　　覆陈整顿淮鹾一时难得把握疏道光十二年　
陶澍

