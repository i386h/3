<!-- { "loadSidebar": true } -->
　此道光中。陶云汀宫保弃世时所草也。呈之后任李公星沅未行。至陆公当汉岸火灾之后。始力主行之。甫奏新猷。即遭上游粤贼之难。楚豫漕鹾。皆不可复问。盖运数所乘。非尽关人事也。咸丰二年。记于兴化西寺。

　　淮南变盐法议
姚莹

嘉庆道光间。两淮盐法之敝极矣。淮北无商。陶文毅力行票法而转盛。独淮南未及变法。仅奏请数端。减轻课本以恤商而已。当时虽云恤商。而病根未去。淮南盐法仍未有瘳也。病根奈何。一曰出盐之场。一曰销盐之岸店。二病不除。盐法未见其可矣。道光十六年。文毅尝问莹曰。有劝淮南并行票盐者。可乎。莹曰。淮北课少而地狭。淮南课多而地广。其事不同。夫票法之善。以去商贩之束缚而民便之也。有票贩。有水贩。票贩纳课赴场领盐。运至西坝而止。为时数月。行内河数百里耳。水贩则皆淮北引地诸府州县之人。至西坝买盐而归。散售于州县食盐之户。谓之水贩。官惟责课于票贩。而不问水贩。票贩惟售盐于水贩。而不问食盐之人。地近而易从。此其所以善也。淮南不然。其引地远在楚西三省。且有长江千里之险。若行票法。则票贩断不赴场领盐。且冒险千里运至楚西。其远者运及仪征而止耳。楚西水贩亦断不冒险售盐于淮南。如此。是楚西无淮盐也。三百一十九州岛县之人。能淡食乎。惟驱使食蜀粤之私耳。淮南既无所销售。课将十去七八。　国家何赖焉。文毅乃止。然至今日。文毅之法。又穷于淮南矣。昔者莹尝再护运司。库贮实银。常三百六十余万。岁解京外诸饷。未尝告缺。今司库存银纔十余万。京外诸饷。积欠又数百万。官与商皆烂额焦头。相顾束手矣。淮南额引一百四十余万。仪征改捆岁常七八十万。犹以为少。今频年仪捆三十万。捆工数万人。饿者大半。环监掣号呼乞活。而无以应之。殷商运盐。能行二三万引以上者。不过十余家。新纲每开。几于无商可派。积引如山。复多悬而无着。运司计穷。惟以率由旧章四字。借口藏拙。大府筹议补救。又沮格不行。商人困极。无如何矣。二十九年十一月十九夜。楚北停盐。忽被天灾。焚去四百余艘。逃存不过三分之一。淮商课本。一炬而去四百余万。众商闻之。魂魄俱丧。同声一哭。相与签呈告退。通计淮商资本不及千万。今一炬失其大半。欲责其运行千万余金之盐。以输　国课。恐加以严法而不行。此诚危急存亡之秋。更甚于道光八九年间矣。尚能无变法乎。变法奈何。曰。法半敝者犹可补救图全。今敝十之八九。如病者仅存一息。非大泻大补之不可。大泻大补者。减缉私之费以收场之盐。撤楚西岸店以免匣费之獘而已。夫缉私之途不一。自邻私外。以江船夹带之私。场透卖之私为大。江船透卖。七八出于场。其病由垣商相时谋利。不能多收户之盐。户不能枵腹以死也。势不能不私售于枭贩。例禁虽严。而无所用。若清查场实数。每出盐若干。分为四季。垣商收不尽者。官为收买。俾户得以生养。何必犯法售私乎。垣商之盐。以备商运。官收之盐。以应官办口岸。较之用银买自垣商者。赀本不更省乎。官办盐本既省。何致复有欠课。第收盐之费不赀。司库不能复筹此款。则莫如减缉私之费以收盐。计无善于此者。

盖缉私一项。岁常费数十万。大抵有名无实。不过委员稍分枭贩之利。益其私橐耳。无益于公久矣。今大加裁汰。第存扼要之所数区。及总督随时赏犒委员之用。可岁省其费之半。饬淮南二十场大使。责令按季收盐。报明备用。如有短欠不实。严定处分。官运口岸之委员。无须盐本。但须运岸之费。是去缉私之虚名。拔枭私之病根。而益官岸之实用。此其为大补者也。楚西岸店。其獘无穷。始为商人卖盐收课本而设。既乃为地方文武取用不穷之府。乾隆中。即有匣费之名。屡经裁减。迨道光十年。奏定每引四钱。以销盐之数计之。而不肖有司。则不计销数而定为岁额。楚岸七十万。西岸四十万。不问费所由来。第以额定赂规。争取之而已。近十余年。楚岸日增。至一百余万。盖名为岁额。而有重支。有豫借。习以为常。是无增额之名。而有加费之实也。复有往来游客。随时抽丰。不能定数。盖自总督盐道以至州县委员。无复念商情之苦者矣。楚西岸店之人。无非淮商亲友。复借有司之掊克贪求。而浮报用数。分润入己。此所以岁至一百余万也。夫以销盐一引。输费四钱计之。楚西匣费年仅当数十万耳。而违例妄取加增之数。及于百数十万。试思　国家岁课几何。尚年欠百数十万。而入有司之腹者。反丝毫无欠。且重支豫借。过于其额。今中外度支如此之绌。　　圣主日夕忧劳。大小诸臣。食何人之禄。不能为　国分忧。而相与营私蠹耗于公如此。其能无愧于心乎。楚盐因岸店所在汉口。人稠密。无地建仓。又时有火患。是以皆船泊省会。由盐道给发水程。听各县水贩子店。分盐散售。然自九江大姑塘以下。楚西二境二十余州县。皆坐视盐船之过而不能买商盐。仍须自省运回。价值安得不增。是以人情不顺。皆争买船户之脚私。商盐为例所拘。转不许开舱售卖。此诚何理耶。法令皆自相束缚以困商民。及其敝也。　国家亦暗受其害而不知。夫为法而病商病民以至病　国。犹斤斤守之而不敢议。此非愚也。私耳。昔陶文毅原奏。本有签商于黄州等处认运口岸之议。而楚盐道详称。设店即有应用经费。恐不肖商伙。影卖脚私。致汉岸水程无从稽查。西盐道则称所签之商。新置店屋盐仓。以及岸店辛工日用。核算店费。浮于水贩赴青山领盐水脚。商力难赔。仍必增入盐价。似多窒碍。遂格不行。夫添店签商。诚有如二道所云者。然实则假为公言。以阴遂其就近鱼肉商人之计。且既有省店。又于中途添店。资费皆须重出。故不愿行。今不签商添店。但令商盐船至九江姑塘。即淮其开仓分给水贩子店运售。或自至各府散售。其楚西岸店皆撤。有留者。官不必问。但令赴两盐道请领水程。一如淮北票盐。西坝以上。官为稽查。西坝以下。但给水程。其余听之。则官皆便。火患胥除。两省匣费。仍遵定例。按数由淮商完纳。运司委员批解。交两盐道分给。如此。则岸无自浮开。不肖有司无从重支豫借。游客无骚扰。可省匣费百万。

设本商愿在青山或九江大姑塘一带立店者。听之可也。楚西接界卡要之地。缉私文武。照旧设立。其费亦令商纳司库。备文批解盐道。不许私取于商。盖盐法本为　国课。下收其余利。以资办公。可也。然亦止可十之一二。今正杂课纔三百数十万。而岸费已一百数十万。是三分其一。盛时犹为违制。况凋坏至于今日。岁完正杂课。不及二百万。而岸费一百数十万。有加无已。虽幸众为讳匿。　上无严谴。其如商力不及何哉。今以淮南之姑塘九江。当淮北之西坝。姑塘九江以上。既处处稽查严密。姑塘九江以下。大开法网。去其束缚。听商售卖。但约以水程。边卡仍设官缉私。地方官毋庸责成销盐分数。则文武不能额外多取。店伙不能影射浮开。游客不能抽丰骚扰。然后岸费之浮增可节。而正杂课之输纳可盈。苏商之困。下利民而上利　国。中不失办公之资。楚西文武衙门及委员店伙。俱有人心。宜亦无怨。此其所为大泻者也。诚使大府原议诸条颁行。而益以大补大泻之法。是虽不行票盐。而实半师其意。淮纲其犹可立乎。

　　淮北票盐志叙代　　　　　　　　
魏源

天下无兴利之法。除其獘。则利自兴矣。鹾政无缉私之法。化私为官。则官自鬯矣。欲敌私。必先减价。减价必先轻本。轻本必先除獘。獘乎利乎。相倚伏乎。私乎官乎。如转圜乎。獘之难去。其难在仰食于獘之人乎。淮北票盐。创行数载。始而化洪湖以东之场私。继而化正关以西之芦私。且奏销数百万外。其余额犹足以融淮南悬引之不足。夫票盐售价。不及纲盐之半。而纲商岸悬课绌。票商云趋骛赴者。何哉。纲利尽分于中饱蠹獘之人。坝工捆夫去其二。湖枭岸私去其二。场岸官费去其二。厮伙浮冒去其二。计利之入商者。什不能一。票盐特尽革中饱蠹獘之利。以归于纳课请运之商。故价减其半而利尚权其赢也。且向日仰食于獘之人。即今日仰食于利之人。昔之利私而今利公。何谓淮北可行而异地不可行。疑者或曰。减之又减。安能敌无课之私。不知场私无课。而邻私有课。有课之私。减价敌之而有余。无课之私。岂尽价收之而不足乎。或又谓旧票充新。难免再运之虞。无论卡局截角。重重稽察。且票可冒。课不可冒。苟票可转运。则请票十余万引外。即应无复请票之人。何以每年数十万引。从无票少于额盐浮于课之事乎。或又谓湖私改贩。难革鸮音。北盐灌邻。保无藩决。然则枭化为良者。必不许其为良。北受芦侵者。必永为其所侵也。又有谓收税章程。年更岁易。良由以有定之盐。应无定之贩。不如签商认岸。一劳永逸者。不知指商索费。则成本立增。争畅舍滞。则规避竞起。且票盐有百世不易者。改道归局是也。有必与时变易者。钱粮出纳贩不足。则以不足之证治之。贩有余。则以有余之证治之。獘不同。防獘亦不同。总之獘出于烦难。而防獘必出于简易。裕课必由于轻本。而绌课必由于重税。此则两淮所同。亦天下盐利所同。亦漕赋关榷一切度支之政所同。方今生齿日繁。生财日狭。司农憬然盱衡山海。欲筹商课之有余。以裨农赋之不足。然则一隅之得失。固将为四方取则焉。前于道光十七载。曾刊票盐初志。嗣因军需奏销。斟酌损益。章程屡变。事则倍难于前。功则无改于昔。重加厘订。用垂法戒。以存创始守旧之规模。以明　　圣天子贤牧伯制法宜民可久可大之精意。志淮北也。而不专志淮北也。

　曾有淮北票盐记一篇。约二千言。最为明核。不料失于扬州。今欲补之。非得淮北票盐志不可。而亦无此心绪矣。自记

　　盐归场议　
俞德渊

