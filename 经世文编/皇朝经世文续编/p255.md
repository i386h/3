<!-- { "loadSidebar": true } -->
窃臣承准军机大臣字寄。寄光绪四年正月十二日。奉　上谕。御史欧阳云奏请将江西省洒入钱漕内之节寿陋规严饬革除一折等因钦此。当经转行司道钦遵查办去后。兹据布政使李文敏署督粮道王嵩龄详称。伏查江西丁漕。未经改章以前。征数不一。地丁每两。征银一两七八钱。征钱三千数百文。漕米每石。折收钱七八千。或银七八两不等。盖以州县办公之费无出。捐摊之案过多。不得不藉资于民。刁衿劣监。从而欺凌小民。包漕抗粮。挟制官长。其獘不可胜言。浮收有加无已。官民交困。沿袭多年。前督臣曾国藩目击情形。力图补救。于同治元年。先将江西奏派州县捐摊各款。奏请豁免。声明设法减征丁漕。另筹旧款。永禁捐摊。钦奉　谕旨允准。一面会同现任督臣沈葆桢前任江西巡抚任内。督饬前藩司李桓确核妥议。裁减浮收。自同治元年为始。定以地丁每两。连耗羡征银一两五钱。漕米每石。折收银一两九钱。大张晓谕。一律遵行。所征地丁。除完解正耗一两一钱外。另提银一钱。漕米除完解部价一两三钱外。另提银二钱。以为本省各项实在需用之捐款。其地丁每两。余银三钱。漕米每石。余银四钱。分别酌提存留。作为司道府县办公之需。明定限制。各有遵循。所有捐摊各名目。悉予裁停。各项陋规。概行禁革。官无赔累之苦。民感薄赋之恩。刁衿劣监。无所施其伎俩。官民称便。吏治一清。此曾国藩等裁减浮收酌定丁漕应征银数之原委也。至同治二年。复经前藩司孙长绂。因银贱钱贵。稍加变通。会同前署粮道吴集禧。禀经曾国藩沈葆桢批准。自同治三年为始。每银一两。作钱一千六百文。地丁每两征银一两三钱者。改收钱二千四百文。漕米每石。征银一两九钱者。改收钱三千文。万安乐平二县。视各属。每米一石。多钱二百文。一律折收制钱。由官易银解兑。并声明以后如遇银价复涨。收银收钱。由官酌定。行之数年。亦复相安。经孙长绂于同治四年护理江西抚篆任内。会同前督臣曾国藩前署督臣李鸿章据实具奏。接准户部议覆。该省丁漕两项。自应均令照章征收。本省办公。藉资丁漕。若不容纤悉多收。殊非经久之道。所请除地丁完解正耗银一两一钱。漕米完解部价银一两三钱外。其本省实在需用之捐款公费。每地丁一两。另提银一钱六分。每漕米一石。另提银二钱七分。在于减定丁漕收数内供支之处。应请准如所奏。在于解部款外。余剩丁漕收数内供支等因。奉　旨依议钦此。此孙长绂按照初定丁漕银数变通收银之原委也。嗣因钱价大落。州县收钱易银。不敷解支。经前藩司文辉于同治七年。详经前抚臣刘坤一。会同前督臣曾国藩将丁漕重加厘定。查照同治元年原议。一律改收银两。奏准户部议覆。江西漕米。自改折色以来。每石止解部银一两三钱。为数较微。若不准其酌量加收。本省办公竭蹶。且恐规复漕运旧制。诸多窒碍。

兹请以向征制钱三千文者。改收现银一两九钱。向收制钱三千二百文者。改收现银二两二分五厘。按之原定价值。不甚悬殊。且奏明一律收银。与州县私自改章者不同。地丁收钱。不过一时权宜。改收银一两五钱。连倾镕火耗等项在内。除完解正耗银一两一钱外。余为提补捐款公费。并州县办公之用。均请准如所奏办理等因。奉　旨依议钦此。此刘坤一仍照初。定章程丁漕改收现银之原委也。旋于同治九年。前侍郎胡家玉。奏请饬督抚通饬各属征收地丁钱粮。每银一两。遵例加收银一钱。所有另立名目。永远禁革。以苏民困等语。钦奉　谕旨。刘坤一斟酌情形妥议具奏钦此。又经刘坤一详叙丁漕改章原案。请将地丁钱粮仍照定章办理。奏奉　谕旨遵行。复于同治十二年。前左都御史胡家玉。又以江西省额外加征地丁银两奏奉　谕旨裁革。经臣前在藩司任内。会同前粮道王必达悉心查议。地丁每两。收银一两五钱。实属难以删减。惟藩司衙门因革除办差供应。增添一分公费。当于无可裁减之中。拟将藩司一分公费删除。以后地丁每两祗征银一两四钱九分。此外征收漕粮加价。均势难更张。详经前抚臣刘坤一缕晰覆陈。钦奉　朱批。览奏已悉即照所议办理仍随时认真稽察傥有浮收即行从严参办该部知道钦此。是年九月。前左都御史胡家玉仍以江西违例加征。奏奉　上谕。户部妥议具奏。即经户部就江西现在情形。悉心商酌。拟请按照原定每银一两。连加一耗羡。折收钱二千四百文之外。再按现在银价。酌加钱数。由官易银解库。所加之数。每两不得逾二百文以示限制。如此办理。民间所增之数。乃增于银价之大。非增于州县之浮收。州县办公之费。仍取于额定之中。无取于民间之加派。一切私立名目。俱不得借口。其漕折一项。江西省每石解部银一两三钱。征之于民。以一两九钱为率。核与河南安徽等省折价支解章程。尚属一律。惟该左都御史虑及征银不便。亦请即令该抚查照同治四年原定数目。每石收钱三千文及三千二百文之外。酌量加收钱文。其所加钱文。即视地丁每两二百文之数核计征收。不准再有浮溢。先行奏咨任案。俟银价平减。即照原定钱数折征。又经刘坤一饬据司道遵照部议核定。地丁每两。连耗羡火工。除删减藩司一分公费外。实收钱二千六百八十二文。漕米每石。连留支公用。改收钱三千四百二十文。万安乐平二县。各加收钱二百一十六文。均由官收钱易银上兑。漕米年外完纳者。仿照江苏章程。每石加钱五百文。至银价低昂无定。如日后银价大涨大落。随时确查。专案奏办。于同治十三年二月奏奉　朱批。户部知道钦此。钦遵出示晓谕。通饬各属一体遵办各在案。此刘坤一遵照部议核定丁漕收钱数目之原委也。

是江西厘定丁漕收数。系属由多减少。前督臣曾国藩深以捐款烦重。陋规滋多。以致州县浮收日甚。官民交困。是以奏免摊捐。革除陋规。定以地丁每两收银一两五钱。漕米每石收银一两九钱。嗣经改征钱二千四百文及三千文。均系按照原征银数折收。并酌定捐款公费确数。以为正本清源经久无獘之计。迨后因银价日贵。州县征收。不敷报解。前抚臣刘坤一按照曾国藩初定章程。奏准征银。而降调左都御史胡家玉屡以为言复遵部议酌定钱数。改收钱文诚如户部原奏。民间乃增于银价之大。州县仍取于额定之中。系属平允确论。况江西丁漕。合计收数。较之苏浙楚豫等省。均属有减无增。迄今年久。官民相安。今御史欧阳云。奏请仍照曾国藩原定钱数征收。殊不知曾国藩原定本系征银。若仍改征银两。势必复以为口实。如照孙长绂按同治二三年银价甚贱时所定丁漕征钱数目办理。现在银两。依然昂贵。核与同治十二三年相等。自未便遽议减征。若明使州县征钱易银。仅敷一正耗之销数。则前督臣曾国藩曾经厘定必不可省之捐款公费。一无所出。州县廉俸无多。用费本繁。何堪赔累。势不得不藉丁漕浮收。以应支销。以十余年累次奏定官民两便之举一旦隳弃。舍明示限制而不遵。必徒博虚名以为快。诸獘从此复起。必至重困闾阎。是恤民转以害民。不但更改良法深为可惜。而历年钦奉　　谕旨及部议皆成具文。亦于政体有碍。该司道等悉心斟酌。江西丁漕。应请仍照同治十二年遵奉部议奏定章程。地丁每两。连耗羡火工。共收钱二千六百八十二文。漕米每石。连留支公用。共收钱三千四百二十文。万安乐平二县。加收钱二百一十六文。均由州县收钱易银上兑。以免不敷而杜流獘。仍俟价银大涨大落。再行随时确查。专案详请奏明遵办。不准州县擅自改章。亦不得于定章之外。丝毫多取等情。具详请奏前来。臣覆加确核。均属实在情形。合无仰恳　　天恩。俯准将江西省地丁漕折。仍照同治十二年奏定钱数征收。以杜流獘。实为官民两便。至节寿等项陋规。自同治元年奏明禁革之后。迄今或有依违。臣当随时诰诫。各守成规。如有私送私受情事。或经征丁漕。于定章之外浮收丝毫。即行从严参办。不敢稍事徇隐。

　　条陈丁漕利獘疏光绪十年　
翰林院侍读王邦玺

窃维丁漕乃　国家维正之供。百姓践土食毛。相安耕凿。急公纳赋。分所宜然。我　朝二百余年。厚泽深仁。沦浃已久。　　　皇太后　　皇上爱育黎元。超越前古。闾阎感戴。莫不有捐糜顶踵之思。试观军兴以来。继以灾歉。二三十年之中。筹饷筹赈。无不藉资民力。凡诸绅富商旅。均能踊跃输将。同殷报。矧于丁漕正赋。有不欲及时完纳者乎。虽疲户之玩延。劣衿之刁抗。向亦闲有不免。然此等情形。究属无多。而征收所以短绌之故。实不系乎此。臣尝窃观博访。察目前之情势。考积欠之来由。而知丁漕一节。盖有五獘。三难。五宜。三不可。州县弗推求。疆吏未加体究。徒使户口多无形之消耗。　朝廷有岁入之短亏。治本弗探。而催科是责。讵有当乎。谨为我　　　皇太后　　皇上缕晰陈之。

一利于钱漕之速完者官也。利于钱漕之多欠者差也。一县之中。承催钱漕之差。名目甚多。有总头。有总总头。有都差。有图差。有保差。有帮办之差。有垫办之差。有比较上堂代受枷责之假差。如此等众。皆指望百姓积欠丁漕以养身者也。图保差下乡催征。辄先饱索贿赂。名曰包儿钱。包儿到手。公项即可央缓。其有豪富骤穷之户。积欠较多。则总头亲临催取。华服乘轿。随从多人。勒索包儿。动至数十千。而公项亦仍可央缓。迨卯限已满。完纳不旺。堂上官照例比较。则以钱雇倩无赖之人。上堂领扑。或枷以警众。而总头图头等差无恙焉。且更挟枷责以为索诈之具。其獘一。

一开征之初。书差辄择中上家产能自完纳之花户。代为裁串完粮。然后持票向本户加倍勒还入己。名曰代票。其稍贫之户。无费可噬者则不代也。地方官明知其为民害。而利其垫解。亦不之禁。其獘二。

一书吏征收钱粮。必先索房费而后开票。如此一图之房费。未即交清。各甲花户。有持钱完粮者。概不收纳。一稽延间。其钱或因他事用去。不能再行措办。遂致拖欠。其獘三。

一绅衿恃符抗欠。不过自占便宜。且愿他人及早完纳。藉以抵塞卯限。其无故挺身为一村包抗者。尚无其事。惟有一种刁横武断鱼肉乡里之人。交结衙蠹。包揽丁漕。每向愚懦花户。骗钱入己。不为完纳。而差役仍向本户追索者。真侵赋害民之猾徒。然非与胥役通同作獘。欺压诳弄。其势必不能行。地方官每为所朦蔽。未能详察而严究也。其獘四。

