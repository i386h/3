<!-- { "loadSidebar": true } -->
右洗冤集录五卷。宋朝散大夫湖南提刑宋慈编。渊如观察取元版本重刊成。颐读而叹曰。集此书者。其仁人之用心乎。月令曰。命理。瞻伤察创视折。审断决。狱讼必端平。王制曰。司寇正刑明辟。有旨无不听。吕刑曰。无不听。具严天威。之言检也。凡戕杀人。命非检验无以具狱。不得其术。疑似之见生。奸诈之计得。虽有深冤。莫由雪已。此书自检覆疑难。洗罨验骨。以及缢溺服毒物伤病毙诸死者。陈说其状。俾治狱者可目验而知。余尝谓周秦汉唐以来刑家。亦必有此书。今特不传耳。后汉书周传。廷掾惮严明。乃晨取死人断手足立寺门。至死人边。若与死人共语状。阴察口眼有稻芒。益部耆旧传。严遵为扬州刺史。行部。闻道旁女子哭声不哀。问所哭者。曰夫遭烧死。遵敕吏舁尸到。吏白有蝇聚头所。遵令披视。得铁椎贯顶。此即检验之证也。太平御览引吴录。张举为句章令。有妇杀夫者。因焚屋。言烧死。其弟疑而讼之。举按尸开口。视无灰。令人取猪二头。杀一生一。而俱焚之。开视其口。杀者无灰。生者有灰。与此书验生前被火烧死条同。又引隋书。秦王俊好内。妃崔氏性。于瓜中进毒。俊由是疾笃。含银。银色黑。为遇蛊。与此书验服毒用银钗条同。梁书豫章王综传。其母吴淑媛自齐东昏宫。得幸于高祖。七月而生综。宫中多疑之。综年十五六。微服至曲阿。闻俗说以生者血沥死者骨渗。即为父子。综乃私发齐东昏墓。出骨沥臂血试之。并杀一男取其骨试之。皆有验。此书载检滴亲骨即其术。足证此书检验诸术。皆前人所有。余既嘉其用心之厚。又摭举史策数事附于后。以明其术之有自来云。

　　请办理相验章程疏　　　　　　　　　
金应麟

窃查各省秋审。金刃杀者最多。凡应实应缓。无不以尸伤为凭。而详核尸伤。又无不以尸格为据。有情节本轻。而刀伤太多。即拟情实者。有勘伤较多。而半系带划。拟以缓决者。是填注尸格本为秋审实缓所基。不容牵混也。乃近来外省尸格。有统填刀伤者。有扎划不分者。甚至将骨损者。亦填划伤。殊非慎重人命之意。该州县于相验时。凡带划者深不逾分。与扎伤本自迥异。万无不能分析之理。其意以为尸格一填。即须详报。不如犯供之可以随时改易。故统填刀伤。则后日之认扎认划。问官皆得自主。不知此等风气。弊所自生。其贤者惑于救生不救死之说。使犯供避重就轻。不过意存姑息。而不肖之徒。乘机作弊。教供串改。受贿营私。无所不至。更有一种州县。惮于远行。转委任杂。该佐杂不敢擅专。笼统填注。以待印官审鞫。无怪乎尸亲人证。心不甘服。屡审屡翻。讼端日起也。夫相验之时。印官亲率吏仵。传齐邻佑。眼同尸亲。当场喝报。势难遮人耳目。即有疑似之处。不难指示分明。免滋借口。乃于此时含混填写。转致以犯供为凭。坐使尸亲人等怀疑莫释。迨至定案以后。或改装情节。或具结请检。辗转呈诉。拖累多人。历时既多。尸遭蒸检。胥役从中讹诈。讼师因而教唆。其贻害实非浅鲜。相应请　旨通饬各省督抚。转饬州县。于相验时。详细辨认。将扎伤划伤分析注明。不得统填刀伤。以重刑名而杜牵混。至近日州县于相验重案。或性安逸。吊尸验视。或厌其秽恶。不敢近前。并有率准远尸亲。混行拦验。及并非女尸。准其拦验下身者。以致仵作人等。弊端百出。亦应令各上司随时访查。据实参劾。庶命案益昭详慎。而讼端亦可少息矣。

　　饬各属命案相验遵例少带人役札　　　
刘衡

照得本府生长江乡。宦游岭表。窃见外省命案。无论殴杀自尽路毙。一经报官。书差等视为奇货。句串门丁。先发干役为前站。前站到乡。辄勒令约保。及被告或邻佑人等。搭棚厂。预备席桌。并向被告人证。索取夫价饭食等项钱文。动辄费钱数十千或百数十千。迨官往验。差恐少带人役。不能任意索诈。辄吓禀本官。妄称风闻尸亲纠约多人。恐有不逊。宜多带丁役以助威。官有戒心。辄带领百十人或数十人。肩舆怒马。蜂拥而来。所到之乡。鸡犬惊匿。任役诈扰。不饱不休。若系无尸亲之案。则向地主山主塘主屋主。及所在远近邻佑。勒派各项银钱。故往往一路毙之案。案内牵连邻证数十人。家产悉倾。甚则延及二三十里内之富户。谓之望邻。亦被吓诈破家。竭良民有限之脂膏。供众蠹无厌之吮吸。地方元气。索然尽矣。此其累民者也。又况带人过多。难于稽察。其中必有指官撞骗之人。尸亲微有风闻。势必不服。往往不肯领尸。或将尸身抢匿。或将尸棺击破。甚则有殴差碎轿辱官之事。即不至此。而尸亲以疑役者疑官。官或亲填尸格。则疑为删减伤痕。官如叙供招。则疑为开脱重罪。因而讼师放胆讦告无休。而疑似之闲。遽腾官谤。上司不得不提省发审。遂使谳局之委员。主之宪幕。承案之书隶。皆得持柄而摇。且逾限处分。部议随之。种种花销。层层棘刺。乃至同官齿冷。上宪心疑。虽平时眷注优隆。亦为之顿替。幸得保全回任。而所费已不支矣。此其自累者也。而更有甚焉者。百姓至愚。彼见地方官每相验一场。被告邻证。便须花费。甚至倾家。因此些小事故。辄萌短见。意以为拚却一命。便可害人受累。以致轻生之案。愈验愈多。一岁之中。一隅之地。亦添出许多命案。嗟乎。夫马饭食。所值几何。乃以计较些微之故。致令无罪之民。相率就死。是剥民之财又戕民之命也。言之怃然。则皆多带人役滥派夫马饭食之所致也。此江乡岭表一带恶习也。川省尚不至此。查例载。凡人命呈报到官。该地方官立即亲往相验。止许随带仵作一名。刑书一名。皁隶二名。一切夫马饭食。俱自行备用。并严禁书役人等。不许需索分文。如该地方官不行自备夫马。取之地方。官照因公科敛律议处。书役计赃治罪各等语。法至严也。本府查相验如果少带人役。其夫马饭食钱文。如系本官自备。每案不过一二千文。即极远之处。亦不过三四千文。数本无多。并不甚费。若派之于民。则每案至少亦须数十千文。分贤侯一勺之泉。存小民十家之产。何乐不为。藉曰可为而不可为。是己之橐则积及锱铢。民之膏则掷同粪土。毋论违例。且不近情。况乎效尤寻死。命案由此日多。既忍心而显绝其生涯。复顺手而暗驱之死路。

官称父母。我有儿孙。试一扪胸。能无芒背。管见以为我辈即遇最瘠之区。此项钱文。虽典鬻朝衣。必须自备。盖不独保民财。实以全民命也。本府在粤八年。在川四任。所有相验命案。因恐带人稍多。难于查察。不得不恪遵定例。止带仵作一名。刑书一名。其皁隶二名。则减为一名。令兼仆事。并与轿夫轮流持伞。轿夫四名。长途酷暑则六名。或加一马。以节夫力。通共不过十人。此外从未多带一人。自携小菜一包。饭则随时鬻之市肆。其书差一切夫马饭食。俱系捐发。且所带之人。令其在舆前案前伺应。不许趱前落后。寸步擅离。犯者不宥。如此。则人人皆在眼前。稽查较易。可免索诈撞骗诸弊。而所部百姓。见自尽者不能害人。徒死无益。因此不肯寻死。久之轻生之案。一年不过两三起。是所费有限。而所补实多。此本府身试之而有奇验者。今量移来此。怵目爰书。服膺成例。每遇录囚谳狱。未尝不掩卷彷徨。起而拊心挥泪。诸君子现宰官之身。度众生之命。同具慈悲。何待钝根人饶舌。惟本府穷措大耳。自问下愚。受　恩深重。别无本领。积有愚诚。以此协寅恭。即以此图报称而已。

　　饬遵例尸场结案札　　　　　　　　　
刘衡

查户婚田土等案。例限二十日完结。所以宽其限者。良以此等寻常案件。民即被诬。尚可从容剖辩。不致受累。若命案牵连。役等奉差。势同狼虎。不但被告干证。苦累难堪。即地主邻人。但有名字到官。亦俱饮泣吞声。任其剥噬。傥官肯早结。如自尽命案。即在尸场取结。何至吾民苦累耶。查例载。凡人命。系轻生自尽者。即于尸场定案。将原被邻证人等释放。如该地方官故意迟延拖累者。照易结不结例处分各等语。所以禁延缓而惩拖累也。合行札饬。札到该州县。嗣后自尽人命。验无别故。务须遵例即于尸场取结结案。一切原被邻证。立即释放。万勿带一人进城。盖一进城。无论书差等撞骗勒索。关系官声。酿生事件。且以当场可了之案。而必令无罪之民。跋涉往来。举家惊扰。即使不甚受累。究不免失业废时。揆之父母之心。终难隔膜。本府查释放人证。并非难办之事。祗须贤父母在尸场略耐烦一两刻。便可取结完事。许多方便。又不要花费一文。何乐不为。总之事关命案。迟结一刻。则民多含一刻之冤。早放片时。则民先脱片时之累。贤牧令视民如伤。断无自尽之案。可结不结。而带人进城故行延缓之理。原可毋庸谆属。惟成例昭然。本府曩时恪遵罔懈。用特申明例文。转行知照。所望谨防拖累。刻刻留心。则百姓之受福无穷。即长官之种德无量也。

　　复泽州府论夏月相验书　　　　　　　
徐璈

接奉台檄。以州县因公出境。遇有命案饬委邻封代验。适遇本境亦有相验案件。或迟迟前往。或禀请改委。若遇炎夏。闲日尸即发变。往往尸亲藉此狡执。饬令嗣后遇有命案。即行报明等因。遵查地方官遇有命案。即应单骑减从。迅速前往。傥或因公下乡出境。适遇奉委代验。自不能不稍为迟滞。查洗录内载。盛热。尸首经一日。即皮肉变动。作青黯色。有气息等语。而相验伤痕。指认自难清楚。以致尸亲狡执。辗转呈控。横生枝节。虽覆验蒸检。究竟难得原伤情形。某因思前在临海任内。一年之中。招解之案。曾有七十三起。其闲命犯居其大半。尝有东路百余里报案。甫经起程。而西路百余里外又有报者。斯时即昼夜飞驰。分身莫及。幸该处遇有报验命案。乡地邻佑人等。即先担取潮细沙土壅盖尸身。暑气不侵。蝇虫不集。而相验虽经数日。揭去沙土。伤痕宛然。并无腐肉恶臭情状。某于到阳后。即传谕各里乡地人等。晓以此法。曾于夏日相验尸身。毫无变发之处。缘奉札饬。理合将管见所及。附呈钧鉴。可否通饬各属一体试行之处。出自裁察。

　　颁行各属办理命案条约　　　　　　　
吴文镕

一服制命案。必须研鞫确情。核实究办。不准摹仿成案。生吞活剥。以并非有心干犯。故为开脱。傥再不知虚衷研鞫。颟顸迁就。提省审出实情。即将该员指参。断不能以随同审正为解免也。

