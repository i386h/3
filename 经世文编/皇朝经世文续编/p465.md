<!-- { "loadSidebar": true } -->
制国之用。取于民者。曰米粟。曰布帛。曰力役。制于上者。曰币。曰钞。曰钱。币之用古矣。钞行于元而废于明。至于　国朝。利权之操。以酌盈虚而节轻重者。惟钱法一事。炉有常局。铸有定额。工本重而制造精。百余年来利用流行。公私交赖。可谓酌古今而独得其平者。然窃以为夺钱之权。而阴为大贾富商豪猾所据。而公私因之有未利者。其獘在于用银太重。而银价由此日昂。钱价由此日贱。请得而详言之。以钱赋民始于唐。以银赋民始于明。其时本色尚多。折色尚少。而官俸兵食本色折色。时相变通。至于明代中叶。条鞭九厘之法行。而一切用银。　本朝因之。银之行使遂以益广。然考明代用钱之初。每钱七百。抵银一两。定课收税。每银一分。折钱七文。厥后私铸恶滥。有以十三四文当银一分。十六七文当银一分者。当时乃议以制钱与前代杂钱并行。上品仍以七文当银一分。余视钱高下为三等。下者二十一文当银一分。然则制钱七文当银一分。实为轻重相权之准。　本朝百余年来。纹银制钱。两相为准。大约不过七八文当银一分。渐乃加至十文。较之往时已觉钱贱。然而近日银价。则有两倍于旧时者。或议以为钱多之故。不知铸局不增。额铸未溢。钱何以多。且钱多而日用百物未尝增价。所独贵者惟有银耳。则非患钱之多。而实患银之少。盖可知矣。且银之所以日益少者。其故易明。五金之质。金为上。银次之。铜次之。锡次之。铁为下。地产之多寡。与人用之贵贱。大约相等。银之用行日广。煎炼日多。地宝之泄日甚。则矿砂有时或竭。其故一也。银便轻赍。箧笥可藏。万里之程。随携而往。日甚一日。散而难聚。其故二也。旧家巨室。便于盖藏。积钱千缗。便已盈屋。藏银万镒。不过一匮。黠者以为居奇之计。愚者以为子孙之贻。入而不出。日积一日。其故三也。中国多贵异物。奇淫之产。购自外洋盈千整万。去而不来。其故四也。知斯四者之故。而望银之复多。其可得乎。又银之产于中土者绝少。况闻近时煎银之业。多在交南。又番舶银元市易闽粤。是皆以域外无用之物。而耗中国日用之资。其得与失。尤所宜熟计者也。知其必不能多。而行用之权。不为变通。是犹山居索鱼。水处索雉。非不勉强致之。而劳费甚矣。夫银之多寡有无。既专操之商贾豪猾。于国于民。已属大病。而况并操之域外之黠侩也。则凡所以糜中国之人民者。更无烦他术矣。夫银之所以可贵者。亦惟公私并用。上下交需。民间非此不足以完赋。　朝廷非此不足以给禄。势处独尊。物无可比。故虽制钱出自府藏。米粟切于日用。而缓急所在。贵贱悬殊。此由势有偏重。成于积久故耳。于此而不早为之计。夺其偏重之权。散其积久之势。而欲贵者之不更贵。寡者之不更寡。其可得乎。今有人鸡豚鱼。已盈于庖。客弗飨也。曰必往索乎邻人之脯。则脯虽可得。鸡豚鱼皆弃物矣。而况其索之愈急。则其珍愈甚也。窃以为变通之计。莫如公私上下百货价值一切以钱为估。何则。钱者。人君所以持物之平。而御轻重者也。以钱御物。则其权在钱。以银御物。则钱亦一物耳。所谓利权倒置者也。假如一切以钱为估。则百物皆出于民。钱币独操于官。如唐刘秩所谓物重钱轻。轻则敛之使少。物轻钱重。重则散之使多。消息盈虚。操纵在手。此诚上下交利者也。夫权者上之所必操。利者众之所共逐。以众所逐之物而　朝廷顾不自操其权。坐令黠者得以居奇。而　朝廷与民交受其困。是乌可不急图之也。

　　专重制钱论下　　
成毅

或曰。专用制钱。取利权还之　朝廷。其说似矣。未审见在官俸兵饷关市各税。原额定银。何以处之。曰。　国家定赋之初。原系以银抵钱。故今尚曰钱粮。于今即可以钱为赋。但照原定准银之数。每银若干。抵钱若干。固非有损于国。而官民并利。何则。近年银价昂贵。每届征收钱粮。计银折钱。比照先年银价。已及三倍。而官复以钱易银倾泻火耗。繁难特甚。若径以钱输饷。每银一两。作为制钱一千。用甘肃近例。或七八百文。用初定旧例。官收此钱。贮于司道及州县各库。本地俸工兵食。即行坐支。彼此相当。并无增减。转移之间。祗在　朝廷一指挥耳。或谓库贮见有积银。何以处之。曰。此但先尽见存银数一切支放。扣作几成银钱搭放。前代钞钱本色并行之时。原系随时增损。此可无烦过计者也。或谓坐支之外。尚有拨解。存留之外。尚有起运。钱重难于远行。何以处之。曰。是宜略仿交子会子之法。小为变易。假如商人贸易。入钱本地。置货他乡。千里以外。并可拨兑。即如米麦盐铁。较之钱文多少轻重。不啻倍蓰。然而千里万里。皆可转致。前代纳粟边陲。中盐内地。成法具在。未闻隔碍。谋国之术。贵于经久。无庸专恃其利便也。或谓一切用钱。则钱必骤贵。何以处之。不知钱出于官。但资鼓铸。铜价之贱。去银百倍。假如原额铜价定银几两。今祇扣作制钱几千。但令各局采铜添铸。而听商民自以百货易钱。赴局兑买。货价并照时值。钱文听其装运。不过数月。可以随处流行。惟须严禁行用私钱。盖近日钱文恶滥。实由奸民销镕改铸。及铸局工匠。偷减正额钱本。搭铸夹砂小钱。民间谓之毛钱。以致　国朝旧铸青黄大钱。日见其少。禁之之法奈何。曰。市肆交易。以银准钱。银辨成色。严于分厘。钱杂毛小。不计斤两。钱贱而轻。职此之故。今但限以制钱一定分两。纳税充饷。并用足陌。不得搀入小钱一文。其民间日用行使。并依足陌斤两计算。或有旧用小钱。定作折二折三抵准制钱扣算。但定章程。不须抑勒。私铸无利。而销镕制钱之獘。不禁而自息矣。或曰。更铸大钱。似于交子会子为胜。其说何如。窃考前代大钱。自周以来。至于明世。率皆行之。折二折三。当十当五。轻重敛散。子母相依。行之一时。亦足获效。然事涉更张。法愈繁密。其事为难。仿古交子会子之法。祇是商贾钱票。官司其事。但有会计而无转移。公私轻赍。此为最便。大抵讲求权利。如商贾之坐致奇赢。悬吾所有而令人自趋之。操筦榷者心知其意。宜无不可变而通之以尽利也。

　道光庚子以后。银价日贵。司农度支亦绌。时余侨寓岳阳。与老友忍斋纵谭近事。忍斋遂出酌变钱法暨专重制钱诸论相示。盖与友人往复筹划而创为斯论者。忍斋精思远识。虑事详善。无如积重难返。亦属空言之无补矣。然存是说也。尚所望于烛计得失权衡轻重长谋审处之当道君子。丙午仲秋。诸文炳识。

　　设法贵钱贱银疏道光二十四年　　
江西巡抚吴文镕

窃查上年户部奏催各省开炉鼓铸一案。奉准咨钞原折。内有云。银之为物。既非若铜铅锡铁。随时矿采。而耗银之事。又百出不穷。银之贵。非由钱之多。祗以日趋于少。即日形其贵。此时正宜设法用钱。以济银之不足。又称用银之款。可代以用钱。财用因以少裕等因。旨哉斯言。诚方今不易之论也。顾所谓设法用钱者。当求所以善其法。然后可以通其用。伏思各省设炉鼓铸。原以钱为日用所需。藉钱以便民之用。非藉钱以济银之绌也。至今日则情形有不同者。今　国家承平日久。合计有炉十四省。每岁额卯得钱一百十四万串有奇。流衍百数十年以来。钱固已日见多矣。然使钱日多而银并未少。亦不至畸重畸轻之甚。无如耗银之端百出。银且日趋于少也。以日多之钱。代日少之银。似属用之至便。不知用也者。通上下兼出入言之。祇计出而不计入。则银之势偏于重而价仍昂。钱之势偏于轻而价仍低。价不平。用固不能通也。欲求其通。必出与入均能以钱代银。则上下相通。而钱始得行。钱得行。则银不偏重矣。顾所入之钱。未可浮于所出也。祗以额用之银约计。征之以钱。正不必全以钱代也。查各省应行解部及协解邻省者。长途拨运。脚价浩繁。应仍行征银解银。至本省兵饷文武官廉俸书工役食祭祀驿站一切坐支之款。统计各省岁不下二千余万两。应全行改折收钱放钱。以此二千余万串之钱委输官库。钱之势必见少。少则价贵。以此二千余万两之银留布民间。银之势必见多。多则价贱。此理势之自然者。然以此平银钱之价。固矣。恐其效非旦夕可几。其未平之先。若照钱一千准银一两之例支放。必致兵哗役怨。事格不行。故改折钱文。必按时价改折。地方官按时价折解藩库。藩库按时价散放。各款征解相应。支领胥安。可以行所无事也。且救獘期以兴利。而利中之獘。当先筹及。约有五端。均可无窒碍焉。一曰民情宜体察也。定制正赋皆征银解银。一旦照时价改折钱文。恐乱旧章而骇物听。不知零星小户。例原许以钱代银。而农田所出谷粟麻枲蔬薪之类。亦多系粜卖钱文。故现在各直省百姓。以钱完赋者。无虑十之八九。民以输钱为便。官不得不俯顺舆情。今折解藩库。在官虽名曰改折。而在民则实守故常。闾阎无耳目之惊。有司少易银之累。因利乘便。法莫有良于此者矣。一曰钱价宜画一也。一省之大。市廛情形不能一律。或有平色高低不同。或有串头虚实不等。若照各州县市价合银。解钱难免参差。查银钱聚会。多在省垣。外府之价。恒视之以为准。应令各省藩司按库平足陌。据省垣之价为定。于二月八月开征半月之前。通饬州县遵照批解。傥银价得平。随时核减。则藩库收数可归画一也。一曰解钱宜划数也。司库出纳。兼用银钱。则州县亦须银钱兼解。其应如何解钱之处。必当截清数目。以昭限制。查各省存留坐支之款。岁有常经。除耗羡内有解部饭食及搭放局钱作抵之数。应划出仍令解银。其余应即全行折钱外。其动用地丁者。由藩司核明岁用银数。按照各州县钱粮多寡。均匀指派解钱。则批解数目。各有定额。不致赢缩混淆矣。

