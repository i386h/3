<!-- { "loadSidebar": true } -->
窃户部奏捐两淮票本一案。钦奉　　上谕。既与改票初章不相剌谬且亦不致病商限两个月据实覆奏等因。臣督同署运司徐文达札调海州分司等集商妥议。参考昔日之成规。体察目前之岸务。按年捐助。商力实有未逮。其中窒碍之处。有不能不覶缕直陈者。东南百货经营。以丝茶为大宗。近年动辄亏折。惟两淮鹾业。恪守曾国藩奏定新章。行之近二十年。获利较有把握。有票者恃循环为恒业。无票者欲搀入而无从。辗转喧传。票价遂无所底止。致有淮票一张价值万余两之说。细加推究。前数年尚多更名之商。近则价愈昂。愈为可居之奇货。非特无人愿卖。亦无人愿买。票价之昂。已属虚而非实。自闻按年捐银之议。本重利微。商情疑虑。票价必落。恐渐至一文不值也。溯查道光末年。票法之坏。在跌价抢售。曾国藩鉴前事之失。在各岸设立督销局。整轮保价。至今坚守不摇。每盐一船到岸守轮。至速亦须十个月。或一年以上。方能出售。一遇滞销。则或轮守年半或两年。数年以前。邻私畅行。两楚之盐。竟有守至两年半以上者。虽住日仓租辛工卤耗。在在加增。而从未有越轮而售者。良以畅年之有余。补滞年之不足。通盘匀计。利虽薄而本不亏。今各岸销市畅滞靡常。一旦责以常捐。则一年拟捐千两者。守至两年捐已加倍。万一守愈久而捐愈重。向之恃为衣食之资者。不且贻身家之累乎。议者谓淮商不费一钱。世擅其利。与改票初章不符。殊不知设局给票。为时甚暂。同治四五年间。李鸿章署两江督篆时。请运已旺。行票不能遍给。遂商诸曾国藩。参纲法于票法之中。刊颁淮南循环章程。溯后马新贻踵行于淮北。彼时票价尚不甚昂。新商往往备本买票。禀请更名。十数年来。始挟重资而来。旋获厚利而去者。不乏其人。目前办运各商。大率出过票本者居多。与初行票时。情形本不相同。现南北捐输。不一而足。自小逻堡工需。而山东直隶而本省而闽省而山西河工灾振。共计捐过银二百十三万二千六百两有奇。或请奖。或不请奖。无非出自商资。不仅修筑清水潭一项。人所共知。其商情能如此踊跃者。亦赖循环之法。有以鼓励人心。倘一朝堕此良法。转不足以示大信。议者又谓改验资掣签。旧商即散。新商自无不乐从。殊不知验资之法。从前陶澍陆建瀛皆不得已而出此。曾国藩亦曾试行。而军兴以后。市情大非昔比。一闻验资之信。类皆不惜重息多方告贷。每月自上海以达汉口。银路顿然壅闭。掣动数省。几至罢市。而局卡所收之银。官库暂存之款。亦不免私挪上兑。甚至营弁洋商。从而生心。得票者资非己有。挟资者签掣无名。流獘不可穷诘。曾国藩始与李鸿章毅然变计。岂无所见而改弦易辙哉。矧新章之乐从。以其有利也。若散循环。而按年再加以常捐。是既夺其可操之券。而又竭其不涸之源。窃恐新商亦未必有人问津。

臣历考淮南北报部课厘。自定新章迄今。已逾五千万两以上。循环章内。载明犯规者扣除。随时另招补码。各商如有误课误运。不难立时斥退。利权仍操诸上。非从前根窝。悉皆纲商把持可比。为淮商图经久之利在此。为鹾政筹不敝之规亦在此。藏富于国不如藏富于商。宽恤在一时。正所以备缓急于异日。谨仿历次筹捐成案。劝令南北暨食岸各商。凑集巨资。情愿共捐一次银一百万两。先缴现银四十万两。其余六十万两。亦分岸定数。由督销各局。按引核收。随时分批解部。仰恳　饬部全数赏收。免其常年输纳。各该商世受　国恩。不敢仰邀　奖叙。仍照章将所认引票。永远循环。以裕饷需而保鹾局。

　　覆陈两淮断难改章增引疏光绪七年　
两江总督刘坤一

窃准部咨议覆给事中戈靖条陈淮南盐务指询各节。行令详查覆奏等因。臣伏查两淮鹾务。甲于天下。每年数百万两饷源。每场数千里命脉。胥是赖焉。果有当除之獘。可兴之利。臣亦何敢畏难苟安。惟淮盐新章。行之近二十年。所收课厘逾六千万。历次所捐巨款尚未在内。而各商犹复黾勉从事。以有余润可沾。其裨益于公私。不得谓非办有成效。就臣历官兼管鹾务之处。淮盐似较胜一筹。该给事中竟称盐务之坏。以两淮为最甚。立论殊欠持平。两月以来。经臣督饬运司洪汝奎谘采舆情。详稽案卷。始知人言之有由来。而所陈多不足信。部议洞若观火。实令外闲官商。佩服不忘。除减川配淮。业由臣专折具奏外。其余不外增新引包鄂饷疏岸销裁捐费四端。谨就岸务商情悉心参酌。为　　　皇太后　　皇上缕晰陈之。治鹾无他。专重销之一字。销果畅。商虽少而转运亦灵。销若疲。商愈多而出售弥滞。此一定不易之理。而官销之畅滞。则视私盐之多少。淮南自被川盐久占。鄂湘引地。地皆私。漫无稽考。该给事中原奏亦谓川私山积。淮南以现有之商。运已认之引。抵岸后已须守轮一年或半年之久。查鄂岸现在请运丁丑上半年之引。湘岸现尚请运丙子上半年之引。而两局已存盐各十余万。仪栈且有十七万余引之多。上仓有费。住日有费。辛工官息又有费。成本占搁。乏术疏通。旧引之积压如此。若再另增新引。其败可立而待。譬之治水不问去路之通塞。而专事浚源。终虞决口。治病不问病人虚实。而漫言峻补。必致伤身。部臣不遽颁引。而又许将窒碍情形。据实陈覆。可谓洞见症结。此新引断难骤增之实情也。包饷之议。创自前督臣沈葆桢。原奏许尽鄂湘原认之引。永远循环。不再另招新商。以挠其权而夺其利。旧商所得足偿所失。故人人踊跃具结。乃至取结达部。其确有把握可知。臣抵任后。该旧商犹复禀催。并无异说。现在复淮尚无定局。将来应否增引增商。亦难悬揣。今昔情形既不相同。办法不能胶执。臣愚以为鄂中不以引地归淮则已。果以引地归淮。无论旧引新引。旧商新商。鄂饷断可无虞短绌。盖销川盐则完川税。销淮盐则完淮厘。但使盐有去路。即是饷有来源。鄂中每岁所收川税。以钱合银。均在九十万两左右。有案可稽。如以淮商包饷为不足凭。或将鄂省向在川税项下。筹解京外各饷。奏请改拨两淮。由臣督同运司妥筹解济。鄂饷既归有着。即复淮应亦有成。一转移闲。鄂淮皆无所用其推诿。至于入境川厘既停之后。到岸川盐未尽之先。所需鄂饷。淮商自应兼顾。应俟复淮定议。由臣咨商楚督。并饬司局设法筹维。不至因此贻误。此包饷系属可靠之实情也。课厘之盈亏。惟视销数之旺淡。当此度支拮据。首宜讲求疏销。然查两淮盐色不如川粤之佳。价不如川粤之贱。疏销之法。惟在缉私。自湖北之荆宜等府州。及湖南之澧州。借销川盐。两省门户尽失。在在巡缉为难。即使随处设局督销。恐亦徒糜经费。

他如湖南之衡永宝三府。方为粤私所占。浸灌以下府州。前督臣曾国藩与臣籍隶湖南。明知该三府户口数百万。淮盐片引不行。而未尝委员前往设局督销者。以该处山路纷歧。民情困苦。缉私不能严密。设局亦属徒劳。祗合留为籓篱以存限制。至江西为臣久宦之区。深悉粤盐一入赣寍。四通八达。堵截无从。与湘鄂情形大略相似。皆因私盐多而官引不行。非为官引少而私盐始至。否则即无官局。商贩自可营销。该给事中谓鄂西不多设局分销以致停滞者非也。上年综核各岸销数。惟皖岸与前届不相上下。其湘鄂西三岸均属短销。而湘岸为甚。该给事中谓湘岸溢销至倍为鄂岸所不及者亦非也。夫盐务贵变通尽利。尤贵斟酌合宜。以两淮引地。久为湘鄂所占。以致淮引滞销。讵可不图规复。然非步步踏实。必至有始无终。有损无益。现在湘鄂西三岸。兢兢保守腹地各府州。不使私盐搀入。而于积惯行私之处。逐渐经营。以冀得尺则尺。得寸则寸。臣复督同运司力行重淋之法。务期盐色干洁。以敌川粤私盐。而于局卡文武督缉之勤惰廉污。分别撤留赏罚。并添拨水陆精锐之勇以壮声威。凡此目前整顿之方。即为将来扩充之计。至于淹销一节。实为盐务一大獘端。然自曾国藩设立章程。课轻厘重。不特补运之盐。令完全厘。即被淹之盐。亦完半厘。已属无可取巧。又须州县履勘出结。商人亦惮烦难。臣严饬各局。于报淹可疑之案。立派亲信密查。以杜虚捏。此则疏销不敢稍懈之实情也。派捐最属病商。当此陈盐滞积。积困未纾。诚如部议。必须休养商人。以期渐复元气。臣接据各商开呈清折。胪列现捐名目。分札司栈各局。务将一切费分别酌裁。其中以局用为大宗。鄂西等岸。所以不欲多设分局者以此。余则在局候委各员薪水。为款亦巨。臣通饬各局。以后不得多收委员。即系熟悉差务堪备差遣之员。亦必遇有缺出。方准派委。至于地方善举。必须察酌事宜。量予限制。不得一味见好。滥应滥支。此浮费现在裁汰之实情也。臣查两淮盐务。近来口舌纷纭。无非为改章加引起见。历考曩时盐法。屡蹶屡振。初立一章。无不争先恐后。不数年而良规中废。大率前盐甫畅。后引递增。以为引增即课充。多多益善。不思增引而不增销。年复一年。积疲成困。百病从此而生。乾隆嘉庆年间。屡有铳销带征之奏。无非为积引难销。力图补救。究之挪新掩旧。挹彼注兹。于课项有何裨益。前督臣陶澍创行淮北票盐。意美法良。初行尽善。厥后加引至四十六万。不特淮北销疲。甚至侵销淮南边界。而南鹾至道光末年。几于不可收拾。前事之失。可为殷鉴。曾国藩初定新章之际。设局招商。迨商认之引。足符岸销。遂有撤局停招。与李鸿章商定循环转运之法。嗣增湖南辰州盐二十四票。轇轕不清。久之始定。又以协赈天津。楚西加引四万。岸商渐形支绌。曾国藩颇歉于怀。经前督臣李宗羲奏明有案。以后从无增引之事。至今楚西各岸。销数虽滞。而守轮待售。尚有什一之获。各商恃为恒业。局外欲搀越而无从。逐逐耽耽。乃为把持垄断之说。以撼旧商而请新引。甚至本无办运之资。亦无力运之志。

