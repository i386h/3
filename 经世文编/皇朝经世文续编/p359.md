<!-- { "loadSidebar": true } -->
前月廿八日。洪梦琴别驾来白门。小儿附到阁下初六日琴川舟中惠书。并刷价廿番。所谓鲍叔不以为贪。知我贫也。发缄三复。情词恳恻。非学道爱人之君子。岂易有此。小儿又于信面注云。顷闻昭文首犯已获。盖十七日所发。梦琴行抵无锡。闻首犯二人有廿二请令之说。则昭文巨案庶可了手。若辈趋死如骛。固不足惜。然推曾子民散孟子罔民之旨。罪致有由。仁人能不怵惕耶。江浙漕事。无不以为敝极。而旧习莫稍更。实由当路未尝悉民闲疾苦耳。盖问之吴中老吏。惟恨民刁。问之吴中巨绅。惟恨佃顽。欲富者人之同心。民隐何由上达。世臣生性好问好察。是以深悉而窃忧之。四十年来。为当路言者。无不深切着明。其有成书。则皆刻入四种。想已阅悉。不烦缕复。至近年银价骤贵。而米价更贱。如大力人两头引绳。引急则中当必断。故忧之尤切。非敢云忧世也。惟以迫于忧生。不惮苦口。不辞疏辱。而至于此。当路闻之。未尝不动念。然卒未尝遇有将前后所闻世臣之言。细心考核。果否真实切当者。是可叹也。前来示言银荒为急证。信已。然欲重严土禁。屏绝呢羽诸洋货。增茶丝之值。窃恐无益。土严禁莫严于戊戌己亥。都中罪至藩服。而外省幕府友丁灯未尝息。员弁兵役瘾日益大。以日夜捕土。不烦钱买。而自得饱食故也。其大吏主烧毁者。闻信即提土箱解辕。又驳土伪。闲日辄于狮子口烧毁鎗土。观者怪无气。而真土佳鎗。顾在上房。今即重修土禁。阁下能必诸公之洗心涤虑。一反前事乎。茶丝价值。非官所能主。呢羽本非例禁。夷人鼾睡卧榻之侧。卖盐卖硝。明犯大禁。而封圻率破例受如恐后。况欲新倡此条目乎。且内外富室贵胄。无不尚洋货。其将悉出之焚于通衢以为民先乎。抑将洋货店悉加籍没乎。在在虞窒碍已。今年夏秋之交。有答族子孟开及致许滇生大司马两书。备言救银贵之方。抄稿呈览。或可小助高明。然非阁下力所能及也。唯漕额以苏松太嘉湖为至重至多。而苏州为其领缘。是故为大计言。则要如关键。为阁下言。则切如剥。数十年漕事虽无安静之岁。而尚未至成大祸者。以苏松之田。多属饶户。小民之自田无几。以佃户之脂膏。津贴自田。尚可周章。近既银贵米贱。则饶户之脂膏亦竭。必诛求于租户。业佃皆竭。则事殆不可问矣。昭文镇洋。直嚆矢耳。凶渠伏辜。理同扬汤。太上曰。民不畏死。奈何以死惧之。斯之谓也。

来示谓漕政病入膏肓。虽卢扁不可为计。唯海运稍可补救。而中外无主持者。亦已焉哉。阁下苦衷。世臣深喻。而未敢以为然也。诗人所叹。乃自恨不辰之词。漕事其可已乎。事不可已。则必求所以为之。海运之创议发行收功。皆世臣于局外一手所定。幸得举行。而利惟归官。无纤毫之益及闾阎者。故有中衢一勺之刻。以自白于后世君子。及米至天津。穆相奉差收米。搜剔獘薮。么小悉达。封米至都。坚白共见。而剥船受指使。多于中途以药败之。户部奏准先放。花户以廒底搀杂。竟至不可食。而当路莫加查究。得米者惟咎海运。所以次年即请停止。若近日夷踞上海。为海运咽喉。傥有得失。梗塞堪虞。且北洋近已多盗。即世臣亦不敢主持此说矣。若谓治漕病。非卢扁所能。世臣自问不过中医之不用反药者。窃自谓有方能起死人。唯病者讳疾不服其剂。是则真非卢扁所能为矣。夫州县之浮勒粮户。帮船之诛求有司。通仓之婪索旗丁。有增无减。上下通知。然中丞与阁下减常熟向来之每石八洋为二两四钱。漕帅委弁之数减五之四。委员闸坝所得规费减十之八九。皆今年现行事也。人之欲善。谁不如我。谓仓帅必欲饱百数十户之经纪。而不恤　国。是殆未然矣。仓场例以经纪主收。花户主放。婪索虽俱在漕粮。而其取各有处。然漕帅之漕委闸坝诚得矣。而粮道帮及各府管帮船之书吏。其朘削则未之及。盖三处朘削旗丁之领项。不止三之一。道为抚属。并府属。中丞密察而酌减之。力所优为也。帮所入。肥瘠不齐。肥者岁入常倍蓰其官之值。亦可咨商各省。瘠者仍旧。肥者酌减。是亦宽丁力之大宗也。通仓则专责成仓帅。买掣则专责户部。划定新章。粮户无论大小。皆收六五折。三五收米。以敷兑为度。折色以每石二两四钱为度。今年糙粳。大都不能过八钱。粮户以实米一石。完漕六斗五升。作银八钱。折三斗五升。作银八钱四分。是完额粮一石。共计银一两六钱四分。照市价值钱三千二百八十文。以一斗五六之额约之。才及五百文。加两忙三百余文。是每亩两税所出。仅八百余文。以民间额租每亩一石实收八成计之。田间所出。尚可剩五分之二。民力能胜。则上下自相安。无虑意外矣。其兑费。则仍陶文毅奏定常属四钱苏太五钱松江六钱之成案。以漕粮十万起算。收六万五敷兑。余三万五。折银八万四千两。以四千为亡绝漕尾。现银八万。兑费向例。祗出正副改三米。其余口粮等米。例无兑费。每船正副改米不过六百余石。并犒劳照最多之松属计之。亦祗银四百两。查江广安徽现行兑费。尚不及此数。以意度之。通仓亦以江浙兑费重而婪索之。非有定式。且卷条松个。则旗丁商同经纪噬仓。而非经纪之噬丁也。丁于山东一带。沿途卖米。其价常倍于南。至通米少。每一百卷一条子。写明四吊或五吊。至多不过六吊。名曰卷条。白粮或少数。或有霉变。则商之经纪。以七八斗装一袋。谓之松个。通仓有奸斛手。能以四斗诈为一斛。亦能以六斗为一斛。能制丁之死命。然此等人必知名。数亦无多。若仓帅督同坐粮访之得实。于点名时收养之。不使入仓。而以他人代之。例费仍给其家。于仓储虚实。大有裨益。

额漕十万。须船百三十艘。约费五万。酌减道府总运漕规。以足敷办公为度。并仓用津贴。徒阳河酌雇县剥。约银万余两。尚有万余两。可资州县公费。其中细微曲折。世臣本不备悉。然大致不过如是。如有衿棍作梗及抗欠者。照例参追。即人数较多。不可姑息。则民与官与丁。皆下得去矣。访得真实。乃议定稿。将前此之横征暴敛。民不堪命。而官仍苦兑费漕规。以致亏正供玷官常者。和盘托出。札商江督浙抚。连名作书。抄稿走健步。以请穆潘二相。并请潘相告江浙在都之显膴。各发家信。踊跃遵行。并以告仓帅户部。户部掣仓所得。为数无多。本不足为漕害。通仓之经纪。皆有身家。既见移稿。知南中兑费大减。请　　旨遵办。而又不为已甚。必能敛观望。不以身试法。俟得各处回书。乃行入告。并将先行抄商政府一节。夹片声明。阻之者必以为陋规私语。一腾章奏。恐兴大狱。试思近年夷祸。三五任事大臣。知兵凶战危。惧以身涉危机。假民情为词。向壁虚造。　　圣德如天。遂尔曲从。夫肆大眚。行重购。曾不厌悔者。凡以顺民情。苏民困也。目下吴民。真若汤火中矣。以实入告。岂有不得请者哉。但恐当路未能信此事凶危。实有什伯于海上搏战者耳。阁下达心而口讷。言之未必能尽。古今当路者侧。必有能令公喜怒者。即或人非纯粹。用其才以共功名。如王文成厚结张永以锢宸濠。唐荆川厚结赵文华以保默林。张文忠厚结冯保以延明祚。靳文襄厚结安大以奠河淮。此皆失身辱名之事。而后世莫不见。夫君子救世苦心。叹其通权达变。未有议为非者。此举若成。自主议以及与谋。真终始传所谓有福十世者矣。巨狱之后。威声已震。乃力举平漕之政。良民心必归我。良民归。则匪徒无助。擒纵自我。轻重咸宜。然必行之以诚。持之以久。闻漕帅所以能力挽颓风者。以屏绝苞苴。谢绝请托。故风行无阻。若果举前说。开漕之先月许。必明示严禁各处荐漕友漕丁。及挨仓打把式诸小节。虽有怨声。所不能惜。然而世臣在新喻办漕。恪遵漕运则例。禁绝浮勒。此时为阁下谋。仍不外于浮勒。月攘一鸡。论者必讥其不恕。然审时度势。非此断不能行。非敢薄责阁下也。来示末称刁民兼悍。习与性成。镇洋巨案。接踵而起。移风易俗。俗吏未能。惭恧不可名状云云。虽发于卑牧之诚。然世臣窃意阁下尚未诊得此证之腠理也。镇洋昭文。前后毁抢官吏绅富之房屋数百千楹。使阁下募勇带兵出省至再。其病皆由于漕。故漕政平。则刁悍皆从化。漕政不平。则良懦皆为敌。救死不赡。奚暇治礼义。孟子岂欺人者哉。抑又闻之。不问而告。问一而告二。荀子所深讥也。世臣以目前可与言者。无如阁下。而世臣又能以言自达。且时已九月。笔札往返。动经旬日。虑不及事。故不避荀子之讥。为是尽言。唯阁下垂察。

　　答桂苏州第三书
包世臣

