<!-- { "loadSidebar": true } -->
窃维驭夷以威德并施。备边以严谨为要。自古防边之策。不过顺则用抚。逆则用威。而紧要尤在边事饬修。有备无患。盖犬羊之反复无常。而在我之堤防足恃。则彼自无可乘之隙。可获之利。未有不帖然安戢者也。我　国家威德被于遐陬。地方偶有不靖。天戈所指。无不电驱风埽。震詟靡遑。一经戡定。万载肃清。未有如四川之马边雷波边越巂等厅猓夷。屡办屡扰。终于顽梗如此之甚者。臣籍隶黔中。与川省紧邻。从前略悉彼处情势。近复博探细询。究悉情形。于剿办防堵事宜。未能筹划妥善者。为我　　皇上敬陈之。夫马边四厅等夷。四围皆汉地所包。计其区域。广袤不及千里。又皆大山老林。从来未经垦辟。其猓夷巢穴。不过择山麓低下稍平旷之地。爰种爰处。盖老林居其半。垦地居其半。地方既狭。人必不蕃。臣阅四川通志。马边同知所辖生夷九支。越巂同知所辖十五支。边通判所辖十三支。雷波一厅所辖皆系熟夷。无有支数。计生夷三十七支中。强者不过三四百户。弱者一二百或数十户而已。人本非甚众也。但其中人分二类。一名黑骨头。即猓夷本种。一名白骨头。皆所掳内地汉民。既入其巢。即变其衣饰。效其言语。为之隶仆。故各支中以娃子多者为强。而近年内地生齿日繁。无业游民及不法之徒。多窜入其中。教诱黑骨头滋为掳掠。初犹不过数人。渐则数十百人。明肆猖獗。而各厅地方官自来办理抢案。多以赏需取出难民。故夷人自以为得计。渐积渐肆。由来非一朝夕矣。查道光十一年以前。川省具奏办理夷匪抢掳之案。往往数十人为。地方文武官以兵胁之。勒献凶夷。或提省审办。或就地正法。闻其中多买假凶充抵。是以狡夷愈自得志。不知创艾。然犹知畏兵威。不敢大肆也。自十三年及十五十七等年。三次大兵动剿。皆直抵凉山巢穴。冞入其阻。兵威不可谓不壮。而蠢反益甚者。盖夷匪倚老林深邃。大山峻险。官兵不能久待捕。有所恃而不恐。故兵进则匿。兵退则出。特狡兔之三窟。黠鼠之昼伏夜行耳。非真有雄骜思逞之徒敢抗我兵也。夫夷地非甚大也。夷人非甚众也。夷情又非有图城夺地之谋也。特彼地硗瘠。夷性懒惰。生计难全。辄思攘夺。此靖彼肆。习为固然。与其临事张皇。不如先事豫筹。惟先之以善抚。次之以严防。使其身有所感。心有所畏。自可日就肃清。然现在四厅非无文武官弁。而夷情不戢者。亦以抚之未得其人。防之未尽其道耳。从来边地之重。必须慎选贤才以任之。而后可图靖安。今则边缺瘠苦。平时又无所事事。贤能之员。往往不愿赴任。其任事者。多系平常之人。即偶得贤能。而经费短绌。办公乏资。贤者亦穷于所施。不能徒以口惠为政。则抚之固不易易。臣愚以为事有常变。时有险易。当此顽夷跳踉之日。自应特选贤能文武。分守各厅。常时亲历夷巢。宣布　　皇上恩德。宽其已往。予以自新。使各安生业。劝教耕作。勤加抚字。编查丁户。访察奸宄。尽行设法惩治。偶有争端。文武官即速亲入开导。公平处理。不得一委于汛弁卡目。致夷情难以自达。辗转生衅。夷人虽顽。断无不知感激。愿为良善以安耕凿。此则正本清源之道。便而可行。实而必效者。

其一切因公动用经费。必须该将军等为之筹备。务使贤能得以展布。不致掣肘。便可奏功。其经费仍按年报销以归核实。庶不为阘茸者。自充私橐之用。此则抚之之法急宜筹划者也。从来防边之要。兵民相资。不可偏废。古者民即为兵。守望相助。有无相资。是以同仇共愤。同患共急。今则兵视民之难。为不关己。民以兵食粮饷。己不屑犯其难。故虽有防边之卒。惟逍遥于军中。虽有守边之民。悉逃窜于岩谷。则兵民不一心矣。况夷匪之出没无常。卡汛又难沿边设。斥堠不谨。防备不豫。则夷匪已饱掠回去。有尾而送之者矣。有避路而行。与匪不相遇者矣。兵动必需费。一闻夷巢有事。文官以出兵责武员。武员即以筹费责文官。彼此相视。茫无所措。失机纵寇。职此之由。则文武不一心矣。各厅居民。零星散处。不相联属。则民不一心矣。以此言防。亦属不易。臣愚以为必须沿边设立寨堡。聚民而居。使之声势联络。出则共作。入则同守。民财有藏。民眷有归。民心自然安定。暇时文武官择其强悍者。聚而团练。则众志成城。民即为兵矣。若值耕作之时。男女四出。谁为守望。惟须严饬边卡弁兵。时勤侦探。一闻夷巢有蠢动之息。即传号举烽。庶人人得信。老幼坚壁入保。丁壮持械。随兵截击。庶兵民一心。以逸御劳。杀贼必效。似此惩创数次。夷匪自不敢复出滋扰。必须该将军等明定文武员弁以及兵民警备疏防获贼纵贼功罪。而后文武一心。咸知畏惧。庶可以励兵戎而肃边备。此防之之法不可不悉筹者也。臣又察近日夷匪情形。有不能不略加惩创者。但从前剿办之失有二。一则夷地多崇山峻岭。深林密箐。夷匪藏匿其中。伏机弩以俟。迭木石以待。官兵入与之角。损伤必多。一则夷匪数十支。各据险阻。散处林硐。围而守之。用兵既多。费饷亦繁。而又宽延时日。老师糜饷。臣愚以为夷地虽有险阻可恃。岂无扼要之方。虽有箐林可匿。岂无控制之策。不得其径。虽用师数万。且为小丑所困。苟察其势。则数千百人。可成埽穴之功。夷匪所恃者刀弩。非有枪弓箭之利。所据者山林。非有碉卡积聚之固。兵入则匿。又非敢与我兵对敌。而该省屡次办理不妥。一由于剿办不察其时。一由于扼险不择其地。剿办不察其时。则形格势禁。攻取无术矣。扼险不择其地。则夷匪有恃。反客为主矣。夷地瘠苦。素少盖藏。若乘谷熟之时。尽取其所种山粮。使之藏匿林中。三两月即已饥困。更值隆冬大雪。冻饿交迫。投出乞命。惟恐不得。然后择其恶者诛之。善者存之。兵不损伤。而夷匪尽绝矣。夷巢虽多。本无长技。如果相度地利。以兵扼之。使彼不能相顾。破一二巢穴。其余皆成破竹之势矣。夫内地夷匪。志图掳掠。诚如　　圣谕。不值以小丑跳梁重烦兵力。但连年滋扰。蹂躏边民。屡烦　　圣廑。从前已抚剿失当。目前措置。不易奏功。惟先聚兵力以防守。使夷情畏摄。而后择人而理。加以抚绥。自能永远帖服。饷不重费。师不过劳。行见边境安而夷顽永化矣。

　　谨拟绥边十二策　　　　　　　　　　
何曰愈

臣闻涓涓不壅。将为江河。两叶不除。将寻斧柯。盖患生于所忽。事当弭乎未然。今者西蜀越巂马边雷波边四厅猓夷。负固为患。连岁扰边。屠戮人民。掳掠牲畜。不可胜计。十余年来。征调频仍。军书旁午。驿骚内地。以全蜀之力制之。屡出无功。徒劳师旅。縻　国帑。而寇氛益炽。近者空巢而出。狼奔豕突。无复畏惮者何哉。非　国家小弱天庾不供也。又非鍪甲不坚戈剑不利也。乃往者徒事姑息。军令不行。赏罚失当。众不用命。而将弁复乏制胜之术。狃于积习。坚持怀柔之议。谓赏赉可以已患。因循将事。使贼寇得以窥我虚实也。且夷性贪残。以掳掠为生计。以焚杀为能事。小出则小获。大出则大获。而官军以其地险性顽。艰于进剿。每从而抚绥厚赉之。是一出而二利备焉。彼胡为而不出哉。且出则得赏。不出则不得赏。是我适招其出也。故今日赏。明日跳踉矣。今岁款。明岁背叛矣。夫怀柔者。治安之粱肉也。经也。征诛者。治安之药石也。权也。粱肉可用于平时。药石则施于有疾。若疾病方作。不延卢扁而药饵之。反啖以粱肉。未有不加剧者也。兹之怀柔。曷以异此。曩者马林之叛。尸横数十里。守备某全军覆没。雷波之围。屡濒于危。士卒战殁者数千。轰轰山之役。阵亡者数百。辎械多为所夺。马日冈之警。焚杀以千计。其积年残杀者。无虑二万。边民肝脑涂地。道路梗塞。若不于此时大彰　天讨。数十年后。丑类生齿日蕃。岁比不登。饥民从而蚁附之。则有明奢安之祸。恐复见于今日。臣实虑之。然而议者必谓四厅地处边隅。癞癣之疾耳。不治便。议者又必谓边患之生。振古已然。蠢兹小丑。何足劳师动众。徒縻供亿。寘之便。臣窃以为不然。诗云。如彼雨雪。先集维霰。今之丑夷。敢于攻城围邑。抗拒我师。其亦诗之谓霰矣。夫四厅之势。疮也。不及其毒未盛肿未甚而治之。必将至于渍烂血肉淋离而后已。纵不至于戕生。而四肢百骸。悉关痛痒。日夕呻吟。元气为之潜丧。若或变而为痈疽。或他疾缘闲而起。则性命系之。其为祸岂小哉。臣愿　　皇上赫然震怒。选将治师。宽以岁月。轻爵禄以励将士。严赏罚以立恩威。又　命威重大臣视师督战。有不用命者杀无赦。恩威既行。将士必奋。然后分兵深入。据其险要。毁其积聚。夺其农时。离其羽翼。不过岁余。边地可平。腥膻可涤。既平之后。诛其巨憝。贷其老弱。投丁壮于四裔。郡县其地。此一劳永逸之策也。臣谨按西南夷。自汉武帝朝始通中国。自是恒为蜀患。蜀汉时雍闿以越巂牂牁益州永昌四郡叛。酋长孟获助之。武乡侯诸葛亮以为非痛加惩创。必患及腹心。故不惜转输之费。士卒之劳。帅师十万。凿山开道。跋涉险阻。深入不毛。七擒七纵。然后蛮夷詟服。震慑天威。边境乂安者百有余年。至晋稍稍出扰。王逊讨之。敛者亦百余年。唐德宗朝又肆侵掠。韦皋抚牟寻。通牂牁。猓夷惧。边地复安。有明又肆猖獗。崇祯间命刘綎统重兵平之。勒石纪功。自是边民得安枕而卧者将二百年。此历代征讨之成效也。

至若治得其人。亦可不烦师旅之劳。昔魏尚守云中。匈奴不敢犯边。余靖抚桂林。交趾不敢入寇。范仲淹镇延州。则西夏破胆。朱燮元在贵阳。则洞苗革面。边徼之理乱。在得人与否耳。　陛下诚能诏封疆大臣罗轶才。破除资格。遴贤能为丞倅。如其才可充是选者。虽卑末之员。穴之士。即起而任之。重其威权。厚其糈禄。使无掣肘顾忌之虞。室家冻馁之忧。然后限以三年。责成其功。如其效。则举者与治者同迁。如其不效。则举者与滥者同斥。诚如是。而边徼不治。夷氛不息。未之有也。伏念臣草茅下贱。性复至愚。朝无许史之援。过惧邱山之积。岂敢高谈世事。自贻斧钺之诛。但念切同仇。且待罪边鄙十有余年。凡夷番之情伪。山川之险隘。得而洞悉之。谨拟绥边十二策。干犯　　天威。冒死上陈。不胜惶恐战栗之至。

