<!-- { "loadSidebar": true } -->
上年新章甫定。各有司入数骤减。出数尚多。故皆以入不敷出为虑。又民间亦尚怀观望。希冀改元有蠲贷　　恩典。输将未能全行踊跃。于是有逾限按月加价之说。窃谓此断不可也。古之取民必有制。若按月加价。是无制矣。夫百姓未有不愿纳粮者。其纳粮逾限。非有他故稽迟。即实在穷乏无可称贷。否则愚顽不畏法耳。今不问其有故与否。有力与否。而概令加价。彼少尚不能输。反责令输多乎。苟所输不如所加之数。将罪之则不胜其罪。不罪之则法不行。至愚顽不畏法者。不威不惩。不在涨价。涨价徒苦贫户而已。其不可者一也。百姓纳粮。或有陆续交钱粮差。虽欠而非全欠者。将以未裁串并加之乎。又有粮差垫完先为裁串者。所加之数。将粮差得之乎。其不可者二也。征收钱粮。獘窦最多。遇有蠲贷。或赶紧催完。再行出示。今数月后。有加价之条。亦可故意缓催。俟其自行赴柜。甚或不发由单。一俟逾限。便可加征。其不可者三也。粮册收数。参差不齐。奏销碍难核算。各州县另立涨价报册。必致挪移日月。百獘丛生。其不可者四也。至谓涨价不严。民不惊心。夫　国家之法。有功名者欠粮至于褫革。小民动辄被锁。尚不足以惊心。必涨价始能惊心乎。此又巧说之甚也。

新章之始。吏患不能足用。然各项漕规干馆馈献应酬。顿为之革。其所省亦多矣。今又议尽革摊捐款项。并将从前交代一并划清。则诚有如钧批所谓旷然无累者。此外祗本官用度。朋友束修。以及公事起解。支应赔垫。精明之人。量入为出。似可无庸议加。但上年所议公费。不及佐贰以下。未免偏枯。可否比照委员薪水及书吏辛工饭食之例。一并裁定。则更无可借口矣。

军饷提款。半归本省存用。顾名思义。自应留为本省军需。若军务告竣。即可予州县备兑漕之用。以免另议。盖漕亦军也。今议融归摊捐款内。则仍不免有摊捐名目。将来又可逐渐加增矣。夫以上年之用。摊入下年。张甲之帐。摊之李乙。展转贻累。有名无实。此獘之甚者。今议一律奏豁。自可收廓清之效。但前朝并无摊法。我　朝独有之。由历次清查亏空之法綦严。又亏空太多。库项难于无。不得已为此避就挪掩之策耳。夫刑罚世轻世重。立法要于救獘而已。从前亏空。皆由侵帑者多。帑项出入有常。针孔相抵。自军兴以来。旧帑已竭。始而劝捐。继而抽厘。无事不出于民。岂尚有能侵　国帑者。又岂尚有能还旧款者。何必多此一摊。是摊之一法实无纤毫之益。不惟不能弥前之亏空。且适以增后之亏空。以致交代无一案可结。皆此摊款为之也。恳即于永禁流摊疏内。声明此后亏空之案。但分公私办理。公者随案奏明。准予开豁。私者立将本人治罪。亦不更议追赔。则摊法可以永除矣。至于年例随时捐款。果系不得已之用。似可酌量于新章漕米数内。稍稍议加。伏读钧批。内有岁需不满五万两之说。约计每石三千文。外加一百文。合计之。即可有赢无绌。此时章程未定。尽可裁量为之。正名定制。如各衙门书吏辛工纸张饭食之类。即可谓之各衙门书吏公费。何必谓之捐款乎。若非现在不得已之款。钧批谓宜裁节。尤为至当不易者也。

目下事事节省。藩司衙门书吏辛工纸张饭食银数。至一万三千余两。又有藩例工价一千六百两。大计年分。又加银四百余两。各州县解银火耗。并未裁减分毫。是藩司办公之费。绰有余裕。不独养廉较厚而已。现又骤加办公一万五千余两。不知归于何项办公之用。该司情愿抵提银二千四百两。其余尽数收入抵补捐款项下凑用。可谓克己之至。盖正己而物正。新章各衙门皆减。藩司衙门独无减有加。必如此。然后属吏必无不服也。钧批谓甫经立法。未可即轻议更张。正以体恤藩司。俾得悉心厘革诸獘。且不必自居辞富之名。使寮属相形见绌。可谓两得者已。窃谓该司既辞。亦不便再受。若将此款存储。为科场承办领用。免再科取于民。三年可得四万两。将随时捐款一宗抵除。尚祗及三分之一。该司以公办公。不至骤增此无名之入。为众人所瞻视。是否有当。伏乞钧裁。

藩司养廉较厚。藩司衙门书吏利亦最厚。盖以权之所在故也。以愚所见闻。除例给辛工纸张饭食之外。事事有费。断无支绌之理。若将捐摊交代轇轕之獘。一律蠲除。则该衙门事体。骤省过半。养此食者何用。请即饬酌量裁汰立案。如每季换班。一年四换。改为一年两换。亦可省至一半也。向来州县征收钱粮。为缺分出息所系。征册红簿。惟恐人窥。今则欲求上司委员吊查而不可得。明明差欠民欠。上司祗责以如期批解而已。甚至按缺派捐。预取其下年出息。派捐甫毕。此缺又属他人。上司巧取州县。较之州县巧取于民尤甚。州县计无复之。不取于民。又将焉取。今之恤吏正以恤民也。窃谓章程既定。征收钱粮。皆可按月实报。如厘金委员之例。民穷甚矣。督以往日催科期限。是驱使虐民也。如实系民情惫赖。则当设法助州县整顿。或另择能化导者为之。似不可徒操白简以从事也。故宽免州县处分。以钱粮分数为尤急。

州县以久任为第一义。即人才不过中下。使之久任。犹愈于数易也。谚曰。不药得中医。是已。即以建昌郡属言之。上年收复建郡。首邑即得黄印山任之。收漕骤减。官民相得。乃以细故撤任。易王少张西垣。又各以事撤任。嗣后若解若刘若成。皆值寇警。事后去官如敝屣。则当事非能任其难者可知。若非黄印山以原令为守。其能官民一体。保此危城乎。如南丰易令。已任一年。值寇警。即得官绅相习之效。苟未尝其甘。而专受其苦。非徒官民不相习。官之心亦有所不愿也。州县久任。交代积案。自然渐少。奸胥猾吏。无可希冀。现在各营官。皆不轻换。故号令常信。各州县之治民。犹之营官也。

丁令议请一律收钱。其说曰。粮为编氓所共有。银非素封则勿藏。银则多欺。钱则易计。是言诚然。然既知粮为编氓所共有。则一律收钱。亦不足以便民。且钱价易银。长落不一。州县易银解司。或赔或剩。剩则视为应得之数。赔则必生异议。此不便于官也。民以谷易钱。谷价太贱。且民间钱不敷用。谷又无人承买。虽欲依限纳钱。苦于借当无路。此不便于民也。嘉宾议请钱谷银悉听民便。惟价须前定而已。现屡奉文采买米谷。若于秋收之时。听民用谷米纳粮。钱数以三千文为率。米则一正一耗。谷则二谷一米。民或纳谷。或纳米。或纳钱。依此核算。如此。则易以如期毕征。其米谷于各营采办。照数拨解。或随时运省变价亦可。此便民也。至地丁则银钱并收。钱依折定价值。如易银果赔。许其一律收银。以免官过于赔垫。此便官也。如此办理。即将来漕运通流。照旧完纳漕米。亦无须另议章程。方为一劳永逸。

目下官绅和同则百事易集。向时州县视钱粮为利薮。不愿外人干预。惟与书差从事。今大乱之后。民户死绝流徙。册籍难稽。僻壤远乡。避抗成习。非一二书差所能了办也。愚谓各州县应设立都长。编查保甲。清厘户口产业。核明人之在与不在。田之耕与不耕。业之有主无主。粮之有田无田。自同治元年为始。谕令各绅挨造鳞册。庶征收之际。确有可凭。是在良有司正本澄源。体大宪恤民足国除獘求安之至意。勿徒苟且涂饰。迁延岁月。则民有更生之望矣。

　　上王晓莲方伯论冬漕折价书　　　　　　　
叶裕仁

顷闻冬漕折价。每石折钱四千五百文。以今米价计。几倍收矣。州县因仓廥未建。固已受改折之利。不复被以勒折之名。而公议浮收。尤属坦然无忌。减赋初行獘已若此。后日将何所底止耶。此鲰生见减赋全案一书。而早已虑及之也。今数月不雨。首穜不入。大宪祷请雨泽。久久不应。窃谓事天以实不以文。设坛墠。严祷祀。禁屠宰。此其文也。息繇役。理冤狱。成汤六事责躬。周宣侧身修行。此其实也。谨按汉五行志曰。上下皆蔽。兹谓隔。其旱天亦三月。方储对策云。恩德不行。万民烦扰。故天应以无泽。由是言之。天之亢旱。未必不由乎此。今　朝廷沛然施旷荡之恩。革数百年之积獘。以谓如是吴民之困苏矣。而司牧之臣。不能奉而致之于民。其为隔也大矣。天之应以无泽也宜矣。天之视听自乎民。民者国家之元气也。为小民留一分财力。即为国家培一分元气。今上失天心。下敛民怨。宜休养生息之时。反耗其元气。今年漕竣。幸其无事。傥从此日复一日。年甚一年。有司之溪壑无穷。小民之脂膏已竭。其害有不可胜言者。咸丰三年。青浦周逆之变。其前车也。使后之人谓浮收之害兆端于减赋之初。此必有尸其咎者矣。前日之漕难清者。有帮丁之勒索。豪猾之包揽。生监之陋规。绅户之抗欠。上游之馈遗也。今诸獘皆革。仍浮取若此。谓州县不可不体恤耶。以今折价计之。正供津贴之外。州县所需一岁支销。疑不须如此赢余。毋乃惜吏之意过厚。而爱民之心转薄耶。揆诸大君子之素志。必有大相剌谬者矣。非不知局外易以为言。当局多所掣肘。但念兵燹遗黎复遭朘削。其何以堪。米贱之年若此。米贵之年更何以堪。明年设立仓廒。仍征本色。外加津贴。计必淋尖踢斛。或巧立名色。必取盈其数而后已。使减赋　　恩施有损于国不利于民。而卒归中饱。何以仰答　朝廷轸恤吴民之至意。各大臣请减之苦心乎。至于州县之征粮。不得不假手于胥役。胥役之虐取小民。其故态也。闻前四年昆新常昭零星乡户。有以八九百钱完一斗者。此州县所不得而知也。今折价已定。宜通饬各州县出示晓谕。俾穷乡僻壤无不周知。其獘或可少息。又闻昆新有一二绅衿抗欠。有着佃完粮之请。此端既开。吏胥藉以舞獘。并素无抗欠。一概施之。盖业户之完粮。尚遵官价。而农民之输纳。恣其诛求。是为胥役广其利薮也。钱粮由佃户完纳。业户不得以粮从租办为言。所收余租。必多逋欠。是绝业户之生计也。绝业户之生计。广胥役之利薮。创从来未有之獘政。而无利于己。此必受吏胥之愚可知。凡此之类。见见闻闻。神出鬼没。不可殚述。苟非慎选循良。惩治贪墨。民气悲愁苑结。亦足以上干天和。俯仰天时人事。不能无慨于心。聊为吾民一哀鸣焉尔。况今狂寇未平。　国耻未雪。自强之计。必先固结民心。固结民心。必先肃清吏治。吏治修。则民心服而邦本固。彼即不畏　朝廷。不畏官吏。而惟恐民心之不顺。有牧民之责者。慎无自厉其民。而为之先驱也。漆室之叹。杞人之忧。不觉狂言至此。生猥蒙知爱。窃慕干旄忠告之义。深违大易括囊之戒。伏冀亮其愚诚而熟察之。则吴民幸甚。

　
卷三十八　户政十赋役五

