<!-- { "loadSidebar": true } -->
奏为时事艰难。请　　皇上益自抑畏。以召　　　天和而固人心事。本月二十一日。奉　　上谕。各部院大臣九卿科道等有言事之责者于政治得失民生利病有可补偏去弊力图挽救之处各抒己见直陈无隐等因钦此。仰见　　皇上虚己受人。博采周谘之至意。臣惟违陈善。责在臣邻。而敬迓　　　天庥。身先亿兆。尤先归重于　　主德。　　皇上御极以来。孜孜图治。宵旰不遑。固宜四时顺序。寰宇乂安矣。乃自上年以来。天象屡异。人事亦屡乖。其尤可异者。如上年二月初旬。连日日色黄赤而无光。本年二月十七日辰刻。日下傍侧有黑子并出。逾时乃灭。查二月十七日。正永安州匪徒窜出之日也。方今广西逆焰愈炽。省城被围。则全省之震动可虑。闻冯云山系广东教匪。李丹系衡州会匪。隔省句结。则广东湖南之伏莽可虑。丰工尚未合龙。人夫数十万。游手无食。则直隶江苏山东河南之骚扰可虑。江苏水手偪勒遣散。则沿河之滋蔓可虑。夫祸乱之生。天以警圣人。亦将以开圣人也。将欲纾多难而收心。必自　　皇上遇灾而惧。益深惕厉。臣伏愿　　皇上亟沛纶音。谕广西广东湖南三省。将前次之被臣工欺朦。及屡易将帅办理未善。见在地方蹂躏。伤心惨目等情。躬自引咎。剀切宣示。并自军营将士及本省邻省绅民。如有能自相团练。保城池者。立予破格奖励。其已陷贼中。或被贼裹胁。除著名逆匪。国法难宥。如能自拔来归。或杀贼自效者。仍即予以懋赏。散贼党而固人心。在事官民。捧　　诏书而涕零。必当感奋图功。藉以仰酬　　高厚。即别省不逞之徒。亦将闻而胆落。可消患于未萌矣。抑臣更有请者。　　皇上每日办事之暇。将各部院九卿满汉大臣奏事者。轮流　召对。考其所办之事。即审其人之公私。并可各询其本省民生之疾苦。吏治之举废。考众论以验情伪。似亦集思广益之一助也。唐臣陆贽有言曰。悔过之意。不得不深。引咎之词。不得不尽。招延不可不广。润泽不可不宏。宣畅郁湮。不可不洞开襟抱。洗刷疵垢。不可不荡去瘢痕。此数语者。似与今日时事颇为切近。臣愿　　皇上先定厥志。开诚布公。事事与天下相见。此尤今日之急务。而感格　　　天人。其应如响者也。臣愚昧之见。是否有当。伏乞　　圣鉴。

　咸丰二年三月二十九日奉

上谕昨降旨令各部院大臣九卿科道各进直言以匡时政本日据给事中陈坛遵旨陈言恳请遇灾而惧益深惕畏以召　天和而固人心披览所奏颇合责难陈善之义深契朕衷朕承　皇考付托之重仰惟　列圣创业艰难天下亿兆生灵抚绥怀保责在藐躬自登基二载以来无日不以敬　天爱民为念兢兢业业夙夜不遑曷敢稍存满溢之志致开逸欲之萌思与中外臣工洗涤前非共图上理乃因循疲玩积习相沿法令废弛抚循无术以致盗贼横行重烦兵力自上年粤西小丑不靖调兵剿办各属盗匪渐次解散扑灭独金田会匪尤为狡诈凶悍大兵节次进攻相持日久仍被突围而出甚至挫师折将省城戒严前此破陷永安合城文武殉难捐躯迨贼他窜后州城及莫村水窦各处仅留瞽病数人是城内居民或不得已而被其裹胁或不甘从逆而遭其屠戮者不知凡几现又窜扰桂林省城城外及昭平荔浦阳朔一带村墟居民谅无不受贼蹂躏焚烧掳掠伤心惨目不言可知赤子何辜毒罹锋镝兴言及此寝馈难安回思前任疆吏粉饰因循深堪痛恨然劳师糜饷俾么小丑未能迅就荡平皆予罪也而南河丰工漫口至今尚未堵合灾民荡析离居更为可悯自惟薄德时切忧勤宵旰苦衷原难共喻亦不愿天下知惟有自省愆尤倍深刻责而已广西军务赛尚阿未能迅速奏功迭予薄惩望其力图补救以赎前愆现在该大臣驻札阳朔与省城声势联络如能克日会合攻剿兼扼其南窜之路不难复振军威灭此丑若再旷日无功朕亦岂能宽宥着再申谕赛尚阿及带兵大员等务各激发天良勿致复蹈故辙国典具在朕非不能执法之主也至广西绅士居民人等于辛苦垫隘之中举行团练各身家殊堪轸念现当贼势奔窜靡常其各一乃心力敌忾同仇或偶被妖贼煽惑或陷贼后革心悔悟自拔来归者不惟予以自新且当妥为抚恤有能杀贼自效者更当加以恩奖广东湖南与广西壤地毗连迭经谕令该督抚通饬所属实力防堵仍当妥谕士民团集保伍并宜加意绥徕无至驱良为匪用副朕除害安民之至意钦此

　　敬陈时务五事疏咸丰二年　　　
胜保

奏为直陈愚悃事。窃臣性本颛愚。情殷献纳。蒙　　皇上不加斥责。屡赐超迁。念　　隆天重地之恩。难酬万一。惟爱　　君忧国之悃。仰答　　九重。此心自信无他。所言容有可采。苟　　圣明之俯纳。虽斧锧以何辞。谨拟切于时务者五事。为我　　皇上陈之。窃惟自古人君。父天母地。交感之机。捷于桴鼓。故自古帝王。莫不谨天戒而懔天威。修人事以回天变。着之史册。历历可稽。凡人主忧勤惕厉。则天变往往不应。我　朝　　　圣　　圣相承。人事修而天休至。偶遇天变。则怵惕维厉。寝食不安。责躬省过。求言减膳。实心实政。一诚感孚。故能转灾为福。弭天变于无形。　　　列朝圣训。炳若日星。此即　　　列圣之心法。亦　　　列圣之治法也。我　　皇上天授英明。聪听　　　彝训。即位以来。孜孜求治。宜足以感召祥和。乃臣默观天意。一若重有所儆者。前年地震川西。伤人畜无数。去岁河决丰北。淹没无虑千万。闻本年冬月。又有日食之异。伏读　　　圣祖仁皇帝圣训云。凡此皆阴盛之象。不得谓无与人事。又曰。自古帝王。皆因此而戒惧。盖所以敬天变。修人事也。若庸主。则诿诸气数矣。臣不习占验。窃以理论之。夫日者。君象也。传曰。天子当阳。义取诸此。易曰。坤为地。地为阴。水附于地。亦阴类也。以静顺为德。其于人。则妻道也。臣道也。　宫闱邃密。非臣所敢知。天其或者儆溺职而戒侵官乎。今春雨泽愆期。麦收歉薄。　　皇上銮路所经。实亲见之。自　　　奉安大礼告成后。风霾特甚。连日浃旬。寒燠不时。禾稼为损。安知非　　　成皇帝在天之灵。欲以是昭示我　　皇上乎。初十以后。屡觉云合欲雨。辄被狂风吹散。似天气下降。地气不能上腾之象。洪范恒风曰蒙。恒寒曰急。盖臣下蒙蔽。虚辞饰美。国事急迫。治理需人。故有是应。在易天地交而君子道长为泰。不交而小人道长为否。盖有是君。有是臣。则治象成而天和自至。使上有求治之君。而臣下不能称职效能。以安社稷。献可替否。以利国家。则圣主必鄙而薄之。天亦必厌而弃之。故曰人事起于下。则天变应于上。变不虚生。必有所指。盖天心仁爱。欲人知所儆也。夫自古极盛之世。岂无天变。然不为灾者。以君若臣平时已交相儆勉。遇灾益侧身修行。以消去之。　　　列祖　　　列宗以修省回天之事。不一而足。所谓人定胜天也。盖人主之心。即天之心。亦即天下之心。　　皇上庄敬日强。敬天事神。尤昭雍肃。臣前备员光禄时。每于骏奔执笾之际。仰见　　皇上对越在天。俨恪精一。未尝不私心钦佩。以为与圣人祭神如在之理。若合符节。祭如此。则平日　法宫端拱。昧旦丕显。不卜可知已。　　　世宗之训曰。天道至近。时刻照临于前后左右。举首即是。动念即是。无须臾离也。大哉　　　圣言。垂贻无穷矣。　　皇上圣由天锡。荷天之龙。而　　嗣统之日。适时事之多艰。天锡　　皇上以不世出之德。岂以是苦我　　皇上哉。盖将以玉成　　圣德。怀永图。受多福也。伏愿我　　皇上懔旦明以永笃眷。

今天下急欲求治。必先求致治之人。广西贼匪起事以来。未尝挫衄。视官兵如儿戏。且闻潜蓄奸谋。久而后发。虽云乌合。实已鸱张。其始犹怵　　天威。偶得城邑。旋即遁去。自李星沅出而贼始肆。周天爵出而贼更肆。赛尚阿出而贼益横行无忌。公然署伪官。散伪檄。狂悖之情。令人发指。兵法曰。久暴师则国用不足。夫钝兵挫锐。屈力殚货。兵家之大忌也。今师老财匮。而贼势未衰。自出永安。猖獗尤甚。桂梧平浔。在在堪虞。且以小丑跳梁。乘全盛之威。合天下之力。不足以制之。将何以伸挞伐而绝觊觎。此广西之忧也。贼伏永安数月。养精蓄锐。谋定而后出。必有注意之所。非铤而狂走。如从前川楚教匪比。梧州一府。为两省咽喉。若贼据梧州。分掠桂平等处。俾我师备多力分。潜结东粤奸徒。直犯肇广。旁煽南。远结漳泉。近纠海寇。则自岭以东。将不可问。且粤东匪徒。狡然思逞者亦众矣。此广东之忧也。桂林接壤湖南。平日奸徒。本通声息。若据桂林。浮湘水而下。盗衡山。犯长沙。即唐贼黄巢躏中原之路。此湖南之忧也。河决未复。数郡其鱼。流离荡析。所不待言。而数十万赴工之人。非失业之徒。即游手无赖。入春以来。以工代振。故亦粗安。今工歇而田庐依然巨浸。穷无所归。岂能待毙。见闻沿河饥民。人皆相食。兼之粮帮水手。素非善良。今岁南粮。半由海运。半阻河干。此辈资生无策。岂免冒死犯科。脱枭黠之魁。起而倡之。振臂一呼。豺狼四合。恐　朝廷旰食。南顾不遑。况该处风气顽悍。前代之乱。多起于是。此淮徐之忧也。海寇去年窥伺山东。逍遥闽浙。沿海兵将。未能扼其吭而蹙其势。招抚之局。半属羁縻。贼心未改。能保不翻然易辙乎。

近来营伍习气。无事则燕雀处堂。有事则鸟兽骇散。水师尤甚。此海疆之忧也。直隶山东山西等省。春雨不时。粮价顿长。近闻盗贼猬起。抢掠频仍。甚至都城内外。公然械劫。傥赖　　圣主如天之福。与格天之诚。此后雨泽应时。秋成丰稔。则民心尚可渐就安帖。不然。从来大盗无不起于小盗者。明季张李之党。悉属饥民。此畿辅之忧也。今各大小官吏。未尝不筹堵御。策抚循。然自　　皇上御极以来。训饬督抚。无虑数十事。如果实力奉行。地方自有起色。乃始尚畏　　皇上沈毅。不敢过懈。后则窥测渐深。泄沓如故。当此事势艰难。若不严切申警。使之各怀寅畏。必不能痛改丛脞积习。则堵御抚循。均无可恃。臣私虑广西已成之祸犹小。而各省将萌之患恐滋。不可不早为之所也。伏愿　　皇上严责成以弭祸患。

