<!-- { "loadSidebar": true } -->
窃惟金陵扬州镇江。攻围已将三月。虽屡报胜仗。而城池总未收复。现在纷纷窜出。扰及安徽河南。贼势业已北趋。大军依然南顿。若不急筹攻复。大局难冀万全。其大患有十二。臣请沥陈之。　国家惟正之供。东南为最。现在贼匪盘踞省会。及南北要冲。抢掳杀掠。商民尽行失业。杼柚之空已久。盐算之利无存。数百万巨帑悉归无着。伤民病国。其患一也。司农筹饷。现已无计不搜。而指拨军营之款。尚多未能解到。各营军士。悬釜待炊。目前已有不给之虞。日后更无可指之款。加以两河岁饷。边省兵糈。告急时闻。有呼莫应。其患二也。西北马队。本与南方地势不宜。徐州退败之兵。已形挫折。瞬当盛暑。雨湿炎蒸。且恐疾病不时。尚何期以打仗。糜饷既倍。损威又多。其患三也。贼匪自南中窜出。分投肆扰。安徽江西山东河南。处处堵防。兵合则力厚。兵分则势单。力厚尚难制胜。势单愈觉不支。凶焰燎原。奸民响应。东豫两省。为畿辅门户。设再警报传。危机愈迫。其患四也。河南四达之区。山陕俱防窜扰。势愈散则收拾愈难。路愈歧则堵防愈费。贼踪既已靡定。兵力益不能休。其患五也。以广西边境之贼。扰及腹心之地。　命将攻讨。已将三载。小胜时闻。大局愈坏。奸宄之徒。势将蔑视官兵。多生反侧。包藏窃发。在在可虞。本以金汤之固。顿有瓦解之形。其患六也。贼氛滋扰。道路多梗。非特金陵等省　放之官无地可归。即他省道府各员亦皆迁延难进。虽有权署。多属因循。兼以贼过之区。率先出城诿避。官守既无。民生益扰。其患七也。征调多兵。转移无定。驻军之所。既苦嚣然。所过之邦。更多需索。即奉　严旨申儆。而车骡人夫。不能不借资民力。现在征兵几天下。官吏疲于承应。百姓困于差徭。纵欲体恤民艰。其如事出无奈。畏兵畏贼。讵免怨咨。其患八也。贼情诡谲。往往乘我空虚。兼之改装易服。隐见出没。顾此则逸彼。备远则窜近。逮至飞章告急。调遣应援。已失先人之机。动贻后时之患。衔尾徒追。迎头莫击。其患九也。封疆大吏。动言镇静。考其布置。全无可凭。必至贼入境中。始觉仓皇失措。据词入告。辄曰无饷无兵。本无未雨之谋。徒有贪天之愿。畿辅重地。尤为可忧。其患十也。京师自正月以来。商民观望。银钱流转不通。本大之商。有力之户。尚可安坐而食。其它借赀贩运及称贷为生者。率皆典借俱穷。朝不谋夕。商民歇业。贫宦引归。实因无以为生。非尽意存远害。现在城厢内外各坊巷胡同。关闭铺宅。日多一日。以繁庶之区。忽有萧条之象。首善之地。讵可如斯。其患十一也。习教之徒。何地蔑有。闭门引寇。事已频闻。京师五方辐辏。尤易藏奸。必须密侦严防。真奸斯得。而步军统领顺天府及五城御史各衙门。编查保甲章程。尚属论议未定。规条之空存无补。奉行之实效难收。设有潜踪。所关甚巨。其患十二也。似此危急情形。非南北军务早蒇。害将莫测。而南方军报。动辄多日不闻。北路征师。尚难克期并集。且贼之乘我。旬日即陷数城。我之攻贼。累月未歼一股。持重之谋。总谓虑其它窜。今则兔脱已多。株守奚待。兵机愈缓。贻误愈深。

谨查　　　仁宗时办理川楚教匪。总统分剿。各有专责。或顿兵未战。或行走稍迟。旬日之闲。必有　　　严旨督催。不容藉缓。方略俱在。前事可征。应请　　皇上再行严限琦善向荣等。早日收复三城。歼除首逆。至直隶山东交界处所。并请　特有威望之王公大臣。扼要堵截。督饬领兵各大员奋力前攻。不许再致贼匪扰入直隶境界一步。并将各大员何人于何日进攻。何人在何处堵剿。分晰报闻。以便按其迟速。稽其功过。随时赏罚。以昭激厉。至河南巡抚陆应谷。既已堵剿挫折。亦请　严饬迅即赶赴省城。合力守御。如此。则北患可解。南服均绥。人心定而大局安矣。臣不揣冒昧。具折沥陈。伏乞　　皇上圣鉴。

　　密陈五省通筹兵饷合力防剿疏咸丰十一年　　　
宋晋

窃惟粤寇窜据江宁。瞬将十载。上年复蔓延常州苏州嘉兴等府。江以南。仅存上海宝山等数县镇江府一城。江以北。江浦六合等县及淮扬所属。亦多窜扰。皖省之安庆池州虽经克复。而庐州无为和州等处。与皖南之宁国太平等府。皆为贼窟。于是我攻徽宁则贼窜江西以牵制之。我攻庐州无为州。则贼窜湖北以掣动之。盖自江宁溃围苏常失守之后。贼恣其掳掠裹胁。资财党众。不止十倍于前。以致我军顿形单薄。两江督臣曾国藩经营防剿。一载有余。始得与官文胡林翼会合。以全力攻复安庆。惟所部不足二万人。饷糈又时时不继。东援西剿。力分见单。而贼复于今春窜入黄州及兴国大冶。致楚师有返顾之虞。凡皆贼众我寡。贼饱我饥。贼众则易分。我寡则不能遽分。贼势日见其强。我师日形其弱。是以频年攻战。迄未扫除。傥贼更蔓扰上游。则江苏浙江被陷郡县。更难克复。计惟有增我兵益我饷。使之可分可合。可聚可散。而后可大举东征。为一劳永逸之计。顾增兵不易。增饷尤难。各省自筹防剿。犹多支绌之时。岂能复有余力另图大举。然臣反复思维。窃见有不必另筹饷而饷无不足。不必另筹兵而兵无不足者。盖力以分而见绌。以合而见盈。今一省所入。多者数百万。少亦一二百万。以其所入。供额兵之饷。募勇之饷。及一切经费。必不足也。若合而为一。则无不足而反可有余。今试以四川湖北湖南江西安徽五省言之。通计五省岁入。毋虑千数百万。以之养能战之兵勇十三万人。以二万人为四川防剿之师。以二万人为安徽防剿之师。以三万人分驻扼要之地。为湖北湖南江西三省防剿之师。以五万人合湖北之水师为东征之师。十三万人宽为筹备。月需银七十余万两。各省以所入之多寡匀计。不过月出银十数万两。则已饷足兵增。尚各留有余可供缓急之用。二三年闲。江浙郡县恢复。粤寇翦除。则勇可散而兵可罢。所谓一劳永逸之计也。今各省所养之兵。月糜十数万数十万不等。贼至皆不能战守。则又募能战守之勇。或调邻省之兵勇代之战守。是用一兵而费两三兵之饷也。况又有耗散于无形之地。糜费于不可究诘之中者乎。此饷之所以不足也。闻湖北湖南四川。拨济邻省之饷。为数甚多。日久殊难为继。而如安徽之全省糜烂。势又不能不借资于邻省。受济者未必能足。而济之者已觉告疲。与其分济而各有所难。何如合力而各无不足。所谓力以分而见绌。以合而见盈也。今请　饬下四川湖北湖南江西安徽五省督抚。令合而为一。通筹本省防剿及东征兵饷。是否如臣所试拟者足敷办理。务须破除畛域。合力同心。迅速筹定。即以东征兵饷。交曾国藩李续宜彭玉麟杨载福由长江督率下行。贼知上游大举东征。势必返顾。我军声势联络。高屋建瓴。数千里江山形胜。屹然有不可动摇之气象。不特东征断可速奏肤功。即江淮半壁亦益增巩固。而北路诸帅可以力剿捻矣。惟是协恭和衷。固臣子之分义。而合志同道。亦君子之所难。往往意见各殊。则谋猷多忤。

今欲言五省共图一事。必先令五省合为一家。五省之督抚合为一人。则兵可转弱为强。饷可转绌为盈。肃清江浙。捍御东南。庶可克期收效矣。臣备员京邸籍隶江苏。十年来愤切同仇。日盼贼氛殄灭。而熟虑情形。证诸闻见。楚中将帅。节节下攻。兵力太分。饷糈频缺。有不能克期下剿情形。窃虑一再因循。贼势愈形滋蔓。我之所备日多。兵饷更形不足。贼之负嵎益固。巢穴愈难鉏。东南之财赋已空。　天庾之糗糈不继。万一肆其狂悖。北合捻匪。则齐豫烽烟。或且震惊畿辅。雍梁富庶。保无掠及关中。且楚蜀诸省。一有动摇。即势成散漫。若不及时筹划。后患其可胜言。用敢竭其愚虑。密陈管见。臣为东南大局起见。必应速复江浙。所有通筹五省合力规复江浙等情。谨缮折密陈。伏祈　饬下官文曾国藩骆秉章等悉心妥议。期于协力同心。共图大局。为一劳永逸之计。则　国家之福。亦东南百万苍生之福矣。

　　遵覆通筹全局疏　　　　　　　　　　
曾国藩

