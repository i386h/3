<!-- { "loadSidebar": true } -->
　槐卿二兄左右。顷奉手示。以漕运变价事宜。中丞立等覆奏。属即妥议会详。足下主持七邑。同舟仰赖吁谟。以资遵守。而虚怀集益。拳拳之谊。钦佩莫名。窃以事关通省大局。各州县均须破除门面之见。以期有裨　国计。无误军需。惟来信中谓两害相形则取其轻。与其变价而积必不能偿之亏。莫若储仓而冀万一可转之运。持重之见。自应尔尔。而弟以天时人事。两相揆度。窃不敢不献疑于左右者。江右一带仓基。半系土地。各州县之米。储仓过年者甚少。加以本年春雨。动经旬日。浸渍檐墙。潮气直达于内。守至今日。已虑熏蒸。傥再稽延。必至霉变。一也。省抄一纸。传播动摇。官幕全无把持。差埠加以怂恿。于是广丰上饶一带。米皆下河。迨至士良太守回广。始飞檄截回。现俱停泊河口。发水偷漏。百獘丛生。即使立奉变价。已难还原。若令住守遥遥。赔累岂有了局。二也。公牍来往。动以月计。各州县之米。盈千累万。亦非刻期可以蒇事。如在三月以前。贼氛扫尽。赶运赶渡。向年江广灌塘。亦在五六月间。原可不至贻误。但恐届期未能如愿。必至临事周章。转瞬节交夏令。梅雨应时。粜变无扫数之期。折贱有立待之势。三也。鄱余两邑。逼近湖滨。二十八九年之水。兑仓均被冲塌。而鄱阳首邑外四县之米。皆在饶郡。便兑各有仓储。一经湖水泛涨。则数万正供。悉入冯夷窟宅。州县苦于搬运之无从。上游责以收藏之不谨。着赔无力。筹垫为难。四也。足下才识过人。必能悉心体察。至变价已奉明文。亦舍此别无良策。惟一两二钱之成案。市价虽虑其难行。而部议犹存乎见少。况制府去年所定。在兑费已清之后。今则在兑费未交以前。情形亦属迥异。鄙见以为若将节省漕项津贴等款。并入牵算。尚可增入一二成。然部议准行与否。仍未敢必。况帮官总运。枵腹为忧。又应作何筹款调剂之法。种种为难。不可殚述。夫变价银两。原以备西北采买之用。而　廷寄内不提一字。是军需筹拨。已在　　圣明洞鉴中。计江省之漕。除贵县及乐平都昌解运九江支应兵米四万余石外。仍存七十万石有奇。合计兑款牵算。可得百万以外。现经户部开单知照。钦差大臣。计一百五十万。俱经向军门咨请截留。江西支应。弟意即以此项相抵。而各省拨解之饷。按数截回。实属转移甚便。挹注相因。至此项收支。统归外省。即使部议增加。亦可于军务告竣以后。酌量通融。现已拟禀一通。先行抄寄。当此　国事孔棘。实不敢昧负天良。藉累缺作一违心语。以为异日告亏张本。知我罪我。不暇计也。不尽之言。容再飞布。惟亮不宣。

　　与王樵白论义仓书　　　　　　　　　
蒋彤

樵白尊兄左右。彤学质闇鄙。向荷尊亲知待。开诱谆切。故敢忘其狂谬。贡所欲言。冀获宏益。而书来乃备极奖借。且述尊亲之言。以为所称兑运之法。明时曾一行之。乃穷极思变之至计。他日得所藉手。必有裨于　国计民生者。反复至此。不觉惭惧无所。是何期望之厚。眷契之隆。以一鄙生而待以国士。其感激愧厉当更何如也。又闻前明漕运得失论。课学中弟子。益仰虚怀采纳。隐为　国计民生之至意。而左右书来云。彤于时世利獘。筹之最久。尤必有言之最详且切者。谕导至此。故不敢自外。而终尽其所言也。彤尝读方公观承畿辅义仓图。叹其规画之宏。条章之备。以振贫乏。以济凶荒。准之可行于四海。约之即一乡一邑。而其法固大有造于民也。即以阳湖言之。亦岌岌矣。比年屡丰。而民益愁叹。朝夕莫支。贫富交困。适有大水大旱。则何以济。仰赈于　朝廷。而户部用繁。其势必不给。劝分于富室。而积贮空虚。任恤道丧。一耕十食。其势又必不周。江北州县被灾。则舟渡穷民南来。而南人多设法赒救。江南被灾。则去将安之乎。窃虑有大水旱。将必有攘夺之乱。譬有石米于此。善为之可给百人一日之食。从而攘夺之。则力罄而无所济矣。以是知立法周防之不可缓也。彤请斟度畿辅义仓之法。乡邑可行之道。以备采择焉。义仓之法。择地建仓。每州县内。自三四区至十余区。然其庄落。远者至三四十里。近者亦十余里。今请以一图之域为限。周径不越数里。远亦距十余里而止。择村聚市集之周固而无虞者。若寺观及民家。俾积贮防守。则有携取之便。而无营建之劳矣。义仓捐谷。凡搢绅士庶。捐十石三十石以至累百石。并加奖异。今惟当丰秋之岁。亩取三升。虽在下户。亦无损害。若在三十亩以上。则量力出谷。无所限额。其有乐施在十石以上者。并遵义仓例加奖异。惟在水乡。田膏腴而赋特轻。准漕七升加亩三升之数。宜定亩一斗。何者。赋轻则虽多取而不为虐。地下则宜广贮而为之防。道各有宜也。前邑中每乡有社仓。已尽销灭。然主名俱在。一遇荒岁。辄用哗然。虽害于一家。而无济于众庶。今请取有社仓之家。列注名册。量其产业厚薄。以定出谷之数。或田十亩。则捐三亩于公。而为豁免其旧额。则名实两得。是亦补助充用之一道也。

义仓每谷数五百石以内者。设仓正仓副等名。今限于图。地狭谷少。惟取图中端谨殷实四人。掌其出入。或分年递值。以均劳逸。具名县中。有缺乏则治罪补足。而护视自谨矣。义仓于每年青黄未接间。分半出贷。三月发仓。秋收纳还。今请定法有收而无贷。不遇饥岁。终不给发。陈因朽腐。则易取新谷。傥贪取出息。主者藉以刻剥愚农。贷者遂至亏蚀公物。百獘丛生。势必至为今之社仓而止。不可行也。又案方公之书。直隶省共一百四十四州县。报捐新旧义谷共二十八万五千有奇。分计每县贮仓谷不过二千。今阳湖通有田百万亩。亩三升。岁可得谷三万石。其设法出捐者。尚溢此限。计三年可得谷十万石。虽户口繁于直隶。而所积亦优矣。是法也。富者为保家之谋。贫者为切身之用。尤东南备水旱上策。而百姓难与虑始。可与乐成。尊亲以闳廓之巨抱。行惠利之实政。亲降乡闾。召集耆老。开谕俊秀。其有不踊跃以应者。非人情也。且百姓同曰。若遇凶灾。势必不静。不谋同声。其有惧心久矣。乘其惧而为之安集。则其情易动。其赀易出。又理势然也。左右趋庭时。亟进图之。岂非东南百世利乎。今岁收未丰。百务维艰。往作禁淫祠议一首。为感时事而发。谨呈是政。钱币刍言。集此者为洞庭王亮生。彤曾与书往复。彼以钞法为必可行。彤意殊不然。人情日益慎葸。孰乐是纷更。且孰以家宝易官虚楮耶。三代用贝龟。而秦废不行者。势所必至也。厥贡惟金三品。不列贝龟。圣人真通达物情。以无用为用者。权也。钞法其犹是矣。五六年前。尝与李师申耆畅论之。今并以往。合下近何所业。不弃固陋。有心得时时相闻。

　　与谢拜赓论义仓善后事宜书　　　　　
甘扬声

义仓之有益与民也久矣。然古之义仓。或劝民每家出粟一石。以下贫富为差。或令人户于正税斛斗一石别纳五升。或用官钱均融分配籴谷贮仓。从未有一人独捐者。足下独于嘉庆乙亥。建仓四十廒。捐谷万石有奇。事成归之合邑。为备荒之用。此诚能散人所不能散。能行人所不能行者。当日所定章程。委曲详尽。亦复何庸置议。虽然。仓属合邑。谷聚城中。其惠难以及。凡可推广德意。轸恤艰危。有益于民者。似应权宜变通。庶可永久无獘。仆抽簪归里已十一年。凡两见义仓出粜情形矣。道光乙酉岁饥。首事议粜义仓谷。既未能恪守所定章程。仆复以多分厂数发票给筹相告。众难之而散。城中各米铺定价。每斗六十文此则原定章程中之未尽善者。给以仓斗出粜。乃各米铺得谷。如贫儿暴富。恣所施为。其出粜也。先闭铺门。仅于门上开一小窦。粜者籴者。俱于窦中将钱米互交。斗面盈亏不可得见。铺门外老幼男女混杂。有拥挤不得前者。有得米而复倾者。有彼此纷争。破面流血者。有女人衣裂鞋落。钱米两空。并被无赖抢窃首饰。迫欲自尽者。盖米铺惟利是视。先藏义谷别粜。铺内不过略少许。以应故事。且平日各有城郭主顾。义米不多。除赡主顾外。所余无几。乡人焉能沾惠。所以号哭盈衢。况米铺既领义谷。纵有私米。不敢当街发卖。别铺未领义谷者。又以米价贵贱悬殊。人众难给。各闭门避害。乡人求义米不得。即欲增价籴私。而有钱无市。大都空手涕泣而归。此皆仆所亲见亲闻者也。犹记尔时黄鳌山明府寄示诗云。邑中有仓。厥名曰义。惜谋不臧。粜形竭蹶。仓则云开。市已早闭。乡人之灾。夫之利。乞籴徒劳。怨声如沸。愿有心人。杜后来獘。诚哉是言也。夫义仓之开本以益民。闭市则乱之渐。益之反以害之。何异火燎于原。救以一杯。又从而沃之以膏乎。何异左手予之食。右手紾而夺之。又加之鞭扑乎。辛卯岁饥复粜。得足下一言。价与市价略同。别铺未领义谷者。斗米比义价增二三文。尚不至于闭市。然乡人之不得义米。怨声如沸。犹乎乙酉之岁也。尝读易曰。君子以裒多益寡。称物平施。郭青螺释曰。凡物情多者当裒。裒者损也。寡者当益。益者增也。正以称物情。令不多不寡。以平其施耳。夫物有多寡。尚宜增损。况一有一无而可不平其施耶。周礼。大司法施十有二教。八曰以誓教恤。则民不怠。注曰。誓以忧乐相同。彼此共之。则民知恤人即所以利己。而不怠矣。若城中得米而乡人不得。相恤之谓何。遗人。掌乡里之委积以恤民之阨。是乡里有委积矣。旅师。掌聚野之鉏粟屋粟间粟而用之。王氏应电曰。随道里之远近。而蓄聚于田里。因以济民。是郊野有积粟矣。今合邑义仓而谷止聚于城中。恐非古人救人意也。宋董煟救荒法云。常平振粜。其獘在于不能及。宜仿富青州监散之法。将米就乡村分置。又曰。义仓必散贮于乡里郊野之间。则所及者均。胡寅曰。振饥莫要于近其人。隋义仓置于当社。饥民有济。后世置于州郡。其受惠者。大抵城郭之近。力能自达之人耳。居之远者。安能扶老携幼就龠合之廪哉。元佑闲。上官均疏。以为义仓贮积在近民居。绍兴中。刘从简奏请义仓之粟。当于本县乡村多置仓窖。则今之义仓。宜城乡分贮谷也明矣。

