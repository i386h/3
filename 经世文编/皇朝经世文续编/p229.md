<!-- { "loadSidebar": true } -->
昨奉手教。既已渥蒙训示之周详。复有平心再酌之温谕。回环雒诵。具见大君子欲收集思广益之功。不弃半解一知之论。抚衷知感。俯首思皈。敢不详陈。仰酬慈旨。东所拟条款。禁止吹种。责成州县。专派委员。三者俱蒙明示。未以为然。且以所言严与州县处分。谓命盗重案复将如何。又以所拟晓示准民首告。谓太涉张皇。骚扰在所不免。寅僚传观。无不同声赞叹宪台之宏宣恕德。曲体人情。东窃谓此特恤下之恒辞。似非济时之通论。东固不敢固执自是。学强项之所为。亦不敢妄事唯阿。等脂韦之陋习。敬敢罄其愚衷。请一陈之清听。傥亦休休有容。不弃葑菲者。所乐闻而不斥者欤。宪台谓牛痘之效一着。吹种不禁自绝。此言是已。然不知不禁吹种之法。又恶能得着牛痘之效。欲着牛痘之效。必须先禁吹种之法。理则相因。势难并行者也。假使牛痘之效。不待禁吹种而始着。则自流传以来。早应着效。既已着效。则早应通行。何至今日尚隐于一隅。而卒不能通行于全闽。岂其为法未善。与能种者尚少其人。抑为日未久。与民之未周知欤。闻见所及。从无一人为牛痘所贼害。不可谓其法之未善。就福州一府言之。能种者已有数十人。不可谓其人之尚少。牛痘自嘉庆十年传入中国。迄今同治八年。计已六十四年。不可谓为日之未久。自有牛痘以来。穷乡僻壤。小民诚未周知。若通都大邑。如福州府属之各县士大夫家。与近城之居民。岂有不周知哉。其法既善。而能种者已多。为日既久。而知之已。宜乎其通行。如疾。如奔湍。如迅翮激弩。而不可以瞬息遏矣。乃就全闽而论。以数十年之久。所行不过百里之地。就福州最称盛行而论。亦祗行于附城二三十里间。卒不能通行于全闽者。其究何也。盖吹种之法。实有以阻之也。岂别有为哉。其未能着效。既因阻于吹种而使然。则欲其着效。必待绝去吹种而后已。夫欲绝去吹种。必须官为禁止。不俟譊譊。其理自明。此东之所以有严禁吹种之说也。或谓如东前议之颁示痘书。使僻远小民。人人共知。亦可使牛痘之效着。此特通行牛痘之一端耳。岂树德务滋去莠务尽之策哉。盖贤者厌新奇。愚者怪创见。颁示痘书。其知者自知。而吹种者犹自吹种也。岂能使人人皆舍吹种而尽种牛痘耶。若曰甘露微施。聊尽吾力。慈航普济。愧谢未遑。则仅颁痘书。未可不十拯三四。傥欲沛全闽之恺泽。拯万户之苍黎。则舍禁止吹种之外。恐亦别无良策也。或谓迟之日久。亦可着效。譬如初传闽中。行者当仅数家。迄今日久。遂致日多。再迟之又迟。便可通行全省。东谓有是哉。或者之设想。忍也。夫闽疆幅员。方广千有余里。牛痘以六十年之久。仅及百里之地。若通行全省。当须六百余年。从速折半计算。犹应三百年。旷日需时。姑且勿论。三百年中。能保无恙可以安行如今日者乎。抑此三百年。即使统无痘证札厉。而死于吹种者。尚当以数十万计。使或者苟有仁心。亦何忍以人力克日可行之善举。而无故必欲俟之三百年后杀人数十万之天道耶。

昔宋张咏使民拔茶种桑。民初以为扰。后卒享其利。史册美之。当拔种时。茶之害未着。桑之利不见。咏已毅然不顾舆论。拔之不容稍缓者。诚以小民不可与虑始。除害不可不务速也。使咏稍一顾忌。即不能如此勇决矣。今牛痘吹种之孰利孰害。既已昭彰耳目。而偃然民上者。犹拘拘然虑及疑民听。拂民情。明知其害。环视而不敢除。是岂慈养元元父母斯民之谓乎。此则吹种之不可不亟禁也。今痘局之设。原为小民。则欲委之贤绅耆。俾易通达。以免龃龉。意良善也。然今之所谓乡大夫者。非凭恃干谒。睥睨闾左。即贪婪无厌。盘剥贫民。其不足以仪型乡里。取信编氓。已非一人一日矣。间有一二铮铮者。又号称不干预以鸣高。其实膜视桑梓以自逸。巢许既为明时之废物。嵇吕亦非经国之通才。束之高阁。勿论可也。其出而办地方之事者。非前所指。即古之所谓阳鱎者也。夫绅耆而类于阳鱎。是尚足委之以事哉。即谓何地无才。不可一手抹煞。然如保甲团练。乃奉　　明旨派绅督办者。迄今十有余年矣。试问何郡保甲着有成绩。何县团练足备干城。是事归官办。徒存具文。事归绅办。则并具文而无之。此非其胥不足恃之明验欤。况官有考成。操纵之权。犹可归之上宪。官冀宪知。表率之方。尚得端之大府。若委绅则操纵表率。均无所施其术矣。痘局之设。或官或绅。孰宜孰舛。固不待明者而决其机也。事既归官。则责成州县以各办其地。专委局员以提调通省。事所当然。法难偏废。此则州县不可不责成。委员不可不专派也。至严与处分。似属苛求。然命盗重案。以全省计。每年约以四百案。每案统以二命计。所伤不过数百人。尚有官司之究办。凶徒之抵偿。死者既足以瞑目。生者亦可以节哀。若吹种之杀人。每年动辄数千。慈亲茹痛。老泪徒挥。赤子含冤。青天难诉。地方牧令共恝置以不闻。残贼凶医皆消遥于无事。天下事之惨酷可痛。岂复有甚于此。何命盗重案之足拟也。昔丙相问牛喘不问杀人。谓杀人常事。牛喘恐所伤者多。今命盗常事耳。吹种所伤。不既多乎。然则地方有司禁止吹种。其应得处分即不严于命盗。亦当与命盗同科。确切无疑矣。后人妄鼓唇舌。因有谓丙相为迂腐者。此是前明冯梦龙语。夫庸流俗吏。猥鄙无识。又恶足以知为政之大体哉。事虽琐。而生命所关实大。此则州县处分不可不严也。夫事有宜于从容者。龚渤海之治盗。而悉罢捕逐。范文正之救荒。而日事燕游。是也。有宜于张皇者。贾新息之严制。杀子罪同杀人。韩雍州之限盗。自首法至没孥。是也。张皇从容。惟宜之用。不可胶执。坐昧变通。夫欲为禁止吹种之地。故先晓示。准民呈首。是惟恐其不张皇。则不足以寒庸医之胆。而祛百姓之惑。宪台顾犹虑其太涉于张皇者何也。东向固谓有治法尤在有治人。苟徒有法而无其人。举凡政令。何一非厉民之具。又岂止区区一示。而遂不免骚扰乎。若必因噎而废食。则非所敢知。傥欲害除而利举。但当问其人之如何。似不宜预虞其法之滋獘。此则准民呈首。不须过虑张皇骚扰也。东素钦汪度。能赐涵容。故敢直陈。略无避忌。不然。东虽至愚。亦知三缄懔戒。巧作依违。岂敢百喙齐张。自取愆戾。伏乞宪台观过于党。以恕容人。勿与谴呵。俾全狂妄。临启无任屏营恳祷之至。

　
卷三十三　户政五建置

　　筹议奉省全局变通吏治疏光绪元年　　
盛京将军崇实

窃臣自署任以来。屡奉　　谕旨。谆谆以奉省积獘太深。急宜变通以期整顿。复于七月初四日。接到军机大臣字寄。奉　　上谕。该省事权不一从前将军府尹往往各存意见以致政令歧出遇事抵牾该处公事究竟因何不能彼此联络势成掣肘着崇实将实在情形并酌定章程妥议具奏等因。钦此。臣膺兹艰巨。兢惕难名。诚恐稍有疏虞。无补万一。故于初到奉省时。虽查办事件。头绪纷烦。而地方情形。业经随时入告。不敢略避嫌怨。致涉欺蒙。凡所敷陈。久邀　　圣鉴。现又督饬司员。会同本城满汉首领各官。互相讨论。复于其间博采众议。不厌精详。在深明大义者。急愿更张。而瞻顾私情者。未免疑阻。臣统筹全局。体验再三。与其筑室道谋。不如临几立断。实事求是。渐有端倪。窃以兴利不难。难于除獘。獘之习于下者易除。而獘之倡于上者难除。故整饬官常。必由大吏而始。伏查奉省将军之设。迄于地方各员。　国初至今。屡有增易。在　朝廷因时制宜。原无历久不变之法。惟是　陪都重地。根本所关。若使建置规模。下同各省。殊不足以重维系而示尊崇。目下习染所趋。未便再拘成格辗转思维。惟有仍存五部之名以隆体制。兼仿督抚之例以一事权。救獘补偏。大纲已立。然后筹经费以资办公。则贿赂之风可息。专责任以防推诿。则盗贼之源可清。谨将现议章程。条分缕晰。敬为　　　皇太后　　皇上详陈之。一将军事权宜变通也。奉天积獘。由于旗民不和。而推其本原。实缘大吏之先存意见。将军于地方各官。向不兼辖。遇有会办公件。呼应往往不灵。溯其建置之初。原与五部隐相兼摄。故至今公牍。多半会衔。厥后将军威望渐轻。而五部权力遂重。其中兼尹归于户部。与将军更易抗衡。旗民两途。各不相下。虽有会稿。等于虚文。近年舆论。且谓奉省大员。既非京而非外。将军名位。虽有权而无权。因此风气所开。僚属亦各立门户。有为者转多顾忌。无能者不免瞻徇。而公事遂不堪设想矣。夫将军镇守地方。何如郑重。即　朝廷饬议所在。无不首专责成。今则畛域各分。何以统饬全局。且既督办军务。于兵刑粮饷。皆当并筹。而将军向仿京员。印信亦存公署。每办一事。经手多人。往复监钤。断难机密。臣近发紧要文移。因奉使出京。带有刑部预印空白。得以亲加封递。方免窥探之私。若拘定章。必多误事。拟请　　旨将盛京将军一缺。改为管理兵刑两部。兼管奉天府府尹事务。即仿各省总督体制。加兵部尚书衔。另颁总督奉天旗民地方军务关防一颗。并加兼理粮饷字样。以便管带金银库印钥。且可稽核户部出入。其余公事。悉仍其旧。如此。则旗民文武。全归统辖。机密重件。亦易防闲。即粮饷兵刑。悉有总理之责。而　　　三陵内务府。原系本职所司。惟　　　永陵离省较远。今既添设副都统。则责有攸归。其余各部事务。皆令与将军和衷商办。此维持通省之苦衷。实挈领提纲之先务也。

