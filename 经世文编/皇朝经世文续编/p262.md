<!-- { "loadSidebar": true } -->
漕米改本色。南米解折色。近年米价极贱。每石不到二千文。而南米解省。须四千八百文。是以两石完一石矣。其害二也。南米价贵。虽年外截数。率多不完。州县透漕预征。祗收本色。不及折价之半。有一万石南米之处。即须赔钱二万余串。其害三也。透漕亦不能足数。而南米例限綦严。垫无可垫。惟有挪动地丁。在上忙则提下忙。在下忙又提上忙。逐节转移。挪新掩旧。一忙挪二千。一年四千。三年即成巨万。将来奏销。必有泻底之时。即使立时劾参。除本员外。前数任亦须拖累。其害四也。透南挪库之外。万不得已。又渐开浮勒之端。冀以折价之有余。补赔款之不足。始而每石照寻常加洋四五角。近年则加至一元左右。与奏定折色听从民便悉照市价低昂不准分文浮勒之定案。大相悖谬。设有御史参奏。则通省上下各官。皆遭严议。酿成大案。其害五也。凡此皆指官而言也。至于民间。亦有五害。正漕不及完纳。剔归南米。虽有一年之限。而以三石完一石。八口之家。动遭冻馁。其害一也。庄书衙役。易于吓诈。一经奉票。始则胁以功令。继则诿以抗违。如应完南米一石。缴钱五千四百文者。许书役以二三千文。即可代抗。官亦无可稽查。其害二也。至下等愚民。不知贿赂书差者。即加以严比。门扉板扇。鸡犬耒耜。无一不可取携。甚至有卖妻鬻子以求安静者。其害三也。贿差之费虽出。而粮名未除。粮串亦不给。终属旧欠。次年又出新差。则上年之旧差。已不知去向。又须另出和费。是以一年之南粮。而出两年之重费。仍无分毫入官。其害四也。正漕祗须完米。南粮必须完钱。当催缴方急之时值米价方贱之日。势难待价求沽。大率以五斗之粮。祗得三四斗之价。小民吞声饮泣。告苦无门。其害五也。凡此皆在下之苦情也。计累于民累于官者。约有十条。而利于司库者。祗十一二万之现银耳。浙江司道各库。每年京协各饷。及本省例支各款。不下五百万。有此南米。节省十一二万不为多。无此南米。节省十一二万不为少。况欲他处筹划。不致即无此十一二万之数。又何必贻此十害于官民乎。况官民所受者。目前之害。将来亏空累累。地方民情愈穷。书差之獘愈甚。则其害亦上司受之者。若因而横生枝节。酿成　钦案。则又不在意计矣。然则欲免此十害。必如何而后可。则对曰是不难。革透南垫南之法为改南并漕则可矣。现在旗营兵祗五百余名。每年支米二万石。即以此二万石。匀派嘉湖各县收解折价。此外六七万石之米。并入正漕。统收本色。则各州县浮收筹垫之患。即可一扫而空。而海运每年运米四十二三万。有此六七万石南米归入。奏销之数愈增。　　圣心必能嘉其筹划得法。部中更可乐从也。官免五害。小民亦可免五害。海运多米六七八万。与司库多银十一二万。同一浙江公事。无所优劣。况海运添米。可以上达　　宸聪。司库多银。谁得而知之乎。若司库多银。有关本省用度。尚有万不得已之情。其实不过并入各省协饷。多此十一二万而已。各省有此十一二万协饷。未必承浙江之情。感浙江之惠。又何挖本省官民之肉。而医外省之疮乎。至正漕之短少。原因兵米起见。是以京仓甘于支绌。照数扣除。今兵米无需。而又不补还漕额。似亦非留南划漕之本意也。前数年无人议及者。由于州县之累未深。又无人统内外前后上下而通盘核计之。故因循于不觉。今则官民交困。后患方多。不及时变通。必致不可收拾。是在当事之曲筹深鉴矣。至满营兵数。将来不能不逐渐加添。祗可于加一名兵添一兵之南米。随时损益。人固无词。不必预为深虑也。

　
卷三十七　户政九赋役四

　　谨陈湖北漕獘拟办减漕密疏咸丰七年　
湖北巡抚胡林翼

帘惟湖北通省有漕州县。三十有三。额征北漕正耗米十五万石有奇。南米十三万七千石有奇。北漕由丁船兑运京仓。南米由州县解交荆州满营。及各标绿营。咸丰三年。因湖广漕船停运。部文令变价解部。每石折银一两三钱。各州县仍照旧征收。时因省城失陷。未及办理。臣自咸丰五年三月蒙　　恩擢署湖北巡抚。即访闻各州县征收漕粮。多所浮勒。大为民病。每思有以变易之。适以军事方殷。无暇及此。上年武汉克复。楚境渐次肃清。今岁雨旸时若。年成颇称丰稔。漕粮可望开征。若不于此设法清厘。举积獘而一更张之。　国计民生将何补救。惟是楚北漕獘。浮收之重实由于费之多。使非先察积獘之由。是犹止沸者不去其薪。垦田者惧图其蔓也。臣请为　　皇上密陈之。查湖北各州县额征米数。多者二万余石。少者二千余石。或数百石。北漕南米。合征分解。其征收米石者。谓之本色。以钱折米者。谓之折色。其征收折色。多寡不同。有本色多于折色者。有折色多于本色者。有本色折色各半者。有全收折色者。其征收折色。每石折收钱或五六千。或七八千。或十二三千。或十五六千。竟有多至十八九千者。其征收本色。每石浮收米。或五六斗。或七八斗。或加倍收。竟有多至三石零者。此外又有耗米水脚等项。分款另收。又有由单券票样米号钱等名。多端需索。民力几何。其能堪此。而州县则有所借口也。向来漕运到通时。不无津贴。方能挽运入都。而丁船藉此需索兑费。为数甚巨者。固无论已。即现在停运免兑。帮费可省。而粮道有漕规。本管道府有漕规。丞倅尹尉各官。俱有漕规。院署有房费。司署有房费。粮道署及本管道府署书吏各有房费。此费之在上者也。又有刁绅劣监。包揽完纳。其零取于小户者重。整交于官仓者微。民谓之曰蝗虫。更有挟州县浮勒之短。分州县浮勒之肥。一有不遂。相率告漕。甚或聚众哄仓。名虽为民请命。实则为己求财也。官谓之蝗虫费。种种蠹獘。盈千累百。无不于州县取之。其派拨南米者。拨定后。由州县自运交荆州府衙门。或交本色。或交折色。其交本色者。正米耗米之外。尚需杂费银两甚多。其交折色者。每米一石。或二两或三两不等。要之费未交足。米故迟收。此费之在南米者也。夫州县既多费。势不能不向粮户浮收。州县既有浮收。势不能不受刁民挟制。于是大户折色之价日减。小民折色之价日增。土棍豪衿多方抗欠。猾胥蠹役从中欺侵。各州县虽勒折浮收。闲有所得。半皆耗于上下费之中。而　国家维正之供。往往征不足数。则相率捏报灾歉。藉缓征为腾挪。而漕政因之益坏。百余年来。日甚一日。东南数省。积獘相同。而湖北则几有不可挽回之势矣。

湖北现当兵燹之余。若听有漕州县。仍照前此之每石十余千收取。必至民困难苏。有负我　　皇上轸恤凋残爱养民生之至意。臣自九月初旬。由九江旋省。日与省中司道武汉二府。昼夜筹商。立意减漕。以苏民困。窃谓欲禁浮收。当先革费。现已遴委道府大员。驰诣各州县体察情形。破除情面。分别删减。严立限制。明定章程。榜之通衢。俾穷乡僻隅。一律周知。贪吏猾胥。无从欺隐。取中饱之资。以分益乎上下。务期积獘尽除。民力藉以稍纾。而　国赋得归实济。易云穷则变。变则通。通则久。此其时也。然积重难返。獘已百年。利之所在。人人得而争之。一旦发其痼疾。穷其利薮。取而还之于民。归之于公。将必有疑之怪之。且从而谤毁之。臣愚以为苟利于　国。苟利于民。即孰杀之歌。在所不恤。臣膺封圻重寄。钱漕是臣职守。漕獘一日未清。臣职一日未尽。除俟办有端倪。再行另折陈明。谨先将湖北漕务积獘。亟当清厘情形。缕晰密陈。伏乞　　皇上训示遵行。

　　办理减漕大概情形片
胡林翼

