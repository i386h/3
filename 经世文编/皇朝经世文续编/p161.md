<!-- { "loadSidebar": true } -->
窃自军兴以来。论时务者。曰筹兵。曰办团。曰议饷。三者。当今之大计。中外聚而谋之。不遗余力矣。有以爱民之说进者。或以为迂阔而无近效。顾臣愚谓今之时势。尤必以爱民为急务。非敢骋虚词而袭陈言也。　国家为民设官。今之牧令。重为民困。真有可流涕长太息者。獘不胜言。臣请揭其獘之甚者。为我　　皇上陈之一曰横征为害。军饷不足。不得已而劝捐。果使涓滴归公。何致兵民交困。不肖官吏。视为利薮。未充公府。先饱私囊。迨一经染指。受人把持。转于绅宦大族。畏其势强。无如之何。而抑勒侵渔。辄取盈于中下之户。至设局捐厘。尤恃其无从查核。重征并计。则斗粟尺布。处处拦截。任用匪人。则恶役蠹棍。层层剥削。大吏岂尽罔觉。知情放纵。上下分肥。归于公者一。入于私者九。民不聊生矣。一曰讼案不理。民间词讼。递入公门。即有值日差役至被告之家。恐吓需索。名差使费。多则数百千。少亦数十千。其余勒索名目。不一而足。倾产破家。比比皆是。两造废时守候。迭具数十牒。哀词吁恳。求其审理而不可得。即牌示审期矣。届期忽收牌中止。即坐堂听审矣。或请托者至而案仍不结。其吸食鸦片者。俾昼作夜。白日昏睡。夜半坐堂。案牍尘封。盈千累百。虽完结例有定限。而上司漫无觉察。弱者衔冤。强者上控。此而求民服不可得矣。一曰刑狱滥施。监狱所以禁重囚也。外省各府州县另设私所。杻锁禁锢。累月经年。其违例之刑。枷重百斤。笞以千计。堂下之呼号极惨。堂上之盛怒难平。更有胥役串通门丁。所传人犯。先行羁禁。名曰私押。索诈则百端陵虐。得贿则竟行释放。至于捕役诬良。擅自拷打。反背压磨。缩顶立笼。尤惨酷不忍见闻。谁非赤子。而残虐至此。以上三端。害民滋甚。伏思百姓皆　　皇上之百姓也。官吏所荼毒之百姓。皆　　皇上恫瘝在抱之百姓也。我　朝二百余年来。　　　深仁厚泽。浃于民生。小民具有天良。谓　国家之待吾侪者。至优极渥。而横被摧残。万里　　君门。无从呼吁。言念及此。能无痛心。方今四郊多垒。兵燹余生。流离播徙。官不恤民。而民受贼裹胁。遂反致为贼用。酿乱之由。罪在司牧。实在情形。非臣之激词也。自捐纳之例开。流品混淆。贤邪杂进。俱在　　圣明洞照之中。全赖地方大吏随时甄劾。登进之途从宽。澄叙之典必严。激浊扬清。督抚之责也。乃各省大僚。每于初到任时。参劾庸劣数员。以示风厉。久则情面习熟。通同一气。重案代为消弭。经年绝少弹章。积习相沿。大抵皆是。吏治一日不振。寇患一日不平。故惩治劣员。实与治兵相为表里。请　　旨严饬各省督抚。激发天良。力除徇庇。不负僚属。何如不负　朝廷。不得罪于劣员。何如不得罪于百姓。除寻常公罪照例纠参不计外。仿周官岁会月要之意。每届年终。将参劾劣员事迹名数。或实无可劾之员。奏闻一次。以昭慎重而凭核实。别经发觉。惟该管上司是问。但去一贪酷之员。即进一循良之吏。风声所树。争自濯磨。补救时艰在此。长治久安亦在此。臣愚昧之见。是否有当。伏乞　　皇上圣鉴。

　　请慎简大吏考察僚属疏同治元年　　　
监察御史寻銮炜

臣窃见　　　皇太后　　皇上朝干夕惕。勤求治理。而于用人行政之际。尤期正本清源。力挽积习。虑人才之阻抑也。屡令各大臣于平日真知灼见者秉公慎保。虑仕途之混杂也。屡令部臣明定章程澄清流品。虑疆臣大帅不能正己率属杀敌制胜。屡饬各将吏激发天良杜绝营求贿赂体察民隐力殄贼氛。然而上以实求。下以名应。议者于人才。谓必胪举事。分晰注明。意非不善。臣恐各大臣惧异日保举不实得罪。荐章愈形寥寥矣。议者于仕途。又恐有碍捐项。吏部甫准之奏。司农旋复改议。正印佐杂之殊。科甲捐班之异。始若分别选用。终仍辗转洊升矣。夫欲清仕途。首在得人。顾知人甚难。人不易知。其阘卑鄙者无论已。即有才具开展应对敏给之人。听其言则便捷可喜。试以事亦时取小效。然其软媚圆熟。倾险诡谲。巧于为宦。伎俩百出。办公适假以济私。体国正藉以肥己。此等人员。京外所在不乏。而外官为尤甚。其贪残侵吞。日肆虐于小民。而溪壑难满。其逢迎奔竞。工见好于长吏。而卓异频膺。臣谓当今吏治之坏。坏于能吏。较之庸吏害更大。何则。庸吏纵无能为。地方尚不大受扰累。能吏则便利巧诈。敢于作奸。惟利是趋也。然则必如何而后得人。人之品类不齐。然约其要。不外诚与伪而已。诚者办事可靠。不失为君子。伪者逞材效用。终流为小人。臣愚谓或验诸历试。或得之保荐。但察其悃愊无华。朴讷质直。实心办公。担当任事之人。虽未必周知才能。骤奏功效。然拔十得五。月计不足。岁计有余也。臣伏愿　　皇上持此意以慎简大吏。大吏即仰体此意以考察僚属。明降　　谕旨。训诫中外。务使黜华崇实。风示愧励。庶吏治人才。日有起色矣。至疆臣大帅。关系尤重。州县之贤否。将弁之勇怯。百姓之利害。盗贼之聚散。胥视大吏为转移。于大吏多一日姑容。即于地方少一日整顿。比年以来。臣见有督抚此省而溃事者。调之彼而因循如故也。剿贼前日而无功者。待之后而畏葸若初也。在　　皇上以人才难得。弃瑕录用。具有深意。然既一试再试矣。非退缩贻。即张皇饰词。一切劣迹。久在　　圣明洞鉴中。臣愚谓当今救时切獘。愿　　皇上明以察庶司。尤在严以惩大吏。雷霆雨露。示以不测。罪无曲贷。　　恩难幸邀。纪纲画一。俾大吏皆知警惧。则臣激励勤奋。而民生可望安戢。盗贼不难削平矣。臣知识庸愚。冒昧沥陈。是否有当。伏乞　　圣鉴。

　　请整饬吏治疏同治四年　　　　　　
给事中周恒祺

窃自军兴以来。民生之凋敝已极。各省筹兵筹饷。日不暇给。吏治不无废弛。现在中原底定。而散勇降贼。犹隐伏于各州各县之中。则所以办理善后诸政。不可不实力讲求也。谨抒管见六条。为　　皇上敬陈之。一曰重　　诏令以肃纪律。人君之所以整饬四方者。惟此令出之惟行耳。或察酌时宜。或修明旧制。凡见之于通谕者。无一非斟酌尽善。关系地方利獘之事。若奉行者。一一致之于民。夫奚政之不举。亦何獘之不除。乃　朝廷励精图治。不啻三令而五申。而究其指归。仍不免视为具文。空言塞责。即如清积案行保甲等事。屡经　　圣谕谆谆。试问各省之积案保甲。究清焉行焉否耶。上以实求。下以名应。臣恐良法美意之莫能下逮也。可否请　　旨饬各省大吏。凡接奉通谕事件。务必严饬所属。破除积习。实力奉行。不得以一纸官文。敷衍申覆。仍复不时访察。傥敢仍前延玩。立予严参。盖上司之精神多周到一分。则属员之精神多振刷一分。颓风挽斯法度行。天下之耳目一新矣。一曰核名实以举人才。事无巨细。得其人则经理裕如。求才诚目前之急务。惟器必试而后知其利钝。马必驾而后知其驽良。用人亦复如是也。若闻其才而不试以事。试以事而不考其成。一列荐章。即予超擢。臣恐　朝廷逾格之恩。适为巧宦钻营之计。可否请　　旨饬下中外大臣。凡保举人才。必举一二事以实之。或品堪式俗。或勇足治军。或洁己爱民。或片言折狱。举凡操守词章。以及理烦治剧诸类。必实有一节之长。方授以相当之事。一二年后。诚能实与名副。不妨破格超迁。若所行与所举相违。举之者亦难辞咎。庶上收得人之效。而下无幸进之心矣。一曰惜名器以待有功。品秩官阶。固不可以滥厕。则一命之荣。一级之赏。亦所以录微劳。乃近来军营保举人员。往往于实官上并加升衔。而州县一途为尤甚。推原其故。州县官阶虽卑。利权较重。求保者欲揽其利权之重。而又嫌其官职之卑。于是无人不求升衔顶带。刻下各省候补实任人员。不下数万。而求其五品之州。七品之县。寥寥无几。等威莫辨。何以崇体制而励人心。至于佐杂微员。每先谋一五品六品之功牌。于报捐时填入照中。冒为军功保奖。更非慎重名器之道。可否请　　旨饬部核议。军功之升衔。如系保官后另案加保。或自加捐者。准其随带。若一案中官衔并得者。则衔可注销。佐杂之升衔。如系到省后加捐特保者。准其随带。若未得官前之衔。亦可注销。庶人知爵赏之贵。而交相鼓励矣。一曰减捐纳以肃官方。科甲人员。虽未必尽属廉洁。而自念读书考试。历数十年之辛苦。偶得一官。一旦因贪去职。则所得不若所失之大。即不肖州县贪念。亦有所顾忌而不敢为。若捐纳州县不过费一二千金。得之原易。一旦出膺民社。无不肆其掊克之谋。以为取偿之计。迨宦囊既饱。即以其余捐升道府大员。较之为循吏而以卓异待升。不更便捷乎。纵令发觉严参。而彼已为富家翁矣。从前军饷浩烦。　朝廷实为不得巳之举。刻下军需稍减。厘金可以补苴。地方既平。京饷渐能全解。似宜权轻重而酌去留。

