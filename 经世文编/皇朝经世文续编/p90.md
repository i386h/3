<!-- { "loadSidebar": true } -->
古今有异治乎。无有也。吏犹是也。民犹是也。条教号令犹是也。上之所以愿得于下。下之所以愿奉于上。大抵务安静而知尊亲。古今无以异也。乃后世之治。常不古若者。何也。催科不扰。狱讼不留。隆文教士。读法属民。善矣。然而弱者泣隅。强者捍网。犹往往不绝者。何也。则曰是养之教之之法未备也。然或令焉不行。行焉不效。或稍效而不能以久且大者。又何也。中道疑且退则已耳。诚有志焉。必将仰睎古人良法美意。其行而必效。效而久且大者安在。思其不合以求其合。庶几有利而无獘。或多利而少獘也乎。顾其事散在史册。未有荟萃成书者。高安朱文端公尝撰历代循吏传。取人过严。又删改史文。事或不具。观者惜之。此吾友邹子锺泉所以睪然望古奋笔有述也。取马班以来诸正史。及季平王氏远平邵氏抑之钱氏横云王氏诸别籍。录循良二百七十余人。其文悉仍旧史。不易一字。其事间有不可为法者。则削之。而箸其所以削之之故。其利济之尤大者。与设施之尤精密者。为之论。发明其用意。附于本篇。盖欲明示天下后世士大夫有志于古者。得是编慎思笃行。神而明之。取之各足。用之不穷。以大济于吾民。而古治可复也。则信乎古今无异治也。虽然。自周汉至于明。远矣。其法制变革。风俗推移。岂能一一比而同之乎。姑以郡县之政言之。秦汉之始置郡也。皆有兵。至唐犹因之。大县亦间有焉。中间晋以去郡兵而致寇乱。千令升所谓方岳无钧石之镇。关门无结草之固者也。后代鉴而复之。然而矫枉过正。外重内轻。至于五代藩镇之祸极矣。故宋艺祖不得不改法。而文武异治。以至于今也。则治军异。井田封建之世。田皆在官。国如其家。虽加于什一。犹不遽为桀也。汉以后。取民之制屡变。于是条目分并。公私改易之际。有从其名不知异其实者。有失其名更置其实者。有强齐其名而尤大远其实者。其轻重之不可强同也。固也。而其假手于有司者。在唐宋时。犹有公使倚阁诸名。苟事有便宜。虽专之可也。故朱子戊子封事。谓祖宗旧法。凡州县催理官物。九分以上住催。版曹亦置不问。君民两足。公私俱便。自曾怀用事。始除此法。于是毫分铢两。必登足为限。盖宋南渡后始然矣。迄于元明。地大物博。国用愈烦。遂因而弗革。则用财异。若夫异端曲学俗学利禄之涂众。而士失其为士之则。游民末作淫奇衒鬻之徒。而民失其为民之常。故道多歧。足以沮吾教之事。有非之不敢非者矣。利相贸。足以夺吾养之事。有去之不能去者矣。则士民之待治亦异。

至于气习之刚柔。事势之利害。逾时易地。判然殊绝者。尤不可悉数。乃前后二千年间。考其治。又终无有不同者。何也。在易中孚信及豚鱼吉。诗曰。鼓钟于宫。声闻于外。无他。躬率之而已矣。邹子览其。探其本。故特揭孔子德礼之训以名其书。德者。成于己而后及于物者也。礼者。一日不可去身者也。诚有是二者。施之必恕。劳之必信。虽法制风俗之不同。大抵居后代者稍难于前。为独行者尤难于众。要于吾心之神明。足以周于物。吾身之行事。足以服于人。亦终无能沮之夺之者。故文武同心。何治军之异。凡寮寀之离合视此矣。公私一体。何用财之异。凡举措之废兴准此矣。绝旁骛之涂辙。敬敷人伦。正学兴。而士皆有用矣。简不急之簿书。专心民事。农政劝而民莫不亲矣。显导而默移。一倡而百和。至于教养之政成。而德礼之风。上下成俗。大道之行。刑措之盛。亦无以加兹。而必起于有司之躬率。是故得人尤难。大学平天下必归本于一臣之进贤退不肖。其以此也夫。此诚尧舜禹汤文武周公为治之本意。而千古不易之正轨也。故俗医常药。不足起癃瘵。曲木散材。不足营室居。诚欲复古之治。如是编所列其人也。则必取法焉。邹子表而出之。其忠于事上而亟于惠民者。意在斯乎。邹子官河南有年。士民多诵其治迹。今方昼夜河壖。从搴茭之役。况瘁甚矣。犹时念此书之成。而属予序之。以为有能用此而及于其民。不必吾为之。犹在己也。于虖。其可感也夫。其尤足重也夫。

　　书饶啸渔文后　　　
包世臣

　　饶君文略云。予过揭阳。游于郊。遇鹾馆捕枭客。述前任揭宰桐城姚侯之贤。不知予与侯旧也。谓侯治方万端。姑言所目击者。其时城外居民。各守隘。出隘即道梗。豪强攻掠乡堡。掳人口以勒索。惨酷至无人理。乡堡被毁之人无归。则去为盗。地不能耕。赋税无所出。潮属皆然。而揭为甚。官其土者。如坐漏舟。姚侯揭。先集骁健。而教以击刺步伐之法。次及绅耆。而谕以鉏暴安良之意。时西乡乔林之林。与砧浦之黄。最为大姓。而相仇杀。林姓共四房。亦有自仇杀者。其林居林国祥林守与黄某。尤稽猾。各鸠众数百。日事劫。侯设计弋获。论诛之。侯偶率骁健下乡。遇持火枪者结队行。望见侯。悉没水中。侯命以渔网取之。得五十七人。讯详伏法。揭之盗薮。以十箕头乡为剧。侯率骁健围之。三日获其魁。即先截手足。而后杖毙之。河婆司地。袤延数十里。林箐深密。土豪开质库其中。以济盗。侯斧其林。爇其库。邑人始可通行。又尝捕一凶盗。据供积十八案。侯缚之大竿。命以火枪下铅丸轰之十八出。如其案数。谓非此不足儆凶顽也。侯闻盗。即轻骑往捕。故得不远扬。盗风息。地可耕。故民赋不负。侯以课最握理徭厅。去官日。揭民饮泣走送者数万。而豪强则酌酒相贺。客之言如是。予以为治乱民如斩乱丝。非武健不胜。儒懦者溺其职矣。使侯得竟所施。当进于此。卷怀而去。惜哉。侯之弟石甫。在闽任厅县时。如侯在揭。今天下易肇乱之郡凡十数。广东则惠潮。福建则台湾。江右则南赣。江苏则淮徐。安徽则凤颍。河南则南汝光。陕西则南山。皆宜特选能者。授便宜。不拘文法。有成绩。则加秩赐金。使久于其任。既久。乃超擢大僚。许举贤自代。而保任其终始。侯之兄弟。实可当此任矣。

道光廿有五年三月。伯山辞大定守。归老白门。登岸即相过。握手道契阔。曰。吾子出山未几。旋遂初衣。吾侪中不忘平生之言者。殆无异人。余作令临漳时。依侍慈训。其行事附见吾子所譔先母传。拣发广东。补揭阳。置身矢石火中。与乱民从事者三年。庶几焦思竭才。守贵州。唯尚不失本心耳。无可言者。稍暇。当缕述在粤事质吾子。以乞名世之文。时世臣正病目。及六月。伯山乃出龙岩饶廷襄啸渔所作书客言揭阳宰事见示。啸渔与伯山及其弟石甫友善。亦世臣旧好。为古文辞。闽士莫能先也。世臣受读。卒业。掩卷起。叹曰。呜呼。啸渔诚闽人也。习闽中之官与民仇。以胜为能。何其昧治道之甚耶。夫治道如医道也。医者治病。必审证之寒热。察人之虚实。而为剂。则病去而人安和。故治寒以温剂。治热以凉剂。然人实而证虚。得其道则易如反手。实证虚人。补之则证得其助。攻之则人受其殃。实病既久。则人无不虚。此固良工之所为内手迟回。而不敢率尔处方者也。捕枭客唯知勤捕多杀耳。无足怪。而啸渔为之说曰。治乱民如斩乱丝。意盖本于齐文宣。彼时遇民如薙氏。岂可更污笔舌乎。至谓当不拘文法。便宜从事。加秩赐金。久其任。则本于龚遂传。然龚遂之求不拘文法便宜从事者。乃施抚循之政。以反前此诸公所为。而汉帝以加秩赐金久任之。所以使之优游渐渍。变民心成善俗。非纵之行非法。又日久积威以劫民也。盖丝不得理故乱。乱者理之。故有取乎治。治丝而棼尚不可。况斩乎。易曰。云雷屯。君子以经纶。经纶。皆治丝之事。当屯难之时。必如治丝者。循省以求其端。委曲以引其绪。则乱者就理。而理者顺治。黼黻文章。斯为始事。如见丝乱而即斩。则天下无理丝矣。

