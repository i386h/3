<!-- { "loadSidebar": true } -->
籴粜。古法也。北宋王氏青苗法。行之而大獘。南宋朱子乃议社仓。李公穆堂为之议曰。奉行得人。青苗亦社仓也。奉行非人。社仓即青苗也。式三韪其言而惜其未尽。朱子之议立社仓也。不愿置立之处。官司不得抑勒。置立之处。人户不愿请贷。不得抑勒。其给之也。以谷不以金。其行之也。必以惨怛忠利之心。不用聚敛亟疾之谋。议固甚。然熙宁立青苗之法。亦已言及此矣。卒至抑勒也。给以金也。聚敛亟疾也。法立而獘生。獘渐流而渐大。法之所不能尽绝。使人主举社仓之法。(弓)力天下以通行之。其獘亦然。朱子社仓之法云。职以乡人。不以官吏。而观其集中所载社仓事目。每年五月下旬十月上旬。自县申府。差官一员。与乡官支贷收纳。则谓社仓之事。不职于官吏者。其未必然邪。产钱六百支以上。衣食不阙者。不请贷。则请贷者皆极贫下户。而收纳之时。不鞭扑而能得之邪。十人结为一保。逃亡物故。同保均备纳足。如贷者皆贫户。其何以堪之邪。如谓同保中有富者。则十人中贫富相间矣。令富者贷粟而出二分之息。又令其偿逃亡物故之谷。非抑勒之而富者甘为之邪。朱子之友魏元履。于建宁府建阳县长滩立社仓。岁荒发以济民。而不收息。朱子忧元履之粟。将久储速腐。惠既狭而事亦不久。然元履亦病朱子祖王氏聚敛之余谋。朱子作长滩社仓记。自言之。然则社仓之立。或收息。或不收息。皆不能无獘者邪。朱子又谓社仓收息。乃一时苟以便事之说。魏元履不收息之言虽疏。而蔼然有三代王政之余风。请数年后免其息。然息果能免也邪。试以崇安社仓言之。米六百石。每石收息米二斗。行之十四年。得息米三千石。拟此后每石祗收息米三升。此朱子拟而未行之策耳。傥依此行之。贷三千石之米祗得息米九十石。其中每岁有定之费。如官吏费用米六十石四斗。盖墙买荐米九石。通计米六十九石四斗。而未定诸费。如鼠食雀耗风干雨湿销缩损腐之米。徒役奔走出纳之工。不在此数。九十石之息米。能给之邪。如尽捐息米。此费复何所出邪。然则朱子行之崇安。而人以为德。何也。曰。是犹王氏行之鄞县而无大獘者也。李公所谓崇安任事之人。皆其门生故旧学道君子也。朱子集中所载社仓记建昌军南城县之社仓。吴伸吴伦发私谷四千斛为之。婺州金华县之社仓。潘叔度出谷五百斛为之。是仓主之富而好义者。意在济人。不求肥己。无各户之勒贷。无逃亡物故之索偿。少仓谷出入之费。省官吏监察之资。事之所益者大。而行之可久。此朱子所以尤乐为之称道也。不能出此。而以官吏强力行之。则獘百出矣。

或曰。熙宁行青苗之法。驳议者。但言古今异宜而已。意者国服为息。固本周公之典欤。曰。赊贷之法。见于春秋传。宋网干氏齐陈氏犹能行之。岂必不取息乎。但泉府所言。祗因祭祀丧纪之乏。权以赊之。以役事偿之。而又曰凡国事之财用取具焉。谓贷入于泉府。用之者取于泉府。非谓取于所赊之息也。周官本经。其义甚憭。熙宁贷收之法。行之通国。贫富等户。岁有常例。此谋利之术耳。安得援周公以自解也。或曰。泉府敛市货之不售者。以待不时而买。管仲李悝亦有敛散籴粜之术。古皆行之。后世或不行。或行之而致獘。何也。曰。无仁民之心。而怀利以相接。法无不獘。泉府之法。幸不行耳。不然。泉府言货滞则买之。后世必非滞而买之矣。泉府言待不时之买。后世必定之以时。抑勒分配矣。管仲李悝之法。籴粜敛散。祗行于谷甚贱伤农谷甚贵伤民之时。观时獘而行。非常法也。法有可暂行者。不宜执为一定而概以施之。后世行此术者。定为岁例。籴不于贱之时。粜不于贵之时。籴则抑价。粜则昂价。存商贾之意。居官吏之尊。以官吏之尊。夺商贾之业。民畏商贾之贪刻。则远之而已。于官吏不能远也。则坐而待毙。

　　积储　　　　
刘树堂

事有行之久远。而实惠均沾者。惟积储而已。积储者。欲岁之丰歉有备。而远近攸同也。顾常平储之在官。穷黎尚未沾恩。奸商先得射利。更无论胥吏之侵渔。社仓储之在民。惰农乐于久借。富室苦于屡捐。且不免豪强之自利。民蠲而官储。是义仓之设。为足济二者之穷。北地平原旷野。无山川以出霖雨。大都丰岁少。歉岁多。尤宜于三者斟酌尽善。预为积储。补救于未然。我　朝常平社义诸法。行有成效。久已垂为定例矣。今胡考之册籍。稽之官司。或谷空而仓存。或仓圮而地在。凋残之邑如是。完善之区亦如是。鲜不曰有治法无治人。然则法卒不可行矣乎。试即古今而熟筹之。有相似而不尽同者。有已行毋庸变更者。有彼此异势不妨稍为参酌者。常平之在官也。同一减价而粜。祗准售与贫民。买者限以升斗。而市场之价任其增。则四方之粟有以致。同一增价而籴。即在四乡采办。必须实米入仓。斯行户不得专其利。而胥吏何得行其私。相似而不尽同者如此。社仓之在民也。择殷实老成者为之长。以保正甲长为之副。春借之时。量其人丁。查其田产以与之。无业游民。不得徇情包庇。秋还之际。每谷一石。加息一斗以收之。歉收免息。并应酌缓限期。年底详造清册以禀官。分其所余以为赈。所动者息米。不必岁岁劝捐。所设者社仓。自应村村联络。以一乡之财。为一乡之备。出者毋吝。劝者毋勒。核其输纳。酌与奖励。已行而毋庸变更者如此。义仓者。民蠲之而官代储之者也。方敏恪公总制畿辅时。计直隶百四十四州县。共村庄三万五千二百一十。为仓一千有五。立法最为周详。按其图而次第复之。不妨稍为参酌。责令绅士司其事。而以州县考其成。每遇丰年。分给印簿。取锱铢于狼戾。求水火于至足。捐谷者有所褒嘉。司事者给以薪水。积谷既饶。添设子仓。不必推陈出新以求滋长。亦不必春借秋还以权利息。乐岁实有所储。凶年实有所济。出纳委诸绅。而实数必使官知。赏罚出于官。而用人必由绅举。官绅相制。而利乃可久。彼此异势稍为参酌者又如此。今天下户口日繁。则谷价日昂。不必啬于岁也。风俗日靡。则费用日多。不能尽有余也。是又宜公督私藏。饬令富民蓄积而自藏于家。地方官随时查验。此晁错实粟塞下之法。而贾谊驱民归农之意。亦默寓其中。诸法既行。穷陬僻壤。已有恃而无恐。至繁胜之区。万商云集。民鲜务农。如天津者。又宜师义仓之法。劝设商仓。令各行量力捐输。择聚族于斯者董其事。赈借并用。奸宄不生。使知所以济贫者。即所以保富。上行实政。下沾实惠。自可历久而不敝。正人心。厚风俗。广任。胥于是道得之矣。岂不谅哉。

　　拟筹京师积储疏　　　　　　　　　　
管同

臣闻京师者。天下之大本。积储者。　国家之大务。今海内飞刍挽粟。岁至京师。意京仓所积谷。多备数十年。少亦宜支数岁。而以臣所闻。不过仅支一岁而止。臣甚骇之。记曰。国无六年之蓄曰不足。无三年之蓄曰急。以　国家之全盛积储止此。设不幸东南有水旱。漕不克继。或淮徐济之闲。有大盗如王伦者。阻于途俾不得达。或畿辅仓卒有事。用谷倍常时。三者有一焉。虽有研桑。不知计所从出矣。且夫一州一县之大。仓库空虚。则事至而无以办。况于煌煌　　帝都。　　　宗庙乘舆之所在者乎。以　国家之威。　　皇上之仁圣。曩所云三患。固万万不当有。然而思患豫防。势之所及也。患既至而后为之所。势之所不及也。此臣之所以大忧也。臣窃惟　国家富强。本踰前代。当乾隆中岁。京仓之粟。陈陈相因。以数计之。盖可支二十余岁。乾隆之去今。时既未远。加以数十年内。未阙一州。未损一县。未加一官。未增一卒。何以曩者备二十岁而有余。今则仅支一年而不足。论者皆谓迩年以来。苗贼迭起。水旱闲作。　　　高宗皇帝屡施豁免之恩。　　皇上数沛停征之惠。坐是积储亏缺。不能复旧。臣以为是固然矣。而抑犹未尽。伏查京仓所放米。曰官俸。曰兵粮。二者去通漕不过十分之六。其一养工匠岁赐之粟。名曰匠米。匠米在当时去京仓百分之一。今则人数百倍于前。而米去京仓十分之一矣。其一　国家定鼎。宗臣封亲王者六。曰豫礼郑肃庄。封郡王者二。曰顺承克勤。　　　世宗皇帝之弟。封亲王者一。曰怡。此九王者。皆世袭罔替。七亲王之世子。世封亲王。其它子。则封镇国将军。二郡王之世子。世封郡王。其它子亦封镇国将军。凡镇国将军之子。封辅国将军。辅国将军之子。封奉国将军。奉国将军之子。封奉恩将军。凡俸。亲王万斛。郡王五千。公一千。以次降。合而名曰恩米。夫九王之初封其子孙不过数人。后则愈衍愈众。至于今枝繁叶盛。盖其人已数倍于前矣。而　国家封爵赐米。必一一如其人数。是以　国初恩米去京仓不过百分之一。今则不啻十之三四矣。以通漕十分。官俸兵粮去其六。匠米去其一。恩米去其三四。是故一岁之漕。仅敷一岁之用。漕一不足。则必抽旧积。旧者日绌。而新者无赢。然则京仓之粟。日减日虚。二十年而大变于前者。无足怪也。

