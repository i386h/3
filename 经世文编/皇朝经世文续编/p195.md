<!-- { "loadSidebar": true } -->
今天下惟黔蜀滇南粤西。有土司世其官。而他省则无。然所谓土司者。悉归地方官节制。而政令不得自专也。降而至于吏役。则京师及各行省。无不父以传子。子以传孙。一若官俾之世其业者。曩为庶吉士。见庶常馆役。视新翰林俨生徒。谒阁师日。教之立。教之拜。教之起。教之迎送。咸帖然受指挥。闻诸前辈曰。是役也。为前明世家。至今未易他姓。心窃讶其术能以久居于斯也。居京师久。六部之人有识者。其人率居广厦华堂。出则鲜车怒马。趾高而气扬。凡官之入觐者。谒选者。自监司以至守令。罔不折节交。分庭抗礼。与之深相结纳。就酒家饮。声色玩好。摴蒱六博之属。惟意所适。放浪挥霍。复奉黄金为寿。以饱其溪壑。彼之报客者。亦居然满客之愿。而高下其手。官为吏蒙。吏以稿进。官但唯唯画诺而已。及转外台。乃知院之吏。司道之吏。郡县之吏。与六部之吏等。而役则更胜于庶常馆役。院吏能虐司道。司道吏能虐郡县。郡县之吏与役。则更能虐民。院也。司道也。郡县也。官或岁一易。数岁一易。其科条令甲。文书册籍。皆吏掌之。官暂而吏久。舞文弄法。因缘为奸者。其獘不可胜数。一旦事发。官则震怒。下于狱。重惩之。而彼方晏然曰。革吾吏。革吾役。不能革吾业也。爰倩人代充本缺而瓜分所入。仍世其业如故。且有不肖守令。恃鹰犬为爪牙。倚虎狼为心膂。以遂其蚕食鲸吞之计。而济其婪赃黩货之贪。盖不幸而败者。不过百中之一二耳。嗟嗟。封建之害方镇之害。异代能除之。而世吏世役之害。虽名公巨卿贤士大夫。历代不能除之。且知之而无可如何。是国之蠹也。官之病也。民之贼也。或曰。公门好修行。吏役中岂无一二其人者。即其子若孙。科第仕宦者。亦不乏人。又将何说。曰。吏役与宦寺同。论宦寺者。不因吕强张承业。而稍有恕辞也。至科第仕宦。则及身不守其业而已。其世业自在也。当世流品杂矣。禁令弛矣。又安得以吏役限之哉。

　　汰改役班　　　　
王德茂

语曰。鸟穷则啄。兽穷则攫。人穷则诈。势使之然。官署吏役尤不可穷。穷则枵腹办公。舍命诈赃。无所顾恤。然稍一宽弛。内藉威势。外遂撞骗。至发觉究办时。悔已莫及。要知彼等原为营私舞獘而入公门。不穷亦无安分者也。尝论地方官有三要务。一曰驭吏役。二曰用家丁。三曰察官亲幕友。官亲幕友至近。可以正率诚感。家丁呼之易集。麾之易去。惟吏役多系土人。根蒂深固。稽之则朋蔽。趋之则习延。革之则私踞。故必威戒严明。保束互密。审其畏惧贪恋之迹。惟汰之则存者易给。改之则勤者益奋。钳其牙爪鼓其伎能。庶无偾事。盖公门之人。于平民恒如饥鹰馋狸。侧视雏鼠。刻刻周防。尚虞横肆吞噬。亲民者。顾可袒从轻信。率不经心哉。

　　复乡职议　　　　
冯桂芬

治天下者。宜合治亦宜分治。不合治。则不能齐亿万以统于一。而天下争。不分治。则不能推一以及乎亿万。而天下乱。柳宗元封建论云。有里胥而后有县大夫。有县大夫。有县大夫而后有诸侯。有诸侯而后有方伯连帅。有方伯连帅而后有天子。此合之说也。封建之合。不如郡县之合尤固。故封建不可久。而郡县可久。反而言之。天子不能独治天下。任之大吏。大吏不能独治一省。任之郡守。郡守不能独治一郡。任之县令。县令不能独治一县。任之令以下各官。此分之说也。顾氏炎武曰。大官多者其世衰。小官多者其世盛。盖大官所以治治民之官。小官所以治民。分而又分。其数不能不多。其位不能不小。今世治民之官颇少矣。县令藐然七尺耳。控一二百里之广。驭千百万户之众。其能家至户到。而周知其循莠勤惰饱饥甘苦哉。至令以下各官。非赀选。即吏员。流品既杂。志趣多庸。加以间关跋涉。千里万里而来。身家妻子。惟一官是食。犬马于富民。鱼肉乎贫民。视令以上尤甚。蠹民而已。何有乎治民。然则今之小官。如顾氏之说。更多其数。患不滋甚耶。不知顾氏之意。固欲复古乡亭之职也。考周制。乡大夫之下。有州长党正族师闾胥比长。遂大夫之下。有县正鄙师酇长里宰邻长。以乡人为之。皆官也。以今十万户之州县计之。当有乡遂大夫十。州长县正五十。闾胥里宰五千。比长邻长二万五千。此今日断不可行之事。汉制。十里一亭。亭有长。十亭一乡。乡有三老啬夫游徼。三老掌教化。啬夫职听讼。收赋税。游徼循禁盗贼。亦以乡人为之。亦皆官也。以今方二百里之州县计之。当有三老啬夫游徼各四十。亭长四百。视周已大减。然犹之多也。隋文始一切罢之。盖亦一时矫枉过正之举。乃遂为万世定制。唐六典。汉氏县丞尉。多以本郡人为之。三辅县则兼用他郡。及隋氏革选。尽用他郡之人。今州县设佐。四五人。拨二三人分治各乡。至都图则有地保地总。司民事。其流品在平民之下。论者亦知其不足为治也。于是保甲之法。十家一甲长。百家一保正。一乡一保长。然率视为具文。诏书宪檄。络绎旁午。而卒不行。闲行之而亦无效。军兴以来。各省团练民勇。有图董。有总董。大同小异。顾行之转视保甲为有效。然则其故可思也。地保等。贱役也。甲长等。犹之贱役也。皆非官也。团董。绅士也。非官而近于官者也。惟官能治民。不官何以能治民。保甲之法。去其官。而存其五四递进之法。不亦买椟而还珠乎。吾甚不解论保甲者。谓得周官遗意。则何不径师周公。乃必以隋文为主。而周公为辅也。兹为之酌古斟今。折衷周汉之法。县留一丞或簿为副。驻城。各图满百家公举一副董。满千家公举一正董。里中人各以片楮书姓名。保举一人。交公所汇核。择其得举最多者用之。皆以诸生以下为限。不为官。不立署。不设仪仗。以本地土神祠为公所。民有争讼。副董会里中耆老于神前。环而听其辞。副董折中公论而断焉。理屈者。责之罚之。不服。则送正董。会同两造族正公听如前。又不服。送巡检。罪至五刑。送县。其不由董而达巡检或县者。皆谓之越诉。今州县门或署越诉笞五十。盖指越里老而诉州县。非谓越州县而诉府。详见日知录。然则里老听断小事。固旧制矣。不与理。缉捕关正副董指引。而不与责成。征收由正副董劝导。而不与涉手。满五千家。地广人稀之县量减。设一巡检。全乎为官如今制。惟以邻郡二三百里内。无山川间阻之地。诸生幕职荐举者为之。丞簿由巡检升除。丞簿月。给养廉三五十金。巡检半之。正董薪水月十金。副董半之。正副董皆三年一易。其有异绩殊誉。功德在间里者。许入荐举。有过者。随时黜之。见令丞簿尉用绅士礼。文用照会。有罪即与凡民同。如是。则真能亲民。真能治民。大小相维。远近相联。庶几顾氏所谓小官多者乎。无事而行保甲。必有循名责实之功。有事而行团练。更得偕作同仇之力。风俗有不日新。教化有不日上哉。

　　省则例议　　　　
冯桂芬

谈者谓今天下有大獘三。吏也。例也。利也。任吏挟例以牟利。而天下大乱。于乎。尽之矣。夫例何以设。曰。为治天下也。例之大纲。尚不失治天下宗旨。至于条目。愈勘愈细。其始若离若合。其继风马牛不相及。其终则郑声谵语。不知所云。遂于宗旨大相背谬。偶一道破。无不哑然失笑者。试以吏部言之。丁忧服阕稽核月日是也。命官亲供之不信。乃凭之里邻之结。本官身至之不信。仍待之置驿之文。刘文清服阕到京。　命署缺。部以原籍文未到驳之。　特旨准署。近年择授选人。以服阕文不到扣选者。不知凡几。外官赴选。更用本籍验看之条。服阕者亦然。其理安在。犹是人也。三年中非骤能衰老。若谓哀毁灭性。举动改常。设有其人。曾闵之流也。方将旌之以风厉天下。而验看何为者。如有甄别。岂非冤抑。既无甄别。曷取具文。旗员道府服阕　引见。分别内外用之例同。蒙则以为以礼去官。正宜优加体。实缺勿开缺。候补勿扣资。服阕赴官。自递亲供。即任事如常。惟逾期限年不至者。开缺扣资。其余繁文一切可删。又如亲老告近是也。顾亲年六十五以上准告近。则年六十四之亲不向隅乎。家无次丁准告近。则有次丁而或笃疾或远出或不慧虽有如无者不向隅乎。而且迎养在寓有别。迎亲送亲假有别。告养告近而服阕者有别。剖晰可谓精矣。而于人情动多窒。惟有一切以欺应之。始可无事。设有老病之亲。而年岁不合例。又不得无疾称疾。至诚无伪者。处此计无所出。将赍咨涕洟以赴官耶。方寸已乱。旷官瘝职。曾何益于　国家也。然则非以防其欺。乃以导其欺也。不特导其欺。且以逼其欺也。其于治天下。非徒无益。而又害之。惟于胥吏则为大利之所在。而例固非吏为之也。　朝廷为之也。　朝廷亦何德于吏。而必为之浚利源哉。偶举二事。他事可知。他部可知。大凡治病者。必探其病根而除之。而后病可已。吏之病根安在。在例案太繁而已。若非是者。非一编菅。一秉。拉杂摧烧之。则天下不治。宜谙习吏事大小员数人。紬绎会典则例等书。存其要。名之曰简明则例。凡则例等书关涉银钱者。尤如牛毛茧丝。令人不可猝瞭。此皆舞獘之经传也。每部不得逾二十万言。旧册存之。旧例旧案。无论远近。一切毁之。以新例颁发大小官员。惟戒自今非新例不得援引。小事两可者。卿贰督抚以理断之。传曰。用人勿疑。卿贰督抚大官。而必束之以例案。且束之以无一定之例案。是疑大臣而转信吏也。傎孰甚焉。至咨移详札。实叙处无可简略。其首尾复述套语。皆删之。并颁一成式。无论上下行文书呈状。纸长阔若干寸。叶若干行。行若干字。皆一之。令可装为一帙。照例知照事。月一报。一类为一册。按行续写。文从极简。以不能损一字为准。连叶用骑缝印。板心署年月日。又各署皆创一公事表。仿诸史表式。别类分门。事经月纬。如目录然。使易于稽考。亦一便也。夫二十万言。不过两帙。纵中材暮齿。不习吏事。亦能通晓。凡户工二部纪银钱之书。皆胥吏舞獘之书也。即如苏松重赋。数倍于他郡。二三十倍于他省。未尝不载于赋役全书。而赋役全书具在。骤阅之。但见款项之繁多。名目之猥琐。分合杂糅之离奇。非老于此事者。无从得其每亩征税之数。尚书侍郎。起家文史。不习会计。虽阅全书。亦不能知其数倍二三十倍者安在。此何理耶。必宜改定体例。但着某县田若干亩。一亩之税。米若干。银若干。以大目通晓为主。他可类推。即用吏。吏已无权。况可不用今日之吏也。如后议。

　　易吏胥议　　　　
冯桂芬

