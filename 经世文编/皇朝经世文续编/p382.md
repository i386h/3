<!-- { "loadSidebar": true } -->
窃照两淮盐政。关系　国帑。臣频年在苏。已闻其疲敝情形。日甚一日。但不料山穷水尽。竟至如是之极。固由院司屡易。漫无责成。因循诿卸。各顾目前。而库贮既空。奸商无可咀嚼。遂成涣散。臣细加察访。其来有自。亦不起于近日。查淮商向有数百家。近因消乏。仅存数十家。且多借赀营运。不皆自己赀本。更有以商为名。网取无本之利。并不行盐者。以致利衰引滞。向系两年三运。今乃一运两年。愈迟愈积。月利愈亏。而商人习惯淫侈。率多醉生梦死之徒。不知自行经理。惟任商伙商厮。编摆作弄。朦混侵吞。以致日形竭。其岸引所以滞销者。一由成本积渐成多。一由藉官行私过甚。查成本之输于官者为科则。有正项杂项外支带款等名目。用于商者。有引窝盐价捆坝运费辛工火足等名目。此外应征杂支各款尚多。而外销活支月折岸费等款。皆总商私立名目。假公济私。诡混开销。种种浮费。倍蓗正课。统名为成本。归于盐价。以致本重价悬。销售无术。转运愈滞。积引愈多。不得已而铳销一年。让出本纲地步。作为分限摊补。且每纲支解之款。不能停缓。复将上纲下纲征收之银通融借垫。辗转挪用。屡铳屡积。更于科则之中。带征带补。逐渐愈增。此成本所由积重也。私盐充斥。固应首重缉私。然岸销之滞。不尽关枭贩。其商运官引之重斤。与装盐江船之夹带。实为淮纲腹心之蠹。在商人于正盐之外。本有耗卤。无课之加斤。即无异官中之私。而又有包内包外之私。其包内者。系运商捆盐出场。多带重斤。商厮商伙。亦复如之。且又短发江船水脚。以盐斤私抵船价。其短发所给之价。复被厮伙埠头等勒扣过半。甚至船户不领脚价。转以重赂向商厮埠头等。图谋装盐。下至商宅之婢役。亦月有馈费。彼江船何苦为此。无非藉公装私而已。闻江船装盐。每捆解放私盐。谓之买砠。每船装官盐十之五六。余舱尽以装私。谓之跑风。船既装盐。将全引一船之盐。分为三四船。遇有一船遭风失浅。即捏报全引淹销。将并未失事之二三船。亦请补盐。既得照例免课。又得通纲津贴。到岸之后。并得提前先卖。谓之淹销补运。是以一引而换数引。明目张胆之私也。及抵汉岸。商人价居奇。停船挨卖。谓之整轮。以窄径自窘。而私贩转得畅行。迨穷年守候。销售无期。于是在后之船。钻营以提前。其黠者。将待轮之盐偷卖。俟轮到时。买私补填。谓之过笼蒸。甚至盐已卖尽。仍报淹销。将船凿沈。以灭其偷卖之迹。谓之放生。各种獘窦。皆起于整轮。不但价。实便售私。此又藉官行私之为害也。引既不能年销年额。课又焉能年清年款。从前章程。本为虚立。而且虚称报。无非分纲压派之为。虚报奏销。更起悬垫那移之渐。前纲悬垫。后纲复难那补。解饷无措。于是遮掩弥缝。有预纳减纳贴色贴息之名。或折减若干。作为正数。其贴色贴息。亦于正数内少完若干。作为加色加息之数。商既巧占便宜。而库贮因以短缩。与州县之亏那何异。其少纳之数。虽云分纲带完。然积欠已至数千万。前次清查。或分十五纲带征。或分三十纲归补。辗转相承。从何征纳。且以前商折减少纳之课。摊派后人弥补。李代桃僵。偏枯孰甚。以致殷商裹足不前。正课益悬而无着矣。

至于报一款。原系因公抒诚。得沾议叙。自应各出己赀。乃亦先由运库垫解。分年带缴。积欠累累。是库存正款徒为商人骗取议叙之用。而商捐之名适足为消耗之目而已。以上数端。獘起于商。而利不在商。商既自敝。而课因以敝。现在己丑之引营销甫半。庚寅年尚未开纲。课绌商刁。浮伪百出。造谣兴谤。不服稽查。兴言及此。可胜慨叹。然锢獘既深。不得不亟求补救之法。臣之愚见。谓宜计船装盐。不留空舱。则受载有定数。而夹带易查矣。实发水脚。毋许扣。则船户不借口。而脚盐易清矣。遭风失浅之船。准其补盐。不准免课。则淹销无所利。而捏报自少矣。严查水程。俾销数有准。而无引之私自剔矣。更宜大减浮费。节止流摊。以轻成本而恤运商。以上各条。应请　　旨敕下盐臣督同运司盐道妥议筹办。实力奉行。臣亦随时稽查。以资应助。至于收买余盐。减价敌私。皆正本清源之上策。而现似力尚未能。惟有口岸散轮。则销路畅而场自清。食价平而民情大顺。私盐不戢自靖。无如商情固执。但知目前抢跌。微似有亏。不知守候太久。月利全无。纵使每斤多卖数文。得不偿失。况过笼蒸。沈船放水。百獘由此而生。于商大有未利。不止于亏　国课而病闾阎也。查从前两江督臣孙玉庭与湖广督臣陈若霖筹办散轮时。于前两月同到之船。散卖既毕。再开后两月之轮。以散寓整。最为法良意美。行之业有成效。自道光八年冬底复改整轮。未及二年。而盐务败坏至此。不可收拾。然则整散之效。不待智者而始知矣。应请　敕下盐臣会同湖广总督遴委廉正勤明之员。查明汉岸现在滞销引盐共有若干。仿照前次散轮之法办理。积滞庶可畅销。新纲始可发运。以冀稍有转机。渐还旧制。臣为鹾獘太深。暂资补救起见。是否有当。伏乞　　皇上圣鉴。训示施行。

　　会筹两淮盐务拟定章程疏道光十年　　
陶澍

奏为会筹两淮盐务疲敝情形。拟仍循旧章。大加厘剔。严定条款。以肃鹾务。仰祈　　圣鉴事。窃臣王鼎臣宝兴奉　　命前来江南。会同臣陶澍筹办两淮盐务。曾将查出库贮垫占虚报奏销商运稽迟私透漏各实情。并分派司员。会同地方委员。分赴各场履勘缘由。奏报在案。臣等一面将淮纲全局。详加综核。逐细钩稽。力求课归场之法。惟是两淮岁征正杂课银。及帑利各款四百余万。丝毫皆　国帑攸关。既宜筹利所从生。必须防獘所自伏。因思责成场。大要有三。而皆有窒碍之处。一由丁起科。淮南以煎盐。淮北以池晒盐。今按池定课。每每池。约征银百余两。丁皆濒海贫民。若令先纳课而后卖盐。则力有未逮。抑令先卖盐而后纳课。设遇歉产之日。势必课宕丁逃。且场盐每斤向卖制钱一二文三四文不等。今加入课银六厘。是课重本轻。私卖但及交课之半。丁即获大利。贩商即省重赀。仍难免透私之獘。此丁起课之难以遽行也。一由垣商纳课。招徕殷商。令其认课包纳。盐悉归该商经理出卖。寓散于整。较为扼要。惟两淮池。半系产。以己业而听命商人。情必不愿。况商人惟利是视。秤收则勒以重斤。借贷则要以重息。户狃于售私。职此之故。不乐以盐归垣。商亦必无赀完课。此商垣纳课之亦难遽行也。一由场官收税。就各场产盐引额。摊定课额。商贩先向场大使报明认买斤数。照额纳课。赴各配买盐斤。如此官为经理。似觉核实。无如计算产盐最多之伍佑等场。照引定课。应征银六十余万两。即等而下之。如梁垛等场。亦应征银二十余万两。虽淮浒等关苏松各县钱粮。不及此数。盐场微员。岂能任此巨帑。试行之初额难悬定。若听其尽收尽解。难保不匿报侵欺。兼之场署多在海滨。既无城郭之防。又乏营汛之卫。征解亦恐致虞。此场官收税之亦属难行也。至于就井抽税。滇省虽有成效。但两淮情形。与滇省不同。滇省盐井二十四区。课额三十余万两。防逻易周。课程亦易足。两淮场地延袤八百里。水陆交通。非滇省一井一官即能查察可比。且商运先课后盐。额亦十倍滇省。未易仿照办理。兹据司员及委员等。各以查勘场苦累情形。陆续禀复。臣等以事关创始。必须计出万全。连日公同筹酌。竭诚殚思。期于变通尽利。而利之所在獘即因之。即使先为试办。而清签商。改官变法。非一二年规模不能粗定。小民难与图始。虽广为晓示。亦恐观望不前。即商贩通行。又必南侵闽浙纲盐。北侵芦潞纲盐。若不统各省鹾务。通盘筹划。实不免此赢彼绌之虞。况此一二年中。课额未可常悬。场盐未可停捆。各岸食盐。更未可久缺。假令试行尽善。固可扫除积獘。设或稍有未协。即难再复旧章。伏思我　朝淮盐定制。杜透漏则有垣之稽查。防捆夹则有坝所之掣挚。绝船私则脚价毋许折给。通纲引则口岸无事轮编。至于筦库核自运司。无占垫通那之獘。缉私责在弁汛。严游巡堵截之方。逐层防范。至周至密。果能实力奉行。自不致有流獘。无如相率因循。积重难返。此非法之敝人。人实废法。请即淮盐獘之大者论之。

