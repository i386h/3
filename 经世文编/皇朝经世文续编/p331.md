<!-- { "loadSidebar": true } -->
九曰贫口捐数陆续张贴。核日期以定贫口。一名该若干钱米。此易事也。但贫口有初不在家。闻赈来归。亦有岁内自以为力可支持。岁外势绌。势必领赈者。或有编总漏开者。此三等人。其应补无疑也。而编总每乘机冒滥。一单开数千户数百户。挟制董事。董事不欲取怨于小人。如数入册。以致原捐之数。不敷赈放。此獘在今年亦颇有之。明林公二难。曰审户难。是已。惟有将初查贫户。白土书门。照数贴出。其有续增一户一口。由董事禀官查验。分别应增与否。随即续行贴出。如此。则冒滥口数之獘。自当稍清。而捐数之不能遽贴者。其故有二。一则早为贴出。恐散捐之人。核对贫口已足敷用。于是大势退避。而贫口续增。必至竭蹶。一则大捐户身任董事。冀幸散捐多。将来后手赢余。可以摊派退捐。此董事者之居心也。今有续贴之法。原捐之数先贴。与原贴贫口之数。孰赢孰缩。既已人人共见。而续数又相比对。约半月一贴。则既无藏匿之獘。而流言亦无自而起。即已捐者。亦不能托词不缴矣。此事责成勤敏厂书一人。每三日一报。城中立总书一人。随到随核随报。厂差须勤干一人。督率编总。催捐催缴。今番亦未能各厂如令。因劝捐稍迟。协助太少。未免顾此失彼。稍有参差。不无流獘。日久反多费心力耳。后之从事者。宜鉴于此。

十曰严禁厂中浮费。此番于役。一切轿伞夫役。皆由本官自发。即火食亦系自备。不许以丝毫扰厂。本学以众门生陈请。云老师下乡。门生辈不备一餐之供。颜面攸关。于是许以二簋。究不能食。其合口菜点。仍系自带。至于宝山书差。惟捐赈一节。尚知畏惧。不敢妄为。其饭食皆由本官给发固妙。即不能。厂中开发。甚属无几。若夫贫口无爨火之光。而厂局则辉煌灿烂。贫口无一餐之饱。而厂局则酒胾流醊。岂惟体制不符。亦且居心何等。今幸各厂皆听教条。要知此皆流言之本。构讼之根。不可不谨也。

十一曰劝捐必用。教官凡事气味相近。则语言易入。知县为一县之主。绅士中之高品者不肯交接。仓卒相谈。扞格不入。其卑者趄嗫嚅。何能倾吐肺肝一言邪。又其下者。欲藉此以取欢悦。其言岂复可信。惟教官常与士大夫相接。其言之是者进之。其言之非者退之。一无忌讳。彼此得以尽情。天下未有其情不达而足以立事功者。若夫嘻笑怒骂而人不怨。或曰。此在平日居心行事。诚信相孚。非取给临时者。是说也。余愧未能也。然何其言之近道乎。

十二曰贫生分别文武。归厂给散。其文生则令总甲代领。以养士气。武生则须查其安分与否。分别给与。俱赴学报名传知各厂办理。

十三曰十一厂之外当添四厂。刘行向与广福合厂。多所抵牾。二十年分之。今已见效矣。城厂向与吴淞口合厂。虽不抵牾。而贫口不便。今亦分之矣。惟大场一厂四十五图。统辖数十里。江湾一厂。西南一带亦远厂十余里。恃其旷隔。不受节制。盛家桥六图。与月浦人情抵牾特甚。当于彭王庙立一厂。以收江湾西南隅各图。收大场东南隅各图。真如东北隅各图。陈家行立一厂。以收大场杨行相远各图。胡家庄立一厂。以收蕴藻南北各图。总之厂面宜小。小则捐户不能遁。而贫口易于查。惟罗店四十四图有怡善堂为之总。且亦和洽。似可以无庸分晰。其当分者曰彭浦厂。曰胡庄厂。曰陈行厂。曰盛桥六图厂。今未及行。以告将来。

十四曰各捐随多少以赡各图。今川沙抚民同知。小轿一乘。书一人。役二人。接图立董。书捐查贫口。其图之捐数多者。多给几文。图之捐数少者。少给几文。人情俱服。此后有某某图分立意阻挠者。官为经纪。此法可用也。

　
卷四十五　户政十七荒政中

　　遵查畿南灾歉酌拟赈疏同治五年　
曾国藩

窃臣接奉十月二十八日寄　谕。给事中陈鸿翊奏直隶西南各属本年雨泽稀少灾歉已成闻有报灾未遂人怀乱萌之说又广平属之清河威县毘连河南安阳等县大名府则与曹州接壤捻幅余匪难保不潜伏其闲其开州等处人心亦多浮动现闻各处已渐有均粮等事若饥民相率效尤各匪乘机窃发必至贻害地方请饬曾国藩查明办理等语曾国藩迅即派员查明各该地方被灾轻重情形分别赈济如有应蠲应缓之处并着赶紧奏明办理以惠灾黎而消隐患原折着钞给阅看将此谕令知之钦此。十一月初一日。臣即将通省被灾各州县应征钱粮。按照分数。恳请蠲缓。会同兼管顺天府尹臣万青藜府尹臣王榕吉等具折恭奏。于十一月初四日荷蒙　恩谕准行。并附片具奏南路大顺广一带。雨泽尤艰。种麦尤少。明春恐须另筹赈抚。奉　　旨知道了钦此。均经钦遵行知在案。查本年直隶收成。以永平遵化为最丰。天津河闲宣化正定次之。顺天保定深冀易赵定等府州所属。均在歉薄之列。南路大名广平顺德为最下。八九月间。南三府各属。所报灾歉情形。均不甚重。与臣在省所闻者不符。颇深疑讶。盖州县积习。多以办灾为难。缘荒政之条例甚严。关系甚重。初报灾时。不论灾之轻重。即有先发一月口粮之例。厥后不论贫之极次。又有普赈一月之例。旋又有续赈摘赈大赈加赈之例。蠲免则有七分六分四分之别。征缓则有三年二年次年之差。皆视其灾之分数以为区别。而分数凭官之一言以为断。岂能恰如其量。同一县也。或东乡九分。而西乡六分。同一乡也。或左村四分。而右村五分。百姓起而相争。以为参差之处。或涉偏私。即将来之或蠲或缓。多赈少赈。高下悬殊。分数之所辨甚微。而民间之所争甚巨。故州县之不乐办灾。非尽恐免征之后。办公无资。亦由赈事繁重。对百姓则易于见怨。难于见德。对上司则易于见过。难于见功耳。臣前闻南三府灾情较重。恐州县格于成例。狃于积习。所报或有不实不尽。因函嘱升任按察使大名道钱鼎铭亲历各处。认真稽查。借重编门牌之便。拙记极贫户口。于腊月内汇齐禀报。该升道旋即出外查勘。历三府二十六州县之地。兹据钱鼎铭禀称。伏查三府中旱歉情形。以广平为最。大名次之。顺德又次之。缘顺郡沾百泉河之利。井地又多。夏秋间偏得阵雨。虽九属高下不同。要皆可以支持。无须调剂。大郡开东长三处。因得黄河之润。转歉为丰。南乐清丰光景尚不窘迫。广郡则磁州清河威县最佳。鸡泽曲周稍次。而以肥乡广平成安邯郸。及永年县毗连肥乡之数十村庄。及大名所属之大元两县。为最苦之区。尤以肥乡广平为极重。成安邯郸永年为次重。大名元城二县为略轻。此七处急须设法补救。两旬余辙所经。体察真情。博采舆论。种种成法。皆不易行。惟有按口给钱。最为直截了当。

但勘灾宜细判等差。而望泽殊不分彼此。尝接见久官直省素尽心之守令辈。佥谓本年酌办缓征。灾轻之区。纷纷观望。不输纳。则将来酌办抽赈。必致多所窒碍。然事关民瘼。又安能因噎废食。反复推求。惟有寓赈于贷之一法。就各属中著名灾重之县。就各县中著名灾重之村。复于一村中择老弱病废妇女及无业丁壮种地不满十亩者。往时尚可借贷。今年灾广。告贷无门。名曰极贫。即在此次重编门牌上详细揭出。编定户口。行榜示。某户某口。加恩酌借口粮两月。大口每日给制钱若干。小口减半。由本村公正绅耆出具保状。俟秋成后酌量清还。不曰赈而曰贷。则邻近灾轻之区。无可比较。不致生觊觎之心。二月中旬开办。办竣后大张告示。宣布　　皇仁。按村晓谕。概行蠲免。毋须清还。俾穷黎得沾实惠。名为贷而实则赈矣。至灾区中之次贫者。本非无告之民。类皆有田之户。或有他技济生。或有春收指望。察核情形。尚可支持至三四月闲。再行酌办。暂且不必调剂。若果雪泽不沾。春雨复少。此等次贫之户。固须接济。恐各属灾轻之区。亦宜普为设法。届时春荒一成。实属难于着手。是惟虔祷天心之仁爱。默为转移。庶几司牧之愆尤。或可稍逭等情。禀复前来。臣查户部则例内开。被灾五分者。准酌借来春口粮等语。五分乃极轻之灾。本有准借口粮之例。广平等七州县。据各属原报。虽有尚不及五分者。而被灾较重。远近周知。钱鼎铭拟用酌借口粮之例。以暗行其赈济之实。期则宽以两月。足救春末之饥。惠不及于次贫。足杜冒滥之獘。所议尚为妥协。其按口给钱。亦古人所称施粥不如放米散银不如发钱者。恰相符合。惟七属贫民。每县多或数万人。少则万余人。所费亦殊不赀。合无吁恳　　天恩。饬部于天津存储现钱项下。拨制钱十万串。由天津运至大名。即交钱鼎铭经理赈恤事宜。预弭畿南无形之患。大局幸甚。微臣幸甚。至于以贷为赈。系恐灾轻之区。或生觊觎之心。故借此名以息争端。惟我　朝遇灾蠲之典。　　皇仁最溥。良法最多。然法之最善者。分数亦必有轻重。贫户亦必有极次。断不能无向隅觖望之人。亦不能无幸泽争竞之事。此次虽未必尽合成法。然意在先救极贫。是谓之借贷也可。即谓之赈也亦可。但使稽查精细。心术公平。纵有觖望争竞。当亦不足深虑。若赈之地。无粮可买。尚应择要设平粜局数处。籴入则较市价略贵。粜出则较市价略贱。庶米商可广为招徕。而贫民亦稍沾便益。傥其商贾流通。粮价不甚昂贵。则无须由官设局。是亦当预为议定者也。除通省各属。应否调剂。同日另案具奏外。所有遵　旨查明畿南所属灾歉较重应行赈缘由。恭折覆奏。伏乞　　圣鉴训示。

　　请责成官绅查赈疏同治十二年　　
张沄

