<!-- { "loadSidebar": true } -->
除盗若何。曰。滇盗崛强。崎岖山泽。天下荡平。不溃则殪。是最缓。粤盗余烬。扰我东瓯。劲悍剽疾。地居下游。则次之。豫章兵变。梗扼江路。招抚得人。皆我劲旅。又次之。秦陇回回。地连西域。禁格形胜。制其奔突。又次之。宋齐鲁。燕赵门户。出没向背。直逼畿辅。是最急。

急则若何。曰。请言盗势。今山东曹州之菏泽定陶曹单城武巨野郓城。济宁之金乡嘉祥鱼台。及直隶大名之东明长垣。及河南之归德陈州汝宁光州。南及安徽之颍州凤阳。东及江苏之徐州。在在皆盗。出无定向。止无定所。不攻城。不略地。饥则四掠。饱则归巢。缓之则分。分则裹胁。急之则合。合则狂噬。盗势若此。则请言民势。筑堡自固。更番出耕。各相雄长。渺视执政。仇则械。和则援应。盗掠则拒盗。兵掠则拒兵。故民与盗合则盗强。民与盗分则盗弱。民与兵合则盗且灭。民势若此。则请言兵势。穿濠筑垒。铳霆震。贼或望之而去。名曰迎剿。贼已他逸。兵随其后。贼之所过。山童原赤。乃诛胁从。以报首功。名曰尾追。大队浪战。孤军深入。不惜士力。不明侦探。不度地势。不严纪律。贼散则胜。贼聚则败。胜败相去。呼吸俄顷。名曰截击。去贼辽远。坐食积粟。微员四出。搜括闾左。名曰防堵。持议者一则曰饷不足则筹饷。筹饷若何。曰捐轮。捐轮者。见农工负贩者之未尽困也。虑墨吏之奔走者未饶厚也。虑闾阎宵小干进求食之徒啜汁未足也。再则曰兵不足则广招募。招募者。聚无赖以糜饷。驱游手以御寇。为贼反间诇我虚实者则有之。脱巾大哗挟制官吏者则有之。夺牛马掠鸡豚劫商旅挟声伎者则有之。见贼则反奔。遇民则穷搜。如斯而已。

然则何为而可。曰。在用豪民制莠民抚良民而已。用豪民若何。曰。长淮以北。迄于齐鲁。长民豪。皆曰围主。围主号令。百倍于有司。战伐攻守。习其风土地势。百倍于客兵。诚得良牧长翦之剔之。驾之驭之。护其田庐。保其子弟。动以利害。激以忠愤。信赏以劝。必罚以惩。择其地之简要。众之强弱。请命于　朝。给以告身。自参游至于都守。即以所处之地。名其官曰某处参将游击之类。壁垒之外。加筑碉堡。山林依阻。一依苗疆之式。平原广漠。则筑土堡。土堡式详后三五错纵。声势联络。星罗布。铳相及。空其中数百里。以为贼薮。以次渐偪。贼虽骁健。不能冲越。选精骑数千。出没驰骤。东西贯穿。雷轰电掣。一击辄反。此仿田纶霞巡抚贵州雕剿苗疆之法。贼降则三五编籍。递解远省。使垦荒秽。以助边饷。如东三省内蒙古诸牧场。及伊尔巴哈台。及回疆之西四城皆可安置。毋使助军。既足糜饷。又易生内变。贼平则官兵归伍。民兵归农。擢围主之有功者。量加升调。次此则荣以职衔。使终其身焉。夫碉堡不立。村落之外。贼骑所掀跳。则耕获辍。民失所天则几于盗。官诛盗则疑民。官民猜则民折而为盗。官不得并民与盗而尽坑之。五省之地。根蟠尽燃。而官其间。危矣哉。碉堡立。盗死咋不能入。则民得野处而耕获安。耕获安则不思为盗。不思为盗则盗源绝。源绝则盗可数。以可数之盗。合五省之官与民牿而嘬之。而盗不平者。未之有也。

难者曰。贼流寇也。所至登陴不暇。遑筑碉堡为。曰。筑碉堡者。乘贼闲。非贼锋也。贼在东则游兵拌之。贼来则伍伍离立。以背相向。长矛铳矢相闲。以遏马足。而筑堡于其西。贼在西亦然。夫斛律金张仁愿所遇皆劲敌。披瑕蹈衅。板筑立就。后世谈功利者。徒啧啧称之。彼神乎哉。

难者曰。若经费何。曰。是役也。官倡之。民率之。官度其要害高下。民则鸠工庇材。具畚锸板干而从事焉。民心不齐。官一之。官力不足。民助之。官民合而费几何哉。且　国朝开边大役。毋过乾隆。平西域用饷三千三百余万。征缅甸九百余万。平金川至七千余万。安南之役百余万。台湾之师八百余万。至乾隆四年七年　　　诏即位之初。户库现银不及三千万。今已增至七千八百万。五十七年　重华宫茶宴联句诗注云。户部奏各省实征岁入四千三百五十九万有奇。岁出三千一百七十七万有奇。余一千零八十一万有奇。是乾隆初年。岁入仅四千余万。户库仅三千余万。而屡兴大役。其数倍蓰。且用之裕如。不患不足。岁有所赢。撙节以应变。此皆　　　祖宗成训。布在史馆。非委巷鲰生所可侈口妄说也。迨至嘉庆初年。川楚军兴。用帑逾万万。始告支绌。当时军吏之言曰。昔明瑞征回部。军中大帅。惟供肉一胾。盐酪数事。及川楚之役。则诸将会饮。虽深箐荒麓。蟹鱼珍错辄三四十品。而赏伶犒仆之费不与焉。粮台所在。玉器裘锦成市。馈献赂遗赌博。挥霍如泥沙。理饷之员。如建昌道石作瑞绥定府刘佳琦皆干没巨万。此条见魏源圣武记。然则万万之数。其供实计者。亦概可知矣。今军兴十余年。其闲除僧王之师。克江宁平苏州之师。为供实计外。余各路之蠹民墨吏。攒食军储。如蝇附膻。虚耗之费。不可胜数。曾不是之恤。而区区于筑碉筑堡计之。不已惑乎。况碉堡成。则少调客兵。所省者若干。稍汰员。所省者又若干。民得播种以纳常赋。所获者又若干。官得民以收成效。所获者又若干。曾不是之计。而必钻营献策。不病民不已。其故何哉。

难者则曰。策之诚善。如民不从命何。曰。淮北民围以千百计。皆民自筑以自者。未尝烦有司之力。仰度支之帑。至于碉堡。则经营刱始。推诚待之。护其农桑。安其老弱。示以至意。众见其便。简而易举。何不从之有。若借端熏灼。益以滋扰。簧鼓上游。仓卒蒇事。势或有之。则非咏之所敢论矣。

难者又曰。数省之民围贼围。相顾林立。子亦安知其民与贼而辨之。苟民也则诚善。否则虎而翼矣。曰。是在得人。威惠明。捭阖精。坦怀相与。操纵若神。则胡越一家也。疑而使之。信而远之。不摘其奸。操不惜其劳。则舟中敌国也。尚何除盗之有哉。制莠民若何。曰。各与之业。母使游食。在兵则壹旗鼓。严号令。娴坐作进退之节。绝其游惰骄豪之习。在官则严黜陟。课殿最。汰凡冘。擢忠勤。罢捐输。绝干谒。屏浮辞。崇实效。凭借凌轹骄偷败事者。则斧锧随之。至于苞苴馈遗。结党干进。因利乘便。宰割乡曲。谓之为民。则不谙耕读。谓之为官。则本无职守。贼未至则亟邀赏秩。贼至已则望风先靡。结赃吏为城社。援奸民为爪牙。声势烜赫。惑民观听。掊克百端。揣摩精绝。久则挟制有司。拥遏声闻。盘结胶固。攘臂相应。结怨下民。屯膏　盛世。莫此为甚。此贼之源。乱之囮也。塞源清囮。枭磔其魁。散遣其党。禽狝草薙之。而天下治矣。

抚良民若何。曰。用豪民。则盗灭。制莠民。则奸消。盗灭奸消。良民安矣。因其政。毋易其俗。简其法。毋繁其文。厚其生。毋争其利。清静宁壹。渐臻于治。古人言之详矣。

曰。今陕甘回回。散处陇坻。煽惑凉夏。遏抑西域。摇荡关右。此皆天下劲兵处也。地居上游。当　国家右臂。俯瞰巴蜀。背负河套。舒右翼则瓜沙震。舒左翼则三晋危。此诚要害之举。忠臣义士奋发之日。而识者所隐忧。子善谈者。其亦有说乎。曰。秦凉之地。异于宋魏。回回之乱。异于捻匪。其民之敢战能死。同于河朔。而好义知方则又过之。今者檄庄浪平番诸土司以塞其冲。阿拉善额鲁特之师循边墙而西以拊其背。征青海和硕特及西宁诸土司出祁连山以议其后。严守布隆吉河及安西玉门以制其西逸。然后以固原之师当其前。选枹罕劲旅以溃其腹心。伊镇西来援之师断其接应。山南宁陕之师则扼要搜深山剿余党而已。甘肃之回。有老教。有新教。老教但能默诵墨克回经。新教则来自西域。能兼派罕尔及比阿厘二义。教首曰马明心。皆剽悍轻狡。为唐代花门之裔。与回疆异种。然其讽经持戒。拜天祀火。以穆罕默德记年。则一也。乾隆闲。新教叛。大兵尽殪之于通渭石堡。然其余党深伏林箐。互相传授。未可根绝也。今多纵反闲。务使新教与老教离。贵其教长数人。即所谓伯克者。贵之若刺麻中之诺们汗。随在招抚。绝其孔道。使无与西域通。其西域之回。则另选通达回务之参赞大臣数员。毋穷搜括。纵胥吏。致猜贰以激变。则平之也尚易易。咏僻处草泽。希接官长。东西相去辽远。一凭邸抄及过往游客之言。悬揣地势。约计之。任其事者。若重购土人以为乡导。广咨关右明杰礼而用之。因其地形深阻。设奇待敌。则非东鄙畸人。披尺寸之图。指画形势。所可置喙者矣。至于用豪制莠抚良之术。又天下所同。岂宋魏之是。而秦凉之非欤。

曰。西江兵变。子闻之乎。曰。闻之。曰。葛荣发难。变起六镇。庞勋构兵。祸延徐泗。此亦未可置之。曰。今古势异。征之于古。不若征之于今。在嘉庆七年。教匪平。八年散遣乡勇。酌远近各给银二三两。以五钱收缴长矛。众颇汹汹。于是总兵李应贵乡勇四百噪于大安驿。通判昂乡勇四百噪于汉中。副将吴廷刚乡勇四百挟道员朱勋索赏每人至二十两。果勇侯杨芳时任宁陕总兵。乡勇三千亦闻风思。仓卒竞起。戈矛有声。芳则从容镇静。好言慰之。次日出坐胡。遂传各旗。得倡首者二人。留听差遣。俟各旗去远。然后斩之以徇。众皆詟伏。十一年。芳署固原提督。署宁陕总兵杨之震停扣米折。悍卒陈先伦陈达顺率众叛洋县。南掠石泉。芳率固原兵往援。贼见芳至。数百人跪城下哭诉。芳缒其头目上城。痛笞之。然后宣谕许其降。贼立罢攻。既而头目蒲大芳密白众皆欲降。惟二陈不可。芳密使收伏众心。越七日。众遂推蒲大芳为首。弃镇城北窜。鄠县告急。芳出子午谷赴援。夜至。与城中夹击。黎明。贼见本镇旗。解围遁。而杨遇春邀其前。贼遂降。夜半。忽杀声四起。其头目各持矛立帐下。叱曰主将在此。动者斩。芳坚卧不起。翌日。枭倡乱者五人。立红白二旗。令愿降者立红旗下。否则立白旗下。白旗下遂无一人。乃宣谕随我叩谢天恩。各九叩首。谢主将恩三叩首。礼毕。回视众面怡然。

叹曰。礼乐教化之力也。芳之驭悍卒。较之高骈之尽诛突将。罗绍威之尽诛牙兵。何啻霄壤。故为将者。以子弟视卒伍。则父兄事之。虎狼视卒伍。且鱼肉待之。安得杨果勇者而面征之。

曰。西粤余寇。盗据两闽。浙东皖南。闻风骚动。子将若何。曰。粤贼盛时。西连荆楚。东靡吴越。号召百万。寇掠半天下。湘乡相国且而平之。况其衰也。又值闽地二面据险。扼其西北。横海之师。击其东南。则有相国之方在。覆巢无全卵。破竹无完节。安用盲议为。

