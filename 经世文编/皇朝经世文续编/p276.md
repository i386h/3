<!-- { "loadSidebar": true } -->
一严除衙蠹地痞也。差务固烦。亦多中饱。衙蠹地痞。交相狼狈。用一报三。官司知而不问。彼此含糊。贪婪牧令。谓为理应。或图便用。或邀誉过客。或放纵丁役。闾阎疾苦。视若秦越。山陕地痞。无甚伎俩。亦无多党与。官果严正。即行畏服。各处侵食此钱者。不过刁诈丁役。恶劣乡愚。一经严惩。必能敛。应令各处严查用帐。广贴示众。浮收滥派。定治重罪。

一令民间折交流差钱文由衙门自办也。此无可如何之计耳。臣本籍陕西朝邑县。不当大道。十年以前。粮银一两。摊差费数千百文。至同治七年极矣。将激事变。臣函告督臣左宗棠前抚臣刘典。同治八年。力改差章。彼时尚多兵差。近六七年。岁按粮银一两。派钱二百。提钱若干。交县自行办差。官用己钱。诸从节省。并不误公。绰为足用。丁役书差。酌付津贴。行已十年官民尚便。严考帐目。岁有余钱。买积义仓。去岁旱荒。即用余项应差。一无派钱。此亦苟且支吾。例外派费。但明定限制。图救一时。曾国荃与臣函商先将蒲解僻路。向派极重之荣河夏县虞乡三县。照朝邑办法每粮银一两。岁派钱百余文不等。交官办理。一应科派。概行尽除。在臣实悚非法。农民谓大减。陕西抚臣谭锺麟令同州府知府饶应祺亦试行属县。然臣终不敢以此为良策。必赖治人。至驿路州县。差使无常。能否照办。殊无把握。因郭从矩原奏。谓臣办理本籍差务。未有事实。辄为详陈。

一严查驿马足额备用也。差务例有驿马。本不累民。奈差费诸出例外。州县实多赔垫。驿马不足。上司亦难查究。果能如前六条。实在行之。则州县之力可宽。严查驿马。使之足额。民间车马。乃可以少派。若徒空文责成。难期事有实际。

一本省征防各兵给予长车由营自办也。前七条皆言流差。若遇兵差。亦应计及。查湘淮营制。各有长夫。臣在山东仿行。本省勇营。酌改长夫为长车。每遇开行。及寻常转运差遣。由营自备车马。省费省事。将领勇丁。均以为便。州县里民。不办兵差。诸少扰累。惟有外省过境兵差。不能不支。亦为奏立定章。至遣撤勇丁。出差将弁。如须支差。必验印札印票。其游勇投营。一切杂流私事来往。仅持各营官木戳记。并无印票者。概不支给。

以上所陈。不惟各省向章不同。即州县亦各殊异。因革损益。应从地宜。总期无误差务。无累官民。河南一省。未能周知。河陕各处。如灵宝县。数年前以差重滋事。亦同山陕之累。应请　饬下四川陕西山西河南各督抚。分别查办裁减。改派明正委员。破除官习。洞察民隐。详查四省。定章必行。无名科派。必应尽除。溯查差徭出于丁口。自前明行一条鞭法。已将差徭入丁银。奈差徭仍旧。且加重焉。积累加增。至今民不堪命。概行禁革。事或难行。且虑阳奉阴违。明去暗加。积獘日深。变通宜急。臣因灾祲。极思恤农以固本。是否有当。伏乞　　圣鉴训示。

　　奏减晋省五路差徭情形片光绪八年　
山西巡抚张之洞

再晋省州县虐民之政。不在赋敛而在差徭。所谓差徭者非易民力也。乃敛民财也。向来积习。每县所派差钱。大县制钱五六万缗。小县亦万缗至数千缗不等。按粮摊派。官吏朋分。冲途州县。则设立车柜。追集四乡牲畜。拘留过客车马。或长年抽收。或临时勒价。一驴月敛一百。一车勒索数千。以致外省脚户。不愿入晋。外县车骡。不愿入省。远近行旅。目为畏途。疾首痛心。非一日矣。西南路州县差徭。经阎敬铭减数定章。民纾而官亦不困。特贪吏无厌。难保不日久复故。臣严饬西南路州县。恪守阎敬铭成规。不容稍轶。每月收支钱数。一面榜示差局。一面将原榜照录详送备查。然而行省所治。以及附省数百里内外。纵横四达。大驿冲途。差累未除。怨咨未解。大抵中路之阳曲首县。东路之平定州并所属盂县寿阳。西南路之灵石。南路之榆次。北路之忻州。皆为最冲。冠盖交午。或车柜骡柜。拉扣勒索。或小甲差班。无票横扰。或城乡设局。任意摊收。居者行者。均受其患。前抚臣亦尝有意筹办。无如官吏既不捐利。又不任劳。膜视民艰。枝梧不办。臣坚持定见。甘为怨府。阳曲责成阳曲县知县锡良。平定灵石派知府马丕瑶。榆次派朔州知州姚官澄。忻州派代州直隶州知州俞廉三。分投前往。察度核议。各就情形。多方调剂。现已定章举行。一洗苛政。阳曲则为筹款生息。官设差局。自养车骡。如必不敷。临期自行雇备。并饬将驿马买补。严定应差章程。不准差员滥支。总之不取民间一钱。不扰过客一车。平定寿阳。办理亦同。盂县令其津贴上下两站。代为接递。自四月以来。阳曲平定盂县寿阳等处。未出一拉车扣骡之票。灵石则将官署应酬浮费。痛加裁省。令其买补驿马。自支差务。永除车柜之獘。为灵石本县民间岁省差费制钱二千余串。兼为邻境汾西等县民间岁省帮贴差费银四百余两。榆次差钱三次核减。为民间岁省制钱七千串。忻州将旧日四乡总局南北车局獘章厘正。革除费。为民间岁省制钱一万串。为行旅岁省制钱一千余串。目前众情欢欣。任载络绎。南北商旅。四乡车畜。度恒霍而超并门者。联镳接轸。渐有坦荡之乐。以上五路。乃通省差务最繁疲之区。今已一律廓清。此外支郡下邑。如有积累未除者。即当以次推行。随时整饬。并恳　　圣恩。明降谕旨。所有本省及外省经过晋境之文武员弁兵勇。需用车马。务遵定例。不得例外骚扰。如有额外需索。臣当据实参奏。则有驿州县不致受累。而民困可以永苏。夫轻其徭者。所以不夺民之时。而劝其尽力于南亩也。薄其敛者。所以不竭民之财。而督其并力于正供也。此臣所以为民计。而不仅为民计也。至官署用物。里甲支应。词讼卖票。鱼肉富民。是晋省积年之恶习。藉名兴工修志。按亩捐派。是晋省灾后之贪风。并已严檄禁革。不许稍滋民累。所有裁减晋省五路差徭情形。理合附奏。

　　裁撤夫马局疏光绪九年　　　
四川总督丁宝桢

川省自同治初年。本省邻省军务紧急。各处征兵防剿。地方供给兵差。始创设夫马局。由地方官委绅设局。按粮派钱。预备支应。其初专为防剿紧要。办理兵差而设。原为万不得已之举。迨后军务肃清。兵勇大半遣撤。而各厅州县积习相沿。仍借支应兵差名目。任意苛派夫马。盈千累万。有较正供浮多加至数倍。地方官以此为应酬入私之具。局绅以此为迎合渔利之阶。小民脂膏半入官绅私橐。二十余年。视为固有。民力几何。岂堪长此剥削。虽前督臣吴棠查明分别裁撤酌减。而各属仍多借口差使。大都阳奉阴违。臣于光绪三年到川。民闲具控夫马之案。层见迭出。民情嗟怨。困苦堪怜。当经通饬一律裁撤。惟查南路之雅安州。上至省城。由省至北路广元。出境十八州县。为藏差喇嘛学差试差往来要道。例有支应。不能不稍为酌。以资津贴。仍请由臣亲为核定。于向派钱数。大加删减。以杜侵蚀而纾民力。其余各属。均自光绪三年六月起。一律全撤。不准再派民闲分文。如违严参惩办。嗣据各厅州县陆续禀报裁撤。复经遴委贤员分赴各属明查暗访。亦尚无巧立名目。影射私收情事。至今数年以来。民力稍纾。应供之差。亦无贻误。现在各厅州县均尚恪遵办理。第恐历久弊生。不肖官绅复萌故智。仍藉词添设夫马局。亦不可不预防。合无仰恳　　天恩。俯准饬部立案。以垂久远。以后如有不肖州县。擅自开端私行摊派。一经发觉。除将该牧令严行参办外。并请将遽行批准及失察之总督藩司。一并降级示惩。俾川中士民。长获休息。上副　　圣主轸念民艰之至意。

　　均徭条示光绪十三年　直隶藩臬两司
为晓谕定章。以均徭役而舒民累事。照得直隶地方。附近　京畿。差务纷繁。赋轻徭重。州县缺分既多清苦。向来不能不借资民力。民情素敦醇朴。大小差务。莫不奋勉急公。以为食茅践土。当尽血诚。洵称首善之区。由来已久。均经照办。自道光年间以来。人心日渐浇漓。刁健者习成包抗。良善者每受苦累。遂致不肖文武举贡生员。倚恃衿户。率多抗违。自捐例既开。更多巧避。以捐纳需资无几。而谬厕绅衿。甚至同族比邻。共捐一职衔监生。借为护符。抗差不出。由是与文武举贡生监。武断乡曲。把持衙门。甚至族邻戚友之地。一概包揽。一族既免。兼包一村。于中取利。藐法抗官。无所不至。加以劣衿讼棍。互相架唆。稍不遂欲。即联名出控。告书差而挟制官长。赴府道而竟至京师。非曰勒派。即曰浮收。煽惑村民。敛钱构讼。乡愚无识。以为上控必可永除。岂知粟米布缕之征。载于经籍。庸钱折役之制。仿自前朝。但系平民。义无可辞。乃竟轻信鱼肉乡里之徒。以例难幸免之事。经年缠讼。耗费繁多。则受累无穷。后悔无及。而唆讼之人。乃得饱囊橐。本司等任后。告差徭者不一而足。及至委员明查暗访。十案九虚。此其明证。若不力加整顿。势必将一州一县之差。尽摊派于无告之穷民。公道无存。苦乐不均。何以拯穷黎而警刁顽。今本司等稽考历次通饬旧章。参酌时宜。力杜獘端。悉心酌议。分别应行准免不准免差徭。定为八条。开列于后。合行出示晓谕。为此示仰阖省衿监军民人等一体知悉。自示之后。务须各安本分。循照旧章。按地出差。毋得妄希减免。致堕唆讼术中。傥有健讼之流。胆敢仍蹈前辙。包揽差务。藉众刁抗。一经访查明确。及州县禀报。定即提省究办。从重治罪。若有奸书蠹役。敢于旧章外藉端苛派。确有真凭实据。或本官明知故为徇纵者。许受累本人呈控。本司等提讯。如果属实。定行分别严究惩办。如系捏词妄控。并牵及无干本身之事。出头架讼。罗致多人。亦必按律实治诬告反坐之罪。决不稍涉宽贷。本司等爱民如子。执法如山。保善除恶。一秉至公。为此明白晓谕。咸使闻知。切勿视为寻常告戒具文。怙恶不悛。自贻伊戚。各宜凛遵。毋违特示。

