<!-- { "loadSidebar": true } -->
臣等查山盱仁义礼三旧坝。均因坝底损坏。跌深塘。未能修复。奏请移建于蒋家坝迤南。其筑坝挑河等工。于嘉庆十八二十一等年。道光二年。先后挑筑完竣。并于嘉庆二十五年。将旧仁义礼三坝。补还石工。与上下石堤联为一体。其新建仁坝石底。以湖水长至一丈二尺以外过水。义坝以一丈一尺。礼坝以一丈三尺以外过水。坝身各宽六十丈。惟智信二坝尚系旧基。于嘉庆十三十七等年修建。智坝底升高四尺。信坝底升高一尺。至启坝定志。于嘉庆十九年奏明。大汛时湖水长至一丈四尺。即将新挑仁义礼引河先行启放。长至一丈五尺以上。再将智信二坝次第启放。此五坝启放宣泄之定制也。惟收蓄清水。总视黄河水势之高下。傥黄水高于清水。一经启放。御黄坝则倒灌受淤。为患甚巨。势不能不多蓄清水以敌黄。然湖堤未固。蓄则必溃。是固堤实为目前最要之图。堤工既固。清水蓄高。自能畅出刷涤。黄河底深。水面自然落低。清水便无庸多蓄。则山盱五坝。按志开放。即可渐复旧规。抑臣等更有请者。山盱五坝之设。原以备湖水异涨。次第开放。减泄以保堤工。今查移建之仁义礼三坝。地势高亢。坝下引河复形浅窄。智信两坝。又经升高坝底。以致泄水不能畅速。固因蓄清敌黄。慎重湖潴起见。然从此宣泄不灵。一遇淮水异涨。即恐消不抵长。盈满溃堤。臣等详勘情形。虚衷采访。佥称应于仁义礼各旧坝处所。审择地势。仿照旧规。添建石滚坝一座。以防异涨。应俟各要工办理完竣。再由臣魏元煜臣严烺勘议具奏。至运河东岸车逻昭关等坝。其所分泄。即系五坝减下之水。总俟山盱五坝开放后。察看水势盈绌。随时启闭。向无一定水志。一原奏黄河两岸长堤。束水东注。使无旁溢。方能趋海迅速。嘉庆十五年。于下游无堤之处。接筑新堤。务为束水之计。近闻河水下注不畅。新堤尾之下。无堤之处。又长新滩。以致河流散漫。不能东注尾闾。将有下壅上溃之惧。请　饬查勘虚实酌议等语。臣等查黄河之水。挟沙而行。急则刷深。缓则沙停。况海口无堤。流行散漫。加以海潮顶托。尤易淤垫。自嘉庆十五年接筑新堤。迄今已阅十余年。渐淤渐远。两岸堤尾。接生新滩。河流至此。漫无收束。则趋海之势。不能迅疾。诚如该侍郎所奏将有下壅上溃之惧。但海口并无疏浚之法。惟有束水攻沙。使之全力归海。自应于新堤之尾。再行相机接筑。至滩内是否可以筑堤。两岸共应筑长若干丈。均须详勘定议。现在天气尚寒。河内闲有冰凌。未能乘舟往勘。应由臣魏元煜臣严烺先行委员查估。俟本年重运全数渡黄后。再亲往查明。确估奏办。以上各条。臣等悉心讲求。详细确核。谨遵　旨会议复奏。并将该侍郎原奏一件。随折呈缴。伏乞　　皇上圣鉴。

　　湖堤石工议筑碎石坦坡通筹利弊疏　　
严烺

奏为黄河底垫日增。漕船未能径达。洪湖石工不固。清水蓄足无期。别无良法可筹。不得不议筑碎石坦坡。以期蓄清济运。遵旨通筹全局。胪陈利弊情形。并酌议分年办理章程。恭折奏祈圣鉴事。窃臣等勘明灌河内外。海口不能改移。清口减黄无术。不如洪湖堤外。抛砌碎石坦坡。尚可得益。奏奉　谕旨。碎石坦坡如果于湖堤石工实有裨益而又能经久无弊朕原不惜帑金兴办但此项工程有谓护堤于河工有益者亦有议及将来塌卸恐有流弊者究竟可办与否该督等再行详加查勘通筹河湖全局计出万全总期有裨河务不可轻率定议致滋流弊是为至要等因钦此。仰见我　　皇上慎重要工。训示明切。跪读之下。钦感同深。伏念治湖即所以治河。亦即所以治漕。三者皆目前要图。而漕务尤难缓待。当此黄河底垫已高。若仅于两岸堤埽。增卑培薄。未始非慎守河防之法。但不将底垫刷涤深通。则虽轨顺澜安。而淤将日益。水且日高。御黄坝终难启放。是湖水一日不能蓄足。河底一日不能刷涤。即漕船一日不能通行。而欲筹蓄水之方。必先求石工之固。溯查洪湖堤外斜筑坦坡。其议昉于前河臣靳辅。而改土为碎石。则嘉庆年间历有成议。总以工费繁巨。不果举行。兹臣等覆查堰盱两厅湖堤。共长一万六千八百余丈。临湖斜砌坦坡。除浅水避风之处暂从缓办外。约需碎石一百五十余万方。设法从省。约需银五百六十万两。无论经费有常。一时断难筹拨。即夫匠船只。亦不能于一二年内。采运如许之多。从速赶办。计非五年不能完工。查此项坦坡。本以保护石工。今按五年办完。则未完之年。不能无掣搨之工。即不能省补修之费。又坦坡护堤。系为收蓄清水。今工必五年而后办完。则水亦必五年而后可以蓄足。此五年中黄水如不落低。清水总难外出。现在已交冬至。黄水尚高清水五尺。以此计算。来年漕船回空时。河底即有跌深。黄水断难大落。恐御黄坝仍不能启。各帮归次为难。且坦坡砌成后。遇有风暴。石堤可以不塌。坦坡不能不卸。虽湖宽四百余里。仅此底宽十丈之碎石。断不致垫高湖心。而每有掣卸。必须加抛。较之补修石工。钱粮或可稍省。而岁修碎石之费。仍属难以全裁。是就碎石坦坡而论。既难奏急效于目前。又难裁修费于日后。臣等何敢以为一劳永逸之计。决意兴修。第以石工形如壁立。向来风浪撞掣。动辄倾颓。今则新砌各工。外面虽尚粗光。内多欹斜空隙。仅藉灰浆灌刡。钳锔束持。岂足以资抵御。而旧工之草率。较新工为尤甚。历年既久。复又桩朽根松。所有加砌之新工。旧底率难擎载。或此修而彼塌。或方砌而旋坍。既不能彻底拆修。又不能坐视不顾。工费固无已时。土堤并虞塌透。前车之鉴。惴惴堪虞。惟斜砌坦坡以为外护。庶根脚护坚。新旧石工俱可一律稳固。浪至无激撞之力。浪去无抽掣之虞。是不仅为蓄水要图。亦实保护石工之急策。

况从前河底深通。湖水未尝多蓄。而风掣石工。尚为岁所常有。今黄水高于湖水。动至五六尺之多。非将湖水蓄至二丈。不能外出刷黄。石工高止二丈。蓄水与之相平。如不护以坦坡。势必在在掣塌。全湖一泻无余。此坦坡不砌。湖水断不能蓄者一也。淮扬郡县。皆在洪湖下游。全赖湖堤为之保障。湖宽堤窄。本属可危。今以根底虚松之工。收拍岸平堤之水。如不护以坦坡。则一线单堤。凭何捍御。上年堰盱失事。犹值高宝一带。冬令水枯。上无来源。下有去路。而淮扬告灾。已属不胜其困。设当汛水方长。溃而东趋。亿万生灵。更复何堪涉想。即或虑及堤工吃重。将山盱两坝三河启放分泄。而下河各州县。业已无不被淹。此坦坡不砌。淮扬两郡坐当水底。难保一日安全者二也。今黄河中段淤高。湖水不能外出。以致涨水难消。漕行阻滞。是河漕之受病。皆由河底之积淤。查黄河去淤之法。除束水攻沙而外。惟蓄清刷黄。自昔及今。着有成效。但无护堤之坦坡。虽清水旺发。非溃堤而东趋。即起坝以减泄。河口积淤。难资刷涤。黄河之病。究不可得而除。或值淮源不旺。减黄助清。而堤工不坚。亦复何能收蓄。是水大不能刷黄而河病。水小不能增潴而湖病。甚至湖水泄枯。黄流倒灌。而运河亦病。此坦坡不砌。河湖全局因而不治者三也。臣等通盘筹计。此项碎石坦坡。虽未能救患于目前。而尚可收功于久远。即难裁岁修之经费。尚可免意外之大工。所谓七年之病。求三年之艾。苟为不蓄。终身不得。于补偏救弊之术。舍此实无可筹维。臣等与在工道将厅营再三计议。皆以为势处万难。不得不如此办理。臣等钦承　　圣训。通筹全局。计出万全。此项坦坡。将来已成之后。或可为经久之良规。而兴办之时。实无补目前之速效。如另有法可筹。自不应专主是议。况黄淮二渎相为表里。诚能使黄河之底。一律深通。黄流迅驶归海。则淮水不蓄而自高。湖堤保固而不溃。黄治而淮无不治。自为治河之上策。无如现在黄河敝坏。全在中段淤高。淤非一时所积存。断非一时所能去。前者拟改海口。正欲避去积淤。掣深清口。较之修砌坦坡。收效自速。乃前人屡改不成。臣等履勘情形。亦实毫无把握。其事断不敢行。而接筑长堤。取直挑河。虽于黄河下游设法疏通。而二百里以上清口之积淤。断难期其一时跌透。则彼此皆无急效。治黄必得治淮。淮足刷黄去淤。惟当求其不溃。则舍碎石坦坡。更无保石工之他法矣。查淮水之济运。每虑泄枯。有坦坡以护湖堤。则济运有资。不复借黄贻害。于目前大计。亦非尽属无裨。兹臣等委员会同沿湖州县。查得运石船只。每年约可装运二十余万方。仍饬高宝一带再为查雇。期以每年运石三十余万方。不五年完工之用。并行据道将会议章程。臣等逐加酌核。谨缮清单。恭呈　御览。事关重大。臣等愚昧所及。是否有当。应请　饬下廷臣公同筹议。以期集思广益。斟酌举行。除制造坦坡荡样。咨送军机处备查外。谨合词恭折具奏。伏乞　　皇上圣鉴训示。

　　熟筹河工久远大局疏道光五年　　　　
张井

