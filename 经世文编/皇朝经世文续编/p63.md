<!-- { "loadSidebar": true } -->
凡国家立法之初。与天下更始。多监前朝成宪损益之。莫不有宜于当世。及其久若不能无弊焉者。盖其势然也。人情狃于乂安而惮于改作。以为利不什不变法。功不什不易器。不如坚守成例。循循然苟安一时。何容过为其后计。遇有条奏。下所司议者辄与报寝。使无穷之利。坐失于伏闇之中。而诛求于民间者。则推析及秋毫。且日增而岁益。卒至上下交困。公私殚亡。寇乱之作。未尝不由此也。夫时有推移。事有兴废。当海内因循已久。虽有冯河之勇。亦不能反积重之势。少有为于时。及更祸乱之后。其一切禁防法制荡然无复存也。始可施吾转移之力。蠲乱即理。以休息天下民。而君子之在势者。端拜详视。如襜如。无复关虑国计。其老儒先生。治术业于委巷。又无由备窥掌故。博识周知。以讲求宇内遗利。此朝廷所以不知兴革之宜。其势至不可复反也。善化孙侍读负经世才。少即有志于天下。比官翰林。列侍从。编纂　　　成庙圣训。尤究心盐漕钱币兵防水利诸务。具悉累朝治忽得失之理。会盗贼窃发。宇内多警。怀不能已。拜一疏言事。因　　上不用其言。遂奉母率妻子归长沙之畚塘。以其暇考古镜今。成史臆数十篇。其议因时时通变。使民宜之。苟举而见之施行。当非一时小补之利。顷者寇气衰沮。荡平日月可冀。侍读傥起而佐　　天子阶理治平。当不外所言矣。不然。亦亟出是编。以语当轴可乎。

　　校邠庐抗议自序　　　
冯桂芬

三代圣人之法。后人多疑为疏阔。疑为繁重。相率芟夷屏弃。如弁髦敝屣。而就其所谓近功小利者。世更代改。积今二千余年。而荡焉泯焉矣。一二儒者。欲挟空言以争之。而势恒不胜。迨乎经历世变。始知三代圣人之法未尝有此弊。夫而后恍然于圣人之所以为圣人也。试略举数事言之。以亿万人自养则有余。以一人养千百人则不足。观于今日。奉军　国则民力竭。养兵勇则　国力又竭。而始知圣人兵农合一。车徒马牛甲兵出自民间之法之善也。取士何以始泽宫。射御何以登六艺。观于今日。文臣不知兵。武臣不晓事。而始知圣人文武不分之法之善也。什而取不及一。视古为少。倍蓰而当一。视古转多。观于今日。倍征无艺。而始知圣人百亩而彻之法之善也。土宜出于地而无穷。远物限于地而难致。观于今日。运道阻。　天庾空。而始知圣人四百里粟五百里米之法之善也。食为民天。有食斯有民。水为谷母。治田先治水。观于今日。水利塞。稻田少。民受其饥。而。始知圣人尽力沟洫之法之善也。世之盛衰在吏治。治之隆污在人才。观于今日。科目不得人。而始知圣人乡举里选之法之善也。郅治必先亲睦。百行莫先孝弟。观于今日。期功陌路。富贵贫贱不相恤。而始知圣人宗以族得民之法之善也。廉远堂高。笺疏有体。九重万里。呼吁谁闻。观于今日。谏诤设专官。民隐不上达。而始知圣人悬鼗建铎。庶人传语之法之善也。权所属。则末秩亦将逞志。用不赡。则中材不能无求。观于今日。奉薄官贪。而始知圣人分田制禄之法之善也。天下有亿万不齐之事端。古今无范围不过之法律。观于今日。则例猥琐。案牍繁多。而始知圣人不铸刑书之法之善也。开边拓土。石田不耕。长驾远驭。鞭长莫及。观于今日。外患不已。而始知圣人守在四夷之法之善也。术业以不专而疏。心思以不用而锢。观于今日。器用苦窳。借资荒裔。而始知圣人梓匠名官仓庾世氏之法之善也。此类尚多。更仆难数。然则为治者。将旷然大变。一切复古乎。曰。不可。古今异时亦异势。论语称损益。礼称不相沿袭。又戒生今反古。古法有易复。有难复。有复之而善。有复之而不善。复之不善者不必论。复之善而难复。即不得以其难而不复。况复之善而又易复。更无解于不复。去其不当复者。用其当复者。所有望于先圣　　后圣之若合符节矣。桂芬读书十年。在外涉历于艰难情伪者三十年。间有私议。不能无参以杂家。佐以私臆。甚且羼以异说。而要以不畔于三代圣人之法为宗旨。志此者有年。一官无言责。怀欲陈之而未有路。乃者乡居偶一好事。创大小户均赋之议。辄中佥壬所忌。固宜绝口不挂时政。重以衰病逡巡。无用世之望。惧遂泯没。爰以避地暇日。笔之于书。凡为篇四十。旧作附者又二。用后汉赵壹传语。名之曰抗议。即位卑言高之意。明知有不能行者。有不可行者。夫不能行。则非言者之过。而千虑一得。多言或中。又何至无一可行。存之以质同志云尔。

　　与左逸民书　　　
鲁一同

书来推大雅明哲之义。葆爱茂勉甚厚。材猥知下。不能尽明。窃怪足下谓士人好论时势。中贾生之毒。殆非明识所宜言也。又谓汉文不用贾生善守家法。益不然也。人生要不立天地闲。一日践毛土。不可不求毫毛补益。仁贤用心。自古以然。何必贾生独为狂惑。汉兴。承千载之衰周。踵暴秦之覆辙。风纪荡佚。法制乖迕。贾生一痛哭而明主回心。史册所载。文帝遇大臣有礼。先仁义。后刑罚。广积储。兴礼乐。以化天下。开梁代以制七国。延及孝武。推恩分封。坐制强藩。皆师其意。何谓不用哉。孔子曰。三年无改于父之道。又曰。武王周公其达孝矣乎。因时立政。与世推移。斯为善守。藉令汉文不用贾生之言。箕踞怒骂。不好儒术。岂非其家法哉。斯以颇矣。周公承文武之德。乃作周官。及其所用。又不尽合。夜而思之。坐以待旦。孔子告颜渊四代礼乐。帝王御世。如日御天。历年既久。必有差忒。动烦握算。足下乃谓守成之世。一切不宜更改。则周公不当兼三王。孔子不当论四代矣。又谓人以才智加友。友必嫉之。加其祖父。嫉之弥甚。以明臣子不宜议法。壹不知忠臣亮士。日夜焦心苦思。以求天下之故者。将以利国家安社稷耶。将慢其君父。以才知加之也。不求其端。不责其是。而曰故事故事。此汉唐中主饰非拒谏之常谈。足下又黜大义而伸小忠。益便于人臣持两端而保爵禄者也。一代之兴规模大体万世不易。其小小节目日变月易。自以不同。宣成之制已殊文景。开元之礼变于贞观。推移渐差故也。且如　本朝二百年来　　　列圣相继。未尝一议更革。然官渐多。岁出浸广。文法浸繁。准之开国已难悉。合而论者不以为非。今汰官省岁出易文法。则以变易为罪。不知变者为变乎。不变者为变乎。天下安常习故。庸人乐其无事。而不肖有所容。彼自全躯畏耳。至如草野讲求。何畏何忌。乃欲卷舌入口。以无畏之世。为重足之忧。非所望于士君子也。足下抱观礼之识。究极物变。汪洋其文。仆每目骇心怖。常欲极论以拯足下之惑。而足下先施教戒。其敢不尽言以报大德。夫足下推禅让。薄世及。进退尧舜。抑扬禹文。降汤武于莽操。进范蔡为知机。谓泰伯伯夷有心为善。此皆衰周大乱之世。庄惠驺慎之徒。所以惑世而害民。方今　　圣人御。正教昌明。犹守此不变。以为奇怪可喜。则谈鬼说梦。颇足娱心。何必诐词。陈陈厌耳。若实见为如此。则是衰周数子之学。待昌明于足下也。万一远近流传。诧为诡诞。采风之使。密以上　闻。事后之悔。殆不可讳。数十年来人心渐肆。士大夫为大言以毁前圣。小人私智而抗国法。此宜深识。所用隐忧。足下又从而张之。殆加甚焉。

凡人议论贵平实。文章务切事情。至于求高好险。譬犹舍菽米而吞马肝。毁冠裳而衣木叶。甚非所以养性命之道也。耳目所及当世之故粲然易明。犹扞格不入。唐虞殷周去今数千载。法度典籍百无一存。壁书冢史真伪参半。上圣用心凡近迥绝。今舍当时之得失。究皇古之是非。掇断烂之词。参私臆之说。推常人之腹。测圣哲之心。已乃不合。一切诋毁。首尾横绝。黑白混淆。人天地之余气。百年如驶。精爽几何。徒弃掷于无用之地。使当世斥其狂愚。后世指为异学。岂不哀哉。推足下之心。岂谓往圣可非。籍可毁。徒以流俗文字奄弱。一出高论。震惊万物。大名立致。不知文章如水火土谷。可以养身。其余以养人。其余以养天下后世。要其指归。无足惊喜。若画布为龙。张革为虎。以诧乡里小儿。则哗然走矣。宇宙甚大。后来无穷。岂皆童昏幼稚。可以鼓而惊之哉。闻足下为诗。杂取子史。追琢为词。储而待遣。大才气盛。何所不可。要之此事须从心出。夫假物于人。虽十年不还。其主亦不追索。而吾心岂不摇摇如传舍哉。足下疏达而和。深明退让之理。必受尽言。吾辈议论。不厌十反。直谅之友。古人所贵。若鄙论可采。感动于心。去其曼衍。割其假借。则足下之清空迈往。足以自雄于天下。

仆将执鞭而从其后。若足己自是。听言不答。则足下之业止矣。天下之人。必无能如仆之爱足下。进苦口于足下者。异才难成。直口易忤。交臂之间。可为浩叹。又前赠诗。诚钦澹泊之风。高素尚之志。不图怪异。以为见轻。足下十年不入城。五年不入市。犹以贫贱为羞耶。文章事业。皆以静俭为根柢。诚不愿畸人高德。效此俗怀也。仆见足下文词奇质。爱重不已。至于昕夕不能去怀。又感教戒之意。于鄙心私有未尽。故敢布其区区。狂言伤直。惟恕而赐覆。幸甚不宣。

　　与左逸民第二书　　　
鲁一同

