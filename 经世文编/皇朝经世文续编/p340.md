<!-- { "loadSidebar": true } -->
隶籍于乡者。难民灾户也。一一安全之。往来于城者。残疾乞丐也。在在哀矜之。庶几粥厂之设。可以行矣。饬令铺户街长。环城稽。造册若干人。遵方伯刊刻章程。取其按日之条。示以起止之期。此等人数非众。悯其居处无定。器皿不具。熟而餔之。无不欢腾。其地则一庙宇一祠屋。可以立。其人则数夫工数侍从。可以点查。不劳不费。又与方伯之旨相发明。安有遽干谴责者欤。若夫滕议兴筑运河。以工代赈。此范文正之纵民竞渡大兴土木意也。序届隆冬。民闲且惰。闲则恶念易萌。而宵小之踪起。惰则寒气易侵。而痹痿之病伏。但凡有桥梁倾坏者。水淤塞者。田园污莱者。城郭颓圮者。皆可乘时鸠众。分以工段。定以工价。修葺之。排浚之。垦辟之。培植之。而小民筋力素劳。挟其畚挶锄镈。亦易从事。得其所领之价。藉可养其身家。独不可经胥吏手。致小民胼手胝足之劳。而饱侵鱼蚀蠹之橐。不但此也。夫以官养民。其养有限。以民养民。其养无穷。方今田地多属富家大户之产。值此水落之际。劝其修陇筑堤。不必缓俟来春。则灾民亦得有所托业。岂非以民养民。不庸愈于劝民捐粟乎。然而赈与捐两相须。各郡殷实颇多。济州尤巨。国帑一发。动辄百十万。其势亦难源源接应。富民目击灾难。何忍不一分其忧。与其坐拥厚赀。衅生劫夺。名实俱丧。何如慷慨散财。保安无事。在殷实中大小不齐。兴衰无定。尤宜平允开导。谆切晓谕。使其自然乐效。毋稍抑勒。庶不至专恃富民以养贫民。若富民亦贫。恐贫民益无所赖。保富之法不可不讲。此赈法之推而行之者也。他如陈积贮之说。讲平粜之方。贤太守良有司诸议。无不引经援史。堪资采辑。窃以为此宜预办于事先。未易遽施于当境。今宜亟拯于目前且当远虑于事后。黄水湖水。汇而泛溢。田土漂没无算。来年即丰稔。果能偿常年积获之数乎。难民四逸。庐舍器具无存。来岁即归里。其能复往岁康乐之象乎。制治于未乱。防祸于不虞。固知积贮宜备。即保甲尤必行。向由保甲之不明。所以造册注名。一时繁赜。今既户口查实。经理有方。遂因被灾而暨未被灾之处。行赈法。实行保甲法。如一县有几乡。一乡有几许村。一村有几许民。设立里长乡公正掌记。随地置甲。随时稽考。按月一报。按季又一报。则乡之大小。民之多寡。无所蒙隐。将一律整齐。外方寇盗无从入。境内奸邪无所容。纵有歉收。亦易调剂。傥有他患。守望相助。洵不戢而自消矣。且夫沛泽者上也。蒙泽者下也。致天地于承平。永保长治久安之庥。必在上之得人。而与上下相孚。坚僻自恃不可。阿谀逢迎尤不可。岂独议赈一节也哉。恺管蠡罔窥高深。欲图改弦易辙。承不以为卑鄙。草缮具对。为先生鉴录。斯兖沂曹济幸甚。山东幸甚。即江南亦幸甚。

　　覆星使文孔修张兰芷两先生书　　　　
邹鸣鹤

窃思赈荒大政。以无滥无遗为宗主。以宁滥无遗为居心。而必先去滥。乃可补遗。仁心贵济以仁术也。豫省灾区。广至四十一州县。为数十年来所未有。又值　大帑支绌。司库匮乏之时。稍一浮滥。糜费累万。以数十州县计。糜费即数十万。必致发项难继。实在待哺者无以为生。欲博施而转致屯膏。势所必然也。是以秋间查办之始。鸣鹤奉大府命。谆属承办各员。总以欲求无遗先求无滥欲求无滥先求无私十六字为根本。人心好。颇有心悦诚服实力奉行者。逮阁下衔　　天子命。来豫察赈。谆谆告诫。以详查为核实。以去滥为补遗。窃幸秋间查办本意。略已窥见高深。现在吏知儆惧。民获乂安。四十一属子民。咸仰生成大德矣。惟念积年荒歉之后。瞻田畴则麦收有望。问盖藏则十室九空。冬春百余日中。饥号寒。赖加赈春赈以暂延。断不能恃加赈春赈为常策。民命至重。国计大难。再四思维。惟有筹捐煮粥一法。实力行之。费不多而事有济。施易普而时可久。古人于黍粥糊粥麦粥粞粥计粮计口计锅分厂分担分之法。言之綦详。诚为救荒至计。阁下己饥己溺。此事本切仁怀。惟有将赈无浮滥赈外补助情形。据实上达。专责实心爱民各大员总理其事。详定章程。务令各处实办力办普办。一经　　纶音特沛。自然呼应倍灵。奉行不泛。每邑每日以万人食粥计之。费不过百千。合四十一属一百日计之。费不过四十万千。而因饱暖得生者。统计全境不下数百万人。富郑公之牧青州。韩魏公之帅河北。可复见于今日矣。鸣鹤荷大贤知爱非常。思有益于德政者。无逾此事。且为势所能行。效所必收。是以不揣冒昧。缕陈管见。伏惟慈鉴。不尽依依。

　　再与谢拜赓论救荒书　　　　　　　　
甘扬声

古云。救荒无策。非无策也。无其人也。非无人也。无其心也。古人救荒之法不一。其大要无非因时制宜。量地立法。以实心行实惠而已。盖从来议赈。不外发银米以赈济。开仓庾以赈粜赈贷。募豪富以劝分。及转运籴粜煮粥等法。赈济便极贫民。赈粜便次贫民。赈贷便稍贫民。然而事大而人多。且其权操于上。非下民所得议。窃以为下民得议者。籴粜煮粥数端。其中当以劝分为主。尝闻以官养民。不如以民养民。以远之富民养贫民。不如以亲近之富民养贫民。以一极富民养众贫民。不如以众稍富民养众贫民。何也。城乡之极富稍富。城乡之贫民知之。城乡之极贫稍贫。城乡之富民知之。即如一村之中。某余谷数百石。某余谷数十石。某余谷数石。贫民俱可约核计。某缺谷数石。某缺谷数十石。富民俱可约核计。然后总核一村之中。实余谷若干。以余补缺。或粜或贷或济。酌数分给一村。如是合邑可知。其有不足。则莫如转运丰熟地方米谷。循环籴粜以济之。吾崇地瘠田硗。本非沃壤。然而终岁勤动。广种薄收。以一邑之谷。赡一邑之食。虽无余亦无缺。盖崇西接丰城。彼此盈缩。可以相济。南邻乐安。常年运谷入崇粜卖。东界宜黄。人夫贩籴。去谷无多。惟北通府治。舟楫络绎往来。每年秋熟。沿河商贾贩卖。可以朝发夕至。故吾崇产谷。惟北乡较广。去谷亦惟北乡较甚。大抵吾崇额粮一石。可产谷四十余石。通计合邑粮数。得谷不满二百万石。除荒芜未垦山水淤塞倾圯者。止可得谷一百七八十万石。每年宜黄搬运及装载往郡者。总计极不过二三十万石。其余一百四五十万石。则以本邑谷赡本邑食。亦未见甚有盈余。此吾崇食谷之大概也。去年早稻颇熟。晚稻被淹。通计收成不过七八分。然而上年陈谷最多。兼之义仓贮谷一万三千余石。是以上春接济颇得不乏。第谷价高昂。贫民破产典鬻。疲惫已甚。延至六月。共庆更生。何期早稻低处被水淹没。兼又冲破田亩。不惟无收。并且无田。故通计高低。早稻不过六七分。晚稻六七月闲。颇云秀好。农夫欣然望岁。不料八月中大风数日。吐华之苗不实。刈获时计收祗有三四分。连早晚牵算。大约祗有五分。较之丰年祗得其半。以吾崇常年食谷计算。已三分损一矣。况未禁河时。自左港至白鹭渡。商贾搬运。往外粜卖者。亦复不少。然则来春之谷。其必至无巿。不待智者而知也。况合邑义仓未复。各姓保米俱亏。现在巿价。每石将近二千。荒期尚有半载。其不至饥饿者几希。所幸者。自收获之后。中下之户。各家倍加减省。粟豆荞麦糠山蕨野菜。亦可帮度数月。故岁内尚可勉强支撑。若至来春二三月。杂粮已空。麦秋有待。则中下俱窘。吾崇大富寥寥。素未闻积谷之家。即富户罄其仓廪分散。力亦难赡。若非转运丰熟地方米谷。循环籴粜以济。其何以为策耶。或以粜本为忧。则义仓有钱存贮典铺。能仿古人之法。斟酌举行。未为不可。崇有三都六乡。邀集城乡绅耆明邑宰。将义仓存钱领出。往外省买米。循环籴粜。仍照时价发卖。则米渐多而价渐平。庶不至有钱无巿耳。粜米得钱。归还义仓。如不足原数。可另捐筹补。

