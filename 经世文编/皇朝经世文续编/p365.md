<!-- { "loadSidebar": true } -->
至大小沙船。江南沿海州县皆有。殷实之商。有一家数十号者。会于上海。牙行船埠及该处豆行。熟悉情形。就彼雇募。事有归宿。特恐办理不善。船户人等。不知公平交易。与民间买卖无异。稍为惊惶。即行避匿推诿。或书差牙行藉端播弄。坚实之船。得钱卖放朽坏之船。封雇充数。甚或勾通丁属。蒙蔽官府。增昂价值。把持分肥。种种流獘。皆不可知。必得遴委妥员。并延访老成熟悉之人。到彼访明现在中等通行之价。关担较苏担实在多寡之数。向船埠船商人等剀切晓谕。参酌交易情形。明定水脚。妥议章程。仿照粮船之意。五船互保。十船立一船头。五十船立一总船头。祇责以辨认人船。到津聚泊一处。不问其余。水脚何处先付若干。由何衙门给与执照。船户如何出具认领。由何衙门会报。应否给与较准漕斛。及样米桶袋。每船准带余米若干。货物若干。免税若干。所免之税。奏明于关税盈余项下核实减免。到北执照。呈缴何衙门会收查销。办理妥协。如何给与奖励。及执照款式。领状款式。商人与官交接。究多畏葸。在南在北。应如何设立总局。皆宜预为议及者也。至此项船只。拟运江广二省之米。约及一百万石。以每石八钱折实六八串钱计。约及五十万金。既不能追缴旗丁。又不便请用正项钱粮。应如何设法之处。亦应预筹。此皆前议之所未备者也。前议何足以尽今日之机宜也。客曰。然则何以不言也。曰。是不易言也。譬如行军之事。在于命将。为将之道。在于治心。将必心定而后臂指相应也。必谋出万全而后心乃定也。心定而后识定。识定而后志定。不易言也。不定之故。约有数端。一则通州仓储。积贮情形。未尽悉也。二则粮船海船。聚则人众。恐滋事也。三则万一失事。经办之员。恐赔累也。故不得不郑重出之也。大约仓储之积。足支十年者。雀鼠之耗。变幻百出。去其二成。不过七八年矣。七八年者。气头廒底之米。蒸湿朽坏。去其二成。不过五六年矣。而况不及十年者。畿辅之地。百官军民。皆仰给南漕。必众人之心安。而后　　皇上之心安也。今仓储未必无数年之积。而人不尽知。河运阻滞。惶惶之情。定烦　　圣虑。则今日海运似当急筹也。粮船水手。易于滋事。此诚应有之虑。故议中先议两船兼。而尤于粮船丁舵水手加之意。今拟以粮船之事。责成各该粮道。海船之事。责成上海道拣派妥员带同老成船埠同至瓜洲照应。地方之事。则有扬州府及驻札瓜洲之京口副将足资弹压。再遴委妥员帮同办理。似亦可以无患。至分赔代赔。贻累子孙。为属员所畏。上官体。恩至重也。风涛盗贼。虽可无虞。然意外之事。亦难逆料。此则在精选坚实船只。壮健舵水。分派水师护送巡缉。万一适遇。致有损失。试行之初。似当预为奏明核实。邀　　恩宽免。盖于不测之区。行见之事。必明定赏罚。且必需赏重罚轻。而后人始用命也。

近人谓海运必不可行者。其说有二。曰费无所出。曰人无所归。不知此乃海运难行之处。而非必不可行也。譬若人身受病。必思所以治之。万不能因其病而束手以待也。论海运于平日。则以粮船之费。作海运之费。费有所出。而人无所归。宜筹所以安辑之。上年江浙水灾。停运者十八九。人无所归。亦十八九。较之今日。何止数倍。筹其口食。陆续散遣。亦未见滋事也。论海运于今日。则水手身工。已于水次领足。仍须驾驶回空。口食不忧无着。所苦者。所带私货不能销售。及不能带北坝回货觅利耳。然此究有余之病。而非不足之病也。且其货不过磁器夏布竹木之类。沿途皆可售卖。沿途之货。均可转贩。河渠通利。新漕瞬届。则人不患无所归也。所难者。费无所出。窃谓　　明诏饬行。为畿辅筹民食。　国家断不惜此巨费。而经费有常。不能不多方筹划。则两淮商人。素属急公。现闻奉　　旨传询。议加盐价。以江广口岸。方在减价敌私。不便议加。稔知工用繁多。愿筹报效五六百万。分年带缴。则或遂其报效之诚。作为现在海运之费。不过十分之一。即可足用。万一运库现银不能足数。则就近藩关各库先为拨用。由运库陆续解还归款。此似可筹商鹾使。询问商情。具奏请　　旨遵行者也。此不宜迁延观望坐误事机也。筹经费以运粮艘。备驳船以资驳运。雇沙船以资海运。三者并行。以期全漕抵通。以安畿辅之人心。即以慰宵旰之　　圣心。实为目前之急务。若夫　国家如天之福。河伯效灵。两月之间。闸口通顺。刻期渡黄。不特无事海运。并无事驳运。则二者所费水脚饭食之资。或归通省摊捐。于事亦非甚难。此则前议所未备。而今日所当议及者也。若风汛之顺逆。水程之远近。前议已略及之。其未备者。则有高培源之海运备采。谢占壬之海运提要。董国华之海运事略。齐彦槐之海运南漕议。孙义均之乙酉筹运议。师亮采之瀛槎答问。沈涛之沪渎客谈。钱轼之海运蠡测。魏源之胶莱海运议。皆足以备采择。虚怀采纳。实心措置。知人善任。和衷共济。勿多顾虑。勿惑浮言。靖人心于不觉。消隐患于无形。上为　国家立恒久之规。下为畿辅兆丰盈之象。慰　　九重之宵旰。而一己之功名亦懋焉。勋载史宬。福延后嗣。是在秉钧当轴之贤者。卓远见而坚定识矣。

　海运水脚。谢占壬之苏斛每石八百十文。是以极贵之价。每石三两。每两折实钱六百七十六文。关担合苏斛二石五斗零也。齐彦槐之苏斛每石四钱有零。是关担九三兑银一两二钱。合苏斛二石四斗二升也。与现在牙户所开之关担合苏斛二石。每担水脚一两四钱。苏石每石合漕纹七钱者不同。与鄙人所议每石八钱折实六八串钱亦不同。大约船户所得水脚。每两皆六八串钱。而价之低昂。则视船只货物之多寡与为消长。今拟每苏斛水脚。给以漕纹五钱。再加免税二百担。其妥协出力之船商船户。仍加以优奖。民间雇载。论货之多寡。不论船之大小。是以有装土压钞之事。今则尽船装载。即论平价。较之民雇。已有盈余。足资牙户人等沾润。其应如何酌提行用。听其自议。官不与闻。若辈食毛践土。具有天良。当无不踊跃从事。即胥吏牙行人等。择其驯谨诚实者。开诚布公。与共斯事。当不致居奇货而肆侵渔。致掣肘而偾事。若驳船麻袋。本属无所用之。详于复齐彦槐书。兹不具载。及今为之。船则七八百艘尚可得。风则五六两月亦正可行。若过此以往。则仅可存此说以待将来矣。四月朔日又记。

　　海运北坝交兑议　　　　　　　　　　
陈文述

海运之事。惟北坝交兑最难。以沙船耆舵过于畏葸也。畏挑斥羁留。致误关东豆汛也。为沙船计者曰。但得他人代往交米。沙船仅管运送至津。俾得随到随卸随行。则水脚之多寡可不计也。于是筹海运者曰宜用运丁。为其与北坝熟习也。则州县必照旧予运丁以津贴也。必于津贴之外。增沙船水脚也。夫州县出倍费。而沙船得速行。已属非计。而运丁者。以河运为业者也。其不乐海运之利便者。情与势也。即不至仇敌相视。而不休戚相关者。亦情与势也。则沙船抵津。必多方句串书吏花户经纪以难沙船。公然不敢难也。则暗中设法难之。或羁留驳船。使不得源源接济。或压搁回照。使不得及早开行。或故使人与之寻索逋殴詈打降嫖赌酗酒。甚而结讼。明以困运丁。而暗中实以难沙船。既由运丁交兑。则沙船被羁。不能向官府陈诉也。即陈诉而官府有词以谢也。必致沙船倾箱倒箧以济运丁。逮至开行。而关东之豆汛已误。则运丁交米之无益于沙船。且有碍于沙船如此也。于是为变计者谓宜州县派人自交。夫州县以中缺计。漕米约五万石。须沙船五十只。每船一人。须五十人。州县安得有如许心腹干练之人。则或酌派数人。使乘沙船往耶。无人之船或先到。有人之船返在后。或十日。或半月。不可料也。则未到之日。皆先到船只停泊以待之日也。或使由陆路往。则米未上船。人须先行。所派之人。贤愚不一。即得其人。而州县肥官。漕务利薮。北坝之人。所欲得而甘心也久矣。其需索刁难。必视运丁有加。费用大而赔累多。其究竟终归于亏空库项。而受其刁难勒掯之日。皆沙船守候待兑之日。设遇不肖。其智计未必出运丁下。则州县派人交米。即无碍于沙船。而实无益于沙船如此也。则莫若委员。夫历年河运。各帮有运弁。各府有通判。各省有粮道。官非不多。而北坝交兑。仍以责之旗丁。刁难勒掯。官未尝过问。并亦不能过问。不敢过问也。而旗丁者。不尽在船也。南北兑运。包与舵工。则舵工者。旗丁出官代驾之人。与旗丁无异也。彼舵工虽交米。而所以交者。舵工不能自为政也。每帮有熟悉南北办事旗丁数人。出承其总。所谓尖丁是也。费用若干。照旧章而损益之。各船以所得于南者分肥焉。设有彼此争较。则官不过使旗丁多出钱与北坝。得早交卸。买静求安耳。而北坝之花户经纪口不言钱也。惟以米色为词。米色之美恶无定也。钱至则糠秕皆精凿也。钱不至则珠玉皆泥沙也。言米色者曰。干圆洁净。夫干与洁净。米之所能也。圆则米之所不能也。为经纪花户者曰。即使粒粒珍珠。亦须打眼钱。是运丁在南。所以讹州县而苦百姓者也。是慎重米色者。功令所以重　天庾。而若辈即以为挟制取财之具。是以米色愈重。苛索愈多。而米色亦愈坏。势相因也。若沙船运米。委员往交。不过坐待河干。互相观望。委员之任事者。不过明为出力。公牍禀呈。暗为调停。敛钱给费。其不任事者。不过拚一官以殉之耳。是委员之无益于沙船又如此也。

