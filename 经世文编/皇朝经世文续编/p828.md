<!-- { "loadSidebar": true } -->
一寻常案件定期放告。随时切勿滥收也。夫小民钱债田土口角一切细故。一时负气。旁有匪人耸之。遂尔贸贸来城。忿欲兴讼。实则事不要紧。所欲讼者。非亲即友。时过气平。往往悔之。官若随时收呈。则虽有亲邻。不及劝阻。而讼成矣。一经官为讯断。曲直分明。胜者所值无多。负者顿失颜面。蓄忿渐深。其害有不可胜言者。且官即清廉。结案即极神速。讼者自田闲来。人地生疏。断不能一无所费。此长官任事太勇之过也。若官非三八日断不收呈。则讼者欲告之日。未必适逢放告之期。此数日中有关爱之亲邻。为之劝解。则词状未投。欲告者旧情未断。为所欲告者颜面无伤。不难杯酒释憾矣。夫如此。则讼端渐少。和气所蒸。可以兆丰年而酿厚俗。又不仅惜民之财已也。此爱民者。所宜体量及之者也。傥自诩聪强。收呈不以其时。能则能矣。毋亦不恤民隐乎。况更有藉此巧取者。吾乌乎知之。至如命盗伤抢亲等案。则应各就地方情形。择其尤要者。酌定十条。或八九条。刊刻宣示。准其随时喊禀。或于大堂悬锣。准告者鸣锣。官闻锣声。立即讯办。则又不必具呈矣。

一究出讼棍必须严惩也。民闲些小事故。两造本无讦讼之心。彼讼棍者。暗地刁唆。诱令告状。迨呈词既递。鱼肉万端。甚至家已全倾。案犹未结。且有两造俱不愿终讼。彼此求罢。而讼师以欲壑未盈。不肯罢手者。为害于民。莫此为甚。地方官果能实力稽查。多方察访。并于当堂收呈及审理讼案时。遇有情涉虚诬者。立即带回内署。究明词系何人所作。何人教诱。细询其年貌住址。即由内署密出签票。责成妥役。严慎查拏。大抵此辈住房。总不离官衙左右。须于夜阑人静。或黎明时。亲自围拏。且搜其唆讼确据。如呈钞批之类。获案后。情重者。照例详办。其稍轻者。仿照萧山汪龙庄先生学治臆说所载。将该犯锁置堂柱。令其鹄立看本官审断他案。闲日责决数板。旬月之闲。未有不惫甚告饶者。虽极繁难之缺。但须办一二案。惩两三人。则若辈闻风丧胆。外来者裹足。本籍者革面矣。抑衡更有请者。州县官审理词讼。如审系被告理曲。但非再犯。其杖笞以下罪名。不妨宽免。祗令对众长跪。巳足示惩。盖予负者以改过自新之路。即留胜者以有余不尽之情。亦长官造福之一端也。若审系原告情虚。则必须依律照例。加等严惩。断断不宜姑息。庶诬告者知畏。而讼日稀矣。抑又有请者。牧令为执法之官。而用法至枷杖而止。枷杖之外。不得自专。原不宜轻视枷杖。惟既用枷杖。则必须临大堂。于万目共之地。示以不测之威。并震以难回之怒。如击案疾呼。离座挺立之类。不妨稍参权术。俾与浩然之正气。相辅而行。务令观者人人晓然于官之所深恶而痛绝者。专在于此。则一惩百警。此后转可以缓罚而省刑。此子产之所以称惠人也。总之官纵慈祥。而惩治棍蠹。绝不可露一矜怜之语。与稍假以和霁之容。一为所窥。或被旁观冷眼看破。此后人人玩法。措手尤难。此不但治讼棍为然。其书差及一切莠民。似皆宜用此法。

　　上李节相请通饬革弊政状　　　　　　
方宗诚

敬陈者。宗诚作令五年。深知民闲之疾苦。第一莫患于讼累。第二莫患于盗贼。讼累之害有三。一则原被告喜牵连多名。二则差役传人入城。稽迟禀到。勒令供应饭食。往往破家。三则男子轻于拘押班管。妇女轻于押交伴婆。凡此三者。皆由州县官不亲身受词当堂批判之故。盖民闲呈词。多由讼师及代书所作。其中作伪之情节。牵连之人名。皆讼师代书及差役教唆。官或委典史收词。或由承发房门房传词。或至夜晚始收词。官未见讼者之面。细加盘诘。但判日期。送幕友批示而已。幕友但据呈词加批签票。往往误准误传。亦或有当准而不准。当传而不传者。批判一误。则奸民讼师。更生其巧诈之术。而良民遂被害无穷矣。夫小民初见官府时。尚不能机变百出也。但令牧令每放告之期。必于上午亲身受词。细心研诘。观色察言。则讼者于讼师之语。尚未熟记。代书之词。尚未周知。往往供与呈词。自相抵牾。而真伪可辨其五六。其情节虽真。而牵连之人名。又细加穷诘。然后当时批判准驳。其准者。非要被要证。皆亲笔涂销。于是传案之人少。而牵连者蒙其福矣。且传案之人少。则差役不得藉词延宕。按地里远近。定日到案。届时不到。即责惩之。一到即讯。一讯即结。于是差役需索之害减矣。至拘押班管。必系贼盗奸拐殴重犯。拘押妇女。必系因奸致命之犯。其余寻常案件。皆不宜轻于拘押。男则住店。妇女则令其家人照管候讯而已。若轻押伴婆。丧廉耻而坏名节。其害无穷。然欲弭此害。非州县官亲自上午受词。人人躬亲审视。事事躬亲考察。难除其弊。可否请中堂通饬各州县遵办。以惠小民。有不遵饬实行者。严行参撤。风气庶几可转。

其盗贼之害亦有二。一则北方赌博风盛。洋烟畅行。集会期多。无业游惰之民。赴集赴会。与外来游民。居聚处。互相起意。由是人少则相与为窃盗。人众则相与为抢劫为强盗。是赌博洋烟即盗贼之根株也。夫洋烟至今日。洵难禁矣。赌博之禁。亦有所难。盖州县官止一人之耳目。而同僚如典史汛官。往往藉赌为生。各村各集聚赌。两人皆有陋规。为之包容。及州县官察知往拏。而伊二人已通信知会矣。其未与伊二人陋规者。又往往藉拏赌下乡。拘系平人。以遂其诈财之计。而真赌者反不问焉。此赌风所以炽。盗贼所以多。而良民所以受害也。一则捕役获一盗贼。必先令其诬扳多人。或曰同伙。或曰窝家。或曰买赃。其实真者十不一二。官如不传。即通知事主令其控告。致官有不能不拘传之势。及一传到。大半良民。官之明者。及时审释。而民所费已多矣。何况再拘押乎。是贼所盗者止一家。而被诬扳者数家或十余家。其破费家资与被盗等。甚且有过于被盗者矣。所以然者。差役解犯赴州赴府赴省。花费甚多。如府州与省中过堂无期。则不但旅费不赀。且加以各署吏役之需索。此项各省通例。皆由差役赔累。州县官向不自发。此差役所以不愿拏贼。惧其累也。否则拏贼必先令其多扳。固属诈赃。亦为解费计也。是惟州县官与差役约。获盗重赏。不获重比。至解府州解省之费。皆官自任之。不令伊等赔累。而贼有诬扳者。必先密询其人家资之多寡。与其平日之良莠。然后分别传否。而重责诬扳之贼。与教诬之人。是亦安民之一道与。伏祈中堂通饬各州县。严治捕役教贼诬扳之罪。而重其获贼之赏。至一切解费。皆由州县自发。又通饬臬道府州。凡州县解上之案。速即过堂。无令解役久候。并不许胥吏妄有需索。至典史营汛。请严札禁其受贿纵赌。亦不准擅自下乡。藉拏赌讹诈平民。如有犯者。许州县官禀讦。如此。庶州县不致掣肘。而良民可安。宗诚忝为亲民之官。于职分内事。尚未能尽其万一。何敢越分妄论。然谬蒙知遇。愚见所及。不敢不陈于左右。维鉴察焉。

　　上大府清厘积案书　　　　　　　　　
舒梦龄

卑职楚南下士。材识庸愚。自去春谬膺民社。知州县为亲民之官。一切上控及自理词讼。均应随到随结。庶小民可免拖累。案牍可冀日清。是以每遇告期。亲自收词。设有情节支离。以及捏词刁告之事。随当堂驳饬。将原词掷还。分别轻重。酌予惩儆。其准理之案。并奉到各宪批发之件。无不实时审办。如控情得实者。立将被告治以应得之罪。傥所控子虚。一经讯明。立即究处。以戢刁风。从不稍任经差延搁。昨奉署本府谆札令清厘积案。遵即吊齐原卷比差严提分别讯详在案。惟思狱讼之积压。固由承审之迁延。然其中势不能及时办结者有四。敬为宪台陈之。夫刁民健讼。俱系架捏大题。图准不图审。希冀滋扰善良。及至差提紧迫。辄即上告。藉得宕延时日。即使奉文押发。往往乘闲脱逃。州县以事关上案。未便以久不投到详请销案。以致经年莫结者一也。再原告具控之后。被告或逃亡病故。或住居隔属。备文关提。累月经年。查无踪迹。而原告犹刺刺不休。甚至一案牵涉多人。先到者交保候讯。及未到者续传到案。而交保之人又已潜匿。此往彼来。鲜集讯之期。以致无从审办者二也。亦有两造控诉到官。业经亲族调处。具结详销。上宪因情节未协。驳饬覆审。而原被证佐。均已四散外出。不愿再行投质。以致案结无期者三也。至于刁生劣监。无地无之。开征钱漕之时。该生监等本户粮赋。断不上紧全完。及至差催。非上告经匠浮收。即系胥役勒折。呼朋作证。引类联名。以告为抗。乃其长技。及奉宪批提审。即避不到案。而核其情节。又系牵涉书差。不敢详销。致干宪诘。以致延难讯结者四也。以上四条。积案内大约居其半。管窥之见。请宪台通饬各属。查明档案。凡原告架捏大题。并生监告浮收勒折之案。如久不投到者。准予详请注销。将来再控。另作新案办理。若控情较重。专拏原告治罪。其有被告实系逃亡病故。无从提质。及案内牵连无干之人。饬传不到者。亦准叙具妥详。呈请核销。如有重大事件。被告在逃。声明缉获另结。其有先经和息详请销案。复奉各宪驳讯者。尚求逾格慈施。准予覆详销案。不必再行传审。以省延累。此外原被人证。俱未集讯。并上控未结新案。仰祈酌定期限。谕饬迅速完结。似此明定章程。准其销结。予以限期。自可赶紧清厘。不致有名无实矣。

　
卷一百三　刑政六治狱下

　　宋洗冤集录跋
洪颐

