<!-- { "loadSidebar": true } -->
昔淮南王安言。越人好攻击。固其常。然则闽之械。自汉以来然矣。岂郢与余善等阶之厉哉。细虞构衅。攻杀无已。祸连孙子。殃及乡闾。踰百年不能解。其意似近于公羊春秋之百世复。而用之不得其义。以至此也。然其乡未尝无善士良民。知畏法循理。所以滋难贾祸。以裹胁其众者。不过桀恶数人。为之渠帅耳。又有一二奸宄舞其间。与悍役比。如虎而翼。结以渔利。簸弄以饵官。曰泉之民顽而吝。独械可威劫而货弋也。官谘之旧尹及同寮。则皆曰。彼土风气固然。且大邑廉俸仅千金。而岁费当数万缗。郡伯之例规。幕宾之修脯。驿传之供亿。贼囚之解送。其用至浩繁。计安所出。非资贿于民不可。资贿于民。则莫械若也。故兹土者。上下内外嚣然惟贿之是图。官所置民壮乡勇。大抵皆市井诸恶少。与悍役日出诇伺民间。一闻某乡械。则鼓掌相庆。否则疾首蹙额。若不可终日。呜呼。宗族乡党。古者所以教之保息联比睦任恤。以厚风俗者也。而杀相寻。至于此极。岂其民独无人心。皆利灾而乐祸者哉。毋亦教化之久不行故也。患已炽矣。而令长又从而鱼肉之。纵其爪牙四出攫噬。民杀人而官放火。是官自为寇而民与为也。冻馁其父母。离散其妻子昆弟。系累其宗族亲戚。水益深。火益热。不糜烂其民不止。呜呼。为民父母者。奚忍而致此毒耶。然而官则告于大吏及人人曰。百姓诚刁悍。虽孔孟复生。莫能教化也。呜呼。民果顽嚣不可教化耶。吾闻往数十年。有史必大者。令晋江。一介不取。每食不过蔬菜。以峻法束吏。以诚求察民情。行之二年。庭无讼牍。泉人至今思之。是岂易民而理者耶。今即不能遽兴教化。顾有简易之法在。曰。但令治狱毋谋贿。捕人毋用兵役而已。凡四乡械。必有期会。非需数日不办。令长能于未发之先。稍察萌芽。登即单车诣乡谕散。理其曲直而禁约焉。善之善者也。其已成者。令亦单车诣乡。随从一二人外。一切胥役民壮乡勇屏不用。呼其父老。与其绅衿。明告之曰。杀人者死。国法也。令不得私且枉。乡有恶子不除。国之贼。亦若之殃也。吾来为若治大狱。锱毫无所取。誓不令一役扰若民。若执倡及杀人者以献。余皆安堵如故。无所问。其非正凶而赂以代者。遣之去。若不听吾言。设易一惏且酷者至。将大不利于若。玉石俱焚。若何幸焉。且若犯国法而亡命不出。是罪再不赦也。　　圣天子在上。贤大吏在下。岂其为一人而法不伸于天下。若何愚也。彼民怵于祸。困于财。若坠涂炭久矣。一旦见良有司之来若此。人人得所依倚。如是则比屋安居。焉用逃窜。焉敢不用命。何犯不可得。何狱不可解。虽然。此其道又在乎豫信。豫信之道奈何。曰。令长始下车。毋受吏赂。毋诛民财。束仆从胥役严。治民事勤。决词讼敏。居是邦也。远邪佞。亲正直。暇则循行郊野。与其父子兄弟询疾苦。劝仁让。相亲犹一家。相视犹一体。民之信之也豫。于是又择其乡之齿长而端悫者。立族正及副二人。如古三老啬夫。凡乡有不便于民及讼事。族人以告族正。小事族正判其曲直而罢。大事族正自诣县告。或率其人俱至。以俟令长听断。令长有所问。以片纸召。族正亦如之。其人至。则公正廉明以鞫之。忠信慈惠以察之。不烦言而狱已解矣。行之一二年。民无可讼。令长即有缓急。民且争相资助。如三辅之输租于儿宽。山阴之送钱于刘宠。何贫乏亏空之患之有。舍此不务。而以饿豺苛虎为长技。转相仿效。罪浮于盗贼。孽遗于子孙。然而残破。户户颠连。弱者转于沟壑。壮者驱之萑苻。吾恐丧躯陨世。降一夫之祸细。而交激乱酿一方之祸巨也。

　　崇阳客问　　　　
缪嘉誉

甲戌仲冬。客至远方。延坐寒喧。甫数语。客曰。先生情貌丰适。而神色之间。似重有忧者。公事耶。抑私事耶。余应曰。十年不见。子于相人书。又多所领悟。而明于观色如此。余下车伊始。办二巨案。不惜多费。夏间山匪起邑。督团防堵。大兵过境。楚勇分扎。支用浩繁。多所逋累。毫不萦心。惟于地方利獘。思补救之。溯自束发侍宦游燕赵。入仕途先后卅余年。历官衙者数十。繁疲不同。风俗互异。要之居官者。以清慎勤为主。勿任性。勿废事。罔不治理。孰意权斯邑篆。半年之久。察其所难。几无措手之处。安得而不忧耶。客曰。先生之忧。公而非私。仆山野人。不识致忧之端。曷详以相示。余曰。首则理词讼。次则严缉捕。与夫勤催科。驭书役。此四者皆非易易。子不厌烦。当从容分晰以毕其词。客曰。词讼似不足窘先生。先生昔宰乐温。父老乡民。至今多称道不衰。佥云案无留牍。狱无冤民。古之神君。不是过也。何彼易而此难。余曰。理词讼之法。判是非。辨曲直。以尽父母斯民之心。明以听之。公以断之。委曲体察反复开导以结之。两造悦服。必无上诉冤者。此邦则异是。如修小怨者谋之讼师。情控告。不为准理。则盗窃请缉。别案获贼。则授意于贼。扳诬所控之人。良民受诬。畏见官长。必贿差不唤。原告遂上控以胁制之。批回另票。迟延数月。差囊已饱。再串团内棍衿出头。令其私和赔赃了案。共享其利。而一家倾矣。知之不能救。可奈何。又如捏重情以告人。准理后。被告多系朴民。畏审贿差。比至三月。原告不催。照例注销。告人者逍遥无事。被告费财。反感激原差护庇。不令见官。此真出乎情理之外也。更有捏伤告人。明知非真。先批验夺。乃贿仵捏伤。势必补呈伤已成残。原告随指引甲差。百计威吓而鱼肉之。受害不敢控诉。间有聘得讼师。诉出捏伤图搕情事。一见批严。被告呈催。原告永不到案。无从判断曲直矣。他邑控案。一结可了。州民多诈而好讼。数年已结之案。忽起空中楼阁。翻告新案。总不外殴辱残伤估拏肆抢各重情。一经批准。被告到案诉出真情。即拟销案。必致逞刁。或拾伤请验。或扭禀追赃。立即质讯。虚实既分。两造押下取结。原告必逃去上控。从此百唤不到矣。妇女控案。收词时。总云夫病子病。或夫与子被人殴伤。偪逃在外。集讯之下。必系极无理之事。抱告又系极老极幼之人。无从处治。傥若不接呈词。拦舆哀告。勉强批理。总不投审者。十有八九。一纸伪词。冤苦百姓甚矣。又有本不告状。旁有挟仇者。帮给钱文。三四次必求准理。或书役知被告愚朴胆小。可供大嚼。一力怂恿。当堂呼冤。求速唤究。迨至被告一诉。数月并不集讯。比急。反求销票。总称原告远扬。而承票与分肥者各饱。此等控案。比比皆然。劫案难获真盗。川西州县。大率类此。

比差太严。则串原告。指控疑似之人。获案求讯。官知其枉。取保候质。另缉正盗。原告必来力争。不可轻纵。甚至崩角呼冤。不得已押候另讯。或有游供。总言邀劫。半途逃归。未经上盗。邀行者。数名巨匪。而其中杂以良民。非夙有挟嫌。即原告心疑者。真匪不可必得。良民拘之尚易。细心研鞫。毫无供赃。押禁则每多冤死。保店则差必私放。历任所收无质证之匪数十。欲提讯保释。半系曾经上控批回严讯之案。未上控者。甫经提出察讯取保。原告呈词立至。总云放出报复。必被戕害。勉强纵去。定遭上控。原差跪求拏回禁押。日食三斗粟。囚不能饱。囹圄为满。死亡枕籍。历任诸公从未清厘。五日京兆。莫挽颓风。何以处此。民风好讼。原畏官清。公正廉明。何愁上控。今则不然。竟有初控即存不结之心。案中要证。故意漏去。试讯一堂。两造各执一词。必得此证人一质。方成信谳。勒差传唤。定期审结。原告见讯出真情。万不得直。随有引诱上控之人。同赴省垣矣。批回票唤。不敢到堂。比愈严。则控愈上。展转数弓。官必交卸。如不交卸。亦必年终销票。留此案根。换官再告。良民受累无止期。书役多承一票。多享一票之利。竟有控经三五任。未得一讯。当被告数年。从未见官者。理词讼之。难如此。客曰。万春去此不数十里。昨过其地。闻居停主人。道及先生办团丁夜巡法。获盗甚伙。又下乡手擒八匪。并得赃物。皆崇宁劫盗。缉捕甚能。又何必忧。余曰。子闻者。系缉捕有法。岂料所忧者。在法无可施乎。近省州县绅粮。通匪者多。而州属为极盛。西南二乡。几于比户皆是。东北次之。境内劫盗窃发。十案难于一破。半皆窝于大户高楼邃室。茂竹深林。差役知匪在彼。从未敢轻入者。前任派家丁。带练勇。偶至厅堂。曾率死党殴辱。反控抢掠。不为究理。上控告提。委员来讯。归罪差练多事。劝令息结。到此半年。曾选干役。远远跴捕。虽未敢公然抗拒。每于人静夜深。多人持械。送匪远扬。有人指告。恃无赃证。不能科窝匪之罪。虽失主控诉。匪终难获也。再有富绅销赃。箱挑笼。公然赴省。三五日销毕方归。有人知之而不敢阻。差亦不敢过问。前任曾因原报失主。查得赃欲出境。偪差往阻。党与多而差练少。反缚差送究。大肆喧闹。将差枷责。并劝原告宽恕。所以差于盗案。畏绅甚于畏官。销赃劣绅。差更畏之敬之也。然而绅之党匪。不必尽抢劫也。借通会匪声气以保身家。既而报私怨。害良民。多聚匪于家以为爪牙。夜则出劫。日则潜藏。举贡生监。窝匪者十有五六。武举更甚。所以有四大寇。十二大管事。焊子行。党子行。各名目。分门别户。良民畏之如虎。不敢控诉。访查虽真。办不易办。更可怪者。大邑新津灌县温江之匪。我境窝户。引之来州肆劫。彼境窝户。又引州匪往掠。明明知系棒匪。州中无案。差不敢缉。亦不缉。既可渔利。又不得罪绅衿。交互劫掠。案总难破。每到冬令。各匪均赴县。谓之做生意。新正得财而归。愍不畏法也。境内巨匪。不必系穷而无告者。子弟通江湖。其父兄家族。必先有数纸首状。叙明在外不法。存案免累。批准者甚多。一经犯供。由其父兄家族跟究。到堂有词可措。纵认查有踪。缚送究办。其实捕急则逃。稍缓即归。享劫财之利。竟有因而致富。购良田捐功名者。人遂乐于为匪矣。

