<!-- { "loadSidebar": true } -->
至劝分之法。古人区贫民为三等。极贫次贫稍贫。其稍贫者。有亲戚可以通融。有朋友可以借贷。其次贫者。有田宅可以鬻卖。有衣物可以质典。且耳目至近。契券炳据。后可催收。富民不至受累。其难处者。在于极贫。极贫之人。多因老病。产业已尽。负欠更多。无处生活。然老者或子姓代为挪移。病者或病愈亦能还偿。是又在同村共姓之稍有力者。委曲而保全之。惟寡孤独四民。举目无亲。则真无可挪移。无可还偿。然尝即一姓一村计之。大姓不过数十人。小村不过数人。是又有委曲保全之法焉。陆道威劝施米汤约云。凡饥民至饥岁则易死。非尽由不得食也。饥民饥渴久。肠胃日细。骤得食。则迸急不能容。往往肠断而死。故久饥之人。不可食饭。即糜粥亦不可多食。宜倾向桌上令饥民吮之。恐伤其肠胃也。尝考方书。惟谷性最养人。但得谷气。即累日可以不死。今岁荒粟少。素封家虽不能以谷济人。而本家饔飧犹自不废。愿与好者约。凡朝夕炊时。幸少增勺米。汤沸。挹取数杓盛大瓮中。明晨以汤再炊。重入米粉或菜少许。使成稀粥。更以姜三四块捣碎调和。各就门首施之。或一次或早晚二次。汤尽为度。用以少润饥民肠胃。是有八。不费。一也。可久。二也。不另起锅。无冒破之费。无董率之劳。三也。米汤之中。稍投米菜。仅堪免死。不堪饱餐。无耻之徒。不思侵夺。四也。无肠塞之害。五也。腑脏常润。不至干枯细小。虽食豆粞糠诸杂物亦无害。六也。饥民畏寒。寒气入心即毙。有姜汁则解寒气通肠胃。七也。兼去秽恶。令人不生疾疫。无转相传染之患。八也。救荒数策。惟此方而便。公而溥。以数十户之余而活数人。以数百户之余而活数十人。安有不给之理。且富为怨府。吾崇从前以盈余贾祸。赀财浪费者。往往而有。傥以日后之浪费。济目前之急需。纵有强梁。亦当敛迹。则富民之委曲保全为贫民谋。实为自已身家谋也。惟是临渴掘井。不如未雨绸缪。岁内宜即邀集绅耆。领钱往外买米。以二月间抵崇。方为妥。或谓六乡居民散处。必须搬运。毋乃脚力为艰与。然考吾崇水道。自北而南。繇自鹭渡历吴坊孙坊王郭墟刘家渡左港。则北乡之水道通矣。繇是沿河直上。过两城至两港口分河。南之东则直达凤冈墟为宜黄界。南之西则直达谢坊为乐安之界。而南乡之水道通矣。至于东乡。虽不通大河。而自南岸墟入小港历严溪艾坊务东以至杨家桥上始尽。西乡亦不通大河。而自左港入小港历港南元家桥水眉以至石牛铺湖边始尽。则东西乡之水道通矣。况当春夏泛涨。船必可达。至河尽处虽费肩挑。极远不过数十里。且即出粜时增船费。亦不为苛。此搬运之策。可以为六乡预筹者也。总之领义仓之钱以买米者。本古人转运之意。有米可籴。则稍贫之家。不至抱金待毙。其劝城乡富民出粜借贷。而又各家分煮糜粥者。亦本古人赈贷劝分之意。次贫极贫之民。不至束手无策矣。吾崇人心醇厚。乐好施。一切公事。无不踊跃捐输。况救荒急于救焚。非可旦夕姑待。仁人君子。有不因时量地。以实心行实惠乎。足下仁心为质。义问宣昭。想亦同抱此慨。故敢先以鄙见商焉。

　　劝籴书　　
叶裕仁

径启者。目前最要之策。莫如买米。计城厢内外现存米约六千石有奇。日消二百余石。仅支一月有余。城中粮尽。恐不能安靖无事。牙行不出境往买者。邻邑既已遏籴。必向浒关无锡籴买籼米。籼米之价。闻高于此间巿价。官长抑价。使不得腾踊。小民颇受其利。然贵买贱卖。谁为之。牙行之不往者。正为此也。宜酌定其价。无令亏折。宜有愿行者矣。然又以道途有剽敓之患。存储有不测之虞。宜分储各铺彼方以有米为累。岂愿贩籴他处之米。以招屯积不虞之祸。故托言无资。藉以塞责。是宜给之资本。令其不获借口。呈请官长。拨兵弁拥护。其实沿途索米者。不过乡城无赖十数辈。时集时散。究非寇盗。尚可慑之以威。惩之以法。非真道梗不可行也。如逡巡畏避。粮尽之日。其患更有甚于此者矣。明者当不待计而知也。要之目前之价尚平。后日必致腾贵。目前之畏途。后日更为可畏。至万不得已之时。难免此一行钱愈费。米愈少。而愈不济事。其奈之何。上海杂粮。本地蚕豆小麦。俱宜赶紧收买。所费无着。可否催捐下抚恤之款。挪借尽数买米。粜米转钱。以供抚恤之用。未为晚也。一物两用。彼此交便。不无少补。管窥所及。未审当否。祈赐定夺。

　　与永丰令论闭籴书　　　　　　　　　
周树槐

下车之始。竞传新政。河泽九里。亦邻邑之望也。曩辱虚怀下询。久未有以报。今闻足下刱为米禁。严拘舟子。责以环保。载米出境者罪之。丁江接壤敝邑。逻者如云。绝流而守。足下躬至江干。大申约束。蒙也惑之。南昌以下。灾亦重矣。会城地大人众。就食者日不绝于道。赣吉之米。方舟而下。犹不足救济。大府轸念民瘼。方奏停关税。以来远商。分遣多官赍持库金。乞籴邻省。永丰在邦域之中。而足下坐拥贱米自丰。省商已籴之米。悉闭不出。怨声讹言。腾于远近。会城来者。言自大府以下皆怒足下。闻有以告足下者。足下毅然不为动。持之益坚。足下不屈于势可也。不察于理不可也。谷之在天下。犹血之在人身也。商者气之行血者也。气壅血滞。于是有撄而为瘿。历而为历。其不到者为偏枯。以天下之谷养天下之人。丰不见多。歉不见少。流而不忧其竭。故古之戒遏籴者。非独救灾分患。亦物之理然也。且自封建之世已然。况郡县一统者乎。足下若私其县。民将各私其村。村之不均。有食浮于人。有人浮于食。吉荒城也。米无肆。日仰给乡米。仆至之明年春。米之来忽少。数日价腾贵。适阅受民词。有乡人请禁远籴者。仆曰此奸民也。立械以徇。米大至。即日价平。行乡至一村。以乏食告。问之邻村。谷多不得籴。仆躬往诘让。皆曰甚欲之。为村人阻。嚣嚣焉始禁远贩。其后虽近村而亦不可。曰留食本村。实无一钱以籴。逮其魁。余皆窜伏。谕各村皆解。此仆数年前已试者。永丰地相错。俗相近。假而有此。不审足下何以处之。岂当身帅先之也。足下诚私其县乎。孟子曰圣人治天下。使有菽粟如水火。其在今日。必也使银如菽粟。何也。古之取民以粟。粟足则民富而国亦富。今之取民大都以银。银荒则民困而官亦困。　国初天下始平。远僻之县。商贾未通。年丰而榖无所渫。谷益贱。银益贵。一两之供。至或费六石之粜而尚不可得。积逋不可胜计。有司日以笞棰从事。然而坐被议者相属也。其时志古之士。任源祥顾炎武之徒。欲为民请命者。未尝不疾首于唐之两税。明之一条鞭。皆欲变其取民之制以复于古。若岌岌不可以终日。然自　国初逮今百有八十年。民相安于输银。虽欲使复于古之布缕粟米力役。唐之租庸调。而民不愿者。银虽非其有。恃有谷焉坐而致之。虽贵有以敌之。而赋不觉其重。则通商之效也。今欲节谷之流。而适以塞银之源。非计之得也。足下即不为催科计。得不为抚字计。人之言曰。谷贱伤农。谷贵伤贫民。今仓谷以常平为名。其实有减价之粜。而无增价之籴。意主恤贫民。农之伤未有过而问者。愚以农者天下之大命。农伤则无不伤也。农有三。有田而耕之者。农也。不耕而以田佣人者。富民也。亦农也。佣田以耕者。农也。即贫民也。彼质金而受田。田之获输其十之四。而私其六。计其口食工直牛种器用之需。粪田之费。质金称货之息。较其耕之所得。与籴而得之者。相去盖无几耳。而谷甚贱。或几于过之。由是罄其所得。不足以更费。而水旱之灾不与焉。故贫民有以农益贫者矣。若夫贫民之不农者。谷虽甚贱。不可得食也。率仰食富民。与有田之民。谷贵则有田者富。富者益富。富以兴事。必有所资其力。即富以养欲。必有所给其求。则其缘而食焉者亦众矣。使富民以谷贱。无余财。而有田者或不免于贫。必不能以时诎举赢。则其得缘而食焉者或寡矣。是故谷愈贱。则贫民愈窘。今足下为丰人谋。至于闭籴。鳃鳃焉惟恐谷之贱而或贵也。又仆所未喻也。惟足下本重农贵谷之意。考古今之变。察物之理。毋私其县而忘其害。下以广丰人之利。上以分大府之忧。而不徒以强介自喜。则于仆所陈。或不以其尽言也而罪之。

　

卷四十六　户政十八荒政下

　　平价禁囤议　
李象

