<!-- { "loadSidebar": true } -->
窃照官军攻克金陵。业经浙江抚臣曾国荃将大概情形。于十六日亥刻。会同臣等驰奏在案。兹据曾国荃十九日咨称。此次攻城剿洗老巢之难。与悍贼拌死鏖战之苦。实为久历戎行者所未见。自得天保城后。城中防守益密。地保城扼住隘路。百计环攻。无隙可乘。直至五月三十日。始经李祥和罗逢元王远和黄润昌陈寿武熊上珍王仕益等。率队攻克。占取龙膊子山阴。居高临下。势在掌握。自六月初一日起。各营轮流苦攻。伤亡极多。李臣典侦知城内米麦。尚足支持数月。又见我军地道三十余穴都已无成。官军五万余人筋力将疲。若不趁此攻克。事久变生。深为可惧。李臣典愿率吴宗国等。从贼最密之处。重开地道。萧孚泗黄润昌熊登武王远和愿距城十数丈。修筑台数十座。通派各营队伍。刈割湿芦蒿草。堆捆山积。上覆沙土。左路地势甚高。利于声攻。右路地势极低。利于潜攻。如是者半月。未尝一刻稍休。肉薄相偪。损伤精锐不可胜数。总兵陈万胜王绍羲郭鹏程等。素称骁将。数日之内。次第阵亡。尤堪悯恻。十五夜四更。地道装药之时。曾国荃与李臣典正在洞口筹商一切。忠酋李秀成突出死党数百人。由太平门傍城根。直犯地道大垒。别从朝阳门东角出数百人。装官军号衣。持火弹延烧各垒。及附近湿芦蒿草。官军久劳之后。夜深几为所乘。赖伍维寿李臣典黄廷爵张诗日堵住左路。毙贼无算。彭毓橘熊上珍陶立忠等堵杀右路。擒斩亦多。幸克保全洞口。十六早向明。曾国荃将四路队伍调齐。预饬各军稳站墙濠。严防冲突。惟将太平门龙膊子一带。自黎明攻至午刻。李臣典报地道封筑口门。安放引线。曾国荃悬不赀之赏。严退后之诛。刘连捷朱洪章武明良伍维寿熊登武陈寿武李臣典张诗日各率营官。席地敬听。愿具军令状。誓死报　国。遂传令即刻发火。霹雳一声。揭开城垣二十余丈。烟尘蔽空。砖石满谷。武明良伍维寿朱洪章谭国泰刘连捷张诗日沈鸿宾罗雨春李臣典等。皆身先士卒。直冲倒口而入。各弁勇蚁附齐进。锐不可当。而左路城头之贼。以火药倾盆烧我士卒。死者甚众。大队因之稍却。经彭毓橘萧孚泗李祥和萧庆衍萧开印等。以大刀手刃数人。由是弁勇无一退者。而武明良伍维寿朱洪章刘连捷谭国泰张诗日等。各率队伍。登龙广山。与右路太平门之贼。排列轰击移时。贼乃却退。李祥和王仕益从太平门月城攻入。贼知此次地道缺口。不复似前此之可以堵御矣。维时官军分四路剿击。王远和王仕益朱洪章罗雨春沈鸿宾黄润昌熊上珍等进击中路。攻伪天王府之北。刘连捷张诗日谭国泰崔文田等进击右路。由台城趋神策门一带。适朱南桂朱惟堂梁美材等。亦率队从神策门地道之旁。梯攻而入。相与会合齐进。兵力益厚。直鏖战至狮子山。夺取仪凤门。

其中左一路。则有彭毓橘率罗朝云赵清河黄东南与武明良武明善武义山等。由内城旧址直击至通济门。左路则有萧孚泗熊登武萧庆衍萧开印率萧致祥周恒礼李泰山萧清世萧恒书朱吉玉赵太和刘长槐萧上林等。分途夺取朝阳洪武二门。城上守陴城门守楼之贼。及附近一带贼队。悉被杀戮。其抄截疾驰。各路同一神速。其留兵置守。各门同一布置。此十六日地道成功城中鏖战及东北两路抄剿之情形也。方我军大队之抵龙广山也。西南守陴之贼。犹植立未动。迨夺取朝阳门。贼始乱次。而罗逢元张定魁彭椿年张光明杨西平何鸣高彭光友熊绍濂罗兴祥叶必信等。各率所部。从聚宝门之西旧地道缺口。仰攻而入。李金洲胡松江朱文光武交清刘湘南易孔昭戴名山张正荣等。率队从通济门月城缘梯而上。而陈湜易良虎易良豹龙清垣率吴隆海张叶江晏恭山冯盛德陈汝俊刘定发各营。则猛攻旱西水西两门月城。伪忠王李秀成方率死党狂奔。将向旱西门夺路冲出。适为陈湜大队所阻遏。乃仍转回清凉山。江南提督黄翼升率许云发等水师各营。攻夺中关拦江矶石垒。乘胜猛攻滨江之城。遂与陈湜易良虎等夺取水西旱西两门。将守贼歼尽。由是全城各门皆破。大势已定。日色将暝。陈湜易良虎遥见忠酋贼队。隐匿西南房屋如鳞之内。益戒所部严防贼冲。彭毓橘置守聚宝门通济门。李臣典李祥和扼守太平门。黄润昌王远和朱洪章等。见星收队。结为圆阵。站立龙广山。稍资休息。此水陆各军攻克西南两城及分守要隘预防贼股冲突之情形也。方朱洪章等与贼搏战于伪天王府城北之时。沈鸿宾周恒礼袁大升等。率队从左路卷旗疾趋。绕伪城之东。设伏出奇。为擒渠扫穴之计。迨朱洪章战马带伤。悍贼隐扼石桥。我军队伍不能飞越城河。绕伪城之西。当日暮苦战之后。正兵收队龙广山。而伏兵深入。由伪城之东逶迤而南。不能收队。时已三更矣。伪忠王传令贼。将天王府及各伪王府同时举火焚烧。伪宫殿火药冲霄。烟焰满城。袁大升周垣礼沈鸿宾等见伪殿前南门突出悍贼千余人。执持军器洋枪。向民房街巷而去。知是洪逆窜至民房。遂率队腰截击之。杀贼七百余人。夺伪玉玺二方。金印一方。宽广约七寸。即洪酋僭用之印也。其伪宫殿侍女。缢于前苑内者不下数百人。死于城河者不下二千余人。其时伪城火已燎原。不可向迩。街巷要道。贼均延烧塞衢。官军以暮夜路径生疏。不能巷战。遂收队站城。此十六夜攻破伪天王内城毙贼极多之情形也。是夜四更。有贼一股。假装官军号衣号补。手持军器洋枪。约千余人。向太平门地道缺口冲突。经昆字湘后左右各营裁击。多用火楠火弹焚烧。人马死者已多。约尚有六七百人。骑马冲出。向孝陵卫定林镇一路而逃。伍维寿杨钾南陶立忠等。急率马队跟追。曾国荃一闻骑贼装扮官军逃出之信。即加派张定魁李泰山黄万鹏黄廷爵等马队七百骑追之。并飞咨溧水东坝句容各守将会合追剿。

直至十九日酉刻。伍维寿黄万鹏等回营面禀。追至化镇。生擒伪烈王李万材带领前进。退至湖熟镇。见逃贼在前。当经马队围住。全数斩刈。未留一人。又追至溧阳。据百姓言前路并无贼踪经过。曾国荃亲讯李万材。供称城破后。伪忠王之兄巨王幼西王幼南王定王崇王璋王乘夜冲出。被官军马队追至湖熟桥边。将各头目全行杀毙。更无余孽。又据城内各贼供称。首逆洪秀全。实系本年五月闲。官军猛攻时。服毒而死。瘗于伪宫院内。立幼主洪福瑱。重袭伪号。城破后。伪幼主积薪宫殿。举火自焚等语。应俟伪宫火熄。挖出洪秀全逆尸。查明自焚确据。续行具奏。至伪忠王李秀成一犯。城破受伤。匿于山内民房。十九夜。提督萧孚泗亲自搜出。并搜擒王次兄洪仁达。二十日。曾国荃亲讯供认不讳。应否槛送京师。抑或即在金陵正法。咨请定夺。其余两广两湖江北多年悍贼。十七十八等日。曾良佐周光正邓吉山刘泰财聂福厚谭信高胡光安朱连甲王春华黎冠湘彭维祥陈万合朱连泗谢三洪李臣荣彭玉堂刘金兰等。分段搜杀。三日之闲。毙贼共十余万人。秦淮长河。尸首如麻。凡伪王伪主将天将及大小酋目约有三千余名。死于乱军之中者居其半。死于城河沟渠及自焚者居其半。三日夜火光不息。至十九日。尚有贼踞高屋之巅。以洋枪狙击官军者。此马队穷追逸出之贼及搜剿首逆并贼之情形也。现在派营救火。掩埋贼尸。安置难民妇女。料理善后事宜。百绪繁兴。窃念金陵一军。围攻二载有奇。前后死于疾疫者万余人。死于战阵者八九千人。令人悲涕不堪回首。仰赖　　皇上威福。迄今乃得收寸效等情。由曾国荃咨报前来。臣等伏查洪逆倡乱粤西。于今十有五年。窃据金陵亦十二年。流毒海内神人共愤。我　朝武功之盛。超越前古。屡次削平大难。焜耀史编。然如嘉庆川楚之役。蹂躏仅及四省。沦陷不过十余城。康熙三藩之役。蹂躏尚止十二省。沦陷亦第三百余城。今粤匪之变。蹂躏竟及十六省。沦陷至六百余城之多。而其中凶酋悍党如李开方守冯官屯。林启荣守九江。叶芸来守安庆。皆坚忍不屈。此次金陵城破。十余万贼无一降者。至聚众自焚而不悔。实为古今罕见之剧寇。然卒能次第荡平。除元恶。臣等深维其故。盖由我　　　文宗显皇帝盛德宏谟。早裕戡乱之本。　宫禁虽极俭啬。而不惜巨饷以募战士。名器虽极慎重。而不惜破格以奖有功。　庙算虽极精密。而不惜屈己以从将帅之谋。　　　皇太后　　皇上守此三者。悉循旧章。而加之去邪弥果。求贤弥广。用能诛除僭伪。蔚成中兴之业。臣等忝窃兵符。遭逢际会。既痛我　　　文宗不及目献馘告成之日。又念生灵涂炭为时过久。惟当始终慎勉。扫荡余匪。以苏子黎之困。而分　宵旰之忧。此次应奖应恤人员。另缮清单。吁恳　恩施。臣国藩拜折后。即行驰赴金陵。李秀成洪仁达应否献俘。俟到金陵后察酌具奏。所有金陵克复全股悍贼尽数歼灭缘由。谨会同陕甘总督臣杨岳斌兵部侍郎臣彭玉麟江苏巡抚臣李鸿章浙江巡抚臣曾国荃恭折由驿六百里加紧驰奏。伏乞　　圣鉴训示。

　　浙省建立楚湘忠义祠请列祀典疏　
浙闽总督左宗棠

