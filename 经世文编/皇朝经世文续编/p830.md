<!-- { "loadSidebar": true } -->
一火器杀人。最为惨忍。地方官平时既不能实心化导。广为收缴。遇案又复颟顸故纵。其情尤不可恕。嗣后凡有火器杀人之案。务须确讯实究。不准率以震动火机。避故杀之例。为生者开脱。致死者含冤。违者必参。

一自尽之案。尸亲藉尸刁告。藉图讹索。最为江西恶习。地方官必须遇案严惩。力挽颓风。方无忝父母斯民之责。乃本院察核各属。于此等案件。均必迟至半年后。或八九月后。始以一详了结。藉词于催传见证甫到。及尸亲病痊到案供明具结呈悔等套语。含混率结。此等伎俩。本院窥之审矣。不过阘因循。畏难苟安。宽其时日。纵令书差讼棍尸亲等择肥而噬。迨若辈贿饱意阑。而官转为之牵率弥缝。岂非助恶长奸耶。且此中稍不自爱之员。或竟有串授分肥之处。听言信行。本院实不能无戒心焉。自此以后。各该属如遇此等案件。计至一月尚不出详者。本院核扣日期。即以玩视民瘼。专折严参。即官声索好之员。亦不能幸邀宽假也。特此谆切告诫。言在必行。懔之慎之。尸亲邻证。均当场可以取供者。如果地方官随报随验。有何患病外贸。不能取供之有。再有以此托词者。即属有心弊混。

一命案全以尸伤为凭。地方官傥稍为偷安恶秽。轻以无凭相验为词。则讼棍从而生心。尸亲因而逞刁。种种诪张。必至案多棘手。且至尸遭蒸刷。自此以后。除时逢盛暑。计程在二百里外。计期已六七日后。实在尸腐难验者。准其声明外。傥时令程途日期。有一不然。而辄以无凭相验申详者。则是该地方官并未随报随验。捏填日期。否或养安自适。并未亲见尸身。任听书仵等故埋案根。捏禀弊混。甚或庸懦无能。当场为一等刁恶尸亲揽闹。不敢相验。而聊以尸腐虚报者。凡此三途。登诸白。尚有何词耶。懔之勉之。毋贻后悔。

一抢窃及强劫之案。无论赃数多寡。及有无伤死事主之事。均须照例随报随详。乃各属往往有迟至半年数月后。俟案犯少获。始行通详。声明正在详缉闲适差获犯云云。傥不获犯。恐遂不详矣。参缉之罪公也。讳匿之罪私也。该地方官其慎择而审处之。勿为谬论所惑。自蹈莫挽之咎也。

一抢窃赃多之案。往往任意短估。必使之不逾贯而后快。纵盗殃民。阴德非此之谓也。务即破除锢习。实力整顿。江省盗风未熄。本院惟于地方官责成。傥有案不破。破案复不实办。是甘心废弛矣。试问能姑容乎否乎。勉之慎之。

　　覆吴中丞札饬办理命案书　　　　　　
沈衍庆

窃职樗栎庸材。备员宇下。深覆餗之讥。每切临渊之惧。荷蒙宪台遇事提撕。随时诰诫。敢不矢慎矢勤。力求振作。以无负栽培训诲之恩。而于办理命案。关系匪轻。尤必慎之又慎。职自前署兴国安义。及补授今职以来。凡遇下乡相验。骑必轻。从必减。赴验必速。审伤必确。闲有正凶脱逃。一时未能弋获。不得不详请通缉。其余无不依限讯报。力遏滋蔓。以省扰累。至轻生自尽等案。尸亲差棍吓诈贿和。种种恶习。诚如宪谕所云。深堪痛恨。伏查此等案情。致死之由。有衅起威逼者。有口角微嫌者。有贫困不能自全竟萌短见者。有妇女被翁姑斥责迫遽捐生者。有宿怨未平冀一死可以拖累泄忿者。亦有孽崇侵缠求其故而不得祗可作为因病自尽者。情形百变。难以枚举。其到官呈控。有良民惧启后累据情报验者。有尸亲挟诈逞刁诬告者。有本人不愿控官而讼棍从旁主唆者。有并非真正尸亲而扛帮出头混作原告者。甚有失足落水乞丐路毙而奸棍串商衙蠹冒充尸亲择殷妄噬者。地方官稍一迁延开脱。奸徒得计。而良懦受害。不可胜言矣。兹承宪虑周详。明白指示。剔弊除奸。实已无微不烛。复查接阅此等案件报呈。惟良民惧后累报验者。词多据实。绝无支蔓。然所见不及十之一。此外衅由威逼者。所控被犯人证。虽不乏牵引情词。尚不十分强混。其余呈报尸伤情节。大率以身死不明等词。含糊悬揣。不云难保非某人所致。即云恐其中有谋逼情事。盖黠棍亦虑其坐诬。故先作囫囵吞吐之词。巧为脱卸地步。即当场审正。而原词祗称身死不明。亦与实在诬告人命有闲。转不能竟加以反坐之条。职于此等呈词。断不轻予准理。立向原告严行驳斥。如仍饰词狡辩。勒令将某伤某处某人某证某事某据。当堂出具切实如虚坐诬甘结。即押带原告同行。直抵尸场。不停驻公馆。授差役以藉端讹骗之隙。如尸亲故意逞刁。争发变为伤痕。执旧瘢为殴据。务将洗冤录遂条检出。剀切讲明。必使其省悟输服而后填格。填毕。即将实系自尽身死情由。取具尸亲结状。除情罪游移。尚须覆鞫。方勒带两造入城审办外。其案无疑窦者。悉属当场断结。并押令尸亲立将棺木扛移出界。方行回署。该原告如控出有因。并未固执狡展。尚可量从宽宥。若原告图诈起见。及在场帮插混争之人。俱行锁带进城。枷责示警。其被告有应得之咎。亦必讯明惩办。不准一报一拦。堕其操纵自由之术。尸亲非确有他故。而呈告在死者数日之后。显系诈索未遂。始借官作傀儡。无论所告虚实。均于收呈时严予责惩。若死者本有亲属在家。而旁支疏远之人出头具呈。竟专治原告以事不干己之罪。控词概不准理。此种奸徒。每于官到任之初。一试其技。但立予惩创一二后即消阻。不敢再萌故计。且无可分之肥。则差棍自不行商串。无受累之户。则愚民自不肯轻生。

职来自田闲。习见假命酿害破家。甚于豺虎。夙为之痛心疾首。故入官后。尤兢兢以此为鉴戒。所有以前办理自尽各案。均经随时具详宪鉴。兹懔训诲。益当振刷精神。认真核实。断不能稍事因循。自贻咎戾。又保辜一层。本属良法美意。而或藉此居奇。费赀不易。术庸药劣。痛痒无关。诚有如宪谕所云。莫若官为尽心调护。一救两全。前阅图民录所载方。用陈石灰和葱韭汁。制饼阴干。研末敷治。久经照方制备。于验伤时给医。亦颇见效。然止可敷而不可服。止试效轻伤而未试及重伤。兹奉宪发给七厘散药并方。轻重诸伤。立时见效。并可内服外敷。且又便于携带。随时取用。钦佩之余。尤深欣抃。职现赴各乡催征钱粮。遵择诚实绅耆。酌量散给。饬令遇有殴伤人。速予敷治。如不敷应用。遵照原方。多为制造分给。仍一面将严禁尸亲索诈诬告。并禁民殴等因。刊刻明告示。行晓谕。务使穷乡僻壤。并荷生成。庶几革薄从忠。力挽颓俗。职司民牧。纵极愚昧。曷敢不仰体宪台善与人同之量。勉力图维。实心经理。以奉扬仁风于万一。缘奉前因。除缮牍申覆外。合将先后遵办缘由。肃禀缕陈。弗敢稍涉虚饰。是否有当。伏乞训示。

　　建昌府详检讯周国富命案批　　　　　
吴文镕

此案。前据南丰县朱令会同南城县曹令讯供详报。经本部院查核案情。处处支离。驳饬切实根究。并饬将发觉破案情由。从实声叙。该府等自应遵照指饬。虚衷静虑。确究详察。以期案归核实。毋枉毋从。乃徒改杀为谋杀。一切情节。仍复依仿原详。敷衍搪塞。以谋命重案而视同儿戏。是诚何心。即以现详而论。陈添受不过挟周国富拖欠工钱催索被殴之嫌。尽可投人理论。甚则并可鸣官。何致仇深忿迫。遽将周国富蓄意谋杀。此不可解者一也。陈添受雇与周国富帮工。每月工资六百文。自十八年六月起至十九年四月止。共计工资仅止六千有余。以佣工度日之人。兼有老母待养。何至被欠至四千八百文之多。此不可解者二也。周国富被杀之年。周新连年已十四。并非实在幼者比。见父被杀。何肯听从隐匿。纵使当时被吓。未敢声张。岂有既见其母。仍复全依属付原词。代凶犯瞒哄之理。该府等祗顾纸上说谎。竟将天之理人之性全然忘却。岂自己失其本心。而遂视天下之人皆无天良耶。此尤其大不解者三也。周吴氏于伊子一夜未归。次早忽偕陈添受来报丈夫死信。即已毫不疑诘。信为压毙。买棺收殓。何以事隔两日。忽又想及陈添受与伊夫有嫌。恐有别故。向周新连盘问。已属鹘突。迨既问出陈添受致死情由。则必哀号奔诉于周四贵吴连寿等。谋所以报官伸冤矣。此何等深重恨。岂仅仅前往家吵闹之事耶。又岂陈添受母子再三跪求。钱一千米五斗之所能回其心而释其痛耶。谓非先有无夫之心而遽即于忍者。天下有是理耶。此其不可解者四也。陈添受之母陈丁氏。恐周吴氏母子常来走动。或致实情张扬。虑人之指目之也。走动且不便。而顾公然留与同住。引近而表着之。是犹恶影而就明也。此其不可解者五也。周吴氏于周国富被杀后。甫终七即改嫁曾五俚为妻。迨后夫复死。遂流连于陈添受家与之通奸。旋又追念前夫。偪索超荐。由前而论。始则居丧自嫁继复忘亲事如彼。由后而论。又念念不忘前夫如此。周吴氏之一身也。若淫若贞。周吴氏之于陈添受也。忽昵忽。此又本院百思之而万万不得其解者也。至吴毛碑既不知情。何肯因周新连供指。竟毫不置辨。随同混供。周新连又何故凭空将吴毛碑供为见证。明系乌有先生捏证做案之恶习。该府等尚不据实声明。犹复迁就掩饰。不顾心之所安。此尤其令人切齿而不胜驳斥者也。以上各层。该府等试自问有一处说得去否。至原检周国富顶心骨血晕一片。红色散乱。查洗冤备考云。肚腹脐肚小腹受伤。头脑居中至正处。有三五分许红赤色。今周国富顶心骨有血晕。其为肚腹等处亦曾受伤可知。该仵作陈发回称。系因门猝被殴伤血往上冲所致。不知出于何书。似此不经之词。亦敢于声叙。尤属胆玩。总之此案。该府等若不洗心涤虑。虚衷研鞫。将初详现详全行丢开。一一据实录供另详察办。仍欲倚之不学无术之劣幕。东扯西拉。冀以支词为定谳。是有心玩视重案。本院惟有将该府县等一并先行撤参。然后再提案至省审办。本院无事不开诚布公。笔到法到。不敢食言。先此告诫。仰按察司飞速严饬知照。限二十日将全案实情另行详报察核。再陈添受周吴氏周新连及一干人证。或有监毙保毙者。必惟该府县是问。懔之切切。仍候督部堂批示缴。

　　书某氏妇　　
钱仪吉

