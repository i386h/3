<!-- { "loadSidebar": true } -->
窃臣于去年十月初六日。在江南接奉　寄谕。直隶营务久经废弛前经总理各国事务衙门会同户部兵部议定选练六军诚以根本重地当为自强之谋迨捻匪北窜直隶官兵打仗仍不得力虽云训练未精然国家岁縻巨万帑金养此无用之兵实堪痛恨此时贼匪既平亟应将前定练军章程从新整顿曾国藩久谙戎事应如何因时通变之处着于到任后详慎妥筹悉心经理务期化弱为强一洗从前积弊以卫畿疆傥因直境甫就敉平毗连东豫一带应督拨营队以资弹压一并由该督斟酌奏明办理曾国藩未到以前官文务饬各员弁照常训练不得稍有懈弛神机营原折均着抄给阅看等因钦此。迨臣腊正两月。展觐　　天颜。仰蒙　　圣训周详。亦以直隶练军为要务。臣于二月抵任。检阅六军案卷。见内外臣工章奏。于直隶不宜屯留客勇一节。言之详矣。当此全境敉平。若留大枝勇队。驻于近畿。穷年累月。剿无可剿。防无可防。不特于居民难期和洽。即于事势亦同赘疣。是以诸臣之议。多主练兵而不主养勇。惟养勇虽非长策。而东南募勇多年。其中亦尽有良法美意。为此间练军所当参用者。臣请略言数端。一曰文法宜。勇丁帕首短衣。朴诚耐苦。但讲实际。不事虚文。营规祗有数条。此外别无文告。管辖只论差使。不甚计较官阶。而挖濠筑垒。刻日而告成。运米搬柴。崇朝而集事。兵则编籍入伍。伺应差使。讲求仪节。即有一种在官人役气象。及其出征。则行路须用官车。扎营须用民夫。油滑偷惰。积习使然。而前此所定练军规条。至一百五十余条之多。虽士大夫不能骤通而全记。文法太烦。官气太重。此当参用勇营之意者也。一曰事权宜专。一营之权。全付营官。统领不为遥制。一军之权。全付统领。大帅不为遥制。统领或欲招军买马。储粮制械。黜陟将弁。防剿进止。大帅有求必应。从不掣肘。近年江楚大将。为统领时。即能大展其才。纵横如意。皆由事权归一之故。今直隶六军统领。迭次更换。所部营哨文武各官。皆总督派拨前往。下有翼长分其任。上有总督揽其全。统领并无进退人才综管饷项之权。一旦驱之赴敌。下岂肯用命。加以总理衙门户部兵部。层层钤制。虽良将亦瞻前顾后。莫敢放胆任事。又焉能尽其所长。此亦当参用勇营之意者也。一曰情意宜洽。勇营之制。营官由统领挑选。哨弁由营官挑选。什长由哨营挑选。勇丁由什长挑选。譬之木焉。统领如根。由根而生干生枝生叶。皆一气所贯通。是以勇粮虽出自公款。而勇丁感营官挑选之意。皆若受其私惠。平日既有恩谊相孚。临阵自能患难相顾。今练军之兵。离其本营本汛。调入新哨新队。其挑取多由本营主政。新练之营官。不能操去取之权。而又别无优待亲兵奖拔健卒之柄。上下隔阂。情意全不相联。缓急岂可深恃。此。虽欲参用勇营之意而势有所不能者也。

又闻各营练兵。皆有冒名顶替之弊。防不胜防。盖兵丁之常态。口分不足以自给。每兼以小贸营生。手艺营生。以补事畜之资。此各省所同也。直隶六军。以此处之兵。调至他处训练。其练饷二两四钱。在练营支领。其底饷一两五钱。仍在本营支领。兵丁不愿离乡。往往正身仍留本处。特于练营左近雇人顶替。应点应操。少分练军所加之饷。给与受雇冒名之人。一遇有事调使远征。受雇者又不肯行。别又转雇乞丐穷民代往。兵止一名。人已三变。练兵十人。替者过半。尚安望其得力耶。臣两月以来。博采众论。参以愚见。就目前练军之规模。即使力加整顿。亦难遽化弱为强。将欲倚为干城。备御强寇。殊无把握。今当讲求变通之方。自须先杜顶替之弊。拟令嗣后一兵挑入练军。即将本营额缺裁去。练军增一兵。底营即减一兵。无论底饷练饷。均归一处支放。或因事斥革。即由练营募补。底营不得干预。冀所练者。皆为正身。或可少变积习。此外尚有须酌改者。如马队不应杂于步队各哨之内。应另立马队营。使临敌不至溷乱。一队不应增至二十五人。应仍为十人一队。使士卒易知易从。若此之类。臣本拟定一明章程。重整练军。练足万人。以仰副　朝廷殷勤训饬之意。乃近者节逾夏至。亢旱如故。二麦业已歉收。秋禾多未播种。深恐岁饥民困。藩库入款太减。不能不长虑却顾。暂缓兴办。查直隶司库。本属入不敷出。同治六七两年收数尤少。而欠发各款。除京协各饷及文职应领之款。共欠一百五十余万外。专就本省武营言之。欠发绿营及旗防俸薪养廉三十二万余两。欠发兵饷二百七十余万两。欠发米折及公费银十三万余两。近来武营俸饷。本仅支五折七折八折不等。既折之后。又欠发三百余万。是以各将士纷纷诉苦。衣食无资。办公无费。即令六军选练极精。而各底营存余之兵。已废弛不可救药矣。通盘筹算。本省可指之银。断不能拨济练军之饷。若于现存四千人之外。增练六千或八千人。仍须由部另拨的饷二万两。按月解直。乃可应手久办。徐图功效。其未挑入练者。各底营存余之兵。亦须略为料理。未可听其困穷败坏。臣拟略仿浙江减兵增饷之法。不必太减兵额。但将老弱者汰而不补。病故者阙而不补。即以所折之饷项。量发历年之欠款。俾各营微有公费。添制器械旗帜之属。庶足壮观赡而作士气。数年之后。或将五折七折八折者。全数赏发。兵丁之入练军者。所得固优。即留底营者。亦足自赡。营务或可渐有起色。而畿辅练兵之议。亦不至屡作屡辍。事同儿戏。至腾出裁兵所省之饷。弥补练军之所增之饷。多寡尚难预定。要亦少有裨益。是否有当。请　　旨饬下原议各衙门核议施行。

　　再议练军事宜疏　　　　　　　
曾国藩

窃臣接准部咨。会奏直隶练军事宜一折。令臣迅即筹定明章程。奏报定议等因。咨行到臣。臣窃为用兵之道。随地形贼势而变焉者也。初无一定之规。可泥之法。或古人着绩之事。后人效之而无功。或今日致胜之方。异日狃之而反败。惟知陈之不可狃。独见之不可恃。随处择善而从。庶可常行无弊。即就扎营一事言之。湘勇初出。亦屡为粤匪所破。既而高其垒。深其濠。先图自固之道。旋即用此以制敌。厥后淮勇诸军继起。亦皆以高垒深沟为自立之本。善扎营者。即称劲旅。直至移师北来。改剿捻匪。每日计行路之远近。分各营之优劣。会无筑垒挖濠之暇。而营垒之或坚或否。于胜败全不相涉。即询及陕甘剿回。贵州平苗。亦不以筑垒挖濠为先务。至天津捍御外洋。虽坚壁亦不足恃。即此一端。已知陈之不可狃。兵势之变化无常矣。然安营支帐。埋锅造饭。一则不扰闾阎。一则自固壁垒。斯乃古来之常法。非勇营之新章。终未可弃而不讲也。臣愚以为直隶练军。宜添学扎营之法。每月拔营一次。行二三百里为率。令兵丁修垒浚濠。躬亲畚筑。以习劳勚。不坐差车。以惯行走。至运米搬柴。则勇丁不过偶尔为之。如今年近事。老湘营之勇。由绥德州运米至花马池。铭军之勇。由济宁州运米至张秋是也。论平日之常例。则采薪等事。每勇百人。照章有长夫三十六名。兵丁百人。旧例亦有夫役三十名。有报销四十名者。臣意练军既拔营行动。即须添募长夫。百兵给三十名。虽所费较巨。似亦不可省之项。有长夫任樵汲负重之事。则兵丁可不任搬运之劳。既以稍示体恤。又以见筑垒挑濠等事。必须躬亲。宽于此者。正欲其严于彼。至部臣所议兵丁宜讲衣冠礼节。臣意老营操演。尽可整冠束带。以习仪文。拔营行走。仍宜帕首短衣。以归便。凡此一张一弛。择善而从者也。臣前折所谓重统领之权者。盖因平日之事权不一。则临阵之指麾不灵。臣在南中。尝见有藩臬衙门募勇多营。平日之领饷拔缺请奖等事。皆由衙门主政。至临阵之际。则另派武员统领。率之打仗。致指麾不克如意。即巡抚及大帅所部多营。平日无一定之统领。临时酌拨数营。派一将统之赴敌。终不能得士卒之死力。而江楚诸省幸获成功者。大抵皆在得力统领。其权素重。临阵往来指挥号令进退之人。即系平日发饷挑缺主持赏罚之人。士卒之耳目有专属。心志无疑贰。是以所向有功。臣所谓事权宜专。本意如此。然亦会逢其适。幸遇塔齐布罗泽南李续宾杨岳斌多隆阿鲍超刘铭传刘松山诸人。或隶臣部。或隶他部。皆假重权而树伟绩。苟非其人。权亦未可概施。部臣所议得良将则日起有功。遇不肖则流弊不可胜言。洵为允当之论。良将者。可幸遇而不可强求者也。嗣后直隶练军统领。臣当悉心察看。遇上选则破格优待。尽其所长。遇中材则随处防维。无使越分。庶几两全之道耳。

