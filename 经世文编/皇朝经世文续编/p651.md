<!-- { "loadSidebar": true } -->
黄森。字特轩。居湘阴东北乡长乐里。长乐为岳州走长沙古驿道。地宽平。四面倚山。罗江流其闲。下入湘水。咸丰四年。湖南起勇军。将东下剿贼。贼复自安庆上犯。陷武昌岳州。急趋长沙。时贼由水路掠船至罗江新市。长乐人惊走。而其里人有先在贼中者。至是以长发归。胁里中率钱粮输贼。黄君为里富室。挈家去。已而钱米大集。胁者皆自取之。众怒曰。此伪耳。相与执而杀之。已杀。则又大恐。乃请豪长者谋之。皆尤众人。莫为计。黄君至曰。杀此贼诚善。今惟有团练耳。尔等但能一心。致死何患。所须钱物。无多少从我办之。众大喜。即日户阅壮丁。具器械。立帜于门。别拣勇力数百人。分营要隘。是时巨贼已率众南上。而巴陵土贼大起。皆先在贼者一人。辄倡数百众。劫夺村聚。无敢抗者。而杨某陈某为之渠。以千余人入平江北界之岑川。闻长乐独执杀其党。首倡团练。欲乘其未定破之。岑川西去长乐五十里。一日以四百人。天未明而往。长乐人不意其猝至。黄君方与诸团首会食。贼已近里许矣。即呼召其营勇。独率五十人。先往御之。山下小村。地有长沟。杨柳蔽翳。各不相望见。突相遇小桥闲。即刺毙贼大旗一人。连刺红衣骑马贼杀之。即其渠陈某也。因大呼。远近皆应。贼遽失魄。痴立不能动。勇益集。直推刃仆之。杀百数十人。又追杀走者。贼逃还岑川不能半。即皆走归巴陵。黄君旋又逐之巴陵。新墙市土贼。实时皆散。于是黄君名赫然闻数县闲。省府盛奖其功。其年五月。提督塔公已破贼湘潭。将收岳州营于长乐。黄君与其团人常为军导。军进退皆依倚之。明年六月。贼帅何某自通城以数千众出巴陵。杀数百人。将由长乐犯长沙。黄君大集其勇。他乡团皆争赴之。几二万人。贼至巴陵关王桥。距二十里。闻声大起。即退去。是时粤贼方与楚军相持于湖北江西。常以一股踞崇阳通城。窥湖南。为冲我心腹计。我军屡入击破之。旋复合聚。黄君尝以团勇随官军剿贼通城。贼先遁。长乐人自是颇轻贼。而团事既久。赀绌不给。练营亦遂停罢。但以探候约相警集而已。又明年五月。何贼自通城乘夜入巴陵。将复犯长沙。即卷旗轻行走长乐。缘山岭以入。杀牧牛儿。山中始觉之。遽出勇以。而四山皆有贼出。遂惊溃。挟妻子渡水入南山。贼亦不敢偪。其明日。贼将渡水由古驿以上。长乐水南地属平江。与长乐合团。其人复相聚。御之水上。贼竟日望之不敢渡。抵暮。遂纵火焚市屋。下走三十里。始渡水至新市。夜杀千余人。而长沙已闻贼。城备完。贼乃掠东境。由醴陵萍乡去。盖长乐团为省城北蔽者且数年。至是始不振。黄君郁郁以为恨。年余。遂病疽以卒。余因避兵。早识黄君。备知其团事始末。其人意气洒落。异于寻常富人。仓卒立事。有非偶然者。然余有以见团练之不易为。而今官吏一闻贼警。辄以此责望于民者。未察其实也。

当贼初起。常以诳言鼓动一世之贫民。彼贫民忌恨富民。而欲坏之久矣。皆谓害不及我。而甚有利。则孰肯出其死力。以为富民卫。虽出钱财。莫之应也。应者亦阴挟两端。贼至即迎之耳。故凡为团兵者。必其乡之人。适然与贼角。有衅雠而后可用也。而其地必深阻易守。人必简练。习部分战。气力精专。而又财用饶给。然以居贼所必经地。以与贼连岁持久。则未有能也。若黄君之为团。可谓能用其人。其功效卓著。非仅保全其乡。虽及其坏散之时。贼终忌之。不能逞残于其人。而省城犹得其一二日阻遏之力。至其所恨。亦非人之所宜加过于君者也。故余尝谓乡团御贼之事。独宜听民之所为。而官无多预焉。何则。彼其身家诚知自急。其形势苟可合而有恃。固宜有能因便而用之。若将以为法令。而驱之使集。则民苟以其名相应。而黠猾之徒妄为侈张。以取媚于官。而渔猎闾伍之利。因为武断者皆是也。此适足以饵贼而殃人。奚团练之有乎。余故纪黄君而备论之如此。 

　　六合保卫团练章程　　　　　　　　　
徐鼒

六合在吏部铨选册为无字简缺。而实疲难之区也。南滨大江。与金陵为唇齿。东接仪扬。为盐枭薮。西北界皖省。捻匪出没。与土人相仇杀。而二百年来无大兵革。百姓耽安乐。以声色自恣。道光壬寅之秋。夷船入犯。仓卒募乡勇数百人。握刀游市上。实不足用也。　　今上御极之元年。江夏温北屏先生来守兹土。任未久。修城垣。积义仓谷。众犹谓非急务。乃事甫竣。而粤匪已陷武昌矣。壬子冬。鼒归自京师。先生谋诸鼒。募四方壮士数千。捐资制器械旗帜。分队伍。设团练保卫局。亲历四乡百二十余保铺。教以树旗鸣锣起伏救应之法。贼三犯东沟。团勇三败之。贼既陷金陵。复陷镇江扬州。乃渡江分两路北犯。破浦口官兵。陷滁州。分其众闲道奄至邑之南关外。我军荷神庥以火攻破之。贼骇奔。南乡兵勇团练。尾而歼之。时癸丑四月壬午日也。是时贼之由滁州而上者。连陷凤阳颍亳归德。偪开封攻怀庆。破临洺关。掠直隶界。京都大震。独其歼于六合者。数千人焦头烂额。折骨绝筋。无一获全。抛弃铜火鎗刀矛无算。贼中为之语曰。纸糊扬州。铁铸六合。由是吾邑团练之名闻天下。　　天子诏书褎美。而四方闻风而起者。往往聚乡兵以杀贼焉。夫常胜之众易于骄。骤积之财易于匮。撤勇则可虞。养勇则多费。必也用民之力以保其身家。不破吾民之身家以隳其力。庶乎众不骄而财不匮。百余保之落窵远。户口畸零。散而难聚也。故。首编联。难民流徙。良莠错杂。故次之以稽查。责任不专。则功过相诿。选练不早。则老弱滥充。故责任选练次之。未能守。何言战。故未遑言攻剿也。而统之以防御。不除弊。何兴利。故不更烦条约也。而。终之以禁止。远法古人。近揆时势。经历两年之久。斟酌变通。而画然始归于一。此先生劳民节财之苦衷。而凡欲保卫其身家者。所当慎终如始者也。鼒故条而列之。以告司事者焉。

　编联章程第一

一旧章以十户为牌。十牌为甲。十甲为保。今本邑二十七铺九十九保。大保七八百户。小保一二百户。旧设乡约保长。有捕盗催科之责。事事纷更。则多不便。今变通旧章。牌以十户为准。甲以十牌为准。保仍其旧。惟团练时。分画团界。设立团总。则仍以牌甲多寡为率。大保二三保为一团。小保或并四五保为一团。

一每牌十户若零户数在三户以内。则附于末牌之末。如数过三户。则与末牌均分为两牌。每甲十牌。若有零牌在三牌以内。则附于末甲之末。如数过三牌。则与末甲均分为两甲。其村落窵远住处畸零者。户不满十。则就本村编为一牌。牌不满十。则就本村编为一甲。

一城厢内外集镇乡村。无论绅士兵丁百姓。商贾铺户。官员公馆路旁小店。庵观寺院。种山棚民。一体编联入牌。铺家以一铺为一户。公馆以一馆为一户。小店以一店为一户。庵观寺院以一处为一户。棚民以一棚为一户。

一穷苦孤独。及游手无业之民。往往数姓或十数姓同居一院。除同院而同姓同宗者可并为一户。若同院而俱异姓。及同姓而不同宗者。仍以一院为一户。查明房主在内居住。则以房主出名立户。如房主不同居。则以有妻室或丁口最多者出名立户。其户册上填写一院几家。某家男妇若干口字样。

一牌甲中。有倡家馆。聚赌习教。及一切不安本分之徒。众户多不敢与之同牌。傥不编联。便成漏户。彼反置身牌外。恃无稽查。肆行无忌。今一体编入牌中。于册内该户之上。用自新二字戳记。以示区别。俟能改过。则去之。

一寄籍客民。或贸易。或耕种。原与土著无异。遇有乡亲远来投奔。无论久任暂住。均需查明。如系素相认识。来历明白。带至甲长牌长处。说明来历。该甲长诘问明白。即于户册门牌上。添注名姓住址。责成带来之人保结。方许居住。如并不认识。无端来投。保非匪徒。立刻驱逐。私自容留者拏究。

　稽查章程第二

一县官将牌册甲册团册。照式刷印。颁给团总。团总颁给甲长。甲长颁给牌长。令将所管地段。确切查明各户姓名。作何生理。有无粮业。及户内丁口若干。填注册内。户户开列。不准遗漏一户。户内人人开列。不准遗漏一人。

一造册既竣。牌册甲册存团总公局。团总将团册照式誊清正副二本。送县盖印。正本曰循册。团总领回。副本曰环册。存县备核。每年正月更换一次。县官坐大堂亲收亲发。不假书差之手。且随到随发。不须守候。有公差借事需索者。准喊禀究办。

一造册既竣。每户给门牌一面。每牌长给十家牌一面。每甲长。另给一牌。开列该甲长及十家牌长姓名。实贴薄板之上。朝挂夕收。如有遗失毁坏。由甲长禀请补给。

一各户如有搬去迁来者。牌长查明搬住何甲何牌。迁自何甲何牌。十日内告知甲长团总。于牌册内后幅注明。每季将搬去者门牌缴县。迁来者禀请补给。

一各户中一家男女几口。远出外乡及自外归家。均随时报明牌长甲长。注明牌册。

一县官因公下乡。携带环册。顺道抽查。若公事稍暇。则示期分路查点。并阅壮丁技艺。自团总以下。齐集听点。一切夫马饭食。县官自备。有公差借事需索者。准喊禀究办。

一官河大路桥梁之下。禀县核准设立坚固水栅。责令本地方甲长。添壮丁数人。专司启闭。凡戌亥子丑寅五时。应行闭栅。不准片帆行走。若遇紧要军务兵饷等差。许守栅人查明开放。他时不闭。其停泊船只。本地方牌长。向船主查明客人来历。船主姓名。有可疑者。禀官查验。

　责任章程第三

一每牌。择本牌一人为牌长。一人为牌副。责以稽查一牌之事。平时稽查死亡迁徙。以告于甲长而注于册。如同甲有事。则督率本牌壮丁鸣锣持械。以赴有事之所。壮丁有临时玩误者。则以告于甲长。以告于官。徇隐者同罪。

一每甲。择本甲一人为甲长。二人为甲副。责以联络一甲之事。平时训练壮丁。修饬守备。厘正户册。有事则鸣锣。召牌长齐集壮丁以从事。牌长有临时玩误者。则以告于官。徇隐者同罪。

一每团。择本团一人为团总。四人为团副。责以守御本团。及联络各团之事。平时督同甲长牌长。稽查奸细。训练壮丁。修饬守备。本团有事。则鸣锣集近甲壮丁。以赴有事之所。外团有事。则以次鸣锣。集各甲壮丁。相机救援。听候调遣。甲长以下。有临时玩误者。则以告于官。徇隐者同罪。

一自团长以下及牌副。皆本团本甲本牌绅衿耆老公举其家道殷实品行端方才具明练者数人。以告于官。官择其尤者。给札饬办。

