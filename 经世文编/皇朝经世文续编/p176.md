<!-- { "loadSidebar": true } -->
或问居官三字诀曰清慎勤。以何者为要。曰。三者皆居官之要。而勤则其尤要者也。不勤。则事多拖累。夫民之畏拖累。不必命盗重案。但系寻常户婚田土等细故。亦不必名列被告也。但列名人证。尽足破家。衡所拟理讼十条之第三条。曾谆切讲明勤字之理矣。其余九条。无非推广勤字之意。至于官果爱民。则更有一字最要者。曰简。盖官以一人理一县之事。即极小之缺。案牍必多。棍蠹乘官繁冗。便敢作獘害民。其最简之法。自以前条所言。多驳呈词为第一义。次则莫如票唤人证时。择其不甚要紧。近牵控者。酌量摘出。免其票唤到案。于唤票内其人姓名之旁。钤用此人不必定令到案图章一颗。又于票尾书明今将不必定令到案人证共若干名开后。然细思之。与其差票内摘出免到。不如于批呈时。即将某人不甚要紧。似是牵控。可以免唤到案缘由。批于词尾榜示。尤为简易。尤能保富安良也。

或问前所言。某等谨识之。已得其要领矣。然皆为百姓谋者也。亦有自为谋之道乎。某等既博一官。家有父母不能奉养。子弟不能教育。敢问其法云何。曰。是莫如俭矣。尝见穷措大到任后。倾信门丁捉弄。任意挥霍。衣服车马仪从。件件讲究。又好馈赠往来。彼以为广交馈赠。可以树党援而邀宪眷乎。不知　　圣人在上。各宪洁已奉公。我果能尽心爱民。整饬地方。大宪自当加之异数。岂计较各属馈送之有无丰啬哉。至于衣服车马仪从。则尤可不必讲究。我辈既已得官。虽服千金之裘。何加于我。亦何能动人。虽敝衣破轿。何损于我。亦何至取厌于人。若性好华饰。但须每年将补服换用新鲜者。尽足以示观瞻。若以为致饰衣服舆从。或可动百姓之敬爱乎。不知百姓于官长。其勤而清者。则爱之敬之。至于外饰衣服舆从。百姓方厌恶之。訾议之。谓是皆吾民之膏脂也。则皆无识门丁卑贱下流之鄙见也。尝见有甫经得官履任。任意挥霍。事事以华美丰腴相尚。祗图好看。卒之入不敷出。私债渐多。不至亏挪帑项。贻累亲朋不止。其既也身受监追。家遭籍没。子孙贫乏。至不能以自存。则皆不俭之所至也。试思我辈居馆餬口时。每年得不过数金数十金。亦须度活赡家。一行作吏。养廉所得。至少亦六百金。多则千金八百金。何不追想居馆时寒俭。仿照行之。顾必自投于债乡。甘罹于法网也乎。况不俭必不能廉。不廉恐致奇祸。岂但监追籍没已哉。我辈为外吏。俭为第一关键。此关持守不严。则一切无足观矣。抑又思之。俭之一字。不但外官当谨懔也。其部院京官。并米俸无多。尤当恪守。须知衣履稍不华饰。君子爱人以德。同官中断无笑我者。即笑我。亦笑我酸耳。酸乃秀才本等。况家风如此。何害焉。其笑人俭约者。皆卑贱下流无识之人也。我京朝官也。乃以博下流之欢喜。而堕其素守改其家风哉。

或问陋规可收乎。曰。有可收者。有必不可收者。大抵出之民者。或牵涉讼案者。必不可收。如命案夫马钱。两造出结钱。代书戳记钱。及坐堂礼之类。皆出于民。而又牵涉讼事。则分毫不可收受。必须革除罄尽。乃可保富而安民。又管理钱局。局内炉头人等所出之陋规。虽无关于民讼。然关系钱法。亦必不可收。若典当烧锅。与行户验帖。旧有之规钱。既不出于民。而于讼事全不干涉。似乎无碍。受之可以津贴公用。然巴县向有行户验帖之旧例。每次可得三四千金。予恐行户为累客商。竟毅然革之。盖我辈得官。一切用度。有与官而俱来者。款项繁多。势不能减省。若将无碍之陋规。遽行裁革。必不敷用。傥将来窘迫时。又欲复之。则出于创而非由于因。转至民心骇异。因而民怨沸腾。故不可遽革也。况革陋规。大非易事。官欲革陋规。不可令一人知之。恐棍蠹闻之。转向其人索诈撞骗。妄称敛钱若干给我。我有门路。能令官府永远裁革此条陋规。其人闻之。欣喜过望。未有不堕其术者。官未知之。以为自裁陋规。为民除害也。而不知棍蠹已先索得多钱到手。彼旧出陋规者。反多出钱矣。予向游外省。深知其獘。是以在巴县革除行户陋规时。默识于心。不与一人言及。亦不令一人知。仍唤书吏佯与之曰。吾欲传行户帖。尔可将行户领帖旧卷送核。迨该吏送到卷宗。予抽卷入密室亲核。得旧领行帖若干张。现存行户何人。开张何处。录一清单。乃自作免验行帖告示。集署中戚友于密室内誊正。自行钤印。出一票。选一年轻初当差不能索诈之人承票。将告示分给各行户。每行一张。棍蠹等未能撞骗一文。咸咋舌惊讶。以为此官办事老辣。从此棍蠹丧胆。前任流交十数年难结之案。经予提讯。无不立结者。盖棍蠹不敢仍前从中作祟刁唆也。而新理之案。更势如破竹矣。

或问上官不必馈送。其旧有常规可省乎。曰。必不可省。即如道府不理民事。原不必延幕友。以各属有申详案件。且有发审案件。不得已而延幕友。是上官之延幕友。为各属也。若必令自出此项修金。不但于理不合。即情亦不协矣。故必不可省也。予向见有减省府幕修金者。遇一疑难巨案。府友袖手不办理。太守某。君子也。亦淡漠视之。不甚关切。其人竟以此镌级去。此旧规必不可省之明证也。我辈亦不必格外加多。但因仍前任旧章行之。盖与非伤惠。施者既不得谓之行赇。而取不伤廉。受者亦不得谓之纳贿。况为数无多。又何害焉。

或问州县仓库。以何者为重。曰。仓为重。盖民以食为天。谷为命。仓者。民之天也。命也。贤辈将来得缺。与前官交代。若库项稍有不足。尚可为之设法弥补。仓项不足。设有急需。何以应之。恐致有碍民生。决不宜颟顸接收。即以谷价作抵。亦不宜接收。若既收谷价。三两月内。必须买补完足。方为有备无患。否则贫民无以为生。富民必不能安业。难保无意外之变。若前项仓内。既缺谷食。又无谷价移交。则或筹款。或劝捐。总以速行买补为要。

或问近来各处官员。间有修祠庙桥路等工。遇富民犯法。乃罚令出钱赎罪。罚得之钱。以些微充公用。而以强半入己。其事可行乎。曰。必不可行。借充公之名。为攫取之端。又明目张胆行之。此穿窬伎俩所为。予在川到任自誓告示。将此意恳切言之。况例载罚谷若十石以上钱十千文以上。即须奏闻。若匿不详报。别经发觉。严加议处。重则革职。仍计赃科以枉法之罪。轻亦降调。又道光四五年间。钦奉　　上谕。申明旧例。严禁各州县罚赎。　　天语煌煌功令严切。自爱爱民者。可不慎哉。予作牧民司数年。同人有誉予洁廉者。所部士民有夸予清而形诸歌咏者。予不敢当。所差堪自问者。惟此未罚人分毫一节。廿年来可以无惭衾影。上对　君父。下答民生耳。盖予学治。主意在保富。罚赎之钱。皆出自富民。故毅然有所不为。愿诸君子毋堕时趋也。

　　鄂吏约同治二年代严中丞作
方宗诚

从来气运之隆污。系乎风俗。风俗之厚薄。视乎吏治。吏治者。所以维风俗而固气运也。故善图治者。必端其本。善除乱者。在清其源。大僚重考课之经。斯四海被和平之福。不佞起家牧令。遭际时艰。忝沐　殊恩。迭膺疆寄。虽才非大受。而志切匡时。常击楫而兴悲。亦枕戈以待旦。所愿集思广益。开心见诚。同寅协恭。和衷共济。鄂省当江汉之冲。西通秦蜀。北达河淮。南沅湘之喉东踞吴越之脊。用兵十载。始就廓清。然俗敝民疲。邻烽未靖。非绥内不足以攘外。虽居安犹不可忘危。治盗必先治民。正己乃能正物。是故官联宜叙也。官箴宜守也。官方宜肃也。官邪宜儆也。岂徒居位食禄。旅进旅退已哉。凡我同僚。须念　朝廷所以授职之心。黎庶所以急公之故。无非望其保民卫国。宏济艰难。况今　宵旰忧勤。萑苻充斥。闾阎茹苦。士卒冲锋。吾侪各具天良。讵忍坐观饥溺。而不思为民除害。为　国培元耶。天道循环。无往不复。古来寇乱之际。其平日图富贵耽安乐而无益人世者。几见能自保哉。晋骆统曰。天下皆饥。何忍独饱。宋范文正公曰。先天下之忧而忧。后天下之乐而乐。余虽不敏。愿与诸君以实心行实政。本淑己以淑人。仁厚以立治基。明敏以求治理。强毅以任治术。贞固以成治功。上行下效。大法小廉。平时养元气以靖内忧。临变鼓正气以扞外侮。然后上不愧吾　君之臣子。下不愧吾民之父母矣。夫举不酬功。大吏之咎也。罚不后时。大吏之责也。诸君果能竭诚奉职。　国而忘家。余断不忍蔽贤隐才。使久屈于下位。如或自便身图。罔恤民隐。余亦必奉公执法。不稍事夫瞻徇。兹将吏治切要者。剀切申明。条列于左。诸君子尚其勉之。

一操守不可不严也。居官之道。首重清廉。清则能明。廉则能正。不清。则利欲熏心。理之是非。人之邪正。情之虚实。事之利害。皆不能辨。必有以直为曲。以曲为直者矣。不廉。则小人得而饵之。且得而制之。居大僚即受制于属员。居牧令即受制于门丁书役。己不能正。何以正人。恶积于上。而怨丛于下。害归于民。而利饱于中。己所得者不过一分。民所受累者不止千百也。近来州县官甫经到省。即探听某缺肥。某缺瘠。巧为趋避。即抵任一闻　蠲免之诏。或偶值散振。先存一含混侵蚀之心。为清偿宿逋之地。居心殊不可问。更有口不言钱。遇案辄罚。名为充公。实则入己。其去婪赃又几何哉。不知贪墨致富。不过为一时宫室之美。妻妾之奉已耳。究之贿赂公行。终必败露。徒自损其德行。坏其名节。且使子弟入于骄贪。不知艰苦。必将淫佚放荡。无所不为。宦橐虽充。岂能久保。况今寇乱四起。金钱充牣之家。往往受祸最烈。而以贪致富者。尤为众人侧目。与其为身名之累。子孙之灾。何如清白自矢。身名俱泰耶。

一关防不可不密也。大凡厕名仕版。岂皆甘受污名。不愿为清官者乎。但一行作吏。动静语默。环而伺者不知凡几。稍不留心。则投闲抵隙。百獘丛生。内而子弟官亲幕友。宜防其干预公事。在外招摇。外而书差门子约保。宜禁其倚势吓诈。藉端讹索。门印签押。须择质直朴拙者为之。不可假以丝毫之权。并不准与刁生劣监交通往来。如绅士因公来见。必当延入公所。与之讨论是非。虚心采纳。而不揽入私室。既免壅蔽之患。兼杜勾结之端。然必勤慎自持。躬理庶务。人始不能乘间作獘。苟非然者。处处是獘。防之不胜防矣。

