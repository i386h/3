<!-- { "loadSidebar": true } -->
再臣部例载。士民捐资自行经理之工。由督抚奏请分别奖叙。一面饬造工段清册。送部存案。至工料册籍。有不能尽合部例之处。应宽其文法。毋庸往返驳查等语。又咸丰八年。钦奉　　　上谕。各直省修办一切工程系民闲捐修并不邀请议叙者均免其造报其士民出资捐修奏请奖叙均着一体造册报部核销予以保固限期以符定制等因钦此。臣等伏查民闲修办工程。既经督抚奏请给予奖叙。即与动用正款无异。自应钦遵咸丰八年　　　谕旨。令其一体造册报销。立限保固。用昭核实。至工料做法。臣部定例。纤屑曲折。钩稽必审。诚恐民闲自行办理之工。未必能尽谙成法。若拘泥例文。动辄驳诘。易滋书吏延搁需索之弊。拟请嗣后各直省民捐民办工程。奏请奖叙者。除册报钱粮数目。与例大相悬殊。应行议驳分别办理外。其钱粮之数。不甚相悬。而工料做法有未能尽合例文之处。仍循旧例。免其往返驳查。以杜弊窦而示体恤。

　　工程积弊请核实酌给公费疏光绪八年　
宝廷

窃从前久闻工程弊端最多。传有几成到工之说。此次奉　命承修　　　西陵工程。公同秉公查核。得悉工程积弊。不敢徇隐。谨据实奏闻。姑就此工论之。此工原估实银八千五百十六两八钱三分三厘。分为十成。每成八百五十一两六钱八分三厘三毫。积习相沿。谓八成到工。所余二成。承修大臣各分其一。所派监督司员共分其一。称为节省钱。其实到工尚不能八成。至多不过四成。传说不一。虽难详究。大概自勘估修工官员吏役。以至户工二部与修工之所官员吏役人等。大半多有规费。臣等奉　命之后。督率司员。严饬商人核实撙节。先取具商人呈交坚固结呈。复呈交历来所谓节省银二成。另外又节省出一成。一呈交。外闲历来传言。固难尽信。而观于商人既具坚固结呈。复肯呈交节省银。则原估不无浮冒。不问可知。承修堂司官既果有规费。则他处之皆有规费。亦不问可知。闻历来承修大臣。有收用者。有不收者。亦有收而不用者。收用固非。而亦未必有心贪污。盖深知此中积弊。不收则徒饱商人。亦不能实添入工。不如收之。预备他年赔修地步。其不收者。亦未必有益于工程。勘估原数。本有浮冒。早将各规费算在其中。果能四成到工。已敷修造。将此添入。不过工程外观少加整齐。断不能尽数添入工中。有利于商。无补于　国。但求自洁而已。其收而不用者。亦深知此中积弊。既不敢收用。又恐举发有碍原估。故随众收下。或施粥厂。或助善堂。亦但求自洁而已。更有阳给人以博廉名。而阴使起第宅。暗收其利。故凡曾经承修大工之家。鲜不栋宇连云。焕然一新者。积弊流传。盖不仅数十年矣。然此弊不能专责承修也。总因勘估本多浮冒。纵使承修不分用。亦难禁他人分用。而亦不能专责勘估大臣。岂无欲求核实者。然大员自解核算。能有几人。司员吏役种种朦混。明知积弊。坐受其欺。勘估豫留浮费。待承修诸人分用。承修恐碍原估。明知不肯举发。扶同作弊。以糜　国帑。成何政体。虽有贤者。无如之何。故一二谨慎者。遇有工程。多不开列衔名。以自居于无过之地。亦但求自洁而已。臣等愚见以为防弊不可不严。而施恩不妨少宽。官员吏役。监视奔走。不无勤劳。车马饮食。亦有费用。不为筹备。焉禁侵吞。与其暗蚀而恣虚糜。何如明给以求核实。闻数年前　　　东陵大工程。办理甚善。堂司规费。皆未收用。留备办公。监督监修等。皆有薪水公费。工程亦较坚固。惜未从此明定章程。伏乞　饬部妥议。按工程大小。分成酌给勘估修工官员吏役公费。修工之所。官员吏役。亦有随同照料之责。亦可酌给公费。嗣后勘估。务按工程实核。不准少有浮冒。如再犯前弊。定当从重治罪。以前积习。相承已久。非出一人。伏乞　　天恩。概宽弗究。此次商人既呈具坚固结呈。则所交节省银。当是赢余之款。无庸添入工中。徒供中饱。所有呈交历来所谓节省银二成。并另交节省银一成。应交何处收存。伏候　命下。司员等前随往开工。费用皆由自备。至此次收工。往来监视奔走。车马饮食之费。皆无所出。可否仰恳　　天恩。酌留加赏。以资办公。出自逾格鸿施。臣等未敢擅便。此次款项较小。撙节无多。臣等不顾嫌怨。据实上陈者。非仅为节此区区之费。实欲为　国家除此多年积弊也。果能严定章程。此后可节无限糜费。若仍虚应故事。瞻徇情面。弊终难除。是在部臣矣。

　　请借款生息修街便民疏　　　　　　　
王兆琛

窃惟　　皇畿为万方会归之所。商贾辐辏。车马往来。内城外城街道。必须一律平坦。方足以便行旅而肃观瞻。乃内城街道。旧设堆兵万余名。随时起垫。遇有辙迹偏陂处所。亦皆摊刷平坦。而城外街道。仅有额设铺头三十余名。一城地面。则分为六七铺。一名铺头。则兼管十余巷。未免地旷人寡。不敷差委。故其高低不平之处。每遇雨雪。不能及时修除。则积成坑陷。不惟车马多形阻滞。即肩挑负贩之人。徒步亦甚艰难。臣查向来修理城外街道。并无应支公项。凡有平垫。不能不雇用民夫。惟藉附近铺户捐资。其贸易充裕者。尚可支持。而赀本短少者。餬口不暇。又焉能捐赀修街。且劝谕各铺捐赀。亦须胥役经手。如督责过严。又恐其藉端勒索。滋扰商民。是欲便之。而反累之矣。况通衢大街。铺户稠密。合集众力。尚易措办。而各处小巷。铺户无多。其居民又皆非土著。不时迁移。如勒令挨户出赀。更为贻累。虽各巷居民。闲有捐赀呈请刨除积土者。乃各为其所居之地。此修而彼不修。毗连地面反因而受累。臣思欲使街道一律平坦。必须官为经理。地方通盘相度。起高垫洼。方能有济。而不能捐赀之街。亦须预为筹划款项。添雇民夫。随时修除以资经久。查向例。河道沟渠处。原有岁修银三万余两。自道光三年停工未修。四年十一月奏明。因节年雨水冲刷。应修处所过多。请暂停缓俟三五年后。以所积岁修钱粮。汇总修理。积算至今。约存岁修银二十余万两。臣思沟渠街道。相为表里。街道停潦成洼。沟渠易致淤塞。伏乞　　皇上准照道光二年筹拨部库银两生息为五城缉捕赏赉之例。即于河道沟渠处岁修未动款内。赏借银三万两。发给五城。交殷实典铺。按月一分生息。每年应得息银三千六百两。遇闰加增三百两。以一半息银。为修理街道经费。交该衙门随时支用。修平道路。以一半息银。按年解交部库。归还原款。俟归完之年。将原拨银三万两内。提回部库一万五千两。余银一万五千两。照旧生息。以作街道经费。将各典商姓名。领银数目。及起息日期。分晰报部。以备稽核。街道衙门。凡有修理。核实支用。按季造册报部备核。仍于年终将一年细数汇报都察院。造具总册。咨部核销。如此。则工有经费。帑归实用。其铺户丛集之区。可藉商民捐资修垫者。仍照旧办理。而空阔小巷。民力不足之地。既有官项动用。亦可一律平坦矣。至各城街道。旧积煤灰渣土。向系回空煤车。带土出城。臣访之居民。数十年来。未见有带土出城者。此时若勒令带土。恐胥役藉端滋扰。进城车辆。必致畏缩不前。城内物价。倘因而昂贵。于民生亦属无益。得此经费。将现在积土壅塞处所。按各巷添雇民夫。一律铲。运至空隙地方。除出示晓谕居民。自铲平之后。勿许再有增高积洼。妨道路外。仍责令铺头按街修整。街道御史不时亲身查勘。务令各处平坦。庶街道从此不致坎陷。商力不困。而行旅皆便矣。臣愚昧之见。是否有当。伏乞　　皇上训示施行。

　　防营承修工程请饬部备案疏光绪六年　　　
左宗棠

窃查甘省内地。自遭兵燹以后。千里萧条。东路各属。地居冲要。荒废尤甚。如会宁县之翟家所张陈堡。安定县之王公桥。隆德县之六盘山。固原州之三关口等处。均为著名险隘。其闲沟浅窄。河道沮淤。道路桥梁。率多倾塌。夏潦冬冰。时有阻滞倾覆之患。农商行旅。均以为苦。嗣经统领武威军甘肃平庆泾固道魏光焘。统领楚军中路各营记名提督镇海协副将周绍濂。会同统领楚军前路各营提督刘端冕等。督饬各该防营。于操防护运之暇。次第承修。会宁属境。大小砖石土木桥十九座。种树二万一千余株。安定属境。木石桥八座。种树十万六千余株。金县属境。木石桥三座。种树四千四百余株。皋兰属境。木桥一座。种树四千五百余株。修造会安等处祠庙行馆书院一十三所。险阻大小路径。亦均修治平坦。泾州属境。大小木石桥九座。平凉属境。大小木石桥二十九座。固原属境。大小木石桥十座。新开三关口蒿店瓦亭沿河一带石路四十余里。隆德属境。大小桥梁六座。六盘山上下车路二十余里。静宁属境。大小土桥七座。新开会宁县城东起至翟家所止车路四十三里。又自陕西长武县界起至会宁县东门外止计程六百里。节年共种植成活树二十六万四千余株。柳湖书院种活树一千二百余株。平庆泾固道署内外。种活树一千余株。环县属境。种活树一万八千余株。董志县丞及镇原县境。种活树一万二千余株。此外平庆泾固各属驿路。固原北至平远以达惠安堡盐路。均已一律修治平坦。又先后承修平凉庆阳隆德合水董志县丞镇原平远各府县城垣衙署。及各祠庙堡塞驿馆。所需经费。皆由各营旗随时捐发。并由魏光焘陆续捐给经费银八千七百余两。以上各工业经委员勘验。均已完竣坚固。此关内东路一带兴作工程之着有成效者也。西南各路防营将领。如统带良辅等营总兵凌春台。在河州属之三甲集。开挖水渠四十余里。创建水磨三盘。设立义学三处。又修祈家集水渠一道。太子寺堡城垣壕沟。并栽树株。三家集霄河城建立庙宇并昭忠祠四所。统领楚军左路等营提督邓荣佳。在狄道州属之中部。修土堡一座。洮滨书院一所。疏浚旧渠二道。古城子土堡一座。栽树三百余株。管带楚军左旗总兵张友元。在狄道州城西门外。修永宁桥一座。计长二十丈。高一丈。宽八尺。又自该州岚关坪起至白林口止。修治道路一百六十里。木桥二座。管带楚军左路后营副将李志刚。在狄道北二十里铺。修造大水车一具。栽树一万三千株。管带楚军律武前营总兵李宾先。在循化厅城内。修盖铺屋五十五闲。并修理城楼及庙宇一所。管带靖绥营参将黄金福。在碾伯县属栖鸾堡一带。创修沟渠。筑堤作坝二十余里。统领果军提督刘明灯。在大通县属之永安营。修补城垣。栽树四万五千余株。管带楚军恒营总兵王声扬。自碾伯县属老鸦保起至响镗止。修理道路二百四十余里。

