<!-- { "loadSidebar": true } -->
一严禁各衙门巨蠹以穷其窟也。各衙门胥吏。固多不肖。然其中必有巨蠹把持公事者。尤宜首先访拏置之重典。乃足以惩一而儆百。查律例内载。司道府州县等官。不时察访衙蠹。申报该督抚究拟。若该管官员不行察报。经督抚上司访拏或别经发觉者。照徇庇例交该部议处。如督抚不行访参者。亦交该部议处。其访拏衙蠹并赃私数目。仍应年底造册题报等语。上下相维。立法已为尽善。无如因循日久。并未实力奉行。应请　饬下各省督抚严定章程。除本官失察衙蠹别经发觉从重议处外。如前任有著名衙蠹。后任查出者。或有能查办邻境衙蠹者。均照拏获著名要犯之例。酌予议叙。则惩劝有方。巨蠹咸知敛迹矣。以上三条。臣为严治书役起见。窃思宽严之道。各有所宜。宽以惠黎元。务在计其生全。而去其扰累。严以驭胥吏。更当除其羽翼。而夺其事权。故求治者。必以宽为体而以严为用。虽然。治吏贵严。而治之本。仍在官而不在吏。大臣果能正己而率属。书役必知所惮而不敢为奸。州县果能励政而勤民。书役更无所乘而不能玩法。肃吏治而安民生。制治之原。尤在于此。臣愚昧之见。是否有当。伏乞　　皇上圣鉴。

　　请惩治贪残吏胥疏
游百川

臣窃惟患莫大于营私。獘先去其太甚。　国家建官立政。额设府史胥徒。藉资办公。不过取其执簿书。供奔走而已。乃自若辈盘踞把持。遂成积重难返之势。论者谓天下大权。归于胥吏。此诚沈痼之疾。不能遽除。而实不可不除者也。夫自京畿以及各直省。有不营私之官。而鲜有不营私之吏。大抵上司衙门之胥吏。有病于官。庶司衙门之胥吏。有害于民。其工于取利也。率多暧昧不明。其敢于逞也。实为悉数难尽。即如吏部职司铨选。仕路之所赖以清也。然闻外省每有缺出。书吏即悬以饵人。或多引例案以遂其招摇。或暗致信函以行其吓诈。保举之或准或驳。处分之可重可轻。既已轩轾在心。无难上下其手。吏部如此其它可以类推。盖成案既多。援引各异。书吏先深入其中以操纵之。司员始泛从其外而纠察之。已属不及之势。而况有纵之者乎。此在京各衙门胥吏舞獘之大概情形也。而外省胥吏之害。更有不可胜言者。州县为亲民之官。所用吏胥。本有定额。乃或贴写。或挂名。大邑每至二三千人。次者六七百人。至少亦不下三四百人。夫此数千百人者。政之蠹。民之蟊贼也。百姓含冤呈诉。其待长官理申。不啻赤子之依父母。而吏胥乃从而凌侮之。剥削之。偪勒之。颠倒拨弄。率以财之有无多寡。为事之曲直是非。总之。吏胥视民如鱼肉。民畏吏胥如虎狼。然民且甘受搏噬而不敢告发者。当前因投鼠而生忌。既恐其力有不敌。日后或假虎以逞威。又恐其心有不甘也。臣每恭读　朝廷恩诏。必曰毋任吏胥舞獘。不得假手吏胥。　　诰诫至严切矣。第恐有司奉行不力。以吏之给使令也。而恃为爪牙。以吏之善趋承也。而引为腹心。以失察吏胥有关于己之考成也。而且巧为弥缝。曲为袒护。不曰吏胥狡猾。而曰民俗刁顽。何其不仁之甚也。臣愚以为今日者。甫离兵燹之祸。民幸有其身家。若再遭吏胥之伤。何以完其生聚。相应请　　旨谕令中外大臣严饬所属。振刷精神。破除獘窦。一应文案。悉心稽查。定限清厘。吏之名数过多者。务加裁汰。吏之情獘既露者。既行痛惩。开人告发之端。毋蹈徇庇之习。盖害政者吏也。而足以治吏者官也。官诚得人。吏自敛迹。至于家丁之串通书役。绅衿之包揽讼词。并饬地方官概行屏除。毋或宽纵。庶妨政之獘渐去。而民困可稍纾矣。

　　请饬议仵作马快准予出身疏光绪三年　
两江总督沈葆桢

伏惟三代以上。庶人在官者。与士同禄。汉制近古。往往由小吏至公卿。故循良称极盛。所学其所用也。自晋人重门第。寖为风俗。相沿至今。夫芝草无根。醴泉无源。不问其所能。祗问其所出。与求才初意。已两不相谋。然指倡优为身家不清。彼诚无以自解。若供役公署者。虽风尘奔走。劳瘁不堪。究其所逐逐营营者。非　国事。即民事。固天下之所必不可无者也。乃不待其作奸犯科。而先绝之于人类。于求治之意。毋乃左乎。况不娴文理者。无以为仵作。不精武艺者。无以为马快。屏之于不足齿数之列。而望有出类拔萃之才。起而应之者乎。命案全视尸伤为准。尸伤一舛。虽皋陶无由得其情。洗冤录一书。其理极微。又有不尽一一可凭者。须以意会之在由科甲及幕友入仕者。日夕研究。犹惮其难。若再以不自爱之仵作。颠倒是非。含冤其谁诉乎。有终身不见贼之兵。无终身不见贼之马快。奉票缉捕。其危险与临阵同。若罢无能。安望其为鹰为鹯。阛阓不皆成盗薮乎。说者谓仵作以命案为市。马快以盗案为市。今再予以出身。不啻养虎而傅以翼。夫天下未尝无包揽词讼之生监。不因此而废士之出身。未尝无骚扰闾阎之弁勇。不因此而废兵之出身。贤不肖各以类分。进其贤者。退其不肖者而已矣。若并贤者而锢之。是驱之出于不肖也。又何诛焉。其品甚卑。其才甚劣。而其权则甚重。其不至于惟利是视无恶不作也几希。现查各直省。有一县全无仵作。命案报验。借诸邻封。遇有应行开检者。则束手无策。马快多不足额。其滥竽充数者。非能通晓技击。遇有巨案。亦束手无策。岂无认真公事之牧令。欲破格召募。而相需甚殷。相遇终疏。盖稍有微长者。甚不愿终身自弃。兼使其子孙亦无罪而为　　圣朝所弃也。合无仰恳　　天恩。饬部核议。准将仵作照刑科书吏一体出身。马快照经制营兵一体出身。俾激发天良。深知自爱。养其廉耻。竭其心力。庶命案盗案。本原易清。傥仍作奸犯科。自有加等惩办之法在。臣愚昧之见。是否有当。伏乞　　圣鉴。

　　答问书吏　　
陈文述

周之胥徒。汉之卒史。皆以士为之。今则庶人在官。禄不足以代耕。于是以作犯科为安身立命之本。此岂　国家设立胥吏。与为胥吏者之初心哉。为胥吏者。大抵民之秀而有文义者。进不能横经而为士。退不能荷耒而为农。于是托迹公门以自业。各有其父母妻子。非舞文无以货取。非货取无以为家。贤者不免。况未尽贤者乎。亦思就傅读书。始有文义。既有文义。应辨是非。谚云。清官难脱猾吏手。又云。公门之内好修行。夫以事权之重也如此。则祸福所系。岂不巨乎。少作一孽。则地方多受一惠。即本身阴增一福。前事具在。可以为鉴也。则官之驭吏。可不慎欤。

　　答问差役　　　　
陈文述

差役不若胥吏之有文。事权不重于吏。而威福过于吏。一纸入官。九牛难拔。此为结讼者言之。一符下乡。十家闭户。此为奉差者言之。富者得钱而买放。贫者无钱而受拘。或招摇以索贿。或恐吓以取财。在乡愚为卖儿贴妇之赀财。在己身即树刀山之因果。可不惧乎。余谓书吏中未必无自好之士。即差役中亦不乏出众之才。全在为政者化导而善用之。不必动加刑罚也。书则小过不妨宽宥。集众而劝谕之。训诫之。至于再。至于三。仍书所犯于册。准其数月无过以自赎。再三不悛。则责之而除其名。择谨慎者畀之。当无不力图为善良者。役则量其勤劳而调剂之。有犯则权其轻重。所犯者小。初则宽宥而训谕之。再则停差。三则除名。必公必信。或亦相观而善乎。

　　衢言　　　　
谭献

闻之无平不陂。无往不复。天时人事如循环。浙江肃清。岁且四稔。疆吏宣力。庶司百执事承流于下。譬如孱夫大病之后。呻吟以望国医。于是乎先以糜。继以梁肉。扶杖而起立。蹑足而行。而孱且壮矣。然而一不谨。则患中于腠理。自信太过。则犯寒暑。神明败焉。则夫图后之难也。庐井残毁。人户死亡。田野荒芜。莫甚今日。曰招垦。曰清赋。亦既文告奉行矣。而上游数十州县。土旷不治者相接也。嘉湖宁绍。修治成熟者校多。试举漕粮之籍。田主征租之簿。犹不能十之六也。闾阎之荒熟。以视官司赋敛隐匿以为利者。成数又参差也。客民开荒。情事殊别。或主陵客。或客虐主。乃至西成之日。米谷直贱。禁不出境。客户坐拥仓禀。不救故土妇子亲戚之饥。荒田瘠簿。人力且倍。籽种财入土。而催科之符已下。又多其名目。吏乃因缘为奸。则垦荒遂为畏涂。愚以为牛种庐舍。听其自备。赴官请某乡田票。责令成熟。三年五年。方报升科。愿箸籍者箸籍。子弟读书应举。径除原籍。不愿箸籍者。编入流寓。籍其丁小。主客辞讼。官无偏徇。未科钱漕。别无杂费。庶几开荒。渐有成效。若夫谷贱伤农。请由官收买。建仓储蓄。推陈出新。以备旱潦可也。南亩之农夫见为少。而官司之白役见为多。此大患也。方今创夷未复。生聚未盛。孑遗之民。方离强寇系累屠割之惨。复受敲剥缧绁之苦。腼焉民上。自顾衣冠。当不搏噬。然坐堂皇。研朱案簿。吏役有名籍者几何人。牙门左右趋走扬扬者。且数倍也。此其家当有妻子。甚或殴使舆台。苏轼所谓纵十万虎狼于民间者。此之谓矣。愚以为大县留若干人。中小县以差。府道事简。数人足矣。承行一案。吏一人。签差一符。役一人。犯多者二人。过三人者许上控。箸为令。并禁止官寺前后茶社酒家。比屋张设。若辈聚。非罗织小民。即窥伺官长。少一聚之地。省事必多。夫何忍已毁之身家。再合之妇子。惊心五木之前。离散于瓜蔓之狱乎。夫百姓至愚也。耆欲至亡等也。奢侈之风。中之如鸩毒。去之如拔山。欲长治久安。则正人心。厚风俗。语似阔疏。政无急于此者。东南好巫尚鬼。越人之禨。自古为然。象教淫祠。浙中不少。贼之来也。什神像。焚祠庙。存者廑矣。克复之日。惜未有为疆臣言者。当是时。董督有司。延访耆旧。考祀典。稽志乘。山川社稷名宦乡贤祠宇所在。留者修之。毁者复建。其佗淫祠及仙释寺观。一概不许重建。即其傅会古贤。而稽之正史。非有功德于此土者。亦不许建。如是。则觋巫僧道。奔走无所。檀施香火。人心不迷。不亦善乎。愚以为今日犹可及止。宜下郡邑廉境内祠庙。已复未复。如荒诞淫祠。永禁兴造。已成之区。严禁造作寿诞朝审等期。诳惑愚众。糜金钱。旷日力。而仆仆于淫昏之鬼。暇召父老。晓以民义。俾知假托神灵。科敛财物。煽惑愚蒙。显干　国宪。且教匪之兴。实由此辈。涓涓不塞。将成江河。欲正人心。此其一也。

