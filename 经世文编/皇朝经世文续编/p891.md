<!-- { "loadSidebar": true } -->
永定河即桑干河。在前明时。本无水患。自康熙三十七年。巡抚于成龙奉　　　旨筑堤挑河。　　　赐名永定。始常年有修防之责。因此设道焉。因此设厅焉。以关外无数高山之水。夏秋之闲。一经大雨。奔腾漫注。约而纳之于数十丈之堤内。如以巨盎之酒。倾之一人喉中。两岸焉得不溃。初设之时。河身尚深。海口亦畅。东西两淀亦未淤塞。是以易于疏销。后数十年。愈淤愈高。屡经改易下口。犹不能治乾隆一朝。决至二十余次。嘉庆一朝。亦决至十余次。其防守之难。尤甚于东南两河也。盖两河之堤。既高且宽。土性亦较坚定。即盛涨。一日长至数尺即足矣。不比永定河一日可至一二丈者。每一暴决。则全河之水。皆为之夺溜。附近州县大都被淹。宽广至数百里。且偪近都城。尤为吃重。然果无法以治之乎。夫禹之治水。顺其性也。永定河之水性。平日无所患也。其患特在一时之暴涨耳。欲平一时之暴涨。惟有分其势而平其争。其法云何。当于南北两岸大堤之外。宽十数里之中。另筑遥堤两道。中挑引河。下游尾闾。仍由天津入海。于芦沟桥之下。建南北滚水坝七八座。高下不一。遇山水骤来。先启其高者。再启其下者。以次递启。先就一岸。至极涨。则两岸皆启。使上游之水。分三路畅行。是一河而变为三河。有一丈之水。入正河者不过三四尺。有两丈之水。亦仅七八尺。尽足以保堤矣。虽大堤之外。遥堤之内。民田庐舍不无被淹。然祗在十数里之。内较之一经决口。平漫宽广者。迥不同矣。而庐舍村庄。仍可先期筑圩防护。或填高地基。其绸缪不难也。况减下之水。三路分泄。又有滚水坝底。循岸而入。坝下引河。亦有所归。非极大亦未必淹及村庄乎。至于堵闭之时。则塞口与塞坝。迥然不侔。坝有石底。不致夺溜。一经水落。石脊出于水面。祗须封土数尺可矣。不比决口一开。水深寻丈。须用料到底至省亦须银二三十万也。暴涨患在一时。与常年虑其冲决者迥殊。其势分。其暴自息。而操纵由人矣。是说也。陈文恭相国任天津道时。曾着其议。即以筑遥堤建滚水坝为上策。直隶文案具在。可以检查。即使或有窒碍。亦所谓两害相形。当取其轻者耳。

　　直隶河道大概情形疏道光三年　　
颜检

窃前据　钦差大臣尚书臣文孚臣蒋攸铦具奏察看文安大城一带地方被水情形一折。奉　　上谕。着照文孚等所请将文安境内陈家进水漫口及崔家房漫口并已洞口门赶紧堵合以免河水内溢着颜检迅速遴委妥员切实估计奏明由藩库先行借拨银两分段购料兴工再由该部筹拨还款其业经估报之大城县九里横堤一并垫发赶办统限伏汛以前一律修筑完竣至该处堤外河身因下游不畅以致下壅上溃该督仍遵前旨通筹全局委员分投查勘妥议具奏办理等因。钦此。臣当即钦遵饬委。署清河道董天津道韩文显永定河道张泰运分投前往确勘。并将该道等查明现在应办要工赶紧督办缘由。节次奏闻在案。窃思河渠水利。关系民生。必使堤防有蓄泄之方。水道得流通之地。庶闾阎可资利赖。水旱藉以无虞。直隶地方河海相连。淀泊纷杂。水性则清浊不一。水行则缓急有殊。散水匀沙。筑堤作坝。前人之经画。已备极其精详。而疏瀹功成。因循日久。水之流行不定。沙之停缓易淤。河身益高。则下游愈形不畅。堤工渐归单薄。则汛至每费周防。地方官因工巨费繁。筹划固未能得计。而各河须因势利导。勘办亦不易得人。我　　皇上洞悉情形。召对时谕臣悉心筹酌。仰见我　　皇上爱养黎元勤求民瘼之至意。臣才质愚鲁。未谙宣防。而畿辅备员。前后亦经数载。或因公亲历。或稽核舆图。近复与在直年久熟悉河工之员。往复讲求。稍悉梗概。窃以为疏浚首重尾闾。相度宜探源本。直隶大川有五。曰南运河。曰北运河。曰永定河。曰大清河。曰滹沱河。五大川若顺轨安流。则诸河皆有所归宿。谨就臣愚见所及。敬陈　宸鉴。一南北两运河为传送众水归海之道。与西来之永定大清子牙三河。同入天津之三汊河。每当伏秋之交。五河泛涨。毕注于三汊一口。而海潮抵牾洄漩不下。上游堤岸田庐。咸受其害。故治水必先治南北两运河之减河。减河治则入海之路有所分。而三汊河之受水较少。受水较少则易于消纳。而永定大清子牙三河。乃得畅然入三汊口而东注。此治水之所以必先下游也。查南运河上承漳卫汶诸河之水。有减河二道。在沧州者曰捷地。在青县者曰兴济。二河同会于岐口入海。北运河上承潮白诸河之水。亦有减河二道。在务关厅属者曰王家务。在杨厅属者曰筐儿港。二河同会于七里海入蓟运河。以上四河。自嘉庆六年异涨之后。所在填淤。必须派委妥干河员。勘明酌定。如何挑挖以畅河流。其南运河之在山东境内者。亦有减河二道。一在德州之哨马营。一在恩县之四女寺。二河同会于直隶之老黄河。仍归山东海丰县入海。近亦多有淤塞。俟直隶兴办之后。拟请　饬下山东一律修浚。

一滹沱河发源山西繁峙县泰戏山。至直隶平山县与冶河合。而其势遂猛。经灵寿正定城晋州。自此以下。迁徙靡常。故道不一。雍正三年。河决晋州周头。直冲束鹿。四野弥漫。时有障归宁晋泊之议。怡贤亲王以泊为三郡众水所归。不可再使浊流淤垫。乃于县南木邱起。至衡水县焦旺止。开挖河道。引滹归滏。乾隆二十四年。河决束鹿之曹家庄。南至宁晋县之营上会滏。五十二年。河决城县之广阳堤。南至宁晋县之候高会滏。前督臣刘莪因决口通畅。旧淤高仰。奏废广阳堤。任其南注。自堤废之后。下游遂渐南徙。直到滏泊会流之口。以致出路不舒。河道壅塞。滏不敌滹。遂溃堤而东。宁晋隆平之交。竟成巨浸。嘉庆六年。又于小刘分为二股。一自南分流南注邱头。一自北分流东至大营上。又分为二股。一东南流注黄龙洼。一东流注北贾会滏。此三股中。惟此股水势较盛。今应否挑复怡贤亲王所开故道。使滹滏二水仍由焦旺合流。或从此股因势利导。并归一槽。应俟新任督臣蒋攸铦到后。另委谙练河员通筹全局。确勘定议。再查滹沱上游。本系安流。自合冶河而始横。雍正四年。怡贤亲王奏请于冶河入滹之处。坚筑大堤以遏绝之。引入洨河以适其性。由是冶河复循故道。而滹沱亦庆安澜。此前人已着之成效。惟是滹冶之性。皆湍激善徙。故至今复合为一。今欲滹水安流。似须仍遵怡贤亲王原议。勘寻冶河旧迹。挑挖深通。导之入洨。坚筑合口坝。以绝其入滹之路。再将滏河现在经行之道。竭力疏浚。而于东岸筑长堤一道。障全滏之水以会滹。使二水力敌势均。庶可循轨东注。又滹沱东经冀州衡水武邑。过献县臧家桥。则为子牙河。自献县以下。河束于两堤之闲。伏秋盛涨。每致漫溢。查献县原有滹沱故道。由完固口东流。经三支黑龙港。北注新河口。又北入老君千金二泊。穿独流道。归今之子牙河。自滹沱北徙之后。故道下游尚通。惟上游完固口一带。渐成平陆。似应派委妥员确勘。以昔之故道。为今之减水河。将完固口一带疏瀹深通。而于完固口建减水口坝一座。分水以入减河。可以杀其盛涨。子牙河又东至大城县之张家庄。向分为正支二河。至王口镇仍合为一河。后大溜全归支河。而正河遂淤。伏秋大汛之时。支河不能容纳。上游遂有倒漾之患。应将正河力加疏导。使两河分流以杀其势。子牙河又东经静海县北。至天津县之西。沿浮桥下入运。子牙河在大清河之南。向由西沽红桥下入运。与大清河本不相通。第该处地势南高北下。子牙北徙。必入大清河。是以乾隆十年筑格淀堤以闲之。分别清浊。不使混淆。此堤实为三河之关键。最为紧要。至三十七年大工案内。格淀堤自当城以下改为道。添建涵洞五处。而南水遂与北水相通。水性就下。日渐冲刷。于是子牙河下游北徙。直入大清河。而红桥之故道遂湮。大清既会永定。又会子牙。三水相抵。流缓沙停。不能畅达。是以下壅而上溃。比年以来。三河上游皆决。而保霸文大之闲。胥为巨浸。此其流弊也。是格淀堤为第一吃紧处所。其残缺卑薄者。必应急为修补。自当城以下。修筑坚实。不设涵洞。以复其旧。再将子牙故道一律挑浚。使仍由红桥入运。庶束溜遄行。沙不旁散。自无壅塞之患矣。

