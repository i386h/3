<!-- { "loadSidebar": true } -->
一仆从不可不减也。大凡州县官委署方定。同寅莫不共荐家丁。甚至展转相托。不知其性情。并不识其里贯者。此通病也。不知多一人即多一费。多一人即多一獘。迨人浮于事。无从位置。而闲散之徒动生觖望。拂意而去。散布谣言。长吏不察。信以为实。而官之声名因以坏矣。是在未出省时。酌量缺分烦简。以定人数多寡。简缺毋过八人。烦缺毋过十二人。派定专司。黏单壁上。使众晓然。其无名者。自不能随赴任所。且人少。则约束易周。防范易密。不然。广收滥用。有不为地方之害者乎。至于差役之数。尤必严查卯簿。不许过多。更不准有白役之名。寄于总役之下。但能裁革一二蠹役。即可保全无数良民。此皆正本清源之要也。

一听讼不可不勤也。居官者欲得民心。先自听讼始。积讼不断。刁诈者得以欺弄愚懦。拖累殷实。使贫者旷日。富者伤财。讼师猾吏。居间射利。而民之元气耗矣。是在为牧令者。勤于听断。命盗重案。准其随时喊禀。一切婚姻田土。皆于三八日放告。断不准传辞。以绝诈之獘。亦不许拦舆。以杜搭台之风。每逢告期。亲自收呈。虚衷研诘。理屈辞穷者。责掷不准。即有理而非大不得已者。亦必委婉劝解。告以利害。勿任争讼。如遇原告递辞。而被告适亦来诉者。即将两造之辞提出。令两造之人。立于堂下。俟收辞事毕。传至照辞质讯。登时可了。省却无限葛藤。其真有疑难冤屈者。即行出票传人。载入差票簿中。按程计日。宽以限期。不许延搁。于中取利。逾限者。立惩原差。不稍宽假。至于人证株连。此獘尤宜痛革。每呈到手。细阅不干紧要人证。立予删除勿传。传到者。于取具供结之后。立即省释。不许留难。又如牵涉妇女之案。非必须到案者。不可轻传。传到即问。断断不可轻押。以全人之廉耻。总之听讼一事。随准随审。随审随结。既结以后。洞开大门。目送两造俱出。不准衙役私押。则讹诈之端绝矣。至于骨肉亲戚涉讼。总以婉劝为主。或责令其族长姻尊调处。免伤天性之恩。惟欺孤独侮鳏寡讹富室等案。官必为之主持。一一置之法。虽权要亦所不避。每日新案。即为扫除以清案牍。其从前滞囚积案。尤须随时清厘。查明承票原差。勒限送案。违者重比。两造自愿和息者。亦准销案。如是。庶无留狱矣。

一命案不可不慎也。人命重件。衡情定罪。固以供证为凭。而尤以尸伤为准。一接报呈。即刻下乡相验。愈速愈妙。速则尸未发变。伤痕易辨。金刃手足他物。比对要符。且必亲手揣按。勿避臭气。庶尸亲心服。不致翻控。有蒸检之惨。其地主邻右。无辜牵连者。当场开释。免得入城受累。至下乡之先。传谕地方。先予以示。不准撘盖尸厂。预备公馆。所有夫马火食。概系本官自备。不准书役讹诈分文。验毕。回至中途。或猝呼某书役名。未来者。必是在后需索。务加重惩。总之下乡。则令书役随后而本官居前。回署。则令书役向前。而本官在后。虽有伎俩。无所用之。至若定谳。则当平心静气。逐细研鞫。不可失入。亦不可失出。苟徒泥于救生不救死之说。一味开脱。生者或致漏网。死者不免含冤。惟不设成见。持法以平。务使供证相符。情罪相当。而后生者死者。两无所憾。所有相验之法。悉载洗冤录中。公余之暇。最宜潜翫。南丰刘廉舫所箸庸吏庸言。相验一条。尤可师法。

一捕役不可不惩也。大凡捕役。其始类皆为盗。甚有既为捕役。而故态复萌者。以为盗之人。而授以捕盗之权。是以盗捕盗也。以盗捕盗。则盗不可捕。而盗风转炽。故欲弭盗。必先治捕。每报一案。随即出票侦缉。立限必严。另注簿籍。或五日一比。或三日一比。务期贼赃俱获而后已。设有贼无赃。必须细细研诘。如果所供之赃。与所报之赃。一一合。即是正贼。至误买贼赃。在所不免。其有必须追赃者。则于出票之时。用朱笔注明。祗准取赃。不许带人。以省拖累。如一案而牵连十数家是曰开花。非挟嫌妄扳。即捕役教唆。官祗就案了案。断勿按名签传。致堕术中。并将该捕立予重杖。若夫窝赃之家。固宜根究以清盗源。然必赃据确凿。方可惩办。否则恐系株连。如此。则捕役之技穷。而盗风亦稍息矣。

一征收不可不实也。　国家赋税。本有常经。见当邻氛未靖。鄂省兵饷。每月不下五十万两。势不能不取之民间。惟当于催科之中。仍寓抚字之意。查鄂省各州县。漕南二米。经前部院胡文忠公奏定章程。刊立碑记。地丁钱粮等款。亦经各州县开呈征收数目。责令各照向章经征。计除批解外。皆有赢余。足敷办公。为民牧者。尚忍格外浮收乎。是在开征之先。张晓谕。漕南二米地丁各款。均遵照刊立碑记。及向来定章办理。而又限以时日。告以大义。使之自封投柜。毋待拘追。如下乡催征。凡遇公正绅耆。不妨以需饷孔亟。令彼转相诰诫。早为完纳。至户书漕承里差。尤当随时密察。严为防范。往往有本官洁清自爱。而百姓仍不免追呼之苦者。由书差之舞獘耳。嗟嗟。小民谁无天良。如此。而犹有抗粮不缴者。吾不信也。

一蠹獘不可不杜也。天下事。利所在。即獘所丛。惟田赋一项。其獘尤巨。查向来鄂省各州县。或不屑句稽。或厌薄簿书。养尊处优。一任户粮总上下其手。始则谓征册散失。而欺隐田粮。继则谓版券烦重。而擅用活券。飞洒诡寄。无獘不作。于是有捏造枉缓者。谓某垸水冲沙压宜缓。某户逃亡故绝难征。官欲自顾考成。不得不为之吁禀。不知所谓水冲沙压者。半皆成熟之区。而真冲真压者。未被其泽。所谓逃亡故绝者。实多见存之户。而实逃实绝者。未除其名。迨灾已办成。而獘恐败露。则又有挖征之名以混之。又有急公之说以掩之。且更有例灾名目。谓某乡民情顽梗。从未完纳钱漕。每岁必藉灾以资弥补。而黠绅劣衿。遂得起而挟制之。种种蠹獘。殊堪发指。余以为欲除其獘。约有数法。一曰谨丈量。征册虽失。田亩自在。当此时而欲举一州一邑之地。概施丈量。谈何容易。且亦不易筹此经费。惟择最刁玩之地。访察公正绅耆数人。切实劝督。随时抽丈。择尤示惩。逐一注明。是无册者可有册。而瞒粮隐户之獘可除矣。一曰严推收。凡买成契以后。立限投税过割。违者照例罚半入官。仍科以隐匿之罪。勒令房书随时推收。不准刁难。或责之保正乡约。循环来报。或责之堤头垸长。随时举发。而飞洒诡寄之獘可除矣。一曰清户柱。一户而歧为数十花名者。意在避大户之实。则应并而一之。一田而数易其姓者。每多冒老业之名。则应确而易之。总之户名即可变易。而田地断难搬迁。执田以求人。执人以查粮。是有田者即有粮。而捏灾枉缓之獘可除矣。大抵鄂省大小衙门。皆有底缺。世守其业。换官不换吏。州县户粮书一项为尤甚。初则勤苦自立。版册亲操。执以追索。尚能年清年款。一二传后。骄惰日形。沈溺烟酒。一切征收等事。委之各乡各里各图之黠者为之催纳。坐享其肥。而总吏绝不过问。久之而债累日深。生计日绌。并其世传之底册。展转售卖。而册书户书里书里差之名所由起。权益寖大。房科之籍。仅拥虚名。乡团之册。转成实户。甚至以册为遣嫁之资。问册为相攸之具。胶庠之彦。窜名里胥。簪笏之绅。入卯银匠。以公家岁入常经。任其流失败坏至此。良可慨夫。是在诸君子抖擞精神。随时随地留心。力挽颓风焉可也。

一堤塍不可不固也。查鄂省自辛卯以来。迭遭水患。故堤工遂为鄂省之巨政。自大吏以及守令。无不加意讲求。军兴以来。渐觉无暇及此。兼之水势不大。修防未免稍松。不知堤工一事。修补于干旱之岁。得力于霖潦之年。若不思患豫防。随时整饬。一旦水势浩大。措手无及。田庐漂没。民其为鱼。谁职其咎。该守令有堤工者。到任以后。务各周历履勘。细加体察。官修者亲为经理。为民修者。严加督饬。单薄者量为培厚。低矮者酌为加高。务使夯筑坚实。功归实用。一届伏秋二汛。水势泛涨。亲临工次。督率汛员。密分段落。昼夜梭巡。必使水势异常。无虞溃决。乃为无负厥职。其有赴堤夫马火食。皆宜官自预备。不费堤局半文。自绝影射侵渔诸獘。若视为故常。草率从事。修不如法。防不尽力。设或有误。翫视民瘼。咎有攸归矣。堤费关万民性命。官修者或入私囊。民修者或归中饱。丝毫侵蚀。殃及子孙。可不慎哉。

一仓谷不可不储也。常平仓及社仓义仓。收储谷石。原以备凶年平粜及振济之用。从前间有州县亏短缺额。社长侵蚀肥己者。无不随时追赔。自粤逆窜扰后。食储为之一空。其未被贼扰之处。州县官竟视仓谷为畏途。或虑交代之时。盘粮折耗。彼此推诿。或惧贼氛猝至。抢掠毁焚。责成赔偿。率皆藉辞折变。碾济兵糈。或出陈易新。盈余取之闾井。或出实入折。买补不能随时。徒有良法美意。而废坠不举。设遇凶年。民食何赖。第值库款支绌之际。未能请款采买。是在贤牧令捐廉倡率。切实劝导好义绅富。因地制宜。成此善举。先建仓廒。再议储备。常平仓则官为句稽。社义仓则绅自经理。出纳维谨。毋使缺额。纵遇灾荒。亦有所恃而不恐。此为目前急务。望诸君子毋畏烦难。黾勉行之。

一学校不可不兴也。居今而言谨庠序。修学校。敦诗书。明礼义。鲜不谓其迂者。然试思昔日之文教昌明。民情何以朴厚。今日之礼乐废坏。民俗何以浇漓。盖民风之变。士习之偷也。士习之偷。学校之坏也。士习不正。则日后居官何以率民。居乡何以为子弟法。余前抚豫疆。凡学宫及名贤名臣忠节乡贤名宦各祠。破败者率属修理。严禁兵丁践踏。又立学规颁布通省。以教诸生。书院课试。于举业之外。另课诗古策论。以观其实学实用。率属印行陈文恭公五种遗规。分散诸生。使之奉行。今调抚兹土。亦愿为牧令者。于案牍之暇。整顿学校。诱掖奖劝。如名师之教子弟。如慈母之爱赤子。于考课文艺之时。谆谆告以孝弟忠信之道。潜移默化。而学术人才。自渐可磨砺而出矣。其有文行兼优之人。不妨荐举以待奖励。士心既得。士气既振。而小民亦必观感兴起。有不知其所以然者。傥遇烽烟告警。知义者多。自赴义者众。人谓今之所急者整兵戎。不必讲学校。吾谓修学校即所以理兵戎。经正则庶民兴。庶民兴斯无邪慝。古人之言。岂欺我哉。

