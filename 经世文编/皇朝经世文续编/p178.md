<!-- { "loadSidebar": true } -->
一劝课不可不勤也。近来俗敝民刁。间有围偪衙署。挟制官长之习。非循良之吏。施信明义。以结其心。何能居德善俗。是故为令者。听讼巳毕。即乘众人耳目俱在。恺恻劝导。示以法戒。稍有余暇。即当轻骑减从。亲至乡村与绅民接见。访求民间疾若。及地方善恶邪正。其公正绅士。特加尊礼。以树风声。乡间细小之讼。即使之劝解消化。无令到官。其讼棍地痞。列名榜示。风之使改。令其怀德畏威。不敢为恶。或择其尤者。惩治一二。以儆其余。其秀而文者。则文艺外。兼勖以品行。质而愿者。则力田外。并勉以孝弟。而复察其土宜。可植桑者。则教之养蚕。相其水利。可溉田者。则令之开堰。凡遇教读之师。治经之暇。劝其以朱子小学及诸儒所著有益身心之书。教戒子弟以培养人才。悃悃款款。日以教养百姓为事。民亦必谅官之心。两相团结。一旦有事。有不可倚为干城腹心者乎。

一游民不可不禁也。自来盗贼之起。多出于游惰之民。其始父母溺爱。任其游荡。一无职业。惟日以赌博烟花为事。放僻邪侈。积习成性。既不能安贫。即不能守分。小则为窃。大者为盗。而背畔之事。将无所不为矣。故居官者。于四境之民。必查其有无恒业。每于听讼之暇。或因公与民相见。则必谆谆告戒。曰子弟无论贤愚。宜先读书。读书不成。农工商贾。医卜星相。须令各执一业。盖有恒业。斯有生计。自不至入下流也。若见有藉赌博烟花啸聚者。即严行禁止。而于公门以内。仆从胥吏之游惰赌博者。尤必严察。以清根本。是为至要。

一邪教不可不禁也。自来奸民聚众作乱。必先刱立邪教。煽惑愚民。眩以祸福。愚夫愚妇。不知其情。乐其诞而受其欺。以为习其教。即为获福也。于是舍本业弃家财以从之。惑之既深。从之既众。其中有一二不安本分行悖乱之事者。则一倡百和矣。自世教凌夷。异端起。或假宣讲　　　圣谕之名。妄谈休咎。或藉持斋茹素之事。蛊惑乡愚。流獘既久。浸为乱阶。此人心世道之忧也。是在为官者。严行禁革。不稍宽假。平日爱民以结其心。教民以正其习。告之以孝弟忠信为根本。安分乐业为生计。自士子以至平民。自衙役以至保甲。谆谆诰诫。勤勤访察。凡习邪教者。皆必绝其根株。则可杜寇乱之源。塞枭张之渐。而要必兴起正道为根本。正道既立。邪教未有不息者也。

一保甲不可不实也。保甲昉自周官。历代行之。辄着成效。盖十家牌挨户编联。田土钱粮。年岁生业。无不备载。计田土而贫富可稽也。清钱粮而征收可办也。辨年岁而壮丁可选也。核生业而游民可禁也。凡夫弭盗贼。兴学校。察邪教。备饥荒。以及缉要犯。恤孤寡。育婴孩。禁赌逐娼等事。无不因之推广。然近代以来。奉行鲜有成效者。因地方官疲于案牍。不能不假手书差。而一切工料饭食夫马之资。不无费用。大约书役取给于约保。约保集之甲长。甲长索之牌头。牌头则敛之花户。层层索费。在在需钱。而清册门牌。任意填写。以至村多漏户。户有漏丁。徒费民财。竟成废纸。此办理不善之由。诚有如南丰刘廉舫所云者。贤牧令真讲吏治。务须以刘廉舫庸吏庸言为主。勿假手书役。传谕各衿耆。公举老成端重众所信服之人。仿周官比闾族党之意。推为保正。按甲分之大小。分别段落。每保正一人。先给草册一本。并日给饭食钱文。令将所管段落各户丁口。查照刘廉舫所定章程。分别填注册内。填毕呈验。查核无讹。然后填给门牌。其牌头甲长。听保正举报。实时批准。绝不令书役干预。本官仍不时轻骑前诣各乡。及因公相验履勘之便。随意抽查。或于审理辞讼时。向两造查询。其有不符者。随时更正。如是。则不至有保甲之名。无保甲之实矣。贤牧令其勉力为之。

一邮政不可不肃也。驿站之设。原为递送公文。不容稽延。军兴以来。各省奏章部文。及军营来往文移札禀。有关军需军饷调遣兵马等项。皆注有限行里数。向来州县官接递此等公文。一有延迟。知干吏议。必向上下站通融时刻。为邀免处分地步。然与其央求他人。何若操之在己。马匹必期足额。喂养不可克减。小费尤不可吝惜。管号丁书。须识文字。明利害。勤实可靠者。始可派司其事。遇有限行公文到站。立刻挂号驰递。不可压前等后。稍事稽留。更不准丁书私送本官拆阅。彼其意不过欲知近事。不知泄漏军情。纵脱要犯。所关尤重。其寻常公文。亦随时递送。不可稽迟。冲途州县。或于适中之处。安设要站。或添设步拨。以省马力而速邮传之处。悉由各牧令斟酌情形。量为办理。

一求才不可不急也。为政之要。在于得人。居官者。于需次之时。必留心人才。见幕友中有品行端方公事娴熟者。与之订交。一旦请与共事。然后能实心商办。即或偶执偏见。亦必能婉转就正。若习气太深骄乐佚游之友。不可邀请以误公事。到任后。于地方绅士以及同寅中。尤须暗中访察。果有德行学问。望重一时者。必登门请见。待以师友之礼。以资切磋。其有志气不凡。才华英迈。可以造就者。亦必优以礼貌。力为延揽。以成其才。又或才堪济世。心地忠诚。及夙谙韬略。武艺绝人者。即荐之当道。以待举用。或敦行孝弟。门内无惭。可为子孙之法者。即据实禀报。奏请　旌表。当今时局艰难。非人才不能挽回。但取人之法。皆必细考其实行。不可徒采其虚声。致累知人之明。

一节义不可不重也。礼义廉耻。国之四维。而忠孝节义。即所以撑持天地之气运者也。孝子贞女节妇烈妇。在通州大邑之中。名门右族。尚有为之请　旌式闾者。若夫山僻小邑。以及穷乡贫士之家田野编甿之户。其节孝贞烈。操行更苦。而湮没愈多。非地方官劝谕绅士极力访求。何能发潜阐幽。以彰风教。如有呈报者。不准书吏需索使费。随即申详。以便汇题。然后可使义行昭著。闻者奋兴。其尚存者。如系孤苦无依。更宜赐金周恤。并劝令其族戚收养。以重高节。鄂省被贼窜扰以来。士民妇女。或力战殉难。或骂贼捐躯。或惧辱自尽。凡此皆正气所锺。纲常所系。丙辰丁巳间。余在武昌府任内。捐廉延绅。刱立节义局。手定条款。分途采访。随时据详奏报。分别　旌恤。历任武昌太守。如冠九李午山及见任之黄虎卿。连翩接办。计已奏报数十次在案。但恐尚多湮没。愿为守令者。勤求博访。造册送局。务使无一夫一妇之义。湮郁不彰。至忠孝节烈之裔。或有寡妇孤儿。无所依靠者。各地方官倡助金钱。令其族戚与地方公正绅士收养。义骸未葬者。设法殡葬。如贼所过地。坚守团寨。并能杀贼者。事后。地方官宜据实禀报。或给匾额。或赏功牌。以彰其义。正气既伸。邪气渐弭。此皆拨乱反正之大机也。

一形势不可不熟也。凡为州县者。必于所属之山川险要。城池关隘。村庄集镇路径。令工绘图。某处至某处若干里。详细注明。常悬于心目之闲。各村各团之绅董。皆有簿籍。俾得随时访察。记其贤否。至与邻境相通之关隘。及邻匪出没之途径。皆必周知其情形。而后能会商合办。即为府厅州者。亦必以一府一厅一州所辖州县。山川关隘道路绘图。常时省览。胸中了然。庶有把握。并望各属。皆以方尺厚纸。绘所辖地方全图贴说寄呈。以便察阅。

一防守不可不重也。当此多事之秋。固守城池。最为紧要。况鄂省屡经兵燹之余。失守之地。官民俱困。前车可鉴。今虽全境肃清。而邻烽未息。是不可不思患预防也。无事州县。固宜稽察奸细。整顿保甲。其距邻烽较近者。则当预计垛口。派定户丁。以为临时上城之用。尤在地方官平日实心爱民。勤于听讼。差徭赋税。不事苛求。勤求民隐。兴利除害。以结民心。而又时时劝导绅士。同心合力。其有品有才者。优以礼貌。其常助官兵拒贼者。立与奖励。官民联为一心。城乡联为一体。贼在乡。城中出兵勇攻之。贼扑城。城中固守。乡民合力助之。总期固守。以待大兵援剿。贼有不殄灭者乎。

一识见不可不广也。识见不广。何以通达政体。周知民隐。古人学古入官。胸藏经史。然后能体力用行。今则仕途杂进。岂可苛求。加以政务纷繁。而尚欲其留心文史。难矣。然择要读之。书不必多。而时加体翫。未为不可。如历代名臣传。循吏传。朱文端蔡文勤二公所编。简而有要。皆吾辈之师资也。元济南张希孟牧民忠告。明吕新吾先生实政录。我　朝陈文恭公从政遗规。居官法戒录。汪龙庄学治臆说。佐治药言。刘廉舫庸吏庸言。徐笑陆牧令书等书。皆浅近易行。切要易读。而我　朝所定律例会典通礼洗冤录等书。尤属仁至义尽。凡需次人员。以及实任各官。岂真刻无暇晷乎。与其摩金石。徒负光阴。沈溺诗酒。深妨政务。何如常读此诸书之有益于吏治身心也。至于用兵之道。如陆宣公李忠定王文成诸公。尤为命世之才。其所布置。皆具于集中。有心济世者。尤宜熟读而精思之。

一才识不可不扩也。人之资性。有长于治军者。有长于理财者。有长于断狱者。有宜于安静之地而为良吏者。有宜于烦剧之区而为能吏者。然而秉性过刚。或伤操切。居心太厚。或近优容。尺有所长。不免寸有所短。在大吏固贵用之不违其才。始能各得其用。而在有才之人。尤贵勤学好问。读书穷理。克己去私。补偏救獘。加之以阅历世变。熟察人情。必使识见益深。志虑益远。有可经可权之学。斯有可常可变之才。而后有可大可久之业。不以一得自矜。一长自满。则才之所成。岂可量哉。

一躁进不可不戒也。人之富贵。升降早迟。自有一定之命。何必强求。君子尽其在我。随分尽职。不必暮夜干求。上游自知器重。若徒夤缘求用。纵遇好谀上官。得遂所求。清夜自思。亦属可耻。若遇清正上官。反有因干求而弃置者矣。近见有一种小官。专好钻营。与长官之门印交结往来。以通声气。甚有偁兄道弟。金兰订交者。不知居官所以求荣也。非以求辱也。与此辈交通。纵得一缺。辱孰甚焉。且此种小人。本无伎俩。居官者不自贵重。与彼交结。彼愈妄自尊大。内窃长官之风声以卖其权。其实我能自重。彼固不能为害。亦并不能为益也。况我真严气正性。居官有名。彼小人者。未尝不畏之。如使不法。我更可得而制之。出处进退。士人之大节。安得不慎。

