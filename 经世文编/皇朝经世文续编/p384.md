<!-- { "loadSidebar": true } -->
一淮北宜另筹也。查淮北情形。与淮南迥异。淮南患于积盐不销。淮北患于无盐到岸。缘淮北三场。僻在海州。每年一纲之盐。须于秋后漕船过竣。开放双金闸。乘北运河下注之水。赶运全完。为一年运岸之需。科则每引仅一两一钱。无可再减。惟商本甚重。如五坝十摃。水陆节节盘驳。最为繁重。摃人等。视为恒业。一经更张。即至恃众滋事。兼以各岸浮费甚多。及商伙滥销。近年商力疲乏已极。能运秋单者。仅止三数家。其余各商。虽有认岸之名。终年无盐到岸。小民无官盐可食。反仰给于私枭私盐愈充。则岸商益形裹足。从前尚借助于淮南。今商力已疲。自顾不暇。无可接济。淮北之商。竟成坐困。本年由运库发银十四万两。收买约有四万引。赶运出闸。而商运之盐。仅二万余引。户积盐不售。无计资生。饥寒交迫之余。岂能坐而待毙。计惟速筹补救之法。除庐州府属及滁州来安各口岸。改由江运者。尚可与淮南食岸一律整饬外。至湖运各岸。近来额引。销不及半。现商惟一二苟延。殷商畏累观望。数十年来。迄无良法。必得设法改道。以清其源。一面革退各岸乏商。另招殷商。先筹官运。以为倡导之机。一切章程。另容次第筹办。惟目下情形。盐积如山。无商收买。各纷纷吁求调剂。势不能任其枵腹待售。应请先行筹款。收买盐。以济口食。其盐存贮各场。俟来年秋单发运之时。查照销滞各岸。遴委贤员领运。售盐缴价。归还原本。不致虚悬。

以上各条。谨就臣等现查所见。筹议章程。其余未尽事宜。应随时察核。分别奏咨办理。

　　筹议加斤减价兼疏积引疏　　　　　　
陶澍

案查两淮盐引积滞。由于成本过重。卖价增昂。以致私贩盛行。截流必先清源。经臣会同臣王鼎臣宝兴奏请厘剔旧章。首重裁革浮费。减定根窝。以轻运本。即以轻卖价。如科则项下。己丑纲向定每引五两二钱零。现于外支办公等项。约裁减银六十万余两。每引减为四两一钱零。又于商人成本各款内。革除规银约二百万两。向并科则。每引该银十二两三钱零。现减为每引十两二钱零。均系核实厘定。实已无可再减。惟是按引计斤。核算每斤卖价。所减祗及一分。较之私盐贱价。尚属悬殊。不足以敌私。兼场商近多消乏。不能收盐久贮。盐质甚嫩。卤耗尤多。迨沿途盘运解捆。掣验抛洒。消耗更巨。是以从前商人赴场捆运。每引于定额三百六十四斤之外。仍带加三配割。及　　恩免课盐二十斤。尚有包内所带之私。不下百数十斤。通计每引几至五百斤有零。暑月加耗。不在其内。比之原额。数甚浮多。公私混淆。漫无稽察。历来办盐。非不知其有獘。祗因抛洒等耗。不能不藉资弥补。其每包多带盐斤。所省课银无几。所省运脚甚多。然且办运竭蹶。今当立法之初。事期核实。若全行裁革。祗准照三百六十四斤额引捆运。每引遽少盐百数十斤。而每包运脚仍不能少。则商人无利可图。难免亏折。不特不能减轻卖价。更恐暗又增高。于疏销转有窒碍。若复因循旧贯。阳奉阴违。更非整理积疲之道。伏查盐法志。载雍正二年前兵部尚书卢询奏准加斤减价。每引加盐五十斤。又两淮盐引。自嘉庆十年加十斤。不入成本以补亏折。道光七年奏准新旧加盐二十斤。扣足三年停止。上年九月限满。前盐政臣福森奏请展缓三年。经户部议驳各在案。是加斤减价敌私。及不入成本以补亏折。历经奏办有案。当此商情疲敝已极。若责令照额捆盐。自行赔补抛耗。既势有未能。非裹足不前。即百计遮演。仍图夹带。隐占新纲。无补课额。因思场之所乏者非盐。苦于盐多无售。以致偷漏贩私。民间亦非乐食私。苦于盐价太昂。遂至贪图买贱。自　国家定额以来。生齿日繁。而引不加增。盐反滞销者。固由枭贩充斥。亦商人之暗中夹带实甚。彼既瞒官不瞒私。费愈多而利益薄。因之销盐不销引。课既绌而商亦穷。积獘至此。与其暗中夹带。不如明予加斤。盖暗带则挟制者众。而虚耗转以亏官。明加则稽核易行。而贴补可期减价。疏新导滞。无逾于斯。

臣与署运司悉心察访。再四筹商。惟有据实奏明。每引捆盐。酌为加数。以五百斤出场。除额盐三百六十四斤外。仍照案仰乞　　天恩。赏加盐二十斤。并例给暑月卤耗十六斤。作为常年抛洒照例淮其免课。不得再加暑耗名目。其余所加一百斤。查庚寅未行纲引。及己丑未完积引三分。前经奏明随时带销。应请即以此项带销之盐。作为新引加斤。照依新纲科则。每斤完纳正课钱粮。其余外支杂费。即无庸加派。约计本纲可带完前纲正课银五十余万两。不及五纲。即可将己丑庚寅未完正课带补全完。再行接补应带杂征银两。如此。则积引既可渐清。加斤亦归有着。商力并得稍纾。兼裕数十万之课项。借以弥补旧欠紧款。所有卖盐价直。即可照现数核办。计每斤又可递减五六厘。统计前后减数。足以敌私。民间自不致再图食贱。而余盐有收。即穷苦户。亦藉资苏息。商运转输。不致吃力。当可踊跃急公。无虞窒滞。其盐斤经过泰坝仪征等处。原有稽查称掣旧章。经臣等奏明掣定秤杆。认真盘验。使其无从夹带。兹复明定加斤。商人无可借口。自不难从实核办。如再有颗粒私增。定即严提重惩。以绝隐私而裕　国课。兼便闾阎。臣因盐引新旧积滞。亟思补救疏通之法。谨援案据实请　　旨。恭折具奏。伏乞　　皇上圣鉴训示施行。

　　覆奏课归场诸说未敢遽议更张疏　　
陶澍

窃臣节次承准军机大臣字寄。钦奉　　谕旨。将侍讲学士顾奏请课归场光禄寺卿梁中靖请就场收税各一折。饬交臣悉心筹划核议具奏。又前后递到太仆寺少卿卓秉恬请仿照王守仁赣关立厂抽税一折。江西巡抚吴光悦请撤商归征其课税一折。均奉　　旨交臣与湖广江苏江西湖北安徽河南各督抚悉心妥议具奏各等因。臣查诸臣所请变通盐法。其说不一。皆主于化枭为良。无官无私。立意诚为甚善。惟臣再四筹划。通盘合计。仍有未敢遽议更张者。两淮盐课甚重。三倍于江苏全省之钱粮。非通泰海一隅之场地所能归入。若征之于。则沿海穷民。家无长物。即谓盐归丁卖。不患其贫。而一池一。获利几何。岂能以数百万之巨款。散而责以完纳。若欲就场收税。则又獘窦易滋。盐之为物。与布帛菽粟。同功而不同用。布帛菽粟。随处所有。成本重而课税轻。然且不免于透漏。若盐在场。每斤仅值制钱一二文。一经收税。则价随课长。争其利者必多。海滨广斥。民杂处。池以扫盐。凡有箕帚者皆可扫。以煎盐。凡有锅者亦可煎。将比户皆私。课税且因之而更绌。至于设厂抽税。或可小试于一隅。若行之于各省。则与就场设官征税之法。地不同而流獘同。缘各省道路。四通八达。凡盐所从入之地。安必处处皆有隘可守。绕越漏私。转恐比场为更甚。总之无官无私。必须无课无税而后可。业经有税有课。即属有官有私。如谓一归场。一设盐厂。即可上裕　国帑。而化枭为良。窃恐有所未能。且此数说者。皆本于唐臣刘晏听其所之之一语。故诸臣皆以为化枭之良策。其实刘晏榷盐。即今商运之法。所谓亭户粜商人是也。晏建常平盐仓数千。商运不至。则减价以粜。置巡院十三以捕私盐。奸盗为之衰息。是晏恐远省缺盐。及商漏私。已于听其所之之先。大有布置。并非仅听其所之。而遂能化枭为良也。且晏当日系总天下之盐而榷之。故能听其所之。今则某省食某处之盐各有口岸。若淮盐任其所之。必至南侵浙闽。北侵芦潞。两淮未收其利。而他省已受其害矣。倘因此遂改天下之盐法尽归于场。则纷更愈甚。关系愈大。利权不操于上。必移于下。恐豪强兼并之徒得据为利。其患有甚于私枭者。

是以上年冬间。臣与尚书王鼎等通盘筹酌。业将课归场及就场收税种种窒碍之处。详细声明。会同具奏在案。至分地销盐。课归商办。原系　国家成法。第因日久獘生。浮费愈增而愈多。钱粮亦愈加而愈重。即如每年应解之帑利七十余万。其借本早罄于前人。彼时鹾务犹堪敷衍。又有此一千余万之借本。供其挥霍。是以中枵而仍能粉饰于外。今则各项竭蹶。无本可借。而转须为前人岁偿其利习。此外节省之款。又有四十余万。亦系沿袭于昔年。而加征于此日。以致负重难胜。沈痼从此而甚。臣于万难措手之时。力求补救。自接印以来。疏通积引。惩办私枭。现据湖广督臣函称。汉岸旧盐销完。新盐业已开秤。即粮船水手。素称强悍。而本年回空。亦未敢仍前夹带。倘再能多办新引。似可望渐有转机。无如自三月开纲以来。始而章程初定。商情不无观望。继而被水成灾。场又多漫淹。加以商本乏竭。力能办运者。不过十数家。设法支持。勉图接济。此等情形。总缘从前之受病太深。故此日之复原非易也。臣自维愚昧。实不敢谓计出万全。惟有殚精竭虑。认真督办。并札催运司谕饬各商。乘此旺销之时。设法赶运。俟本纲限满之后。倘能得有起色。则　本朝二百年来之成法。即无庸另议更张。万一无可挽回。再行据实奏明。另行筹办。总期于鹾务实有裨益。断不敢稍存成见。亦不敢推委卸责。致负　　圣主委任之至意。所有臣通盘筹划盐务。悉心计议缘由。理合恭折具奏。伏乞　　皇上圣鉴。

　　酌议淮北试行票盐章程疏道光十二年　
陶澍

