<!-- { "loadSidebar": true } -->
若前人未议及者。其一鲍陂至曲江。皆在咸宁县。南唐疏龙首渠时。闻此一带水潴成渊。自龙首渠阏。皆种禾黍。其地洼下。大雨时行。每怅渰没。论者谓宜用元儒梁寅凿塘溉田议。畎亩之间。若十亩。以一亩凿塘。则九亩可以无患。当相视坡陀高仰处。截为陂塘。使多受水。遇亢旱。从高泻下沾润一番。可以经月。虽有凶灾。不为害矣。况池塘之利。鱼虾鹅鸭。菱芡莲蒲萑苇。贫者资以养生。富者因而渔利。使曲江鲍陂一带。处处仿此为之。其地利不亦溥乎。其二硙谷渠。在临潼县西。每当大雨时行。山水陡发。自南溢北。冲出巨石。横塞官路近十里。行人苦之。论者谓如得汉阴氏治龙王沟法。化沙砾为沃田。利则普矣其三兴平县马嵬坡西。有黄山败水数处。每当雨发。皆有水冲路南注。渰没麦禾。论者谓宜截水为堰。如曲江鲍陂一带治法。计十里可获稻数百石。其四武功县漆水东西两岸。处处宜修渠治田。此水不及渭横。则弃水利尤可惜。其五隃麋泽。在汧阳县东八里。其地近水宜稻。其六合阳县东北十五里三泉并出将军山麓。合流为一。其地宜稻。其七潼关城南二里麻峪水亦可莳稻。其八三水县北石泉渠。与西门外西溪河。均宜栽稻。其九三水河化河均在化县北。姜嫄河则在西北。均宜引水溉田。此皆前人遗利。留待后贤疏浚。以收灌溉之资者。似宜即今急修。不待天时而丰年可获。以甘雨生于荷臿。多稌生于决渠。不必祷桑林而灵澍足。易所以重劳民劝相哉。至于物土之宜。未布其利。关中甚伙。请先言其易见者。八水沙坝。与南山无异。但南山沙坝。均种落花生生姜芋子甘蔗山药。岁获大利。举人所见。止盩鄠略种姜芋竹。他邑均否。夫渭川千亩竹。见于史记。而今一竿亦无。岂宜于汉不宜于今耶。史记货殖传。汶山之下产蹲鸱。蹲鸱。芋也。汉谣。大饥不饥。蜀有蹲鸱。锦里新编。明末丹棱县民彭昆万。家眉谷。种芋。活避乱数千人。三年不饥。草堂闲话。合皁山一寺僧。专力种芋。岁收极多。杵之如泥。造墼为墙。后遇大饥。独此寺四十余僧。食芋墼以度凶年。芋之济人甚溥。岂盩鄠宜种。而他邑则否耶。安康人种落花生。每秋冬舟运两湖三江。获利以亿万计。西同干凤不莳此。非坐失沙土之利耶。至陆地沾湿处。关中诸邑皆有。举人闻宋仁宗以珍物易占城旱稻。由福建至江浙。使咸种获利。又建安江翱宰鲁山。从原籍取旱稻。劝民普种高地。岁岁丰收。闻江公教民种旱稻。如种麦法。浸种一宿。挞潭下子。用稻草灰和水浇之。每锄一次。浇粪水一次。至于三。即秀矣。大人爱民如子。当此久旱。请师宋帝江令遗法。通行全陕。则不独关中可以救旱也。藷有红白二种。陕人呼之曰蕱此物宜陆种。而红土尤蕃美。南山近年歉收。四民恃此度岁。曩见盩鄠有此。他邑则否。不知此物冬月可削片晒干。贮之竹囷。每夏晒一次。永不生虫。以之御饥。不亚于谷。而西同干凤不知广种。岂非坐失陆地之利耶。洋芋来自海岛。自兴平杨双山屾载归。种于南山。乾隆时知食者少。嘉庆时渐多。近则高山冷处咸莳之。其生甚蕃。山民遇旱。咸资此养生。今年每斗取钱六七十文。请示西同干凤四民。多运此出山。买之者多。则明年山民莳之愈众。此亦度荒一资也。如谕山民仿合皁山僧杵芋为墼法。将红白蕱洋芋一同造之。则全陕四民。永不受荒旱之灾。农政全书有野菜谱。明周王橚有救荒本草。王纕堂有救荒余编。安康令陈余山有济荒必备。举人有救荒三策。此皆可刊。广布关中。

其尤要者。伊尹救旱区田法。不必用良田。或高原倾阪坟边宅畔城郭上下皆可种。说见泛胜之书务本书农桑通诀农政全书鄠县王丰川集贺耦庚经世文编。皆凿凿言其屡效。长安马应宿宰汤阴。劝民种此。获屡验。刊有小册。此田最利贫民地少者。全资人力以尽地利。金史食货志。承安元年。初行区田法。男十五以上六十以下。有土田者。丁种一亩。丁多者五亩止。此政今日似急宜行。元史食货志。田无水者凿井。井深难取水者则否。以举人所见灞河西岸咸长城北兴平县南山西永济安邑夏县虞乡。皆五亩凿一井。四围植树木取阴。用牛马车水灌地。咸长兴平则纯用人汲。以故诸县不藉天雨。岁皆倍收。王丰川有救旱凿井说。此政今日亦宜急谕民间普师之。则久旱有水。勤民庶可免流亡。又泛胜之书种芋法。其区方深皆三尺。取荳萁纳区中。足践之。厚一尺五寸。取湿土纳区中。其上令厚一尺二寸。以水浇之。足践令保泽。取五芋母置四角与中央。足践之。旱数浇之。芋生子皆长三尺。区收三石。窃谓区田区芋凿井三方。似宜急行分布全陕。藉济荒年。不独关中。而关中当久旱后。似乎急需。以上物土之宜。如在上者勤相劝课。严加赏罚。数年内必大盈余。虽遇凶荒可以有备。此皆务本事业。而树畜则有不可略者。元史食货志。每丁课种桑枣各二十本。一切蔬果。以多种为衣食之助。有池塘者。必养鱼虾鹅鸭莲芡菱茭蒲苇等利。以补不足。且多种苜蓿防饥。而关中养豕者尤少。殊不可解。夫无豕不成家字。关中人皆有家。盍少顾名思义者。且养豕一年。春夏秋饲草。至冬始饲黄豆苞谷。所费不多。得利最厚。俗无劝导。令民备生生之资。至祈雨法最多。惟扰龙事。宜行于久旱。说见荒政辑要。此法举人在四川亲见三同寅行之均效。但必得真虎头骨。投有龙潭中立应。其否者。不是骨假。必潭无龙。以举人所知。如韩城龙门朝邑三河口高陵泾河口大荔九龙泉太白山三池。此数处必有潜龙。购得真虎骨。何访试行之。至春秋繁露载求雨方。其理不爽。如诚心遵办。必有应者。凡此皆因物土之宜。类及之以备采择。而莫如水利为尤要。水利所兴。有土。有石。有沙滩。有山凹。其引之者。有直。有曲。有长数十里。有短不及半里。有过溪者。有凿山腹者。有土筑者。有石甃者。有支木者。有砌石槽者。有用木闸者。有下铁桩者。有烈火者。有酽醋激者。其制引水之器。低田用虹吸鹤饮。高则用恒升玉衡等具。载在泰西水法。关中人未必不知。而耿橘挞水以浚渠法。尤不受奸民之欺。此尤赖劳民劝相者。总之兴水利之事甚繁。而经理必在得人。在官常则非绅士所得知。若论绅士。令日西同干凤均有湛深经术体用兼全其出有为其处有守者。举人不便举。想无不在洞鉴中。但每府令齿德兼优者。各举所知。分襄办理。召安康汉阴老农惯修渠堆塍者六七十人。分布四郡。不过一二年。此政必成。但经理绅士。领工夫头。不可擅用少年轻佻。与心计奸猾者。一入局中。物议必腾。非但不能兴水利。即劝捐一事。人皆望而生畏。偾事于始。安望观成于终乎。

夙闻大人平粜劝赈。步祷西岳。精诚所感。与元臣张养浩无异。宜乎万口一词。鼚鼓轩舞。今又询于刍荛。议兴水利。是欲嘉与三秦士民。臻于长治。举人虽梼昧。敢不仰副宪心哉。尝稽晋史王猛仕苻坚。见关中水旱不时。发三万人开泾水上源。通渠引渎。民赖其利。魏裴延当幽州水旱。民多饥馁。疏督亢渠。得利十倍。宋欧阳修当颍州大饥。大修陂塘以溉民田。汪仲举当兰溪苦旱。劝富民大浚塘堰。以活饥民。此外如明林希元锺化民均于饥年举涸塞之当浚。役饥民而代赈。此岂仅云安贫哉。实兼以保富耳。踵而行之。与诸公后先辉映矣。但非常之举。黎民滋惧。范文正公以工代赈。尚遭监司劳民伤财之劾。何承矩知雄州。初年劝民种稻。值霜不成。后纳闽人黄懋言。改种旱稻。七月可熟。阻之者颇众。至稻熟。承矩载稻数车辇至都下。议者始息。且关中士民不谙稻利倍他谷。谓食之腹阴。则今日举此政。保无谤书盈箧耶。窃请持志勿摇。壹意必行。但得习水利巧思过人如元郭守敬者数人。赞襄上下。善政必兴。况今日方伯廉访德星聚于一堂。同心共济。尤易集事。至素问称稻得天地之和。高下皆宜。尔雅翼谓稻味尤美。故食稻衣锦。为生人极乐。若如关中人言食稻腹阴。何以两湖三江食此不阴耶。大抵水利之赋。较陆粮加重。每见兴水利者。数年后田淤不登。而升科如故。关中陆粮较南北二山不啻加倍。所以关中致富。皆从商贾起家。其多种地者则否。富民种地无过百亩者。且畏一兴水利。后必升科。以此遵者百无一二。合无出示告以永不升科。藏富于民。与在官奚异。去其疑团。则水利兴也必力。况雍正元年　　　上谕。户部膏腴荒弃岂不可惜嗣后凡有可垦之处听民相度自垦地方官不得勒索胥吏不得阻挠百姓开垦多者准令议叙。此成宪也。如果率　　　祖攸行。定知野无旷土。家给人足。且今盩鄠咸长。种稻者。均渐至小康。民知稻价较他谷加倍。何至弃水利不修。大抵不谙水利。且惮种稻。有沾体涂足之苦。习于逸而弃其利。南山士民。睹八水东流。代为扼腕者久矣。今必议兴水利。请先奏明使经理者久于其事。如必须交卸。责成后任。先后同心。至经费一项。大人必有成算。但当停工请帑之年。又值屡次劝捐之后。若再劝富室。恐观望逃避者。所在皆是。易云穷则变变则通通则久。变通之法。请详言之。虞伯生集兴水利。召富人予官。周用则集军流徒诸罪人以功赎罪。第其大小久暂而分之。今之议叙。与伯生似同实异。盖彼实予之秩。今则止博虚荣。窃恐议叙无人出应。所以然者何也。今之富室。不但老壮皆得议叙。其少者襁褓者类皆有之。数见不鲜。此虚荣所以民不愿博也。合无请奏明招富民垫垦。每亩每年议租若干。则应者必众。今日水利如兴。实关中长治久安之基。关中久安。则天下大势均如盘石。举人年近七十。功名望绝。闻大人集水利议。觉平日讲求之心。怦怦然动。所以冒昧议此。专丁投。报　　皇上养士之恩。酬大人延访之意。傥以水利繁。有言未尽者。召之出山。面罄一切。举人即长归南山。为　　圣世闲散山臞。永享食利千年之泽。此心如古井。久无热中时。合并声明。不胜待命之至。谨议。

　　修关中水利议跋　　
路德

