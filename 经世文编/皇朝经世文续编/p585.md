<!-- { "loadSidebar": true } -->
古者家塾党庠术序。务延乡大夫之贤而老者主之。凡入大学递升俊选士者。胥自小学植其基。观汉之专师。宋之大儒。初必循循焉小学是讲。所谓登高自卑陟遐自迩也。即今制以科目取士。求工帖括。其师类能则古称先。训门下士。精探六经四子书之旨。发而为言。因文见道。故常成就伟才。明体达用。为国家桢干。讵意教术流失以来。小学悉废。村夫子冬烘头脑。授受庸猥。甚至屠酤小贩。方外饥寒无赖之徒。茫不解少仪内则弟子职为何语。亦抗颜号召童家。以资餬口。所课别有俗本。讹言破句。鄙倍不伦。彼田翁圃叟。利其值廉而礼简。使子若孙从之游。卒之占毕二三年。仍一丁不识。或稍长知自振励。时过无及。且童时先入者为之主。心蔀日丰。夫何怪其瞀于所处。不审其义之当为不当为哉。然则塾师之关系。良非浅鲜。天下事有似轻而实重。似缓而实急者。此类是也。足下周旋梓里。所接晤诸父老。可将择师之道。恳切申明。将教修经正。经正民兴。前二端。亦不待惩诫而愧悔自生。他日采风。便当颂吾乡为小邹鲁矣。以外若武断乡曲。开场纵博。讼师土猾。私习天主等教。保甲条约已详不赘。

　　上海果育堂记　　
冯桂芬

人性无不善。衣租食税。读书识字之民。皆愿民也。饥寒之不免。理义之不知。而荡检踰闲之事作。天下之乱民非生而为乱民。不养不教有以致之。三代时。比闾族党之闲。相保受。相捄赒。而又党庠遂序。散布郊陬。以是民无失所。俗鲜犯法。今世善堂义学之法。意犹近古。能行之者。惟我江苏为备。江苏中又惟苏州上海为备。虽都会如江宁。膏腴如扬州。弗逮也。上海果育堂。其始义塾也。僦民居为之。继乃扩为堂。施衣施棺施米。诸善事惟办。即西关内淘沙场袁公祠后建堂。堂有楼。凡三楹。中楹供奉文帝大士像。楼之外为台以迎神送神。其耳舍为治事之地。经始于咸丰九年。逾年而成。糜钱二千余缗。某君实理董其役。而监工司籍。则某君某君。仍旧名者。从其朔也。且育之义通于养也。诸君好善如不及。信矣哉。抑蒙窃有进者。太上感应篇。康熙闲于氏铁珊注云。水月禅师有前知。见吾乡虎阜塘。笙歌画舫。彻夜不绝。叹曰。百数十年后有大难。此其召之乎。由今数之。果验。且不以乡多善举而末减。论者谓恻隐者。善气之感也。淫侈者。戾气之胎也。戾气偾兴。为善气所不敌。故卒不免。比者寇在于垣。滔天肆逆。海隅片土。浮寄孤悬。此真志士被甲枕戈卧薪尝胆之日也。而乃旧染污俗。不戢滋甚。洋泾一带。举国若狂。以锋镝之余生。挟焚掠之遗烬。鲜衣炫服。酒食樗蒱。鸣瑟站屣。游媚贵富。父兄之教不先。子弟之率不谨。衣冠旧族与无知驵侩合同而化。呜呼。此何时耶。礼曰。国家靡敝。则车不雕几。甲不组縢。食器不刻镂。君子不履丝屦。马不常秣。今日者。岂但靡敝之谓哉。纵横千里之内。人烟寥落。邑里榛芜。道路沟渎断脰绝膑之残骸。暴露而不收。孝子悌弟鳏夫寡妇之哭声。呜咽而不出。此陷贼郡县之苦也。苏松旁近逆贼。出没无时。朝不保暮。贼锋所指。扶携四走。蒲伏于火光枪之中。魂惊胆裂。或崖岸颠坠。或崎岖僵仆。幸而得脱。异乡漂泊。衣食路绝。树阴以供寝卧。草根以充饼饵。寒暑莫御。疫疠时作。死亡疾病。十家而九。此避难人民之苦也。军兴以来。各路官军。昼则荷戈驰突。夜则倚垒呻吟。一日之中。屡交锋刃。一月之久。不解甲冑。凌风雨。冒霜霰。饥寒内攻。矢石外偪。出万死一生之途。以冀一捷。此从征将士之苦也。兴言及此。稍有人心。试思彼何以独苦。我何以独乐。亦必闻乐伤心。临觞不御。易曰。君子以俭德避难。又曰。君子以恐惧修省。又曰。震来虩虩。恐致福也。诗曰。天之方虐。毋然谑谑。左氏传曰。以忧为乐。忧必及之。虎阜旧闻。殷鉴不远。当此之时。惟有坚苦刻厉。省咎引愆。庶可以格天心而挽劫运。豪举之挥霍。好义之慷慨。一转移闲耳。易缠头之金。义浆仁粟不匮矣。辍秉烛之晷。读书治生有余矣。何善不可为。何福不可致。果行育德。孰大于是。愿以告邦人士之有心世道者。

　　轻诺辨　【
陆继辂

轻诺者必寡信。斯言也。人人以为大戒。嗟乎。轻诺亦岂所望于人人哉。有人于此。事方急不能自谋也。而谋之于友。友谢之而无辞也。则曰。此非吾力之所能任也。吾今诺子而事不果。吾何以见子矣。子盍他图焉。斯人也。于事无所补。而多此一惭。其心益皇然矣。有人焉。愤其友之不为力。而奋然任之。则欣然以行。隐然有所恃。至明日而不果。于事诚亦无所补。而前日之一惭。固已为之泯其迹而纾其忧矣。此其恩。与诺而信者一闲耳。信也者。诺之后之事也。诺且不可得。而遑责其信耶。且夫信与不信。非诺者之所能逆者也。天下亦安所得万全之事而筹之也哉。忠臣之谋国也。其始愿皆期于拨乱而返之正。然而势穷力绌。徒以身殉。负其夙心者。何可胜道。如以轻诺寡信之律绳之。则将曰。此非吾力之所能任。而高飞远引者。为不轻诺也。反颜事敌者。为不轻诺也。而岂其然。夫人心之日趋于薄也。无愧乎孝悌者。盖十不得五六焉。其睦任恤者。十不得三四十不得一二焉。故贫富日益相耀。而睚之怨。积为仇雠。仇雠相为里闬。而戾气乘之矣。岂不深可惧哉。故曰。轻诺者未可厚非也。宽之以或信或不信。而诺者犹难其人。责之以必信必不可不信。而尚有能诺者乎。彼多方以谢者。方以寡信之说。文其不诺。而奋然身任者。又以能诺之故。陷于不信。是杜天下睦任恤之机。而使之驯至于仇雠也。久矣夫。旁观之易为言。而孤孽之难为谅也。或者曰。如子言。则以缓急告者。皆诺之。至明日而谢之曰。事不果。非吾始愿也。可乎。曰。此则身受者之所能辨者也。天下岂有处心积虑成于不信。而能以诺市者哉。是又不诺者更端之饰说也。

　　杜密刘胜论　　
邓瑶

汉杜密去官还家。每见守令。多所陈托。同郡刘胜亦告归乡里。闭门埽轨。无所干及。太守王昱谓密曰。刘季陵清高士。公卿多举之者。夫谓胜为清高士。则隐然以密非清高之伦矣。顾吾思之。胜之居乡缄默。庶几秉礼自重之士。密虽多所陈托。然观其对昱之言曰。志义力行之士。而密达之。违道失节之士。而密纠之。使明府刑赏得中。令闻休扬。不亦万分之一乎。则知密之陈托。乃佐太守行激浊扬清之政。非私有所干也。如是亦何嫌其多所陈说。夫所贵乎乡先生者。以其爵位尊显。齿德高劭。既足矜式乡人。亦为守令长官敬惮。凡郡中豪族大姓。积奸巨猾。久为民蠹。与凡獘之当除。利之当兴。小民不能诉之长官者。乡先生一一代达而兴革之。以慰民隐。于是上下咸宜。闾阎安谧。盗贼屏息。风俗醇美。此贤士大夫居乡裨益之明效也。故澹台灭明足迹不履公庭。而邑有公事。未尝不至宰室。其所言者公。自不以干谒为嫌。子贱为单父宰。父事者三人。兄事者五人。友事者十人。而单父治。盖即以邑贤之耳目。为己之耳目。而事无不知。治易奏效。当时单父之人。亦不以其父事兄事者。昵于邑宰为疑。盖见信于乡党者素也。刘胜位为大夫。及归乡里。闭门养高。于郡中事之当言。与不可言者。缄嘿不出一词。杜密谓其知善不荐。闻恶无言。隐情惜己。自同寒蝉。此罪人也。密语虽近激。胜卒不敢怨。要之胜以搢绅居乡。置理乱不闻。固非君子所取。而密之敢为直言。多所纠发。或失恶恶从短之旨。故王昱稍嫌其数。从容以为言。然昱一闻密言即惭服。待之弥厚。则平日之相信者必深。密亦知其信己实深。乃敢直言无隐。非卒然以言聒也。士大夫居乡惧事之有累于己者。不可引刘胜闭门埽轨为辞。以饰其晏安自便之诮。利人之有求于己者。尤不可引杜密多所陈托为辞。以遂其贿赂营私之计。惟平居以礼义自守。遇邦邑有大事。则竭力襄助。任劳任怨而不辞。既有益乡里。复无损名望。礼所云乡先生殁而可祀于社者。斯人庶几无多愧乎。然求之挽近。不可得而见矣。

　　上朱小云观察书　
顾广誉

广誉闻古之所谓乡先生者。未尝不留教泽于里闾。而后进之有心讲明道术以蕲不迷于趋向者。亦惟于乡先生是赖。汉伏氏之言曰。大夫士七十致仕退老。归其乡里。大夫为父师。士为少师。余子入学。则平明。上老坐于右塾。庶老坐于左塾。盖乡先生之淑其后生者如此。孔子答子贡问为仁之方。先以事是邦大夫之贤者。而士冠礼。既冠易服。必以贽见于乡先生。后进之求益于乡先生者又如此。方三代盛时。风俗醇。人才茂。肇自一闾一井之闲。而周浃熏蒸。及于天下。乡先生之力居多。后世封建井田废。而邻里乡党之制。皆非其旧。时势既殊。情事亦异。诚不可悉胶于古人之成辙。于此时也。而斤斤焉父师少师之是求。人必非而笑之。虽然。当吾世而无古人者出则已耳。当吾世而有古人者出。未见今之果大有异乎古也。何则。古今之大相悬绝者。其也。未尝不同者。其意也。君子变其。不可不师其意。天下凡事皆然。而此其尤大且要者矣。广誉窃持以忖量并世诸巨公。欲暗合斯义者何少也。而今乃于执事得之。执事自通籍以来。与人交有终始。早信于里闬人人之心。及奉讳家居。佥谓主持风雅。嘉惠后起。惟执事实允蹈之。广誉望风欣喜。顾以饥驱客授。未暇殚心力于所业。而执事年高。时抱足疾。或谢客不见。是以引分而不敢进。执事顾殷勤见招。且属以校勘大集。广誉反复数四。然后知执事学殖之深厚。文辞之光昌。而喜怒哀乐。悱恻笃挚。自然流露于伦纪闲者。尤其立心行事之本。故服官居乡。一惟古人是法。各由其道而自不能已。昔嘉兴沈侍郎归自京邸。蒙重以学术相期。今执事之虚怀若谷。乃更有甚于侍郎。广誉以为是真得古者乡先生之遗意。与所谓父师少师之教。异用而同揆者也。惓惓求益之思。勃焉以发。故辄摭陈其说于前。惟勿让而终教之。幸甚。

　　复王西涧论易俗书　　　　　　　　　
许宗衡

