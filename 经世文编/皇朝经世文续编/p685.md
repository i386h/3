<!-- { "loadSidebar": true } -->

　　札鲍游击超　
胡林翼

照得本营枪鸟枪。与刀矛分队。相闲而行。第一队枪。第二队刀矛。第三队鸟枪。第四队刀矛。第五队枪。第六队刀矛。第七队鸟枪。第八队刀矛。第九队十队均刀矛。是长短相兼奇正互应之法。至李道湘营阵法。则第一队至十六队。均是枪与刀矛相闲相兼。虽悍贼四面攻袭。而我兵可以长胜。本部院心以为然。改而师之。该游击拟枪百人为一队。鸟枪百人为一队。反复思之。仍不如师法李道章程。分哨分队刀矛夹护为稳。假如临阵之时。或贼分五路而来。则我分五哨以应之。哨中各有枪鸟枪刀矛。或追贼之时。零星四散。亦不能不分哨以追之。则各哨皆有枪鸟枪刀矛相护。乃合长短兼用之法。又如一营深入贼中。贼众三面抄袭。则各哨分三面抵御。各有枪刀矛。较为得力。合行札饬。札到。该将刻即禀商兵部正郎左。将此义细心讲求。并商请南绅即补道王。将营政兵法求才方略。精微义理。日夜虚心请教。详悉而另记之。毋得见小自是。勉之望之。

　　上曾节相请饬枪队闲用牌矛书　　　　
陈锦

技击之用。废车战者也。火攻之用。废技击者也。湘淮军制。专以枪胜者。粤匪尚守。则我军尚攻。夺隘争城。首在及远。使彼衄于火攻。猝不得振。而短兵得乘闲入之。守局一摇。人心自溃。故力破其坚。寡可胜众。捻逆不守而走。游掠无方。攻具本无所用。当其有意避兵。我固追之不获矣。即迎我而战也。彼以骑来。我以往。发略早。而骑已旁分。如射飞禽。少纵即逝。疾趋而过。所伤无多。渐走渐包。我方顾后。而步贼正兵已逼敶前。刀矛并进矣。故我军方城之敶。部伍多乱于三面骑贼。而夷伤仍中于一面步贼。骑其游兵。步实其正兵也。凡战必一鼓作气。手不停挥。目不旁瞬。而后可以少胜多。以客反主耳。若排枪尽发待装。万人下顾。则贼且乘隙骤来。大在前。其进已老。步队略一移动。而已先被抢矣。即为之地。令四面均成四人。西洋敶法。两人立。又之。则成四人。连环放枪。而操演稍生。连环不转。专恃劈山火箭等器抵之。去败亦已不远。此犹就善战者言之。其次见贼马。则急顾辎重。方城。而贼已包抄。枪未彀贼。先已尽发。贼伺枪后疾趋。所捣辄中。傥无接应。必不可问矣。至马队固野战要需。而少则不能包贼。弱则不堪冲锋。即用作游兵以助敶势。亦须进止得宜。勿自误步敶。惟追奔探哨。则用为正兵。非谓贼善用骑。而我必以骑破之也。今之贼势。所以浩瀚剽疾者。善走耳。其究亦无他长。若令三战三北。瓦解即在眼前。惟所患于战者二。未合时患贼骑之冲。则当思御骑之策。已合时患洋枪之老。则当图接战之方。不过加藤牌矛杆二物而已。无逾于古法也。拟每哨祗留洋枪四十名。以二十名改为藤牌。四十名改为矛杆。其每营中哨。则专用劈山洋火箭喷筒等器。亦酌留洋枪四十名。牌兼短刀药包。列于敶首。矛次之。枪又次之。牌之用。遇骑则斩马足。遇步则抵矛杆。内护敶脚。外诧马眼。马不经见。初用尤利。矛之用。前以护牌。后以替枪。矛在前。则枪无急装之患。枪在后。则矛无进老之虞。统而计之。以牌御骑。可操必胜。以矛遇矛。或亦有不敌之时。洋枪从而继之。所发必殪矣。如是似可以破贼之所恃。惟北人习矛。添募犹易。藤牌向惟营兵习之。近多荒废。教练颇难。拟除去滚身闪花法。专练遮拦厮砍。以步伐齐稳为主。尚可猝办。但既用藤牌。则敶脚必宜联合。勿因战地辽阔。摆队过宽。以致其敶不厚。是又存乎临敌者之心裁矣。是否有当。存候采择。

　自火器兴而技击遂废。泰西火器之制。日新月异。中国机巧既绌。势不能不取资泰西。我未购齐。彼已更造。既苦繁费。又落后乘。且中外构衅。各国恒守局外之例。军火无从购运。有士卒而无器械。即有亦皆以敝窳充数。利钝悬殊。志气先慑。甲午之役。固由人谋之不臧。亦以制胜之无具也。窃谓欲济火器之穷。莫如兼用技击。技击之用。刀牌居先。长矛继之。凡战。火器相当。而刀牌猱进。长矛相护以冲其锋。使彼之枪不及施。而在我多一长技。取给无尽。操练易精。眩敌目而固军心。足以制其死命。司马法曰。兵不杂则不利。长兵以卫。短兵以守。又曰。长以卫短。短以救长。迭战则久。皆战则强。以牌矛辅火器。此制胜之术也。惟枪攻坚。结阵之法。宜分不宜合。宜宽不宜厚。牌矛冲锋。人自为战。各哨更番迭进。宜用散队。使我之火器可以任施。而彼之火器不能兼顾。与陈君之说。今昔异势。至于分合之数。选练之方。临机策应。存乎其人。因陈说而引申之。以通兵法之穷变。冀言兵事者有可采焉。

　

卷八十四　兵政十兵法中

　　遵议整顿兵政敬陈管见疏　　
云贵总督贺长龄

臣于道光二十五年十二月二十八日。承准军机大臣字寄。奉　　上谕。御史江鸿升奏整顿兵政一折国家设立营伍原以备捍卫之用近来承平日久营政渐弛将惰兵骄几成锢习该御史所奏各条是否实于军政有裨着各直省总督巡抚提督将各条逐加体察如有可采之处即着照折内所陈及所录训兵六章实力讲求认真训练务使力挽颓风士卒皆成劲旅是为至要原折单均着钞给阅看将此各谕令知之钦此。遵　旨寄信到臣。臣本迂儒。不谙兵事。仰荷　　圣恩。畀以两省重任。汉回苗夷。交互错处。固须府县得人。尤赖兵威镇摄。谨就该御史所奏各条。悉心紬绎。敬为我　　皇上陈之。其一曰严阶级。臣以为此治兵第一义也。昔宋太祖承五季积衰之后。习见将懦兵骄。尾大不掉。其弊总由戎行之不整。于是自上而下。痛加裁制。一节一级。钤束必严。用能所向有功。悉成劲旅。宋臣程颢谓韩信将兵。多多益办。由于分数明。朱熹亦云。看是统驭几人。祗是分数明。所以不乱。诚以兵虽众多。而层层管辖。分数既明。则如身使臂。如臂使指。左右运掉。仍如一人。惟严斯整。惟整斯暇。既整且暇。何往不克。若如该御史所奏。千总把总操演废弛。而都司守备不敢揭。都守废弛。而副将参将游击不敢揭。上下相蒙。务为姑息。平时既不能约束。一遇征调。岂有纪律。谚云。寇来犹可。官兵杀我。是无制之兵。其害更甚于寇。所关匪细。应请如该御史所奏。嗣后千把所管兵丁。有操演废弛者。责成都守揭报。都守所管弁兵。有操演废弛者。责成副参游揭报。副参游所管弁兵。有操演废弛者。责成提镇揭报。若所参不实。或任意行私。由各督抚据实奏明。请　旨定夺。以免屈抑人才。臣更有请者。近时营务姑息。已成锢弊。该管官职分虽有大小。同受　国恩。岂尽昧良丧心。至于此极。推原其故。一则官职渐崇。兵马每多荒废。本身技艺不能服众。遂以恕己者恕人。操练半成故事。又其甚者。居官不谨。动为其下所胁持。明知弁兵懈弛。不敢揭报。此弊盖十居八九。夫营员自爱者固不乏人。而讲究操守。实心整顿。如前任昭通镇之普陀保。前任开化镇之成玉。至今滇人犹称述之。似此才守兼优。诚亦未可多得。臣固不敢以重义轻利苛求武员。而操守不严。则弁兵不服。营务何由整饬。应请　饬下各提镇正己率属。严禁将弁藉端摊派。克扣兵粮。事事加意体恤。以服其心而作其气。营伍自有起色。是否有当。伏候　　圣裁。

其二曰勤操演。臣以为在人不在法。夫练兵先须练弁。练弁先须练将。而尤在赏罚严明。盖将以统弁。弁以统兵。必其技艺优于等辈。方能使之畏服。故平时拔一将。挑一弁。必须悉试其才。高出千人者。方可为千总。高出百人者。方可为百总。又须分别各项技艺。如精于枪者。令教枪兵。精于弓箭者。令教弓箭兵。以及杂项技艺。均令各专所习。方能教练精纯。而为将者。职在督操。须于各项技艺。逐件讲求。方能分别优劣。黜陟允当。然而军械尤不可不讲也。夫工欲善其事。必先利其器。器之不利。何异徒手搏人。虽有劲兵。亦难得力。臣前奏带贵州郎洞营参将存住。系　圆明园演艺营出身。现署臣标中军副将。该员素娴技艺。制造各项器械。颇有心思。兹令仿照京中健锐火器等营枪式样。逐渐修制。以期命中致远。可备缓急。惟兵丁类皆贫苦。或家口稍多。即粮饷亦难资养赡。该御史所称外省兵丁。大半兼营他业。职此之由。惟有厚赏之一法。自能使之竞劝。臣在黔抚任内。捐廉筹款生息。每年可得息银七百余两。按日亲试。遇弓硬箭准施放枪得法者。即面加赏赉。该兵丁知有利之可图。不待督教。自然争奋。臣现任总督。每月向有操赏银两。足资激劝。云南省城。共有六营。臣现定每月操演日期。令各营将弁亲到教场。实力操演。枪刀矛。均须便捷精熟。火药尤须加工制造。不准省费偷工。致临时不能得用。各项技艺有不如式者。责成该管之员勒限学习。三限仍不如式。分别责革。臣择其技艺较优者。仍照前在黔时。月必亲试。各按等差。当场给赏。并令省外各营一体遵办。以期一兵得一兵之用。一日有一日之功。是否有当。伏候　　圣裁。其三曰明训诲。原奏以为练其心。此诚探源之论。盖力从心出。心知其义。则其力自奋。故有勇尤贵知方也。兵丁多半愚鲁。身受　国家豢养之恩。每每视为固然。遇事不知报效。然其天良自在也。诚使管兵各员。常为讲明　朝廷设兵卫民之意。除本身粮饷外。又有红白赏项。惠及全家。阵亡之子孙。并予袭。退伍之羸卒。亦给半饷。此等　恩德。直与天地同其高厚。遇有缓急。若不效死向前。天良何在。又为讲明将官之于兵丁。即如父兄之于子弟。平日操演技艺。原欲该兵等杀贼立功。恩意何等亲厚。若遇贼即自逃性命。弃主将于不顾。必且身罹　国法。徒为众人唾骂。仍不免于一死。何如拚命杀贼。转可死中求生。并可得功受赏。该兵等既看透此关。勇气定然百倍。又为讲明该兵等既同在营伍。即如兄弟一般。平日同居共食。何等亲爱。若临阵各自逃生。彼此全不相顾。势分力弱。必致同陷死亡。不但良心过不去。即以利害论。亦计之甚左矣。如此时时提醒。人即至愚。未有不为之感动者。果皆激发天良。则勇于公战。如急私。护主将如父兄。顾同伴如手足。万人一心。孰能御之。训兵六章。诚如该御史所称。字字激切。臣在黔抚任内。曾经刊发。今奉　明旨。更当广为颁行。应请　饬下各督抚提镇。于将官每月合操之时。将训兵六章依次递讲。周而复始。务使明白如话。一听即晓。则忠义奋发。自然悉成劲旅。是否有当。伏候　　圣裁。

