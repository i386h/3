<!-- { "loadSidebar": true } -->
国家承平二百余年。凡有大寇患。兴大兵役。必　特经略大臣及参赞大臣驰往督办。继乃有佩　钦差大臣关防。及号为会办帮办者。皆王公亲要之臣。勋绩久着。呼应素灵。吏部助之用人。户部为拨巨饷。萃天下全力以经营之。总督巡抚。不过承号令备策应而已。其去一督抚。犹拉枯朽也。故督抚皆奉命维谨。罔敢违异。道光季年。海疆事起。经略大臣才望稍不如前。权力亦稍减焉。已与各行省大吏有互为胜负之势。咸丰之世。粤寇势张。首相赛尚阿与总督徐广缙相继奉　　命督师剿贼。皆无远略。以偾厥事。自时厥后。或用尚书侍郎及将军提督为　钦差大臣。或用各行省督抚兼任兵事。而能有成功者。则在督抚为多。曾文正公以侍郎剿贼。不能大行其志。及总督两江而大功告成。以其有土地人民之柄。无所需于人也。是故督抚建树之基。在得一行省为之用。而其绩效所就之大小。尤视所凭之地以为准焉。大抵多事之秋。莫急于筹饷。饷源以地丁漕政盐政关税厘金为大宗。地丁有正额耗羡租粮三款。而租粮之中。有旗租地租屯租等名目。各行省事例不同。漕政有漕粮漕折漕项三款。漕项者。按粮额征银以备运粮经费者也。漕折者。由征粮之原额改为折色者也。盐政有课羡厘三款。关税有洋税常税两款。厘金有百货洋药两款。洋药厘税未并征以前。所收厘金。盖仅抵货厘之十一云。夫承平时。筹饷之权固在户部。疆事縻烂。关税而外。户部提拨之檄不常至。至亦坚不应。盖事机急迫。安危系之。斯时欲待户部济饷。势所不能。而疆臣竭蹶经营于艰难之中。则部臣亦不能以承平时文法掣之。故疆臣之负才略者。转得从容发舒。以成夷艰济变之功焉。江苏一省。丁漕盐税厘。五者俱赢。岁入白金一千万两以外。曾文正公用之。以削平大难。旋乾转坤。今伯相合肥李公亦用之。以招练淮军。四出征剿。曾公所用。在江扬淮徐通海者为多。以盐务为最饶。而地丁厘金辅之。李公所用在苏松常镇太者为多。以洋税厘金为最沃。而地丁漕政辅之。浙江一省。亦五者兼备。岁入可得江苏之半。左文襄公用之。以驱殄悍贼。肃清西陲。盖左公后虽去浙。而西征所藉。惟浙饷尤丰也。湖北一省。平时本仰他省协饷。自胡文忠公改漕章。通蜀盐。整榷务。是时汉口洋关虽尚未设。而丁漕盐厘四项。岁入已四百余万金。文忠用之。以养兵六万分援邻省。规画江淮。有匡维全局之勋。江西一省。以地丁漕折厘金为大宗。而浔关之税稍辅之。岁入与湖北相上下。曾文正公始用之。以搘持危局。进兵江南。沈文肃公葆桢继用之。以征军调将。克歼残孽。惟地非天下之中。故大势稍不如湖北焉。四川一省。地博物阜。赋额素轻。今于地丁之外加津贴。津贴之外加捐输。虽三倍旧额。尚仅得江南田赋之半。再以盐课税厘三项辅之。岁入不亚湖北江西。骆文忠公用之。以芟夷剧寇。兼顾滇黔陕甘诸省。丁文诚公宝桢复用之。以协济邻饷。筹奠边疆。盖自文诚改盐法。岁入又加百余万金矣。

湖南一省。合地丁漕折厘金三项。岁久约二百五六十万金。骆文忠公用之。以练兵选将。克复邻疆。旧时湖南本仰协饷。列在中省。乃其声绩远闻。犹出上省之右。则人皆习战贤才奋兴之效也。福建一省。地丁盐课厘金茶税等项。约逾三百四十万金。加以闽关洋税三百余万金。岁入尚在浙江之上。然关税由户部提拨。非大吏所能主持。地又滨海。养兵较多。终岁所征。以供地方留支之费。及水陆经制兵饷。尚觉孑孑不遑。故以左文襄公之雄略。未闻有以大用之。维船政经费。指拨关税。由文襄始。亦富强要图也。广东一省。综地丁盐课税厘四项。岁入几与浙江相埒。近又有沙田烟膏闱姓等捐章。皆成巨款。则所以筹饷之途更宽。曩昔大吏无卓绝之才识。往往袭蹈故常。或欲措施而权不属。未能奋树规模。近者南皮尚书张公之洞颇用之。以整理海防。而未竟厥绪。然固大有为之地也。此外如直隶陕西安徽广西四省。其力皆足以自顾。如有非常措注。则必赖他省之转输。直隶地丁旗租盐课税厘。岁入约三百五六十万金以外。以在畿内。支用稍繁。陕西安徽广西岁入约自一百六七十万至一百二三十万金不等。广西向无承拨京饷。十五六年前。藩库颇积存数十万金。今则稍稍竭矣。又如山东河南山西三省。财赋以地丁为大宗。而他项稍辅之。岁入各逾三百万金。山西以全力供京饷。事亦稍。山东自巡抚崇恩废弛吏治。州县皆侵亏钱粮。岁入几不及百万。今相国朝邑阎公为巡抚时。始大加整顿。丁文诚公复继之。渐复旧额。文诚遂用之。以剿捻寇。塞决河。声施烂焉。河南久未整顿。然历任巡抚。亦以其余力练成张曜宋庆两军。驰剿捻回诸寇有功。又如甘肃云南贵州三省。向赖他省之协助。云南岁入六十余万金。甘肃岁入三十余万金。贵州岁入二十余万金。皆断断不能自立。左文襄公岁征东南之饷八百余万金。用能蒇西征之绩。岑襄勤公毓英之平云南回寇。颇随地借资民力。亦兼仰他省协饷。若必尽用本省经制之款。则绌矣。夫天下事运之以才力。而成之以财力。若财力不裕。则才力虽宏。无所用之。余故略次各行省岁入大数。以知用之者之所以成功。俾后之有志者。得所考镜焉。抑闻今者台湾新设行省。既分闽关洋税三分之一。又得地丁盐课厘金以附益之。岁入可逾二百万金。刘中丞铭传尝用之。以抗强敌。近复购战舰。筑台。造铁路。创开风气。为天下先。他日必与福建广东并峙。为东南海疆屏障。苟经理得宜。非特形势之胜。即物力之饶。亦足以自奋也。而岂必以地之褊小为疑哉。

　　奏请饬催四川山西陕西协饷片　　　　
胡林翼

再武汉为东南枢纽。八省咽喉。而江西安徽河南尤为切近。自古用武之地。贼所力争。楚自军兴以来。武昌三陷。汉阳四陷。其大较也。此次大股皖贼。分道内犯。用意至狡。筹饷则苦于兵多。调兵则又苦于兵少。下游饷项。积欠五月有余。计百余万两。偶有接济。仅敷数日之粮。岌岌不支。势难终日。安庆桐城六安之贼。弥山遍野。而北岸之前敌可虑。瑞州临江吉安之贼。负嵎死守。而武昌之后路仍虚。兼以罗田蕲水蕲州黄梅广济麻城。路路可通。防不胜防。两岸大军。均驻浔皖之境。注意东征。并非为湖北设立防兵。贼之闲道内犯。实欲摇动东征之师。使我军饷道梗塞。回顾武汉。乃得逞其奸谋也。万一饷竭兵哗。江皖豫三省之贼。乘虚而入。大局不堪设想。就现在情形而论。厚集兵力。或可力遏凶锋。所患欠饷日久。军心涣散。水师马队。当思竭力保全。防兵守兵。更宜及时招募。鄂居天下之中。兵弱则四面受敌。兵强则四路均可策应。熟虑审思。鄂之安危关系东南数省。无如兵燹之余。加以饥馑。民气凋残。未敢操之过切。兼以贼踪紧逼。商民裹足。盐厘各项。催收不易。合无仰恳　　皇上天恩。俯念鄂中兵饷实在不敷。皖贼现又大至。都兴阿马队。杨载福水师。李续宾步军。实东南不可少之劲旅。请　饬下四川山西陕西督抚臣。于每省按月筹拨银五万两。务须如数如期委员解楚。以济饥军。以全大局。实深迫切感盼之至。

　　请部拨浙引用盐抵饷疏　　　　　　　
曾国藩

窃臣等一军。水陆万数千人。上游运道已断。饷项缺乏。久在　　圣明洞鉴之中。二月间。奏请福建浙江两省协济臣军。嗣闻浙省因徽州戒严。难济急需。闽省亦系积疲之区。难筹协款。惟奏请动拨江西四年漕折银两。稍纾眉急。特为日甚长。为数较巨。漕折一项。亦难久于供支。既处孤立之势。又有坐困之虞。欲捐则无可再捐。欲拨则无可指拨。中夜以思。良深焦灼。伏查　国家岁入之款。盐课为一大宗。自贼踞金陵。长江阻塞。淮南盐务。片引不行。场产堆积如山。而江西湖南。无盐可售。民忧淡食。淮南之盐。奸民偷送贼营。粤匪贱售于各口岸。大获其利。江西南路食粤私。北路食贼之私盐。湖广南路食粤私。西路食川私。东北亦食贼之私盐。以　国家富有之物产。不克设法营销。自食之而自利之。而反资以为贼之利诚可惜也。伏查近年各路军情。或以钞抵饷。或以米抵饷。或以大钱抵饷。无非通融办理。以济银两之不足。臣等一军。恳　恩饬下户部拨给浙盐三万引。用抵饷银。由臣招徕绅富。自备场价。自备运脚。自行运至江楚两省而销售之。以浙省之盐斤。行淮南之引地。浙省正杂钱粮。邀　　恩豁免。淮纲正杂钱粮。则虚纳而虚解。在户部不以为所拨者盐也。仍令臣军向盐务衙门虚报纳课。掣一凭批。即与拨银无异矣。在臣军不以为所领者盐也。仍令盐务衙门向臣粮台虚报解饷。掣一凭批。即与领银无异矣。伏查上年江西缺盐。经抚臣张芾陈启迈先后奏请借行浙盐四万引。是浙鹾可行于淮南引地。已有明证。本年二月浙江抚臣咨明江西巡抚。浙江各场。存廒盐斤尚多。商人顾源兴等。情愿认辨浙盐三万引。运赴江西营销等语。是浙场存盐之富。又有明证。合无仰恳　　天恩饬下户部准拨浙盐三万引。听臣设法自运自销于淮引口岸。以济军饷之不足。不胜企幸。如果运销畅旺。有裨军食。则可免邻省协济之艰。可减民间捐输之苦。臣当续行奏请。添引售销。如其营销不畅。流弊滋多。臣亦必奏明停止。臣为请拨饷银起见。非为变通盐法起见。倘其稍损于盐务。无益于军饷。臣权衡轻重。断不敢有片刻之回护。丝毫之迁就也。除运盐条目缕晰咨商户部外。所有请拨浙引以盐抵饷缘由。恭折具奏。伏乞　　皇上圣鉴。饬部迅速议覆施行。

　　拟设江西粮台及牙厘总局片咸丰十年　　　
曾国藩

