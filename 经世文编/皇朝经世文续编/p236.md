<!-- { "loadSidebar": true } -->
货币之制。子母不能相权。争讼之事。曲直不能径达。官与民语言不通。文字不晓。全恃通事居间传述。颠倒混淆。时所不免。此非官与民亲。渐通其情实。去其壅蔽。广置义塾。先教以汉文。俾其略识字义。征收所用券票。其户民数目。汉文居中。旁行兼注回字。令户民易晓。遇有舛误。即予随时更正。责成各厅州县。而道府察之。则纲目具而事易举。头目人等之权杀。官司之令行。民之情伪易知。政事之修废易见。长治久安之效。实基于此。此新疆之应改行省者二也。夫立国有疆。古今通义。传曰。天子有道。守在四夷。周秦以前。姑弗具论。自汉以来。通道始于张骞。不能得月氏要领。求马继以广利。不能下小国坚城。汉于西域。穷天下之力以务之。卒有轮台之悔。故班固以为得之无益。弃之不为损也。今主弃地之说者祖之。臣愚非不谓然。顾龂龂于兵不可停。地不可弃者。盖以地形无今昔之殊。而建置则有因创之异。穷变通久。因时制宜。事固有不容已者。谨按新疆开拓。肇自　　　高宗时。移凉州西安热河满兵。延安绥德寍夏兴安汉中西寍固原肃州河州安西绿营兵丁驻守。南北两路。饷不外增。各城养廉经费。则以京口杭州等处出旗汉军俸饷口粮马干。及甘肃等处所减草料充之。计内地每岁节省之数。共一百二十九万两有奇。而划抵新疆养廉经费一百零七万八千四百余两外。尚余银二十一万一千五百余两。不特无糜饷之虞。且有节饷之实。论者窃以耗中事西疑之。于　　　圣意拓边节饷。固无当也。臣自度陇以来。即留心稽考甘肃新疆饷数。佥称承平时。每岁约银五百余万两。自变乱以来。册籍散佚。难以覆按。请部钞示成案。亦无以应。近据藩司崇保详称。查得道光二十七年。甘肃口内外驻防满州蒙古旗绿官兵。应需俸饷红白赏等项银。四百一十五万二千三百五十三两三钱九分九厘四丝一忽。内先一年预拨银一百四十万两。外银二百七十五万二千三百五十三两三钱九分九厘四丝一忽。由部臣照依估拨预拨完数。以此准之。甘肃新疆实饷五百余万之数。虽无可考。而一岁之中。预拨正拨四百一十五万有奇。则有数可稽也。臣窃度南北两路。如行清丈之法。就亩征赋。仿什一之制。而从宽定额。民收十数分。官征其一以给军食。尚可有余。修渠浚流。以备旱潦。改铸制钱。以便民用。设局征厘。以裕课税。创设义塾。教之识字。选调匠师。教之艺事。自季春至今。次第经理。甫有端绪。容俟各处缄牍取齐。即行具奏。此外南北两路物产。尚有药材皮张。吐鲁番之棉花。和阗之玉。库车之金铜铅铁。均应设筹及之。是新疆利源。非无可开也。甘肃地处边陲。土旷人稀。瘠苦甲于天下。承平时。钱粮征收。不及东南一大郡。此其明征。乱后孑黎。皮骨仅存。气息仅属。虽频年拊循休养。渐有起色。究之致力多而成功少者。时地实有以限之通省旧设额兵太多。全恃各省协款接济。自中原军兴。各省未能兼顾。于是回祸起。新疆沦陷。甘肃全省。名虽仅存。实则亡矣。幸值　　圣明在上。洞瞩无遗。移东南之余财。救西北之奇厄。亲贤夹辅。内外一心。先关内而后关外。次第图之。乃有今日。不可谓非幸也。

此时所当亟筹者。善后之策。善后之策。当规久远。利钝所系。匪仅一时。以甘肃与新疆并论。新疆利源可开。流亦可节。甘肃则开源为难。而节流尚有可议。从前额兵之多者。一则辖疆与蒙部回番杂处。兵少恐启戎心。一则新疆需由内地拨兵换防。兵少难敷调派也。若以现在局势而言。蒙部回番。已就钤束。防营可以渐减。前奏改行饷为坐饷。图节勇饷。为复甘肃制兵之渐。新疆南北如置行省。换防之制。可以永停。又拟节制兵之饷。以纾各省协款之力也。窃计甘肃新疆。承平时预拨估拨饷银四百数十万两。俟伊收还。每岁约可节省百数十万两。后此利源日增。饷更可减。部臣可随时察酌。而任甘肃新疆之事者。可随时陈奏。特恐非微臣所及见耳。此统筹甘肃新疆节省饷需以规久远之大略也。　　谕旨宜于万难措施之中求一可进可退之计。臣愚窃以为新疆岁需饷银二百数十万两。甘肃岁需饷银二百数十万两。本是承平时部臣预拨估拨常例。兹当全陇澄清西域收复之时。照常指拨。于部章并无不合。承拨各省。当亦无词。况承平时应拨数目内。又可节省百余万两。此后经理得宜。节省或尚不止此。实于　国家经出之费。不无小补。当亦部臣与疆圻诸臣所乐闻也。臣于新疆拟办各事。皆以利民裕　国为主。行省之改与否。尚未奏奉　　明旨。而所筹者。无论改省与否。两不相妨。可行则行。可止则止。进退尚属绰然。过蒙　　圣明矜谅。示以转圜之机。若不披沥直陈。上纾　　慈念。更何以自处。至愚衷有未尽者。不得不及时陈明。仰祈　垂察。臣军积欠之饷。本八百余万两。频年陆续清厘。截至光绪四年。尚欠一百数十万两。近因饬道员胡光墉息借商款。迟迟未到。刘典向兰州票号借银四万两。又饬后路粮台道员王加敏息借汉商银四十万两。驻陕军需局陕安道沈应奎息借票号银二十万两。暂应急需。合之关内外新欠饷项。及遣撤勇饷。又积至二百数十万两。将来胡光墉解到息借巨款。除还陕鄂息借各款。点缀新旧欠饷外。所余无几。纵极力划留。以备光绪五年应用之需。夏末秋初。又将告罄。前奉　　谕旨。嗣后无论何项急需不得动辄息借商款致贻后累。敢不懔遵。惟念甘肃新疆军务。臣既未尝划款请饷。而一切经费。又未尝另款请销。如果此次借用商款外。各省协饷。均能源源接济。臣犹可通挪展转。以期兼顾。更何敢动辄息借商款。干渎　　宸聪。无如各省疆臣。身在事外。但见西事速了。此后需用。或可稍纾。而频年悉索以供。未免因烦生厌。频催罔应。本属人情之常。而臣则势逼处此。莫展一筹。将有束手待毙之日。可否仰恳　　天恩。饬下军机大臣六部九卿公同集议。将甘肃新疆从前每年预拨估拨的饷四百数十万两。指省解济臣军。并于现协臣军稍优各省。酌拨解济。共足成五百万两之数。以三年为期。臣得于三年内尽心经理。斟酌损益。定为永图。三年以后。甘肃新疆军务既蒇。所拟开源节流之策。亦必有成效可睹。庶以前协款。为甘肃新疆用兵收复善后之需。以后部拨。为甘肃新疆常例应有之款。每年以三百数十万两为度。自无不可。臣本菲材。荷　　　三朝恩遇。忝窃至今。当兹时艰孔亟。非不思仰体　朝廷忧勤惕厉之怀。稍慰各省关频施不倦之意。顾始谋未预。晚盖为难。所遇多艰。绸缪鲜补。虽有生之日。皆报　国之年。而年近七旬。神识衰钝。祗承　　恩谕。实切悚惶。谨据实备陈。是否有当。伏乞　　圣鉴训示施行。

　　规画新疆郡县疏光绪八年　　　　
新疆巡抚刘锦棠

窃臣等承准军机大臣字寄。光绪八年三月十七日。奉　　上谕。谭锺麟奏筹度新疆南路情形一折所请酌度七城广狭繁简设立丞倅牧令一员更于哈什噶尔阿克苏两处各设巡道一员如镇迪道之例刘锦棠体察情形会商该督妥议具奏等因钦此。仰见　朝廷眷顾西陲动规久远之至意。跪聆之余。莫名钦感。伏念新疆当久乱积罢之后。今昔情形。判若霄壤。所有边疆一切事宜。无论拘泥成法。于时势多不相宜。且承平年间旧制。乱后荡然无存。万难再图规复。欲为一劳永逸之计。固舍增设郡县别无良策。种种情由。经大学士前任陕甘督臣左宗棠迭次奏明有案。仰蒙　　圣明洞鉴。准其因时制宜。在事诸臣。先后禀承　　宸谟。筹办善后诸务。罔敢稍涉疏懈。现在地利日辟。户口日增。各族渐知向化。诸事均有成效。郡县之设。时不可失。兹奉　　旨命臣等会商妥议。久安长治之基。实肇于此。自当就愚虑所及。熟筹审度。以期妥协而垂永久。谨按经野建官之道。必量其地之民力物产足以完纳　国课。又可供给官吏胥役而有余。然后视其形势之冲僻繁简。设官以治之。非从宽预为计划。则官困而民必受其害。故新疆添置郡县。设官未可过多。此必然之势也。惟南路各城。人民较多。腴区较广。其辖境之最辽阔者。纵横至数千里。少亦数百里。若设官太少。又虑鞭长莫及。难资治理。不足为经久定制。臣锺麟原奏内。有一城不过数十庄。不及东南一小县。七城各设一官足矣等语。经臣锦棠就近体察情形。此说盖亦不尽然。又臣锺麟原奏将吐鲁番作为南路城池。因有七城设官之议。臣锦棠查吐鲁番现不在八城数内。自吐城以西。喀喇沙尔库车阿克苏乌什。是为南路东四城。叶尔羌喀喇沙尔英吉沙尔和阗。是为南路西四城。应统八城通盘筹划。一律改设郡县。以上各节。均经臣锦棠臣锺麟往复函商。意见相合。公同酌议。除自哈密南至吐鲁番。北至精河。应暂照臣锺麟原奏。无须另设多员外。回疆东四城。拟设巡道一员。驻札阿克苏。该道以守兼巡为兵备道。督饬所属水利屯垦钱谷刑名事件。抚驭蒙部。弹压布鲁特。稽查卡伦作为冲烦疲三项要缺。喀喇沙尔与土尔扈特和硕特游牧地方。犬牙相错。每有交涉事件。拟设直隶厅理事抚民同知一员。治喀喇沙尔城。库车拟设直隶厅抚民同知一员。治库车城。阿克苏为古温宿国。拟设温宿直隶州知州一员。治阿克苏城。拜城县知县一员。治拜城。归温宿直隶州管辖。乌什紧邻布鲁特部落。为极边冲要。拟设直隶厅抚彝同知一员。治乌什城以上各厅州县。应统归东四城巡道管辖。回疆西四城。拟设巡道一员。驻扎喀什噶尔回城。该道以守兼巡为兵备道。管理通商事宜。督饬所属水利屯垦钱谷刑名诸务。弹压布鲁特。稽查卡伦。作为冲烦疲难。请　　旨最要缺。喀什噶尔为古疏勒国。拟设疏勒直隶州知州一员。治汉城。疏附县知县一员。治回城。归疏勒直隶州管辖。

