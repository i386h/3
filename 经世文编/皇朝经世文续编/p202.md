<!-- { "loadSidebar": true } -->
鼒曰。讲树艺者何。周礼以土会辨五地之物生。山林植物宜皁。川泽植物宜膏。邱陵植物宜核。坟衍植物宜荚。原隰植物宜丛。以土宜辨十有二壤之物。而知其种。以教稼穑树艺。遂人以土宜教甿稼穑。草人以物地相宜而为之种。司稼辨穜稑之种。周知其名。与所宜地。以为法而县于邑闾。夫天无物不生也。地无物不养也。得其宜则事半功倍。而不劝自从矣。失其宜则事倍功半。而不柅自止矣。今欲劝农桑而使民不乐为。国胡赖焉。古农家尹都尉泛胜之之书。既百不存一。齐民要术之九十二篇。兆人本业记之八十事。又不能家有其书。于是知其义者不习其事。习其事者不知其义。始广种以薄收。而莫获厥利。遂舍本以趋末。而去而之他。此不讲树艺之故也。缀辑古法。刊示农民。较今督抚之请刊性理精义。　　　圣谕广训者。孰为切近有用乎。盖不以彼易此矣。

　　　条法篇第五

鼒曰。广教习者何。扬州涂泥之土。古称田下下。今江浙之收获倍他省。苏松嘉湖之收获。又倍他郡县者。巧于农也。苏松嘉湖柔之妇女。不逮西北妇女作苦之什一。而蚕桑之利甲天下者。巧于蚕也。今教民以古人农桑之书。愚民懵然不知也。故以古为师。尤不若以人为师。比年江浙大水。贫民失业。转徙四方。宜厚其直募之。分布各省以为教习。稽其勤惰以为赏罚。第其远近以相传授。不过十年。而海内享农桑之利矣。闻近年良有司有施此法于一乡一邑而获效者。推而广之。在司牧者矣。

　　　条法篇第六

鼒曰。设爵赏者何。人情莫不好贵而恶贱。好荣而恶辱。民之秀而慧者。既能以文章掇科第。富商大贾。又得捐银入官以异于齐民。惟农民胼手胝足。奉租税以食上。而驱役不少假借。拙者安之。巧者厌之矣。汉初力田者与孝弟同科。唐有田正。宋太宗诏诸道州府推择一人。练土地之宜。明种植之法。补为农师。盖犹古人劳农劝民意也。今宜仿其法。察民之力田倍获者。第其高下。设爵职。给顶戴。其力田而又能文章掇科第。则别注册籍。加等录用。以示优异。亦重本业而矫趋尚之一术也。

　　　条法篇第七

鼒曰。节烟酒者何。奇技淫巧之害农事。锦绣纂组之害女红。古今所同也。鸦片鼻烟之耗银。智愚共知也。习见而不以为非者莫如烟酒。长老言数十年前。吸烟者十人而二三。今则山陬海澨。男女大小。莫不吸烟。十口之家。终岁所费不赀。且种烟必膏腴地。则耗农桑之土。种烟必厚粪。则耗生谷之粪。种烟必摘头捉虫采叶晒帘。则害农桑之人工。古人酒以成礼。非此则谓之荒湎。今则槽坊酤于市。士庶酿于家。荒郊旷野必有酒店。歌哭笑骂。无非醉人。以所耗计之。酿黄酒一石。耗米七斗。酿烧酒三四十觔。膏粱大小麦均耗一石。中人饮量。黄酒三四觔。烧酒不及一觔。然已一人耗数人之食矣。今虽骤禁之则势不可。宜立法以节之。咸丰元年以前。民二十岁者吸烟不之罪。未及二十岁者则罪之。以年递算。宽已往而禁将来。如此。则十年后。吸烟者渐少矣。庆贺燕会外。士大夫之饮者罢其职。庶民之饮者罚以谷帛。歌哭笑骂很于街衢者严以刑。如此。则中才自好。耽于酒者少矣。此亦养民而寓教民之意也。或谓其法已苛。告之曰。周以忠厚立国。饮拘归者杀。淡巴菰之始入中国。吸者有刑。皆成宪也。

　　　条法篇第八

鼒曰。贵谷帛之法。首在酌征收者何。今国家取之于民者。自州县额贮仓谷外。惟漕粮四百四十九万一千二百三十五石有奇。漕米六十二万七千九百六十五石有奇。粮为正供。米则给粮艘官丁行月等项之用。民以谷纳。其地丁耗羡漕项漕米而外。又有漕项银者。给官丁行月造船之用。杂税关税盐课芦课茶课各款。则征银五千四百四十五万七千五百九十五两有奇。征银之数。几十倍于征谷。就使州县不浮收。不勒折。而穷乡僻壤商贾不通之处。民肩负其谷以市银。银已不得不贵。谷已不得不贱矣。非酌而改之。则其势必穷。边省近矿穴之区。地瘠谷少。得银不难。照旧征收。无烦改也。至有漕各省。产米之区。纳米不难。纳银则匮。宜变而通之。如关税盐课茶课。皆取之商贾便于纳银之人。则征银地丁耗羡漕项。则酌征其谷。杂税芦税各款租税。如学租银当税银之类。则酌征其钱。或布帛。法以银为准。谷一石。准银若干。布帛一端。准银若干。钱一缗。准银若干。准物产之宜以定额。准数岁之通以定价。额必酌物之盈虚。而闾阎便输将。价不随市为升降。而吏胥无侵冒。则便民而不损于国之法也。

　　条法篇第九

鼒曰。酌征收继以定支销何。今国家征银五千四百四十五万七千五百两有奇。而内外支销。已及四千七百七十九万六千四百六十两有奇。改其所入。而不计其所出。无惑乎论者之笑其妄也。今核计之。内支销之一千四十二万三千三百八十两有奇。大者盛京八旗之饷。小者亦各衙门廉俸薪水之需。京师既不产谷帛。转输万不可改移。此支银而不可改者也。至外支销之三千七百三十七万三千八百两有奇。如边省酌拨河工岁料。新疆经费。塘站驿站差兵盘费。暨钱局之铜铅价。薪水料价。非银不可者。计千二百万有奇。其它大而文武养廉公费兵役俸饷漕项。小而祭祀红白赏零星杂支之款。某省某款可全支银。某省某款可全支谷帛与钱。某省某款可几分银几分谷帛几分钱。核其物产。察其舆情。递其成数。其始也。谷帛可以代银之项。十不过二三。久之谷帛流通。银币日绌。因递减支销之银。而酌改征收之谷帛。法不骤易。效可渐收。实便于民而图事伊始。民不及知也。勿以骇俗自阻也。实不便于民而任事太锐。上不及知也。勿以己见自用也。以实心行实政。是在司牧焉。

　　　条法篇第十

鼒曰。定支销继以立市法何。征收者。下之供于上也。支销者。上之达于下也。下之供于上。上之达于下。其谷帛可以令行之。而民间交易之不用。则民不便。民不便。则征收支销亦不可行。今设市法宜以钱为准。谷一石。准钱若干。布帛一端。准钱若干。银一两。准钱若干。价之贵贱升降。听民定之而官不为之制。仿古均输之法。京师暨省城支销多款之地。设一官肆。京师则户部司员。外省则藩司属吏。择二人为正副。司其会计。民间谷帛有滞而不销者。官以市价籴之。愿买者。以市价粜之。岁之十月。册报所司。以为支销之用。三年中。民间谷帛流通。而官帑不绌者。优叙。或以势凌民称不便者。则降斥。如此。则谷帛可以流通。而奸商无居奇之权矣。或曰。官握算而与民争利可乎。曰。官肆所出入。谷帛与银而已。百物之行于市者不与也。

　　　条法篇第十一

鼒曰。立市法继以易关税何。民间交易之乐于用银而不乐于用谷帛者。银便取携。而谷帛有舟车之费。银无折耗。而谷帛有关税之输。今欲贱银而贵谷帛。法宜易而置之。税银而不税谷帛。谷帛过关。验无夹带私货则放行。有盗劫。则地方官追捕如例。银过关。则税如百货例。一人持银百两者。谓之旅费。免税。其二人同行持二百两。十人同行持千两者。视之。一人持银过百两者。则计银纳税。关给路引。有盗劫。则执关引告官请追捕如例。无路引。论偷漏如例。捕获。银入官。如此。则谷帛有舟船之费。而无关税之输。银有关税之输。而不能尽无舟车之费。银有耗而谷帛无耗。银之利屈。而谷帛之利伸矣。

　　　条法篇第十二

鼒曰。终之以核奸伪何。酌征收。定支销。谷帛之行于上也。立市法。易关税。谷帛之行于下也。夫民间交易往来。物有好丑。则价有等差。潮湿虫蛀之米。丝短幅之布帛。市不售也。则奸伪不可行。惟征收支销之闲。其事不得不假之吏胥。则奸伪所由起也。今宜以法核之。核米之法。如今仓场验收之法。实行焉可也。核布帛之法。某地某布。某地某帛。本色不加染。称之得若干两以为尺。量之得若干尺以为端。定其轻重长短之程。中程则验收。否则换易。有收不中程者。则罪其所司。及其支销也。某项可布。某项可帛。某项某地某布某地帛。第其高下。定其成数。有搀杂及偷换者。许受者告所司论罪。礼曰。布帛精麤不中数。幅广狭不中量。不粥于市。师其法以核之可也。

　　　条法篇第十三

鼒曰。禁淫侈之法。首在辨尊卑何。今自卿士大夫。以下逮工商皂隶。衣服玩好之无别。岂特无以明等威哉。亦非所以节省物力也。杭之绸。苏之绉。江寍之缎。口外狐鼠百兽之皮。人人得而衣之。而布帛之利夺矣。布帛之利夺。而蚕桑之人少矣。翠石琼玉珊瑚玛瑙琥珀之器。人人得而玩之。而商贾之奸伪行矣。商贾之奸伪行。而力田之人又少矣。今宜裁之以礼。庶人无顶戴者。夏葛冬棉。妇人首饰用骨角。不得衣皮饰银。生监以上。八品官员以下。夏细葛。冬羊皮。妇人首饰用珐琅银器。不得衣狐鼠皮。饰金珠玉石。七品以上三品以下官员。夏纱罗。冬皮。妇人首饰用金珠玛瑙琥珀。不得衣海龙水獭狐之白黑色者。饰不得用翠石琼玉珊瑚大珠。违者论如僭侈律。私藏被盗者。官弗为理。如此。则等威明而物力亦不太耗矣。此亦教民而寓养民之法也。

　　　条法篇第十四

鼒曰。继之以抑奇巧何。夫厌取而喜新者。人情也。而好贵而恶贱者。亦人情也。洋布之易朽败。羽毛大呢之易蠹蚀。不逮吾中国布帛之坚久也。而人争衣之者。厌故而喜新也。黑色之耐污涴。不似朱绿之易败也。而人少衣之者。好贵而恶贱也。今虽禁苏杭之花绣。夷舶之洋货。其势既不可行。且行之而人人以为奇巧难得之物。或什伯其价以求售。是禁之而适以张之也。法在因民好恶之情而抑之。庶民以下至人役者。得衣洋布羽毛大呢之属。生监以上则罪之。匹妇以下至为人役者。得衣洋货花绣及一切艳冶之色。命妇以下则罪其夫。夫人之衣奇巧者。欲自炫也。今不足自炫其豪。而反以自炫其贱。非特士大夫羞之。即倡优隶卒。亦何乐以章身之具。为标识之旗哉。如此。则苏杭之花绣。夷舶之洋货。不禁而自不行。而吾中国布帛之物贵矣。蚕桑之利兴矣。无骤更法令之苦。而有潜移风俗之权。则条其法者之微意也。

　　军储篇一　　　　
魏源

无政事则财用不足。法无久不变。运无往不复。作军储篇。

