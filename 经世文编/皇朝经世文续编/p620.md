<!-- { "loadSidebar": true } -->
臣自钦遵　　谕旨。函商曾国藩。原拟俟兵饷大端。筹有把握。再行缕晰覆陈。旋准曾国藩咨钞九月十九日覆陈折片。内称河洛现无可剿之贼。淮勇亦无可调之师。李鸿章若果入洛。岂肯撤东路布置已定之兵。挟以西行。坐视山东江苏之糜烂而不顾等语。似属切中事情。曾国藩因业经覆奏。未另与臣覆信。臣再四筹思。彼覆疏中已陈之言。皆臣所欲言而不敢遽言之隐。大局所关。臣未便稍有立异。但不知　　批旨如何定见。五中旁皇。瞻前顾后。仍有不能已于言者。综其大要。约有三端。一兵势难遽分也。我　朝从前武功。专恃兵力。此次军务。全资勇力。臣初至军营。习闻周天爵福济琦善向荣和春诸臣之议论。皆谓旗绿弁兵。驯谨而易调遣。各省勇丁。桀而少纪律。其不得已而用勇。就地召募。随时遣汰。尚无甚流弊。若远调数千里外。终必哗溃误事。咸丰初年。广西所募潮勇最多。向荣张国梁等带赴江南。沿途骚扰。卒至十年三月金陵之变。一溃而遂不可收拾矣。自曾国藩江忠源胡林翼李续宾等创练楚勇。不用一兵。深知绿营废弛已久。习气太深。万不足以杀敌致果。而以楚将练楚勇。恩信素孚。法制严密。又由湖南北转战江皖。一水可通。人地相宜。是以历久而能成功。然李续宾唐训方以楚勇剿淮北之捻。刘长佑以楚勇剿直隶之骑马贼。均未大着功效。则以离乡太远。南北异宜。勇性未能驯服。何能得其死力。曾国藩有鉴于斯。故于金陵克复。东南军事将竣。即将所部湘勇全行遣撤。但属臣暂留淮勇。以备中原剿捻。自系因地制宜。夫捻匪系皖豫东三省无赖纠合而成。其隶皖籍者。大都蒙亳颍宿人。皆在淮北。臣籍隶庐州。实在淮南。所部淮勇。则庐州六安安庆扬州人居多。皆滨江之处。于长江上下防剿最宜。军士战于其乡。亦较得力。其性情风气。与淮北回殊。同治元年。臣初由安庆赴沪。湘勇以去地太远。均不欲从。乃商之曾国藩。就臣乡里团练久战之士。选将束伍。逐渐添募。如程学启刘铭传潘鼎新周盛波等。始仅为营官带数百人耳。嗣因打仗可靠。各增募至数千人。今遂为淮勇最劲之兵。究之用于江淮南北。必可指挥如意。若逐渐调移山东河南边境。尚可勉强相从。若赴河洛山陕。并预备剿除京东马贼甘肃回匪之用。水土不习。诚恐迁地勿良。勇心涣散。　朝廷期望于臣。欲以西北军事相属。不过以臣在吴粗立战功。而臣亦惟赖所部将士踊跃用命。若今臣去。而平素惯用之健将劲兵。不得随行。臣复何能为役。曾国藩筹设徐州济宁周家口等处防军。皆臣部最出力者。臣若不调西行。则声势不能大振。若全调他往。则东皖无以自立。若另图添募马步。而随身先无亲信可恃之兵勇。必致败军偾事。而无裨于全局。此兵势不能遽分之实情也。

一饷源难专恃也。凡欲灭贼。必先治兵。欲强兵。必先足饷。欲筹饷。必先得人与地。臣自咸丰三年至八年。皆在皖北军中。窃见和春郑魁士之军。战阵颇勇。旋因饷缺而溃。袁甲三翁同书继之。更因饷绝而败。即十年江南大营之溃。十一年浙江之陷。皆由于粮饷断绝。官文胡林翼筹鄂饷以供东征。曾国藩进图江皖。以江西湖南广东厘金为饷源。左宗棠以浙饷办闽浙之贼。臣以苏沪入款办江浙之贼。皆能自我为政。转输不匮。幸而蒇事。从古至今言兵事。未有不先筹饷糈者也。　谕旨虑及皖豫发捻一日不除。盛京甘肃势难兼顾。诚以捻灭而后腾出饷需。非徒捻灭而后腾出兵力。有饷则到处兵勇皆可用。无饷则已成劲旅亦无用也。陶茂林雷正绾皆多隆阿部下百战骁将。昔何勇而今何怯。其一溃再溃之故。可想而知。曾国藩夏间。奉　　命剿捻。臣忝署江督。即以后路筹饷引为己任。以安其心。数月以来。分屯豫东苏皖千余里。湘淮兵勇四万余。粮运供支。源源协济。又兼筹苏松扬州留防各陆营。长江外海各水师。皖南北江西防剿遣撤各湘军之饷。虽以入抵出。不敷尚多。竭力匀拨。幸无贻误。臣若奉　　命西征。现在进图剿捻。后路分防各军之饷。尚无专责之人。即臣带兵远出。饷源当居于何处。筹饷当责成何人。亦未蒙　　圣明指示。若无确然可指之款。率众前行。必为雷正绾陶茂林之续。若非切实可靠之人。维持后路。亦无以安曾国藩与臣军各将士之心。臣尝默筹熟计。目今大患。在捻与回。自须先图灭捻。若以现饷养现兵。约计河南可养战士一万五千。山东可养战士二万。安徽可养战士一万。江苏可养战士六七万。湖北可养战士四五万。各省督抚。果皆熟谙韬略。认真筹饷练兵。使一兵得一兵之用。通力合作。勿存推诿争忌之心。则兵与饷可渐足。一二年间可奏效。若　　皇上专派大员。而各督抚谓事有专属。或拥兵观望。或玩视军需。或胜则争功。败则诿咎。遂使客兵出境。种种牵掣。亦难必其收功之迟速矣。臣若赴豫。欲图兜灭北捻。必须多练马队。以备冲突。广置车骡。以资转运。饷需甚巨。豫中蹂躏已久。力难供应。若专指苏饷。目下苏沪税厘分供前敌。淮军已虞饥溃。再添练马步。人数益多。道路益远。势必不支。臣一经离任。恐亦不能遥制。此饷源不能专恃之实情也。臣军久在江南剿贼。习见洋人火器之精利。由是尽弃中国习用之抬枪鸟枪。而变为洋枪队。现计出省及留防陆营五万余人。约有洋枪三四万杆。铜帽月需千余万颗。粗细洋火药月需十余万觔。均按月在上海香港各洋行先期采买。陆续供支。臣每亲自料理。又有开花队四营。一为潘鼎新带往济宁。一交刘秉璋镇守苏州。其副将罗荣光刘玉龙两营。为臣亲兵。现分守金陵城外之下关江东桥两处江口。缘洋人最重开花。

目下长江通商。番舶来往。奸人觊觎。侦知有此利器。可稍夺魄。洋重者千余觔。轻亦数百觔。其具之坚精。药弹之繁冗。臣讲求数年。稍窥秘要。他人多未及见。更未与知。臣既辛苦练成。若出省督师。必须酌量调往。藉壮声势。惟队所用器械子弹。尽仿洋式。所需铜铁木煤各项工料。均来自外国。故须就近设局制造。苏州先设有三局。嗣因丁日昌在沪购得机器铁厂一座。将丁日昌韩殿甲两局。移并上海铁厂。曾经　奏明。欲再移设金陵。为久远之计。臣若远赴他省。则局与铁厂。久必废弛。不但技艺不能渐精。且虑工费多有缺乏。而臣军接济。亦有断绝之时。此军火恐不能常常接济之实情也。臣所虑者祗此三端。傥蒙　　皇上天恩。俯悯愚忱。熟思审处。俾微臣带兵远出。日后无掣肘之患。臣得效命疆场。努力设谋。帮同曾国藩等。为　国家歼此残孽。虽万死有所不辞。

　　筹拨新疆暨庆阳粮台饷项疏　　　
骆秉章

窃臣于同治四年八月初七日。承准军机大臣字寄。七月二十日。奉　　上谕。前谕骆秉章将原拨新疆饷银二十一万两解交陕甘总督就近转交成禄联捷等应用此项饷银系该提督等出关剿贼急需之项骆秉章素顾大局谅必日饬司批解以济要需等因钦此。八月十一日又奉七月二十一日寄　　谕杨能格请饬四川于地丁项下或津贴项下每月指定径解庆阳粮台饷银五万两即着骆秉章督饬藩司竭力筹划酌定数目按月专解庆阳粮台以供支放不得以协甘饷银牵混统解等因钦此。窃惟西陲迭次告警。甘肃回逆未平。但使川省力能接济。臣曷敢不殚精筹划。伏查川省地丁岁征六十余万两。合之课税等项。每岁所入。本不敷每年例支之数。向须外省协济。军兴以来。自咸丰四年。始于地丁之外。加收津贴。每岁所入。亦仅五十余万两。迨至本省用兵。饷项更形支绌。复办厘金。仍不敷用。不得已而连年劝谕民间捐输。至再至三。民力已竭。现在腹地虽渐肃清。边防仍形吃紧。勇不能撤。饷即无可裁减。以致各营积欠甚巨。兼以拨军越剿黔匪。此后筹办滇事。兵饷仍恃川省接济。前派鹤龄带川兵一千五百余员名赴甘。每月饷需七千余两。亦由川省按月拨解。罗掘既空。库藏已毫无储蓄。征求无已。皆取资于民。深有竭泽而渔之虑。此川省款项竭蹶之情形也。以甘省军事而论。统帅既多。人人可以专折奏事。事权不一。各自成军。自行请饷。此营指拨者未解。彼营告急者复来。或请提厘金。或请定专款。或请每月按数拨解。不惟应接不暇。亦几无所适从。究之甘省既无总统大员。诸军漫无节制。进止机宜。无所禀承。偶有胜负。功过亦未能核实。赏罚难期必当。彼此既不相辖。祗能自顾一隅。未遑统筹全局。此师久所以无功也。历观往事。凡兵柄不归主帅。诸将各自为谋。未有能集事者。即如唐时九节度之师。不能制胜于相州。似此者史不绝书。可为鉴戒。况各营勇数太多。旋集旋溃。随散随招。如陶茂林雷正绾之溃勇。窜扰陕境。至烦兵力兜剿。其阑入川界者。亦纷至沓来。剿贼既难期得力。散蔓且贻累地方。以前之饷。概归虚糜。新集之众。又待支给。现在用兵暨办防各省。自筹项饷。已属力尽筋疲。即使勉强凑解协甘之饷。各营势难赡。窃虑终归哗溃。为今之计。亟宜先裁无用之游勇。以节冒滥之饷需。然后练精锐。并归统帅调度以专责成。所有饷项。胥由粮台总司支发。酌其缓急。以资饱腾。自能所向成功。回氛以次埽荡。甘省可冀底定。至回疆警报迭至。　朝廷固不能置之度外。然揆时度势。实有鞭长莫及者。

