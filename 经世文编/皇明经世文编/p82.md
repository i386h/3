<!-- { "loadSidebar": true } -->
　　臣蒙敕谕、虑恐官军数少、今臣所调各卫军土军京军、及募义勇、共三万三千四百四十六员名、巳足灭贼、此言不须遣京军与阁臣所议同也况秋深天寒。若再调京边各军。非惟路途往复。劳苦万状。而冬初河冻。贼得远遁。虏且入套。边军断难久留。今择九月十九日聚军申令。臣督帅诸将。分领而进。近巢而屯。烽炮务必相接。声势务必相应。至期又各随机应变。务收万全之功。
　　改固原卫建西安所及更守备疏【改建卫所】
　　固原地方。延袤千里。水草丰茂。畜牧蕃多。内为土达巢穴。外为北虏出没。守城惟一千户所。军少势孤。是以满四陆梁。捍御无策。石城者满门所据石城北有西安废城、相距三百余里。虏每由此长驱、宜改所为卫、而废城则添一所、留陕属清出湖贵赤水铜鼓二卫勾解军丁三千余、免发瘴疠之乡、以一千实新所、以二千实新卫、戍守两便、又守备固原指挥同知冯杰、与平凉诸卫职位相埒、威令不行、陕西都指挥佥事樊盛、才力可用以联姻秦府、带俸闲住、然隔府第三百里外者、例不拘、今固原去府不啻千里、乞令代杰守备
　　请平粜疏【平粜】
　　今畿辅灾深、民居荡析、虽蒙　皇上发粟赈济、然流移道路、困苦万状、目今尚可苟延旦夕、若薄冬临春青黄不接。必难堪命。非早为区处。设有不虞。即峻法严绳。倾廪徧救。亦缓不及事。请广施粜卖之术。如宋绍兴五年斗米千钱时。参政孟庾。户部尚书立谊。请按原价。大出陈廪。每升止如前二十五文。既济军民次年米贱。令诸路以钱籴。复多赢羡。载在史册。足为明验。今天津涿蓟通等仓。并水次官粮。动称万计。乞敕户部令各司属会计足支来岁夏初官军俸粮外。所余粮米豆麦。人具自今十一月始。各委州邑正官。按月粜米三千石。每石五钱。麦减一钱。豆减一钱五分。凡籴至二石。至来岁三月止。粮少者许就近粮多之仓。部复议如公请而价□加所冗者一分多粜王大补。其劝借般运接济者。不在此数。候麦熟米贱即以所易银布月准官库买粮自给其贫无籴者仍验口赈济。
　　报捷疏【荆襄流寇】
　　亦以土广人稀恐潜聚作过故禁山不许入也若论久安之计须招来流人分立州县以治之荆襄地连数省川陵延蔓环数千里山深地广易为屯聚自洪武初、　高皇帝命申国公邓愈芟平之后禁无人入、永乐迨今、所在流移、岁集月聚、无虑百万今臣奉敕抚捕其有贯址姓氏者、谨依诏旨省谕遣散出山复业陆续共九十三万八千余人、其余混处贼巢、无籍检查四散奔走出山者又莫知其数其贼首小王洪有众五百、屯钧州【今改禹州】 龙潭沟、李胡子有众六百屯竹山官渡、臣督土汉官军分道鵰剿、首擒二贼余多散亡、斩首一千二百五十二级、俘获党与族属二万八千九百三十二名口、欲槩行戮恐伤至仁议欲户选壮丁一人、充戍湖广边卫计可得军五千、并族属附籍收给田屯种庶恩威并济反侧永安矣
　　善后十事疏【荆襄善后】
　　一荆州襄阳河南南阳西安汉中夔州七郡、所属州邑。在山谷中者、三十三、介山地间者十四、国初禁不许入、自禁弛致流民啸聚。今奉命留其巳附籍者尽逐其未附籍者恐班师后啸聚如故昔　英宗皇帝尝命处置流民。今宜申明榜谕、凡巳获业者、复其家三年。悉蠲公私逋。负其再入前禁山者执付三司枷示一月全家谪戍为逋迯主者民编口外军调边卫所司容隐者按多寡而轻重罪之里老邻佑连坐在迯军匠囚徒戍边卫　一河南之卢嵩永宁内乡浙水镇平陕西之商洛金洵湖广之郧均上津诸境山多□故流民以窃矿聚。廵矿官吏莫敢谁何至交通以分利宜严矿禁。凡窃者枷三月戍边卫官吏故纵者连坐。　一南漳县之石门谷城县之高头山郧县之南门竹山县之土官渡四庄坪。远安县之南襄城内乡县之顺阳堡浙川县之荆子口黄锁里嵩县之下阳堡马糟洞洵阳县之白石河凡十二。皆通行要口臣巳筑堡分兵守之堡二百人黄锁里尤要益以一百人。每二堡委一指挥提督属河南者都指挥李瑾统之属湖广者都指挥。柴政统之又南漳县之金厢坪方家堰。均州之黑火庙。光化县之左旗营。廾帚州之兴山远。安县之金竹坪浙。川县之花园头。嵩县之没大岭。凡八。亦皆要口巳各立廵检司。乞铨官铸印。令各郡佥弓兵廵诘。　一竹山县城孤民寡、壤接洵商大宁、正流贼往来之襟喉。屯聚之巢穴。宜设一千户所。分调襄阳卫军二百、远安所军三百、选三正副千户、五百户、创立公署、以时操练、其官军家属、授以无税田。自耕食。三年后输子粒。　一汉西郡属商洵镇蓝金州、与四郡邻、而陕民近以输运、苦倍他所、不严禁约、必越界起患、今汉中副　梁觐、职专抚民、都指挥吴荣、职专缉盗、乞令觐兼理西安属邑、及江汉要津、令荣往来防御、凡流民不得过渡窃矿。犯者惩如例。其夔州府大昌等县、亦邻荆襄、宜行四川镇廵官一体防究、　一所留惟襄阳卫备御清浪广西二班戍卒、及荆州三卫、襄阳一卫漕卒、凡四千九百余员名、自守堡外、余三千、并舍余六百、指挥谢玉领之、荆州三卫舍余一千五百、指挥张高领之、南阳卫舍余一千五百、指挥王勇领之、与新设各堡、声势相助、以禁遏进山流民、其卫官分属柴政李瑾、各听抚民官点阅、前遣官军、仍敕督运管屯镇守官提督、　一近增分守参将王信、守备都指挥李震、提督指挥王勇张高、并州县抚民同知县丞、及新立兴山县止一里、今流贼巳平、分守守备皆宜取回、而抚民官兴山县俱宜裁革、　一荆襄德安三郡、旧属廵抚杨璇参将王信统辖、然湖广既有廵抚吴琛、去荆襄非远、而总兵李震、亦尝往来其地、以是统体紊乱、事机牵制诸司艰于遵守、乞令湖广抚镇官、仍督守廵抚民官。严杜流民窃掠南阳、仍令河南三司守廵官防究、　一湖广参议叚慎、副使余洵、河南参政孙洪、佥事顾浩、俱奉专敕抚民缉盗、然荆襄南阳河南四府流民。俱盘据山谷。视汉阳汝宁尤难。乞行严禁流民。不许入山。仍时廵房竹嵩浙。及新建司堡防遏。有便宜则奏闻区处、误事听抚按紏举、　一自乡都老户、原种土田外、凡流民所弃平川土地、务令府县官吏、履亩检查、洪武初、原额税粮、分授主户、丁多及田少之家承佃补纳。若山谷新垦田税旧应禁者。俱与开豁。仍禁官军不得妄称抛荒。占为屯田。及王官府庄、违者重究
　　抚流民疏一【被言自辩】
　　流贼啸聚山谷、百五十余万、自宣德至今四十余年、屡命尚书白圭、都御史王恕杨璇、经畧安抚、虽尝移文散遣、柰有司虚文勘报、实无一人还乡、由是日聚月猖、猬起行刼、先之以刘千斤石和尚王彪、继之以李胡子小王洪王安、抗杀官军、毁掠城郭、镇廵等官、调发官军、动数十万、接踵败衄、荆襄骚扰、甚于杨么、伏蒙　皇上录及庸才、敕臣总督军务、前往抚剿、受命以来、夙夜皇皇、惧瘝厥职、幸而　帝德　敷、天威远震、况荆襄与陕联属。而寇党熟臣威信。抚降贼人须任有威信大臣故臣初宣恩榜。流民巳有将散之势。方整军容。强贼亦有可平之机。乃被参将王信。千户吴绶、鼓煽浮言、沮坏臣事、臣具本奏劾、蒙　皇上洞察其奸取回不用、浮言渐息、流民顿悟、两月之间。散出复业者九十三万余人贼见民散难遏。遂携余党入藏深山。仍行刼掠。佥谓怙终。法当剿荡。臣犹以安抚为心。仍行招谕。又散出者五十一万有奇。余党犹负固不出。然后入剿。夫莫非民也。刼掠人财。故谓之贼。今众至百五十万。结成巨党。杀伤官军。据法皆当剿者设使如前负固不出将姑息而坐视其反邪。今臣以口舌代斧金戊。尽行抚存。而一百五十余万之中。斩首止二千一百七十五人。充戍止一万二千四十三人。押发止四万八千七百九十二人。今乃谓杀戮太过何欤。臣总督军务。实功首罪魁之官。使不殄绝逆党。而养成大患。则臣杀身亡家之祸。谁则当之。臣秉诚报国、不顾劳怨、岂敢不仁不忠、为是残杀哉、惟臣才识肤浅不达时宜、处置颠倒、致干廷论、特恳　天恩、早赐放归田里、以消物议、以弭天灾
　　抚流民疏二【被言自辩】
　　臣忠肃将天威、克平逋寇、不意媢疾流言、仰渎宸听今廷臣之所指、兵科之所紏、兵部之所参驳、大率谓臣以流寓良民、作盗贼俘献京、以无罪编民、作从贼谪戍边、以久居侨民、作无籍逐还乡、至谓祛杀惨酷、甚于夷狄、彗出早伤、皆臣所致、又谓奏报与功册级数、不符、不宜升赏、臣若不辩、何由自明、窃惟荆襄自刘千斤石和尚王彪就擒而后、有李胡子王洪燃烬煽祸、千百成群、远近荼毒、今臣奉命总师、与李震等督兵悉捕、仅俘百余诣京、皆首恶也、科臣乃谓尽良家子、而法司听其翻异不知前廵抚杨璇参将王信等、屡奏猖獗难御者谁邪。其余贼党、不忍滥诛、简其丁壮谪发边戍、而家属从之、非无罪者、流民附籍、百无一二、如光化县陈长子、籍虽有之、然占山四十余里、招聚无赖一千余众、争鬪刼杀、无日无之、可以久居之故不遣乎、若非近山州县则固仍其附籍。而未尝遣也。臣始因啸聚、揭榜谕之、谓荆襄山中。巳杀数千。兵法固有之中朝口语乃从此而滋矣葢张虚声木之使解散耳彼时原属乌有。今计杀伤囚系死者。实不过千。较昨讨刘千斤擒杀至数十万者何如哉。科臣乃谓惨于夷狄、而致彗星出旱伤、亦诚厚诬矣、军中报捷、初未及详、斩获的数、每多冒滥、其后核功定籍、百不存一、虽擒李胡子王洪辈、以将士争邀首功、臣皆革去不录、如功少报多敢曰无弊、今报止一百二十余级、反加参驳、奚以服人、且兵部尚书白圭、亦尝亲莅此也、亲任此事矣、今日之举、乃圭往日之遗患也。若以今日之功。不宜升赏。则往擒刘千斤。尚遗后患。而得高擢厚赏者。盍亦少思乎。今臣巳遣回流民一百五十余万、谪戍贼党一万二百有奇、随居家属五万九千余、四省境内、帖然安矣、先时中外皆虑荆襄祸患、何日得宁、今既平靖、而流言沸腾、反以臣为口实、替马援征南、蒙薏苡之谤、邓艾伐蜀、来槛之征、非惟功不见录、反致身且不保、今幸遭　圣明、不加罪谴、伏乞投闲、赐臣致仕、以终天年、以谢人口
　　请防甘肃属夷疏【防甘肃属夷】
　　诸夷寄居甘肃久矣但所在千计、反侧不常、虽命都督李文、通政刘文赴彼镇抚、恐不克济、近谍报瓦喇癿吉帖木儿拥众驻近哈密、紏合速檀阿力大举抢掠、恐诸夷多复内应、又土鲁番差至使臣哈只马哈庥等、密议欲侦中国情形、盗北虏马驼迯廾帚、勾速檀阿力人犯、且潜藏军器、谋焚草场甘肃即有镇抚。而名位稍轻。未足慑服安辑。宜别推武职重臣才望素着。熟知边务者。驰会酌处
　　会覆监察御史薛为学防边疏【防边】
