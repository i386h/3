<!-- { "loadSidebar": true } -->
　　一件书籍事、臣近见武经总要四十卷者、宋仁宗命侍制曾公亮等编定、宰臣丁度成之、其为书兵政边防略备、故事十五卷、自列国以至于宋。兵家成败。将官得失皆在焉、俱有据依。非他书比。诚兵将所不可不知者。朱熹亦尝欲下此书以教武举。即今诗书礼乐之将。固有其人。然储材以为他日之用。必先教养乞敕该部计议、请命儒臣看详此书。略加较定。刊刻模印。分给武学官舍。人人讲习。流布中外。诚亦兵戎之一助臣又惟大学衍义一书。字字蓍龟。言言药石儒臣进讲之余。　圣心默契。所得多矣。臣以为今日之事。人所知莫先于攘夷。尤莫先于弭灾。然衍义所载辨人材恤田里正纲常励风俗。如此等事。驭夷之法。固在其中。其所谓修已之敬、事天之敬。遇灾之敬。则弭灾之道。又无不备。凡此皆今日所急、况又伏覩五伦书所载　太祖皇帝命侍臣书此于新城内殿两庑壁间、曰前代宫室、多施绘画、余用此以备朝夕观览、岂不愈于丹青乎、又闻杨士奇云、　仁宗皇帝监国时、尝于翰林院取阅此书、即令翻刊间赐臣下、此又　皇上祖宗家法。伏乞　圣神留意特诏近臣简会上项书板或别行翻刊、赐及羣臣、将欣戴　圣恩、感化善道、贤者加勉、不肖者革心、可以使知辅导之方、可以使变中常之质、亦足以表古人为君为臣皆不可不知大学之深意、　皇上之盛德大业无穷期矣、
　　皇明经世文编卷之六十终
　　皇明经世文编卷之六十一
　　华亭宋征璧尚木　徐孚远闇公　陈子龙卧子　周立勋勒卣选辑
　　周季勋成子参阅
　　余肃敏公文集（议）
　　余子俊
　　议
　　议军务事
　　军务等事
　　为军务议造战车事
　　为边务事
　　处置边务等事
　　地方事（一城池一边墙一耕作一将才一流民）
　　地方事（郧阳）
　　添设将官事
　　外夷侵占地方事
　　增重国体事
　　修举边备事
　　议军务事【一边墙一粮草一器具一火器】
　　臣自出居庸关、历览宣府大同山川形胜、仰惟　祖宗设武备、宿重兵、诚为西北重镇、但经正统十四年戒严之后、虏贼播迁、自辽东以至宣府大同延绥宁夏甘凉诸处、不东则西。习我水土。扰我边方。臣等议得所在兵民、委的疲敝只合先其所急、修理边备、成化十年、臣廵抚延绥时、曾奏起陕西民夫五万名、相兼所在官军肃致与杨文襄专意修边墙或又云筑墙无益要当视其夷险阔狭论之不可执一而言因其地势或削山筑墙或筑墩挑堑民夫每名免其远运边粮二石给与食粮一石。两月之间。边备即成。到今十余年。虏贼不敢犯。为今之计。类而推之。宣府山川。比大同险处为多若不惜小费。使两处边备早成。遇有警急。少烦各兵不几年间足偿所费休兵息民、实为经久、今将修边添官惩恶等事开坐、
　　一修理边备、如大同中路起。西至偏头关接界去处止。东西地远。六百余里。地势平坦。无险可据。会议得四月五月。贼马多瘦。以往年较之。未能大举深入。除调集中西二路征操马步官军。并屯种官军舍余人等做与墩样其地阔远不宜筑墙止可立墩从中路起随小边故址每二里筑立墩台一座每座四面。根脚各阔三丈。高三丈。对角做悬楼二座。长阔各六尺。空内挑壕堑。阔一丈五尺。深一丈。计用做工人五百。筑墩以取土为艰土近者十日可成一座。姑以一万人十日计之。可成二十座。一月可成六十座。两月可成一百二十座。连络二百四十里。各以十人守备此守边之至要非但瞭望得真多备鎗炮等器可以四面击贼以平日试打鎗炮验之。可致三四百步今以两墩鎗炮共击一空中停去处止有三百六十步决无不可击至之理但边人疲敝。除马队防护外。做工人不多。合无比照延绥修边夫例、量为优恤、仍给口粮及大同东路。另起一工。宣府从西路。与大同接界去处。总起一工并力次第为之。优恤等项、一体施行、若两月内不能毕工、附近山西腹里人民、多因连年荒旱、加以供给大同等处粮草、贻累迯窜、未可望其撮补、乞　敕兵部从长计议、比照景泰年间、借用京营军人。摆堡运粮接济宣府边储事例。借拨外卫轮班步军三万各备布袋锹镢等器。令把总官领来听臣分拨调度撮工。完得一墩。得一墩济。若声息紧急。两月满日。即为放回。如或稍缓。量留过久。照例优恤等项、不使失所、或疑二里一墩、相隔太远。如俟下年空内再补。务期成功。其偏头关、系延绥接界之北。原奉　敕谕不曾该载更乞　敕令山西镇守廵抚等官、将修边事理、径自施行、
　　一关防边储、照得大同宣府。屯宿重兵。随处设有仓场。逓年收受河南山东北直隶各府粮草。以备供给岁用不敷者。动支户部官银籴买。正收正支。实系军国至计本部年例会计粮草明白。俱令运纳本色。如十分路远者。听其征收轻赍银货。于仓场附近去处。籴买本色上纳。务要洁净。有司早获通关。军民两得其便。近年以来。各处官旗诸色人等。号为揽头。运纳本色收受为难故有揽头等项侵弊官民俱困而折色始称简便矣然久之塞下无复积储物价腾贵则又思本色也预料纳户起程分投差人接至中途巧言哄惑必欲包揽撮放公途供给酒食加意奉承延至仓场城堡住处明白令大粮头主张。私自许伊干纳几石。不讨价物。逼令小粮头尽数揽与上纳。或撒放。以至下年了结。幸得价物到手。任意花费或充还宿债。或代纳旧粮纳户上门。动辄倚侍官府情熟。明则危言骂詈。暗则隐面潜藏。贻患有司。坑陷良民临敌缺乏弊源在此又有等狭势贱买。或克减官军俸粮。不行关支。就留在仓。逼挟该仓出给实收。却行增价关支官银。并揽粮过久。因为有司差官守并通关。方与备办三七四六麄米。插和沙土进仓。该仓官攒平日被诱吞饵。只得收受养军无惠弊源在此其它料草之弊。千态万状。俱此一律。乞　敕法司合无今后揽头有犯。尽将产业折剉赔偿。粮价完日。旗军舍余人等杖罪以下者。照常罪发落。徒罪以上者。广西充军。武职官员杖罪以下者。调广西差操。徒罪以上者。广西充军。庶使奸贪警惧、边储完足。官军既得所养、战阵所向成功。
　　一急缺修边器具、照得大同宣府地方。不产铁料此土风所当考即今修理边备。合用熟铁打造锤凿锹镢等器。兵民疲敝。无从措置。况近日召募壮勇。已有次第。盔甲鎗刀等件。官无给领。必合成造。乞　敕工部量送遵化所产或南方熟铁十万斤。前来分送两处应用。庶几民兵不致贻累。
　　一急缺神鎗火药、照得大同宣府、原降神鎗硫黄未到多余、即日修理边墩、召募壮勇、重为地方殄灭虏贼至计、惟神鎗之势。所向无前。大率湏得神鎗一千五百余把。硫黄一千余斤。方勾两处应用。乞　敕工部奏请　钦定神鎗硫黄各给若干、差官运送前来交付两处见在监鎗内臣收掌给用、庶几虏贼不敢南侵、葢慑服劲百战百胜。必湏神鎗多备。所向无前。及照各边先年俱各给有手把铜铳、以木为矢、其长稍似神鎗、一头以铁为镞、一头本身三面掏陷、类如箭翎、公在边试验故言之曾用火药点放仅去一二十步。不能远致贼前。大抵不如神鎗。以竹为翎本身两头不失轻重之数乞　敕再给神鎗一千把。量分大同宣府两处监鎗内臣严密收用。更将手把铜铳木矢试造以竹为翎用火药点放果能去远令其多造以为守墩一助劲敌虽众。所至寒心慑服之机。或不出此。
　　军务等事【边防】
　　验得辽东山川险阻、林木茂密、地方窄狭、虏贼间或侵犯、难于久住、陕西延绥、边备颇固、少见贼入、宁夏恃贺兰山之险、甘肃止一线之路、且屯堡数多、贼人不等、惟大同宣府一带。山川旷阔。水草便利。往过来续。未有宁岁。臣奏准修理边备、访得宣府墩台。止用石块迭砌。此则易于毁圯不用浆泥坐缝又无悬楼。臣于本月十四日、行令总兵官周玉即照原发墩样成造、每墩摘拨操熟神鎗五把、炮二个、长鎗四根、并弓箭等器、共享十人守备非操熟者勿用守墩人少故用器更宜精利如果悬楼长木。未曾采有。及或采有丈尺不勾者。或二根三根接长一根用之给还官价。及令宣府公差都指挥孙成仔细相看、大同输沟新墩修筑方法回还、传说依此而行。续据京营都指挥顾刚等一十二员、管领京军二万到来、分派地分亦须体贴人情臣酌量路远倍劳以近就近分拨宣府一万三千四百有零。大同东路阳和城六千六百有零。在宣府者本月二十四日上工。在阳和者二十九日上工令做轻省工役如铲山挑壕之类。其余筑墩打窝劳甚之事。未曾使令。近因天气炎热。本年二月二十五日肃敏将作如此细密不减陶士行令去浑源蔚州山场阴林采打悬楼木料每人日采椽二根。木一根。就山场堆放。听候载用。续报达贼近边日遣轻骑窥伺攻墩等项。臣先机调度地方以独石为首柴沟堡为尾军马以总兵官所领者为首游击所领者为尾麟次分布。其一总兵官。其二镇守廵抚官其三副总兵其四游击。务要声势相援。会同所在城堡军马相兼防御。相机战守。其参将宋澄所守四海冶等处。切近天寿山。又在总兵等官会议处置。本月二十八日、行令总兵官周玉遵行、续因宣府墩台被贼攻围数多、行令总兵官周玉、会同镇守廵抚官趁今贼营颇远。前项墩台应该作何防。御。及早计虑。每墩该拨几人。该用何等器械。不致墩台失陷。明白回报、毋得临期推托、除京营做工官军二万、令其将所采木料见数堆垛明白、随即放回外、候边事稍宁将新墩阅实奏报施行、
　　为军务议造战车事【战车】
