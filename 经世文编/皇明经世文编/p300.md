<!-- { "loadSidebar": true } -->
　　据江西道参议等官汪必东等呈称、古陶白竹石马等贼、近虽诛剿、然尚有流出府江诸处者、诚恐日后为患、乞调归顺土官岑瓛兵一千名、万承龙英共五百名、或韦贵兵一千名、住札平南桂平冲要地方、及该府知府程云鹏等、亦申量留湖兵、及调武靖州狼兵防守等因、始观论议、似亦区画经久之图、徐考成功终亦支吾目前之计、葢用兵之法、伐谋为先。处夷之道。攻心为上。今各猺征剿之后。有司即宜诚心抚恤。以安其心。马谡南征之议是也若不服其心。而徒欲久留湖兵。多调狼卒。凭籍兵力以威刼把持。谓为可久之计则亦未矣殊不知远来客兵。怨愤不肯为用。一也。供馈之需。稍不满意。求索訾詈。将无抵极二也僦居民间。骚扰浊乱。易生雠隙。三也。困顿日久。资财耗竭。适以自弊。四也。欲借此以卫民而反为民增一苦。欲借此防贼而反为吾招一寇。各官之意。岂不虞各贼乘间突出。故欲振扬兵威。以苟幸目前之无事。抑亦不睹其害矣。前岁湖兵之调。既巳大拂其情。乃今复欲留之。其可行乎。夫刑赏之用当。而后善有所劝。恶有所惩。劝惩之道明。而后政得其理。民得其安。今稔恶各徭举兵征剿。刑既加于有罪矣。然破败奔窜之余。即欲招抚。彼亦未必能信。先从良善抚谕使之传道则疑者渐信必须先从其傍。良善各巢。加厚抚恤。使为善者益知所劝而不肯与之相连相比、则党恶自孤。而其势自定。使良善各巢。传道引谕。使各贼咸有回心向化之机。然后吾之招抚可得而行。而凡绥怀御制之道。可以次而举矣。夫柔远人而抚戎狄。谓之柔与抚者。岂专恃兵甲之盛。威力之强而已乎。古之人。能以天地万物为一体。故能通天下之志凡举大事。必顺其情而使之。因其势而导之。乘其机而动之。及其时而与之。是以为之但见其易而成之不见其难。此天下之民。所以阴受其庇而莫知其功之所自也。今皆反之。此等议谕文成于讲学休勘得来不知者谓泛语耳岂所见若是其相远乎。亦繇无忠诚恻怛之心。以爱其民。不肯身任地方利害。为久远之图凡所施为。不本于精神心术。而惟事补辏掇拾支吾粉饰于其外。以苟幸吾身之无事。此葢今时之通弊也。合就通行计处仰抄案回道即行知府程云鹏公同指挥周胤宗及各县知县等官、亲至巳破贼巢各邻近良善村寨。以次加厚抚恤。给以告示。犒以鱼盐。待以诚信。敷以德恩。喻以　朝廷所以诛剿各贼者为其稔恶不悛。若尔等良善。守分村寨。我官府何尝轻动尔等一草一木。尔等各宜益坚向善之心。母为彼所扇惑摇动。从而为之推选众所信服。立为酋长。以连属之。优其礼待。厚其犒赏。以渐绥来调习。使之日益亲附。又喻以稔恶各贼。彼若不改。一征不已至于再再征不已至于三。至于四五。至于六七。必使灭绝而后已。此后官府若行剿除。尔等但要安心乐业。无有惊疑。若各贼果能改恶迁善。实心向化。今日来投。今日即待以良善。即开其自新之。不追既往之恶。尔等即可以此意传告开喻之。我官府亦未尝有必欲杀彼之心。若彼贼果有相引来投者。亦就实心抚安招来之。量给盐米为之经纪生业。亦就为之选立酋长使有统率。母今涣散。一面清查侵占田土。开立里甲。以息日后之争禁约良民母使乘机报复。以激其变。如农夫之植嘉禾而去莨莠。深耕易耨。芸苗灌溉。专心一事。勤诚无惰。必有秋获夫善者益知所劝。则助恶者日衰恶者益知所惩则向善者益众此抚柔之道而非专有恃于兵甲者也至于本院近行十家牌谕。诚亦弥盗安民之良法。而今之有司。槩以虚文抵塞。莫肯实心推求举行。虽巳造册缴报。而尚不知其间所属何意。所处何方。该道仍要用心督责整理。保甲之利如此诚使此法一行则不待调发而处处皆兵不待屯聚而家家皆兵不待蓄养而人人皆兵无馈运之劳而粮饷足无关隘之设而守御固。习之愈久而法愈精。行之弥广而功弥大。其前项区处摘调之兵。有虚名而无实用。可张皇于暂时。而不可施行于永久者。劳逸烦简相去远矣惟有该府议欲散撤雇倩机快等项调取武靖州土兵使之就近防守一节区画颇当、然以三千之众。而常在一处屯顿坐食。亦未得宜。必须分作六班。每五百名为一班。每两个月日而更一次。若有鵰剿等项。然后通行起调。兵民杂处则变故必生然必须于城市别立营房毋使与民杂处然后可免于骚扰嫌隙。葢以十家排门之兵。而为守土安民之本。以武靖所调之兵。而备追捕剿截之用。此亦经权交济相须之意。合就准行、仰该道仍将行粮等项、再议停当、备行该州土目人等、遵照奉行、自今以后免其秋调、各处哨守等役。专在浔州地方听凭守备参将调用。凡遇紧急调取。即要星驰赴信地。不得迟违时刻。守廵各官。仍要时加戒谕抚辑。母令日久玩弛。又成虚应故事。本院疏才多病、精力不足、不能躬亲细务独其忧患地方、欲为建立久安长治一念、真切自不能已、是以不觉其言之叨叨、各官务体此意、母厌其多言、而必务为紬绎、毋谓其迂远、而必再与精思、务竭其忠诚。务行其切实、同心恊德、共济时艰、通行总镇总兵镇廵等衙门知会、仍行三司各道守廵守备等官、事有相类者、悉以此意推而行之、发去鱼盐或有不足再行计处定夺、
　　皇明经世文编卷之一百三十二终
　　皇明经世文编卷之一百三十三
　　华亭陈子龙卧子　宋征璧上木　徐孚远闇公　单恂质生选辑
　　吴祖锡佩远参阅
　　胡端敏公奏疏一（疏）
　　胡世宁
　　疏
　　知人官人疏
　　治河通运以济国储疏
　　重陵寝斥邪佞以安宗社疏
　　知人官人疏【知人官人】
　　此疏凡所条议升除皆破常格收才用之言
　　臣读虞书皋陶谟、有曰在知人、在安民、又曰、知人则哲、能官人、是知人君代天理物、其职专在于安民、然推安民之要、又在于能知人、而使官称其才也、臣谨用斟酌古今事宜、遵照　祖宗旧制、拟为知人则例五条、官人则例一十五条、上尘　圣览、以助睿思之万一、昔宋臣范仲淹上百官图于宋仁宗曰、如此为叙迁、如此为不次、如此则公、如此则私、襄敏之为此言以自况也且曰进退近臣。不宜全委之宰相。仲淹当时官非言路。任匪铨曹。岂不为越职当罪也。然其区区爱国之诚。不遑自顾。传诸天下后世。皆以为忠。而惜其不能尽用也。臣之愚诚、窃亦效此、伏惟　圣明垂意省览、天下幸甚、
　　计开
　　知人则例五条　一论人之才术。当以诚心体国爱民为主。然议论烦多爱憎不一亦执从而定为此等也而才与守斟酌品第。有是心而才与守兼优者为第一等。有是心而或才优守次或守正才次者为第二等。无是心而才守兼优者为第三等。无是心而或有才无守或有守无才者为第四等　一论人之心行。如大臣科道翰林。及在外方正官、当以奸诈冐嫉为重而贪墨为次其部寺属官方面佐二、及知府以下。则惟罪其贪酷。而偏诈之人尚未可去。　一凡尚书侍郎都御史府尹翰林科道布政使按察使兵备提学知府以上。各项紧要官。俱令到任一月后。各举一人自代。吏部择其举多者拟奏升擢。庶多得人。　一两京大臣及在外抚按官。俱以能荐贤称职多者见其知之之明。异日可备吏部之选吏部堂上官。尤宜责其择人多访。不必避嫌。　一今内外臣僚。皆以因循保守为贤。其有尽忠为国。担当干事。不避流俗者。朝士则众怒羣猜。不能存立。在外司府等官。亦多被众忌。流谤考劾。因而误黜。以此尽沮忠直之气万一国家有事无人肯当是皆彼职名不闻于上故也今宜法古御屏记名故事。密访内外臣僚。中有尽忠体国。才堪委用者。亲记其名一二。则彼不为奸谤所陷。而真才得用矣。
