<!-- { "loadSidebar": true } -->
　　皇明经世文编卷之一百六十七终
　　皇明经世文编卷之一百六十八
　　华亭陈子龙卧子　徐孚远闇公　宋征璧尚木　周立勋勒卣选辑
　　许清胤价夫参阅
　　谢侍御奏疏（疏）
　　谢汝仪
　　疏
　　救偏弊以裕马政事
　　救偏弊以裕马政事【马政】
　　一曰差御史以专督察、臣伏覩　祖宗养马之制、州县有判官县丞、或主簿一员以管理、每府有通判一员以摠理、又量地方各设太仆寺寺丞一员以分管比较、法诚备而善也、今之马政日以就坏何哉、正缘州县管马之官、贪污者多。利马之死。不利马之生。一遇倒失按月收其常例。谓之令补。民苟目前、私图便益、习染成俗、在在不免、如此而欲马政之修于州县难矣、府之通判、较之州县之官识廉耻、顾行检者尚多其弊亦有二焉柔懦无用者、恐点马之起谤。愒日玩时。通不查理。知事而情深者无以官专诿之。曰我尽心所事。无复知者。专务謟悦上官。营求别委。或问理刑名。或追并钱粮。用以干名。觊望、旌奖、巳之职业若秦人之视越人、置肥瘠于度外、官以马为名、谓之何哉、如此而欲马攻之修于通判难矣、乃若太仆寺寺丞之官。责重而权轻。事多掣肘行之不易。每年出巡比较、两运备用马匹、怕不及之是惧、何暇复追种马、势固有不及也、况备用不完。年终有类参之例、种马则无追补之期吃紧于彼而优游于此固宜耳故倒死既多。一遇差官印烙之年。各该州县同时比并买补买者既多。价值自贵。乘时射利之徒以致富、而百姓囊橐。罄然一空。鬻及子女者有之。及印烙一过。上下帖然、以为无事。作贱者任伊作贱。倒死者利其倒死。凡此弊之在今日者也。臣愚以民财可惜、邦本宜虑、为今之计、合无遵照成化初年事例、每年南北直隶、各差御史一员、河南山东添差御史一员、一年一次、领敕更替接管。协同各太仆寺寺丞督理种马、提调生驹、遇有倒死、即令马户以时买补、惟是点烙轮该年分之官、请印照常点烙、如州县官员、仍前贪污、管马通判、荒废本业、与各条所言情弊、逐一访察禁约、应提问者提问、应参究者参究、庶马政有益、而餧养得专、官吏知务、而奉法惟谨、则其为寺丞者亦有所藉无复掣肘。葢寔有所相济。而非有所相妨。此条举马政第一义也。
　　一曰量解驹以示劝惩、臣伏惟种马之养、正欲其羣葢孳息生驹起解以备边用、历考　祖宗之时、成化以前、每骒马一匹。俱是每二年纳驹一匹。数不及者各该管马官员俱有提问降级之例。时承平则法易湮。法易湮则官易怠。平日无提调之方。临时无追罪之计。而纸上裁桑之弊兴焉。如张三原马未生驹。预行报生某驹。及驹生毛色不同。遂置无用。不免别买以务合册。民由是不堪。多作倒死。弘治六年、遂有倒失马驹、征银三两、亏欠征银二两之例、此例施行、而马政坏矣、何者每驹一匹。而餧养三年。方可起解。草料之费至少不下十两。水草牧放、又用一人主之。孰若纳银费少而事轻哉故当羣葢之时。将儿骒马分布别用。绝其生意。间或种马有孕。百方冲落。求为亏欠。不过纳银二两。或一生驹。致令倒失、纳银三两。轮当点烙之年。官吏惧罪。逼追小民临时买驹。多是如豺如狗。充数塞白。有驹之名。无驹之实正德二年、御史王济题奉钦依、每年每马一羣朋合。买备用大马一匹起解。不必较其驹之有无。有好驹起俵变卖。悉听自便所谓变而通之。此例之行似甚便也。但自是以来。种备二马。判不相维。有司每年止是比较买马起解。更不提调生驹种马若无用之物无驹亦不查究有驹任意作践故建议者有以不必养种马言者。有以但征银解部召商上纳为言者。此皆徒见末流之弊。而不求其始。有乖　祖宗立法之意。但势至于此。而必有以处之之计。臣所点烙马匹、共该八万八千五十九匹。每日草料马一分。岁用财三十一万七千一十二两四钱、况一倍再倍而不止者。恶可浚有限之脂膏。养此无用之赘物哉。此弊之在今日者也。臣愚以为州县买解之马、非从天降、非从地出。俱民间所养。岂私马生驹而官马独无哉昔之弊也在无驹为有驹。今之弊也在有种若无种。劝惩不明。民心日懈耳。为今之计、合无申明旧制、参照新例、请自嘉靖三年为始、严督各该管马官员。务要提调生驹、如三年之内、一马生有三驹者。内拣其一驹起俵。一驹给马头以赏其劳。一驹同贴户变卖。起俵之时。仍照例一户有马。三户帮价马头。眼同贴户。随丁田多寡分用。若止生一驹二驹。马头不必给驹。于变卖银内随宜以多坐之。其起俵之驹、仍照弘治九年事例。齿少力强。不及四尺。亦为准俵。若能设法使民知养马之利则俵马之害息矣以视优异为劝。如此则民知有养马之利矣三年之中。一匹全不生驹者。其该帮各马起解之价。务要一时追给。一羣全不生驹者。买俵大马。务要四尺以上。稍不及亦不得准俵。仍将羣头马户。各枷号一月问拟发落。或罚空腹银二两为戒。如此则民知所惩矣。各该管马官员、申明提问降级之例、生驹不及、不许考满、并转迁、若有前项纸上裁桑之病、许被害之人陈告、行之数年、生驹既多。流布民间。不惟牧马之易。而　祖宗良法美意、庶几复矣。
　　一曰定羣长以明法意、臣惟　祖宗养马之制、虑马之多、水草羣葢、或不能皆以其时、骑使作践、恐稽察之不及、于是乎量为多少、立有羣长、所以都其事而察其弊、又惧乎马之病。即人之病。其弊之多横死可惜也。于是乎羣长之下。又立兽医。所以责其往来治疗马匹。立法之意。如斯而已。今有司不能讲求法意。羣长常川存留在县。跟同里老人等。朝暮打卯。中间一年一换者有之。半年一换者有之。甚至三月一换者有之。不才官吏。因是利其交代。以为侵渔之计。医兽人有一番。弓兵各官分派。侵占狡猾之徒。因而营求差使为业。甚者看马医兽。又有一番。额设医兽。又有一番。看马者多市井无赖。额设者轮流应当。故小民里长之役方满。羣长又及。羣长之役未歇。医兽复来。往来奔命皆马而巳问其本业。茫然不知。有司亦不以其当为者责之。此其弊之在今日者也。臣伏覩洪武二十八年事例、每马五匹、立羣长一人、每羣长下选聪明子弟二三人、习学医兽、看治马匹、永乐十八年事例、每马十匹、立羣长一人、成化八年事例各处医兽、每州额设二名、每县一名、岁终更替、钦此、依臣所历州县查之、大约直隶者。每马五十匹立一羣长在山东者。每马五羣立一羣长之处居多。惟直隶河间一府。河南开封三府。最为参错不齐。顺德邯郸一县。种马止有五百九十五匹。羣长乃有二十九名之多至若医兽虽马少州县。亦有四五六名。是成化八年之例未尝行也。所以然者。州县之大马。常至一千之上。槩以一二名限之。顾东失西。更济何事。又况起解大马。中途恒用一二医兽跟押看治。势不可得而行也。为今之计合无将羣长遵照永乐十八年事例、通行有马州县、定为五十匹立羣长一人、一年方许更替一次、中间参错不齐者、通行改正、使其常川在乡、往来调督、各该马户羣葢以时、务要生驹、若有将马耕田耕地使车、赁雇与人等项作践者、具呈州县从重究治、兽医各肄定业、成者一人、专以看治马匹、州县多寡降杀、市井无籍、与轮流充当等项、一切革去、仍敕各该州县。止许朔望点卯一次、于羣长责其半月之中、提调羣葢、过定驹马若干、各该作践马匹人户若干、于医兽责之半月之中、医过马若干、致倒失马若干、各该官员、亲笔填注登簿、季点时视、若报定驹而致落胎者罪及马户、若未曾举呈、验其脊破筋伤者、罪及羣长、医兽则以疗之多寡、定其勤惰、能修其业、复其本身、若疗无状、另行更换、如此、则彼知本分之当为、而咸思勉矣、若州县官吏、仍常川拘留在县役替等项、许被害之人、陈告问拟违制、庶几职业不妨、马政可修矣、
　　一曰拟余地以补迯绝、臣惟直隶养马之例、每地五十亩、养一儿马、百亩养一骒马、此外又有余地有白地、何谓余地。假如一县原有养马地百顷。通以骒马计之。算该领马一百匹。若止养九十匹。其剩下十顷者。听其养马。余地之谓也。何谓白地。直隶之地。有例不起科者。以不起科之地。通融养马征粮地内。牧儿马。名为五十亩。百亩者有之。骒马名为百亩。二顷三顷者有之牧地之谓也。使此地俱存马何累哉但编签之时。各有官员假手书吏。得过之家营求拨为余地。贫穷下户。凑合养马余地之费。每年每亩。出银一二分。若养马一年。至少亦费银一钱。又况余地有征银之名。无解银之寔。而养马草料。日不可无。买马坐派。岁不能免。故狡猾者束手傍观。而小民日以累穷即此由耳。故一时追马禁急或将养马亩地。捏作白地出卖或受累不过。举家逃移。有马头逃而累及贴户者。有贴户逃而累及马头者。往往皆然。故地之见在者无几。臣又访得各处风土。多系村落、自相排挤如第一社原编马五十匹、今虽户口消耗。不能减少。如第二社原养马二十匹。今虽人户蕃息。马不增多。夫州县之马。固有额设。彼亦乌常有一定哉。皆狡猾之徒。以此借口恐吓官吏。而苟禄少刚之徒。生民之困。莫之省耳。此皆弊之在今日者也。臣以为见在之马。而民巳不堪。乌可复加弃余地以赡之。济时上策。无过如此。而司国计者。恒以军需为辞。又恐行之未易也。为今日之计、合无通行直隶养马州县。逐一查勘、原系养马地土。至今逃绝共若干。即今见在余地人户。照数拨补。仍点此社不足。彼社得以补之。不得自相排挤。偏累靠损。而各该逃亡之地。仍编入余地内。候逃户复业。照常征银解寺。或军需紧急之时。暂令里甲赔纳。亦轻少易办。如此狡者不得以幸免。贫穷者不至于独累。养马之余地自存。小民之贫困得苏矣。
