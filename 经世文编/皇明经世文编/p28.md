<!-- { "loadSidebar": true } -->
　　太宗皇帝初正大统、故翰林之臣不及十数人。　诏吏部及翰林举文学行谊才识之士。授职其中。士奇首膺简擢　赐五品服。肇建内阁。简七人专典密务。皆进官。士奇与焉。属时几务孔殷。常旦及五。百官奏事退。内阁之臣。造　扆前进呈文字商几密。承顾问率漏下十数刻始退。既建　储简翰林之臣兼辅导。士奇与焉。旦　上前奏前。退必造东朝参侍经幄。车驾北廵。简内阁二人辅监国。士奇与焉。　仁宗皇帝、　宣宗皇帝嗣位、所以宠任士奇者。始终皆如永乐。士奇祗事　三圣三十有三年。宠愈厚而官愈进。负乘之愧。夙夜靡宁。呜呼、　三圣远矣、当时共事之臣或亡或退独士奇今年七十有八。衰病昏耄。犹滥玷朝行未巳也。　诚孝昭皇后上仙、梓宫归葬士奇奉命祗旬月乃竣事、其每旦展敬　三陵之下。追念旧恩。五内摧痛。因记忆榻前所得玉旨之详者。辑而录之。厘为三卷。永乐居首。洪熙次之。宣德又次之。葢计平生所得此殆什之一二而潦倒荒迷非惟不能悉述。亦不能悉记也。有疑之者曰。廷陛之密。可存于私乎。辄应之曰。此一叚辨析大有学识不然疑于漏言或掠美如云魏郑公以谏草示史官也吾惟懔乎虑泯吾　君之盛美是惧而遑它恤哉。不观于古乎欧阳文忠公着奏事录及濮议、司马文正公着手录。且记当时君臣问对之辞。委曲而详尽。所以着一代明良契合之盛事。盖昔之大臣君子山王山王皆然义之所不能巳也况臣之所录。有　圣德焉。有　圣训焉。有特恩焉。臣惟惧录之不能详也。而奚暇它恤哉。疑者既释。敬号曰圣谕录。
　　西廵扈从诗序【西廵】
　　叙扈从语得体
　　宣德甲寅秋、居庸之外。怀来保安宣府万全皆大熟。上虑边人安于足给。而忽警备也。乃九月甲申、　车驾亲廵饬之。词林从者士奇勉仁弘济德遵、士奇年七十、特拾舆卒二十人、而道中气候清和。动息舒徐。号令严肃。行者不劳。居者无扰。间　驻跸平旷。命将士飞放驰射。用阅武也。是月丁酉、至洗马林、盖去宣府西百八十里、洗马林者。旧名荨麻林。语袭讹也。时北虏阿鲁台之众为瓦剌摧败。狼狈假息塞下。左右从臾希合之臣。多请掩捕之者。　上曰、朕知饬备耳、困人于厄、非王者事、不听、从臣中士奇为最不习兵事间以文事承顾问而　宠遇恒均一夕召问士奇、卿数日马上亦赋诗否、士奇惶恐叩首　上慰劳再三既班师、十月甲辰至北京。扈从往复。裁二十日。其间情之所至。亦时见诸赋咏、凡得小诗若干首、并前扈从叙之记忆前五年从廵边至宣府。往复二十日。在道未尝不寓兴于诗。而以今视替。年益迈。气力益衰。词意益鄙陋。无足采。特以其发于一时之扈从而将来亦可考见岁月故遂录之而不弃云。
　　赐游西苑诗序【内苑】
　　君臣同游是盛事经济之本也故此等文皆详载之
　　宣德八年四月二十有六日　上以在廷文武之臣、日勤职事、不遑暇逸、特　勑公侯伯师傅六卿文学侍从游观西苑。以息劳畅倦。于是成国公臣勇、丰城侯臣贤、新建伯臣玉、少师臣义、少傅臣士奇、臣荣、尚书臣琎、臣濙、臣中、侍郎臣骥、少詹事臣英、臣直、侍读学士臣时勉、臣习礼、拜　命以行、时少保臣淮、来自退休承　命偕行。凡十有五人。又　勑中官导自西安门入。听乘舆马。及太液池而步。大监臣诚、奉宣　圣旨、令遍历周览。从容勿亟。于是诚导之循太液之东而南。行观新作之圆殿。返而观改作之清暑殿臣诚为臣勇等言、于此一事指出盛事二殿皆　皇上奉侍　皇太后宴游之所也。臣勇等仰瞻殿庭周庑。规制高明。缮作精密。凡所以供奉之具。洁清鲜好。靡不悉备。俯而思惟　皇上之圣孝。　皇太后之盛福。皆古今鲜有。遂拜稽欢呼万岁。乃降而登万岁山。至广寒殿而仁智介福延和三殿。及瀛洲方壶玉虹金露之亭。咸得遍造。是日天宇澄明。纤尘不作。引而四望。山川之壮丽。卉木之芳华。飞走潜跃之各适其性。万华毕陈。胸次豁然。心旷神怡。百虑皆净。信天造之佳境。而人生之甚适也。已而中官传奉　上命、赐黄封之酒御厨之珍、令咸醉而归、又拜受　命、方爵数行、时久未雨。忽云阴东来。微雨沾席。仓庚如簧。和鸣不巳。众吅以喜。相与引满劝酬尽醉而出。文词典质乃为□称臣闻一张一弛。文武之道。　皇上统四海之广。抚兆姓之众。一日二日万几。则以闲暇游焉息焉。且奉天伦之乐。于兹诚宜。又俯矜左右执事之勤。亦俾之预有今日之适。　恩甚盛也。于是羣臣欣幸遭遇、赋诗者若干人、诗总如千首、臣士奇预侍宴间于兹屡矣、是以谨序于卷端云
　　送龚宪使致事诗序【致政】
　　宣宗皇帝临御深惟安民之道。文贞当国极重此一事诏吏部凡布政司按察司正贰及府州正阙。令京官三品以上奏举。必取廉公端厚。识达大体。能为国为民者。如所举后受赇并罚举者。　皇上嗣统。申饬旧章而加严焉。由是被命之臣咸颛颛不敢以忽凡所奏举十率七八称得人于时按察使尤难其选、吾友豫章龚鐩子谏、起科日初擢给事中、升云南佥宪改广西、又改广东、用少保东莱黄公奏、升四川按察使、　命初下、中外忻忻喜　朝廷官人之当于其职。且重黄公之明知人也。岁余子谏声誉益起、葢士大士公议今宪使之贤。亦无浮誉子谏表表在甲乙数。子谏、宋吏部侍郎竹乡先生之后、笃志而清修、耿介而直谅、有学术、明大体、尝言事过直虽忤不悔所至不尚威严、而政纪清肃、除害兴利、具有成绩、如在云南、为法教屯兵引水灌田、岁免夏旱之虞、广西叛猺猖獗、都司不能制、子谏亲督官兵进讨擒戮徭寇二千余、生絷凶渠送京师、斩于都市、悉还所掠良民男女数百人、四川时、释平人死辠于十年之久未决者五十余人、皆着人耳目、其所建议便民尤多。盖其心夙夜在民。所历官或万里。或七八千里。跋涉险远。而氷檗之操久益确。仕四十余年。贫如家食旹。园田无寸尺之益。而视旧加损。此其人岂贵富之能累其心哉。今年七十有一、言于　朝、乞致事归、天官卿言鐩虽老、尚堪事事、未应退盖重贤者之去也。　上念其涉历之久且艰。竟从之。优老之仁也。子谏既拜　命过予曰、故人能无一言识别乎、嗟乎、久劳怀逸。人人同情。何独子谏哉。故赋近体诗二章、寄久要之情云耳、
　　记
　　旌义堂记
　　赐印章记
　　重荣堂记
　　旌义堂记【赈荒】
　　正统三年六月十日、　上遣行人卢懋赍　玺书旌江西吉安府泰和县民萧襄为义民、葢自　上临御以来、四方之人、仰体　皇仁、民入谷得赐玺书异数也出谷县官、预备赈荒、事日有闻于上、悉赐玺书旌褒、时士奇兼掌内制。每私怪斯举、权舆吾郡。而未闻吾邑有一人继者、葢历三岁、始见于襄。吾与襄同邑有连、且尝作宾萧氏塾、固知襄必能为义然犹怪其独缓也、今年过乡里、里耆老为余言襄之图效义久矣。属时令丞阙、簿摄令事、襄具材作义廪、言于县、请以籴官、又言愿出谷纳廪、以备赈饥、吏无赇不行岂止斯事然独奈沮善何县吏需重赂乃行襄私窃叹曰。以赂吏。曷如及饥时襄以赈民乎。不肯赂吏亦视不行明年、吉安府通判余君来掌县事、襄复言之、余君大喜、即日遣其佐视襄所作廪。而内其谷、凡千二百石、遂闻于朝、斯其所由缓也。嗟乎、水旱在古圣人之世不能无惟古圣人有备焉。故其民不病今民比比能仰体　皇仁为先事之备。食禄者乃有不能。或又寅缘以为巳利。彼独何心。如余君之明治体、豫民患、卓然其今之循良有司、何可多得哉、若萧氏之务义、厥有自来、非昉于襄也、替襄之大父思和甫、父安正甫、当元季寇乱、所在靡宁、思和甫父子挺然发帑倡义、保障其一乡、终乱不见兵祸、至于今号其里曰桃源、我国家靖宇内、定法制、简富民长万石、区俾董徭赋、思和甫与焉、惟义之行、上下赖之、后安正甫继焉、一循其父之义、及襄偕弟应又继焉、皆循大父父之义、尤格慎介然不一毫苟取、其区之民、有横恣不律者、率略之弗较。有艰窭不给者。恒加恤之。盖萧氏施义其乡。昉于襄之大父父。而至于襄益笃也。　玉音下逮、龙光辉煌、真无黍也矣、岂若世之骤兴于一人、偶见于一善、而滥冒宠锡者之可同日语哉、予既名襄所居堂曰旌义、襄来北京、属书之、予惟其宜书者有二、泰和之民、以效义荷　玺书旌褒自襄始一也、余公之廉公明决二也、遂幷萧氏世德书之、
　　赐印章记【内阁印章】
　　赐印章是异数
　　仁宗皇帝赐印章二。世宗亦有赐非阁中故事也其一范白金。广方寸。文曰绳愆纠缪。葢临御之初。召少傅臣蹇义少保臣杨士奇。至思善门谕之曰、卿二人自吾监国时相辅益甚厚、今不可以薄、但吾有过举、如未得即见、可具述其故以此封识进来、　赐义与臣各一章、且各赐小素揭帖百、俾述所言、葢求益于下之切也又召义与臣各赐象牙图书一。臣得杨贞一印。皆有玺书。盖念其尝効分寸之劳也。　宣宗皇帝赐方寸银章二其一文曰贞一居士。葢取　先帝所赐贞一章而举二字赐臣为号也其一文曰清方贞靖。时览贞一章既。顾谓臣曰、此　先帝之灼知汝也、然吾知汝亦非浅、指清方贞靖谓臣曰、此汝之所有、而吾所素知也、遂以赐臣、又谕之曰、士奇必以所辅　先帝者辅我、臣叩首对曰不敢不竭尽愚诚、既拜受赐、时皆以为千载之遭际。　希阔之大恩也。盖　仁宗初赐臣二人绳愆纠谬章。后数日亦赐夏原吉。臣冒昧进曰、文贞此请诚为得体然微有自德意凡文贞　三朝圣谕录所载多此类臣与杨荣金幼孜。实同职任。今赐不及二人。幸　天恩均之。言且再三遂　赐荣幼孜同一章。至　宣庙赐清方贞靖章。是时蹇义杨荣胡濙皆有赐。其文则各因其人而不同于乎　仁庙求益之诚切。微劳之不忘。与　宣庙之不改父臣。而褒宠之加厚。皆自古寡见。今　二圣远矣。臣之孱弱愚劣。终不能效裨益万一。徒捧遗赐而永恸、谨志之以示子孙俾珍袭云、
　　重荣堂记【赈荒】
