<!-- { "loadSidebar": true } -->
　　治化之行。自守令始。守令之当重。人孰不知。然徒有重之之虚言。而不副以重之之实事。亦未见其重也重之之目有四。曰求之博而择之精也。曰礼之重也曰责之专也。曰任之久也。夫知府虽当久任。而州县亦不可不久。推官知县有行取之例。虽难以九年。亦必待二三年善政有闻。而后、可旌异之。又二三年素履无改。而后可行取之。更繁调简之例。一切毋以妨职业。然上有员缺。则下必逓迁。故欲久任之法必行又自爱惜人才始伏愿　皇上念天之生才至难。君之造就尤难。毋以小过而弃大用之才。毋以一生月而致终身之摈。在上既无轻弃之才。则下自无速化之术矣。近以言官建白吏部重守牧之职、而欲公荐天下之贤才、可谓得其要矣、臣愚以为州县正官。尤为亲民。择之尤不可不博而精。况京堂之荐举有限。人才之隐伏无穷。与其限之于数人。未若博求于天下。方今抚按于按属之贤者、巳有旌扬之典矣、但贤才众多。恐非一人所能尽知。而知之未必尽真也。用之未必尽公且当也。自知府论之。其辽佐则有同知通判推官之员。其属则有经历以下至州县正佐首领师儒之员。莫不各有僚属。又郡邑之中。或有志行高洁。甘于山林者。皆所谓天下之人才也。以僚属相与则贤否着于官。以乡士居家。则善恶孚于乡。见闻之间、知之必实。即汉法每州计户文秀孝之例使各举所知。不拘爵之崇卑不限数之多寡。摠以闻于知府而明扬焉。至于布政按察二司、亦莫不以所知属官乡宦为荐。因其所荐之人。吏部加之以访察之严。参之以众人之举。随才量地。授之以官。不举者申蔽贤之罚。谬举者严连坐之法。则求才极其广。荐举极其公。而选择极其精矣。夫士莫不愿伸于知巳。既受知于君子。则凡中人之才。犹知自励。而况豪杰之士乎。如是而守令之职。犹称乏人者。臣未之信也。夫守令之职。既精选矣。然使待遇之不隆。犹为未也。夫守令之于统莅最重者。莫如抚按。其参谒之礼。葢着为令矣。比来守令不问贤不肖。惟以奉承为臧否。跪拜频仍。守令之伤于治大半抚按监司扰之送迎踰境者。虽知为过礼而内喜喜则忘其恶自处不谄不渎者。虽知其为正而不悦不悦则顿忘其善或者争一跪伏之末节。而构成大隙。又于是从而媒孽其短。假耳目以求其瑕疵。植心腹以伺其阴私。甚而大张无稽之谤。指廉为贪。以正为邪。而论劾公排。考语私丑矣。　朝廷见其罗织之词。以为去之犹有余辜。而岂能尽知其中不能无负屈者乎。或未必遽去。而迁就为之所。使有道之士。不得行其志。而又蒙其污。故有高飞深逝之想。而不乐就其职。亦势之所必至者耳。流俗之见乃谓某官之贤如彼。近被挟私一劾。遂致如此。况吾曹众人可不曲意依阿乎。至于公事之是非。生民之困苦。天灾之迭至。真知其可忧者谁与。真以为巳忧者谁欤。天下之俗。愈趋愈下。以至于此。不急改弦而更张之。诚可为寒心也。臣愿申明宪纲。使各遵守。弗得违越。在上者固不可蔑视国宪。而责其过为承奉。在下者尤不可不知自重。而非礼逢迎。各官在任。果有异政者。更隆以殊恩。或荣之以爵秩。或劳之以金帛。或朝觐之年特赐召问。则遇守令之隆。又自　朝廷始不惟人不敢轻而守令亦知自重矣如此而不知激劝。职业未修者。臣未之信也。然任之不专。犹为未也。今之守令。守令之权莫重于汉故其时政文事行凡事必申请于监司。为监司者亦乐分其事。否则疑为轻巳。怒及而谤随之矣。不但提吏参官。而又尽收其政。至于琐细末务。委官规画。不复关白守令。既有成案。然后数刊大榜。饬以四六之文。付之施行。虽有土俗不宜。不得辄有变动。前官之榜乡民未及徧阅而后官纷更又至矣有志者稍有厘正。动辄获戾。僚属军民。见正官无专主之权。益动忽之。葢知上之人。必不听其自任也。复何善政之有。臣愚以为凡府州县一切事务。皆宜付之守令。不得分侵其权。或疑如此。使郡县得人则可。如匪人也。不遗殃于民乎。夫守令既经简择。得人必多。又礼之隆而责之专。图报必切。不幸而遇匪人。岂无所以处之乎。且臣亦非以为监司可废也。葢卑者分其繁尊者执其要治体当如是也抚按二司。但当公以照之。静以观之。分巡分守。或于岁终季终。考其职掌。而申达抚按。覆按其实。因其优劣。而课其殿最。不及则教。大过则抑。反复之而不悛。于是核其罪之所在。而去一以警其余。则贤者不至掣肘难行。而不贤者亦不得以肆其恶矣。守令之职专且久。而职业未修者。臣未之信也。然又不可徒恃虚文而巳。大抵天下未尝无不可救之弊。而患无救弊之诚。亦未尝无不行之法。患无行法之人。探本核实之论。提纲之论甚关治体惟在抚按得其人而巳矣。欲抚按之得人。惟在吏部都察院堂官忠赤肯任怨而巳。臣愿　皇上明敕各该堂官。如遇巡抚之推。必精择老成重臣而久任之。每岁巡按之遣。不论其次而惟其人。必得识达治体。有忧国之真心者而后及焉。如巡按四五次而举措中理。舆论攸服者。则查旧例不次超拜佥都御史按察使之职。否则回京考察之例。亦必见之行事。不可徒存虚名。葢在外臣工监司守令。有抚按以举劾之。巡抚则有科道以纠劾之而近日则虽同处。巡按亦间有劾之者矣。巡按一方。其任极重。劝惩之典。独缺可乎。夫　朝廷取舍必公必明。天下抚按。自不患其不得人矣。抚按得人。则其举劾必明必公。天下方面有司。亦自不患其不得人矣。虽然。监司者。守令之原。朝廷者。监司之本。故大学首篇极论修齐治平之道而揭其本曰。自天子以至于庶人、壹是皆以修身为本、伏望　皇上正身率德、以道修身、以身取人、则内而辅弼九卿、外而监司守令、皆得其人矣、王道之成、何远之有、臣不胜惓惓仰望之至
　　定经制以裕国用疏【经制裕国】 
　　夫量入以为出。是谓仁政。量出以为入是谓虐政。既不量入为出。又不量出为入。杂然而收。泛然而用。是谓无政。考成周之制、以四分制国用、每岁用三存一、以备凶荒、故三十年之通、则国有九年之积、汉之时则有计相。唐之时则有判度支。宋之时则有判三司。皆所以会有无而制国用也。近年以来、户部虽有会计之虚名。而无量入为出之实政。臣愚谓当因其名而举其实。通查一岁天下税粮所入、总计若干、经国之费、总用若干、首两京、次各边、各省直隶各府、每岁所入所出、俱查有的数、分为二目、仿周礼用三以足一岁之用、存一以备不测之虞万一所出多于所入。则会九卿于堂上科道官、各查凡百费用。有约于昔而浮于今日。必考昔之所以约者。宂费甚多但恐□可问而内不可问耳请而复之。又考今之所以浮者。请而约之。至干裒多益寡之道。拨此补彼又在临时通融议定。务使所出不踰于入之数。通将出入总数。攒造黄册一本进呈以备御览、然时有盈虚。事有因革每十岁一会而损益之此十年一会之大纲也若岁有丰凶。事有多少。每岁十一月户部会奏各官。通查某处灾伤蠲免若干。某处用兵该用若干。则以各处茶塩商税之所入者。补足钱粮正额。以备军国正支。其余杂用。一切不得縻费。汉毋将隆所谓大司农钱自乘舆不以给供养。葢不以本藏给末用不以民力供浮费别公私示正路也经制一定取之有经。用之有义而财恒足矣。
　　会议事件【会议规画】 
