<!-- { "loadSidebar": true } -->
　　臣等会议得黄河发源于星宿海中、经昆仑放于积石、东下潼关、万有余里、其来也。既高且远。其注也必迅且怒。中间又有泾渭汾沁伊洛瀍涧、举西北诸山之流、而奔凑焉、以助其湍悍汹猛之势、况自孟津而下、地平土疏、易于崩溃、又且水半泥沙。势缓则停。遇坎则滞。停滞则淤。下淤上涌。奔溃四出。湮室庐。隳城郭、侵禾稼、中原酷罹其毒、此黄河为患之大端也。黄河自古为中原之害、入我国朝则为漕渠之利、葢徐吕二洪、水浅石恶、最为险阨、沽头谢沟等闸、蓄闲终日、纔一启放、南来漕舟起剥守浅、艰涩为甚、渡淮而北、率以一月始抵济宁、自黄河入运道以来。流日渐北。舟日渐利。往年出飞云桥。则沽头以下诸闸。不事启闭。嘉靖九年又由鱼台出谷亭。以下诸闸亦不复启闭。臣等访问本地士夫父老。皆云今年漕舟渡淮。顺风五六日。可抵济宁。利孰踰焉。此黄河有资运河之明验也。黄河固为运道之利。亦为运道之害。葢河流所经。迁徙无常。而其为患。非淤则决。如嘉靖六年沛县迤北湮塞四十余里。此则淤之为害也。又如弘治六年决张秋东山并汶水奔注于海。此则决之为害也。当时上廑霄旰之忧特遣大臣前来修治、费财动众、甚为不赀、夫国家财赋、取给东南、而财赋转输悉资漕运、故漕运利则京储充。否则坐困矣。咽喉之地。治之诚、不可不先且急也。然今之治河。与古不同古也专除其害。今也兼资其利。古也急于为民。今也急于为运。古也导之使北。以顺其就下之性。今也导之使南。以避其横冲之虞。此古今事体不同。而施为之缓急向背亦异也。臣等受命以来、稽考图籍、询问父老、不敢执一巳之见、必求合众论之公、乃由上源以徂下委、自正身以及旁支、得于身亲、证诸目见、较其利害之轻重、以为疏治之从违、虽其间节目不同区处各异、而治之之方。大略不过疏浚筑三者而巳固不敢畏难以贻患、亦岂敢无益以疲民乎、臣等考之夏禹治河、自大伾而下晒为二渠、大六而下播为九河、葢河之流分。其势自平也。况今漕渠窄狭。洪闸束捍。全河入运。势自有不能容者。弘治以前。四支分流。一支由孙家渡经寿州、一支由涡河经毫州、俱出怀远县、会淮入海、一支由赵皮寨经睢州、出宿迁县小河口、一支由梁靖口经砀山县出徐州小浮桥、俱入运河、近年四支湮塞、而以全河东奔、自曹单城武等处径趋沛县、近又自北徙横流金乡鱼台出谷亭口、而运道大有可虞、后来潘司空议得黄河分流则势缓势缓则沙积而易决合流则势迅势迅则沙不停壅而河易通与此不同臣等以为今日之计、非其分流以杀其势、未可以力胜也、今看得梁靖口一支、嘉靖十一年、该副使周琅同知李仁等、挑通行水、赵皮寨一支、节经挑浚、至嘉靖十二年该副使齐之鸾、同知王景明挑通、见今行水、大约河杀五分之二、涡河一支、又因赵皮寨下流、自睢州野鸡岗地方淤塞、正身五十余里以致漫入平地、注入涡河、见今大水奔流、舟楫通行、孙家渡一支、又该总理河道都御史朱裳于本年八月内、行委佥事方升等挑浚、自本渡口起至朱僊镇止一百五十余里、工巳就绪、尚未放水、今议得赵皮寨野鸡岗迤下、至宁陵县地方、应该挑浚淤河五十余里、倍加深广、导引漫水归入正河、又自睢州地名张见口起、至归德州地方郭村止、应该量筑长堤一道、计长一百余里、以御泛涨、梁靖口虽巳疏通、下流一带河身、仍湏时加疏浚、自仪封县于庄村起、旧有见淤月河一道、再挑二十八里、接入梁靖口达于小浮桥、以杀北山水势、臣等又惟黄河北山。自河南原武县起。至山东曹县地方止。历年起筑一带长堤。以防东北入海见今守护如遇盗贼但为日既久。河流冲刷。风雨侵凌。以致坍塌矮薄处所数多。伏秋水涨。深有可虞。□议原武县地方王村厂添筑月堤一十里祥符县地名盘石口添筑长堤一十二里。北离二百步。加筑月堤一十五里。兰阳县地名铜瓦厢。帮筑月堤九百九十步。仍开浚对山月河五里。考城县地方蔡家口自第三堡起至清凉寺山东界止。创筑月堤一道一千九百九十步。其余矮薄并临时冲涮去处。量为修筑、臣等再照黄河一支、于嘉靖九年水涨北徙。即今巳过鱼台。诚恐其流渐北。将有越济宁趋安平东入于海之势。议者欲塞岔河之口。以安运河。臣等以为其可虑者有三、葢岔河水势汹涌。遽难堵塞。先年侍郎崔岩筑塞本口。用工三月止余四丈雨霪水涨。一时冲荡。不克完合。此其可虑者一也又本口纵使冬春水涸。幸而塞之。其性既逆。其流必激。夏秋水涨。不决黄陵岗则决李居庄等处。故北山一带。三十年来。无冲决之患者。未必非此口有以杀之也。今欲塞之可乎。此其可虑者二也。又本口既塞。则徐州迤上至鲁桥一带流沙停滞。二百五十余里远道必皆淤涸。山东诸泉水微。又不足以济之。且挑浅置闸。必湏数万之夫。数月之久。方可完工。亦不能如今日之利且速也。况来年进贡运粮等项。经行在迩。岂可一日不通。而坐待挑浚之成哉。此其可虑者三也。夫塞岔河之口、可虑如此。诚有如都御史朱裳所谓奇而险者、臣等考永乐九年、侍郎金纯亦曾引河水自开封入鱼台塌场口、以济运道、为今之计、亦惟资其利而防其害耳、议将鲁桥至沛县东堤一百五十余里。修筑坚厚。仍于畏害去处。砌之以石。以御横流。量置石坝。以泄暴水。又自城武县苟村集大堤头起。至济宁州地方止。创筑缕水大堤一道。计长一百五十余里以防北溢。仍将鱼台县城北小屯起。至谷亭镇南店头止。开挑淤河引水入运河。以杀鱼台城之患。至于金乡鱼台二县被水居民、乞敕廵抚衙门查奏、量为蠲免、以苏其困。如此是为顺水之性。不与争地。若其河流日久。渠道渐深。不至泛漫。庶亦永为运道之利也。臣等又以河经园陵、所宜慎重、会同各官、再四相度、议得孙家渡涡河二支、俱出怀远县、会合淮流、至凤阳县地方经过　皇陵、及寿春王陵、至泗州经过　祖陵、除　皇陵地形高阜、去河三十余里、水患难侵、无容别议外、其寿春王陵、临河南山、相去一百二十余丈、最为逼近、将来冲决之患难保必无、泗州　祖陵、东西南三面河水圜抱。西面去河颇远。南面仅十里许。东面五里许。况又南有盱眙山障水不得南行。一遇河涨。三面泛溢。北侵　陵所。访得正德十二年、淮水暴发、寿春王陵渰没五尺有奇、至今门庑水痕尚存、　祖陵垣墙、亦曾浸及、今看得黄河巳有一支分入涡河。若复放孙家渡一支。水势当增数倍。中经园陵。委有干碍。夫黄河为患。其在下民。尚可改图。今东冲有伤于运道。南注有碍于园陵。反复思惟实为难处。臣等欲将孙家渡、且勿放水、候涡河壅塞之日、方将本渡口开放、其　祖陵东西南三面、量筑土堤以漳泛溢、寿春王陵北面包砌石山以防冲决、但黄河水势难测、虽增石岸、难保无虞、况园陵基本所在、恐有伤犯、事体重大、不敢轻举、乞敕礼工二部会议、差官带领钦天监谙晓地理官员、再行相度、果无别碍、取自　圣裁、行令总理河道并廵抚衙门、将前堤山如法筑砌、倘有干碍、径自奏请定夺、臣等又看得淮安。清江浦河口。正当河淮会合之冲。近年黄河水涨。灌入本河以致淤浅。阻滞粮运。节经挑浚。巳费十万余金。而淤浅如故。葢以漕舟鳞集。临时止用小船水中挑捞泥沙。用力虽多。见功实寡。臣等议将板闸迤西。筑为土坝。下流放水。使河身干涸。并工挑浚。务令深广就将所挑泥沙筑为堤山以御外河涨水其新庄清江等闸。仍行令管闸官员。如济宁闸事例。依时启闭。以防干涸。至于伏秋外河水涨。将本河口筑坝为防。官吏船只。尽行车坝。水落复开照旧行舟再照古人治河。常先下流下流通则上流疾此势之常也。礼云四渎视诸侯。故江淮河济。谓之四渎渎者独也独入于海也今则河淮二渎。合流人海矣。又淮水独流入海之时。海口两旁。各有套流。及安东上下一带。又有涧河。并马逻等港。以分水入海。是以上流无溃溢之患。即今黄河汇入于淮。水势巳增三分之二。而涧河马逻港等处湮塞巳久、其人海诸套。又经历年沙淤。而海口迎潮流沙日积。愈加狭隘。每至伏秋。水涨不能速泄。下壅上溢。致梗运道。渰没地方。为今之计。若将前项海口套沙并分水沟港。尽复其旧。斯为全利。但黄河会淮入海。经数百年。淤塞不止数处。若一时并工疏浚。为力似难。合无先将紧要泄水沟港。如甘沟菊花沟。通涧河七十五里。马逻港四十余里。羊寨港三十八里。并北卣等沟。量开一二处。海口套沙多置龙爪船只往来爬荡其余原有今淤分流处所。斟酌次第为之。淮安新城河北淤滩。亦行挑浚深广。如此不惟分河之流以广入海之路。而益漕运。兴民利。兼得之矣。臣等又惟黄河经流。未有数十年不变者。即今河出鱼台。虽借以利漕。而流久沙高。一旦他徙。徐沛南北。必皆干涸。则浚泉潴水以复国初宋礼之旧。尤不可不预为之所也。议将山东诸泉、查照旧规、大加疏浚、以汇于汶河、再将南望湖堤一百余里、照旧修筑、原设开坝、通行查复、漕渠淤窄处所、挑浚深广、庶潦有所泻、旱有所取、则徐沛之渠。不思干涸。虽岔河之口。日久自塞。亦非所虑矣。及照前项工程、大约计算合用雇夫买料等项不下二十余万两、即今河南山东、并淮安等处、连年灾伤、重以此役、实为不支、乞京户工二部会议前项钱粮、或照先年开河事例、借留两淮运司余盐银两、或别项处给、分发河南山东并淮安府、听总理河道、并廵抚衙门选委廉干官员、专管支放、后有不敷、量将各处颇收地方征价应用、工完之日、通将用过钱粮、稽查明白、造册奏缴、臣等切照水之为患者、莫如黄河、而水之难治者、亦莫如黄河、况今之治河、又与古不同、臣等前所云者是欲以难治之河而治之尽如人意故愈见其难也臣等材识愚劣、所见所处、止于如此、然亦岂敢自谓相度无遗、区画尽善、而必其说之可行哉、
　　攒运粮储疏
