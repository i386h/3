<!-- { "loadSidebar": true } -->
　　为建言边情严设备以安地方事 
　　大原府忻州儒学训导方仕誉奏、臣惟陕西西宁地方。原系蕃夷杂处之地。洪惟我朝　太祖。迅扫胡元。招集人民。开荒展土。始建城郭。设立卫所。名为西宁是以学挍茶马司仓场驿逓。渐为备具。于是西番进贡。达贼潜住。虽系边境之地。实同腹里之安。西海出鱼盐之利山泽滋马牛之蕃。金褐是产。绒货皆多。其城西南有李斯牧川。其城西北有双伯羊川。俱地方百里。土脉肥饶甚堪种牧。于此军民乐业。西番获利所以仓场委积。茶马之政兴也正德七年以来。有达贼名唤。亦不剌阿儿秃厮黑刺麻三种深入。侵夺前利。西番每被掳掠。临城往来。抢刦军民。不息战争。以致地方不安。人民失业。至今视为泛常。臣在此生长每惧此患颇知山川险阻。地理深浅。先年作生员之时、曾言于杨总制郭兵备、设立边墙柞子、略为防备臣切思西宁地方。自洪武开设卫所以来。原无达贼侵害。今被达贼侵害。为因失于不备之初、仰惟　朝廷身居　九重、不能细周边务、虽设总制廵抚、离彼千里、况有廵按、只是一年、本处虽有兵备守备、暂来暂去、故虽设备、未免询于乡人而巳、所以随备随废、致使达贼深入、臣受一介之职、愧无涓涘之补、若不悉陈设备之策、恐达贼贪残益甚、熟知山川险阻、　窥中土盈虚、致使边疆狼狈、唇亡齿寒、又况西宁正南四川松藩卫东南通归德千户所河州岷州、西北通甘肃凉州。东北通庄浪宁夏榆林、直至山西三关大同宣府。为达贼往来之路。于此可以设险固守。况达贼诡计百端。忽来忽去。统兵西征而北走。北征而西走。四路通达。徒费军马钱粮。难以防敌。往往失于不备。念臣每在边疆、被害存心、非止一日、伏望　圣明远绍　太祖之成宪、大施恤患之深仁、乞　敕兵部议处、转行山西陕西总制抚按等官、设法招集各处有罪人民。发去充军。会同西番于双伯羊川等处拣择地形。建立城卫。以御达贼往来之咽喉。而为军民力田之良策。不战自巩固、不争自持久、不惟西宁为然凡宁夏榆林及山西三关大同宣府四川等处于达为出没往来险阻去处。亦须设险固守、使达贼不得熟视中国之境。于以壮　宗社亿万年无穷之业使　国家永无西顾之忧也。奏奉　圣旨该部看了来说、钦此、查得先为查访边情急缺救济事、该提督军务尚书王琼题称近年肃州卫屯田舍余抽选一千员、作为游兵、致将屯地抛荒、相应设法清勾补足军伍、将新选屯丁游兵疏放种田、乞要行陕西都御史备查肃州卫节次开逃军册、备行原籍、严限清勾解补、及行山西山东河南陕西北直隶大小问刑衙门、今后但系发遣充军人犯、俱申各该抚按定发肃州卫充军等因、该本部议应依拟覆题、奉　圣旨是准议行钦此又为议处边备以御虏患以安地方事、该廵按御史陈世辅题据饬甘肃事务、分廵西宁道副使李淮呈称自兰州至甘凉诸处、沿边一带、虽有墩台、缘坍塌不修、或窵远不守、或设立不系紧要、或紧要未曾添设、虽闻有挑穵壕堑而未必尽挑、有筑堵防卫而未必尽筑、有斩截岩崖而未必尽斩、合无就将附近该修该添堡寨、一并踏看估计、量其多寡、设立大小屯堡、修设之后、各于近堡去处、设立小教场一所。督令屯丁就彼习射。仍于适中去处。筑打小堡挑穵壕堑。置立吊板。以便趋避。若零贼三五骑近堡。瞭望的确。伏兵许其恊力勘捕等因、该本部议拟题奉　圣旨是准议行、钦此钦遵、俱经通行总制及该镇廵官详议参酌时势、着实举行、去后未报、今该前因、看得训导方仕誉奏称一节、为照设险御虏、乃安内攘外要务。今本官具奏前项事情。与往时各官建议。大要相同。其言似有可采。但称要于双伯羊川等处建立卫城。事体重大。况本官原系该镇土人。中间未审有无便巳损人、别项情弊、遽难议拟、相应勘处、
　　皇明经世□□□之九十九终
　　皇明经世文编卷之一百
　　华亭陈子龙卧子　宋征璧尚木　徐孚远闇公　吴嘉胤绳如选辑
　　宋存标子建参阅
　　李康惠奏疏（疏）
　　李承勋
　　疏
　　论知人安民疏 
　　重守令疏 
　　定经制以裕国用 
　　会议事件 
　　议吐鲁番入贡 
　　丰财用材 
　　条陈弊政疏 
　　辽东据处残破边城疏略 
　　论知人安民疏【知人安民】 
　　臣闻自古帝王治天下之要道、至简至易、在知人安民二事而巳、人曷为而难知乎、毁誉乱之、而四目四聪、或不能无蔽也、民曷为而不安乎、守令虐之、而监司不能振风纪以激扬之也、天下之本在君心、我　皇上奉天法祖、精明纯粹、君心正矣、而天下未治、何也、安危之机在君德、　皇上恭以守身、恕以及物、君德盛矣、而治効未臻、何也、葢由郡县之官、爱民者少、而殃民者多、为监司者、又多不肯秉公任怨、以督率其属、故也、臣尝稽之、案牍科差、一日重于一日。又尝察之闾阎军民、一年贫于一年。上泽虽布而不得下流。下情虽苦、而不得上达。奉诏宽恤事件。公然废格不行。奉旨蠲免税粮。肆意重复征扰。其它奸弊。百孔千疮。实政不修。虚文是急。　皇上有不忍人之心、无人为之宣播、而小民无从得知、　皇上有不忍人之政、无人为之奉行、而小民无从沾惠、太平之治、何日可期、伏望　皇上特降敕旨、切责天下巡抚巡按督察有司绳愆纠缪、使朝有善政。必及于民民有隐情必达于上。天下之官。厉民者去。而宜民者留天下之事。厉民者罢。而宜民者行。事有当为即为之。而毋以利害为念奸有当击叩击之。而毋以强御为畏事有当言即言之。而毋以触犯为虞。则所谓德之流行、速于置邮者、庶几可冀、至于两京科道、以言为职、亦多不能体　皇上求言求治之心、期年之间、不闻直言时事、间有论列、不过列举小事仅以塞责乞赐叮咛戒谕、令其展布四体、靖恭尔位略承顺之细谨。务为善之远图。于凡官之失职、政之失宜、知无不言、言无不尽、宪职举。则远近乡风。而郡邑之政无不举。言路通。则实事必闻。而隐伏之情无不通。何忧乎人之难知。民之未安也哉。然治道固非一端、振其颓而起其惰、恐无切于此者、臣言及此犹有私忧过虑、自古以来。刚直之才。果锐之气。养之甚难。而折之甚易。葢敢言敢为之人。利于善良而不利于奸恶利于公朝而不利于私室言路大开。容有一二伤于激烈者。人必从而诋之曰。此好名也。万一谴怒加之。则众相戒而敢言之气挫。言路暂开而复闭矣。抚按举职。容有一二行事稍过者。人必从而诋之曰。此有挟也。万一谴怒加之。则众相戒而敢为之志沮。风纪之职、暂振而复废矣更望皇上建其有极。过者抑之使就中。而始终保全。不及者勉之使企及。而不遽废弃。言或逆耳。当谅其心。事或逆众。当求之道。若戒谕之后。各官仍前畏避。不振纪纲以绳奸恶者。听臣等指名参究罢黜。以为辱台之戒。又或一时狂愚妄发。悞触雷霆之威。而心实无他者。亦望容臣等据实分解。以养直臣之气。周易泰之九二有曰包荒者。臣以为用之于听言尤切包荒之量。即大舜隐恶扬善之仁也。有曰用冯河者。臣以为用之于断事尤切冯河之勇。即文王一怒而安天下之义也。伏惟　皇上清明在躬、传心之要、得之舜文、其于修已以安民、修已以安百姓、特在善推其所为而已、臣等狂瞽妄言仰渎宸听不胜兢业、
　　重守令疏【重守令】 
