<!-- { "loadSidebar": true } -->
　　该整饬蓟州边备都御史徐嵩、题称准兵部咨、为夷人乞要增添进贡事、臣等以　朝廷恩威晓谕、责其妄求添页、及迟慢之罪、革兰台等叩首悔谢、随于本日、将进贡人马、公同照常验放三百名、数毕、次日将预备塩米疋酒肉逐一犒赏示以　皇上赐赉厚恩、及照革兰台告称官职要略比常加大、及收捕做贼达子、无吃无穿、要为奏处一节、臣等切惟自去年冬至、今地方晏然、比之往年、抢掠人畜、杀伤官军、惨毒不可胜言者其功亦可嘉尚、诚能即今因其愿报效之时、或量加升赏、仍令其愈加用心管束收捕、若有侵犯、大则拒绝剿烕、次则革去职赏、则彼贪我之利、而益有感恩图报之心、畏我之威、而不敢肆其犬羊贪噬之性、地方亦可望于无事矣、奉　旨该部来说、看得朵颜等三卫夷人进贡、先该本部具题、奉有明旨、着抚按总兵等官再行省谕、责以大义、姑容补贡、巳经行令各官遵行去后、今该都御史徐嵩具奏前来、开称廵关御史翁五伦、责令通事人等、授以晓谕、宣示国威、遂致各夷感激大恩、叩首悔过、照常乞贡、巳于本月初一日、各夷俱巳到馆、此实繇我　皇上神谟英断、威震远夷、不烦天讨、而丑类自尔输诚慑服、不敢复有增贡之请、入贡愆期何足为言制夷要策不在此也叶文思与涂总制一书论之详矣惟是该夷入贡、往往愆期、据法应该究治、但都督革兰台、执称为天雨所阻又被黄毛达子来抢、所以来迟、察其情词、似亦有因、伏望　皇上、特垂优恤、俯赐宽宥、本部仍行令提督主事、浚同通事人等、严加省谕、今后务要依期进贡、不许迟慢、以自取罪戮、再照都御史徐嵩、奏称自去年冬至今沿边未有夷贼侵犯。地方晏然。异于往昔。未必非本夷收捕之功。今因其报効之时。或量加升赏。令其愈加用心管束收捕。则彼益有感恩图报之心。臣等看得徐嵩所奏、盖亦怀远人以安地方至计、既该边臣所请、且本夷节次告称穷乏乞哀之情、合无于今次常贡正贡之外、将都督革兰台量给赏赉、以示国家酬奖之典、不为常例、其所称加大职事钤束部落一节、事隶兵部掌行、应否加赐、该部径自查议题覆施行、
　　琉球国解送通番人犯疏【琉球通番】
　　该廵按福建监察御史徐宗鲁题称、犯人陈贵等节年私驾大船下海通番、夷人蔡廷美等招引入港、曾与贸易、今因争利、彼此互相杀伤、该国中山王将陈贵等咨称为贼、遣差蔡廷美解报赍本、称要起送赴京奏闻、及称乞勑责中山王尚清、禁缉夷众、母得轻与中国交通贸易、以绝衅端各一节、臣等看得奏内陈贵等七名、节年故违明禁、下海通番、货卖得利、今次适遇潮阳海船二十一只、稍水一千三百名、彼此争利、互相杀伤、盖祸患所繇、起自陈贵、厥罪实深重矣、但该国既知陈贵等违法、私驾大货船到国、只合连人送回　天朝、自有昭然宪典却乃纵令赍执牌面、招引入港、接卖货物、据陈贵等所供二十六船货物、俱被彼盘起、显是该国利其所有、因议价不同、彼此互相攻杀、遂从而诬之为贼、夫航海万里。深入岛夷。众寡之势。自不相敌。而曰为贼。此事理之所必无者也据陈贵等执称揽载各主货物。俱有各籍姓名。通商来历原非作贼人犯、况国王咨内、亦云连年入境贸易、与陈贵等供招相同、今既经廵按御史徐宗鲁委官会议重复驳问明白、除陈贵等违法通番查照律例处治外、所据该国巧捏虚词、冐渎　天听事属不恭、情甚可恶、参照琉球中国山王尚清、世荷圣朝、素沾　皇化、恩赉特厚、礼遇攸隆、自合恪遵典制、永效恭慎、却乃纵容夷人、屡次交易、不行禁缉、又复夺取货物、羁留人众、不行究治、及至各犯亡命四出、方纔愳其归愬　朝廷、徐议遣使、称奉指以解贼为名、既贪货悖之入已、又捏虚词以诬人、伏望　皇上天语切责、以戒欺慢、候命下本部备行福建布政司、移咨戒谕、着令中山王尚清、自反巳过、严缉夷众、以后不得轻与中国商民交通贸易。致生乱衅其夷使蔡廷美等、原系招引通商人犯、本当收留监禁、以候处分、但念彼国王遣差、及犹执词互异、姑从宽宥所奏夷本、不必更令渎进、其兼撘番货、于例有违、亦合着令带回及查去岁该国进贡使臣殷达鲁等回还计抵柔远驿、即将所移咨文付彼、赍达彼国、并蔡廷美等、责付率领同回、再照近来沿海廵视守备等衙门防禁太疏。以致奸商肆意。出没海岛。交通番夷。其弊固非一日。若不重加禁治。将来损威起分。又不特如陈贵等而巳。所据各该守廵备御等官、通合有罪、除廵按御史徐宗鲁题称查径自参究外、合候命下、本部移咨兵部、转行各该廵海衙门、务要严饬武备、不时哨探、以防后患、庶法令修明、而边分可息矣、
　　皇明经世文编卷之二百十九终
　　皇明经世文编卷之二百二十
　　华亭陈子龙卧子　徐孚远闇公　宋征璧尚木　李雯舒章选辑
　　朱积早服参阅
　　羣玉楼集（疏　书　策　记）
　　李默
　　疏
　　论宣大总制胡侍郎疏
　　论宣大总制胡侍郎疏【大同叛军】
　　臣等窃闻　天子不敢一日废大法、以自侵坏其尊、故有遏乱之章、有慢上之诛诚不宜过为姑息、以伤大计、今大同不逞之徒、拊之不驯、诛之不克、偃蹇桀骜岂复知有大法之可畏耶、夫以堂堂　天朝、而使一二悍卒、敢与之抗、此臣之所以日夜切齿者也、　朝廷力非不能显行大戮、悉取而虔刘之、徒念宗室生灵至重。万一坐跌。伤损非细。故不得巳而为前日之师。皆谓胡瓒等拔诸卿士之中。授以节金戊。必能夙夜祗奉　德意使元恶就锧、余凶化顺、以纾　陛下北顾之忧然瓒才本疏庸、非其负荷、惟怀乘时、徼利之心、罔识誓死讨贼之义始桂勇斩获郭鉴之时、此辈称手待　诏、不敢少动、则固天威有以震慑之也。此亦须有机会议事易身亲较难也于此时果能单骑驰入镇城拊循其众则擐甲之徒可不劳余力而解矣。瓒既不能出兵阳和、邀迎首级、致令大同惊愦寻有郭巴子报复之乱、旋复掣兵贻示怯弱、使反侧不悛、羁执桂勇以要　代王、而罪人终不可得者、皆瓒之罪也。夫首恶既未尽诛余党既未尽解、瓒何以归报、何以班师、顾乃诱还　代王、引兵趣归谬称事巳宁妥、而以逋贼属朱振、方且刊布题稿、传送缙绅、以干厚赏、其欺罔负国如此、　陛下将焉用之、前此本部尝以用兵事宜、请下廷议、众谋佥同、调度颇定、中外大快、以为　明天子终不欲废法如此。讵意竟为瓒等所挠、而体勘之命下矣。臣切以为逆军反侧不巳。终不可制。情虽远隔埶可逆覩。就使四臣者。奉　命唯谨。访核深得其情。然不过为两可之说。以持祸福。谁肯首发大难。为　陛下任计者。且总兵朱振有必反之埶、何也、振本以累臣仓卒、为乱军所拥戴、因而得佩印为大将是五堡者。皆其恩人也。即振无谋通内叛之意。然势必不能制其死命以收其犷戾之气假令姑息之恩。终不可恃。怙终之刑。必不可免。振于此时。力既不能庇之。有如骑虎。势不得下。欲不叛难矣。以臣而虑今日之事、诛亦反不诛亦反。不如早为之所。毋使滋蔓难图也。今本兵进退视宰臣、宰臣视　陛下、而　陛下又不能早断以遗之宰臣、本兵承望风旨、转相迁延、一旦祸生不测。则　陛下独蒙其患。而诸臣者。悉得以辞其罪。此臣所以忧心疾首怳瘁而不自知也。昔李唐用师淮蔡、宪宗力主其议。卒光唐祚、韩愈以不赦不疑。繇天子明。美宪宗之能听也。今之欲为裴度者。何必无人顾　陛下明断何如耳。然有以宗室生灵为辞、从旁梗议此又昧轻重之权虑事之失者也、一不当意相率拥大帅鸣钟鼓此甚可恨也今边郡往往效尤　朝廷威令渐以不伸失此不制诸镇接迹而起不知　陛下何以待之。臣恐忧延　宗社。非一朝所能弭也。今不虑大乱、而区区顾忌、何异火起檐楹、主者恶其毁瓦裂墁。不忍奋臂。而并付峻宇高堂于一烬哉。昔人溃疽解腕之喻诚不欲以小忍偾大事也。况弃其所挟。示之不争。而反有以全之者耶。臣愿陛下留神祸福之几、深权轻重之等、专意讨贼以昭陛下明断之德体勘诸臣、即日罢遣勿行、然后奉　天命、发明诏、宣布逆军反复必不可赦之意。督责任事之臣。期以旬月斩贼还报。即罔上误国。如胡瓒者、当先诛之以示显戒。臣知　陛下震怒之余、当事诸臣。将必奔走率职。不敢逡廵避罪。以误　陛下。此国家今日大计。无令坐失。自贻噬脐也。
　　书
　　上三宰相书
　　与郡丞谢石浦节推徐玄江论地方事宜
　　再与徐玄江论捕盗
　　上三宰相书【翊戴加秩】
