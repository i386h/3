<!-- { "loadSidebar": true } -->
　　襄敏公于议礼一事颇主张桂诸公之说而亦欲轻处执奏大礼之人葢得议事之中于此一疏亦可见臣顷因时事有闻具本上奏、今又闻中外传言、有等间废小臣、逞其邪佞、妄图起用、因见　陛下孝思纯笃、追慕　皇考无巳、乘机上言、陵寝宜迁改葬京师、臣愚闻之、不胜忧愓、葢此事利害关系匪轻、诚恐　圣心至孝、为所感动、一朝改移、羣臣戒前执议之过、无敢再谏、臣愚受国厚恩、义图死报、不忍缄默、然彼执言。必以助成圣孝为名、臣岂敢徧见阻执也臣昔闻追崇庙祀之礼未定、深虞圣孝之心未遂、上下之志不通、致灾殃民、为宗社邦本之忧、巳述鄙见、为陈言治道急务、以效愚忠事、具本欲进间、继闻明昭大礼、巳定而止、今欲言此、愚诚恐有未孚、敢将前本附上、伏愿　圣明并赐采纳、葢臣前奏深辩追崇之为礼者。欲成　陛下之大孝也。今奏极言迁葬之宜慎者。亦欲成　陛下之大字也。成　陛下之大孝、所以效臣之愚忠也、臣惟　皇上一身、宗庙社稷之主也、四海兆民之命也、而所赖以储祥荫福于　陛下之身者、　恭穆献皇帝之陵也、俗言家之有墓、犹木之有根。根固则木常茂。而枝叶生生不巳。根动则木之荣瘁未可知。此士民之家。所以重于迁墓也。匪徒士民。虽古帝王亦然。昔者舜都蒲坂。而崩于南廵。遂葬九疑。禹都安邑。而亦崩于南廵。遂葬会稽。其相去国都。各数千余里。后世莫之敢迁。故其子孙。传至春秋时。千数百年。犹君国子民不绝。此其验也。唐太宗祖墓在长安者。祸惨不可言。此其所当戒也。我　太祖高皇帝初葬其　皇考妣于今　皇陵。衣冠葢不备也。及后富有天下。追尊　帝后。我太祖统天大孝。岂不欲备礼。改葬京师。以便祭扫。然亦曰虑泄山川灵气。使体不安。姑积土厚封。备山陵之制而巳。见于　皇陵图。大略可考也。此我　仁祖之陵。既荫　太祖兴创大业而巳。后未尝轻动。所以固蓄山川灵气。而又荫我　太祖享国日久。子孙万世为帝王也。今　献皇帝之陵。比于　皇陵。巳荫　皇上入继大统。今亦不宜轻动。使之固蓄山川灵气。而荫我　皇上圣寿万千。子孙万世为帝王可也。昔人谓死者魂气升天体魄止帚地。今　献皇帝立庙京师。子孙岁时祭享。其神气之在天者。陟降昭格。葢无不在。而陵寝之在安陆者。永为万世体魄之藏。岂宜轻动也。况查安陆至京。水陆路程。各数千余里。使迁梓宫陆行。在途未免震动。舟行则远涉江淮河汉。风波数千里。势非旬月刻期可到。此时　圣母　圣心。悬念何如举念何如。举朝臣子惊愓何如。而可轻动也。即今士民之家。重其父母。而欲为子孙长久计者。只求小小吉地。亦尝经数年不得。至于天造地设。山川大聚。完美可为帝王兆宅者。举天下葢不多也故我　太祖初定国都。聚天下术士而议者数百。太宗下藏天寿山。葢自始封燕国。至于绍极。征讨往来。阅历山川。数十年而后得。岂易能也。有如奉迎梓宫至京。一时难得吉地。而经年未得安厝或主司恐以迟慢为罪。而迁就附会以未全吉之地为吉。而误国大事。将如之何。臣谓陛下孝思诚切。或遵奉　圣母太后懿德至情。必欲迁葬。亦须期以数年之间。妙选近京山川大聚十分全美之地。本意欲不迁而言姑缓其期使言易得入而使事局得停则迁改自然不行矣如天寿山比者。而后妙选年月日时十分之吉。启迁皇考梓宫安葬。方可无虑也。今若如彼邪佞之言。轻率一二年为之。万万不可也。夫阴阳地理之说。从古有之。今士大夫之家。重其祖考体魄之安、为其子孙长久之计者。罔不精加选择。而或谬为大言。谓此小术不足信者。是其爱国不如爱家。爱君不如爱身。故为欺罔非忠实也。臣前疏妄言今日急务、以孝亲为大、以保民为本、而保民图治之道、又在择言官而纳谏诤、回士风而变治体、以尽复　祖宗之旧、向使　皇考　圣母不从以至亲至尊之号、而受陛下之朝享则为卑临尊、于礼为不顺、于心为不安、此　圣心之所以不得巳、而必欲追崇者、天理人心之正也、天下万世之公也、今则陵寝巳安、不宜轻动、称号巳定不宜再更、明诏巳颁、不宜数易、圣孝巳遂、别无不得巳之情矣、何乃中外臣工、希宠妄言不巳、臣愿　陛下明禁、斥绝此辈、不许再言、而惟君臣恊恭、专以任贤图治、保民为事、以永固、宗社于万年、此诚今日急务也
　　皇明经世文编卷之一百三十三终
　　皇明经世文编卷之一百三十四
　　华亭陈子龙卧子　宋征璧尚木　徐孚远闇公　何刚悫人选辑
　　盛翼进邻汝参阅
　　胡端敏公奏疏二（疏）
　　胡世宁
　　疏
　　为急处重边以安全蜀疏
　　为定籍册以均赋役疏
　　乞处回内臣疏
　　为陈言边务情弊疏
　　为急处重边以安全蜀疏【抚治番夷】
