<!-- { "loadSidebar": true } -->
　　题近该朝鲜解到降倭二十名、臣等昨相约会于射所、同九卿等官面审其情、臣等每亲问之、据通官逐句传报云、倭寇有十万是真、前被我兵在平壤等处杀去二万余、尚有五六万、见在釜山停住、又问其何以不去、倭酋关白尚在否、荅云、彼众不知、只闻关白之子已死、又问何以归降、荅云、彼畏中国兵威、欲来报效求用、又问其此来诸人归降、莫为倭奴作奸细否、荅云、并不敢怀此心、臣等再三研审、委无别情、随与兵部尚书石星商议、今此降倭、俱系壮丁、宜并前八十四名、俱发送宣大蓟镇、各边收养、以备御虏之用、臣等切见自有倭变以来、有言朝鲜之救、为舍巳之田、芸人之田者、有言倭本无多、不足虑者、有言倭三四十万者、总之道路隔远、传闻不的、故众言淆乱徒惑观听、今此番降倭解审前来、详问明白、可见倭奴本情、实欲占朝鲜。以窥中国救属国实所以自救善守者守之门户也中国兵之救朝鲜实所以自救非得巳也其倭众之多少。总不如所闻之言。要之屡败之后。其气巳衰。不足为深虑。但昨又见经略宋应昌塘报云、倭将行长。巳去复来。随而攻剠全罗道。则夷情尚不可测耳。臣等与本兵商议。行令宋应昌、李提督、严整兵马、防扼要害。储蓄粮刍。为相持之计。彼日日久乏食。自然遁去。务保万全。决不敢遗皇上东顾之忧。伏望　圣心宽慰。
　　请减免织造钱粮疏【减免织造】 
　　该昨文书官杜茂、口传　圣旨、苏杭织造钱粮、拖欠数多、有司何不催征、臣等当即将该地方、连岁灾伤、民间困苦、有司催办不前之状、略节、向杜茂口陈、令其据此回奏、犹恐未确、谨再沥危诚、备诉　皇上之前、臣等谨按江南财赋、甲于天下、相传国初时　太祖高皇帝、因愤百姓为张士诚固守、抗拒天兵贼平之日、遂将富民租簿、定为粮额、累朝二百年来、头绪转多、如王府粮。练兵银之类。但有加泒。并无宽减连年以来。虽因水旱频仍。每下蠲缓之令。而蠲租止于存留。巳属虗名。缓征并于别年。反滋扰累。此小民之所以贫苦无聊。痛心疾首而嗷嗷思乱也。然外乱不生。则内乱或可潜弭。江北稍熟。则江南尚可息肩。今狡倭窥境。剥肤将及。以至沿海地方。无地不增兵。无兵不添饷。其势不得不取足于民而徐扬之间。方数千里。滔天大水。庐舍禾稼。荡然无遗。其势又不得不取偿于江南。此如一丝之系锺鼎。其危且急何如者。若不及今将养。有如外倭内盗。乘间而交发。其巨万供亿之费。更将于何取之。　朝廷虽有粟如山。有金如泉。一时不能救饥民之命。满骄兵之腹。其祸葢不可胜讳者。何况今日太仓钱粮。出数倍于入数。如都御史禇铁所开。更有上下极穷之会。京边交困之秋。而可不早留此孑遗之民命。以为缓急支持之计乎。皇上未见其形。请察其影。抚臣朱鸿谟代刘应麒催征者也。科臣王德完。以应麒催征为是者也。今缓征之疏。且一上而再上矣。彼岂其任怨于始。而市恩于终。葢实有万分不得巳。疾痛惨怛。不得不仰而呼　天耳。大抵方今国患。在于民穷。民穷由于财尽。其始也有司犹可以棰楚之威。行于小民。抚按犹可以参罚之令。行于有司。切中今日情事今民至困而棰楚无所加则有司之技巳穷有司穷而奉行不能前则抚按之技亦穷至于抚按穷而　诏令格而不行则部院之技亦穷矣然漕粮金花之类。原系紧要上供。不可以穷为辞。至于苏杭之织造。江西之磁器。云南之取金。在　皇上省之。如千箱之失梯米。而在小民得之。如枯胔之获再肉。为人父母。又何爱一丝一缕而不以活赤子旦夕之命也。今春臣锡爵之母北来。至天津等处。亲见道上累累。卖男女之民。有索银五七分。弃子而去者。臣母为痛哭。稍施钱周之。观近京之民如此。则远京之民可知。观赋轻之地如此。则赋重之地可知。又况于上有不可忽之天变。下有不可缓之河工。前有不可恃之升平。后有不可知之事变。诚拯溺救焚事在至急。浣衣投璧。未足谢民。而何忍更以余财余力。责此额外之供也。且臣等又闻上供一分。民费三倍民出数金害及数家天下之势。岌岌至此。不可不深思。不可不痛念。又今军兴费繁。宁夏之师。今虏寇二患其费可胜计乎巳耗去百余万。度朝鲜功成。与各处募兵造船之费。又不下百余万。群臣束手。计无所出。昨者工部请御库银数十万两。赈济淮扬。臣等不敢主张。仍下户部议处。夫内库久积之银。外廷犹欲请发。岂有外库额外之银。内廷尚可宣索者。伏乞　皇上慨然将今岁买办银二十万两。尽数传免。以救目前燃眉之急。少俟盗息民安。赋充费省。再行斟酌取之。不特挽回天和。消弭国患。而　皇上藏富官民之间。增光恭俭之德。又乘此　万万寿称觞之日。以当万万人欢颂之声。真所谓散小储而成大储。以惜福而更益福也。
　　劝请赈济疏【赈济】 
　　题适文书官杜茂口传　圣旨、将河南廵按御史陈登云封进饥民所食鴈粪示臣等观、臣等不胜哀痛、不胜惨慽、窃念民穷至此、真从古未有之变、惟幸　皇上忧勤之念、上格　皇天惠鲜之泽、下逮鳏寡、庶可以回和气而收人心、不至酿成大乱耳、近者喜见雨泽连绵、又闻山东河南等处、俱巳沾洽、此亦是麦秋隹兆、饥民可望全活、但目前难处、而户部更难处、葢先时饥荒、或止一方、而今则各处告灾、虽江南亦不全熟、米价皆踊、籴贩为难、此一苦也。先时各边止有年例、今加以宁夏朝鲜之变例外费过三百万、内帑耗竭、势不能无米而炊、此二苦也。先时荒而不乱、则发赈之外、遂可坦然无忧、今群盗四起该部一面赈饥、又将一面为军兴之备、此三苦也。先时户部用诎、则太仆银可借、南京粮可借、今马价银巳发尽、而借支于草料、南粮又方备江南兵变、不可多发、此四苦也。先时各布政司府州县、各有赃罚等项余积、今取解一空、有急尽靠内帑、此五苦也。先是民间殷富、事例一开、则奔走上纳、今例既开尽、而大户多为官吏刻削、无复余外、此六苦也。六苦之外、又有别项河工募兵等费。臣等仓卒不能悉举。百姓虽穷、势不可以国财。尽耗于赈济。卒有他变。干系不小。臣等杳得登云之奏、尚在未闻遣官放赈之先、则此时　圣恩宣布、或恐别是一光景不可知、且候锺化民绩有报来、倘彼中荒乱如故、则臣等更无他法、惟有尽辞俸薪以助贫民、而亦望　皇上暨两宫各院、量发内藏十分之一。分投布施。此急救生命即所以自积巳福也。且此举一倡。则中外百官万民。皆将兴起好善之心。而捐俸损资者、不赏而劝矣、奉谕、览卿等奏朕知道了、昨者朕览饥民图说时、有皇贵妃在侍、因问说此是何图、画着死人、又有赴水的、朕说此乃刑科给事中杨东明、所进河南饥民之图、今彼处甚是民饥荒乱、有吃树皮的、有人相食的、故上此图、欲上知民饥荒乱、速行蠲赈、以救危亡于旦夕、皇贵妃闻说、自愿出累年所赐、用外之积以布施救本地之民、奏朕未知可否、朕说甚好、且皇贵妃巳进助赈银五千两朕意甚少、欲待再有进助、一并发出、今见卿等所奏、着明早发与该部、差官解彼赈用、其中宫等、朕传着各出所积之赀、以助一时赈用、又卿等欲捐俸薪以救济国用、甚见忧国为民至意、且待锺化民奏到、再作区处、今谕卿等知。
　　请宽督办香草疏【广西香草】 
　　题昨该户部尚书杨俊民等、会臣等于朝房、专为广西香草一事、未奉　明旨、欲臣等一催、臣等看得此物、专为夏天御暑之用、今巳立夏、在广西既未奉　旨、无凭解到、在该部又恐后时、不敢推诿、今日愿承认办买、或多或少、惟　皇上之所裁、葢缘此物价值不多、而万里盘送之费、多于原价数十倍以此欲通融曲处、期于足　皇上之用而巳、原非重大钱粮、亦无尽求减免、在理无不可通、而在臣等亦无不可与言者、伏乞　钦定斤数、即与批允施行、
　　书
　　与顾冲庵廵抚 
　　与周二鲁尚宝 
　　与房备吾兵道 
　　与郑范溪经略（卜酋） 
　　与梁霖宇赞画（筹虏） 
　　与郑范溪经略（保番） 
　　与郑范溪经略（卜酋） 
　　与李桂亭给事 
　　与叶龙潭总督 
　　与梁霖宇赞画（虏情） 
　　与李提督 
　　与宋桐冈经略 
　　与宋桐冈论护饟道 
　　与宋桐冈经略论邀倭利害 
　　与宋桐冈论撤兵 
　　与刘太景赞画 
　　与刘太景赞画论留屯 
　　与顾冲庵廵抚【辽饷】 
　　苦心哉辽饷一疏也、读之真使人寸寸肠裂艰危至此、而庙堂不思变计、抱火厝薪、可得久乎、新司农多大畧。可与言事。其两镇通融之说。则主者必无异词矣。库金虽不可多得、固亦当曲处以济燃眉。至如教所设最后策、则洪阳詹事、方共论朝房、以为方今东南大害。在尽笼各州县羡银输之内库。而有司复苦于正粮额外之加添。积岁负逋之多累。移东补西。岂得尚有税银存库者。袁进士黄、博识士也、其言尤绝痛、谓内地括尽、只今巳肉尽髓枯、根本之论将来天下之乱必起于民穷而不在边新司农亦颇忧此。马市一时之权、岂可复用也、不佞闻敝州故老有言、今日所以年荒而米贱者、由于银贵。银贵由官司之解多而用缺少。贱则伤农也米贱则耕农愈无利而田愈荒。此亦似有理。今太仓太仆之储原不乏、目前所急、独内供之赀、与四方奏免之纷纷耳。念言至此、真觉两穷、老兄知赤手未能补天、则当且宽立题目、由少入多、使言之必可行。行之必可久。而不必取盈于十六万之额。何如。伏幸裁教、
　　与周二鲁尚宝【垦田扯酋】 
