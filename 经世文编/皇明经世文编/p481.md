<!-- { "loadSidebar": true } -->
　　或问御虏战守孰先、曰斯二者、皆帝王御戎之经要、恶可偏也、夫虏本天骄、威侮二陲、时缓则守先。时急则战先。闲暇无以为守。则势懈而可乘。獊猝无以为战。则势溃而莫支。是故缓思以守。扼要可恃。虏未易入也。急思以战。惰归可击。虏未易去也。或问守边与守京孰要、曰斯二者皆均也。然而守边急矣。何也、夫守边者、所以守京城也、边可守而虏不得入。则京城势尊。是故御戎无上策、以守为上、守边则京城可安。矧又陵寝巩固、生灵绥宁乎、故曰守边者。所以守京城也。窃尝私权之、边兵以守而待战易。内兵以战而为守难。守京城易而守陵寝生灵难。或问何谓守京城易、守陵寝生灵难、曰虏专事剽掠、乘利避害、势虽猖獗、度难持久。以今边境诸郡支邑、即云高城深池不异于常、犹非虏所能攻也。若京城者、亦足谓之金汤矣、四面土城、建筑环护、况天威所临、自足为固、猛将劲卒、朝令夕集、不踰旬日、奔遯靡暇、故曰守京城易。　祖宗陵寝。独处空山径路并通鲜可据扼丑类无知、万一不畏天道、联营、则我兵稀寡、突至、则仓皇难制、陵寝断不宜在关外故曰守陵寝难。畿甸村落、累朝生聚蜂、屯蚁集民罕知兵、平原旷野。杳无拘碍。虏傥一入、来去飘忽收敛岂知故曰守生灵难。或问何谓边兵以守而待战易。内兵以战而为守难。曰边兵生长塞下、熟谙地利、岁与虏遇、晓习边情。幸今限以高墙。护以深壕。陷以品窖。度虏欲入。填窖而后及壕。填壕而后及墙。毁墙而后能踰。此其为力。巳不易矣。使我诇谍情得。悟觉机早、乘塞登埤。披坚执锐。星联鱼贯。奇正迭用矢石雨注。炮火电掣。此其仰攻。又甚难矣。如是则我可以动在万全。我已得势矧又乘高击下用少制众穴鼠相鬬、将勇者胜。葢界限既峻。则冲突难以猝施。屏蔽有倚。则遏截易以展力。上兵伐谋。此之谓也。夫虏之能入也非墙之罪也。无人于墙之罪也不罪墙之不知守而罪墙之不可以御何以异于因噎而废食也。然虽噎而食卒不可废。往者虏少即能入、虏人且数、出没无常、民倚门而恐、子女帛蓄、半入于虏、今虏众不聚。不能入矣。往者虏入宣大山西诸边、民虔刘至惨、今虏虽聚众而入。不能径踰吾墙。即踰不能速进而羣拥我若早知悉力堵截。不能入矣。自昔以来、燕代晋秦、皆与虏邻矣。而卒能力守其地所恃以伏险者城耳故曰边兵以守而为战易。若夫用兵之常、寡则众者胜弱则强者胜、拙则巧者胜徐则疾者胜、劳则逸者胜、饥则饱者胜、善兵者能以寡为众。以弱为强。以拙为巧。以徐为疾。以劳为逸。以饥为饱。则寡者。弱者。拙者。徐者。劳者。饥者。亦胜。上言势此言机可凭者用势不可测者用机实两相因也此其故何也。其机异也虏聚而入少、且动称数万。营尘百里、我散而守其多。不过仅以千计。众寡异也虏无论少长、衣毛饮酪、耐劳苦而习鸷悍、我囿中而脆、畏法而动强弱异也虏以击搏为生。精于骑射。何啻田夫执耒。渔人操笱。我必待简而习。待训而练巧拙异也虏兽聚而鸟散。声东击西。形右断左。我遇警则仓卒而征应援则星夜而驰。劳逸异也。虏人挟数骑。迭乘而倍趋倏忽百里。比诸飘风疾雨。虽云我有骑兵。然而我兵之骑。一夫备物。则载重。趋远则力竭。日夜长驱。势不能逐。疾徐异也虏一入我地。横行抄掠。是曰因粮。不褁而足。我兵纪律严明。丝发无犯。千里赍粮。饷道阻艰。勺水粒米。或不及尝饥饱异也夫四者既异矣。故我苟遇虏。猝难与战。必择地而据。下骑而步。凿沟而防。植矛而待。即延绥大同惯战之兵。所为凭势以运机也务在阵坚而不可动。斯为全胜。况内地之兵耶。故曰内兵以战而为守难。然则如之何、曰昔我先正商文毅有言、方今急务、守边为上。守关次之。若祗守京城。此名下策。载于肃愍疏议可考也、葢今日之病、力寡于兵分。备疏于地远。虏常以其十之二三。遇而相持。则我不敢动。以其十之八七。散而抄掠。则我不能救此其势易于牵制。若曰吾举天下之全力而制之。何忧不胜乎夫我兵集而虏不至则我罢扰而内虗我兵不集而虏又至。则我惊骇而失措我兵集而虏至则我幸决于一胜。可少创惩。一或不利则虏心益轻。虏气益骄。非国家之福也。是故深识远猷之士、蓄之如蚊蜟。顾独曰此不足以烦吾斧锧也。惟谨桑土之忧。建于城之策明间堠之情募敢死之士而布之于控扼要害倚烽以策其来乘塞以遏其入则虏志将自阻。诚使庙堂之上、以无警为殊勋。以失险为上罚。以奏馘为时赏。以罔上为必诛。不夺于浮言异议俾制阃猛将。得行其志。搜蠹设奇。扼喉抚背。坐画机权。无以遥制其间。未有不可守者也。
　　边储议【召商买粟】
　　窃思记权制变之道、宁先去兵、史条安边之宜、要在积谷、军志曰虽有石城千仞、汤池百步、无粟不能守也、况居庸在边镇、尤为阨要据冲之地哉、蓄锐养威、先机揆变、不以临时图幸济、不以暂安废远谋、故用兵之道、屯食最为急、今隆庆诸仓、贮米不过七千余石、而隆庆卫所官军月粮口粮、岁该米八万七千余石、况兼闰月之余、而山东解户、运纳本色折色、岁供米四万六百石、仅供半年之用、夫召募之兵、有增而无减。岁额之派。缘旧以加新。寡失裒多、入非量出、积月移文、张颐待哺、又恐倚烽有旦夕之恐。仓卒有主客之供。其将何以待之。故幸而无事、则居安而积玩。万一有事。则临机而始谋。高价以招人。殚力以转馈、其为时亦晚。而其计亦疏矣。且收成之际、多在于七八月、米价之贱、多止于五六钱、解户之至、又多在今年之冬、明年之春、道里有远近、天时有寒燠、价直有盈缩、宜籴之时。则限于登输之未至。欲籴之日。则病于时估之涌腾。名曰八钱实过一两。解户困于帮贴、商人苦于搬输平凖之法虽行、贸迁之道未尽。夫与其食不足而财有余。不若财不足而食有余。审措置之宜、广储蓄之计、或岁先请发太仓银两、谨视丰耗、极力收积以专主客兵之用事至则日取之而有余事去则岁增之而不动施之有恒、积之既厚。非但九年之蓄。可谓万世之计也。其或不然、古今所惧者、惟防秋为急、况今仓庾往往告乏、设或小警、罔知攸措、岁正当稔而顾籴、民乐与官而为市、或先请太仓银两、即乘时召商籴买、每石减一钱、则百可省十。千可省百。万可省千。加以帮贴之完、又当几何、可于常数之外、坐收枉费之利、俟大户解至之日。照数还官寄库。其多余银两、或募粟、或解部、另行请呈定夺、至下年收成之后、即先自召商上纳、以坐积明年之储、则伸缩由巳、敛导因时、商贾乐贸易之便。解户宽帮贴之困。边仓有常积之粟。息费从省。一举兼得。虽有仓卒之变。亦不为患矣。
　　记
　　连州平寇记
　　连州平寇记【平寇】
　　连去广城千里、道永贺桂为邻、扼险犷悍、嗜为祸仇、然犹广属也。顺流而下、声援易通、不数时寘诸斧金戊、民是以有宁宇、嘉靖巳丑、州民黎元莫廷举欲作乱、召黠恶少数十人谋曰、汝不闻往时事乎、我举事以豪客为名、上必哀吾愤所起、不吾治也、皆曰诺、乃挟尝受客负者、操兵杀西江客二人、聚田心为变、遂搜客收杀七十余、伪号河南道、蚁聚蜂屯、多至百六十人、州以警闻、往成化间阳山县河南村人、尝苦西江客横索负、愤杀客恐不能解、乃聚称变、以摇惑于上参政某至抚散之、故贼以此为名也。时制臣失策、以抚谕为便、且曰奸商也、勿治、官遂蔽其恶、更云贫难、盗遽以抚报、以故贼益横、乃又谋曰、官无为也。贫难示弱不谐、适教之擒、曷称平南道、以张吾气、且吾群而食、非计也洞徭曹通地极险旧、所获垦田、又无赋适与吾姓同者。疆亩相接、吾往以复业为名。据险、且得田、官必吾勘也。众曰善、于是聚二千余人伪称总兵都府、杀猺族几尽、栅分十六营、巳而官果勘。是时州无守臣、代者率干没、唯通判刘光请讨、不报、豺虎鲸鲵、小大啮决、虐焰弥张、所掠杀以千计、旷诛六稔罪恶盈贯、癸巳吴公玭以兵宪至、詷之。曰贼也、吾民何罪。是岁冬余以户部郎中守广州入见公、奋曰、老贼首当诛、毋容苦兹一方人为也。是时抚勘议又下、公不敢异、督防御益急、甲午予修　觐如京师、余君勉学以御史谪州判官、公辟人语曰、贼也、微子谁与谋然吾左右皆贼也其慎诸余判官请曰、得兵二千人、约连山猺为援、可擒也、公许之、奈判官以兵进猺、不果至、兵失、利、贼益纵击村寨、咆咻呌哓、所不忍闻、公于是悔曰、咎实在予当益发兵、剿诛此贼尔。不且祸孽滋蔓。不可制。乃具以状白提督军务兵部侍郎兼都御史陶公。廵按御史戴公。议合疏贼猖獗状、乞诛。　上特可其奏、乃公惧贼必死。出下计。于是亲临、镇破其机牙。擒纵防伏胜筭迭出。州人赖以无恐。乙未陶公下肇庆。亲督大兵、乃召左参将鉴曰、予汝卒万二千、攻其右、汝其克恭。命参议异曰、汝其饷。佥事大珊曰、汝视功罪必核。玭曰、汝往监兹。其察机变。当是时、材勇毕献、无敢不虔。判官勉学曰、汝中襄。三月兵大集至破石冈、贼出其精锐迎战、奋击之、斩首百级、贼大败、遂围东坪、东门、大帽杨旗太岁太平杨柳连破之、前后七十余日、斩首九百余级、降者八百余人、五月振旅而还、以捷闻、于是余自京师旋、欢睹其事、喜曰、是役也威仁彰信迩遐奠安、岭外之功、于是为伟。然其经畧终始、忠贞一节、卒底一成、吴公力也向非司马之谟猷、侍御之明断、以决之于上。藩臬之恊恭、戎阃之武勇、以成之于下。则扫荡亡期、倒悬靡解、生灵荼毒之愤、何所纾快、国家鈇锧之典。不明昭于天下、而嗜祸灭德。滔天之凶。非独亡以创惧。且接踵而环视也。是乌可不伐石纪成。以告来者。
　　皇明经世文编卷之二百一终
　　皇明经世文编卷之二百二
　　华亭徐孚远闇公　陈子龙卧子　宋征璧尚木　周立勋勒卣选辑
　　张安苞子固参阅
　　夏文愍公文集一（疏）
　　夏言
　　疏
　　查革正德中滥授武职疏
　　勘报皇庄疏
　　查勘功臣田土疏
　　请处置青羊山胁从居民疏
　　请复旧规令兵部季报方面武臣揭帖进呈疏
　　议处下场马匹疏
　　论救都御史欧阳重御史刘臬疏
　　请举亲蚕典礼疏
　　请敕廷臣会议郊祀典礼疏
　　申议郊祀辨驳霍韬分祭疏
　　申议郊祀不当以二祖并配疏
　　请举雩坛祀典疏
　　查革正德中滥授武职疏【查革滥授武职】
