<!-- { "loadSidebar": true } -->
　　或有问于驯曰、浚睢河以为通运旁行一道、且可杀河流也、其说何如、驯应之曰、考之括地志云、睢水首受浚仪县浪荡渠水、东经取虑县入泗过沛浚仪取虑二县、皆隶河南、漕河图志云、宿迁县小河、在本县东南十里、源自开封府黄河来流、经归德州虹县宿州至睢宁县东南流六十余里、至小河口以入漕河、葢括地志所载。乃黄河入北海之时故止云睢水而不及黄河。漕河图志所载。乃黄河南徙之后。故直指黄河来流也。淮安志云、小河在宿迁东南十里、以其浅狭故名、查得弘治六年、侍郎白昂曾导水自归德小坝地方、经睢宁至宿迁小河口入漕河、葢因河决河南之金龙口冲张秋。势甚危急。故浚此河以杀水势耳。然不久遂淤。葢河不两行。徐邳之河。与小河必无并行者。今自徐溪口迤北。直至水城县一带俱成平陆。复之亦颇不难。但恐此河一开。则徐邳必塞。若徐邳不塞。则此河必复为平陆。且均一浊流也。在徐邳大河则淤。在新复之小河。则不淤。此又不可晓也。况小河口而南至清河县。尚有二百三十余里。假如近岁河决崔镇桃清为塞。不知南来运艘将从何路达睢河也。问者曰、止浚双沟永涸湖一带、使艘从九里沟出小浮桥、倘徐邳正河淤塞、此不通而彼通可无阻也、驯曰、此河原甚浅狭、且湖水常盈、浚工难施若正河淤塞、黄水尽从此河、则泛滥无归、非特牵挽无路、而经行于树桩基磉之间、必至触败、与由决何异也、若正河不塞、而此河仅分支流、则径由正河可也、何必去夷就险为哉、
　　或有问于驯曰、茶城之浅何如、驯应之曰、茶城为清黄交接处所、黄强清弱。故黄发必倒灌茶城。与漕水相抵。沙停而淤。势所必至。然黄水一落。则漕水随之而出。沙随水刷仍复故渠。亦势所必至者。但勿令漕水中溃耳。若因船只少阻。辄加疏浚。徒费财力。无益也。此在直河小河口。凡系清黄相接处皆然不独茶城也。然则清口何以不淤、驯曰、淮水决高堰而东也清口淤者数年。高堰既塞。以全淮之水出清口势能敌黄故不淤耳而清口而上。则淮与范家泥墩阜陵洪泽诸湖汇为巨浸。水聚则深。散则浅。不能与清口同。黄水发于淮水未发之前。或既落之后。浊流漫溢湖坡中亦有停浅。黄落淮汛。仍复故体。亦不足虑也然则黄河昔由大小溜沟、虽有浅涩、仅二三里、亦不至如茶城断流、何也驯曰、此更有故、黄河由溜沟时漕河自沛县三沽而下、势若建瓴、能与黄敌、故淤浅而近、今夏镇中亢、自夏镇而南者、皆满而溢之水也、势不敌黄。故黄能深入而间至断流耳议者欲复旧河。此非其一端耶。
　　或有问于驯曰、五塘蓄水济运、先年设有堤闸、今皆圯矣可不复举乎、驯应之曰、驯初至之时、亦尝锐意求复反复行勘、查得小新塘与雷公上下二塘相接西去扬州郡城十余里、水由淮子河入漕河句城塘西、去扬郡几三十里、水径奔仪真、由向水闸出江四塘、皆隶江都县、唐长史李袭誉所筑也、陈公塘隶仪真县、其水亦奔向水闸出江、汉广陵太守陈登所筑也、句城陈公二塘、地形高阜、水俱无源、惟藉雨积、小新上下雷三塘受观音阁后及上方寺后并本地高田所下之水、而局面窄小、蓄水无多故汉唐二臣筑塘积水以为溉田之计非以资运也今若虑漕渠浅涸。借此水以济之。不宜筑塘以障其流。纵有闸座。宣泄无几。且冬春运河水浅。彼先涸矣。若虑湖水涨漫借此塘以障之则此水皆从杨仪径奔出江。与诸湖了不干涉也。如欲复前人之故业。蓄水以溉高亢之田。于民未必无益。但民间承佃为田、输价不赀、岁纳之课亦不赀、必须尽行偿贷、筑堤建闸、费尤不赀、必须大为处分、矧田高久民欲积田洼之民欲泄筑堤建闸之后。盗决者多。必须添设官夫防守。当此劳费之后。灾伤之余。种种难于措办、故驯谓其是尚可缓也、
　　或有问于驯曰、禹以治河称神、而自夏及商、仅五百余年耳而盘庚遂有播迁之患、至周定王五年以后、则或南或北、迁徙不常、而公欲以区区堤坝之工、遂为长久之策乎、且自河南而上、秦晋之间、何尝有堤哉、任之而巳、驯应之曰、成功不难、守成为难、使禹之成业。世世守之。盘庚不必迁也。周定王以后。河不南徙也。人亡岁久。王迹熄而文献无征。故业毁而意见杂出、又何怪乎河之无常也。至于秦晋之间。则更有说。山多土坚。水难啮也。地亢而旷。运不资也。河南为城郭所拘徐邳为运道所藉。堤而束之、势不得巳也。世世守之。世世此河也。岁远人亡、道谋滋起、驯不得而知也
　　皇明经世文编卷之三百七十七终
　　皇明经世文编卷之三百七十八
　　华亭陈子龙卧子　宋征璧尚木　徐孚远闇公　何刚悫人选辑
　　唐同伯少伯参挍
　　宸断大工录四（修守事宜　河防要害　科道会勘河工疏）
　　潘季驯
　　修守事宜
　　筑堤
　　塞决
　　筑顺水坝
　　下护根干埽
　　造滚水石坝
　　建石闸
　　建涵洞
　　建车舡坝
　　挑河
　　闸河偶浅急疏之法
　　栽柳护堤
　　栽茭苇草于护堤
　　伏秋修守
　　一筑堤【修守】
　　凡黄河堤必远筑。大约离岸须二三里。庶容蓄宽广。可免决啮。切勿逼水以致易决难守。仍勘堤址虚实。如有浮沙。量行掘槽。务取真正老土。每高五。寸即夯杵二三遍。若有淤泥。与老土同。但不堪夯杵。须令各分轮番脚躧。俾结成一块。稍干更加夯杵。其取土宜远。切忌傍堤挖取。以致成河积水。刷损堤根。验堤之法。用铁锥筒探。或间一掘。试堤式贵坡。切忌陡峻。如根六丈。顶止须二丈。俾马可上下。故谓之走马堤。
　　工费。凡创筑者、每方广一丈。高一尺为一方、计四工、土近者每工银三分、最近者二分、土远者四分、如堤根六丈。顶二丈。须通融作四丈折算。此计土论方之法也。如帮堤。则先计旧堤若干。今增高阔各若干。亦以前法折算。
　　一塞决
　　凡堤初决时、急将两头下埽包裹官夫、昼夜看、守、稍待水势平缓、即从两头接筑、如水势汹涌、头裹不住、即于本堤退后数丈。挖槽下埽。如裹头之法。刷至彼必往矣。此谓绝头裹也。如又不住。即于上首筑逼水大坝一道。分水势。射对岸。使回溜冲刷正河则塞工可施矣。塞将完时。水口渐窄水势益涌。又有合口之难。须用头细尾粗之埽。名曰鼠头埽。俾上水口阔。下水口收。庶不玫滚失而塞工易就也。
　　如用大埽、长五丈、高六尺者、用草六百朿、每朿重十斤、价银二厘、该银一两二钱、柳稍一百二十朿、每朿重三十斤、价银一分、该银一两二钱、如无柳稍、以苇代之、草绳六十套、每套四十二条、每条长二丈四尺、价银三分、该银一两八钱、桩木五根、每根银一钱、该银五钱、楸头滚肚绳四条、共享苘二百五十斤、每斤价钱五厘、该银一两二钱五分、每大埽一个、约共该料价银五两九钱五分、挑土夫工远近不等、难以预计、中埽并土牛工料以次逓减、
　　一筑顺水坝
　　顺水坝之设、专为吃紧迎溜处所、如本堤水刷汹涌。虽有边埽难以久恃。必须将本堤上首筑顺水坝一道。长十数丈。或五六丈。一丈之坝。可逼水远去数丈。堤根自成淤滩。而下首之堤俱固矣。安埽之法、土水厢边埽宜出、将褁头埽藏入在内、下水埽宜退藏、入裹头埽、庶水不得揭动埽也
　　如筑长六丈。阔六丈、高一丈、用埽两面厢边、每边用埽二行、裹头二行、中间填土、每行用埽三层、共计用中埽十八个、每个长五丈、高三尺、用草四百朿、柳稍八十朿、草绳四十条、排桩签桩共享桩木四根、人夫二十五工、共享卷埽堤夫四百五十工、运土堤夫二百工、俱不议工食、共享草七千二百朿、该银一十四两四钱、柳稍或苇、一千四百四十朿、该银一十四两四钱、草绳七百二十套、该银二十一两六钱、桩木七十二根、该银七两二钱、行绳十四条、每条重四十斤、共享苘四百八十斤、该银二两四钱、约共该银六十两、如无柳稍、以苇代之、
　　一下护根干埽
　　凡堤系扫湾须预下干埽、以卫堤根、此埽须土多料少、签桩必用长壮、入地尺余、庶不坍蛰、
　　如下长三丈、高三尺、埽一个、用草一百六十朿、该银三钱二分、柳稍四十朿、该银四钱、草绳二十套、该银六钱、桩木三根、该银三钱、量用苘作行绳、用堤夫二十工、不议工食、每埽一个、约共该料价银一两六钱二分、
　　一造滚水石坝【即减水坝】
　　滚水石坝、为伏秋水发盈漕、恐势大漫堤、设此分杀水势、稍消即止帚正漕、故建坝必择要害卑洼去处、竖实地基、先下地钉桩锯、平下龙骨木、仍用石楂木夭韭铁木夭韭缝方铺底石垒砌、鴈翅宜长宜坡。跌水宜长。迎水宜短。俱用立石拦门、桩数层、其地钉桩须札鹰架、用悬硪钉下、石缝须用糯汁和灰砌缝、使水不入、如石坝一座、臑身连鴈翅共长三十丈、坝身根阔一丈五尺、收顶一丈二尺高一尺五寸、迎水阔五尺、跌水石阔二丈四尺四鴈翅各斜长二丈五尺、高九尺、用粗细石计长一千三百九十余丈、并地钉桩龙骨木铁锭铁销煤炭木炭石灰糯米苘麻及各匠工食、约共该银一千九百余两、其运石抬石搬料夫舡、并官夫廪粮工食临期酌给、
　　一建石闸
　　建闸节水、必择坚地开基、先挖固工塘、有水即车干、方下地钉桩、桩头锯平、木夭韭缝上用龙骨木、地平板铺底用麻艌过方砌底石、仍于迎水用立石一行、拦门桩二行、跌水用立石二行、拦门桩八行、如地平板铺完、工过半矣、自金门起两面垒砌完、方铺海漫鴈翅、
　　金门长二丈七尺、两边转角至鴈翅、各长五丈、共享石三千一百丈、闸底海漫、拦水跌水、共享石九百丈、二项共享石四千丈、并铁锭铁销铁锔天桥环地钉桩龙骨木地平板万年坊石板绞关闸耳绞轴托桥木石灰香油苘麻柴炭等项、及各匠工食、约共该银三千两有奇、其官夫廪粮工食、临期酌给、
　　一建涵洞
　　建涵洞、以泄积水、基址亦择坚实、方可下钉桩砌石、水多则建二孔、少止一孔、
　　如涵洞一座、口阔一丈五尺、身长二丈、中立石墙一堵、亦长二丈、宽五尺、分为二孔、每孔宽五尺、两边四鴈翅各一丈五尺、共享石二百丈、并地钉桩铁锭石灰板木、并各匠工食、约该银一百八十余两、其夫役工食临期酌给、
　　一建车舡坝
　　先筑基坚实、埋大木于下、以草土覆之、时灌水其上、令软滑不伤舡、坝东西用将军柱各四、柱上横施天盘木各二、下施石窝各二、中置转轴木各二根、每根为窍二、贯以绞关木、系篾缆于舡、缚于轴、执绞关木环轴而推之、
　　一挑河
