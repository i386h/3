<!-- { "loadSidebar": true } -->
　　一定考选以裨运政、查得先该户科都给事中卢亨等题准、户部会同兵部、将运粮一十二摠都指挥并漕运衙门、将运粮各卫所指挥千百户、严加考察、中间果有廉干有为者、存留管事、贪婪无为者、尽行革去、另选相应官员更替、正德五年、又该漕运都御史屈直奏准漕运把摠等官、三年以上、果有廉能干济、运粮依期、不致借债者、准于实职上升一级、正德十六年、又该户部题准行令本部攒运监兑等官一体体察、开具贤否揭帖、预送户兵二部、以凭访察、又自嘉靖元年为始、一年一次考察、至嘉靖七年、又该户兵二部会议题准、三年一次考察、以为定规、嘉靖八年、复该监察御史吴仲、题准仍照一年一次考察、俱经钦遵外。切惟用人之道。固在考选。然人之贤否。未易遽知。必历试而后可见。古称三载考迹。三考黜陟幽明。方今文职考察。在内者六年一次。在外者三年一次。武职考选军政亦五年一次。独于运官岁一考察。则一时之毁誉。未必得真。而功过亦难核实。徒使人无定志、凡事皆存苟且之意矣、合无自嘉靖十五年为始、通行各处抚按官、会同监兑部官、将运粮把摠卫摠所摠官员贤否、俱一年一次体察实迹、明白开具揭帖、送户兵二部、积候首尾三年之期、漕运都御史摠兵官、将各官贤否、三年得失事迹、开具揭帖、送部照例会考以定去留、中间若有贪残实迹、或被劾事发者、亦听不次黜罚、不在此限、如此、庶考察得真、人有定志、各思自励而运政可修矣、
　　一严兑限以速运纳查得议单内一欵、监兑官十一月终、前到水次催兑正月终有司无粮、军卫无船者、府州县管粮官、领运千百户、提问、各住俸半年三月终无船无粮者、府州县掌印管粮官、领运指挥千百户、提问、各住俸一年、俱巳三分之一为限、仍先各革去冠带戴罪催攒、若延至五月终、船粮不到者、不分多寡、将布政司府州县管粮官、领运把摠并指挥千百户、通行提问、各降二级、文职别用、军职差操、又一欵江北官军、兑本府州县粮米者。限十二月以里过淮南京江南直隶官军兑应天苏松等府州县粮米者。限正月以里过淮湖广江西浙江三摠官军兑本省粮米者、限三月以里过淮山东北直隶二摠官军兑本处粮米者。限正月以里完报遮洋官军兑山东河南粮者限三月以里完报又一欵、山东北直隶卫所、原限五月初一日完。近改四月初一日完。江北直隶并凤阳等卫所原限七月初一日完。今改五月初一日完。南京江南直隶卫所。原限八月初一日完。近改六月初一日完。浙江江西湖广卫所。原限九月初一日完今改七月初一日完。违者各听参究等因。节经通行外、为照民之有粮。易得花费。而官之征粮。贵在及时。今各该有司官员当收获之际。不行催征。过冬过年。只待花费殆尽。至次年正二月间军船坐守。监兑官催迫。方纔拘民追粮。此即江北官军过限之始矣及查先年建议。既将完粮限例改促两月。而严兑限期。未经论及。是以有司不以兑限为重。或无粮诈称有粮百计支调。及旋买粗恶糠粃不肯晒扬。争讲补润。甚至聚众互相鬪殴。词讼纷纭。如今年南京等摠卫所正月间官军船到江西吴城水次、守至四月半间、有司粮米方纔运到开兑、中间粮长名下尚有挂欠筹斛、拖欠脚价、躭误官军、守至五月、方纔处完、是在水次。巳违过淮之限。过淮巳违完粮之限矣盖州县各官。每以征粮之迟蚤。不系黜陟之损益。虽有住俸赎罪粮里为之包赔。革去冠带。上司为之姑息。其所畏者。惟降级耳。若不申严兑限法例、则人心日渐玩愒、欲其体国尽职、而自速完兑者、百无一二、则是兑限不独当严于运官。而尤当严于有司。及照兑粮旧限。五月终无粮。方始降级。则三四月间皆彼怠缓之时也后虽吃紧图免降级。不过兑完而事毕矣。过淮违限。完粮违限之罪。彼实贻之而运官实受之运官经年住俸。甚至降级。而有司皆无与焉。不惟贻罪运官。且相欺陷故违而致误国计多矣合无议行各该抚按督责有司、今后秋粮。务在收获之后。实时开仓征收完足。照例十一月运赴水次。听候交兑。若月正月终有司无粮。军卫无船者、仍照原议住俸。参奏抚按衙门提问。二月终无船粮者。照三月终例。监兑官查参行漕运理刑衙门提问。若延至三月终。船粮不到者。将府州县掌印管粮官领运指挥千百户提问。各降二级。四月终船粮不到者。连布政司掌印管粮官领运把摠通行提问。亦降二级。文职起送吏部别用。军职发回原卫带俸差操。以上四等、照旧俱听监兑官、于兑完之日、即为查参、不许迟缓姑息、如此、庶降级之例惟均、而严限之心俱警、征兑得早、可责过淮之限、过淮既早、可责完粮之限矣、
　　皇明经世文编卷之一百七十终
　　皇明经世文编卷之一百七十一
　　华亭陈子龙卧子　宋征璧尚木　徐孚远闇公　顾开雍伟南选辑
　　郁继垣选士参阅
　　舒翰林奏疏（奏疏）　杨用修文集（疏）
　　舒翰林奏疏（奏疏）
　　舒芬
　　奏疏
　　隆圣孝以答人心疏
　　车服疏
　　留驾疏
　　乞命妇朝贺疏
　　隆圣孝以答人心疏【谏止北狩】
　　臣闻帝王之行、莫大于孝、而其事莫大于送终、故仲尼曰先王有至德要道以顺天下、民用和睦、言天子之道、惟孝足以答人心也、孟轲曰、事生不足以当大事、惟送死可以当大事、则　陛下之欲圣孝。岂有大于今日之送终哉、方　慈圣康寿太皇太后之崩也中外臣民、皆以为　陛下向在宣府、称是家里、身闲心乐、欢喜自在、必不归也讵意　闻讣之日、奔走哭临、此　圣衷一念天理之发、可与为虞舜周武者、真出于常情测度之所不及也、臣虽哀号摧裂之际、窃喜　陛下英断、谓或曲从易月之　遗诏、必不能已于终丧之至情、是当三年之内。深居　九重。无复外出、移所以哀慕痛切于　大行太皇太后者。以朝夕问安侍膳于　慈寿皇太后也诚如是、则顺德应于天下、令名垂于后世、舜武之孝、可并称矣、前日之狩怀来居宣府、天下之人、方大疑之、今日必释然曰。　皇帝明圣。非无事而空行。必有故而暂出。不然何其至孝。与古帝王相似哉。荒缪淫嬉之谤。可以白于后世矣。昨者复闻传奉　圣旨。云　大行梓宫近于开隧。欲往山陵。自行亲视。臣窃疑　陛下此举。乃一念天理之未充。人欲复得以乘之也。葢天理人欲之几甚微、非讲习之素、未有不以人欲为天理者、何则、于礼或违、于法或乖、则事虽天理、亦人欲也、　陛下欲视山陵以伸追望之情、固天理也。但以法论之不知祖宗以来。有此故事乎。果有之亦当谋于公卿大臣而后往。如其无也。则是哀不中节而入于人欲矣。又欲于随侍一应人员。及摆路军士人马。都不必用。但少择随身轻骑径往。是　陛下不以一巳之哀痛。致臣民之悲号。亦天理也。但以礼论之。不知自古万乘之尊。非奔窜逃难。有此轻身者乎。不然则警跸侍卫之严。何用于宫闱之内也。此可见　陛下孝诚之未至、天理之未充、而人欲得以乘之也、　陛下不亟审察、则人欲之乘、无有穷极、臣恐一骑北奔之余。目中无山陵而有宣府。虽大行梓宫。有不遑恤者矣。　圣德刚明。必无此过。但人欲之攻天理。其执断有不可者焉。万一视陵之后。此心莫制而遂出关、则是惟　陛下荒缪淫嬉之谤。终不可以白于后世。群臣不肖之骂。天下亦不肯少贷。以为　陛下自疏绝之而善无与入也。备顾问者。人必骂之以肤浅而不能启沃。司谏诤者。人必骂之以缄默。而不能正救位。公卿者人必骂之以庸劣委靡。而不能辅导主持。夫使臣受骂于当时。　君受谤于后世　祖宗朝廷。有不羞耻。是皆一念之未充。人欲乘之之故也。且人欲之乘天理、其害岂止于是、将使三纲尽沦、九法尽斁、君子尽制于小人、中国尽入于夷狄而后已、臣受圣贤之训每觉一念天理人欲之萌、则战战兢兢、恐底于陨身灭性之祸、况　陛下受两间之托、寄万民之命、可以顷刻放肆、而不审察于斯邪伏愿　陛下由此奔丧一念之孝诚、充扩天理、遏绝人欲、深居　九重恭默思道、虽逾月释服之后、俨然茕茕在疚、如成王免丧朝庙之时、于宣府所贮之财。尽发之赈济本镇之贫乏。以偿其半年士马蹂践之苦。于边将之冐赏夤缘。怯懦致寇。以贻当宁之忧者。降诏切责。而戮尤骛下者数辈。以警其余于宣府所居之室。则毁之以绝游幸之念。于宣府所嬖之人。则诛之以销怨望之变。则所以遏绝人欲者有实事矣。脱　陛下以宣府之事。为山陵之后。终当一往。则是讳以为过而吝于改也其何以明理欲之分。而答天下之心哉。臣待罪史馆、掌记时事、与其记　陛下之过。以取直于后代。不若违　陛下之欲。以致敬于当时。故敢冐昧上陈优愿谋于老臣、询于良弼、听臣之言、不为此行、以判天理人欲之大分、则　圣学昭兹、天下服矣、
　　车服疏【严车服慎廵幸】
