<!-- { "loadSidebar": true } -->
　　一改折色以恤灾荒、据直隶淮扬等府申称所属地方亢旱全灾、臣巳另行具奏、及访得江南淮比等处、俱各旱干、即今交秋、西成无望、计巳成灾、各地方抚按等官、必有奏报、臣待罪总漕、则今年兑运粮米、诚不可不预为计处、以重国计而恤民命也、查得以前灾伤年分、皆有折色、自臣承乏漕运、嘉靖十一年、粮斛除折色支运外、本色该三百余万石、嘉靖十二年、钦奉　圣谕、全征本色、郑端简为摠漕议将岁漕四百万每年折百万于民粮漕卒可省而折存米价每岁可增二十万金入国帑数内止准河南改兑折银七万石、嘉靖十三年、复全征本色、通无改折、姑以两年较比、十一年共多征本色二百万石、况往岁江南江北、各有灾伤、然犹间有收获之处、臣限各官、多方催督、幸俱早完、然本色加耗甚重。比之折色所费几倍、两年全征。东南之民力竭矣。运军往年粮有折色。则船有减存。得以休息。今两年全运。而军士之疲劳甚矣。乃复遇此数省全灾、军民困苦、若不量改折色、其何以堪、臣备员摠漕、以国储为职、岂不欲全运以自见微劳、而顾欲蠲减以取避难之嫌哉、诚见地方灾伤、恐督责虽严。终不能完。一年误运。则数年不复。诚不可不预为之虑也。夫连岁全运。臣于运船不足者。俱巳造完。军士逃缺者。俱巳佥补。河道不通者。俱巳浚复。则运事之至难者。臣固巳竭力为之。则是今日无难可避。而所难者特地方灾伤之甚耳。诚惟民为邦本、国储之所自出、不可有伤、若处置得宜。则饥疲得苏。储蓄无损。而国与民。皆受其利。处置失宜。则死徙立见。粮运可完。而国与民皆受其害。一得失之间。而利害之相去远矣。臣请先言其害。而后及其利。夫湖广江西。运行万里。且地方广阔。水次窵远、民鲜积谷。今遇全灾。虽有钱货。无所收籴。而况民贫之极乎。其势必至于误运。浙江苏常等处。田虽膏腴。而税粮素重。迩年粮长疲敝巳甚。是以数家朋当一名。今连岁全征。则疲敝亦又甚矣。东南之地。财赋之所自出。以浙江苏松常镇岁运将及二百万石。当天下之半。稍宽于今。则犹可复于后。古语曰、竭泽而渔、得鱼虽多、而明年无复也若复全运。在丰岁犹难。而况灾伤乎。东南财赋之地。诚不可不深念也。两淮之间。凤阳为根本重地。而民贫尤甚。淮安地方。黄河二水下流。十岁九淹。重以旱蝗相继。二十余年。民之流徙。十居七八。州县几不支矣。况近挑浚闸河。及修理　祖陵皇陵。比之他省。尤为苦累。数省灾伤若此、疲敝若此、全征本色、督责之下、剥肤椎髓、鬻妻卖子、苦楚万状、岂盛世之所宜见、此民之害也、当此荒年。军士月粮。必至有缺。运卒家口。何所仰给。行粮恐亦难征夫丰穰之岁。竭作尤难。况两年全运之后。重以灾伤居者待哺。行者缺食。莫相救恤。此军之害也夫军民之力不堪。必至于悞运。一岁误运。则来岁不可并完必至再误。况今太仓崇明等处塩徒有潜伏之机、湖广江西俱灾、水贼有窃发之埶、饥馑所迫、何所不至则意外可虑之患、安保其必无、则亦国之害也、苦无转害为利、亦在乎处置之间耳、臣查得以前节年灾伤、无不减折嘉靖七年折银粮一百七十六万石有零、嘉靖八年、折银粮一百七十万八千石有零、嘉靖九年、折银粮一百五十二万九千石、嘉靖十年折银粮二百一十万石、嘉靖十一年、折银粮一百万石、嘉靖十二年分。　圣谕全征本色、此亦根本之计盖以财为浮赀而粮为实用诚经国之远猷也。但埶有常变。时有权宜。济时之急所以为善后之计也。伏望比照往年灾伤之例。将今岁粮运多派折色。则贫民免贵籴之费。加耗之费。脚价之费。军士免行粮之费。修船之费。盘剥之费。此军民之利也。臣非敢以军民之小利损国计也、时不得不然也、夫方今修理九庙宫殿、军士月粮。多充工价。及闻京畿近来米价颇减。若多放折色二三月。每石量为加添常数一二钱。不为后例。则军士不胜感激而太仓之粟。可存数十万矣。今岁灾伤。既蒙多派折色。则粮运易完不误。待后丰年。仍征全运。则民力不亏。而国计无损矣。况今京庾充羡宽民于灾伤之时、则邦本不亏、租赋有出、固亦国之利也、抑臣又有一得之愚焉若将折色银两招商和籴则亦无损于本色矣唐陆贽奏请减京水运储蓄军粮事议略曰、封制国用、须权重轻食不足而财有余。则弛于积财而务实仓廪。食有余而财不足。则缓于积食而啬于货泉近岁关辅之地、年谷屡登、田农之家、犹困谷贱、江淮水潦、漂损田苗、与凡时常米贵加倍、宜减水运、请和广籴、若待运钱到京、则恐收籴过时。宜贷户部库物、依平估价以候折填所贷、论者以贽议深合时宜、今大江南北旱灾数千里、窃闻京辅之地。颇为丰熟。适与贽之所论符合。若趁时招商但稍加其值。平其收。宜无不乐从者。今若准贽议。借出库银招商籴买粟米百余万石。待解到折色银两补还。则亦不失四百万石之数。而国与民俱利矣。乞敕户部再加详议、如臣言可行、准照前项灾伤年分事例、不拘正兑改兑或本折相半派征、其灾重者、又为量改支运仍乘此京辅丰穰、早为籴买粟米补运之数、则天下幸甚、漕运幸甚、
　　一复旧规以息争端、据江北等摠运粮把摠等官朱鸾等呈称、今岁江船、比之往昔尤难雇觅、大抵船户苦畏守候、所给脚米本色折色、悉任有司自专、年丰米贱、逼令兑米、年歉米贵、却令折银、军旗粮里船户处处纷争、以致久稽、实为运道之累、呈乞裁处、据此随据直隶常州府宜兴等县申称上年七八月间山穴水发、田禾淹没、秋粮正米、尚征未完、一槩脚米、常年每石折银五钱、合无仍照旧例折兑、军民两便等因、据此为照旧例江北南京等摠岁运江南并浙江粮斛浅船例不下埧、原系民运淮水次交兑、成化年间、粮里推称浩费、议改官军雇船过江、就民领兑、每石加与过江脚米一斗三升、后又议拟不论年岁豊歉、每石折银五钱、后州县征兑稽迟、致累久候、船户畏难躲避、计串埶要土豪、往往打抢、甚至殴死人命、又该漕司具题、仍令有司粮里先期自备、或定价雇觅、诚为允当、官司便于催督、埠牙易于召雇、河港熟知找寻、船户不敢抗违、埶豪不敢欺夺、况例有一般水脚、别无浩费、巳行四年之久实为便益、后有苏松等府昆山等县粮长止帚瑞等、要得脱避、奏告有司雇船费害繁多、仍要军雇、及该江南巡抚都御史陈祥、亦题前因、通该户部议题、自嘉靖九年、仍复军雇、脚米一斗三升、征完本色、随正交兑、不许折银、开载议单、窃以为军民之雇船。其出价一也。船户之领载。其受价一也。民雇浩费。则军雇独轻减乎。况粮里奸猾、丰年米贱、则欲本色、凶年米贵、则欲折银、争讲不巳、辗转申扰、且又羁延守候、是以每年船户临期远避、有司视如秦越不与协理埠牙代彼隐护、不肯召集、甚至粮迟故行赶散、官军畏惧兑限紧急未免支河深港、四散寻雇、奈何船户顽野、朝则听从夜则扬去、或夺蓬猫质当、或留军旗押管、辄被齐拥呼号、集众图赖、中间受财脱放之弊、亦难保其必无、而掳船之议遂起、虽经严行把摠等官、多方钤治、而其弊终莫能绝、埶使然也、前该漕运都御史刘节、及接该臣等屡言前项军雇不可为常、淮水次民兑巳成往事必不可再行当复淮水次、俱未蒙俞允、而臣等复以为言者、诚见其不可而不得不复言也、夫民雇则与船户两平交易。各出情愿。船户不至逃避。粮长不至强逼。军雇则找寻船户。势所必争。强逼必至于卤船。不强必至于误兑窃以军民船户、皆　朝廷之赤子也、惟处之得当、各安其所、则无争而势可久矣、夫不揆于事理、而各为其民。各为其军各为其乡者。皆私也。合无乞敕该部从公议处无分军民船户、惟主于便而无泥于故、或令粮长仍照旧例自运至淮水次交兑、通免其脚米一斗三升、若以为过江不便于民则令、粮里自雇船只、运军止赴水次领船交兑、粮里自与船户随时平价、自相讲议雇觅或官司为其区处、而运军不与焉、免其过江米七升以为雇船之资、仍留六升照旧给军、以为过坝盘剥之费、如此则运军无卤船之弊、船户无亏价之苦、粮里无远兑之劳、处置均平、各得其所、尤为便之甚矣、
　　一造剥船以济粮运、照得天津相距通州河道约有二百五六十里、内多淤浅难行、军船到彼俱雇民船起剥、每米百石、远者要银三四两、近者二两八九钱近年民船稀少、虽加水脚亦难雇觅。各摠等官。只得拦借回空浅船起剥。动经四十余日。方纔回南。自张家湾长店等处拥集、空重粮船无虑六七千只。进退往返。卸粮起载。不能脱离。且恐冻阻之患。风火之虞。诚非细故。切见通惠闸河置造剥船。设立经纪。甚为漕运大便臣等查得淮安府库收。有上年扣还打造剥船余塩等项银两。合无借支三万两。大约每五十两造船一只。并随船桅蓬等件。共造剥船六百只。每只约装粮二百余石。候今冬委官前去仪真等处买木督造完备。差人驾送河西务杨村等处停泊。行委河西务钞关主事督同彼处管河把摠指挥管理、访拘彼处殷实军民立为经纪名目、将船编号注簿、给付承驾每遇粮船到彼用船起剥、俱听拨给脚价、照依常年雇觅民船则例给发、其所借造船、行令通仓坐粮员外督并经纪摠甲、于应给脚价银内查扣每只一年、扣银五两、六百只共计扣银三千两、年终给发各该把摠领回还库、不过五年之间。可以补足一半。以后免扣以为经纪之利。如或粮运拥到。前船数少。不能接济。亦许旗军取便雇募民船。相兼剥运。不许专靠官剥。耽误限期。每年粮运事毕。其冬春闲旷之日及白河水长不用起剥皆听近便剥载客货觅利修船使其乐于趋事。仍以七年为限。其限内损失者责令经纪赔偿若限外颓坏者。委官验实呈报漕司添价修造。悉听钞关主事、管河把摠提调不时点验修理、如有盗卖等弊、从重追究、如此庶粮运不致耽误浅船可免无他患矣、
