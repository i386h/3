<!-- { "loadSidebar": true } -->
　　曩者臣愤北虏之逆、尝三上疏、未获施行、今年虏患益炽、臣计莫知所出、然实寤寐怀忧、仰屋窃叹、而不能一日忘也、昨该本部具题、奉　圣旨着各衙门如有御边事宜、各另悉心具奏、于是臣复感奋而思吐其未竟之说、臣闻抱愤者无舒容、肤愬者无缓辞、势亟而情迫也、今日之势、亦甚亟矣、四年以来、虏入山西、蚕食之势日广、屠掠之毒日以惨、三尺之童咸知明年必更深入。河南畿辅。将有剥肤之患也。则何以待之、夫中国夷狄、自古相为盛衰、至赵宋而极矣诗云殷鉴不远、在夏后之世、赵宋则吾之鉴也、今诚以为鉴而惩之、图之早、待之豫、则小惩而大戎、一统之盛、可长保矣、臣愚无他奇谋异计、可上陈也、亦惟欲锐志理财用人定议而巳、此四者人亦尝言之矣、而臣则欲奋发以从事也、何也、今日之事、财用为先、得人为要、是故理财用人、断乎不可易也、然不始之以锐志继之以定议、则虽曰理财、财不可得而理也、虽曰用人、人不可得而用也臣请究言之、臣所谓锐志者何也、古替帝王建事询谋、必曰朕志先定、宋儒程颢亦曰、君志定而天下之治成臣伏闻　皇上大内咨谋、恒先边事、　圣论屡廑、愓若恫瘝、我　皇上之志、不可谓不锐矣、顾今之边患。逈异寻常、而中外人心、望救于水火之中者甚切也、自非　天威震动、纶音涣发、以明示天下之趋向、以与天下立命、则四方万里之遥、或犹未能悉　朝廷之德意也、臣愚尤愿　皇上赫然斯怒、伤西藩数千里州县残废闾井丘墟、若与此虏不共戴天也、下哀痛之　诏、明复雠之义、特遣行人。分下山西诸郡县。以吊遗黎之疾苦以慰冤愁于冥漠。以声逆虏滔天之罪以激将士雪耻之忠。尤复布告天下戮力一心。翼戴王畿。誓清边徼。将见生者有所矜、死者无所憾、忠义之士、感奋而兴、智谋之夫、踊跃自効、丰财谷者。或如卜式之愿助边怀慷慨者、或如李广之愿死战、以吾天下全盛之力、御此穷荒有限之虏、虽穷追于狼望之北、勒铭于燕然之巅、直易易尔、又何至束手无谋、骈跪就戮、若此数年之大怯、为逆虏之所轻眇而笑侮哉、是故臣愿　皇上之奋发以锐志也、锐志以建事、则莫先于理财、臣所谓理财者何也、臣闻非常之患、非循常之所能捄也。传曰、视远者不顾近、虑大者不计细、天下安危之所系、而不举天下之财力以从事、臣不知其可也、譬之小民、平居无事、以财为命、节缩奇赢、锱铢必惜、一旦有急、则虽倾赀亦不顾矣、何也、患难切身。而财犹外物也。岂以天下之谋。而反轻于一夫之计耶。今捄目前之患、则兵粮为急、为久远之计、则修边为要、此二者财用之需、何纪极也、闻边军日不聊生、皆尫然而病矣、马皆玄黄而瘠矣、弓矢戈甲皆朽敝、且不堪提挈矣、而何以利用乎、人马一枝。额称三千。调遣征备。动曰几枝。其实有马者仅一千尔遇征发则其二千皆徒行从后。走且僵踣矣。而何以御敌乎。此胡可以不补给也。贼御之门外犹易为力。御之堂奥实难为功。今边墙荡然。虏骑突来。良平无所施其智。贲育无所施其勇矣。此胡可以不修筑也。是故无财用。是无人马也。是无边墙也。虽有将帅。将安为乎。无人马。无边墙。无将帅。则中原实与虏共也。虏独奚为而不至乎。古之称名将者。贵其谋勇。大将以谋畧制胜今之叙功者则称曰官军奋勇争先果若此是致败之道也葢孙吴之不作久矣今之为将帅者。则贵其敢死。何也。既无所恃则暴虎冯河而其势不得不死也当此时而为将帅不亦难乎故曰今日之事财用为急。臣愚请抡选心计忠实之臣数十辈。授以方畧。亲诣各边相度查理。某边如何而修。该费若干。某处该补军若干。补马若干。粮料若干。器械之费若干。合诸边之费。总计若干。于是视费以为敛。量出以为入。计户工二部太仆之所储足充几何。计天下之盐课之榷税足充几何。计顺天开纳之储及各布政司府钱粮之蓄足充几何。其犹未足也。则臣谓天下之富聚于京师。请令输银千两以上者。或授以指挥。或表其门闾。其犹未足也。则请劝借天下之富民。或授官表宅。亦视京师焉。又不得巳则视殷阜之地而量令其助役。亦不为过。务足原拟之数。期以数年底绩之后。而复其常。将见　诏令既下。人将响应。而又复诸边屯田之旧以尽地利。复　国初盐厺之制以来商人。则财用无不足矣。或曰今民困甚矣、借民不以过乎、臣则曰、北虏之患、天下之忧也、输其财孰与亡其身也、况　君父之急、人心所同、是故臣于理财。不欲小小补塞。小小补塞财费而事终不举今之谋国者皆然若污粪土之墙。随坏而随。修。宁易以砖石之资。一劳而永逸也。夫财既足。然后经济有资。而人可得而用矣。臣所谓用人亦有说也。夫天下未尝无才也。语曰重赏之下。必有勇夫。激而后艻中人之性也。一韩信也。籍视之众人。不过为亡卒。汉高登之大将。竟蹙项而诛秦。信非前愚而后智。前怯而后勇也。御之不同尔今诚令于天下曰。凡能灭虏者予之十万金。封之列侯。无爱焉。则奇杰者出矣。他日之奇杰即今日之未尝物色者也而又有功必赏。有罪必刑。谁肯就刑而避赏也。然臣尤有说焉夫今日之用人不可独委之本兵犹理财不可独委之户部也譬之理家。无事之日。酬酢交际。各循其常。士农工商。各执其业。一遇寇侮。则百务并废。大小一心。咸以御侮为事。必济于艰而后巳。今理天下何独不然、臣谓宜令中外百司庶府。咸乘时图几。秉德明恤。其中素怀经济。忠诚勤恪者各许其长辟举或会荐。必得数百人。随才器使。各效其能而又不限以类凡善谋猷长骑射者。许其自献听用。若越勾践之返国也。君臣上下。聚精会神。卧薪尝胆。复雠之外无他图焉则意向专一羣策毕举。虏不足灭矣。夫财有所资矣。人有所恃矣。而臣尤欲定议何也。臣闻难得而易失者几也。难成而易败者功也。事几所会。功业垂成之际。天下人心方尔属望而　庙堂之上一或挠焉则大事去矣凡以持议之不坚也。若郭子仪之在唐、为朝恩元振之谮、屡起屡废、而唐难终不能平、李纲岳飞之在宋、大敌几就禽矣、然或罢以谢金人、或速之班师而宋室卒蹈偏安之祸、此忠臣义士所以至今扼腕愤叹而不平者也、然则人才非用之难也。信之难也。谋议非行之难也。持之难也。顷者若总制大臣方设而随罢。中外骇愕。莫知其繇。及虏既入。始仓皇议复。亦巳晚矣。且事必酌宜。兵难遥度、往见制抚诸臣论奏。边臣论事及审势之言廷臣驳议未必皆中机宜反令人掣肘不若待其效□而后勘其功罪为得也廷臣从中。或悬断异同。此何异于訾对病之药。而欲更其方以为智也。臣愿自今　庙谟既定。终始不移。众志所安。顺从勿逆。利害呼吸之际。无妄生异议以惑人心。成败未覩之时。无辄肆论劾以阻士气。隆阃外之寄。宽文法之绳。有所请也。必若拯溺救焚以应之。虽小挫也。犹益兵给饷以援之。必使其伸缩进退。莫之掣肘。而后可以责其成功。三军之寄。万民之命。惟阃外是听。而吾何所与于其间。吾惟期于靖寇安边而巳矣。使昔唐宋之持议者而出于是。则彼子仪李岳胡为而不成功哉。无使后之视今。犹今之视昔。则臣之所大愿也。葢锐志于始、定议于终、而理财用人、期有成绩焉、大几于焉而决、大业于焉而定、生灵永无涂炭之忧而　宗社巩于盘石之固、何其盛哉、然此实今日之所易致也。前言以赵宋为鉴故此复叙其势力之异思昔宋之天下。自河以北。大半非宋有也。而又丹横行。元昊窃据。女直继兴。敌国四面。兵力寡弱。而韩范张刘诸臣。犹能折冲保障。乘胜挫贼。逮至南渡。自淮以北。又复非宋有也。区区东南。兵力愈屈矣。其臣犹锐意恢复。屡建奇功使其上下一心则宋鼎可以不南而南迁可以不覆也今我　国家、一统全盛、自古所无、而又遇中兴之会、我　皇上大有为之君、当此财力富强之际而臣工乃不能御此一隅之虏、不将为宋臣所笑耶、过此以往、虏势日盛屠掠日广、吾力日弱、所谓虽有智者、不能善其后也、
　　车战事宜疏【车战】
