<!-- { "loadSidebar": true } -->
　　奏为恭陈泰交要务、以定国论、以一政体事、该臣病乞骸骨、伏蒙　皇上特谕勉留、所有一念狗马余忠谨蓄以待青蒲之对、至于国论政体所在、愿与大小臣工、剖心涤虑、以共成荡平正直之治者、请得颂言而陈之、臣幸得与诸臣立不讳之朝、事　明圣之主、以至人无择言、言无择官、皆得扬眉吐气、论天下事、岂非甚盛、虽然言太轻则浮、太烦则乱、太执则颇、太深则刻、就此甚盛中、亦不无大可忧者、臣之所忧、不为臣、亦不为诸臣、独念上下相信、而后政事、可修、相重而后论说可入、今言不巳而渐轻、轻不巳而渐厌使　君父视外廷之论奏如贾竖之争言、因一人而疑众人、因一事而疑众事、上下之际、无复相信相重之意、后虽有忠言谠论、亦将格而不入、此臣之忧也古称有对则争兴、争兴则党立虽　圣明在宥、万不至如前代之党祸、然朝中议论、巳分两岐、恐因水火之争、致成左右之袒、此以彼为邪、彼以此为邪、使天下之士、智力殚于相伺、名望损于相诋、即使一彼一此、一胜一负、　朝廷亦止得一半人才之用、若始于两持。终于两败。不但人才尽坏。亦且国体大伤。此臣之忧也。上有所处分、而下未必服、则其势必争。下有所争执、而上未必亮、则其势必处。处之而仍不服。争之而弥不亮。则处者益处。争者益争。下以忤上为高。上以反汗为耻。上下相激。何事不有。譬之水然、波方起而击之以石则其跃弥高、譬之石然、方出于火、而即沃之以水、则其坏弥速、此又臣之忧也、大抵数年议论、始于相矫、成于相激、事未必平、是以有激、激之一字、即为不平、彼既不平、此复相矫、前弊虽矫、后议复生、故为国者湏规摹先定议数更而难穷法数更而难守事数更而难暏其效人数更而难课其成政事不修。纪纲不振。皆始于此。今习尚巳成、极重难反、既不当激之过颡、又不当峻若防川、则莫若导之使言、而总之使一、窃谓题覆宜慎、听纳宜公、甄别宜先、勘核宜审、向者　皇上尝严出位之禁矣、臣以为此不必禁也、古人所患于盈庭者、第以莫执其咎耳、如使言有归着、事有总萃、则虽盈庭何害、臣请一切章奏、悉下部议是曰是、非曰非、可行即行、当止即止、以言责事、以事责功、卓有执持、毫不假借、使天下议论总条贯而归六部。六部题覆。别白黑而定一尊。嘉言用之足为益。而妄言置之不为损。则在廷议论。更患其少耳。所谓题覆宜慎者此也。孔子曰、君子不以言举人、不以人废言、两者低昂之间、实相为用、乃臣见近来听言之弊、往往不问其所言之事、而先揣其所以言之心、故上之视言愈贱、则下之挟言愈贵、其究也、上不胜下、贱不胜贵而听言与用人、卒两不得其平、臣以为乡有乡评、官有官箴、使其人不肖　朝廷原自有黜陟之权、而何必于听纳之时、逆意深求、如此。自今请一断于、孔子之说、就言论言、不主必贱。就人论人。不主必贵。使士绝踰涯之望。则无所为而言自公。朝开翕受之途。则无所激而气自平。所谓听纳宜公者此也。天下之人品不齐。迹同心异言同行异者。诚不可不辨。然必先用其贤。而徐简其不贤。亟暴其长。而薄责其所短。然后众心愧服。物论自平。乃臣又见近来淹弃诸臣之中。葢有素心驯行。卓然流俗之外者。而或屡推未报。或一斥不复。　朝廷既不尽得真才之用。而天下且得借为议论之端。此所谓推波助澜。澄之愈浊。不若尽捐前忤。以次特表用之。庶几举直而枉自错。忘我而人自安。所谓甄别宜先者此也。　朝廷用舍。多凭举。劾任巳则耳目不广。任众则毁誉易淆。比年以来。几于朝无完人。人无完行。言者以为必有。辨者以为必无。当事者不复穷诘有无。但为调停量处。若其事果虗。则是近在辇毂。犹有不白之冤。若其事果实。则既闻于　朝廷。岂有不行之法。近时法纪纵弛。劝惩不立。人才缺乏。推用不敷。弊率由此。请谕廷臣。以后论人者。须的列年月明指左验。下部查勘。务求确实。实者理法自甘。虗者心迹自白。被言者虗实既定。言之者是非自明。所谓勘核宜审者此也。凡此皆所以导之使言。而总之使一。以至臣所以自处处人者。亦敢闻于　皇上。而并以告天下。以与士大夫更始。夫威福还　朝廷。政事还六部。此先臣徐阶之言。而臣夙所服膺者也。然部臣之题覆。阁臣之票拟。皆共此一事耳。所事一　君。所理一事。岂得自分彼此。唐介有言。今则惟诿于不闻不见以为异日卸罪之地矣身在政府。而事不预闻。即上所问。何以为对。臣既谬在此地。一切政务。岂得全不与知。然事各有主者。亦非臣所敢自擅。大兴革。大利病。当亦不妨商确。就臣所见。未必尽是。各部院参酌。事理题奏。不必尽以狥臣。就部院所见闻有未是。臣参酌事理。请　旨裁决亦不必尽狥各部院。事有可否。事过即休。言有同异。言过即休。总之期于至公至当。共济国事而巳。史称诸葛亮为相。集众思。广忠益。布所失于天下。谓僚属曰。诸君能攻亮之过。则事可立也。臣虽不敏。请事斯语。自今以往。敢谓无过。如其有过。便当与天下明白见之。与天下明白改之。人以平心易气言之臣以平心易气受之。臣素有浅中狷狭之名。未必一旦化而为雅量。顾今事任及身。茹荼知苦。窃以为　朝廷所与共理天下国家者。大臣及百执事耳。心须耳目。耳目须手足。今手足仇耳目。耳目又仇心心与耳目手足相仇而身受其病臣诚不忍以臣等之争。而使病移于天下国家。又诚不忍以天下国家之事。为臣等私事。而使扶持国体。调爕人情之劳反尽委之　君父。且天下有真是有真非。是中有非。非中有是。不讲自明。愈讲愈不明。不争自定。愈争愈不定。故臣愿先自处于不讲不争之地。以成大臣小臣比肩事主之忠。事理之乱。当责之于臣。臣之得失。当付之天下。巳有未当。即当舍巳以从人人有未确。不妨舍人而从理。此外哓哓。苟非有大挠时政。大惑人心者。请一切以诸葛亮之言处之。此臣所以报国家。而忠皇上之职分也。抑臣又自惟臣等。以二三寒士。参预政务。惟藉　皇上之知遇。故其体隆。藉　皇上之明断。故其事举。譬之星然。依天而高。依日月而明。当其上列。则有光芒。及其下陨。与石无异。若使宫禁隔于邃严。威颜违于咫尺虽铃阁之下即同外臣有何机略而能康济有何倚恃而敢主持且君臣相隔上下不交。伏祸隐忧。难以言悉。即　皇上神圣独断。群下莫敢窥。然以此为法。后世必有受其弊者。天下见臣等。备员辅弼之司。而终岁不一蒙接遇。则安得不轻。宫府隔绝。而茫然不知事之所出。则安得不疑。喜怒有时而不测。则乘不测而疑。章奏有时而不报。则乘不报而疑。阁臣处见轻见疑之势。日凛凛救过不给。安能展布四体。以佐　圣政万分一哉伏望　皇上勤批荅。以明　圣断。平喜怒以调群情。时御朝讲。以图政理。而决壅蔽。臣等亦得依未光、奉　隆旨。以尽欵欵之愚忠。若犹政事不修。　朝廷不治。则治臣之罪。以彰其慢。惟　皇上一加意于臣言。臣于前月中。巳进有召见一揭。方屏息俟报。而特恐仓皇造膝之顷。不能尽所欲言。是用窃取周易泰交之义。略陈要务如此。葢主与臣交。大臣与小臣交。当事者与言事者交。皆所与共成泰道。以定国论以一政体者也。臣不胜悚息愿望之至、初九日奉　圣旨、览卿奏知卿为国忠耿、持论公平、大有关于时务政体、系朕躬的、朕巳知道了、其余该部院悉心确议、着实举行、以成荡平之治、
　　答问东事疏【朝鲜兵事】 
　　题今日文书官李禄、口传　圣旨、问朝鲜倭冠、巳于四月十九日离王京、如今巳过一月、如何不见下落、钦此、臣等敢不直述所闻以对、看得倭奴大众、久屯王京等处、其实欲占据朝鲜、渐窥内地、图望甚远、蓄谋甚深、幸赖我　皇上独奋干刚、大彰天讨、各文武将吏、奉庙堂之成算、乘战胜之余威、因而驰遣辨士、说谕归巢、仍间离其伪帅、豊行长清正等、于是群倭势穷胆破、委于前月十九等日、络绎王京而南、今巳行过四五百里、节经廵抚经略等官、塘报皆同、而该部亦巳据之　上闻矣、但昨日又得一报、谓倭虽巳尽数发行、而在路每人徒步担五斗之粮、其行甚迟。日不勾四五十里。又闻自王京至釜山。半路之间。却又停止。此必其真遁也创建土城。塞栅。为久居之计。不知其意何为道远信稀、臣等无凭臆决、然大约不过三端、其一则因入海无船。故暂住傍山一带之地。以便伐木造船。毕后过暑而行。其二则因关白在对马岛。或尚未禀命。不敢轻归。或已经禀命。被其中止。皆不可知。其三则又闻朝鲜人积受荼毒。欲乘此远归。饥乏之际。追袭报仇。臣等窃料倭中必有耳目。因知此信。所以欲行复止。立寨自防。此语斩断凡此皆不与中国之事迟速进止。难于取必。乃臣等独忧我兵怵于浮议。昧于大体。有如见利而动。亦为朝鲜人所为。则不惟自亏大信。其曲在我。抑恐远追穷寇。全胜难期。巳经节次贻书经略阻之。想此时巳到彼中。或可及止也。辄因下问备细陈荅、以宽　圣怀、再惟兵家进退、每决机呼吸之间。今该部见有议撤。召募南兵。及处分缅夷事情。皆关系军机紧急之务。若臣等票拟。未当　圣心。不妨随意转改。若别无商量。乞即赐发下。以定边计。以安人心。伏惟　圣明裁断施行
　　皇明经世文编卷之三百九十四终
　　皇明经世文编卷之三百九十五
　　华亭徐孚远闇公　夏允彝瑗公　陈子龙卧子　宋征璧尚木选辑
　　宋存标子建参阅
　　王文肃公文集二（疏　书）
　　王锡爵
　　疏 
　　请处降倭疏 
　　请减免织造钱粮疏 
　　劝请赈济疏 
　　请宽督办香草疏 
　　请处降倭疏【降倭处置】 
