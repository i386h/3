<!-- { "loadSidebar": true } -->
　　不佞戆愚冐上、废处田间、弃妇逐臣、何敢与闻　国家事、猥承大教、仰见忠荩之怀、杞人私忧、正同激切、曩者西宁之变。片檄可平。今人当知开采之害不知所繇开采为　国家有此虚耗也而当事者欲就李将军之功名。轻发大师。云集坚城之下。罪人未得。而帑金数百万立尽。此一耗也朝鲜之急。偏师可援。而当事者欲就宋中丞之功名。轻议远讨。直抵王京之东。岛寇方张。而帑金数百万。又巳立尽。此又一耗也即此二役。而太庾二百年之积。发竭无余。不此之惜。力图休养节缩补羸济虗。而轻听奸人之言。旁搜山泽之利。中官四出。矿役繁兴。冠葢如云。徒众如雨。山灵震迭。地脉摧残。郡邑绎骚。闾阎荡析。穵掘煎炼。工费浩繁。本末相权得不偿失计所进献。纔若锱铢。于以较向日东征西讨之所糜。何啻泄之以尾闾。而收之于涓滴也。良可痛矣。由前则耗之者罪不容死。由今则开之者讵可胜诛、远迩嗸嗸、怨声载路、葢不独中州之民苦之也、乖气所干、天灾示异、殷忧启圣、庶几改图、乃修省无闻、迷缪滋甚、部寺半皆虗席、台省閴其无人、章疏或下或留、政事愈纷愈舛、日惟贡献是督、籍没是营、宫刑察及渊鱼、店税祸延商贾、而大臣持禄不肯谏、小臣畏罪不敢言、方且藉宫殿之灰烬为幸门、而捐俸以希宠、张边塞之首功为利路、而冐赏以徼荣、则　宗社之大计。邦家之隐忧。谁其虑之图之也哉。
　　皇明经世文编卷之三百九十三终
　　皇明经世文编卷之三百九十四
　　华亭徐孚远闇公　夏允彝瑗公　陈子龙卧子　宋征璧尚木选辑
　　宋存标子建参阅
　　王文肃公文集一（勑谕　疏）
　　王锡爵
　　勑谕 
　　勑谕朝鲜国王一道 
　　拟进征东敕谕疏并敕谕二道 
　　勑谕朝鲜国王一道【勑谕朝鲜】 
　　皇帝勑谕朝鲜国王、李昖、昨者王以大兵驱倭出境、还归旧国、上表进方物、来谢、朕心深用嘉悦、念兹复国重事、不可照常、报闻、今特遣使降谕、仍赐王大红蟒衣二袭、彩四表里、以示朕惓惓、为王遥慰之意、顾朕又惟该国、虽介居山海中、传祚最久、昔在前朝、未沾王化、尚能拓地守险、雄视诸夷、今为我朝春秋贡献之邦、以世世凭席宠灵、蓄养财力、宜益强富、乃近者倭奴一入、而王城不守、原野暴骨、庙社为墟、追思丧败之因、岂尽适然之数、或言王偷玩细娱、惑羣小不恤民命、不修军实、启侮诲盗、巳非一朝、而臣下未有言者、前车之覆、复车可不戒哉惠徼福于尔祖、及我师战胜之威俾王之君臣父子相保、岂不甚幸第不知王新从播越之余归见黍离之故宫、烧残之丘陇与素服郊迎之士众、噬脐疾首、何以为心、改弦易辙、何以为计、朕之视王、虽称外藩、然朝聘礼文之外、原无烦王一兵一役、今日之事、止以大义发愤、哀存式微、固非王之所当责德于朕也、大兵且撒、王今自还国而治之、尺寸之土、朕无与焉、其可更以越国救援为常事、使尔国恃之、而不设备、则处堂厝火、行复自及、猝有他变、朕不能为王谋巳、是用预申告戒以古人卧薪尝胆之义、相勉、其尚及今息肩外侮、再展国容之时、抚疮痍、招流散远斥堠、缮城隍、厉甲兵、实仓廪、母湛于酒色、母荒于游盘、母偏信独任、以阏下情、母峻刑苦役、以丛民怨、庶亢殷忧愤耻之后、先业可兴、大仇可雪、此则断自今存亡治乱之机、在王不在朕、王其戒之、慎之、故谕、
　　拟进征东　敕谕疏并　敕谕二道【东征敕谕】 
　　臣等近日、连接辽东征倭之报、虽喜再战大捷、渐逼王京、然军死伤、亦自不少、仍闻王京近城之地、松林茂密、马不得驰行、水田低洼、人不得用武、加以疫疠盛行、粮草不继、客兵未集、新贼转增、大有可隐忧者、臣等昨得经畧侍郎、宋应昌、谓目前势难长驱巳成持久待时之局。万一师老财匮。军心动摇。恐他变因之而生。东虏伺隙而动是代为朝鲜受兵。而内地无安枕之日也。臣等窃为此惧、因思大兵既发、难便撤回、惟有添兵增饷、以壮士气。布德施惠。以安人心。庶外可令倭虏伐谋。内可令将帅鼓勇。谨僣拟传帖二道一谕征东将士、一谕户兵二部、伏乞　圣明裁定施行、　皇上勑谕东征将士、顷者倭奴猖獗、攻陷朝鲜、朕远惟东人徯后之思、迩切内地震邻之虑、肆彰天讨授金戊往征、莱尔等将士、齐心用力不避艰险先收平壤、再捷开城、朕深嘉尔等之功、所望克日荡平、大加升赏、兹闻天时渐热水潦不收、贼众尚多、城守方固、重念尔等悬车深入、急难全胜、饥寒暴露、疾病死伤、势所不勉朕用是痛心流涕、卧不安寝、巳令所司亟发银十五万两、赍赴军前、从宜犒赏优恤、仍一面行山东等处召商籴粟、方舟而下、一面行浙江等处、征兵选将、分道而前、务使尔等财力有余、得以安心战守、早夷大攵心、永靖边疆、尔等尚亦宜体朕远怀、勉图报称、垂功名于竹帛、流福荫于子孙钦哉故谕、谕户兵二部、目今倭贼大众、占据朝鲜、与辽东接壤、朕以门庭、切近之忧、命将出师、势非得巳、适见经略宋应昌奏称、兵力单弱、粮草不敷、恐有疏虞前功尽弃、你每职司兵食、义当并力一心、共济国事、所有合用粮草、户部一面发银、或从山东海道召商、高价籴买、或就近输运务使东征四五万人、可彀半年之用、兵部一面督催、新调精兵、前往接济征剿、其见在久战伤残、及马兵不习地利者、行令斟酌退回、务使饷可资兵、兵不糜饷早平大寇、庶宽朕东顾之怀、其或彼此互相推诿、以致缓急误事、责有所归、故谕、
　　疏
　　论边事疏 
　　陈东西欵贡疏 
　　定国论一政体疏 
　　答问东事疏 
　　论边事疏【虏情】 
　　奏为约陈安攘定计、以分主忧事、臣于前月卧病中、闻西虏内犯、势甚猖獗、续闻　皇上召谕阁臣之语、所以策虏情边事者、要若破的、明如观火、臣聋龙目余生、知无以仰赞万一、独念　皇上留臣、专为忧虏、而责臣专以分忧、臣虽病不敢不极其愚、虑为　皇上一言、葢臣惟方今文武内外之吏。名实异同之间。与古事相反者三。古谋国之臣无事则深忧有事则不惧故山涛谢安。迄安晋室。以经营之与镇定各当其时也。今则不然。自虏欵二十年来。吏恬卒玩。甲敝戈朽。晏然无复守战之备。及其一旦封豕生心。鸣镝内向。则当事者亡羊补牢。亦犹未晚。而举朝震怖惶。忧止办呶。呶追尤首事。此一反也。古策虏之臣。缙绅守和亲。介冑言征伐。虽各胶柱一偏。然文武随其事任。勇怯量其胆力。庙堂自可折衷用之。今则不然。武官在爨下求安。专籍欵阕之利。文吏在隙中观鬪。争谈出塞之功。贾勇不在边境。而在　朝廷。御寇不以甲兵而以文墨。此二反也。古当机制变之臣。或胡越使之相救。或父子不嫌异趣。今则不然。诸边以彼此支吾为熟套。以日月玩愒为良谋。传相慕要。翕然同风。而独遇缓急重难之事。则隔垣内外。便分尔我。如扯酋一。人。在宣大则力保其无他。在甘肃则以之为诛首。犯边一事。在西人委东则曰尔何不招在东人委西则曰尔何不战皆迯责于巳而嫁祸于人此三反也今经略大臣。业有专遣台谏诸臣之疏。且次第酌行、臣不敢再条便宜。猥渎视听。独前所谓三尺者。乃安危得失之大机。庙堂择之不可以不精。持之不可以不定。而就中紧关切要之计。决当以经营镇定。相兼而行。然所谓经营者。不在临敌倥偬。调兵易将。在知彼知巳。知禽知纵。母示人以拙而巳。所谓镇定者。不在矫情仓卒赌墅清谈。在缓急有次第。措置有精。采。母示人以怯而巳。臣窃观目前跳梁之虏。惟火酋一枝。显然逆天。自弃断断乎不可收拾。若其它或在阴阳逆顺之间。或在观望反侧之际。形状未露。则不妨广布威信以招之。羽翼未成。则不妨多行间谍以散之。虽良平复生于今日。察彼巳之势。审禽纵之宜。其策必不出于此。而臣之所忧者。独恐将吏以忘战之久。而畏事之甚。苟听要挟急图招抚。使骄虏反持中国之权。武吏反袭汉儒之论。则其患有不可言者。故必庙堂气先定谋先审母动摇于流议。母怵愓于近忧。逆命之诛。先首恶而后胁从。驰词之使。先约战而后议抚重悬赏罚。使将官之勇气先振。而后使文吏策其便宜。严责推诿使诸边之血脉先通而后使本兵课其功实经营在此。镇定亦在此。如必以一镇有事使四镇同时树敌一岁有警乃尽掩二十岁保境息民之功尽更将吏。尽绝诸夷。尽扫先庙大臣马文升王琼等老成持重必然之画。则非病臣所敢持空喙而保借前箸而筹者也。方今诸边战士有几习虏敢战之将有几。安攘之计。独有一面推择新将。又一面策励旧将。一面调集客兵。一面招募乡兵。然一时部署。巳觉落落难合。况转饷诎于岁俭。发帑困于国虗、万一诸酋瓦解。该边四面大征。则我之拙形尽露。何以支撑。故臣以为不如且从容寓战于谋。藏拙于巧。威之以先声。示之以不怯。莫遽为张皇自扰之状。其经畧大臣。既奉有　特旨。全付之以诸边重担。则庙堂但当总其大纲。授以大指。如虏久则我之指麾当愈暇。虏去则我之堤备当愈严。虏骄而挟赏。则我之拒捍当愈坚。虏惧而乞哀。则我之牢笼当愈密。而至于琐细节目。隐微情状之间则机关在彼中功效在事后。自当一切宽假。以观其运筹调度之何如。若预掣其手足。而遥制其事权。适足为边臣借口迯责之资尔。今之议者。张文忠云非特不忠亦不智也独引宋人以和自愚之说殊不知彼出关奉虏此开关欵虏彼称南北兄弟为敌国此称臣纳贡为属国。古今强弱之势。原自绝然不同、况彼以积威而致败。此以惩败而养威。有如今日改弦之后。士马诚练。糗糒诚充。备守诚设。斥堠诚谨。则国家之全力。故在持尺一以受降幡。岂亦可与北庭岁币南宋偏安。同日而语哉。此臣所以谬为三反之论。而约以经营镇定之二言。葢欲少省议论。使当事者可以措手。而不欲尽废责成。暂宽文法。使文武同心人人可效死。而不欲遂堕军实。使文武相仗。人人可迯死。惟　皇上留意裁择。臣不胜幸甚、得　旨、览卿奏具见谋国忠虑、边务重大、兵机秘密、湏要临事镇定、及时经营、岂可仓皇纷扰、因循畏怯、这所议着各该经畧督抚等官、查照举行、毋得虗文推诿兵部知道
　　陈东西欵贡疏【东西欵贡】 
　　公此等疏皆凿然而又远谋深虑真能胜于庙堂之上者乎
