<!-- { "loadSidebar": true } -->
　　准礼部咨、为修省事题奉　圣旨、朕仰承天慈下戒、实切戒惧、还待朕行祭告礼、修省着今日始、青衣角带至祭日止、百官勿外示仪饰、须中加省畏、自陈依行、余罢、钦此钦遵、移咨到院、咨行到臣、仰惟　皇上钦承天道、寅畏神祗百凡敬事和民、无所不用其极、宜乎天心格而和气袭、迩者奉先宝殿、乃有震雷之变、都城鼓楼、复有帝火之灾、若此天人不顺应者、臣俛而思之、　皇上宪天之政、如此其至、望治之心、如此其切、今日之灾变、夫岂　皇上致之、意中外臣工、不能仰体　圣心、奉职无状之所致尔、臣谨以今日中外士风臣节颓坏之状、为　皇上陈之以见臣窃位不职、宜先黜罢之由伏惟　圣明察焉、记曰大臣法、小臣廉、古之士风如此、天下乌乎不治、社稷乌乎不安、臣观今日朝野之风、大不类此、廉静之节尽丧、贪污之风大行、一得任事之权。便为营利之计。贿赂大开、私门货积、但通关节、罔不如意、湿薪可以点火、白昼可以通神、是岂清平之世所宜有者乎、在先朝岂无贿者。馈及百两。人已骇其多矣。嘉靖中士多材能乐通変与先朝大臣专重风节少殊矣至末年分宜用事贪黩之风益炽公可谓先见今也动称千数或及万数矣。岂无贪者暮夜而行。潜灭其迹犹恐人知。今也纳贿受赂。公行无忌。岂非士风之大坏乎。大臣贪浊而日在高位。则小臣得于观感之下者。将无不惟利是图矣。京官贪浊而安处无事。则外官被其鼓动饮风者。亦无不惟利是图矣。大小效尤。内外征利。由今之道不变其俗。则在上者日以封殖在下者日以剥削。民穷盗起。而国事日非矣。岂非时政之大害乎。且古之大夫难进而易退。宁自守巳以俟时。无宁违道速化以失已。宁遁世不见知而不悔。无宁热中阿附毁道以求进。葢以其见道明。用心刚。素有所养而然耳。由是人主举而用之。大则可以康济世务小则可以风励时俗。而不失民望焉。岂不有益于国臣观今日士大夫之风。殊与此异。恬退者众嗤其拙奔兢者咸嘉其能。一登仕宦之途。即存侥幸之志。或以谄谀售。或以贿赂求。或以奉承得。甚至一员有缺、各趋权势之门。讲论年资体例应得之故。既定则后讲者或不能得。以是无不争趋走抢而论之。往来频数。阍者厌烦矣。既讲而得。则人咀哗腾谤。虽吏部亦难于处措。故京师有讲论抢攘之嘲。斯人也。自以为得计。而不知有识者之见笑于侧俟、夫恬静者、君子之流也。奔兢者。小人之类也。奔兢者进。则恬静者必退。由是以小人引小人。而　朝廷之上无君子矣。无君子则法揆何由而清。纪纲何由而正。奸宄何由而除。是奔兢之风炽。世道不祥之机也。岂非时政之大蠹乎。仰惟　皇上聪明神圣。允迈尧舜。道源政本。澄清宜矣。而臣下贪秽奔兢之风。至于如此。岂不可大怪耶。臣惟都御史职任。纠劾百僚。振肃风纪。今兹二者官邪风坏莫此为甚。既不能正身格物。使风清弊绝。复不能不避嫌疑以抗疏论列。悠悠坐视。日惟嘅叹致使内外奸贪。公行无忌。纠察何在。振肃何在。由是言之。臣之不职。在庭之臣。莫有踰者。虽蒙　皇上天德包容。不即诛罚。而臣尸禄旷职。罪安所逃。且夫一妇含冤。三年不雨。忠臣下狱。六月飞霜。事乃至微而天应甚着。况贿赂交通。匪人在职。中间事情乖变贤否颠置。害及地方。视之上干和气以召　天变。实臣奉职无状致之矣。伏望　皇上将臣罢止帚田里。别选才贤以端实政、可以责成懋功、可以建立庶政。修省以实而灾变亦可弭矣
　　请辩冯恩罪状疏【请宥言官】
　　嘉靖十四年四月十七日该司礼监太监张钦传奉圣旨、如今天气暄热、两法司并锦衣卫见监囚犯、笞罪无干的放了、徒流以下、并减等议审发落、重囚情可矜疑、并枷号的、都写来看、钦此钦遵、仰我　皇上好生之德、与天同体、臣备员法司、敢不秪承休命、以奉宣德意乎、臣于去冬会同吏部尚书汪鋐等奉命审录罪囚、审得刑部犯人冯恩、犯该上言大臣德政斩罪、臣与鋐等以本犯罪状与律不类、情实可矜、拟以有词再问、伏蒙　圣旨依拟、今巳数月矣、未见刑部再问明白拟奏、今者又奉钦恤之命、臣乃执法之官、若隐忍不言、致使　皇上钦恤之仁、不被于下、厥罪深重、焉用执法为哉臣伏覩　皇明祖训有云、凡官员士庶人等、敢有上书陈言大臣德政者、务鞫问情由明白处断、本注云如汉王莽为相、操弄威福、平地以新野田二万五千六百顷益封莽、莽不受、吏民上书颂莽功德者、前后四十八万七千五百七十二人、遂至威权止帚莽、倾移汉祚、大明律条意亦同此、切惟　圣祖垂训制律之意、虑后世宰执奸邪、暗邀人心、以危社稷故耳、今冯恩所犯情状。揆之于此。实不相类。何以言之、尚书汪鋐掌都察院之日、而恩曾挟私妄劾、及鋐转升吏部尚书、恩之意以鋐必害巳、故先为论列以制鋐不敢发、且波及一二辅臣示其非私劾鋐、畏恩者云贵溪方向用故阴拥之亦未必尔也但评隲举朝大臣亦为失体至于举论尚书夏言王宪等之贤、亦不过假藉言官论列之公、以济其害鋐之私耳、比诸称颂王莽功德、本不相类、臣与鋐等拟以有词再问者此也伏乞　陛下矜怜之、臣又闻之前辈有云、我朝　祖宗以来有三美政。皆前代所不及。不与夷虏和亲一也。不使外戚与政。二也。不以论谏杀言官。三也。夫言官人主耳目也。耳目聪明。不致蒙蔽。则人主洞烛奸邪。万里毕照。社稷之福也。故古圣王之于言官。言善则行。言不善则优容之。所以广聪明而镇奸回也。言官至于杀戮。则台谏之臣。括囊惜命矣。谁复敢犯危而言之。夫奸邪无种乘便乃生使言官畏祸而缄默以自保。此小人得志之秋也。蒙蔽夺其聪明。奸党隐于肘腋。人主孤立而无闻见。岂不危哉。我　祖宗以来。不杀言官大意以此。伏惟　陛下鉴察之、且恩不足惜、关系朝政之大为惜耳、伏望　陛下再敕刑部拟辩律意、与恩所犯情罪、果合与否、再行具奏上请定夺、则　皇上钦恤之仁、不致遗漏而可矜之囚、亦得以被更生之泽矣、
　　修举团营事宜疏【选军惜马操练】
　　臣等窃惟蓄威昭德、人主之大权、居重驭轻、立国之至计、仰惟京师宸居所在、实诸夏之根本、为四海之会极、使无宅中制外之形、焉享久安长治之福、洪惟我　太宗文皇帝迁都之后、京师置七十二卫所。约官军不下三十余万。畿内置五十余卫所。约官军不下二十余万。以外言之。括诸边之兵。不能过此数。以腹里言之。括诸省之兵。不能过此数。圣虑神谋。超轶唐汉。其为居重驭轻之图。深哉邈矣。而不可加也。但平成既久、兵政日弛、尺籍虽存而逃亡罔稽营伍虽具而兵马欠精、是以士卒太减于国初之额、时而逆盗窃发。而反藉力于边方之卒。居重驭轻。厥势安在。言及于此。诚可寒心。臣等猥以庸愚专兹营务、夙夜惕厉、恐负重托、谨以在营切要三事、会同太监麦福看议得卒必精徤而后兵可强。故论选军。马必臕壮而后战可力。故论惜马。兵强马力。使不置之以操练之法。则武禾丸不闲。战鬪有怯。亦不堪于用矣。故论训练。矢乞敕下该部议处将军马钱粮通作一家计筭勿忌夫事权之不一。勿拘夫事例之不合。惟在剂量事情。斟酌时措。要于武备修举。足为国家经久之画。再行具奏　上请定夺。营务幸甚、臣等幸甚、
　　一选军、臣等伏覩大明会典营练事例、节开永乐初年、立五军营、又有三千营、又以大宁山东河南附近卫所、摘拨官军轮班上操、以内卫京师、外备四方征伐、俱属五军营掺练、景泰初、选三大营精锐、分立十营团操、以备警急调用是为团营、每营官军一万余员名、至成化三年、复为十二营、共该官军一十二万员名、又查得弘治十三年十月内为选军给马、预修武备、以防外患事、该兵部题查得团营初选军马之时、京卫八万、外卫八万、其外卫分为两班、每班四万、连京卫八万、共一十二万、其三大营内外拣存官军之数不与焉。臣等会看得即今团营内外官军、虽有十二万之数、而京卫拨去捕盗、巳该五千六百员名、外卫拨去做工及拽木等项、常不下二万有零、虽云暂时借用。而营伍终年空缺。其见操者。中间老弱疲羸不能执兵习禾丸者甚众。较阅之余。巳不堪观。脱有紧急边情调遣。又安望其投石超距奋勇以冲虏哉。及今若不早为设法精选。终是虚应故事、徒靡粮饷、于兵无益、臣等以为营伍不能充实、军士不得精练、其大要者有三、军无定用一也。替役之难二也。隐避之奸三也。何谓无定用。夫军役战胜攻取。须平日养其锐气。精于武禾丸。不以杂役夺其操练。斯志一事专。奋发果敢。直前无敌矣。今团营军士。派之杂差。拨之做工。留之拽木。终岁不得入操。困苦以劳其身。而敌忾之气缩。畚锸以夺其习而弓马之禾丸疏。虽有团营听征之名。实与田亩市井之夫无异。欲其战胜攻取以张皇威武。夫何敢望。何望替役之难。军士类多贫下。吏胥无贿不行。文书到卫。卫吏刁难。文书到司。司吏勒掯。纵是真正子侄。亦须用财打点。方保无事。贫者度日尚难。安能办此。是以终年累月。老弱在营。苟且应役。而精壮子弟。不得收操矣。何谓隐避之奸。团营军士。皆是大营挑选壮丁以听征者。先年多有富实奸滑之徒。畏惧营操出征之苦。买求该营人员。作为不堪之数。拣存本营。未曾选出。贫者不能营干。而常川掺练。富者终岁安闲。得以躲闪。由斯三者。军士所以不精也。臣等伏乞敕下兵部通行议处、差委本部验军官、会同点军科道官员、三大营并团营官军各照各卫真正户口文册、一一挑拣、委果年力精壮者、方许留在团营。中间老病尫羸体貌委琐不堪教练者。尽行革退。有少壮子侄者。实时摘牌替役。无子姓者。发回三大营。其有老病逃故为事久不回营等项。弟男子侄亦要查出照册从公拣选。但系年力精壮。武禾丸颇习。在册有名。及先年欺隐不入册者。即与收补。其内外卫两班轮操官军上班之时。亦照例拣选。仍查照先年团营额数内卫外卫共凑一十六万。备造年貌籍贯文册收照。不许各卫擅自更替。果有事故。方与另补。各营操演教习武禾丸。专备听征之用。其团营杂项差役。并各处做工拽木等项。止于三大营拣存数内拨用仍查照弘治十一年十月内兵部为修武备以壮国威事、题准事例、团营军士、并不得改拨。如此则军皆精壮而威武无不振之患矣。
