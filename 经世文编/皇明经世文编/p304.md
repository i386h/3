<!-- { "loadSidebar": true } -->
　　臣闻吐番为患。自古巳然。故自唐及宋。多重蜀帅。为是故也。惟我　国朝恩德广被、番戎率服、故　国初于群番之中、取古松州而城之。置兵设卫曰松潘军民指挥使司。以控制群番。而离其交合以伐其内寇之谋以为我全蜀之蔽诚得古御戎之上策也。然　国初松城内外地皆属番。为我服役。故有八郎等。四安抚之设。有北定等十七长官之司。其南路至迭溪千户所又有欝郎等二长官司之属。再南至茂州卫又有静州等三长官司之隶。其东路至小河千户所。再东至龙州。则近白马路长官司。而皆受我约束。为我藩篱者也。暨后承平法弛、任用非人、而抚御失宜熟番多叛、而寇我内地、戕我军民、松城四外。皆尽仇敌。而东南二路。仅有羊肠一线之通。左右皆番。朝夕窥伺矣。故景泰以来。添设总兵官都御史。专治松潘。然而四川会城。又设廵抚。彼此牵制。难于行事。以致旧维州之失。竟不能复。董卜韩胡之强。终不能制也然彼时东南二路。犹皆可通。及后事势稍平、去都御史、而分设兵备副使三员、一治松潘、一治迭溪威茂又一治茂州以东、坝底徐塘等堡、路抵龙州、谓之小东路、而住札绵州、参将二员、分治东南二路、游击二员、往来于中、每岁二八月中、松潘总兵、与茂州参将会议一次。松潘兵备会议一次。每会皆游击率兵与偕。军威犹振。番夷犹畏服也。以后因事革去游击、弘治年间、承平日久、都御史潘蕃等廵抚、惟以保守为事、以欺隐为能、军杀一番。则坐以擅杀激变之罪。挑隙于番固不宜避挑隙之名而惟番之所欲亦失控制之势番杀一军。则坐以玩寇失机之罪。由是官军垂首丧气而惟扣粮闭口以赂番或弃其兵械而执农器以为番役矣由是番人得志。日渐骄横。每年班军累死饿死杀死者十常八九。而道途任其邀刼。关堡任其残破。一皆付之不知。边堡有报。则阴中以法。问其来使而实言有警。则按以大杖。而使之几死。后有问焉。则大声对众而荅言无事矣。不幸而事闻　朝廷。则隐匿之罪。仍付之下吏。曰彼不曾呈报也此前人之善为保守。而坐制部台。称为老成也。此南路之所由以塞。而惟东路仅通也。近该廵抚都御史马昊、因人心之愤、采众论之同、而奏　请大征、又不幸而冐险轻进、遂致一败之生月、以废数年之劳、至今边人言之、皆为叹息、然自是番夷。比前稍畏。道路比前稍通。不为无效也。臣与昊素不相识、正德八九年间、臣在江西、昊在四川、皆任兵备副使、皆为地方平贼、昊遇彭泽之知。而荐为廵抚、五六年间、遂至大官、臣被俞谏之忌、而嗾其心腹王泰等拨置宸濠奏臣死罪、五六年间、陷为罪隶、万死得生、今臣幸遇　圣明、复加录用、昊乃因罪罢黜。然访诸四川军民之论则多为昊惜。臣亦自揆才力不及于昊。不敢蔽也。昊事往矣。臣愚窃念四川之有松潘。犹人家之有外藩也。松籓之有东南二路犹人家之有前后二门也不幸前门有火盗之阨。而后门可通救援。若惟一门有阨则阖户死矣。今松潘南路之不通。巳二十余年。所怯馈运之通者。惟东路一线耳。使一有儆。截其东路。则应援粮运。皆不能达。数万生灵。计日以毙。而四川之外护撤矣。不可不为之计也。然马昊以欲通南路而败。今臣复以为言者。区区之忠。不敢自为身计。而上负　朝廷。下误地方也。然以昊之才不能通此路。审知彼巳之言不敢轻试者力实济于事也而臣欲通之者。昊惟有才常得意而轻试其所长臣惟不才常受阨而欲善用其所短也臣自被　命以来、七月在途、每蜀人宦游于彼者。辄访蜀事。比之汉中。遇边人避难于彼者。备访边情。入疆以来。又多询访。事葢得其一二矣。大抵番虽强恶。而种类各分。每塞多者不过千人。少者不过数十。其势不相统一。其情虽贪利好杀。而犹尚信可驭也惟其山高地势险甚。而吾人少。入其中。不能知其地利。又惟大举征剿。则彼闻风惊惧。急则相保。虽仇亦睦。虽逆亦顺。而相率旅拒。诱我深入。必为所陷矣。就使胜而多杀。彼或逃死。而出投外番。相合为一。或成唐末吐蕃之势则又非　国家之利也若专抚之而威不立则彼恬不知感。而益肆侵侮每岁官军饿死累死者反多于战败被杀之人往事可监也。臣闻其事要在乎威信兼立、抚治兼施、而欲威信之立、抚治之善、又在乎用人才、添兵将更赏罚、足财用、四者而已、四者既得、谅在一二年之间、南路可通、而番夷自戢矣、今访得南路松潘该管西宁十七关堡道路一百二十余里、久巳废塞、近该兵备副使胡澧等、因番夷信服之势、渐巳修通、后因兵部奏改本官别用、不敢任事、而又被劾行勘、且避副总兵张杰之害、退居小河、人心遂懈、仍复废弛、迭溪管新桥等四堡、道路五十五里、止因近年都御史马昊、征剿松番、番蛮聚众、要来攻堡、诸军畏怯、撒入迭溪城内、遂尔废弃不久、以此而观。南路之复。势亦非难也。要在乎兵备总参之得人耳。臣所谓用人才者其意在是。今松潘兵备之有胡澧。葢千百而十一者也、莅任五年以来、内军外夷、一皆信服、其抚剿亦多成绩、节巳奏闻、惟其为人直巳自信、处物多乖、是以同事不合、而当道屡劾、今其所劾事情、臣巳勘明另奏其余兵备、则皆清修俊雅之士。用于内地。任以他官。则皆良才。或有俊望而用之于边则非所宜其若堪为兵备者。惟欲胆勇阔畧。而有权变操纵耳。人才各有所宜。非有所优劣于其间也。新任松潘副使江文敏、臣虽不能深知、然闻其人亦有才力、至于见任松潘副总兵张杰、初任亦可、后因结交权奸、钱神得势职升都督、任加镇守、乃敢公然剥害军士太深、欺虐同官太甚、内军外夷、悉皆怨畔、如蒙　圣恩轸念边方重地、　特勑吏兵二部计议、将胡澧录其年劳、升任本司按察使、比照先年赵吾欠陶鲁、近日吴廷举事例、令其仍管松潘兵备、江文敏若到、则乞改任威茂、其见任威茂兵备副使吴希由、则乞念其守边年劳巳深、改升他职、至于武臣、则张杰巳与松人为仇、不可复留在彼、又恐远推一时难到、或将参将王伟、就近移管松潘、芮锡移管小河、各仍旧职、则地方庶乎得人矣、臣以地方事重、得人为急、非敢擅为纷更以挠选法也所谓添兵将者。非欲如近岁征番添调十三万之军也。伹欲如往年。仍设游击二员。今巳有曹昱一员矣、止望再添一员、与曹昱各选领精兵二千、或正军不勾、则抽选余丁凑补、各待天全高珙事宁之日、令其常在会城就粮屯操、照依往年旧矢见。不时轮往松潘廵察。以振扬威武。使番人惯视帖服。后有兵入。亦不惊扰。每岁三路兵将相会。或臣往廵边皆令护从。以后不拘松潘他边有儆。或腹里草寇生发。量其事势轻重。轻则止调一员。重则臣率二员。朝报夕发。早行扑灭。其与仓卒调兵。一时难集。以致夷虏得志远偱盗贼延久滋蔓者不侔矣。或虑添兵则添粮而病民者。非也。今边运路涩。每石脚价费三四石之多。使其添兵势强而二路兼通则粮运所省脚价之费勾食新添二千之军更倍矣所谓更赏罚者。以赏言首级论功。非我　国初旧制也。两军相敌。当先格鬪者。手眼瞬息不得差池。何暇割首。使其取首则再不能战。而为敌所乘。则为后军所争夺死矣。故首级非我大胜。彼大败奔远不能割。然兵者多非杀贼之人而又或杀巳降。或杀良民。或偶得单行之贼被虏逃出之人。而割之者多。非真功也。公以江西奏宁藩事被诬故谪戍辽东臣在辽东充军、见一都指挥连射二虏下马。而为夺首级者所击。重伤回死。彼大吏犹然也。况小卒乎。贫军奋使杀贼。大凡军士立功多不愿升官止欲当时领赏而赏不时给故多卖功与人止望得赏衣食稍足耳岂望升官也惟论首级升官。故杀贼者不能取首。而得首者又为势要所夺。又或因争首级自相蹂践而为敌所败。此边人之大恨。兵战之大患也。臣昔在江西。见他军以取首为功者。多被贼诱杀其胁从老弱数十。争践割首。而剧贼乘之。覆军获将。皆因此故。彼时臣领民兵。权破旧格。止令先锋破敌一人。赏银十两。以次二人各五两。其余每杀一人。赏银二两。实时分给。不论首级诸兵大喜每战全胜。而量令割首三五百解验。以与提督纪功了人事其余横尸满野。推致江流。不令尽割。以恣势要之贪冐。费　国家之官爵也。以罚言。边例交锋。伤虏四五人。即问充军。杀虏十名口以上不报者止降一级。轻重甚是不伦。又或两军对敌。胜负相当。杀伤相抵。损军之令名贤多奏开豁而问刑条例想未删除故轻重不能一槩也我军被杀指名可验杀彼之人不能取首不得论功亦问前罪故今边将惟以退缩保守为事。而乡民任其杀虏上下相瞒。惟事欺隐而巳。甚者被虏之人舍死逃回边堡。以其先时失报恐被查究而遂杀之尤可痛也如蒙　圣恩、特　敕兵部、更定赏罚之格、惟严隐匿之罪、其两军交锋、而杀伤相抵、不曾割取首级、抚按明知回奏者、不问其罪、其有失备、力所不及、虽被杀虏二十人以下、亦不问充军、其若力可敌而不敌、虽失四五人、亦问充军、至于兵力相当、退缩败战、及拥众自卫、纵贼深入、而又不能击其惰归、以取胜者、但被杀虏数十人之上俱问失机其战胜论功。止凭廵抚兵备查审众证。某人设策。某人当先破阵。某人杀死几人。皆听廵抚官量情。实时给赏银两。不必论功升官其有三次设谋。或当先破阵。或一起连杀五人之上。勇力出众者。方保升官。其若廵抚总兵失事、扶同隐匿不报、或冐功赏其所私者、却问重罪、如此、则庶几赏罚当。而人心思奋。　朝廷亦不致多费官爵矣。或此例不可行于各边、亦乞止行四川地方、幸甚、所谓财用足者有三、一曰军饷、二曰赏番之需、三曰赏功之费、四川布政司累年管粮官未得其人、将各边粮通派各州县。各州县又通派各人户。以致一州县之粮。有该觧七八处。一人户之粮、有该纳五七仓者。又以道远番截。而人户势难亲输。势不得不交与里纳。包与揽头。而或买虚串于官攒。及后里纳揽头官攒侵欺事发。监死无追。势不得不累人尸重赔。此四川通省之民。岁果于边运。而在边粮饷。恒患不足。军士日无常饱。臣今备访民情道路巳有计处、要令各户之粮止纳一仓各州县之粮止解一处。民运省便。军饷易足。惟待布政司有管粮官。即与定画施行外。至于赏罚之物。初然廵抚讳言有此。付之不知。而尽克军粮。后虽官给。而亦不勾三分之一。其余仍扣军粮。近据威茂兵备副使吴希由、查报迭溪年例赏番、该银四千九百余两、官惟给银一千二百余两。余皆军办。即此可例其余也。至于有功军士、旧皆奏　闻行勘造册回缴、以俟升赏、或今年不得勘明、或遂隐没、而悬赏待士、人皆不信、今欲抚治番夷、赏番赏功之物、皆不可少、伏乞　圣恩、宽臣文法、使臣不避嫌疑、多方设法、而措置财物、贮边应用、至于屯塩商税等事、亦乞听臣革弊任人。而务得实用。昔宋臣张浚治蜀、有赵开善理财、余玠治蜀、以王惟忠治财赋、臣虽识陋官卑、不敢僣拟先哲、然而误蒙擢用、任当其事、安得开与惟忠而任得其济也、所谓善抚治者。大率以信为主。决不可失。而恩之与威。则并施迭用。使我兵备总参。既皆得人矣。由是使召各番寨首。令其各报所统番人名数。与之定约。每岁赏例。番首若干。众番若干。或岁或时。皆有常数。要在比前总筭稍优以慰其心其熟番为我守保送粮者。尤当加厚。或给口粮。或倍常赏。慎不负其劳。失其心。而使怨畔。官给则为守法私索则为弊端至于平日索要官军接遏过午送路等酒。过觜买路过班等钱。一皆禁革不许番人私索于军亦不许军人私送于番因而告之曰。我岁赏尔。尔当为我各守地方。而与我军和处。以拒绝生番之来扰。今后我军无故而杀尔番。则重问其罪。而仍照俗赔偿。尔番若上道抢掳。或入堡诈勒。我军杀之勿论。其若刼我财物。杀我军人。则依我　国法。必欲斩首示众。由是后有犯者。则令通事告其寨首曰。尔寨何人背信作恶。尔宜查送出官。我则常赏如故。得其人。则就显戮于境。以警其余。其若不肯送出。则绝其常赏。其若怨畔侵扰。则明告共邻寨曰。某寨背信作恶。我欲征之。尔各寨能斩获一人者。赏银若干。若能为我共威其寨者。土地财物皆尔所有。我仍重赏。或奏保尔官号。彼从征伐。亦惟按兵把路以防御之。慎勿与共征以防其诈诱。其若不征。则我令游击二军。益以各卫所军士困之。有隙则速剿之。仍要抚谕其邻寨勿使惊疑决不可普征决不可贪功失信其征也。今日得利。明日即止。一战得胜。再战勿行。使彼知一人之罪不累众人一寨之恶不累众寨而帖然信服。而又振以兵威。啖以赏利。使之助我修堡。通我旧路。直易易耳。南路尽通。而将其平日坐觜架梁要害之处。或凿开或立墩于上。使我军瞭望而更视其堡小路近者。或并之使力全易拒。其有旧堡在绝境之外。势孤难援。原无土地人民。守之无益于事者。则撤弃之。由是使松潘南至茂州。东至埧底。埧底东至徐塘。以达龙州。龙州西北至小河。小河西北至松潘。常使官军往来相援相通络绎不绝。彼出此归。此出彼归。使不知其多少去留而威益振。由是粮运易通。而财易足官军得粮不费。遇番敢敌。而气益壮。循是守之。百岁无虞。全蜀得庇矣。抚治之策、臣愚以为计不出此、然必前四者之备而后可行、四者之中、用人为要然臣又闻古之任人、必先敷奏以言、而后明试以功、言虽可用、其功尚难必成、言不可用、其人决当废黜、臣以罪废庸愚、误蒙　圣恩擢用、委以全蜀重地、今日冐昧言此、葢亦敷奏以言也、
