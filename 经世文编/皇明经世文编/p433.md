<!-- { "loadSidebar": true } -->
　　皇明经世文编卷之一百八十五终
　　皇明经世文编卷之一百八十六
　　华亭徐孚远闇公　陈子龙卧子　宋征璧尚木　彭宾燕又选辑
　　杨澄清通侯参阅
　　霍文敏公文集二（疏）
　　霍韬
　　疏
　　禆治疏
　　议处黄河疏
　　为新建伯讼两广功实疏
　　哈密疏
　　天戒疏
　　禆治疏【法祖】
　　臣窃见魏相在汉、屡陈先朝故事、以禆时政、宣帝悉举行焉、汉治中兴、葢嗣世贤君。恒法式祖宗。辅世大臣。恒率由旧典。惟奸臣暗君乃阴坏成宪。且凡创业之君。其自立甚艰。故为虑甚远。其洞察物情甚熟。故立法甚精文敏练于本朝故事每以法祖磨拂当事惟其立法甚精故律下甚严惟其律下甚严故臣下多不便惟臣下多不便。故虽不敢显毁旧典。惟阴坏暗废。日消月磨。祖宗纪纲。遂荡焉无存。不幸奸臣浅智。当权用事。遂敢肆恣无忌。号于人曰。祖宗之法。草昧之初。权宜之智也。非治平之时。所宜用也。此言出而天下惑矣。真谓祖宗诚不足法矣。故凡暗废祖宗之法者。皆乱臣贼子之渠也。且汉高帝御戎马定天下凡五年。在位凡十二年。谓庶事草创犹可言也。自今观之。汉之嗣君。矢见模器局。率莫有过高帝者。则汉人轻议祖宗者。罪巳不可赦矣。矧我　太祖皇帝以二十余年勤劳。乃定天下。以三十余年御极。乃定治体。凡立法度。俱精思累年。所以为天下万世虑者。至周备矣。惟宣德正统以后。遂渐废坏。循至迩年。　太祖之法。所存者葢无几矣。今不复　太祖之法。可以致隆平者。臣未之闻也。故今有言　太祖之法难行者。非愚则奸。其迁延退托。不肯奉行者。即不忠之首也。　陛下欲知羣臣忠邪。默察此足以定之矣。　太祖旧章臣未得悉陈、以祖宗事参合时事此最得起敝要策谨录一二切于时政者、及近年行令有合　太祖者、为例以献、伏望　敕下该部、次第举行、仍查臣所未举者、以渐修复、即图治致理之大端也、诗云不愆不忘、率由旧章、孟轲曰遵先王之法而过者、未之有也、臣待罪翰林、职司献纳、谨具本开坐赍奏以闻、
　　洪武二十七年令　命工部行文书教天下百姓、务要多栽桑枣、每一里种二亩秧、每一百户内、共出人力挑运柴草、烧地、耕过再烧、耕烧三遍下种、待秧高三尺、然后分栽、每五尺阔一垄、每一百户、初年二百株、次年四百株、三年六百株。栽种过数目造册回奏、违者、全家发云南金齿充军、
　　臣谨按此令、今于陕西山西北直隶山东最宜举行。京城渠路。及边境地。宜多种柳树。可以作薪。以备易州山厂之缺。臣再按六朝南宋偏安江南。岁用仰给江南。不得巳也。今　神京北巩。以控舆服乃六军万姓。仰食江南。甚非策也。万一漕河路梗南土饥灾。则将安仰给乎。是故兴治北方水利。劝课北方农亩。栽种北方桑枣固本足用。先防不虞今日至急务。也。
　　永乐元年令、　命宝源局铸农器、给山东被兵之民、
　　臣谨按陕西山西北直隶边境。若提督廵抚都御史。能尽查各边总兵总镇指挥千百户名下私役军伴舍余。退回卫所。各安生理。以力农亩。复设法招聚游民游僧。百家为里。千家为堡。耕边境荒地。仍行此令以给农器。数年之后。边地可以尽辟而耕也。
　　宪纲、　一农桑乃生民衣食之源、仰本府州县行移提调官、常用心劝谕农民、趁时种植、仍将种过桑麻等项田亩、计料丝绵等项、分豁旧有新收数目开报
　　臣谨按此乃廵按御史急务也、今则徒为文具而巳。实心举行者。未见其人也。故今廵按御史。旌举行令。何曾称某守某令。兴过若干水利。劝课若干农桑。惟取其捷给捷步。善奔走阿谀者。即为贤能耳。廵按所以失职。民生所以寡遂也。乞　勑都察院举行。其在陕西山西河南北直隶。尤为至急。
　　洪武二十七年令　遣监生及人材、分诣天下、督吏民修治水利、
　　臣谨按　太祖时用人不拘一途。故监生人材。即可举用。而委以民事今则守令乃其职也修治水利宜专责守令。选用守令。尤宜专责吏部。近年添设水利劝农等官。则守令遂失职。官愈多。弊愈甚矣。
　　诸司职掌、　凡各处闸坝陂池引水可灌田亩、以利农民者、务要时常整理疏浚、如有河水横流、泛溢损坏房屋田地禾稼者、湏要设法、堤防止遏、
　　臣谨按此　令宜行于陕西河南山东地方。凡河水经流州邑。得贤守令。相其机宜。开凿沟渠。引为陂堰。不惟可兴水利。以灌农亩。亦可分杀河患。不致横溢。
　　洪武二十七年、　敕谕凡天下陂塘湖堰、可潴畜以备旱熯、宣泄以防霖潦者、皆因其地势修治之、勿妄兴工役掊克吾民、
　　臣谨按　圣祖敕谕。所以体悉吾民情者至矣。其因地势勿妄兴工。又在守令相时处宜。难以一定拘也。
　　诸司职掌、　凡内外大小军职衙门官员、俱有额数、
　　都督府
　　左都督　　　　　右都督
　　都督同知　　　　都督佥事
　　留守司
　　正留守　　　　　副留守
　　指挥同知
　　都指挥司
　　都指挥使二员　　都指挥同知二员
　　都指挥佥事四员
　　卫
　　指挥使一员　　　指挥同知二员
　　指挥佥事四员　　卫镇抚二员
　　所
　　正千户一员　　　副千户二员
　　所镇抚二员　　　百户十员
　　仪卫司
　　仪卫正一员　　　仪卫副二员
　　典仗六员
　　臣谨按此　太祖皇帝安定宇宙。建设军职之额数也。自后军职升授渐多。军官既多军额乃愈损此卫所之极弊也卫所原额。不足以容。乃有见任带俸之别。历年愈久。员数愈多。遂至带俸官员。不知加几倍于原额。伏望　敕下兵部。先计在京在外。原额军职衙门几何。大小职员几何。今日比旧倍增几何。先具简要揭帖呈上　御览。然后可集廷议。为善后之图也
　　洪武二十七年令　子弟未及二十岁者袭职、至年二十乃比试、年及者、即与试、初试不中、袭职署事、食半俸、二年后再比、中者食全俸、仍不中降充军、
　　臣谨按　圣祖此令。于军职虽行世袭之制寔寓考试之典故后之有功者可以升授而不才者可以汰减万世不易之法也。今之袭职者。率纳赂权贵。乃行比试。虽乳臭小儿。亦无比试不中者矣。此军职所以冗滥材力忠勇者无途自进也。故比试之制。在今日尤宜举行。仍严纳赂之禁。乃弊可革。
　　永乐十八年交址平、　太宗皇帝问曰、升赏孰便、尚书夏原吉对曰、赏费于一时有限、升费于后日无穷多升不若重赏、上从之、惟升元功、余皆班赍有差、省军职之半、
　　臣谨按克平交址。辟士服远大功也。犹止赏赍而巳。再按景泰六年令、浙江福建杀贼官军、获功五次。至七次者。升一级。天顺元年令南方杀贼二十五次。至三十九次。斩首三颗擒贼首一二名。及阵亡者升一级则知祖宗极慎升级。所以鼓舞忠勇也。迩年奏捷者与奏带者。缉获妖言者。捕获盗窃者。皆巧立名色以冐升职殊去祖宗之制远矣。此军职所以益冗。末流益不可捄也。非大圣人在位。孰能振而救之
　　洪武二十四年令　天下生员兼读诰律、
　　臣谨按今生儒俱不读诰律。以故出仕全无实用临民莅政。以吏为师。科场五判。以律命题。柰士子多记诵旧本。以图侥幸、今若立法。行天下学校考校生员。俱先默写大诰律令。或大明集礼等书内一条。或拟作一款。或拟策题错为问目。则人无不读诰律者矣。
　　教民榜文、　一民间子弟十八岁者、或十三岁者此时欲心未动、良心未丧、早令讲读三编大诘、诚以先人之言为定、使知避凶趋吉、日后皆称贤人君子、为良善之民、免贻父母忧虑、亦且不犯刑宪、永保身家
　　臣谨按教民榜文、及御制大诰等书、皆　圣祖训敕天下。拳拳至意。天下臣民皆得熟读敬守。真可以寡过矣。今则非直百姓不见此书。虽学校生儒见此书者亦鲜也。伏愿　敕下礼部、将　圣制各书、各刻一本、颁各布政司翻刻颁布学校里闾社学、实嘉惠臣民至幸、
　　洪武五年令、　给僧道度牒、僧录道录司造周知册、颁行天下寺观、凡遇僧道、即与对册、其父兄贯籍告度月日、如有不同、即为伪冐、
　　臣谨按　圣祖此制虽处僧道实防奸伪。葢天下治平。正人在位。正道大行。即妖恠不作。妖术不神。惟天下不治。邪人在位。邪道大行。即妖恠乃作。妖术乃神。汉之衰也。张鲁以鬼道惑众。遂倡大乱。今张真人其裔也。元之衰也。妖僧称弥勒佛持世。诵白莲教。亦乱天下。今各省游方僧其裔也。葢闾里细民。生长良善。无有作奸倡乱者。惟僧道两教。尝以扶鸾祝圣呪水书符作小术以惑愚俗。一旦倡乱。即称天兵。或称神助。愚民乃靡然从之。而天下遂大乱。是故我　圣祖皇帝深鉴其弊。凡僧道俱从僧录道录司造周知册。故凡僧道必有籍贯。有父母宗族。有所系恋而不敢倡乱。又每府州县只一寺。则作奸倡乱者。自易觉察。此　圣祖远虑。鉴万世而立法。不可忽也。此制正统元年一举行。今宜严行以防奸乱。
　　六年令、　各府州县止存大寺观一所并处其徒择有戒行者领之、若请给度牒、必考试精通经典者、方许、二十八年、奏准天下僧道赴京考试不通经典者黜还俗、
　　臣谨按宣德元年、令考试僧道、礼部会翰林院礼科给事中会考、今僧道多贫民儿男。难于资给。倘申此制。清理释道以防奸宄。惟行廵按御史。会提督学校官考试。实便僧道之贫难者。
　　二十四年令、　凡各府州县寺观俱存宽大可容众者一所并居之、不许杂处于外、违者治以重罪
　　臣谨按此制所以防奸乱也。南方之僧多与民杂居。淫秽之行。尤坏风化。是故　圣祖定制。府州县只存寺观一所。非惟防乱源。实严风化也。永乐时山东妖尼号圣姑。倡言剪纸为兵。愚民从之。遂杀数万人。五台山妖人正德年间倡乱。攻破州县。葢百姓众聚。官司即觉察。惟僧道相聚。动称诵经劝善。故官司不察。及徒党既众。动至大乱。汉时张角三十六方一时并起。每方数万人。汉遂不救。其祸可鉴也。故州县不过一寺。实防乱源也。非直严风教而巳
　　永乐六年令、　军民子弟僮奴自削发为僧者、并其父兄送京师发五台山做工、毕日就北京为民种田及卢龙牧马、寺主僧擅容留者、亦发北京为民种田
　　臣谨按奸人避罪。多削发为僧。及懒民不力田亩亦削发为僧。故凡僧道盛者。王政之衰也。我　太宗皇帝深鉴其弊。凡子弟擅削发为僧者。俱发北京种田则不惟边方可固而贫民亦得所也
　　景泰三年令、　各处寺观田土每寺观量存六十亩为业、其余拨与小民佃种纳粮、
