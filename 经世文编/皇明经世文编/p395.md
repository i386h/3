<!-- { "loadSidebar": true } -->
　　一速船料、以免误运、据湖广江西等总运粮把总刘节等呈称、漕例十二月驾船赴水次领兑、则造船必先于九月给料、十一月造完方不误兑、近年军民料价、多不依时派征、延至次年二三月、或四五月、始得给领打造、又湏五十余日乃完、是未装运之时。而过淮到京之限巳违。甚至有六七月、尚不给领者、往年粮多折色。船有减存。迟造一二。尚可支持。今年全运本色。尽数用船。岂容停缓。负累旗军。或揭借债负。或鬻儿变产赔造。甚至弃粮迯避。湏帮官员无计可处。或将粮米加派别船带运。或那借官银收买民船兑装。苦不胜言。呈乞议处等因据此、臣等切惟漕运必资于造船。而造船必先于办料。故官军三民七。军卫有司出办之例。近来各掌印征料官员。多不以运务为重。任意因循。不惟拖欠、或遂侵那。致误造船。遂稽起运。而住俸问罪降级。独归运官。彼无干预。夫患不切巳。是以视如秦越而漫不加意也。误运之端、实由于此、合无通行各该廵抚都御史、无廵抚处者、行廵按御史、严督各该司府州县卫所、各将年例军民料价、预为派征、务在上年九月以里给发、若征收未完听将在库别项官银借给、候征完补还、如有违慢、十二月终不完给者、将府州县卫所收料官住俸、正月终不完给者、府州县卫所各掌印官住俸。收料官仍革去冠带。首领官吏提解漕运衙门问罪。延至四月终不完给者、都布二司、并府州县卫所各掌印、并催料收料官、一体参奏提问府州县卫所官降级、文职起送吏部别用、军职发回原卫带俸差操。中间若有侵那等项情弊、从重究问。比照迟粮事例。载在议单永为遵守。庶法例严明而料价早完、船造及期而粮运不误矣。
　　一均法以济造船、查得各总浅船南京中都江北山东遮洋卫所造于淮安清江厂、湖广浙江江南江西各造于各该处所、及查议单内一款、淮安清江厂管厂指挥千百户等官有犯、比照运粮事例、听漕运衙门提问、若犯该充军为民降调罪名、问完奏请发落、此惟以淮安清江一厂官员载在径自提问之例、其湖广浙江江南江西各造船指挥千百户等官。未经议及、切缘造于淮者。漕司朝夕得以觉察。且有提问之例。故各官有所警畏而不敢慢。至于湖广浙江江南江西各处者。既从其便。又无提问之例。是以委官无所钤束。全不畏惮。往往作弊误事、如今岁镇江卫委官指挥张儒、千户李希贤、侵费料价、躭误造船、稽迟粮运、足为明鉴、且各处虽去淮稍远、而造船皆漕运之急务、事当画一、今淮安清江厂官员有犯、既许其径自提问、而他处管厂官员违法、湏待参提、不独事体有偏、抑且人心玩愒、合无将湖浙江西江南等五总、但系考定、或委管造船官员、自指挥以下、有犯照依江北清江厂事例、径自提问、补入议单、庶漕规振举、人心畏服、而造船不误矣、
　　一均行粮以济攒运、据遮洋运粮把总江川呈据所属定边等卫运粮千百户于江等呈、备旗军王钊等告称先年本卫并神武中、及通州左右四卫、天津等三卫、德州并德州左二卫官军、专兑山东德州水次粮米、运赴京通二仓上纳、号曰北直隶总。设把总一员管理。自德州水次至张家湾。水程不过七百五十余里。又系一水之地。每军关支行粮二石。颇彀食用。后于嘉靖三年、议将北直隶定边等九卫、欲用此摠为海运之地故改名遮洋也改并遮洋总、每年驾船前往小滩镇领兑、河南山东二省粮米复自小滩镇运赴蓟州仓上纳、往返水程约有三千三百余里。道路窵远。难于转输。完限巳蒙改拟行粮尚未加添、切思本总旧运长淮泗州等卫、每军行粮二石八斗、钊等水程、比伊不甚相悬、行粮乃少八斗、及思山东总下临清等卫官军、运纳京通、俱支行粮二石四斗、钊等水程、较彼加倍、行粮反少四斗、实为不均、告乞转达议处等因、据此、臣等窃惟行粮有多寡。葢以地里有远近。立法之初。参酌适宜。固不容改但今各卫改入遮洋。往返程途。比昔增远。故完粮期限。先巳具题更改。所支行粮似应添给。合无将定边等卫官军行粮、比照临清等卫事例、关支二石四斗、改载议单、通行遵守、庶官军足食、事体均平、
　　一添设闸座以益粮运、据湖广蕲州等卫运粮指挥李绪等、呈称天津相距通州、河道约有二百余里、内多淤浅难行、粮船到彼。挨过一浅。动经旬日。或百夫并力牵挽不停。或四散雇剥。纷然争竞。近年觅船尤难。不得巳阑借回空浅船剥运。动经一月。甚至四十余日。始得抵湾。以致粮纳躭迟、船回阻冻、议者应于漷县河西务杨村地方。各建闸座。若遇水小。则随宜启闭。免盘剥之劳费。若值水大。则开月河而行。所费工料。动支太仓。扣省由闸银两。庶一劳永逸粮运甚幸。臣乞议处等因、据此臣等议得前项河道。水势消长无期。沙淤浅阻不一。每因盘剥。遂致躭延。为害实深若设置闸座。蓄水行舟。为利甚大。但地势水势。犹湏详勘。切见通惠河开复之初。亦或有难之者。及其功成事济。浮议始息。乞敕该部会议、合无择委习知水利官员、亲诣彼处督同管河等官、逐一踏勘、如果事体相应、公论允合、就便估计工料、修建闸座、亦利运之一端也
　　皇明经世文编卷之一百六十九终
　　皇明经世文编卷之一百七十
　　华亭徐孚远闇公　陈子龙卧子　宋征璧尚木　吴培昌坦公选辑
　　宋存标子建参阅
　　漕抚奏议二（疏）
　　马卿
　　疏
　　河道迁改分流随宜防御疏
　　攒运粮储疏
　　河道迁改分流随宜防御疏【开治运河】
