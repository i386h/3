<!-- { "loadSidebar": true } -->
　　君天下者、贵乎采众言之善、而采众善者、贵乎尽力行之功、故尧稽于众、而舍巳从人、舜察迩言、而用中于民、禹拜昌言、而方懋厥德、汤若先民、而日跻圣敬武王受丹书之戒、致慎德之功、是皆采众善而力行者也、故能致世太平、享国长久、伏覩　皇帝陛下、即位以来、招延贤俊、容受直言、其与前代帝王致理之意、葢一拨矣、惟在力行之可也、且羣臣进言、有系百司之分理者、有系　圣躬之力行者、如整军除寇守御馈饷皆百司所当分理、至于亲经筵以讲圣学、谨德政以惇化本、此则　圣躬所当力行者、臣闻苦药利病、忠言利行、伯禹戒舜有曰、无若丹朱傲、慢游是好、傲虐是作、伯益戒舜亦曰儆戒无虞、罔失法度、罔游于逸、罔淫于乐、是皆谨德之功保治之要也、夫舜圣神文武、重华恊帝、其德之盛、可以无加矣、其治之极、可以无忧矣、而犹戒以谨德保治如此、则凡图舜之治者、其可不加慎乎、今羣臣所进、虽不及禹益之嘉言、亦当今之切务、　陛下诚能取其善者而体诸身、则必光大有裨益于　圣德矣、近年以来、星变累见、桃槐冬华、黄河泛溢、海水迭啸、此皆上天谴告、有司尝以上闻、　太上皇帝虽自抑畏、天变未消至于北征之时、大臣切谏以为不可、而卒莫从、臣以为若平昔因灾异之言、而严修德。听臣下之谏而免亲征则安有今日之患哉。今天下臣民、以　銮驾未复、痛恨之深、切于肝肠、入于骨髓、所望者、惟欲　陛下励精圣学、懋昭厥德、以慰　四圣在天之灵、以承　太上皇帝之统也然而今日之务、在于外攘虏寇、内安民而巳、外攘之功、既无不举、内安之政、岂容少缓、臣近捧诏陕西四川水陆往还、万八千里、得见民之所以疲政之所以敝者。实由内治之未修也。臣叨居侍近、不得不为　陛下言之、谨条十二事以闻、一察吏治以示劝惩、每岁各处巡按御史乞差二员、其一留守三司、其一廵历郡县、一抚流民以防奸宄、各处流民、听其游食所到郡县、拨与荒间田地耕种、免征税粮、一兴学校以惇风化、各处提调学校佥事、无督教之实、乞裁革、及学官有缺、不许监生充选、一慎科举以求真才、科目惟以得人为要、不必乡贡是拘、宜令游学之士、随其所在、即许应试、一止苛敛以恤贫穷、各处有司科敛民财、或馈遗上官、或交通使客、宜加严禁、一均赋役以苏凋瘵四川所属郡县、差役不均、乞令每里各置一籍、专书户口多寡、验丁科、一紏武职以足兵食、各处武职或治产业宅第、而私役军丁、或贷钱以赂上司、而偿以军粮、宜令廵按御史紏察、而加降黜、一肃军令以止刼夺、各处征讨军士、有沿途刼财害民者、乞许诸人杀死勿论、一谨防廵以御寇贼、各边守堡军官并廵检、纵放军士弓兵、致有贼盗之患、乞令廵按御史紏察治罪一恤吏员以广仁惠、各处吏员两考赴部、因文书差讹、送问重历者、自今乞皆停免、一省虗费以节民财、各处驿传什物极事华侈、及使臣往来、多用船只马匹、并需索酒物宜加禁治、一设方畧以遏横暴、近岁四川夷民聚众为盗、今有行人刘澣系本处人深知山川险阻、谙晓方言、乞借一职、恊同佥都御史李匡调度杀贼、
　　耿文恪公集（疏）
　　耿裕
　　疏
　　灾异疏
　　应诏陈八事
　　灾异疏【修省七事】
　　一寅畏天戒、自元年三月至二年六月、各处奏报天鸣地震地陷山崩风电雷雨白毛黑气等项灾异、不止二三十次、其大水渰没田禾人畜、系户部抄行者犹不在此数、天心仁爱一至于此、　先帝大祥巳届、禫除有期、　陛下孝思之心、当于此而益加切、防微之虑、当于此而益加审、倘左右之人、有先意逢迎、导声色而倡游观、通祷祠而进珍玩者、宜痛绝之、庶以盖今修省仰答之诚、一减省贡献、各处镇守内官、与挂印、总兵官今后遇庆贺　万寿圣节、各仍旧进马二匹不许过多、其副总兵参将恊守分守守备内外官俱不许进贡科扰、违者许参奏究治、一停止折纳鸡猪鹅羊、其价多寡不伦、乞令光禄寺止折纳猪三千口、羊五百只、其鸡鹅仍旧解纳为便、一革退军厨、光禄寺厨役、原额六千三百八十四名、成化十一年、奏添五百名、二十三年、太监山青、又奏添一千名每名月食粮一石、又日支白米八合、滥费无巳、乞将青奏添之数、悉令革退、遇大庖厨等处缺役、即于原额厨役内拣选佥补、以后内外官、不许辄奏投、一慎重教职、今后教职请仍旧止于科贡二途出身者考授、其余纳粟出身者、不许滥与、一均平取士、今后会试取士、请仍照宣德年、所定南北中之数、南取六、北取四、中取二、以为常、一改调官员、今后有与王府结亲官员、除护卫仪卫司军职、照例不必改调、其余不分军民职官、但在一城居住者、请俱令照例改调。或致仕闲住、
　　应诏陈八事【时政兴革】
　　一曰尚勤俭、勤则心不他役、政事不怠、圣学无间、俭则志不外夺、用度裁省、物无妄费、　皇上自即位以来、勤俭着闻、惟日慎一日、不替初心、则可以感格天意、二曰议宗室、天下王府封册婚葬居第食禄等费、皆出内帑、与下民供亿、本部查自今年正月至四月、郡王将军下至夫人仪宾受封薨逝巳八十余人、夫天下地有定所、赋有定额、加之水旱频仍、人民凋耗而宗室之费日增、计三月数尚如此、一年可知、推而至于百年之久、又将焉出、宜下文武大臣会议、务为善后之计、三曰减斋醮、　皇上临御之初、禁止斋醮雨雪未见愆期、比因雨雪不降、启建禳禜、斋醮动经旬月、所费不赀茫无应验、以初时禁止、较之启建祈福诚为无益、宜仍禁绝以除奸蠹、四曰汰冗员、官多则民扰、而增设衙门、百费纷起、尤为不便、本部自去冬十月至今岁四月、仅半年间、该铸开设衙门印信关防铜牌、巳八十有余、似此增设、无岁无之、乞命吏部查天下添设官员、及新增衙门、凡有冗滥、悉加裁省、五曰省供应、山东河南北直隶等处连年亢旱、民多逃亡、宜将光禄寺奏派各处猪羊鸡鹅弘治五年前所欠、悉与蠲免、其巳征未解价银、发灾伤处赈济、弘治六七年、停免原派之半、俟丰年补纳、庶民困少苏、六曰免厨役、太常寺新佥山东河南北直隶厨役多难起解缘其地灾伤、佥解费广、俱累里甲、乞悉令停止、以少安人心、七曰罢营造天时亢旱、军民忧惶工役繁兴、人力困惫、　祖宗陵寝、固不可不修、至于浣衣局、果园沟渠河岸等役、皆可少缓、宜命督工官将完者趣完、未兴工者即暂罢之、八曰止差遣、近年降虏押送两广、或差部属、或进士或通事、初无定例而通事在外、越礼犯分、往来骚扰、自分但差兵部属官、及行人为便、
　　皇明经世文编卷之四十四终
　　皇明经世文编卷之四十五
　　华亭陈子龙卧子　徐孚远闇公　宋征璧上木　张安茂子美选辑
　　无锡周如玺鸿章参阅
　　林庄敏奏疏（疏）
　　林聪
　　疏
　　敦孝劝忠疏
　　修德弭灾二十事疏
　　议赐也先敕书称号疏
　　敦孝劝忠疏【疏止夺情】
　　切惟君亲人道之大伦忠孝臣子之大节未有忠于君而不由能孝于亲亦未有薄于亲而能厚于君者也传曰事亲孝。故忠可移于君欲求忠臣岂可不于孝子之门乎稽之古礼子有父母之丧、君命三年不过其门所以劝天下之孝、而我　太祖高皇帝以孝治天下、酌古凖今、创制立法父母之丧斩衰三年、缘情立义度越千古而冒丧有禁、匿丧有罚典制甚严其所以扶植纲常维持世教者至矣尽矣、　皇上中兴临御、法　祖为治善继善述天下臣民莫不仰戴曩以逆虏不庭国家多事、内外近侍方面等官闻丧权令夺情起复以共济时艰近年边事宁谧在外方面等官巳有定例不许夺情而在京官员犹或有夺情者且子生三年、然后免于父母之怀三年之丧乃天下之通丧圣人之中制又况孝亲之大节送终大事。于此不尽其情恶乎尽其情臣等愚昧、此言有切近事以谓大臣之中有一身之去就系一国之安危者闻父母丧不得已而夺情起复亦不过为一时之权宜非经世之常典若一槩夺情遂成故事其流之弊将必至于贪恋名爵不顾廉耻。以夺情为喜幸视父母犹路人。子道既亏臣节难保纲常所关诚非细故伏望　皇上当金革之不试举　祖宗之旧章乞降敕旨令在廷群臣若非职典机要重务与国家之所倚毗而不可一日不在左右者有父母丧悉听回还依例守制满。日起复不必夺情如此则君亲之大伦于是而敦臣子之大节于是而劝矣。
　　修德弭灾二十事疏
　　节该钦奉敕谕迩者自冬徂春、雨旸弗顺或积雪连旬、咨尔内外大小文武群僚君臣一体宜同此心、凡百致灾之由、皆当反求诸巳庶几上可以回天意下可以惬人心、此外别有可以弭灾召祥之道、并许直言无隐、言之当者期于必行、臣等切惟君臣上下、实同一体、臣等竭忠进言。则上下之情孚。君能从善纳谏。则君臣之义洽。今　皇上务于修德弭灾。而责臣等进言。此诚急于图治。虽舜之好问好察。汤之捡身不及。不是过也。臣等敢不罄竭愚衷、以副　皇上求言之万一乎、今将众议事件、切于时务者、昧死上言、
　　一曰崇　圣德以荅天意、臣等窃闻、惟德动天、无远弗届、故吉凶不僣在人、而天降灾祥在德、何也、盖灾异之来、固不虚发、天意所在、亦为难知、古之王者、以祸福无不自已出之者、故每遇灾、必恐俱修德、以求消弭、而天亦应之、捷于影向、后世以天地灾异为不足畏、置之度外、不事修省、而天亦厌之、至于危亡、昔楚一小国耳、庄王以天不见妖、则祷于山川。曰天其忘余乎。是能求过于天。而安不忘危者也。迩者阴阳失和、灾异屡见、则天之不忘于　陛下者、亦深矣、　陛下省躬自责、虚已求言、则恐惧修德、以荅天戒者、亦至矣、而臣等拳拳、惟愿　陛下始终此心、始终此德、耳目玩好、戒其荡心、掖庭嫔御、戒其燕溺、用度戒其过奢、逸乐戒其忘返、爵必当德而戒其滥施、罚必当罪而戒其滥及、邪佞者虽近必黜、忠直者虽远必收、自隐以达显、由微以至着、一此心此德而不替焉、则动人不以言而以行、应天不以文而以实、庶几灾异可消、天意可回矣、
