<!-- { "loadSidebar": true } -->
　　自古大臣以道事君、不深于道则必以人事君。况今之急务。尤当为朝廷得人。朝廷得人莫先六卿。致仕刑部右侍郎何文渊年与臣等、自进士出身历御史知府至今官、臣每见其行巳莅官、操守慎密、至于难进易退、不苟得患失、又皆不在人下、近日六卿之中、擢用一二、诚当其选、若文渊者宜召之至京、以备方来之选、则六卿愈见得人、庶官何患无贤、且文渊甘自引退久矣臣非为文渊求再进。欲为六卿得人以及庶官故也。守居庸关副都御史罗通虽发身科目。而晓畅军事。非他人所及窃谓京师犹腹心边鄙犹手足其间固有轻重缓急朝廷以通为能。而委以治兵必当就重违轻。就急违缓此古者一较尉之职也若止令守一关所用已小矣臣亦非为通求迁秩欲京师训练攻战者得人故也。大同天城阳和宣府一带边城闻石亨言。一城得五百人以守。虏虽众不能破。是边城而不务战尚矣徒贮善战兵将于务守之城堡何益石亨杨洪及洪之子俊。皆今之善战者前日都人长幼。一闻洪父子兵来。皆相与喜。以其素有善战之声在人耳也善战而使之守犹善行者而使之坐岂不弃其所长乎。亨及洪父子又皆虏所畏惮。而不敢攻大同宣府者也。虽然欲使京师重当先使宣云重与其虏畏惮我手足。孰若畏惮我腹心臣亦非敢为洪父子求进用。欲虏畏惮京师如昔畏惮宣府等城而不敢攻故也。关不可无守而守不必骑兵守关不可无人而人不必谋士洪父子骑兵之将。通善谋之士。况洪父子所领。又皆惯战之兵宜留在京。使亨与洪通二人。引置京军之间兼习岁余。京军必可用矣或令俊代其父恊守宣府亦可。自昔用人或德或才。未尝求备。而求备者。圣贤之所戒也。四人者才德虽未必皆备。随长器使。皆足有济。伏乞　圣明奋干刚之断。允臣所言。非独臣之私幸。实天下万世国家之幸也
　　皇明经世文编卷之二十七终
　　皇明经世文编卷之二十八
　　华亭陈子龙卧子　宋征璧上木　徐孚远闇公　盛翼进邻汝选辑
　　蔡纵季直参阅
　　王靖远忠毅侯奏疏（疏）
　　王骥
　　疏
　　请陕西兵分班赴京疏
　　请选择卫所官员疏
　　计处军士疏
　　北虏疏
　　京卫勾军疏
　　边务五事疏
　　平虏方略疏
　　边务疏
　　覆何文渊疏
　　贵州军粮疏
　　麓川奏捷疏
　　请理军政疏
　　请陕西兵分班赴京疏【陕西班军】
　　昨陕西都司都指挥同知曹敏等奏、所属卫所、路当冲要、军士差遣者多、见在者少、欲尽留两班赴京操备官军五千九百六十人守备、有旨令臣同成国公朱勇计议、臣等以为陕西去京路远。官军半年一更。往复奔驰、不得休息。宜将操备之数。分作三班更代。则一班之人在京。常有二班在卫守备。彼此不失。庶几两便。
　　请选择卫所官员疏【卫所官员】
　　镇守山西都督佥事李谦言欲严饬武备、莫若委任得人、则事无不举、成国公朱勇、亦言比者各都司卫所、俱缺老成能干之人掌事、多有托故、经年离职、不思在任、躬亲抚恤整齐、军伍逃亡愈多、虚费供亿、臣详勇等所言、宜行各处廵按监察御史按察司及总兵镇守官、从公推选、每都司卫所掌印官各一人、及选老成能干佐贰官二人、常留一人在任理事、专一整饬军马、缮修器械、完固城池、比较屯种、稽考勘合、勾军之人、若有作弊、即须究问、军器缺少、则依洪武永乐中旧例、有司支给物料成造、凡有调遣军马、须凭各委官员差调、如军士缺少、器械不精、临期误事、悉治其罪、非有警急重务、不许辄差、仍以选定官员职名、径自造册回奏、又天下卫所、凡勾军丁、须凭兵部勘合、在外卫所、则于都司填给、直隶卫所、皆兵部编与收用、本部俱无稽考、是以差去之人、肆情延缓、军伍久缺、勘合无销、宜将南北直隶卫所原发去勘合并底簿、今行此法然文移往返动经岁月也拘回五军都督府收掌、各卫应取军丁、皆赴府出给、严限拘销、每至年终、则所给勘合、差去人名、造册送部查理比较、庶革旧弊、
　　计处军士疏
　　南京龙虎左豹韬右二卫调到军士、闻在营口众、月粮不足养赡、致逃匿者多、请令襄城伯李隆审勘、果有不能养瞻者、留正军当房家口在营、仍留一丁协助生理、其余愿还原籍者听、又广西贵州二都司所辖卫所军多逃亡、勾军官旗千五百余人。淹延在外。有至二十年不还者。都司亦不循例。以户丁补役。致使部伍久虚。调用不足。比者贵州奏取广西操备官军、有旨候逃故者勾补足用、乃许发回、议欲移文总兵官萧授山云严督贵州广西二都司属卫勾军官旗、凡所勾军士、务欲完足、有没埋作弊者。具实以闻、
　　北虏疏
　　北虏阿鲁台为瓦剌所破、其部落溃散、外惧瓦剌、内畏官军、不得巳内附、　皇上弃其旧过大霈仁恩、赐以官爵、给之土田、及屋宇器用、鞍马牛羊等物、虽三代圣王绥柔远夷之道、何以加此、臣等窃观此辈狼子野心。强则侵犯边境。弱则垂首乞怜。今其降者。皆出败亡之际。困苦无依。假名止帚顺。心实不然。若一槩授之以官。非惟官爵滥及。而亦供亿为艰。请自今以后。非率部属及携家来止帚者。俱发遣江南卫所管束。以听征调。
　　京卫勾军疏【京卫勾军】
　　在京卫所勾补军士、多无房屋居住、及被官旗侵害、乞敕行在工部相拨空地、起盖营房、然亦不能济目前之急、宜差监察御史给事中各一员、督五城兵马于原分定卫所地方、将新到军士、此须约束严明始无扰民之患暂于军民等家借住、给与月粮、修整营房、仍令原委官员、不时廵视、敢有私役科差者、具奏问罪、仍移文在外都司卫所、一体存恤、
　　边务五事疏
　　一陕西各卫操备官军、缺马数多、议将布政司官库收贮绵布、平价买马三千一百匹、仍于在京操练马内、选摘四千匹、送给官军骑操、其都督蒋贵所领官军、月久艰难、宜于在京官军、再选二千代回、仍敕南北太仆寺选马一万五千匹、给各营调习俟用、一赏罚以示劝惩、宜将甘肃折粮银六千两、及布绢八千匹、分委各总兵官掌之、靖远军法最严甘肃斩安敬三军股栗所以所向有功凡有功者量其轻重。从公给赏。其临阵畏缩者。即军中斩之。一为事官各处立功杀贼者、限满复职、未尝责其功效。故玩愒岁月。惟觊满限今议定功次获三首级者。赎其死罪。获二级者。赎其徒流罪。俱令复职。功倍者原卫掌事。无功者死罪终身。徒流满日。虽复职仍于军前哨备。一操备官军衣鞋。日久损敝。贫乏无措。请以陕西布政司及行都司收贮大布。人给二疋。俾为御寒之具。一近年荒歉、撙节边储、军士月支本色米五斗多系青科粮粗养赡不给、余折布疋、米贵布贱、不偿所直、议支科者加一斗、其折大布者月一疋、庶少裨之
　　平虏方略疏【平虏方畧】
　　臣奉敕往甘肃集边将图上平虏方略、今会总兵等官郑铭等、议兵贵合而能分。若合兵于一处。则贼来或东或西。我军疲于奔命。宜分兵四处。各命将臣。分领守御。自庄浪西抵古浪城南抵黄河。东北抵宁夏界。以属都　李安。自凉州北抵镇番。南抵古浪。东北至板井。以属都督赵安。自甘州东过山丹。直抵永昌北至臙脂堡。西至深沟垒、以属都督任礼。自肃州东接深沟。东北抵镇夷。西抵嘉峪、北抵天仓、以属都督蒋贵。俾其各守地方。训练士卒、贼至则各自拒御。去勿穷追。如贼大举入寇。则五相应援。并力截杀。如此则内外有备。将士齐心。军无奔走之劳。民省转输之苦。
　　边务疏【边务】
　　一近令边卫菜果园、俱依内地纳钞、然甘肃十三卫所、僻居极边。寒早暖迟。虽有山桃野杏。俱酸涩不堪食。又商旅少通。钞甚难得。请悉蠲之。一近制屯田种子、令于在城官仓上纳。来春复于官仓关领播种、然诸屯去城远者二三百里、往返不　一遵旧制、于各屯设仓收贮、及时遣官给散、一征哨官军去家不及一月者、宜按月给与行粮、一甘肃地方在在有塩。官听官军取去。毋令纳钞。一边徼地方土寒。五谷稀少米价甚高西安诸府运至折粮布绢。设如民间所取给之。则捐军多矣。宜如甘肃价给军。
　　覆何文渊疏【麓川叛寇】
　　特王振好兵遂决一二川之役虽威震西南然数千里骚然矣该行在刑部右侍郎何文渊奏唐虞之时、有苗弗率、帝舜命禹徂征、三旬苗民逆命、帝乃诞敷文德、舞干羽干南阶、七旬有苗格、然彼不服于大禹徂征之时而来格于帝德诞敷之日、此其慕义之心终不可得而冺烕也、今麓川叛寇思任发逞凶造祸、反道效德廷臣合词请兵征讨、臣窃以为麓川之在南陲一弹丸之地而巳疆里不过数百、人民不免万余、以大军临之固往无不克然得其地不可居、得其民不可使、何若宽其斧銊之诛、兴我羽旄之舞、命云南总兵官都督沐昂量调官军、同佥都御史丁璇于金齿操备且耕且守、仍令云南都布按三司各委堂上官一员躬诣彼处、宣扬圣化、使之感虞舜之敷德、同有苗之格心、计不劳征伐、而稽首来王矣、如是而更冥顽弗率、然后命昂等调发官军、相机剿绝岂徒王法之所不容、而亦神人之所共怒也臣等议得文渊所言、与今日事势、似有不同、盖唐虞之时、去古未远。其地不过九州岛。要荒之外。止于羁縻而巳。然苗民来格。犹不免有三危之窜。今我国家混一四海。华夏蛮貊、罔不率俾、思任发自父祖以来荷国厚恩、授职宣慰、殆今六十余年、乃敢纠集丑类、屡抗王师、虽蒙贷罪貤恩彼却怙终稔恶释此不诛诚恐木邦车里八百缅旬等处。觇视窥觎。不惟示弱外邦。抑且贻患边境。乞于先选定西伯蒋贵都督李安并今选都督刘聚都指挥官聚冉保内命三员为总兵官及左右副将、其副将二员、分统南京湖广贵州四川等处官军土军人等、教习训练、仍命户部左侍郎徐晞往来廵督、兵行之日、与先差佥都御史丁璇恊同馈饷然犹先遣彼处通晓夷语头目人等、谕以祸福晓以顺逆贼若革心、或诣军门输款、或遣子侄来贡、复还所掠、取自上裁如其不然、会合各处军马、屯聚金齿、先期遣人赍敕谕木邦车里八百缅旬大候等处。起集夷兵。或分道或并力。或左右夹攻。或内外相应。刻期并进。直捣贼巢。擒其渠魁。献俘阙下。诛其党恶。枭首藁街。以震天威。以靖边境。庶泄神人之怒。快远迩之心。此实臣等区区之至愿也
　　贵州军粮疏【贵州屯田】
