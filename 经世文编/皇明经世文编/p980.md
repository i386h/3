<!-- { "loadSidebar": true } -->
　　题为远臣恋主、特陈边遗忧、以决大计事、臣之感诚忠欵、巳具前疏六条中、尚有国家大忧、安危可计、不可不尽言者、臣窃惟方今边事。正在可为。而不必强为。乃议者争言二十年贡市以来。虏日益骄。各边备日益弛臣以为此皆有之。然自古岂有全利无害之事亦岂有旲彻首尾之人赵充国班超一去边。而诸羌瓦解。当时并未尝追尤首事。矧今保安边境二十年。木久而蠹。弦久而危。乃固然必至之理。岂可谓一哽一咽。遂当废食。惟在讲求简练。赏罚必信。顺逆必明。则三年之艾尚可得。厝火之忧尚可解。此臣所谓正在可为者也。昨尚书石星与臣言。今之边事。乃唐事。非宋事。臣深服其言。请遂以唐事谕。方回纥叛盟。蹂掠我奉天泾阳。杖杀我命使。郭子仪再出师御之一则戒军吏不得言战。逼之出境而止。一则亲入虏中。握手定盟。呼可汗万岁而止。今将非有子仪之威。而虏非有回纥之桀。彼其肯消阻闭藏。以言欵我。而我必欲悍然厉齿。把其前负而责之曰。尔何不斩火真头以献。是乐羊杀子之忠也。又曰尔二月约归。何不归是尾生抱柱之信也。如此号令。如此题目。譬之清渊布网。鱼鳖宁复敢投。此臣所谓不必强为者也、从来番汉讲和。岂有百年。臣之所计。固亦谓权忍须臾。期于必绝而巳。绝一也而诸臣之论则以为早绝一日可以快一日之愤耻臣之论则以为晚绝一日可以落一日之便宜夫便宜非偷息养安之谓也。诸边之不竞久矣。将少食少兵少。非仓猝可办。故不若趁彼徘徊塞外。信使往来之间。而一面阴修战守之备。然则彼归愈迟。我应愈睱。彼以欵愚我。我亦可以欵愚彼也。或有难臣者曰。若是则迟之可矣。而尚书郑洛之日夜求虏。不巳急乎。臣以为此非求也。割土地输金宝。尊醮而礼之。扶服而叩之。乃真求矣。今虗声恐喝。淡面羁縻。实不费国财。名不辱国体。何以为求。即使洛而果求也。则桓桓走斗走斗之夫。乃落得借他人之齿牙。以措自巳之手足。人劳而遗我以逸。人弱而遗我以强。则洛也何乏于诸臣之事。而哓哓为哉、或又有难臣者曰。夫待讲而后修备。则未讲之前。水泉莽川之二捷。独何备而能然。臣以为此皆执之有名。据之有势。彼客而主。彼骄而我怒。彼曲而我过不先。故一举可以胜之。今川底回远。未闻侵犯。则主客之势殊矣。而彼惩于败。方日夜枕戈防我。则骄怒之情异矣。据前后夷书见在。乞哀请路。并无反形。则我复凭何名。而遽绝之。曲直之理分矣。臣故曰。借讲而修备。或又有难臣者曰。然则虏终不归。终以言欵我。则我终当听之乎。臣以为正不在汲汲听之何妨且必无此理。马瘦可待壮。草长可待枯。夏秋之后。更以何辞。臣前晚绝之说。正待此也。或又有难臣者曰。待久而事机巳坏不可收拾。则柰何。臣以为凡巳坏之事。不可收拾。且如郑洛先主战。而诸臣却欲抚。此则撩虎出山。无弭耳遂驯之理。若羁縻在前。决绝若后。譬之掬水覆之地而止耳。本无坏事。何难收拾。或又有难臣者曰。然则何不听郑洛诸臣言战言抚。各行巳志之为两全。臣以为安危之机。间不容发。夫言战可也。言战而必欲先破言抚之论。使老成长虑之臣一面防虏情又一面防人情一面忧同事之不信又一面忧　朝廷之不信。譬之使船中流而遇风。篙师柁工。狼狈无所措手。而国家之事危矣。或又有难臣者曰。虏易与耳。即举事一不当。而何至于危。则臣以为古之易虏者。王安石韩侂冑贾似道三人。及其后如之何也。大抵虏性无常。好则人。怒则兽。彼其内绝市赏之望。而外负我以不直之名。穷狼怒虎。无复顾忌。泰山在前。尤之头可触也。而徼外杂虏。闻之亦且寒心禠魄。以　朝廷之恩信。为不足恃。五合六聚。兵絓而不解。然则国家之事本非宋。圣明有人才又不如□之语而好事者日趣之入宋耳可不为之深虑哉。或又有难臣者曰。夫虑危是矣。有如虏再欵。而我再如二十年前事。岁岁增赏以媚之。尾闾之泄。何时可巳。臣以为向来增尝虽误。然亦会虏中无衅。不能屑屑与争。今事当更始。明旨既巳谯让一番则乘其恐惧。要以定约。巳赏巳加之外。不许另索一缗尺帛。而将吏有私加媚虏者。罚之无赦。此改弦易辙。百岁一时也。或又有难臣者曰。如此而虏必就约固甚善。即不就约。则我终以将少食少兵少。怯而不言战乎。臣以为此又当以义理利害论。有如虏果就约。则我虽有十万横磨甲。必不可先失大信。掩其不虞。即不然而嫚书鸣镝之事起堂堂　天朝。宁复可以剑钝而讳割。矢弱而废射也或又有难臣者曰。然则主晚绝之议者。不能保将来之必不战。战不能保。必胜矣。早与晚等之无全策也。何以偏是。此而非彼。臣以为事无全利。前巳言之若防败而不免于败则天也若本不败而触之使败则非天矣今诸臣偏好言宋事。臣又请以宋事谕。岐沟之役枢密院主战。中书主守。澶渊之役。王钦若主绝王旦寇凖主和。熙和之役。王安石等主进取。富弼力争。以为干戈一起。祸福不细。劝且十年不复用兵今千载而下观之利害得失何如。且他人勿论。即如富弼之偘偘争献纳。非今羣议。以为赤帜者乎。夫一使之勇。孰与万全之谋。而今之言弼者偏不及此。是知其一而不知其万也。先是陕西总督缺出。臣即以魏学曾荐。故尚书宋纁谓臣曰。吾观目前边才。无过郑洛恐学曾前辈重望。必不肯为洛下。不如俟洛功绪稍见。而后用之。今纁虽死。而都御史李世达。不亦尝闻之乎。不意纁之言。至今犹验也。臣素敬学曾之为人。刚方严介。惟恐其不早用。今方用而遂驳臣议。朋友忠告人情所难。而陕西廵抚叶梦熊。臣亦尝耳剽其胆勇。会以争事。见嘲于四川。不忍遂挫其舞剑击楫之气。匆匆议调。臣实与闻。兹梦熊又见告矣。姗笑郑洛为无能矣。葢学曾臣所重。梦熊臣所奇。然谓学曾忠于臣等则可谓梦熊敢于向前则可。谓二臣必不误国家则不可。方今各边之备。莫如修守。督抚之职。惟在朝经暮营。某边置戍。某边给饷。何计不烦内帑。何策可支百战。此亦尽勾二臣餍事矣。乃不揣其本。惟其末之求。舍巳之事。而惟人田之务芸。臣且不暇与梦熊办。姑就学曾疏中。所谓小犯小御。大犯大御。近理之论质之。夫小犯大犯。岂可先图。有如今日小犯。明日大犯。西边小犯。东边大犯。而累累调发。七塞尽骚。以待数年之久。臣恐时移事变。兵敝民残。学曾能保目所见。亦能保目所不见否。能褁革横草以致其报国之身。亦能神输鬼运国家之财力否。当宋太宗全盛之世。而赵中令之谏开边曰。所得者少。所失者多。非惟得少之中。尢难入手。又从失多之后。别有关心。何至今日乃空拳空手之皆兵。而百战百攻之必克耶。臣此言一出。则议者又以为臣褊心。不能容人不知偏心人臣之小过。误国人臣之大戮。臣亲荐此二臣如一举蹉跌。贻万世之悔。是谁人误国也。草莽巳去之身。所惓惓忧念无大于此。敢直举千虑一得。步步踏实之事以禆庙略。以释群疑。惟　皇上留听无惑。社稷幸甚。
　　定国论一政体疏【国论政体】 
