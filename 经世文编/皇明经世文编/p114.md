<!-- { "loadSidebar": true } -->
　　切惟人君之要、莫大乎谨始、谨始之要、莫先于正心、而正心之要、又在主乎敬焉尔、若敬有不存、则心放心放则德不谨、而万事俱不立矣、何望其凝天命、得人心、保大业、而隆治道也哉、洪惟我　太祖高皇帝、膺天眷命、神圣知勇、始以布衣、龙飞淮甸、东征西伐、栉风沐雨、十八载而有天下、在位三十二年之间、宵衣旰食、劳心焦思、立纲陈纪、贻谋作则、此心此敬。未尝少忽。葢为　圣子神孙立万世不拔之基。以垂之永久。其创业亦可谓之艰难矣。然创业固难、而守成尤不易也。逮我累朝、皆能以圣继圣、以心传心、克宽克仁、忧勤惕励、所以世底隆平、治臻熙皞、而无忝于圣祖也、恭惟　皇上养德春宗葢巳有年、潜心圣学、亦非一日、是以即位之初、励精图治、任贤去邪、敬天法祖、不迩声色、不殖货利、勤政事、崇俭素、却贡献、黜异端、隆大孝于两宫、布仁恩于四海、躬耕籍田、亲幸太学、凡古帝王盛德之事、皆有以备之于躬而施之于事矣、真大有为之君、不世出之主也、然靡不有初。鲜克有终。人主之大戒也。天命人心。去留靡常。人主之所当察也。且自古圣帝明王。未有不接见臣下而能致治者。近日百司言事之人。往往欲　皇上接见臣下。是亦忠爱之至。自后孝宗末年屡延见大臣其言有验臣以为　皇上未接见臣下非终于不接见葢亦有所待焉尔若常如今日。臣恐君臣之情。上下不通。亦未可以言治矣。昔伊尹告太甲曰、惟天无亲、克敬惟亲民罔常怀、怀于有仁、鬼神无常享、享于克诚、天位艰哉、葢欲太甲敬天勤民。而保天位也。传说告高宗曰、惟学逊志务时敏、厥德修乃来、允怀于兹、道积于厥躬、监于先王成宪、其永无愆、葢欲高宗修德法祖。而常无过举也。厥后太甲高宗。为商令主。伊尹傅说。为商名臣。治道之隆。葢有以也。况迩来各处水旱灾伤、天鸣地震、是皆天变之大、皆上天仁爱人君之意、此正法古修德、应天以实而不以文之际也、伏望退朝之后、万机之暇、节膳寡欲、以颐养天和、澄心静虑、以默思治道、日御便殿。召见儒臣。或讲说大学衍义。或诵读贞观政要。及通鉴纲目等书。曲为辨析。某帝存此心而治。某帝不能存此心而不治。用是以亲决万机。葢事事有不难矣。仍望于太皇太后皇太后两宫。益隆其孝养。于亲王介弟。益笃其友爱。凡内外官员。或有奇技淫巧之献。必禁之而责其人。珍禽异兽之贡。必却之而塞其衅。大政事之疑。必召内阁大臣面议而后行。或文武大臣有阙。必召该部正官询访而后用。于缘边将官。不时降敕戒饬。务在保境以安民。于在京武备。敕令总兵等官严加训练。足以防奸而御侮。科道为　朝廷之耳目。若有小过。曲赐其宽贷。大臣为人君之股肱。务存大体。特为之优隆。左右誉一人之善。必究其所自来。毁一人之短。必询其所从人主既不能不亲内臣则谨择其人非第要务哉始内臣之中察其醇谨老成者则亲信而任用之浮躁回邪者则疏远而防驭之大臣之中。察其忠良者委任之不贰。便佞者罢逐之无疑。于母后之家。重加赏赉。而不假之以权。于外戚之属。厚加优待而不任之以事。赏所当赏而不致太滥。刑所当刑而不致太僣。浪费钱粮。宜加减省。无益祈祷。不必修建。于宗室则推恩而昭德。于四夷则厚往而薄来。畿内百姓。差役浩繁。所在地土。暂免踏勘。凡百用度。悉从俭约。一应邪术。罔为眩惑。尧舜之道。亦不过此。
　　题为豫教皇储以隆国本事疏
　　臣惟太子国之储贰、后世社稷之安危系焉、所当豫教者也、仰惟　皇上嗣登宝位、敬天勤民、法祖图治、至仁洽于四海、大孝隆于两宫、声色之不迩、货利之不殖、是以　皇天眷德　祖宗垂佑诞生　皇子、实出中宫、是为武宗公于未出合时已深虑至此爰自去春、已正储位、神器有归、宗祧是托、此诚国家万万年无疆之休也、臣闻　皇太子姿表异常、质性聪睿、兹巳能言能行矣、不可不早为之教养也、昔成王始为太子也、太公为师、周公为傅、召公为保、伯禽唐叔与游、目不阅淫艳、耳不闻优笑、居不近庸鄙、所以养成德性、及其为君也、克绍文武之业、而为有周令主、此其豫教太子之明验也、为今之计。必选醇谨老成颇知书史宫人。如卫圣夫人杨氏者。保抱扶侍。于凡言语必教之以真正之音。而非礼亵狎之语。不使之闻于耳。于行步必教之端庄慎重。而非礼邪僻之事。不使之接于目。教之不忍。教之有仪。以养其仁义之心。教之恭肃。教之分别。以养其礼智之心。内庭之宴。钟鼓司承应。不使之观。元宵之节。鳌山之戏。不使之见。至于佛老之教。尤不宜口诵其言。目观其像。而信之笃。游戏之事。不宜任其所好。遂其所欲。而嗜之深。迨夫稍长。严敕东宫老成内臣。如太监覃昌者。先教之诵习孝经。使知孝弟之道。出于天性。仁敬之心。本于自然。至于八岁。教之诵诗读书。凡尊尊亲亲之等。仁民爱物之则。无不启知。端其趋向。及其渐长建立宫僚之时。仍乞敕内阁大臣会同各部都察院等衙门堂上官。慎选名实相符。才德老臣。学问醇博。端良重望之臣。以充其任。回邪诡秘者。不使之与。自此日出春宫。讲论经书。涵养德性。使知穷理正心修巳治人之道。凡世事委曲。在所当知。人物贤否。在所当辨。与夫上天之所当敬。祖宗之所当法。百姓之所当恤。财物之所当惜。如此则内外辅导得人而又教之于豫。　皇太子德不至于尧舜文武之域者。臣未之信也。臣以菲材、荷蒙列圣厚恩、叨任六卿之重。去岁又蒙　皇上加臣太子少保。在今日则视为泛阶而巳正系东宫辅导之官。臣受任以来。夙夜惶惧。思无以报。惟在豫教皇储。以成至德。他日足克负荷。庶少尽臣职分万一。而免冐滥之讥。夫教太子之道。礼记文王世子篇、贾谊保傅篇、载之详矣。宋儒真德秀亦采编入大学衍义。进呈于君矣。近日儒臣亦尝进讲于上矣。臣犹以此为言者。良以今日之学与不学。系他日之治乱。是葢一得之愚。惓惓忠爱之至也。
　　敦怀柔以安四夷疏【赐宴】
　　窃惟四夷来贡者、募化之诚、　朝廷优待者、柔远之道、此前代之所行。亦我朝之故事也。洪惟我　太祖高皇帝膺天明命、汛扫胡元、　太宗文皇帝、神武雄略、威震朔漠、四夷入蛮、罔不来贡、赐以彩叚衣服。待以下程筵宴十分豊厚。使之厌饫。所以畏威感恩。蛮夷悦服。自成化年间以来。光禄寺官不行用心。局长作弊尤甚。凡遇四夷朝贡到京。光禄寺属仪部所抚夷一节为枢部职掌故公疏及之　朝廷赐以筵宴。与之酒食大宴品物颇可而朔望见辞酒饭甚为菲薄每楪肉不过数两。而骨居其半。饭皆生冷。而多不堪食。酒多搀水。而淡薄无味。所以夷人到席。无可食用。全不举筯。且朵颜等三卫海西等处达子女直固不为意而安南朝鲜知礼之邦。岂不讥笑。臣昔往辽东整饬边备。曾闻夷人怨言。亦尝具奏、蒙　宪宗皇帝敕令礼部光禄寺、凡遇宴待夷人。礼部该司官并光禄寺堂上官各一员廵看。一时颇可。今犹如旧。臣若不再言。年复一年。益加苟且。非惟结怨于外夷。其实有玷于中国。此事虽小、关系甚重、乞敕礼部查照洪武永乐年间事例、及钦奉累朝奏蒙诏旨、行令光禄寺今后凡遇外夷朝贡到京、或该筵宴、或朔望见辞酒饭、务要照依先年定例差官看视。下饭斤数。不许短少。饮食菜蔬。俱堪食用。酒亦不许搀水。今后除筵宴外。其午门外夷人酒饭。仍令每日侍班御史廵看。但以前克减酒肉。十分菲薄者。许将光禄寺官。并局长等参奏拏问。如此庶使怀柔有道。而得外夷之欢心矣。
　　题为选辅导豫防闲以保全宗室事疏【宗室】
