<!-- { "loadSidebar": true } -->
　　唐允谐尹季参阅
　　王文端公文集（揭一　书）
　　王家屏
　　揭一 
　　题延绥塘报揭 
　　题延绥塘报揭【延绥塘报】 
　　文端公在阁着谠亮之声奏揭论边事惟此
　　谨题臣等昨接得延绥总兵官杜桐塘报、内称鞑虏明安土昧等酋、于本年十二月初八日分犯榆林保宁响水波罗等堡、本官约同神木参将张刚、孤山游击李绍祖、同时发兵分道出击、斩获首级四百五十余颗、生擒贼夷二十六名口、夺获战马夷器甚多、臣等不胜欣庆、窃念延绥地系冲边、逼邻强虏、数年以来、庄秃赖明爱等酋、无岁不肆其要挟、神木孤山之间、无处不被其残伤、该镇物力不支、人心积愤久矣今当聚兵入犯之会、大收奋勇斩获之功、良由　圣武布昭、　严旨督责、所以督抚振励、将士齐心、以克有此奇捷不但本镇数年来所未见。亦各边欵贡而后所希闻也。从此火真等酋皆为破胆而可消其狂逞之谋即扯酋诸部亦将寒心而益坚其恭顺之志封疆幸甚、　社稷幸甚、臣等不胜欢忭之至、谨并塘报封　进以闻
　　书 
　　答王龙池方伯 
　　答郑范溪再论番虏 
　　答郑范溪论火酋 
　　上张浒东老师 
　　答李近台抚台论铸钱 
　　答郜文川论屯田 
　　答郜文川督府 
　　答陈荩斋漕台 
　　答石东泉司马 
　　答张弘轩抚台论屯田 
　　答贾西池抚台 
　　答萧岳峯督府 
　　答蹇理庵抚台 
　　答蹇理庵论水利屯田 
　　答雒泾坡抚台 
　　答梅鹤洲督府 
　　答顾冲庵抚台 
　　答顾冲庵论东事 
　　答王对沧抚台 
　　答蔡龙赐年丈 
　　答赵见宇中丞 
　　答魏见泉论东事 
　　论魏见泉论礼恒岳 
　　答潘六泉论开采 
　　答王龙池方伯【论国本宁镇】 
　　不肖积诚无素、妄意回天、致咈圣心、谴诃横逮、偾辕之犊、何可语忠、第国本摇摇、文端于此事独为激直争议累年、迟疑不决、此非异人任也、言官劝请预教、槩被降罚、省闱几空、此何等政令而可嘿然无一语申救乎、申救不从、义不得不引去、虽云怼上。犹愈于窃位妨贤者耳、诚辱翁慈见原、庶不重玷乡里、敢谓一去足以逃责哉、宁镇翁所旧游之地、知其形槩甚真、诚非固原士马可敌、不肖出京时、即闻督府公提师逼临、窃以为非计、恐进则乘危。退则损重也。承教谓不宜轻试、当如古人承制行事。勿从中授。自是老成持重万全之略。如此则渠凶可计日擒矣、及闻庙议、方起故将军及它兵宪罪废者以往、远水近渴、惧不及事、贼且滋蔓耳、安从述石画告之哉、可叹、吕公端介宽明、力行古道、吾乡雕敝巳极、赖其节省拊绥、庶有来苏之望、未审其新政如何、历事多矣大抵锐意事功者戒于张急详致条教者忌于烦琐简要二字、疑未理会及此、便中当自以意规之也
　　答郑范溪再论番虏【甘陕番虏】 
　　甘陕失策。论番虏相制之势深得情实全在委番啖虏撤我藩篱资敌爪距是不削自弱之势耳今截路以杜流虏。而又悬赏以鼓诸番番无虏之害有赏之利宜其掠者乘隙而思归。居者应募而乐就也。即夷妇送回番族。虽其志意恭顺。有足嘉者。而外惕兵威。内防番变。亦迫于势之不得不然也总计送还、及编为兵者、巳五千余人、而两赞画分行招抚、衮金戊复亲至西宁定筑堡保番之策番。族有所恃以自固其归附当日益多番汉并力同仇。西事不足平矣。颙仰颙仰
　　答郑范溪论火酋【火酋】 
　　私念台下驱车远塞、以孤军当番虏之交、夙夜劻勷、不遑安处、危苦极矣、耳食之辈、技痒之流、猥欲称兵、动言罢市、甚至上章告急、贻书诋讥、是羌虏易摧。而口舌难戢也。可恨如何、原所以呶呶之由、但谓扯酋屡约归巢、辄负不果、疑与火卜二酋、合谋入犯耳、夫扯酋徘徊西塞、即不佞辈亦深以为忧、然恃台下在事、弛张操纵、意自有玅算、非人所及知者、此时不难抵对边事难于消释朝议耳正来谕所谓人之性命。不自爱惜。而为人所爱惜。斯言足以破纷纷之惑矣。幸今虏巳移帐起身、将由镇羌出境、即六月动头、七月终旬可尽、亦纔五六十日、事屈指可待、得此酋东还。虏情既无可疑。人言自无所指。台下可缓带而图海上之功矣。若叶中丞之书、魏督府之奏、雄谈豪辩、虽竦听闻、而以台下万全之略视之、不啻太和元气中之一候、更望采纳而并容之也、葢羣策兼收必且相济、两说并立、不免起争、经抚议论不合故也今台下经畧而魏叶二公督抚也。二公主谋。台下主断。虽其言未可用。姑且收之以备一箸。爽达彼所谓绝欵贡即我所谓分顺逆非有二也但我识先后着。而彼欲以末着为首着差不同耳。能收之、则彼为我用而我大、若见谓异同、我是彼非、相持互敌、而我反小矣、语云德有容乃大、事有忍乃克有济、此不佞一得之愚、冀惟裁察、凡军中谋议有取舍而无示异同可也。至祝至祝。
　　上张浒东老师【阁中评驳】 
　　入京月余、体力乃稍稍渐复、重烦慈注、申布教言、至植本自我一语、尤某所宜服膺拳拳、而不敢忘者、是正论尝见前人为副相。尚是才相不若推诿伴食者多耳以权不在巳自诿则推事而袖手旁观以权不在巳忌人则揽事而壮頄相竞斯二者并有人我之心其为得失之念一也文端于出处之际独为耿介而于政府亦无相竞之迹此书得其实也某自昔年在阁时、入参国议有知未尝不言。言未尝不尽事有未当。未尝不相与评驳。寔不敢推事旁观。然言之从与不从。评驳之可与不可。惟当事者所裁断。而某未尝着一成心狥一偏见也。退而省过私室。未尝纳一私交。出一私语。以禁中事外闻也。故亦未尝揽事而至于相竞焉。今某所患者、才技短拙、学术空疏、无能辅养君德、拯救民艰、是为虑耳、至于人巳之间、得失之念、夙承师训、颇能决町畦于眼界、置氷炭于胷中、昔人有言、吾独立于世、顾影为俦、而不惧者、心无彼此于人也、或可慰老师之远念云、嗣有便音、更祈督训是望、
　　答李近台抚台论铸钱【铸钱】 
　　铸钱本以济银币之不足、为其费省而利赢。故足造也、今铸之于南、所费不赀、解之于北、积而无用、何苦以无用之货、糜不赀之财、而使工疲于鼓铸、官惮于远输其亦失策甚矣、不佞窃尝谬议、今公私匮竭之际。惟有钱法一事。可以通利权、便民裕国。而但苦于主持不力。行使不均。故其法乍疏乍塞下反操柄。上反听之。而说者猥云宜从民便。夫钱民之资也。衣食赖焉。安有予民以衣食之资。制钱之不行以可用之于私不可用之于公也此论甚确而民反不便者乎。其以为不便者。止用之于市肆而官吏俸粮军民租税罪犯罚赎不得搭配是塞其源而欲其流之通也其不行有由矣。诚如大议。自官府下至市肆。通用制钱。与银相权而行。他钱弗与。即有他钱。别设法收之。以为铸钱之料。如此则法守一。利权通。民孰得而阻挠之者。倘以为民便可听则工之便亦可听也岂有钱不可强而行。独可强而铸哉铸则必行。不行则不必铸此两言者甚易决耳。生愚无识、独服大疏所议为是、即赞之于大司空也、
　　答郜文川论屯田【屯田】 
　　诸老每谈边事、辄言兵当练、田当垦也、安边长策诚无踰此、顾练兵垦田、亦非可以旦夕见效饷不足。则兵不可得练费不具。屯田之难一则在于清理一则在于资具耳则田不可得垦。今司农廪廪为国守财。不敢加锱铢于额外。兵多饷少。地旷租微。欲以兴事。良亦难矣。近虽稍有给发、不知可少纾待哺之急否、诚及翁在事、藉资乘会、酌定规条、练士开屯、次第修举、即不敢望边庾尽满。行伍皆充。而所谓完一分。抵一分之饷。有一人。得一人之用。固当立见成功耳。惟翁毅然图之、至祝至祝、
　　答郜文川督府【互市】 
　　互市之权、我与虏共之者、一低一昂。势居然也。惟彼方挟其重以要我。我怵于其挟而急与之讲。则彼得势而益昂矣惟不有其挟。而亦不受其要。彼以急来。我以缓应。旷日持久。彼计滋穷。势必自折。翁处卜酋得其术矣、来贡者进。不来者不强。贡市愆期于边事有何损益而边臣欲争之以息在内者之口耳此云期先后不较亦制虏之权也马好恶期先后。悉置不较。若是则我乃益缓。彼乃益急。宜其迁要挟之谋。为就讲之说也。卜酋既下。诸酋毕来。此所谓以拒之之法招之耳。且庄酋认罚、又巳有端、套虏联翩而下、功何伟也、颙伫颙伫、
　　答陈荩斋漕台【疏导黄河】 
　　泗城水患浸淫、民居垫溺、不佞稔闻其状、第未知所以疏导之法、宜从何处下手、昨得总河公书、备言开施家沟与周家桥非策、谓其泄　祖陵之王气、妨清河之运道也、且言其说出于卿士夫、惧改州治、惮于迁移、因倡此议、不佞窃谓人情安土重迁。或偏见一隅之利害。而不睹大全。亦容有之。乃今接奉教札、具示淮黄源委、高低曲折之详、水势河情、较若指掌、则周家桥亦似可开、二语不可易夫下流泄则上流自通外水泄则内水自减此事理易见者。而总河公以为不可。其说止于泄王气。妨运道两事耳。今云淮黄相会处。去　祖陵百六十里外。又在后不在前。则流破天心之说。总属支离。而与　祖陵似无干碍。且开后设减水闸。以时消息。如来谕所云。水大则开闸以泄水。小则闭闸以济运。似又于运道无妨矣。乃总河公执言不可开者。其生平精力。用之于高家堰独多。诚恐周家桥一开。而高家堰或决。隳成功而招后议云尔。而不知翁之为泗城谋固善。为高家堰亦未始不周也。且不开周家桥。密而高家堰亦安保常完而无决也哉。幸翁再与总河公从容计之、计定而举、谋不必自巳出功不必自巳成漕务河防均之幸甚、不则当遣官阅视会议恐地方又增一番劳扰耳、如何如何、
　　答石东泉司马【处置西虏】 
