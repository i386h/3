<!-- { "loadSidebar": true } -->
　　皇明经世文编卷之三百七十八终
　　皇明经世文编卷之三百七十九
　　华亭徐孚远闇公　宋征璧尚木　陈子龙卧子　李雯舒章选辑
　　严峤锐子参阅
　　陈恭介公奏疏（疏）　孙太宰奏疏（疏）
　　陈恭介公奏疏（疏）
　　陈有年
　　疏
　　议覆成国公朱希忠恤典疏
　　为钦奉圣旨事疏
　　题为酌议军余丁差等事
　　议覆成国公朱希忠恤典疏【成国追封】
　　查得诸司职掌、凡功臣殁后、公追封为王、侯追封为公、合封三代者、照依追赠封爵一体追封、其袭爵子孙、非建立奇功异能、生死只依本爵、查得正德十年该锦衣卫带俸指挥同知张钦、奏称故父英国公张懋、历事　五朝、随同讨获逆贼曹钦、及提督操练効劳、乞要追封王爵、该本部议得张懋前项、俱系本等职分、似难追封、题奉　武宗皇帝　圣旨、还会官议了来说、钦此、随该本部会同中府掌府事成国公、朱辅等、议得诸司职掌所载系　圣祖定制、万世所当遵守、别难议拟、具题奉　旨再经本部会同议得、张懋于例、不该追封、题奉　武宗皇帝　圣旨、还准追封王爵、其余的罢、钦此通查案呈到部、看得后府都督朱希孝、奏乞已故太师兼太子太师成国公朱希忠恤典、乞要比照英国公张懋事例、追封王爵一节、为照世爵追封。以军功为主。具载　令甲至于殁后封王。　朝廷名器。于斯为极。尤当慎重。国家二百余年非军功而王者止张懋一人耳张懋王爵巳经言叉革然当张钦陈乞本部具覆、初议巳为不可、及两奉　旨会议、举朝持议以为不可、最后奉　特旨追封、非可为例、今成国公朱希忠袭爵、垂四十年、事我　世宗皇帝、则扈跸督营、効有勤劳、逮事我　穆宗皇帝、暨翊载我　皇上登极、皆恪恭厥职、平生忠谨。固足为多。但不过际遇熙时。效臣子职分之常。未尝勒奇伟于边疆。投艰巨于戎马。生前被笼。巳足酬劳。殁后论功。辄难优异。所据追封王爵、朱亦奉旨赠王爵旋巳革去揆之于例、实非所应、臣等未敢轻议伏候　圣裁
　　为钦奉　圣旨事疏【乞免难成烧造】
　　据江西布政使司呈、奉臣等案验、清查烧造　上用瓷器、内有难成器皿具数详报、以凭会　题等因、行据饶州府知府刘会乔呈称查得原奉　钦降式样并单开烧造瓷器、共九万六千六百二十四个副对面坐枝口把。内除各项运解进、及节奉　明旨、停免裁减外、尚有烧造难成、鲜红朱砂古盌大红鱼盌红五龙靶锺红鱼酒盏年久失传、大玲珑方圆手盒面径阔大鼓腔凉墩、自来未经烧造、计一千五百六十个副对、节奉催督、广询博诹、经心设法、重悬赏格、召募智巧匠人、采择泥土、广造坯胎、入窑屡次试烧、百无一成、悉皆坼裂、虚费钱粮、徒竭心力、工人束手、法无可施、至如檠台龙缸玲珑凉墩酒海龙坛二榚花缾大龙盌白薄酒盏龙盒等器、共二千二百二十九个副对枝口、内多奇巧妆寘五彩、或口面阔大、或上大下小、底尖口撇、或口罄肚凸、均属难成、虽经造解。然皆百选一二。钱粮糜费。回青耗损。伏乞转达速为题　豁等因到臣据此、案照万历十一年六月十九日、准工部咨、该　内承运库署御马监太监孔成等题奉　圣旨内烛台棋盘屏风笔管、减半造、该本部复议、分为十运。每年解进二运。移咨前来、并单开各器共九万六千六百二十四个副对面坐枝口把就经备行该司道府管厂等官、钦　遵烧造间、万历十三年内准本部咨、为天时亢旱推广　圣慈、瓷器既烧造难成、内屏风棊盘烛台花瓶新样大缸烧成有好的、着拣进、不堪的听彼变卖、未烧的停止、以省费息民、今据前因、除将原奉停止裁减之数、另行造册咨报该部外、该臣会同廵按江西监察御史孙旬、覆查得该司呈称烧造难成、鲜红朱砂古盌大红鱼盌红五龙靶锺红鱼酒盏大玲珑方圆手盒鼓腔凉墩等器、从来烧无一成、所当请免、其檠台龙缸玲珑凉墩酒海龙坛二榚花瓶大龙盌白薄酒盏龙盒等器、百选一二。亦属难成。乞并行　请减各一节、为照臣子之于　上供。未有敢不竞効者。但力有殚而莫就则困财有糜而无益则穷。臣谨据该司呈称烧造难成之数、询之人言、揆之物理、葢良有繇焉夫丝可计缕而累织。金可相液而立铸。无他谬巧乃若陶事。则人所能者。砖埴为坏耳。及闭陶而煅之成石变幻目不及睹手不能扶迨日至启陶。盻盻然视器成则喜不成则有彷徨愁叹而已。就中而论。制巨则难。状奇则难。色莫知所傅则难。即今所闻大抵不出三者。厥初肇造尚诿曰工未习与。募未广与。二三年来。环陶之官役。昼访夕惟。几幸逭责。何所不至。工非不习也。募非不广也。所告既已不少。所费亦且不赀。而陶冶未获观一器之成　内府未获收一器之用若前所称鲜红古盌等项。其为竟不可成明甚。其次虽尝间成解　进寔皆出自天幸识者谓檠台凉墩之类。百不得一。龙缸花瓶之类。百不得五、谓之难成。亦非饰词。夫捐不可计之供亿。耗不易继之颜料。而以陶为壑。以竟难成之器为委。财力俱诎、公私偕病、江右嗷嗷、虑此久矣、幸今　圣明敬　天悯人、爱民节用、行令臣等查　奏、臣敢不仰承　圣德、俯察下情、谨将难造器皿数目开坐上　请、伏乞一并　赐免、或酌量　请减、其经用不可缺、及人力有可成者、容臣等严督造解则　圣德之所沾被、易彷徨为歌舞、转虚糜为实用、而　上供亦不致愆期矣、
　　题为酌议军余丁差等事【军余差丁】
　　据江西布政司清军右布政使宋应昌、呈奉臣等会案、照得卫所为地方之守御、军余皆　朝廷之赤子、文武官僚职掌虽殊、军民休戚、痌瘝则一、近见有司之于百姓。心存奉公而类多优恤。卫所官之于军丁。志在营私而类多朘削。既有正军以听差操。又有余丁以供役使。勤收空月。富者竭其脂膏。强占私家。贫者瘁其筋力。士农尽夺其本业、妻子悉属其奴仆、以致迯亡繁众、行伍空虚、一卫额军止五千余南昌何以及万即如南昌一卫　国初额军万余、迄今止存三千五百、则他可知也、夫今不为议处、将来之疲困、殆有不可胜言者矣、议将该卫城屯余丁、比照郧阳滇南事例、悉照民户、见行条鞭征银雇募、在各军无终岁拘役之扰。在各官有额设雇役之银。劳逸适均。官军两便。且编派之区画详尽、条款之开载分明、拟合再议、以苏疲累等因到臣。据此案照、先该臣等奉　命抚按江藩入境以来、思所以奉扬　皇上恤军爱民德意、凡可为其兴利除害、以令受一分之赐者、便宜次第举行、罔敢后时、所有军卫条鞭之法、诚为革弊苏困之方、中间慎始虑终、区昼详尽、举而行之、实为官军两便、遽以顾忌寝格、殊为可惜、臣随会同廵按江西监察御史孙旬、案行该道、再加会议去后今据前因、该臣等会看得卫所武弁、承远祖之功勋、窃　清朝之禄位、一筹未展、既安享章绶之荣、方寸有知、当勉图涓埃之报、夫何纔滥貂续、即肆狼贪、假耳目于奴仆、恣鱼肉于军人、或侵夺屯田、而冐其粮饷、或滥役军丁、而勒其锱铢、甚有二官而包占数十卒、宴会酒席、坐之军吏、祭祀仪品、派之余丁、凌虐迨于妻孥、驱使及于童稚、商不得行货、农不得服耕、学艺者令其赴工、习读者强其去业由祖及孙、世属其奴隶、自少至老、日伺其门庭、富者尽财、贫者竭力、以故流窜死亡、不啻过半、葢缘军属武职、役占之例虽严、经制之法未备则其虐害之弊、在在不免、微独南昌一卫巳也、但该卫地附省会、事体倍于繁难、军士疲于奔命、所据司道会议、原言叉南昌一卫余丁前屯四丁朋一名者各纳银八分零左屯三丁朋一名者纳银一钱一分则一名搃派银三钱二分九厘欲照民户及云南等省军卫见行条鞭事例、酌丁编差、征银招募、银一输纳。身即空闲私室宁居、军无拘集之扰、公家服役、官有工雇之银、委为众轻易举、劳逸适均、舆情称便、经久可行、相应遵例题　请、以慰军士延颈之望、以广　皇上优恤之恩、伏乞　敕下兵部、速为题覆、仍行咨札臣等、转行各该司道。督行府卫掌印清军等官、即于万历十五年为始、遵照派征施行、以后每三年听二司清军道呈委廉能有司、督同该卫掌印操屯指挥、照例清审一次、成丁者收补、迯故者开除、仍以前定差银为凖、丁多则逓减。丁少则逓加。遇有正军迯故。即将本户见在余丁顶补。差银照例除豁。毋得辄行原籍。一槩勾扰。该卫各官、敢有仍前役占、及包纳月钱、或额外过征者、查访得出、或被告发、定行照例查参、用示惩警、其余卫所、仍令一体查编、以苏困累、庶法纪画一、而军户凋瘵之孑遗、将遂更生之愿矣、
　　孙太宰奏疏（疏）
　　孙丕扬
　　疏
　　恳乞圣明酌举台章旧体以图澄清疏
　　岁清天下囹圄疏
　　约束郡县省刑罚疏
　　恳乞圣明酌举台章旧体以图澄清疏【酌定台规】
　　近来台规颇称画一而未收振肃之効者规制虽立寔事未行也
