<!-- { "loadSidebar": true } -->
　　该兵部咨、该廵抚甘肃地方都察院右佥都御史赵载题称、甘肃地方、比控达虏、西备回夷、内抚属番、南邻羗谷、治皆卫所。而无郡县。政多边计。而匪他谋。臣居边十有一年、夷虏情状、边计得失、目击耳闻、兹谨掳愚虑条为一十二事、伏望　勑下该部计议施行、题奉　圣旨、内开立成法以验西夷、重译使以待西夷二事、咨送到部、臣等谨开立前件、议拟上请、　一立成法以验西夷、照得西域入贡、原无定例、先年止据哈密忠顺王、差人伴送、近年忠顺王巳无、先次西夷入贡、天方等国多称王号至数十人世庙时阁部巳议之详矣天方国撒马儿罕额即白匕名号之外、番文开称、某地面某王某速坛番本百余、其称号不系我　朝封爵、无凭稽查、历考书史、并询问夷使、西域地方自嘉峪关到沙州七百余里、沙州到哈密七百余里、俱系先年属番住牧、今巳无人、哈密到土鲁番一千余里、自土鲁番到力失六七百里、即汉之盐泽、皆土鲁番种类、迤西大则撒马儿罕天方国鲁迷亦郎、小则黑娄怯迷阿即民沙密把黑旦等处、即汉之车师康居大宛之属、随代易名者、皆繇土鲁番之地。始可达于中国今其人至。虽云各国名色。缘各夷面貌语言相类真伪难辨。节年差人。止到土鲁番夷西诸国。皆未曾到西域。动静虚实。皆不能真知。先年虽有忠顺王掌金印。主各夷贡事恐亦未能如东南诸夷入贡有符验者。可凭信也。乞　敕该部计议、应否照依东南日本等国、东北朵颜建州等卫、或给发号纸、或定立限期或译审酋长体例、使臣名数、及该部原有先年西夷定例事宜、备查议拟、题奉钦依、永为成式、庶边官有所凭稽、夷使免于欺诈、　前件臣等议得西域诸夷种类不一、如哈烈哈三哈撒儿沙的蛮等四十国、经哈密而来、或三年五年许贡一次。其余如土鲁番天方国撒马儿罕、皆朝贡不常。载之会典可稽也。永乐四年、止封哈密酋长女克帖木儿为忠顺王。以后袭封、锡以金印、使掌西夷贡事、今忠顺王巳无、而诸夷之入贡。号为王者不一。大抵皆其私称。不系我　朝封爵。且如嘉靖十二年、土鲁番称王者七十五人、天方国称王者二十七人、撒马儿罕称王者五十三人、又额即白匕哈辛、原非入贡番夷亦差来使臣五十八名、盖西域贾胡。素号贪利。窥知回赐国王仪物繁缛。遂诡立名色。要求赍予。此其姧谋。章章明甚。及今不为限制。则将求入贡。必复倍于前日。冐滥殊称。私窃名器。且以府库有限之财。填溪壑无穷之欲。恐非所以存纪纲而节财用也。所据都御史赵再奏、要给发号纸、定立限期、译审酋长体例、使臣名数、及查本部先年原有西夷定立事宜、题奉钦依、永为定式、不为无见、但臣等查得东南日本等国。皆世有爵土。国有专王。所以先年给发号纸。置立底簿。差官赍散各该地方。遇各夷来贡。令其填写收执。比号相同。方许来京。朵颜建州等卫。则一年一至。岁贡之期。既不踰越。来贡之人。亦有定名。而西方诸夷。素非附属。贡献不常。并无给发号纸之例。定立限期。则三年五年。载在旧典。俱难别议。至于译审酋长、体例使臣名数、及查西夷一切事宜、则正为之限制之意本部查有节年题准事例、相应再行申明、合候命下、移咨都察院、转行镇廵等官、今后如遇各夷入贡、一一查照事例处分、中间若有名种殊常、番文繁迭、务须详加译审、研究来历、如系各国部落冐滥称王、则当发其奸谋、责以大义、令改正使臣名色如其仍前骄肆、怙终不悛、即当以礼阻回、不容通贡、每国俱分为等第、照例每十人准起送二人来京、其余存留在边听候给赏通行造册、马上差人先赍送部收贮仍另出半印花栏勘合、给使臣亲执来京、以凭比对定拟给赏到京之日、本部仍行该管衙门、不许私相往来、通事人员、敢有透漏事情、教诱为非者事发从重参究治罪、如此庶体统正而法例明、裔夷服而国尊矣、　一重译使以待西夷、拨置外夷生事多由通官为之虽汉人犹不可保况色日人乎切见译审外夷通事序班。俱系外夷色目人为之。缘汉回在中国甚多。士农工商、通与汉人相同。宜乎用夏变夷。然竟以彼教为是丧用夷礼不食猪禽、有特立欲变者、则羣聚而非之虽妻子亦辄离悖、同类则相遇亲厚、视若至亲、今通事序班人等。俱系色目人往往视彼为亲。视我为疏甚至多方教唆。在京师则教其分外求讨。伴回则教其贩卖茶斤。违禁货物。肆无忌惮。且使外夷轻中国无人。非其同类。不能译其语也。合无于四夷馆内选令汉人习学番语、前项序班。俱以汉人充之、不惟不肯漏泄中国事机亦示彼夷谓中国之人无所不能是亦防慑外夷之一端也。　前件、臣等议得通事之设所以通夷使之言、引领朝议译审真伪、因以宣示国家恩信、而慑服夷心、诚不可缺焉者也、今各国通事、皆有定员、外夷色目人在中国、亦得为通事者盖访保考选之时。大抵取精通夷语者为之。初未问其族类也。但诸夷之中。惟回夷极为桀黠在外则侵扰边疆。入贡则要求赍赏需索无厌则驿逓苦于供亿私买违禁货物。则官司被其欺瞒。反复靡常、奸伪百出诚为可恶、然彼夷自万里而来。岂能尽知中国之事。良由我中国有等细人开端倡始崇恶长奸、巧设邪谋、阴为主使、以致回夷轻视中国。辄敢挟制边臣污蔑朝士。投进之词、无虑百十。甚或泄漏事机。勾启戎心。似兹所为。不可枚举。缘汉回通事。实本非我族类。同恶相济。同类相亲。固理之必有虽其中贤否不齐。难以一槩指论。而谨严于先事。防杜其将来亦不可不重为之虑也。所据都御史赵载、条陈重译使一节、相应依拟、仍行镇廵等官、今后如遇回夷入贡。伴送通事。亦用中国精通回语之人不得差委汉回致生奸弊臣等再照各国序班通事以人员虽在鸿胪寺带衔、而职专朝贡、实隶本部掌行、切缘各官。止是考满经由本部。况考语亦凭该寺开送。中间贤否慢无可稽。是以此辈敢于为非。无所顾忌合无行令该司及提督主事时君考较但有职业隳废及交通夷人受贿作弊者。呈堂参究施行。庶职守相维、法度严饬、而人不敢犯矣、
　　会议日本朝贡事宜疏【日本朝贡】
　　该礼科都给事中丁湛等题称、该礼部题为进贡事、奉　圣旨这夷情谲诈、先年勘合、未经进缴应否置立再给、还备查旧例详议来说、臣等切惟日本目近年宗设之乱、致扰一方、巳奉　钦依、不许通贡矣今次复遣使臣、卑词效顺、　皇上天度恢宏、不咎既往、特赐来廷、至其所请数事率非可从、勘合一事、必缴旧给新、交相受授。庶几有所凭执。而不至为伪托者之所罔。今乃先年勘合、未经进缴、而遽欲重复颁给、万一为其所罔、则将何以处之、臣等又闻之倭夷自汉魏以来、始通中国、至胜国时。许其互市。少有不惬。辄杀掠烧刼以去始为濒海郡县之害。我　圣祖以神武定天下、四夷咸宾、虽西北劲虏、亦皆欵塞惟是倭夷、时或犯我海道、又暗通姧臣、谋为不轨、以故□之、明载　祖训、昭示久永、臣等窃谓自后倭夷再来修贡、仰承　祖训、却而不受、以示天朝不通无礼义之国等因、奉　圣旨、这本说的是、礼部便会议来说、臣等会议得春秋之法、夷狄叛则惩其不恪而威之以刑、来则嘉其慕义自通、故进之也、传曰、见圣人之心、与天地相似犬、谨按　皇明祖训所列诸夷国名、凡十有五、而日本与焉、而于其下注曰日本国虽朝贡、暗通奸臣、谋为不轨、故绝之、盖此国居海岛之中。往往出没为海边州郡害其后山东淮浙闽广沿海去处。设有备倭门。各设都指挥一员。统其属卫。摘拨官军操习战船。以为防御。彼知吾有备不敢犯边。时或数年。一来朝贡。　朝廷以其恭顺之故而礼遇之。故自　成祖文皇帝元年。巳容其入贡。二年始赐国王诰命金印。永乐大统历。及文绮古器书籍等项。恩赉甚厚。自是历累朝。　列圣皆容其入贡。我　皇上嘉靖二年、因使臣宋素卿等逞凶构乱干犯天纪、奉有明旨、不许通贡者、一十七年、日是以后倭奴为中国患者累年故宜绝不宜通诚先事之要防也此我　皇上绝之之心即　太祖之心也春秋惩其不恪之义也昨岁据浙江镇廵等官监察御史傅凤翔等合词奏称该国遣使臣硕鼎等、航海远来、卑词纳款、别无他故、乞照例起送、以通外夷纳款之情、亦免边海军民警扰之患该礼部议拟、合无行令浙江各该衙门、再加译审、果无别故、方许起送、惟复遵照前旨阻回等因、具题节奉钦依、准照例进贡、此我　皇上容之心。即成祖　列圣之心也春秋嘉其自通之义也。但夷性谲诈不常、既称纳款、却又欲发还留在货物、及罪犯宋素卿等、妄意乞求、罔知国法、巳经礼部题覆宋素卿等奉有　明旨监候处决、货物系没官之物、俱难再议、率未准从矣、而该科复论奏前因无非欲修明法制、以折其将来求请之意、至于请给勘合一节、亦经礼部题奉钦依、准令下次该贡之年、将弘治正德勘合进缴、方与改给嘉靖勘合、所以防其伪罔、似、难再议外、为照礼部主客一司、专职四夷进贡、但系　祖宗以来例该入贡之国、赴京有常期、夷使有常数、进献有常物、宴赏有常格、一应事宜俱照常题请举行、兹者日本之夷、仰遵　明旨既巳容其入贡、虽其所请三事、委涉非分、巳经礼部面诘其使以义裁之、彼帖然而畏服矣、兹复议绝之、似出无名、且王者之驭四夷、有不庭也则征之、今来贡也绝之、恐无以感兴四夷向服之情、所据外夷进贡关系甚大、应否禁绝、臣等擅难轻议、但往后入贡事宜、要当预为之处、合无礼部查照大明会典、及嘉靖六年题准事例、移咨该国、务要遵制十年一贡、夷使不过百名、贡船不过三只、勿得指贡、多带兵器、别起事端、如贡不及期、人船过额、及文移词语不顺、使臣不恭、求讨非礼等项、听浙江廵按御史、径自奏请阻回、不许起送、则法制允厘、恩威并着、既不拒其来王之诚、而亦遏其非礼之望矣、
　　议量加朵颜三卫夷人赏赉疏【三卫赏赉】
