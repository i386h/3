<!-- { "loadSidebar": true } -->
　　一岁防清江浦外河清江浦内外河相隔、仅得一线之堤最为吃紧、况黄河自清河县出口。由西射东。势甚湍急。然扫湾迎溜之处。不过一百五十丈。今岁之水。可谓异常。止是卷筑鸡嘴六道。每道相去二三十丈不等阻隔来流。复于鸡嘴中间。卷扫护岸。即可支持。然仓卒措办、未免张皇、莫若于冬春之间。卷筑大埽。帮护老堤。埽外深下密桩。内用两笆两席以护埽。亦如岁防高堰之法。自可无虞。合用人夫、查有本浦牙行原编夫役、专听本堤兴作、免其别处差拨、自可足用、其余桩草、所费不多、措办自易、至于用石甃砌、以为永久之计、则俟工力少裕为之可也、鸡嘴即顺水坝之俗名、
　　一议守西桥坝、淮郡西里许、地名西桥、界于内外河之间。淮黄合流。从西直射。势渐内徙。民甚危之。然长不满二十丈。今议岁守之法、每冬春间、预先多备物、料、治河深下密桩、贴以笆席、中实以埽、责令能干义民官一员、伏秋、昼夜防守、时时侦探、折则加、损则易、大略与防守清江浦外河相同、今岁以此法守之、居民晏然、更于此坝之上、卷筑顺水坝一座、以杀汹溜、尤易为守、舍此更无法矣、
　　一议守徐家坝清河而下、黄淮二渎交流注海、越五十里、一大折于淮郡之西桥、又三十余里、一大折于徐家坝、其冲激怒号之势、无异西桥、前此治者屡坝屡坏、为与水争尺寸耳、今议弃旧址、只营月坝、去水稍远、令无湍激、外护桩埽、用实基、事省功倍、良得策也、每岁修守、预备物料、仿西桥议为之、伏秋将屇、专责山阳令、督管河主簿、不时巡视、少有圯坏、辄先综理、年复如斯、斯永赖也、
　　一议守八浅堤、宝应县之西十余里、有白马湖、其当湖心而东、即所谓八浅堤也、往岁堤决、湖水奔逸、建瓴而下、舟楫过者少、遇西风辄沉溺不可救、其决处阔八十余丈、深且二丈五六尺、而水势湍急、莫可名状、虽不惜费、宁能与水角力哉、屡筑无功、覆辙可鉴也、乃议从湖心浅处、先筑西堤一道、以捍其外、仍于河之南北、截坝二道、暂令运艘越湖而行、堤坝成则八浅正决、潴水不流、捧土而塞之矣、是筑西堤者。乃所以塞东决也。但东决虽塞西堤终不可弃、必须岁加修筑、仍密种橛柳茭苇之类、使其能当涛浪、则东堤不守而自固矣、此当于冬初预行宝应县掌印管河官料理可也、
　　一严闸禁河口、诸闸之设、先臣平江伯陈瑄、殊有深意、葢节宣有度、则外河之水不得突入、运河之水、不得盈漕、非惟清江板闸一带堤岸易守、而宝应诸湖亦缓此一派急流矣、但启闭之法、非严不可、如启通济闸则福清二闸、必不可启、启清江闸、则福通二闸、必不可启、启福兴闸、则清通二闸、必不可启、单日放进、双日放出满漕方放、放后即闭、入伏即于通济闸外填筑软坝、秋杪方启、悉照先年旧规与近日题准事例行之、其于河道关系不小也、
　　一岁守淮城北岸遥堤、查得清江浦起、由柳浦湾至高岭止、共堤一万六千四百余丈、乃淮安城北外捍、殊为吃紧、虽经设有堤夫但因高堰逼近淮河、伏秋修防甚急、各夫俱为占用而此堤之守、较之高堰、难易逈别、故议自清江浦起、至新城小北门外、为第一、自小北门起、至北冈止为第二、自北冈起至高岭止为第三段、各委能干义官一员、率夫十名、如有油刷、随宜修补倘遇大有损动、即于堤内有产之家、量起夫役相帮修筑、仍须预备桩草绳苇之类、各安置要害处、所以待不时之需每岁冬春之交、即预行申饬山阳县掌印官可也、
　　一岁守通济闸外大坝、旧通济闸、逼近外河、河形浅直、水势汹涌、不便启闭、而朱家口一带堤岸、尤为难守、今移闸于甘罗城旁、改河于西南隅、而于旧闸内半里许、筑拦水大坝一道、置朱家口于度外、似为得策矣、但大坝最为吃紧、万一倾圮、则新河与旧河之水、并泻入闸、势必不支、每岁四月初、须专委一的当义民官、拨夫十余名、量备桩草守之、毋忽议者又谓从大坝迤东两头、直接泰山筑堤一道仅三里许、则坝东与高堰七里墩、迤北两岸、一带堤岸、俱不须守而堤内之田、皆可耕矣、冬涸之时、夫力稍暇、即宜图之
　　一防清口淤涩、清口乃黄淮交会之所运道必经之处、稍有浅阻便非利涉、但欲其通利。须令全淮之水尽由此出则力能敌黄。不为沙垫。偶遇黄水先发淮水尚微。河沙逆上。不免浅阻。然黄退淮行深复如故不为害也往岁高堰溃决。淮从东行。清口遂为平陆今高堰筑矣独虑清河县对岸王家口等处。淮水过盛。从此决出。则清口之力微矣。故于清河县南岸筑堤一。以防其决。葢为此也。工若甚缓。而关系甚大。必须每岁督令清河县、责差的当员役看守、如遇塌损、即便修筑可也更有一事、尤宜稽察、河南凤泗等处、商贩舡只最利、由此直达、每为盗决、须严防之
　　科道会勘河工疏【附　会勘河工】
　　此录所载条议俱详予本疏中至于钱粮工役细疏具于覆疏存之以备后来查考
