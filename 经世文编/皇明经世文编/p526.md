<!-- { "loadSidebar": true } -->
　　土官故隶吏部验封、洪武三十年、凡掌土官者改隶兵部、洪武中、土官无子弟。其壻与妻皆袭、永乐中袭替人文出十年者亦听、然皆万里赴阙、或献马方物、请命最谨、天顺八年三月、上西宫徽号、始许土官缴呈勘、奏与冠裳、于是介使未将。威福自恣。虽托羁縻之名。竟开骄悍之渐。成化十五年、又有纳谷备赈之令。则经制日卑。规取愈陋。　孝宗末年、发愤厘革、至正德旋复隳废、嘉靖九年、今　皇帝斟酌情理、曲为条约、稍复　祖宗之旧、今考府州县正贰幕属廵捡驿传、凡三百六十隶验封、宣慰宣抚按讨安抚长官凡一百三十二隶武选、隶验封者皆领布政司、武选所隶、或领都指挥使司、文武相继、机权攸寓、细大相关、掌股易运、数年来镇抚廵部诸臣建白日烦、纷更巳甚、聪明自用而宪典稍遗矣、云南本徼外地、　国初元孽窃据、戊申开基、尚阻声教、王袆秉义捐躯、傅友德沐氏父子兄弟、威戡惠戢、梅思祖张紞继膺藩屏、平徭均赋、疆土稍开、顾其人慓悍、不得已因俗为政、官其酋领、稍示安辑、元江永宁镇沅孟良景东最强犷、镇南蒙化顺宁沾益差小、然皆向背靡常、调济为难、诸甸约摄腾冲、诸罗窥窃寻靖、葢自麓川虚耗中土、孟养曲狥奸夷、正统迄今、益复反复、况投宦非人。刓法好货。湖南滇北将有梗隔之忧、至求马湖建昌川陆逵道。计亦晚矣。贵州本西夷罗施鬼国、国初霭翠宋钦归附、仍其世官、山峭地瘠、夷情猾诈、分隶川湖云南。永乐癸巳、始立三司、当时顾成威怀有方、稍称驯顺、顾其壤地联络、冲胸掣肘、自泗城北窥、永宁芒部、南扰毕节、西播外突、普凯内溃、交谗构乱、喜祸隹兵、每一梗阻、滇南中断。乃知分割三隶疆域相牵不可谓非策也湖广土官。皆据湖南。古巫黔中地。中错辰常。外联川贵。溪峒崄深。难扰易乱。彭氏富强雄胁诸司。自宋迄今。构结滋广。骄横益坚。　国家稍有征诛。辄议调发。所过残破。惨于剧盗。官司莫敢谁何。嘉靖中、王守仁讨岑氏时、湖臬佥事汪溱统驭严饬、颇称戢敛、以故顺靖之祸。不独湘楚。永宝之忧。岂直苗夷也。广西当岭角右偏。土瘠民犷。视东道特异。诸夷窟穴盘绕其间。左黔右郁。荔浦东西。残破不可言。大藤峡深险尤甚。成化中诛锄极惨。近复跨江倚山。出没剽夺。田宁梧藤诸孱卒竟不能扼制。桂林之北六峒为孽。则北连武岗。柳庆之西、八寨尚存。则东通怀远。府江上下。半为夷巢。寇窃无虚日矣。至今江右岑氏猛贼虽诛。余孽尚在。王卢再叛。思田更强。二语尽抚剿事宜信乎难得上策也姚镆剿则黩兵守仁抚则纳侮恐数年之问。复烦经畧尔。四川山包剑栈。水锁瞿硖。襟带拥束。足称天险。惟乌蛮阻其东南。蔓绕西抵番族。欲其驯顺。是在调扰。龙州为松番咽喉。每遮我饷道。乌蒙乌撒芒部诸府虽仰我鼻息。顾其内党日坚。数启隙乱。唇齿之势。彼得挟而扰我。叙泸之间。宜有机权。携其丑类。若在碉门远引诸番。播州旁通西省。所谓与蜀盛衰者也。
　　论曰、明兴平定四海。凡夷獠蛮棘火猺獞之地。西起巴东牂牁。抵湘楚。包络湖岭。东折而南。南尽海上。又东跨百粤三江。大者兼据连城。细者保恃深箐。虽稍奉约束。要在羁縻而巳。然兵力稍徤。乍叛乍归。茍功率过滥。附怀失策。雄图自缩。狡窟益深矣。况地广官高擅利习兵。生齿益繁。财货益广诈以谋成罪以功解种忧酿祸、蔑玩中土。未可谓无虞也。嗟乎夏典要荒、周官蕃镇、大抵因民顺俗、横海伏波、逾湟绝岭、舆地渐开。化理终塞、乃知天德无私。王道有量。辟国陋于绥人。曲防窘于矌度。苟丑类自获饱暖。中华不患荼毒。吾又何求焉。惟夫吏好蓄积。政多解弛。或远嫌自絜。或求胜喜功。于是侵警日闻。师徒数起网漏纲颓。夷夏并困。兹欲收总长策、用图久安、必定画疆理。则邻族靡争。预陈嫡孽。则宗庶自定。世及之际。以时核闻、钱谷之输。一切报罢。而又饬武备于节帅。修文德于庙堂。猾乱之忧。斯其鲜矣。
　　书六关图后【六关】
　　居庸诸关。本太行山。与鴈门诸山。相断数百里。雁门亘南北。太行绝东西。表里纵横左右萦带。阂狄藩华。时用大矣。夫重险由乎天造。掌固存乎人谋。自古在昔隆坏多矣得道乎哉。失道乎哉。
　　书直隶三关图后
　　居庸号北门。山形左转。尽渔阳卢龙。当山海之际。为榆关。控约辽东。西。右循太行。西南以往。包络数十城。皆平原沃野。北连上谷云中。皆宿重兵。表里维固。真天险哉。
　　山西自井陉西北数百里。崇冈复障。扼为居庸。迤逦东折。玉带神岭诸山。若拱若抱七陵在焉。外距四海冶。潮河川。古北口。去虏不远。备守其可忽诸。
　　居庸东去旧有松林数百里。中有间道。骑行可一人即札八儿导元兵趋南口者。今以供薪炭。荐伐条枚林木日疏薄。树渠藩塞。岂无谓耶。
　　紫荆倒马二关隘口既多。守备不能专。内连中山保塞澶渊古燕赵之郊。平夷矌衍。无高山大陵为之限隔骑兵便驰逐。南并井陋接山西。路险隘。士马不能成列。东更巨鹿邢洺。遂入齐鲁巳巳之难虏有谋夺紫荆窥临清者不有节庵司马殆矣。而谓国不以人哉。
　　书山西三关图后
　　雁门称绝险。虏入大同川。二边不能守。则雁门当其冲矣。幽燕之兵出紫荆萦其左。延宁之兵度黄河拂其右虏可邀也。昔李牧守雁门。诱匈奴入。张左右翼以地势论所见者大张左右翼击之大捷。
　　宁武诸营堡不甚险隘。虏往往由荞麦川野猪口入。妇女畜产。驱逐巳出塞而老营游兵方百里赴援。难矣。
　　偏头地平可驰马。故多虏患西北冬备河曲。东北时时备大同川。
　　鴈门三关之山。东起代郡。外断云中。内畧大原北境。西尽雍河之滨。
　　书辽东镇图后
　　辽东西【辽东青分营州、辽西冀分幽州、】 渤碣之外一都会也。西南起山海。历医无闾长白诸山。东南走海上。海薄葢金以西。接卢龙。可渡登莱泛吴浙。【金州旅顺口海运陆路、葢州梁房口海舟入辽】 地饶鱼盐谷马。马给吏士。或市之葆塞奚夷。彼逐挟以邀我。亦以官市縻之。而奸阑出入。亦不能尽禁。宁远东西两屯颇安给。锦义地瘠寡生理。广宁无屯营之利。率仰给转粟。与辽阳隔河。河两滨防虏。辽阳以北益聚兵食益窘。开原三城【中固泛河】 三面受敌。六堡虽复。二虏辄巢清阳镇夷间。聚而谋我。我失鱼樵之利。又累我男女。易畜产二江外。【松花黑龙】 否则絷之耕织。日夜无休时。西马市废。蒲河懿路残破不可言。抚顺通百夷贡市。内外皆山。多伏虏。我难于斥望。沈阳虽有关。【上榆林】 虏驰牧外险内夷。不能援。凤凰壁戟东垂鸦鹘锁钥西境。并海四州。恃刘广宁之捷。无海寇。然辽水南注海隘不能泄。患苦沮洳矣。
　　书蓟州镇图后
　　蓟州诸山关无虑数百。西接居庸。北折而东。南抵海上。尽渔阳卢龙塞皆其管内。舟发泛澄莱。陆走赵魏。肩肘奚达。襟带原泽。冯翊京师。号称推镇。又地壤深厚。树畜鱼盐。黍稷之利。甲于圻内。天寿山七陵在焉。余尝谒长陵。登山北望。边关甚近也。巳巳之变。祠官不能至平昌。陵卫吏卒如侨寓。增埤缮障。于斯为急。喜峰稍深峻。山海肩钥辽东西燕河太平寨马兰峪密云四营。声势相援虏即入。中两营当其冲。燕河密云相犄角。遵化三屯建昌固其内防。永平梁城间无虏患。亦无海寇蓟州转布粟遮洋犹海运也。兴营诸卫初隶北平行都司列守大宁。大宁在诸□山外。西北接宣府。东北抵辽阳千里山盩水厔可庐而居既挈其地山戎。我遂失外险。山戎故保寨。二卫时与大虏结婚以挟我而邀赏比结婚大种。阚我东鄙。慎哉慎哉。
　　皇明经世文编卷之二百十八终
　　皇明经世文编卷之二百十九
　　华亭徐孚远闇公　陈子龙卧子　宋征璧尚木　徐凤彩圣岐选辑
　　张安茂子美参阅
　　严嵩南宫奏议（奏疏）
　　严嵩
　　奏疏
　　明堂秋享大礼议
　　献皇帝称宗大礼议
　　遵照御制或问献皇帝祔庙文皇帝称祖议
　　庆都县尧母陵祀复议
　　郭英配享议
　　修正三皇祀典以复祖制议
　　奏进乐书乞兴正乐议
　　议处光禄寺厨役
　　公侯伯等爵及应袭子弟送监读书疏
　　议处甘肃夷贡
　　会议日本朝贡事宜疏
　　议量加朵颜三卫夷人赏赉疏
　　琉球国解送通番人犯疏
　　明堂秋享大礼议【明堂秋享】
