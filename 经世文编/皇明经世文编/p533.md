<!-- { "loadSidebar": true } -->
　　今　神州雄奠燕蓟、衣冠玉帛贡篚之珍、则壤之赋、四方辏进、其道徐而北者、轴舻相衔至旁午也、矧徐吕二洪、石棱棱弥亘河腹、森利错迂、以为舟厄、而吕梁延袤最广、盖天下称险焉、虽上承汶泗、泉湖委流而实倚浊河汴沁汇为之助、当其淫潦暴涨、险不可睹、功在篙师、即有枯涸、舟辄胶滞、顷年山东诸流、颇疑涓细、黄河又复南徙、二洪愈益受病、至廑　廷遣大僚行水、疏导节缩、殆无留智、水部主事、东平徐君有让之治吕梁也、为嘉靖辛丑、遘逢事会、弊力以图、始于洪南置石闸、语在学士张公记中、巳复筑堤上洪、障绝漫流、归之内洪、并掇水中悍石、甃为堤岸、东西绝成牵道、凡七百二十一丈有奇、当狭处别作水门、水至此稍益深下洪亦改凿、内洪障以木闸并甃堤悉如上洪之制、堤长减十之七、徐人称内外洪、犹吴越称大小港也、洪以东岸为内、外盛则内外皆舟。涸即专归内港。非此则水漫力溦。石始重贻舟病。木闸水门。皆随舟启闭。以木方石。工力减巨千。水门又殊省。凡如此者。相地宜与物力以相屈也诸作于徐君莅事之明年、数月而毕、夫匠以名计、为千五百三十有六、并役诸在官者、不以勤民糜帑藏发谋秉虑调度停征、惟徐君能、而画可赋功、奖成令绪则节使少司空万安郭公持平力也、又明年癸卯仲春、予以赴　阙出洪下、周览近迹、惊顾骇叹以为少时游历所未有方舟利涉、爰思作者之劳而徐君适以记见属、又曷忍辞、呜呼君子图事轨物、将以济时也、今天制水旱地私川渎、运道阻艰妨国大计徐君乃能应时裁变、今自泇河开而运艘皆不取道于吕梁争尺寸之水、于石罅间、利济万艘、卒以力胜、此其才智、不巳伟邪、汉唐漕东南之粟、以饷关中、所经三门砥柱之险、不啻吕梁也。是时筦干诸臣、疏凿排击、固巳不遗余力、厥后法日以弛、运益告艰彼人家国、亦视以为盛衰、吁可畏哉继自今有如甘雨时降、川祗效灵、则洪流浩渺、舟楫自便、无所事智、即不然、徐君之法何可废也、舍是弗图脱有缓急、非转般则海运耳斯岂盛世所宜闻、然则后之君子、宁无感于予言、而重修徐君之旧者乎徐君职竞纳维、忧形于色既以身为国役而又以图其后人、其用志弘且远矣
　　皇明经世文编卷之二百二十终
　　皇明经世文编卷之二百二十一
　　华亭徐孚远闇公　陈子龙卧子　宋征璧尚木　吴培昌坦公选辑
　　董姚申士余参阅
　　程文恭公集（疏　书）
　　程文德
　　疏
　　灭虏六事疏
　　御边四事疏
　　车战事宜疏
　　议睦妃茔疏
　　灭虏六事疏【灭虏】
　　臣惟中国之于夷狄也、犹主之于奴也、犹首之于足也、足不可以凌首、奴不可以犯主、章然明矣、今北虏敢率丑众、犯我中原、前此犹未敢深入他。自去年始迫山西太原、罹其荼毒、野草犹腥、今年则复过太原矣、纵横蹂躏、任其所之、如蹈无人之境、其藐视我中国可谓极矣、昔我　成祖尝奋扬天威、三扫其穴、岂知今日遽至此乎、臣窃恨之、且虏骑二十八万众、据其凶狼之性、一虏止杀一人、即不下二十八万人也、况何止一人乎、合其人马五六十万、五六人马破一家即不下十万家也、况何止一家乎、此诚上下汲汲遑遑食不甘味、卧不安寝之时也、昔周礼邦有大故、则不举、又以吊礼哀祸、以恤礼哀寇乱、悯之至也、乃今如何、万一此虏今年得志而归、则来年猖獗、当又益甚、犬羊之性、愈纵愈骄、则我中国之祸日惨日酷此固必然之势、不待智者而后知也、臣职列兵属、愤懑不任、况奉　明旨、辄敢条陈六事、上赞　庙谟、倘可采择、即赐施行
　　一曰声虏罪以激人心、臣闻古昔帝王、将讨叛而诛逆、必誓师以声罪、征苗之誓、于甘之誓是也、我　太祖之北代也、亦羽檄先驰、义正辞严、人心响应、檄有助焉、今达虏世为边患、边人恨入骨髓、兹复大举入寇、荼毒伤残、此其罪恶滔天、神人之所共怒、天下之所共愤也、惟我　皇上、无迅扫诛灭之志、则吾人固饮恨以死矣、　皇上诚恭行天讨　大诰四方、列其罪状、数其稔恶必欲殄灭而廓清之、则河北山陜诸路之官民、将感激涕泣、以为今而后得反之也、谁不荷戈响应、赢粮景从、而快其复仇之志哉、兵出无名、事故不成、说以犯难。民忘其死、三军之士、将不战而气自倍矣、　二曰隆殊礼以延名将、臣闻何代不生才、何才不乐用、顾招徕鼓舞之者何如尔、燕台筑而豪杰至、伯乐生而骐骥名、诚未闻借才于异代、求良于绝域也、今之名将诚亦罕矣。然安知无隐于边塞。遯于江湖。沉于下僚。摈于废弃者乎。或拘之以资格。绳之以苛刻。而不能尽其才乎。欲建非常之功。必赖非常之才。欲致非常之才。必隆非常之礼、　皇上诚涣大令号召于四方曰。有能灭虏者吾列爵以侯之。而先崇坛以授之。重权以宠之。殊赏以劳之。孚之以心腹焉。要之以明信焉。如此而将才不得。忠义不奋。臣不信也。将得而兵可强、兵强而虏可烫矣、　三曰权兵食以济时艰、臣闻古者寓兵于农、平居则为比闾族党州乡之民、有事则为伍两卒旅师军之众、田野仓庾之积蓄、即征行士马之刍粮、制甚善也、自兵农之制分、而兵食之匮久矣、今日凡隶于行伍者、皆不识战陈之兵也、运于舟车者、特仅支承平之食也、持此以御敌、适足以劘虎牙尔、故臣窃恐调发皆无益也、夫天下之民、皆　皇上之兵也、天下之财、皆　皇上之粮也、患无为感激号召之尔、诚传檄畿辅山陜河南诸路、示以急难之义、激以靖寇之忠、今守土之臣、各倡义兵募精锐勇悍之夫、给仓廪府库之食家自为战。人自为防。而皆统于大将事宁之日。秩劳而还。各复其故。则天下皆兵。郡县皆食。而虏不足灭矣。　四曰明赏罚以作士气、臣闻砺世磨钝、非赏罚不行、劝善惩恶、非赏罚不立故曰赏罚者、人主驭世之大权也、将领得矣、兵食足矣、而赏罚不明、欲其成功、不可得也、边陲往事、莫可追巳、议者率以为悍卒之骄横。功罪之未孚。此人心之所以不平。而英豪之所以解体也。臣请速布　诏令。与民更始。自今有功′必赏。赏不以疏贱而遗。有罪必罚。罚不以豪横而贷。较若画一。信如四时。则愿垂休光于竹帛者、孰不出万死以策勋、临危机于战陈者、其肯甘退缩以抵罪哉、是故赏罚明而士气作、士气作而虏可灭矣　五曰招胁从以携贼党、臣闻敌多则力分、与众则兵强、今之达虏聚而不分此其锋诚未可与争也故当先设法携散之。闻其党多我中国人。方其去时。不陷于抢掳。则迫于迯亡。而非其乐也。今虽同入寇也。必犹知告语焉。请亟布令。凡我中国人。皆胁从不得已也。其勿杀。有能归降者。即复其土田。完其室庐。给之妇女。且先给帖以示其可信。又令有能诱至一人者。赏加首级一等。则人孰不乐我中国之生。而甘心沙漠之外者。尝闻板升之众亦有谋归中国者而以独力谋泄事不成者多有若能用间以招之当必有应者复广募间谍之士。不惜金帛之费。使如陈平之间楚焉。则其党必携党携则与不众然后可图也且或用此辈以收虏。则又事半而功倍矣。　六曰乘危惧以防未然、臣闻有备无患、事豫则立政之理他、物极则反势穷则变、治之几也、我　国家边备废弛、至今极矣、今仍犹不及变、岂知其所终乎、传谓七年之病、求三年之艾矣、自今畜之、犹或可及、臣愚请自今日乘危惧之心、图善后之计、九边诸镇、悉加综理。以五年为期。遏天下之财以从事。殚天下之力以有为。自选将练兵。及缮墩葺堡。凡百区画。得人若理家事无弊不革。无利不兴。则边城有金汤之固。胡人绝窥伺之心。以一时之患易百世之安是亦多难殷忧之助也且使后人蒙福者、咸仰　大圣作为、出于寻常万万、岂不伟哉、若曰贼至则备、贼厺则怠、因循苟安、犹今视昔、窃恐此虏之患、年甚一年、噬脐之悔、后将何及、
　　御边四事疏
