<!-- { "loadSidebar": true } -->
　　卷二百八十　　冯养虚集（疏　记）
　　卷二百八十一　　李石麓文集（疏　序　记）
　　卷二百八十二　　闻侍御奏疏（疏）　屠侍御奏疏（疏）
　　卷二百八十三　　王司马奏疏（疏）
　　卷二百八十四　　南北督抚奏议（疏　论）
　　卷二百八十五　　萧同野集一（疏）
　　卷二百八十六　　萧同野集二（疏　议　策）
　　卷二百八十七　　江总督奏疏（疏）　王中丞奏疏（疏）
　　卷二百八十八　　薛方山文集（议　论　策　序）
　　卷二百八十九　　陆贞山集一（疏）
　　卷二百九十　　陆贞山集二（状）
　　卷二百九十一　　陆宗伯文集（疏）　陆中丞文集（疏）
　　卷二百九十二　　张都谏奏疏（疏）
　　卷二百九十三　　杨椒山集（疏　书　序）
　　卷二百九十四　　归太仆文集一（志　议　书）
　　卷二百九十五　　归太仆文集二（书　记　序）
　　卷二百九十六　　沈□□公奏疏（疏）　王□□公奏疏（疏）
　　卷二百九十七　　朱司空奏疏（疏）　翁司马奏疏（疏）
　　卷二百九十八　　马恭敏公奏疏（疏）
　　卷二百九十九　　靳少宰奏疏（疏）
　　卷三百　　张元洲先生台省疏（疏　书）
　　皇明经世文编卷之二百一
　　华亭宋征璧尚木　徐孚远闇公　陈子龙卧子　彭宾燕又选辑
　　宋存标子建参阅
　　邹襄惠公俟知堂集（议　记）
　　邹守愚
　　议
　　安南议
　　御虏议
　　边储议
　　安南议【征安南】
　　谨以安南事机可言者、条为五事、伏惟采访施行、一曰振扬国威。窃料逆庸乘衅夺国、父子继立、非有数十年之久。人心未必尽忘故主。终为积威所刼。且如阮元良阮纯朴郑峣郑嵎皆黎氏守臣、分据数峒、又在高平谅山之间、密迩我界。犹以无事、至闻黎氏子孙、隐伏民伍、如黎谊裔者尚多也。为今之计。莫如明示　朝廷讨贼之义。历数逆庸篡逆僣拟罪恶、扬声百万、分道南征、遣人榜示所在府州县、并以大义责其臣民、不能匡君反正、甘事雠虏、以警动恐喝之、如有仗义之士胁从之臣、能自擒斩莫登庸父子、来献军门、即以其地裂土分封。隆以爵赏之典比于黎氏。如或党恶顽悖、据险负固、阻遏天兵、则怙终不悛、尽行诛灭以内离其心。以外散其党。风动响应、人起为敌、而吾以劲兵临之。如此则势孤易破也。此声实之说也。夫相机应变。制胜在我。使助顺乘便。如摧枯拉朽。则纳国立主。惟所欲为。设或机变异宜。势难猝致。或因其惧罪祈哀。不敢抗阻即以国人之请而许之分裂其地降削其号。彼必稽首听命。则国威大振。而名义自正矣。二曰申严赏罚。夫将、民之司命。国之安危、系焉。故曰将无还令。赏罚必信。又曰。赏者士之所死。夫提十万。劲悍之卒。深入敌境。若非重赏厚犒。则士气不鼓。严法申令。则军威不立。进无策勋之望。退无乱纪之诛。此危道也。况望其成功乎。为今之计。合无慎选两省文武才望大小官员。仍行奏请各省、俱一体听令军门访取委用。则才望并集、策力毕献、于至卒伍、无一不选汰。励以讨贼大义。务使恊力用命。伸缩如志功无微而不赏罪虽爱而必行庶几人心股栗。军势自振。其土官衙门。升授官带。及原议吏兵空头札付。乞先酌量奏发葢激劝之一道也三曰进兵险易。窃闻往时进兵、分为三道、云南之兵、由蒙自进广东之兵、由钦州进、广西之兵、由龙州凭祥进、虽有归顺。葢多曲径。然蒙自则山路崎岖。钦廉则水港阻隔。唯凭祥州。则视二道为稍易。夫隘留鸡翎芹站、虽称鬼门、然相去不远。守卒不多。隘留一破、则鸡翎芹站望风瓦解。今阮元良。阮纯朴等、尚据万崖州、郑峣郑嵎等、尚据石林州、与隘留相近。若先遣人密约阮元良郑嵎等。以为内应。我攻其前。彼慑其后。隘留之贼。闻之破胆矣。安敢与我战乎。一或不守。则士卒所向。皆为平地。如入无人之境。直捣富良。更无险扼。钦州自昔本非进兵之路。支港深泥、潮日再至、浮桥不通、栅木错立、进退受病、徒为老师、间亦有由钦州入者、其实皆用海舟、乘风顺流、不数日可至、然风波险恶不常。且广东西、土兵不能乘船。则召募漳潮东莞新会、虽有劲卒。恐难制胜。又访得钦州、去都斋最近、逆庸先于白藤禁二处海口并力固守若诸道未发未可轻动候大兵夹进之日。徐用万卒。南踰海东入白藤以会安越。则彼必东救不暇并力于西互相犄角。可以得志。然在今日最急者、若龙州凭祥、本皆土兵、人自为守。唯钦州一路、城守单弱、尤宜早计。合无先令召募土狼一二千人、分守二城、操练屯粮、以为乘机进取之计。庶几远近人心恃以无恐、而归附之众。必且倾心效用。不致犹豫。四曰整预军实。夫师行粮从。兵之先事也。故曰千里馈粮。士有饥色。况崎岖山谷。远入夷土。葢亦难矣。常访交人。虽有郡邑。原无升斗之储。直以子午卯酉为限。其年守郡者、方以部内粮饷、督解都城上纳。非有如我内地岁积之法也。惟九际之除、霜降瘴衰、稻田正熟。若大军之入、必因其未获而夺之乃合古人因粮于敌之意设或不然。则收获已定。人自敛蓄。坚壁清野。何以久持。进有胜负难料之忧。退有馈运不继之虑。是之谓自困。考诸宋时。郭逵伐安南。用民兵八十七万。金谷亦如其数。迄无成功。乌得不早为之计。方可议师也。五曰道路远近。审据郑惟憭、禀称广西道到龙州、宜分为二道。左道从凭祥州、过南郊关、进文渊州下伴、到脱朗州上伴、对谅山卫正边江半日程、乃分为二道。一道。从禄平州。进到安博州、半日程过车里江、过陆岸县、到保禄县、平地夹凤眼县右边、二日半程、一道。过江。到谅山卫、从温州上伴、过鬼门关、即隘留关、半日程、过温州下伴、过鸡翎关、半日程、到保禄县三十里、二道相会。暂住作浮桥、于昌江口、过谅江凤眼县左边沿江而下、进到万刼社、三十里、仍作浮桥。于万刼渡、对过、安越县下伴、右道。从龙州、过七源隘、进七源州、二十里、到文兰州、平茄社、一日半程、又分为二道。一道。从文兰州过右陇县上伴、一百里、出鬼门关下四十里、又行一十里程、过昌江上源、二日程、过右陇县下伴、沿江南边而下、到安世县平地、一日程、进到安越县市桥江北边、半日程一道。从文兰州过武崖州、四十里过司农县、八十里巳至平地、进到安越县上伴市桥江北边、八十里、三日程、俱在安越县驻札、广东水军、一道。从大洋海过海东府、进到白藤海口、以风顺为便、不过三四日、过水棠县、过天辽廵检司、三十里、过橄榄三岐江、前陈国峻作石堤。遏元朝兵。十里过东潮县前三岐江、一日程过官桥渡、二十里过云三岐江、二十里、过至灵县平渡、二十里、过平滩三岐江、进至灵城处、至安越县下伴、石桥江口三十里、驻札、自安越县上伴中伴下伴、沿江一带。下营。以相连凤眼县左边之兵。候三道兵齐进至顺安府八十里、过富良江、至安南国城四十里、又逐至海阳下伴、安阳安老宜阳新明等县、四日程、师即都斋地莫登庸巢穴也又一道。自安越县、下伴、过武宁县、至桂阳县、下伴六十里、作浮桥于市桥江口、下过凤眼县、至灵城县、夹界地、方会、驻印平滩三岐江也。江虽大。而中江有洲。名为鸡洲。造浮桥、从右边江到洲。又造从洲到左边江。则前至灵城地、沿江而下、过至灵城、北边、进到东潮县前八十里、作浮桥过江。亦东潮县地方、到美蒥渡、作浮桥。过峡江县、六十里、到安阳县七十里、北边醪市渡作浮桥。过安阳县南边、进到宜阳县北边、大伽龙渡作浮桥。过宜阳县五十里、又一道亦过桥江口、浮桥从前。至灵城、沿江而下、过至灵城县、北边、到东潮县、上伴官桥渡、作浮桥。过江、亦东潮县地方、又进过小江、到金城县上伴四十里、作浮桥。于虎茫江、过金城县、下伴四十里、到馆壮渡、作浮桥。过安老县、进至宜阳县、八十里、又一道从桂阳县下伴、作浮桥。于都噜渡对过、加定县下伴、又作浮桥。于屠虏渡过青林县、上伴三十里、进到浮桥。过江、亦青林县地方、进过小江到平河县、上伴八十里、过扶港、到平河县下伴、多昆渡四十里、又船渡江。过老安老县、进至宜阳县八十里、又一道。从桂阳县中伴、作浮桥。于东究渡、过加定县上伴、进到良才县七十里、过菜溪桥、到锦云县六十里、过绵带桥、对过茄福县上伴、过幢幡桥、茄福县下伴、洪市七十里、沿江而下、过小江、到永赖县九十里、又过洪江下流、到四岐县麻渡、八十里与三岐江会用舟过新明县、沿江而下、到多鱼海口一百五十里正对都斋社也又一道。从仙游县作浮桥。于东湖广渡、过超类县进到唐豪县、汪江桥、九十里、到唐安县、过洪市桥、四十里、与各道兵相会并进若水军则顺流而下。到云三岐江、过金城县四十里、过平河县、到多昆渡三岐江七十里、会步兵仍过安老新明县、两边相夹。直进多鱼海口。又一道。用清华水军。从天长府、过平昌府、到太平府瑞英县、出太平海口、直进图山。又一道。用清华水军从神符海口。浮海而进。宜到图山。皆可以邀截莫登庸逃走出海之道。此兵大畧也。道路之险远若此所持以渡者浮桥之功为多夫前项道路、分合远近。似亦详悉。但用兵之道。奇间百出。务在以全取胜合无行令本职会同翁副使密行归附向化之人、逐一详审、画图贴说、务使远近险易。如在指掌。上呈采择庶不误事、
　　御虏议【守边】
