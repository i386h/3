<!-- { "loadSidebar": true } -->
　　一曰谨里甲以防借拨、臣惟州县立里甲之马、所以应付使客、接济往来、故十年一次、轮流应役之时、各甲名下、预行敛银买马、以备差拨、其来旧矣、自配立马户。而有司视种马为无用之物。里甲之马。多不查究。其间复有贪污官吏。暗受偏手。故行卖放。专一将种马轮流差拨。月无虚日。岁无虚月。或驮载双人。或负重行李。救死不赡。奚暇生驹。况又赔办草料出差雇觅一人跟马。害有不可尽述者。一为跑走所伤、疗破中风、筋伤腿瘤、遂至倒死、又累马户重行买补。玩法殃民、岂忍言哉、更不止此、有兵备地方调种马以拿贼者有之府佐下县、勒种马以摆道者有之、官吏望风、莫敢谁何、但此之害有时、而里甲之马不足、无时得休、此亦弊之在今日者也、臣查得弘治九年事例、借拨官马、至瘦损倒死、州县五十四、府二百匹以上、借者及管马官各降一级、钦此、但借拨有多寡之异。致死有前后之殊。岁月既深。难于查考。禁约虽存。竟为虚文。小民忍隐而含冤、官吏违犯而无忌、为今日之计、合无备行有马府分、严督府属州县、凡遇里长出役、各照详前年事例、务买马走逓、以接济往来、该府仍将督买过里甲马匹毛齿、每年开坐该管、寺丞处查考、如有前项侵欺卖放情弊。务要体访、轻则问罪发落、重则指寔参奏、仍为定法、州县官但借用种马一匹、掌印官即以违制议罪、管马官以废职受罚、致损五十匹、二百匹以上者、照例送部降级、其兵备官府佐出巡、擅行调用者、一体禁革、庶几上下有所持循、而马可无借拨之扰也、
　　一曰立循环以省季报、臣惟洪武榜例、凡管马官吏、时常下乡提调、验看马匹、要见定驹若干、见驹若干、明白附写、以候太仆寺官出巡比较、正月至六月报定驹、七月至十月报显驹、十一月十二月报重驹凡季报原领马为旧管、买补孳生马为新收、事故交俵等项为开除、季终为实在、径送太仆寺类缴、钦此但法久而废定驹显驹重驹、官吏通不查验季报之册、书吏羣头人等、遂假此以为科敛之媒、册之费能几何。造册不足以清理夙弊适足以科敛民间财物耳凡事悉然不止马户也而一马或敛钱百文。或倍于此。而计所费亦不赀也。况其所开报。旧管新收、开除之数。俱是纸上弥文。千无一实。寺丞出巡。未闻查对。臣今点烙。亦无底册可考两不相照。故民财徒费。诚为无用。正德二年、御史王济、题奉钦依、每年季报之烦、尽皆减省、惟年终各府将种马并解过备用马匹数多寡造册具奏、而今之季报犹在、为此例未尝革也、臣又访得州县官点马造册、寺丞出巡造册、凡寺府管马官廪给柴炭纸札。俱出马户。故养马之费什一为马而费者怕什九凡此亦弊之在今日者也臣愚以为欲去其费。当去其名。而太仆寺专管马匹。漫无稽考。亦于事体未宜。为今之计、合无酌量马匹多寡、各府州县、动支无碍官钱、通置循环文簿二扇、州县簿用府印钤记各府簿用太仆寺印钤其循字簿、写开春秋月分、环字簿、写开冬夏月分、其在州县之簿、通将印过马匹毛齿马头姓名一样开造、一留本府、一发各州县、循去环来、按季查考、每季要见臕损若干、管马通判轮该季点之时、府中领出存留之簿前去点视比对、开报不实、责及官吏、瘦损倒失者、责限追补臕壮生驹者、别行庀谕、
　　一曰明赏罚以示劝惩、修举马政、诚为紧切、而寺丞之出、亦止吊府簿查点、各将点过缘由、亲笔填注附簿、俱不必另造点册、虚费民财、惟倒死马匹。非寺丞不许收补。其各府之簿不必开造马齿姓名、止写各州县原额、每季臕损倒夫定驹等项畧节总目、一留太仆寺、一发各府、亦循去环来、按季查考、每三夫印烙之后、方许改造一次、惟年终各府将买补过种马并解过备用马匹、生过儿骒驹数目、照数造册具奏、季报之烦、各点马册、一切禁革、廪给柴炭纸札等项俱行州县动支官银备用、如此、绝科敛之路、民财自省、有稽考之实、马政可修矣、倘蒙赐之施行、臣当另为图式以献、然臣谓倒死马匹。非寺丞不许收补。亦有说焉。夫欲生好驹。必须种马之良。州县管马官追补马匹。非受嘱容情。即通同买贩。故所补偿者常老弱无用旋补旋死。大为民病臣欲以责之寺丞。葢量其不可至于此耳。
　　一曰、填坐派以怜交病、臣查得弘治三年会议备用马岁取一万、以后加派渐多民不聊生、正德十年、奏派二万五千匹、似于民力少宽矣、比之旧规、尚加一倍又半也、故虽马多本折中半、派空年分、该征本色马一万二千五百匹、臣访得各州县买解之马、每匹用银二十余两、中途草料、日费银一钱、计又用银四五两、若逃亡数多、累一人赔买、一时力不能及、未免称贷、或甚以取诸马贩、则所费又倍矣、此俵中者然也、万一拣退、马之草料。岂能复如前哉、致令瘦损、转卖与人、不能如值之半、典卖产业子女、重行补俵、故解马一次、中人之产荡然。此外州县买马之受病者如此。解马既多。寄养之人户数少。未免差及下户之人。所居不避风雨。马从何地养之。未免露置于外寒暑之欺凌。霜雪之侵薄。马以病死。举其产不足以偿之。此犹可言。其甚者一马死。一马又来。曾未几何。死者又继。因而逃移。或累死于狱。此畿内地方寄养之受病如此。积时累岁、倒死数多、有司难于追补、通付不省、民无所忌、顽猾之徒、因缘为奸、作践致死、捏作倒失、而弊端百出矣、如丰润一县、前后发下马一千八百一十余匹、今见在者止一百七十有零、中间瘦病、恒又半之、其它地方虽不尽然、槩可见矣。夫州县买解之马。皆竭民脂膏割其骨肉以求充数。发其寄养曾不及鹅鸭犬豕然言之可伤心也臣愚以为民者国家之元气、所系不小、中外受伤、彼此交病、似非常策、所宜怜处、此又今日之弊之大者也、臣查得十一年太仆寺清查过顺天府所属州县免粮养马之地。实有二万八千九百三十八顷有余。每地五十亩寄养马一匹。实编过寄养马四万一千五百六十匹其剩下地土今安在哉根本之地。尤当致意者也。倘蒙赐之施行政之偏弊、不无有所补矣、
　　皇明经世文编卷之一百六十八终
　　皇明经世文编卷之一百六十九
　　华亭徐孚远闇公　陈子龙卧子　宋征璧尚木　吴培昌坦公选辑
　　徐凤彩圣期参阅
　　漕抚奏议一（疏）
　　马卿
　　疏
　　早定足边大计以免后患疏
　　查复钞关预处供给高墙疏
　　地方疏
　　分处粮银以便完纳疏
　　预处黄河水患疏
　　攒运粮储疏
　　早定足边大计以免后患疏【陜西漕运】
　　臣准户部咨、该廵按陜西监察御史毛凤韶等、题称陜西地方连年灾旱、戎虏益肆、粮不足以给军、食不足以赈民、乞要遣官将河南陜西黄河陜州各一带、永陆运道、刻意修复、暂照成化二十年事例、急发京运粮米、仍将附近河南一府陜西等处京运折色、查照陜西岁用不足之数、内扣二十八万石、改为本色、年年坐派陜西、于陜西立仓收贮、水陆转运关中、以给各边、户部将补陜西岁用不足粮银一十九万三千三百余两、扣留太仓、抵补前数其潼关而上、通榆林绥德一带、黄河散漫、横石森列难行、必自渭河入陜城、方可从大路穵运、榆林等边水路难通、陆路极□□访得十月以后、渐成氷冻、将前粮米、以木为平车装载、三截转运等因、本部查得先奉　明旨大会廷臣、咸以为水道阻塞、陆程艰险、劳损骚动、得不偿失、不若先发银两、多方籴买、尤恐人人所见不同、备行各该廵抚多方勘处、今本官又陈氷运之法。然自古未有也。一旦创作、耳目所限、恐有未尽、宜再审处合行漕运河南山西及陜西各该廵抚都御史、从公查议黄河经由运道、自某处抵某处、堪以舟运、有无阻塞、粮米支运何仓、军船分拨何卫、及潼关至榆林一带、十月氷冻、自某处抵某处、堪以车运、有无妨碍、及山川险易、程途近远、各令径自奏请定夺等因、奉圣旨是依拟行、钦此钦遵、备咨到臣、卷查先该前都御史刘节准户部咨、为急处粮运、以实重边、以保盛业事、该廵抚陜西右副都御史王尧封会同廵按陜西监察御史毛凤韶题、本部会官议拟、窃以成化二十年运米。秦运之难如此永叔所上札子固今古必用之石画也三年不成。竟留河南支用。易银一十四万解送陜西。方纔了事。就若今日径发银两赈济给边、轻省葢巳不止数倍矣、就事论事、所见如此、诚恐执议或拘于见闻、事体未尽乎几微、或将转漕运米一事、再行漕运及山西河南各该都御史多方勘处、另行奏请等因、覆题奉　圣旨既会议明白、依拟行、钦此钦遵、备咨在卷、勘议间、又准前因、臣窃惟陜西重地、值此灾伤、臣固尝切私忧、而开运大事、易举难成、不得不为曲虑、尝考之漕志、参之舆论、黄河自淮安以遡徐州。自徐州以遡潼关。水势汹涌。虽曰难行。而舟楫尚有可通然古有江船不入河之说葢水势不同。舟制亦异。则漕船未可分。而漕卒亦未可用也。况西抵龙门。悬流千丈自汉唐巳艰于运。然彼时犹有仓廒寄囤。陆路转运以达于渭。故有河船不入渭斗钱运斗米之说。计今改造运船。雇募水手。创立仓廒。所费当又不赀。而运道尚未可知也。至于粮米支运何仓、军船分拨何卫须待运道有成、方可拟定、姑未暇论、其冰运一节。势亦颇难。尝闻黄河严冬之际。冰块顺流而下谓之走凌一为南风所逆。冰扼不行。森然植立。须臾冻结。屹如山石。层迭巉巗。况犹有山合而中开。水溢而中断之处。恐车运亦未敢保其必行也。臣浅劣见闻、止于如此、若或别有长策。非臣所及伏望　陛下仍敕该部再会廷臣议处、务为经久可行之策、庶运道无阻、而边有赖矣、
　　查复钞关预处供给高墙疏【复正阳关税】
