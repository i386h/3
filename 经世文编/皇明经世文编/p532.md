<!-- { "loadSidebar": true } -->
　　仆闻士遇而获信于　天子、其不遇而幸信于　天子谟弼之臣公初为庶常时上宰相书览之不悦公外转不得留馆中今　陛下明圣、仆何患遇、顾事有偏系、埶所难投、虑非执事不足闻此、敢缘所蒙、念存斯义、唯执事听之、比者　陛下降发中之诏、修翊戴之功、执事首膺异数、进秩诸侯、可谓旷世隽谈矣、昔二虢不辞两国之任、旦奭不让齐鲁之封。其功大也。诚在优宜。不为过侈。然而外内哗然、不浃众怀、其说有二、小人曰、相公汰冗食、正典礼、义不假于君亲、而乃自利其爵为。君子曰、相公毕命之臣、无利之心、虽然三子并拜而宫掖乖、五王并封而武士横、相公不鉴、功名自此去矣。夫小人之言、怼也、君子之言、爱也、怼者怀居其私、爱者要成败以为说也、夫是命也、执事谓尽出　上旨哉、即不过左右凭借以阶宠耳、意其伺上励精、倚毘遗考、难以得志、独计所严惮者、二三宰辅、与台谏数辈耳、乃者适觏兹隙、遂托焉以逞、以为是足以羁绁之矣、观其叙列吾党、不及三四、而此辈巳居八九、则其情状、先巳败露矣、　先帝时左右谬宠奸赏、动及圭组、滥爵一开、使八柄遂入二五之手、于命之祸、几至土崩、虽其肇孽不可比类、然究观今日之势、欲至此无难也、昔宁彬辈陷　先帝降号淫游、虑朝议不从、乃大赏勋旧而下、而投之饵、虽谏疏屡臻、而依违者众、竟使　先帝不终正位、至今切齿、所不忍言、此执事所睹记也、诗云、殷鉴不远、奈何弗慎、曩者执事、厘复旧政所裁武员、刑余军役、不下二三万、顷又用谏官言、沙汰僧道、汹汹未定、京师之人、大半此类、积怨怀讪、巳非旦夕、顷见执事膺此懋典、遂羣起侧目、谬生诽议、夫一人之身、正当出身当之此何可避而当众怒之冲、窃为执事不取也、昨者称号之典、执事据礼执议、反复十数、虽曲加迁就、犹非宫闱之意万一　上春秋长盛、猝有媒孽、其事引据　祖训、构贪天之言、执事何以自固、今　陛下仁圣、仆诚周防失义、然执事一祗命之后、此辈罔有希冀、执事能复忤之乎仆虑正色难矣即有否也。其构忿殆不可测。仆念　君相未交、酿乱方自此耳、为执事窃计、不若守奉　祖训、坚自逊避、决去就之图、诸所蒙恩、亦宜正言裁罢、庶几人人知我谋国之心、虽其身奕世之业。犹将弃之。上足以结　主心。下以谢市里之谤。而中以破憸壬之奸。使之屏气摄息。不敢恣肆。然后天下之事可为也。迩来执事累疏抗陈、冲心光大、然时未获命、物议未孚、以谓姑徐徐取之云尔、且有病执事包羞之语者、诚执事所宜亟图、万一持久间有絓误、妄少指斥、亏损大矣、执事勋藏盟府福泽在黔黎、子孙自宜世食其报、奈何获此而后为贻谋邪、仆日夜诡量、敢以介推之事、妄意矢见切、所恃执事休容、无以下体、默再拜、
　　与郡丞谢石浦节推徐玄江论地方事宜【流贼】
　　数年以来、兵政废弛、奸宄肆志、默自龆龄、迄今未闻流贼如近年之甚者、向尝屡言于当路、不蒙见省、是以有今日流刼数百里之惨、闻郡中亦曾遣官领兵追捕、即仗威灵、势或溃散、但主簿近巳迁官、廵检素称怯懦、况兵皆市儿、非如贵处民兵素闲技勇。令一旦驱之破贼。恐无幸理。文皇帝诏令煌煌凡艹贼窃发即须扑灭曰元末之祸可鉴也伏惟明公深惟烕贼之计无徒苟安目前、幸甚幸甚、又天时积旱、四境秧苗、半巳就稿、山谷中谷价翔涌、其间富家往往深藏却籴以邀厚利、农民既无力籴买、称贷又不可得、用此羣吁于默、皇皇载道、其意、固谓默能达之于官府也、大抵今日之事、贼势渐张、饥歉为急、倘蒙矜地方、讨捕之外、首乞防饥。欲望举前所陈、下令严加禁戒、此一吏之事耳一以安待哺者之心、一以裁富室专利之权、使谷价稍平、三农倚命、庶几盗弭民安、而公等平日节用爱人之实意、亦可以少慰矣
　　再与徐玄江论捕盗【捕盗】
　　侧闻贼势猖獗、诸公相继发兵进讨、此万世一时也、缘彼贼素欺兵宪衙门、不修戎备、是以酿成今日之患、失此不大肆诛夷、建人其为虏矣、默忿恨数年、今始得从执事发愤言之、闻贼见住迁阳街、此何异釜中鱼也、但贼势穷促、必至奔溃四出、狡者濳逸山谷、强者决于一战、若官兵悉聚向贼、彼将奋死求生、万女约束未定、脱有蹉跌、人心披靡不可复用、愚意军民兵夫既集、宜选精悍之卒邀其归路、仍择险据胜、多方设伏。以防奔逸。却以多兵迎敌。张大其声势。而以劲兵出敌之后。彼前愳兵盛。必致后却。而吾之劲兵突发乘其惊怖。即可以一当十况归路并各隘口。俱巳设备。一鼓成擒必矣。而今之郡县吏未有能办贼者非徒不能亦不为也所谓濳逸山谷者往往巧扮游方僧道及各色人等。尤须速行八县。令刊誊单条小票遍发各乡邨市镇晓谕所在地方但有行走慌张。言语支吾。搜出异常物件者。即便绑縳送官。以凭审验。且以此声张于四境。贼自无可避之地矣。又今所发兵、如两卫军余与建瓯崇安建阳民壮、绝不可轻用尝贼、祇宜守御城池、及把截寻常关隘聊示军威而巳、即如浦城松溪政和寿宁四县乡兵、旧常动调、杀贼有功。况熟知地利。惯经战阵若部勒有方。犒赏不吝。其破贼无疑也。独患有司出纳牵制。文移军资不给。何以作勇。默谓当此用兵之际。宜破裂常格。毋惜厚赏。即有应动钱粮。一而动支。不必一一呈请。如此庶免掣肘之患。期成灭贼之功。不然兵威虽盛。士心不附。非计之便也。
　　策
　　武举策
　　武举策【御虏】
　　问兵法曰、地生度、度生量、量生数、数生称、称生胜、即兹以观、王公设险守国、其择胜者重矣、矧边防尤为至险、而至重者乎、诗纪城朔方、春秋书城牢、盖有以也、三代而下、汉创五郡以断匈奴右臂、唐筑三城以扼默啜中吭、宋置缘边诸砦、以御辽夏之冲突、宜若得乎设险择胜之法矣、我　国初设辽阳诸镇、又开大宁于古惠州、以捍东藩、设甘肃诸镇、又建哈密于古伊州、以通西域、设宣大延宁诸镇、又城东胜于古朔方、以守北门视古之设险捍胜者、同秋否与、厥后改迁靡常、封域犹故、议者欲复其故险、或又以为不便、不知孰是与、
　　谋国者、慎无慕虚名而昧急务也、何也、名实之用殊、而缓急之势背也、故有举全国之力、以图必争之地者、君子谓之殖国殖国者强、不忍尼寸之利、以邀难成之会者、君子谓之厉民、厉民者危、为人上者厉民以自危、岂其积虑然哉、起于慕虚名者之说之误之也、是故国势有常尊。拓地不与焉。国威有常伸。服远不与焉、执事以本朝边防为问、无亦申固疆宇之一道也、武子曰地生度、度生量、量生数、数生称、称生胜、此两军相见。布垒陈列之事、非守国者之说也、虽然愚固知执事、聊姒开发难之端耳、请先陈　国家开创之形、而后折衷往事、可乎、且边防虽广、北藩为重、故西起甘肃。以跨宁延。连亘宣大。东尽辽阳。此则北边联络之大都。杨雄所谓界列区域。绝外内者也。然非如此而巳也。甘肃之西。封哈密。以统属番。而西域之扄钥严矣。大同之西。表东胜以控河外。而麟府之藩篱固矣。辽阳西北。辟大宁都司以遏山戎。而畿辅之屏翰斥矣。于是内广屯牧。外联亭鄣。守以劲卒。督以大帅。然后建瓴于　神京。运臂于枢府。六塞长清。军麾不动。此则　本朝制戎强国之要领也。然自兀良哈以义从而割大宁。则卢龙以南。皆属之。渔阳山后诸州。半为虏有。而喜峰潮河川以东。皆阨塞也。自东胜以广莫撤备。则受降三城。鞠为榛莽。虏骑尽收于河套。而花马塩池之间皆侦谍也。此其所繇来者、非无故矣、乃若哈密者、本以覉縻之地。与罕东五卫势同车辅。成化以还。土番侵暴。所封忠顺王。与其金印。往往见掳。城郭人民。凋残殆尽。则古之所谓断匈奴右臂者。安在其可恃也夫大宁东胜。弃之犹可言也。哈密吾封国也。弃而弗恤。不可言也。虽然、今日之事顾无急于此者、而执事乃讳言之、执事之言曰、王公设险以守其国、独不曰　天子有道、则守在四夷乎、在昔禹平水上、舜肇十有二州、幅员广矣、而苗民逆命、乃近在湖湘之区、宣王夙兴夜寐、周道粲然复兴。然六月之师、伸威仅及于太原而巳、盖尝考谟于夏书、学诗于天保、然后知虞周君臣之际、其自治者、又每每如彼。魏征曰、两京心腹也、州县四肢也、四夷身外之物也、夫心腹四肢、所谓急务也、如其舍是弗图、而惟毙力于身外、曰吾苟以疆理故物、申固其封宇、以灵承于先烈、王尔矣此所谓慕虚名者也而何谋国之能、且设险择胜、何代不然、汉开河西五郡、固今之甘肃也、唐筑三受降城犹吾之东胜也、惟我　太祖高皇帝、受　天明命、鞭挞四夷、雄图重戍、所在棊布、盖自昔所称要害、鲜有不归职方氏者、　列圣缵图、益隆修攘、百余年来、东胜失守矣、而大同延绥、固百二之府也。大宁内徙矣。而山海蓟州。固金城汤池也。所谓廑执事之虑者、则曰关陜以河西为门户。河西以甘肃为唇齿。而哈密则甘肃之籓篱也。以为哈密不复即全陜之虞。而不知脱脱之苗裔鲜存。故难立羗胡之登耗日离。故难怀。边镇之应援独远。故难继。愚故曰慎无慕虚名而昧急务也。然则秉庙算者顾安所施耶、或曰沙苦峪、其携离未恊也、豪酋内附、未有宁心也、速擅得志以来、未遭挫慑也、愚则以为贾胡性本贪婪利于互市、其叩关要贡、仰我鼻息者、非一日矣使修　祖宗之政、而救其阙、即嘉峪不必闭。而西戎之悔祸有日也。然绥固之间。套贼为急。往者东侵西犯。驰突不常。借寝息肩。于是乎在。今则以河套为巢穴。而我师疲矣。万一有如火筛者。猖狂其间。忧无大于此者耶。东鄙诸夷。岁通贡献。我则有供亿之劳。而道路险阨。边鄙虚实。又其所习覩也。盖尝盗我徼塞。而委罪于他夷。巳复索还俘虏以邀厚赏。此其桀黠故智类如此况密迩畿甸。万一有如董山者。背负恩德。肘腋之患。何可弗虑邪。诗曰、惠此中国以绥四方、此守国者之至术要道也、
　　记
　　吕梁洪新修堤闸记
　　吕梁洪新修堤闸记【吕梁洪闸】
