<!-- { "loadSidebar": true } -->
　　臣自去年十月初至金城、知河西四郡、边隘陵夷、流虏往来浸淫莽捏、殊失前代断匈奴右臂之意。故廓清两川。须先堵截流虏。流虏既断。然后松套群酋交结不通。海上流夷。不攻自解、复思虏中名王。七塞夷情。视为向背。臣遵奉　明旨、辨别顺逆、此为关捩、且火酋入犯。实仗扯酋。逆迹既彰。臣曷敢曲为回护。但犬羊丑类、见利必趋、河州之犯、谁辨雌雄、今欲分别顺逆、则必审察情形、权衡操纵、夫使臣入陜之时。扯酋犹敢黠然内讧。或骜语要挟。或掠番薄塞。是怙恶不悛也。是叛逆情形无可原也。是巳溃而卒不可收拾也。臣安敢以逆为顺。纵寇养乱也。惟是臣初至庄浪、虏王认罪之使、朝夕叩关、臣继至湟中、虏王引咎之书、绎络而至、臣与河西各道、及赞画二臣、公同面审、据其虏使、执称洮州之事、虏王尚在甘州境内、原不相干、惟河州之事、因先王收下番族不送、添巴随行问讨、不意火落赤勾引误入汉地、此其形迹、似有可原、及其遣使送还人口甲马、又讳言部落抢掠、惟称于火真营内搜获、惟认罪乞恩、称天说誓之外、别无骄语、借曰阳顺而阴逆也。臣且幸其有顺之迹。而收之以入我牢笼彼阳顺而我阳抚之彼阴逆而我阴堤备之我且得乘暇为桑土之计。焉。实不敢招入笠之放豚、束入笼之飞鸟也、惟趣此扯酋归还故巢。此酋还则套虏卜酋松虏宰酋。及流牧海上巢为乐土者臣皆次第而提携之。使各解散。则海上作恶之夷。既不敢影射潜归。又不能假借声势。然后相机取事。且使后之督抚、鼓舞诸番、蚕食遗孽。庶几西海波清两川尘绝、不惟河洮临巩。从此安枕。而祖宗建设河西。为匈奴断臂初意。庶几可复也。臣经畧庶几可报命也、寔不敢一槩称兵断诸酋之归路。待虏王以必死也。语曰困禽覆车、臣实虑之、若抟此穷寇。使之招号七塞。大聚豺狼。能不厪宵旰忧乎。纵使臣提十万之众、安能横行匈奴、驱逐数万之夷、于大荒穷漠之乡、使之驯然各归巢穴乎、惟是虏王称归未归、套虏言去不去者、葢以犬羊依附、兔死狐悲、彼海上诸酋、见臣提兵湟中、各怀疑畏、且卜酋一创、大丧行李矣、火真等酋、不容伏罪矣、彼又见虏王大部求归、党散势孤、难以存立、故千方百计、惟挽留虏王、迟迟其归、少冀秋高马肥、行者便于驰驱、居者便于迯遁、自为缓死计耳、其后虏王终于东归则其迟回者或亦在于此非边臣之餙说也虏王既不敢背　天朝之恩留滞不去又不能割犬羊之情勇于速去故今日请扁都。明日由川底。乞怜支调。诡辞深藏耳。且既系夷情、故臣随事奏闻、以舒　皇上西顾、其实扯酋远伏狼湾。不敢掠番。不敢犯边。不敢求索。不敢骜语。臣亦料此酋虽缓我日时到秋必不敢留住。必不敢轻犯　天威。必不敢复怀异志也。今松虏阿酋归矣、宰僧卜失兔相继求路、虏王西哨大成妣吉亦出口矣、东虏套虏松虏三大部、一时齐驱、且镇羌一口。势不能容数万之马。臣复便宜酌处、分发三部亦有区画谕令松套二虏部由镇羌、虏王全部由白石崖、名虽分路以便其归其实离散以杀其势今旦夕可俱出矣。三虏既归。则海寇纵有余孽。臣既不容其认罪。又复断其市场。俟哨探明实。出兵取事。如果宵遁。势难穷追。然必悬万金之赏于军民。播必诛之声于番汉。彼火酋假息游魂耳。复敢入两川乎。臣之经畧惟此伎俩耳无他奇也臣见虏王之乞哀、与赞画二臣、私相计曰、虏王欵贡二十年、今负罪引慝别无骜语、即使吾辈计缚此虏、生致阙下、　皇上天德包涵、赦过宥罪、必不以为衅鼓、因仰思我　太祖封买的里八刺事、及我　成祖封阿鲁台事、可以相证、非谓媚虏纵虏。皆出于　二圣之成算也。夫祖宗贻谋弘远。一言一动曷可不为万世法。臣伏念皇上敬天法祖、　圣祖耿光大烈、明若日星、封虏许贡有何忌讳、何不可援引为　皇上言之也、臣每念防边之事、不过战守及抚三事而巳、战守为经也。抚为权然言战不可舍守。言守不可舍战言抚不可舍战与守。非战则忘守。守则忘战抚则不战不守也。
　　经略西陲解散群虏疏【解散羣虏】
　　此疏前后情事备载观之了然
