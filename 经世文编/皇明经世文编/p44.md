<!-- { "loadSidebar": true } -->
　　切见去岁日本国王、差使臣来　朝、人伴动计千数来到浙江、肆为狂悖、恐中间有夹带、先年攻刼爵溪等处倭贼。且在宁波住久。窃窥边海港。得知水道今虽回还其心莫测。明年风汛时月。恐倭贼或至犯边。缘比先沿海各卫所。原设战船。各有水寨并艘官军常川在船哨备、私擅回营者少。正统二年、革散水寨将船掣回。各卫所港汊守备官军回城近便。故多有弃船恋家。船只不修。器械不整。闻知廵海三司官来点闸。随即赴船听点。其远去者雇人应名点视。廵海官去。仍复前弊。是以船只内有朽烂遭风等项数多。今浙江水旱民饥。难便补造。其水寨卒难复设。若不设法。预为整备船只。拣选官军。修造兵器。训练武艺。遇警不无失措。臣同　钦差镇守浙江都知监右监丞阮随、计议得边防急务、案行浙江都布按三司各行廵海官整备外、及照按察司廵海佥事黄誉、廵海一年将满该替、本官公勤廉谨、提督有方、军民悦服、如蒙　准题、乞　来该部量与增秩、与同参政曹凯、职专廵海备倭、庶边备得人、军政整肃、缘系处置备倭事宜、开坐谨题请　旨、　一体访备倭指挥千百户中有智勇过人。善抚士卒者。每处四五人。各管原船。按期调换。今选当先船上领军剿贼。　一将沿海各卫所官快船内旗军。操练武艺。试验弓弩鎗牌铳等项。随其所能。演习惯熟者。每船十四五人。或二三十人。各记姓名。仍在原船操守。遇警将原选船内旗军。照名换兑过船。当先剿贼。　一将各卫所官快船只拣选。新造坚固。便于驾使者。每处四五只。逐一点看。船内绳缆蓬橹等项器具。俱要坚完。临期当先剿贼。其余船只、并器具俱要修整完备　一四百料以上船只。使风摇橹。攻捕贼船。回旋进退。迟钝不便。体得沿海鱼船。孰知海道。不畏风涛。驾使便捷。远出哨探。贼船不疑。临机得用。行仰布按二司廵海官员。督令沿海府县委官河泊所取勘居民并鱼户船只。每县定与字号。编定总小甲。为照各卫所原设风快船。若是大海外洋。不堪驾用。合将船内官军演习弓弩火铳、量船大小。每船或十数人。或二十余人。设伏船内。遇有贼船。恊助官快船四面夹攻。以取全胜。无警听令捕鱼办课。府县委官、河泊所、仍要钤束不许生事、　一访得逓年倭寇登岸。其船来有迟速不同。俱约在三姑柱山南麂等海西大山。停泊取齐。合着鱼船伏兵。先去此几处捕鱼为由哨探。遇有贼船一只二只先到。就用弓弩火铳飞石攻打。如贼船到多急报官快船官军御敌鱼船夹攻。则贼成擒矣。其鱼户稍水人等有功。一体具　奏升赏。　一如所选船五只、置五色旗号、再添五只、又置五色长号带、遇有海贼声息。每船记用方色旗号。桅上高悬。临敌之际。看验某色旗带船只敢勇当先。某色退缩不进。以凭赏罚。　一整点器械。旗帜金鼓、盔甲刀鎗、弓弩牌铳炮等项。逐一看验。俱要鲜明锋利坚完。若有损坏欠缺。如法修补。　一沿海卫所、某处遇警、飞报邻近卫所、备倭官军、务要督率船只、互相策应、先行分豁、某卫所与某卫所相去几程。海道可以策应某处卫所。临期不许推委失悞。　一选拨能惯打飞石旗军。各船拾取石块。预备应用。一各船整备小瓦罐三五百个。小铁菱角多办。临期将罐多半用污泥和菱角装罐内。打过贼船。贼皆跣足。可以制之。又将余罐装盛石灰于内。纸糊鑵口。打过贼船。可迷贼人眼目、一各船整备标鎗二百根。临期望斗上着人用以剿贼。　一战船一只。内执事舵工一名。班守二名。斫守一名。修理船只器具。皆系四人掌管。查得照比先永乐年间下西洋船只事例。比各军于正支月粮外。又增五斗。自正统二年。革去水寨。其执事人所增月粮亦俱咸去。因与众军一例。是以多不用心。以致船坏不修器具不整、临期悞用。乞来该部照旧增支、以励勤劳一捕获贼船将船内货物、通船见数、以凭论功高下、定给充实
　　皇明经世文编卷之二十四终
　　皇明经世文编卷之二十五
　　华亭陈子龙卧子　徐孚远闇公　宋征璧尚木　顾开雍伟南选辑
　　董会逢吉参阅
　　周学士奏疏（疏）　吴学士奏疏（疏）
　　周学士奏疏（疏）
　　周叙
　　疏
　　复仇疏
　　复仇疏【土木封事】
　　臣幸生逢　圣明、不意国家近日有大不可忍言之事、臣自闻令谕、日夜抚膺挥涕、寝食不宁、又无才力智能、可以赴难复雠、恨不即自殒绝、谨竭愚忠、有可上报朝廷之万一者、不敢隐默不言、恭惟郕王殿下承　圣母皇太后、命为监国、则天下事、皆在于殿下一人之身也、昔周公辅成王。当承平之日。今　殿下辅　皇太子于有事之秋。视周公之时。又甚艰大。于监国之时即为代立之疑忠亮如是虽曰日望　圣驾早还。以慰臣民之思。然虏情叵测。时月悠迈。天下之大。苍生之众。易以摇惑殿下得不于此深谋熟虑之乎葢　殿下于　圣上。亲则兄弟。谊则君臣。君父之雠。不共戴天。宜与群臣如越王之卧薪尝胆。以报吴雠如使智者献谋勇者効力。必尽歼虏寇而巳。为今之计。先须愽选辩士。卑词重币。此与南宋遣使不同暂为君父屈。谕以替时通好恩待之厚。今因奸臣误国。兴兵构怨。遂失南北之欢。若能即返　圣驾。则结好和亲。世世利赖。不然。则堂堂天朝。疆域万里。兵甲数百万众。得不思汛扫沙漠以图报复哉。必求其人可使者遣之。庶或有济。至若能返与否必当选将练兵。慎固边疆。防其再举。俟上天悔祸。宗社灵长。休养生息训甲练兵分遣良将。直捣巢穴。击其虏酋。以伸万世之愤。未为晚也。愚昧之诚不能自已、仅陈刍荛之言条列于后、伏乞鉴纳、一曰励刚明君上之德。贵于明而尤贵乎刚。明则物无遁情。刚则事不牵制。全是二者。乃克有济。易曰刚徤。书曰钦明古替圣哲允励乎此。故能驾驭英豪。平治宇内。前此奸臣蔽主之明。权移于下。致兹祸败。　殿下□质天赋。至刚至明。如断马顺之事。中外震慑称快。伏乞益加奋励。不懈初终二曰亲经史、古今治理。国家兴亡。具载典籍。读而知之。可为鉴戒。伏望　殿下延问群臣。开阁置书。史选学识纯正者。与之讲论义理。因可询访时政。庶聪明日益治道有资。三曰修军政方今切务。莫逾选将练兵。然思何以致之。将必多方推举。亲召问以慰勉之军士必设法召募。时鼓动以来之。勤训练。恤饥寒。作之以气。结之以恩。庶几可底成功。日夕与大臣老将计议精兵足食之要。不惟临事有济。抑且国威振扬四曰选贤才、国家治乱。系于人才贤否而人才难知自古所病亦必思求所以知之之道。夫君子难进易退。二者混淆。治道衰矣。厥今人才。布满有位。其贤否则不可不察。数年以来。权奸专政。小人蒙耻。冒进成风。其间卓然守霜之掺者。仅保少祸而巳自兹以往。宜慎选举以求之。严考察以别之。峻拔擢以激劝之。且吏部正官。及诸司属职。实庶官之本。其素贤者留之。不堪者迁调之。俾之讲求用人之要。专其责委斯贤才可得。治理有望。五曰安民心、夫民心向背国之存亡攸系。不可不思所以安之。今边事方兴。用军供馈。皆资民力。缓之不能集事。急之必至生变。处之可谓难矣。苟不固结其心。惟刑驱势迫以用之。讵可经久哉。若得人居守令长民之职、则处置适宜。徭役有要。民心服从。乞令左右大臣。选择贤才。庶守令得人。事妥民安。六曰广言路、在替帝尧大圣。询于刍荛。好问好察。故治底无为。人乐熙皡。诚以一人之知见有限。天下之事变无穷。能集众善。则举措克当故历代君臣听言则治。讳言则乱。史籍可鉴。前此内臣王振。肆奸擅政。杀害忠良。中外屏息不敢出口。兹遇　殿下受监国重寄。系宗社生民之托。当明目达聪之时伏乞再申教令。许人人建白。不拘忌讳。惟裁择可否施行。七曰复面奏、伏见　列圣临御之时。早朝大班既退。即于门上说事。各衙门官。输流向前。商搉政务。罄尽所言。人怀畏惮而事机不泄自正统以来。王振擅权。独立在旁。于是群臣不得召对或。有召对。亦不敢详尽。以致今日之祸。恭惟　殿下监国亲政宜复旧章凡各衙门官。务令各向前说事止与敷对者相知他人皆不能预闻庶得吐露肝胆。陈布嘉谋　殿下亦须秘重。毋少宣泄。或令辅弼大臣。隔日随从于　皇太后帘前。前决大事。以权一事之宜。庶国事有归。中外有赖。八曰修庶政天下一统万几日臻。然则监国之旹　太后葢行垂帘之□孰非当理。但事有轻重。势有缓急。况今弊政之余。尤难为功。得不思其紧切者施之哉。如选任大臣以端治本。严赏罚以耸观听。崇奖御史以振纪纲。革罢监军以专委寄。讲求屯种以省馈饷。辑睦亲藩以厚宗支。旌表忠节以作士气。限禁僧道以来召募革去赏赎以澄贪浊。禁抑权贵中盐以通商贾。招降各处寇盗以安反侧。修理水陆道路以便驿运。整搠腹里军马以备不虞。似此尚多。宜令预政大臣。逐一详审条列施行。则内修外攘、大雠可复、邦国奠安矣、
　　吴学士奏疏（疏）
　　吴节
　　疏
　　边务疏
　　边务疏【土木封事】
　　当英庙未比狩之时也先使来数有赏赉故袁斌等皆以曰恩责也先
