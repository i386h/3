<!-- { "loadSidebar": true } -->
　　官人则例一十五条、今阁员之选亦不拘于词臣一途　一内阁三员、或四五员、旧当寅亮辅弼之任、今又总裁六部而议其进黜。职任至重。遇缺宜斟酌先朝李贤等事例。于六部尚书左右都御史中取其才望出众。练达事故。公忠体国知人有容者推补。一两京六部尚书左右都御史。约共十四五员为一等。有缺官于在外行事右都御史。及两京左右侍郎。坐堂副都御史共二十四五员内推补。仍须论其职务难易轻重。或量其才力所宜。由简易而升重难或听其心志所愿辞重难而就简易以均劳逸　一两京六部左右侍郎坐堂副都御史在外总制总督等项右都御史。约共二十四五员为一等。有缺宜于两京大理寺卿坐堂佥都御史府尹詹事学士并在外各处廵抚廵视南京管粮副佥都御史十三布政司左右布政使共四十余人内推补。　一辽东蓟州宣府大同山西延绥宁夏甘肃陜西四川贵州云南两广郧阳南贑保定河南山东湖广江西淮凤苏松各边腹廵抚并廵视河道御史共二十三员为一等。此等官最要得人最宜久任如宣德正统景泰年间。各边廵抚有只用寺丞等官领敕行事。不必官大。又如周忱在苏松。自侍郎升尚书凡二十二年。王翱在辽东。自佥都历升副都右都左都凡十有一年。于谦在河南山西一十八年。陈镒在陜西亦十余年。是皆事久功成。保济得地方生民。为朝廷分忧。今此等官。宜于两京各寺卿少卿大理寺丞年深出众给事中御史郎中。在外右布政使按察使左右参政年深兵备副使上等知府内推升。原职高者升副都。原职卑者升佥都。十分资浅者升署职。令其领勑一般行事。其有在边不谙军旅。而善理民事者。改任腹里不为贬抑年深有劳者。就彼佥都升副都副都升右都常管此方。十分年深劳著者。就升部院掌印如正统天顺年间。金濂年富皆自副都升户部尚书不为躐等。葢先必如此广推。方能得人。后必如此重擢。方能久任。久任方能修葺得边疆完固。抚治得百姓安乐。以为国家久安长久之计。　一两京府尹并在外十三布司左布政使共十五员为一等。俱要用历练民事不厌烦劳者。循资迁转。此官称职者。留以久任迁升六部侍郎。并都察院坐堂副都御史不必更升在外廵抚以致迁转不常不得尽心民事其心行虽公廉。而才力不称者迁改相应职事。奸贪者实时罢黜。如天顺年间刑部尚书陆瑜礼部尚书萧暄皆由布政径升。今若止升侍郎副都不为躐等。世庙时议礼诸大臣俱□恶词林各官永嘉至奏罢庶常之迁公此疏亦似与诸公相合　一翰林院春坊詹事府等官以备顾问侍讲读草制诰修史牒。最一清要之职。唐宋以来。多重此官。以备卿辅之选然多选外官才学过人者试任虽取中状元亦令试历民事。方纔取入翰林。我国初多用征聘隐逸之士。永乐宣德正统以来。如查士奇张洪由王府审理教授。黄淮刘铉张益由中书舍人。邹济陈仲完由教职。储懋王洪陈山由给事中。刘球李时勉陈敬宗由主事。胡俨由知县。蒋骥由行人。于敬由御史。各升翰林詹事春坊等职。又如张英由教职荐升给事中复进中允。郭琎由参政李贤由主事薛瑄由御史。皆历升侍郎尚书兼詹事学士。又如张显宗由翰林历升祭酒。出为布政。郭济历任春坊。复升知府。王珣由捡讨升大理寺丞。廵抚贵州。欧阳谦由御史改编修。复升郎中。徐旭由御史升郎中祭酒复改修撰。罗汝敬由侍读改御史是皆惟才所宜不拘内外出入所以得人近年拘定庶吉士及进士第一甲素称阁下门生者。方得选授。天下不无遗才。今宜遵复旧制。不拘内外郎中职事。但有文学素行出众者。许大臣言官论荐。内阁吏部召试此官庶几得人。而可储卿辅之望矣。　一给事中御史。皆有言责上而君身朝政缺失。下而臣僚是非邪正。皆唯其所言是听。使非其人。人主误听其言。则聪明惑乱。是非邪正不明。误事不小不听其言又为拒谏取谤天下至于御史。又有廵按。激浊扬清。除奸革弊之责。所系一方利害尤重。故自古慎重此官。我　祖宗朝如王翱由寺正。甄庸由知府左迁。陈祚由参议。康庆由知州落职。皆复升御史。虞翔王铎年富由教职。冀凯由州判官。皆升给事中。又如丁璇由主事。马守中由同知。俱升御史徐旭由御史升郎中。复改翰林。欧阳谦由御史入翰林。复升郎中。是皆唯才所宜不限资格所以得人而又拔其尤者。超擢侍郎佥都御史等官。所以肯尽其职。且又不时考察。使偏私浮伪者不得混于其中以惑上聪明。所以天下常受谏纳之福。而君上不受拒谏之名。今宜使大臣于内外郎官。及听选进士中。各荐所知。必其忠直公正明识治体者。方授此官。三年之内。考其敢言而忠谏有益。举剌得宜及廵按在外。激扬兴革。有益地方者。留以久任。超擢卿佐等官。其有敢言而言或不切于事体。或过激烈易至触忤者。则迁改内外相应职事以保全之后仍记其忠直。核其后效。量加超擢。其或当言不言。或挟私附势妄奏。及廵按不职者。明奏降黜。如此则言官皆得忠正之人。而朝廷纳其忠谏。有益于天下矣。　一吏部文选考功兵部职方武选礼部仪制司郎中。亦须妙选。若得其人。亦宜久任。量加超擢其中常有不称者即令外补。　一通政司鸿胪寺官专取声音洪亮于本衙门迁转。巳有旧规。其有才堪部院者。亦行推用。　一两京坐堂佥都御史南京总督粮储都御史。及各寺卿佐并各部寺属官。照常循资迁转。然人才各有所长。有不相宜者。彼此更调不妨。　一在外布按二司官。宜不只于本地衙门迁转。虽有资格迟速不同。临了总筭。有甚悬绝不得巳者。方推邻近地方官升补。仍照弘治以前事例。佥事径升副使。副使径升按察使。按察使径升左布政使。参议径升参政。参政径升右布政使。不必如今逐级挨升。南北远调。以致往来不常。虚旷岁月。地方常致缺官误事。其四川云南贵州广西员缺。宜于附近地方资浅人员内。比常早升以酬其劳远。　一各道分廵佥事。国初选定道分。九年方攻后因改道不常。凡遇地方难事。皆推避不理。以致豪强贪猾。任情作弊害民。地方受患。今皆宜如广东等处事例。三年满日。方许改道。仍须考其三年任内奸弊盗贼豪强贪猾之有无。以为殿最。本司若有进表等项公差。止于贴堂副使或分廵各道佥事内差遣。其分道三年之内。不许改差　一各处紧要兵备及提学官。俱要于资浅人员内推其才力相应者先升佥事。后加副使。常管此方。其职任内事务。不许他官搀越。如提学所管教官。兵备所管有司廵捕。并卫所官有犯。抚按衙门俱就委其提问。不必改委他官。以致权柄不一。事体难行。兵备必须兼理本道分廵以便行事至于练兵捕盗。应该劝赏等项财物。许其措置。或动支官钱。如此久任专制。方可责某成功。十分年深劳著者。提学推升少卿祭酒等官。兵备推升各边廵抚。其余照常迁转。才力不称者。就行改调别任。不宜姑息。　一知府知州知县三等视民之官。使非其人则上司虽有好官。行得好事。不能实到百姓。所以自古国家慎重此职。汉制郎官出宰百里。郡守入为三公。唐制不历剌史。不得任侍郎列卿。不历县令。不得任台郎给舍。我国初取中进士。俱选县官。征至贤才。多选守令。正统以来。知府俱责大臣保举知州知县另委吏部拣选。所以得人。且又立为定制知府知州见上司不行跪礼。以重其职。其久任卓异者。不次超擢。如何文渊由知府即升侍郎。胡俨由知县即升捡讨。所以人多乐为此官。弘治初年。又责其备荒积谷多少。以为殿最。所以民受实惠。固得邦本。如此久长正德以来此官不重。轻选骤升。下焉者惟图取觅得钱。以防速退。上焉者。惟事奉承取名。以求早升。皆不肯尽心民事。以致民穷财尽。一遇凶荒。多致饿死。今宜遵复　先朝旧规。知府令在京堂上官于京官七品以上在外在闲五品以上官内保举。在外抚按及布按二司掌印官。于参议佥事同知知州内保举。其知州知县。俱听吏部预行拣选。仍责抚廵布按二司。于府通判推官州同知知县内保举堪任知州之人州判官县丞主簿儒学教职司府卫首领官内保举堪任知县之人。必其有爱民之诚。有守巳之操有处事之才。三者俱备。而后可任此职。后有不称举主连坐。误举者先能自首则免。到任之后。察其奉公守廉而不尽心民事。才力不称者。改任品级相应职事。贪酷罢软者。实时罢黜。其称职者留以久任知府九年以上者。即升四品京堂。并布按二司长官。次者照常升参政副使等职。知州九年上者。即升参议知府郎中佥事。次者照常升员外府同知运同等官。知县上者三年行取到京。考其文学德行出众者。选入翰林。忠直刚正识治体者选为科道。才识优敏者分任部寺属官。其有深得民心。愿留久任者。超擢府州正职。次者九年六年照常迁转。如此选任。方得民受实惠。地方遇凶荒盗贼。可保无虞矣。　一在外知府知州知县。与凡方面有司等官升选。俱合注于原籍相近地方。广西云贵有司。尤宜查照弘治以前事例。只于本省人员内升选。庶免其不服水土且得到任易便。不致地方旷官日久。
　　治河通运以济国储疏
