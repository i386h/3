<!-- { "loadSidebar": true } -->
　　宁夏西陲重镇、负山而阻河、外制夷狄、内固关陇、古所谓用武之地也、国朝既设宁夏五卫、及灵州千户所、又发内地官军数万骑、训练以重威、且命太监来公作镇于此、而都督史公某、佩征西将军印、总是师、都督丁公某为参将、又命都察院右佥都御史金公濂赞理其军事、诸公负文武之才、秉忠爱之心、政令肃然、小大和洽、边尘不惊烽火几息而安内攘外之功立矣、　皇上至仁如天、远迩一视、谓四方虽无虞而捄灾恤患、不可以无备、乃诏中外择贤臣、发府库之财、以益仓廪之粟、俾或遇凶岁、贫者可以不饥、而军民中有能出粟以佐官者、当旌其义复其家、宁夏之储、则专以委金公、金公既受命、夙夜图议、以求称上意而来公史公丁公、又皆与之恊、同力一心、慎选宁夏诸卫指挥而下、廉公有为者、得王辅等、人分理其事、以陕西都指挥同知张泰董之、按察佥事许资莅焉、伐材为仓屋二十六所、出官府货赀籴粮贮其中、金公又申　天子恤下之仁、与旌义之令、诞告于有众、于是诸卫所之士、及　王府之属、与其地之富民茅贵等、皆感激奋起曰吾侪生于斯、长于斯、而遭遇圣明、四夷宾贡、无战伐之劳、暴征横赋之扰、得安居乐业而有余积者、皆　上之赐也、今圣心惓惓以养人为务、虑有水旱之灾、而豫为之防、唐尧殷汤之德不过也、其可以负哉即发所贮公之官、俾自为敛散、共得粮六万六千八百三十石有奇。又督宁夏河渠提举司。修治汉唐诸渠。及诸坝口。以溉田。木以根计。草以束计。总之为数一百七十七万六千四百六十九。既成而右佥都御史卢公睿适来、又为之规画处置而功益大备、葢始于正统五年十月。至次年三月竣事。于是宁夏之人、有当仰给于官者、皆大喜曰、上之爱我至矣、虽遇荒歉、吾不以饥死必矣、金公既还朝、间与予道其事曰、往年西陲有不足朝廷转内郡之粟以给之。道途险达运者率费十而致一今茅贵等所输以馈运计之。其省费可知矣濂何能得此于人哉、由　上笃于仁、有以启其好义之心焉耳、既蒙旌褒给复矣、然非托之金石、则何以示久远劝将来、先生为我记之、俾刻焉、予谓　上之仁、诸公之惠与茅贵等之义皆不可不书、若河渠之修、殚力如此而思善继永勿坏、故不辞而为书之、若其人之姓名与其所输之数、及仓之所在、则具载于碑阴、
　　美靖远伯王公功成诗序【文臣封伯】
　　自开国以后文臣以武功封者始于靖远此文亦以纪异也
　　予尝观夫古之命将。皆文武之才。非特三代盛时为然也。周宣中兴有玁狁之难。而用尹吉甫。以其文武具备。众之所法也。降至春秋。晋侯命将。犹以诗书礼乐为上。及其论战。亦本于仁义礼信。则所尚可知巳自是而后、文武异途。斩伐击剌。独武将任之。而文学之臣不与焉。岂能文者不皆习武事邪。抑文不适于用邪。有唐伐蔡久无功。乃命裴丞相度为都统。以赏罚用命不用命。遂灭蔡。当时环蔡皆锐兵宿将。然功必待度而后集。则文学之臣。岂尽出武将下哉。抚师以仁。用师以义。胜虽在力而制胜在心。可以无敌于天下矣。儒者之道如此、是果不识于用耶、亦何、其寥寥阔绝也、于今乃得见之、岂非君子之所乐道者哉靖远伯王公尚德、兼资文武、有异才、昔为兵部尚书时、尝受命总督西陲军务、麾兵出塞千余里、袭虏寇杀之几尽、声震西北边、自是累岁无寇患、文武之士、莫不帖然服、欣然喜、而诵公之功不置、及麓川叛逆、久劳师旅而功未成、　上既以定西侯蒋公统其军、而复命公总督之、将士闻公来、勇气百倍、皆乐战、公督众深入、尽破诸贼砦、围其巢穴、以火攻、兵势锐甚贼之脱而走者葢无几、遂定其地而归、人咸谓公无愧于古人、凡能文者皆作诗美之、葢沨沨乎其言也予与公同业而迂懦不振、喜公之功有成、而古之道复见也、故乐为天下道之、虽然是诗也、岂独着公之美哉、昔者申伯仲山甫有行。尹吉甫作诗送之。崧高烝民是也。而序者谓为美宣王。葢任贤吏能以致中兴。宣王之美见矣。今　圣明在上、知公之贤、用公之笃、是以有成功、则是诗也、虽为公而作。然谓之美朝廷可也、故为序之、百世之下、欲知今日之盛者必于此有征焉、
　　皇明经世文编卷之二十六终
　　皇明经世文编卷之二十七
　　华亭徐孚远闇公　陈子龙卧子　宋征璧尚木　李雯舒章选辑
　　沈泓临秋参阅
　　杨文定公奏疏（奏）　陈芳洲文集（诏　敕谕　疏）
　　杨文定公奏疏（奏）
　　杨溥
　　奏
　　预备仓奏
　　预备仓奏【积贮】
　　伏闻尧汤之世。不免水旱之患。而不闻尧汤之民。至于甚艰难者。葢预有备也。凡古圣贤之君。皆有预备之政我　太祖高皇帝惓惓以生民为心。凡于预备皆有定制。洪武年间每县于四境设立四仓。用官钞籴谷。储贮其中。又有近仓之处。佥点大户看守。以备荒年赈贷。官籍其数。敛散皆有定规。又县之各乡。相地所宜。开浚陂塘。及修筑滨江近河损坏堤岸。以备水旱。耕农甚□。皆万世之利、自洪武以后。有司杂务日繁。前项便民之事。率无暇及该部虽有行移。亦皆视为文具。是以一遇水旱饥荒。民无所赖。官无所措公私交窘。只如去冬今春。畿内郡县艰难可见。况闻今南方官仓储谷。十处九空。甚者谷既全无。仓亦无存。皆乡之土豪大户。侵盗私用。却妄捏作死绝及迯亡人户借用。虚立簿籍。欺瞒官府。其原开陂塘。亦多被土豪大户侵占。以为私巳池塘养鱼者。有湮塞为私田耕种者。葢今此弊。南方为甚虽闻间有完处亦是十中之一。其实废弛者多。其滨江近河圩田堤岸。岁久塌土。一遇水涨。渰没田禾。与门埧蓄泄水利去处或有损坏。皆为农患。今即号能吏亦不过簿书期会守巳不忝耳何暇兴此等事耶大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循。亦不及此。事虽若缓其实关系甚切。伏望　圣人特命该部、移行各布政司按察司、及直隶府州县、除近有灾伤处、暂且停止候后来丰熟举行。其见今丰熟去处。悉令有司遵依洪武年间旧制。凡仓谷陂塘堤岸。并要如旧整理仓有损坏者。即于农闲时月。用人修理。设有亏欠者。除赦前外。赦后有侵盗者。根究明白。悉令赔偿。完足亦免其罪。不许妄措无干之人搪塞若有侵盗证佐明白而不服赔偿者。准土豪及盗用官粮论罪。有司仍将旧有赔偿实数开奏其陂塘堤岸。亦令郡县凡损坏。悉于农闲用人修理有强占陂塘私用者。犯在赦前亦免其罪。即令退还不退还者。亦准土豪及盗官物论罪。其退陂塘及圩岸闸埧应修去处。亦令有司开奏。应修筑者。以次用工。完日具实奏闻。仍乞令户部行各布政司府州县除灾伤附近去处外。凡秋成丰稔之处。府州县官。于见有官钞官物。照依时价。两平支籴、谷粟储以备荒免致临急。仓惶失措。年终将所籴实数奏闻郡县官考满给由。令开报境内四仓储谷及任内修筑陂塘堤岸实数吏部查理计其治绩以定殿最。各按察司分廵官及直隶廵按御史所历州县。并要取看四仓实储谷数。及陂塘堤岸。有无损坏修理实迹。岁终奏闻。以凭查考。如有仍前欺弊怠事者。亦具奏罪之。若所廵历之处。仍前不问不理或所奏扶同不实从本衙门堂上官纠効奏闻庶几官有实绩荒岁人民。不致狼狈。耕种无旱涝之虞祖宗恤民良。不为小人所坏
　　陈芳洲文集（诏　敕谕　疏）
　　陈循
　　诏
　　立东宫诏
　　抚安军民诏
　　立东宫诏【立东宫】
　　皇太后诏天下、迩因虏寇犯边、毒害生灵、　皇帝恐祸连　宗社、不得巳躬率六师、往正其罪、以安国家不意被留贼庭、尚念臣民不可无主、兹于皇庶子三人之中、选其贤而长者曰见、深、覌此诏知后来易储诸公不得无贝矣立为皇太子、正位东宫、仍命郕王为辅代总国政。抚安天下。于戏国必有君而社稷为之安。君必有储而臣民有所仰。布告天下、咸使闻知
　　抚安军民诏【胜虏】
　　诏曰朕以凉德、嗣承大统仰惟　祖宗创业之艰、宵旰孳孳、勉图治理重以　大兄太上皇帝銮舆未复痛恨日深、方诰兵数十万欲以问罪于虏、而虏以使来请迎复者、屡皆诈　太上皇帝诏旨、谓若重遗金帛以来、虏必款送还京　朝廷固疑其诳、而于理难辞拒、悉勉从之、柰何其计愈行、而诳愈马、乃十月十五日、也先悉众、躬诣城下、仍以请迎讲和为词朕遣大臣出迓、徧历虏营、不见　大兄銮舆所在遂焚书斩使、挥六师捣之、斩获其类无筭、虏众大溃、乘夜奔遁余孽散伏于近郊者、亦皆搜戮无遗京师内外、为之帖然、尚虑四方远近、罔闻克捷、犹怀惊悖、耕凿未遑、室家靡定、无以慰安人心、特兹诏示、其各复尔旧、宁尔生、此处尚少报仇迎銮数语永彰杀伐之功、共乐雍熙之治、布告中外、咸使闻知
　　敕谕
　　敕谕北平章院使
　　敕谕北平章院使【贡夷】
　　皇帝敕谕北平章院使孛来幷大小头目、　朝廷自我　祖宗以来至于今日、恭膺　天命、主宰华夷福善祸淫、惟天是法、是以四方万国莫不仰戴恩威、归顺之者天必赐以全安、皆逆之者、天必降以祸乱、此又　天眷我朝、不待其用民力而良善自生、凶恶自殄也、往者也先逆天背道扰我中国杀害乃王、僣号曾不几时、灭身在瞬息岂非背逆朝廷者、天必降以祸乱、而凶恶自殄乎、今尔等能敬顺　天道、尊事　朝廷、痛改也先前非、遣人以马来贡、虽曰暂时困穷、终可以免危亡、岂非归顺朝廷者、天必赐以安全而良善自生乎、今使臣回、巳行厚加宴赏、并以赏赐回赐尔等马价彩币表里等物、及所奏讨物件、一一付与领回给授、至可收领、所求米粮盘费骡马弓甲一节盘费赏赐之物。即是米粮重大。马上难带。至于车马甲冑弓箭。自古帝王非有大功劳于国者不赏。今我国家武库兵器万万惟大军出征则给与况有　祖宗明训。尤戒不可与人。岂可助人雠杀。失上天好生之心。故皆不与特谕尔等知之尔等宜体天心、一以敬顺为务、毋蹈前失、庶几永远享福、故谕
　　疏
　　条议疏
　　条议疏【荐用文武大臣】
