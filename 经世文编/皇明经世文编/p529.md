<!-- { "loadSidebar": true } -->
　　臣等稽诸礼曰圣王之制祭祀也、法施于民则祀之能御大灾捍大患则祀之、非此族也、不在祀典、盖闻上古圣神、继天立极、开物成务、寿世福民、其功尤系于医、宓羲观天文明历气、神农尝百药制本艹、黄帝与岐伯问答而有素问之书、医道盖昉于此矣。周礼小宗伯兆五帝于四郊、说者谓祭以天帝、配食以五人帝、春以太昊、夏以炎帝、季夏以黄帝、然此主于五方之位。未有医药之专祀也。至于有元、自国都以至郡县、皆立三皇庙、于医者之学、如宣圣释奠礼、太昊伏羲氏以勾芒氏之神配、炎帝神农氏以祝融氏之神配、轩辕黄帝氏以风后力牧氏之神配、及黄帝臣俞跗以下十人姓氏载于医书者从祀两庑、有司岁春秋二季行事以三圣□主医师为近琐屑此言得之而以医师主之其臣虞集有言、三圣人之所以惠利生人者、不必以医之一技而求。夫为医之道不上达于三圣人则不足以尽其至圣之能事是其祭虽专为医道而设、然徧于郡县、则又不免失之黩矣、肆我　成祖御宇、诹经稽典、正名定祀尤以医道关系民生至重、乃即太医院立庙。以崇祀三皇。正统间、重加修葺。　圣祖神宗、先后一揆、咸欲跻斯世斯人于仁寿之域而永贻燕翼之令图也、洪惟皇上膺正凝命上法　祖宗、谓修合御药保和　圣体实维兹所、庙制湫隘、则祀典弗称、欲恢拓而一新之、创矩以尽度、备物以章虔、斯其佑享昭假于三皇在天之灵、而宣滞保和以迓乎　万寿无疆之庆、臣等敢不祗承德美、用树宏基、臣等切惟庙必有制、祀必合法、不为画一之制、则恐袭前时之故辙、而无以称观瞻、不正从祀之名、则恐失医圣之心传、而无以垂法守、臣等谨将合行矢见制恭拟上进、伏乞裁定施行
　　奏进乐书乞兴正乐议【正乐】
　　臣等切惟我　太祖高皇帝定鼎之后、拳拳以复古乐为念、但时当草创、欲为未就、仰惟　皇上以羲黄尧舜之德、际重熙累洽之运期值百年、圣兼述作、既制大礼以定天下之式、必作大乐以平天下之情但、乐之道广大微玅。非惟情义难明。而其所谓制度者。亦失传久矣。西汉去圣未远、乐家有制氏、世在乐官、但能记其铿锵鼓舞而不能言其义、况数千载之后乎今辽州同知李文察奏进乐书、乞兴正乐一节臣等看得其所进乐记补说补注等书所以明乐声乐理乐原亦有前人所未发者其议于人声中考定五音、以为制律候气之本、其法似为径截、杨杰虽能议乐而实不能审音当时已讥之昔宋人杨杰议曰八音皆不能无失惟人禀中和之气而有中和之声、八音律吕、宜皆以人声为度、且人言人志咏以为歌五声随歌、是为依永、律吕恊奏、是为和声、此皆取之虞书者也、李文察所议似与此合。惟我　皇上圣德居位、懋建中和之极、实秉制作之权则考定元声、兴复雅乐、今日实惟其时、但考制习文、非朝夕所能。须积之岁月、然后可以成功、所据本官陈奏、相应议处、合无暂以原职留京、与支本俸、太常寺选委典簿等官、熟知音律三四员、并选能歌乐舞童生百余名、开设乐馆、听本官协同肄习、待其稍有次第每李终本部委官同该寺堂上官按试、得旨□□察改□常寺典簿协同该寺官郊乐一年之后、本部堂上官再行按试、如果声律谐恊雅俗判殊、及截管飞灰、吹律候气、皆有应验、奏请定议擢用、伏乞　圣裁、
　　议处光禄寺厨役【光禄厨役】
　　该户科给事中杨僎题为酌时宜明旧法、以裨国用事、近闻光禄寺添补厨役一百五十名、每名月给米一石、选数既多、谋充必滥城市厮养之徒、皆得夤缘聚食于太仓、月将万计、岁计十万余矣且见在厨役四千、通融差使、亦自有余、乞将新收厨匠、差官精选如果技艺通晓、量留应用、系厮养无籍尽行革退、仍将月粮分别新旧亦行裁减等因、奉　圣旨、该衙门看了来说、案照先据光禄寺掌醢署厨役葛升奏为□缺厨役、供应不敷事、该寺议称掌醢一署、独为偏累本部议准量添厨役一百余名、于嘉靖十六年九月初六日、题奉　圣旨是、今该都给事中杨僎等所奏在寺厨役、见今四千名、通融差用、亦自有余、若使选补既多、必致冗滥一节、诚节财惜费至意、巳经就行该寺查勘、应否通融、差用去后、今据该寺呈据大官等四署各申、先年各署原额厨役共有六千八百八十四名、见今各署当差厨役止有四千九十三名、逃亡事故二千七百九十一夕、吡之原额之数、损失巳及三分、近年以来、添设　四郊　九庙、并　驾诣山陵、比与先年旧制、复有增益以致事繁役少、应当不前、若欲四千人通融四署之事、则间有动作、未免顾此失彼理合备繇呈请议处施行等因到部、看得该寺呈称大官等四署厨役共有六千八百八十四名之数、虽系先年旧额。然揆事图治。要在讲求长策。岂容牵泥旧文。当因仍积习之余。而为振励变革之计此今日之务也况节年事例以奉　旨在后者为准、查得嘉靖九年九月间、该礼科左给事中田秋等题准光禄寺厨役。至不满四千名者。方将在册余丁顶补今该寺厨役既有四千九十三名。未至不满四千名之数。　明旨具在、近岁遵行、未闻废事、虽称添立　郊庙。比于旧制有增。要之举事动众。各有其时未有重袭并积。同日并会者也若使综核其人。夙夜在公。宜无不足之理。访得四署官员、将各役滥占跟用数多、或因而差拨奉承所私系籍公家、服役私室、以致往往负累逃匿如此。即使其数愈多愈不足用。徒费廪粟之继。祗为姧利之资。但查掌醢一署、缺人尤甚合无查照原议、候命下之日、本部委官将掌醢署先年报册余丁、严加拣选、年约二十以上、艺业精良之人、查无违碍、然巳自违前令矣量取七八十名、拨补应役、以后三署、不许援例奏添背违　成命如违听本部参送治罪
　　公侯伯等爵及应袭子弟送监读书疏【教世冑】
　　该兵部咨、该本部题国子监司业兼司经局较书王同祖奏内开、一曰教世冑、臣请自今公侯伯子弟年十八以上者、该部具名上请、送监读书习礼、本监仍每名选拨友伴监生二名、与之讲学相资熏陶规劝每五日一赴监、候诸生立班定、友伴引至阶下恭揖而退、侍立两傍、以观揖让周旋之节、候堂仪毕赴厢授书讲习、其有不率教者、凭本监堂上官奏闻区处三年之后。学有成效者。本监奏闻。该部注记。候异时袭封之后若使袭封之后一依该监开列叙用则到监演习不为虚文而可收实用矣有所委任。据以甄别贤否等因奉　圣旨该部知道、该本部查照节年事例、议拟覆题、勋臣之家。子孙得以承袭爵禄。或遇蒙任使。管理军务。责任匪轻。书曰、若生子罔不在厥初生。言立教之不可不早也。况公侯伯子弟。出自膏粱。素养富贵。易生骄惰。苟非预养而善教之。欲望其能不变于习而成其德也难矣。我　国家慎重典礼。凡将官子弟。年幼者送监读书。见诸洪武五年。成化弘治年间。节经举行　皇上嘉靖元等年、又因该部建白、申明前例、题请凡公侯伯等爵、无分巳袭未袭、巳任未任、年三十以下、十四以上、通行查出开送本部、转送国子监行祭酒司业、将大学语孟诸书相兼点授、令其在家讲读、仍每十日赴营观操等因、嘉靖八年十二月二十二日题奏　圣旨、巳经通行去后、今本官奏要疏名上请、送监备诸劝典、无中修明礼教至意、相应议处、合候命下、将见在公侯伯等爵、及应袭子弟、年十四以上三十以下未任者、通行查出备具年甲籍贯、径自开送礼部类具姓名上请、分送两京国子监、照依嘉靖八年题准教法、分拨习礼肄业等因、题奉　圣旨、咨部送司、随准后军都督府手本、开送襄城伯李应臣等前来、案呈到部、理合疏名上请、伏候命下、本部将各爵具札送国子监肄业、行令本监堂上官、查照嘉靖八年、题准事例教习务俾学有成效、庶文武兼济、他日可备干城之用、而不坠其先世阀阅之风矣
　　议处甘肃夷贡【甘肃夷贡】
