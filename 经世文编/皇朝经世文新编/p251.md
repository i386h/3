<!-- { "loadSidebar": true } -->
本馆阅西十二月二十四日邸钞知有精进之侍御名宋伯鲁者奏请皇上降旨饬于乡科时命题考试洋务论说及改新善策字样折内词意恳切该侍御所陈固属忠义可嘉惟改新最善之策莫如将守旧各生革去顶戴勒令回乡并诫以嗣后度日务须安分守己改新之妙莫妙于斯或该侍御犹未之知也中国无知识无廉耻之贪官暴吏不知凡几无非消磨贫民之骨肉侵蚀肥己其弊比之螽斯为患殆有甚焉然则时势之坏又莫坏于斯或该侍御亦未之见未之闻也而旁观者则清以中国近事秉公平心而论非整顿官制或尽去其官长不足以救此古国之灭亡救法匪易行之维艰然中国不能自为之则中国亦不得自立矣昔欧钧黎司古时以力名于世者洒扫奥基恩牛棚工程虽巨比之洒扫中国奚啻儿戏缘奥基恩棚中所喂之牛仅三千头所积污秽仅三十年耳而中国内之人不知几千万头其国中相沿之敝政又不知传自数千百年夫才力如欧者固不数即能否得一人如右立斯希欧司其才力比欧钧黎司较次之辈为之攘臂而起扫除积习尚不敢料据目前所见实无得此人之望其尤可危者中国无论治人或治于人者并未知国之亟应洒扫也此次可怜可笑之军务议和之后议论改新者纷纷攘攘固不乏人然类皆粗觕之言徒托空谈毫无实济中国今日之官制孰得谓比之三年前已稍清廉已稍明亮矣或曰中国官长皆在署中执茶杯摇首而长叹其不可为国也噫其叹息固若此而其志向又如彼兹试举一端以表中国官场寻常办事之法就军务后而言办理马关条约所开之苏杭通商口岸最为切近请即以此论两口地方官办法不信守日本条约而诸多为难此必系大员所命固无疑义其于画界之事仍照中国旧习曰请示也曰推托也曰迟延也百计多方日益阻难苏州开议租界之时华官之藐视日人情状实俄国干预使然也忆设租界之处华官先请以距城二十里之稻田开办经洋官渐渐设法耐心办理始得现在所定地址而附近该处有用之地华官已借名某公司谋为己有此固意中之事不足奇也杭州办法亦复如是开议之时华人胸中存见已先有二一激怒相与交涉之洋人一于开办租界从中取利任意勒索此二者华官俱如愿以偿矣杭州租界内田地其以常价购得者现在售与人照田地章程每亩价洋一百五十元或二百五十元而华人由此所得利息与所谓为民父母者在苏杭两口谋得之地拟俟修筑铁路时希图善价之利息两相比较则此次所获犹其微焉者也总之地方官于此事办理之迟延及其所定碍难施行之田地与行船章程历来办法莫此为甚然此皆中之事盖与中国官员办理交涉知非坚执力争不得遂我所欲也所有中日交涉各事现在尚未议毕而已议定之事办理甚为得宜者盖由日本所派之真田领事熟诸中国取巧玩疲之处卒有法以制之也第开口岸之事不仅有关日本一国而与美英各国利益均有关系既与我利益亦有关系现在办理杭州情形岂不应熟商而审处之乎查马关条约订明苏杭两处开作口岸准通商各国人民来往贸易居住工作制造一切章程及应享利益与在华已经通商各口岸同乃中国大员及其寮属多方筹划似志在废弃马关约内之条也其第一层办法仅与日本有碍而其所争管理街道及按设捕各节其意固属可嘉乃为日人所驳卒不得行本馆闻之曷禁欣幸其第二层办法又拟定章阻滞运河商务而日人又驳以杭州系订为通商口岸非闭关拒商之谓也至中国大员所拟田地章程终究如何定法我当静以观之惟现在其所拟各为已通商各口所无亦显而易见者也而侨寓新开各口之洋人华官刻待及阻难情形尤为历来所未有以中国城邑而论杭州实为可造就之处其绅商之求仿行西法求利便商务邮政也情殷孔亟而有司意谓凡有整顿可加入之处固其所愿惟洋商来往贸易居住工作制造一切约中虽载有专条其必使之不能稍沾微利而后已杭州无功名之土民初次售地与英人有司虽将地契盖印成交而华员乃饬将地主收禁至今犹在狱中辗转受梏械之苦于此可了洋人与该省土人将来交易必难畅行噫口血未干而有施行条约之责者先自弃约而背违之此亦中国惯习之事也我不惮烦之领事湛米孙君曾因此案躬亲晋省者两次华官行为诸多触犯而其所请转使有司加怒于监禁之人又复何益然则此案申请驻京公使办理卒或能调停如意惟如此办法迁延在所难免而兹际无辜被禁者已不胜其苦矣观该省有司于此案办法我国非亟理论以禁效尤不可其违犯条约彰明较着我应得之权利立有明条是故该省官员尤应训以条约之不可轻犯我愿该员因此案严行被究以示惩一儆百也可

　　西江开埠记　　　　　　　　　　　
英人阙名附

英国驻华公使克劳特墨克唐纳尔近至香港及中国南方各商埠考察商情此间商人不禁邴然色喜溯历任驻华公使之经此地者不过赴任卸任往返二次此外深居简出不复轻履是地虽前任公使尼格拉斯奥可拏亦知英国诸商在中国各埠贸易者当常与交涉以通商情而王事贤劳不遑启处断不能拨冗而南今克劳特墨克唐纳尔公使惠然肯来与诸巨商虚心考究不厌求详其才能识力允为众所信服我知自今以往英国东方商务必能日盛一日仍复曩时之旧矣当公使未到之前此间已得西江开端口消息夫以久议未之事一旦商定且妥善周至毫无可议商情踊跃欣戴莫名故使旌所诣商人欢迎道左意益殷勤初英使馆办理此事业已数年前公使尼格拉斯奥可拏曾与总理衙门再四筹商终无定议迨解任回国蒲克拉克摄权斯篆时方得中国政府允诺以两广之西江与我英开埠通商然政府此时虽已允诺而阻挠之意仍未悉泯嗣后我英将所立南省转运章程急行拟定使中国官吏无可藉诿始许我公使克劳特墨克唐纳尔所议各端悉照办理本年西二月新约在北京签字定于西江以上梧州府为通商口岸此事颇为失望盖订约之际既在西江索地开埠至少当至南宁府为止惜彼时未豫计及不无缺憾然细思之下可不必过虑但求该处商务日兴将来渐渐扩充愈推愈广可逆料其直至西江上游如前者重庆府一带扬子江以上亦由渐而来也当克劳特墨克唐纳尔公使在香港时曾电达总理衙门欲派人至西江测量水道中国允之本礼拜内已派英轮名脱维特者由香港开驶前往斯时之伫听消息急欲知其究竟者殊不乏人惟闻西江行船颇不易易江水涨落势甚汹涌梧州府之左近潮汐二时约深十二尺至二十尺急流怒奔远及百里且重岚岭之下波涛尤甚狂雨骤至一泻莫遏江水挟泥而下下游行船之道往往迁徙不定诚危途也

法国于此新约大为阻挠彼见我克劳特墨克唐纳尔公使得此如愿之事实不甘心而亦无如何愚窃笑其见之浅也彼东京报章尝论此事满腔嫉之意不自隐谓英国所梦想于东方者今竟由梦而幻为真矣尖刻之言形诸笔墨其不忍忿忿可知目下彼亦思得一利益与我相抵于东京极北之天隘从西音译出开一口岸筑造铁路经中国边界直达谅山与我争胜但以管见所及法人前请中国在镇南关龙州之间仿照法人谅山之狭铁路筑至广西中国之法国不能相强于东京招人投标反以东京铁路仿照中国狭铁路悉行更筑第即此一端工程已极重大何必见异思迁效颦无已多见其不知量耳

西贡之苦里爱法报言法国现于越南加重布疋等货进口之税欲使该处英国商务日衰法国商务日盛在法人之意谓法国所征得之地应由法国专享其利云按法人之蓄此心已非一日曩者即闻法国诸执政共议欲于越南等处凡法国属地一律严定税则俾商务利权尽归掌握不使外人分肥其贪婪无厌之心殊不值识者一笑也

　　通筹南洋各岛添设领事官保护华民疏　　　
薛福成

奏为英国属埠拟添设领事官保护华民并通筹南洋各岛派员先后次第恭折仰祈　圣鉴事窃臣查光绪十二年两广督臣张之洞派遣委员副将王荣和知府余瓗访查南洋各岛华民商务奏称该委员等周历二十余埠约计英荷日三国属岛应设总领事者三处设正副领事者各数处经总理衙门议复在案臣于光绪十六年七月准总理衙门咨称据海军提督丁汝昌文称此次洋如附近新嘉坡各岛曰槟榔屿曰马六甲曰柔佛曰芙蓉曰石兰莪曰白蜡皆未设领事华商因受欺陵剥削无不环诉哀求拟请各设副领事一员即以随地公正殷商摄之统辖于新嘉坡领事应先与该外部商定核给凭照如能办到实于华民有裨等因到臣当经办文照会英国外部援照公法及各国常例声明中国可派领事官分驻英国属境[俟](俊)商有端倪拟再咨明总理衙门详筹妥办臣窃思领事一官关系紧要而南洋各岛华民繁庶若不统论全局则一事之利弊无以明若不兼筹各国则一隅之情势无由显臣谨综其始终本末为　圣主敬陈之大抵外洋各国莫不以商务为富强之本凡在他国通商之口必设领事以保护商人遇有苛例随时驳阻所以旅居乐业商务日旺即游历之员工艺之人亦皆所至如归而西洋各国领事之在中国权力尤大良由立约之初中国未谙洋情允令管辖本国寓华商民与地方官无异洋人每有人命债讼等案均由领事官自理往往掣我地方官之肘从前中国各口之枝节横生亦实由于此然即在他国不理政务之领事仅以保护商务为名者各国亦视之甚重稍有交涉即筹建设盖枝叶繁则本根固耳目广则声息灵民气乐则国势张自然之理也中国领事之驻外洋者在英则有新嘉坡领事在美则有旧金山总领事有纽约领事在西班牙则有古巴总领事有马丹萨领事在秘鲁则有嘉里约领事在日本则有长崎横滨神户三处理事有箱馆副理事盖南北美洲与日本各口迭经总理衙门与出使大臣筹划经营建置较密惟南洋各岛星罗布形势尤为切近华民往来居住或通商或佣工或种植或开矿不下三百余万人即委员王荣和等所到之处亦已报有百余万人臣窃据平日所见闻参以张之洞原奏计华民萃居之地荷兰西班牙两国所属应专设领事者约四处曰苏门答腊之日里埠曰噶罗巴曰三宝陇等埠曰小吕宋英法两国所属应专设领事者约五处曰香港曰新金山曰缅甸之仰江曰越南之北圻与西贡他如槟榔屿等处已可相机设法或以就近领事兼摄或选殷商为商董以副领事之名略给经费而以就近领事辖之斟酌盈虚随宜措注要亦所费无多就南洋各岛而论祇须设领事十数员大势已觉周妥加以略有添派综计岁费当不过十万金窃查各关洋税项下每岁提拨一成半作为出使经费约银一百数十万两而近年出使各馆所需暨游历人员所用统计当不过六十万两总理衙门原议以其赢数预备添派各国使臣之用臣愚以为西洋头等强国均已派有使臣即二三等之国亦由各使就近兼摄似暂无须多派惟逐渐添此十数领事者则商政日兴民财日阜息息有与内政相通之故且慰舆情于绝远不启华人觖望之端收权利于无形不开外人姗笑之渐所获裨益较之所费奚啻十倍

