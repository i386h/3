<!-- { "loadSidebar": true } -->
丕变士习若何陈其利害而已矣广其见识而已矣陈其利害莫如译报广其见识莫如译书务使泰西农工商矿之书天文地理之学化光电重之器如米盐水火汗牛充栋月异而岁不同焉剞劂氏恃之为恒产焉书贾恃之为利薮焉师长以此课其生徒焉父兄以此勉其子弟焉朋友以此誉其交游焉如是则风气既成人心顿变是非既定国本自立而安南缅甸印度南洋诸岛阿非利加洲之覆辙庶可绝于天壤焉

难者曰子言是矣夫掇拾香草岂知植物披抹风月乌识天文本之不立末何由生皮之不存毛将奚附今夫羲和羲叔钦若昊天璇玑玉衡以齐七政诗书之文谁不习诵何以为今之畴人咸聚欧美而震旦之推步制造者寥寥也物地相宜草人之职识别金石人所司厥土黑壤厥土白坟镠铁银镂璆琳琅玕禹书详载经生素习何以今之矿师聘自泰西而中国之生斯长斯者反昏昏也象胥掌翻译行人掌交方言有院同文有馆何以出使专对者不数见而周知四国之为者乏才也办方正位体国经野量地制邑度地居民神农黄帝之事周官王制之书立之学官以之校士何为不实行于今也西人有机器则举公输子以当之西人有光学重学则举墨子以抑之西人有化学则举亢仓关尹之徒以先之世家孙子奸伪贪横自弃典型流为罪犯羡他人之富贵谈宗祖之甲第言愈高神愈沮色愈厉胆愈荏呜呼尚何说哉尚何说哉

释之曰苟无其先安问其后虽不能行尚幸有言帖括伪善之言犹胜于淫书伪恶之言也谈西学者天文地理之空言犹胜于八股八韵之空言也修德之书人每诵而不行语录内典之书是也求利之书人每诵而即行形家日者之术是也是在风俗之转移人心之趋向耳正谊者何必不谋利明道者何必不计功耶泰西经商之法当译也泰西务农之法当译也泰西开矿之法当译也泰西制器之法当译也欲兴民之利先开民之智欲兴民之义先兴民之利不与之以利但绳之以义不求生利而但求分利夺利上下交征内外相讧其不驱四百兆聪秀之民为欧洲奴仆者几希矣

　　泰西新史揽要序　　　　　　　　
英人李提摩太附

此书为暗室之孤灯迷津之片筏详而绎之质而言之又实救民之良药保国之坚壁疗贫之宝玉而中华新世界之初桄也非精兵亿万战舰什伯所可比而儗也尝考中国古世善体天心恒孜孜于修身齐家治国平天下之道其于远人也优待如家人父子总之一日万几无不求止于至善是以巍然高出于亚洲为最久之大国而声名之所洋溢且远及于他洲猗欤盛哉何图近代以来良法美意而忽然中改创为闭关自守之说绝不愿与他国相来他国不乏修心乐道之人更动辄加以疑忌可惜孰甚焉至西人之通商于中华者固曰为牟利来也然而以有易无以羡补不足中华亦何尝不利乃中国偏欲恃其权势遇事遏抑而压制之华人容有不以此语为然者然细究居心行事之实迹多不免有所偏重阅者试熟思之果其不谬则中国之病根在是也知其为病而去之即天下一家矣泰西各国素以爱民为治国之本不得不藉兵力以定商情且曰中国不愿与他国交于上天一视同仁之意未有合也遂屡有弃好寻仇之祸他国固不得谓为悉合也然闭关开衅之端则在中国故每有边警偿银割地天实为之谓之何哉重以前患甫息后变迭乘而又加甚焉沿至今日竟不能敌一蕞尔之日本呜呼谁之咎欤谁之咎欤犹幸尚有明敏之才深知中国近年不体天心不和异国不敬善人实有取败之理因冀幡然尽改其谬误凡华人所未知者明于事理敏于因应之才深思而博考之具列其目于左

一知万国今成一大局遇事必合而公议直如各省之服皇帝各人之守王法各业之听同行故虽分而为各国而教化不相歧视关税改从一律此合而共便之道也各国既无碍于他国他国即应任其自由不相钤制此分而各便之道也夫如是逆料异时各国若有衅隙可请他国公评曲直有恃强而出于战者天下共伐之当永无战祸矣

一知今日治国之道仅有三大端泰西各国救世教一也中国儒教二也土耳基等国回教三也而宰治之最广者实推救世教故五大洲各国共合男女一千五百兆人受治于救世教者九百余兆受治于儒教者四百余兆受治于回教者八十兆全地球陆地共合华程五百余兆方里为救世教所辖者四百二十兆方里儒教所辖者四十兆方里回教所辖者三十兆方里

一知今日兴国之道有断不可少者四大端道德一也学校二也安民三也养民四也凡精于四法者其国自出人头地不精或不全者不免瞠乎其后毫不究心者则更在后矣夫行此四大端者分为四支古今一也东西二也普三也专门四也今考泰西各国不但生齿之数岁有所增且国富民安亦复日新月异中国于近五十年来人不见增财亦不见富是故以富而言欧洲各国库储所入之每年约合华银二千八百兆两非剥民以奉上也民富而君无不足也中国岁入之不过一百兆两若论回教各国则人既岁有所减民之困苦反岁有所增

此明敏之才既熟察乎中外之情形爰知中国近来讹谬之关系大莫与京所谓聚六州之铁不能铸一大错字也欣闻　皇大后运庙算于上恭亲王李傅相南皮张尚书承流宣化于下皆曰人非就学于人之为不学而甘居人后乃真足也苟其持是说而身体力行之则中国之厚幸也所可惜者　圣母贤王名相纯臣虽有整顿之心而胆识兼优敢于竭力进言者京外均甚罕见锐意酌改者更寥落如晨星且即有蓄意言之设法改之者亦以未谙各国整顿之道无从下手仆虽不敏而灼知欲渡无梁之苦代为焦虑者历有年所继而喟然曰明镜足以鉴妍媸新史足以究隆替曷不发箧出书以为华人泰山大海之助乎及读英国马恳西先生所著十九周大事记西例以耶稣降世后每百年为一周今适在十九周中也则诚新史而兼明镜之资也中国服官之众读书之士其于中国之古训自已烂熟于胸中若欲博考西学振兴中土得此入门之秘钥于以知中国之所以兴与夫利獘之所在以华事相印证若者宜法若者宜戒则于治国读书之道思过半矣夫西国之广兴多在近百年中是书撷近人著作之菁华删其繁芜运以才识国事分系殚见洽闻故欲考近事无有出其右者欲治近世亦无有出其右者如欲兼考数千来之掌故则西国之书奚啻汗牛充栋学者循序渐进非必以一书囿也光绪十八年朅来上海亟思翻译华文以饷华人爰延访译书之有名者闻蔡君芝绂于中外交涉之事久经参考遂以礼聘之来晴几雨偶得暇晷即共相与紬绎迄今三载始克卒业诚郑重乎其事也至论劝令宦途士林中人尽读新书以兴中国之策不揣狂妄敢拟二条

一曰请　皇上降旨继自今凡学院考取生童主考总裁取中举人进士必就西史命题条对如生童考经古及乡会试第三策问之类必其洞晰无遗始克题名各榜

一曰请　皇上降旨继自今天潢诸贵冑与夫翰苑中人均取是书悉心考核以为先路之导然后遴选年在四十岁以内者令其游学各西国肄习新法期以数年学成回国量才擢用

果其二法可行仆敢保有益于中国之万法必皆由是而生是一国备万国之善也泰西于近百年之内民富于昔者五倍中国之民岂独不能增倍之富乎民既增五倍之富有不能御他国者乎且不特御一国即御他洲各国亦无所难彼小人之见解动曰以兵力御敌国无论兵凶战危不可妄动即使杀敌致果无不利亦且下酿生灵之祸上干造物之和就若深味此书见诸行事而隐御外患于无形乎且夫中国之地擅欧罗巴全洲之广也中国之民合欧罗巴全洲之众也然而欧洲府库岁入二千八百兆金中国则仅得二十八分之一者无他新法之未兴也新法既兴国未必岁增千兆巨金而数倍于今之入操券可得彼偿日本以数百兆金不过一次何虑之有故夫今日者惩前毖后一旦尽祛锢习而迪新机转祸为福此正天之所以兴中国也君子体上天好生之心不念他事永敦睦谊驯致五洲万国同庆升平岂不美哉抑更有最要之一说者中国若不即日更改学校之制士子但读本国古书但知我为首出之大国素着盛名彼他国皆远出我下微特不知他国之善已也终必并其本国之善而亦失之万病之生皆出于此不知之故倘能善与人同易不知而进于知则救华之机全在此举呜呼可不慎欤乎中国可患之事尚有更甚于今者不过数年祸端立见设使猝遘其时虽欲再思补救恐已无济于事仆之为此言也明知触犯忌讳人多逆耳但无一非真实一尢妄之语万一不能见谅于今日他日必有思我言而长叹者夫至思我言而长叹则岂徒今日我言之不用为我之不幸也哉

　　论报馆有益于国事　　　　　　　　　　　　　　　
梁启超

觇国之强弱则于通塞而已血不通则病学术不通则陋道路不通故秦越之视肥瘠漠不相关言语不通故闽粤之与中原邈若异域惟国亦然上下不通故无宣德达情之效而舞文之吏因缘为奸内外不通故无知己知彼之能而守旧之儒乃鼓其舌中国[受]侮数十年坐此焉耳

去塞求通厥道非一而报馆其导端也无耳目无喉舌是曰废疾今夫万国并立犹比邻也齐州以内犹同室也比邻而吾不知甚乃同室所为不相闻问则有耳目而无耳目上有所措置不能喻之民下有所苦患不能告之君则有喉舌而无喉舌其有助耳目喉舌之用而起天下之废疾者则报馆之为也

报馆于古有征乎古者太师陈诗以观民风饥者歌其食劳者歌其事使乘輶轩以采访之乡移于邑邑移于国国移于天子犹民报也公卿大夫揄扬上德论列政治皇华命使江汉纪勋斯干考室駉马畜牧君以之告臣上以之告下犹官报也又如诵训掌道方志以诏观事掌道方慝以诏辟忌以知地俗外史掌四方之志达书明于四方撢人掌诵王志道国之政事以天下之邦国而语之凡所以宣上德通下情者非徒纪述兼有职掌故人主可坐一室而知四海士夫可诵三百而知国政三代盛强罔不由此

西人之大报也议院之言论纪焉国用之会计纪焉人数之生死纪焉地理之险要纪焉民业之盈绌纪焉学会之程课纪焉物产之品目纪焉邻国之举动纪焉兵力之增减纪焉律法之改变纪焉格致之新理纪焉器艺之新制纪焉其分报也言政务者可阅官报言地理者可阅地学报言兵学者可阅水陆军报言农务者可阅农学报言商政者可阅商会报言医学者可阅医报言工务者可阅工程报言格致者可阅各种天算声光化电专门名家之报有一学即有一报其某学得一新义即某报多一新闻体繁者证以图事赜者列为表朝登一纸夕布万邦是故任事者无阂隔蒙昧之忧言学者得观善濯磨之益犹恐文义太赜不能尽人而解故有妇女报有孩孺报其出报也或季报或月报或半月报或旬报或七日报或五日报或三日报或两日报或每日报或半日报国家之保护报馆如鸟鬻子士民之嗜阅报章如蛾附膻阅报愈多者其人愈智报馆愈多者其国愈强曰惟通之故

