<!-- { "loadSidebar": true } -->
法之败于普城下求盟偿八百兆割地至两省其病创不可谓不甚然不及十年乃侵中国并越南且瑞士小国能为万国公会之都丹墨俄能扼波罗的海之口亚卑仙能败意大利之兵希腊能抗英法德之命然则挫败非足惧小弱非足怯强暴非足慑而惟昏[惰](隋)自是苟且因循则足以亡国为大可惧暹王其岂不有恸于是哉夫天下势变之积也地球动力之转也能变能动虽天地亦不能自限矧于为国而可以限之乎暹虽区区小邦而与于万国公法之列能守局外公断之约以视然大邦自主无权者相去已极相远矧复赫然振拔将举欧洲之新法新政新学新艺一一身历而涉阅之讲求其本原搜罗其条理厘订其序目归即从事次第推行风气丕变国势骤新吾恐英法之悍不敢争湄南河之两岸美虽自大将无奈滨角之都何也夫人主晏居深宫坐不垂堂清远乃出警跸乃行军国重谋一委枢府敌势外情毫厘莫解一旦事变仓皇失措莫能计每每任听奸臣之愚卖剖割削弱上下千百年间坐是以弱亡者不知凡几也余观暹王轻国君之尊涉万里之险委政于其后挈其聪之子弟以去其操志何其审虑何周其动作何速其成就岂可量哉然而世之浅识者犹为其无聊之自遣也噫是岂足与知暹王者乎昔日人之作万国史记也其论暹罗曰暹在东洋隐若一敌国呜呼亚洲甚大彼日人何取于暹而独重之畏之也

　　暹王游历记　　　　　　　　　　　
英人阙名附

暹王于西五月初六日行抵苏彝士河往欧洲游历该处地方官供张待王之坐船于初七日昧爽进河之口至意士美利亚苏彝士河北岸游览其城市既已即回船展轮至泊脱赛特埃及地苏彝士河北岸是处地方官又备供张于初八日始驶往佛尼士意大利省会暹太子及随员于初七日自伦敦启行至折尼法瑞士国地与暹之亲王司法士帝索勃哈纳取齐同往佛尼士迎王东方君相游历我土我都人士视为新奇之事不若欧洲帝王之游历数见不鲜一则我视东方至今犹如海外神山云缥缈一则人心好奇厌故喜新德皇或法国伯理玺天德来游我国我惟恪恭欢迎而已忽有一可汗或一苏丹或一玛哈喇耶西人称印度土王之名或一李中堂来游彼如觉来自天外闻之心中别有一种境界如儿童之喜闻谈怪暹王此游其新奇不逊去年李中堂之来两人事业亦相伯仲盘根错节力图维新皆可谓识时务者英人欲知东方变法之难可自设想有一英人欲其国人遵从印度中国阿剌伯风俗无论如何美俗易乎不易乎然而暹王之事尚较易于李相其民顺柔易治且亦不若中国之守抱经史昂然自满所虑者其顺柔出于懦弱似易实难耳至于外交亦动辄为人凌逼盖暹罗如中国屡受外人侵侮所以不即糜烂者仅恃他国之亦有瞻顾挺身而出然暹王竟能不畏其难励精图治不特因时制宜电器与汽机并用且能取法西国律例之长以整顿其比中国土耳其尤弊之政治除去买奴恶习遣太子至欧洲游学以为倡率今且远自西游凡西国政治学问艺术向所习闻者躬亲而目验之其游历坐船承其盛意请英水师官驾驶下月适为我君践阼后六十年之盛典甚愿王之来会然有一国最易启疑生妒王不能不虑盖王若欲得法国之欢以冀保全族类则法国必须先到矣六月底可至维也纳奥国京城至伦敦时约在七月之杪中间已历意法奥俄丹瑞瑙等国所排各国次序或有用意先游各大国而德国偏留最后其意似谓未游柏灵德国京城则别后追想犹形历历在目亚洲国君出游六月之久实属非易猫不在室鼠即跳梁犹不足以譬东方之君不在朝阴谋即起之险然此层暹王似坦然不虑托其朝政于后并心腹枢臣五人有与美国交涉一事暂置不问俟回国再理其新政之足纪者砵阁暹罗京城至勒铁路已筑至阿尤梯亚此路法人劳纳生六年前曾谓于湄江商务甚有关勒系中国与南暹罗中间一大商埠法人欲汇此商务于湄江下流而勒铁路则夺之以归砵阁现其至阿尤梯亚第一段路尚无大利不过稍补就地行商所余七十六英里地形渐高筑造较难大约九十九年底方能竣工本拟接筑至南陔在湄江之第一湾头北纬十八度东经一百零二度五十分而一时未能见诸施行有法国公司拟筑铁路一条自砵阁至拔顿蓬暹王要其在砵阁注册为暹罗公司然后允准盖有鉴于前辙不能不先事预防以免别生枝节也为法国商务计自拔顿蓬筑一路至肯卜提亚越南地湄江西岸较为有益此次暹王之来必议及路事其何以暹路不直达西贡当徐闻其详亚洲国君权利独揽故此等事一定议及不若欧洲国君不能独断独行李中堂来游所谭乃枪机器税则等事暹王于雍容酬酢之间亦必谭及铁路等事惟愿王此次来游所见悉如所望凡可法可喜者咸记之以归回国后尚足以资卧游也

暹王于西本月十四日驶抵弗尼士岸上声致敬船中答如礼有折努亚公爵特至弗尼士迎王暹罗太子及公使亦由陆路来迓十六日午前十一点钟半折努亚公爵与地方官陪同暹王及其随从登岸有兵一队在车站之外手鎗排列站内有水师乐兵一班奏暹罗国乐王之坐车于十一点钟四十分开往弥伦在该处大礼拜堂游览一周即往克以亚索十七晚行扺折尼法瑞士地方官及驻札柏灵巴黎之暹罗两公使已在车站恭候其站用旗帜花草点缀可观瑞官致词以伸欢迎之意暹王操英语答之遂乘马车往非拿泼浪金旅邸已预备供张王即于旅邸中款待各人西本月二十五或二十六王拟往奔纳瑞士京城晤其执政诸人再往折努亚及罗马然后北往圣得堡已在西七月初二日此处小住数日即往木斯科后仍折回圣得堡在俄时俄当竭地主之谊待游俄后即至士秃克霍耳末瑞典京城及克立士梯亚纳瑙威京城也

暹王既至瑞京瑞士国家设筵待伯理玺天德豆休在席间宣言曰王惠然肯来乃诚心相爱之实据我瑞士国盖有同心焉余望此后两国亲睦之谊蝉联不绝久而益笃暹王答辞曰贵国素为各国排难解纷东西诸国藉以敦盘晏然曷胜欣幸暹王又因豆休宣明友邦亲戚之意应之曰此后瑞暹亲睦之谊当日甚一日

西历本月初一日暹王自瑞士国之折尼法起程往意大利之梯吴林地方濒行致书申谢瑞士国优待之情是夕抵梯吴林意大利之折努亚奥斯达两公爵及诸大臣皆迎于车栈并令兵士列队相迓以申敬意折努亚公爵特设盛筵折简邀饮留暹王宿于其邸第初三日晨暹王及王子并扈从人员行抵罗马意大利王亨卜脱及其太子亦同于车栈相迎偕乘马车至意大利王宫暹王佩意王所赠星意王佩暹王所赠星各营健卒沿途分布如火如荼百姓之瞻仰威仪者沸渭汾沄充塞道路次日暹王迁居旅邸以便径至罗马教皇之宫晋谒教王免得由意宫前往所有晋谒教皇一切仪节悉遵德皇前见教皇之礼暹王之在意宫也太子妃及公主皆与相见政府诸大臣亦一一进见暹王以一剑赠意王饰以金玉珍贵无伦其余大小臣工亦各有赐赏德国日报接折尼佛访事人书谓暹王所带诸物至欧罗巴洲者殆数百箱其间约五十箱以铁盛贮各种金银珠玉器皿无算皆以备贻赠欧罗巴洲各国国君及诸显贵者数礼拜以前各物陈于旅邸王躬自捡择棋布星罗几盈两室派兵护卫昼夜视者不绝沉沉者可谓伙矣昨闻暹太子至意大利迎王后仍折回伦敦于初三午行抵维多利亚车栈扈从暹官共十有八人盖代暹王庆贺英君主践祚六十年之大典也

西六月初四日清晨暹王至滂太盎罗马胜置花圈于名人维克讨爱梅纽爱而之墓午后王归旅邸王太子及扈从诸臣从寻王以车四辆与太子等盛服至教皇宫晋谒教皇车前后皆有意兵拥护仪仗所经之处意民夹道欢呼以致敬意王及太子与教皇周旋历二十分钟之久皇接待尽礼方王之至教皇御座前也皇为之起并延之坐移时皇与王至别室燕谈王觐皇于殿上时皇曰朕知在暹传教之士皆安乐一切得自由而蒙保卫朕心甚喜传语者为喀挨地纳而亚于教皇者司通讷觐毕王令扈从诸臣见教皇后王又晋谒喀挨地纳而兰剖拉遂归旅邸既归而以金制具一赠教皇是晚意王开筵于宫内待暹王

翌日王至教皇宫内画院并登圣彼得堂高屋之顶王见小云石纪事碑一此碑之作所以记暹王之惠临而表意人之欣幸也碑中有数亚西亚名称译文乖错王为改之人言以异教之王而入觐教皇暹王实创其始

初六日为意人颁定宪法之期意王亨勃脱及其太子于是日大阅罗马守兵暹罗太子偕往王仪从赫有德国所派之第十三队马兵亦在其内盖德国派此队来献礼物也将士列队操演意后及乃泼尔斯公主与暹王凭轼而观之当意王出宫阅兵时沿途欢声大作事毕而归又作如前王及诸人皆欣然入夜大张灯意王眷属及暹王皆与其盛

初七日暹王从罗马起程至弗老兰斯将由此赴奥京维也纳意王挈太子及折拏公爵送至火车站初暹王拟至乃泼而斯供张已备而王意中变据意大利报名报称暹王及其大臣与法公使弼老脱面谈法使言将来暹王至法京巴黎一切已布置妥贴

英千总司密斯于暹王游历事着论甚佳大旨谓无论暹罗国家有何可訾之处而苟有志奋发莫可得而非之也其论暹罗振兴学校及女学綦详夫今日暹罗之所行乃萌耳蕃衍茂盛盖有望于他日也今由司密斯原论中摘出数节以供众览自暹王有欧罗巴之游而聪明材识经磨炼而日出他日丰功伟业胥于是基之矣夫暹王谨慎安详乃东方之明智而求益于西方者也西方之事其有能逃暹王之鉴察者盖亦鲜矣欧洲教化何者为纯何者为疵何者为关系紧要何者为无足轻重暹王已一一而明辨之虽然我英教化之国也而从事于不急之务者实繁有徒凡此不急之务固在可有可无之列而足以炫人耳目暹王其将移我之风以入于彼国否乎则我不敢必也暹罗旧有庄奴尚未尽释然贫民亦不至有饥饿之忧其人情性大都朴愿易制匹偶之道暹人不明一人而有数妻视为常事然其妇女颇能恪守妇道虐待孩孺之事亦鲜有闻夫一眚之微或累大德庄奴之风不革匹偶之道不明譬犹加翳障于教化之上是可惜也

英国司坦达特报亦着一论以美暹王其辞曰王东方君主中之首出者也崛起于亚细亚边僻之地千百年来旧染之污王一举而涤除之于是周游列邦以资阅历跋涉之劳所不辞矣夫暹罗之精进虽不如日本而日皇欧洲之游定于西历一千九百年之后暹王实先日皇是则暹王胜于日皇之处也所可惜者暹王所定到英日期英君主践阼六十年庆典已过然暹王满意欲观司辟脱黑特英国海口水操则届时或先到英未可知也暹王抵英英国君民必竭诚待良以暹王足以见重于人而英人之于暹罗有相爱之诚无相猜之意暹王之来英人之所喜也暹王之坚忍炼达经历试而已见三年前暹窘于法国势阽危等于累卵而暹王竟撑搘其间出万死之中复将堕之业是乃暹王之所以大过人者而我英国家即因此信重暹罗以其能自树立也暹王经此创巨痛深之后专心致志以革故而鼎新迄于今盖三年矣暹王信任欧人采取他国之长以兴国中郁而未发之利源其未离湄南河以前兴筑铁路至考喇脱此路既成凡暹国繁盛之区转输必更为灵便矣

