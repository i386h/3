<!-- { "loadSidebar": true } -->
有声音而后有言语有言语而后有文字然五方之声音长短高下清浊疾徐既万有不齐言语文字即因以俱异有王者起患天下之不一以同文为先于是读书之士挟方寸之简上下千年纵横万里无所不可通夫而后中国之文字汇于一其环中国而处者如日本朝鲜各邦虽用中国之文字犹不能无所异同况泰西远绝数万里千岁未通者耶互市以来天下竞尚西学竞习西文然而音义诡异则学之难也教授乏人则师之难也由官设学则周遍之难也由民自学则经费之难也文义深远则成功之难也国不一国则兼通之难也惟以译书济之则任其难者不过数十人而受其益者将千万人而未已泰西有用之书至蕃至备大约不出格致政事两途格致之学近人犹知讲求制造局所译多半此类而政事之书则鲜有留心译者亦少盖中国之人震于格致之难共推为泰西绝学而政事之书则以为吾中国所固有无待于外求者不知中国之患患在政事之不立而泰西所以治平者固不专在格致也况格致之学各有附隶非制造之人不能学即学之亦无所用且需仪器以资考验非徒据纸上之空谈若夫政事之书剖析事理议论时政苟通汉文者无不能学果能悉力考求各国政事之失得兵力之强弱邦交之合离俗尚之同异何国当亲何国当疏何事足以法何事足以戒无不了了于胸中遇有交涉之事办理较有把握即欲兴一新法亦不至事事仰鼻息于人或反为所愚弄此翻译政事之书所以较格致为尤切也译书之要有二一曰辨名物泰西之于中国古不相往来即一器一物之微亦各自为风气有泰西所有中国所无者有中国所有泰西所无者有中西俱有而为用各异者至名号则绝无相通译者不能知其详以意为之名往往同此一物二书异名且其物为中国所本有者亦不能举中国之名以实之更有好更新名强附文义以为博通令人耳目炫乱不知所从宜将泰西所有之物如六十四原质之类及一切日用常物一一考据其为中国所有者以中名名之中国所无者则遍考已译之书择其通用者用之其并未见于译书者则酌度其物之原质与其功用而别为一名凡泰西所用之物用中字西字详细胪列刊为一书颁布通行后之译者以此为准不得更改其它权衡度量国各不同亦宜定为一表如英磅合中权若干法迈合中尺若干详为条举以附前书之后中西权衡度量表一书金陵亦有刻本但考据未尽精详耳一曰谐声音名物制度有义可寻虽有异同犹可稽考地名人名有音无义尤为混杂西人语言佶屈聱牙急读为一音缓读为二三音且齐人译之为齐音楚人译之为楚音故同一名也百人译之而百异即一人译之而前后或互异瀛寰志中所载国名之歧多至不可纪极宜将罗马字母编为一书自一字至十数字按字排列注以中音外国用英语为主以前此译书多用英文也中国以京语为主以天下所通行也自兹以后无论以中译西以西译中皆视此为本即一二音不尽符合不得擅改以归画一此书若成可与名物之书相辅而行译者读者俱有所据若将此二书呈之译署请　旨颁行饬令各省译局及私家撰述一体遵照尤为利便此二者译书之根本也若译书之人必兼通中西文而后可其有专精西文者可以文士辅之传曰言之无文行而不远必使所译之书质而不流于俗博而不伤于诞文义可观又无失原书之意庶亦牖人心开风气之一助也夫

　　译书篇　　　　　　　　　　　　　　　　　　　　
孙学修

稽我　太宗文皇帝开基首以　国书翻成纲鉴然后知中华扼塞古今政俗之由用以制明　高宗纯皇帝钦定四库前书译出西书四十一家悉予箸录宣宗成皇帝时俄罗斯进书三百五十余号亦　命庋秘阁择要翻录大哉　圣人之道岂谍奇夸异哉盖以周敌国之情状广天下之师资而普教思于无穷也大地事故愈久愈匡时应变非守古者所能夫人而知之其知之奈何曰以多译西书为本泰西各书区类最或总或分并有专家异域文字非人人所能读书诚可观译令通晓故其一切譔述备哉灿烂中土三十年来开筑宾馆授简译书者廑有京师同文馆天津学堂上海制造局三处至今合中西人士官箸私箸可读之书约三百穜而已欧美各邦岁出新书除报章经书外凡法律交涉史鉴掌故天文舆地矿务船政算术格致训蒙战法农渔汽机测绘工程百家论说不下万余部名都书库收挟万国书籍至一百十万种以吾所固有者相较直太仓之一粟耳又况彼中政学岁月改观距今之已为陈羹士子兴焉有志舍此之外无仰钻一知半解腾笑方闻今以吾知之简敌彼之吾俗之懵测彼之灵焦氏易林所谓贩鼠买蛙无以成家者也而欲其闭门舟告车者出门合辙盖亦难矣难矣夫千夫仰汲袌瓮者不已劳乎万仞思亏者不贻笑乎以彼岁出之数即使删其芜集其菁要十得五亦当岁出百种廑恃沪局津馆固觉日不暇给尝窃窃然以谓吾十八行省有官书局处甚伙原其命意莫非流布实学嘉惠士林初无中外之画也则曷不于中书之外兼译西书不烦筹赀无需　奏请此倡彼应譔箸日茂广印贱售蕲开风气至于应译各书宜先延访通士识其涂径或由出使大臣属通晓洋文之随员就各国藏书楼究心浏揽撮其宏恉译为提要谂夫何者为急何者为缓审慎图之则书尽切要人争先之为快书局岁入因以增多事至利便胡为至今不问耶南徐马建忠适可斋记言载设翻译馆议犹不若此之易举或曰中西文字不同轨屡经笔舌已失其恉深原立论当自肄习拉丁文字始吾子龈龈于此抑末矣孙学修曰今日非西文不兴之为急乃西学不兴之为急如责以西学必先责以西文老而慕焉则余光无几童而习之则程功已迟及今而外资出洋内树书院然胜译才者廑如凤毛角况其谐今道古中西名家者哉盖收效之难如此矣有人于此意春之必燠而忍其寒焉目禾之必熟而忍其饿焉则哗然曰此大惑者也意成材之有日谓译书之可缓者此矣夫使　列圣之典不遵推广之道不筹徒读古书罔获新义耳目废置事势寂然先王之治无新简书韩非谬穜所不乐闻耳

　　日本横滨中国大同学校缘起　　　　　　　　　　　
梁启超

带中州二万里灵淑之气演四万万神明之冑材质之慧敏种类之繁殷大地万国岂有比哉徒以民贼自私愚其黔首遂使聪明锢蔽人才衰落黄农之胤续将为皂隶洙泗之教化日就陵夷越在商旅罔能保护揽印度奴隶之由非洲牛马之故可不愤哉方今万国交通新学大启欧米条法日益详明于是中原志士咸发愤而言变政报馆学会缤纷并起北肇强学于　京师南开圣学于桂海湖湘陜右角出条奏云雾既拨风气大开疆吏以开中西学堂为急务总署亦儗遣人出洋学习为要图神州不沈或此是赖夫日本三岛之地千里之国耳近以步武泰西维新政治国势之强与欧西等推原其由皆在译西书广厉学官之故泰西各学若生物心哲化光电重农工商矿莫不兼备且能出新其文与中土本同其地隔渤海一带吾中人商旅其地人凡数千童子之秀亦复数百而学堂未设教化无闻材艺不开人灵坐锢不其惜乎泰西通商之地皆有拜堂以崇其教主有书院以训其童蒙而中人数百万流溢诸洋而未闻有崇先圣之堂广书院之教此亦可为大愧恧者也乡人远慕中朝志士发愤之诚近采泰西日本教育之法立学横滨号以大同庶几孔子选贤与能讲信修睦之治萌芽于兹以孔子之学为本原以西文日文为通学以中学小学章程为课则延中土通才及日本大学教授为教习并于文部省立案凡由此学满业之生准其入高等学校及大学校或海陆军学校以通其专门之学夫日本大学与欧美已并驾齐驱吾中人欲游学欧美而苦于资斧者东游足矣天子失官太庙纳乐斯学之设非徒教旅日后来之秀亦以备西学东道之供夫日本维新之治赖伊藤数人之西游则中土拨乱之才安知不出于东土之学校以保我种族保我国家其关系岂小补哉所望远识之士同志之人各竭其才共宏斯义虞仲翔之舍宅鲁子敬之指囷庶几杜陵广厦忽突兀于东瀛徐福童男还栋梁于汉室回沧海之横流救生民于涂炭凡我神明之冑岂无意乎

　　日本高等师范学校章程　　　　　　　　　　　　
欧甲

