<!-- { "loadSidebar": true } -->
　殊不知行至第八日其虫之足已至九尺之处及缩下而在高第八尺处过夜至第九日穷日之力再上行二尺已到竿顶矣题所问者是能到竿顶之日其已到而再缩下则不计矣

前题所以易误之故由于始念之差盖但知其每日只上一尺而忘其第一日上行之数已到二尺之处若以第一日为能到二尺而每日能上一尺固是九日到顶也

大抵看题之法不过是心思细密又能习练眼光令人不能乘我之懈耳非必每题每术一一能强记之也

　　论驭题之法　　　　　　　　　　　　　　　　　　
华蘅芳

学者既能看明题理即能用加减乘除开方等法以驭其题惟题之形状万变不穷则驭题之法亦当随机应变不能执一以论也

寻常之算学书其每题之下必有答数又必有专算此题之术或更有细草图说附焉则依其术以演其数固是易易惟每题各有一术苦于不能记忆学算之人若非胸有成竹则一掩卷即不能算矣于是有将各术分明别类编成歌诀以便于记诵者殊不知所记者乃是呆法耳题目一变即无所用之矣

既明算理之人于书中所有之各题可不必观其术曰如何自能立术以驭其题其所立之术或与本书之术合或出于本书之外而能殊途同归惟但明几何而未习天元之人其所立之术必枝枝节节而为之不能有一以贯之之理故其用心也苦而用力也劳

不论其题之如何变化而概用一法驭之者惟天元之术能之然天元仍籍几何为用故虽有天元而几何之理要不可以尽废也

算学中有数种常用之法其理皆从几何而出其法必由于学之而后能苟无其法则加减乘除开方无所施其技而天元亦不能用矣兹设数题以明其各法之用

一题　有大小两数之和及大小两数之较求其大小两数

　法以和较相加半之得大数以和较相减半之得小数

二题　有四率比例之一二三率求其第四率

　法以二三两率相乘一率除之得第四率

三题　有正方形或方形之纵横两边求其方形之面积

　法以纵横两边相乘得方形面积

四题　有句股形求其面积

　法以句与股相乘半之得句股形面积

五题　有平三角形求其面积

　法以底边与中垂线相乘半之得三角形面积

六题　有平圆之周径求其面积

　法以周径相乘四除之得平圆面积

七题　句股弦面幂相等之理

　凡句之平方与股之平方相并必等于弦之平方

八题　求正立方形及带纵立方形之体积

　法以长与相乘又以高乘之即得立方形体积

九题　求堑堵阳马臑之积

　堑堵之积居立方二分之一　阳马之积居立方三分之一　臑之积居立方六分之一

十题　求高台之积

　法以上长倍之加下长以上广乘之又倍下长加上长以下广乘之两数相并又以高乘之以六除之得其台积

以上十题仅择算书中最要者略举数端耳读者触类旁通可也

　　论观书之法　　　　　　　　　　　　　　　　　　
华蘅芳

学者既通九章又能明几何中条段之理则宜涉猎各种算学之书

如观秦道古数书九章则知有求一之术观梅氏丛书及数理精蕴则知有弧三角对数之术观罗氏观我生室或丁氏白芙堂丛书则知有天元四元之术观代数学及代数术则知天元之外更有代数之术观代微积拾级及微积溯源则知代数之外更有微分积分之术

凡此诸术皆为今世之所有而其理其法则为从古及今明算之人阐发数理之奥赜而成然数理渊深不可限量其中妙义任人探索终无穷尽之时不可谓此理之外更无他理此法之外更无他法也

余非谓甫通九章几何之人即能观以上所言之各书而尽解之也惟恐人囿于条段之理则心思不能超脱故欲以元代诸书广其眼界耳

学问之道贵乎温故知新而算学之事则宜去故生新不将已知已能之事撇开一边则其先入之见胶固积滞于胸中足以蒙蔽心思而新义不得复入矣譬如饮食过饱则致不易消化必待其消归乌有而后能再食他物否则珍羞罗列满前亦无下箸之处也

凡观算学之书其浅近之处过目即解本无待于研究至于深文奥义以及数理之繁赜者则非一时所能通惟遇难通之处亦不必极力思索但将其所言之事置之心中勿助勿忘阅数月自能通晓

尝见有初学算法之人年少气盛日夜究心算学遇有难通之处积思致废寝食虽其所得通者可速于他人而卒至用心过度遽促天年著作未成九原遗恨良可慨已

夫算学不过为六艺中之一艺耳则究心此学者不必以生平之全力赴之祗须于正务之暇当作游艺之事斯可矣昔之人以着棋为消闲之事今之人以牌为消闲之事观算学书亦是消闲之事也人若能以着棋牌之工夫用之于观书而即以着棋牌时所用之心思以究夫算学之理则未有不成一代畴人者也

凡观算学之书遇有不明之处不妨放过此处而再看下文且不妨抛去此书而另观他书因上文所未详者或于下文解之也此书之所忽略者或为彼书之所赅备也若观各书皆不能明而心中窒塞烦闷则宜屏弃学算之事少或数月多至经年必自能忆及各书而取观之此时之光景宛如良朋密友久别重逢其相得之情有非笔墨所能罄者也

有一种算学之书但有各种算术而不言其立术之理则观此书者不必自思其理久后必能从别种算学中自得其理

数理繁赜之处其变化之法书中未必将其曲折之故一一明言则观者亦不必极力思索但从其以上各法细观之必已有式在前也

凡观算学之书不必记其句语亦不必记其算式只须明其大意而已已明其理即可置之未明其理亦姑且置之因今日不明可俟异日明之也他种学问皆忌作辍而算学则不忌作辍且其进境即在于作辍之中此非身历其境者不知也

事物之理自其外而观之则能见其全体自其内而观之则能见其底蕴惟以我观物不可反为物所役也若入乎其中而不能出乎其外则如入牛角之中而不得出矣观书者亦不可反为书所役也九容之术原书已不胜其繁又从而抽绎其义引伸其说名目愈多头绪百出试思此种算学究竟有何用处

凡观算书有数个最快意之境界既习九章之术而得几何点线面体之理以印证之一快也初通天元之术知一切算题皆为我法所能驭二快也舍天元而习代数知天元所不能为之事皆为代数所能为三快也

凡观算书有数处最难于进步然不过此关则终身不能再有进境矣如已习几何之人不肯舍其条段之理而习天元此乃先入之见误之也已习天元四元之人又不肯舍其剔分易位之事而习代数此乃中西之见误之也善学算者不存先入之见亦不存中西之见故其学无止境亦无限量

　　论学算之法　　　　　　　　　　　　　　　　　　
华蘅芳

算学中门径甚多歧途百出非备尝此中之艰苦者不能洞悉其曲折所以学算亦不可无法也

学算之人其志向各有不同故其所学之事遂亦从此分焉综而计之大约可分为两类一为阐明数理以成著作一为推演各数施之实用

算学中可施之实用者皆无难为之事如推田亩之积步仓廪之积斛商功之积尺测量高深广远推步日月五星皆已有成法在前依其法而演之祗须知加减乘除及比例之法已绰乎有余其须用开方者固不多见也

即进而论造表之法如八线与弧背互相求真数与对数互相求或从纵横两线求各曲线之长及其所函之面积皮积体积若既有其本题之级数式依其式而演之亦不过用加减乘除开方而已并无难为之事也

所以学算者之志向若只求见用于当世为衣食名利之计则祗须熟习整数分数小数之三种加减乘除开方再从各书中摘录测量推步各种成法藏之箧中便已无所不能算矣天元代数之术皆可不必究心也

若非急于求用而务欲阐明数理则其所学之事非株守成法者所可比盖因数学中深奥之理无穷则其明理之法亦非一端所能尽故必兼综各法乃于理无障之处也

一切算法皆从条段之理而生故算学中浅近之理皆可以几何之法明之惟笃信几何之人每自恃其点线面体之学而不信天元且不肯再习天元此乃为几何所囿而不得自脱者也

用几何之法以明算理每题必作一图每图必系以说有图无说有说无图皆不足以发明题义然至立方以上其条段之理已不能绘图则几何之术穷矣

天元之术不必处处言条段而一切条段之理无不包括于其中此益古演段之所由名也盖至如积相消而条段之理终不肯紊乱所以无论若干乘方亦无论如何带纵不必分别其形象而概以一例推之

惟演元之书其所设之各题大抵务为深奥而不适于用习天元者不能不习其题则从此又生魔障矣此非为天元所误乃为天元书中之题所误也即如句股弦可以彼此相求又能以和较之数互相求又能以和较之和较互相求亦可谓极其变化之妙矣犹不肯已则以同式之各句股又成和较而一一识别其彼此相关之理标名立目条分缕析以解之创之者自诩神奇传之者共推绝学师以此授其弟官以此课其士萃古今能算之才使之困顿老死于句股之中而不自知悔悟者李栾城之力也

几何之学从条段以明题理故条段明而题理亦明天元之学从题理以明条段故题理明而条段亦明惟几何之条段必藉夫图天元之条段则无藉乎图也所以天元所明之理能比几何更深

然天元但能将未知之数明其条段而其已知之数则浑和于太极之中不能一望而知其条段如何惟代数之术则无论已知之数未知之数其条段之理莫不一二分明故代数所明之理又能广于天元

学者既明代数之术则于数理之奥赜者固无不能明矣然犹有言之或甚繁求之或甚难而不得简易之法以赅之者何哉因代数但能推一切常数而不能推其变数也惟微分积分之术则能推一切变数故有微分积分之术而代数之用愈广矣

或有问者曰如子之说天元胜于几何代数胜于天元微分积分又胜于代数则学者何不径习微积而必从几何元代以及微积耶

答之曰不习几何则于如积之理不能尽明故不可径习天元不习天元则于正负开方之理不能尽明虽从代数得其相等之式亦不易求其同数微分积分其算式仍籍代数为用不习代数乌能径习微积所以几何元代微积其学必循序而及不可躐等而进也

或又问曰微积之必由代数而出固无疑矣若谓习代数者必先知天元习天元者必先明几何此乃欺人之论也夫天元中法也几何代数皆西法也中西各创其法曾未彼此相谋则创天元者固不知有几何也创代数者亦不知有天元也不知者尚且能创而谓反不能学者天下有是理乎

答之曰余之所谓循序而及者言如此学之则易于入手耳非谓舍此即不能学也创天元者固未见几何之书而天元之理则无非几何之理也创代数者虽未见天元之书而代数之理则犹之天元之理也然则几何元代其明理之法虽异而其所明之理则同惟几何为初学所最易明故必从几何入手天元之书难于几何而易于代数以其有数可核也代数之法繁于天元而其用则广于天元故既明天元方可学代数

又有问者曰演数与明理既分为两途则演数者固不必明理矣惟不知明理者亦能演数否且不知明理者所演之数有异于不明理者所演之数否

