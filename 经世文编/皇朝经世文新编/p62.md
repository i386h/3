<!-- { "loadSidebar": true } -->
西本月二十一日晨暹王与王储子及扈从人员起节赴德京灵火车栈中陈设华丽焕然一新王衣英国常服乘车而至英官之送行者实繁有徒王相与谭笑逸兴遄飞濒行时一一脱帽为礼沿途观者亦皆脱帽致敬王谕暹公使致意英君主言因小有不适不能躬诣阙廷握手言别深为歉然王之诸世子暨犹子辈仍留太泼落旅邸欲其观摩英人治家之道然后仍入书院肄业王火车抵道佛亚英国海边时候于车栈者殆数千人欢呼踊跃争仰丰采钟鸣一下王即登舟往奥使登特比利时海口

王拟至特勒斯登萨克生乃京城小住数日始诣柏灵及扑次得姆与德皇相见盘桓三日大约二十九日由扑次得姆首途往墨格林勃许为灵见其上公三十一日如亨卜葛留居二日然后赴和兰会其摄政母后

二十二日王与二亲王王之昆季并世子前诣考郎德国地名游历闻此世子即系在德国学习武备者

二十四日接特勒斯登来电言暹王于是日行抵该处萨克生乃日耳曼列邦之一邦君率诸亲王文武大员迓于车栈萨王与暹王互以星相僧至晚设盛筵邀暹王饮席间操英语颂暹王暹王亦答颂如礼

闻暹王游历欧洲各国后拟重回英国伦敦绅耆议公宴暹王以尽地主之礼且殷殷然望英暹两国商务日益兴旺云暹王此次英后约九月杪自伦敦启程此后不再至英境矣

斯登大报于暹王游历着有论说登诸报章曰暹王遍历欧洲欧洲各国政治民风不知王意究谓何如惜王不肯与人谭及当王未来之先欧洲各国即闻其为人和霭可亲精明强干今相见之后觉所闻果非虚语英国接待之优隆暹王深惬于怀商务中人欲于暹罗承办一切以图利益者颇不乏人目下虽尚未如愿而两国之交谊愈形敦睦矣四年前暹罗国势甚危维时欧洲各国人均未知暹王为人度其不过东方一专权之君而已今游历各国后方知其为英明仁爱关心民瘼之君十月间至巴黎斯吾知法国之人亦必以此言为然不以寻常之君目之也曩者暹法二国颇有芥蒂故外间纷传暹王此游独不往法而抑知暹王之意以为法乃暹之邻国指越南立国之道要在睦邻虽一千八百九十三年暹法所订和约条之中法人未免太而暹王一一惟命是听以笃邻谊法国政府倘知暹王之意如此应令驻札湄江之法员不可猜疑暹罗与之为难我英国于暹王暹民暹国之事关念甚切深望暹法二国之前嫌顿释和好如初也一千八百九十六年英以暹罗之故与法订一专约订约以后暹法邦交颇形辑睦今暹王在伦敦时与我英国大为联络相得甚欢愿其至巴黎后与法亦能如是联络诚信相孚使法人尽忘旧嫌益敦和好则不特暹罗有益即英法二国亦与有益焉

上月二十七日薄莫暹王行抵扑此得姆德皇预率诸亲王大臣在车栈相迓并拨军士列队伺候暹王到时军士皆奏暹乐以迎暹王与德皇相见后偕乘马车前诣皇宫车前后有军士簇拥护卫钟鸣八下德皇盛筵相席间操英语祝暹罗维新之政日盛暹王亦操英语答颂并以子弟之游学于德国者极蒙德皇优待深为感谢又云暹国所设邮政电铁路借重于德人之力者不少此后振兴国事凡有创举尤愿德皇助以指臂云二十八日晨暹王乘车谒德国先皇寝宫置一花圈于金棺之上遂往阅操德皇与后亦乘马而观观毕德后偕暹王同车回宫德皇则一骑在前带队缓辔而行是晚六点钟德皇复设盛筵邀饮座中若德后若诸亲王俱佩暹罗宝星宴罢共诣皇家戏园观剧

二十九日暹王辞德皇德后率诸王子及扈从人员由灵起程往访墨格林勃克许为灵上公德皇躬诣车栈握手而别暹王至墨格林勃克许为灵时该国上公并诸显贵均迎于车栈三十一日暹王赴亨卜葛月之初二日赴勿来特立许鲁谒德前相俾斯麦俾遣其朗沙伯爵出境相迎比至府第俾已鹄立以待午刻设席宴王至时钟三点有半暹王告别俾亲送至车栈待火车开行后始归时道旁观者如堵咸欢呼踊跃

暹王在灵时闻德国特来斯登地方水灾恻然悯之命以马克三千枚赈济穷黎闻暹王今晨拟赴哀生观克虏伯厂一周即往荷兰会荷兰君后然后至比国至法国计程约初九日可抵比京十一日可抵法京云西本月初三日暹王抵哀生克虏伯厂主人殷勤接留王居其第中次日躬自陪王阅视各厂并令工匠在王前轧四十五吨重之大钢板一块又有为暹王定造轮船上所用各件及火车龙头上车轮皆立时制成暹王观之甚喜并一一留心细察观毕复至厂外四周观工匠居处及厂为工匠所设各等店铺意颇悦之留居数日即辞主人赴荷兰国

接本馆访事人由哀姆司他待姆荷兰国海口来书谓暹王将抵荷兰国境此行暹罗两世子侍焉荷兰国中即预备供张以迎王驾

按照预定迎王仪节王抵荷兰国境即升致敬过境时亦升并派各处驻防兵士列队作乐初九日王莅荷兰京城荷兰外部大臣蒲福暨文武各大员均出迎接蒲大臣操英语祝颂暹王复引各大臣进见少顷王由火车栈乘车入宫车前有马队兵护卫沿途观者如堵墙异常拥塞但闻欢呼欣忭之声不绝于耳王到宫时荷兰御前大臣在彼祗后宫中高悬暹罗国旗两世子则以英特大客栈为旅邸王服绣金白色戎服佩带荷兰星乘专车诣黑脱露荷兰国地名离宫进谒荷兰摄政母后及君后火车栈中有荷兰兵奏暹罗国乐随行荷兰各大臣如下议院掌院式部大臣御前大臣外部大臣侯伯各爵提镇各大员均在车中侍王午膳须臾至黑脱露与荷兰摄政君后同驾马车出游君后坐于暹王之侧至夜间十一点半钟时始回抵京城

闻暹王下礼拜四离比利时京城而往法国本拟如落他待姆荷兰国地名一游因为时已促故不复往矣

今日暹王作哀姆司他待姆之游其一切迎送礼节一如在京城之时王乘车入城阅视磋金钢钻厂并国家画院商务公所诸处在爱姆司特耳大客栈午饭同座者仍荷兰外部大臣及工商两部大臣本城府尹并文武数员

暹王以第一等星赠荷兰摄政母后及君后荷兰诸文武大臣亦以次分赠各等星以示亲睦

比京本月初九日来电言暹王今日中午在荷兰京城火车栈起节与诸文武大臣珍重而别随乘火车赴比约两点钟之久抵恩特华勃比利时海口该处府尹恭代比王迎接待片时即往勃拉瑟尔斯京城火车栈中尽悬暹比二国之旗比国军卒列队鼓吹相迓王车之前有马军前导仪仗喧赫前诣比宫与比君相见比国各文武大臣皆在晚间比君设盛筵于宫中以宴嘉宾

暹王明日可抵法境闻法总统福挨拟亲往火车栈迎迓并谕诸文武大臣率诸健儿早往伺候复派己所乘之火车至比利时边境迎王赴巴黎闻暹王在法京拟作数日之游约十七日十一点钟离巴黎云

法国探悉暹王自比京勃拉瑟尔将抵法境法总统特于本月十一日由哈佛尔法国海边地名法总统所居之处至巴黎迎接暹王驻法京本馆访事友来书云四五日之前该处各报章纷纷论暹王游历之事皆赞美暹王不置视曩时所论辞旨大不相同观此知法与暹罗当同弃旧恶矣此其故以各报馆闻暹王在俄时俄皇待之极优法与俄亲睦故法国外部函属法京各报馆切勿信口雌黄妄肆讥语各报馆早窥此意未得外部大臣之函已颂扬道矣

法总统接待暹王一切仪节均备细开单斟酌尽善巴黎各报章复言及昔年暹罗派公使至法前法皇鲁意第十四殷勤客奉若神明可知暹法两国向日交情最笃今暹王亲斯土尤当设法得其欢心永敦和好至前岁二国龃龉之事各报章皆绝不及之

暹王于将到法境二点钟之前所有迎接之人已候于火车栈中拥塞几无隙地旗帜飞扬辉煌夺目各色花卉灯彩悬殆遍车栈中设座两处穷极华美殆无伦比沿途兵卒荷鎗列队肃静无哗钟报三点一刻法总统福埃躬自戾止舆卫甚众异常喧赫法首相府尹暨文武各大臣上下议院各员暹罗驻法京公使及以下各官俱陆续至该处相待焉

暹王由比京至法京系乘法总统之火车到境之时暹王与其二子方将下车法总统疾趋而前与之握手法总统善操英语娓娓相谭亘述钦慕之意遂共登马车赴行宫时岸上兵卒皆奏暹法二国之乐所经各街市百姓空巷而观忭舞祝颂欢声若雷第见暹王服绣金白色戎服冠绣金白色皮冠在车中照英国军营中之礼一一答之暹王之行宫在亚佛亚钮霍许街为前时美国公使之第闬闳巍为此方之冠法总统躬同前往周阅一过其间陈设之华丽点缀之新奇即廊下胥以五彩宫障之王之卧室在楼之最上层饰以黄色宫一切如皇帝制度两世子卧室亦在最上层楼饰以绛绯宫缎光怪陆离一时无两法总统导观各处欲使客知主人相敬之盛意且以见法国之殷富少选总统别王回宫暹王佩带法国星挈其诸臣与法官数员报谒法总统兵卒复列队相迎到宫后与法总统谭二十分钟之久法总统导其登楼与总统之夫人相见眺赏园林花木即在宫中用茶点暹王此时彷佛在英国景象回思前日神往久之别法总统而去乘车回行宫徘徊片刻轻车减从往谒法首相并令其随员乘车至上下议院各掌院处代暹王投刺拜谒时钟鸣七点暹王回行宫晚膳毕与其大臣商办一切公事

十二日暹王往观养病院院中所养皆系老弱残兵闻暹王至列队恭迎踊跃欢舞击鼓声镗然观罢如拿破仑墓鞠躬致礼登博览会之铁塔直造其巅高瞻远瞩欣欣然留名于上会中人赠以银牌暹王受之啜茗而下法国工部大臣告以一千九百年是处赛会若何布置若何热暹王甚为注意铁塔之旁设有售杂物各肆王购手钏等数事之而归

午刻暹王在行宫用毕复诣法首相府第有翻译为舌人相谭二十分钟时乘马车赴郎喜姆赛马场观赛两世子暨随行各臣均在焉法总统让王以己座王逊谢不遑薄暮宴法国各大臣于暹罗使署首相坐其右侧外务大臣坐其左侧其余以次列坐各各醉饱而归

十三日晨十点钟暹王着提督戎衣乘车至霞都特晚觞法国名胜之地有故宫今改为台在巴黎之东阅视台随往者祇法国提督华留台之上旌旗蔽日鼓角喧天暹王下车各武员鹄立道旁营中奏暹罗国乐暹王阅视一周见所悬战图一幅及拿破仑第一之半身小像注目久之至军械博物院王意尤有所属焉须臾席设于古庭之中陪坐者武员三十人通英语者惟提督华留为之传话未刻王乘车回巴黎至蒲亚特晚觞宫园游览申刻见各国公使传闻暹王此来深惬于怀大约回伦敦后有重来游历之意云

午后暹罗驻法公使奉王命护送一白象星赠法总统法总统与总统夫人即于是夕柬请暹王宴于其宫中随风带暹王所赠星在座者暹王而外有暹王之介弟王之两世子暹罗驻法公使暹王扈从各员法人则巴黎全军都督为首暨工部大臣等觥筹交错水陆毕备法总统与暹王各致颂辞亲爱逾恒

法总统操法语颂之辞曰王亲举玉趾贲临敝国敝国得瞻仰丰仪幸甚幸甚领此一觞愿王多福并王之眷属进举一觞祝贵国亿世其昌祝毕命大臣克罗喜译成英语以进

