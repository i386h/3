<!-- { "loadSidebar": true } -->
古者取人国以兵至周而一变其局齐太公以表海之雄劝工极巧通鱼盐之利冠带衣履天下而海岱裣往朝盖已变为商战矣其后中衰筦子犹修其术以为轻重九府亦成九合一匡之烈由是言之商之取人国于不觉也甚于兵焉善夫白圭言曰吾治生产犹伊尹吕尚之谋孙吴用兵商鞅行法也故计然治吴不韦伯秦皆以商人兼并之谋为恢拓国家之本沿及风流至于桑孔尚以商学而取济军国后之为国者才能不及中主而动喜为抑塞言利之说夫利而可塞抑之诚是也特恐不出于一孔者必为数途不聚于中国者必输之四裔也昔者乌能得戎王之财而秦皇封之非封其富也诚以戎之财入于中国则戎之命脉操纵于中国之手而不敢动耳故其功无异克敌而战胜于无形反夫是者可以观矣近世泰西盛行商学凡其商人所至之地即为国权所及之地故英人兼并坐大于近十二年内增拓至二百六十万英里而国家无毫发之费其余如阿非利加皆为诸强国按图剖分以施行政事犹尚以自主名其君若相犹不知其国已入人手者比比然也其能如阿比西尼亚脱兰寺发耳力抗强敌者盖亦少矣阿比西尼亚在阿非利加北境乃意大利按图剖分所得意人以兵占之为阿所败意相辞职遣使行成然未尽撤意兵脱兰寺发耳乃美人释放黑奴划区以成民主之国英垦地公司侵之为所败中国自通商以来入口货多而出口货常少司农告匮尝徇诸国所请多增口岸以畅消洋货而重增军需所入然其实增之于货价而出之以海防军火器械无不仰给外洋名为有三千万两之税以抵制漏卮实则除民间贸易补出二千余万之外国家仍补三千余万两敲髓吸肌使人不觉一有小故动以兵船相恫愒必遂其欲而后止然则中国非讲商务无以为自强之基非定商约无以为挽回利权之计中国商约有来无往华商往来每附英德商船以行光绪初年招商局曾派和众轮船前往美国彼国照无约之国上税加重数倍折阅而回曾袭侯在英亦曾设立公司以自运土货乃伊国银行不肯借贷银币不能周转兼为重征所困亦遂罢设独香港新架坡乃无税口岸华商乃得往来自如而论者乃欲为闭关绝市之谋不亦谬乎今综计通商以来利害上比周秦迄于近代都为一篇名曰理财学客难问答其宗旨所在专在流通财货而国家中握其枢则亦平准之说云耳

问商者贱丈夫之业士人羞称三代盛时天子食租衣税而已什一之外未尝有取于民故当时无甚富甚贫而国家甚赖有土及其既衰天子征伐四夷司农告匮于是海内始骚然置均输事盐铁矣而圣王犹或非之今若行商法则是驱南亩而尽为市人民弃其土而君失其民则国非其国也而欲与之兼并行仁义其可得乎曰利者民之命也利之所聚民必归之故圣王非能使民也利之而已井田之于封建亦因其势之自然自泉币盛行而通施之权不在粟帛而在货布然则井田不废其势有所不行何者利有所并而民为之用也故人君分并财调高下以收之使财币行如流水而贫富自均无所谓限田无所谓均赋也盖已取井田之法而隐用之矣然豪侠者流或贩脂卖浆以富至千万细民仰食者拟于县官则天子之民仍为所收也然尺符一下征租调役无不应命者则上之持其柄也近世泰西无国不商无商不会甚者专其利以夺其民辟其土而代其政国家拱手受成以大张其威福而会商卒未闻一叛者则以上统于商部而下操于国家大银行也其发之也自上其收之也亦自上多则为之制少则为之通凡可以得邻国之财而制人之死命于不觉者无不为之谋也故民奉其上而无二心取其财而无二议其视邻国之君如孤寄也邻国之民如口肉也邻国之地如户庭也三军之士一闻令下如水之赴壑举人国若疾风之扫叶焉当是之时虽有猛将良臣曾不救瓦解之祸其故何也盖利权既失民久慑其气而不敢动也如此而欲安贫贱守王道以自存其国其势有所不能

问商之为官于古有制而周礼必属之于司徒其故何在曰此王伯之微权古今无异轨者也夫商之能夺人命也亦如教之能服人心也人心所向国亦随之故王者不务广土而务施教伯者不务得地而务经商昔者文王之治岐也使召伯循行南国而三分有二非果能得其土也服其民耳商之能夺人国于不觉也亦犹是也故周公合之于司徒以士施教以农守地以商得财三者得其一犹可无敌于天下兼三者而用之者乎周之王也有自来矣今泰西诸国除经商之外无不设立教堂冞入其阻以煽惑人民者租界隙地无不租购设立垦地公司以为得寸进寸者盖兼三者而用之矣故前之收其租税称为地主者今反而耕其土地居其城郭纳其租税焉前之服其衣服习其语言使相从日化者今乃服其衣服变其语言入其籍贯受其洗礼不敢自异其种类焉由前而观则有英之于印度西班牙荷兰之于南洋诸岛美洲之国之于红皮野番矣由后而观则有美之于檀香山荷兰之于亚齐英之于北班鸟缅甸矣故昔之强邻惟务克敌今之强邻惟务灭种灭教欲保教以存其民商其首务也为国者可不勉哉问昔日本之与诸国立约也亦与我同及我光绪之初乃逐渐改为管辖寓民而许杂居购产然则泰西之与日本亦三者行而日本不以为危则又何也曰日本之不危其故有四民智大开一也商务盛而制造兴民不仰食于洋人二也管辖寓民受其法律三也兵能庇护己民张国威四也然当时俄民尚欲醵资以全购对马岛焉则其危可知矣今中国无此四者洋人于附近租界买地筑路建房即并入租界设巡捕治刑狱并听华民之讼大有人随地迁之意而欲效法于日本不已危乎他日有以此为辞者甚愿取日本之法而比较之

问周礼司市禁靡物胥师掌平货贿察诈伪今泰西化学盛行入其都者钢制之钻石牛乳之象牙硫磺之鸡蛋菅之罗锦鱼鳞之明珠充塞于市炫耀而不可逼视入手而不知所择则是司市不禁靡而胥师不察伪也而谓其能行周礼其可信乎曰此正泰西能行周礼而善变者也夫民食于富者因其财也富之能役贫者利有并也故周公为司市之法以平之亡者使有利者使阜害利者使亡靡者使微所以调剂之使各人皆无良楛通塞之病也而货财均矣然而豪商大贾或异斗别衡变轻为重化大为小而数不可稽则司市不能制而奸蠹得持良贾之短长于是则不平故为质人以稽之所以平权衡定轻重归于一而不可乱也然奸蠹之民以真为伪以窳为巧入口而不可食得手而不可衣则是诈取民财而肆其兼并也故为胥师之法制之然犹为肆长使名相近相远者实相近相尔者皆平正之未尝因其无害于人而亦禁之也今泰西所作伪物皆察其与原质相同以人工补天工者乃得取牌售卖又用肆长之法分别其相尔相远而直揭其名未尝以为真物而乱之也夫富者争于靡丽而贫者得佩其服饰则是伪者易求而真者不贵也均财之道于是乎见若夫醇酒渗矾肉质灌水瘟猪上市禽兽非时金银器皿合铜不中程序皆有禁例泰西市物皆有考较之官凡食物皆经官验然后许卖违者有罚以显镜照其内质若牛之瘟者并不许卖其结虫茧者则货于胶厂熬胶以作用物禽兽鱼皆有禁止渔猎之期期内不得售买违者亦有罚金银质作器必须合铜然合金合银皆有定式成数亦有官以水验之不合式者充公正与周礼禁靡察伪之旨相合故曰能行周礼者无过泰西若也今中国之商但知饰伪茶叶染以绿矾大黄必有虫蛀棉花灌以热水光绪初美国棉花歉收英人乃贩棉于印度日本中国三国棉花大盛独中国之棉花灌水行经赤道变为朽腐折本千万其后日本印度棉花皆远贩于英独中国寂然惟日本尚购棉于中国近日亦因灌水之故设公所以验之有水者罚钱焚货不遭商会之焚弃即遭医官之禁买商业之衰由此来也尚宜开商会而禁之

问古周礼贾师各掌其次之货贿之治辨其物而均平之展其成而奠其贾然后令市四时之珍异亦如之考之于今亦有合乎曰此即泰西所谓博览会日本所谓劝工场也当日本之维新也货物苦其[输](谕)入乃分遣藩士专励工商回国之后于横须贺地设立劝工场凡新物为本国所造者悉陈列其中延请博士为之评定其价值品其高下许以卖权禁人仿造虽至微之玩物无不从而奖给之商人购货精粗美恶一望了然人情好尚不能蒙蔽其货之难销者工固不造商亦不买故工无费力而商不靡财期年之间国人大化民励于工而新物盛出商无废货而转运不穷其后东京长崎相继竞起工业大盛初年进口伞骨凡七十万金末年乃无一而反有出口焉中国素产磁器而日本陶殖充溢美洲茶叶近以印度为强而日本之茶乃远过中土丝以意大利为美中国嘉湖之丝粗细不匀外洋购丝以意大利法栗阳为美而日本蚕利可夺中华十年之间商务等级由二十五而上居第八焉故泰西诸国称为东方英国也今中国以四兆人民之众土产数万万之饶而工不励其力商不修其知各存方隅自囿之心一切行情货价涨落无常相隔百里价值异彼此欺诈以获盈余墨守之商贩卖滞货而不知变争先压以冀早回资本于五洲货情梦然无所知也本地工业未尝一为考究也即有一二新奇之货亦过问无人埋没于空山淹沈于闾里者不知凡几商学不明工业由是不振也是宜于各处通商口岸设立劝工场远仿周礼贾师之法近法泰西保业之名凡土产之货制造之能分品罗列使工商一望而知定价者不为欺朦制货者各竞其巧各国商人因此而归报其国争来购买则商务盛行而国可富强矣

问今日本之劝工场其效明矣然而泰西博览会之开每数十年而一设合五大洲而品第之中国初会于美再会于法三会于荷兰过问寥寥说者谓以西人而办中产不无隔膜或又谓开会乃藉名抽丰之举于商无益其说然乎曰否夫劝工之法于古有之虽无博览会之名而已行其意周礼司市上旌于思次以令市郑笺上旌者以为众望也见旌则知当市矣思次若今之市亭是古时市政本有上旌之典并有上旌之地亦有主旌奖之人特未合五洲而权衡之耳又贾师凡国之卖儥各帅其属而嗣掌其月凡师役会同亦如之又司市凡会同师役市司师贾师而从治其市政掌其卖儥之事孔颖达谓不帅胥师者不知物价今泰西虽无师役设市之例而因庆贺设会则会同之意凡赴会者必特简博士简派大臣以临之品其高下而赠之金牌亦与上旌之典相合其必选精通商务之人亦与遣贾师之政无异今乃付之西人付之使馆更付之不知格致之商贾其无益也宜然故赴会三次卒未闻得一新法以振兴本国商务者此其故也

