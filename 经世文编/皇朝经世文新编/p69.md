<!-- { "loadSidebar": true } -->
自府兵变为召募有国家者整军经武不能不筹养兵之费亦时势使然也　本朝绿营兵饷岁费二千万金然因额数较多马步守兵所得饷糈不尽能给其事畜之资无事各谋生业届期始赴操练是以川楚教匪之变绿营兵已不尽得力多有用川勇以成功者近世号乡兵曰勇营以别于绿营经制之兵而川勇之名始着于时迨粤匪捻匪回匪之祸藉楚勇淮勇之力以平之而绿营之绩更无闻焉左文襄公遂有减兵加饷之策然则饷不加裕尚罕实用而乎无饷乎团练之说即古保甲之法之遗意防小盗则可御强寇则不可有得力之劲军以剿强寇而以团练辅之为坚壁清野计则可专恃团练以剿强寇则不可咸丰同治间寇起设防愈多而力愈分用兵愈众而饷愈匮自阁部大臣以逮言路颇建议劝民团练特派大臣督之无募兵之劳无筹饷之难其说非不美也然天下事无实意者鲜成效务虚名者多后患姑就余见闻所及论列之当粤寇之治横也长沙则有丁忧湖北巡抚罗绕典南昌则有前刑部尚书陈孚思二公皆与本省巡抚会办军务同在围城之中而又历时甚暂故意见未至相歧权力未至相轧安徽则有工部侍郎吕文节公贤基当皖北糜烂之时无兵无饷赤手空拳卒殉舒城之难惟曾文正公始不过奉　命帮办团防后乃改为就地捐饷募勇自练数战之后声威既着于是有本省之捐饷有邻省之协饷饷源广而募勇渐多是文正以团练始不以团练终且幸其改图之速所以能成殄寇之奇功扩勇营之规制也外此如河南有内阁学士毛昶熙亦号为自成一军然实疲弱不耐战或俟贼自退掞张将吏功绩创贼则未也又如山东有礼部侍郎杜才力尤短信任戚友隐挠官吏之权以致弱者抗粮自豪强者揭竿而起库藏虚耗上下交困相国朝邑阎公巡抚山东时尝太息言之有如浙东有前漕运总督邵灿为巡抚王有龄所劾罢继之者为左副都御史王履谦尤与有龄不相能官绅忤于上兵练哄于下绍兴失陷杭州亦难固守有龄殉难遗疏劾履谦加严谴而事已无及矣又如通州有前湖南布政使王璪怙势作威杀害避难绅商侵夺良民财产富拥专城幸而贼氛未到一方先被其毒矣至如寇势最张之时江南则有侍郎庞锺璐江北则有左副都御史晏端书江西则有候补京卿刘绎数公皆清德雅望不愿多事能使民间不知有团练大臣已为一时罕觏若其笃老癃废虽充团练大臣之数口不言战守事宜一闻贼至仓皇奔徙之不暇遑恤其它若是者累累也呜呼自兵事起世之谈经济者措意于团练已数十年曾文正公虽由此发轫然惟早变其实并变其名所以能有成功否则前事可睹矣其贤者固束手无措仅以一死报国或明知无可发舒洁身远引而已其不贤者则齮龁大吏蠹国殃民不啻为贼先导求其能捍寇保境者十无一二在上者以不必筹饷为便不知百端流獘皆由此起苗沛霖以团练为名遂据淮北以叛咸丰季年山东河南安徽立寨自固者布诸郡县遂有寨主名目凡为寨主者皆武断乡曲贼害行旅官吏所不能问王法所不能施科尔沁忠亲王藉百战之威而平之何其难也同治七年捻寇冲突畿辅各营将士孤行失道及公交车北上之士有为诸寨所活埋者竟无从问其主名此皆团练之遗祸也

　　答人问关内侯　　　　　　　　　　　　　　　　　
龚自珍

汉有大善之制一为万世法关内侯是矣汉既用秦之郡县又兼慕周之封建侯王之国与守令之郡县相错处乎禹之九州岛是以大乱繁兴封建似文家法郡县似质家法天不两立天不两立何废何立天必有所趋天之废封建而趋一统也昭昭矣然且相持相氐卬徘徊二千余年而后毅然定至我　朝而后大定关内侯者汉之虚爵也虚爵如何其人揖让乎汉天子之朝其汤沐邑之入稍稍厚乎汉相公卿无社稷之祭无兵权无自辟官属虽有百主父偃贾谊错之谋无所用汉待功臣尽如此无韩彭矣待宗室尽如此无吴楚七国矣后世待将帅如此无唐方镇矣待宗室如此无明燕王及宸濠矣莫善乎唐宋之待宰辅文臣也位之以王公侯伯开国子冠之以姬周大国名号食邑数千户而不生杀其户留其人于京师而无尺土以嬗其子孙有怨者乎无有子孙且无怨者及身之受保全大矣龚自珍曰唐宋待宰辅法汉关内法也惜乎其犹多鲁卫莱莒荆申之名之扰扰也我　圣祖仁皇帝既平吴耿大逆虽元功亲王毕留京师大制大势皆定宗室自亲王以下至于奉恩将军凡九等皆拨予之以直隶及关东之田以抵古人之汤沐邑以汉制准之则关内侯也公臣自一等公以下至于恩骑尉凡二十六等二十六等之人皆予俸无官受世职单俸有官受双俸其世数一等公袭二十六次以是为差以汉制准之亦皆关内也且夫自我　朝以前三千年未有定制自周已然周之制文武成康之支子母弟封昭穆以降之支子母弟不封然则宣王之世郑伯何以又出封夫支孽尽封则国祚愈长久愈窒碍难行寰海不能容支孽支孽不尽封则守府之支子母弟怨故支孽尽封必速亡不尽封则子颓子带之伦伺肘腋以怨非上[策](册)也如皆获虚爵如汉关内则皆受恩皆受制我　朝之制除开国功王袭王爵罔替外世世嗣服之　主皆封子弟为王为贝勒则皆降等以袭以世次为差以世次为差至四品闲散而止则不受田矣是恩与制皆善　国家万年京师数数营造王府贝勒府耳无所窒碍超越二千载最平允易行者也问功臣一等公以下之俸足以抵古之食邑户者乎答不如也如有肯上言于朝增二十六等之俸此易施行者也问王以下之田与其大制曰皆善矣自珍官宗人府知之亲王蓝甲六十副外白甲一百七十副护军领催三十分共钱粮二百分郡王蓝甲五十副外白甲百二十副护军领催三十分共钱粮百五十分贝勒蓝甲四十副外白甲八十副护军领催二十分共钱粮百分贝子蓝甲三十副外白甲六十四副护军领催十六分共钱粮八十分亲王无故出京师六十里罪与百官同亲王以下贝子以上其户下五旗包衣之人见王如家奴见家长之礼包衣之女许亲王等拣选为媵妾雍正元年议准包衣人应试入仕得以籍自通于朝

　　鬻爵　　　　　　　　　　　　　　　　　　　　　
汤寿

官不可卖虽流外之秩足以病民也爵不妨鬻虽极品之衔无伤政体也韩文懿曾因商君民爵遗意而有抗礼转售之说冯桂芬依之以议变捐例非不见筹饟之苦心而终未见诸施行即行矣亦恐所获无几也窃有变通尽利之策在一曰鬻封爵唐宋时开国公侯伯子男之封如汉之关内侯如今之虚衔顶戴历仕途者得之甚易　国朝五等之荣易于同姓而艰于异姓开国二百五十余年异姓之分茅者寥落于册虽至人臣极地非有武功非有　特恩不数数觏寻常绅民其艳羡益无论矣今实官之害如彼而捐项之疲又如此不如以鬻爵为令复位例就五等中按等递减花样既新礼数亦异或老废之大僚或殷富之绅商闻而兴起输将必众不但抗礼公卿也即　召对便殿以宠之亦何不可唯尚寄仕版者不得援例以因公晋接有乖仪注也所收者不訾之大有益于亟需所费者一纸之名并无损于实在谁曰不宜一曰鬻女爵考周礼天官有九嫔以掌女学汉制有内起居注魏有女尚书齐有女[侍](时)中古固有以妇女备官者后世轻视女子而女职瘝矣近唯泰西男女并重各国女学林立英国大书院男女一律入学考试德国生女八岁例必入学否则罪其父母美国女师女徒多至三四百万人女学可谓盛矣顾中国扶阳抑阴阃内外界若秦越然万不能猝授女官骇人耳目然女子中志切显扬乐于表见者必不乏人但授以爵似亦于古有征可撰一品至九品女爵名色因而鬻之或即以夫人至孺人为爵以便例鬻有欲封赠其父母伯叔兄嫂翁姑及本夫者如其品而仍子以大夫即之封计于名器并无轻亵而于度支大有增加以视捐纳实官冒不韪之名而仅收有限之利害不较然可睹哉

　　仿设巡捕说　　　　　　　　　　　　　　　　　　
陈炽

巡捕之制实仿古之虞人秦汉之游徼晋宋以后一变而为弓兵差役又复吝其工资宽其衔勒贱其行业绝其出身凡亲民治事之官皆倚为耳目爪牙之用噫天下有蠹役天下无好官矣天下之干役多天下之良民少矣除暴则不足扰民则有余索贿则争先逐贼则居后自有差役而末世之规为所以终不古若也自官吏重用差役而堂堂中国周回万里之疆土四万万众之人民所以见陵于海外小邦俛而受他人之抑勒也差役不去则官民膈膜上下之气永不能通有臣亿万惟亿万心横览古今安有全理然骤去差役则官府上下治事何人若辈积习已深即使予以出身优以工食警以刑诛动以赏赐而鸱号之性亦难遽化祥禽且积威所加民之畏之也甚矣民之疑之也亦深矣彼不索赇民将予之彼不生事民终危之以此求治不可得已惟先于通商建埠之处仿设巡捕正其名曰游巡或曰巡勇今中国通商各埠之巡捕波福建则全用华人上海汉口则什九华人而管以数西人数十印度人行之数十年毫无流弊徒以工资优裕法度详明遂能事事认真人人自爱勤能奋勉迥异寻常然则谓良法之决不能行华人之决不可用者谬也即如上海一埠每一街口立一巡捕车马繁盛之处酌量加增一日夜分六班每班管二时许人携一角一灯一木棍遇有盗贼力不能制角声一响相率应援巨盗凶匪立时擒获凡巡捕应办之事一百三十余条巨细皆备别有禁令愈琐屑愈严明必觅保人方能充捕入局之始先将禁令章程读之烂熟方准充当否则摈之充捕三年谨密无过则派充暗捕不穿号衣游行街巷之间察访事件虽小窃之案无不获贼追赃多有隔省凶徒自投罗网者巡捕工资每月八元而暗捕而捕头其工资有递升至数十元以上者有功必赏有罪必惩无瞻徇无容隐无宽假无稽留故人乐为用其工费虽极优裕皆取于旅居租界之人车捐房捐轻罪之罚以本地之银供本地之用刊单登报涓滴归公无滥无私敷用为度故人乐输将巡捕下班无事则捕头率之以习武事战阵之分合步伐之止齐枪之准头刀兵之击刺申明号令以辅西商团练之兵上海有巡捕四千余人领以西商练队俨有十营精锐自成一军足以保卫闾阎销弭祸变矣故西人他种新法或未能尽善或中外情形不同推而行之尚须参酌而惟巡捕一端闇合古者虞人游徼之制可谓精详周密毫发无疵大用之则大效小用之则小效此英吉利所以东摧印度西并美洲属地于全球威棱震于四海欧美各国一律仿行日本初效西法赞叹称扬推为西国富强之第一策者也诚使刱开商埠仿设巡捕只须译钞办法调用华人赏罚严明始终一辙所需经费酌取房捐车捐已无不足商埠既设然后推行于内地各省府州县将旧日差役之弊一洗而空之上欲举一事也交巡捕以下于民则利无不兴弊无不去矣下欲陈一言也付巡捕以达于上则泽无不究情无不通矣无事则安良治盗居民无桴鼓之惊有事则御侮同仇海宇有金汤之固且以上海而论需巡捕四千人则一城一镇之间各须壮健者千人以充此役综计一省即数万人而经费不出公家贫窭均有生路虽差役裁撤之后果其束身自爱亦堪改业承充其利益之在国计民生者实无涯量也丰亨豫大厥以商务为权舆严肃清明当以巡捕为嚆矢世有深明大略之君子当不河汉斯言矣

　　撰四等十仪　　　　　　　　　　　　　　　　　　
龚自珍

