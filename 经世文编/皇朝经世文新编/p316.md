<!-- { "loadSidebar": true } -->
　一曰敦行孝弟　有子曰孝弟者其为人之本以人之所自来仁之所至亲也属毛离里具有至性不待教学若薄于所亲是谓悖逆其有较资财而不为养纵乖戾而不为欢者其本已谬不足复与共学也

　二曰崇尚任恤　史迁偁任侠然侠尚意气恩怨太明任恤则相救相赒相亲相葬周公之所尊也其人能任于朋友必能忠于其君也能恤于乡党必能惠于其国也若坐视朋友姻党之患难甚或深言正色以阴锄之则亦将卖国而不动其心也其人不任者必不忠不恤者必不厚吾不欲观之矣

　三曰广宣教惠　仁为相人偶之义故贵于能羊能者也故善美义羡皆从之犬不者也故狱独等字从之吾既为人非斯人之徒与而谁与曰孤曰独惟鬼神之道则然非人道也岩处奇士之行寡过独善其能比于木石乎故胡文忠曰今日所难得者是忠肝热血人周官六行之宾兴皆忠肝热血人也即佛氏空寂亦言若不普度众生誓不成佛未有以自了为美者后世以老杨之学托于孔氏于是下者营私上者独善出而任事者皆贪狡无耻之人而生民无所托命则教之中变也今上原周孔之意推行仁道期易天下使风气丕变先觉之任人人有之展转牖人即为功德推之既广是亦为政则志士仁人讲学之责也

　四曰同体饥溺　吾与斯人同出于天而亲同吾与禹稷伊尹同其耳目手足而义同吾之不如伊尹禹稷可耻也吾之不能仁亲可愧也颜子曰舜何人也予何人也有为者亦若是然先正之美言学者将疑其高远而不可几也夫反而求之我岂无饥溺时乎我有饥溺望人拯之人有饥溺我坐视之虽禽兽其忍之哉故同体饥溺不过推心稍广而已学者无河汉之也

游于艺　周官六艺为礼乐射御书数汉志六艺为易书诗礼乐春秋小学附焉其业不同古今殊异要惟艺者道术之偁后世文业日繁道术盖博孟子曰博学而详说之事理本末切于人道皆学者所不能遗今总该兼揽分为学目备列于下

　一曰义理之学　义者人事之宜理者天道之条本于天成于势积于人故有天命之理有人立之义天命之理天下共之凡人道所不能外者也人立之义与时推移如五行之运迭相重轻者也原于孔子析于宋贤然宋贤之义理特义理之一端也今但推本于孔子

　二曰经世之学　易曰吉凶与民同患孔子曰吾非斯人之徒与而谁与既不能不与则同其患当经营之庄生曰春秋经世先王之志故孔子作春秋专以经世也惟庄生知之今本之孔子上推三代列为沿革至其损益则自汉至　国朝各有得失荀子欲法后王故经世之学令今可行务通变宜民虽舜禹复生无以易此

　三曰考据之学　无征不信则当有据不知无作则当有考百学皆然经学史学掌故之学其大者也琐者为之务碎义逃难便辞巧说则博而寡要劳而鲜功贤者识其大是在高识之士凡义理经世不关施行徒辨证者归考据类

　四曰词章之学　孔子曰言之无文行之不远故四科之列文与学并战国以降辨说起西京而后文体浩繁世既竞尚不能不通今厘为二体曰文曰笔有韵者文也无韵者笔也笔有二体曰散曰骈文有二体曰铭赞曰诗赋铭本异而后同诗赋古合而今分骈散之谐协者亦曰文诗赋之单行者亦为笔盖韵者非徒句末韵之谓五色相宣八音协畅是也

　　　学与时异周人有六艺之学为公学有专官之学为私学皆经世之学也汉人皆经学六朝隋唐人多词学宋明人多义理学　国朝人多考据学要不出此四者三代既远学术日异若复古制非　朝廷令甲不能遽言今因先正遗说立此四目以为通学

欲复古制切于人事便于经世周人六艺之学最美矣但射御二者于今无用宜酌易之今取人事至切经世通用者一曰图一曰鎗补之庶足为国家之用不诮迂疏也马端临曰古者户口少而才智之民多今户口多而才智之民少六艺不兴故也论此六者以为先驱俟令甲推行才民自广岂特吾党之区区耶

补六艺之学

　一曰礼　古之人士日以习礼为学故孔子于礼曰执礼秦汉之后礼衰乐坏刘昆行之以为异事盖礼之废久矣但礼为人用务从时王今学者研钻礼经或有深邃行于今制则瞠目不知其失容多矣今择士人宜行者与诸子以时习焉

　　　朝廷之礼　大朝引见召见立班宣读是也
　　　祭祀之礼　陪祭祭先祭神谒告是也
　　　宾客之礼　内外上下诸相见礼是也奉使焉
　　　其冠昏丧纪闺门之礼并以时讲习以　大清会典　大清通礼为据
　　　其时俗通用不求变俗则酌从焉若夫仪礼可编成仪注以习之

　二曰乐　乐学废亡久矣汉时犹有鼓吹诸生及雅歌八篇今并亡之于是乐学专属之倡优淫艳凶邪为庄士所不道今欲复乐学古人遗迹犹可推求番禺陈兰甫京卿声律通考据荀勖笛开元乐谱以追古乐披析甚精今据之以考　　钦定律吕正义续编分乐音乐器乐舞三端俟大备乐器考定之然古者礼乐不去身士无故不撤琴瑟蔡邕曰乐以声为主房庶曰以今之器采古之声亦何不可今拟先购钟磬鼓琴瑟筦数事以时习之以宣血气而导和平庶几不失古人以乐为教之意亦安定遗法也

　三曰书　保氏教国子以六书小史掌达书名于四方汉制太史课学童讽籀文九千字得补吏通六体书者补令史今上自钟鼎古文中为篆隶下为真草凡古今沿革中外通行之书皆学者所宜兼通也

　四曰数　数学举目皆是至切用矣测天制器尤不可少近儒多通之而学者苦其繁深其实既解归除即可学开方八线椭圆矣近用代数微积分尤为径捷阿尔热八达译本东来不必叱为远夷异学也

　五曰图　图谱之学久亡不知书求其理图求其形用莫切矣昔人云登高能赋可为大夫吾谓登高能图可为士矣图学从数学入故从其后

　六曰鎗　古者男子生而悬弧长而习射盖上则为将帅下则为卒伍寓武备于文事无之非射故一人有一人之用也　国朝八旗考试皆用骑射别有火器营今弓矢已无用鎗即代弓矢者也士皆宜习之以备缓急之用当以春秋佳日择地习学诗曰赳赳武夫公侯干城即闳夭散宜生也后世人士方领矩步徒知讽诵好仇腹心岂能任乎

讲学　后世学术日繁总其要归相与聚讼者曰汉学曰宋学而已若宋学变为心学汉学变为名物训诂又歧中之歧也至于今日则朱陆并废舒向俱亡而新歆之伪书为经学荆舒之经义为理学于是汉学宋学皆亡晦盲否塞极矣

　先师朱先生曰古之学术歧于道外今之学术歧于道中董子曰正天地者视北辰正嫌疑者视圣人尝推本二学皆出于孔子孔子之学有义理有经世宋学本于论语而小戴之大学中庸及孟子佐之朱子为之嫡嗣凡宋明以来之学皆其所统宋元明及　国朝学案其众子孙也多于义理者也汉学则本于春秋之公羊谷梁而小戴之王制及荀子辅之而以董仲舒为公羊嫡嗣刘向为谷梁嫡嗣凡汉学皆其所统史记两汉君臣政议其支派也近于经世者也余有汉儒学案别今古之学以配宋明学案二派昭昭以此求之二学可得其统矣夫义理即德行也经世即政事也言语文学亦发明二者然孔子之道大弟子惟颜子得之言行藏论为邦皆是子贡知之智足以知圣自余皆因其质之所近昌黎说各得其一体孟子说孔子曰吾志在春秋行在孝经何邵公公羊传解诂序以春秋传商孝经传参孝经纬孝经义理也春秋经世也二书皆曾子子夏得之庄三年公羊传鲁子曰元郝经以鲁子为曾子之讹按昭十九年传又引乐正子春子春是曾子弟子又鲁灭于秦时汉有鲁赐七十弟子时无鲁氏者鲁子之为曾子无可疑又最老寿弟子最众诸贤皆不及也二家弟子集为论语论语谶郑康成论语序程子说故论语者曾子子夏之学叶水心谓曾子将死时以颜色容貌词气三者为道未为知道考大戴曾子十篇皆修身寡过之言终身战兢不敢稍失论语中如以约鲜失耻言过行之说与立事篇同必其门人记之孔子曰参也鲁盖坚毅自守之士其于孔子思易天下吾为东周坚白缁之说概乎无所得矣子夏洒埽进退之教丧明之哭当孔子没后境诣尚狭小如此故孟子谓曾子与子夏皆守约之人诚笃论也但长于文学故诗礼春秋皆以传之子夏祗能传经故孟子以为未得圣人之全荀子以为正衣冠尊瞻视嗛然终日而不言亦似得其实也夫言孔子之道至可信者莫若论语然实出二子门人之手其传闻附会误当不少观速朽速贫之说小敛裼袭之宜传闻已各异矣此尚诿为戴记之言若子张论交子游论本问孝问仁则人人异告或退或进则由求殊科以此推之诚为孔子之言皆有为而言也朱子于程子语录虽龟山上蔡所记犹以为失程子之意若朱子阳明语录以为失其师之意者后来辨正益繁故使论语出于曾子子夏之手其偏失已多况出于一再传门人之所辑哉画象经再摹而失真碑刻经数翻而易貌以孔子大圣至仁斯人是与叹发凤鸟梦想周公道长于齐陈鲁卫迹疑于南子公山叹荷蒉之已果追楚狂而与言及今所记犹见万一使颜子子贡子张操觚纂录其精义妙道当何如耶以伊尹之圣孟子所记如是而今论语自举伊尹外无一言及其为佚文无疑传守约之绪言掩圣仁之大道后来虽以孟子之恢廓犹云穷则独善其身自是儒者守为成法儒者隘其道黔首薄其泽自兹矣今言孔子义理之学悉推本六经而易为孔子自箸之书尤以为宗论语为后世语录之类不尽可据虽采论语亦为别白明之庶几孔子之仁益光大昌洋以发来学庄生曰春秋经世先王之志故孔子经世之学在于春秋春秋改制之义箸于公谷凡两汉四百年政事学术皆法焉非如近时言经学者仅为士人口耳简毕之用朝廷之施行概乎不相关也礼学与春秋同条共贯诗书所述交相发明孔子经世之学略可窥焉然古今递嬗事变日新故春秋立三统之法以贻后王汉儒笃守春秋知所尊矣然三统之义亦罕有心知其意惟易明穷变通久之理求孔子经世之学亦以易为归焉今与二三子通汉宋之故而一归于孔子譬犹道水自江河则南北条皆可正也本原既举则历朝经世之学自廿四史外通鉴着治乱之统通考详沿革之故及夫　国朝掌故外夷政俗皆宜考焉宋明义理之学自朱子书外陆王心学为别派四朝学案为荟萃至于诸子学术异教学派亦当审焉博稽而通其变务致之用以求仁为归若夫小学则幼仪书计内则所存原有二派朱子小学幼仪之裔尔雅说文学书之流但尔雅说文皆伪古文之学汉志小学为歆妄立不足据也但凭借甚古欲识字未能骤废余为证别白言之若如近儒白首钻研非徒圣学所不存抑为刘歆所欺绐甚不智也若朱子小学则做人样子愿共勉旃下及文史术艺并学者所不废以次论之庶几本末兼赅焉

