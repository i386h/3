<!-- { "loadSidebar": true } -->
有人名靴利遮路考究植物生之理觉荳谷之类其根丝之间有一种微物能助其根强发力而吸食淡气自得此理之后植物化学之家闻之皆谓此新理能启种植之法门而鼓励农人之志由此新理而推凡田土之肥者有数种生物在其中则荳类之根丝内微物赖之而成吾人又考知荳类之丰盛与否视乎其根头之多少而根头之多少又视乎其田土中有此等生物之多少因根丝内之微物尝有含此种生物故知根丝内之微物即此各种生物之所弃也又考知此种生物虽然貌为同类其实分开多类而各类有各类之用所以有能滋培红丁香树者有能滋培白丁香树者各不同类其它滋培大荳者滋培小荳者滋培红荳绿荳者亦各不相同也又考知凡荳类不得其相当之生物于土田之中则不能收成丰盛往者尝见二处土田肥美天时水利皆同所种之荳又相同所种之期并所用之法亦无不尽同而所收成之荳则大相悬绝人皆不明其故今得此理疑团冰释矣所以又试将此等生物而迁入无此等生物之田土则见其田素不甚生长而今竟勃然兴矣此即今日植物家所悟出以尼他践为田料之来历也尼他践者能引淡气之义也此一悟之理极为新奇如欲洞达其理先宜知璧打利亚能引淡气以生长荳实也璧打利亚者即此等生物之名也又宜知璧打利亚既迁往田土之中自能传种而生育也以璧打利亚治田土为农人之要务也夫璧打利亚之功用如发酒之曲所用无几而能令全缸变动人所尽知以此互证则璧打利亚加入泥土之中即能生生而不已又何疑耶尝由历试而知此物一入于田生传甚速自能寻其所宜之荳根而聚之而助荳之发生焉今市上所沽之尼他践无非此物也其功用之大亦不过如此若将璧打利亚分类而养又分类而沽俾农人欲种何荳而土宜未合者因类购归照方施用应效如响矣惟其理尚在初端故今年有人在获班地方设局考究其理以乌路架医士主理之此新法之功效虽有明验惟其用之广尚恐不止于此盖有人谓由此理或能将空中之淡气变而为田料以助植物之生至上文所论落尼他践于田以运淡气之法甚廉而易凡稍有见识之人无不能为之亦无不肯试之皇家农务会争相试之另有私伙农民亦试察之在一千八百九十六年皇家农务会报第二册即见此法之如何历验于德国其所拟之法有二极其浅易其第一法用真正之尼他践开水而淋其相当之荳种以和匀之然后如常播之于田其种发苗则璧打利亚即附其根而培养此法不特浅易而且令荳种之发芽更易其第二法则以尼践水淋于田土之中复土而和匀之此新法新理之功能益农事若藉此法能运空中淡气以为用则见其功效之大莫与京也盖此理极其自然凡荳类生长之处则见此事之据焉又云凡有璧打利亚之处无须加尼他践即加之亦无甚益如有何处不结荳实用此法或能巧夺天工也新报之家每每有讹传故农人欲知真确莫若查考皇家农务会之报并访问有名可靠之人现传之法旨难称大备本报特早而告人者诚有所望于将来若吾人果能免贵品田料之费而靠璧打利亚之微以收无穷尽之淡气于空中利莫大焉是考究此法之事最为有用者也

　　梦里精说　　　　　　　　　　　　
美人缅拿附

人之知觉分别内外醒时乃知觉动作于外睡时乃知觉动作于内但其动作于内者每每兼形于外动作于内者心不能记动作于外者心能记之故知觉动作于内兼形于外者醒后能记此所以有梦也知觉动作于内外之间必成梦外重而内轻者梦必清彻可以全记内重而外轻者梦必模糊而难记凡安睡心定而梦少者因酣睡之后知觉深入于内心绪不定而梦多者因知觉顾恋于外也知觉无时不动但视心能记之否耳且人在梦中有时亦能自主譬如所梦或不如意心欲醒而绝之梦即断矣有梦醒时虽不能记忆但已留形迹于心久后可以再梦见之如初有事已经心所思索过后自以为忘乃于梦中忽然忆之可知梦里所记忆之前事本人原不自觉惟内知觉与外知觉相交即成此梦矣有人自述其生平所未知之事每于梦中言及心中本无主意乃所言者每每有意见有灵机且有奥妙之理推其故因其心恒思索不息睡中更加灵慧故梦里所思而得之事反愈于醒时所思得者也凡知觉动作于外者其事寡不若内外交动者其事多故梦事比真事尤纷杂焉亦有以真事为梦尝有某甲入寐某乙戏附其耳边细语某甲梦中见某乙所细语之事此以真事为梦也余尝睡于旅阁中梦见一小鼠登榻被吾杀之晓起果见榻上有毙鼠一头在焉凡梦见实事不可不详察何谓实事譬如梦见腹痛而腹真痛实事也得此梦者多在病间梦之否则所梦之时必短多是梦完即觉也凡梦见身体不宁则主将病之兆每不爽看律遮士拿梦见蛇咬其胸前醒后须臾果见是处有牙痕而肿大加利闻一来就医之人自述其病状曾于梦中见其左足变石无何其足得瘫症麦加利奥自述其梦见喉痛觉时本无恙半日间果得喉生热核之症由此可知人身中有事身内之知觉比身外之知觉更早觉之故身内之知觉有时能另显一人代为作事有亚力山大兰者医士也尝梦见一人执法国字而难之梦中人语之曰爹唔字从何字生出汝知之乎亚力山大沉吟良久答曰不知也彼又曰盍思之曰从担绵拿一字来乎曰非也再忖度之言毕形色颇傲有压倒老生之气亚力山大降服其人笑曰此字自担尼树阿一字而来汝不知之乎亚力山大惊醒始知此字乃其平日作定以难人者也又有一人名他天尼欲作四弦调一首久而不成目倦而睡忽见一鬼行近曰君非欲作四弦调乎曰然曰吾可为君作之但汝须以灵魂相随乃可他天尼从之俄闻四弦之声宫商合韵音节锵然不觉惊醒心花大放走至案前执笔抄录其所梦之歌调其实他天尼入寐之后其身内知觉仍思索不已所见之鬼或是平日于读书中得其形像于心目也有时梦中能忆及遗忘之事曾闻一银行司事清算账目忽欠银六千佛郎克数不符合终日追查不得其故困倦之际忽入黑甜见一人来索债急不能待乃忽忆此人之寄原是六千佛郎克已经支讫但忘登记无以为证而之正在忙急醒来始知为梦正其所寻思而不得者乃于梦中得之此实因其身内知觉能记远事之故也又有一病妇人对医生赖波地说谓余曾梦见有自溺之危幸得一人名柯里救之数年后忽有一男子入其室内极似梦中之人于是急询之曰尔非柯里君乎答曰然但其人素未谋面祇在梦中遇之赖波地释之曰此梦似有神奇但细推其故得悉柯里与此病女子附近而居相距约十七里半或者伊曾见之于前且识其名乃日久其外知觉并忘之惟内知觉尚能记忆耳此赖波地之说也由此观之可知梦想虽幻不能自无而生有必其平素或见或闻或动作心思智虑有所及者积诸内知觉始能混杂而成梦故儿童少梦老人多梦而忧患多者眯目即梦是明证也 

　　纬书言天并有轮回之说考　　　　　　　　　　　　
曹泰

无可长之人有可长之教教者合无量之地球而教之者也其维我孔子乎孔子之教以君治民以天治君以元治天皆有统核而不紊其显著于经其隐系于纬而所谓纬者皆为君而设名非为民而实则为民其较然可见者不过示之意载索其奥有微言二基督教之天国佛教之轮回近之矣孔子作纬非以天为主而以元为主元者即太一之光含元气以斗布常开布运节序神明流精生一所谓紫微大帝室陈大帝之正妃皆为元元之所有国之至尊也太微宫有五帝座星苍帝春起受制其名灵威仰赤帝夏起受制其名赤熛怒白[帝]秋起受制其名白照拒黑帝广房心为天帝明堂布政之所出皆一国之所瞻仰太微权政所在太微为天廷理法平乱监计授德列宿受符神诸考节舒情稽疑元之立政者如南蕃二星东曰左执法廷尉之象西曰右执法御史大夫之象也执法以举刺中奸者也两星之间南阳门也左执法之东左掖门也右执法之西右掖门也东蕃四星南第一星曰上相[上相]之北东门也第二星曰次相次相之北中华门也第三星曰次将次将之北太阴门也第四星曰上将所谓四辅也西蕃四星南第一星曰上将上将之北西门也第二星曰次将次将之北中华门也第三星曰次相次相之北太阴门也第四星曰上相亦为四辅也国之有职官也夫圣人岂不知元之约天之远而无可据者哉而必秩然使之可序者非愚也乃智之不可使人之者也西教之耶和华无论矣佛以心治天而地水风火之说托于河罗逻老死病苦之语由于四门帝则施之固有其故也天下之理虚与实而已就实而远虚者势也畏虚而玩实者情也圣人以为实实必有易之者也因以虚詟之虚不足以立以实附于虚而虚可恃且以虚统于虚而虚愈实故天下至虚者莫如天人于虚之际奉一至极之理者莫如天圣人恐以天为有尽则理有尽分亦有尽以元治天元无尽(尽)天亦无尽法更无尽而安有一物逃于太虚之外其所以治天实治万世天子天子不修子之职以为天独不思天之修子之职以事元乎是故勾陈者天之母也杠者天子之母也天子兄日姊月则成一眷属而家人严君之义更不容曶曶矣夫元不败而天子有败法有败天子败而复出法无败而复成圣人因谢其治天子之权于天有千百年代易之天子无万亿年代易之天虽有奇智妄巧拟之曰有万亿年代易之天而断无万亿年代易之元此孔子之道天地者也然而圣人之法神明不可测轮回者所以化天人为一而实如基督教之以天治民也乾坤气合戌亥阴受二子之节阳牛秀白之洲载钟名太乙之精也其帝一世纪录事明期推移不夺而消言太一常行干宫降感其母而生其为人天子一世以元之尊而亦为天子则天可知矣天子皆五帝精宝各有题序次第相据起必有神灵符纪诸神扶助使阶闻立遂又天子至尊也神精与天地通血气五帝精则天之为天子可知矣故圣人无父感天而生者非欲使天子之忘其所生之父也欲使人知天子即天也孔子以天治天子而亦以天治百姓

