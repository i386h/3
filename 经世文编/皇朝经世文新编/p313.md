<!-- { "loadSidebar": true } -->
伪周官谓儒以道得民汉艺文志谓儒出于司徒之官皆刘歆乱教倒戈之邪说也汉自王仲任前并举儒墨皆知孔子为儒教之主皆知儒为孔子所创伪古说出而后勿口塞掩蔽不知儒义以孔子修述六经仅博雅高行如后世郑君朱子之流安得为大圣哉章学诚直以集大成为周公非孔子唐贞观时以周公为先圣而黜孔子为先师乃有特识而不得为愚横狂悖矣神明圣王改制教主既降为一抱残守阙之经师宜异教敢入而相争也今发明儒为孔子教号以着孔子为万世教主

　　孔子为制法之王考序　　　　　　　　　　　　　　
康有为

乃上古昔尚勇竞力乱萌惨黩天闵振捄不捄一世而捄百世乃生神明圣王不为人主而为制法主天下从之民萌归之自战国至后汉八百年间天下学者无不以孔子为王者靡有异论也自刘歆以左氏破公羊以古文伪传记攻今学之口说以周公易孔子以述易作于是孔子遂仅为后世博学高行之人而非复为改制立法之教主圣王祇为师统而不为君统诋素王为怪谬或且以为僭窃尽以其权归之人主于是天下议事者引律而不引经尊势而不尊道其道不尊其威不重而教主微教主既微生民不严不化益顽益愚皆去孔子素王之故异哉王义之误惑不明数千载也夫王者之正名出于孔氏何谓之王一画贯三才谓之王天下归往谓之王天下不归往民皆散而去之谓之匹夫以势力把持其民谓之霸残贼民者谓之民贼夫王不王专视民之聚散向背名之非谓其黄屋左纛威权无上也后世有天下者称帝以王封其臣子则有亲王郡王等名六朝则滥及善书渎及奴隶皆为王若将就世俗通达之论识言之则王者人臣之一爵更何足以重孔子亦何足以为僭异哉然今中国圆颅方趾者四万万其执民权者二十余朝问人归往孔子乎抑归往嬴政杨广乎既天下义理制度皆从孔子天下执经释菜俎豆莘莘皆不归往嬴政杨广而归往大成之殿阙里之堂共尊孔子孔子有归往之实即有王之实有王之实而有王之名乃其固然然大圣不得已而行权犹谦逊曰假其位号托之先王托之鲁君为寓王为素王云尔故夫孔子以元统天天犹在孔子所统之内于无量数天之中而有一地于地上无量国中而为一王其于孔子曾何足数但考其当时则事实同称征以后世则文宣有号察其实义则天下归往审其通名则人臣之爵而上昧神圣行权偶托之文法下忘天下归往同上之徽称于素王则攻以僭悖之义于民贼私其牙爪则许以贯三才之名何其舛哉今考秦汉之说证明素王之义庶几改制教主尊号威力日光复荧而教亦再明云尔

　　孔子创儒教改制考序　　　　　　　　　　　　　　
康有为

凡大地教主无不改制立法也诸子已然矣中国义理制度皆立于孔子弟子受其道而传其教以行之天下移易其旧俗若冠服三年丧亲迎井田学校选举尤其大而著者今采传记发其一隅以待学者引伸触长焉其详别为专书矣

　　六经皆孔子改制所作考序　　　　　　　　　　　　
康有为

孔子莫不尊为至圣也然闻其业则诗为诗人书为国史礼为周公易为伏羲文王周公孔子无与焉惟春秋一书孟子以为孔子所作不能为异则又仅为赴告策书由斯推之孔子但一传经之士且不及郑元朱子何可尊哉不足尊而以为圣人妄也呜呼夺制作之文忘教主之德岂不为大变哉蒙用发愤考圣文明制作庶几神圣盛德大业复光天下

　　孔子改制托古考序　　　　　　　　　　　　　　　
康有为

孟子曰大人者言不必信惟义所在斯言也何为而发哉大人莫若孔子其为孔子改制六经言耶慈母之养子也托之鬼神古昔以耸善戒恶圣人爱民如子其智岂不若慈母乎子思曰无征不信不信弗从欲征信莫如先王传曰可与立未可与权易曰巽以行权权者知重轻之谓拨乱救民硁硁必信义孰重轻巽辞托先王俾民信从以行权救患孔子乎将为硁硁必信之小人乎抑为唯义所在之大人乎况寓言尤诸子之俗哉

　　孔子改制法尧舜文王考序　　　　　　　　　　　　
康有为

尧舜为民主为太平世为人道之至儒者举以为极者也然吾读书自虞书外未尝有言尧舜者召诰曰我不可不监于有夏亦不可不监于有殷又曰我不敢知曰有夏服有天命惟有历年我不敢知曰有殷受天命惟有历年又曰丕若有夏历年式勿替有殷历年多方曰非天庸释有夏非天庸释有殷立政曰古之人迪惟有夏亦越成汤陟丕厘上帝之耿命皆夏殷并举无及唐虞者盖古者大朝惟有夏殷而已故开口引以为鉴尧舜在洪水未治之前中国未辟故周书不称之惟周官有唐虞稽古建官惟百之言然是伪书不足称也吕刑有三后矣皇帝清问下民古人主无称皇帝者盖上帝也则亦无称尧舜者若虞书尧典之盛为孔子手作观论衡所述钦明文思以下为孔子作皋陶有蛮夷猾夏之辞尧舜时安得有夏其为孔子所作至明矣韩非谓孔墨同称尧舜而取舍相反尧舜不可复生谁使定孔墨之真由斯以推尧舜自让位盛德然太平之盛盖孔子之七佛也孝经纬所谓托先王以明权孔子拨乱升平托文王以行君主之仁政尤注意太平托尧舜以行民主之太平然其恶争夺而重仁让昭有德发文明易曰言不尽意其义一也特施行有序始于粗粝而后致精华诗托始文王书托始尧舜春秋始文王终尧舜易曰言不尽意圣人之意其犹可推见乎后儒一孔之见限于乱世之识大鹏翔于寥廓而罗者犹守其薮泽悲夫

　　孔子改制弟子时人据旧制问难考序　　　　　　　　
康有为

孔子以布衣改周之制本天论因人情顺时变裁自圣心虽游夏不能赞一词然人情多安旧习难与图始骤予更革鲜不惊疑虽以帝王之力变法之初固莫不衔橛惊蹙者况以一士之力依托古先创主新法者哉后世尊用孔子之制视为固然吾考其时虽高弟子犹彷徨有惑志况时人耶今略考当时事实以着改制之难焉

　　诸子攻儒考序　　　　　　　　　　　　　　　　　
康有为

冒顿之寇汉耶律之入宋皆于大朝一统犯之若夫称戈并起荥阳成皋之战邯郸之走鄱阳之攻高光明祖所固然当战国时孔道未一诸子并起不揣德量力咸欲篡统其墨老二家骎骎乎项羽王郎陈友谅故相攻尤力哉易曰龙战于野其血玄黄阴疑于阳必战诸子自张其教阴疑于阳者也然圣道至中人所归往偏蔽之道入焉而败今藉诸子之相攻明仲尼之不可毁也然而儒为孔子所创非先王所传益明矣

　　儒墨交攻考序　　　　　　　　　　　　　　　　　
康有为

昌黎谓孔子必用墨子墨子必用孔子二家相攻非二师之道本然讆言哉孔子开教在先道无不包墨子本其后学乃自创新教锐夺孔席以自立所以攻难者无不至所谓生于木而自喙其木耶挟坚苦之志侠死之气横厉无前不数十年遂与儒分领天下真儒之劲敌也攻儒者亦未有过墨者矣王肃之攻康成阳明之攻朱子皆后起争胜之习墨子真其类也孟荀之力辟岂能已哉岂能已哉昌黎真讆言也今别着交攻之言犹汉史存楚汉之大案云耳

　　儒攻诸子考序　　　　　　　　　　　　　　　　　

康有为

兴国者必平僭伪任道者必攘异端异说嵬琐怪伟足以惑世诬民充塞大道为儒之宗子为儒之将帅张皇六师无害寡命以推行大道固守圣法岂得已哉传曰执德不宏信道不笃焉能为有焉能为亡当诸子之朋兴天下之充塞而摧陷廓清道日光大战国则行天下后世则一统大教孟荀扬其镳董子定其业呜呼儒家而编功臣传耶其淮阴中山哉

　　儒墨最盛并称考　　　　　　　　　　　　　　　　
康有为

孔子一统之后如汉高明太囊括四海悉主悉臣人不知孔子为创教诸子之一人更不知与孔子同时争教之巨子然在战国时国既诸雄并立而秦楚为强教亦诸子并争而儒墨最盛其时传教各恃其力各竭其才而儒墨二字充满天下实中分天下孟子谓杨朱墨翟之言盈天下又谓天下之言不归杨则归墨又谓逃墨必归杨逃杨必归儒老杨之学似若为吴蜀之鼎立然墨学濡首救人又多才艺人多归之当战国末遂与儒对立若南北朝于时老杨之学仅如萧一线之传不足比于大国矣夫原儒墨所以最盛者岂不以行仁兼爱哉人道莫不赖于仁固非为我之私所可比矣然墨道节用非乐薄父子之恩失生人之性其道枯槁太觳离天下之心天下弗堪咸归孔子岂非圣人之道得中和哉墨学微而老学以为我之私阴行汉世至今不废则阴道隐缘之故然汉人尚以墨翟与孔子并称项羽虽败汉人独立本纪岂非兼爱尚同之遗烈耶凡教之光大于世者未有不出于仁爱谅哉今考儒墨大盛之条及秦汉人以儒墨对举者附焉

　　鲁国全从儒教考序　　　　　　　　　　　　　　　
康有为

光之行也最速必自近而至远者势也将使日月照霜露坠大小远近若一声教遍于大地必先行于诸夏将使楚魏齐秦咸立博士汉夷四表咸诵六经必先行于鲁国康成经学朱王理学皆数十年而遍天下彼瞿昙之于迦维卫摩诃末之于麦加犹然天下万里东走碣石渡海而起泰岱青青未了圣神崛兴云滃雨浡其居不远其时甚近鲁举国而为儒虽戎马生郊而弦歌不绝岂非圣人之大化哉

　　儒教传天下战国秦汉间尤盛考序　　　　　　　　
康有为

七雄争刘项战如猘狗二蛇之何关理道哉古有马人俗大秦有牛一哄之市若狂迷于旌旗金鼓津津乐道之以为是时也儒术绌焉夷考其时服儒衣冠传教者充塞天下弥满天下得游行教导于天下不知禄爵不择人主惟以行教为事所至强聒其君相诱导其士民立博士开黉舍虽经焚坑不悔此儒教所由光被哉后生受其成不知前哲传教之苦仅以闭户洁身为事其嗤孔子为佞也固宜其不肖者困于禄位知有国而不知有教欲不微也得乎窃用恐惧着春秋战国秦汉时孔门弟子后学传教之故着于篇俾后儒知所法焉

　　武帝后儒教一统考序　　　　　　　　　　　　　　
康有为

孔子之道配神明醇天地育万物本末精粗六通四辟无乎不在诸子奋其螳斧自取灭亡自获麟至元狩三百年削莠铲乱芟墨夷老天下归往大道统一非特郡国立学乃至裔夷遣子章缝于外域六经揭于日月春秋继周范围百世盛矣哉

　　春秋董氏学自序　　　　　　　　　　　　　　　　
康有为

