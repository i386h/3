<!-- { "loadSidebar": true } -->
一越南既归两国保护则两国所办之事均应一律也分界通商之议既定法廷必仍遣使驻越与闻国政名为保护彼时中国若意存省事惮于遣使则越南之事中国仍不得与闻将独任法使以把持启其挟制侵占之渐是以越南委之于法也西洋于半主之国无不遣使驻扎约章既定无复重要事件他日两使驻越原不过遇事会议照约办理而已然既欲保全越南则循例之举实不能阙或谓朝鲜越南同为属邦朝鲜既不遣使越南岂能独异不知朝鲜之不遣使因其为我属邦而与西洋诸国平行也虑体制之难壹也越南之不能不遣使因两国既有保护之名则两使必有会商之务也恐措施之不壹也随机应付各有所宜难一概而论耳

一富良江以北各省宜驻兵防也中国所以力护越南者欲固我滇粤边圉也而富良江以北各省又滇粤切近之藩篱也越南不靖则北圻不安北圻不安则滇粤亦不安今欲保全越南如能跨富良江南北而守之固属甚善即势有不能则江北各省宜驻防军也必矣盖法人既有查越南之说则其军必不能尽撒而我一旦撤师示以未遑远又将启彼狡谋且迩来粤军频岁出关驱剿叛寇即遇班师入塞亦常分布要害以顾边防其饷项仍不能稍减古人所谓事不可息则住与行劳费相等也今令滇粤各军分驻越境计不过于额饷之外多加运费而缘边有拱卫之师属国壮辅翼之势防军以练而少懈弛强敌觇举动而惮声威其为利也多矣且法人以江北数省乃中国所戡定故其意甘让而不争万一越南日就衰弱终至为法所灭则中国分此一隅亦差免为各国所轻视此乃将来最后之一着而今则未可明言也惟各军暴露已久宜以休军为名入屯各省城中越人方恃我为捍蔽必无异辞斯边陲收坐镇之功将士免久役之苦矣

以上各端或理论于事前或筹措于事后虽法人未必遽能尽允然福成以为颇有把握者以法人所深愿者在通商所不愿者在开衅也今胁之以所不愿饵之以所深愿坚持前说不稍迁就则(则)管见所拟似有八九可成夫宝使原议三条大旨固在撮合两国之好然窥其意实尚无定衡我苟力与相持则所得或稍益于三条之外我不力与相持则所得或尚歉于三条之内宝使之所设辞推诿者不曰本国议院不允即曰西贡抚不允今中国亦宜如其法以相抵制其有关于兵事者可托滇粤两督以拒之其有关于界务者可托越南及刘永福以拒之其余一切不可允之事更可托中外清议以拒之拒之以辞而彼乃知所允之非易得矣夫得失既巨周折必多果能贯以全神始终不懈俾斯事持平议结则东西洋各国知中国渐习外务不敢肆其侵侮从此力加整顿并图富强中外交涉之事庶有豸乎

　　保朝鲜策　　　　　　　　　　　　　　　　　　　
康有为

保朝鲜之术有三吾有力则收为内地而执其政中策也吾无力则捐为万国公地援比利时例各国共保护之此上策也若内冒藩属之虚名而外听通商之自主此下策实无策也夫强俄有陆而无海故迩年之谋北欲出波罗的海西欲出地中海中欲出印度海皆为英人所塞欧洲诸强国莫不忌俄之出海也所以塞之无不至俄无所出则必竭力欲出于东方咸同间既得志于珲春矣犹以地之僻远也朝鲜国弱而为东海之阨俄欲肆志于东海势必窥朝鲜日本虽三岛然地处温带其水逆而人机智近者通知地球之势不变法则不能自强而必为人弱故步武泰西以振其国日地仅十四万方里而民数三千余万方里之内人二百余地小不足以自养非辟地无术矣故南取琉球北开虾夷自此以外不攻朝鲜将何辟也朝鲜近日而弱故日本必窥朝鲜俄地大而远日地小而近则日之窥尤迫姑舍俄日焉狡焉思启何国蔑有英之举缅法之举越岂必接壤哉是故朝鲜有必争之势至昭昭也朝鲜国小而民贫即能变法自强非三十年无效封豕长蛇环伺而交窥岂能俟之三十年乎是故朝鲜无自守之理至昭昭也以必争之地处不能自守之形而我乃雍容听之或乃隐虑其然为之通商以翼其自立投爱子于虎狼之旁而为之传译而谓虎狼曰汝无食彼己乃高卧而置之呜呼何其傎也且夫日本尝灭我琉球焉我忍辱而未尝过问矣若以朝鲜同琉球虽剪灭而置之度外可也夫置之度外而独馈俄日则何如分馈诸国而以广大迫近之强邻此何计也夫分馈诸国而朝鲜已分裂矣孰若以为万国之公地而各国共保护之而朝鲜尚可存我犹有法焉此孰得也与其灭而我不能救吾辱甚矣孰若共保护之吾有盛德而昭出公国酌定交际之礼何辱之有故谓吾无力莫若捐为万国公地吾有琉球缅甸而不能救救越南而无补此无力之证也琉球缅甸安南朝鲜前辙也朝鲜有事在旦夕矣吾琉球而听之则外之有不保藩属之名内之有陪京唇齿之患吾越南而救之则兵力不足于朝鲜未必能救而吾东三省海疆必受其患圣人之能事在思患而预防之故谓捐为万国公地此上策也朝鲜国小无政其不能自守既明矣俄日相迫童子知之与陪京唇齿我不能琉球而度外之此中智所熟料者也以万国公地共保之又中朝政体之所无也夫地处必争势处必救放羔豚于虎穴待其既食而后争之岂若自为牧人而修其圈牢或可保也故壬午东渡当以文武重臣驻高丽而总其政以高丽厚禄待其故王如外国保护之例选其才俊理其财赋炼其士伍安其夫家引为中国内地彼俄日虽交伺苟非度有全力可制吾者不敢无端构衅以动然非吾能自强则吾之兵力防内地沿海而不足岂可又增一国数千里之防乎负重担而趋百里力不足矣又加远焉适形其不足而自病耳故非自强未能兼此也故谓吾有力则收为内地此中策也若不虑久远之变苟徇格式之旧公之万国则不能割虚名引为内地则不能行大事缓则引为藩卫而亲之而不能救其亡急则倾其国力而援之而且以生内累吾陪京可暂安而必至速危吾海疆可无事而必至有事则朝鲜之为也夫吾海疆何备之有有事则筑台购炮募兵事平则台废炮锈伍散矣苟幸敌之不来不幸而来未审何以御之是朝鲜为吾之火而致燎原也故曰下策实无策也若隐虑其危而借通商以保护之其出使也陪臣在我之上其调兵也必告之敌藩属而非藩属无事则辱国有事则召敌事急则丧师进退无据荣辱皆非何足责哉何足责哉

　二十年秋日人据朝鲜康祖诒书其后曰此光绪十六年闻俄人窥高丽所策也今果为日人据之而波及东三省矣为今之计朝鲜已全为日有计将奈何曰今吾竭力援朝鲜而吉林为所深入未必能救即能救之尽逐日人朝鲜亦不能自守阅时又召敌矣吾岂能频倾国力而救之故仍以朝鲜公之万国矣今日已据朝鲜鲜非吾藩属矣何能公之万国曰以朝鲜肥日吾大患也吾严海防其患无已其费无已不若以朝鲜与俄曰朝鲜吾属也万国皆知今日本无道吾甚恶之吾愿不自属以属之贵国也俄人必从虽然俄欲朝鲜而失机使日人先制之攻之甚难故俄人顿重兵而不敢开衅且狐疑焉我乃告俄曰汝能救高丽吾助汝饷以海关贷千万以之俄退得厚利进得朝鲜必从之矣是吾俄日而可自保也英恶俄之出东海也必将出而居间吾谓请捐为万国公地是吾陪京不与日为唇齿矣故今日上策仍以朝鲜为公地也

　　苏州日本租界章程
第一条　中国允将苏州盘门外相王庙对岸青阳地西自商务公司界起东至水渌泾岸边止自北沿河十丈官路外起南至采莲泾岸边止即图内红所划之处照界石作为日本租界至沿河十丈地面一层官路四丈在内暂作悬案但中国允日本人民任便往来行走上下客货系泊船只并声明不得在该地面上有所建造将来倘允别国将沿河地面列在居留地内日本亦当一律办理

第二条　界内道路桥梁以及捕之权由日本领事官管理其道路桥梁今议由日本领事官设法造修与中国地方官无涉但照图内所划应设道路之外若另开道路凡于彼此人民水利有关之处须与地方官妥商办理

第三条　界内地基祇准日本人民租赁但华人愿在界内居住者准其租屋自行贸易营生至于品行不端无业游民曾经犯案不安本分之华人及扰害租界行同无赖之日本人概不准在界内居住违者即行驱逐不许逗留倘再故违由该国应管之官惩办其界内居住之华人凡有词讼案件及中国地方官应办事宜务照上海租界洋泾会审章程办理中国应在界内设立会审公署

第四条　界内地价每亩议定租价洋银一百六十元自盖印之日起十年内不得涨价十年后则应照界内邻近公平价值租赁租主业主均不得阻挠抑勒

第五条　界内地税每亩每年应完纳税钱四千文但从盖印之日起十年内每年每亩只能完纳税钱三千文十年外则每年每亩应永纳税钱四千文其完税日期每年限定华历正月十六日起至三十日止此十五日内各租主须将该年应纳之税如数措齐照上海各国人完纳之法办理但公用之道路桥梁井沟等处不纳地税亦不准一人一家租赁

第六条　凡租地时须请日本领事官将承租人姓名以及欲租地若干亩照会中国地方官派员会同踏勘该地有无窒碍始能出租并俟其交清租价及一年地税地方官应缮租契三纸除一纸存案外其余二纸函送领事官盖印一纸交该名收执一纸存领事公署以便查考租妥后令租主自立界石再界内地每人至多祗能租[六]亩至少亦须租二亩倘有须租至六亩以上者应先具情请领事官领事官仍照会地方官核办

第七条　凡租地必须租主或代理人居住经管若有不得已事故非转租不可之时须先请日本领事官查明照会中国地方官存案方准换契转租以便查考

第八条　凡租契以三十年为限满限后准其换契续租以后永照三十年一换契之例换契时租主应请日本领事官咨照中国地方官更换不得再给租价以及别项费用倘满限不报者应由地方官通知领事官传谕该名若逾两月仍不呈报即将该契注销以便稽查而有限制

第九条　界内房屋应当迁让之时中国地方官相助办理至于坟墓地方官极力开导迁移其于坟墓多处则应由地方官筑墙围护以免践踏再界内未经日本人民承租之地应听凭华人照常耕种以免失业

第十条　界内不准建造草房以及板顶等房致易引火贻害他人倘有违犯者立即禁止勒令拆毁

第十一条　界内不准收藏火药炸药以及一切有害人身家性命财产之物倘有违犯者各按本国律例办理倘因工作必须应用炸药等物须先开单呈报日本领事官由领事官先行通知税关查明确方准起岸但起岸后应有一定收藏之所并应速用完不得任意各处贮藏或久宕不用若有此等事故应由领事官责令该名迁移界外以安闾阎

第十二条　日本领事官应与中国地方官筹商界外一僻静空旷与居民无碍之地自行向民租赁作为日本人葬坟之所其地丈尺以十亩为率倘将来不敷随时与地方官妥商扩充

第十三条　嗣后苏州别国居留地倘中国另予利益之处日本租界人民亦须一体均沾

第十四条　其余琐碎事宜未及备载章程者彼此另行照会存案

　以上各条系两国委员各奉　政府命令和衷商妥者应缮汉文日本文各二纸彼此校对无讹署名画押各执二纸候　上宪全行批准后方能盖用官印照行以[昭](照)信守

光绪二十三年二月初三日
明治三十年三月初五日
