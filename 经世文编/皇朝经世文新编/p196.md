<!-- { "loadSidebar": true } -->
一自洞岸昭平平乐交界之处至画山街街中不能筑路有鲁班桥一有小桥五

一自画山街至绿槐阡有民田五六里

一自绿槐阡至容津街有一拱桥长丈余阔一丈

一自容津街至扶阳村街中铺户绵密不能筑路有容津河二三十丈地势甚低春夏水长必浸路未有桥

一自扶阳洞村至金岭村中不能筑路

一自金岭村至二塘墟村中不能筑路

一自二塘墟至马鞍山墟中街道太窄小不能筑路有民田约三四里有拱桥一小桥二

一自马鞍山村至金山村村中不能筑路有一桥长一丈三四尺

一自金山村至山谷村村中不能筑路有山坑桥用木杉八度每度约四五尺长复有小桥二

一自山谷村至滴水有山谷甚窄祇七八尺阔前有人家十余户小村村里不能筑路

一自平乐至令公庙庙前河二十余丈未有桥

一自令公庙至佛子高二百余级上处较下处更险峭

一自佛子至季鱼塘河四十余丈此河是往来通行水道

一自季鱼塘至古劳寨有保孙小桥有小未有桥

一自古劳寨至矮山墟墟中街道太窄不能筑路

一自矮山至田家河河阔三十余丈未有桥此河是往来通行水道

一自田家河至阳朔城有王姓之墓墓碑是万历年间者此墓即在阳朔城外路旁城中铺户绵密不能筑路城前是往来水道城后有山高约三十余级颇险峭

一自阳朔至白沙墟有小山高约有六十级墟中街道太窄不能筑路

一自白沙至五里店墟墟中街道太窄不能筑路

一自五里店至桂花树至蒲桃墟墟中街道太窄不能筑路

一自蒲桃墟至六塘有长塘桥约数尺长有广善桥桥面丈余阔有民田二百余里前有福寿桥后有伏龙桥用木板为之六塘墟中街道太窄不能筑路

一自六塘至良风墟二十余里黄家村左右有一桥阔一丈长丈余

一自良风墟至三塘十余里墟中街道太窄不能筑路

一自三塘至二塘十余里中有大观桥一度阔三尺余长约一丈

一自二塘至桂林二十余里前后有民田五六里

　右案广西通路莫要于梧州至桂林约八百零九里路历昭平平乐阳朔临桂诸县其中逾山涉水似有难者何也马车之量十丈平高一尺则易行二十丈平高一尺则牵而后行三十丈平高一尺则牵而亦不能行矣昭平以下之大坪山平乐以上之佛子一则高峭上下俱二百余级一则绵岨崄三十余里非开山挖洞非沿河筑堤别开边路有不可者此泰西火炸开边路之法也然泰西火炸之法开山洞引药线为法甚善而为款又甚巨也至别开一路势必沿河道筑土堤夫河道则有水溢之患筑堤则有崩塌之患春夏涨水则修御之费多而行路之日少矣大坪佛子外尚有诸岭者乎此逾山之难者也逾山之外更有渡河者龙窝河则有三十余丈留雁河则有二十余丈容津河则有二三十丈令公庙河则有二十余丈季鱼塘河则有四五十丈田家河则有三十余丈此皆往来通行之水道宜筑高桥架长梁者其为费非巨万不为功也其余诸小河未桥者待筑有桥者待增此渡河之所必须者也有民田之待买者乎夫单马车之路路面八尺双马车之路路面一丈二尺两旁斜沿各为四尺然则路面八尺则变为一丈二尺矣路面一丈二尺则变为一丈六尺矣必留余地以为种木之用乎以黑山外则有数十里民田画山外则有五六里民田马鞍山外则有三四里民田六塘外则有二百余里民田二塘前后则有六七里民田民田有三四百里之远路旁必取二三丈之宽其为亦非巨万不为功也即此逾山度河购田诸大端其款固已非巨万不可矣以款如此之巨功如此之繁行路如此之缓则又似不如勉为铁路矣

　　俄国新筑西伯里亚铁路说　　　　　　　　　　
美人林乐知附

俄罗斯跨欧亚二洲而立国幅员之广世罕伦比顾民生不甚庶商务不甚富欧洲彼得罗堡都城已不逮伦敦巴黎伯灵诸都会矧亚洲之枕于华北者以荒寒之域居朴陋之人积世累年绝无生色忽焉被毡裘以锦绣筑巢窟以轩堂岂非理势之至难梦想所不到者哉然而铁轨渐通山渐入欧洲近事历历可稽此俄廷所以不惮劳费而开筑西伯里亚新路者也西历一千八百八九十年间俄君臣密勘内地路工由亚洲俄境之西直达极东之海角计英程四千七百八十五里估定筑路造车设站诸费计英金三京六兆七亿六万五千镑每英程一里约需英金七千六百八十镑每英程一里约合华路三里每英金一镑照寻常市价约合华银四两然则筑华铁路一里约需华银一万二百四十两限六年告成命太子为路部尚书即俄今皇尼古喇士第三一千八百九十一年太子东游上海日本等处回至珲春五月二十四日破土开工此东迤之路也西迤之路亦于同时经始凡路工应需之石铁木等物东路滨于大海运送较便及渐筑渐进则与西路同由陆达以运工所其东西相连之干路如大路之有本根朼干路之迤南迤北或有巨镇或有殷市相距恒数十百里则分造枝路以达于干路如蜈蚣之有百足也迤北有江路可通石铁木或用江轮运送俄廷分年筹拨英金约四百万镑以充经费不敷则招商集股或就地拨款各有定章兹不具论论其关系天下震动地球之大势德国新报着论略云俄筑西伯里亚大铁路凡与路毘连各地皆有浡然兴起之势即相距较远之城市亦可造枝路以相连路之左右倘有水道浅狭者则疏凿之宽深者则造船以利运期无间断然其心犹未足也又使熟谙商务之人分三路入中国其二则从西伯里亚分至满州蒙古各旗境其一则航海而至上海广州等通商海口博考土产详究商情若黑海里海一带与俄相关之处则命航海者顺道稽查此其志不在小数年之后铁路告成查探商务者亦已洞若观火束装而归嗟嗟月晕而风础润而雨中国通商之变局此其见端乃中国尚淡然漠然毫不加意试向俄京翻阅蓝皮书其所纪为何事所作为何语乎英有全地球报其主持笔政者每论天下大事如在目中今其言曰至奇极异之事频年层出不穷泛舟于汪洋大海中俨如夕阳唤渡流水三篙奇哉而未已也车行于陆地无翅而飞静以待之但闻有人自上海登车迟则十八日速则二礼拜居然遵陆而抵英京天下即有神仙此事讵能逆料哉俄国西伯里亚铁路既成自欧洲之极西境至亚洲之极东境指珲春也向之四分五裂者今则一线穿成一气呵成兼之自南自北诸横路亦弗无远弗届无阂非通于是榛榛狉狉未知教化者人烟冷落者商贾屐齿所不到者胥将风气大开蒸蒸日上似此绝大利益绝大关系居今日而思后事几令人不可捉摸无从思议夫非奇之又奇哉且西北里亚全路非第使俄国内地裨益无穷已也又通至四百兆人之中国八兆或十二兆人之朝鲜国舟行一二日户口四十兆之日本国然则舍西通欧洲之外东通四百五十兆人诸国皆于此路是赖彼满洲蒙古西伯里亚之兀然中处者尚安有荒凉寂寞千山鸟飞绝万径人踪灭之虑哉

英国向欲从美洲属地坎拿大通道至华美国欲凿断美洲之一海颈引欧洲之商货取道于其境而东愚谓中国当今之世亟宜引而进之即中国之利也至于英商所购中国之丝茶向可由坎拿大而西至欧洲者俄路若成坎路永无片叶一丝之过碍于坎拿大及英西之事者已非浅鲜而况中国新茶自汉口运至俄路而转递于伦敦运费既廉茶价必贱又较之印茶运英日期可速其半碍于钖兰山之茶商尤无穷尽所惜者中国效陈图南之一睡千年未知何时能醒耳然必有如梦方觉之一候忽闻遥遥铁轨辘辘火车来自西伯里亚遂急起而相迎我英于此其尚可漠然视之哉愚又借箸而筹以为西伯里亚铁路之利于商务者固属尽人皆知而其关乎兵机者则祸伏于隐微尤不可不防其渐英国商务兵机维系东方诸境素轨他国为重自有此路无论俄之蚕食朝鲜与否其大权之伸于东方者将驾英而上之我英如之何弗思美国新报亦着论云俄国新筑最有关系之长铁路此岂寻常意计之所及料哉欧洲先有二俄路一在西北之波罗的海滨一在西南之黑海滨若西伯里亚新路既成其在波罗的海滨者将在筑径直之铁路以通之其在黑海滨者将再筑斜岔之铁路以通之此一直一斜之路约十五年之久方可成功估其经费需美金三垓圆约合中国通用之墨西哥洋银六万万圆皆由俄库按年筹拨查西伯里亚僻在内地户口鲜少地中虽蕴有金银煤铁各货而机器不能运入无从采取向皆视为石田然核其广袤几驾欧罗巴全洲而过之况又元黄剖判以来从未经人垦辟土脉之肥所不待言今忽有车路以达人行天下大事诚莫有过于此者矣且其旁有四百兆人之中国四十兆人之日本国相维相系尤觉难能而可贵俄人又深思远虑以此路既接珲春必于珲春设一通商轮船大公司然后遵陆以逮乎水次沿海以进乎平原左之右之无不如志是以议造商轮十九艘今已先购五艘将由中国之东亦指珲春取道美国而至欧洲屈指行程仅中隔美境东西三千里余皆俄之疆宇故俄船驶之美境即借美之铁路以东趋乎波罗的海水陆交便莫甚于此中国若于北方亦造铁路以与俄路相连所谓事半而功倍也美报又谓俄国本无海口向欲于商务中别树一帜而奢愿莫偿此路既成又设珲春轮船大公司大约五十日内即可绕地球此真出于意计之外矣又云此路此船俄国因利乘便之机也而藉之以获益者厥维中美二国其理甚明无劳转计愚按德报之言为中国危也英报之言为俄国幸为英国虑即为中国望也美报之言为美国喜即为中国喜而于俄深歆羡不啻为华深惋惜也要皆盱衡时势阅历有得者也若以华人而为华计南皮张孝达尚书前建之议由京师芦沟桥安置铁轨直达湖北省之汉口镇实属老谋深算至当不易其京鄂干路之旁分筑各枝路通大城镇大口岸亦属必不可少然此皆就华境言之也居今之世为今之人必能合域外而通筹斯克葆域中而永巩故英筑印度铁路有直向新疆者一处有遥指西藏者二处西藏多山路工难辟中国可沿天山之麓筑喀什噶尔铁路以接之英又筑缅甸铁路中国可筑云南铁路以接之法筑越南铁路中国可筑广西云南铁路以接之南路既树根基北路亦宜展拓

