<!-- { "loadSidebar": true } -->
铁道之兴有谓肇于英之纽加斯肋地者有谓肇于德之墨地特未地者姑弗深考惟铁其轨以辙轮轮良于行而马力省则权舆于英之煤矿其规制粗备于道光乙酉年于是由英而美而奥而法而比利时而德而俄而意而西班牙自乙酉以至己酉先后二十四年各国次第创造恐后至光绪乙亥而欧洲之铁道计长十三万六千二百九十八墨里一墨里当工部尺二百八十丈其间属英者二万六千四百七十二墨里属法者二万六千二百九十八墨里属德者二万五千七百七十二墨里属奥者一万六千二百三十八墨里属俄者一万七千七百三十三墨里他如意大利西班牙比利时瑞典荷兰土尔基瑞斯皆以千计南北美洲铁道长计十三万六千有八十五墨里而属美者计十一万六千八百七十四墨里今则英属印度之铁道长万数千墨里其北道已逾廓尔喀之北浸至于藏之阿里矣俄之铁道已绕出乌拉山之东千余里而东南浸至于哈萨喀游牧之地矣先后五十年之间凿山开道梁江跨海凡寰舆五大洲莫不有其铁轨轮辙焉而军旅之征调粮饷之转输赈济之挽运有无之懋迁无不朝发夕至宜乎铁道所通无水旱盗贼之忧无谷贱钱荒之弊故各国未创铁道之先其度支以万计者而既造铁道之后无不以亿计矣其以亿计者无不以兆计矣盖其驰电掣任重致远行万里若户庭昔之邮传远者数十日今则计时而待昔之舟车行者阅数月今则举足而至宜昔之经营十数年而度支常不继今则筹征不数月而帑藏时有余所以立富强之基者莫铁道若也铁道之设节目纷繁难以悉数然总不外乎筹创造经理三大端试条陈其梗概焉铁道之兴动费巨千万则筹宜亟也其或纠集于商或取给于官或官与商相维合办其纠集于商者有官不过问任其自集股自设局者矣其弊也同行争市减价得不偿失终于倒闭英美皆行此法查光绪元二三年铁道公司之倒闭者一百九十六故有以官督察使不制无用之铁道者间有铁道便于行军而不便于贸易者于是官自办之则德俄概行此法更或官先创造而交商经理或商先创造而官为经理则德国参用此法行军贸易两便焉惟利入甚微制造经理之费难于取偿始有官商合办之一法则法人创行之而德奥仿行之其法有官租地与商不取其直权其利息之厚薄以定租地之久暂限满归官者有商自造自理而官为津贴者有商股难集而官代偿其息以鼓舞之者有需本甚厚难以纠集而告贷于人难以取信于是官为具保者官与商立定条章互相维系总之不外乎相地制宜使之入浮于出者近是论者谓以官助商费且数十百万漏卮堪虞不知法国于光绪元年津贴公司岁四十兆佛朗每佛朗重粤海关库平二钱二分八而轮车往来税至一百二十七兆佛朗且省邮递征调之费五十六兆是岁课至一百八十三兆佛朗法国如是他国可知此铁道筹之大略也

项既筹则度地势置铁轨造轮车设局跕皆铁道创造之事也地势有高卑铁道便往来则所规铁道宜近乡镇所相地势宜傍川河近乡镇则户口盈繁傍川河则原隰坦易不得已而越山跻岭则审山岭左右之谷而其道度约百之五美国铁道之度有过乎此者峻削难行不可法也岗阜为阻则凿之凿无逾六丈过此则穴之为愈也法意之交有白山焉穴其腹长三千六百丈凡穴视石性之坚脆深三尺需七百至二千六百佛朗有差机器之费皆与焉遇谷填之亦无逾六丈过此则梁之为愈也大川之梁则施转枢以便往来之帆楫桥梁之费难以悬揣旁通路口立栅门设守候守候伺轮车之将至闭栅门以辟路焉铁轨之质有钢铁之别钢耐磨擦胜铁八倍惟钢贵而铁贱今概用钢钢以贝斯墨与西爱门二法为最铁轨之式形若工字有上下凸出以备反正易用者有凸上平下旋钉于横木者初式不若二式之简盖铁轨经久则形稍变无可互易横木以架铁轨欲其坚也杉木松木浸以磺铜药水最可耐久浸费每段约一佛朗横木长无逾五尺阔七八寸厚五六寸横木于道道填细石块上掩横木而止用石块欲其负重透气而木难于朽也铁道有双单行之别双行之道宽丈三尺单行之道宽七尺两轨之距以轮为度英国车轮有相距至二法尺者每法尺当工部尺二尺八寸他国概以一法尺五为率俄国间用至一法尺八横木相间以铁轨之长短为度铁轨长六法尺者则用七横木其有铸成铁轨自为横杆以置道上布横木以承之者德国概用此制惟轨坏难更今渐废矣其它零星什件不可胜举凡筑铁道一墨里长地价约六千佛朗填筑造桥之费约八千铁轨横木各件五千杂用四千约共二万三千佛朗此单行铁道在各国极廉之价双行之道倍之而道越高山大河者又增焉轮车之式不一有力小而速专挽坐车者有力大而迟专挽货车者有兼挽坐车货车而速率有差者专挽坐车者一时能驶八十至一百六十墨里其式动轮大而曲柄短柄短则速大轮一周小轮数周盖动轮之径径二法尺有奇故其行速惟曲柄短而力小不能挽重相其所挽之轻重每乘约四万二千至五万五千佛朗有差其专挽货车者则动轮小而曲柄长柄长则力大轮小则行缓轮径一法尺一寸每时驶行无逾六十墨里可挽重至二万八千石每乘约值十万七千佛朗其兼挽坐车与货车者动轮径一法尺半一时驶行无逾一百墨里每乘值五万佛朗凡轮车之轮少则四轮有六轮八轮以至十二轮之别而动轮惟二其动轮有先后错置者其汽筒有畸正各别者今则日新月异形式迭更总以挽坐车挽货车与兼挽坐车货车之用坐车有上中下三等每车三舱上等舱位二十四中等舱位四十下等五十上等坐车每乘约值一万佛朗中下等无逾六千佛朗货车自八百至三千佛朗有差各国坐车之式不同外有卧车以便宵征者每乘约值万三千佛朗而各车车轮之值不与焉凡坐车可挽至二十乘货车可挽至三十乘乘乘衔尾蜿蜒道上望之若矫龙之盘旋于云中也每跕设分局车近局而止于是设埠头以便上下车乘也设厅房以便栖止乘客也设水以供汽炉也设煤厂以资堆积也设电报以先传知也设卡房以税货物以稽偷漏也设账房以收发车票也设车栈以容纳各车也设货栈以盖藏载物也设标志以正轮车近栈不乱趋也种种所设华朴任意而贵贱之值判霄壤焉此创造之大略也

创造既竣则贵经理之得宜也凡跕视埠头之衰旺有上中下之别而经理之道因之每站派职站一以总理庶事派职帐一以稽查出入派职票一以收发车票派职栈一以谨慎盖藏派职报一以邮递消息派职路一以扫治道途各职之下以站之等第定执役之名数小站一人可兼数职大站则正职之外复有二副轮车既行节制疾徐则管车掌之对查客票则管票典之区分载物则管货主之瞭望险阨则管守任之分站之外复有总站举总司者所以纲领庶事纠察庶职也立会议者所以定夺大事节制总司也于是传宣号令者则有司书举用执役者则有司职总理入财者则有司收分给支用者则有司发核对出纳者则有司会修治道途者则有司路察看机轮者则有司器余同分站凡用人未用必考之既用必察之役二三年则序班升之役二十五年则终身之凡掌财出有簿入有票而敛散之权不主于一司则利权不专凡会财月有要岁有会而出纳之数统属于一司则盈亏立见此其大小相维出入相制所由百事成而庶职举也凡敛赀有因地之远近而别其多少者有分行之疾徐而判其低昂者有与其它公司互订以昭划一者各国公司所定敛赀之则当呈于本国之工部商部以颁行之工商二部核其创造之经费度其客货之多寡稽其用度之繁简而准定之外加国税若干大约每墨里公司定则上舱人二十文中舱人十五文下舱人十一文而国税人二文乳子不取赀未龀者取其半充兵者取四之一凡货约每墨里一吨取赀百文国税六文其重逾二三石而不及一吨者取赀如吨数他如马牛犬羊各有定则金银货物别有定章统计光绪六年英国轮车乘客至四百五十兆而运货之吨数得其四之三他国视铁道之短长而差等其数此铁道经理之规模也其所以裕国课便民生有不待言者窃谓外洋自创铁道以来其制屡易其费万千或由商贾经营或由国家创造甚至官偿其息而商收其利其所以鼓舞招徕之者无微不至人情好逸恶劳不甚相远必汲汲然以此为务良有不得已者中国自军兴以来制造之局几遍直省一切鎗炮兵器渐仿外洋为之而于外洋致富致强最要之策如火轮车一事反漠然无所动于中盖以为中国有窒碍难行者而吾以为火轮车惟中国可行惟中国当行且惟中国当行而不容稍缓何也溯火轮之初创百病丛生不知几经改作以臻今日之美备人为其劳我承其易此时会之可行也中国平原广衍南北交通即有山川亦可绕越此地势之可行也中国材铁充盈人工省啬非如外洋百货俱贵动用浩繁此人力之可行也近今中国财殚力竭凋敝日深内外臣工争言兴利而言之数十年茫若捕影者无他以不知有救患之利有节用之利有开源之利也何以言之水旱之偏迭报而荒熟不能相济是苦于挽运之艰也生齿蕃衍则人浮于可耕之地疫兵迭扰则地浮于可耕之人是苦于迁徙之难也偏僻之区污吏莠民因缘为奸而上无以闻下无以达是苦于声气之不通也反是而行铁道则无艰难不通之弊此救患之利当行也国家之用曰库储曰军储曰盐课无不仰给于转输之费费浮于物以致贫民食贵到处皆然是苦于转输之难也反是而用铁道可省转输和籴之费岁数百万此节用之利当行也英人所以致富曰煤与铁遍西南洋而尽用之今我中国豫之产西人谓其尚富于英乃未闻豫之煤铁行至千里岂复望其行于外洋以夺英人之利乎是苦于来原之否塞也

