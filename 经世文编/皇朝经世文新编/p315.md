<!-- { "loadSidebar": true } -->
夫性者受天命之自然至顺者也不独人有之禽兽有之草木亦有之附子性热大黄性凉是也若名之曰人性必不远故孔子曰性相近也孟子性善之说有为而言荀子性恶之说有激而发告子生之谓性自是碻论与孔子说合但发之未透使告子书存当有可观王充荀悦韩愈即发挥其说程子张子朱子分性为二有气质有义理研辨较精仍分为二者盖附会孟子实则性全是气质所谓义理自气质出不得强分也余别有论性篇夫相近则平等之谓故有性无学人人相等同是食味别声被色无所谓小人无所谓大人也有性无学则人与禽兽相等同是视听运动无人禽之别也

学也者由人为之勉强至逆者也不独土石不能草木不能禽兽之灵者亦不能也鹦鹉能言舞马能舞不能传授扩充故无师友之相长无灵思之相触故安于其愚而为人贱弱也犀象至庞大人能御之虎豹鸷猛人能伏之惟其任智而知学也顺而率性者愚逆而强学者智故学者惟人能之所以戴天履地而独贵于万物也之京师者能为燕语入吴越者能作吴言游于贵人之门者其舆服甚都矣其外有以灌输之也终身不出乡老于山居谷汲者虽饶衍朴鄙可笑蔽其所见而无所学也况以天地为之居以万物为之舆以圣人为之师者乎

同是物也人能学则贵异于万物矣同是人也能学则异于常人矣同是学人也博学则胜于陋学矣同是博学通于宙合则胜于一方矣通于百业则胜于一隅矣通天人之故极阴阳之变则胜于循常蹈故拘文牵义者矣故人所以异于人者在勉强学问而已夫勉强为学务在逆乎常纬顺人之常有耳目身体则有声色起居之欲非逆不能制也顺人之常有心思识想则有私利隘近之患非逆不能扩也人之常俗自贵相贱人之常境自善相高造作论说制成事业与接为构而目惑荧而心洽就其为是俗非一人也积千万人积亿兆人积京陔秭壤沟人于是党类立矣其为是俗非一时也积日月年积百十年积千万年于是积习深矣欲矫然易之非至逆安能哉故其逆弥甚者其学愈至其远于人愈甚故所贵勉强行道也大戴保傅篇曰胡越之人生而同声嗜欲不异及其长而成俗也累数译而不能通故孔子曰习相远习即学也惟其学相远故人与禽兽相远人与人相远学人与学人相远其相远之道里不啻百十里也不啻千万里也不啻亿兆里至[于](千)无可计议无可知识里也今譬若尧舜之与秦政隋炀周孔之与张献忠李自成相去之远巧历岂能之哉吾党嚣然操简毕被章缝而为士人其得天厚矣亦勉于学思以异于常人而已

然学也者浩然而博矫然而异务逆于常将何所归乎夫所以能学者人也人之所以为人者仁也孟子曰人者仁也荀子曰人主仁心设焉知其役也董子曰仁者人也义者我也自黄帝尧舜开物成务以厚生民周公孔子垂学立教以迪来士皆以为仁也旁及异教佛氏之普度皆为仁也故天下未有去仁而能为人者也虎狼鹰鹯号称不仁而未尝食其类则亦仁也人莫不爱其身则知爱父母其本也推之天下其流也有远近之别耳其为仁一也是故其仁小者则为小人其仁大者则为大人故孝弟于家者仁之本也睦于族者仁之充也任恤于乡者仁之广也若能流惠于邑则仁大矣能推恩于国则仁益远矣能锡类于天下仁已至矣记曰凡有血气之物莫不有知有知之物莫不知爱其类圣人至仁亦仅能自爱其类不能及物为人亦为我也所谓仁至义尽也夫即能仁及天下亦仅能自爱其类尽乎人道耳吾仁亦有所限方自慊然岂为高远哉孔子曰我欲仁斯仁至矣　先师朱先生曰伯夷之清易伊尹之任难故学者学为仁而已若不行仁则不为人且不得为知爱同类之鸟兽可不耸哉

孔子曰学之不讲是吾忧也陆子曰学者一人抵当流俗不去故曾子谓以文会友以友辅仁朋友讲习磨励激发不可寡矣顾亭林鉴晚明讲学之弊乃曰今日祇当箸书不当讲学于是后进沿流以讲学为大戒江藩谓刘台拱言义理而不讲学所以可取其悖谬如此近世箸书猎奇炫博于人心世道绝无所关戴震死时乃曰至此平日所读之书皆不能记方知义理之学可以养心段玉裁曰今日气节坏政事芜皆由不讲学之过此与王衍之悔清谈无异故　国朝读书之博风俗之坏亭林为功之首亦罪之魁也今与二三子剪除荆棘变易陋习昌言追孔子讲学之旧若其求仁之方为学之门当以次告也

从上圣贤开义甚广近世儒先学规良多或有为而言或因时立教或便于入门而归宿未精或偏重一义而该举未备鄙人深思古义综约教恉下学上达原始要终尊德道学由内及外言淆乱则折衷于洙泗之圣末世昏浊则上采于三代之英道器兼包本末并举盖皆人道之宜天理之节始于为士终于为圣由斯道矣诸子勖哉

天下道术至众以孔子为折衷孔子言论至多以论语为可尊论语之义理至广以志于道据于德依于仁游于艺四言为至该今举四言为纲分注条目以示入德焉

志于道　道之说至歧矣谨案孔子系易曰立天之道曰阴与阳立地之道曰柔与刚立人之道曰仁与义然则道者仁义而已志者志于为仁义之道孟子曰居恶在仁是也路恶在义是也指点最为直捷所以志之凡有四目

　一曰格物　格扞格也物外物也言为学之始首在扞格外物也乐记曰人生而静天之性也感于物而动性之欲也物至知至而后好恶形焉好恶无节于内知诱于外不能反中天理灭矣夫物之感人无穷而人之好恶无节则是物至而人化物也人化物也者灭天理而穷人欲也学记乐记与大学同在小戴中精粹如出一手当为碻诂孟子曰耳目之官不思而蔽于物物交物则引之而已先立其大者则其小者不能夺也斯为大人而已大学为大人之学大人在不为物所引夺非扞格外物而何朱子述程子之学主涵养用敬又中庸章句云非存心无以致知即扞格外物而后能致知也大恉已合不过一时误解耳夫学者如牛毛成者如麟角成学之难由于外物所引也高科美官货贿什器举目皆是习之数十年荧之千万人非有勇猛之力精进之功摧陷廓清比于武事岂能格之哉学者当视之如毒蛇猛虎大火怨贼念念在兹芟除洗伐而后能成金刚不坏身也用佛氏说儒书朱子有之此是学者入门弟一功夫道者修元佛氏炼魂皆有坚定之力而后能入道岂吾儒可以从容得之乎若大端有立则清明在躬志气如神其于为学思过半矣若稍游移则终身无入道之日尚其勖哉大学以格物为入门郑说固谬朱子亦不得其解岂有新学入门之始而令穷极天下之物理哉且物理亦无穷尽之日宜来阳明格竹之疑也且格至也物犹事也训至事为穷理展转乃能相通教学首条无此深强故今用司马公之说

　二曰厉节　节者假借于竹有所节止之谓天道尚圆人道尚方圆首以为智方足以为行不圆则不能备物理不方则不能立人道记偁行有格又偁砥砺廉隅论语偁临大节而不夺传偁圣达节次守节下失节宋广平曰名节至重陈白沙曰名节者道之藩篱顾泾凡曰学者宜从狂狷起脚从中行歇脚后汉晚明之儒皆以气节自厉深可慕尚劲挺有立刚毅近仁勇者强矫务在任道若卑污柔懦终难振起愿与二三子厉之

　三曰辨惑　外内清肃于是冰雪聪明矣然大道以多歧而亡学术以小辨而惑凡近似于道而实非道者积习既久最易惑人学者当严辨之孔子曰恶紫之夺朱恶郑声之乱雅乐恶乡原之乱德夫嘐嘐然曰古之人古之人夷考其行而不掩孟子取之居之似忠信行之似廉洁非之无非刺之无刺自以为是而孔子孟子深恶而痛绝之以其同乎流俗合乎世也吾党辨之哉庄子曰鱼相忘于江湖人相忘于道术人性易缘有所先入则终身惑之且虽小道持之有故立之有党新学胸无所主鲜不蔽之及其用力既深不忍舍去此所以陷溺灭顶而无悔也近世声音训诂之学则所谓小言破道足以收小学之益决不能冒大道之传则辨之不足辨也

　四曰慎独　克己修慝学之要也然克修于已发之后不若戒慎于未发之前不费搜捕自能惺惺中庸首陈天性之本极位育之能而下手专在慎独大学同之此子思独传之心法圣学无单传秘诀如此发明真是单传密旨子思十字打开以告万世功莫大焉若能用此过则有之吾信其必不为恶矣刘蕺山标为宗旨以救王学末流美哉吾党得子思传授欣喜顺受当何如耶

据于德　皋陶偁九德洪范偁三德周官偁六德紬循其义如尧典钦明文思安安之类于文直心为德则德者心之美也韩昌黎曰足于己无待于外之谓德则德者得也即大学定静安虑而后得也得一善则拳拳服膺可谓据矣所以据之其目有四

　一曰主静出倪　学者既能慎独则清虚中平德性渐融但苦强制力索之功无优游泮奂之趣夫行道当用勉强而入德宜阶自然吕东莱曰非全放下不能凑泊周子以主静立人极陈白沙于静中养出端倪故云得此把柄入手则天地我立万化我出而宇宙在我矣尚何暇泥涂轩冕而锱尘金玉哉盖自得之功全在养出端倪即孟子所谓逢原也若能保守则浩浩万化卷舒自在矣

　二曰养心不动　学记曰知类通达强立不反易曰君子以独立不惧遯世一尢闷孟子曰我善养吾浩然之气又曰我四十不动心人之生世偁讥苦乐毁誉得失释氏谓之八风八风不动入三摩地朱子谓后世做圣人难缚手缚脚无不动之学故也必通天人之故昭旷无翳超出万类故人貌而天心犹恐血气未能融液将死生患难体在身在有如无视危如安至于临深崖足二分垂在外从容谈笑其庶几乎死生不知则毁誉谤讪如蚊虻之过耳岂复省识故行吾心之安虽天下谤之而不顾然后可以当大任也学者有伊尹之志若学不至此犹是媕嗫嚅阉然媚世终未能成

　三曰变化气质　学既成矣及其发用犹有气质之偏亟当磨浸润底于纯和昔朱子论谢上蔡陆子静谓无欲之上尚隔气质一层吕东莱少时气质极粗及读论语至躬自厚而薄责于人于是痛自改变故朱子曰学如伯恭始得谓之变化气质考后夔教冑惟以声乐曰刚而无虐简而无傲皋陶之九德洪范之三德皆以克其偏也大学正心修身之传明何瑭以为变化气质之学诚为碻诂心戒其有所身戒其有所可谓直捷指出矣中庸之发而皆中节谓之和亦变化气质也刘元城之学不妄语七年不得谢上蔡三年治一矜字薛文清二十年治一怒字皆学者之法也若气质不和发用偏颇害事不少愿共勉焉

　四曰检摄威仪　威仪为身外事古人何其重之也刘康公以威仪为定命之符孟子曰蹶者趋者是气也而反动其心由此观之其于养心不为无系矣孔子贵动之以礼曾子贵动容貌正颜色诗咏彼都人士北宫文子偁容止可观进退可度霍光出入禁闼皆有常处不失尺寸遂荷伊周之任何晏邓扬行步顾影鬼幽鬼躁不得其死鉴观先史为我蓍龟诸君子共学当暑不得袒裼相见必以长衣容止尚温文语言去朴鄙出入趋翔尤宜端重鄙人虽非安定二三子于元发仲车岂有让焉朋友攸摄仆夫敢告若城阙佻达之行见刺于子衿笫媟女卖之言不踰于门阈蒲博为牧奴之戏筐箧乃家人之事至于粟尤为妖物此皆士类所不齿宜有郊遂之移流吾党自能远绝无烦忠告也

依于仁　依者如衣之附人人而无衣则为虫人而不仁亦为一虫而已凡所以为学皆以为仁也其叙有四

