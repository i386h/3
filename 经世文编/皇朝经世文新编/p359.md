<!-- { "loadSidebar": true } -->
外史氏曰五帝不袭礼三王不沿乐此因时而异者也百里不同风千里不同俗此因地而异者也海外之国服食不同梯航远隔者乎骤而观人之国见其习俗风气为耳目所未经则惊骇叹或归而告诸友朋以为笑谑人之观吾国也亦然彼此易观则彼此相笑而问其是非美恶各袒己国虽聚天下万国之圣贤于一堂恐亦不能断斯狱矣一相见礼也或拱手为敬或垂手为敬或握手为敬或合掌为敬一拜礼也或稽首为礼或顿首为礼或俯首为礼或鞠躬为礼或拍手为礼究其本原之所在则天之生人也耳目口鼻同即心同理同用礼之节文以行吾敬行吾爱亦无不同吾以为异者礼之末同者礼之本其同异有不必论者虽然天下万国之人之心之理既已无不同而稽其节文乃南辕北辙乖隔歧异不可合并至于如此各因其所习以为之故也礼也者非从天降非从地出因人情而为之者也人情者何习惯是也光岳分区风气间阻此因其所习彼亦因其所习日增月益各行其道习惯之久至于一成而不可易而礼与俗皆出于其中是故先王之治国化民亦慎其所习而已矣嗟夫风俗之端始于至微搏之而无物察之而无形听之而无声然一二人倡之千百人和之人与人相接人与人相续又踵而行之及其既成虽其极陋甚獘者举国之人习以为然上智所不能察大力所不能挽严刑峻法所不能变夫事有是有非有美有恶旁观者或一览而知之而彼国称之为礼沿之为俗乃至举国之人展转沈锢于其中而莫能少越则习之囿人也大矣古先哲王知其然也故于习之善者导之其可者因之有獘者严禁以防之败坏者设法以救之秉国钧者其念之哉作礼俗记为类十有四曰朝会曰祭祀曰婚娶曰丧葬曰服饰曰饮食曰居处曰岁时曰乐舞曰游燕曰神道曰佛教曰氏族曰社会

　　论军事与文化有相维之益　　　
英人和而斯雷附

吾今日所论人或会以为黩武佳兵则殊失吾本意不幸孰甚吾要不忘临事而惧必先苦而后甘也夫事出于战固多可虞然正以显雄才大而能驭用豪杰胆壮耐劳不畏怯不惜死愿为国命疆场人而具此才行可纾国难虽其国或将倾覆亦必竭忠以挽救之也吾再为汝等言为兵之道凡在行伍亦虽立有志行用能尽力以事其上必先操习能耐饥渴冒寒暑纵处极苦极难之时终无怨怼即捐躯报国亦视为分内不稍畏避果使兵尽若是又何功不成故备战之要必使兵之性情练习至此然后可用若或于奢逸作妇女之态恇怯不前此弃材也亦犹有国者奢侈废弛不知振作即不免至于灭亡矣吾所谓兵之性情必须练习者亦即黜华崇实勿懦弱如妇女耳诚使通国之人皆能强其筋骨勿致骄惰而生淫佚之心此非军事之与文化实有相维之益者乎近五十年之内我国有小战事其中得益于文化之处当亦汝等所共见共知尤可喜者每一接仗即添得属地为商务增开新市面即地球各处亦常因有战事而文化藉以扩兴岂非理之所同欤无论何处但悬有我国之旗者我必设法教化导之以规矩示之以公道此即文化之本也纵未能悉化其俗而吾之心尽矣凡吾现有屯营之处或曾经驻军之所该地民俗从前或与生番无异今则亦能率教矣言之殊快人意我国每以攻战而得胜非必利其土地也实欲行文化之教耳得其地非仅为益己之计即以商务而言亦与人共之岂吾独享其利哉一言以蔽之曰因战而扩充边界得新属地实皆传教及我之律法文化之力有以维持而罗致之也人每谓吾之商务若随吾旗之所至而兴殊不知吾之教会文化多好处足以挈吾之旗及商务同趋而并进且战争又有与仁慈相关者譬与生番交战是也稽诸史册若近今攻战之宽例其源流即从生番人之灭罗马国始又或有国正在衰败变乱之际因有攻战之事得以改其衰败气象一变而振兴故知一国之中若民无志即是灭亡之兆凡史册所载荒淫废弛及粉饰太过民拘积习往往致使其国不能自立如土京者其前车之鉴矣良由其军民急公赴义之心已渐颓涣民心既懈谁能复为国家出力哉有此急公赴义之心是为立国之纲领庶能沐浴文化保护自主外可以御侮内可以弭乱如果一国之中民习偷惰武备不修街衢所遇无非歌唱跳舞之俦若此者不独国运将衰即所谓文化亦无复存矣上年我国乡勇义勇投者计十二万人吾以为有此多人奋然投军益见我国之文化方兴未艾此等勇丁将来期满裁汰其性情必较初着戎衣之时能安分守法是民因投军不致趋入下流每年挽救于无形者正不知凡几然则吾之陆军确因文化而生色信可称矣吾所以不惮烦言者非求全洲必皆仿行陆军之章程但求吾一国妥设律法使少壮者皆练其筋力能以自强耳

　　日本杂事诗序　　　　　　　　　　　　　　　　　
康有为

古者记事之文有详有有纲有目有经有记有大题有小注立干以举要条柎而结简要欲其易诵也条欲其明备也故礼经仅十七篇至简也而记则二百余篇书二十八篇而大传五行传数十篇易上下篇卦彖象爻之辞尤简矣而易说卦气纳甲消息升降详焉春秋万九千字简严矣而其恉数千若其述国政陈风俗圣人之意尤托于诗尝窃疑诗三百篇其文至简其学非博而授政不达使不能对孔子责之何深也及考三家诗说则诗篇虽简诗说极多一经或至百万余言凡一章一句之所涵托义恉无穷以十五国言之一国之风诗说几近十万言于地舆民俗物产国政人才沿革得失瞭如豁如若聚米而画山若家人子之自道其生产也岂犹患其授政不达专对不能哉后世箸书记事此体久失自水经注外惟方技医卜歌诀尚有见者古学既兴诗说尽废不知其为圣制备详合纲目便记诵宜考求久矣近世宋纪事诗十国宫词外国竹枝词之作有词有注详互备此体乃复吾友嘉应黄观察公度壮使日本为日本杂事诗似续是义窈窕其思娟嫮其辞条柎华叶舒铺文用互殊纲目列胪可诵可娱如游扶桑之都迈武门之酷炎美维新之昌图嘉高蒲之秀烈庶王朱之令谟其于民俗物产国政人才瞭如豁如如家人子之自道其家人产也黄子文而思通以瑟周历大地佐使轺求百国之宝书罗午旁魄其故至博以滋而日本同文而讲其沿革政教学俗以成其国志而耸吾国人用意尤深宜其达政专对绰绰也杂事诗者亦黄子威凤之一羽而已方今日本新强争我于东方考东国之故者其势至急诵是诗也不出户牖不泛海槎有若臧旻之画张骞之凿矣

　　保种新理　　　　　　　　　　　　　　　　　　　
叶瀚

大地之上众生环寓皆有灵性皆可成圣成贤成仙成佛而乃强弱互殊灵蠢判说者遂以为种类之贵贱分之也新旧别之也教与习之优劣限之也其言种类之贵贱者则白种黄种黑种红种之界别甚严君族贵族士族工族农族妓族之昏会各限以体格言者则有古首扁今首以角度分大小焉以精元言者则有高加索斯拉乏各种皆微生物赤而伟蒙古族之微生物次白而短小矣红皮土番则更白而小矣黑奴之微生物则几与丫打猴之微生物无异矣其言种类之新旧者以为太古皆土番也渔猎为生文教未着游牧为生者种强而地广至于城郭之人皆土著文弱以渐至老而衰而灭而亡或以为人之初皆白种迁徙所至山川限之风教遂殊天气水土皆能变其性情与皮色习尚沿讹皆能变其聪明与才力又或以为人初白久而黄又久而红而黑如人之少壮盛黎老之别也其谓教与习限之者或修明本教之公理欲复其本或归咎后世君相之暴虐欲伸其或主民权之说竟在保种或侈兼爱之仁志存救世伙哉仁人之用心也天地之生意不息于两间其以此夫

虽然予为此种种意识皆色相之比例后起之争论而已就天生人物自然之理论之凡物有魂其魂之灵蠢依其体格客热之大小以为作用之巧拙实则同本同流无不许其自主自由之理奚有贵贱新故之殊哉至殊以色相动以嗜欲而后有彼我胜负之见起相争相制以为能相欺相限以为事种种世种种疆限种种好恶由此而多矣至于既受激变之后则亦习为固然[动]不自知若有神灵主持其间其流变之祸至千百年而未已其挽回之功竭千百人之心力而甚仅于是大智之人或主人天同体以联其爱力或主人天同始以归于大同更上者破意识之迷归湛寂之本耶孔佛三大主教持此法者皆所以逆转世运之穷极生灵之苦而无如生人之欲全主自便以致心为形役至道之流浸为末法而于是教权之衰有为布施之游民便者有为君相权奸假助作伪之用者有为国权商战之伥鬼者不知者以为杀戮争持之祸未已其智者以为天人性命之故未明故欲保种者不当就种类疆界权力之际争衡而以修教去习为主也

至于今之论教者又非吾所敢知也怵于强弱之相形而得失之意起得失之意胜而出入之界判得失之界明而主奴之争结其实非论教也仍各习其是以异己者为非也故吾谓保种之法不自修教始而自变习始变习何自始曰考其受病之由来以祛其固蔽之成见进以至新之理数而使见夫会归之本原如是而争端弭争端既弭而后人种始不绝于宇宙

