<!-- { "loadSidebar": true } -->
阅数百载背元涉明薾靡疲敝迄于今世揣摩腔调言类俳优点名对簿若待囚虏担簦累累状等乞搜索挟书视同穿窬糊名摸索乃似赌博归本重书若选钞胥夫国家之取士取其才也取其学也取其行也今以俳优钞胥畜之以囚虏乞穿窬赌博视之欲士之自爱欲国家之能受其用何可得也王介甫曰古者取士也宽其用之也严今取士也严其用之也宽吾请为一说曰古者试士之具严其为途也宽今试士之具宽其为途也严今之所以进退天下者八股之文八韵之诗虽使伊吕管乐操觚为之必无以远过于金陈章罗而曲士陋儒剽窃模仿亦未尝不可能之而有余也故不必论其立法之善否但能使如其法中其程序者而后取之就其所取之人以为比例则举人之可以及第诸生之可以得解者皆当数千人矣而进士之额每科不过数百举人之额每省不过数十则其余数千人之见摈黜者安知无伊吕管乐之才而所取之数百数十安得无曲士陋儒以滥竽于其间也昔人论科举之弊不一而以探筹之喻为最当所谓非科举之能得人才而奇才异能之人之能得科举斯固然矣然奇才异能者固能得之阘冗污下者亦能得之则将何择也今夫挟千金以求力士号于众曰有能举千钧者致千金则强有力之人立见矣号于众曰有能胜匹雏者致百金则所怀之金顷刻而尽而贲获之才未必能致也今之为说者每以科第猥滥欲裁中额以清其途不知由今之道无变今之法虽进士之额裁至数十举人之额裁至数人而猥滥如故也徒使怀才之徒嵚奇抑郁不能自达骎骎白首才气销磨此所谓不揣其本而齐其末也吾盖见夫缀学之子当其少年气盛未尝不欲博通古今经营天下其意若曰吾姑降心于帖括之学得一第可以娱父母畜妻子然后从事于吾之所欲学而已当其应童子试也县试数经月始毕又逾月而试之府府试数经月始毕又逾月而试之院三试竣事一年去其半矣既以半年之力废学以就试一经黜落则穷愁感叹不能读书而颓然以自放者又复数月感叹既已而县试又至矣试不一试年不一年即幸而入学而诸生得解之难其情形犹是也举子得第之难其情形犹是也词馆得差之难其情形亦犹是也试事无穷已之日即学子无休暇之时日月逝于上体貌衰于下而向之所谓博通古今经营四方者终未尝获一从事也若夫瑰玮之士志气不衰冲决罗网自成其志者千百之中岂无一二人哉然其中材以下汨没此间而不能救者何可胜道此一二人者苟非为科举所困而移其冲罗网之力量以从事于他端则其成就又当何如也故学校之盛中人亦进为上材科举之衰有志亦成为无用其差数之相去如此其远也

今内之有同文方言之馆舍外之有出洋学习之生徒行之数十年而国家不获人才之用盖有由也昔俄主大彼得躬游列国择国中俊秀子弟使受业葡法之都归而贵显之布在朝邑俄遂以强日本维新之始选高才生就学欧洲学成反国因才委任今之伊藤榎本之徒皆昔日之学僮也而中国所谓洋务学生者竭其精力废其生业离井去邑逾幼涉壮以从事于西学幸薄有成就谓可致身通显光宠族游及贸贸然归乃置散投闲瓠落不用往往栖迟十载未获一官上不足以尽学下不足以救饥寒千金屠龙成亦无益呜呼人亦何乐而为此劳劳哉夫国家之教之将为用也教而不用则其教之之意何取也生徒之学之将效用也学而不见用则其学之之意何在也此真吾之所不能解也或谓此辈之中求所谓奇才异能可以大用者盖亦寡焉斯固然矣不知国家所重既不在是举国上才之人悉已为功令所束缚帖括所驱役鬻身灭顶不能自拔孰肯弃其稽古之荣以俯焉而从事也故当其就学之始其与斯选者大半仅中人之才耳而自束发以后又未尝一教以中国义理之学徒溷身洋饱染习气及至学成亦且视为杂流不与士齿其不自爱固所宜也坐是之故而玮伟绝特之徒益惩羹吹虀羞与哙伍是以此中人才日就寂寥也然二十年间其在西国学堂中考试前列领有学成凭据者往往有人而西人之达者亦每复嗟叹谓震旦人才不下彼国然则出洋学生中之未尝无才昭昭然矣顾乃束之高阁听其自穷自达不一过问于是有美国学生餬口无术投入某洋行为买办者有制造局匠师月俸四十金而为西国某厂以二百金聘去者豪杰之士安得不短气有志之徒安得不裹足既无细腰高髻之倡重以弃鼎宝瓠之失不怀顾犬补牢之义徒效渊鱼丛爵之愚犹复顿足搓手日日叹息曰无人才无人才天下之人岂任受之

故欲兴学校养人才以强中国惟变科举为第一义大变则大效小变则小效综而论之有三策焉何谓上策远法三代近采泰西合科举于学校自京师以讫州县以次立大学小学聚天下之才教而后用之入小学者比诸生入大学者比举人大学学成比进士选其尤异者出洋学习比庶吉士其余归内外户刑工商各部任用比部曹庶吉士出洋三年学成而归者授职比编检学生业有定课考有定格在学四年而大试之以教习为试官不限额不糊名凡自明以来取士之具取士之法千年积敝一旦廓清而辞辟之则天下之士靡然向风八年之后人才盈廷矣所拟细章具详下篇何谓中策若积习既久未即遽除取士之具未能尽变科举学校未能遂合则莫如用汉唐之法多设诸科与今日帖括一科并行昔　圣祖　高宗两开博学鸿词网罗俊良激厉后进故　国朝人才以康乾两世为最盛此即吾向者多途胜于一途之说也今请杂取前代之制立明经一科以畅达教恉阐发大义能以今日新政证合古经者为及格明算一科以通中外算术引申其理神明其法者为及格明字一科以能通中外语言文字能互翻者为及格明法一科以通中外刑律斟酌适用者为及格使绝域一科以能通各国公法各国条约章程才辩开敏者为及格通礼一科以能读　皇朝三通　大清会典　大清通礼谙习掌故者为及格技艺一科以能明格致制造之理自着新书制新器者为及格学究一科以能通教学童之法者为及格明医一科以能通全体学识万国药方知中西病名证治者为及格兵法一科以能谙操练法程识天下险要通船械制法者为及格至其取之之法或如康乾鸿博故事　特诏举试或如近世算学举人按省附考而要之必予以出身示以荣途给以翰林进士举人之名准以一体乡会朝殿之实著书可以入翰林上策可以蒙　召见告之以用意之所重导之以利禄之所存则岩穴之间乡邑之内与夫西学诸馆及出洋学习之学生皆可因此以自达其未有成就者亦可以益厉于实学以为天下用则其事甚顺而其效亦甚捷何谓下策一仍今日取士之法而变其取士之具童子试非取录经古者不得入学而经古一必试以中外政治得失时务要事算法格致等艺学乡会试必三并重第一场试四书文五经文试帖各一首第二场试中外史学三首专问历代五洲治乱存亡之故第三场试天算地舆声光化电农矿商兵等专门听人自仞一门分题试之各三首　殿试一依汉策贤良故事专问当世之务对策者不拘格式不论楷法考试学差试差亦试以时务艺学各一篇破除成格一如　殿试如是则向之攻八股哦八韵者必将稍稍捐其故业以从事于实学而得才必盛于向日

上策者三代之制也中策者汉唐之策也下策者宋元之遗也由上策者强由中策者安由下策者存若夫守晚明之敝制弃历朝之鸿矩狃百载之积习惮千夫之目议违作人之公理踵愚黔之故智则虽铁舰阗海谁与为战枪如林谁与为用数万里地谁与为守数百兆人谁与为理传曰子有美锦不使人学制焉言不学之人不可以共政事也今其用之也在彼而取之也在此是犹蒸沙而欲其成饭适燕而南其辕也岂不傎哉岂不傎哉

