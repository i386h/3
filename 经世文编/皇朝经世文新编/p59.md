<!-- { "loadSidebar": true } -->
月之四日新总统维廉麦荆来在国会议事堂举行就职发誓之典即演说曰余从国民之意今当众前发誓敢就总统之职惟依赖国民之保助与祈祷上帝之指导也思余素所佩服以依赖我祖宗所信奉之上帝为极致焉想当国步艰难之际上帝必加殊恩于我国民故吾人须服膺古训惟诚惟一追步遗踪则上帝必弃余也若夫政务则开列于下以为标准焉财政　余荷国民之信任恐或失坠今劳工颇欲勤劬操作而苦无役力之地虽有利之业动招损耗是余所忧念也窃思我国产业纷扰当速救济理财制度宜稍变更如币制虽美亦宜再求尽善故币制应小有更革而不能使其根本不动摇也今夫拟更革理财之法以保持货币无或增减其额数须使政府预储巨金以杜绝垄断之币故须保每岁出入之相当不然则欲更革而不可得也然我国理财法度多由于阅历而成则虽拟速变更非细考详查恐不能猝办也国会果能见及乎此则余亦诚心赞成其说若夫总统之权应管理此等之事余不问其人属何党苟深通此道则举为委员以办理更革之事以余观之此事有利益于国家也可无论已又如万国复金银本位制之宗旨须首为提倡余拟与地球大商务之国酌议而确立制度虽然此事不可期月而成则及其未成余欲以各种之手段维持金银币价之平衡不使民人有损耗于其间也

节约　不问何时节约宜守固无论矣然今日产业萎靡当人民罢弊之时政府宜守节约之训是为最要也若有已经滥费之数则矫之使正又将有滥费之虞则当防于未然也苟我国将来之岁入亦如今日则极宜守节约而减用度惟如国家赈军人寡妻孤儿及诸有功之士则决不可吝惜耳政府遭今日之情形多募国债而清偿之未见其不可也救治我国财政之厄运为最易行之手苟政府岁出超过于岁入财政必因之不足惟其有不足故募公债而补充之亦万不得已之策也抑岁入多而岁出少则虽有滥费之病而岁入不足将恐民心危惧遂至上下相疑各不相安则须谋增多岁入之道有必然矣如所募公债或有余剩亦必不能久为蓄贮也如前两年政府支耗甚多所入不偿所出公债余剩之金亦为其所用由是观之募集公债本出于万不得已之时若无事时而欲为此举可谓愚矣

增多岁入法　公债既不可苟焉募集则欲增多政府岁入莫如加税以抽于本国与外国之人今夫外货之需销路于我国所输进者甚众自须抽重税于此等货物苟除争战之外我邦不抽重税于本国之人是为国初以来之定策也然我政府将采近时舆论加多关税之法以增岁入之需其所以采此法者欲保护我国家利益并保护我劳工也试阅选举时所宣言之政纲宜参看时务报第三册东文报译则了如指掌矣夫我国民所恒言曰须定制产业法律以保护其发达故国会拟速制条理合宜之法律使天下公事无或阻碍又使民人各种事业必有裨益抑舆论者天下之正言也吾人不问其何党何派所提倡苟出于舆论则必优于彼所谓宣政者也吾人当取法乎此况保护税法实支持国库之要者矣则再兴复此法以防止岁入之不足实为国会之亟务前数年国库所预储之金为交换货币之故多仰给于国库则此法实足以维持其颓势也

互惠利益　千八百九十年法律所定互惠宗旨果有实效则今将更改关税法自须采其意于法律行此法必须择外国所造之品为我国人所未能制者而输进之于己国前四年间国内生意不甚殷盛人多受其余弊其最盛者为小农夫于是农业萎靡而劳工困弊矣故欲工业盛则振兴农业与劳工也必矣况欲立自治之制度诚意维持此法者莫如制造业家则兴设保护此等制产家法洵为至当之事也故政府设保护之法征关税于外来货物以省减制造业税亦宜三思节省国费之法也

挽回殷盛　现今我国诸业情形固非甚旺欲挽回往时之殷盛则应期之于数岁之间否则恐不能也政府当力行设法而挽回复旧以吾人观之虽现在实情颇似多艰然国会立法能相示以信亦非难也况各政党之力亦必能任之有余要之处现时之情势唯待国会之举动为最要矣

遵守法律　我国本为开化之大邦必立有法司以罚违法者故私罚决不可加于人也如保安社会之法如各有辩论之权如法司之廉政如裁判之公平此数者皆我政府所保护实确乎其不可拔矣抑我美国民人素尚廉直蓄爱国之念尊重律例人皆守法观近时所行选举之事亦足见其精神之美能适合制度文物矣若犯违法律者则不论其为一人与联合数人之公司决不宽假其罪也总统之职本总管宪法所指定各种施行之政故余必致意于此也

限制客民　须更革我邦人民归化法并外邦人民来住法使我国民安堵高尚其志今夫外国人归化来住者无学陋劣必不能解我国宪法及法律之真意既已不能解其真意则贻害于我共和之政亦未可知焉故防止此辈外人须闭关拒绝苟吾人欲树地球文明之先声以服从天命保持人类居至高之地位则当先驱逐无学之徒于国外也

采用文吏法　文吏之法必须更革固无论矣更革之要实在公正若欲援引一党之人遂轻于更革余所不取也余曩在议院演说赞成现行之法故余精神之所注在致力于施行也若夫举贤退不肖国家之利莫大焉若能行今日所存之法实事求是则该法亦必美善矣

商船　商船在大洋中之商路实为最堪称道之事我国今日须规复往时商船之盛细思国会应举行之端莫有过于此者我美国制造各种产业之发达莫如今日然商船渐有减色比年以来虽战舰之只数日有增多惟商船衰减此岂盛事哉吾人切望增多商船以与战船相等也

　　民主荣归颂　　　　　　　　　　　
英人阙名附

美国总统姬李化兰君今日瓜代与新任总统麦坚利两相揖让而明日姬君卸任闲居优游自得以乐老年姬君曾再履大任从无三次继统之例姬君平生皆处顺境故国人诵之曰福命君又因其办事条整而且小心翼翼乃有今日之功业美国历代总统多有出自寒微而姬君居其一当其发轫之始即为司官次为衣利府之副律师数年后为波符罗之邑宰是时斧柯在手展其奇才友朋中无不惊服为之数年纽约省之政治为之一新远近悦服共和党人推为总督保举之者不下二十万人既履任更振其精神治踰为宰自此境内晏然于是口碑载道矣一千八百八十四年将举总统之期共和党复推戴之而合众党则欲挽留其前任总统布连君于是两党分争极形鼓噪据报纸言两君皆为党人所悦服故待收筹之日以定从违果见合众党人皆举布连君而共和党人皆举姬君惟合众之筹不及共和之多乃遵成宪而定姬君盖举姬君之党多有权势之人其中有悭利滑必查者在纽约城引姬君登台宣谕悭君对众申明是日之国典其言未毕百姓皆欲得闻姬君之纶音不能忍耐乃阻止悭君之词而请姬君发论其悦服人心于此可见及至一千八百八十八年任将期满姬君忽主持轻税之议上下议院皆不同心盖恐入不敷出难兴国利是故保举总统之时人多趋附虾利臣君而易其位焉一千八百九十年美税则改从麦坚利君之章又至一千八百九十二年姬君复任总统其税则又改从委利臣所定姬君参订之国家并无巨费惟其上下议院绅士浪用委利臣与姬君所订之税则皆不足供其挥霍所以一千八百八十七年美国之支原为三百八十七兆三十三万零九百七十一圆而今则增至五百一十八兆八十四万五千一百九十四圆所增不下二十六兆英镑自姬君执政以来汰除一切中饱之弊尸位素餐辈忌之又年来金价涨腾而银价低落姬君能处之泰然若姬君不能英明则不难令其国帑亏耗商务失色矣至论姬君交邻之道无不怀柔远人大有仁君之度前于一千八百八十八年更总统时妒忌姬君甚多因而降位有委士干善省将军名布力者语人曰美国有血性之民正宜爱戴姬君以其为国招怨今若麦坚利君能显才德如姬君之大美国幸矣我英国亦幸再获德邻也

　　论暹王出游　　　　　　　　　　　　　　　　　　
刘桢麟

昨阅西报载暹廷与法人将构兵复与美人龃龉悍敌交迫莫能为计暹王于是愤然出游欧洲将效俄皇彼得之事刘桢麟从而论之曰呜呼暹王其知所耻矣暹国其不亡可矣暹国自强之机在此矣孟之曰出则无敌国外患者国恒亡传曰殷忧所以启圣多难乃以兴邦勾践辱于会稽遂以沿吴齐威败于楚魏卒以定霸燕昭困于平城终能报齐自古大有为之主必遭非常之变乃有非常之业美法诸邦其以是激暹之兴耶大地既通万国纵横亘市立约曾未百年交涉繁赜危机起伏小之关乎强弱大之系乎存亡是故印度之亡不过一商局之构衅耳土耳其之削不过自杀其希腊教人耳波兰求俄以定乱乃见分于三国越南杀一商船水手乃卒并于法人缅甸与印度争界而英遂取其全土马达加斯加因商埔起衅而法乃夺其国权之六国者宁不欲闭关自固率其虚骄自大之智屏绝外人老死不相往来而卒不免于弱亡也然则六国者其亦自亡而非人之亡之矣今暹王激于强邻之逼挟而发愤自厉不忍屈辱不受阻挠不畏艰苦毅然即行将以游历采访归图自强其视六国之忍弱偷安坐以待亡者为何如耶且夫暹之始藩于中国也其与安南缅甸高丽岂有异哉自康熙十二年始来朝贡自是贡表使帆不绝于道雍正七年　世宗　御书天南乐国扁额以　赐之乾隆十八年　高宗复　赐以炎服屏藩四字至五十一年封其酋郑华为暹罗国王其后或免其例贡或减其商税至嘉庆十年复一来朝请兵[伐](代)缅自斯以往而朝贡之迹未始有间也何图强邻猝迫趋向忽歧道光五年英人侵割暹土与之立约听使自立不复来藩由是冠带改梯航断而二百年之臣仆乃一旦离绝呜呼暹之不能庇大国之宇下岂暹之得已哉然而暹乃从此革旧政变西法延美人以主学校遣其俊彦肄业欧邦派使各国自制船械讲求矿务举一切宫室衣食靡不模习西式虽未克如日本之勃然兴起而界于英法两大之间乃岿然独存是孰谓暹之不可以自立耶今夫俄荒土僻陋之国耳不见齿于欧洲彼得耻之今乃雄驾宇内也今夫美英国之役属耳受箝辖之苦华盛顿耻之今乃为西方乐国也今夫普日耳曼之小部耳为拿破仑所挫辱威廉一耻之今乃复大仇中原也今夫日本区区三岛耳内受制于大将军外受创于俄英法睦仁耻之今乃来侮大邦驰驱欧美也孟子曰能治其国家谁敢侮之又曰地方百里可以王今暹以二十五万方里之地一千七十余万之户口其谷米不待耕而熟其矿产则五金并全地处温带人匪愚陋振而张之即普日之亚也又孰谓暹之不可以自立耶抑吾闻之风以激而成飓石以激而生火人以激而愧愤地球万国蒸蒸日上猜忌交并弱内强食稍不自振灭亡随之是以争自奋厉急起疾趋新法智巧竞相凌驾惧国力一蹶耻辱将不可言也矧其积弱衰颓受侮已久宁能须臾不汲汲以图存也彼暹王者耻于美法之侮始激而为是将真弃国如敝屣哉吾有以知其不然矣虽然或谓暹当穷蹙之日强敌压境旦夕思启虽志图振兴而为效尚远恐耽耽者未必能吾待也岂知国不患人之侵迫而患己之不振

