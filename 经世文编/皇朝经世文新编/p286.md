<!-- { "loadSidebar": true } -->
俄北瞰英西睒法南瞵日东眈处四强邻之中而为中国岌岌哉磨牙涎舌思分其余者尚十余国辽台茫茫回变扰扰人心皇皇事势儳儳不可终日昔印度亚洲之名国也而守旧不变乾隆时英人以十二万金之公司通商而墟五印矣昔土耳其回部之大国也土跨亚欧非三洲而守旧不变为六国执其政剖其地废其君矣其余若安南若缅甸若高丽若琉球若暹罗若波斯若阿富汗若俾路芝及国于太平洋岛非洲者凡千数百计今或削或亡举地球守旧之国盖已无一瓦全者矣我中国孱卧于雄之间鼾寝于火薪之上政务防弊而不务兴利吏知奉法而不知审时士主考古而不主通今民能守近而不能行远孟子曰国必自伐而后人伐之蒙盟奉吉青海新卫藏土司圉徼之守咸为异墟燕齐闽浙江淮楚粤川黔滇桂膏腴之地悉成盗粮吾为突厥黑人不远矣西人最严种族仇视非类法之得越南也绝越人科举富贵之路昔之达宦今作贸丝也英之得印度百年矣光绪十五年而始举一印人以充议员自余土著畜若牛马若吾不早图忽分裂则桀黠之辈王谢沦为左衽忠愤之徒原郄夷为皂隶伊川之发骈阗于万方锺仪之冠萧条于千里三州父子分为异域之奴社陵弟妹各衔乡关之戚哭秦庭而无路餐周粟而匪甘矢成梁之家丁则螳臂易成沙虫泉明之桃源则寸埃更无凈土肝脑原野衣冠涂炭嗟吾神明之种族岂可言哉夫中国之在大地也神圣绳绳国最有名义理制度文物驾于四溟其地之广于万国等在三其人之众等在一其纬度处温带其民聪而秀其土腴而厚盖大地万国未有能比者也徒以风气未开人才乏绝坐受凌侮昔曾文正与倭文端诸贤讲学于　京师与江忠烈罗忠节诸公讲练于湖湘卒定拨乱之功普鲁士有强国之会遂报法仇日本有尊攘之徒用成维新学业以讲求而成人才以摩厉而出合众人之才则图书易庀合众人之心思则闻见易通易曰君子以朋友讲习论语曰百工居肆以成其事君子学以致其道海水沸腾耳中梦中声隆隆凡百君子岂能无沦胥非类之悲乎图避谤乎闭户之士哉有能来言尊攘乎岂惟　圣清二帝三王孔子之教四万万之人将有托耶 

　　上海强学会序　　　　　　　　　　　
康有为代张南皮作

天下之变岌岌哉夫挽世变在人才成人才在学术讲学术在合累合什百之不如累合千万之其成就尤速转移尤巨也方今海内多故　天子惄焉闵忧特下　明诏搜求才识闳达及九能之人一艺之士而应　诏者寡固搜访之未逮欤得无专门之学风气未启有以致之耶故患贫而理财而专精农工商矿之学者无人患弱而练兵而专精水陆军及制造船炮之学者无人乃至外国政俗[亦]寡(亦)有深通其故者此所关非细故也顷士大夫创立强学会于京师以讲中国自强之学风雨杂沓朝士鳞萃尚虑未能布衍于海内于是江海散佚山林耆旧盍簪聚讲求如汉之汝南唐之东都宋之洛阳为士大夫所走集者今为上海乃天下之图书器物天下之通人学士相与讲焉尝考泰西所以富强之由皆由学会讲求之力传偁以文会友以友辅仁记偁敬业乐其以开风气而成人才以应　天子侧席之意而济中国之变殆由此耶其乐从诸君子游乎吾愿观其成焉

　　上海强学会章程
一本会专为中国自强而立以中国之弱由于学之不讲教之未修故政法不举今考鉴万国强盛弱亡之故以求中国自强之学总会立于上海以接京师次及于各直省

一今日学校颓废士无[学术](术学)祇课利禄之业间考文史不周世用又士皆散处声气不通讲习无自既违敬业乐之义又失会友辅仁之旨西国每讲一种学术必有专会会中无书不备无器不储即僻居散处亦得购书阅报以广观摩故士有专业而才日以成国资其用而势日以盛今设此会聚天下之图书器物集天下之心思耳目仿古者学校之规及各家专门之法以广见闻而开风气上以广先圣孔子之教下以成　国家有用之才最要者四事条列于下其局章附焉

一译印图书　道莫患于塞莫善于通互市者通商以济有无互译者通士以广[学问](问学)尝考讲求西学之法以译书为第一义以中国人而讲西文不过通酬酢语言只能译书札尺牍其能读朝章国律者已少至各学专门之书各具深微之理即其字义各有专门不尽相通彼方士人不入此门者亦不识其字此固非游历洋差人[所]能解亦非同文方言译生所能知即有一二专门之士无以发天下之学者其为益甚欲今天下士人皆通西学莫若译成中文之书俾中国百万学人人人能解成才自众然后可给国家之用今西学堂知课语言文字而寡及译书惟　圣祖仁皇帝御纂性理精蕴润色西算嘉惠士林　高宗纯皇帝钦定四库提要凡自明以来所译西书并许箸录曾文正公开制造局以译书为根得其本矣今此会先办译书首译各国各报以为日报取资次译章程条教律例条约公法目录招牌等书然后及地图暨各种学术之书随译随刊并登日报或分地或分事或分类或编表分之为散报合之为宏编以资讲求而广闻见并设译学堂专任此事

一刊布报纸　陈文恭公劝士阅邸报以知时务林文忠公常译澳门月报(以报)以觇敌情近来津沪各报取便雅俗语涉繁芜官译新闻纸外间未易购求今之刊报专录中国时务兼译外洋新闻凡于学术治术有关切要者巨细毕登会中时务附焉其邸钞全分各处各种中文报纸各处新事各人议论并存钞以广学识各局互相钞寄

一开大书藏　乾隆时　敕建文汇阁于扬州建文宗阁于镇江例准士子就读经乱散失遗书无多此会拟宏辟区宇广集图书近年西政西学日新不已实则中国圣经古子先发其端即历代史书百家箸述多有与之闇合者但研求者寡其流渐湮今之聚书务使海内学者知中国自古有穷理之学而讲求实用之意亦未遽逊正不必惊望而无极更不宜画界以自封泰西通都大邑必有大藏书楼即中国图籍亦藏至多今合中国四库图书购钞一分而先搜其经世有用者西人政教及各种学术图书皆旁搜购采以广考镜而备研求其各省书局之书皆存局代售

一开博物院　文字明其义有不能明者非图谱不显图谱明其体有不能明者非器物不显诗称关关雎鸠熟陆机之疏通远之说学者穷日详考其形色而不知雎鸠也置雎鸠于前则立识矣人之一体读素问考明堂及全体新论不知也外国有人身全体一见则立明矣康熙年间　钦定时宪书采用西法置南怀仁所造仪器于观象台其立算与中迥异今步天测量非登台观器不能明又如轮船之大而且速枪之坚而且利制造机器之出货捷而且多茍一寓目便知守旧蹈常断不能与之角力而争利西国博物院凡地球上天生之物人造之器备列其中茍一物利用必思考而成之不令弃地茍一器适用必思则效旋且运化生新而利便又远过之合众人之心思以求实用合万国之器物以启心思乌得不富乌得不强今创设此院凡古今中外兵农工商各种新器如新式铁舰轮车水雷火器及各种电学化学光学重学天学地学物学医学诸图器各种矿质及动植类皆为备购博揽兼收以为益智集思之助

　　　右四条皆本会开办各有详细章程别行刊布

一会中于义所应为之事莫不竭力视集多寡次第举行者又有数事立学堂以教人才创讲堂以传孔教派游历以查地舆矿务风俗设养贫院以收乞丐教工艺视同处筹多者即在其地举行惟望海内志士合力为之

一会中入者将姓名爵里函知局中即送以章程收捐后即编号会中遇事知照展转援引愈推愈广庶几自保其类不致令外国诮以散沙

一入会者不论名位学业但有志讲求概予延纳德业相劝过失相规患难相恤务推蓝田乡约之义庶自保其教

一中国非无专门绩学之士苦于不相闻问无由观摩即己有学问无人能知且平素无相交之雅相遇生妒忮之心今此会使海内学人声气相通以期增长是入会之大益既无隔且合海内之才士联结讲求庶自强有基

一入会诸子原为讲求学问圣门分科听性所近今为分别门类皆以孔子经学为本自中国史学历代制度各种考据各种词章各省政俗利弊万国史学万国公法万国律例万国政教理法古今万国语言文字天文地舆化重光声物理性理生物地质医药金石动植气力治术师范测量书画文字笔农务牧畜商务机器制造营建轮船铁路电电器制造矿学水陆军学以及一技一艺皆听人自认与众讲习如有新得之学新得之理告知本会以便登报将来设立学堂亦分门教士人才自盛

一入会诸君原为学问起见其有疑义可函询会中讲求当询通人详答其有经世文字新论新法可寄稿本局经通人评定或钞存备览或刊刻流通倘发中西未得之新理加酬奖赏标其姓名以收切瑳之益

一外国学会咸乐布施有捐至百万者故学者甚盛各省善堂捐亦多累数千百此举功德比善堂尤大今议凡来入会者皆须捐助最少以十两为限

一善堂捐助义举皆立即捐资凡入此会概同斯例若逾月不交即将其会名扣除其五十两以上准分两次清交百两以上准分四次清交每次以两月为限

一凡捐助百两以上者乃每译印成书各送一部五十两以上者译印之书但收成本三十两以上者取译印之书价一成自十两以上报纸皆二成并刊名报上其有捐助千金者永准其送一人入学堂肄业由会中支给

一捐助之写明姓名爵里交强学总局给收条仍到本局换票处换联票收执作为入会之据其各处捐助之写明姓名爵里就近交电报局代收掣给三联票收条电报局将第三联票编号存案将第二联票寄本局由本局换给入会联票交电报局付给收执为据本局将姓名爵里学业寄寓按照联票号数汇编存案联票皆有董事图章

一开办此会合海内之耆硕名士任之所有局事由开办诸人内公举四人为提调二人坐办二人会办公举谙练公正者八人为董事亦四人坐办四人会办创办定后分年举人轮管倘董友因事辞退提调董事集众公举择众而从既经举定不准以私见议改被议之人非有实在为难亦不准规避委卸其管事管书管器皆用会内通达之人由提调董事公酌保用董事拟多邀办赈诸君其协理人数随时增议

一入会之友必求品行心术端正明白者方可延入局中应办之事会友随时献替留备采择到局之后倘别存意见或诞妄挟私及逞奇立异者恐于局务有即由提调董事诸友公议辞退如有不以局中为然者到局申明捐银照例充公去留均听其便

一局中访求博雅通才主译书撰报之事其人数随时增广皆由提调董事公同妥访邀请

一局内司账须习知贸易书籍情形及刷印文字者充其选必须董友考查确实

一秉至公又须有结实铺保方许招致倘涉营私舞弊一经查出原保之人照例责赔经手之董事会友凡预有保荐之力者亦须一律议罚

一局中用项概由值董核发如有巨在千数百金以上者须各董友齐集公议方准开支收有成数择殷实商号存储立折支取如存数渐多亦可议生利息发票之期按几日为限由值董眼同经理

一开局提调董事均仗义创办不议薪资将来局大盛须专请人办理始议薪水惟译书撰报管书管器司事教习游历司账酌量给予薪水

一译书刊报会友应分送及成售卖者俱持票到总局分局票付给

