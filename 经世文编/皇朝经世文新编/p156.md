<!-- { "loadSidebar": true } -->
上海自设外国缫丝厂以来法国意国之人操是业者咸若有隐忧焉查此等丝厂于一千八百九十六年添设骤多难以省俭办法仍未能获利现在厂务棘手中国政府已豁免其应纳各税本馆承上海拔维晏行寄来传单此等传单向来不过在美国散分内上海丝厂之设及其阻滞之缘故读之颇耐寻味兹将传单录左上海丝厂之设在二十年前怡和洋行始为创仅及数年以赴内地办茧诸多为难因即中辍后有公平与旗昌两行各开一厂继又有昌记厂系中国人所开五年之前拔维晏又开干康丝厂其后专卖与中国人迨一千八百九十六年丝厂骤增至二十九家之多有为中国人新设者有与外国行家合开者然以言获利直未多闻惟一千八百九十二年至九十三年又九十五年至九十六年此数年中尚有得利者余则无非亏折矣而此数年得利之故盖由丝价大涨并非厂中所缫之丝能赚钱也除昌记曾以缫丝获利该厂系中国人经理其丝比外国丝厂所出者较为公道此外从未闻能获赢余者良因耗费过巨耳是即上海丝厂亏折之大概情由也欲表其亏折之故须先论赴内地买茧情形上海丝厂类皆设于租界之内向来采办鲜茧大都趋无锡因系出茧总汇之处且距上海最近其本地所出之丝亦较便宜夫在一处买茧而该处丝价仅值二十个佛郎克或二十五个佛郎克一基洛格楞缫成丝后可以售值佛郎克五十个及六十个准此而思其理似宜厂务兴旺大有余利矣惟是外国人欲内地造烘茧中国官民每多阻难即买茧亦然近虽已能去其阻难之积习然至今买茧犹费周折凡内地办茧需用人多先期派费用非轻每届其时所派此等之人自至还所需食用皆由厂中支销此外尚有馈送官之礼物付给各掮客之用钱及应纳税项运茧至上海沿途厘卡林立又须逢卡报完厘金以致赴内地办茧各项外费至今尚须加及三成半内地既无存茧栈房且有火险窃险每由此村运至彼村买齐之后又须运赴烘茧之处种种周折烦难致使买茧之人皆望交易速成得早蒇事加以中国茧户每愿自做成丝不肯售茧以故收买之人不能过于挑剔将茧运至上海惟速是求然其装运殊不合法出售之茧中有四五成已坏或且霉烂从前丝厂止有五家而所办之茧已搀杂若是近年丝厂增至三十家之多另有专做期头空手谋利之辈宜其愈趋愈下有时干茧从一基洛格楞骤涨至十二个佛郎克中国人因其价涨将所有之茧赶运上市其中甚有采摘非时成仅及半者即如此类将来出丝之少已可知矣更因采办之时连值大雨茧既受湿堆积郁蒸是年无锡蚕茧比较岁歉收三成而上海丝厂之骤增者实因九十四年至九十五年丝市畅旺今则皆形竭蹶难以支持大抵丝厂赀本无多于置地造厂购办机器先已耗其大半并无存储之以备缓急本年亏折无可抵补所有数家或已倒闭或在理帐经此一挫上海丝厂兴旺之机必将因而久阻

至若丝厂设于上海本已大错当试办之初设一小厂犹在情理之中如以上海为丝厂总汇之所殊非节省之道计诚左矣一则上海距出茧之地相离太远二则人工尚少三则地基房价过昂四则所用之水取诸黄浦中有泥沙必须筛漉方能适用今以第一层而论茧从无锡民船装运上海计程须八日而至亦有从绍兴采办者更须三礼拜到沪不独路远非便即其装运之法亦甚不相宜以第二层而论初时工价每日不过一角六分现在日工仅做十一点钟而工价增至四角或四角半不等上年招工颇不易易因新厂每出重值以招致老厂之工人遂相率舍此而趋彼致使各厂缫工大减所出之丝亦多不合式其实中国之茧本不甚好每日缫成之丝尚不及外国丝厂所出之半上海缫丝价值每基洛格楞约十八个佛郎克综观其已而其未然吾欧洲之以缫丝为业者目前可无过虑也近时缫工人数有加工价当可稍减然彼此相较犹觉其昂良因上海需用人工之处甚多如纺纱厂织布局之类加以百物腾贵食用所费亦较多于内地也更就第三层论之所有丝厂大都设于租界之中上海为通商大埠租界地价本昂自有丝厂之添设人益居两年之内地价腾涨倍蓰于前造屋工料等值亦同时倍增上年新设之厂因此而费实不赀请再进论第四层丝厂所用之水由自来水厂汰浊澄清然后供其汲用又不免多一縻费故为中国计莫如开设内地出茧总汇之处其人工地价及造屋物料无不便宜随处皆有河渠水多且洁所办鲜茧可僦栈房存储非必匆促舟运急不能待矣果如所论庶几丝厂可兴谅有识者当不以吾言为河汉也或问开厂之始何不即照此办曰外国人固不愿受华官之欺侮各种机器向不准运入内地即使中国商人在内地设厂亦必受地方官之抑勒今虽机器已准内运矣而华商犹有畏于官仍未肯轻举然而内地设厂会当有时现在苏杭已有官商新开数厂以吾度之迟早之间终必移设内地届时上海当不复有缫丝之厂矣或又问近惟广东人仿照外国缫丝之法行之于中国其效立睹是何故欤答曰粤民较长江一带之更能耐劳勇于赴事其地方官无敢占其便宜视同长江一带者广东丝厂多在内地择出茧各处就近分设使工价不至过昂且厂由华人股开每日经理无藉于外国人相助以故东方缫丝之厂首推粤人得以独擅其利者要在工价之廉而措置得当耳日本人所办亦即如是然则上海华商盍效其良法踵而行之乎者不可追矣及今改图则亡羊补牢犹未为晚[努](奴)力自勉跂予望之

　　中国纺织缫丝情形记　　　　　　　
美人佑尼附

中国改用机器兴筑铁路其制造之道分运之法自必今昔迥异工业既更其它改革之处如政事文化民情之类当亦将接踵兴起今具报商务未便牵涉姑置不论查商务中已有二三项更张之处未始非中日所订马关条约所致自该约章两国御批后沪滨及邻近各处之轧花厂织布厂缫丝厂纷纷创设局面为之一新其兴旺气象殆有变为东方洛活尔系美国纺纱织布厂最多之地之势上年年初沪上纺纱厂已有五六家其已动工之锭子凡十万五千枚其装工未竣之锭子凡三万余枚此外西商公司招股设厂者计英公司三德公司一共享锭子十四万五千枚另有日商纺纱厂二家议成而中止其华商纺织厂终年日夜工作而获利颇厚九十四年各厂所用印度棉纱计进口十八万包合价银十兆两

九十五年棉纱自日本进口者[亦](六)颇不少每包价银七十二两比印度纱价每包贵四两此项日本棉纱尽用中国棉花纺成者其花之运赴日本时既须付出口税而纺成后运回中国复须缴进口税乃用此项棉纱纺织之人尚能获利足见中国如果能自行纺纱将来织成疋头其货价之廉当无出其右者也加之中国工人伙多有用之不竭之势所得区区工价实非美国工人所能自给上海如此他处尤为便宜盖该口工价已较内地丰厚恐远方男女来谋食者日繁有徒虽离家不计也

上海轧花厂最大者计八家所用轧车约五六百辆大半系日本所造此外华人之在家中按设轧车数辆以人力为之者亦复不少内地轧花仍多用旧法目睹情形者莫不讶上海变态之速凡此皆足以勉励种栽棉花之业也政府果能不重税厂业则纺织繁而栽种多沪滨既富国库自裕矣查上海一口棉花运至外洋者前年约计价银十兆两

上海缫丝厂亦颇顺手其已开各工厂约二十五家新开苏杭各口岸尚有在造未开工各厂数家此美领事禀报纺织缫丝情形也上年有美商数人前来上海谋订造中国铁路合同大半仅恃书信通谒公使领事人员并无委系公司派来承订合同即能照办之确据余非以此等商人所言不足凭信但凡人之赴中国承办工程者应有商人的据此则一定不易之论也

上海应设赛货场按置美国各种机器出产以供众览此事尤须亟行开办其货产尤必能迅速承办华人购物每喜先见货样仅示以绘图知单不足以使知其详细机器货样华人尤求先睹为快然则开设赛货场此其时矣

　　徽属茶务条陈　　　　　　　　　　　　　　　　　
何润生

谨将前在歙县署任内遵饬查复徽属茶务详细情形及完纳厘税章程究明利弊原委节录呈　钧鉴

　　计开

一徽属种茶者名曰山户出茶之盛衰关乎人工之勤惰者半关乎天时之呵护者亦半纵人工培植惟勤设遇冬令天气太寒树本受伤来年茶叶即难茂盛摘茶之时若逢阴雨过多茶质亦损山户零星其茶卖于螺司聚有成数然后卖于行号螺司者山中贩户之俗称也

一徽属产茶以婺源为最每年约销洋庄三万数千引歙休黟次之绩溪又次之该四县每年共计约销洋庄四五万引均系绿茶祁门每年可销洋庄一万余引专做红茶各该县中又以婺源北乡所产者为上品红茶祗有一色绿茶内分三总名曰珠茶曰雨前曰熙春熙春内分四等曰眉正曰眉熙曰副熙曰熙春雨前内分五等曰珍眉曰凤眉曰蛾眉曰副蛾曰芽雨珠茶内分五等曰虾目曰麻珠曰珍珠曰宝珠曰芝珠各名色中以虾目珍眉为最上之品凤眉麻珠次之眉熙珍珠蛾眉又次之宝珠副蛾副熙更次之最下乘者芝珠芽雨熙春三等皆为洋庄均内用锡罐外装彩画板箱箱分三名曰二五双箱连罐计重不过十一觔有曰三七箱连罐计重不过十二觔有曰大方箱连罐计重不过十五觔有三七箱高一尺四寸一尺二寸二五箱比三七箱小一码大方箱比三七箱加一码胥有准式每箱可装细茶四十余觔粗茶三十余觔徽茶内销不及十分之一二专用篓袋盛储茶朴茶梗茶子茶末居多也

一茶以一百二十觔成引每引完正课钱二钱公费银三分厘捐银九钱又公费银五分另捐输银六钱共银一两八钱八分现名之为落地税上年因日事需饷每引暂加捐银三钱六分悉由皖南茶局统收分解至公费八分内以三分归各分卡收济局用以一分解归徽府作弹压办公经费其余四分悉归总局一切开支公用歙休黟之茶均由新安江行运抵浙境之威坪首卡每引抽收厘捐二钱光绪二十一年为始加抽银八分又另抽税关税银一钱杭引课银三分四厘再由威坪运过浙江绍兴府属始达波逢卡验票不复重抽抵后即在波新关每百觔预完出口全税银二两五钱设运至杭州过塘径由嘉兴内河直抵上海又须每引加纳浙江塘工捐银五钱以故各商舍过杭之快捷方式而绕行绍之远途盖为此耳婺源洋庄绿茶祁门洋庄红茶均由鄱阳湖行运抵江西之姑塘关每百觔完常关税银二钱六厘规费银七分抵九江新关仍须预完出口全税银二两五钱此洋庄茶现在完纳课厘税捐之定章也至内销如茶朴茶子茶[梗](子)茶末等类不完落地总税惟逢卡抽厘而已过屯溪厘卡每百觔抽厘钱一百文街口厘卡抽厘钱一百文浙之威坪厘卡抽厘钱三百余文严东馆厘卡抽厘钱一百五十余文杭属厘卡抽厘钱三百余文嘉属厘卡抽厘钱一百五十余文此内销本地茶抽收厘金之定章也

一光绪十七年分徽属红绿茶共销八万五千四百余引十八年分销八万六千三百余引十九年分销八万九千四百余引二十年分销八万七千五百余引二十一年分销十一万此近年来销洋庄茶之实数也

