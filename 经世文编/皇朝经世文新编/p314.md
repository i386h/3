<!-- { "loadSidebar": true } -->
茍非毛羽爪角之伦有所行必有道焉有所效必有教焉无教者谓之禽兽无道者谓之野人道教何从从圣人圣人何从从孔子孔子之道何在在六经六经粲然深美浩然繁博将何统乎统一于春秋诗书礼乐并立学官统于春秋有据乎据于孟子孟子述禹汤文武周公而及孔子不及其它书惟尊春秋春秋三传何从乎从公羊氏有据乎据于孟子孟子发春秋之学曰其事则齐桓晋文其文则史其义则丘取之矣左传详文与事是史也于孔子之道无与焉惟公羊独详春秋之义孟子述春秋之学曰春秋天子之事也谷梁传不明春秋王义传孔子之道而不光焉惟公羊详素王改制之义故春秋之传在公羊也春秋文成数万其恉数千大义烺烺然仅二百余脱甚矣安能见孔子数千之大恉哉又多非常异义可怪之论意者不足传信乎春秋纬孔子曰乱我书者董仲舒乱者理也太史公曰汉兴唯董生明于春秋两汉博士公羊家严彭祖颜安乐皆其后学刘向偁董仲舒为王者之佐虽伊吕无以加即刘歆作伪力攻公羊亦偁为儒首朱子通论三代人物独推董生为纯儒其传师说最详其去先秦不远然则欲学公羊者舍董生安归虽然公羊家多非常异义可怪之说辄疑异之吾昔亦疑怪之及读繁露则孔子改制变周以春秋当新王王鲁绌杞以夏殷周为三统如探家人筐箧日道不休董子何所乐而诞谩是董子岂愚而不知辨是然而董子举以告天下则是岂不可用心哉吾以董子学推之今学家说而莫不同以董子说推之周秦之书而无不同若非探本天元着达阴阳明人物生生之始推圣人制作之源扬纲纪白性命本仁谊贯天人本数末度莫不兼运信乎明于春秋为儒宗也然大贤如孟荀为孔门龙象求得孔子立制之本如繁露之微言奥义不可得焉董生道不高于孟荀何以得此然则是皆孔子口说之所传而非董子之为之也善乎王仲任之言曰文王之文传于孔子孔子之文传于仲舒故所发言轶荀超孟实为儒学书之所无若微董生安从复窥孔子之大道哉顾是书久不诵于学官阙夺百出如临绝壑崩崖无索无铁梁惟有废然而返又自古学变后今为宋儒之学视董生旧说如游异国语言不解风俗服食宫室皆殊绝或不求其本而妄议之故二千年来遂如泛太平洋而无轮舰适瀚海而无乡导徒薾尔向若而惊望流沙而叹人踪几绝近惟得江都凌氏曙为空谷足音似人而喜然缘文疏义如野人之入册府聋者之听钧天徒骇玮丽不能一辞也于条举以告人哉不量启数宗庙百官之美因董子以通公羊因公羊以通春秋因春秋以通六经而窥孔子之道本昧昧思之如图建章之宫写霓裳之曲岂有涯哉庶俾学者亦竭其钻之仰之愚云尔好学深思之君子其亦乐道之欤

　　春秋董氏学序春秋恉　　　　　　　　　　　　
康有为

孟子曰其事则齐桓晋文其文则史其义则丘窃取之盖春秋所重在义不在文与事也夫春秋为文数万其恉数千今虽不能尽传而公谷及董子刘向何邵公所传春秋之恉可窥焉偁引诗书皆述经文至于春秋凡见汉人所引者皆未尝引文但称其义故知春秋言微与他经殊绝非有师师口说之传不可得而知也今师说之传只有董何二家何氏为胡母生例而汉人博士至严颜二家皆以董子为祖师今专绎董子之说以求春秋之义先叙作经总恉而摭其诸义附焉其大义与微言不能分折别为一篇汉博士之学庶几存什一于千百耶

　　春秋董氏学序春秋例　　　　　　　　　　　　
康有为

国律有例算法有例礼有升降例乐有宫商谱诗有声调谱亦其例也若著书其例尤繁而他书之例但体裁所系于本书宗旨尚不相蒙惟春秋体微难知舍例不可通晓以诸学言之譬犹算哉学算者不通四元借根括号代数之例则一式不可算学春秋者不知托王改制五始三世内外详已明不着得端贯连无通辞而从变诡名实而避文则春秋等于断烂朝报不可读也言春秋以董子为宗则学春秋例亦以董子为宗董子之于春秋例亦如欧几里得之于几何也今采择要删如左

　　春秋董氏学序春秋礼　　　　　　　　　　　　
康有为

孔子之作六经其书虽殊其道则未尝不同条其贯也其折衷则在春秋故曰志在春秋春秋为改制之书包括天人而礼尤其改制之著者故通乎春秋而礼在所不言矣孔子之文传于仲舒孔子之礼亦在仲舒孔门如曾子子夏子游子服景伯于小敛之东西方立嫡之或子或孙各持一义尚未能折衷至于董子尽闻三统尽得文质变通之故可以待后王而致太平岂徒可止礼家之讼哉其单词片义皆穷极元始得圣人之意盖皆先师口说之传非江都所能知也不过荟萃多而折衷当耳若其为春秋之大宗今学之正传熟而贯之足以证伪礼者犹其余事矣今摘繁露之言礼者条缀于篇以备欲通孔子之礼者考焉虽无威仪之详目其大端盖具矣

　　春秋董氏学序春秋口说　　　　　　　　　　　
康有为

春秋文成数万其恉数千今春秋经文万九千字皆会盟征伐之言诛乱臣贼子黜诸侯贬大夫尊王攘夷寥寥数恉外安所得数千之恉哉孟子曰其事则齐桓文其文则史其义则窃取之以孟子之说春秋重义不重经文矣凡传记称引诗书皆引经文独至春秋则汉人所称皆引春秋之义不引经文此是古今学者一非常怪事而二十年来乃未尝留意阁束传文独抱遗经岂知遗经者其文则史于孔子之义无与买椟还珠而欲求通经以得孔子大道岂非南辕而北其辙入沙漠而不求乡导涉大海而不求舟师其迷罔而思反固也于是悍者斥为断烂之报废之学官虚者不能解则阁置不道以四书别标宗旨然而春秋亡孔子道没矣汉书艺文志刘歆之作也曰孔子褒贬当世大人威权有势力者不敢笔之于书口授弟子盖春秋之义不在经文而在口说虽作伪之人能不易其辞其今学相传者勿论也详春秋义在口说不在经文考自刘歆创伪古文乃谓信口说而背传记务攻二传师说以行其伪古之学于是口说遂微原春秋所以绝灭而孔子之道所以不着岂不在是哉董子为春秋宗所发新王改制之非常异义及诸微言大义皆出经文外又出公羊外然而以孟荀命世亚圣犹未传之而董子乃知之又公羊家不道谷梁故邵公作谷梁废疾而董子说多与之同又与何氏所传胡母生义例同此无他皆七十子后学师师相传之口说也公羊家早出于战国公羊不出于汉时别有考犹有讳避不敢宣露至董子乃敢尽发之其春秋口说别有专书今择录董子之传口说者以着微言之不绝焉

　　春秋董氏学序春秋改制　　　　　　　　　　　
康有为

春秋一书自刘歆伪相斫书以来微言灭尽至永嘉之后杜服争长公谷二家有书无师于是啖助赵匡束阁三传而专求之经流及孙明复萧楚胡安国乃仅发尊王攘夷之义于春秋其恉数千阙如也赵汸作春秋金锁匙卒千余年凿枘而不能入名虽为经仅以空名建诸侯之上其实房陵之幽亡之久矣王安石以为断烂朝报实是定评若如伪左之说据事直书谓作春秋而乱臣贼子惧然郑伯顽卒大夫弒之而不书楚弃疾弒其君虔而春秋书公子比是春秋颠倒是非作之而乱臣贼子喜矣宜刘知几有疑经惑古之说也朱子谓春秋不可解夫不知改制之义安能解哉圣人举动与贤人殊适道学立未可与权言不必信惟义所在受天显命为制作主当仁不让圣人畏天夫岂敢辞故春秋专为改制而作然何邵公虽存此说亦难征信幸有董子之说发明此义俾大孔会典大孔通礼大孔律例于二千年之后犹得着其涯董子醇儒岂能诞谬若是非口传圣说何得有此非常异义耶此真春秋之金锁匙得之可以入春秋者夫春秋微言闇绝久矣今忽使孔子创教大义如日中天皆赖此推出然则此篇为书之宝过于天球河图亿万无量数矣王仲任曰孔子之文传于仲舒呜呼使董子而愚人也则可使董子而少有知也则是岂不可留意乎

　　春秋董氏学序春秋微言大义　　　　　　　　　
康有为

康有为曰莫惑乎仲尼没而微言绝七十子丧而大义乖之言也孔子虽没既传于弟子矣则微言何能绝乎七十子虽丧既递传于后学矣则大义何能乖乎孔子弟子后学徒侣六万充塞弥满天下并传其口说诵其大义昭昭乎揭日月而行也至于汉初诸老师犹传授荟萃其全者莫如春秋家明于春秋者莫如董子自元气阴阳之本天人性命之故三统三纲之义仁义中和之德治化养生之法皆穷极元始探本混茫孔子制作之本源次第藉是可窥见之如视远筒浑仪而列星晶莹光怪列而布分也如绘大树根本干支分条布叶郁荣华实可得而理也孔子之道本闇曶湮断久矣虽孟荀命世亚圣犹未能发董江都虽醇儒岂能逾孟越荀哉有道者高下大小分寸不相越苟非孔子之口口相传董子岂能有是乎此真孔子微言大义之所寄也今紬精举要俾孔子之道如日中天岂敢谓尽露大道抑大圣制作本始条理宗庙百官有可瞻仰云尔

　　春秋董氏学序传经表　　　　　　　　　　　　
康有为

后世之道术不明统绪不著者皆韩愈粗疏灭裂之罪也愈之言道也自孔子后千年举孟子荀子而以杨雄虱其间又谓轲死不得其传焉宋儒绍述其说遂若干余年无闻道者信若斯言则是孔子大教已灭绝岂复能光于今日哉夫吕氏春秋韩非作于战国之末日孟子已殁而吕氏称孔子弟子充满天下弥塞天下皆以仁义之道教化于天下韩非称儒分为八有孟氏之儒有颜氏子夏氏子张氏漆雕氏仲良氏孙氏乐正氏之儒不特孟氏有传七家亦皆有传焉至于汉世博士传五经之口说皆孔门大义微言而董子尤集其大成刘向以为伊吕无以加论衡所谓孔子之文传于仲舒春秋纬谓乱我书者董仲舒乱者治也天人策言道出于天正谊不谋利明道不计功朱子极推其醇粹而韩愈乃不知之而敢断然谓孟子死而不传呜呼何其妄也若杨雄于君国则以美新投阁于经学则为歆伪欺绐徒以法言摹仿论语美言可市乃舍江都而与兰陵并愈拟人既不于伦宝康瓠而弃周鼎呜呼何其妄也夫孔子之大道在春秋两汉之治以春秋自君臣士大夫政事法律言议皆以公羊为法至今律犹从之吾有今律出春秋考公羊博士之传天下云礽百万皆出江都呜呼盛矣由元明以来五百年治术言语皆出于朱子盖朱子为教主也自武章终后汉四百年治术言议皆出于董子盖董子为教主也二子之盛虽孟荀莫得比隆朱子生绝学之后道出于向壁尊四书而轻六经孔子末法无由一统仅如西蜀之偏安而已董子接先秦老师之绪尽得口说公谷之外兼通五经盖孔子之大道在是虽书不尽言言不尽意圣人全体不可得而见而董子之精深博大得孔子大教之本绝诸子之学为传道之宗盖自孔子之后一人哉因属门人王觉任搜其后学表其传授俾后世于孔门统绪流别得详焉

　　长兴学记　　　　　　　　　　　　　　　　　　　
康有为

鄙人戆愚文质无底虽尝钻励粗知记诵非能知学也二三子以踸踔之志斐然之资荡涤污泽噬肯来游鄙人无以告焉然尝侍　九江之末席闻大贤之余论谨诵所闻为二三子言之二三子之来游非为学耶学者效也有所不知效人之所知有所不能效人之所能若已知已能共知共能则不必学不知不能而欲知欲能故当勉强也董子曰勉强学问则闻见博而知益明勉强行道则行日起而有功也

