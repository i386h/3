<!-- { "loadSidebar": true } -->
欧甲观于坤维之变睊睊思其故曰君权绌而民权起民权起而师统兴师统兴而天下治也师何以有统君民皆受教于师即皆受治于师也君师者治之本君师共治曷言乎受治于师也曰五洲之初皆武人为于大君之世其时之君慓悍雄猜以力持其下臣妾之奴隶之虑黔黎之智不利于其孙子也乃分流品等目以锢其生而使无他望若婆罗门希利尼之分四等欧亚古时之分世族平民民颛颛如鹿豕犬马听在上之虐杀烹割无敢异心有奉天之教主起哀夫天之生人无歧视无崖乖无殊心皆欲保其身家增其智慧进乎文明于是言仁爱言慈悲言平等劬劬于其君忉忉于其臣拳拳于其民立之制度创之义例能以养以教者谓之君谓之教化之国不能此者谓之独夫民贼谓之无教化之国春秋之义乱世削大夫权升平世削诸侯权太平世削天子权圣师欲致太平故使君民各有其权君能从圣师之教以养以教不自把持其权则太平矣是故治统于教君统于师若孔佛耶之行大地自非土司之国野蛮之酋务愚其民未有不从其教者也从其教者虽以帝王之尊莫不北面而朝故汉世当师之任者若三老五更则有袒割尊养之仪唐世太子见师犹行立受再拜之礼当是时犹知师范哉元明以后侏优儒者师统既君权独尊民生益蹙举世不知孔子为教王为师统推孔子之教以行治治离于教遂以文昌关帝夺孔子之席没字之碑擅据高坐谬种流传聋盲相授遂至霜阴凝崦嵫日薄以学记条理详备粲然在载记中亦无有发明而光大之者盖中土师范之绝也久矣泰西见君不跪见师则跪每七日袖经跪师而诵之七尺之童无不知有其教主君民之颂祷号其教主而祝之饮食男女之猥琐悬其教主之像而膜拜之得一新义创一新器莫不归于其教主之全能而尸之于是师范之义旁见于泰西而师范学校之设亦以泰西为最有高等师范学校中等师范学校寻常师范学校教之有本学之有序施之于事见之于用其政治工艺遂乃横绝于五洲凭陵于震旦日人效之变法之首初立师范其高等之章程曰文科理科文科教目九伦理育教国语汉文英语历史地理哲学理财学体操理科教目十五数学物理学化学动物学植物学生理学农业工艺图学余同文科而每学之中又自有条目其所以讲求教育之方以造就人才以为师师相传之地美哉善哉且夫引线之差视其起点邱山之重起于微尘自有邰稷于京秭盘木沟壤野草之中择嘉谷以贻来牟横目之民迄今颂粒食焉野人终岁勤动乃亦有秋然非种弗锄则篝车荑稗矣师范也者传种之义也种不良则所传不良芣苍苍臭之走且僵种良则所传皆良苾苾芬芬食我曾孙种良传良则万千世界皆良种焉种不良传不良则万千世界皆不良种焉是故以能开智学者为之师则智种之濩布学有才士艺有才工贾有才商耕有才农以不能开智学者为之师则愚种之滋蔓为人之奴隶为人之犬马为人之鱼肉彼列国之与中土盛衰悬绝者岂黄白殊种灵蠢之异禀哉其所以传之种者然也故欲强其国必智其民欲智其民必良其种女学者良女之种师范者良男之种男良女良仁智大昌男强女强万物化光何畏于四方噫嘻师统其兴于中邦

　　上李伯相言出洋工课书　　　　　　　　　　　　
马建忠

四月以来政治学院工课甚紧考期伊迩无暇将日记缮录呈上郭星使于四月下旬至法五月初呈国书札忠兼办翻译事务并承多加薪水长者之赐忠何敢辞且翻译事少不致荒功无负来欧初意五月下旬乃政治学院考期对策八条第一问为万国公法都凡一千八百页历来各国交涉兴兵疑案存焉第二问为各类条约论各国通商译信电报铁路权量钱币佃渔监犯及领事交涉各事第二问为各国商例论商会汇票之所以持信于以知近今百年西人之富不专在机器之创兴而其要领专在保护商会善法美政昭然可举是以铁路电线汽机矿务成本至巨要之以信不患其众擎不举也金银有限而用无穷以楮代币约之以信而一钱可得数百钱之用也第四问为各国外史专论公使外部密札要函而后知普之称雄俄之一统与夫俄土之宿怨英法之代兴其故可覶缕而陈也第五问为英美法三国政术治化之异同上下相维之道利弊何如英能持久而不变美则不变而多蔽法则屡变而屡坏其故何在第六问为普比瑞奥四国政术治化普之鲸吞各邦瑞之联络各部比为局外之国奥为新蹶之后措置庶务孰得孰失第七问为各国吏治异同或为君主或为民主或为君民共主之国其定法执法审法之权分而任之不责于一身权不相侵故其政事纲举目张粲然可观催科不由长官墨吏无所逞其欲罪名定于乡老酷吏无所舞其文人人有自立之权即人人有自爱之意第八问为赋税之科则国债之多少西国赋税十倍于中华而民无怨者国债贷之于民而民不疑其故安在此八条者考试对策凡三日其书策不下二十本策问之条目盖百许计忠逐一详对俱得学师优奖刊之新报谓能洞隐烛微提纲挈领非徒钻故纸者可比此亦西人与我华人交涉日浅往往存藐视之心故有一知半解辄许为奇则其奇之正所以轻之也忠惟有锐意考求讵敢以一得自矜哉忠自到巴黎后与当道相往还而所最善者则有彼之所谓(谓)翰林院数人专讲算化格致诸学与夫各国政事兴替之由各国钦仰尊如北斗渠辈见忠考究西学殷殷教诲每劝忠考取彼国功名忠对以远来学习祗求其实不务其名劝者云徒竞其名而不务其实吾西人亦患此弊然名之不扬则所学不彰故华人与西人交涉时时或被欺蒙非华人之智短才也名不扬而学不彰则不足以服之也且办交涉以文词律例为主讲富强以算学格致为本中国不患不富而患藏富之不用将来采矿酿酒制机器创铁路通电报诸大端在在皆需算化格致诸学我国功名皆以此为宗子欲务实意在斯乎以子之所学精而求之取功名如拾芥何惮而不为耶忠以此说商之二监督允其赴试既应政治试毕然后应文词科六月底试第一场期二日第一日以腊丁文拟古罗玛皇贺大将提都征服犹太诏又以法人译埃及希腊水战腊丁歌章次日考问舆图及希腊腊丁与法国著名诗文兼问各国史学复得宗师优奖谓愿法人之与考者如忠斯可矣一时在堂听者不下数百人咸鼓掌称善而巴黎新闻纸传扬殆遍谓日本波斯土尔基人负笈巴黎者固有考取格致秀才及律例举人而东土之人独未有考取文词秀才者有之则自忠始也忠念些须微名而震惊若此亦见西人好名之甚也

年终考文词秀才第二场兼考格致秀才来年春夏之交可考律例格致举科近日工课稍宽闲至炫奇会游览四方之来巴黎者毂击肩摩多于平日数倍但炫奇会所以陈各国新得之法令人细玩会终标奖其最优者原以激励智谋之士然而之有前膛后膛孰优孰劣弹之贮棉药火药何利何弊附船之铁甲有横直之分燃海之电灯有动静之别而水雷则有拖带激射浮沈之不一垒则有连环犄角重单之不同均无定论是军法之无新奇者也煤瘴之伏矿中无定法可免真空以助升降无善术可行此矿务之犹有憾事也机织之布敏捷而不耐久机压之呢耐久而不光滑机纺之紬价廉而无宝光此纺织之犹待考求也下至印书酿酒农具大抵皆仿奥美二国炫奇会之旧式并未创有新制至于电线传声与电报印声徒骇见闻究无大益惟英太子之珠钻玩好法世家之金石古皿独辟新奇乃前此所未曾有然此不过夸陈设之精供游观之乐以奢靡相矜而已岂开会之本意哉盖法人之设此会意不在炫奇而在铺张盖法战败赔后几难复振近则力讲富强特设此会以夸富于外人有论中国赛会之物挂一漏万中华以丝茶为大宗而各省所出之紬未见铺陈各山所产之茶未见罗列至磁器之不古顾绣之不精无一可取而农具人物且类耍货堂堂中国竟不及日本岛族岂日本之管会乃其土人而中华则委之西人之咎乎以西人而陈中华土产宜乎其见闻之浅也有以质之忠者忠惟云赛会另有监会之人余不敢越俎而谋又何能详言其故此巴黎炫奇会之大略也窃念忠此次来欧一载有余初到以为欧洲各国富强专在制造之精兵纪之严及披其律例考其文事而知其讲富者以护商会为本求强者以得民心为要护商会而赋税可加则盖藏自足得民心则忠爱倍切而敌忾可期他如学校建而智士日多议院立而下情可达其制造军旅水师诸大端皆其末焉者也于是以为各国之政尽善尽美矣及入政治院听讲又与其士大夫反复质证而后知尽信书则不如无书之论为不谬也英之有君主又有上下议院似乎政皆出此矣不知君主徒事签押上下议院徒托空谈而政柄操之首相与二三枢密大臣遇有难事则以议院为借口美之监国由民自举似乎公而无私矣乃每逢选举之时赂贿公行更一监国则更一番人物凡所官者皆其党羽欲望其治得乎法为民主之国似乎入官者不由世族矣不知互为朋比除智能杰出之士如点耶诸君苟非族类而欲得一优差补一美缺戛戛乎其难之诸如此类不胜枚举忠自维于各国政事虽未能窥其底蕴而已得其梗概思汇为一编名曰闻政取其不徒得之口诵兼资耳闻以为进益也西人以利为先首曰开财源二曰厚民生三曰裕国用四曰端吏治五曰广言路六曰严考试七曰讲军政而终之以联邦交焉现已稍有所集但自恨少无所学涉猎不广每有辞不达意之苦然忠惟自录其所闻以上无负中堂栽培之意下无忘西学根本之论敢云立说也哉

　　玛赛复友人书　　　　　　　　　　　　　　　　　
马建忠

接奉来谕嘱就中国情形拟成出使学堂章程窃思遣使各国岁费帑金数十万无裨国是是

