<!-- { "loadSidebar": true } -->
奏为创开铁路宜择要地以控天下收利权恭折仰祈　圣鉴事窃维迩年铁路议兴守旧制者深拒之谈时务者漫试之论说纷纷愚以为皆有所偏也夫铁路缩万里而为咫尺去壅滞而便指挥以足民则商贾日通农利大辟以立国则调兵立至挽粟飞来泰西纵横略由于此岂可阻哉自津沽铁路奉　旨允行而醇亲王亦为铁路为今日自强之急务诚切时之至论也然或欲接造于通州愚窃以为有可商略焉今言通州铁路之不可开者略有三弊铁路所过之民田官为购买不辨腴瘠亩给价银六两官吏经手扣减抑勒民既失业又遭勒因致饥寒此抑买田亩其弊一民间庐墓当铁路者酌给价值概令迁毁津通之间民居稠密坟茔相望小民或泥风水艰货财仓卒难办必有迁室栖皇坟墓破坏民昧大局怨言易起此破坏庐墓其弊二津通为入　京师钤辖之路士夫出入商贾走集陆资车骡水资舟楫小民业此实繁有徒一旦铁路飞驰顷刻可至人将惊之击楫挽辂之民咸将无依此舟车失利其弊三然津沽既有铁路征调则咄嗟可办驿站则安坐可理工商于辇下而都会益富荒壤变为通衢而农利渐兴舟楫虽少失业而车马稍增县镇辐通负贩骈改业亦易且小民可与乐成难与图始自古兴大利不顾小害铁路推行自强有绪不敢谓不可行也然深思之有大患二焉自天津通商洋货盛行耗我中国久矣即南方万货云来百司行走皆用轮船除近者设招商局外凡太古渣颠三井怡和禅臣麦边元亨协隆件美最时等行皆属洋人此外未能悉数埔头泊船实握利权亦洋人租界踞之以我中国土地人民货物而皆为洋人垄断则我安得不穷天下恨之而无术禁夺之也惟太息而已若设铁路于津通则都畿无畅销之物出售外洋者而外夷之货流入日多奇技淫巧易动人心是使吾臣民日穷而令洋人商贾坐收其利故洋货畅销则都畿益困大患一也天津为畿疆屏蔽都城门户义重深严外有大沽之阻内有州县之蔽犹嫌太近思欲峻堂室而增重门况京城人心浮嚣不靖脱海疆有旦夕之警烽火朝传举城夕变曩者庚申隔数百里之津沽犹如是况铁路数刻之传乎轮舟一泊两时可通洋人莠民交臂来游杂沓都下和约未可恃也狡焉思启何国蔑有虽顷刻可断不能资敌然传警之时外方藉为传兵之助内已有风鹤之惊人心惶乱败已莫救惊走奔散亦不暇断路而资敌者有矣外夷都城非不近海然彼多铁船护于海中与我立国异矣过计惴惴谓海道近则都畿防尤所大患也有此二患窃谓津通铁路必不可行然则铁路宜于何设也说者谓　盛京为我　朝根本俄人窥伺宜通铁路于东三省以防之或谓蒙古为中国屏藩宜通铁路于归化城新疆以护之二说皆知要害然是二道也道里辽远人民稀少商贾寡至道长则开路之费难民稀则养路之费难形格势阻是可为既富之后图而非首创之先务也尝合天下大局熟筹之今欲开铁路宜自京师至清江浦有六大利无三小害请缕数之清江之通京师也为累朝宫道踦燕齐踰河淮南达江浙闽广川楚毕赴焉西通豫陜斜指滇黔实天下之喉衿也缩之掌上而扼抚之指挥六合道里适均壅滞皆去海内民庶奔走偕来调天下之兵挽天下之粟旦夕凑集将来各省分筑铁路皆有端绪易为接引控制寰宇如提纲絜领形利势便握天下之枢大利一也

清江轮路既通计扬州运河轮船可驶舟车直接乃于瓜州镇江对设马头为泊船屯货之地而长江轮船只许官局为之南十省宦子巨商必咸舍天津而趋淮扬川楚江安并不经过上海矣将来闽广铁路接续则天下皆将由内地往来天津上海将无问津者凡今洋人海上之利权皆取而自有之洋人亦将畏我矣夺洋人之利大利二也漕运盖数千年矣久则弊日甚无以革之收漕则有淋尖踢斛飞笆走挡搀和之弊又有书吏官绅包揽抑勒之害转运则有运军船户搀杂盗卖夹带恣横之害以三石通一乃能以经岁达京师犹有潮湿霉变之患近改海运然一遇有警即同扼吭尤不可恃且又有津通设仓置吏转般之劳焉若清江至京师一千九百里若有铁路半日可达铁路货车每辆可容米数百石每一机车带四十辆容数万石今漕米仅百余万石以机车运之二十日讫事矣直达京师事简期速不患霉变无过坝设闸浚河修船之劳无运军船户之弊南北设一坐粮郎中督理已足千古漕运之弊一扫而空漕运之溢羡无穷黄河亦因之易治绝漕运之弊其利三也天下无事则我以铁路通商阜工垦地课吏脱天津有警则我调募四方一二日间天下兵炮云集都下津通既无铁路须二日乃能至京是引天下为禁而斥津沽为远边人心既安盘石益固若将来各省铁路俱接但重扼长江之口内地可互相救应电线朝飞铁骑夕至有首尾俱应之势无备多则弱之患血脉贯注呼吸灵捷举天下有使臂运掌之形焉远海道之防其利四也天下富庶俱在南方北边倚以为食但涂路绵隔其气不通百货之运维难人士之游不易农田殊利工技殊习风俗绝若鸿沟若设铁路于清江南北人士更来游络绎都下驰驱四方可广见闻通语言一风气商贾飞屯而泉流农工变业而交益才艺渐多货币日羡通南北之气大利五也北方之民穷困极矣水利不开地利不辟农工并困得食殊艰昔山陜之旱民死十八九米运难至遂至饥仆若有铁路燕齐之间可渐繁盛所过郡县数十车骡转运商贾骈阗销流既多农利愈辟渐可使地无余利室有余藏保定济南先通铁路晋豫秦陇次第开拓则北方可复富富藏于民何求不得开燕齐之利大利六也所谓无三害何也自京师至清江凡十八站皆为官道荡荡宽平不待购田为路则无抑买田亩之害十八站中民居稀少庐墓无多若依旧道绝无有即铁路稍有引直其遇庐墓亦少可无破坏庐墓之害南北经过州县无数商贾如织负贩繁盛车骡驳载用者弥众沿途用看路之兵种树之人负担之夫无有量数谋生益易更无舟车失业之害其大利如此其无害如彼臣伏料海军大臣硕谋远识欲将铁路次第推行必知清江浦铁路之善特以工大有待而通州路近工小易成先为倡导耳然通州铁路实有大害待悔而毁徒费无益似不如改筑于清江浦虽道里稍长臣以为经费亦不难筹也以驿计之京师至清江凡一千九百五十里若设铁路以中引直约一千七百五十里耳查天津至阎庄铁路一百七十五里用银一百三十万两则十倍其里需银一千三百万两而津沽铁路须买民田依今亩给官价六两积算一千七百五十里买地少者亦应数千顷又有迁民庐墓补还价银计需银三百万两清江官道无买地迁民之费计可省三百万两除黄河接之以船自余王道平平绝无山川可无穿山筑桥之劳费即略须买地取直用人得宜计千万无不办矣千万虽巨易筹者四焉

一筹于漕运我　朝漕额三百余万石每石有正耗轻齐易米折银席米板竹官军行月粮钱赠贴随漕钱米白粮耗米经费之耗羡又粮船数千每船有新造岁修津贴带运加给雇募优恤回空之杂费又有浚河筑坝守闸屯田之工程自运河抵通有起卸过坝过闸负运之价有总漕监兑押运领运催趱及所军丁及通州漕督粮厅仓吏兵差之禄饷规费近行海运费虽大减然官吏军民百数十万人寝穴于是正费中饱岁殆千万民苦漕白久矣昔道光时陆建瀛曾奏请全漕改折昔稍窒碍今大可行臣愚以为有铁路则漕改折便照顺治十八年　世祖章皇帝例凡漕折所有耗羡名目一律并折令州县与地丁同征移解漕臣在淮扬间采买二百余万石运以铁路直输京仓酌留军以巡铁路所有仓漕官吏兵丁量行裁撤运河修闸筑坝造船屯田之费悉省粮船数千率可变卖南方米石率银数钱漕运一切岁费不过二百万每石带耗约折三两又除官吏兵丁中饱之费岁可溢帑数百万以漕折二三年之溢足修清江铁路之费矣此后漕折溢银并可推行铁路于各省国家可长有其利其二筹于淮安关瓜洲税清江既有铁路南北万货坌集税必大嬴又有马头之出息岁计可溢百万其三筹于路息铁路为中国创举天下管枢南北正道又夺洋人轮船之利出息必大溢亦可百万其四筹于信局设信局于京师清江分递各省苟非官局不得递信可溢十数万铁路两旁可种果木募商承之可得十数万凡此四者其始可归筑路之借其后可推铁路于天下不患费之遽绌也今筹于借国家可有利若以为不便则招商承办大利所在踊跃奔赴即以津沽铁路章程推行之派廉勤大臣督勘估办分路并筑约自淮安至滕县为一段自滕县至德州为一段自德州至京师为一段三年工讫大利可兴矣抑犹有虑者凡民间举事费省而工坚官中举事弊多而费巨所以然者凡为官则讲礼制即使其人无他而假手胥吏奴隶有中饱之弊供应夫马铺垫有滥支之弊此所以多工减料也况无耻贪诡之徒钻营得差借巨工为侵吞固也闻上海善士有施则敬严作霖等数十人好行其德日以赈恤灾民为事十余年来直省水旱频仍乐施不倦士庶信之山东抚张曜经调严作霖修河若饬督修大臣饬施则敬严作霖等开局分修妥议章程躬为督筑其工料必坚而费省必无扣之弊其益不少臣愚一得之见是否有当伏候　皇太后　皇上圣鉴谨　奏

　　铁路条陈　　　　　　　　　　　　　　　　　　　
容闳

一变通招股　查津芦早已兴工芦汉亦经集议分招华股严屏洋商杜渐防微诚非无见职道亦何敢冒昧建言显违成议惟当今时势万难守常各处所招华股有无洋款姑不必论窃恐缓不济急芦汉尚未办竣而畿东要地滇南边境均有越俎代谋之患职道所以踌躇四顾而窃欲变通办理借力于美也盖美与我素无嫌隙今借其商人之财力而权自我操无庸照会政府他国断不过问从前美国筑路亦听欧商集股并无域外之分嫌疑之见通力合作实为权变办法如蒙俯准职道当与美商纠集公司订定章程所有畿东滇南川广芦汉苏杭淞沪等处同时并筑且建双轨阔以四尺八寸半为度如有华商愿出资本并归公司合办边境之瘠内地之肥获利多寡通盘合计不出五年万一勘路需时多延一二年应由公司尽力筹办再行定准一律筑成似此光明简易较之他项办法利弊迟速相去远矣

一定印借券　银行章程职道已请印借券惟俟银行屋宇落成购买机器在京自印又非年余不可今欲迅速开筑不费丝毫官帑自宜先印铁路借券写定华文载明本利绘就图式派员至美国定印若干纸呈交户部编号盖印随时请发酌定筑路用款若干请先发借券若干以后陆续再发各处工竣方行截止以纸币代现银无论数千万皆可陆续集成该券定限三十年与公司定约年限愈少愈妙而利息须通盘筹划倘不敷匀摊或再宽限十年俟订约时再行酌定周息五厘每年付息及到期还本均在铁路获利项内开销当初办时尚未获利由公司垫付息银统俟铁路获利后提还不必另筹官款亦无庸以别项作抵借券限满收回之后铁路全行归官此为筑路第一善策

