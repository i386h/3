<!-- { "loadSidebar": true } -->
外史氏曰余观周秦间儒者动辄曰孔墨曰儒墨以昌黎大儒推尊孟氏谓不在禹下而亦有孔必用墨墨必用孔之言窃意墨子之说必有以鼓动天下之人使之尊信者今观于泰西之教而乃知之矣余考泰西之学其源出于墨子其谓人人有自主权利则墨子之尚同也其谓爱汝邻如己则墨子之兼爱也其谓独尊上帝保汝灵魂则墨子之尊天明鬼也至于机器之精攻守之能则墨子备攻备突削鸢能飞之绪余也而格致之学无不引其端于墨子经上下篇当孟子时天下之言半归于墨而其教衍而为七门人邓陵禽猾之徒且蔓延于天下其入于泰西源流虽不可考而泰西之贤智推衍其说至于今日而地球万国行墨之道者十居其七距之辟之于二千余岁之前逮今而骎骎有东来之意呜呼何其奇也余足未至欧洲又不通其言语文字末由考其详顾余闻东西之人盛称泰西者莫不曰其国大政事大征伐皆举国会议询谋佥同而后行其荐贤授能拜爵叙官皆以公选其君臣上下无疾苦不达之隐无壅遏不宣之情其人皆乐善好施若医院若义学若孤独园林立于国中其器用也务以巧便胜其学问也实事求是日进而不已其君子小人皆敬上帝怵祸福其法律详而必行其武备修而不轻言战余初不知其操何术致此今而知为用墨之效也余读墨子诸篇每引尧舜禹汤之事以证其说其说之善者容亦有合于吾儒而独其立教之要旨专在于尚同兼爱则大异彼谓等天下而同之撽遂万物而利之天下之人喜人人得自伸其权自谋其利故便其说之行而乐趋之交相爱则交相利苟利于众则同力合作故事易举无所甚亲于父兄无所甚厚于子孙故推其爱于一国而君臣上下无所差别相维相系而民气易固学问则相长也工巧则相示也故互相观摩互相竞争而技艺日新而又虑其以同裨同无所统而易于争乱也故称天以临之使人人知所敬而不敢肆由是而教诫修焉明法以范之立义以制之使人人知所循而不敢逞讲武以防之使人人有所惮而不敢犯由是而政令肃焉由是而武备修焉彼欲行其尚同兼爱之说而精详如此行之者其效又如此胥天下而靡然从之固无足怪然吾以为其流弊不可胜言也推尚同之说则谓君民同权父子同权矣推兼爱之说则谓父母兄弟同于路人矣天下之不能无尊卑无亲疏无上下天理之当然人情之极则也圣人者知其然而序以别之所以已乱也今必欲强不可同不能兼者兼而同之是启争召乱之道耳幸而今日泰西各国物力尚丰民气尚朴其人尚能自爱又恃其法令之明武备之修犹足以维持不败浸假而物力稍绌民气日嚣彼以无统一无差等之民各出其争权贪利之心佐以狠好武之习纷然其竞起天之不畏法之不修义之不讲卒之尚同而不能强同兼爱而无所用爱必推而至于极分裂极残暴而后已执尚同兼爱以责人必有欲行均贫富均贵贱均劳逸之说者吾观欧罗巴诸国不百年必大乱当其乱则视君如奕棋视亲如赘旒而每一交锋蔓延数十年伏尸百万流血千里更有视人命如草芥者岂人性殊哉亦其教有以使之然也前夫今日争乱之事吾已见之矣后乎今日无道以救之吾未知其争乱之所底止也然则韩子之用墨举其善而言之也孟子之辟墨举其弊而言之也日本之学术先儒而后墨余故总论其利弊如此作学术志一汉学二西学三文字四学制

　　日本学术志后序一　　　　　　　　　　　　　
黄遵宪

外史氏曰日本之习汉学萌于魏盛于唐中衰于宋元复起于明季迨乎近日几废而又将兴自王段博士接踵而来于是有论语五经而人始识字隋唐遣使冠相望于是习文章辞赋而君相上下始重文惟中间佛教盛行武门迭起士夫从事金革不知有儒汉学一之延仅赖浮屠氏得以不坠而迨德川氏兴投戈讲艺藤林诸人卓然崛起于是有为程朱学者有为陆王学者有为韩柳之文王李之诗者益彬彬称极盛焉夫日本之传汉学也如此其久其习汉学也如此其盛而今日顾几几欲废之则以所得者不过无用之汉学刍狗焉耳糟粕焉耳于先王经世之本圣人修身之要未尝用之亦未尝习之也自唐以来唯习诗文自明以来兼及语录夫辞章之末艺心性之空谈皆儒者末流之失其去道本不可以道里计而日本之学者乃唯此是求千余年来岂谓无一人焉欲举修齐治平之道见之施行者而以武门窃权仕者世禄之故朝廷终不能起儒者于草莽破格而用之儒者自知其无用亦唯穷而在下者区区掇拾而逐其末举国之人以读书者少奉为难能可贵而儒者以少为贵遂益高自位置峻立崖岸诩诩然夸异于人曰吾通汉学而究其拘迂泥古浮华鲜实卒归于空谈无补有识之士固既心焉鄙之一旦有事终不能驱此辈清流使之诵经以避贼执笔以却敌复见夫西人之枪如此轮舶如此闻其国富强又如此则益以汉学者流为支离无足用于是有废之之心其几废也夫亦彼习汉学者有以招之也虽然坐井观天曰天小者非天小也彼徒见日本之学者亦遂疑汉学不过尔尔至使狂吠之士诋諆狎侮以儒为戏甚且以仁义道德为迂以尧舜孔孟为狭隘而孝经论语举束高阁其见小不足与较吾哀夫功利浮诈之习中于人心未知迁流所至也且即以日本汉学论亦未尝无用也今朝野上下通行之文何一非汉字其平假名片假名何一不自汉文来传之千余年行之通国既如布帛菽粟之不可一日离即使深恶痛绝固万万无废理又辞章之末艺心性之空谈在汉学固无用而日本学者正赖习辞章讲心性之故耳濡目染得知大义尊王攘夷之论起天下之士一倡百和卒以成明治中兴之功则已明明收汉学之矣安在其无用也耶此其事当路诸公宜若未忘吾是以知汉学之必将再兴也方今西学盛行然不通汉学者至不能译其文年来都鄙诸黉争聘汉学者为之师而文人学士亦不如前此无进身之阶汉学之兴不指日可待乎吾愿日本之治汉学者益骛其远大者以待时用可也

　　日本学术志后序二　　　　　　　　　　　　　
黄遵宪

外史氏曰以余讨论西法其立教源于墨子吾既详言之矣而其用法类乎申韩其设官类乎周礼其行政类乎管子者十七八若夫一切格致之学散见于周秦诸书者尤多余考泰西之学墨翟之学也尚同兼爱明鬼事天即耶稣十诫所谓敬事天主爱人如己他如化征易若为鹑五合水火土离然铄金腐水离木同重体合类异二体不合不类此化学之祖也均发均县轻重而发绝不均也均其绝也莫绝此重学之祖也一少于二而多于五说在重非半弗着斤着斤倍二尺余尺去其一圜一中同长方柱隅四讙圆规写殳方柱见股重其前弦其股法意规圆三此算学之祖也临鉴立景二光夹一光足被下光故成景于上首被上光故成景于下鉴近中则所鉴大远中则所鉴小此光学之祖也皆着经上下篇墨子又有备攻备突备梯诸篇韩非子吕氏春秋备言墨翟之技削鸢能飞非机器攻战所自来乎又如大戴礼曾子曰如诚天圆而地方则是四角之不掩也周髀注地旁沱四隤形如覆盘素问地在天之中大气举之易干凿度坤母运轴苍颉行地日云一度风轮扶之书考灵曜地恒动不止而人不知春秋元命苞地右转以迎天[河](地)图括地象地右动起于毕非所谓地球浑圆天静地动乎亢仓子曰蜕地谓之水蜕水谓之气关尹子曰石击石生光雷电缘气而生可以为之淮南子曰黄埃青曾赤丹白礜元砥历岁生澒其泉之埃上为云阴阳相薄为雷激扬为电上者就下流水就通而入于海炼土生木炼木生火炼火生云炼云生水炼水反土中国之言电气者又详矣机器之作后汉书张衡作候风地动仪施关发机有八龙衔丸地动则振龙发机吐丸而蟾蜍衔之元史顺帝所造宫漏有玉女捧时刻筹时至则浮水上左右二金甲神一悬钟一悬钲夜则神人按更而击奇巧殆出西人上若黄帝既为指南车诸葛公既为木牛流马杨么既为轮舟固众所知者相土宜辨人体穷物性西儒之绝学然见于大戴礼管子淮南子抱朴子及史家方伎之传子部艺术之类且不胜引至天文算法本周髀天之学彼国谈几何者译称借根方为东来法火器之精得于普鲁斯人为元将部下卒彼亦具述源流近同文馆丁韪良说雷气道本于磁石引针琥珀拾芥凡彼之精微皆不能出吾书也

中土开国最先数千年前环四海而居者类皆蛮夷戎狄鹑居蛾伏混沌芒昧而吾中土既圣智辈出凡所以厚生利用者固已无不备其时儒者能通天地人农夫戍卒能知天文工执艺事得与坐而论道者居六职之一西人之学未有能出吾书之范围者也西人每谓中土泥古不变吾独以为变古太骤三代以还一坏于秦之焚书再坏于魏晋之清谈三坏于宋明之性命至诋工艺之末为卑无足道而古人之实学益荒矣　大清龙兴　圣祖崛起以大公无外之心用南怀仁汤若望为台官使定时宪经生之兼治数学者类多融贯中西阐竭幽隐其精微之见于吾书者皆无不乐用其长特憾其时西人艺术犹未美备不获博采而广用之耳百年以来西国日益强学日益盛若轮舶若电线日出奇无穷譬之家有秘方再传而失于邻人久而所在或不惮千金以购还之今轮舶往来目击其精能如此切实如此正当考求古制参取新法藉其推阐之妙以收古人制器利用之助乃不考夫所由来恶其异类而并弃之反以通其艺为辱效其法为耻何其隘也夫弓矢不可敌大桨橹不可敌轮舶恶西法者亦当知之特未知今日时势之不同古人用夏变夷之说深入于中诚恐一学西法有如日本之改正朔易服色殊器械以从之者故鳃鳃然过虑欲并其善者而亦弃之固亦未始非爱国之心顾以我先王之道德涵濡于人者至久本朝之恩泽维系于人者至深所谓天不变道亦不变终不至尽弃所学而学他人彼西人以器用之巧艺术之精资以务财训农资以通商惠工资以练兵遂得纵横倔强于四海之中天下势所不敌者往往理反为之屈我不能与之争雄彼挟其所长日以欺侮我凌逼我终不能有簪笔雍容坐而论道之日则思所以扞卫吾道者正不得不藉资于兵法以为之辅以中土之才智迟之数年即当远驾其上内则追三代之隆外则居万国之上吾一为之而收效无穷矣曾是一惭之不忍而低首下心沁沁睍睍为民吏羞乎且器用之物原不必自为而后用之泰西诸国以互相师法而臻于日盛固无论矣日本蕞尔国耳年来发愤自强观其学校分门别类亦骎骎乎有富强之势则即谓格致之学非我所固有尚当降心以相从古人之说明明具在不耻术之失其传他人之能发明吾术者反恶而拒之指为他人之学以效之法之为可耻既不达事变之甚抑亦数典而忘古人之实学　本朝之掌故也已

　　日本学术志后序三　　　　　　　　　　　　　
黄遵宪

