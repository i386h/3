<!-- { "loadSidebar": true } -->
但是欲考五洲之习俗则各国语言文字不同政教风尚不同依之则奴虏焉违之则兵乱焉依违两难则莫若自主欲谋自主则莫如浚民之智欲浚民智则莫如考本国习尚之变端形容以详告之吾请举中国獘习以为天下告则有三焉一曰婚配乱婚配之乱有三端一端在同宗媾合其生不昌人生而有父有母父之党则伯叔兄弟姑姊妹母之党则外祖父母舅姨表兄弟姊妹皆吾身之同气也父之党一母之党一吾身之党一由三党而分之有九党焉再由九党而分之则有二十七党焉由二十七党而分之有八十一党焉如是则吾同气积百十年而一省之中无不弥满焉矣今中国以山川之阻气习之异祇能苟简从事有以中外表为婚者有以疏属戚为婚者是数传以后皆是一父母所传之兄弟姊妹相婚合矣据格物公理同类不爱异类相爱故植物必异本接合而结果动物必异气相交而成种原质必挤同质引他质而化合古圣人同姓为婚之禁亦以此也今中国之人大半同类相合违天生之公理夫人世之生机而于是陋习之相沿私己之相学浸至不爱同种不知大化其故一也二端为嗜欲不遂世宙生物金石有色可悦目制为器可悦耳可利用而无生动之趣也草木有色可悦目有香可悦鼻而无语言动作之通情达意也鸟兽声色之悦已便人矣而气血之感大异不足以相亲爱也至于男女之交则观听尝摩五觉之用靡不交畅然人人脑体不同即知觉各异故视色闻声尝味闻臭摩体其觉感之等级各异人之见地万难同者以此之故惟其不同故天然之理必使男女自相悦合方遂其欲今中国严男女之别闭知觉之路祗以父母之命媒妁之言挟尊等之权力以使强合而无如其觉感之不协也于是夫妇之道苦而淫风以盛其故二也一端因多纳姬侍天生人物祗以一雌一雄相配故二女同居大易戒之一后三夫人九嫔二十七世妇八十一御妻皆伪歆新莽之假托后人不察以为圣教不禁于是有狎妓生子者有纳婢生子者夫妓与婢非其人尽无良也然而大都习于淫侈习于卑末或血质受毒或体质变粗上等之人一与配合则精虫不得其养而改易体积体积一变即举动大别故尝有世族之后名人之子一再传而凌替不振者予细察其人大都性情乖张卑狭人以为积之报而孰知为体质改变所致也其故三也一曰体质坏亦有三端二端属于胎元一端属于师教其属于胎元者淫荡风行血质变毒其祸自父贻之起居卑苦闻见促狭不知污秽不喜声光不明计数不知污秽大则酿疫害人小则血汁结病不喜声光则善言不能动听观象察理不能精审不明计数则固陋自安顽钝自乐私便自锢其害天下人之祖父传之结脑气病于血体本质日弱精虫自琐其故一也一则妇学不明上者筐箧琐屑以尽职中者佞神拜佛以求护下者淫饰冶容以献蛊不知淫饰冶容皆病之媒也脂粉涂泽轻损皮肤重毒血液足则腿骨变细脊肌变薄而松子宫带变窄而浊束腰则胯骨交骨变窄子宫受伤此自害其体者也其佞神求佛者由于学识不足生活之理一无可解于尊嫜之压持夫之二三妯娌小姑之不洽自主之权万难求伸于是冀冥冥之护佑意念所结成为形象故贵家子弟往往多福神古佛之容贫寒儿女多愁惨之状恶鬼狞神之态中国人形千百状之由胥以此也至于箧衍琐屑之害人者或劳顿而损气血或起居不适而眼帘闻筋改变或暗伤中病而留贻传种或积念偏嗜而子孙误衍种种獘习其沿于母胎者又一端也至于师教中国无一可者文字之不便用古籍之费研解教授之不合法笞朴之损肢体呵骂之丧廉习俗传闻之误智识不可枚举皆令人脑气受病知觉日短人才之不振诸废之不兴皆由于是也此又其一也一曰风教陋风教之陋自君权一尊积威压制而人人失自主之权与自便之利始而于是词章之幻想绮词误人心智其病一经生琐屑考据挟持自尊误人遵循其病二理学以名义束人助君主虐焰以致诸利网尽智识蔽极外祸日深种人莫保其病三有此三病而于是化理不明物利不尽本族不立犹扬波助澜以求其复兴是谓以瞽导瞽以毒种毒坐致立毙非徒无益而又害之此又其一端也

然则欲保种如何曰中国至今日凡固有之利权人种必不能自保也不独不能自保即使改正易服求人保之而亦不能得保也瓜剖豆分之局不出五年四百兆生民之命悬在旦夕而为之谋者尚未得切实施行之善法为之何哉余积思乍悟得一保种之法愿告同志则游历会是也游历会之事分为三大纲一纲为游历内外地外地游历曰取法曰求助内地游历曰考俗曰求才总之曰兴利曰扬名此一纲也二纲为立学立学之要曰联教曰立会曰化女曰劝工曰导学曰植才此二纲也三纲为成效成效之见曰物利会曰保险会曰避难会曰辟新地留种会此三纲也其命意在瓜分之局自我开不落人手一要也他人辟地而我族能与之连合齐同免其异视挟制二要也为天下助弱锄强能保人亦能自保三要也时事日急得助良难舍此善法他无可图有志之士其尚闻风兴起哉

然则为此游历何益曰人在中国或追求古初如何或逆料将来何似皆不计目前生命难保目前生命之难保由于事业之不兴事业之不兴由于本国物产之不王物产之不王由于考察无人生利无法设有游历之人则可考求各地物产或宜农牧或须矿材物材既悉可事制造制造须工人皆得养其身矣再由游者敦劝改习向学则民生智虑日开不乱而强不争而富矣则此会以保护平民生命为主者也至于人之有家财者以为我能积钱何忧冻馁不知此大左也瓜分之局不出五年西国钱皆金制铜银辅之今中国初有银币尚不畅行一旦利权归于人手即币制立更尔存制钱与生银动遭市价折阅本之不保何有于利即曰外人无强之事然必不保护中人一旦大变饥寒之盗蜂起以中人中人必有之事尔时国家不顾其人外人不保其累田庐灰烬赀财无存又不能保也逃至外洋租界乎内变既起外人办防尔既居于租界以内即其属地流民苛捐交商易不通坐受困累又难自保也如存西国银行也固较稳矣然银行者向系以人之存借人生利归利存主而嬴其余利者也一旦事变既起外人必争抄存迁避他去银行所忌最在抄挤周转一滞即可倒闭故存款又足恃而不足恃也乎以中人之财供外人生利之用则中人祗守死利而他人得活利亦失计之甚也然则欲自保奈何曰欲求保富须知生利之法生利之法何在广考本国物材以工艺保其本富则国亡人存人亡我存国乱人治人乱我治无不永存之理也此游历会之设又为我族富人保全赀命为主也贫富交养以相保彼此改习向学以图存其国不自主者未之有也呜呼危在旦夕命在人手焉梦梦何能救药此有心人所为我族椎心流涕而难已者不然五年以后吾言可又岂久哉又岂久哉


　
