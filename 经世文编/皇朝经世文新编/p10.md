<!-- { "loadSidebar": true } -->
夫以不更化则危亡之急如此能更化则强盛之效如彼言之岂不易哉请以土耳其日本言之土耳其为回教大国襟带两洲地五千里非洲二十余国皆其属藩陆师天下第一水师天下第三以不更化之故两辱于俄其属地布加利牙罗马尼亚门的内哥塞尔维亚皆叛而自立于是俄割其黑海波斯割其科托奥割其波森利牙赫次戈伟也纳英割其毛鲁塌希腊割其白海六大国废其君而柄其政为之开议院筑铁路于是土不国矣其它守旧之国扫灭已尽惟余我及波斯暹罗耳以缅甸之大我累用兵而不得者英人旬日而举之其得失可以鉴矣日本蕞尔三岛土地人民不能当中国之十一近者其酋睦仁与其相三条实美改纪其政国日富强乃能灭我琉球割我辽台以土之大不更化则削弱如此以日之小能更化则骤强如彼岂非明效大验哉况中国地方二万里之大人民四万万之多物产二十六万种之富加以先圣义理入人之深　祖宗德泽在人之厚下知忠义而无异心上有全权而无掣肘此地球各国之所无而泰西诸国之所羡慕者也以　皇上之明居莫强之势有独揽之权不欲自强则已耳若　皇上真欲自强则孔子所谓欲仁仁至孟子所谓王犹反手盖惟中国之势为然然数千年之旧说易为所牵数百年之积习易为所滞非常之原黎民所惧吐下之方庸医不投苟非有雷霆霹雳之气不能成造立天地之功故非天下之至强不能扫除也后有猛虎则懦夫可以跳涧溪室遭大火则吝夫不复惜什器惟知之极明者行之自极勇然非天下之至明不能洞见也　皇上真有发强刚毅之心真知灼见之学扫除更张再立堂构自有不能已者故愿　皇上先讲明之则余事不足为也若犹更化不力必是讲明未至以为旧习可安不必更张太甚是虽有起死之方无救庸医之误矣窃观今日经此创巨痛深之后未闻卧薪尝胆之谋有兵事则惶死纷纭既议和则因循敷衍　皇上有自强求治之心而未闻求言求才之事上下隔绝未闻纡尊降贵以通下情泄沓苟安未闻震动激励以易风俗大小上下未闻日夜会合谋议自强之举大臣宰执复徇薄书期会往来饮食之文割地未定借未得仇耻已忘愤心已释过此益可知矣麻木不仁饮迷熟睡刺之不知痛药之不能入诚扁鹊所望而却走也若谓待辽台事毕乃议改图则今日割地之举皆由昔者泄沓之为不亟图内治而待命他人天下甚大事变日生撤兵既难教案旋起土司未划回乱继生何日是从容为政时哉方今求治虽救火追亡犹虑不及而佩玉鸣珂雅步于覆屋危墙之下岂有当乎庸医模棱足以杀人庸人因循足以误国故敢谓　廷议变法积习难忘风雨既至终必倾坠者此也夫斟酌补苴岂不甚善而职必谓非扫除更张终无补益者何哉试以一二事言之如今日所大患者贫弱也救贫莫如开矿制造通商救弱莫如练兵选将购械人所共知也而科举不改积重如故人孰肯舍所荣而趋所贱哉著书制器办工寻地之荣途不开则智学不出故欲开矿则通矿学者无其人募制造则创新制者无其器讲通商则通商学者无其业有所欲作必拱手以待外夷故有地宝而不能取有人巧而不能用以此求富安可致哉

乡塾童学读史识字测算绘图天文地理光电化重声汽之学校不设则根柢不立驱垂老乞丐者为兵而欲其识字绘图测表燃炮必不可得则兵不如人选悍夫勇士者为将而欲其读史知兵测天绘地必不可得则将不如人购外夷开官厂以为船炮枪械而欲其新式巧制必不可得则船炮枪械必不如人故凡有战衅必败绩以摇国家有兵而不可用有械而不可恃以此求强安可致哉假如知开矿制造通商练兵选将购械之不能骤求矣于是稍改科举而以荣途励著书制器寻地办工之人大增学校而令乡塾通读史识字测算绘图天文地理光电化重声汽之学亦可谓能变通矣然外国凡讲一学必集众力以成之固为集思广益观善相摩亦以购书购器动费巨万非众擎则不举故考天文则有天文之会凡言天文者皆聚焉筑观象之台购浑天之器美人贺旦购天文镜费七十万金此岂一人能为哉考地理则有地理之会凡言地理者皆聚焉英国阿侯为亚洲地理会首醵金派人游历我亚洲自东土耳其波斯回部西伯利部及我国蒙古西藏测量绘图穷幽极险我云南细图英人道光二十五年已绘之西藏细图光绪二年已绘之蒙古漠河金矿之山前年俄人已绘有细图到天津他如法人派流丕探滇越之地而即收越南帕特耳忒游暹罗考湄江之源而即割暹罗湄江东岸近俄英之强入漠河青海川藏测绘者不可胜数既屡见疆臣奏报以为大患岂知皆其地理会中人为之非国家所派者也特国家为之保护遂收辟地万里之殊功其它言矿学有矿学之会言农学有农学之会言商学有商学之会言史学有史学之会即今教案迭见天下苦之亦皆其教会所派之人并非出于国命不过为之保护耳而教民诇察敌情即以大赖其力故泰西国势之强皆藉民会之故盖政府之精神有限不能事事研精民会则专门讲求故能事事新辟其入会之人自后妃太子亲王大臣咸预焉前者俄后亲入医会比者日本之后入救人会皆降至尊而讲末业如中国天子躬耕后夫人亲蚕之义以资鼓励故举国风从学业之精制造之新寔由于此孔子曰百工居肆以成其事君子居学以致其道又曰以文会友孔子养徒三千孟子后车数十唐太学生万人宋朱子陆九渊讲学数千人明徐阶讲学会者八千皆治化极盛绝无流弊至汉明之季主持清议此乃权奸之不利而国家之大利也明季贰臣入仕　国朝畏人议之故严其禁今非其时岂可复缘其误然上不为倡下不敢作会若不开则学亦不成然学会虽开矣而学至精微事至繁重谁为考授谁为兴举乡里纤悉势必责成于县令而县令上有层累之督抚司道本府以临之则控制殊甚下惟杂流之典史巡检胥差以佐之则辅理无人任之极轻捐纳军功亦可得待之极贱抱道怀德不肯为甚至冗员千数望差如岁廉耻衰贸才识庸鄙以此而欲其开新学鼓舞人士大劝农工兴启利源岂可得哉故周则百里封侯直达天子汉以太守领令下逮小民层级既寡宣治较易近者日本之变制也以县直隶国主而亲王出为知县故下情无不达而举事无不行吾土地辽知县太多纵不能如日本直隶国家亦当如汉制领以巡抚崇其品秩任以从臣上汰藩臬道府之冗员下增六曹三老之乡秩计月选不过数人简拔何劳签部清流向上易于自爱奏报直达乃可举事

若明知冗员而不能更革是虽有良法而无自推行其余文书繁密之当删卿寺冗闲之宜汰堂官数人之当并兼差数四之宜专吏胥之宜易用士人百官之宜终身专职必使尽去具文乃可施行实政若犹用明代牵掣之法必致贻政事丛脞之忧然一旦而尽革官制职有以知　朝议之未能也然令改易庶官立诸学矣而上下不交宿弊不去蠹在根本终难自强今之知县品秩甚卑所谓亲民者也而书吏千数人盘隔于内山野数百里辽隔于外小民有冤呼号莫达书差讹索堂署威严长跪问讯刑狱惨酷乃至有人命沈冤鬻子待质而经年不讯者若夫督抚之尊去民益远百县之地为事更积弊如山疾苦如海既已漫无省识安能发之奏章况一省一人一月数折闭塞甚矣何以为治枢臣位重事繁又复远嫌谢客　皇上九重深邃堂远廉高自外之枢臣内之奄寺外无得亲近况能议论小臣引　见仅望　清光大僚　召见乃问数语　天威俨穆于上匍匐拳跪于下屏气战栗心颜震播何以得人才而尽下情哉每日办事　召见枢臣限以数刻皆须了决伏跪屏气敬候　颜色未闻反复辨难甚少穷日集思天下甚大事变甚微　皇上虽圣岂无缺失而限时以言事拳跪以陈辞虽有才贤不能竭尽当此时变岂能宏济艰难哉夫以无益之虚文使人不能尽其才甚非计也古者三公坐而论道从容燕坐讲求经国故能措施晏如用成上治夫行以知为本高以下为基不讲论则有行而无知不燕坐则有高而无下冥行必蹶太高则危尊严既甚忌讳遂多上虽有好言之诚臣善为行意之媚乐作太平颂圣之词畏言危败乱贼之事故人才隔绝而不举积弊日深而不发至中国败坏之由外夷强盛之故非不深知寔不敢言昔黎庶昌奉使日本有所条陈但请亲王出游总署不敢代递其它关切　皇上之事皆知之而不言言之而不达达之而不动动之而不行　皇上虽天亶聪明皆为壅塞欲坐一室而知四海较中外而求自强其道无由夫天子所以为尊者威棱远憺四夷宾服德泽流溢海内乂安上播　祖宗之灵下庇生民之命盛德成功传于后世乃可尊耳若徒隔绝才贤威临臣下以不见不动为尊以忌讳壅塞为乐则近之有土地不守人民不保之患远之有徽钦蒙尘二世瓦解之祸人情安于所习蔽于所见而祸败一来悔无可及职曩言　皇上尊则尊矣寔则独立于上　皇上何乐此独尊良为此也夫使内示尊于奴隶而外受辱于强邻与内交泰于臣民而外扬威于四海孰得孰失不待　皇上之明无不能辨之者夫天地交则泰天地不交则否自然之理也历观自古开国之君皆与民相亲挽辂可以移驾止辇可以受言所以成一代之治也自古危败之君并与其臣相隔绝隋炀之畏闻盗贼万历之久不视朝所以致国祚之倾也伏读　太宗文皇帝圣训谓明主自视如天臣下隔绝是以致败我国上下相亲是以能强呜呼明室之所以亡我　朝之所以兴者尽在此矣孟子谓如耻之莫如师文王师文王大国五年小国七年必为政于天下盖文王之圣与国人交鹿鸣文王之诗也笙簧饮食以臣为宾故能成郅治流美至于今夫　太宗文皇帝我　朝之文王也窃愿　皇上师之纡尊降贵与臣民相亲而以明季太尊为戒天地既交万物萌动根本既净堂构自立百度昭举自强可致矣　皇上若深观时变稍降尊严职所欲言者有五焉

