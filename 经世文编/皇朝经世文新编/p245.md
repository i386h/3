<!-- { "loadSidebar": true } -->
外部知我中外同心合谋坚持不让甫稍就我范围然犹迭次翻腾屡易其说彼既重视野人山地不愿分割于是有就滇境东南让我稍展边界之说据称已与印督商定于孟定橄榄坡西南边外让我一地曰科干在南丁河与潞江中间盖即孟艮土司旧壤计七百五十英方里又自孟卯土司边外包括汉龙关在内作一直线东抵潞江麻栗坝之对岸止悉划归中国约八百英方里又有车里孟连土司孟连土司辖境甚广向隶云南版图近有新设镇边一厅系从孟连属境分出英人以两土司在曩昔尝入贡于缅并此一厅争为两属今亦愿以全权让我订定约章永不过问至滇西老界与野人山地毘连之处亦允我酌量展出其驻兵之昔董大寨虽未肯让归中国愿以穆雷江北现驻英兵之昔马归我南起坪陇峰北抵萨伯坪峰西逾南障而至新陌计三百英方里又自穆雷江以南既阳江以东有一地约计七八十英方里是彼于野人山地亦稍让矣其余均依滇省原图界线画分外部于三月二十三日行文照会前来臣适探知欧格讷与印督尚多方播煽欲阻成议事机呼吸变态万端此议虽未满臣初志不能不审势而量力见风而收帆曾经将此情形电请总理衙门进呈　御览总理衙门与云贵督臣之意亦谓于旧界有益无损属即商议条臣先行文外部订定大局惟腾越八关界址未清尚须理论外部请待印度所寄地图又值外部诸员避暑在外稍有停顿前据督臣王文韶电称汉龙关自前明已沦于缅天马关亦久为野人所占跨则八关仅存六关现经臣再三争论此二关亦可归中国又前年英兵所驻之汉董本在界线之中臣因其扼我形势逼处堪虞向彼力索外部亦愿退让以表格外睦谊刻下界务已竣商务本不似界务之繁重且已先将大意讲明无甚争论现正商订条计可克期蒇事矣臣窃惟数十年来西洋诸国竞知中国幅员辽阔又有不争远土之名一遇界务鲜不为耽耽之视若可听其蚕食者于是琉球越南缅甸以藩属而见吞香港晖春海参葳以边隅而被攘甚至有睨及朝鲜议及台湾者中国素守好大喜功之戒避开疆生事之嫌得之则曰犹获石田失之则曰不勤远顾石田弃而腴壤危矣远弛而近忧迫矣我视为荒土而让之彼一经营则荒土化为奥区以夺我利柄我见为瓯脱而忽之彼一布置则瓯脱变为重镇以逼我岩疆伺间蹈瑕永无底止岁朘月削后患何穷臣愚以为必择一二事以全力争持然后可以折狡谋而挽积习此次滇缅界务凭借　皇上[威](宠)灵始变前规稍展旧界实惟总理衙门之功总理衙门统筹全局假臣事权始终扶助谋议相同每有查询朝电夕报俾臣得远承指挥稍殚愚拙虽获地无多而裨益有五风示各国俾勿藐视一也隐备印度杜其窥伺二也保护土司免受诱胁三也扞卫滇边防彼勘进四也援公用法稍获明效五也有此五益臣始知曾纪泽所商展之界迄今时异势殊亦稍有窒碍之处盖南掌诸部近已尽归暹逻争之已觉不易而掸人各种惟康东土司最大其地与车里相彷佛英人欲据以遮隔法暹两国断不肯舍抑且离我边境较远控辖不易固不若今日之所展皆在近边也除俟条约拟议妥协再电达总理衙门并专疏详报外谨绘滇缅分界图一幅恭呈　圣鉴以黄红蓝三线分别旧界新界与英所欲占而退出之界所有商办滇缅界线西南两面均有展拓缘由理合恭折驰陈大概情形伏乞　皇上圣鉴训示谨　奏

　　滇缅分界通商事宜疏　　　　　　　　　　　　　　
薛福成

奏为滇缅分界通商亟应豫为筹备不使英国独占先着以免临时棘手恭折密陈仰祈　圣鉴事窃查伦敦使署接管卷内光绪十一年冬间英国印度派兵出境进据缅甸维时出使大臣曾纪泽承准总理各国事务衙门密电迭次与英外部会商初议立君存祀俾守十年一贡之例既不可得始议定由英驻缅大员按期遣使献仪物其界务商务两事则拟先定分界再筹通商盖因英人注意商务若分划边界偶有轇轕则办理通商诸多掣肘亏损无穷固不能不审其次第也英人自以骤辟缅甸全境所获已多是以有稍让中国展拓边界之说当时英外部侍郎克蕾曾称英廷愿将潞江以东之地自云南南界之外起南抵暹逻北界西滨潞江即洋图所谓萨尔温江东抵澜沧江下游其中北有南掌国南有掸人各种或留为属国或收为属地悉听中国之便曾纪泽转咨总理衙门亦云南掌本系入贡中华之国倘英人果将潞江以东让我似宜受之将掸人南掌均留为属国责其按期朝贡并将上邦之权明告天下方可防后患而固边圉等语曾纪泽又尝向英外部理论欲索八募之地八募盖即蛮暮之新街昔时蛮暮土司之地颇大后乃悉为缅甸所并其商货汇集之区谓之新街洋图译音则为八募距腾越边外百数十里在厄勒瓦谛江即大金沙江上游之东龙川江下游之北槟榔江下游之南向为滇缅通商巨镇英人以其为全缅菁华所萃靳而未许迨争论数次克蕾始云英廷已饬驻缅之英官勘一地以便允中国立埠且可在彼设关收税据参赞官马格理云八募虽不可得其东二三十里有旧八募城似肯让与中国日后贸易亦可臻繁盛且允将大金沙江为两国公之共江如此则形势与彼同之利益亦与彼分之其隐大局似尤较得潞东之地为胜曾纪泽以商办已有端绪因与外部互书节存卷暂停不议旋即交卸回华光绪十二年六月总理衙门与英使欧格讷议约五章第一条申明十年呈进方物之例第三条中缅边界应由中英两国派员会同勘定其边界通商事宜亦应另立专章等因在案臣窃绎总理衙门与英使订定之约章及曾纪泽与外部会商之节虽措辞详不同而大意仍相合盖外部所称愿让之地因立约时尚未勘定故以两国派员会勘一句括之此从前商办滇缅事务之大情形也溯自立约至今已越五年英人未尝催问我　国家亦暂置不理然臣近闻英廷正与暹罗勘办界务又屡次密派干员驰往滇缅交界查看情形(势)探询矿产并有创筑铁路路通接滇边之意议者咸知彼俟布置妥协必转以延搁已久为辞来相促迫势不能不骤允开办则彼从容而我仓猝彼谙练而我生疏彼措注已周而我进退失据临时竭蹶成算未操断无不受亏损之理就今日情势而论商务须从界务生根但使分界能协机宜则他日通商亦可少滋流弊夫审度利病随宜操纵固属总理衙门与勘界大臣之事然使明知彼族之有阴谋而缄默不言坐失事机则咎在使臣若欲先事豫筹查探边情又非责之疆吏不可惟是分界固非详查密访不能得其要领而其轻重缓急之大势则有可计议者大抵英人所称愿让潞东之地南北将及千里东西亦五六百里果能将南掌与掸人收为属国或列为瓯脱之地诚系绥边保小民之良图

惟查南掌即老挝之转音臣阅外洋最新图说似老挝已归属暹罗若徒受英人之虚惠而终不能有其地恐转为外人所窃笑倘因此别生枝节又非计之得者盖南掌掸人本各判为数小国分附缅甸暹罗似宜查明南掌入暹罗之外是否尚有自立之国以定受与不受其向附缅甸之掸人地实大于南掌稍能自立且素服中国之化若收为我属则普洱顺宁等府边徼皆可巩固矣至曾纪泽所索八募之地虽为英人所不肯舍其曾经默许之旧八募者亦可为通至大金沙江张本若将来竟不与争或争而不得臣窃有五虑焉夫天下事不进则退从前展拓边界之论非谓区区边界足增中国之大也臣闻乾隆年间缅甸恃强不靖吞灭滇边诸土司腾越八关之外形势不全西南一隅本多不甚清晰之界若我不求展出彼反将勘入一虑也我不于边外稍留余地彼必筑铁路直接滇边一遇有事动受要挟二虑也长江上源为小金沙江小金沙江最上之源由藏入滇距边甚近洋图即谓之扬子江我若进分大金沙江之利尚可使彼离边稍远万一仍守故界则彼窥知江源伊迩或寖图行船径入长江以争通商之利三虑也我稍展界则通商在缅境夫英人经营商埠最为长技而我在彼设关收税亦可与之俱旺我不展界则通商在滇境将来彼且来择租界设领事地方诸务究不能不受牵制四虑也我得大金沙江之利则迤西一路之铜可由轮船遵海北上运费当省倍蓰否则彼独据运货之利既入滇境窥知矿产之富或且渐生狡谋五虑也凡此五虑皆在意计之中臣又窃虑英人于此数年内壹意延宕待我相忘稍久乃催勘界或更遇事要求悉置前议节界于不顾且谋国之道莫患乎为敌所逆料中国素有不勤远之名外洋各国知之稔矣所以伺机而动迭起相乘[琉](疏)球灭而越南随之越南削而缅甸又随之今且骎骎议及朝鲜矣窃思英廷前议节彼料中国未必竟受而故以此相尝试固未可知我若出其不意据其前说力与相持或能因此稍展界务各国知中国办理此等事件与前不同亦可伐敌谋而收后效况彼所予即有不宜收者不妨明指之以为另索之符彼之意即有万难允者不妨故求之以得抵制之益盖边情不可不洞悉而旧议不可不重理拟请　敕下云贵督臣王文韶遴派妥员分途侦察如南掌之存亡掸人之强弱腾越关外之地势民风一一查询明确据实覆陈以备勘界时有所依据并请　皇上敕下微臣催问英国外部以勘界定期与分界办法一面即可相机辩论仍与总理衙门函电相闻务衷至当臣非不知英人性情坚韧当其骤得全缅喜出望外故许中国稍分其利今则事隔数年未尝不思毁弃前说然臣阅卷中节系英文参赞官马格里与英外部侍郎克蕾会议时为最多今幸二人均未更换彼或难遽翻异臣不过多费笔舌多縻日力以与之磋磨虽无速效断不致别有损碍抑或冀得寸得尺稍补涓埃臣因边疆得失动关紧要且此事为中外全局所系不敢不罄其愚忱谨摹绘缅滇交界及南掌掸人疆域全图恭呈　御览所有滇缅分界事宜亟应豫筹缘由理合恭折密陈伏乞　皇上圣鉴训示谨奏

　　中英续议滇缅界商务条约附
按光绪十二年中国与英使定约于北京嗣因缅甸为英所并因于二十年与英订立续议条后又以中国将江洪界内之地让与法人英人啧有烦言复于二十三年正月与中国订立附专条今将附先行印出而将二十年之约附于后

大清国　大英国　国家为续议附事今因英国不再索问中国于光绪二十一年五月二十八日与法国订立条约所让江洪界内之地致与二十年正月二十四日与英国订立之中缅条约相违彼此和商于原订条约内或增或改拟立附如左

第一条　今议定两国边界自北纬二十五度三十五分起由格林尼址东经九十八度十四分即北京西经十八度十六分之尖高山起随山脊而行向西南至瓦仑山尖即高良由此即至萨伯坪自萨伯坪起其顺分水山向西而行稍向南过式脱仑坪到纳门格坪其由此分西衣冈木萨两处而画直至大巴江然须俟就近查考后再定自大巴江至南太白江自南太白江至巴克乃江自此顺巴克乃江到该江源头大郎坪相近处由此顺大郎坪岭至畚辣希冈自畚辣希冈顺西南而行至列塞江顺列塞江至穆雷江分克同村及列塞村于两处自中画自此顺穆雷江至该江与既阳江相会处再顺既阳江至爱路坪顺南奔江即虹蚌河至太平江

