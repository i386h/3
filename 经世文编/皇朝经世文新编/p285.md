<!-- { "loadSidebar": true } -->
问泰西议院其制最古各国孰有孰无有者孰为优劣愿闻其详曰泰西之有议院自罗马始当中国周贞定王十五年时罗马因条律不公选十人公议国政事见前国会篇巴勒斯坦当汉宣帝五凤元年纪元前一百一年设议政五大会每会七十人迨纪元后八百余年法国泰甫帝大选议员一千一百五十一人春秋征集与之议国宪一千一百四十四年当宋高宗绍兴十四年意大利新立议会一千二百六十五年当宋度宗咸醇元年英国始定议院章程垂诸后世嗣兹而降议院大兴文明日启遂为千百年有国不易之宏纲惟俄土波斯至今尚无议院识者忧之曰压力重则拒力生热质凝则火山爆君权尊则民变速法奥前车民党覆辙乌可以不寒心哉薛叔耘之言曰西洋立国规模以议院为最良然如美国则民权太重法国则嚣之气太重其斟酌适中者惟英法两国之制斯固然矣然余征之各国议院之实不尽如所言何者美俗近纯不后于英法民虽悍不悍于路易十四拿破仑专制之时无已请言美制美议士院与元老绅董两院并重凡国邦郡邑诸政皆主于民邑皆有会议所公选会长主议择能书一人以书所议之事然后公举选士三四人以董邑政此意最近古乡老法法国政事亦专主于民议院分上下两院上院议绅三百人其七十五人专议国律终身不改其二百二十五人举由国之缙绅九年一易下院议绅五百三十四人举由齐民四年一易凡民十万举一人应举者必过年二十居籍无犯法者在官者不举凡政先交下议院议始关白上院上院曰可然后行其国之党三曰君党志复君权者曰民党志保民权者曰中党中立二党间无成见者三党遇事辙龃龉然以可否之多少定议亦卒无不办夫西国治化惟美为纯法自革命以来上下孳孳图自强视前此鲁意拿破仑在位时气象殊矣英德固称尽善然亦未尝无党英于宋度宗以前议政举由巴力门后判而二之凡世爵大者富者入上议院曰劳尔德士一曰比尔士小者贫者入下议院曰高门士上议员无常额曰王曰大教师曰公侯伯子男曰苏格兰世爵随时更易惟阿尔兰世爵任之终身凡上院谳狱皆以律师贤者充之下议院皆由民举举之数视地大小及民多寡或商务骤兴亦予多举凡政由下议院议妥关白上院允者十之七八议员无问早莫皆得见君主事无留滞政以党成其党二曰公曰保公党者因时变通保党者守旧勿坏二党视宰相新旧进退之一出一入循环无穷而国力剂于平德国议院少异英法上院即政府宰相为首部院各官佐之职在行政下院乃议院民之贤者为首民之才者佐之民议平允上院受成而已上院行政或不当下院得而驳诘俾士麦贤相也尝谍请下院稽核政府所行故德虽君权较重之国其于英美制度究不甚相远其议院会议节目详徐建寅德国议院章程位次详明雍雍就绪盛举哉奥意之制大同而民气俱类于法日本维新特于明治八年开元老院议长副长议官焉其党人林立浸染意法习气虽以伊藤博文之功未餍议院心挤之不遗余力论者谓议院有便有不便遇军国重事上下狐疑得一二言决之存亡呼吸间则众擎易举平时党人旅进旅退动即纷呶是其所短然五洲强弱盛衰之枢纽恒于议院觇之报馆书其伟论流布环球若血轮灌注周身脑筋知觉运动其百体无或窒滞君子于是乐观焉洴澼子曰有议院必有党有党必有公私固然其无足怪然诸国明许以党党亦明张其帜明异其途以待权衡于党之多少而可否之而事无弗举故西人党亦党不党亦党私亦党不私亦党中国自汉迄明讳私讳党讳而惎惎而轧轧而两败以孤其国何者君子之党往往蹶于小人之党小人巧营其党使人主不觉乃以党名倾君子君子俯首帖耳辗转牢阱获中供其一逞卒之小人又有小人之小人起相乘不至庙社邱墟不止痛乎西人之明目张胆主国是者施之中国则鼠伏狐媚以售其奸而豪杰之士怨彻九幽也治盗而薮盗惎党而宠党防民之术庸有幸焉洴澼子曰有党党有党国小人党党君子党国西人之以党植国者党国中人之畏党若螫者党党党党贼国贼义贼仁贼若法之世家俄之王党胜朝之魏客马阮党国国于党国于义国于仁国于若国会若议院若唐虞之二十二人三代之父老刍荛党党党国二党淆党不党国不国党党党国二党判国乃党乃不党乃义乃仁乃乃国是故国非党之患党其党之患书曰纣有亿兆夷人离心离德党不党于党党乃国于国书曰询谋佥同身其康强子孙其逢吉

　　政党论　　　　　　　　　　　　　
日人阙名附

君主专制黔首无力国家以愚其民为能不复使知政治为何物当是之时安有政党起兴哉及文明大进世运方转教化浃洽国民智慧渐起类能通晓治体而国家亦令国民与大政相与论议于是乎政党始兴盖必然之理也何则政党之与立宪政治犹如鸟有双翼非有立宪之政则政党不能兴若立宪之政无政党兴起亦犹鸟之无翼耳虽然天下何物称无得失夫人且无全德之君子岂独于政治冀有尽善尽美之制度哉意者治国平天下之要在计较其利害而当就利之较多者耳政党固有利而又未必无弊也然茍行立宪之政则政党必随以兴焉为经世家者须究其弊所在而收其善利以济宪政之美是为可贵耳试观彼上戴万乘之君下有二大政党或进则居政府或退则伏在草野一去一就相与接受政权转轴秉钧其滑如油不见有少阻国威日扬岂非英国立宪之政乎其国跨三百五十万方里之地域拥六千万之苍生分为合众共和二大政党四年一次选立总统上自全国之大权下至一村之行政所争之宗旨主义秩然不乱而国运骎骎有策驷马驱周道之观是非北美合众国之实情乎自帝政已废二十有五年于兹虽总统交代无有终极而其二大政党严立不变相与联成内阁整顿内政以严军备勇猛之风欲压邦睥睨一代为法国共和之政也英为一帝之国美法为二共和之国皆地球之雄邦文明之中枢也然观其所以能转大政理国务者未尝不因二大政党之力也由是观之政党与国运相关以增其进益而岂不伟哉又观德国政情其议会有小党分派聚讼纷纭无能统合政府与议会每不相协举国荡然不解立宪政治之运用如何政府行政不过纔藉铁血谓以铁器杀人流血野政策之余威德前皇与前相俾公鱼水相得而崛起称雄于一时盖谓当时之政也而弥补一时也夫不问时之古今不论洋之东西国家大权必在一人或数人之手以表发国家之意志又藉以得行己之意志苟分此大权赋与人民则必有政党从此兴起也盖政党者本欲藉手于国家之政治以宣发其志愿故同其意见者相与协力以出于一途约而言之政党者欲把握国家权力而遂行其志意故联合同人为一党也政党之本志欲主持国家之机轴一旦入座庙堂身秉国钧即其志满之秋然天下人心不同安能尽同其志天下之人又非欲悉向政局追逐也有才学教育等之异同故天下政论之所歧政党之分立盖为此也抑政党之立志虽在把握枢轴而其欲取而代焉之方公明正大如日月之光昭故其争政权也必先广示政纲于天下使国民知宗旨所在而后与天下同人相争于宙合也顾君主专制之世虽有朋党蟠结于朝未见有一政党于天下朋党者本小人之事每以阴险为手段在在牵制君主之肘以营利于其间偶有民人结作一党而反抗君主之权以强逼君主是革命党耳非我所谓政党也革命党本以颠覆政府为志其意盖谓自非出于此途必不能握得政权如俄国虚无党是也今夫有二国均采立宪之政而其一则颇妙于运用政权之授受一视乎政党之消长而未尝踰其则其一则小党分裂一离一合无有定势政府动辙与议会不相协是其故何也曰政府离合之法未得其宜也

试验诸欧美政党史凡国家大权藏在政府之机关谓立法行政二部皆由政党之人联合政府以燮理大政天下政党必分为二盖政党者必具有大宗旨又怀抱大经纶之策故一旦得志则入政府将施其经纶于天下也迨行其经纶之际凡与其所以为宗旨者无异焉则相率赞成之茍有与己异者则相与手而遯于荒野矣此二大政党本以其宗旨之大同气意相投至其细目则固不论也是以政坛唯有赤白二耳茍欲驱驰政坛者必须择居其一也如英国有自由保守二党美国有共和合众二党又法国有政府党在野党法国又有王党然非政党而为革命党也是也虽然国家未行政党内阁之制以政党一进一退联成内阁也独君主把持立法之大权则议会止有协赞权而已亦非有真政党也茍如此则其政党不过乌合而其所为亦未免类于儿戏然是非政党之罪乃政体之未尽善也德国下院尝有九党或曰保守或曰帝政或曰国民或曰进步或名某某皆以政府为中枢或离或合而政府巧于操纵此等诸党以贪茍安于一时会议小党愈众则政府愈利焉然议会有一大党与政府相抗则政府固危矣如法国拿破仑三世之时立法大权在君主之手而政坛小党林立曰右党曰右坚党曰中坚党曰左党曰左坚党除此等外尚有小党派甚多是等皆乌合为团故蛙鸣蝉噪唯增纷嚣而未能敌政府之力及帝政废而共和之政兴制法之权在立法部指议会往日之小党合为二党于是乎有政府在野二党并兴而宪政举矣抑政党之要本欲当国政之冲而行经纶于天下故不取空论空论洵足误国家之进运茍空论徒多不惟长其獘亦将不能收其利也由是观之如日本现情须不问其在朝与在野宜合成二大政党人以臻政党内阁是为可尚耳否则宪政之美恐不能冀也

　　强学会序　　　　　　　　　　　　　　　　　　　
康有为

