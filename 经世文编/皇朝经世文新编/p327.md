<!-- { "loadSidebar": true } -->
孔教有往教乎曰孔子友教四方其后子夏子贡澹台灭明子张辈或为诸侯师或率数百弟子讲学国往教也及战国时墨翟宋钘禽滑厘尹文子之流纷纷以为人为心强聒不舍此异端也而孟子亦由齐而梁而滕而宋薛往教也然则礼闻来学不闻往教之说其义褊乎曰此为治世言之者也古者户口少而材智之民多且乡有学国有学党庠州序星罗而棋布之自天子之元士诸侯大夫之适子下至庶民皆入于学逮其衰也仁义充塞礼乐败坏士民咸昧于亲义序别之道夫干吾父也坤吾母也凡天地所生皆吾兄弟亲戚也坐视晦盲凋瘵不一援手仁人不忍为也往教之事由是起焉虽然言往教于今日非徒无益适又害之孔教之行萌芽于魏文侯推用于秦政大一统于汉武帝逮至东汉以经学为实政制度风俗顜若画一彬彬文学以来而孔教益光明昌洋矣晋太康九年立古学博士自时厥后多行刘歆伪制非行孔制夫孔子以前旧制旧俗纷纶舛错孔子改之乃克大定刘歆思纂教统于是孱窜经文杂以渎乱不经之制然而二千年来墨守之而终不悟者刘歆伪于前郑康成糅于后无一人焉别白剖决之也叔末士夫日习伪制问孔教之重心曰吾不知也问孔教之通变曰吾更不知也苟驱是人传教挟伪经数卷陈伪说百十条而百二十女之淫贱百二十瓮酱之侈汰与夫刑人之在君侧关市漆林之杂税几何不以是疑孔子而贻外人口实诟病也然则传教奈何曰孔子以前之旧制可正嫌疑也孔子以后之伪制可去蝥贼也魁儒巨德起而拨云雾以见青天凡定曰孔制者着为令于是传布外国易人耳目餍人心思凡有血气莫不尊亲喁喁姝姝皞皞如也或曰往教之说未闻诸古也曰孔子设三统之义立制有之立言亦然不往教者笔下之言也往教者意中之言也相反而适相足也且夫父为子纲夫为妻纲儒教等差之说也行亲迎礼以男下女冠礼父醮子于客位则又平等之义也是其例也或曰往教非所以崇师道也曰此师道之所以崇也传教得百千人百千人崇师道矣传教得亿兆京陔秭壤沟人亿兆京陔秭壤沟人崇师道矣师道立则善人多善一界之人且善诸界之人故曰往教则师道昌不往教则师道晦也目论之夫犹斤斤于不闻往教之说是夏虫不可语冰井蛙不可语海也悲夫

　　日本横滨中国大同学校学记　　　　　　　　　　　
徐勤

一曰立志圣教可以存国体可以立耻可以雪身家可以保其基于立志哉传曰官先事士先志程子曰立志如下种子朱子曰将天下第一等事让与人做便是无志立志之义盖重矣哉自海禁既开六十余年我民出洋者以千万计然皆中年之后米盐交急于治生匪暇他及即或生长异地自童而壮海外习气涵濡已深汉家之仪忘之久矣求其志趣远大规模宏深内可为家国之用外不为异类所轻者盖亦寡焉今者海外未有之举复古人讲学之风立此宏愿共矢血诚守荀卿卑湿重迟之戒除象山荆棘污泽之弊追子舆士事尚志之言继宣圣十五志学之旨庶几昌我教宗踵王仁之旧还功汉室作变政之元勋悠悠我心古今一揆是诚在我非他人任也

一曰读书语曰如今而不知古谓之盲瞽知古而不知今谓之陆沈中国行省之大南洋诸岛华工之众岂乏好学深思之士哉然读书之法未得其当守旧之党则尊古而抑今开新之党则崇今而弃古品此二类故古今殊途中外异[政](致)变法数十年民数冠大地而卒以才难闻于天下考日本维新之始遣少年未学者留学外国终以徒染恶习靡收其益中国出洋学生以数百计坐是之故亦不闻有通才异能为国家收其用者今与二三子扫除诸弊正厥要归读宋明诸书为立身之基础读周秦诸子考圣人之口说至于历朝掌故之书泰西政教之学亦互相参考以观正变义理经世有端倪然后归本于孔子证之以六经决其得失定其行违斯体用兼备中外合并他日孔教之昌中国之强其或有赖乎

一曰合欧洲以议院而强美洲以合众而治非澳岛诸生番以离散而见灭盖合则勃兴也若此不合则败亡也若彼合之效已可观矣易曰学以聚之荀子曰人之所以异于禽兽者为其能也孔子曰鸟兽不可与同吾非斯人之徒与而谁与今中国危于累卵强敌迫于虎视俄逼京邑德涎齐鲁英图川粤日营闽浙法滇桂瓜分之局即在须臾麦秀之歌怜于同病然上下昏瘁莫克振救蹈庸众驽散之悲沦鳏寡孤独之惨呜呼岂不痛哉岂不痛哉自顷湘省有南学会之设桂省有圣学会之举彬彬济济士气丕厉天下喁喁翘想风采然以齐州之大民类之繁仅此区区其亦九牛之一毛泰山之拳石耳今与诸君子导海外之先声厉华工之愤耻创学校以成其才开学报以启其智立商会以合其众数年之间人才辈出小之可免异类压抑之苦大之可拯中土危亡之局凡我神明之冑远游之民其无同心乎英以一公司而墟五印之地一商会而挠我加税之议他日大势已成志联聚方之于斯何多让耶

一曰尊教中国二千年来知有君统不知有师统盖无教也久矣然风流波荡深入人心义理制度匪有差忒君专于上教行于下读书之种科举之业尚未绝也若夫海外之民远离故土目不孔子之书耳未闻孔子之名习非成是罔而勿察日所尊奉而膜拜者不流于异教则惑于淫祀其甚者归心彼族弃我神州谓孔子之教足以弱人家国呜呼人心若此视教若此乌得不为人愚也今夫西人之于教也定以一尊用以纪年安息之日举国祷颂即经商之地蛮野之岛亦咸立教堂以资诱化我民工商外域遍于五洲曾不闻有倡祀孔子尊崇教旨之事者西人以无教目我良不诬也犹太亡国数百年能自行其教而富甲诸国希腊最小之国笃守其文学而自立欧东我先圣之教义理之精者乎今宜立孔子之像复七日来复之义作尊圣之歌行拜谒之礼使朝夕讽诵咸沾教泽传曰声名洋溢夫中国施及蛮貊凡有血气莫不尊亲其在此一举乎

一曰保国西人之于国也其国之正朔服色语言文字虽身居异地经数十百年犹不小变易者至若兵役之劳则荷戈乐从捐输之事则踊跃报爱国之诚如出一辙国势之强良由于此今敌国之欺侮甚矣国体之耻辱极矣索我巨夺我险要挠我陟黜之权削我自主之势目之为蒙古鞑靼之种中国种类出于黄帝西人以为与蒙古同谬也余别有中国种类考屏之为三等蛮野之国呜呼是可忍也孰不可忍也血气之伦具存忠愤能无痛心疾首以报大仇者乎何图含垢忍尤逍遥域外漠然置之不肯念乱有党同[伐](代)异之争意钱嗜之癖下干厉禁止辱国体其无术亦至矣昔日本还我辽东立记念会使举国臣民无忘国耻我宜师其意共念时艰哀我王室竞生爱力易不云乎天行君子以自强不息诗不云乎风雨如晦鸡鸣不已又曰殆天之未阴雨彻彼桑土绸缪牖户其兹为保国之义哉其兹为保国之义哉
 
　 

卷二十上　学术

　　西学书目表后序　　　　　　　　　　　　　　　　
梁启超

梁启超曰吾不忍言西学梁作霖曰子日与人言西学曷为不忍言西学梁启超曰今日非西学不兴之为患而中国将亡之为患风气渐开敌氛渐逼我而知西学之为急我将兴之我而不知人将兴之事机之动在十年之间而已今夫守旧之不敌开新天之理也动植各物之递嬗非墨两洲之迁移有固然矣中国俗儒拘墟谬瞀之论虽坚且悍然自法越以后稍变矣中日以后益变矣援此推之十年二十年以后其所存者希矣虽然旧学之中国犹附骨之疽疗疽甚易而完骨为难吾尝见乎今之所谓西学者矣彝其语彝其服彝其举动彝其议论动曰中国之弱由于教之不善经之无用也推其意直欲举中国文字悉付之一炬而问其于西学格致之精微有所得乎无有也问其于西政富强之本末有所得乎无有也之人也上之可以为洋行之买办下之可以为通事之西奴如此而已更有无赖学子自顾中国实学一无所识乃藉西学以自大嚣然曰此无用之学我不为之非不能也然而希拉谓希腊拉丁英法之文亦未上口声光化电之学亦未寓目而徒三传束阁论语当薪而揣摩风气摭拾影响盛气压人苟求衣食言西学者十人之中此两种人几居其五若不思补救则学者日伙而此类日十年以后将十之六七矣二十年以后将十八九矣呜呼其不亡者几何哉虽然中学之不自立抑有故焉两汉之间儒者通经皆以经世以禹贡行水以洪范察变以春秋折狱以诗三百五篇当谏书六经之文无一字不可见于用教之所以昌也今之所谓儒者八股而已试帖而已律赋而已楷法而已上非此勿取下非此勿习其得之者虽八星之勿知五洲之勿识六经未卒业诸史未知名而腼然自命曰儒也儒也上自天子下逮市侩亦裒然尊之曰儒也儒也又其上者笺注虫鱼批抹风月旋贾马许郑之胯下嚼韩苏李杜之唾余海内号为达人谬种传为巨子更等而上之则束身自好禹行舜趋衍诚意正心之虚论剿攘彝尊王之迂说缀学虽多不出三者历千有余年每下愈习焉不察以为圣人之道如此而已是则中国之学其沦陷澌灭一缕绝续者不自今日虽无西学以乘之而名存实亡已久矣于相形之下有用无用应时立见孰兴孰废不待言决然此辈既舍此无以为学此道即离此无以图存呜呼岂可言哉岂可言哉今夫六经之微言大义其远过于彼中之宗风者事理至赜未能具言请举其粗浅者生众食寡为疾用舒理财之术尽矣百姓足君孰与不足富国之策备矣谷与鱼不可胜食材木不可胜用农务渔务林木之利辟矣行旅皆欲出于其涂道路通矣通功易事羡补不足商务兴矣使于四方不辱君命乃谓之士公法之学行矣以不教民战是谓弃之兵学之原立矣国人皆曰贤国人皆曰不可议院之制成矣以上仅证之于四书又每事仅举其一条其详具于专书又如春秋之义议世卿以伸民权视西人之贵爵执政分人为数等者何如矣古之埃及希腊近今之日本皆有分人数等之弊凡国有上议院者皆未免此弊上议院率世族盘踞也英至今未革俄尤甚疾灭国疾火攻而无义战视西人之治兵修械争城争地者何如矣自余一切要政更仆难尽夫以士无世官之制万国太平之会西人今日所讲求之而未得者而吾圣人于数千年前发之其博深切明为何如矣然则孔教之至善六经之致用固非吾自袒其教之言也不此之务乃弃其固有之实学而抱帖括考据词章之俗陋谓吾中国之学已尽于是以此与彼中新学相遇安得而不为人弱也

