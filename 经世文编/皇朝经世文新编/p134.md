<!-- { "loadSidebar": true } -->
凡试练必务安稳若无危险不特可以资习练且呈效更佳试习此法最稳者以一人自登于一机而试若其机太细不足以载一人者纵能使其奋飞自如亦无用因一变大之后则情势顿异也一人名夏陵曾从事于冷利故于飞机之理有所领会餐纽君延之合制飞机彼二人先仿黎连爹路之机模而制飞机一副次依餐纽君之法又造一副乃于去年六月二十三日在美国树可高埠附近三十英里外之沙间试行此法沙高不过九十英尺八方平坡沙土松浮设有失误跌下于地可无大伤既为沙漠又无铁路附近故试习之际已无彼此顾忌之虞其机体宽一百六十八平方尺重仅三十六磅用来颇有反复之虞盖其身一动则其重心偏侧幸而危险不甚其翼甚大先到地而人身后触地也有人以此机试习至熟而别等人未能用之试用十余次其机全坏不复堪用矣其第一次试飞八十尺远后试一次最远者飞一百六十尺前在德国夏黎连爹路试习飞机而伤命者因其机体之尾太松黎有友人曾对之云飞鸟之羽必待稳固始能高飞今机尾有坏恐致危险黎不之悟及飞上空中正欲向前值风停息彼将身缩后以正重心急不及正遂至翻跌头先触地登即毕命餐纽君等所造之二机尚有一机未论此机专要变风力之心而就机体之重心非变机体重心而就风力之重心也机身有翼六对以簧力节制之令其力大小得宜体重三十七磅宽一百七十七平方尺此机比前副较稳但不若其灵活曾将翼改换数式各有增益终以其磨心受磨擦之力太大乃改用圆球上竖直杆一杆顶夹持其翼用此机而飞行得五十尺至一百尺之远餐纽将所考得证据统而计之则觉其上十年之思索所得者不如今十余朝试习之为愈故决然谓较定重心之事精熟始可望其它事之进境盖勿谓风吹如流水顺直吹去实则风阵无常忽起忽止前后左右旋转无定水边之环洄犹过之同时再造飞机一副其骨络上有三块风扇另有自持重心之机关与之附连其重三十三磅有半后又将风扇一块脱去尚余重二十三磅曾以此机试飞数次最远者得三百五十五尺又有一舟子普鲁士国人也自称能制一机如鸟其机体似鸟有两翼而人则立于机体之上餐纽君亦出经费而制之试用数次卒无成效其最妙处在不必翔而徐落于地也再考究多次始知以何式为合用今尚未可轻用活机诚恐有所危险也目下宜在小山之傍离地不高以轻机试飞为稳久后此理渐明或可插翼而飞今则未可躁妄袛可试练以益格致之理而已欲藉此求利必不能偿愿也餐纽君甚情愿将其所有之飞机借与别人试用有志者不妨一见妙用也
 
　 
卷十上　商政

　　史记货殖列传今义
梁启超

西士讲富国学倡论日益盛持义日益精皆合地球万国土地人民物产而以比例公理盈虚消息之彼族之富强洵有由哉然导其先河乃自希腊昔贤肇阐义奥泝逮挽近乃更光大虽曰新学抑亦古谊也蒙昔读筦子轻重篇史记货殖传私谓与西士所论有若合符苟昌明其义而申理其业中国商务可以起衰前哲精意千年湮没致可悼也作今义

老子曰至治之极邻国相望鸡狗之声相闻民各甘其食美其服安其俗乐其业至老死不相往来必用此为务挽近世涂民耳目则几无行矣

　启超谨案老子所言上古之俗也中国旧论每崇古而贱今西人则不然以谓愈上古则愈蛮野愈挽近则愈文明此实孔子三世之大义也三世之例由据乱而升平而太平义主渐进所谓邻国相望而老死不相往来者上古道路未通所至闭塞一林之障一川之隔则其势不能相通于是沟然画为一国故上古之国最多今中国边地之土司南洋非洲之酋长犹彷佛是俗是俗盛行则必一州一县之内古之所谓一国者其幅员不过与今日一州县相等百物皆备然后可然地力土宜实难齐一是以山人乏渔泽人乏木农有余粟女有余布操作之人甚劳而所获乐利甚寡遇有旱干水溢更复无自振救不相往来其敝乃极于此佐治刍言云譬之英国诺东北兰达尔喊两省则产煤迷德塞根德诺佛色佛克等省则产五谷哥奴瓦省则产铜锡若非彼此互易则采煤者既须兼顾饮食器用之事不能专力开采即产五谷之处其人亦岂能专心树艺耶又云物产既可互易则诺东北兰人欲得哥奴瓦省之铜锡并根德等省之五谷不啻取之本省中矣由两义观之则通商者天地自然之理人之所藉以自存也故言理财之学者当并国之差别界限而无之有差别有界限斯已下矣如各国有加重进口税以保[护](获)己商等事若不相往来又差别界限之下者也孟子所谓不通功易事以羡补不足又曰如必自为而后用之是率天下而路皆深陈商学精义太史公最达此义故篇首直揭邪说而斥为涂民耳目老氏自言法令者将以愚民非以明民正涂民耳目之碻诂以上古不得已之陋俗而指为郅治之极此言荧惑二千余岁驯至今日犹复以锁港谢客为务强邻势胁不得已而弛海禁然曾不思相通之义有来而无往以至漏日甚一日不宁惟是各省道路梗塞货钱不流百里之遥邈若异域是岂直邻国而已即所谓十八行省者已不啻其几万亿国是真能奉行老子之教者也故史公作传开宗即明此义盖谓吾中国受病之所在不清其本则条流靡得而言也

太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安佚乐而心矜夸势能之荣使俗之渐民久矣虽户说以眇论终不能化

　启超谨案言货殖而推本于耳目口体之欲者何也凡圣人之立教哲王之立政皆将以乐其民耳礼运曰货恶其弃于地也不必藏于己大地百物之产可以供生人利乐之用者其界无有极其力皆藏于地待人然后发之所发之地力愈进则其自乐之界亦愈进自乐之界既进则其所发之地力愈不得不进二者相牵引而益上故西人愈奢而国愈富货之弃于地者愈少故说以黜奢崇俭为美德此正与礼运孔子之言相反也朝鲜之人最俭人持两钱可以度日而国卒以削亡彼其人于两钱之外无所求一日所操作但求能易两钱则亦已矣虽充其人与地之力可以日致百钱或万钱彼勿顾也何也己无所用之而徒劳苦何为也故尚俭之藏货于己人尽知之其为弃货于地人罕察之举国尚俭则举国之地利日堙月塞驯至穷蹙不可终日东方诸国之瘠亡盖以此也故俭者亦上古不得已之陋俗而老氏欲持此以坊民非惟于势不行抑于义不可太史公谓俗之渐民久矣而世之辟儒犹拾老氏之唾余导民于苦以塞地利殆不率天下为野人不止也

故善者因之其次利导之其次教诲之其次整齐之最下者与之争

　启超谨案何谓因之西人言种植者必考某种植物含某种质宜于某土某地土性含某种质宜于某物然后各因而用之苟不知而误用则败知之而强易则劳此因之第一义也又如热力电力水力皆天地自然之物取不禁用不竭昔人惟不知因乃弃之于无用耳故因之之学今日地球上方始萌芽他日此学大行地力所能养人之界将增至无量数倍故史公以为最善也人力亦然燕函粤镈各用所长如英之曼支斯德专业纺纱织布法之来恩专造丝货德之波希米专造五色玻璃瑞士之专造金练表苟易其俗则不能良又如有数事于此以一人分数日任之则成就必钝而窳以数人分一日任之则成就必速而良此亦贵能因也何能利导如能自出新法制新器者许其专利设博览会比较通转运便邮寄之类是也何谓教诲设农学堂矿学堂工学堂商学堂是也何谓整齐不能兴新利惟取世界上旧有之利益从而整顿之厘剔其弊如陶文毅胡文忠之理盐改漕等政皆是也自善治财者视之已为中下策矣与之争者不思藏富于民之义徒欲朘民之脂膏以自肥挽近之计臣日日策画筹度者大率皆与之争也故西人于民生日用必需之物必豁免其税以便民中国则乘民之急而重征之如盐政之类是也亦有西人良法美意为便民而起而中国恃为助帑之计行之而骚扰滋甚者如今日之邮政之类是也故大本一缪则无适而可公理之学之不可以不讲如是夫

故待农而食之虞而出之工而成之商而通之

　启超谨案西人言富国学者以农矿工商分为四门农者地面之物也矿者地中之物也工者取地面地中之物而制成致用也商者以制成致用之物流通于天下也四者相需缺一不可与史记之言若合符节

此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足

　启超谨案原之大小不以地为界不以人为界不以日为界当以力为界凡欲加力使大莫如机器各种机器农矿工之机器也修通道路利便转运商之机器也是故一亩所出能养百人则谓之饶百亩所出能养一人则谓之鲜一人耕能养百人则谓之饶百人耕能养一人则谓之鲜一日所作工能给百日食则谓之饶百日所作工能给一日食则谓之鲜是以用智愈多者用力愈少故曰巧者有余拙者不足

故太公望封于营丘地舄卤人民寡于是太公劝其女功极技巧通鱼盐则人物归之襁至而辐

　启超谨案易曰日中为市通天下之民聚天下之货盖众人之所集必大利之所丛也孟子谓天下之商皆悦而愿藏于王之市商之藏于吾市吾之利也后世公理不明耻尚失所于是倡为锁港闭关之说以通商为大变以开口岸为大蠹闻之西人论通商公例谓主国之利九而客邦之利一故西方无论何国尺土寸地皆可互市日本旧论亦主锁港后乃举全国而口岸之曷尝见其害乎故史公论及富强必以人物归之为主义今之腐士犹惴惴以通商开口岸为賏心冀绝外货之入而止内泉之流其犹受老子涂民耳目之余毒欤劝女红极技巧亦今之日本所以兴也

故曰仓廪实而知礼节衣服足而知荣辱礼生于有而废于无故君子富好行其德小人富以适其力渊深而鱼生之山深而兽往之人富而仁义附焉

　启超谨案周礼有保富之义泰西尤视富人为国之元气何以故国有富人彼必出其资本兴制造等事以求大利制造既兴则举国贫民皆可以仰餬口于工厂地面地中之货赖以尽出一国之货财赖以流通故君子重之挽近西国好善之风日益盛富人之捐百数十万以兴学堂医院等事者无地不有无岁不闻岂其性独异人哉毋亦保富之明效也故曰人富而仁义附焉俄罗斯苛待犹太人犹太人最富而国日以贫高丽臣子无私蓄而国日以削太史公之重富人其有意乎不明此义无惑夫世之辟儒从而非笑之也

六岁穰六岁旱十二岁一大饥夫粜二十病农九十病末末病则财不出农病则草不辟矣上不过八十下不减三十则农末俱利

