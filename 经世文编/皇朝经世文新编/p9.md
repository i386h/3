<!-- { "loadSidebar": true } -->
夫一省千里之地而惟督抚一二人仅通章奏以百僚庶士之众而惟枢轴三五人日见　天颜然且堂廉迥隔大臣畏谨而不敢尽言州县专城小民抑而末由呼吁故君与臣隔绝官与民隔绝大臣小臣又相隔绝如浮屠十级级级难通广千间重重并隔夫天下万物之繁封圻千里之广使督抚枢轴皆为大贤然是数人者心思耳目之所及必有未周才力精神之所运必有未逮以之运掉四海措置百务已狭隘不广矣况知人之哲自古为难唐帝失之于共兜葛亮失之于马谡任用偶误一切乖方而欲倚以扶危定倾经营八表岂不难乎天下人民四万万士庶亿万情伪百端才智甚广　皇上仅寄耳目于数人而数人者或畏谨而不敢竭尽或且炀蔽贤壅塞　圣听　皇上虽欲通中外之故达小民之阨其道无由名虽尊矣实则独立于上故致有割地弃民之举　皇上亦何乐此独尊为哉夫先王之治天下无不与民共之洪范之大疑大事谋及庶人为大同孟子称进贤杀人待于国人之皆可般庚则命众至庭文王则与国人交尚书之四目四聪皆由辟门周礼之询谋询迁皆合大众尝推先王之意非独集思广益通达民情实以同忧共患给合民志昔汉有征辟有道之制宋有给事封驳之条伏乞　特诏班行四海令士民公举博古今通中外明政体方正直言之士略分府县约十万户而举一人不论已仕未仕皆得充选因用汉制名曰议郎　皇上开　武英殿广悬图书俾轮班入直以备顾问并准其随时请对上驳　诏书下达民辞凡内外兴革大政筹饷事宜皆令会议三占从二下部施行所有人员岁一更换若民心推服留者领班着为定例宣示天下上广　皇上之圣聪可坐一室而知四海下合天下之民志可同忧乐而忘公私　皇上举此经义行此旷典天下奔走鼓舞能者竭力富者纾财共赞富强君民同体情谊交孚中国一家休戚与共以之筹饷何饷不筹以之练兵何兵不练哉合四万万人之心以为心天下莫强焉所谓通下情而合其力者此也举是数者于以恢复琉球扫荡日本大雪国耻耀我威棱昔德相毕士马克破法之后谓地球诸国莫有如中国之势者恐为欧洲患欲合诸国分之既知吾孱弱不振遂罢置不理夫中国以二万里之地四万万之民二十六万之物产二帝三王四千年之忠义　列圣之培养地球列国所无也若修政自强虽西挞欧洲南收海岛而有余诚诸大国之所畏也何至有割地偿于小夷之事哉及今为之犹可补牢若再徘徊迟疑苟且度日因循守旧坐失事机则外患内讧间不容发迟之期月事变或来后欲悔而改作大势已坏不可收拾虽有圣者无以善其后矣故　社稷安危决在今日凡上所陈其行之者仍在　皇上自强之一心畏敬之一念而已盖天下大器也难成而易毁兆民大众也难静而易动故先王懔朽索之驭马虑　天命之无常日慎一日如履渊冰振刮摩厉仅能自立近者土耳其为回教大国陆兵甲天下不变旧法遂为六大国割地废君而柄其政属地布加利牙罗马尼亚塞尔维亚并裂土自王俄日能变法遂威行东方是皆前车可为近鉴自古非常之事必待大有为之君自强为天行之健武人乃大君之德洪范以弱为六极大易以顺为阴德诗曰天之方懠无为夸毗说者以夸毗为体柔之人是以为戒　皇上若历鉴覆辙深畏　天命思　祖宗之付托虑　社稷之凌夷夙夜震动念兹在兹早朝晏罢讲求自强某事未举某弊未除某才未用某法未善邦交未固国本未坚刻日程功义在必办必有赫然奋发不能自已者伏乞　皇上远鉴诗易之所戒近鉴俄土之兴衰独揽　干纲破除旧习勿摇于左右之言勿惑于流俗之说立事必有利弊权其重轻听言必有是非察其迂切断自　圣衷更新　大政　宗庙幸甚天下幸甚夫无事之时虽勋旧之言不能入有事之世虽刍荛之言或可采进士草茅逖何敢妄陈大计变乱旧章但上感　圣主之旁求下惧一家之胥溺譬犹父有重病庶孽知医虽不得汤药亲尝亦欲将验方钞进公羊之义臣子一例故忘其僭越竭其愚昧惟　皇上采择焉不胜冒昧陨越之至伏惟代　奏　皇上圣鉴谨呈

　　上　今上皇帝第四书　　　　　　　　　　　　　　
康有为

为变通善后讲求体要乞速行　干断以图自强呈请代　奏事窃职前月不揣狂愚妄陈大计自以僭越干犯重诛待罪弥月惶恐战栗乃蒙　皇上天地包容不责其僭妄之罪岂非广刍荛之听立鼗铎之鹄以开言路而广聪明耶职上感　圣明之纳言如此下愤国事之抢攘如彼前书仅言通变之方未发体要及先后缓急之宜用敢冒犯斧钺再竭愚诚为我　皇上陈之窃惟为治之道在审理势势本无强弱大小对较而后分理难定美恶是非随时而易义昔孔子既作春秋以明三统又作易以言变通黑白子丑相反而皆可行进退消息变通而后可久所以法后王而为圣师也不穷经义而酌古今考势变而通中外是刻舟求剑之愚非阖辟乾坤之治也今通商既开外国环逼既已彼我对立则如两军相当不能谍其军法兵谋无以为用兵应敌小敌而不知情则震而张皇大敌而不知情则轻而致败必然之理也夫泰西诸国之相逼中国数千年来未有之变局也曩代四夷之交侵以强兵相陵而已未有治法文学之事也今泰西诸国以治法相竞以智学相上此诚从古诸夷之所无也尝考泰西所以致强之由一在千年来诸国并立也若政稍不振则灭亡随之故上下励精日夜戒惧尊贤而尚功保民而亲下其君相之于一士一民皆思用之故护养之意多而防制之意少其士民之于其君其国皆能亲之故有情而必通有才而必用其国人之精神议论咸注意于邻封有良法新制必思步武而争胜之有外交内攻必思离散而窥伺之盖事事有相忌相畏之心故时时有相牵相胜之意所以讲法立政精益求精而后仅能相持也一在立科以励智学也泰西当宋元之时大为教王所愚累为回国所破贫弱甚矣英人倍根当明永乐时创为新义以为聪明凿而愈出事物踵而精华主启新不主仍旧主宜今不主泥古请于国家立科鼓励其士人着有新书发从古未创之说者赏以清秩高第其工人制有新器发从古未有之巧者予以厚币功牌皆许其专利宽其岁年其有寻得新地为人迹所未辟身任大工为生民所利赖者予以世爵于是国人踊跃各竭心思争求新法以取富贵各国从之数十年间科仑布寻得美洲万里之地辟金山以致富每年得银巨万而银钱流入中国矣墨领绕大地知地如球而荷兰葡萄牙大收南洋据台湾而占濠镜矣哥白尼发地之绕日于是利玛窦熊三拔艾儒略南怀仁汤若望挟技来游其入贡有浑天地球之仪量天缩地之尺而改中国历宪矣至近百年来新法益盛道光初年始创轮舟而十二年英人犯我广州且收四洲为属地辟土四万里矣道光末年始有电线铁路美人铁路如织网丝五里十里纵横午贯而富甲大地俄人筑之辟地万里近者英之得印度缅甸俄之得西伯利至珲春法之得越皆筑铁路以偪我三垂矣合十余国人士所观摩君相所激励师友所讲求事无大小皆求新便近以船械横行四海故以薄技粗器之微而为天下政教之大人皆惊洋人气象之强制造之奇而推所自来皆由立爵赏以劝智学为之一在设议院以通下情也筹饷为最难之事民信上则巨款可筹赋税无一定之规费出公则每岁摊派人皆来自四方故疾苦无不上闻政皆出于一堂故德意无不下达事皆本于众议故权奸无所容其私动皆溢于众听故中饱无所容其弊有是三者故百度并举以致富强然孟子云国家闲暇明其政刑尊贤使能大国必畏易称开物成务利用前民作成器以为天下利洪范称大同逢吉决从于卿士庶人孟子称进贤杀人待于国人大夫则彼族实暗合经义之精非能为新创之治也

中国自古一统环列皆小蛮夷故于外无争雄竞长之心但于下有防乱弭患之意至于明世治法尤密以八股取士以年劳累官务困智名勇功之士不能尽其学一职而有数人一人而兼数职务为分权掣肘之法不能尽其才道路极塞而散则易治上下极隔而尊则易威　国朝因用明制故数百年来大臣重镇不闻他变天下虽大戢戢奉法而文网颇疏取民极薄小民不知不识乐业嬉生此其治效中古所无也若使地球未辟泰西不来虽后此千年率由不变可也无如大地忽通强敌环逼士知诗文而不通中外故锢聪塞明而才不足用官求安谨而畏言兴作故茍且粉饰而事不能兴民多而利源不开则穷而为盗官多而事权不属则冗而无耻至于上下隔绝故百弊丛生一统相安故敌情不识但内而防患未尝外强以此闭关而争之俗忽当竞长之时絺绤宜于夏日雨雪忽至不能不易重裘车马宜于陆行大河前横不能不觅舟外之感触既异内之备御因之故大易贵乎时义管子贵乎观邻管子曰国之存也邻国有焉国之亡也邻国有焉举而不当此邻敌所以得志也天下皆理己独乱国非其国也诸侯皆合己独孤国非其国也大而不为者复小众而不理者复寡盖列国并争如孤军转战于长围苟精神方兵械士马少有不逮败绩立见大朝一统如一人偃卧于斗室但谨户牖去蚊虻虽稍高枕可以无事今略如春秋战国之并争非复汉唐宋明之专统所谓数千年未有之变也若引旧法以治近世是执旧方以医变症药既不对病必加危五十年来讲求国是者既审证之未真故言战言和亦施药之未当否则笃守不药坐待弱亡用致割地偿病日危重至此伤寒存里病入厥阴昔患水肿痿痹犹尚然今且枯干瘦羸渐无精气如不讲明病证尽易旧方垂危之人岂堪再误但审病之轻重常变不同则用方之君臣佐使亦异故今审端致力之始尤以讲明国是为先伏闻　圣意所注垂下及臣所论说咸欲变法自强可谓通知情势矣曩言今当以开创治天下不当以守成治天下当以列国并争治天下不当以一统无为治天下诚以积习既深时势大异非尽弃旧习再立堂构无以涤除旧弊维新气象若仅补苴罅漏弥缝缺失则千疮百孔顾此失彼连类并败必至无功夫夏屋坏于短梲金堤败于蚁穴况欲饰粪墙雕朽木而当雷电风雨之交加焉有不倾覆者哉他日不知其弥补之非或归咎于变改之谬近者设立海军使馆招商局同文馆制造局水师堂洋操船厂而根本不净百事皆非故有海军而不知驾驶有使馆而未储使才有水师堂洋操而兵无精卒有制造局船厂而器无新制有总署而不通外国掌故有商局而不能外国驰驱若其徇私丛弊更不必论故徒糜巨无救危败反为攻者籍口以明更张无益而已职窃料今者　廷议变法积习难忘仍是补漏缝缺之谋非再立堂构之规风雨既至终必倾坠国事有几岂可频误哉职伏愿　皇上召问臣讲明国是反复辨难显露事势确知旧习之宜尽弃补漏之无成功大体既立而后措施不失议论著定而后耳目不惊先后缓急乃可徐图摧陷廊清乃可用力若果能涤除积习别立堂基窃为　皇上计之三年则规模已成十年则治化大定然后恢复旧壤大雪仇耻南收海岛以迫波斯印度北收西伯利以临回部强俄于以鞭笞四夷为政地球而有余矣

