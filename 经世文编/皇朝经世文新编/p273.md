<!-- { "loadSidebar": true } -->
今有富家巨室豪于一隅其宫室非不丽奂也其家具非不充牣也其土田僮仆非不溥遍而伙繁也然父子有相彝之戚兄弟伤阋墙之争夫妇占反目之咎乖戾之气萃于厥室萧墙之祸匪可终日智者瞰之知其势力虽大外观虽耀可立败也惟国亦然俄国土地之广民数之多兵力之强固天下之豪哉然君民不和上下不信志暌背内讧屡蠢本源之患腹心之疾其亦富家巨室之续耳寡识之子不深维其终始不抉别其本要雷同相从随声是非以为继周之言实归于嬴氏亡秦之谶终属于楚人所谓叶公嗜龙毛皮空袭嵇康搏象而目俱非者也今拟或说设为九难条而辨之使经世之议或有所折衷焉环球之国凡五十余其国势之大幅员之远为天下所畏惧而莫敢抗衡者英俄中美四国是也然俄地跨两洲土地相接形势独擅控制东西非若通商之国之形势辽散也二百余年议院不开威权无限政由君出非若民主之国之权无独专也彼德之后悉变国俗厥势汹汹莫之敢撄亦非若衰弱之国之见侮他人也故大国虽四而握天下之形胜居天下之最强以立于不败之地者其惟俄乎此地势之可畏者一

列国并立竞尚武事英国之水师德国之陆师所谓甲于天下者也然属地广而分驻多国势零散不能聚合战舰虽多不足敌也土地狭而属岛少介于俄法四战之地陆兵虽强无所用也若夫俄则陆地最广口岸最少水师之力专矣东方衰弱强敌寡少陆军之势胜矣战舰则二百二十余艘额兵则二百二十五万马兵则一十四万握波罗的海之口而诸国不敢入守黑海峡之约而诸国莫敢废屯重兵于海参崴开铁路于东三省借胶州之地以筑船澳窥旅顺之险而建炮台据欧亚之险固乘天下之利便藉甲兵之众多诚俄国之所独而万国之所无也此强兵之可畏者二

中国以无与国而衰土耳其以无外交而削列国之世盟约至重德意奥相联而大势自成南美洲合美而小国可立俄国之地东西二万里有鞭长莫及之势有尾大不掉之患专力于西则东方之利权失注意于东则西陲之根本动若非结西邻之强法释西顾之隐忧则东西相制孤立无偶根本未立外患未宁其亦一中国土耳其而已岂易为力哉然而其心甚狡其谋甚险其势甚汹彼德之约世守而勿失也连横之术操之而极熟也窥丹墨之孤立则立约以固之而波罗的海之口安矣窥德法之不睦则厚意以结之而欧洲之势散矣修玉帛之好成胶漆之投虽秦晋之合英日之交德奥意之盟方之于兹岂有过之此联法之可畏者三

昔明季之世葡荷诸国擅航海之术开东方之道立互市之场定通商之约而富甲欧土矣英国继之遍外地据印度取南洋割香港通长江握水道之险要夺诸国之利权商务之盛为诸国冠俄国局守西隅地多寒苦工艺未兴商业未广口岸未辟东方商务仅百分之二耳海权不得而并也海利不得而沾也此俄之无可如何于英也于是舍旧而图新弃短而从长易海而图陆移西而就东开二万里之铁路操欧亚之重权牵全球之大局三年之间奇工告竣九日之暂由西达东塞而通矣迟而速矣弱而强矣贫而富矣昔之制俄于海者今须制俄于陆矣昔之防俄于西者今须防俄于东矣制之无可制防之无可防诸国劳而俄独逸诸国忧而俄独喜呜呼亚洲之局尚可问哉尚可问哉此铁路之可畏者四

华盛顿民主之变而美得自主之权亚比西尼之战而意有乞盟之辱何则越国而鄙远疲师而远袭劳逸之势悬绝主客之形顿异此英意之莫敢与争者也向使中俄有鸿沟之界河汉之殊东球西球之域南极北极之异则四邻强敌列国鼎峙律以国势则大都而偶国也按以公法则平等而均势也铁路虽成兵力虽强其亦聊固吾圉自捍藩篱而已天下之势未可动列国之衅未可启欧亚之土地未可并也无如中俄之地实逼处此疆域相接犬牙交错结唇齿相连之势成辅车相倚之忧铁路之冲适当于东省蚕食之志尤注于中东呜呼西域回部之亡黑龙外兴之割租界口岸之辟其余事耳此势迫之可畏者五

暹罗自治而法英莫敢取也高丽自立而俄日莫敢夺也希腊塞尔维亚门的内哥诸小国之自主而土耳其亦莫敢争也中国挠败之余其孱弱之形困苦之状不能骤至富强也斯固然矣向使不误于庸臣不惑于左右不震摄于强邻不求助于一国踵诸邦之成例守天下之公法而万国保护之则互相牵制相视莫发俄虽包藏祸心狡焉思逞其安能侵掠我土地挠执我权柄乎即能侵掠我土地挠执我权柄亦安能犯天下之不讳背天下之公律以动天下之兵以乱天下之局而为不测之事逞并包之术乎何图宗旨乖谬大错已铸密约纷传成为俄属晋武之纵刘渊后晋之约契丹赵宋之和金人兴亡所关古今同慨夫泰西之经营窥伺已数十年矣运兵縻饷已亿万兆矣恫喝要挟已千百事矣然不过割其属国开其口岸索其赔减其税则夺其利权定其传教由其自主而已而中国无恙也而全局未动也数十国之英德法日未生心也四万万冠带缙绅之氓未离志也乃不费一矢不伤一镞不折一兵不耗一饷不出一舰不遣一使徒建何袁召贼之策妄进谯周献蜀之谋此则拱手而让之彼则垂手而得之此则摇尾而乞怜之彼则谈笑而顺受之甘受愚弄而不知甘为藩属而不耻甘蹈非洲印度土耳其之覆辙而不悟二十朝相传之国祚从此而危四千年神明杰出之伦从此而绝诸圣贤美备之教从此而亡廿三省沃腴之土从此而陷呜呼千载之恨普天之愤庸臣之谋误国之罪岂有涯哉此密约之可畏者六

项籍战于荥阳而韩彭承其后楚所以亡也拿破仑战于俄京而英意袭其都法所以败也俄若用全国之力倾举国之兵而注意于东也吾恐诸国藉间而起承虚而来出其不意攻其不备首尾有不顾之忧腹背有受敌之虑徒糜兵饷徒危士庶徒损器械徒蹈尼古路亚力山德之故事而已然而俄已图之久而计之巧矣所以迟而未动伏而未发者正为此耳其有事于亚洲也必不自东方始也唆希腊忌里之众联阿米尼亚之党激土国之乱动欧洲之局使诸国有切近之灾牵累之变顾此失彼之患东缚西束之苦咸急目前未遑东顾坐受欺侮莫敢与争然后统率陆兵长驱直进据东三省之地而扼天下之吭指挥水师纵横南北据长江之险以当天下之冲南夺南洋之岛东挫日本之悍则天下之鹿将死于俄手而一统之权亦将操于俄君矣中国无如何也欧洲亦无如何也此乱土之谋之可畏者七

且夫俄之所以不得志于西者以英德意奥之强制之也若夫东方之国中国则求保护矣高丽则求主政矣区区日本变法未久国本未定财力未充器械未精商务未盛陆军之兵额未足海军之势力未厚统辖之土地未广新得之台湾未治岂能与俄相伯仲而敢于颉颃哉故得高丽而不敢私夺辽东而不敢取劾罢战而不敢不从定和约而不敢不守事势之显然强弱之已著者也孟子曰小固不可以敌大寡固不可以敌众弱固不可以敌强传曰牛虽瘠偾于豚上其谁不死俄日之谓乎此无敌之可畏者八

亚齐小岛也荷兰攻之十稔而不下高丽小国也日本得之甚易而不取非洲黑种之愚民也欧洲瓜分二十年而反侧之心未靖何则第压以力匪慰厥心强而逼之弗我安也乃者倡仗义之举而复我东都藉联结之情而待筹赔立孔子之庙于俄京以收众望伪捐纳于沪上而集流亡上而公卿之贵中而师儒之智下而乡曲之愚莫不引领系命俛首推心托宇下而求庇借一而为氓以保其家室以存其身命矣岂复知　国恩之深重亡国之哀惨机谋之不测强暴之不可近哉夫庚申之役则訿英矣甲申之役则疾法矣甲午之役则怒日矣至于俄独不为之诟谇不为之疑惧不为之防患而日思所以尊之重之亲之信之企望之戴之呜呼中国之害比昔日而更烈也俄国之利比诸国而更厚也而时势如此人心如此是何俄之幸而诸国之不幸乎此人心之可畏者九释之曰九畏之说子诚辩矣论诚巧矣厥理厥势似知其梗概矣哓之民迂谬之士其藉为口实奉为至言而罔有异同矣然究未考夫古今中外之故洞夫列国强弱之政悉夫民心趋向之由窥夫五十年交涉之隐似是而非似辩而伪似实而虚似理而乱之言耳夫黑海之峡所谓天险者也而土不守矣兴安之岭所以间中俄者也而吾弗土矣瑞丹比荷之国冲介于强邻墨秘巴智之邦岿然于西美百余年来威顿之法行弭兵之会立争夺相杀之祸少衰平等自由之理讲虽形势未便土地不广犹可国也若夫俄国之土袤广无垠户口寂寥荒而不治西伯利亚一部伤于兽者每年至二万六千余人土田之芜秽林麓之阻深与新疆西藏之属非澳南洋之岛相等埒耳不自理而治人不近务而远谋不内图而外取有是理耶此地势之不可畏者一也

智伯以屡胜而亡符坚以至强而败马基顿运一于欧洲而再传沦替拿破仑行霸于西土而卒为亡虏土耳其陆师第一水师第三而日就危亡学校未兴国本未立穷兵黩武驱民于死未有不覆亡者也方今地运转变民智大启文教萌兴士农工商其卒伍也穷理格物其韬钤也学会议院其营垒也美国以二万五千之兵而立瑞士以文学弱小之国而存希腊以声明文物之旧而复至远之炮至坚之舰至利之兵至强之卒至捷之路适足以自伤其民自乱其国而已印度之氓非洲之奴西域之回部非不好战而乐死也非不锐悍而勇敢也而衰弱至此此强兵之不可畏者二也

传曰古者不盟结言而退记曰谟诰不及五帝盟誓不及三王质子不及五霸列国并立互相猜忌盟誓约章未可恃也法之在欧洲也德结不解之仇英怀埃及之怨内成孤立之形外无援助之国欲联意奥之强而德意奥三国之合未易离也欲联西班牙土耳其之大而二国之弱未能助也欲联丹荷比瑞之众而诸国之小不可敌也欲联南北美洲之民而合众之国弗与外事莫我从也于是触天下之忌讳犯天下之大难订莫逆之交情为犄角之形势万国挠之而弗阻英国讪之而弗恤天下危之而弗惧智者愚之而弗耻路费之弗充也则筹巨以济之辽东之未还也则遣水师以助之呜呼交诚厚矣谊诚笃矣无识之士咸以为至诚之心虽百折而不回守约之坚虽万变而不渝矣且夫助纣为虐之谋如虎附翼之计唇寒齿亡之忧邻厚君薄之义法岂不知之深而虑之熟哉其亟于爱俄者非爱俄也其乐乎助俄者非助俄也所以制强英报德仇倾埃及窥东方保利权而强国体者也设事变一起战祸孔亟英日相约而攻俄东德意奥相联而攻俄西吾恐法亦置之度外按兵弗动坐观成败以图自存而已岂复能遣水陆之兵助亿兆之以济其急而救其危如铁路辽东之故事耶此联法之不可畏者三也

安南之路则抵龙州矣缅甸之路则达云南矣印度之路则及西藏矣其运饷之便非钝于俄也调兵之速非迟于俄也取中国地土之易非难于俄[也]德(也)涎黄河之险英窥长江之利日扼南北洋之冲奥意葡丹荷比之国亦磨牙涎舌思分其余故铁路之成适速天下之乱启诸国之争耳岂能成逆取顺守之势大混齐六合之统哉此铁路之不可畏者四也

