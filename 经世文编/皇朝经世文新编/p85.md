<!-- { "loadSidebar": true } -->
古者科举皆出学校学校制废而科举始敝矣古者家有熟党有庠术有序国有学州有党正遂师乡大夫皆其地之教师也见于周礼者皆言掌其地之教令王制所记有秀士选士俊士进士之号当其为秀士也家党术乡教之国语齐桓公内正之法正月之朔乡长复事君亲问焉曰于子之乡有居处好学慈孝于父母聪慧贤仁发闻于乡里者有则以告有而不以告谓之蔽明其罪五有司已于事而竣公又问焉曰于子之乡有奉养股肱之力秀出于众者有则以告有而不以告是谓蔽贤其罪五役官及五属大夫复事公问之如初五属大夫退而修教于其属属退而修县县县退而修乡乡退而修卒卒退而修邑邑退而修家是故匹夫有善可得而举也启超案属县乡卒邑家以周礼管子证之皆使教于其地者当其为选士也司徒教之当其为俊士也大乐正教之故升秀士于司徒者乡大夫也尚书大传七十而致仕老其乡里大夫为父师士为少师岁事已毕余子皆入学启超案古者乡官皆以其乡人为之然则乡大夫者皆老于其乡之大夫也升选士于学者司徒也升俊士于司马而告于王者大乐正也居处相迩耳目相习为之师者当平居之时于士之德行道艺孰高孰下孰贤孰不肖固已孰察之而饫知之及大比之日书其贤者与其能者盖教之有素非漫然决优劣于一二日之间而已自汉以后得天下者皆于马上庠序之事未遑京师大学犹且议数十年不能定郡国之间尤无闻焉故虽有乡举里选之名而于古人良法美意殆稍稍澌灭矣是以天子不能教士而惟立一荣途为之标准以诱厉之天下之士趋焉班孟坚所谓利禄之路然矣于其时也或有硕儒巨子出乎其间代司徒乐正之权行学校之事缀学小生焉萃焉禀而受之至其人才盛衰则恒视国家所立之标准或善或不善以为差虽然取士之与教士既分其途则虽其所立标准极尽善美而于得人抑已难矣故两汉辟举之法其流弊乃至变为九品中正盖学校不立有司未尝有人才之责一旦以考校宾兴之事而受成于渺不相属之刺史守相其安从知之而安从举之是以不考实行专采虚望末流所届乃至寒门贵族划若鸿沟乡举里选之敝极于时矣隋唐以后制科代兴虑郡国之不实乃悉贡京师以一其权虑牧守之徇私乃专出侍臣以承其乏夫郡国之疏逖已逊于塾序而京师又加甚焉牧守之阂隔已异于学官而内臣又加甚焉举一切耳目而寄之于虚空无薄之区于孔子举尔所知之义其悖谬为何如矣其疏逖而阂隔既已如是则非惟实行无可见即虚望亦无可闻于是其所立以为标准者不得不在雕虫之技兔园之业狗曲之学蛙鸣之文上以鼓下下以应上父诏兄勉友习师传虽有道艺非由此进不为荣虽有豪杰非由此道不能进尽数十寒暑疲精敝神以从事于此间而得与不得尚在不可知之数故三代之盛天下之士无一人不能自成其才而国家不可胜用两汉之间士民之失教而自弃者盖有之矣苟其才学可备世用则无不可以自达降及后世岂惟不教又从而锢蔽之岂惟不用又从而摧残之呜呼其所余能几何哉故科举合于学校则人才盛科举离于学校则人才衰有科举无学校则人才亡

科举学校既已分矣则其所立标准出于多途者其才稍盛出于一途者其才益衰此亦古今得失之林也故汉代以孝廉为常科而其余有所谓贤良方正者直言极谏者多不具征明当世之务习先圣之术者元光五年文学高第者有行义者茂才异伦者多不具征可充博士位者阳朔二年勇猛知兵法者元延元年能直言通政事延于侧陋可亲民者建平元年明兵法有大虑者建平四年治狱平者元始二年通天文历算锺律方术本草者元始五年而丞相辟掾亦有四科一曰德行高妙志节清白二曰学通行修经中博士三曰明习法令足以决疑能按章覆问文中御史四曰刚毅多遭事不惑明足断材任三辅县令光禄茂才亦有四行厚质朴谦逊节俭刺史移名亦有三等一明经二明律三能治剧其取之也或特诏征或特科试或三府辟或公交车召或公卿郡国举或遣持节察上或上书待诏或博士弟子射策或以技艺为郎汉书卫绾传或仕郡为曹掾从事其科目与出身之多如此故天下之士皆能因其性之所近而各成其学学苟成矣则征辟察举交至未有不能自见者也故天下人人皆有用之器而国家不至以乏才为患唐因隋制设六科一曰秀才二曰明经三曰进士四曰明法五曰明字六曰明算又有史科开元礼道举童子学究等科其制科之名则多至百数见于困学纪闻者八十有六虽不免猥滥而一时贤俊如姚崇之下笔成章张九龄之道侔伊吕者往往出焉宋初继轨亦有九经五经三史三礼三传通礼初沿唐制试开元礼至开宝六年开宝通礼成乃改科是岁以新书试问学究明经明法明医宋史医学初隶太常寺元礼间始置提举判局以教之曰方脉科针科疡科试题有六一墨义二脉义三大义四论方五假令六运气等科夫明经有科则士知守其教矣行义有科则人笃于行矣治剧有科则有司知尽心于民事矣明律治狱有科则政刑平矣兵法有科则多折冲之才矣开元礼通礼有科则士习于本朝掌故矣学究有科则可以为人师矣技艺明算有科则制器前民矣明医有科则人寿矣此诸科者今西方之国莫不有之若骤以语守旧之徒则将吐而弃之曰彝也彝也而不知皆吾中国所尝行之者也惜乎徒悬其名未广其用其所偏重乃专在进士一科遂令天下学子虽有绝学高志不能不降心俯首以肆力于诗试帖括之业而通人硕儒蹉跎不第若韩愈刘蕡者犹不可数计驯至廉耻道丧请谒若固关节还往温卷求知等名习焉不以为怪荣途之狭人才之少风俗之坏盖自千数百年以来矣宋熙宁间议建学校变贡举罢诗赋问大义此三代之下一大举动也惜荆公以无助而败后人废其学校之闳议而沿其经义之偏制谬种流传遗毒遂日甚一日凡天下任举一事必有本末荆公之议兴学本也变科末也本既不行徒用其未不成片段安得不敝荆公经义取士未敢谓为善制而合科举于学校则千古之伟论也当时旧执政之党哓哓争辩全属意见之言其传诵后世最近理而乱真者苏文忠公一疏也向尝刺其纰谬而条辨之今录于下当今之世其犹有援此等迂谬之论以相驳诘者可以此折之矣苏氏曰得人之道在于知人知人之法在于责实使君相有知人之明朝廷有责实之政则胥吏皂隶未尝无人而于学校贡举乎虽用今之法臣以为有余使君相无知人之明朝廷无责实之政则公卿侍从常患无人学校贡举乎虽复古之制臣以为不足矣梁启超曰君相虽曰知人若欲举天下之士其才学之可任与否一望而尽得之虽尧汤皋禹吾知其不能矣则必寄耳目于公卿公卿寄之牧守牧守寄之令长令长可谓亲民者也然其民之才智与其学行乌从而知之则非由学校不为功也但言责实不言更新此固守旧家之常谈也试问国家之取人非所以共政事乎政事之才不足而设学校以养之固其宜也今乃以诗赋帖括之滥劣冒其名而充其数则谁为实而谁为虚矣胥吏皁隶未尝无人者古者卒史皆以通经之士为之学校之功也公卿侍从常患无人者自其入学之始即务为阿世无用之学一旦得志安望其能匡时哉此无学校之敝也吾以为苏氏而不知此义则已茍其知之则当推求其所以然之故而瞿然于学校之兴刻不容缓而尚暇为驳议耶苏氏曰夫时有可否物有兴废使三代圣人复生于今其选举亦必有道何必由学乎梁启超曰道有可与民变革者有不可与民变革者学而优则仕学而后入政此不可与民变革者也人民社稷何必读书此孔子深恶痛绝之言而苏氏乃摭拾之何为也且所谓其选举亦必有道者道果何若矣强圣人而从我圣人岂任受之苏氏曰且庆历间尝立学矣天下以为太平可待至于今惟空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以养游士而又时简不帅教者屏之远方徒为纷纷其于庆历之际何异梁启超曰凡持议者但当论其事之是不是不当论其事之成不成学而不当立虽庆历规模已定犹当废之苟其当立前事何害且庆历之仅存空名正坐朝廷不能责实之弊苏氏何不申其责实之说议续旧绪顾乃因噎废食也夫人才者国民之本学校者人才之本兴学所以安国而长民也欲成大功不见小利虽稍劳费将焉避之且有司供给之需养兵饟馈之用每岁节其一二可以兴学而有余矣不彼之争而斤斤然阻挠安国长民之举果何心也范蔚宗推原汉法且谓倾而未颠抑而未坠出于党锢诸贤心力之为游士果何负于人国乎先王之教其民若诲其子弟故既有选秀之升而亦有不帅教之罚上下一体痛切相关此太平之所由也后世去古既远不明先王之意徒据今日之敝政以绳古制宜其以为笑矣苏氏曰夫欲兴德行在君人者修身以格致审好恶以表俗若欲设科立名以取之则是教天下相率而伪也上以孝取人则勇者割股怯者庐墓上以廉取人则敝车羸马恶衣菲食凡可以中上意者无所不至德行之弊一至于此梁启超曰科名之不足以得贤才固也盖其本原必在学校也若修身格物之说乃俗儒迂言能制人之口不能服人之心其于辩才斯为下矣汉以孝廉取士而一代名节出焉虽云伪也其视唐之进士怀温卷趋拜马下者何如矣自魏武下令再三求负污辱之名见笑之行不仁不孝而有治国用兵之术者此后廉耻道丧播其流风极于五季其视割股庐墓恶衣菲食之为伪者又何如矣苏氏本以气节自任今乃以意见之故而发为此言真非吾之所敢闻也苏氏曰虽知其无用然自祖宗以来莫之废者以为设法取士不过如此也梁启超曰吾闻大易之义干父之蛊谓之吉裕父之蛊谓之吝今既谓为无用则当更求其所谓有用者以匡厥不逮今乃悉举而归罪于祖宗以为制度虽坏吾不任其咎此岂仁人孝子所忍言哉且祖宗之法非祖宗所自创也因前代之敝而已前代又因其前代之敝而已推而上之以至于古人立法之始则其法固未尝如是也历代相沿不思振刷逐渐流变遂成今日然则所谓法者不过成于泄沓庸臣之乎而非祖宗之意以为不如是不可为治也今乐于师庸臣而惮于法先王此太平之道所以千岁而不一遇也自汉迄今取士之法已不知几易今乃谓不过如是其谁信之

