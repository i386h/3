<!-- { "loadSidebar": true } -->
美国农务局现考得人之饮食以何物为合宜其法先制一大箱使人坐卧其内或数时或数日之久其人之饮食呼吸粪溺汗垢皆可其多少箱长七尺宽四尺高六尺五寸能容一人于内以铜镶其里顶上有出纳空气之具以究其呼吸之多寡箱内设有台椅棹其饮食呼吸粪溺皆以化学考之即能辨其所含何质之多少又调和室中之热度以管通冷水于出纳空气之具此冷水能泄箱内人身发出之热气令室中之热度不变故人久居箱内不见烦恼考之人须常在左右供其饮食并细心权其食物之轻重曾将人试二次一为二日半一为十二日其第一次则以瑞典人置于箱内除衣服不算权之重一百四十八磅其人性甚饕餮留箱中二日每日所食之物熟肉四两三蛋三两五山薯五两三饱饼八两八牛乳饼干三两五牛乳油一两一牛乳饼二两七牛乳三十五两一白糖八钱架非茶十两五每两合华权七钱五分以上食物共重七十五两六钱另渴时饮水不计所饮食皆淡泊不加香料油盐等味查食物之质能卫生者有三能补脂膏者一肉味牛乳米麦豆菜所含之油能补人身脂膏二瘦肉蛋白乳粉筋诸物补人身肉丝血脑三为糖质小粉酒料之类能补人身暖气膏油质虽有助暖之功然所供暖气甚微能补肉丝之物名为普律天此物能生膏脂能助暖气若净油与粉糖质不能备此三者功效故计食物之精质宜知普律天与炭料各多少盖炭料即供暖气之料也考箱内之人每日所食之物内含普律天四两八又含炭料能令六百五十余磅之水自三十三度而热至滚度所饮之架非茶毫无养生之料如有之则来自所加之糖乳细核其所饮食又细核其所遗弃则知每日能长血肉多少考此人每日长普律天约半两又长肥膏约二两可见其所饮食之物内含养身之料有余矣然亦无足诧异因其平日操作甚劳而性又饕餮今则饮食同而劳逸异故能长血肉也再将此人试将所食牛乳减少一半由是见其饮食之物祇含普律天三两九又含炭料比较前次减少二百六十九分之十一连试二日半考得此次其人每日身中之普律天无增减惟肥膏每日仍长多半两故知此人若安逸无劳其所饮食之物仍得养身之料太多也由是推得其初次所饮食之山薯牛乳牛油三物各减半数则适当其肠胃所需次又另试一人年二十三岁比前次之人更高不穿衣服权之重一百六十八磅此人惯在学堂习读作工于书院筋骨颇劳而饮食甚约初试之日饮食之物皆其自择计所食者熟牛肉三两四山薯三两五白面饱饼五两四黄面饱饼八两八豆四两八牛乳油一两六牛乳二十二两九糖六钱平四两三共重五十六两三考此人每日消化得普律天三两三所含炭料能令水五百五十磅升高科伦表一百八十度试之时分为五次第一次值一日三分之一第五次值一日三分之二第二三四次均以三日为一次初入箱后读片时筋骨脑力皆不过劳第二次或读德文物理之书劳心思脑力甚多第三次则或坐或卧全然安息第四次则劳动筋骨每日动作八点钟之久皆以手举重物一上一下也考其安息之一次每日长普律天半两亏损肥膏半两未试之初以为饮食之物适当养身于闲暇之时今得普律天有余炭料不足也其专劳脑力之一次所得效亦与安息一次相同至大劳筋骨之一次则所饮食之物不足供其身之所需每日耗损普律天六分两之一又耗损膏脂六两九因劳动筋骨之日比安闲之日多耗炭料百分之五六十分是以多耗普律天半两并耗七两之外以补之也若将其所食牛乳油与牛乳二物加倍另多食干肉其耗必不甚然上文祇论炭料能供人身之暖气其实人身所发之力亦耗炭料但量度人身所发之力事属精微须更有至精之机器始能合[用](能)故试演以来渐觉初时之器具为未备此后或增或改精益求精卫生之旨或由此愈明矣

　　微虫医学新法考　　　　　　　　　
美人阙名附

微虫作病之说日辟新机各国精明格致之士考究病原得此新理而支理亦于是因之以明医症之法尽改旧章即如产后热症与鹅喉等症皆得新法医治且瘟疫症牙关紧闭[症]天行痘症黄热症及凡一切受微虫所犯而得之症亦多创新法或防之于未现或治之于既成又如癫狗咬伤肺生牛乳饼头面肿脤或以为不治之症今以治微虫之理治之大有其效将来推而广之何难得万全之法也近自人身自有拒病之理一出医道亦一大转机初以为虚论今则确论不磨也尝有轻症不药而愈者因肉丝脏腑与病虫相战每每脏腑得胜而病自愈盖能医人者非医士自能医之乃助病人而医之如谓不然何以有向以治某症为能手竟至此症而亦无效者非以病人脏腑太弱虽得助亦不能取胜乎故知病人自能拒病之理比微虫为患之理明之尤属切要焉此所谓反本也若已受微虫之患而思以猛药杀之或设法阻其生长或减其烈性则非徒无益而又害之凡致病之微虫勿论其性之烈与毒又勿论其何以潜滋暗长盖欲止之非以淡汞绿毒水或含铅之水为之不为功若平素惯用汞药之人一遇肺炎或小发热或瘟疫与乎各种微虫为患之症其势必比不惯用汞药之人尤甚此何以故或谓置虫于筒中以毒药杀之与人受虫患而投药杀之皆以毒药而制毒虫何以此则杀毒而彼反长毒之势乎不知筒之中祇有毒药与毒虫相对而脏腑中则另有生命居乎其中此生命能拒病毒药之毒既能杀毒虫则亦能伤此生命生命受伤则抵御外侮之力亦失矣或问此守御之力从何而得曰人身之血内白汁白轮皆能杀虫且能吞虫其白轮之守身躯可比军旅守御地方设有外患相侵不兼容也又有一种病之质名曰晏地铎善士由脏腑生出凡毒虫所遗弃之毒皆被此质化之据亚门歌沙及傅兰昔士哥舍路美二人所证病虫之毒首在其所遗弃之质晏地铎善士之质不能销化病虫所弃之质则必不能改其毒且脏腑因与病虫相战其功用忽改且必生一种毒物以为病虫之助虐欲脱病虫之害祇有二法或将其毒由正路逐出或将其毒改为无毒浅言之即或逐之或焚之耳此毒既焚之后其余烬毫无恶性所谓焚之者乃以养气充实其内譬犹炭得养气而焚之意至此养气所自来盖由血之红轮经肺管而收得者护脏腑驱除虫毒以此气之力为最强凡讲药性须以长培养气为主试举调治小发热而论近人知此症之险多以冻水浴身并频饮清之水即能减病至于勿药昔则百人染此病而不能痊有十九人今则百中之四耳良以用冻水则红轮中之养气可焚血内之热毒而此热毒实致病之所由来也又内伤之症尤为利害染之而得愈者寡矣欧洲医士讲求新法欲将肺中之病虫杀之其法或用制成之淡血汁导入身内不料未得其生而反速其死总之医内伤之法比三十年前无所进境即谓之新理无所得亦可也何也内伤之病率生于虫若以外法治之其不至于害人不止以愚所云不若仍用旧法听其自然将肺内之元气功用随时保养使其自生守御之力而驱除病根更为得也西国老人院之医士剖死尸往往遇有内伤复愈之痕迹在其肺上因而诧异然则内伤可痊显而有据且其痊愈出之自然非由外力之助实由其肺自强而病至问其肺何以能自强其力何以能自生医士何能迹之且究竟如何使其必自强今尚未知敢留如许新义为后学讲求若得此法诚有大造于人寿矣由此以观考察微细病虫而杀之之法未能尽穷医理之要向来人尽致其心力于此者又不容其脏腑自强殊误入歧途矣自此格致之士学而习之讲求人身自然拒病之理则驱除微虫之术全矣此学正在萌芽若夫成功即为后代专门艺学之一其益之大正无量也

　　电浪新法　　　　　　　　　　　　
英人阙名附

有一意大利人寓于英国名马克尼年仅二十二岁得一新法名曰电浪斯脱即月报纪之甚详英国邮政局电股长泼利士君系电学专门名家渠意此法一出电报不用线杆之日当不远矣据马克利自称用大小合度力量相当之电机数英里之遥可空发信现用哈子法之电浪试验竭此浪之力究竟可及几远为传递消息之用又于一英里之外设一电机并在隔一山处亦设一机激动电浪则两机俱应是则电浪竟能穿山矣山大约有一英里之三惟历试之后觉哈子电浪穿力有限渠可另出一种电浪无论何物皆能穿过哈子电与金类及水即止激发哈子浪之力足以激发马克尼之电浪其法亦同而两浪之力量则异现在马克尼已呈请新法[执](热)照矣马克尼浪无折回之病近在沙士钵里泼灵地方用八号三度湿电试验远及两英里又在邮政总局亦用此项湿电及发电时电器试验穿墙七堵远一百码照此传递可远及二十英里路之远近惟视激力与生浪二电机之大小马克尼以为在英国设一五六百匹马力之汽机于一四十尺见方室内再在纽约亦设一机马力及室之尺寸如之伦敦纽约即可通电所费不过十万金镑此为海各行所不愿闻者也目下渠正试验在岸与灯船通信之法其浪自十寸至三十码长不等每一秒钟有二百五十兆层若安设此机于船内可知来船之远近或有雾两船遇于一英里内电机触发警钟即鸣并可按表以索来船之向马克利且谓设此电机于一小船之中于二十英里内无论来船多少可将其药弹枪悉数轰炸倘药弹枪内有两铁钉或线或板之引电者则船桅上瞭望之人犹未及见而全队已成粉碎矣据马克尼云在一英里半外之火药渠已用浪轰炸祇须插两铁线或板于火药之内鼓动其电火星即出既可施于铁甲当亦可施于陆军然则火药从此了结矣格致之为用不诚奇乎哉惟攻击生番尚有用处因其不知马克尼浪至若以之施于教化之敌则用之者更险于来敌矣

　　论光学植物　　　　　　　　　　　
美人阙名附

近人考求光学之理言太阳之光原为红黄蓝三色合成以三角分之则各得其色此三色可相配而得各杂色与人物之生长化学之离合大有关系其红光带有补养之力蓝光带寒有化分之力黄光明亮有显扬之力映像之片见光银药实时化分惟遇红黄二光则无害眼染疾忌见红光故戴绿眼镜绿为黄蓝之并色也人身虚弱宜穿红内衫而植物之发生全赖红光而畏蓝光夫植物赖光而生人皆知之惟全赖红光而畏蓝光则前人未之知也近有法国博士名琴美罗付蓝马伦者在沼委市埠耕稼学舍读书得新理极其大用用花盆四个同置于一处每花盆种花树一枝度常相同水土各无异惟所受之光不同一盆为红光一盆为绿光一盆为白光一盆为蓝光其取光之法用有色之玻璃接漏日光也自落种以至两月其受红光者高至一尺六寸受绿光者仅五寸受太阳之全光者高四寸而受蓝光者祇高一寸其得红光者仅五礼拜即开花其枝叶皆青绿柔嫩可爱壮大异常其受蓝光者则无花而又枯浊可厌其受红光者枝叶极灵动以手弄之实时舒而时卷矣受绿光与蓝光者全无灵性而受白光者虽稍有灵性惟极粗硬枝节太多两月之久虽有花而未开此人又将其法施他物如蛇母子之类所得结局亦同受红光者得早而大受蓝光者全无花此法一传人争试验将见植物之世界别现新景余尝叹世人因粒食维艰以至干戈不靖每欲考究农学将中国二造禾改为三造一造禾改为二造今有此法将不止二三造已也而收成必更倍蓰矣吾人奚不稍变成法哉

　　植物新法　　　　　　　　　　　　
英人阙名附

