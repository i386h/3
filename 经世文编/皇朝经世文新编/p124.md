<!-- { "loadSidebar": true } -->
一萍乡煤苗发源共有两处一在县治西北之阳岐山一在县治东南之武功山阳岐以北至上栗市一带所产之煤可炼焦者十居三四土人现于烂泥湖观音岩蕉源等处初次开挖故暂时难期畅旺若能加以扩充再开河下里竹篙林各窿每年共可得油煤两三万吨该处距城八十余里离湖南浏阳县境二十里取煤工作之人半系湘民且该处一日不能往返商之顾令及绅董均谓未便偕同洋矿师前去查勘故仅饬矿户将各窿煤样送局化验以昭慎重至阳岐山以西之蕉源庵庵坡里仙岩石榨窝花坑坡等处曾经前采办委员欧阳柄荣据化学生试验磷磺较重合炼焦者甚少此阳岐发源西北两路之实在情形也至武功山发源一带延百余里自高坑经龙家紫家小坑里天滋山双凹五坡下至义下止为东路由小金山经张公塘岩嘴寨锡坑风车凹坝善之坵田五公顶至安源止为南路总计大小煤窿五十九座每年约出油煤十余万吨其中灰轻能炼焦者十居八九最佳者可与开平焦炭相伯仲此武功发源两路煤矿之实在情形也

一萍乡产煤向有两种一曰白煤供民间薪爨之用每年约出二十万吨一曰油煤可炼焦炭每年约出十余万吨

一煤苗之厚薄东西各异东苗第一层曰小板又名隔壁厚一尺二层曰大板厚一尺五寸三层曰大厚四尺五寸四层曰硬子厚一尺五寸五层曰白花厚四尺南苗第一层曰老厚一尺五寸二层曰裂皮厚二尺五寸三层曰大厚五尺四层曰大底板厚三尺五层曰小底板厚二尺总查东南各窿取至二百余丈仅及第三层大者约五分之二而深挖至第五层白花者仅龙家之升福井一处

一访问萍邑开煤老户云萍煤有深至十五层者每开至二三层或遇水废弃且至第六层下石壁有厚至一两丈者人力难施如能用机器凿开石壁则煤又可层出不穷矣

一萍俗一山产煤租买者每多至十余业户零星开挖因之向无大井彼此隧道相遇便起争端动至因讼停工即如现在三家冲之多福井与沙子界之平井构讼停挖故煤窿虽伙而出煤无多

一东南一带有水废窿统计大小四十八座产煤最称上品每因开至二百余丈至第三层煤见水停挖深为可惜如能将吸水机器戽去积水每月约可出油煤七八千吨

一萍邑煤窿在山腰者为斜井在山麓者为横井并无直下井口起重机器一无所用闻之矿师云窿内宜用小铁轨运煤较之人力为易

一萍煤炼焦颇为得法推原出焦不多之故皆因炉座太少此次下乡逐一查勘大砖炉已成者计共二十四座每月统计出焦七八百吨外尚有土造八卦炉二十余座所出焦炭较砖炉为逊如欲焦炭多出必须饬各井户将土炉废弃多造砖炉如有资本匮乏无力改造者由该承办总商借给资本并饬各立合同此后改造砖炉所出之焦概归铁厂收用不准私售他处如此举办每月可得炼成焦炭五六千吨来源既裕自能畅旺而不竭

一萍煤尽敷铁厂之用惟采办转运二者贵得其时然后无虞缺乏管见以为宜大集商股先于秋冬农力闲暇之时广为采取储积炼焦待春夏河水涨时分批陆续转运到鄂交铁厂收用免致临渴掘井缓不济急

一萍邑煤质最佳运到鄂省均变劣煤皆由船户沿途搀假故至铁厂交卸半皆泥土不如将油煤停止采办全数就萍炼成焦炭运至鄂省既杜船户搀假又免铁厂冶炼诚一举而两得也

一自江省溯江而上行一百九十里入袁河至袁州府城计共水程六百二十里沿途浅滩九十余处水坝八十余处最深处约三四尺最浅处约三四寸不等由府城一百二十里至萍乡县属之芦溪虽有小河可通舟楫惟河身浅窄且地势高如建瓴滩坝又多三日不雨则水涸舟行胶滞该处至县治仍有旱道五十里故此次住萍即由府起旱计程一百四十里自高冈铺以往或山路险或田塍曲狭以水道而论运煤重载不能衔尾而下以旱道而论收买民间田塍修筑铁道计费不资即挂线路亦难安设不如仍由湘潭过载取道湘河运鄂为妥

一萍习向狃于形家之说居民坟墓有与煤窿相距数里之遥者如往开挖新井乡人多方霸阻甚至激成械即如官山水口一山向称萍邑风水所关至今虽大开挖煤利源而官山仍然封禁此外封禁者亦复不少数百年相习成风难以破除成见果能吸水重开废井则煤不可胜用矣

一萍煤向用土法开采稍深遇水无法去之即将旧窿废弃另开他井业户工人终年劳瘁用力甚苦而所得无多诚不若仿照西法用机器开采之为便捷到萍后已将此意为四乡绅董及井户人等再三晓谕该绅董深以为便惟业户俱非殷实需用吸水机器无力购买意欲向官借用而又不愿洋匠襄助此诚乡愚狃于习俗之见也

一煤由萍乡东门下河走长潭至湘潭计水程二百九十里其间虽滩灞较多于袁河而此河之水发源阳岐山源流颇畅经冬亦水深二三尺用小船转运似无窒碍

一萍邑各处所产煤炭饬各窿户采样送局由洋矿师用竹筒分装标明字号带回汉厂再行化验灰之轻重分别炭之等差以便去取

一萍乡西路之湘东至醴陵湘潭一带居民皆染楚习强悍异常且驳煤船户尽属楚产屡接洋矿师函欲往查勘河道熟商顾令再三筹酌以为来去均需时日沿途恐遭意外之虞[具](且)函力阻并烦翻译面将各情详述故未前往

　　论中国煤矿　　　　　　　　　　　
英人阙名附

中国湖南省新设矿务局开采金银锑铋金皋各矿但此省矿产之富以煤为最其余各矿虽有难卜美利煤矿已准商人开采仍归官查核而西人之意不以归官查核为宜矿务局现准人报名注册开采查湖南产煤之地自醴陵通至湘潭纵横二万一千方英里可以开采获利者约居其半所产之煤分为二种一称辽江煤一称湘江煤辽江煤质洁净惟华人采法不精遗弃甚多祗是采其矿面之煤矿穴深处从未试取煤价粗者每吨值银一两碎者每吨一两六钱俱交到船由扬子江经雍兴而至汉口水道约四百三十英里船费每墩不过一两五钱由此计之上品之辽煤运至汉口每墩承本银不过三两一钱途中另有担工之费每墩二百五十文现下该处所产之煤多运至汉口而销间有运至九江与南京者长江运费甚廉若多开煤井则可以运至上海余外别无石煤矿地与上海水道相接而不远者此处之煤既凈且丰附近又有铁矿颇多若得朝廷相助而鼓励之诚有无穷之利也湖南省除湘江之外尚有辰州府沅州府并其西便一带皆有各种矿苗但采出不多又河南省近黄河之南岸有极大煤田在于鲁山与睢州华人在此采煤祗择其易者采之此煤田亦与极好之铁矿附近再上北方则以河南府之煤田为佳所产石煤极盛虽有亿兆人用之而不竭太行山更有石煤矿其煤坚实光洁可与山西东境之煤相比此处开采之矿穴恒有百余处而所弃之矿竟有三四倍之多其煤之厚约在三尺与三十尺之间煤井之深约在一百二十尺至四百尺之间华人采法架竹墙用搅盘以八人之力而搅之每次起煤于箩内共重十三担由此可见其法之笨重若以汽力开采以火车载运则可运至天津发沽比唐山矿产之煤更相宜也太原之西以此处煤矿为关键山西之煤地约一万四千方里在于省之东南高于海面二三千英尺其煤地共为一幅无间断曾有人估计此处矿山至少有煤六沟三穰墩即六千三百万万墩以天下之人照现在所用之数而用之足用二千年而未尽查此地之煤最薄亦有十五尺至二十尺厚者则有三十尺照此推算则上文之估计殊非谬论且其东首之煤矿常有极美铁矿相连天下煤矿已为人所知者未有及此也自平原筑铁道通至此处煤地虽属难事后日必不能免若有铁路相通其利更溥此处碎煤价值每百斤不过十文每墩约值英银六篇士半其贱可谓极矣且其地离太原不远而太原又为众庶之地可以筑铁路而交通二十二行省又有河道通至大洋且此处民俗勤俭工价尤廉通举中国之煤地而计足有四十万方英里欲知此数能有何作用可举英国之煤地而比之英国工务之兴为天下冠者多赖煤力乃英国所有之煤地总共不过一万二千方英里仅居中国煤地三十二分之一其相去有若天渊如用之有法则其用已属不穷盖最妙者各处煤矿均与铁矿附近也前有西人列蚩拖蕃男爵曾遍游中国而归称说中国之煤矿山若均设铁路而达太原则天下工商之务可因之而一变此说未必无因其它各处更有小煤矿山即如南京与镇江邻近均亦有之但有难于迁运除供用于本土外别无所用今通国之煤矿其得西人并西法而资助者独有开平煤矿一处其余不异于石田也

　　上李伯相论漠河开矿事宜禀　　　　　　　　　　　
马建忠

