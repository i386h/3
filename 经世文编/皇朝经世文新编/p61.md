<!-- { "loadSidebar": true } -->
暹王于西六月二十二日莅维也纳奥皇率诸亲王各文武大员迎于火车栈暹王遂与奥皇偕乘马车诣好夫勃克宫奥国士卒沿途列队相迎异常热闹不亚于曩日俄皇俄后游历至此情形到宫之时诸朝贵暨外部大臣均已在彼祗后二十三日往谒奥皇并至奥故太子罗道尔夫墓侧置一花圈而归

西六月二十六日暹王往辞奥皇乃与诸王子自维也纳而至亨葛里国京城菩达配斯脱奥国与亨葛里国共一君主奥皇即亨葛里之王犹英君主之为印度国皇也奥皇复躬送于车栈握手而别既抵菩达配斯脱城亨葛里首相倍恩勿爱男爵及文武大员俱迓于车栈亨相先致颂辞暹王亦致辞答颂毕遂乘马车至旅邸目下暹王已抵俄京圣彼得堡想俄皇待必至优极渥逾于寻常盖俄皇前环游地球日记中曾谓所经之处以暹罗相待最为殷勤故度其必优礼以答之也闻暹王游俄京后且欲仰瞻俄国旧都木斯科方至瑞典国大约将由瑞典而至墨格林勃克许为灵国德国之一小国如中国之省会与该处公爵相见乃如英国计程约西六月下旬可抵伦敦英君主将特派御前大臣及銮仪卫大员以为护卫并供应一切且欲留暹王居于拔肯海姆宫而暹王性喜习静故拟在彼小住数日以见客即迁居于泰泼落考脱离宫闻在英约留一月余然后至荷兰至西班牙至日斯巴尼亚至葡萄牙埃及诸国暹王到英时英君主大加陈设以延大相见于哀尔坳富活爱脱海岛之离宫迎以己之坐船伦敦府尹亦预备供张以俟并闻暹王在英所欲游历之处均已一一布置矣

暹王天姿明敏举止娴雅其幼时保母系英国妇人故能操英语甚习数年前曾令诸王子就傅于英诸王子皆惟日孜孜发奋读书是以学业日见精进其王次子名罢力泼脱者在英数年旋入德国扑此得姆武备学堂方其初入之时例应先行考试主试者阅其试卷甚佳以之进呈德皇德皇极口称美谕示皇子并谓之曰试卷固当如此其第三王子名爱勃哈尝入伦敦之葛力尼乞水师学堂学习自后即为水师中人矣暹王来时三王子即为王船中水师学生当渡苏彝士河由三王子驾驶该船管驾英水师官克明深叹服其驾驶之得法云

西七月初三日暹王自华萨俄地至丕透好夫该处接待暹王甚形赫方王之过克拉司挪西罗也御车缓缓向丕透好夫而行俄兵之避暑于夏营者移驻铁路旁以迎暹王既抵丕透好夫火车站高悬俄暹两国国徽自车站以至于皇宫考煞克待卫骑兵夹道排列以示敬俄皇及诸上公外部大臣谋拉维蔼夫伯爵传递大臣恺而考夫亲王皆戎服与暹王相见于火车站旁俄皇与暹王互相抱持行接吻礼旋皇与王偕乘马车而去司滑司梯暨乞拉二亲王亦乘车从之车前后皆有考煞克骑兵护卫

初四日暹王谒俄皇眷属俄皇及其廷臣宴暹王于丕透好夫宫席间皇操英语宣言曰大王惠临敝地余心甚喜余至贵国时蒙大王殷殷垂爱今天假之缘得再觌面以致谢曷胜欣幸大王友爱之谊当永矢勿忘余今饮此酒愿大王多福暹王即操英语答之曰余得来上国以致敬于皇幸何如之皇之驻跸于敝国也忽忽若前日事敝国民庶追念皇临幸之日至今犹鼓舞欢忭谓皇德隆威盛乃我国诚信相孚缓急可恃之友也皇之所以待余者至优极渥铭感五中余今饮此酒愿皇万岁是日暹王启行赴木斯科俄皇与诸上公伴送至火车站

初五日午正暹王行抵圣彼得堡同行者某上公及司滑司梯乞拉二亲王也水师提督哀乃二君府尹某君及圣彼得堡提督出迎暹王相见礼毕王与某上公暨出迎诸人至圣彼得圣泡而二堡以暹王欲一瞻皇陵也既出王别诸人与某上公同至大彼得故宫瞻仰遗迹后王在冬宫午餐未正王接见各国公使酉初王归丕透好夫是晚至皇家戏园观剧

初七日王抵木斯科该处总督守奇曷司上公及文武各大僚皆来迎守奇曷司伴暹王至克兰末林木斯科故宫暹王下榻之处也是晚守奇曷司张盛筵以享暹王初八日特设跳舞会意暹王必为所挽留也

西七月初九日暹王离木斯科初十日回抵丕透好夫暹太子扈从于王王引之见俄皇及后前礼拜日晚有瑞典特派接王之船名剖利埃乃及凹司回司达者到王即乘之而行前往瑞京斯托克霍耳门俄皇伴送至克郎司太特脱俄国海口离圣丕透司卜不远王游瑞典毕即拟至丹国京城科烹海根谒其君后再与从臣二三十人乘暹王坐船抹黑埃郄克利赴抛剌毛乎司英国海口屈指是月二十八日可到王至其处驻泊司匹脱海特与抛剌毛乎司东西相对之师船当声迎王即于是日乘专车至伦敦午后可抵拔肯海姆留宫城中数日即赴泰泼落考脱离宫然后至海岛离宫恭谒英君主王在英国须过八月后始再作客于他国自西九月初一日起半月内王拟至和兰比利时两国和兰摄政君后预备王宫为暹王备驻跸之所比利时王亦已谕令预备供张云

闻西本月三十日暹王将重抵英国与耶克公爵英国皇太孙相见于司匹脱黑特后即驻跸泰泼落考脱离宫一二日然后诣梅亦特恩黑特英地在英约居三礼拜多则一月再赴德国所欲游历之德地均已预备供张矣并悉西十月间法总统福挨自俄回国后暹王拟由比利时启节游历巴黎斯京城不从德国前往到法而后法总统必殷勤接待以上宾之礼惟暹王之行宫设于何处尚未择定以扈从者众非有渠渠屋不能容此多人也忆曩者法与暹罗因交涉之事彼此颇怀虑今得俄皇雅意为之排解而前嫌尽释和好如初故暹王有法国之行欲与法总统为两君之好也

西历月之二十三日暹王丹麦国京城丹王克里斯经率王储子诸王子暨在廷臣迎于港口暹王登岸百姓皆扶老幼甡甡然惧呼抃舞相属于道滨晚丹王折简邀饮大宴于爱美灵保宫觥筹交错会者百人暹王居中坐丹后与公主卫儿带玛左右焉丹王执爵颂宾暹王答颂并颂丹后且以丹王与后优礼延接使暹王有宾至如归之乐称谢不已暹王眷属复蒙丹王后殷殷致问暹王亦代为申谢宾主洽尽欢而散王在丹京盘桓数日于二十六日乘舰首途前赴伦敦次日行经阿透那江口在丹麦国西南由卜尔剔克海而至亨卜葛渡开沙威灵阿德语称皇曰开沙以达英京舟次亨卜葛时该处署理水师统领奥尔特考泼并驻德国之暹罗领事官匹肯配克均往迎送焉

英国内务府大臣及暹罗驻英使臣以暹王将抵英国凡游车所至之处均一一开单预备供张王与王储子乘船准于三十日午初十一点钟可至英境海军衙门特命水师兵舰四艘驶往司匹脱黑特迎接俟暹王舟到鸣致敬英君主复谕皇太孙耶克公爵率水师各员乘兵舰代君主出迎并御前大臣哈里斯上驷院卿参将楷林登俱前往护卫及接待其扈从诸臣又有暹罗驻英公使玛哈耶塔侯爵暹储顾问官参将休姆暹罗驻英使署参赞官浮乃诸员亦随同英皇太孙出境迎王王舟既临英皇太孙登舟谒见同诣抛剌毛乎司正午扺该处船坞官码头暹王即延英皇太孙在舟午膳毕以次接见英水师各员

三十日午后钟鸣三下暹王登岸乘英君主特派之火车至伦敦维多利亚车栈濒行时停泊是处之大小兵舰声隆隆震撼山岳沿途列队者如熊如罴如虎如貔赳赳桓桓绵不绝旋闻乐声频作音韵和扬又见旌旄缜列光艳夺目皆英君主御前旗帜英皇太孙见火车将发躬诣火车栈相送英君主世子开姆勃利乞公爵则已先在伦敦车栈祗候令侍卫禁军荷鎗鹄立道旁英君主复遣御车迎王赴拔肯海姆宫所有暹官以及富商巨贾之在英者莫不济济跄跄恭候王车之

暹王及扈从诸臣由火车栈换乘马车至拔肯海姆宫共御车四辆槛槛而行车中系暹王御前大臣英国君主世子之护卫大臣上驷院卿参将派充暹王护卫大臣楷林登次则暹王书记官司理笔墨事者侯爵格立司提礼部大臣格拉司挨乞哀驻英使馆参赞官暹外部委员伯爵富脱乃可沙侍卫大臣男爵赛凌特阿又次则英国御前大臣哈里斯暹罗驻札伦敦公使吗哈耶搭侍卫大臣侯爵梯觉提督斯立雅来茄最后一车则英国两王世子与暹王暹储子乘之车至拔肯海姆宫时已五点三十分钟英内务府大臣与各爵大臣皆服大礼服迎见暹王遂为王前导入宫英君主派有羽林军在暹王宫内外日夜守卫并有苏格兰兵乐队伺候暹王出入时作乐

拔肯海姆宫中暹王所居之所其陈饰悉仿比利时式日夕后暹王拟接见数客闻英相沙力士勃雷拟即晋见翼日暹王将至哈卢书院视其诸子之肄业于是者且观书院肄业诸生午后还宫礼拜日游览植物院在立乞孟特英国名胜之地午餐下午往葛力尼乞天文台水师书院皆在是处

英君主定于八月四日与暹王相见于奥斯蓬英地名该处有一离宫是日考吴斯地名邻抛剌毛乎司适有赛船之举故邀暹王同往观焉暹王自伦敦乘专派之火车诣抛剌毛乎司登英君主御舟前往到时各船俱预备升英太子陪侍暹王乘御车至奥斯蓬离宫英君主降阶相迎互行宾主礼毕献酬共饮日晡时暹王回伦敦闻在此尚有数日之留将考察各处紧要工作云

各报馆于暹王之游历皆津津乐道着为论说誉颂暹王并称其励精图治勇于变法第所述者皆众所已知之事无待赘言兹阅太晤士报所载可以见暹王之为人而暹国郅治之隆有由来焉爰特照录于后

暹王办事勤敏巨细必亲劳瘁不辞孜孜矻矻以为国人矜式举凡朝廷大政以至郡县庶务靡不周知裁断臣章奏悉中肯要且复爱民如子乡民每当困苦无聊之际辄语人曰苟使吾王知之必不使我至此百姓之爱戴可知矣王之果决尤非他人所能及知守旧之非而翻然改图绝无顾虑今而后可望蒸蒸日上矣虽然暹王善后之事尚多盘根错节办理亦殊非易易也

今暹王游历欧洲与各国君臣酬酢往来颇有应接不暇之势欧洲诸事之有益于其国者不知能否拨冗而考察之以不虚此行独是今日之暹罗犹百年前之欧洲设欲以欧洲今日之政事行于暹罗窃恐有所不能譬之植木宜于此土者未必宜于彼土王虽亟亟求治百度维新如汽电诸器已行于国中然欲追美泰西各国约而计之非俟之百年不为功亦时势使然也印度规模粗具粲然可观苟能降格以求则有造于暹罗不待蓍卜然暹王此行未必专意于是特以聘问各国藉敦和好耳王之任用西人廷臣皆腹非之王则以暹人中难得操守廉洁老成练达之人而确信西人之有为有守尝遣诸王子至欧洲学习以资观感复以勖其臣谆谆不倦现在政府中谙习西学者殊不乏人故其平昔所歆羡之西法流行之速不啻置邮传命惜也辅政诸臣大都矜躁之士不能慎举贤才偶不加察而尸位旷职者即滥于朝比者有鉴前失所举胥阅历有能之人虚糜廪禄之患当可从此绝矣

暹王童时尝傅以英国女师及长有英官数员常备左右顾问是以读英书甚多操英语甚习风行草上暹京仕途之中因之娴熟英语者比比皆是王于英人之一言一动罔不致意留心今者足迹遍欧洲窃愿与我英国尤加亲近溯自印度入我版图暹罗实我东方之邻国兹其国中商务我英人居十之八可谓盛矣王之为人则勤慎不怠谦让不骄听其言观其行几令人忘其为九重之尊云

