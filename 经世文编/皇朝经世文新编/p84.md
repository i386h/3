<!-- { "loadSidebar": true } -->

　　湖南时务学堂公启
今日之事岌岌哉一蹶再蹶输币割地刳肉饲虎身肉有尽而虎欲无餍他日之患害其十倍于今日者且日出而未有已也故不攘彝则无中国虽然今之所谓彝者非若汉唐之间匈奴回鹘之族游牧之种水草之性无有典章制度才术械器可以虚威詟而制梃治也其政治具有条理其学问具有本末其富强者皆其外见之迹而其所以富强千纲万目皆经数十国数百年数千万人互为讲求转相仿效而始有今日攘云攘云盖其难哉彼日本以攘彝立国者也庆应末叶举国之士裂攘臂以言锁港及明治维新幡然改图广开学校悉师西法十年之后风气大成遂有今日而推原功首则一切更革皆由尊攘党人为之倡盖攘彝之道未有善于是者也吾湘以士气闻天下通商数十载西人足迹交中国惟于楚地几不敢越半步论者谓志气之盛魄力之厚视日本之言锁港者殆将过之于是海内海外遂咸以守旧目湘士然窃闻吾乡先辈若魏默深郭筠仙曾劼刚诸先生咸于天下不讲西学之日受怨谤忍尤诟毅然慨然以倡此义至今天下之讲西学者则靡不宗诸先生乌在湘人之为守旧也且如日本前事虽守旧何害其守愈笃者其变亦愈诚吾湘变则中国变吾湘立则中国存用可用之士气开未开之民智其以视今日之日本宁有让焉宁有让焉今事变益急　天子宵旰单虑惟广立学校培植人才为自强本计累降　纶綍布此义于天下江淮闽浙秦晋鄂蜀闻风兴起云鳞漇萃而吾湘以雕敝之余未克具举今值制军张公中丞陈公督学江公咸以一时通人提倡新政嘉惠斯土吾湘士及今不思自厉上无以宣　圣天子作育之化中无以答贤有司宏奖之雅下无以塞薄海豪杰敬畏想望之心是用簪萃同人共昌斯举将聘达人以主讲授选聪俊以充生徒藏书籍以备观摩置图器以资试验常年之费岁以数万亦既呈请大吏将东征筹饷部议加增盐厘已收未缴之项拨归堂中藉充岁费然草创伊始构造房屋购置书器需费极繁开办不易盖闻千金之裘非一腋所集万间之厦非独木所成凡我同志远念敌王所忾之义近思维桑与梓之情大为强国保种之谋小为育子克家之计其家有乐于是欤维持大局提倡盛举食毛践土咸有责焉已耳昔道咸之乱惟我湘士翼戴　王室厥功最高天下称之自今以往其祸害益烈其待才益急其戡定益难惟我湘士其宁能自弃焉奖掖之而财成之是在君子

　　学校余论　　　　　　　　　　　　　　　　　　　
梁启超

军兴以前中国之学堂惟有同文馆广方言馆等所在屈指可数生徒不满千计是以梁启超忧之军兴以后　庙谟谆谆野议缤缤则咸以振兴学校为第一义上自　京师下及省会讫于岩邑两岁之间踵武数十其以故有书院改课增课者称是其倡议而未成成而未及知者亦称是虽比之泰东西各国万不逮一然风气之开不可谓无其几也然而梁启超愈益忧之忧之奈何曰今之以学校为第一义者岂不以育人才乎哉虽然彼向之同文馆水师学堂等其设心也曷尝不惟育才之为务然至今数十年未尝有非常之才出乎其间以效用于天下天下所共闻也今之兴学堂者其意宁不曰吾今之为此必有以异于彼所云也然而吾窃量其它日之所成就必无以远过于彼且犹或弗逮何也表正者影直表迻者景邪此公理之易明者也彼同文馆等之设其原奏档案所称不过以交涉日伙鞮寄需人思通其语言毋受蒙蔽故其所成就上焉者足备总署使馆之翻译下焉者可充海关洋行之通事彼其所求之者固如是而已故虽以丁韪良傅兰雅等为之教习不可谓非彼中文学之士然而所成卒不过是何也所以为教者未得其道也今教之之道举无以过于彼而教习之才又远出丁傅下其聘用西人者半属无赖之工匠不学之教士其用华人者则皆向者诸馆之学生学焉而未成成焉而不适于用者也其尤下者香港宁波之衣食于西人者也教之之道既如彼教之之人复如此以故吾敢量其它日之所成且或弗逮也夫所谓教之未得其道者何也自古未有不通他国之学而能通本国之学者亦未有不通本国之学而能通他国之学者西人之教也先学本国本法乃进求万国文法先受本国舆地史志教宗性理乃进求万国舆地史志教宗性理此各国学校之所同也今中国之为洋学者其能识华字联缀书成俗语者十而四五焉其能通华文文法者百而四五焉其能言中国舆地史志教宗性理者殆几绝也此其故何也彼设学之始其意以为吾之教此辈也不过责之以译文传语为交涉之间所有事若夫经世之义齐治平之道别有所谓揣摩讲章唾掇甲第之人以讲求之而不修必以望之于此辈故其学中所设虽有华文功课一门不过循例奉行苟以塞责实则视为无足重轻之事其西文总教习等既于中学毫发未有所闻而其所谓华文分教习者又大半乡曲学究抱兔园册子谓为绝学以此而欲造人才乌可得也然使于中学虽不甚厝意而于西学实有所大成犹可言也凡学西文者大率五六年后乃始能尽通其文规可以读其书知其义无所于阂而今之治此学者往往学四五年辄以译人之才嚣然自大出而谋衣食自此以往即与学绝而究其前数年所学者不过语句拼字文法之类去西学尚远甚今夫能作华语粗解华文之人不能命为中学之人才此五尺之童之所共明也然则能作西语粗解华文之人不能命为西学之人才昭昭然矣故恒有彝其语彝其服日以西学自鸣于口岸而叩以彼中政治学术形势情实其所见闻视我辈之待命舌人者尚或有闲何则学与不学之异也夫此四五年之间于中国之学既已循例若赘阁束一切则其所诵经书只能谓之认字其所课策论只能谓之习文法而绝不能谓之中学其西学亦然极其能事乃亦不过在认字与习文法之二事是直谓之未学焉可已

今以国家之所旁求天下之所侧望翘首企踵以谓他日拨乱反正之才将取于是而其究竟乃卒归于未学此余所以悁悁而悲也然则奈何曰无徒重西文教习而必聘通儒为华文教习以立其本无仅学西文而必各持一专门之西学以致其用斯二义者立夫乃谓之学今日之学当以政学为主义以艺学为附庸政学之成较易艺学之成较难政学之用较广艺学之用较狭使其国有政才而无艺才也则行政之人振兴艺事直易易耳即不尔而借才异地用客卿而操纵之无所不可也使其国有艺才而无政才也则绝技虽多执政者不知所以用之其终也必为他人所用今之中国其习专门之业稍有成就散而处于欧墨各国者固不乏人独其讲求古今中外治天下之道深知其意者殆不多见此所以虽有一二艺才而卒无用也抑欲为艺学者奉一专门名家之西人以为师虽于中国之学不识一字可也欲为政学者必于中国前古之积弊知其所以然近今之情势知其所终极故非深于中学者不能治此业彼夫西人之箸书为我借箸者与今世所谓洋务中人介于达官市侩之间而日日攘臂言新法者其于西政非不少有所知也而于吾中国之情势政俗未尝通习则其言也必窒碍不可行非不可行也行之而不知其本不以其道也于是有志经世者或取其言而试行之一行而不效则反以为新法之罪近今之大局未始不坏于此也故今日欲储人才必以通习六经经世之义历代掌故之知其所以然之故而参合之于西政以求致用者为第一等求之古人则有若汉之长沙子政武侯秦之景略后周之王朴宋之荆公夹漈永嘉元之贵与明之姚江　国朝之船山梨洲亭林默深庶几近之求之西域则彼中政治学院之制略以公理人与人相处所用谓之公理公法国与国相处所用谓之公法实亦公理耳之书为经以希腊罗马古史为纬以近政近事为用其学焉而成者则于治天下之道及古人治天下之法与夫治今日之天下所当有事若集两造而辨曲直陈缁羔而指白黑故入官以后敷政优优所谓学其所用用其所学以故缝掖之间无弃才而国家收养士之效日本之当路知此义变法则独先学校学校则首重政治采欧洲之法而行之以日本之道是以不三十年而崛起于东瀛也今中国而不思自强则已苟犹思之其必自兴政学始宜以六经诸子为经经学必以子学相辅然后知经学之用诸子亦皆欲以所学易天下者也而以西人公理公法之书辅之以求治天下之道以历朝掌故为纬而以希腊罗马古史辅之以求古人治天下之法以按切当今时势为用而以各国近政近事辅之以求治今日之天下所当有事苟由此道得师而教之使学者知今日之制度何者合于古何者戾于古何者当复古何者当变古古人之制度何者视今日为善何者视今日为不善何者可行于今日何者不可行于今日西人之制度何者可行于中国何者不可行于中国何者宜缓何者宜急条理万端烛照数计成竹在胸遇事不挠此学若成则真今日救时之良才也易曰正其本万事理失之毫厘缪以千里不此之务则虽縻巨万之资竭数十年之力仅为洋人广蓄买办之才靡捄于国靡造于民吾恐它日必有达识之士以学堂为诟病者彼海军一政日本讲之而得强中国讲之而得削其名不殊其实大异乌乎其无使今日之学堂等于昔日之海军也问者曰子偏重政学子薄艺学乎艺学者西人所以致富强之原也释之曰予乌敢薄艺学顾欲治艺学者必广备诸器以藉试验历履诸地以资测勘教习必分请颛门学生必储之绮岁吾度今者诸学生经费之所入尚未足以语于此也若治政学者则坐一室可以知四海陈籍可以得折衷虽十室之邑中人之产犹能举之故吾谓政学之成较易艺学之成较难也若夫有大力者能博物之院开比较之厂聚其才俊以前民用此又国之命也夫乌得而薄之吾直异夫今之言学堂者上焉于政无所达下焉于艺无所成而徒考绩于口舌之间自画于同文方言之一义而欲以天下才望之于其徒也

　　论科举　　　　　　　　　　　　　　　　　　　　
梁启超

科举敝政乎科举法之最善者也古者世卿春秋议之讥世卿所以立科举也世卿之敝世家之子不必读书不必知学虽騃愚佚亦循例入政则求读书求知学者必少如是故上无才齐民之裔虽复读书虽复知学而格于品第末从得官则求读书求知学者亦少如是故下无才上下无才国之大患也科举立斯二敝革矣故世卿为据乱世之政科举为升平世之政

