<!-- { "loadSidebar": true } -->
　两共凈收水项下四兆六十八万六千罗布除每年养路费三兆二十四万罗布每俄里二千罗布外凈余罗布一兆有四十四万六千若以三十兆罗布造本核算确敷常年三分利息此坐得之利也至国家所受随路利益尚未列入如武员兵弁因公来往及军犯军火照例免价其利一也驿递之费既节电报之费又增其利二也加增茶税查俄国所销华茶以陆运者为佳故茶商素经陆运因路乏渐改海运而政府以兴悉毕利为要务议增海税而减陆税则茶商行海利微庶悉毕利不致衰败然海税既增利尚较胜年来俄民哓哓以无陆运为憾路成运速商必趋利而来海税随增亦一定事各则添抽其利三也移民垦种按拟造此路左近现居户口二兆十三万九千占地一兆二千二万三千方俄里路成可移民八兆居之若论悉毕利全境占地十三兆一十六万九千三百八十七方俄里现居户口六兆有半每方俄里不得一人若移二十五兆居之尚不到三人较之欧俄减去七分之六盖欧俄现得每方俄里二十人教育人才其利四也东呼西应朝发夕来由欧境赴托穆司克速则一二天迟则不逾七天若至海参崴旬日左右其利五也国通商中国日本美利坚各国渐增海口海参崴左近及鄂霍次克海各岸诚太平洋通商之要口也其利六也货物匀通按现由莫斯科运货至鄂穆司克每普水一罗三十戈比至一罗有半路成时每普一罗有五戈比若至托穆司克则一罗三十六戈比现在一二罗之间若由尼日里诺甫果特至鄂穆司克现在运费一罗二十五戈比左右路成时七十六戈比若至托穆司克则一罗有九戈比目下需一罗五十左右商人趋利而行按比较则路成时货物匀通自必日增月盛也不受他制无假道之虞其利七也万商经运由华海太平海及日本海等处运欧各货自必大半经此以收路速手先之利也随路市集其利八也广开产悉毕利产之丰人所共知矿苗之旺就地可证兹就现有之金银两矿而言其富也可概见按银矿始于雍正六年经矿商钱迷毒甫遵大彼德之谕赴西悉毕利创喀里湾倭司克力斜司基矿于阿尔泰山问数十年归官办现在每年此矿产银五六百普特从前倍之金块五十普特从前四倍再为东悉毕利捏尔臣斯克即尼布楚矿亦创自大彼德时每普生矿可得净银一丰特合华十二两惜矿产不旺现在每年产银五十普特从前四倍铜铁铅锡兼采金矿始于道光十一年库自捏次矿阿拉套岭西归官办开采至咸丰十年采净金八百普特岭东为商办亦以二十九年计采净金一千六百普特有奇阅十年开萨彦矿于叶尼赛省此矿愈挖愈厚每百普特金沙可得净金总在一二三昨得尼甫之间按俄秤每普四十丰特每丰特九十六昨得尼阔甫每昨华一钱二分半偶有百普得一昨者则亏本也亦有百得其十者则奇产也兼有金块最大者曾得二普有十六丰一块现存矿务学堂自开矿至道光二十八年采凈金一千七百普特现在各矿每年共采凈金二千普特兼采木植丛林到处皆有其利九也创造厂作自出新裁其利十也

　　论西伯利亚铁路之利　　　　　　　　　　　　
英人阙名附

西伯利亚铁路蒇事以后骤观之下必谓东方海运之利将为铁路所夺商务局面有翻然变动之势然以鄙见所及不过稍稍变动而已昨据熟悉日本情形之名朴他者谓以日本工业商务及大阪一切情形观之将来日本之兴正未可量盖西伯利亚铁路既成大阪之货运往伦敦者可由海参崴运去仅数日水路转运便捷不至阻滞此可兴之道一目下中国风气已开商务制造皆渐渐讲求日本之内海为极好出路凡中国所需日人皆能由此运往此可兴之道二高丽台湾二处日本鼓舞振作驱愚蠢之民而跻之教化之域此可兴之道三有此三者日本之方兴未艾不察可知朴他之言如此蒙以为西伯利亚铁路造竣维持日本如此中国日后当亦大有作为至我英国海运之利始以为不至加损盖他日西伯利亚铁路运费按目今极贱之价估之每吨货物至少须三镑四镑之谱以视轮船运费不啻倍蓰日本寻常货物可必其舍此勿由然此乃显然易见之事至隐受其害之处不知凡几何则自海参崴至长崎为最近海道计长六百英里大约俄人不久必于海参崴更近之地另设车栈添筑车路半月之久可自日本而达伦敦较之由伦敦至横滨经加拿大及太平洋一带需时二十八日彼祗及其半虽重大之货未必能多而行旅商贾公司信件及一切珍贵轻便之物断无不由铁路者即此三端其获利已可想见故我谓西伯利亚铁路虽与我东方商务无甚关系而利权之隐为所夺者不可胜计所幸者此铁路与中国沿海通商各口岸尚无大用以中国各埠运进之货往往转运至他处非尽与本处销售现虽兴筑铁路近数年来犹未能一律举办以此度之中国运载货物大半仍需轮船但英国各轮船商家于凡铁路所有利便之事及他处有整顿轮船诸事皆当悉心考究以期利不外溢否则中国现许俄罗斯在华兴筑铁路俄之有此利益非欧洲各国所能望其项背既可以扩充其商务而于水师陆军俱有裨匪浅他日东方权势必为俄所独占倘中俄一但联合则环地球国富兵强尤必推二国为领袖我英国朝廷亦当于俄人用心之所在处处留意虽俄人所得之利英国不能阻止而英国应竭力设法为商人之计并与日本联给互相保护至设西伯利亚铁路亦未必尽无利于欧洲凡由东方诸国往来欧洲者风驰电掣罔不称便人烟稠密之区消息灵通欧洲各国与中国日本高丽近而益亲此三国人民四百五十兆居地球中三分之一人有所需欧洲皆易于供应则此四百五十兆人民又为欧洲各国极大利薮也

　　上某观察书　　　　　　　　　　　　　　　　　　
阙名附

窃谓西伯利亚铁路成后俄国有二利焉一为谋国行军之利盖厚兵力张国势于亚洲俄之愿也又适值东方多事俄政府动于利害且不顾縻费较多惟期此路之筑视原议早成数年一为理财通商之利盖俄国如振兴西伯利亚使其出产即可由此新路直达欧洲而欧俄之货亦因之多一销路总之于俄国大局处处有补惟西伯利亚地旷人稀商务之可望于此者非久后不能起色然各国互市如中国日本之与欧洲商货来往络绎不绝此路成则行旅与贵重小件无不愿就此快捷方式所剩与航海之轮船者惟大而贱之货物而已或问此路之成其有利于中国欤抑有害于中国欤有利则应思所以尽之有害则应思所以制之譬如今有两国焉皆无铁路此国忽筑一路袤延于彼国之边界则彼国之国计商务皆为所危固不待言也此国之军朝发夕至及彼国者未到已侵地而距之矣然则若何而此害可制亦惟有彼国亦筑铁路至此边界使行军之速不亚于敌人而已或曰若有铁路敌人不更可长驱直入乎按此系愚者之言也德国见俄法铁路渐逼己境亦赶即兴筑以相抵制更有说者前英法北犯京师其军直入畿辅非因中国之有铁路也患正在于无路以迅运勤王之师耳苟无可恃之军则铁路有之无相等盖侵犯占踞惟敌所欲俄国之蚕食亚洲土地可为殷鉴然则幅员辽谓其可恃乎哉且无论轨式不同彼车不能行于此轨之上即拆毁轨道亦属易易汽机可运至内地铁桥可毁以火药若欲修理大者非数年不办设敌人而竟能修理主客相形劳逸仍判抑执中国地广若无铁路则敌人不能内进之议者亦知敌之别有良策乎先居边省固以台旋筑铁路节节而进其将奈何然则中国欲制西伯利亚之害惟有亦兴筑铁路而已此特所谓国计行军之害也若夫商务之害则中国无路其市面势必瞠乎在俄之后终将全失欧亚来往转运客货之利而西伯利亚铁路之资以养者正赖此利然此利中国非不能夺之于俄也西伯利亚之路系由海参葳经克勃罗夫克勃勒葛夫包钦克克耳特克及拜喀尔湖等处以抵阿穆斯克与圣彼得堡并拟自拜喀尔湖筑一枝路至买卖城之恰克图计自上海中国适中之海口由海参崴以达恰克图较自上海由芦沟桥以达恰克图多程约六千里中里故行旅之自上海以至圣彼得堡者穿中国而不绕海参崴则路程较近六千里车票价约少银七十五元到时约早六十六点钟货亦如之将来行旅货物愿出中国而不愿绕海参崴之明证也自上海由芦沟桥至恰克图每人约收车票价银一百十二元每日上下搭客祇以一百人计之上海恰克图一路每年可收银八百万元每日货车上下祇以二十辆计之每吨每克依罗密得可收钱二十文每日可收银三万六千元每年可收银一千二百九十六万元客货两项每年可收银一千二百万元即此可见中国筑路与西伯利亚路相接之利又何客货之断不止此乎俄国有见于此故急欲得一视海参崴较近之径筑路与黄[海](梅)相接诚以海参崴冰冻时多冻时轮船不能进口也然则西伯利亚路之能养与否全系乎俄之能否得一无冰口岸自彼筑一枝路与干路相接矣特是中国利害所在断不能允俄假道之请倘俄以此为请惟有答曰中国不能自弃若此且各为其民迟早中国亦必须兴筑此路以偿俄国欲得一枝路与黄海无冰口岸相接之愿而保全己之利权云云再有一要处预须筹及倘中国思欲筑路与西伯利亚相接则须设法使将来中国之路不为俄所挟制可与俄要约俄运自中路而来货物之费不得过于中运自俄路而来货物之费且中路于何处与西伯利亚之路相接须听中国之便再如路之如何相接相接处车厂之造价常川经费如何分派以及中路或须越俄境以接俄路俄国不得收税等等皆须约定此外则须择路沿鸭绿江而达西伯利亚固为最省然路太短而距内地太远利亦最少终以逼近内地而至欧洲最近之路为选某以为宜从历来商货所经旧路自北通州以达恰克图于此处与俄路相接盖由此路则虽无欧亚来往转运之货其旧有驼运之费亦足以养之矣

　　论俄国铁路二则　　　　　　　　　　　　　　　　
阙名附

中俄两国传言立有密约今观俄皇因创设东方中国铁路公司所降谕旨则约中深微之处即可于是焉明之也门哲士得格第恩新报谓所有予以土地一层种种为难之处即可藉此公司简便之法以解之矣盖所立公司名为属之商家无论中俄人民均可大股实则为俄国官办公司所有资本咸集自俄民其中过半又大约出自俄国政府华人我可决其分文不入股也然则该公司之设要惟为掩饰之计掩饰两国交涉之实情也以理度之甘雪尼伯爵上月回国前数月在北京所议之事即此公司鲜有疑义亦即俄国协助中国索还辽东中国酬报之资非予土地营垒以及口岸各惊人之事实议设此铁路公司耳按俄国在东方举止素称谨慎不轻妄动公司办法正与此合德国新报初颇[缄](针)口默无一言兹则所论两国议定之事与开东方利源有何关系言之甚详有以俄国所得之利益不仅此公司也或又有以陆路转运比之海运虽属昂贵但将边界货税减少三分之一按照优待之款此层凡与中国立有通商条约者应得一律均沾再俄国与中俄银号议定办法所得利益实与中国各口所征洋货税例及与马关条约第六款均有不合之处若有以此明以告俄者试问俄将作何举动耶

