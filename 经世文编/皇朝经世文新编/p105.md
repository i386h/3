<!-- { "loadSidebar": true } -->
次关税为国库之财源者曰盐税中国制盐政府独专之业分全国为七区每区所制之盐必于区内用之不许向他区分送国家设法严禁焉又命官吏管买卖征集等事且监视奸商盗卖然盗卖者颇众此等官吏与地方行政官不相统属直隶于盐政及盐运司今请概述盐政区域直隶省及北边一带为第一区陜西省及湖南省一半为第二区江西江苏一半及其近傍为第三区浙江省江苏省大半为第四区福建省及其近傍为第五区广东广西一带之省及江南云南一半为第六区西藏接近西陲一带为第七区不问海水盐井沼湖所产出盐有定价以卖与官吏至其量数及授受该盐之法似未尝设何等制度盐运使建仓库于制盐地而供盐商之便盐商者自非向盐政委员及抚准领盐商证单不得自营盐业然欲其准许必纳一万两至一万五千两银以为定制每岁按准以定盐商之多寡限定制盐量数以期其无过不及矣盐商已购得盐于政府欲恣其卖价仍不能自由搬运销路均待政府之命始得转卖诸店商也政府既专盐业之利故千八百八十九年收入三百八十四万五千百二十四两又于内地各所设税关通十八省有三十三处一切货物通经此关以纳课税其数额亦不少亦与盐税相伯仲也千八百八十九年所征课税实为三百六十六万六千八十两除此数者之外亦无较着财源其余尚有商业税每年二十万六千九百两制茶税每年十六万二千百七十七两贷盐田税每年一万二千七百九十两渔业税一万九千三百七十两业税五万千八百三十两兽骨税五万三千六百四十四两贷官管房屋税五千百二十两家畜即各家所畜牲贩卖税七千五百七十两仓库税五千三百五十两抽航海权税三千二百两余外诸杂税每年十四万四千三百六十九两是等税银数未详俄将据何算核也凡各种财源可以资国库之入者如斯耳然尚有一种卖买无形物税第一为八旗营军属受继承宗家权税每年实为八万六千三百五十八两第二为捐纳官衔阶级及贡监虽平时无所施行然一旦或有军需之急或有天灾地害农民困穷则以捐官为常例其捐纳之法似量需用之银数又定某省某官分发施行也当千八百八十六年福建洪水泛滥淹没沿岸田产中国政府捐官衔及贡监者百六十九人自六月起至九月止其所收入实为五万四百四十五两统算此等所列间税实每年三千十万七千九百六十二两若加以直税则国库岁入所收实为一亿二千百三十九万三千三百六十两又加以彼自然产物贡税宜参看第十二册中国边事论每年三百九十六万六千八百十二担一担当中国百斤则其数亦颇巨矣各省人民纳此等贡税必送往天津及通州然运送之费七十一万五千六百四十七两亦人民所捐赀焉各省有布政使掌土田租税之事征收诸税于管辖人民以筹办地方财务国家财务户部统揽其大纲若系地方财务则各省总督管理稽察然帝室度支不求财源于户部而别定其制其数每年百五万六千两又满州每年贡貂皮一万二千张若无貂皮则以他兽皮代焉人参百四十斤真珠一千颗定此等贡法在距今几星霜之前帝室度支逐年增加以其难给遂发行各种银券以为补充在千八百六十六年为三十万两至千八百八十八年为六十万两又有帝室牧场散在满洲及蒙古等处其所耕牧之畜类马十万匹骆驼七千匹牧羊及山羊二十万匹有角畜类牛之类一万二千匹帝室度支虽有此等财源而一朝不时之费往往有焉如际此时迫得仰给国库倘不能补充则即于各省加征课税如新营颐和园及皇帝谒陵所费赀财皆国库支给也或有各省督抚因事报或督抚进京自行捐或捐助营造等赀此等银数无可征考又际有不时之度支或忽谕民集如举行庆典之时实用此例集金筹办得五千万两矣

　　论中国赋用　　　　　　　　　　　
德人阙名附

近接中国消息得悉其户部进支饷项情形惟其所报篇辐太长故择其要而录之访事人在中国官场中将中日未战以前中国进支数开列此中有虚有实所谓实者朝廷所收得而用之数所谓虚者民间所纳不止此数惟以今之势舍此办法别无他法能清算其数总而言之中国以此为最妙之法矣本报所以讥之者是其详覆粮饷太零碎而不完备无论督抚何人所详覆饷项或作或辍或仅择其小者登于奏牍然所奏犹属勉强常须催查始肯详覆然其所谓详者实属不详之甚各省清缴粮饷之法极为可哂中国缴饷之权多在户部大臣掌之或自总理衙门行札一国进支饷项全归户部至岁杪户部将其来年所需支几何并各省应派几何缴几何均为约计之事上于朝廷待可其奏即行开列咨行各省督抚而督抚转饬司道等官知悉按寻常之势其所派缴之数递年如是无甚参差可谓取于各省者有定程也各省解饷之事多能如期虽间有某县收粮未足则自他处弥补之但太平丰稔之年虽称妥善而时值艰难事即荒怠据余所见中国无论京都省会皆无储积以备荒年之用除应朝廷所征缴外所存于各省者则任其地方官随时开销且各省报销之数虽有如许但开销虚实余不得而知且不能查得有何省布列清单于民表明某月某数开销几何总之各省永无赢余常有欠缺留待下年填补若近年来有赈济饥荒之有捐修黄河之有海防经费之更有水师提督所用之在在需财而国家又复追索频仍是以地方官加以重轭于民肩加抽各税或厘或盐是以货物腾贵商民裹足市廛都会十肆九空也考中国未与外洋通商以前其饷项有三一为购米解往北京而分给兵丁名之曰漕粮二在北京支发各项之饷三为国中大关之饷其第一给与满汉旗民满洲人分为八旗凡及岁皆为兵食长饷也第二则交与户部支拨各官员廉俸第三进呈内务府分赐宗室此因洋关未设通商之约未立以前中国祗有八旗兵此外别无水师武备等事也自此之后时事变迁惟八旗古制未曾稍改而今其饷项则多洋关一矣兹请细论其各饷之源流分列于下

其第一解漕粮之省有二即江苏与浙江所解者约共为一百二十万担至一百四十万担其中有二十万担系经旧日迟滞之漕河而往其余则付由海上而往有一份付沙船又有一份付招商局轮船其运粮之法艰而费大有西人占臣者指明此粮运上北京耗费极多乃云外洋之商轮皆肯承运而所费不过今费四分之一但华人不悦如彼办法多喜用成例以图便己也若改从新法则可节费一百万两查江苏浙江二省之外另折银有六省从前运米往京者今尽折银以代之吾今总计各省漕粮之数于下

江苏解米八十五万担每折银二两共银一百七十万两
浙江解米四十五万担每折银二两共银九十万两
江西折粮银六十万两　　　　　
湖北折银粮二十七万两
安徽折粮银七十五万两　　　　
湖南折粮银二十四万两
河南折粮银三十万两　　　　　
山东解粟米二十万担折银二十八万两

　　以上八项共折银五百零四万两

第二为京官养廉俸银近年来每年七百余万两多出自以下各

地税解银三百四十一万两　　　盐税盐厘解银一百六十八万两
洋关解银八十九万两　　　　　内关解银二十三万两

厘金解银七万九千两

　　以上共得银六百二十八万九千两此项究未尽悉如何支销大约给满洲兵与京官及京师之公费用

第三内务府及各额外支销今举大纲

武备存款七十五万两

军需　由税关拨银八十六万两　各省拨银一百三十八万两

文官俸增五十一万七千两

武官俸增一百四十八万八千两

京师供费　由海关拨来银六十七万两　由各省拨来银七万三千两

宫内费　正赏六十万两　加赏五十万两　特赏三十万两　别项特赏三十万两

　　以上共银七百四十三万八千两

　总计以上三大共银一千八百七十六万七千两尚有各省官俸水师兵费不在此数但由洋关所缴者不过三百二十三万故洋关存银甚多也

中国洋关税饷不知者多以为直解北京其实未甚的确因收税人之权甚小当禀承于省官而省官有权总理税务收税之时其税饷皆交与海关监督税司不能收贮税司之权不过查税货物而已税既纳而交与华官华官给与关票而后船舱之货始许登岸每年监督之华官总结清单自然清白此清单并非直缴北京乃呈报本省督抚而督抚咨报户部其咨报之法亦与督抚别项进相同因督抚先将其开销本衙门之数随后交与藩司是各海关所收之税即谓为该省税饷入之一分惟督抚仍不能专权其所有动拨开销仍须得户部核准然后可行也若洋关之税项应如何分拨动用观以下数事可知矣据吾所见各关之章程似非彼此画一查光绪十八年上海关税务司秋季清单共收税银一百十六万一千七百六十九两其初欲将此税银十份之四径解户部又改其事将十份之二交与南京总督以为机器制造厂支又将其余二成内扣拨八万两解往贵州以为协助彼省之用再扣拨五千两解京以为各官加增薪俸余则交南北洋商务大臣均分以为水师经费又取其二十份之三拨为出使大臣经费其余则支税关人员之薪水及税关之公费再有所余则补北京并各省津贴之资也又是季共收洋药厘金二十一万四千八百零五两此数自为一项不与他项同出清单此项系尽交户部支销另有税饷三项一为船只到关纳船钞一为沿海各口之税一为货物过关入内地之税其船钞则按轻重而抽四季共抽得船钞五万五千九百七十三两十份之三归总理衙门以供同文馆经费其十份之七总归税务司至其沿海各口税及货物转运内地税则另归一项交与各省以应军需吾亦不暇多述总之洋关进照常论有四成拨归北京其余六成若北京有额外用则提补之然后支给本地收税经费与及别项成例之费又取百份之十五存放上海道以为出使各署经费尚有余则由户部随时指拨分与各省以充用也惟船钞则取其十份之七归总税务司任意支理灯塔河道等费又其十份之三则交北京同文馆支需而沿海各口税并货物转运税多系交与该省支销其如何用处吾未能尽悉也试举光绪十九年税关之进支数以例其余则可粗见洋关之税项如何出入矣是年共收税饷二十一兆九十八万九千三百两而支出有九一支洋税司收税之费每百两抽银七两五钱共支银一百五十万两二支海关监督费用每百两抽二两五共银五十四万八千两三支灯塔灯费由船钞每十份抽七共银二十八万零零六十八两四抽船钞十份之三以归同文馆共银一十二万零三百二十九两五抽正税十份之四归户部共银五百八十六万六千两六抽正税百份之九归出使署经费共银一百三十一万九千两七拨洋药厘金归水师经费共银五百三十六万二千两八支弥补北京额外用共二百万两九抽转运货税归地方官用共银一百二十万两以上九项共支银一十八兆十九万五千三百九十七两尚余银三百七十九万三千九百零七两此皆拨归海防水师经费兼纳洋债利息等事也

