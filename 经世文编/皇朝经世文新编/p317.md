<!-- { "loadSidebar": true } -->
说经　诗书礼乐易春秋是为六经见于经解庄子韩非子史记儒林传又名六艺史迁曰言六艺者皆折衷于孔子六经皆孔子作也诗书礼乐孔子藉先王之书而删定之至易与春秋则全出孔子之笔故孔子教人以诗书礼乐而易春秋身后始大盛也孔子之为万世师在于制作六经其改制之意箸于春秋孔子早而从周晚莫道不行思告后王于是改制与颜子论四代子张言十世是也周衰礼废诸子皆有改作之心棘子成之恶文老庄之弃礼墨子之尚俭皆是犹黄梨洲之有明夷待访录顾亭林之有日知录事至平常不足震讶必知孔子改制六经而后知孔子之道所以集列圣之大成贤于尧舜法于后王也淮南子夫殷变夏周变殷春秋变周三代之礼不同以春秋为继周之一代先秦西汉之说皆如此余有孔子改制考二千年来行三年丧夏时选举同姓不婚之制皆孔子之法则春秋实统二千年为一代也必知春秋为改制而后可通六经也汉兴诗三百五篇传齐鲁韩三家书二十八篇在伏生礼经十七篇在高堂生其记八十五篇皆经之记也乐散见于诗礼无经易未经焚烧传于田何为全书无异论春秋传公羊谷梁皆立博士去圣不远人无异说洙泗经学虽不光大未有失也至刘歆挟校书之权伪撰古文杂乱诸经于是有毛诗周官左氏春秋伪经增多杜林卫宏传之二郑马融扇之郑康成兼揉今古尽乱家法深入歆室甘死力加以硕学高行徒众最盛三国六朝隋唐尽主郑学于是伪古文盛行皆在刘歆笼中宋儒时多异论而不得其故亦为歆所丰蔀　国朝经学最盛顾阎惠戴段王盛言汉学天下风靡然日盘旋许郑肘下而不自知于是二千年皆为歆学孔子之经虽存而实亡矣诸儒用力虽勤入蔀愈深悖圣愈甚犹之楚而北辙缘木而求鱼可谓之新学不可谓之汉学况足与论夫子之学哉既无学识思以求胜则大其言曰欲知圣人之道在通圣人之经欲通圣人之经在识诸经之字于是古音古义之学争出竞奏欲代圣统矣以此求道何异磨砖而欲作镜蒸沙而欲成饭哉西汉之学以禹贡行河以三百五篇谏以洪范说异皆实可施行自歆始尚训诂以变异博士之学段王辈扇之乃标树汉学耸动后生沈溺天下相率于无用可为太息也今埽除歆之伪学余有新学伪经考由西汉诸博士考先秦传记子史以证六经之本义先通春秋以知孔子之改制于是礼学咸有条理不至若郑康成之言八禘六天而礼可得而治矣礼学既治诗书亦归轨道矣至于易者义理之宗变化之极孔子天人之学在是精深奥远经学于是终焉皆箸其大义明义理之条贯发经世之实效开二千年之蔀庶几孔子之学复明于天下

读书　史汉承三代之变制度文章与后世近而文义深古学人钻仰终无尽期自六朝隋唐学者传业尊与经并史裁既创且经说多存焉尤足为考据之助蔚宗后汉激厉名节学者讲求可以入德若词章所用骈散毕具擢其典实拾其香草法其气貌诚艺林之渊海文苑之泽薮也故上而经世立身有所取裁中而考据词章有所掇拾下而科举之学裁文对策试帖律赋亦倚为府囿足资渔猎此真学者所宜精熟也惟见学者读之累年仅知事迹余无所得由不能搴摘英华之故昔顾亭林先生日课门生四人登堂读十三经及史汉六朝史人二十篇周而复始今用其法与诸子轮日读史先以四史如有余日则以晋书南北史隋书继之其中制度文章经义史裁之美俱为摘出发明学者一举而通掌故能考据解词章三善俱备于近世之学已为小成矣又近世学者自易书诗四书外余皆束阁四传四礼惟左传礼记省文诵之余皆不观今与学者先读四史俾其颇知学问门径然后轮读四礼四传随于读时发其恉义学者一岁之中未能赅博然能通四史四传四礼由董刘而述春秋因朱陆而求论语深沈之以四朝学案博考之以通鉴通考经史大义圣道统绪为学本末亦已得其纲领矣进之大道庶几有基

习礼　朔月月半行相揖之仪以鼓为节考钟磬吹管抚琴案开元诗谱而歌诗升歌诗经三篇间歌　国朝乐章三篇笙入汉魏诗三篇散歌唐宋诗以管和之礼毕投壶论学而散

日课　子夏日知曾子日省学者法也日课之法其目有七曰读书曰养心曰治身曰执事曰接人曰时事曰彝务读书则有专精有涉猎二目求于内可得愆尤求于外宜有札记以朔望汇缴商得失缉熙光明庶几日新

四耻

　一耻无志　志于富贵不志于仁可耻也
　二耻俗　于风气不能卓立可耻也
　三耻鄙吝　张南轩以鄙吝为大恶凡鄙吝者天性必薄为富不仁可耻也
　　宜拔其根
　四耻懦弱　曾子以懦弱为庸人见义不为可耻也
　孔子贵行己有耻若有是四者不能学道愿深耻之

　　新学伪经考原序　　　　　　　　　　　　　　　　

康有为

新学伪经考凡十四篇叙其目而系之词曰始作伪乱圣制者自刘歆布行伪经篡孔统者成于郑玄阅二千年岁月日时之绵暧聚百千万亿衿缨之问学统二十朝王者礼乐制度之崇严咸奉伪经为圣法诵读尊信奉持施行违者以非圣无法论亦无一人敢违者亦无一人敢疑者于是夺孔子之经以与周公而抑孔子为传于是埽孔子改制之圣法而目为断烂朝报六经颠倒乱于非种圣制埋瘗沦于雺雾天地反常日月变色以孔子天命大圣岁载四百地犹中夏蒙难遘闵乃至此极岂不异哉且后世之大祸曰任奄寺广女色人主奢纵权臣篡盗是尝累毒生民覆宗社者矣古无有是而皆自刘歆开之自上为圣经之篡贼下为国家之鸩毒者也夫始于盗篡者终于即真始偁伪朝者后为正统司马盗魏嵇绍忠曹节矫制张奂卖习非成是之后丹黄乱色甘辛变味孤鸣而正易之吾亦知其难也然提圣法于既坠明六经于闇勿口刘歆之伪不黜孔子之道不着吾虽孤微乌可以已窃怪二千年来通人大儒肩背相望而咸为瞀惑无一人焉发奸露覆雪先圣之沈冤出诸儒于云雾者岂圣制赫闇有所待耶不量薄摧廓伪说庭埽穴魑魅奔逸雺散阴豁日光黄星呀冀以起亡经翼圣制其于孔氏之道庶几御侮云尔

　　新学伪经考叙　　　　　　　　　　　　　　　　　
梁启超

南海先生演孔之书四而伪经考先出世焉问者曰以先生之大道而犹然与近世考据家争一日之短长非所敢闻也梁启超曰不然孔子之道堙昧久矣孔子神圣与天地参制作为百王法小大精粗其运无乎不在自荀卿受仲弓南面之学舍大同而言小康舍微言而言大义传之李斯行教于秦于是孔子之教一变秦以后之学者视孔子如君王矣刘歆媚莽为古文摭渎乱之野文雠口说之精义指春秋为记事之史目大易为卜筮之书于是孔子之教又一变东汉以后之学者视孔子如史官矣唐宋以降鉴兹破碎束阁六经专宗论语言理则剿贩佛老以为说言学则束身自好以为能经世之志忽焉大道之失益远于是孔子之教又一变宋以后之学者视孔子如迂儒矣故小有智慧之士以为孔子之义甚浅其道甚隘坐此异教来侵辄见篡夺魏唐佞佛可为前车今景教流行挟以国力其事益悍其几益危先生以为孔教之不立由于孔学之不明锄去非种嘉谷必茂荡涤雰雾天日乃见故首为是书以清芜秽至于荀学之偏宋学之浅但明于大道则支流余裔皆入范围非吾党之寇雠固无取于好辩启超闻春秋三世之义据乱世内其国而外诸夏升平世内诸夏而外彝狄太平世天下远近大小若一尝试论之秦以前据乱世也孔教行于齐鲁秦后迄今升平世也孔教行于神州自此以往其将为太平世乎中庸述圣祖之德其言曰洋溢中国施及蛮貊凡有血气莫不尊亲孔教之于大地圣人其知之矣由斯以谈则先生之为此书其非与考据家争短长待辩耶演孔四书启超所见者曰大义述曰微言考并此而三又闻之孔子作易春秋皆首着以元统天之义所谓智周万物天且弗违呜呼则非启超之愚所能及矣

　　春秋中国彝狄辨原序　　　　　　　　　　　　　　
徐勤

环大地之面而仆缘之积万亿之而封沟之各私其民各擅其权各专其利凡为国者数十也尊内而抑外是己而非人于是中国彝狄之偁弥盛焉春秋传曰何言乎王正月大一统也又曰天下远近大小若一又曰春秋之义从变而移惟德是亲故晋齐郑所谓中国也忽然而彝狄之秦楚吴越所谓彝狄也忽然而中国之无所谓中国无所谓彝狄也地球三千年青史氏之言凡所谓守旧之国教化未兴者皆爵重世袭人列数等印度之旧教罗马之旧俗以及日本高丽回部皆然呜呼民不贵德久而不变岂孔教之未广耶抑时势之使然耶春秋之义分三世曰据乱曰升平曰太平洪水以后至孔子时据乱之世也孔子以后至今二千年升平之世也今中外大开地球混一太平之世也庄子曰春秋经世先王之志深知春秋可以经万世前民用非断烂朝报比也不量颛颛之愚发明斯旨分列三义别为三卷名曰春秋中国彝狄辨所以发三千言圣教之微言启十四万万黔皂之聪智破五十国自尊自利之私心黜五大洲民贼之余毒庶几天下一家中国一人天爵之尊大同之治可行于今日也经学不明或者不察目为异论则请学春秋请乐道尧舜之道耶非尧舜之道不敢言非孔子制作仁天下之学不敢言则尧舜孔子为异学耶

　　春秋中国彝狄辨序　　　　　　　　　　　　　　　　
梁启超

