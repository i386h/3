<!-- { "loadSidebar": true } -->
漠河各处金厂逼近俄疆出产旺盛久为外人觊觎自应迅图举办原奏所称招募商人醵股约带矿化各工携带机器前往承办等语筹办之法与中外各矿局相同唯该金厂地距江省二千数百余里在爱珲上流又数百里轮舟所不能达开矿机器类多粗笨重大搬运维艰费用尤巨比年沪市萧条殷实之商半遭折阅且惕于数年前股分之亏语以招股醵资百无一应就令展转劝谕以利歆之亦恐徒旷岁时难以成巨款宪谕所谓集资非易得人尤难洵扼要之论也唯漠河各处金厂乃边防最为吃紧之区亦江省亟应筹办之务尝博考舆图参以闻见窃谓宜仿古屯田之法试办谨以所见言之案汉以黄金为币上下通行而开采之法书缺有间近数十年宇下五大洲所用既广所产益旺俄国乌拉山东悉毕尔部之采金始于嘉庆十八年美国嘉邦旧金山之采金始于道光二十八年英国南洋属地新金山之采始于咸丰元年以上三处初采时一处所获之金有岁值银六千余万者近已少閷而五洲各国现在各处岁入犹统值银一万四千数百万俄美英所产实居三分之二采取之法以淘金为宜旧金山之沙长千三百余里宽一百余里金之在山凝于砂石分支交互都成脉理山水冲激挟之下趋石块重而沈下中壅为沙上浮为泥层层有金唯最下者结最厚人持铲一斧一畚一铲以取之斧以碎之畚以淘之豆金漉以水屑金甚微则渗以汞合而蒸之汞化而金凝已淘采之初人日所得值银百两故闻者集始年万五千人其明年增至十万人后人愈众金沙亦瘠每沙一吨淘出之金少犹值银二钱一人终日之获可扯银一两其有竭津而淘者获金虽饶而置机戽水非拥厚资集众力不办沙既瘠而淘者稀遂议从沙傍高山探脉开硐鸠公司以采之凡开山探凿石搏沙磨淘洗合汞烹炼用机器数十座用工役数百名费殊不资又矿石每吨约可得金值银六七两方不亏工本迥不如淘金者日获虽微犹可自给故旧金山开山之七十九公司少赢多绌英之新金山俄之悉毕尔采山者鲜淘水者众盖鉴乎此也至其办法□□旧金山居者稀少至自他国者皆听往淘采不为限制既流寓日众始人限十五丈不得占人现采之地采毕往他处亦如之每处停采不得过五日若开山矿人限三百丈始得矿者倍之集公司者各以应得之数予之每处停采不得过一月有逾限听他人接采之所得之金官不收买听入市自为交易立法简人人乐趋又地气温和种植蕃芜流水不冰淘金者终岁不辍且耕且牧招集日众英之新金山其法仝其地气又仝两处并收耕牧之利今且十倍于淘金焉至于俄之乌拉山东地居极北冰雪冱寒五谷不生金沙虽旺而无水可淘往者盖少遂以罪人往役人限数十文每日所获不准私相贸易由官给半值而留其半以充经费近以铁路接通始有集资开山畜水矿中备冬日之淘洗者由是所得滋丰自咸丰十年与我复位东界以什勒喀与额尔古纳为限康熙时索还之疋克萨尼布楚二城复入于俄地虽极边苦寒顾饶金银乃并发减死罪一等者往采如律比遂商贾集屯牧骈罗尼布楚城已为重镇今据成副都统所称漠河阿尔罕奇干之金厂在黑龙江南岸计对北岸疋克萨城

又查刘大臣所称粗鲁海图系由俄语转译当即苏克特在额尔古纳河西岸正对我东岸额尔德尼陀罗盖之卡伦黑龙江北岸与额尔古纳河西岸既入于俄其间尼布楚为五金最旺之处适在额尔古纳河西岸名之曰新苏克特正对我东岸巴图尔和朔之卡伦与呼伦贝尔城相距约数百里尝详考中外舆图以求产金之沙自阿尔罕奇干河迤西至黑龙江与额尔古纳河交会界碑之处循而南下至苏克特地有千余里在内兴安大岭之麓与旧金山高山之麓所有撒拉们约亚金两河形势相似兴安岭亦系沙石凝结又与旧金山之石相似金沙之富当不少让于美额尔古纳河西岸俄人采金已着成效东岸更近山真脉能得多金似可操券唯揆其办法约有数难该处地苦荒寒民殷实四月解冻九月结冰淘采有时树艺无术由官办则筹备巨款度支维艰招集流亡安插不易自夏徂秋半载淘金或使之自食其力若天寒冰冱游手安资非若新旧金山地方温暖可牧可耕不致聚处滋扰其难一也由商办则醵股远来商情携贰糜费甚大众口呰开山则效有难期淘沙则散而无纪且购机器雇工匠往返多稽时日非若新旧金山负山滨海可无转运之艰其难二也由官督民采则贫民瘠户工本不敷荒壤穷边控制难遍淘沙合汞岂能稽察入微非工役私肥即吏胥中饱不能如俄之峻法严刑勒令工作收其半值以充公费其难三也伏读　皇朝文献通考黑龙江四徼凡设卡伦六十有四各设兵守之重扃保障金汤万今　国家慎固封圻　特简大臣督办东三省屯防操炼事宜边务务均关紧要自雅克萨尼布楚二城复经俄人经营布置戍以重兵以俯瞰我边陲我黑龙江省西北斗入于俄相距一水击声闻彼方开矿治兵眈眈虎视既不比内外蒙古有肯忒亚尔泰二山为屏南北八城有北天山及巴达克为阈又其壤地相错仅止一面尚可恃崇山峻岭为之鄂博以视兹地险易迥殊故西自喀什噶尔东至珲春毗连俄界约近二万里而江省西北一隅与俄最为逼近尤不可无名将重兵以戍守之拟请由东三省大宪相度旧设卡伦之所察勘金坑最旺之区遴委干弁选募近边耐寒之兵勇先拨三四营驻札其间督令淘金其有偷挖金坑者亦招入伍以兵法部署之人各予地数十丈不准私占互争淘得之金听其自市官若收买毋任抑折若虑金沙难于物色第于英美各国雇谙练头三四名岁费不过五六千金或由山东平度州矿局李道挑取工头数名咨送赴营留充教习令其周览指示导之淘洗试行数月得金果饶然后再增数营专员督率冰泮之日即饬淘金以当口粮寒冱之时仍发坐饷以资操练如是岁可得金少亦数十万且岁省兵饷六十余万其利便可约举焉临边设戍建威销萌以屯以淘役不再举便一也醵股招商旷日持久移屯卒为矿丁则朝令夕行立可举办不致展转延误事机便二也机器开矿成亏难知若淘金则一铲一畚随处可备无待筹费即可开工便三也各直省浚河治道多役防营今令驻札该处之兵专事淘金不与他役夏秋就地淘采春冬仍归伍防屯政矿工并行不悖便四也矿久禁闭偷挖必多强敌觊觎匪徒句结肇贻患在在堪虞今招入伍以佐屯军既杜祸萌且资众力便五也分地赴功人争自奋以旧金山为率人日得金一两则淘采所入较坐饷为优平居既已饱腾临事必能敌饩便六也计名授地悉准营制每日赴工六成为率营弁哨长各任一分余夫羡率递相替代众募之法亦如之使伍符尺籍按册可稽既杜虚冒之弊且泯菀枯之便七也半年淘金省饷无算万夫萃处贸易必繁部库不劳于挽输闾里且资其生聚无采金之名而节养兵之费收实边之利而靡迁民之劳便八也矿产既富趋集愈众更于其间平治道涂南至呼伦贝尔再东至齐齐哈尔使通达于腹地联络乎三省便九也总而论之不劳役不费财可固防可制敌内以戢匪徒之出入外以杜强邻之窥伺不数年间边备益修军储益裕当务之急莫要于此自通商以来金银之流出者众以彼各国皆用金钱我则上下皆以银为市已失子母相权之道久受制于外人若我中国产金既饶则金价必贱而贷之出入华商之贸易所裨益匪浅矣是否有当伏候训示

　　中国满洲金矿情形　　　　　　　　　　　　
阙名附

俄国大藏大臣屡刊东方商务财政等书顷又刊伯希的布氏撰满洲志且添加地图一张该书中系记述行客实验之情形今摘录其大要开列于下此章系伦敦中国报所记

一呼尔哈河按是河东北流会呼玛尔河入黑龙江在今黑龙江省爱珲城西北　按据伯务地尼公司记录该河颇多金矿

二池察特喀河按是河东南流会阿玛尔河入黑龙江今属俄国阿穆尔省在阿玛尔西北此地当阿尔古纳石勒喀两河之北实产金最多之地　又阿穆尔译即黑龙江　此一带地方昔名多金现在此地金矿系千八百八十三年始开其地距俄不远初时此地本属寂寞无人之境及开矿之后已二三年沿河之处忽成一大墟落现在入口约万余有地方官司其政事又自行币制其它有病院客栈戏场等惜在千八百八十六年为中国兵马所蹂躏之后渐形衰敝此处开矿采金之法未甚巧捷然产于阿穆尔地方之金尚有五百伯得一伯得当日本四贯三百六十目余此等金矿皆中国人经营其业

三大别拉雅河按是河西流会结雅河又南流会黑龙江处即布拉郭威什臣斯克城俄属阿穆尔省会城也　沿该河支流有布拉郭威什臣斯克省省之附近有一金矿俄国有五百余人欲开之而为中国兵丁所驱逐

四宽城子地方按即奉天府宽甸县　此矿系千八百九十四年为富家所开产金约七十二伯得

五宁古塔地方　中国人禁止人民在此地方开矿故设兵丁以守之

六绥分河畔　此河畔有三坑最大者在万鹿沟哈都意附近

七图们江畔　此江畔亦有三金矿

八松花江畔　此江畔在百三十余年前始兴矿业现时矿人等各订私约以从其事

九达窝给尼河未详按今兴京加年蟾驿东有支河东流入通水江然未有名此地今为兴京怀仁县属　千八百八十九年该处地方官特准人民开矿于是矿人来集者数千人然北京朝廷不准遂停止千八百九十五年产金约六十伯得

十长白山　此一带山脉最多金矿行客见现开二矿或云该处金矿之利为满洲第一

十一辽东　行客云于此地方有三金坑

　　论采金要法　　　　　　　　　　　
英人阙名附

采金之法分三类其一资用少者所用淘金之器名曰槽仔以板为之其底广十二寸长三十寸有两傍者其四边高者十寸近槽口处斜尖近槽臀处高六寸槽头有梁槽底有二小边轮为轮底有活置于井字木架架上放石压之槽面有铁板筛一个筛傍为木近人之边有柄槽内有舌用时槽底加红毛一层以小木枋压之槽舌亦加红一层槽舌之形如梯阔端向上窄端近槽底淘金时置槽口向水摇槽者坐于槽仔之右一人掘金坭而铲落篸内摇槽者以左手揽篸耳右手执篸臀倒坭于槽筛之上后乃左手扶筛柄右手执壳浇水淋于坭上左手摇动槽仔如此随淋随摇至坭凈而止每次摇坭两铲约重二十余斤摇至百篸洗槽一次自朝至晚每人每日约摇坭九百篸至晚间埋槽则将此槽洗净以水去坭砂铁砂取其洗净之金砂置白铁盅又以水之极净乃倒落铁盆置于红炭内干水气转于铜篸仔之上又以摄铁摄去铁砂其不能尽去者以口吹之则得净金以戥权之而后置于皮囊若金稍细者则铜板一块置于槽口铜板上食以水银凡金被水出经铜板上者则被水银食住有时铜板生锈则加淡硝镪水数滴即净矣每晚刮埋铜板之金为数亦不少有时金太细埋槽则将槽毡内所积金坭加水银半斤同置于桶仔之则金尽为水银食住乃将水银连金同以斜纹布隔之以手扭之发出水银仍为下次之用而所得金团置火内焙干有时矿地离水稍远则以大四方木盆一个接于槽口用人自远处负水来摇槽时水自槽口流出接于盆盆分两间其砂坠底其浊水汇流归侧间每桶仔坭俱以浊水淋至将净乃加新水一壳凈之如此则九百桶仔坭用水不过千壳每壳一斤亦共重千斤耳探金之法以此为最简也

