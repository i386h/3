<!-- { "loadSidebar": true } -->
我国若有战务不能预定应用兵官几何又不知委士盘书院应供几何查备兵录清单每十人有兵官一名若出战此数不宜减少须知同至战之官不止领兵之官另有多员或查册或传命或解粮或派饷皆有专司又有医生随营治伤除此不计外每二十人必须兵官一名今举别国之强者与我比较英国陆军六十万俄国陆军五百万则我美国亦当有兵五十万除今之常额兵十余万有事尚须添兵四十万此乃我美国民籍每二十六人抽出一人为兵若二十五兵派官一名则四十万兵须用兵官一万六千名也夫南北之役至今三十一年矣十年前我陆军之力较强于今日因征战日久身列戎行者尚余多人譬如八百六十五年有兵官年一十四者至八百八十六年其人四十五岁尚可出战今则年逾五十五不堪临阵矣昔一千七百八十二年华盛顿举义变政之兵存至一千八百一十二年鲜有可用者又一千八百一十五年存下之雄兵至一千八百四十六年亦鲜有可用者八百六十四年我与墨西哥相战我之兵官非选自八百一十二年之宿将乃选自陆军书院考起之生徒也由此次美墨相战之胜而观尚可再仿其法今欲得兵官一万六千人以备开战时训练民壮四十万鄙见以为欲求实益于国者陆军书院考起之生徒至少须充其半其余一半或可从别书院或军营出身也南叛征讨之时人所以仰慕委士盘之生徒者非以其多正以其少而迈众故凡有大职事皆升此生徒为之尚嫌太寡而不徒用至于今日此书院之生徒拔起而可用者有一千四百人国家所需者八千人相较约少六倍故书院亦宜常有生徒六倍于今朝廷宜定例在此教授生徒至二千五百为额此数比较初设书院之原例为少是时民数七兆五亿生徒二百六十上文曾言之也且书院之额常不足生徒每有被屏出者又有告退者六人之中祗有五人到学故二千二百人实得一千八百人能卒业欲增此众生徒每年须增经费一百五十万圆此数亦不过我国每年太平兵费百分之一也忆昔年总统密地生倡议添设陆军书院二间委士盘陆军书院一则地方不足以容二千余人一则地位限于一方今宜在西鄙与南鄙各添一间共为陆军书院三间招集二千余生徒择地建院每院教工程一队小军一队马兵二队服役人等一队由委士盘调超等生徒一班到新院为教习课程一如委士盘逐年挑出超等者为教习限四年卒业又委士盘书院之大尚可加容数百生徒至收生徒之章程莫如照国家考选官吏之法现下章程有志入院肄业者凭两院议员许可尚有徇情之弊遂令善钻营者得志有风骨者心灰总统例得举荐新生十名于是幸进之徒奉承总统竟有用权势而求进院者若添增六倍生徒则其弊更不可言不如照选官之法而行之可免不公之弊宜得英俊子弟学此要业不论其门第惟年岁则宜有定例查国例凡人未及二十一岁者不许投营当兵故今可以二十四岁以下为限若过二十四岁概不准收昔南乱将平之际曾有此例二十四岁以上者不得充其生兵或谓每年如此人多出身防仕涂壅塞将何以置之乎此事亦须计及自八十七年至今共十年之中扯计每年拔取生徒五十七名若加六倍则变为三百四十名前时之中选生徒尽充入军营又如上文所说每年约添补新兵官十名又添补别项差使数名故军营共有缺七十有人谓军营之缺太少尚未足容委士盘每年所出生徒之数此不过皮相耳究其实则前因朝廷由别途官吏之中派调多人掌兵故兵官之职无余每年陆军书院学成之生徒反须候补后见候补太难故改章程每军一队加副将一名为管带又工师每队加副将五名照今日国例每年加副将四百三十五名则三百四十名可得位置各副将受职满期或升为正兵官或调作别途官吏则仕途不妨壅塞矣

又论陆军书院栽培之人尚有许多原有大才者为朝廷所弃乃考试不中选者也自美国陆军书院创设以至八百八十二年考试得选者三千一百七十三人不得选而出院者二千九百四十一人其遗弃者非尽无才有才而可用者不止三分之二其所被黜者非因其懒于学习不守学规乃由于额不广故不能无割爱也此等人多在书院从学有年坐作进退之法皆已娴习临机应变未必逊于已选者但奇才异能偶因细故不为朝廷所录用良可惜也鄙见所及书院黜退之法未为妥善故军营之中凡有人或被革或自退必领取执照一纸注明其功过并所以被革或自退之故使其后或可再录用夫不中选而出书院之生徒亦当如是惟书院未尝及此被黜之生含辱而退无论其在书院有何长处卒无以自表白于人也故有兵法精通亦不愿投营报效因嫌费唇舌难以表明其何以见黜皆裹足不前宁甘蠖屈者不知凡几窃谓书院宜改章程既有功效之生徒被黜之外不宜增其屈辱被黜者每因一二科学问逊而黜耳其余各科学问或极超卓亦被辞出故此辈出而逞其聪明才力卒登显秩毁谤旧院皆此等人为之无怪其反唇相稽也欲免此事则凡辞退生徒之际宜将其功过才能一一注明于簿另给执照俾其得表白于人或他日朝廷需材孔亟即以此人补之于是见国家作育人才而所不周焉

至陆军书院出身者若无败行固宜久于其职但稍有劣之人既经斥革若能改过自新留待后用此法宜施于四等人一陆军书院拔起出身者不论效力于军营或当差吏如有过则革职仍给执照二军营出身之人转受别途官职者若有过被革亦给执照三凡在军营五年已考起官衔而未受职或被革亦给执照四国家守备官曾供职五年考得副将衔者被革亦给执照各执照均注明其功过才能共归一部五年一次考试令其有复升之望或至需人之际亦可择其优者复职故人争自濯磨无不思速奏奇功以湔雪前耻可知人无弃才亦在朝廷鼓励之而已

余作此论求朝廷增广陆军学堂之功效者固为陆军起见惟陆军之外不无所益也水军书院与陆军书院二者并重皆拨国帑栽培如是各省拨设公家学堂朝廷拨试书院由陆军书院出身之人才不止能为兵将其它文武各职亦能胜任其多才多艺如格致律例文字诸学颇不逊于别书院所出者故不必限于为陆军也故陆军书之课程陶成大器其利不啻百倍其所教之学问四年则升堂入室同类之书院无出其右者此书院宜为通国人所钦仰祗有一端未能敷初创书院者之望其所望者乃每三万民籍宜有一名入院今则二十万人始派一名故此次倡议增广断无辞可驳节俭熟算利害宜忌等事皆已论明我美国如此广大军旅如此单薄非此法则不能强勿谓目前无事遂可怠惰岂不忆华盛顿总统之言曰太平时须预备争战诚哉是言也

　　法国海军职要叙　　　　　　　　　　　　　　　　
马建忠

右论海军详矣然不详兵舰火器与夫水寨阵法及一切出奇制胜之具何哉海军之要在用人力得人心而战备其末焉者也战备因时而变而所以用人力得人心者则有不变者在试观兵舰由风帆变火轮由明轮变橹轮由是而变为铁甲为快船为带甲快船其出没轰击者又变而有蚊子穹水雷诸名其机器由冷度而热度而凝汽行将舍汽而电焉又由平置而置而倒置且单筒双筒三四五筒更屡变而加焉其火器之变则由前门而螺膛而后门螺膛而后门钢铁套配而钢丝束矣其质由铁而铜而钢而五金分剂矣又由范铸而锤炼而挖膛而卷筩矣其弹由圆弹而开花而椭圆而尖圆锥而尖圆锥且自引火矣且始而铅者而铁而钢矣其为火药则由药而末包而圆饼而棱饼而穴棱饼行且求其无无响矣至如演斠准之法始用人力继用机轮由是平轮螺轮汽轮冷水压力轮更屡变而愈灵捷焉推之水寨阵法及一切出奇制胜之具亦罔不因时而变也由前观之其变若此循是以往当又有愈变愈奇者使据今日之所变以为得其要领焉而详言之安知一转瞬间不已为陈乎夫至变者物也而所以神明乎其变者人也故船械非不坚利也澳屿风涛非不驾轻而就熟也然而不胜者则人之力有不齐人之心有不固也尝游欧洲纵观各国海军见其有一事则有一职有一受职之人则有一称职之事其因事授职职有其名者必使事有其实凡所为由卒幼卒而升之队长艺长由火轮夫而升至总司轮由考生而升至考工使由少从而升至统师总领悉皆屡经考验人无幸进则人力齐也又见其优俸有赡恤有审院有洋礼数以之正其是非生其羞恶作其鼓舞感其忠爱则人心固也因是而知海军之要恃乎人之明其职与尽乎其职之分也各国言海军亦至纤且悉矣而原其精意所在则大同当时就法文而译其要如此名曰法国海军职要之行箧已有十余年而由今观之则外洋各国之兵舰火器与夫制胜之具已屡变矣而其用人力得人心之道犹是也中国之兵舰火器亦屡增而屡变矣而所以明其职尽其分之要其尚待讲求犹昔也益于此而信海军之要虽百世而无所损益也友人见之或以为是编所叙海军之官亦犹周礼所言建其正立其贰设其考陈其殷置其辅耳是编所叙海军之职亦犹周礼所言正其治受其会听其致事而诏王废置耳孔曰子礼失而求诸野然则是编也其诸班固所称愈于野者乎时在光绪十七年辛卯正月

　　上李伯相复议何学士如璋奏设水师书　　　　　　　
马建忠

