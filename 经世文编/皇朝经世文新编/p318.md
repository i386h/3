<!-- { "loadSidebar": true } -->
自宋以后儒者持攘彝之论日益盛而外患亦日益烈情见势绌极于今日而彼嚣然自大者且日哓哓而未有止也叩其所自出则曰是实春秋之义乌乎吾三复春秋而未尝见有此言也吾读先秦两汉先师之口说而未尝见有此言也孔子之作春秋治天下也非治一国也治万世也非治一时也故首张三世之义所传闻世治尚麤觕则内其国而外诸夏所闻世治进升平则内诸夏而外彝狄所见世治致太平则天下远近大小若一彝狄进至于爵故曰有教无类又曰洋溢乎中国施及蛮貊凡有血气莫不尊亲其治之也有先后之殊其视之也无爱憎之异故闻有用夏以变彝者矣未闻其攘绝而弃之也今论者持升平世之义而谓春秋为攘彝狄也则亦何不持据乱世之义而谓春秋为攘诸夏也且春秋之号彝狄也与后世特异后世之号彝狄谓其地与其种族春秋之号彝狄谓其政俗与其行事不明此义则江汉之南文王旧治之地雍之间西京宅都之所以云中国孰中于是而楚秦之为彝狄何以称焉不惟是昭十二年晋伐鲜虞晋也而狄之春秋繁露楚庄王篇晋伐鲜虞何恶乎晋而同彝狄也何注伐同姓欲以立威行霸故狄之成三年郑伐许郑也而狄之繁露竹林篇郑伐许何恶乎郑而彝狄之也伐丧无义叛盟无信故大恶之桓十五年邾娄人牟人葛人来朝邾娄等也而狄之何注桓公行恶而三人朝事之故彝狄之隐七年戎伐凡伯于楚以归也而狄之谷梁传戎者也伐天子之使贬而戎之也哀六年城邾娄葭鲁也而狄之何注城者取之也邾娄未尝加非于鲁鲁数围取邾娄邑不知足有彝狄之行夫晋郑邾中原之名国也鲁者尤春秋所托焉以明王法者也而其为彝狄又何以称焉董子云春秋之常辞也不予彝狄而与中国为礼至邲之战偏然反之何也曰春秋无通辞从变而移今晋变而为彝狄楚变而为君子故移其辞以从其事竹林篇大哉言乎然则春秋之中国彝狄本无定名其有彝狄之行者虽中国也腼然而彝狄矣其无彝狄之行者虽彝狄也彬然而君子矣然则藉曰攘彝焉云尔其必攘其有彝狄之行者而不得以其号为中国而恕之号为彝狄而弃之昭昭然矣何谓彝狄之行春秋之治天下也天下为公选贤与能讲信修睦禁攻寝兵勤政爱民劝商惠工土地辟田野治学校昌人伦明道路修游民少废疾养盗贼息由乎此者谓之中国反乎此者谓之彝狄痛乎哉传之言也曰然则曷为不使中国主之中国亦新彝狄也昭二十三年然则吾方日兢兢焉求免于春秋所谓彝狄者之不暇而安能彝人而安能攘人哉是故以治天下治万世之义言之则其不必攘也如彼以治一国治一时之义言之则其不能攘也如此吾卒不知攘彝之言果何取也徐君君勉既学于南海治春秋经世之义乃着中国彝狄辨三卷一曰中国而彝狄之二曰彝狄而中国之三曰中国彝狄进退微旨于以犁千年之谬论抉大同之微言后之读者深知其意则哓哓自大之空言或可以少息也中国之彝患或可以少衰也天下远近大小若一之治或可以旦暮遇之也虽然以孔子之圣犹曰知我罪我其惟春秋乎然则世之以是书罪徐君而因以罪余者又不知凡几矣

　　孟子大义述自序　　　　　　　　　　　　　　　　
徐勤

有一国之士焉有一时之士焉有天下之士焉有古今之士焉所谓一国一时之士者其聪明才力皆域于一国其它弗知也吴起商鞅之流是也所谓天下古今之士者其聪明才力皆专于为民其它弗知也孟子是也孟子一书以民为体以井田学校为用斯二义而已后世不知其故弃其体而言其用于是言学校则成为愚民之具言井田则成为乱天下之具是孟子为无益之书也虽尊之千年立于学官等于六经徒具文耳是固可惜也今夫孟子位不过客卿其尊显非敌于吴商诸人也其书不过七篇当时之勋名非敌于约与国战必克诸事业也而吴商诸人生则荣焉没则已焉孟子至今有识者尊而重之西士译是书亦敬服焉何也为民不为民故也此一时与古今一国与天下所由判也三代圣王尚矣而孔子独尊尧舜者何也为其官天下而为民也泰西贤君众矣而今人独称华盛顿者何也为其变君主而为民也故谓英俄德奥之强而必不敌美法瑞士之国何也为民也克虏伯之厂富与国敌而必不敌布德氏之善堂何也为民也战舰之坚陆师之强而必不敌十字会弭兵会之善士何也为民也故由今以前君之世非民之世也一国之世非天下之世也吴起商鞅所以诩诩焉称为一国之士一时之士所由来也自今以后君民之世非君之世也天下之世非一国之世也此孟子所以卓然为天下之士古今之士所由来也斯义弗明或有不察目为异论则请学孟子请诵与民同之之言耶非孟子之学不敢言非孟子重民仁天下之言不敢言则孟子为异学耶为异言耶

　　除无教之害中国除害议四　　　　　　　　　　
徐勤

何以谓无教之害也凡圆首方足之氓莫不以君师为治本而议论从违所从出师之大统尤大故仆缘大地而居之国自非苗黎獞猱狆狒[水]求野人生番日本之虾夷美洲之红皮土番吉林库页之费雅喀则莫不有教自大地九大洲之内为佛教为婆罗门教为犹太教为耶教为火教为回教自王者至庶士男女则莫不以七日以旦夕执经膜拜于其教主所在城邑村落皆繁立其教主之庙穷极奢侈或建之数百年而后成奉其教主之纪年其尤密者衣服帐宫室皆悬其教主之像举动如见饮食必祷以歌以舞皆颂其教祖其教主之去久矣则尊其教主之传统巨子不必其大德也戴之如教主愿为之死愿以为主见则嗅足行则铺服其诵读捧持其教主之遗文也袭绣以之跪坐以取之琴之鼓之口呿舌吟身绕掌合终身以之其传其教主之道也重瀛巨海越数万里风火难深山旷野生番野蛮道无宿者饥渴戮辱坚忍诚笃无男无女皆以任道自服而吾四万万之民则莫不自称从孔子之教矣而以传教主之道自任教于乡里言行必称孔子不畏谤笑讪辱殆亦寡矣若以孔子之道自任自行其国过都越邑聚徒招属大声疾呼以昌其教者则以万里之地竟未闻其人焉况于出其死命捐其妻子冒风雨冲瘴暑入蛮野跨山海越异国以传孔子之教者岂闻之哉若夫自郡邑外无文庙致使伽蓝之剎礼拜之堂清真之寺逾越于大成之殿也御史吴培请禁妇女不得拜孔庙甚至自郡邑有司朔望行香外上自绅缨下及士庶自非入学登科及第终身无有一谒孔庙者士自学举业之后工商贾自易业以后无有复诵圣经者诵读其遗经则卧榻披离丹墨淋漓岂有跪诵之典锦袭之储哉文翁为汉大儒而刻七十子像是像设必孔子口说之法而张孚敬敢废之而用主彼岂知公羊义大夫士无主哉岂有衣服帐宫室之悬饮食之祷哉儒无巨子有之亦不敬如教主君万雄各自纪年岂闻定于一师之以为纪年哉或有举纪年之高义者则巨儒硕学惊骇缩舌唾辱怒詈以为怪异反挟巨力以相难讦阴助异教倒戈自攻而已岂复能行哉若其淫鬼杂神吕祖天后观音魁星关帝文昌与之争席分庙食者无数也若中人在于寓中行之海外商工妇孺盛饰庙宇严恭祭祀者皆在关帝天后于孔子无与也不过以空言相敬耳故泰西谓吾半教也吾则无矣安有半哉

此犹曰吾不知尊教主耳教主之道固自在教固自有也四万万人中妇女其半矣而皆不读先圣之经皆不识字岂知培养德性之本变化气质之原讲求仁爱之理保守神气之知哉故质性多偏僻戾紾或阴诐倾侧以此为胎胚之种为母教之先为内助之事本已拨矣末则何有泰西农工商贾隶夫走卒皆手不释卷或披览新闻纸舟车道路所过所觏皆是故皆知天下之故此其愚下人也劬学多闻如此吾士大夫应酬征逐以送日其有日手一编者寡况农商哉其工商妇女语言有度起居有节行步有偶饮食过从有时皆有一定之则无有高声哗笑袒衣裸体乱舞翩迁者自幼童习琴习舞固其肌肤协其律则皆先圣礼乐之精意若趋中采荠行中肆夏俯仰锵鸣无慢容无躁气奠物南北陈器东西揖攘其手足吐纳其喉舌十七篇之礼少仪内则曲礼容经皆致治太平之书也而泰西沨沨乎有之其律法杀鼠也可钉鼠之四足有罚其军例杀敌也可释械而立货市而贩者不杀也此不重伤不禽二毛之义也三军之武非孝子顺孙则有教士说法焉两阵对垒则有红十字医会之善士出入其间以救死创之卒其医院学堂林立多以一人舍家数百万为之其它聋瞽喑哑教之识字习艺囚狱修整洁饮食督操作又有教士说法以化之近且去大辟之刑所以教民养仁爱之心致君子之行皆吾经义之美而中国皆无之士大夫知高陈经义养仁心笃礼法已无几或有则咸笑其迂都会士夫长吏如林而死人卧道未见收恤待囚以酷刑诘问狱室饮食臭秽瘐死者岁不知几千万杀敌致果孥戮缳级禽薙草狝岂有教士之说法医士之裹创哉而皆习以为宜然中东之役误杀红十字会人乃大触泰西之怒以吾为野蛮矣夫吾之将卒皆以不识字之野人任之犷悍如大兽者为桀雄岂有所谓说礼乐而敦诗书者耶其士大夫之业则奔竞钻营饮食征逐裸袒嘲诽而无少暇可以读书讲求天下之故其心则镘釪险狡诞妄重而无少隙可动其良心以轧以倾老洫窖阱流言飞文巧词佞悻其有不由此无自立于人世况梯突其富贵哉其禀姿良淑者畏葸缄默安谨削迹托于老成静务寡过以邀福荡以成风摩以成俗异形同息若夫天才特不囿于俗劲挺自立浸淫沐浴百炼之钢亦为绕指之柔矣则托于词章考据之无用以自匿孔子之泽未斩也亦有强立之儒毅然以教自任在乡则讪之笑之在邑则谤之辱之在国则搏控而驱逐之阳以讲学而禁之锢之阴诬其暧昧而毁之诽之流言其乌有则囚之戮之故古之人有伪学者矣今则任道之儒亦伪恶而不敢言夫至于以道学为嘲戏以讲学为禁忌而天下之风俗可知矣务离于道学则必为凶佞贪鄙之夫务避夫讲学则必为奊诟无耻之徒是故举天下之士知慕势而不知慕道敢于言利而不敢言义知富贵而不知学术知国而不知有教知君而不知师知律而不知经培卵涵盲浸荒成俗挟彼贪狡鄙诟之徒慕利而不知经教之类以为风俗之主而责以变行新法保国养民之事呜呼犹之楚而北行也岂得至哉夫吾所自呜自尊为中国而斥万国以彝狄岂不以礼义教化之故哉而乃隳为无教等于野蛮能不哀欤夫国势之弱则为秉礼之鲁为讲理学之宋国虽不存而能以其儒书理学易天下则灭其外而涨其内失于彼而得于此亦复何碍而以此敝俗当泰西盛强之教岂可言哉岂可言哉

