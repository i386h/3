<!-- { "loadSidebar": true } -->
各口商务有各口之病香港所病者一为粤吏阻挠半税洋货一为中国船只纳税轻于轮船一为中国不肯在西江开埠半税之例不能畅行前已详论之矣华船之税轻于轮船尚无损于英商惟轮船公司吃亏耳西江则现始开埠而华人尚多方设法以阻挠之南宁百色之间如宜昌之于重庆宜用华船轮船祗能至南宁而止门福州所病者茶税太重约值百而抽五十福州城作为租界以外之地亦属非是

上海中国会云除公使驻札北京外每省省城应派一员公使专备我与省中大员办理交涉之事该员即归公使节制以中国督抚之权甚大我国非派专员不可且驻京公使公事殷不暇兼顾商务自宜另派一商务大员专心考究振兴英国商务之道云云余谓每省派一专员无甚用处上海中国会之言曰各省督抚必体国爱民倘本省有未兴之利必思所以兴之特苦于无人相助故因循不果我若派员以作其气必有翻然改观者且可观其一变理财之法以富强其国余则谓中国会期望于各省督抚者过厚抑知各省督抚所最不喜者在变理财之法法愈乱彼愈可舞弊官囊充足全恃乎此

刑司与总领事系绝然两事不宜责诸一人幸外部已觉其非不久将分而为之以专责任

倘准英商派华人进内地采办货物于英商不为无益至内地行轮则华轮胜于洋轮洋轮阻难处甚多也中国宜整顿圜法鼓铸钱币使通国画一否则平色多不胜其弊惟钱币画一而官失其利矣食盐一项中国国家独擅其利倘准洋盐进口值百税百盐课可加一倍而盐价可减一半也

白勒能君谓中日之役中国商务并未因之减色惟牛庄一口为日人所侵踞至一千八百九十五年年底日人始退此外各口商务仍如未开衅端以前盖查一千八百九十四年及九十五年海关报册其进出口货物与价值视前不相上下其求所以然之故殆大半得力于驻札上海总领事韩能君韩君力持扬子江与上海为局外之地不能攻击至于中国大局则虽一败堕地创巨痛深而委靡不振如故不出我之所料

马关约成而英国在台湾商务一变台湾既属日本英货须纳税较多所幸者商务从此可望扩充耳台湾茶叶此后必先运至日本然后再转运出口此则于我国在门茶商大为有损也中国筹赔日本兵费恐于我商务颇有关碍洋债悉以关税抵偿而关税所缺者则势必于内地各税设法以弥补之查内地抽税约征百而中饱七十归公者祗百分中三十分耳故商人所纳之数视归公者几至三倍之多此次因弥补关税之缺而中外商人皆须吃亏违背条约之征敛当于此愈甚

新开口岸系重庆沙市苏州杭州四处重庆则非用轮船不能兴旺沙市则洋货无甚销路但上下轮船在此装卸货物转运他处而已苏州去上海太近所有商务皆荟萃于上海苏州不能甚兴杭州开埠后不过为土洋货经过之处浙江内地土货之出口及洋货之入浙江内地者必先到杭州再行转运如福州之绿茶此后必改由杭州而至上海不由宁波矣然则苏杭开埠特商务稍有移动耳挹彼注此初无加多也出口之丝亦未必因苏杭开埠而遂有所增每开新埠中国国家必谓此系让与洋人之利益而孰知所利于华人者不逊洋人无论其它即有税则有定关吏无私两层已大有益于华商矣

说者谓金贵银贱凡用银之国必大兴制造即如中国前以若干银购若干货今日犹是也货价既未甚涨落工赀亦无甚悬殊而用金之国则货价与金价日见昂贵宜乎用银之国大兴制造也是说也犹未尽然中国虽号称用银而实则铜之流通远过于银农工不问银价与钱价若何彼非铜钱不收诚以日用所需用钱居多于是而工价货价皆须以钱作准矣故中外贸易以金铜两品之上下为尤要关键现在以银一两祗兑钱一千二百文前者可兑一千五百之多然银价虽跌而工价则如故前者作工一日需钱若干今日仍需钱若干也查上海一口纺织盛行惟究竟能否与孟哲斯脱英国著名纺织之区争胜则须视银铜之涨落耳

白勒能君谓欲兴中国商务必先富中国之民欲富中国之民必先开浚利源然以中国之政法而求其利源之畅旺是犹步而求前也

中国民间之穷困至今日而可谓极矣良由肉食之徒祗知自充其欲壑视闾阎之疾苦如越人之视秦人肥瘠漠然而不动于中其尤甚者设计朘削惟恐不尽如是而民有不贫者乎

我西人亦有受损于华官之事然为息争起见苟能忍受则亦忍受之矣

有时我西人与华官有所争论请公使向中国政府理说中国政府无不袒护华官即使政府允为办理行文督抚而各省督抚大都若罔见闻或谓政府行文各省时另附私函暗嘱各督抚毋以为意其所以行文各省祗以掩饰西人之耳目而息其忿尔

各国公使有事舍总理衙门无可告语者而总理衙门无节制外省官吏之权设遇紧要之事惟有请旨周折若此殊可厌也

中国度支日绌窘急万状乘此机会或可使中国变易征收厘金之法使各国允中国加收关税一倍则中国每年入可增银七百万两是中国之所欲也至内地厘金务令中国委西人办理与海关同其所收之税与所设之卡均须有一限制惟此事大不便于各省官吏故万难应允然各省厘卡林立且派贪污之员主持其事终非商货之利也即云有背约征收之弊可将已输之归还然非有确实证据不可在中国必以中国人之所见为证据而华人畏官如虎发瑕摘伏庸有望乎若夫加收关税每年可增入银七百万两中国繁富数省之厘金为官吏所中饱亦有此数中国内地商务之不兴职此故也中国抽收厘金烦苛已甚镇江厘局于凡经过之货若交足值百抽十五之数则沿途所经厘卡皆可免捐镇江之例如此而商民乐从可知零星输纳当犹不止于此也故远道转输竟有货未到埠而已须售货以完厘金者矣

驻札中国领事因须审判案件不暇顾及商务为今之计各国宜专派一员管理商务既有管理之人则不第于商人有益且公使亦可以谘访一切其利便为何如乎

我西国与中国通商已久而缺憾尚多中国之所有而西国之所需者与西国之所有而中国之所需者遗漏不少我西人宜加意讲求焉

中国内地商务我西人知之未尽研究而得其精惟传教诸君是赖因渠等谙习内地情形也各通商口岸应仿照上海之法设立货会陈设各种货样纵人观览则洋货之名色品类华商可以洞然于中矣

各国制造厂应派人所出各货至中国内游历或分送或贱售以广招徕

　　中国通商各口二十一年分商务情形　
英人特甫附

中国本年篇中书本年即一千八百九十五年商务情形驻北京英公使麦格铎瑙禀报外部大臣沙列不雷侯所报或采各口领事论说或摘各海关册记确中利弊颇费心思查天下最著名之英国船厂及工业中与中国有交易者共计六家所派代办之人余虽到任未几常与接谈遇事无不为其竭力图之彼固精明强干但非本国人均他国产也以英国字号而倩他国人经理其弊特甫已于禀中述及矣再寄货运价至英国各口与至外国各口者各不相同譬如货物运至汉勃德国城名至纽约至屋台萨俄国城名者虽绕道伦敦者比径至伦敦者运价转贱各国颇占便宜闻英人开设轮船公司所定运价亦复如是其有损于英国商务比之各国以货物与我争利关尤甚此特甫亦详言之矣英使所述如此兹请将特甫所拟之禀照录于左

中日构本年年初兵事尚未已止人咸以为此与中国商务必大有抑知不然适相反也一千八百九十五年中国与各国互市货价约值三百十五兆两九十四年仅二百九十兆两是本年转多二十五兆两尤可异者其所加之数较之九十四与九十三两年相比所加数目尤多比之九十二年相去尤远自不待言盖本年中国进出总价每百分中加八分也

英商生意本年亦有加无减各国与我争利固有其事准其所争诚如上海领事所言仅在小件货物如火柴洋针之类若大宗货物英国犹执牛耳惟英商办事拘泥不知通融遇有交易每候华人自来他商则赴华人处百端揽此则颇有出入者也英国商务之在中国者目前虽远胜各国而交易之法若不速加整顿将来为各国所谋商务减色退落人后意中事也最难解者有英国至大字号派在中国代办之人皆籍隶他国英国字号每借手于人他国字号均由其本国人自行经理仅此一端孰轩孰轾固不待智者知之也

中国与各国互市货价除英国外计值一百八兆两其与英国进出货价比之与各国货价约可加倍英国与中国互市以香港一口最关紧要而香港实则不过转运而已其出口至中国者皆由各国进口之货物也其由中国进口至香港者皆仍由该港出口至英美印度南洋新金山及中国沿海各口也譬如蚕丝由广东出口至香港复由香港出口至法国即作为香港出口货物又煤油由白都进口至香港复由香港进口至汕头即作为香港进口货物是以香港商务仅英与中国互市货价中之一小分也中国与英国上年进出货价计二百四兆十一万四千一百四十五两与各国货价计八十九兆六十三万六千五百六十八两本年与英国货价二百十五兆三十一万六千二百十八两与各国一百八兆二万九千九百九十六两

以上进出口货价数目所有各国进口至中国由中国复出口至各国者并未扣算查本年货物之由中国复出口者计值价八兆二十五万二百四十五两上年计值价三兆五十四万三千二百八十两以复出口之货价减中国与英国及各国进出口货价即得进出口实数此节以下禀中论及中日所订马关条约又中法西六月三十日所订条约与商务有何关涉各情报中未将原文照录内地半税执照办法本极简便无如华官故意为难彼此争执返行文辩论经年者有之此照有数省尚能秉公办理使洋商不失其中应得之利益其最能为难者广东官员也一千八百九十一年所发执照最多计一千九百四十六纸合货价一兆七十五万两次年华官多方阻挠有请照者或治以罪或吓以势几至无人敢请领照是年仅发四百九十二纸今年中间数月内地半税执照竟废而不用矣兹请纵言其弊洋商办货前赴内地其请有照者华官或不阻滞而此货一经华商所购华官复从而抽厘任意勒索言除弊者必曰凡货物已请有照者不准华官再行抽厘讵知华官勒抑之法密而且多实非英国使臣所能周知其弊之难除如此惟照此办去与中国利源最有关华官若不悔悟另设新法筹以供各省藩库之用此弊终无已时内地执照华官为难固不仅在广东已也茶叶在福州所还之内地各税比请领执照而还半税者其数尤多而本地茶商深恐华官阻难由福州出口之茶不敢请照其余各口本年发出执照数目加多惟上海一口照数大减有数口如汕头如宜昌厘金委员均以抽杂税比仅纳半税利己尤多内地来货请照者甚少

