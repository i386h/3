<!-- { "loadSidebar": true } -->
外史氏曰余既编国统志于皇统绝续之交霸府兴废之故国家治乱之由复择其要详之小注综其变故之大者有四事焉今汇叙于篇末一在外戚擅权移太政于关白天智时内大臣鎌足有功王室赐姓藤原氏其子不比等文武圣武两帝皆纳其女孝谦其外孙女也不比等始为太政大臣其后自光仁以至崇德二十七世非藤原氏出者独光仁桓武仁明宇多后三条五帝耳不比等四世孙良房纳女于文德生清和文德欲立长子惟乔而惮良房不敢立清和即位良房始摄政其子基经废阳成立光孝始立关白之号谓万机先关白之也基经二子时平忠平忠平摄政于朱雀时与其子实赖师辅并列三公于是有天庆之乱冷泉二弟为平守平村上欲立为平为冷泉储贰而实赖等以非藤原氏出阻之而立守平于是有安和之变师辅三子曰伊尹兼通兼家兼家三子曰道隆道兼道长皆兄弟争政伊尹女生华山兼家女生一条兼家乃使道兼赚华山逊位于一条其后三帝皆道长女所出道长二子赖通教通相继执政赖通生师实师实生忠实忠实疏其长子忠通而爱其少子赖长于是有保元之乱其后忠通子孙更执朝政于源平之际至于一姓分为五派更为摄关然其势衰微不足道矣当其盛时皇后太子非藤原氏出即藤原氏出非摄关女均不得辄立即勉强树立而宣立后之诏拜东宫之官盈廷诸臣至无一人敢执其事者阳成废而退院华山赚而为僧举朝悚息莫敢异议而其由旁支入继大统者辄涕泣感恩谓非大臣力不得立事无大小先告关白偶因一语不合则以退要君必优诏慰谕强起视事而后已历代之君专昵其闺帏燕好之私内有所制外有所惮而诸藤妃嫔操镜执巾栉遂夺大政而移之外家矣虽有一二刚明之主冀收大权而申独断然积重之势不可挽回非一朝一夕之故所由来渐矣极藤原氏之横贿赂于朝廷田园于天下而诸国吏治废弛盗贼蜂起所在武人横行肆扰当是时源平二氏数镇东边每用武人以奏功因袭之久既如君臣诸国武士半其隶属宝龟中议汰冗兵百姓堪弓马者专习武艺以应征调至贞观延喜之后百度弛废上下隔绝奥羽关东之豪民辄坐制乡曲藏甲畜马自称武士而自藤原氏执政官多世职将帅之任每委之源平二家于是所在武士分属源平源平用之若其臣隶而诸藤原氏犹未之悟也方且以门阀相高以格例为政鄙视武士不列齿数虽立战功吝而不赏然一遇有事仍委之源平二氏二氏各发隶属赴之如探物于囊莫不立办诸藤利其便也又且延为爪牙倾排异己乃至父子兄弟争执朝权于一朱器台盘亦令调兵相助忠实长子忠通次子赖长忠通方为摄政忠实欲令让于赖长请之法皇不可忠实怒曰摄政朝廷所授氏长者吾所与乃令左卫门尉源为义遣兵入忠通第夺传家重器朱器台盘以授赖长逮乎保元之乱则上皇倚源氏朝廷倚平氏互相争平氏仆而源氏起大权复移于将门矣嗟夫上至圣武下迄源平藤氏之执朝权者凡二十余人历四百余载虽未有新莽曹操其人敢于僭窃者而骄纵奢逸召祸酿乱终举其千岁不拔之基授之于向所奴隶之武人而藤原氏亦与王室俱衰共颓仅存空名不亦哀哉一在将门擅权变郡县为封建上古国郡置造长奉方职者百四十有四犹封建也孝德时废国造置国司任国守者六十有六犹变封建为郡县也于是郡县七道治以守介而在朝之官有田有食封多者不过三千户有功田有大功者始许世袭自相门执权封户日多各国庄园居其十八守介所治一二而已故国司常不赴任举其地方豪族武人以自代源赖朝兴国司置守护田园置地头督赋税备寇贼武人任职六十州总其权于帅府封建之势始矣北条氏因其旧制守护之任犹得考课易置如古之国司然往往因袭传之子孙渐成封建之势

建武中兴以新田足利诸族有灭北条氏功思以土地收人心概以一姓连跨数州名虽守护实则封建足利氏叛乃夺诸氏所有予子弟功臣令其世袭士马出于斯刍粮出于斯争战出于斯封建之势成矣足利氏之初务以大封将士迨所志已遂而雄藩尾大势不可制及其衰也内臣构难外国党援狼吞虎噬反以自毙织田氏起于陪臣一时部将多属英杰攻略所得辄以分赏其志欲尽锄故国取而代之也丰臣氏继兴见织田氏所志甚难而功不克成于是又变一法焉兵威所加但求降服苟能归附即还故封虽蟠踞八九州岛者亦因而抚之不少杀削以故一时雄咸俯首听命然而身没未几海内分崩日本封建之事足利氏未享其利而先承其弊织田氏欲去积世之弊而未及图其利丰臣氏苟贪一日之利而未能袪其弊至德川氏而封建之局乃一成而不变焉德川氏之盛时诸侯凡二百六十余国既分封土地得众建力少之意复广植子弟为强干弱枝之谋而又据其险要操扼吭附背之势令诸侯筑邸第质妻孥于江户间岁则会同于东使诸侯恋于室家疲于道路有所牵制而不敢逞以故父老子弟不见兵革世臣宿将习为歌舞弦酒之欢溢于街巷驩虞恬熙二百余载可谓盛矣夫源氏种之织田氏耕之丰臣氏耘之至德川氏而收其利柳子厚曰封建之势天也非人也岂其然乎抑非德川氏之智勇不克收此乎然如岛津之萨摩毛利之长门锅岛之肥前始于足利织丰之间袭于德川之世族大宠多兵强地广他日之亡关东而覆幕府又基于此斯又人事之所不及料者矣一在处士横议变封建为郡县自将军主政六七百载王室之危甚于赘旒北条足利二世最为悖逆然卒未有躬僭贼而干大统者既已居其实不必争其名且存之则我得挟以驱人废之则人将挟以谋我此或奸雄窃贼操术之工者而王室一之延正赖以不坠得以成今日中兴之业当将军主政时尊之曰幕府曰霸朝甚则称国主称大君称国王足利义满称臣于明受封曰日本王义满后又赠太上皇号德川家宣与朝鲜国书自称曰日本国王而自将军以下大夫臣士士臣皂隶皂隶臣舆台各分其采邑以养家族天下之食租衣税者臣将军之臣民将军之民久矣夫不复知有王室矣德川氏兴投戈讲艺文治蒸蒸亲藩源光国始编大日本史立将军传家臣传以隐寓斥武门尊王室之意又以为伯夷者非周武而忠殷室者也因躬行让国慨然慕其为人为之立祠于家光国又尝表章楠正成之墓曰呜呼忠臣楠子之墓其后山县昌贞高山正之蒲生君平或佯狂涕泣或微言刺讥皆以尊王之意鼓煽人心昌贞号柳庄甲斐人尝着柳子十三篇以拟孙子首篇曰正名谓名不正则言不顺今以神圣大统之所属亿兆瞻仰之所归屈于一武人名之不正孰甚焉后与竹内武部聚徒讲武有上变者告其考究江户甲斐两城要害举动非常卒坐是伏诛正之字仲绳上野人慷慨多奇节有泣癖语王室式微则泣闻边防有警则泣访南朝蒙尘诸将殉难之迹则泣谭孝子节妇忠臣义仆之事则泣每入京师必先至二条桥遥望阙稽首曰草莽臣正之昧死再拜后西游自刃于久留米旅寓君平名秀实下野人尝作今书论赋役之弊作山陵志以寓尊王作不恤纬以寓攘夷路过东寺见足利尊氏像大声数其罪鞭之数百乃去上书幕府有司以非布衣所宜言议处之重法有解之者乃免君平自此号默默斋不复言事既而源松苗作国史略赖襄作日本政记日本外史崇王黜霸名分益张而此数君子者肖子贤孙门生属吏张皇其说继续而起当幕府盛时而尊王之义浸淫渐渍于人心固已久矣外舶纷扰幕议主和诸国处士乘间而发幕府方且厉其威棱大索严锢而人心益愤士气益张伏萧斧触密网者不可胜数前者骈戮后者耦起慨然欲伸攘夷尊王之说于天下至于一往不顾视死如归何其烈也

迨幕府愈治愈棼威力日绌萨长肥土诸藩起而承其敝而诸国处士又潜结公卿密连大藩以倾幕府逮乎锦旗东指幕臣乞降而中兴功臣之受赏由下士而跻穹官者相望于册又可谓巧矣故论幕府之亡实亡于处士德川氏恬熙为治列侯门族生长深宫类骨缓肉柔弱如妇女即其为藩士者亦皆顾身家重禄俸惴惴然惟失职之是惧独浮浪处士涉书史有志气而退顾身家浮寄孤悬无足顾惜于是奋然一决与幕府为敌徇节烈者于此求富贵者于此而幕府遂亡矣前此之攘夷意不在攘夷在倾幕府也后此之尊王意不在尊王在覆幕府也嗟夫德川氏以诗书之泽销兵戈之气而其末流祸患乃以春秋尊王攘夷之说而亡是何异逢蒙学射反关弓而射羿乎然而北条足利织田丰臣诸氏皆国亡而族灭独德川氏奉还政权以后犹分田授禄赏延于世而东照之宫日光之庙朝廷犹岁时遣币以祀其先斯又诸士之所以报德川氏者也若夫高山蒲生诸子明治初年下诏褒赠赏其首功烈士之灵九京含笑亦可以少慰也夫一在庶人议政倡国主为共和尊王之说自下倡之国会之端自上启之势实相因而至相逼而成也何也欲亡幕府务顺人心既亡幕府恐诸藩有为德川氏之续者又务结民心故国皇五誓首曰万机决于公论论者曰此一时权宜之策适授民以议政之柄而不可夺数年以来叩阍求请促开国会者纷然竞起又有甚于前日尊王之说余尝求其故焉自封建以后尊卑之分上下悬绝其列于平民者不得与藩士通婚嫁不得骑马不得衣丝不得佩刀剑而苛赋重敛公七民三富商豪农别有借派间或罹罪并无颁行一定之律畸轻畸重唯刑吏之意小民任其鱼肉含茹苦无可控诉或越分而上请疏奏未上刀锯旋加瞻仰君门如天如神穷高极远盖积威所上之于下厌制极矣此郁极而必伸者势也维新以来悉从西法更定租税用西法以取民膏矣下令征兵用西法以收血税矣编制刑律用西法以禁民非矣设立学校用西法以启民智矣独于泰西最重之国会则迟迟未行曰国体不同也曰民智未开也论非不是而民已有所不愿矣今日令甲明日令乙苟有不便于民则间执民口曰西法西法小民亦取其最便于己者促开国会亦曰西法西法此牵连而并及者亦势也重于外商剥削士民穷困显官失职之怨望新闻演说之动摇是以万口同声叩阍上请而不能少缓也为守旧之说者曰以国家二千余载一姓相承之统绪苟创为共和不知将置主上于何地此一说也为调停之说者曰天生民而立之君使司牧之非为一人苟专为一人有兴必有废有得必有失正唯分其权于举国之臣民君上垂拱仰成乃可为万世不坠之业此又一说也十年以来朝野上下之二说者纷纭各执即主开国会之说为迟为速彼此互争或英或德又彼此互争喧哗嚣竞哓哓未已而朝廷之下诏已以渐建立宪政体许之民论其究竟不敢知矣

　　论日人经营台湾　　　　　　　　　
日人阙名附

日人以经营台湾为战后第一要事政府新置拓殖务省隶南部局以管掌岛政又开台湾总督府置总督付与管辖全岛之权府中设民政军务二局分掌文武两政置台北台南台中三县及澎湖岛厅以司地方牧民之职然一年以来产业未兴交通不便僚吏亦不得其人土匪屡起或肆掠夺困苦良民以现时情形推之非以全力整顿不为功也

