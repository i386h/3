<!-- { "loadSidebar": true } -->
日本煤销路将渐西及其于新加坡在明治二十五年仅见五万吨而至二十八年实为十九万余吨而试以日本煤质量比较外国煤查其异同凡外国煤不论其为英国煤与澳洲煤或勃儿尼淤煤概为大块而日本多小块外国煤含小砂砾颇多此等诸煤观外貌虽似无大差若破坏之则英煤独带黯淡银色此色英煤所特有而购销者最为爱赏日本炭佳者多为轮船用以高岛煤为第一夕张煤亚焉金田煤又亚焉三池赤池空知鲶田等诸煤亦其次也高岛煤均胜于英煤而上市场为甚少夕张煤输出系近时之事然其质量佳良故赞赏满市破坏视之银色黯淡酷似英煤销者亦爱用之而其价值亦比日本他煤贵约六七十仙金田煤亦为轮船用殆与夕张煤声价同焉要之日本煤比较外国价值颇廉故得好声名于市上也然其最可忧者在煤商不自重而为拍卖之类虽销路日增固甚可喜然拍卖之弊将奈之何上海之地日本商人甚多侨寓故日本各种之煤亦知名焉至香港其地稍远而日商较少故惟夕张空知三池高岛赤池唐津鲶田等诸煤独著名耳至新加坡则夕张金田空知三池高岛大浦诸煤独显而其余概称日本杂煤或门司杂煤是煤坑主不自谋输出之计而任煤商输出故质量不能一律随波其佳好者而进粗恶之所致也且薄赀之徒不能作长久计而出于拍卖之举是损煤价不也闻近时门司地方兴一股分公司欲匡正此弊立志为最高若无此举则日煤前程亦可忧虑也夫新加坡香港上海三埠所用煤质各有异同在新加坡所销多是航行远洋船舶所用故煤质以上等为尚在香港多用中等上海多销下等矣盖上海之地多给制造又为航行近海之用外煤能与日煤争价者未必无诸种煤也现昨年英国伽里夫煤输进新加坡为十五万七千吨该埠销英煤虽逐年减色英煤本供战舰所销故不复有减色也必矣香港昨年输进英煤六万二千九百二十二吨为近年所稀见盖于中日交战之后英国为贮煤之计于此也至上海则外国军舰进口补载煤炭甚稀故输进英煤亦寡昨年输进仅六千五百十一吨则上海输进英煤之前程可推而知耳又新加坡昨年输进澳洲煤数为四万二千二百七十九吨比之明治二十五年所输进殆不出其半澳洲最近新加坡犹且如此则其余亦可知耳香港昨年输进澳洲煤一万千四百六吨于上海为二万九千八百三十四吨意此后自非日煤价值腾贵或澳洲煤坑减杀其采掘费资恐澳煤上东洋市场亦颇难矣又开平煤及汉口煤颇有起色昨年开平煤输进上海数为三万三千三百三十五吨汉口无煤为二万四千六十六吨度日后更有起色盖因其产地相近而价值亦廉贱之故也其价值同日本下等煤品虽有美煤及鸡笼煤输进其数甚少不足论也昨年香港输进东京煤四万千八百三十九吨比之前年减四万八千吨矣市价之徒虽频称此煤谓日后必有起色然质量粗恶故值价从贱则非日煤之偶也可无论矣昨年新加坡输进煤数仅八千五吨又输进孟哥儿煤一万八千七百七十四吨度于日后必无起色也此等诸煤之上市虽不足介意独至拉夫安煤及色拉克煤二种则颇可念也拉夫安色拉克皆在勃儿坭淤岛煤坑地名也沙坑每月产煤约三千吨拉坑每月产煤约六千吨日后增扩更可知矣夫此等煤价贱于日煤价约五十仙品质亦不甚劣则为日煤劲敌可知也新加坡所输进年年增多即在明治二十六年为一万一千二百七十三吨二十七年为二万二千九百十七吨至二十八年即昨年也为四万七千八百四十四吨要之英国与澳洲之煤两种质量虽不精良而价值昂贵不能敌日煤也虽勃儿坭淤煤似可系念亦是局于一区之地耳日煤质量佳美价值亦不甚贵惟此特色足以压抑诸种煤矣虽然煤坑事业不改美善各处销路不益增扩虽有良煤亦复何用为煤坑主及为煤商者亦宜深思审察矣
 
　 
卷九　工艺

　　日本工艺志序　　　　　　　　　　　　　　　　　
黄遵宪

外史氏曰形而上者谓之道形而下者谓之器形而上者自上古以来逮于尧舜禹汤文武周公孔子其所发明者备矣形而下者则自三代以后历汉魏晋唐宋金元明犹有所未备也余观开辟之初所谓圣智不过制医药立宫室制衣服作器用此皆后世所斥为工艺之事而古人以其开物成务尊为圣人成周之制官有六职工与其一而历世钟鼎奉为宗彝令子孙用古之人所以重工艺者如此后世士夫喜言空理视一切工艺为卑卑无足道于是制器利用之事第归于细民末匠之手士大夫不复身亲而古人之实学荒矣今欧美诸国崇尚工艺专门之学布于寰区余尝考求其术如望气察色结筋搦髓破腹取病极精至能则其艺资于民生穷察物性考究土宜滋荣敷华收获十倍则其艺资于物产千钧之连环之枪以守则固以战则克则其艺资于兵事火轮之舟飞电之线虽千万里顷刻即达则其艺资于国用伸缩长短大小方圆制器以机穷极便利则其艺资于日用举一切光学气学化学力学咸以资工艺之用富国也以此强兵也以此其重之也夫实有其可重者在也中国于工艺一事不屑讲求所作器物不过依样葫芦沿袭旧式微独不能胜古人即汉唐之后若五代之纸墨宋之锦明之铜炉责之今人亦不能为所谓操刀引绳之辈第以供人之奴役人之鄙夷亦无足怪也虽然以古人极重之事坐令后世鄙夷之若此此岂非士大夫喜言空理不求实事之过乎今万国工艺以互相师法日新月异变而愈上夫物穷则变变则通吾不得而变革者君臣也父子也夫妇也凡关于伦常纲纪者皆是也吾可得而变革者轮舟也铁道也电信也凡可以务财训农通商惠工者皆是也今之工艺顾可忽乎哉作工艺志

　　劝工强国说　　　　　　　　　　　　　　　　　　
陈炽

今之因循守旧者深闭固拒动称圣人诚不解圣人之对哀公其劝百工一章何以列于九经之内也子夏曰百工居肆以成其事君子学以致其道子曰工欲善其事必先利其器君子之居是邦也事其大夫之贤者友其士之仁者孟子曰大匠不为拙工改废绳墨羿不为拙射变其彀率圣贤立言谆谆以百工与士大夫相提并论知古人艺进乎道志凝于神学者进德修业之心与工师制器尚象之意功分体用义判精麤本末稍殊源流则一此治国平天下之实功故曰劝百工则财用足也司马孙子兵法亦恒以节制与械用并举诰诫而丁宁之荀卿子之言兵曰械用不精是以卒予敌也古圣王治军治国其视百工之重如此故古器流传今日精坚浑朴度越人寰度所谓日省月试既廪称事所为激扬而鼓舞之者必有躬亲目之方而既传所颁如俸糈而决不如今日之夷诸贱隶虽臧获亦得而呵责之也老子曰形而上者谓之道形而下者谓之器庄子扬波助焰遽欲裂冠毁冕剖斗折衡因周末文胜之余激为此说秦倡君权以愚黔首焚书坑儒而外销锋铸鐻化作金人畏天下作为坚甲利兵以与之敌也度其时百工亦归禁锢故陈涉等皆徒手执梃并起而亡秦天下之无工可知矣汉兴复师黄老以清净为废弛西京赋所艳称工用高曾之规矩夫工艺之事与学术同不进则退不良则楛断无中立度周礼冬官一册大学格致一篇亦亡于秦汉之时经传语焉不详有其理无其法而天下工师陋劣器用朽窳迁延颓废以至于今遂将俯首降心终为外人所制推原祸本则工政之不修工艺之失传工匠之不能自给实阶之厉也泰西诸国百年以前亦与中国等耳自法国王泰理曼立一例国中有能创一新法得一新理制一新器实有益于国计民生者准其进呈考验得实则给以文据奖以金牌准其专利若干年不许他人仿效于是蔀屋穷檐之士日思夜作心摹手追倚此为致富之媒成名之券一时才贤辈出法国之工艺遂冠欧洲英美德奥诸国慕而效之法王拏波仑第一以枭桀之资倚其士卒选练器械精良遂以胜德挫俄纵横一世各国知其不敌故于劝工一事尽力整顿而欧洲之工艺骤兴其时德国有铜工克虏伯者战后因事至法见沙场伏尸累累百万皆德人也旋拾一旧法之火绳枪泫然曰法人枪械精利无敌而我以此等窳钝之器敌之哀哉血肉之躯轻试弹雨枪林之惨死者有知应亦同声称屈矣奋然诣法投效于厂主人主人喜其敏慧引以见拏波仑拏波仑深加礼遇命与厂主另出新意制一后门入子之枪百计精思迄不能就而拏波仑自俄败还后为英所擒流锢于三厄海岛矣法国内乱浩然而归感于转蓬豁然大悟屡作屡毁十载始成于是入以后膛十子连珠迭发管内加来福之远度多至两倍击力增至八分献之德君德君狂喜礼之为上宾锡以星予以文凭荣以子爵拨给巨帑招工广制命推此意以造益摧山裂石所向无复坚城蓄锐十年以与法战德军百万皆用此枪法人国破王擒赔费至华银十五万万两一蹶几于不振虽师武臣力而取威定霸胜败存亡之券则操之于区区一铜工呜呼伟矣今中国人士迂论高谈动欲以弓矢刀矛为制胜杀敌之具独不思此时后膛来福重至十数万斤击力能至三四十里以外目力尚未及见而我军百万尸山血海已化虫沙排枪远击三里连发不已弹珠如雨死者如麻短箭长矛如何抵敌持此论者以他人性命逞我意气恣我谈锋其不仁亦甚矣莫妙于执持其人使之挟矢掺刀驱当前敌则死而无怨免致贻害他人此实哀词非快论也西人自有给凭专利之制非止兵械精工而百废具兴遂以富甲寰瀛方行海外于是轮舟轮车电灯电报种种新法生焉虽古法无传然举通国之人才力聪明之所萃或无心闇合或与古为新鬼斧神工不可思议而其原皆自给凭专利一法开之所谓重赏之下必有勇夫耳今通商诸国无一国无此例每年呈献新法给予文凭者每国以三四千人计穷思极巧未艾方兴而中国独掩聪塞明自安简陋即枪轮机电之类不能不用亦购之于泰西安步徐行坐受外人之盘剥天下之财力几何恐虽周孔持筹管商握算亦断无幸全之理矣然转移而补救之固亦匪难也无他劝工而已矣劝工之法奈何仿各国给凭专利而已矣祸重于邱山福成于反掌天下之大岂曰无人一富一贫一强一弱一兴一废一存一亡而皆以劝工一言为旋乾转坤之枢纽当国者于此宜何去而何从焉

　　艺成于学说　　　　　　　　　　　　　　　　　　
陈炽

