<!-- { "loadSidebar": true } -->
敬禀者光绪二十一年十月二十七日奉抚宪札开光绪二十一年十月十九日承准总理衙门电开法使催办龙州铁路甚急本署与定中国自办希即饬查龙州至同登百五十里内河山桥道及官地民地各若干应造桥设栈各几处即绘图贴说限一个月寄署以便请　旨拨订办等因到本部院承准此自应派大员前往查勘以期周妥查该守堪以派委除札行布按两司暨洋务总局知照外合就札饬札到该守即便遵照即行驰赴龙州会同太平思顺蔡道就近会商苏军门酌派员弁将龙州至同登计一百五十里内官民地若干有山几座约高若干有河几道约宽几丈夏冬涨落几丈中途有无分通州县歧路应否造设停栈迅即逐细查勘明确绘图贴说驰覆以便转覆此事关系重大限期极迫务宜从速办理惟不得稍事草率疏漏致误将来要工切速切速等因奉此卑府时在南宁厘卡窃以事关紧要未敢稍延立即商请水师左军统领派拨扒船乘之上驶以期迅速即于二十八日由邕开行十一月初一日遇太平思顺蔡道于杨美墟河面过舟请谒面称因公晋省日行事件已委龙州同知吴丞征鳌代柝代行此事嘱与吴丞会查商办随于初十日午刻驰抵龙州会晤吴丞据称曾奉蔡道途中函谕饬由龙州彬桥海村一路查看赴关吴丞一面飞督办边防提宪苏宫保一面约同卑府于十一日起程随奉苏提宪电嘱先从海村一路查勘来连卑府与吴丞带同测绘委员补用知县周文镛尽先拔补把总梁映珠补用游击陆玉堂等即日启行沿途测勘晚宿彬桥次日测勘晚宿海村十三晡后方抵连城边防大营禀谒苏提宪询查过一路情形卑府等逐一回明当承面谕自龙州彬桥海村凭祥州以迄南关本为昔年中外往来之路计程一百四十里南关距凭祥三十九里凭祥距海村四十一里海村距龙州六十里如在凭祥海村龙州三处各设一栈程途远近计算既不能均匀且海村一路迭嶂层峦不易开凿抑且河广涨盛难架桥梁水之长落殆不可以丈尺计纵使不靳巨费亦难经久所有海村一路自应毋庸置议苏提宪前准咨抚宪会业将筹计大略拟自南关起至龙州对岸止分设四栈舍海村而取鸭水滩先行函达抚宪在案复经卑府等请示机宜许为同往查勘随即饬派行营中军兼亲兵左营管带尽先参将张得贵帮带守备补用尽先千总段有才亲兵右营管带都司衔尽先守备张文松酌带勇丁先行驰往前途薙草割藤插标作记以备履勘次日十四清晨即由连城起程添派熟悉测绘之委员都司补用尽先守备梁锡荣不论双单月尽先远用州吏目彭垚带同曾经凿石开山之工匠相随前去自凭祥板山慕府塘关前隘勘至镇南关由关口出至中途交界处所量长四十余丈拟在中界内设一栈客货往来便于停歇若开至同登地属越南未便踰境应由法自修路从谅山过同登直至界边即就界边设栈停歇似此各归各办可期彼此相安卑府等随同苏提宪沿途查看所有近年边防修成之大路系为转运粮饷而设一路新筑台皆系安放洋装大小位居高击远切中要害卑府等亲历最高之台俯览内外全境据险凭危实为筹边固圉之要且此路缘山因势经过墟场乡村营垒等处不少若就此安置铁路边防要隘全归无用而往来出入兵民必难相安且亦非绥靖边氓之道会商通计即就边营所修大路之外审势取直另开新路当经苏提宪派弁插标作记卑府等复由南关至凭祥至鸭水滩由鸭水滩至龙州对岸之[伏] (大)波庙码头逐一履勘丈量其关口边界所设之栈应由关门右首一路遶进内地另建石栅以分内外由凭祥州至鸭水滩由鸭水滩至龙州对岸之伏波庙码头分设三栈按程计里路亦均匀查鸭水滩上游通平而关及越之芃封下游通龙州三河凭祥墟左连城大营右通宁明州约隔[百] (西)里此外并无分通州县歧路所定之铁路以湾取直内官地玖千肆百陆拾丈合伍拾贰里伍分民地民田壹万壹百壹拾柒丈合陆拾柒里参分水沟肆百陆拾玖丈合贰里陆分共计壹百贰拾贰里有零官地内石山六座肆百伍拾柒丈最坚实者长壹百余丈高壹百余丈开路须用炸药其参百伍拾余丈须开宽壹百伍尺水沟大者参拾伍丈壹道三拾丈壹道贰拾丈参道拾五丈一道拾丈拾参道共拾玖道小者宽壹丈至陆柒丈不等共参拾壹道通共合大小水沟伍拾道土岭则自南关至鸭水滩一路或断或连高低不一丈数俱详图说将来铁路修至河边只可缘河不必过河因建造铁路桥用费太巨如遇山水涨发一经坏归乌有闻法修谅山之路曾受此累所费不资惟缘河行去中有壁立石山壹座高宽俱百余丈修路时拟用炸药轰开修与路合虽费工力而得尺则尺较之建造铁桥究有把握开路设栈需用民田不少细察龙州民情估买尚不至十分为难凡经过土岭悉从岭畔开行逐段去高培低其间水沟甚多大者累石架桥小者用铁筒过水均须铺平与路一律惟鸭水滩伏波庙码头春夏之交间有水淹至数尺或丈余不等应俟修路时再行设法办理卑府等自十一日起至二十日止阅一旬履勘丈量测绘甫毕于二十一日回至龙州将每日所绘之草图细加考察使无讹漏然后开方计里合绘总图分晰贴说列为三纸除将图说径呈抚宪外所有奉委查明龙州至南关拟开铁路勘丈完毕绘具图说缘由理合禀请大人俯赐察核批示饬遵

　　铁路上　　　
郑观应

夫水行资舟陆行资车古之制也民生自然之利也至今日而地球九万里风气大开以日行百里计之环球一周累年不能达文轨何由一声问何由通乎天乃假手西人以大显利用宜民之神力于是而轮船火车出焉以利往来而捷转运风驰电掣迅速无伦诚古未之奇制也中国版图广大轮船之利亦既小试其端矣独火车铁路屡议无成聚讼盈庭莫衷一是窃未见其可也美国西北之畲山郡滨海旷远自设铁路近通东部遥接金山于是百货流通商贾辐辏户口陡增百万有奇此铁路之便于通商也德法构兵时德提督谓法使曰如战则我国可于十四日中在边境集军十万粮械具备后果践其言克获全[胜] (盛)此铁路之便于用兵也俄国所筑西卑里亚之铁路不日可成其道里所经与俄之圣彼得罗堡京及墨斯科城一气衔接所属大西洋之地与珲春扼要之境亦节节相通考欧洲至上海若取道苏彝士河历程四十四日若取道美洲干拿打历程三十四日有铁路不过二十日可到就通商而论其地贯欧亚两洲之北境将来各国行旅多出其途俄人即可坐收其利若偶有边衅则由俄京至中国边境仅半月程而我调饷征兵动需岁月急递甫行敌已压境矣今英法俄三国争造铁路以通中国包中国之三面合之海疆已成四面受敌之势矣英由印度造一路逾克什弥尔北抵郭尔喀分支至西藏之大吉岭与藏地为邻一路由缅甸之仰江以达阿瓦径距滇边一拟自英属缅甸琅玕埠头以达江泓一自缅甸路江口摹尔曼埠头以达云南之江泓一由巴漠直接滇疆西人目为天生商路法由越南造铁路以通云南广西俄自东北彼得罗堡至西北西伯里亚一带之地凡造铁路一万余里循黑龙江而南告成而后商贾往来便捷愚民无知惟利是从我能保护之则百姓我之百姓也我不能保护而人能保护之则百姓即为人之百姓缅甸之属英越南之属法琉球之属日本吉林东北各部之属俄其明证矣且口外荒地更多开垦甚便一有铁地内地无业之民相率而至膏腴日辟边备日充商旅日集大利所在人争趋之荒远辽之区一变而为商贾辐辏之地而我之境内未有铁路则荒凉者如故贫瘠者如故彼此相较贫富相形而欲边境之民自甘槁饿而不为敌人用也其可得哉若彼以一旅之师长驱直入则边陲千里阒其无人蹙地丧师可以立待故敌无铁路我固不必喜新好异为天下先若人皆有铁路而我独无则必败之道必不能支之势也外国有行军铁路宽径尺余或二尺地面不必铺平下置木桩架以铁用则搭不用则卸仿而行之运兵载粮尤为简易火车以美国之式为最美工价则中国较廉故旧金山车路皆雇中国人兴造至铁轨需费尤巨必须自造若购之西国则失利多矣自河运改行海运以来轮舶往还费省而效捷议者或虞海道不靖敌兵邀截欲复河运旧制而劳费不惶恤焉何如以议复河运之费移开铁路之为愈也尝访诸西人其利有十所得运费除支消各项及酌提造费外余皆可助国用其利一偶有边警征兵筹饷朝发夕至则粮台可省兵额亦可酌裁其利二各处矿产均可开采运费者而销路速其利三商贾便于贩运贸易日旺税饷日增其利四文报便捷驿站经费亦可量裁其利五中国幅员辽控较难铁路速则巡察易周官吏不敢踰法其利六三十六行省可以联成一气信息便捷脉络贯通而　国势为之一振其利七中国以清议维持大局拘挛束缚颇难挽回有铁路则风气大开士习民风顿然丕变而士大夫之鄙夷洋务者亦可渐有转机其利八岁漕数百万石河运海运皆縻费无算一有铁路则分期装载瞬抵仓场巨可以撙节其利九各省所解京饷道路迢远鞘段累重中途每致疏虞铁路既通则断无失事之患其利十有十利而无一害复何惮而不行哉而泥之者则曰造路之后夺铺驿夫役之利一害也修路之时庐舍坟墓当其冲者必遭拆毁二害也他日猝为敌乘祸发倍速三害也不知铁路之旁其左右歧路人马皆能行走火车所运货物应于某处卸载者仍须车马接运且物产之流通益广则人夫之生计益增何害之有遇山巅水曲均须绕越架空凿洞亦可驶行庐舍坟墓亦犹是也何害之有中国所购兵轮商舶苟有器无人皆可资敌何独于铁路而疑之独不可宿兵以守之乎且地当敌冲临时折断铁轨截数十丈或百丈彼即无能为力而我腹地仍得往来自如何害之有往往议造轮船电报疑众谤几废半途既而毅然举行至今日而天下之人异口同声共知其利矧铁路之利倍于轮船而中国陆路之多倍于沿海何可迟疑顾虑坐误机宜致他日受制敌人悔之已晚耶查西商承办铁路如有军务先为国家运兵运饷缴费力照算不使商人吃亏有余暇方准装运客货往昔年省洊饥费数十金不能运米一石一石之米须分小半以饷运夫得达内地济饥民者寥寥无几饿殍之惨言之痛心设有火车断不至是况当日运费数百万金苟移造火车亦可成铁轨八九百里今虽事后之言而得失之数必有能辨之者夫中国大势西北土满而东南人满若有铁路以流通之则东南之闲民可以谋生于西北西北之弃地可以开垦如东南政在养民之谓何而忍听其贫瘠流离竟不一为之所哉

　　铁路下
