<!-- { "loadSidebar": true } -->
各国初订通商条约措辞皆言彼此均沾利益其实皆利己以损人也骤观之几莫能辨惟强与强遇则熟审两国所获之利益足以相当而后允准否则不从若一强一弱则利必归强而害则归弱甚至有不[谙](诸)他国强弱之势而误以弱为强甘受其制而因受其害者故洋务不可不明也而明洋务尤必兼明商务条约中交涉商务者为多我国昔与外国所立条约受害甚深事事悉为人所掣肘同治八年总署与英法更修条约各节所论洋货入内地税单一事祗能保单内所开之货由通商口岸至单内所指之地沿途免征税厘若已到单内所指之地后该货即与无单之货无异厘捐一事中国既为自主之国其如何征收应听自便如他国前来干预阻碍实不能谓之公允管辖一事条约内不归管辖之条非准由洋人将华民应遵之章任意违背至于领事官既有审鞫之权则应委派实授官员充当此职不应以商人代充均沾一节此国请沾彼国所得之益则应同彼国所遵之章教务一节中国界内祗有中国官可以管理中国百姓而中国百姓入教与否均应遵守中国法纪按总署所论五端事属平常乃如进口各物凡有夺我民生计者不准免税而彼不计也酒害我民者也即使重征其税彼应无辞而今不然也我国之货到彼国则任彼重征我国之人到彼国则任彼抽税较之日本与外国更修条约诚有天渊之隔而彼尚云万难照允往来辩论久无成说诚如崔星使所论两强相遇其国势稍有等差即其存心隐有区别如畏彼则不得不让利于彼而归害于我一时让而时时如斯一事让而事事如斯以后他国立约亦以此心相待而立约遂无平允之日盖泰西各国不讳言利所以兢兢相持者恐利源之耗于外国而欲自保其利源也入口免税之物皆本国所急需故以此招徕非有所加惠于他国也若酒若烟非非民生之所恃以养者则重其税使食之者寡则亦自保其利源也抵制之税防他国之税朘吾民之利如他国重征我国土产入口之税则土产无所销而产于天者失其利成于人者失其业则我国亦必以重税报之使不致独擅利权今外国所来杂物为行船行旅所需者如美之麦岁至中国数十万包概不征税酒两项在外国且加以极重之税而今亦免之则借口于食用所必需者也而美廷则于中国之白米药材衣服凡入美国口者其征税过于成本类此者甚多不平之事令人为之气塞已于交涉税则篇中论之详矣尝闻西人云通商交涉之事胶扰虽多一言以蔽之曰抵制而已通商之约必曰两国均益今益于人而损于我则我亦以损人益我者报之其人如愿则我以抵制者增我国所收于人之税其人如不愿则我亦以抵制者裁彼国所收于我之税必使持平方不至朘我而肥彼也今各国薄待我中国者如人则抽税货则重征之类可援例争之或谓强国之于入口税议加议禁他国不敢置喙而不知非也日[弱](强)于法何以加法货入口之税墨弱于美何以加美货入口之视欧洲小国多禁鸦片入口者非强于英也盖税则者国之内政议加议禁固可以自主焉各国交涉无时不有者我　国宜加意也近阅崔星使所译去年西报纪日本下议院呈递日廷奏章所陈条约四端确中亚洲之弊今录之以备参考其略云为请旨议改条约四端以图振兴收利权事窃查一千八百四十八年至十九年大权旁落外侮沓来遂致有城下之盟立此不公条约藩王逞雄海内强邻偪迫境中明治初年是以有兵戎之举所可惜者前与外国所立不公之约未能改换耳查我国有自主之权凡外人托庇宇下自应归我管辖税务亦应在我权衡今为条约所限不可措手殊失国威臣等每一思维欷歔欲绝外人在我国旅居不隶我国治下祗受彼国公使领事所辖亦如在本国然我日人往彼国何以须遵彼之管束至税务又格于条约不得我行我法我国货物至彼入口则任彼重税是我有权彼则夺之是彼重征我则依之此我商务技艺之难以振兴国库之所以日削者职是故也虽皇上深宫劼毖励精图治亦末由振发矣推其初与外国订约不深虑于日后而苟安于目前想当日秉钧大员未深谙外国情形率尔立约致有此掣肘之患臣等请嗣后遇换约之期宜为弥缝补苴之计所有牵制我国之亟图更改谨将议就四端为我　皇上陈之一请外人在日本居住者必须由日国管辖二税务如何征收皆系我朝自立主意外国不得预闻条约不能限制三有约之国通商口岸我国均沾其利不得畸轻畸重四我国政治外人不得干预以上四伏求　kwanado皇上睿知如神俯加俞允他年条约更换之期望将四增入云闻日本均与各国商允矣按中国受病之重岂止四亦望我　国变法自强亟宜尽为修改以保利源　国体幸甚生民幸甚

　崔星使日记云中美两国税则美收中国入口米税每包二角二分每年五十万包计税银已百余万两而美之麦粉入中国口者竟不纳税我之油彼按成本抽税百之廿五而煤油入中国按成本仅纳百之五丝绸美收百之五十美之绸布入中国仍纳百之五两相比较已少收十之九酒美收税极重而中国不收税外国药材如屈臣氏德记各号分布各省每年所售出之药计已数百万两一概无税而中国药材仅供华人所用者其数甚微金山入口收税极重中国入口衣服酒蜜饯始以为洋人自用不纳税今则各洋行出售亦无税中国之衣入金山口者无不纳税且华人附体之衣过五层者仍纳税何其锱铢必较一至于斯鸦片一物美国计两收税银一两中国仿之则每年收税有一万万两矣昔年风气未开通商条约粗具所定各货税则我　国大受其损岂可因仍隐忍虚与委蛇是宜由各海关聘深明各国税章灼知洋货价值之人并由商务大臣通饬商务局董各将税则详细考究何者我亏何者彼利何者应加何者应改一一核定草本呈上总署集议酌定俟届修约之期照会各国指明应改条约彼此各派洞明商务之使臣会议妥订以期彼此有益而交谊可以永久然必当讲求于平日非可取用于临时若平日绝不讲求临时任通商大臣派一二亲信私人订立则遗漏罣误之处必多一经修定后悔何及将年复一年坐受亏耗利权不可为矣

　　预筹修约事宜疏　　　kwanado
曾国藩

奏为遵　旨预筹修约事宜恭折仰祈　圣鉴事窃臣于九月二十三日承准军机大臣密寄同治六年九月十五日奉　上谕总理各国事务衙门奏预筹条约事宜请饬海滨沿江通商口岸地方将军督抚大臣各抒所见一折前因原议十年条约为期已近据该衙门奏请饬南北洋通商大臣于熟悉洋务各员中选派二员于十月咨送来京当经降　旨允准惟前奏称欲于选派各员内收策力之效而通盘大局尚待筹商本年十二月即英约前期六个月先行酌改之期各该大臣务于十一月内奏到无稍延缓俟总理衙门密函条议寄到时诸臣其审时度势妥议万全以济时艰而副委任详细覆奏等因钦此仰见我　国家推心置腹博采广诹之至意钦佩曷任详译总理衙门原折密函层层商折谋坚执之辞而又不欲大局之裂怀雪耻报仇之志而又不欲彼族之猜疑实属审时度势苦心经营臣于预筹换约一事接总理衙门四月之函当经分布各关查议开列清册臣详晰加签于八月二十一日遴委候补道孙士达等二员由沪进京赍递以备采择在案兹复奉　谕旨垂询臣愚以为外国交际最重信义尤贵果我所不可行者宜与之始终坚持百折不回我所可行者宜示豁达大度片言立定断不宜若吐若茹稍涉犹豫之象启彼狡辩之端大抵洋人之在泰西数百年来互相吞并无非夺彼国商民之利然后此国可以得志其来中国也广设埠头贩运百货亦欲逞彼朘削之诡谋隘我商民之生计军兴以来中国之民久已痛深水火加三口五口通商长江通商生计日蹙小民困苦无告迨乎倒悬今若听洋人引盐则商贩运之生路穷矣听洋人设栈则行店屯积之生路穷矣听小轮船入内河则大小舟航水手舵工之生路穷矣听其创置电线铁路则车骡任辇旅店脚夫之生路穷矣就彼所要求各事言之惟挖煤一事借外国开挖之器兴中国永远之利似尚可以试办应宝时条议册内以为可行臣亦加签从而韪之其余如小轮铁路等事自洋人行之则以外国而占夺内地之利自华人附和洋商者行之亦豪强而占夺贫民之力皆不可行以上各节臣于孙士达等赍投京折逐条佥明总就小民生计而与之切实理论无有颠扑不破之道如果洋人争辩不休尽可告以即使勉强应允臣等在外亦必争回即使臣等勉强应允而中国亿万小民穷极思变与彼为仇亦断非中国官员所能禁止中国之王大臣为中国之百姓请命不患无辞置办甚至因此而致裂而我以救生命而动兵并非争虚议而开衅上可以对天地列圣下可以对薄海苍生中无所惧后无悔也至遣使开拓传教之事臣派员赍京册内皆未议及伏查康熙十五年　圣祖仁皇帝召见俄人尼来果赉等其时仪节无可深考然当时俄罗斯议界通市实系以敌国之礼待之与以屏藩之礼待高丽者不相同道光咸丰以来待英法美三国皆仿康熙待俄国之例视同敌国盖　圣朝修德柔怀本不欲胥七万里之遥而臣服之也拟请俟　皇上亲政之后准其入觐其仪节临时酌定既为敌国使臣不必强以所难庶可昭坦白而示优容遣使一节中外既已通好彼此往来亦属常事论者或恐使臣之辱君命或虑费用之浩繁此皆过虑之词似应令中外大臣留心物色随时保举可使出色人员储以待用不论官阶不定年限有人则遣无人则不遣权仍在我彼亦不致因许而不遣遂启兵衅顷准总理各国事务衙门咨已奏派志刚等出使西洋此后源源通聘使事渐多纵或有一二不能专对之臣亦安知无苏武班超富弼洪皓之流出乎其中为　国家扬威弭患者可慨然允许者也至开拓传教一事查天主教之始专以财利餂人近日外国教士贫穷者多彼之利有所不给则其说亦将不信自秦汉以后周孔之道稍晦而佛教渐行然佛教兴于印度今印度则多从回教而佛教天主教兴于泰西今泰西另立耶稣教而力攻天主教可见异端之教时兴时废惟周孔之道万古不磨但使中国修政齐俗礼教昌明虽百计开拓亦终鲜尊信之者各省郡县多立教堂已拓之无可再拓将来换约之时该国如有此条请似可许以随时行文保护于彼不必再添条谅不致再肆要求矣此数端其害稍轻不必力与相争并不可有求必应独至铁路电线轮船引盐开栈等事害我百姓生计则当竭力相争不设挟制之词不用严峻之语但以婉言商之诚意动之始终不可移易使彼知恤民以保邦乃千古帝王之常经亦我　朝列圣之家法在中国多事洋人方张亦不能曲循和议而不顾内地生民之困即异日中国全盛洋人衰弱我亦但求保我黎民而别无耀兵海外之心彼虽倔强谲泛当亦知理直不夺众怒不可犯或者至诚所感易就范围区区愚见是否有当谨献刍荛以备采择所有遵　旨预筹修约缘由恭折由驿四百覆陈伏乞　皇太后　皇上圣鉴训示谨奏

　　改订俄约办事艰难情形疏　　　kwanado
曾纪泽

