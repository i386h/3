<!-- { "loadSidebar": true } -->
方今　国计日蹙虽极节俭岂能济此艰难哉家有重而仰屋嗟贫无策甚矣山西煤铁尤盛星罗棋布有百三十万方里苗皆平衍品亦上上德人以为甲于五洲地球用之千年不尽又外国蒙古阿尔泰山即金山也长袤数千里金产最又苗亦平衍有整块者数斤者俄人并为察验绘图至滇粤之矿尤为英法所窥伺我若不开他人入室今云南已专设矿务大臣热河开平亦设官局并着成效而未见大利者皆由矿学之未开采办之非人也矿学以比国为最自山色石纹草木苗子色皆有专书宜开矿学专延比人教之且为踏勘购机器以省人工筑铁路以省转运二十取一而无定额税选才督办而无滥私人则吾金银煤铁之富可甲地球此矿务宜开四钱币三品以通有无其制最古自濠镜通商洋银流入中国渐于内地及于　京师观其正朔则耶苏之年号而非吾之纪元也是谓无正朔考其漏卮则每岁运入约数百万进口无税八成夹铅而换我足银市价涨落七钱二分之重或有涨至八钱者多有折耗是谓大漏卮名实俱亡吾政之失孰大于是而吾元宝及锭形体既难握分两又无一定有加耗减水折色贴费之殊有库平规平湘平漕平之异轻重难定亏折滋多而彼重率有定体圆易握人情所便其易流通固也查泰西皆用本国之银如俄用卢布[德] (法)用马克奥用福禄林英用喜林外国银钱不许通用我宜自铸银钱以收利权今广东已开局铸银但患经费不敷未能扩充以铸大圆耳夫金银质软只用九成查美国铸银每刻可成大圆一千二百而每圆之利三分移作制造之费犹有余饶利亦厚矣请　饬下户部预筹巨款并令各直省皆开铸银局其花纹年号式样成色皆照广东铸造增置大圆由督抚选精明廉吏专司此局厚其薪水严其罚刑督抚以时月抽提户部以化学核验他日矿产既盛增铸金钱扺禁洋圆改铸钱两令严而民信可以塞漏卮而存正朔矣此铸银宜行者五我　朝公牍文移　谕旨　奏折皆由塘驿汛铺传递而军务加紧又有驿马布天下设官数百养夫数万岁费帑三百万两而民间书札不得过问赀费重厚犹复远寄艰难消息浮沈不便甚矣查美国有邮政局寄带公私文书境内之信费钱二十万车急递应时无失民咸便之而岁入一千六百余万我中国人四万万书信更多若设邮政局以官领之递及私书给以样凭与铁路相辅而行消息易通见闻易广而进坐收千余万之款退可省三万百之驿上之利　国下之便民此邮政宜行六行此六者国不患贫矣然百姓匮乏国无以为富也中国生齿自道光时已四万万今经数十年休养生息不止此数而工商不兴生计困蹙或散之他国为人奴隶或啸聚草泽害乡邑虽无外患内忧已亟夫国以民为本不思养之是自拔其本也养民之法一曰务农二曰劝工三曰惠商四曰恤穷天下百物皆出于农我　皇上躬耕　皇后亲蚕董劝至矣而田畯之官未立土化之学不进北方则苦水利不辟物产无多南方则患生齿日繁地势有限遇水旱不时流离沟壑尤可哀痛亟宜思良法以救之                                          

外国讲求树蓄城邑聚落皆有农学会察土质办物宜入会则自百谷花木果蔬牛羊牧畜皆比其优劣而旌其异等田样各等机车各式农夫人人可以讲求鸟粪可以肥培壅电气可以速长成沸汤可以暖地玻罩可以御寒气刈禾则一人可兼数百工播种则一日可以三百亩择种一粒可收一万八百粒千粒可食人一岁二亩可亩人一家瘠壤可变为腴壤小种变为大种一熟可为数熟[吾] (无)地大物博但讲之未至宜命使者译其农书于城镇设为农会督以农官农人力薄　国家助之比较则弃楛而从良鼓舞则用新而去旧农业自盛若丝茶为中国独擅恃为大利而近年意大利法兰西日本皆讲蚕桑印度锡兰茶叶与吾敌夺我之利致吾衰减至千余万而吾养蚕未善种茶未广再不讲求中国之利源塞矣宜设丝茶局开丝茶学会力求振兴推行各省其余东南种棉蔗西北讲牧畜棉以纺织蔗以为糖牛毛之毳可以织呢绒毡毯以及沙漠可以开河种树海滨可以渔网取鱼种树之利俄在西伯利部岁入数百万渔人之计美之沿海可得千余万今材木之运罐头之鱼中国销流甚盛宜有以扺拒之又美国养蜂西人以为能尽其利所入等于旧金山之金矿宜有以鼓劝之此农务宜行一也周官考工中庸劝工诸葛治蜀工械技巧物究其极管仲治齐三服女工衣被天下大牛之制指南之车富强之效也尝考欧洲所以骤强之由自嘉庆十二年英人始制轮船道光十二年即犯我广州遂辟诸洲属地四万里自道光二十五年后铁路创成俄人以光绪二年筑铁路于黑海里海开辟基洼阿尔霸等国六千里其余电显微镜德律风传声铜留声筒轻气球电气灯农务机器虽小技奇器而皆与民生国计相关若铁舰械之精更有国者所不能乏前大学士曾国藩手定大难考知西人自强之由创议开机器之局近者各直省渐为增设而只守旧式绝无精思创为新法盖　国家未尝教之也宜令各州县咸设考工院译外国制造之书选通测算学童分门肄习入制造厂阅历数年工院既多图器渐广见闻日辟制造日新凡有新制绘图贴说呈之有司其有司给以执照旌以功牌许其专利工人自为身名必殚精竭虑以求新制鎗之利器用之精必有以应　国家之用者彼克虏伯毛瑟鎗为万国所必需皆民造也查美国岁给新器功牌一万三千余英国三千余法国千余德国八百奥国六国意国四百比利时嗹国瑞士皆二百余俄国仅百余故美之富冠绝五洲劝工之法莫善于此此劝工宜行二也凡一统之世必以农立国可靖民心并争之世必以商立国可侔地利易之则困敝故管仲以轻重强齐国马希范以工商立湖南且夫古之灭国以兵人皆知之今之灭国以商人皆忽之以兵灭人国亡而民犹存以商贾灭人民亡而国随之中国之受弊盖在此也今外国鸦片之耗我岁凡三千三百万此则人尽痛恨之岂知洋纱洋布岁耗凡五千三百万洋布之外用物如洋绸洋洋呢漳绒羽纱毯手巾花边钮扣针线伞灯颜料箱箧磁器牙刷牙粉胰皂火油食物若咖啡吕宋夏湾拿纸卷纸鼻酒火腿洋肉脯洋饼洋糖洋盐药水丸粉洋干糖洋水果及煤铁铅铜马口铁材料木器钟表日规寒暑针风雨针电气灯自来水玻璃镜照相片好玩巧之具家置户有人多好之乃至新疆西藏亦皆消流耗我以万万计而我自丝茶减色不敌鸦片其余自草帽办驼毛羊皮大黄麝香药料绸磁器杂货不值三千万仅得其洋布之半数而吾民内地则有厘捐出口则有重税彼皆无之吾物产虽盛岁出万万合五十年计之已耗万兆吾商安得不穷

今日本且欲通及苏杭重庆梧州又加二万万之偿款吾民精华已竭膏血俱尽坐而垂毙弱者转于沟壑强者流为盗贼即无外患必有不可言者似宜特设通商院派廉洁大臣长于理财者经营其事令各直省设立商会商学比较厂而以商务大臣统之上下通气通同商办庶几振兴商学者何地球各国贸易条理繁多商人愚陋不能周识宜译外国商学之书选人学习教直省知识乃开然后可收外国之利商会者何一人之识未周不若合众议一人之力有限不若合公股故有大会大公司　国家助之力量易厚商务乃可远及四洲明时葡萄牙之通澳门荷兰之收南洋英人乾隆时之取印度道光时之犯广州非其政府之力乃其公司之权盖民力既合有国助之不独可以富贵且可以辟地商会所关亦不小矣比较厂者何泰西赛会非骋游乐所以广见闻发心思办良楛凡物有比较优劣易见则劣者滞消而优者必行彼之货物流行中土良由此法今我并宜设立此厂于是广纺织以敌洋布造用物以敌洋货上海造纸关东卷景德制苏杭织造北地开葡萄园以酿酒山东[制]野蚕茧以成丝江北改土棉而纺纱南方广蔗园而制糖皆与洋货比较精妙华彩务溢其上又令吾领事探其所好投其所欲更出新制且以夺其利敌其货而已然后蠲厘金之害以慰民心灭出口之税以扩商务此外发金银铁煤之利足以夺五洲制台舰鎗炮之精可以横四海故惠商宜行三也我生齿既繁铁路未开运货为难即以北口之皮　京师之煤天津之货作货者人四百而运货者人六百生之者少食之者多其余穷困无业游散无赖所在皆是　京师四方观望而乞丐地其它孤老残疾无人收恤废死道路日月而有公卿士夫车声隆隆接轸不问直省亦然此皆　皇上赤子也　皇上不忍匹夫之失所但　九重深居清道乃出不知之耳若亲见其呼号无诉疡卧道岂忍目  乎以一人而养天下势所不给宜设法收恤之恤之之法一曰移民垦荒西北诸省土旷人稀东三省蒙古新疆疏旷益甚人迹既少地利益以不开早谋移[徙] (徒)可以辟利源可以实边防非止养贫民而已移有三曰罪遣今俄国徙希利尼党于西伯利部而西伯利部以开曰认耕英之客拏大新疆般鸟各岛美之密士必失河东南各省巴西全国是也曰贸迁荷兰南洋诸岛皆商留者也英自移民之后辟地过本国七十倍民益繁盛岂有苦其生齿之繁而弃之今我民穷困游散最多为美人佣奴然犹不许且以见逐澳洲南洋各岛效之数百万之民失业来归何以安置不及早图或为盗贼或为闲谍不可收拾今铁路未成迁民未易若铁路成后专派大臣以任此事予以谋生之路共有乐土之安百姓乐生边境丰实一举数善莫美于是二曰教工商礼有里布以罚不毛圜土以警游惰游民无赖小之作奸大之为盗宜令州县设立警惰院选善堂绅董司之凡无业游民皆入其中择其所能教以艺业绅董以其工业鬻给其食十一取之以充经费限禁出入皆有程度其有大工大役以军法部署俾充役作其能改过自新乃放再犯不赦其小过犯人皆附入之等其轻重以为岁月其乞丐之非老弱残疾者咸收于外院工作如之穷民得食而良民乃安仁政之施似难缓此

