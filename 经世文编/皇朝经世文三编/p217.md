<!-- { "loadSidebar": true } -->
中日之战自始至终中国未获一胜仗其故不可不详细考求虽防海论附篇约略言之意未详尽余闻中外佥云中国将帅无才文员为帅纸上谈兵并无历练安得不败惟知平日扣兵饷兵饷扣素有怨言安得不败勇多新募绝无死战之心将各一心各不相救水陆分界呼应不灵非但操练不熟临时手足无措且军械未精或有枪无弹或弹不配枪欲省费而费反多船炮亦不如他人之速身为将帅事不躬亲战阵则相率退避兹将德员汉纳根美外部福世德及西报所论中外现在情形摘录于后以期当道触目警心汉纳根云前者中国之败由于武备废弛且将领未得其人以目前大局言之当事诸公多狃成见不知振作万难托以军事其轻视武员之习又非始于今日纵有才具非常者亦不愿出而力恐徒劳无功也以中国定制言之各官皆循序而升原未可目为无用然虽位臻极品亦不尽由历练而来其身居显要之大员又皆昧于审时闇于度势询以当今最要之军务率皆茫然莫晓中国被挫于日竟至如是之甚复被外人耻笑其獘皆缘于此愚尝谓中国之人才原非逊于他国今竟战无一胜事由泥守古法罔知变通以为得一勇敢之人自能所向无敌不知有勇者亦须济以机谋参以见识始能胜于疆场也此次与日构衅始终皆望言和未尝大修军实至事势危急则望欧洲各国居间调处如是而已矣试以水师言之虽欲有所作为亦受各官掣肘不能妥贴布置前者李傅相曾命我与丁军门从事拒敌我亦乐以从事至去年十一月二十一日与日军战于大东沟海面可谓一场胜仗然所以制胜者只有铁甲二艘而所备之炮弹火药俱已用尽中国各官并不再筹供给以至全军束手渐至愈趋逾下无可挽回我曾往谒京津大员直陈无隐论及军械握要等件各大员皆弗以为意且疑有叵测之心至本年二月杪始略思整顿则未免太迟矣我自一千八百七十九年初就中国北洋之聘甚欲使所部营伍焕然改观卒以屡劝不从索然意阻当李相经营北洋港口屯驻水师之际曾命我至旅顺威海大连湾等处察勘一切无如所献各策俱不能见诸施行因有数大员只知自顾私囊出人意料之外故也此次议和之先以为欧洲大局将必为之摇动不意祇有俄国出阻割取辽东一节然俄之干预辽东实有私意存焉不知中国能由此振兴否刻下中日之衅未尽敉平而揆度中国之意似即作为了事日本之迫胁高丽本属最要关目中国亦置不理惟听欧洲各国与日本如何结束而已倘有最好机会能使中国振兴自立固属甚善然或如前此酣睡未醒不思鼎新革故亦未可知此番议论于中国利病可谓洞若观火矣不知当道诸公亦有入耳而会心者也乎英国泰晤士日报云中国经此磨折如浓睡者之受惊而醒当急以日本之变法为法吁一二世后祖宗不辨子孙矣谓中国日后大兴如人远游而归子孙成立不能辨其面目也倘仍懒惰骄傲动称远人为夷狄吁一二世后为日本之印度矣此语虽过当亦不可不防又英国新使日报云近事之万无可疑者俄必在大东方再觅海道以练水师与英法争雄俄于波斯湾黑海两路久为欧洲各大国封禁海军不能舒展今幸有机可乘或命公使婉商或遣将军豪夺谁能阻之英日两国势难安枕而日廷尤为棘手何也日本先图朝鲜者侮华而兼防俄也乃仍不能息俄之焰东方尚可为乎或谓俄德法起而阻日本之割辽东英则效寒蝉之噤声惟恐得罪于日人转与俄法勾通或与南洋各处土[人](地)互相联络用以窥我属土是不啻釜底加薪沃膏炽炭必将受无穷之患矣噫英于今日惟存持盈保泰之心畏强凌弱茹柔吐刚由识者了然观之窥其底蕴矣又英国前任外部大臣福世德曾两预中日议和之役追溯中国致败之由始悉中国臣工多恃气而自矜专务虚矫庞然自大而于安内攘外之谋毫不留意甚至畿疆震动海寓惊惶昔日盛名归于乌有不特倭人生欺藐之心即与中国辑睦之邦今昔交情敬肆大相径庭中国当此创巨痛深仍不于胜负得失之故穷究本原大加整顿窃恐前车之陷后辙益危徒鳃鳃以丧地偿饷为耻不思力矫前獘痛除积习卧薪尝以图自强庸有裨乎西人曾以瞌睡汉目中国曾惠敏公先作睡后醒论驳之而不知睡者其常也醒者其暂也观于今日之事人方以为岌岌殆哉岂料卧榻之侧鼾声渐起深可惜哉余初入都门殊有厚望中国之心以京师为人才渊薮名公巨卿必有挟特经世之略励精图治舍旧谋新即挫败之余犹足丕振洪猷图雪国耻及察其居心行事竟无一人焉识时务而具真才者夫以中华之大人材之众盈廷济济乃只有此不谙外务徒读死书之流呜呼我将安望哉总而言之欲振中华之国体当从实事求是始欲实事求是当从借法自强始欲借法自强当从贵戚重臣遨游列国精习艺学治道始如此中国其庶几乎汉福二君所言其望中国也可谓深且至矣无如中国诸獘迭出积习甚深若责以事事变更人人奋发势必有所不能际此国步艰难似不可操之太急惟变经国之至要者三五端庶可挽目前之危急计惟重爵禄以抑贪婪减额兵以练陆勇备铁舰以壮水军建铁路以维商务开矿务以裕财源能于此数者切求善法以经理之务令实心实力足与欧洲雄国齐驱并驾自可转弱而为强转败而为功也夫当日朝鲜难作西人方且哂日本之轻举妄动初不料中国一旦失地丧师至于此极呜呼伊谁之咎哉

　薛星使云俄罗斯一国商务之旺不如英水师之盛亦不如英地产之富不如法工艺之良亦不如法陆师之练不如德学问之精亦不如德然则俄当为英法德诸国所弱矣而诸国非但不敢蔑视之且严惮之者何也俄之形势广博无垠以一面制三面有长驾远驭之威居高临下之势且旷土既多以其地之产养其地之人而有余是得地利秋冬结冰入夏始解虽有强兵猛将不足以病俄拿破仑第一墨斯科之役乃其前鉴是得天时俄之君权特重非若各国有上下议院之牵制且其开国较迟所用将相大臣颇有纯朴风气是得人和惟俄之立国有与西洋诸国不同者所以一切要务虽多不如诸国而诸国终无如彼何且视俄为头等强国各有瞠乎其后之势俄与西洋诸国政俗略同讲求要务数十年后商务未必不日旺武备未必不日精工艺未必不日良学问未必不日新以俄之诸务不如西国尚得最强之形势若其一旦诸务与西洋相颉颃则若江河沛然莫之能御矣此英德诸国所以长虑顾而隐忧莫释者也夫俄不有事于天下则已俄若有事于天下东则中国当其冲中则印度当其冲而细察俄之隐谋则注意印度为尤甚然果使印度折而入于俄则中国与土耳其亦岂能一日高枕而卧英之执政知俄之觊觎印度也早已密为之防余窃闻俄皇之论亦颇踌躇审顾不欲轻动其用意在抚绥其民人辑和其部族垦辟其荒地联络其邦交沈机观变引而不发固有虎豹在山之威然后以其全力生聚教训积至数十百年之后地广人众势力且十倍英德诸国相机而动纵横四出谁能阻之昔在战国之初六国合力摈秦而秦乃闭关息民养精蓄锐者数世迨至开关出师六国皆从风而靡莫之能敌俄之机势大与秦类积之愈厚则机愈固蓄之愈久则势愈雄今者日俄如多事固天下之患也俄竟息事尤俄国之利也然则中西各国将若之何曰尽其自治自强之道而已矣若俄之所以自谋则非他国所能与闻也按薛星使之言颇中肯今者中日之约俄法德驻华公使联衔照会总署声称我等以辽东为日占必东方平安大局力劝日本让还贵国以保平安非有爱于贵国倘贵国嗣后别生变故我等仍不干预请勿倚恃云云其用意深远智者无不知之虽日本业已允退尚索加银五千万我　朝此时虽未允给俄德法必将酌量定数与之倘日人不允兵亦不退俄必用兵驱之出境而所用兵费必向中国索还计非上策曷若请各国公断今日兵早退以免地方缉捕废弛盗贼横行在日本理当知机顾全亚洲大局不宜索加兵费宜亟就此机会与各国订立各约无论何国嗣后不得侵夺辽东等处诚如俄法德所云以保东方平安大局不较诸索加兵费所益更大乎而辽东高丽百姓同受其福俄法德之高义名垂千古岂不为宇内诸国所心折哉

　古觇民情今觇国势觇国势者觇其武备之若何弱者事事循理迫于势也强者事事挟势恃其力也国之小者无不事大而国之大者竟无有字小者矣为可慨也足见世变日亟有国者宜早自强惟当今之世各国皆怀幸灾乐祸之心冀邻国之弱而不愿其强以弱则易就范围而强则难争利便观俄与勃为邻勃者自谓得俄保护向与有约准俄干预内政然勃欲修武备以图强兴铁路以求富俄皆阻之岂非欲勃之贫弱将来折而入于俄乎俄国讲求武备志在蚕食英则长驾远驭觇敌国之势以为向背之机即商书兼弱攻昧取乱侮亡之义亦兵书攻瑕不攻坚之说也即谚所谓强则仇者亦来亲弱则附者亦相背各国搜军实讲武事汰惰弱演阵法攻求强弱情形非仅以备武员具兵额而已亦知非此不足以保升平之局所谓能战而后能守能守而后能和时刻不忘正战所以止战也查欧洲头等之国五曰英曰俄曰德曰法曰奥二等之国四曰意大利曰荷兰曰西班牙曰土耳其意国虽在二等近日力图振兴骎骎乎有欲列头等之势三等之国六曰葡萄牙曰丹马曰瑞典曰瑙威曰比利时曰瑞士又有土耳其所分之四国曰罗马尼亚曰布加尼曰亚希腊曰塞尔斐亚殆皆四等之国也以上十有八国虽大小相维弱强相制立约联盟似莫能并然天下之势有分必有合禹会诸侯于涂山执玉帛者万国至春秋则数十国而已至战国则仅七雄而已泗上十二诸侯虽有若无今头等之国莫不虎视鲸吞且铁路轮舟无远弗向所设施者已为商贾辐臻之区将见欧亚阿三洲二三四等之国及埃及阿富汗摩洛哥高丽暹罗诸邦必为头等之国所并诚如春秋之世将变为战国仅存强大者而已中国之弱罪在嬴秦焚书坑儒变先王之道以愚黔首降至隋唐又专以科目取士束缚其民笼络英俊千余年无敢或改隋唐时科目甚多登进之途颇广明初始以八股取士故明时有亡于八股之谚查亚洲各国之积弱非獘在科目取士乃皆以门第论人且阻于资格墨守成章人才不出而农工商贾又为当道所剥削之故耳今不能闭关自守四海一家势殊事异各国既莫不推诚布公各思新法教育其民以期富强我　皇太后　皇上圣德日新励精图治师长弃短断自　宸衷顺民情广学校知己知彼变法自强以人民之众矿产之富何难乘欧亚二洲水陆交通之世混而为一中国之强岂不在分而后合乱而后治之时是则四百兆人民之所切望也夫
 
　 
卷五十　兵政六边防下

　　民团上　　　
郑观应

