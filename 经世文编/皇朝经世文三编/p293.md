<!-- { "loadSidebar": true } -->
四曰购地给价中国每欲开矿民间动至龃龉者以办事者倚势强占不得尽顺民心耳欲绝其弊莫如购地时按亩查明秉公估价不使山民失业致起纷争其不愿领价者即将地段估价几何作为股本付给股票息折准其按年支取利息如此持平办理则民间有矿地者无不欲献之于官尚何阻挠之虑哉查西例凡地面产业其地下不能擅自开采如知其地下有矿可准其先凿一井探之俟探明可采即具禀矿政大臣派员往验准其在地下开挖若干界限可挖至他人产业之地下不准他人再于自己地面开井以与之争因其未有官准也如二家同在近处各开一井试探则先见矿而先报者准给以若干界限可开至他人地下而其第二家不准再开矣盖地面虽有业主而地下之矿系公物不属地面之业主故国家可任意给与何人准其开挖也五曰勿定税数泰西各矿章程不同然大致视其出产若干按二十分而取一或此矿已竭勘得实即罢采停征会典言矿法视出产之多少岁无常数则税之多寡应视矿之衰旺以为衡此理势必然无中外古今一也乃有地方官吏不习情形率请改为定额是税减即累官矿竭更累商官商均畏累不敢议开矣查日本煤矿大小已开六十余处其中用机器者十余处中国用机器开者惟有开平台湾两处所以出数不多推其故非但集股难亦因所抽税厘过重洋煤出口无税进中国口岸每吨止完税五分三年之内复运出口不问自用出售概准给还存票中国土法所挖之煤每吨税三钱机器所挖之煤每吨税一钱所过厘卡仍须照纳开平局煤较洋人多纳一半税如出口外国在一年期内可以取回存票洋煤只纳一正税如出口别处及轮船用者三年之内可取还存票开平局煤如轮船用者不准给回存票何异为丛驱爵为渊驱鱼诸如此类商务何能振兴不准给还存票较外国抽税二十分之一奚止多至数倍所以缴费多而价值贵不敌洋产之廉也窃思以土法所挖者必是股本不敷皆赖手足之力异获蝇头微利穷民亦藉此谋生以及重其税扶植外人以自遏斯民之生计允宜斟酌变通以卫吾民而塞漏卮夫有治人斯有治法督办之人必能耐劳习苦身亲目击因地制宜审其山川察其井硐核其成本计其销毋滥用私人毋苛待工役无铺张局面毋浪费薪赀综计每年出矿若干销售若干提出官息税银及支销各项此外赢余以若干存厂以若干均分以若干酬赠执事以若干犒赏矿丁按结报明张贴工厂使内外咸知庶几在厂诸人皆欢欣踊跃联为一气力赞其成矣西人谓一国盛衰可以所产各矿定之此言岂欺我哉方今各口通商垂六十载西人之游历者遍于内地内地之矿产彼族无不周知交通市中外一家当轴诸公更事既多成心渐化凡有益于国计民生者莫不参仿西法次第举行而但师其制造之精不知其富强之本则度支有限日久何以应之近闻泰西各处矿苗开采殆尽惟我中国如川藏如滇黔如台湾如东三省矿产饶富莫不欣羡而垂涎故英之入缅通藏法之吞越逼暹俄不惜千万帑金以开西伯利亚之铁道阴谋秘计行道皆知与其拘泥因循慢藏诲盗如何变通办理取之宫中以济军之要需即以绝外人之窥伺哉

　　附录开平矿事略
中国风气未开积重难返创办一事非大力者不能有成年来请开矿者颇不乏人独数开平煤矿办有成效而销路犹未畅行或云价比东洋煤贵或云经手无利不愿竭力招徕人言藉藉非无因也余以庚寅春养羊城唐景星观察禀请札委办理开平煤矿粤局及建造码头事宜观察禀请升科及所购码头在粤省城南珠光里至东角三水码头左侧久为老龙船占踞而所购林文叔之地亦以被占于居固知填筑开办时不免周折粤中官局兵船所用煤斤俱系绅士承办设将官煤厂裁归商办省费颇多若结怨招尤更所不免故先禀请当道勘升科及所购之地有无阻碍河道复禀请督宪委员住局弹压余惟洁己奉公罪我者听之谤我者亦听之而已幸蒙传相及两广督宪明鉴各当道维持卒至码头筑成官厂亦撤所有官局兵船应用之煤均归局中承办各官绅见余不辞劳瘁疑余有大股份大好处不知受人之托忠人之事安得以劳怨交集遂卸其肩乎世风浇薄良可慨矣粤局既妥旋应当道之召覆到开平细勘林西塘山两矿并采访人言将其中漏如洋匠难靠井内石剥木内外监工稽核收支采办材料尚须认真以节糜费及查所存各埠进出余煤有无盗卖等情现在承平永平富平浅水轮船所载不过千吨运煤到沪到粤均不合算宜造二千余吨能入塘沽之船庶可得利详告唐景星观察观察虚怀纳善深以为然欲禀请傅相留余帮办自思才力绵薄当即婉辞并力劝速举贤能赴日本考究其所开之煤矿如何节省内外得人局务必有起色所最要者须延老手铁矿师细勘开平附近各处如有铁矿一律开采则无虑煤末难消成本日贵闻金达矿师云开平煤已有成效最好就近开一铁矿与煤矿相辅而行煤铁两矿亟宜开采免有事时为人掣肘计可日出生铁二百吨每吨价二十六七两诚使筹开办不但铁器之漏卮可塞而开平每年进可多三四万金铁路公司每年进项可增二十余万两若添购焦炭炉机器虽需费银三十余万而生财之道亦有数端不独炼成焦炭供用铁厂可以获利无穷即煤及油提留亦能点火其利一黑油用以结胶使成煤砖其利二提出薄油可浸铁板其利三又可提出各种颜色如青红蓝绿等色莫不相宜其利四又可提出强水其利五其油提出用以油船可壮观瞻而使坚久其利六以上六种约而计之每年可得银五六十万两此亦留心时事者不可不知也爰附录于此

　　开矿下
各国之富全赖矿产英国矿产最饶其国亦最富昔有西人尝谓山西煤矿共有一万四千方里约可得煤七十三万万兆吨以天下各国岁用三百兆吨计之可供二千四百三十三年之用且白煤居多较美国白煤更坚至于铁则光绪二年曾有英国矿师郭斯敦遍历楚江勘寻矿脉十七年又有名谢高礼者赴青齐查验诸矿皆云矿产甚多五金地皆是可知中国之矿不亚于泰西特开采未能得法耳试观漠河金矿自李秋亭太守捐馆后经理乏人所得甚为有限青溪铁矿潘镜如观察督办时初用小炉试办颇获利益及用大炉诸多窒碍云南铜矿虽由唐鄂生中丞悉心开采而近亦未见起色开平试办之细棉土俗名红毛泥所聘洋匠虽大书院出身因尚无历练以致所烧之土成数甚少不敌洋产价廉亏耗停工朱翼甫观察所开之三山银矿陈昆山司马所开之潭州银矿均为矿师所愚亏折颇多至于直隶平泉石门安徽池州利国山东潍泉诸矿则等诸自桧以下矣其有把握者以开平煤矿大冶铁矿为最查开平煤矿有九层可开其煤质之佳甲于他处南北洋兵轮招商局船所用大半取给于此惜糜费颇多不及日本煤获利之厚大冶之铁由比国化学师白乃富得其苗甚旺每百分中可得纯铁六十三分与英之红色法之棕色等矿不相上下惜未能于相近之地寻有练焦炭之煤矿而后开办且镕铁厂不设于产铁之处而设于汉阳故亦縻费多而成本重以上各矿督办总办者虽然精明奈非其所长未能深知矿师之优劣遂致为人欺朦可见办一事非素精其事而又专心筹虑周密者必多中蹶也可不慎欤夫中国之矿既如此之多且佳则致富之道莫善于此惟是矿产地中采之非易而识之更难矿有层次浅深之别必先明夫地学而后可以辨其苗矿有体质纯杂之殊必先谙夫化学而后可以区其类近来泰西地学较前益精谓地球土石皆由层累而成一为新时石层二为白石粉层三为鱼子石层四为得来斯层五为比尔米安层六为煤炭层七为旧红沙层八为昔卢瑞安层九为干比瑞安层十为老林低安层十一为化形石层十二为花刚石层土脉高下各有其位考订既确能知其矿在某层不至贸贸然开采枉费经营若夫镕炼之法则非化学不为功盖各矿皆含杂质如养硫炭磷之类是也未谙化炼则不能得其纯质且火候或致不齐坚脆必难如度中国开矿往往不明乎此任意高谈动人听闻及至兴工开采每由择地不善以致徒劳无功即或偶有所得又苦于镕炼不精全不合用惟有聘请外洋矿师来华指示然前此中国开矿未尝不请矿师惜来者皆南郭先生一流人物名曰矿师实则毫无本领盖西国上等矿师在彼本国各有职司安肯速涉重洋为之作嫁其有甘于小就者非上等矿师然则如之何而可曰当由总署咨行出使大臣访明彼国著名矿师曾经开采有实效者不惜重聘延订来华则西人亦未尝不为我用如将来中国矿师多而且精不必求诸外人自然更无以上等獘矣有教士由山东致书西字报馆云迩来中倭和局已成中国急应兴利除弊力冀自强庶为上策东省地方六千五百英里人民三十万可谓地广人稠甲于他处无如利之所在不知振作即如开矿一节获利最多乃竟置诸不顾不知者以为因民间惑于风水之故然我则谓大半皆为官长所误盖华官性最畏葸而心又贪婪若令矿务一兴工匠必多工匠既多颇易滋事官甚畏之如开办后矿苗既旺官又思欲分肥多方剥蚀设法侵渔以致半途而废者甚多数年前离金州三十里之某处银矿离本处一百四十里之铜矿又一年前有友在省所开之铅矿类皆旋开旋止徒费经营仅存某煤矿未停亦以捐税太重挑费太巨势渐不支他如州有土人私开银矿各矿非不得手奈屡为官长所阻而止故以目前矿务而论东地富商甚伙固不必官长集赀开办无如动辄必为官长掣肘遂至有利难图有心人甚为惋惜且铁路未建车价甚昂每日需洋一角五分仅能行英路二里之遥合华路六里当中倭未用兵以前有广甲轮船一艘往来台羊角浦一带专运芦席等[物]销售驳力既省获利稍丰近自此轮停驶贸迁者不便殊多我西人旅华有年甚欲使华民同沾利益奈中国积习已深苦于爱莫能助言之不胜扼腕云吁彼教士亦世之有心人哉中国之官视同秦越而外国之人代为惜之不亦深可慨哉                                  

