<!-- { "loadSidebar": true } -->
中国近来事事皆仿西法而此等新式炮台各海口竟无一座今但择至要之区购此新式之活炮台数座亦足以资防御然此炮台全以钢铁造成其价甚巨中国海口又繁多安能处处购置旧时御炮之法或以钢或以棉以柔制刚其法似善然究嫌未精经邦曾思得一简便之法以御敌炮似较胜于昔其法奈何查炮台之外每有余地二三尺以麻袋储沙层层堆积置于台外余地高与台齐炮口前留一隙地以备弹路其余均以沙袋护住厚约一二尺倘敌人攻我炮台无论其用实心弹开花弹弹入沙内即不能炸裂而我台上之炮仍可望下击放此法费省而[用宏] (宏用)沿海一带沙土甚多无须钱买取之不禁亦用之不竭各海口炮台倘皆以沙袋护之自可避其上击仍不我下击矣昔年中法失和攻我宁波该处守将即用此法保护炮台卒能击破法舰而我之炮台竟安然无恙此可为沙袋能护炮台之的证炮台之炮宜于击远而击近则非所长西人有巨口短轻之铁炮用通心炸弹专备击近之用炮短则易于行营弹巨则便于击近名曰磞炮弹曰落地开花炮口径英尺十三寸弹重二十四磅及十二[磅] (炮)圆径英尺五寸六二及四寸四二用药则弹重二十四磅者药二磅八安沙十二磅者药一磅八安沙弹体圆中通口有小孔径约五六分镶入引筒筒质或铁或木皆可入药之后以螺蛳旋紧筒顶有盖用时乃开弹中满实火药筒内入以药末舂至坚结为度弹去之远近以引筒旋入之长短为准而引之长短又以度之高下为凭如高一度则引长一寸弹远四百五十码二度则引长三寸弹远六百五十码三度则引长五寸弹远八百五十码余可依此类推此种磞炮欲其下坠平口则放时多由高度炮口向天可以高至四十五度则算法有准使其自上坠下势重力猛恰至敌地始能不失累黍若平击竖口则食弹二十四磅之炮必须量准二百五十码食弹十二[磅](码)者量准二百码之数对之平击始能不失累黍倘敌营已近则平放必至过远逾度不若仍向高度开放使弹得由上而下之准也至磞炮之引药亦与他炮不同凡弹重二十四磅者高至三度即当用慢药十二磅者二度半亦须用慢药均不得用常药用慢药则弹至敌地始炸苟用常药则在天空弹即炸裂不能击敌矣西人因此炮之测量表未能不失累黍乃于炮上立一准头其式与指南针相似可以推移转动对准敌营将准头指定无论下坠平口平击口皆能不失累黍中国司炮之人但当仿而行之勤加习练心手相应又何患临时之有误哉夫炮台之巨炮既能击无不中行营之开花弹又能放无不准是攻与守已有利器又得善用器之人岂不可与泰西争长竞胜乎是所望于掌兵枋之大臣

　　鎗须知　　　
杨毓辉

今天下一三国六朝之天下也强弱相并干戈相寻非攻守之法精何以巩固海疆严防门户此鎗炮之用法所贵乎求精也查鎗炮虽赖体质坚势力猛而实以抛物法为取准之基有平面斜面如第一图为平面第二图为斜面观此可悟平击斜击有直差之理图中子丑为最远界丑子辰为远界之轴交子卯子辰子巳实即鎗炮对准轴虚此抛物大略也用法如第三图远界在子寅寅为半圆形之心子寅又为半径子卯为通弦九十度即轴轴高则抛物落角度必下于寅若轴从辰向卯弹亦必落于寅假使有正方形如子丑寅卯以通弦作子卯对角即四十五度以象限弧言之则九十度若由寅向丑作轴平分九十度象限弧而过弹又必落于子以此取准秒忽可以不差也然而取准有一定之法击力无一定之方二十四生特炮长十七尺九寸药膛长四尺二寸膛径大十一寸又四分之一内径大九寸半重十八墩容药一百六十五磅如用三百五十磅硬质弹平击或斜向下击上击击力皆有八千七百五十五墩一秒始速率一千九百十尺钢弹则击力得八千六百九十七墩一秒始速率一千九百十五尺炸弹则击力得八千二百五十墩一秒始速率一千九百九十一尺依其击力核算虽可当三十余里独是击至极远恐其力弱或不足以伤敌船当俟敌船相去十五里及二十里发炮平击斯可摧其锋矣斜击亦如之盖平击与上击下击其击力本无甚悬殊其击法则大有区别也法何以有区别盖平击用平度法上击下击则不然上击者物高于炮距斜向而上如以船击炮台是也下击者物低于炮距斜向而下如以炮台击船是也其高低如仅数尺上下击法尚同若过于高过于低则击法迥异上击先以象限仪测物高若干度再以距炮步数检炮书之炮准表炮昂度与物高度分相加即应用之高度下击先以象限仪测物低若干度再以距炮步数检炮准表弹落度与物低度分相减即应用之低度是其法安得无区别乎今欲为守口计使我可避其上击仍不我下击莫如用掘坑设架之法盖炮架设于地上敌人对准不难一轰无遗既不能避其上击又安能利我下击故宜择海口高处掘成地坑倘地势平衍则宜积土使高或成土垒之形尤妙坑成后置以灵捷炮架上安以炮司炮者亦藏于坑坑之前后多筑土堆以为疑计使敌人不知坑处炮架升降皆用机器下击时架能升炮出坑外既击后又收炮入坑中不啻神龙变幻出没无常且炮轰腾敌船虽知炮起于何方又不辨炮发于何处纵有利器亦上击无从而我既对准敌船可以任意下击诚为制胜之方抑有说者方今炮台尤不宜用口门有口门仅当一面倘敌船从偏而进我下击必百发百虚彼上击可百发百中是不能避其上击并向下击也欲除其弊亟宜不用炮门而用机器升炮于竿则南北东西随在可放炮未升时敌不能测炮所在炮既发后敌不免为焰所迷无由取准还击是故下击有功上击者无效矣与炮相辅而行者尤在乎弹弹有数种开花弹最为猛烈虽用之得宜皆能不失累黍而下坠平口似较难平击口似较易下坠何以难开花弹之猛在乎炸若发弹时不能审定平口其弹下坠或偏于前或偏于后偏于左右则不能炸于平口又安能伤其平口故下坠之法较平击为难也欲使不或失累黍宜使弹重而坠速凡弹在空中被地心力所摄即循垂下坠而坠之迟速视乎弹之重轻轻则迟重则速核其重弹速率每坠一秒恒加速三丈二尺一八如下坠一秒速率为三丈二尺一八二秒即六丈四尺三六轻弹不能如是之速也故欲下坠平口当用重弹使其坠速而炸力又猛敌人便不及防否则太迟敌必易于措手矣若平口之有分隔者如隔以海岸山峡其中尤难昔人击分隔之法俱用高弧之度使其弹下坠但高弧弹下坠之后限于一方陷入地中虽炸不烈不如仍用平度表尺但使弹路略昂能越所隔斯可矣而尤要者须测准平口之处距弹远近近则用药减少远则用药加多务药力激弹恰当平口即行下坠斯累黍可以不差矣平击何以易凡口皆用平击非若下坠之飞于空中逐渐而落但能测之极准发之极平便可命中矣所虑者惟远近差高下差左右差而人之目力更有差其平究为五十六秒每距千步即有差八尺加以急遽畏法等情所由差愈甚也欲绝其弊宜使尖锋正直表尺之距望准亦以稍远为宜盖尖锋偏即差数增而弹发不能直逼口如尺岔深百分寸之五者有时尖齐于岔顶合于谷底即差百分寸之五且表尺愈近准望差亦愈增试以四磅开花弹表尺距望准三尺六寸而平击口于一千三百步远即差四尺以六磅弹表尺距望准七尺七寸所差无几此即尺距宜远之明征也其余如风势空气更宜时时研虑处处弹心则必不失累黍矣夫弹以炮为体炮以弹为用炮法不能精弹必无济于事弹法不准炮亦难奏乎功诚使兼而精之有不内固防守之方外杜觊觎之渐也哉
 
　 
卷五十七　兵政十四操练下

　　覆陈山海关防务疏　　　
曾国荃

