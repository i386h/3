<!-- { "loadSidebar": true } -->
何谓定天下之本也自古都畿皆凭险阻自周公盛德不敢以洛邑为都故娄敬挽辂汉祖移驾宋汴梁无险致敌长驱徽钦之辱非独失德使然也方今旅顺已失威海既隳海险无有　京师孤立自北塘芦台神堂涧河远自山海抚宁昌黎乐亭清河蚕沙处处可入无以为防守之计此次议和即成而诸夷窥伺皆可扬帆而达津沽易曰王公设险以守其国险既失矣国何可守故今日大计必在迁都请以前事言之我　朝当道光之时天下全盛林则徐督粤邓廷桢督闽败英酋朴鼎查额尔金之兵而移师天津即开五口而补二千万矣其后道光二十九年咸丰六年咸丰八年皆始战终和藉　京师以为要挟诸口益开巨款累偿暨庚申之变我　文宗显皇帝至为热河之狩焚烧　御园震惊　宗庙至今　万寿山营缮虽新余烬尚在由是洋人掉臂都畿知吾虚实此事非远皆诸臣所鉴于五十年事而尚以为孤注哉独不畏徽钦之辱乎或谓国君有死社稷之义此尤不达经义之讆言也夫国君者诸侯之谓以社稷受之天子当死守之犹今地方有司有城池之责比耳若天子以天下为家四方皆可建都立社何一城之为明庄烈帝既为愚儒所误明社遂屋岂可再以此误我　国家哉且一朝而有数都自古为然商七迁周营三邑汉室二京唐世两都及明祖定鼎金陵永乐乃迁燕蓟以太子留守南京宫殿官僚悉仍旧制择有司扈从行在庙社官署随时增修永分两京可以为法若夫建都之地北出热河辽渖则更迫强敌南入汴梁金梁则非控天险入蜀则太深都晋则太近天府之腴崤函之固莫如秦中道虽水利不开漕运难至然都畿既建百货自归若借机器督散军亦何水利之不开哉夫　京都建自辽金大于元明迄今千年精华殆尽近岁西山崩裂屡年大水城垣隳圯闾阎房屋倾坏无数甚者　大和正门　祈年法殿无故而灾疑其地气当已泄尽王者顺天革故鼎新当应天命谓舍燕蓟之旧宅京长安为行在然人情乐于守常难于移动以盘庚迁殷诫谕至烦三诰以魏文迁洛世臣犹有违言盖世臣大家辎重繁多迁徙不易听其恋旧庶免阻挠自非大有为之君不易破寻常之论魏文南征永乐北伐皆借巡幸留而作都　皇上既讲明利害远之防诸夷之联镳近之拒日本之挟制急断乃成亟法汉高即日移　驾奉　皇太后巡于陕西六龙西幸万人欢庆幸当讲和之时民心稍静择亲藩之望重者留守旧京　车驾从容西狩择百司扈从以重兵拥卫必不虑宵小生心日人虽欲轻兵相袭数日乃扺津沽而我大兵云集都畿犹可一战彼岂敢深入内地飞越四天门潼关之险哉然后扼守涵潼奠定丰镐建为行在权宜营置激厉天下妙选将才总屯重兵以二万万之费改充军饷示之以虽百战百败沿海縻烂必不为和日本既失胁制之术即破旧京不足轻重必不来攻都城可保或俯就驾驭不必割地议和亦成即使不成可以言战矣故谓迁都以定天下之本者此也何谓强天下之势也凡两物相交必有外患兽有爪牙之卫人有甲胄之蔽列国并立兵者国之甲冑也昔战国之时魏有武卒齐有轻骑秦有武士楚庄投袂屦及剑及即日伐宋盖诸国并骋无日不训讨军实国乃可立今环地球五十余国而泰西争雄皆以民为兵大国练兵至百余万选兵先以医生视其强弱乃入学堂学习布阵骑击测量绘画其阵法营垒器械鎗日夕讲求确有程度操练如真战平居如临敌所由雄视海内也

日本步武其后遂来侮我而我犹守大一统之旧[制]以待之不训兵备至有割地款和之事今日氛未已不及精练然能将卒相知共其甘苦器械精壮刻其胆气亦自可用选将购械犹可成军夫用兵者用其[气] (器)也老将富贵已足无所愿望或声色销铄精气竭衰暮气已深万不能战即或忠一死而已丧师辱国不可救矣近者杨芳失律于粤城鲍超骄蹇于西蜀令彼再如为兵时跳身坐眼上岂可得哉此赵惠所以致疑于廉颇光武所以不用马援也伏读　圣祖仁皇帝圣训亦以老将气衰不能用此真　圣人之远谟也惟少年强力贱卒怀赏故敢轻万死以求故选将之道贵新不贵陈用贱不用贵且外夷战备日新老将多恃旧效昧于改图故致无功今请更练重兵以待敌变都畿根本至重必有忠勇谋下士爱民之督抚如李秉衡之流者专以畿辅之军假以便宜令其密遣将才十人不拘资格各练十营日夜训练厉以忠义激以国耻择其精悍优其饷糈以为选锋既有李克用之义儿李成梁之家丁缓急可恃得此五万都畿可守再有将才可以续练前敌之宋魏庆光焘李光久宿将之冯子材并一时人望可咨以将才假以便宜悉用选锋厉以仇耻沿边疆臣亦宜选拔有作为之人不宜用衰老资格之旧各选将才各练精兵万人并饬绅士各自团练遇有警迫坚壁清野并请　敕下臣外至守令传谕绅士有忠义沈毅慷慨知兵之士不拘资格悉令举荐引见拔用或交关内外军差遣各县草泽中皆有魁梧任气忠勇谋略之士责令州县各荐一人拔十得一才不可胜用必有干城之选足应　国家之急者是谓选将管子谓器械不精以卒予敌外夷讲求鎗制作日新鎗则德有得来斯鎗毛瑟鎗法有沙士钵鎗英有亨利马梯尼鎗美有哈乞开司鎗林明敦鎗秘薄马地尼鎗俄有俾尔达奴鎗而近者英之黎姆斯鎗为尤精自克虏伯嘉立[] (致)近有毒开花空气黄药大以及暗台水底自行船机器飞车御弹戎衣测量子表巧制日新日本步武泰西亦能自制新器曰苗也理鎗而我中国未能创制只购旧式经办委员不解制造于坚轻远准速无所暗晓或以旧鎗改充毛瑟贪其价廉乃不可用其中饱者益无论闻近来所购者多暹罗废鎗香港以二两八钱购得而中国以十二两购之查同治十三年德之攻法每分时鎗十余响光绪三年俄之攻土鎗三十余响至日之犯我鎗乃六十余响我师溃败虽将士不力亦器械不精故胆气不壮有以致之故吾非悬重赏以厉新策不足取胜今不及办宜精选于制造操守廉洁之士专购英黎姆斯鎗十数万以备前敌并广购毒空气之御弹之衣庶器械精利有备无恐是谓购械又我南洋诸岛民四百万虽久商异域咸戴　本朝以丧师割地为诸夷姗笑其怀愤怒过于内地之民其人富实巨万之资以数千计通达夷情咸思内归中国团成一军以雪国耻特去　天万里无路自通若派殷商密令举办派公忠智略通达商情之大臣领之或防都畿或攻前敌并令联通外国助功日本或有奇功所谓练兵以强天下之本者此也然凡上所陈皆权宜应敌之谋非立国自强之道也伏念　国朝法度因沿明制数百年矣物久则废器久则坏法久则獘官制则冗散无数甚且鬻及监司教之无本选之无择故营私交贿欺饰成风而少忠信之吏学校则教及词章诗字寡能讲求圣道用非所学学非所用故空愚陋谬种相传而少才智之人兵则绿营老弱而募勇皆乌合之徒农则地利未开而工商无制造之业其它凡百积蔽难以举而外国寄技巧流行内地民日穷匮乞丐地盗满山即无外衅精华已竭将有他变

方今当数十国之觊觎值四千年之变局盛暑已至而不释重裘病症已变而犹用旧方未有不暍死而重危者也窃以为今之为治当以开创之势治天下不当以守成之势治天下当以列国并立之势治天下[不]当以一统垂裳之势治天下盖开创则更新度百守成则率由旧章列国并立则争雄角智一统垂裳则拱手无为言率由则外变相迫必至不守不成言无为而诸夷交争必至四分五裂易曰穷则变变则通董仲舒曰为政不调甚者更张乃可为理若谓　祖宗之法不可变则我　世祖章皇帝何尝不变　太宗文皇帝之法哉若使仍以八贝勒旧法为治则我　圣清岂能久安长治乎不变法而割　祖宗之疆土驯至于亡与变法而光　宗庙之威灵可以大强孰轻孰重孰得孰失必能办之者不揣狂愚窃为　皇上筹之自强策计万世之安非变通旧法无以为治变之之法富国为先户部岁入银七千万常岁亦已患贫大农仰屋罗掘无术鬻官税赌亦忍耻为之而所得无几然且[旱] (早)潦河灾船巨帑皆不能举闻日本索偿二万万是使我臣民上下三岁不食乃能给之若借洋债合以利息扣折百年亦无偿理是自毙之道也与其以二万万偿日本何如以二万万外修战备内变法度哉夫富国之法有六曰钞法曰铁路曰机器轮舟曰开矿曰铸银曰邮政今奇穷之余急筹巨款而可以聚举国之财收举国之利莫如钞法今天下银号报明赀本皆存现银于户部及各省藩库户部用精工制钞自一至百量其多少皆给现银之数而加其半许供赋税禄饷其大者户部皆助赀本其亏者户部皆代摊偿助其流通昭彰大信巨商乐借国力富户不患倒亏以十八行省计之可得万万既有官银行上下相通若有铁路船厂大工可以代筹军务赈务要需可以立办　国家借款不须重息中饱外国汇款无须关票作押公款寄存可有入息钞票通行可扩商务今各省皆有银票钱票而作伪万种利不归公何如官中为之骤可富国哉此钞票宜行一可缩万里为咫尺合旬月于[昼] (画)夜便于运兵便于运械便于赈荒便于漕运便于百司走集便于庶士通学便于商贾运货便于负担谋生便于通言语一风俗有此数便不费　国帑而可更得数千万者莫如铁路夫铁路之利天下皆知山海关外久已兴筑今方运兵其效已见所未推行直省者以费巨难筹耳若一付于民出费给牌听其分筑官选通于铁路工程者画定行省郡县官路明定章程为之弹压保护凡军务运兵运械赈荒皆归官用酌道里远近人数繁寡收其牌费吾民集款力自能举无使外国收我利权天下铁车牌费西人计之以为可得七千万且可移民出于边塞而荒地辟为腴壤商货溢于境外而穷闾化作富民俄人珲春铁路将成边患更迫但为防边已当急筑可得巨款哉且可裁漕运而省千里之需去驿铺而溢三百万之项此铁路宜行二机器厂可兴作业小轮舟可便通达今各省皆为厉禁致吾技艺不能日新制作不能日富机器不能日精用器兵器皆多窳败徒便洋货流行而禁吾民制造是自蹙其国也官中作厂率多[偷] (渝)减敷衍欺饰难望致精则吾军械安有起色德之克虏伯英之黎姆斯着于海内为国大用皆民厂也宜纵民为之并加保护凡作机器厂者出费领牌听其创造轮舟之利与铁路同官民商贾交收其益亦宜纵民行之出费领牌听其拖驶可得巨款此机器轮舟宜行三周官人汉代铁官开矿之法久矣美人以开金银之矿富甲四海英人以开煤铁之矿雄视五洲其余各国开矿均富十倍而藏富于地中国为最如云南铜锡山西贵州煤铁湖广江西铜铁铅锡煤山东湖北铅四川铜铅煤铁其最著者古封禁留待今日

