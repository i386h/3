<!-- { "loadSidebar": true } -->
奏为滇缅分界通商亟应豫为筹备不使英国独占先着以免临时棘手恭折密陈仰祈　圣鉴事窃查伦敦使署接管卷内光绪十一年冬间印度派兵出境进据缅甸维时出使大臣曾纪泽承准总理各国事务衙门密电迭次与英外部会商初议立君存祀俾守十年一贡之例既不可得始议定由英驻缅大员按期遣使献仪物其界务商务两事则拟先定分界再筹通商盖因英人注意商务若分划边界偶有轇轕则办理商务诸多掣肘亏损无穷固不能不审其次第也英人自以骤辟缅甸全境所获已多是以有稍让中国展拓边界之说当时英外部侍郎克蕾曾称英廷愿将潞江以东之地自云南南界之外起南抵暹罗北界西滨潞江即洋图所谓萨尔温江东抵澜沧江下游其中北有南掌国南有掸人各种或留为属国或收为属地悉听中国之便曾纪泽转咨总理衙门亦云南掌本系入贡中华之国倘英人果将潞江以东让我似宜受之将掸人南掌均留为属国责其按期朝贡并将上邦之权明告天下方可防后患而固边圉等语曾纪泽又尝向英外部理论砍索入募之地入募盖即蛮募之新街昔时蛮募土司之地颇大后乃悉为缅甸所并其商贾汇[集](票)之区谓之新街洋图译音则为入募距腾越边外百数十里在厄勒瓦谛江即大金沙江上游之东龙川江下游之南向为滇缅通商巨镇英人以其为全缅菁华所萃靳而未许迨争论数次克蕾始云英廷已饬驻缅之英官勘一地以便允中国立埠且可在彼设关收税据参赞官马格理云入募虽不可得其东二三十里有旧入募城似肯让与中国日后贸易亦可臻繁盛且允将大金沙江为两国公共之江如此则形势与彼同之利益亦与彼分之其隐裨大局似尤较得潞东之地为胜曾纪泽以商办已有端绪因与外部互书节略存卷暂停不议旋即交卸回华光绪十二年六月总理衙门与英使欧格讷议约五条第一条申明十年呈进之例第三条中缅边界应由中英两国派员会同勘定其边界通商事宜亦应另立专章等因在案臣窃译总理衙门与英使订定之约章及曾纪泽与外部会商之节略虽措辞略不同而大意仍相合盖外部所称愿让之地因立约时尚未勘定故以两国派员会勘一句括之此从前商办滇缅事务之大略情形也溯自立约至今已越五年英人未尝催问我　国家亦暂置不理然臣近闻英廷正与暹罗勘办界务又屡次密派干员驰往滇缅交界查看形势探询矿产并有创筑铁路通接滇边之意议者咸知彼俟布置妥协必转以延搁已久为辞来相促迫势不能不骤允开办则彼从容而我仓猝彼谙练而我生疏彼措注已周而我进退失据临时竭蹶成算未操断无不受亏损之理就今日情势而论商务须从界务生根但使分界能协机宜则他日通商亦可少滋流弊夫审度利病随宜操纵固属总理衙门与勘界大臣之事然使明知彼族之有隐谋而缄默不言坐失事机则咎在使臣若欲先事豫筹则查探边情又非责之疆吏不可惟是分界固非详查密访不能得其要领而其轻重缓急之大势则有可计议者大抵英人所称愿让潞东之地南北将及千里东西亦五六里果能将南掌与掸人收为属国或列为瓯脱之地诚系绥边保小之良图惟查南掌即老挝之转音臣阅外洋最新图说似老挝已归属暹罗若徒受英人之产惠而不能有其地恐转为外人所窃笑倘因此别生枝节又非计之得者盖南掌掸人本各判为数小国分附缅甸暹罗似宜查明南掌入暹罗之外是否尚有自立之国以定受与不受其向附缅甸之掸人地实大于南掌稍能自立且素服中国之化若收为我属则普洱顺宁等府边徼皆可巩固矣至曾纪泽所索入募之地虽为英人所不肯舍其曾经默许之旧入募者亦可为通至大金沙江张本若将来竟不与争或争而不得臣窃有五虑焉

夫天下事不进则退从前展拓边界之论非谓区区边界足增中国之大也臣闻乾隆年间缅甸恃强不靖吞灭滇边诸土司腾越入关之外形势不全西南一隅本多不甚清晰之界若我不求展出彼或反将勘入一虑也我不于边外稍留余地彼必筑铁路直接滇边一遇有事动受要挟二虑也长江上源为小金沙江小金沙江最上之源由藏入滇距边甚近洋图即谓之扬子江我若进分大金沙江之利尚可使彼离边稍远万一仍守故界则彼窥知江源伊迩或寖图行船径入长江以争通商之利三虑也我稍展界则通商在缅境夫英人经营商埠最为长技而我在彼设关收税亦可与之俱旺我不展界则通商在滇境将来彼且来择租界设领事地方诸务究不能不受牵制四虑也我得大金沙江之利则迤西一路之铜可由轮船遵海北上运费当省倍蓰否则彼独据运货之利既入滇境窥知矿产之富或且渐生狡谋五虑也凡此五虑皆在意计之中臣又窃虑英人于此数年内壹意延宕待我相忘稍久乃催勘界或更遇事要求设置前议节略于不顾且谋国之道莫患乎为敌所逆料中国素有不勤远略之名外洋各国知之稔矣所以伺机而动迭起相乘琉球灭而越南随之越南削而缅甸又随之今且骎骎议及朝鲜矣窃思英廷前议节略彼料中国未必竟受而故以此相尝试固未可知我若出其不意据其前说力与相持或能因此稍展界务各国知中国办理此等事件与前不同亦可代敌谋而收后效彼所予即有不宜收者不妨明指之以为另索之符彼之意即有万难之允者不妨故求之以得抵制之益盖边情不可不洞悉而旧议不可不重理拟请　敕下云贵督臣王文韶遴派妥员分途侦察如南掌之存亡掸人之强弱腾越关外之地势民风一一查询明确据实覆陈以备勘界时有所依据并请　皇上敕下微臣催问英国外部以勘界定期与分界办法一面即可相机辨论仍与总理衙门函电相闻务衷至当臣非不知英人性情坚韧当其骤得全缅喜出望外故许中国稍分其利今则事隔数年未尝不思毁弃前说然臣阅卷中节略系英文参赞官马格理与英外部侍郎克蕾会议时为最多今幸二人均未更换彼或难遽翻异臣不敢多费笔舌多糜日力以与之磋磨虽无速效不致别有损抑或冀得寸得尺稍补涓埃臣因边疆得失动关紧要且此事为中国全局所系不敢不罄其愚忱谨摹绘滇缅交界及南掌掸人疆域全图恭呈　御览所有滇缅分界事宜亟应豫筹缘由理合恭折密陈伏乞　皇上圣鉴[训](谨)示谨　奏

　　上海海口形势舆图广袤城池道里丈尺考　　　　　　　　　　　　　
许克勤

今天下中外通商久矣中国之地东南濒海其居南北洋之中为西商所辐辏百货集者厥惟上海一隅上海属松江府县在府东北九十里南瞰黄浦北枕吴淞而大海环其东吴淞上承太湖东流至上海东北入黄浦黄浦上承大泖诸水东北流经上海南又绕城东又东北与吴淞会又东北入于海故元史称上海为濒海重地盖至今日而尤甚其北门外为租界曰法曰英曰美而各国商旅聚于此其海口有江东沙铜沙石头沙崇宝沙孤峙海中沙交错此天然形势也其北而崇明而大江又北而为台旅顺其东则与日本之对马岛朝鲜之济川遥遥对峙相去二千里二日可达焉其南而乍浦而定海又南则可达闽广凡番舶之往来总以上海为必经之路昔人所谓风帆出入瞬息千里引闽越之梯航抗江淮之关键而钱塘灌输于南长淮扬子灌输于北与松江之口皆辐列海滨互为形援者是也此其海外之形势也其内则自海口至吴松不五十里又由黄浦而进可直抵于郭下或循浦而南或由江而西皆可以至郡城故上海一城实为松郡之门户其陆路至上海者有三一自嘉定之南翔以至邑境之栅桥是为吴松江北路一自青浦之七宝以至北境之虹桥是为蒲汇塘中路一自浙江界之金山经柘林青村南汇川沙凡二百余里而抵吴松口是为捍海塘南路观此三路乃知上海居嘉湖之肘腋为吴郡之指臂诚要地也此其内地之形势也至其舆图广袤则历代不同元至元间始置上海县东至江湾十八里西至乌泥泾三十里南至下沙场五十里北至青龙镇五十里东西广四十八里南北袤一百里明代未分青浦前东至大海五十里西至华亭界一百十里南至华亭界七十二里北至嘉定界十八里东西广一百六十里南北袤九十里　国朝亦先后不同　钦定图书集成职方典云上海东至川沙堡滨海五十里西至七宝镇青浦县界三十六里南至闽行镇华亭县界七十二里北至栅桥嘉定县界一十八里东西广八十六里南北袤九十里此明季青浦已分之道里而　国初因之者也逮雍正间折南汇县嘉庆间又分川沙为厅则东至川沙界三十里西至青浦界三十六里南至南汇界七十二里北至宝山界十二里东西广六十六里南北袤八十四里此当今广袤之数见于同治县志者也更即城池考之元置县时初无城明嘉靖时以倭乱知府方廉始行筑城浚濠周围凡九里高二丈四尺堞二千六百有奇壕广六丈深一丈七尺周回潆绕外通潮汐万历间知县许汝魁加高城五尺后吕浚又增修焉董其昌吕侯续修城记云城袤千一(五)百七十余丈高视旧约十之二广视旧约十之四是也其池日久渐堙康熙时淤塞尤甚几成平陆史彩乃浚之乾隆初王世睿复浚之时随城周围长一千五百丈六尺云其后李希舜又浚之环城可通舟楫焉同治三年应观察宝时浚各河亦浚城濠大小南门五丈至三尺五尺不等大小东门二丈四尺至一丈五尺不等盖上海本沙地水道易淤故至至环抱城外者长一千五百余[丈](尺)广可三丈而已抑又闻之上海在宋时为市舶司之所驻明代亦为贸易所未有若斯之盛者至于倭寇出没被扰者不一第上海惟粤逆之乱乃率乌合之众以数十万而攻一城斯时上海盖危甚幸有西兵协守卒不为动则上海又甚固同治初李傅相统援师临沪滨转战二年肃清全省遂以制粤逆之死命则闭关以前上海为僻壤中兴之日上海又为要区兹当中外缔交无虞无诈诚不足虑及是时高其城深其池一朝有变吴松口之炮台扼其外苏松太之劲旅守其内或设伏于海口诸沙或驻重臣于此以指挥南北之海军则上海一隅昔可以安内者焉知将来不藉是以攘外乎哉

　　上海为海疆门户论　　　　　　　　　　　　　　　　　　　　　　　
胡家鼎

