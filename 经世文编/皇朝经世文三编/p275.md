<!-- { "loadSidebar": true } -->
一请于四川云南等省听民开矿以广利源也外洋地产与金矿皆少故利于取他国之地产以为工料谋他国之金矿以资圜府中国地产于金矿皆饶不假于外但仿行其法大开矿禁令民自采用牙行纳帖例由部刊发矿帖颁之藩司由藩司分发各府厘局以便商民就近报明该管地方官转报厘局认地具领以免藩司衙门书吏需索重费致商贾裹足不前光绪十一年各省给发牙帖章程即系如此办理颇着成效今定每矿帖一张纳银若干两或集资伙充或独力开办悉听其便每矿务一厂由督抚臣拣廉干之道府州县或一员或二员以监之每金一两收课若干酌定监厂官薪水银即由金课内按月支给开办无效须另开他厂者准其以旧帖抵纳银之半将旧帖缴销商民自任开凿之劳　国家坐收税课之利筹饷大端莫善于此恭读康熙五十二年　谕旨天地有自然之利与民共之不当以无用弃之乾隆五年　上谕两广总督马尔泰奏银矿所以便民无庸封禁　圣人开物成务之至意万世惟昭愿　皇上仰宪　前谟　俯时局非开矿无以为筹费之地非筹费无以为偿之资俾广利源天下幸甚

一请制造银钱以收利权也夫外国银钱通行中国即上海一隅每年销售何止亿万万计每银钱一员搀铜数分行使愈广利益愈大外洋推广此法并多铸金钱其致富之道多由于此现在中国铜钱被奸民销毁过半甚至偷运外洋故近来钱价白昂小民生计日蹙现署两江督臣张之洞前在两广时兴铸银钱颇资流转着有成效拟请　旨饬直隶两江及湖广各督抚臣照张之洞前在广东开铸银钱章程在于汉口上海天津等处迅速开办凡海关征收税银分成搭收并责令各海关非中国银钱不许收税此即仿照外洋禁用他国钱币之例庶外洋银钱不致独专其利而中国可稍收已去之利权矣惟内地银两钱文多参用票券今所铸造之银钱宜特严新例永禁用票以免外洋用空纸票据换取中国实在银钱之弊此层关系甚巨不可不防至于铜钱亦当变通官铸亏本私铸得利甚非利国利民之道曾见河南贵州地方多用私铸沙钱香港地方皆用洋人小钱可见钱无轻重取便而已广东近设铸钱局以机器铸造民不能假钱式略轻民皆便用且不亏官本似宜仿照稍加变通以铸轻钱而免私铸亦裕国足民之事也

一绿营兵丁宜陶汰更换转弱为强也窃查各直省绿营额兵不下五十余万大率父死子继兄殁弟承或书吏鬻卖而领粮或亲友引援而充额或一人数名而冒领或数人一名而瓜分其它截旷扣平弊难尽罄而衰老孱弱之承乏行间者无论已疲玩废弛如此焉能御敌各督抚亦知绿营兵之缓急难恃虚縻饷项徒以成法所在未敢遽议裁减也臣愚以为绿营兵虽不可骤裁未始不可渐换是宜清厘空滥汰除老弱每一行省先减兵一千大省一千五百即以此所减兵饷之半招募丁壮以为抵换历年递减六七年之减并募换一大省可得新兵逾万小省可得新兵数千再除城防塘汛之外每一府籍兵五百为一营更以前项所减兵饷之半酌加口粮如防军章程择地方扼要之处列营驻扎勤加操练定限以一年换防循环更替以均劳逸所减兵饷一二年间不敷各府籍兵加粮之费宜先从一两府酌办然后逐年推广如此则营伍可资实用饷项亦不致虚縻而绿营兵疲玩废弛之习可渐革矣

　　振百工说癸巳　　　
薛福成

古者圣人操制作之权以御天下包牺神农黄帝尧舜禹周公皆神明于工政者也故曰备物致用立成器以为天下利莫大乎圣人圣人之制四民并重而工居士商农之中未尝有轩轾之意存乎其间虞廷扬拜垂殳斨伯与禹夔稷契同为名臣周礼冬官虽阙而考工一记精密周详足见三代盛时工艺之不苟周公制指南针迄今海内外咸师其法东汉张衡文学冠绝一时所制仪器非后人思力所能及诸葛亮在伊尹伯仲之间所制有木牛流马有诸葛灯有诸葛铜鼓无不精巧绝伦宋明以来专尚时文帖括之学舍此无进身之涂于是轻农工商而专重士又惟以攻时文帖括者为已尽士之能事而其它学业瞢然罔省下至工匠皆斥为麤贱之流寖假风俗渐成竟若非性粗品贱不为工匠者于是中古以前智创巧述之事寂然无闻矣泰西风俗以工商立国大较恃工为体恃商为用则工实尚居商之先士研其理工致其功则工又兼士之事吾尝审泰西诸国勃兴之故数十年来何其良工之多也铁路火车之工则创其说者曰罗哲尔曰诺尔德而后之研求致远者不名一家火轮舟之工则引其端者曰迷路耳曰代路尔曰塞明敦而后之变通尽利者不专一式电报之工最阐精微者则有若嘎剌法尼若佛尔塔若倭斯得若阿拉格若安贝尔炼钢之工最擅声誉者则有西门子若马丁若别色麻若陪尔那若回特活德制枪之工则有若林明敦若呓者士得若毛瑟若亨利马梯尼制之工则有若鲁克伯若阿模士庄若荷乞开司若那登飞其它造船造钢甲之工则有德之伏尔铿英之雅罗法之科鲁苏造鱼雷造火药之工则有奥之怀台脱德之刷次考甫德之杜屯考甫泰西以人姓为人名自炼钢以下大抵以人名为厂名即以厂名为物名者居多当其创一法兴一厂无不学参造化思通鬼神往往有读书数万卷试练数十年然后能为古开一绝艺者往往有祖孙父子积数世之财力精力然后能为斯民创一美利者由是国家给予凭单俾独享其利则千万之巨富可立致焉又或奖其勋劳锡以封爵即位至将相者莫不与分庭抗礼有欿然自视弗如之意则宇宙之大名可兼得焉夫泰西百工之开物成务所以可富可强可大可久者以朝野上下敬之慕之扶之翼之有以激厉之之故也若是者人见谓与今日之中国相反吾谓与古之中国适相符也中国果欲发愤自强则振百工以前民用其要端矣欲劝百工必先破去千年以来科举之学之畦畛朝野上下皆渐化其贱工贵士之心是在默窥三代上圣人之用意复稍参西法而酌用之庶几风气自变人才日出乎

　　中国铁路如何取道为便论　　　
锺天纬

　圣清抚有寰宇二百四十六年恭逢我　皇上亲裁大政百度维新　俞两广督臣所请开辨轮车干路自汉口至京分为四段按八年造成复　命海军衙门议奏经王大臣等奏请北自芦沟桥至正定南自汉口至信阳州分头举办一切勘路估工买地购料筹招股建桥开矿等事擘画周详思虑精密可谓毫无遗蕴中外闻之欢声雷动以为此路一成中国十八省呼应灵通国势为之一振如久痿之人忽然起立手足筋骨舒展自如素加狎侮之人为之骇愕立此真当今自强之要图起国之药石也谨效一得之愚妄上便宜之说分为十二条仰酬　明问如有可采幸乞转陈幸甚

一请先定办法以立基址也中国之患在乎事无定论往往以一人以为是而事已举行一人以为非而事又中变甚至一官有一官之政令虽前任之良法美意苦心经营一经后任更张不难全功尽弃西人所以笑我办事之游移无定也今铁路工程重大若不先定办法垂为经制将来一有浮言不难中止虽有富强之策苦于每废半途伏查外洋国有大政一经议院议定国王允从则事终要于必成官虽易而事终不易此所以每办必成也愚谓应请　奏明此项铁路永为中国自强之图不容再有异议贻笑外人目前仍用官督商办之法设立公司招商集股听该公司独行若干年不准别家添设万一　国家欲停止或收回亦须照原本偿还并给官利凡铁路经行地方不准民人阻挠地方官须加保护听该公司任便购地招股购料倘遇用兵运饷亦须加以津贴如此明白宣示大信则天下商民始克踊跃入股而不致观望不前矣此盖铁路开宗明义第一章也

一请绕道上游以渡黄河也窃计造铁路非难而渡河为难若中国之铁路则以渡黄河为尤难盖黄河时有变迁甚或溃决千里改道他行且水溜沙浮建桥尤难立柱若造挂桥则河岸易崩计非数百万金不办且亦难保其经久故必择上游岸坚河窄之处建桥为一劳永逸之计此系一成不易之办法惟在荥阳渡河虽河流不患迁移但查由信阳至荥阳必须过郑州之境该处为前年决口地形之低不待测量而知窃料黄河下流之口门愈塞则上游之溃决愈西如由清江而兰仪而铜瓦箱而开封而郑州皆渐决渐西故宜早相地势以避将来之险愚谓应在新郑分路直达密县径抵荥阳绕出郑州之境则旁山麓而行地势尤高永无淹没之患以道里许并省荥泽一程说者谓铁路建于山地比平地尤宜盖山路地坚取石尤易祗须削高填低则路基立成若在平地低区而欲筑高铁路不为水淹计非数百万石料土方不可则工程大费矣

一请勘明道里先设电线也凡铁路必与电线相辅而行沿途传电通问方免意外之虞如上年天津铁路两车相击致毙多人即是无电之弊今汉口至京尚未一律设线而沿途履勘道里形势本须插标作记不如随勘随即立杆挂电每隔若干里即立一报房为电学生司报之处将来委员督工匠役铺路营勇驻札均有所依傍借电路为铁路之先驱则方向定而指归一矣议者谓由汉口至信阳山路崎岖工程倍费若取道襄樊路势较平若循汉江而上贸易尤盛转运机器铁轨木石等料运费大廉此亦可备一说但愚谓开路总宜取径若绕道襄樊支河纷歧必须建造铁桥多座工程太费每日迂途数百里即费煤不赀若在襄樊以东地势若汉江下游亦恐有堤之虞由南阳新野入豫尽是山路比信阳尤为崎岖不如仍循驿路正站为稳也

一请保定官利以资招股也中国自矿股一败以来上海倾倒银号多家十室九空丧资百万天下视为厉阶再有言及集股者无不匿笑掩耳而走近来如漠河金矿贵州铁矿上海织布天津铁路皆在上海招股百无一应者何也则以中国凡百公司无一不招股无一曾得法招股时官则代为张皇股散时官则付之不问是以视为畏途而不敢再蹈覆辙耳愚谓西洋各国凡辨重大工程为官力民力所不能办者听民纠集股分国家让以各种利益且为保利若干分亏则官为赔补多则官取盈余故虽数百万金咄嗟可办若中国能仿照此法　奏定国家保利一分每年由官给发则人人倚信而集股自易矣如此方能不动国帑不借洋债而铁路办成若欲专倚官本办成官路则将来流弊无穷虽圣人亦无以善其后也

一请暂借商以当国债也查西洋各国凡遇大工大役无不借国债以经营负债愈多亦国势愈稳遇有外侮兆民无不解囊输饷特不可借外国之债受其盘剥而授以太阿耳惜中国未开此例是以遇有兵荒河患辄以开捐例为得计徒令名器愈滥而吏治愈淆其取偿于侵上削下者更百倍于国债之利近日顾中国虽无国债且乐借洋债矣闻公私贷洋人之银不下二千余万每年输利不下二百万殊为漏令欲大开铁路如不借洋债则不能集事如借洋债则贻累无穷愚谓中国究未尝无财何必仰人鼻息受其挟制不如先借商为渐开国债地步由藩运两司粮道关道等各认借若干万加以印票定以限期指明何项公为抵由各州县向盐商绅富汇号典商分头劝借每年认利若干作正开销即由地方官按期给利晷刻不逾其劝借多者经劝之州县及盐商绅富优予奖励则不崇朝而国债办成矣且此例一开预留　国家异日缓急之途仓卒用兵之费当亦未雨绸缪之计也

