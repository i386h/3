<!-- { "loadSidebar": true } -->
昔从美洲回经日本小息征尘养于摩崖山客时值中法和议既成之后中国乃憬然有贼去关门之虑为羊亡补牢之图设海军衙门宏议伟辞纲目条举日本闻而大惧乃开议院集众诹谘院长之言曰中国向来武备不振今法越战局已毕反蹶然奋发设立海军窃料其未必能报法耻特恐有事于东海则我国首被其锋是不可以不亟图所以御之者也于是议蜂起有谓宜联中国为援者有谓援不足恃不观安南属土有不能终保者有谓宜大振海军以先发制人者有谓宜于各险要海口坚筑炮台以固守备者纷纷扰扰哗然如蛙鼓之怒鸣也忽有元老院中一大员佝偻而起排众而前谈笑而致词曰诸君且无哗其各缄尔喙静听老朽之一言诸君所论非不忠于国切于事有益于武备然必谓中国海军之可虑则实不足以知中国也盖中国之积习往往有可行之法而绝无行法之人有绝妙之言而断无践言之事先是以法人之变水军一旦灰烬故自视怀惭以为中国特海战未如人耳若陆战固不畏尔犬羊也于是张皇其词奏设海军衙门脱胎西法订立海军官名及一切章程条分缕晰无微不至无善不备如是而中国海军之事亦既毕矣彼止贪虚有其名岂必实征其效哉又何曾有欲与我日本争衡于东海之志哉诸少年其休矣奚必抱此杞忧为也于是院长及议员起拱立揖元老而退其人名副岛种臣盖以日国天潢之贵冑尝持使节于中华通华言工汉文能诗书其于我中国情形知之最熟者也余既闻彼议院之论如此抚膺三叹夙夜不能忘今读罗浮山人之盛世危言有论海军数则姑撮前所闻附记于后冀为有心国是者借他人之针灸愈自己之沈则副岛斯言又未尝不可视为忠告也
 
　 
卷四十八　兵政四海防四

　　水师　　　
郑观应

中国海疆袤延万余里泰西各国兵舶驰轮转络绎往来无事则探测我险易有事则窥伺我藩篱从此海防遂开千古未有之变局居今日而筹水师诚急务矣顾其中纲领约有五端曰轮船曰火器曰海道曰水营曰将才何以言乎轮船也泰西自设轮舟民船之旧制尽改其始皆木壳船身及寻常之明暗轮耳继则木壳护以铁板名曰铁甲船继而船身全易铁壳而水在线下所护铁板愈厚船头另装绝大之钢刃以冲碰敌船船面或造旋转铁炮台以便四面分击铁甲厚至十余寸而海上咸称无敌矣然船身太重吃水太深行驶既难加速造费尤倍常船于是蚊子船快碰船之制复出快碰船者行海备战之船也船坚而速炮大而远者为佳船身全用钢壳不取其厚并无铁甲配炮大而不多船头仍装钢刃体质既轻吸水自浅转动自灵另出新意造为极速极省煤之机器每点钟能行二十余里而胜可速追败可急走敌欲击以大炮取准较难欲冲以水雷躲闪较易且碰船之为用两舟回翔迎距相机一抟如鸷鸟之下击捷不及瞬势险节短惟快乃神否则反受碰于人而利害天渊矣蚊子船者助守炮台及海口之船状其小而名也船长仅十五六丈吃水六七尺船身低矮进退自如船载一巨炮弹子恒重八九磅合数船即有数巨炮抄袭由我分合自如纵使敌人破我一船损失不过十余万设破敌一大船其损失辄以数十万计破一大铁甲则一二百万计矣俄美蚊船之制复稍以铁甲护之尤可突险进攻此以小制大之妙用也现在西国水师除寻常兵轮外新造之大铁甲日少而快碰蚊子两式日多惟其不胶成见故能出奇其无穷也今中国既有历年造购之兵轮又有新增之大铁甲快碰蚊子等船并自造鱼雷各艇似宜酌分守两事蚊子船专助守炮台兵轮以防海口快碰等船及鱼雷各艇专主进攻袭击敌至或分抄或合击得机则进失机则退我能涉浅能埋伏能更迭出没而又有铁甲以为坐镇有炮台以为依附有海口以为要冲有蚊船以为救应敌必不敢冒险而深入矣至海之船拟分三大支一直东为北洋一苏浙为中洋一闽粤为南洋每支酌配大铁甲一二号兵轮船四号择善地以立水营分泊守倘无事则梭东洋南洋印度洋及美洲非[洲]澳州欧州各岛各埠由近而远逐渐游历以练驾驶习窥水道张　国威护华商有警则北中南三支互为声援敌窥一路则守者拒之于内者击之于外敌分窥各路则避实击虚伺隙雕剿或三路同出使敌疲于接应或彼出此伏使敌无隙可乘至各路攻守机宜必藉内地电线互通消息乃能联络一气如此而敌犹敢轻犯者鲜矣倘现在各船尚未足数似宜竭力购足俾得成军如德之露台水线带英之旋台铁甲堡尤新式之最佳者增购三四号或更多仿造快船碰船蚊子船近日水师总以快船快炮为佳各数艘以备临阵补阙应猝之用论者曰如此布置非费千百万金不能有成目下帑项未充费何从出不知天下大势须筹全局敌之敢于窥我者以我力之未足也试观从前海疆有事一役之费动辄一二千万金而百姓之损失尤多　国威之摧挫不少今乘无事之日筹赀自固使敌不敢生心　国计民生均受其益移有事时之用项于无事之时未雨缪绸保全于无形者实大语云亡羊补牢未为晚也此轮船之当筹者一也火器另有专条兹不赘

若夫海道尤非蹈常习故可以从事矣测海之法英国为最备无论商舶兵舶每次行海必将逐日所经之水程所遇之风色所探海底之沙土所测某处岛屿之礁石绘图立说归而呈于海部衙门海部再将各船所记参互考订以海途之险易苟何处有疑则派船专往测之不因其地之冲僻而有所歧视兵船之上必有学生沿路测量绘图彼此考订其讲求之勤求如此今中国海道隔省即不能知甚至隔府隔县亦不备知近来轮舶聿兴常行之道不敢谓毫无所见试问各口之迂捷浅深沙线礁石能一一洞彻乎各船管驾舵工能一一留心乎未可知也英国于我中国海疆自混同江而南以迄于越南一带某省某地无不刊成海图详载一切全图之外冲要者另为外图或沙线变通随时另刊新图听人售观毫无隐秘似宜择其所刊年月之最近购至中国设立专局选精晓洋文之士译绘重刊分派各处水师轮船责令管驾人员各于所到之地按图覆考相符者注明相符若样不符者即改注该地的名外国往往不知某地的名即任取一名呼之每有未符其沙礁深浅或有迁移改换即随时改注若原图有漏即详为补载限以半年将已经注改者缴局一次由局再给一分如法查注亦以半年一缴如是两年查缴数次当可作为定本由局核刊分给兵轮领用则各船皆有依据纵素未涉历亦可按图而索临事不致张皇惟测量注改此时管驾未必深谙必先由水师学堂派拨测绘学生令其随船办理此海道之当筹者一也轮船之有水师犹陆路之有城垒必进可以战退可以守乃能动出万全水[营]首重天时暴风重雾寒冰皆须慎避安能不急筹寄泊之区乎若未历办海疆何由洞彻且水营重地纵华洋人等指称某地相宜必须老成熟悉者审慎履勘方可举办然其理与法有可得而言者如北洋之经营旅顺及威海卫诚中外所翕然称许者也设炮台以资捍卫设船坞以备修设陆营以通接济握东奉最狭之隘口拱畿甸最要之门户而设处又非西国应行轮船之地我据全势以临敌人雄固无踰于此然旅顺口内港水浅狭不能停大舶屯多船形势似尤以威海为第一居南北适中之地控阨朝鲜日本之水道近岁经营洵非虚设至于中南两洋则江苏之舟山广东南澳均宜及时筹布其地自成险要并无洋舶辏集大可建立水营船坞陆营后路亦可近通接济皆设险置守之要区也平时军火粮饷以十之一二扣存水营而仍以内地存积为根本就目前而论北洋莫善于天津机器局南洋莫善于闽省船政局至中洋之上海机局则密迩通商口岸地势平衍无险可扼似较津闽为逊但经营二十余载一旦未易改图是则他日之斟酌而变通耳倘遇有警则内地所积之军火一切或增拨水营存储或酌分海疆紧要省分务使我济急能而敌不能扼阻袭取是为尽善之策此水营之当筹者一也

