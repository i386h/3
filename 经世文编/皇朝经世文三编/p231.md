<!-- { "loadSidebar": true } -->
吾尝闻之老辈矣雍干时作吏者其将赴任也必先虑律例之不谙词讼之不决胥吏之未易驯伏缉捕之未易精勤揣揣焉惧为宗党羞今则所虑者陋规之不丰耳钱漕之不多耳亲与友责望之重耳上司同寅趋承之烦耳昔之为民者日出作焉日入息焉以见官府为畏途以欠钱为巨累今则吸而已酗酒而已能健讼于公庭为豪能恣横于邻里为快昔之为士也终年不窥园终身不废读布其衣蔬其食村塾之馆不过十金市井之徒不交一揖有更数十次小试而白首为童终不改其儒素之业以贪利他图也今则未遍五经已登黉序伏案数刻便事嬉游干讼事为固然哄考为本分稍有才调非替人鎗代即插讼扛帮而悉以为狎邪博进之资至穷饿而不悔呜呼官也民也士也其狼籍至此其尚能亲其亲长其长而为　国家效死不去乎哉至于兵则更有奇焉者昔之各省官兵奉调出征也父母泣于途妻子恸于野其视从军为至苦矣有过而哂其怯者则对曰此行死于敌者十之四五死于法者十之二三幸尔生还无几一胜仗所偿[者]一二月钱粮耳一克城所得者一枝蓝翎极矣受　国家豢养数十年有事能不以死报乎今则兵勇之往军营合家有喜色[人]讶何以若是之勇则对曰胜则大发洋财平居亦可冒虚吞公费即有不合弃以回无名籍可稽与平居无别又从何处查我万一丧亡世袭先之专祠继之出兵不数年非提督即总兵花翎黄马褂更易易也如是则以从军为乐夫四海之民以从军为乐则其于畏法怀恩二者尚有一二念在哉以从军为苦者仰　君上如天如神不令之出则已出则有必死之志焉以从军为乐者不过四两五钱募我一月耳一月尽则漠不相关何往而非逃生谋利之路兵心之不堪更有出官民士之上者求其敌忾同心以身许　国视敌如仇以马革为幸者有几人哉故论今日洋务必以战之一字为天经地义而所以能战之故虽不能如普鲁斯经营五十六年亦必下二十年极苦工夫自　两宫皇太后　皇上亲王大臣枢辅部寺台谏外而封疆司道守令无不振刷精神卧薪尝胆破除一切习气处处循名责实实事求是无一事不综核到底无一人不功罪显然凡资格嫌疑推诿趋避敷衍颟顸各弊痛心湔洗使中国庶政蒸蒸日上民则皆遂其生士则皆乐其业官则加费以保其廉兵则重饷而严其罚此则安内之大概也至于各国交结之道则宜恪守大信凡可允者既允之后立即照办不可允者始终坚执且婉词以晓谕之使之心服凡通商各国皆宜使聘往来不绝并添驻洋公使七八人择其通达事体公忠诚实为外人敬礼者与之联络洽庶可洞知外情一旦有事不致茫无所措在外流寓之人皆各设领事敛以饷而练为兵缓急之间海外亦可调遣此则攘外之大概也如此表本兼治二十年内姑且相与羁縻二十年后察有机会可乘则约西北之与国纠中外之义民庶几可以为非常之大举乎若不能下此苦功而专以虚憍之词浅薄之见自居忠义不问安危则夫人而能之于社稷大计又何关一丝之轻重哉吾所谓战者与天下之人同吾所谓能战能胜之道则与天下之人异然欲舍我之道以求胜则自古及今由内至外断断乎无此理也客为之爽然失色而退乃濡笔纪之

　　防海防陆难易缓急论　　　
李经邦

尝谓中国近来防务有难而无易有急而无缓以海防言之兵丁不及西人之精炼船不及西人之坚利巨海中之潮汐风涛不及西人熟悉各海口之岛屿险要不及西人尽知虽亦筑台购铁甲而有利器无用利器之人则水师亦何足恃海防如是安可视为易视为缓哉以陆防言之俄人已踰大兴安岭而南与我划黑龙江为界险要之势已失东三省形势日蹙而我之陆军均系旗丁无绿营勇不[勤](动)操运吸食鸦片下以赌博为能上以克扣为事一旦俄人狡焉思启此等陆军万无可恃陆防如是岂可目为不难目为不急哉然防海防陆虽如是之难如是之急而以中国之时之势力而论断不能海陆兼顾既不能兼顾不得不于二者之中先择至急者图之以目前观之防海虽难较防陆为稍缓防陆纵缓较防海为尤急何言之欧洲各国之最富强者莫如英法美而三国皆去中华数千万里而轮舶飞驶近者非一月不达远者非数月不达即使战而能胜则孤军深入势甚可危设不能胜则异土歼师后难为继千国此时海禁大开各口岸均为通商公共码头百货猬集万商聚一旦兴戎则各国必执公法以相绳故欧洲各国每与中国龃龉或张兵威以示恫喝或乘修约以肆要求而卒未见有显启兵端甘为戎首者盖西人之志但在货财不在土地西人既不觊觎我疆土则我中国防海之举可以稍缓惟陆路则与俄罗斯土壤毗连处处可以入犯事事可以挑一有争端不难以非理相加得寸则寸得尺则尺在中国既无险隘可守在他国难以公法相绳是中国防陆不较防海为急乎然我之陆防自黑龙江至新疆绵二万余瑞安能节节设防亦惟有择要害阨塞之区防之而已要害何在一在西北之喀什噶尔一在东北之珲春兹二地者一为俄人水师之出路一为俄人商队之要道喀什噶尔为新疆属地从前左文襄肃清关陇其老谋胜算必能先事预防目下设立行省该处地方官尚能实事求是力为整顿即绿营兵将均系身经征战尚不至十分疲玩俄人知新疆之无隙可乘也则必出其不意攻其无备改其扰我东三省东省虽有练军而经邦曾于戊子年奉使至奉天吉林黑龙江等处观其所练之兵统是旗丁大半老弱癃疲虚靡饷糈滥竽充数且多嗜好练军大臣碍于情面不能认真断不足敌俄人今欲挢其弊不若招募汉勇统以知兵大臣勤加训练布置从容无事可以擒获盗贼东三省马贼甚多有事可以捍卫疆圉由是观之防陆固以练兵为急也虽然兵练矣而所以养兵者则曰从何出要非屯田不为功自古以来御夷狄者皆不能废屯田如汉赵充国之击先令唐郭子仪之镇河中其余之载在史册者无不班班可考东省中沃壤不少均宜稻田诚能大兴水利则一二年中可期成熟假令招人十万分半为守分半为屯度地势验土宜给种给牛人数十亩别以一人统其众按亩征以足兵食则以民养兵而兵可不溃以兵卫民而民无可忧兵民相依为命俄人虽强何敢窥伺哉若地之断难耕种者不妨大兴牧务东省及内外蒙古科布多等处或本有[牧](物)场或不乏旷野草地苟择草长媒骄之处以畜牧为名修备为实与屯田相辅而行则边陆有事转运利便近可顾山陕之妨远可备漠北之征调俄人见我之有备也亦不敢从而生心矣

然兵虽精虽足犹虑呼应之不灵也则宜造铁路固以天津至汉口为干尤以东西北支路为最要西北自嘉峪关至霍罕交界平常路程约两三月俄人自里海以东已造铁路至谋夫距霍罕陆路不过三十余天一旦新疆有事华兵虽强迟不敌速胜负利钝之机不待交馁而已见当由嘉峪关造一铁路至吐鲁番以吐鲁番为总汇分为两支一向天山北路联络各城而至伊一向天山南路而达喀什噶尔此防强俄于西北也东北则俄欲自珲春造一铁路至西伯利亚以备据我长白山之阳阨我朝鲜之背如其与我失和可作疾雷不及掩耳之举是宜由山海关造铁路至奉天省再向东北至吉林省之伯都讷又东偏北沿混同江混同江虽为俄据而沿江以东尚为我地而至三姓再西南沿瑚尔哈河而至宁古塔由三姓仍沿混同江东北至黑龙江会处再沿黑龙江西北而至黑龙江城则一旦珲春有事近运宁古塔三姓之兵以遏其前以伯都讷兵为策应远运黑龙江城兵由陆路直捣其巢穴而令其首尾不能相应我更严守图们江北岸之长白山南岸之朝鲜各要口图们江口虽为俄据而北岸为长白山南岸为高丽界非俄地以防其乘虚而袭俄人虽强而我以逸待劳无有不胜矣中国之陆防既固而我为东三省门户者则为朝鲜朝鲜之北境名咸镜道会城曰咸兴统府三曰会宁曰永兴曰庆源一曰端川北界吉林而极北之东部即为俄罗[属地](地属)中隔以图们江口俄人若屯于其属地而由陆路窥朝鲜必取道于庆源之庆兴道一带皆咸[镜](境)为朝鲜之北之道庆源为咸镜极北之府此处最关紧要苟不设重兵守之俄人乘其不备直入朝鲜则我奉吉二省深受其害故必须先事预防以杜其陆路入寇之计陆防既密于是徐图防海之策盖防陆虽急而究较防海为易防海纵易而要比防陆为难也中国陆军尚有把握海军则万万不及西人观昔年法人扰我马江我船与法船数亦相埒而红旗一麾我之船尽被毁夷迨其后一战于宣光再战于谅山正当法人菁华荟萃之区而乃拉朽摧枯势如破竹追奔逐北恢复全疆岂马疆之法军皆枭勇精锐而宣光谅山之法人尽老弱疲残乎诚以海战乃西人所长陆[战](军)则我[军](战)所长也以我之短而敌人之长其不胜也固宜然中国既知海战之非所长断不能自安于所短既不自安于所短则海军之不得不练也明矣然防海之要不仅筑台购铁舰已也在乎绘岛屿测天星验风暴候潮汐试砂礁计针路辨水泥演阵图而其尤要者莫如严举错举错不严则人才不奋观今日之水师司机器引针路者不乏人才奈皆厄于下僚不克展其所长而为管驾者大抵夤缘要路以逢迎为尽职以揣摩为能事鎗药弹不视为战具而视为利薮风涛砂礁茫然不知一旦有事安望其指挥用命哉苟能实力整饬一矫从前积弊此等管驾去之务尽不使一人混其间而凡充管驾者必须自能司机器看罗盘放枪始足以资驾驭西国之设海军也先于学堂诵读专其艺以明其理后乃到船习练行其法而悉其事日有课月有考升有序革有条以故有胆有智有识有谋令肃威行矫捷忍鸷明测算以知程途之遐迩验气候以知风飓之有无习准头以期枪之中的制船网以御水雷之轰船至于海道阔狭沙线短长如数掌上螺纹故能横行海上所向无前我诚能师其所长而彼乃失其所长矣师其所长而更胜其所长则我独擅其长矣如是而中国海军尚不能独步寰中者吾不信也然究其源非严举错不可至以形势言则北洋较南洋为尤急京师居中国东北天津居其前为门户台居其旁为藩篱旅顺居其背为腰脊而北洋独扼其冲朝鲜又为北洋之门外经营北洋盖即联朝鲜之势也联朝鲜即以固东北之圉也以北洋控朝鲜即以朝鲜控东北故曰防海则北洋较南洋为尤急若南洋之琼州舟山台湾等处虽亦皆为要隘而目前尚无须十分过虑俟北洋之防既固然后徐图南洋以成犄角之势此亦先难而后易先急而后缓之道也中国之海防陆防既皆可恃然后伺隙而动索琉球于日本归缅甸于英吉利取安南于法兰西凡我属国仍当由我保护诸国虽强有不闻风而生畏哉当局其亟筹之

　　隐消敌患论　　　
杨毓辉

