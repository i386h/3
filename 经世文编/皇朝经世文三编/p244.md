<!-- { "loadSidebar": true } -->
奏为遵　旨详议海防事宜仰祈　圣鉴事窃臣于本年十月十七日承军机大臣密寄九月二十七日奉　上谕总理各国事务衙门奏海防急宜切筹一折所陈练兵简器造船筹饷用人持久各条详细筹议切实办法此外别有要计一并奏陈不得以空言塞责等因钦此仰见我　皇上宵旰焦劳昭然若揭伏读再四感激涕零臣呫哔迂儒洋务非所谙习年来待罪船政不过因人成事绝未窥见要领然不敢不以采访所及参以管见蠡测为我　皇上敬陈之原奏称御外患较办发捻为更难兵亦较办发捻宜更精诚确论也夫兵何以精练斯精耳以西洋枪之猛烈贲育无所用其力养潘无所施其巧及观其练兵也鎗队则步伐止齐之节纵横疾徐之序队则旋转进退前却修整之法测量炸弹远近迟速之方龂龂讲求若忘其利器之可恃也者盖不以一人之力为力而以千万人之力为力不以一人之巧为巧而以千万人之巧为巧者也然而练义勇之兵易练经制之兵难发捻事起各省无不舍兵而募勇明知兵之无用也而大难甫平转撤制胜之勇而复用无用之兵臣窃以为过矣数年来封疆大吏思矫兵之积弱优之饷糈使与勇等束之营垒使与勇偕而海上军兴复纷纷募勇未闻以兵为可恃者文法繁而积弊深故也抚议一定饷不支将又议汰勇留兵用其所不养养其所不用明知之而故违之自强其何术乎若以西法练兵不得不先以西法练将将所不知而兵欺之将所不屑而兵效之今之名将皆剿发捻立功者也习故蹈常则无从精进而中年以外百战之余使舍其所长折节于西学非其所愿亦非其所长然不能尽晓其文不可不深明其义应请每省选知兵大将能耐劳苦者一二人练勇二万少则万人分为两军一驻省会一驻冲要屯札大营勿零星散布专练洋鎗洋一时临敌奉调即可遄征选西洋通法者为之教习我之大将待以宾友朝夕与之讲明切究其中要法即至数年而后陆营庶几可恃矣水师则以熟狎风涛者为本鎗按日操演尚可月冀而成若夫水师与陆师异外海水师与内江水师异近日外海水师与向日之外海水师又异绿营原额不乏精壮然城市熟而风涛疏即曾制胜之洋枪队陆路用之犹患不足岂能拨入水师且迁地不良若病眩晕至精之计无所用之沿海渔户实繁有徒招募非难练习亦易所独难者管驾官耳且浅言之商船舵工各口之引水其天资异于西洋轮船中历练多年者能充驾驭然仅百中之一二耳深言之则必通晓华洋文理明于算学兵法者乃胜其任非剽窃所能为功上海出洋局十五年限满及闽厂学生再令出汽学习二三年必有堪膺斯选者至迎剿截击尾追诸法合数船操演则其法备寓于中应请将现有之兵轮船延英国水师官一人教习以二人副之除奉差他出外余当按日合操数年之后水师亦庶几可恃矣经费不足宜将水陆冗兵之无用者酌量裁汰固不当立意纷更亦不当意存迁就总之化无用为有用是在督抚之因地制宜耳

原奏称各国鎗日出日精原非效彼之长已居于后然使并无此器更何所恃因而思购最精之品与自行铸造之方夫鎗非购之难而知之难用之尤难新旧既判优劣悬殊贸然购之虽得以贱价要弃物耳非能测量力之远近弹子开花之迟速莫能演试何从较其优劣演后膛鎗一出费银好[几]分演螺丝大一出费银数十两磨擦有费修理有费得斯器者往往什袭藏之日久锈生一用不可以再用其惜之也不啻弃之前膛鎗一出后膛鎗可以四出故临阵必用后膛鎗法之萨司传俄之白尔单布之莫司尔皆后膛鎗也而以美之里明东为最近则英之抵尼享厘驾乎其上今闻布之新出者又胜之矣各国洋鎗外均有小队而以美之隔林为最其先尚铜缠为铁今则非钢不珍前后膛互相短长而皆以螺丝为贵前膛者下药装子之[人] (入)须身出外所以避敌人之然开放鲜炸裂之虞前膛者以英国为最闻有新制口径四十寸重八十墩[开] (闻)花弹千二百磅者其演放则用电火然而人要避之否则声震耳裂此恐非中国所宜后膛各国皆有之而布国炼钢之法非他国所能其弹子以开花为贵然攻铁甲船则非实心之钢弹不能入也窃以为洋鎗宜随时访其最精者购之大以十余墩者为宜既购之宜须逐日付操操则兵练而器亦练磨擦洋油砂布棉纱之费修理工匠之资必不容省其不至减费以肥私橐者是在将之得人铸造得人津沪两局已有端绪应稍加广自当日起有功臣窃以为操术宜专专而后精而后可以益求其精应请　饬总理衙门将沿海各局通盘打算孰宜子药孰宜鎗孰宜船只各端其任以此所有易彼所无诚以洋人每造一器必开无数厂所若爱博不专则厂先不能容工焉得不苟须以此局之嬴济彼局之绌如十人之食炊以一灶明似费巨中省实多若一人一灶费必倍矣今年臣在台湾李鸿章以津局所成洋药所成金陵所成洋火龙陆续见济若由闽厂购器自制费当如何臣购洋鎗独取里明东者亦以沪局亦在学制子药可以挹注修理不患无人故也至铸造鎗似宜仿出洋局之例选巧匠颖童赴布国学习取法于上冀得渊源取径似迂收效为速

原奏称创立外海水师应如何添选兵船及铁甲船并自行制造扩充之处均宜切实备筹查中国海江年来盗氛欠靖倭番构通递文报装运援兵未曾棘手此则有船之利之明征也然淮军分装三次累月而后完合操仅[派] (脉)六船便无船以供差遣此又船少之病之明征也第购船原属万不得已之急需自通商以来从未见外国肯以全美之船售诸中国者欲求其精非制造不可官厂所造未必其精然创始有基则进阶有渐外国苦煤炭之费因为新式省煤轮机苦船湾木之难因为新式铁应请购新式卧机一幅仿之以制兵船新式立机一幅仿之以制商船铁船全幅仿之以济湾木之匮勿惜目前之费冀收后日之功唯驾驶乏才则船多亦不足恃臣曩者向赫德借凌凡官兵教各国合操据称老辈管驾官多由商船出身熟驶驾而不精兵法其自学堂出身者驾驶兵法皆有根柢加以阅历便成全才则出洋学习一端不容缓也欲获铁甲船之利当先知铁甲船之难其制始于美法各国踵而行之而英最精然新制试洋全船覆没者再一则务求铁甲之厚忘其上重下轻一侧而不能挽也一则务求水面避敌忘其船不胜而沈也臣前拟拓厂试造费既繁重成复需时且上等匠师未必肯远涉吾地因复有赴西洋定制兼资生童学习之议费虽多而效捷而取大取小中无定见踌躇再四罔所折衷其为因地制宜之说者谓造船须为修船计吃水只宜丈七八尺使可进福州口虽建石坞广厂增添机器所费亦属不赀然海口关锁重迭去洋面尚有数十余里猝遇外警得台数座精勇数千守之厂中仍可制造修理以应急需且驾驶有信任之华人不[致] (敢)掣肘但行驶快捷如常亦仅能避敌而从无胜敌者英国入华之铁甲船损坏香港船坞亦不能容转向东洋修理夫东洋目前尚无大船何以有此大坞其意可知宜防者更不止此既未雨而绸缪焉仍存因陋就简之见如侮予何果尔则必定制最大之铁甲船又必择沿海最深之地为最大之船坞盖最大之船厂所有一切机器洋师匠徒咸备重兵设险以护之诚煌煌巨观也而仅此一端已非千余万金不办且极深之水内江无之必在外海我之全力所萃敌人亦必以全力攻之外警一来本厂仍须停止而待济于他厂华人骤得大船无敢承领驾驶者雇募洋匠临警必万分周章臣虽生长海滨向未出洋自任船政始知福海口奉　命赴台始见台湾海口其何处宜此船坞无从悬揣而又深虑积费之难创工之难所以日夜彷徨寝食俱废者半月有余而无能臆断也谨将候选知州张思桂所议及洋将日意格所陈函达总理衙门以便采择

原奏称非有大宗巨不能开办非有不竭饷源不能持久以四成洋税存无多更求开源节流之计查四成洋税各国税岁入若干何处借拨若干户部现存若干非臣所预知惟念天下洋务纲领在总理衙门天下财赋纲领在户部必总理衙门周知户部实存之而后洋务可通盘筹划必户部周知各关实存之而后随时可应总理衙门之急需计四成洋税各关必无敢侵挪者或者指拨六成浮于所入之因而暂挪四成以待后日弥补必须将六成不敷指拨之处立即切实奏咨而后户部得以权衡调济若秘而不宣则六成既不敷拨安得弥补之期各关以为出户部尚以为存日拨日深始和盘托出贻误必多论开源者日借洋夫今日所借之数即日后所偿之数非源也且厚息输于外洋非甚然眉谁甘挖肉曰大开捐民力竭矣减成徒滥名器未必踊跃输将即以抑勒所得亦复无多且可一不可再曰增洋税无论外人以利为命势必不行即竭泽而渔亦非招徕之术现在洋税尚无弊窦尤不当使借口以启偷漏之端曰清赋出夫发捻之乱相寻十数年而元气尚能渐复者则以　国家虽急从来不肯加赋农民稍得以自存故也按户搜索民不聊生州县抑勒之难堪加粮额以应之所得几何贻累非浅曰收盐利盐归官办如得刘晏之才未尝不可骤见起色然而接轴连樯完厘课而享其奇嬴者吾之商也肩挑背负逃厘课而窃其微利者吾之民也得才如刘晏不过巧取商民之利而归之官万一不如刘晏则弊有不可胜言者勿扰狱市古人深意存焉似不如仍旧贯之为愈也欲言开源或者其煤铁乎福建古田等处产铁甚旺洋人用之皆以为铁质胜于西洋第地不产煤以松木镕之近山松尽铁矿亦废且不通水路运致殊难煤价每仅千余文而运费加倍虽稍加价值亦不能源源而来台湾产煤闻兼产铁然不谙以煤镕铁之法故向来无试采者曾函商总理衙门令赫德延一看山洋人来台果能苗旺质佳再行酌议试办近闻李鸿章已于磁州举行将来或可仿照办理盖煤炭充牣则财不耗于西洋而作苦小民兼得资以食力台地樟脑石油虽其利不及煤炭亦地不爱宝之一端也硫黄例禁綦严第禁之而不免漏卮不若收之以广储军用然此皆取效于数年之后目前经始尚苦于费未易筹至节流亦节其无用而已矣臣以为折冲资行阵则武科宜裁南粮归海运则漕标宜裁事权归一责成贵专专则与总督同城之巡抚宜裁减一分虚縻即可增一分实用我　皇上躬行节俭费惜露台凡在臣工孰不当仰体斯意哉

