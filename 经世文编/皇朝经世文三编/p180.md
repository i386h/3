<!-- { "loadSidebar": true } -->
窃维天下有不依公法之国天下无不明公义之国天下无不依公法而不明公义之国天下岂反有服公法而不明公义之国故各国交际往来之道微特公法所载明者可执公法论之即公法所未载明者亦无不可以公法质之虎苛云人生在世有理有情事之合者当为事之背者则不当为之也霍毕寺云人人往来之道则为性法各国交际之事则为公法既不往来则安所谓交际既人民不相往来则更何所谓往来美人惠顿云人之为人必有情理倘用心思则事之当为与否自必明矣各国立约通商本为彼此人民来往营生起见凡立有和约之国其国人民来往均应听其自便若议欲禁止有约之国人民来往不惟揆诸通商之本旨有所不合即质之公法要议亦甚相左按公法书名不一有德人布伦之公法千章美人吴尔玺之公法便览美人惠顿之万国公法书虽不同要皆为交际而设而有约之国无不相往来之意已默寓其中发民以甘服公议常例三大端为公法之要旨宾克舍又以理例为公法之二源理乃诸国情理所当行者例乃各国交际往来所惯行者今观各国各洲人民互相往来凡所立和约如同治十三年中国与秘鲁国和约所载第六光绪三年与日本国和约第三光绪七年中国与巴西国和约第四第五光绪八年美国与日本国和约第五第六又美国与高丽和约第七皆以人民彼此往来视如常例亦可谓惯行之事矣又称诸国交际之事揆之于情度之于理深察公义之大道乃得公法之渊源既彼此立约通商彼可以往即此可以来彼国人民既向此国经商或教习工作则此国人民即可往彼国营生岂非情理之事乎至就默许而论公法条例有云外人往来或住居或入籍均得享其住居入籍之利若非许人来往如何有住居入籍之事又论兵船倘无特禁则友国兵船可随意出入海口又称互相立约之国准船进口不得旋许旋禁兵船为保护本国人民起见船为通商利益起见二事皆人民来往之关系所以言明不得擅禁者正惟有时可禁其不言不得禁阻者正因无可禁之端盖通商即人民之事若禁来往则通商之事即成虚语其理可不烦言而自明是公法虽未载明不得拒绝有约之国人民来往等语其不得拒绝之意既经立约通商即系默许无疑又称自主之国无论本国之民及外国之民凡在疆内者皆可管辖其管辖他国人民之权即默许外国人民居住之明证又凡一国自主自立者皆有权准外人入籍为本国之民同一外人既有准入籍者自无不准来往者又法国旧例视他国待法民如何即照其所行而行今则概准外人构买产业植物动物并准其继业故吴氏更谓人民有迁徙外邦之权利是无论彼国之待我人民如何概得享居住之利矣而谓我人民住居通商之国反可禁其人民来往乎又法国律法若外人蒙国君特准来住者即与本国同享权利其外惟不得同享权利而已可知来往视为常例不必俟特准而始行又称相战时非有特示准行即不许两国之人民交易往来夫既相战而始禁往来则和好时万无或禁之理矣又公使有代君行事代国行事之分今之常任而非特使者皆为保护本民起见若不相往来则公使亦属虚设矣就公义而论公师马的逊有云盟约之与法何如必视所论之事而定或重申以固公法或改公法之常经意见相同从权而别创一法于立约之国或辨明公法未明之处则不但为法于立约之国且可令公法因之愈固又称公法所有改革之大端多出于盟约是凡前约载明之事若欲更改无论可行不可行必须两国重议改约不能骤易所定之议若条约既载明此国工人前往彼国或在各处居住实于彼国之利益有所妨碍或有碍于国内及国内一切地方安堵准彼国或为或定人数年数之限则宜执守前法断不能禁止前往若此国本不愿[立](力)工人前往之约系属自主之权非他国所得干与内务此公法之定例也

若彼国为保护国内利益起见求允所请愿尽友谊之诚受优待客国之利益而后此国准工人前往者则工人来往均应听其自便不得立例限制凡议院立例有干此国工人来往自便之权利者均不得准行行之显背和约更试比例言之公法又称若未知照他国严行其主权者即为失信于他国可知国法准行之事又须商议而行于他国吴氏谓各国交相往来务宜各主忠信否则交不能久若无端背约岂得谓之忠信乎又称各国自护之权凡事有不得已而用以自护者若使他国有危亦可执自护之权而扼其行是在议禁者虽谓恐民间有生乱事彼国亦可云恐吾国人民将起而攻尔之民也又论交还盗犯之事而云必须据约持言方可视为公法可知曾经立约之事虽未经载明亦当视为公法吴氏亦言凡盟约以为可行而情愿立之者则[有]必遵之责又云今日之允许明日心虽不愿仍必践之又云阻兵船进港遇其国不得已以期自护则可与各国立约定章以阻兵船进港可知忽然变易之事必须商议定约方可不失敦睦之道然则不能背约而行固明详之公议也若就其所谓甘服之法而论公法又称一国与众国往来皆默认诸国往来之通[例]今立约各国多准彼此人民来往则为通例矣若独不行不几如公法所谓违此理则干他国之共怒乎又称凡其民与他国有交际之义各国如愿保护己民住在外者必准他国之律法行于疆内是凡己民所住之国其民在我疆内不得阻其许民来往他国无所分别之权吴氏又言邦国之约重于庶民者以其为万民所系也又称各国从宽而行于疆外者不惟为好起见亦因不得已而然盖如此方得互行我法于彼疆之内是凡我所交际往来之国其人民来我国内不惟常例默许公议明许亦其所谓甘服之法而不得不许者也又称法国旧例视他国待我民如何即照其例而行又称照所当行而行公法多有以为例者是彼国可禁此国人民来往此国即可禁彼国人民通商矣故美国西境人前因嫉忌吾国人民强伯理玺天德议行禁止再三不允至光绪六年改续前约亦可知禁止之事非顺理而行矣然则议禁有约之国人民来往固大背公法之理矣虽然公法固有可恃而不可恃者无论公师所论各有歧异其条侧有云倘立约之一国明犯约内一其所行者与和约之义大相悖谬则其约虽尚未废置已有可废之势然其废与不废惟在受屈者主之倘不欲弃和其约仍在二国固当照常遵守其所犯之事或置而不论或谅而概免或执义讨索赔偿均无不可然则公法至不过凭虚论理几似七国之约纵惟各从其心所欲而已至终仍是以强为胜故凡同盟之国惟有奋志自强备可战之势尽当和之道常防患于未然执公法以自护弗论理于既往恃公法以求伸则可相安于无事矣我　圣朝德隆绥抚化洽怀柔玉帛来同梯航毕集所由四海上升平之颂万邦仰咸和之休也懿欤盛哉

　　公法不足恃论　　　kwanado
王佐才

天下之理必合天下之势以为衡而理乃圆足若祗论是非不论强弱则势至窒碍而难行理亦凭虚而无着转不能通行于天下此其说窃尝于万国公法得之夫公法一书西人所尝称为性理之书谓其能以义理为断而不杂以势利之见者也果尔则与我中国之春秋亦奚以异盖春秋者实我中国列邦之大公法也其笔削予夺一字之间足以褫乱臣贼子之魄而立千秋世道之防试问公法有此力量乎我观泰西今日之局小国援公法未必能强邻大国藉公法转足以挟制小国则所谓万国公法者不过为大侵小强陵弱藉手之资而已岂真有公是公非之议论哉试取欧洲之近事征之为公法不足凭之一据夫法被德蹙俄人遂背墨海之盟英法固无如之何也土被俄残柏林不改瓜分之约各国亦无如之何也此在欧国犹专以势言矧为亚细亚与亚美利加两国交涉之事乎今有一国欲禁绝有约之国人民来往此在公法为何理也夫立约通商原期彼此人民来往营生共沾利益今不禁本国之人往他国营生而独欲禁他国之民入彼国餬口而又不听他国商确擅定法律悍然行之此岂得谓有公法乎然我谓无足怪也所谓公法者本视国之强弱为断而并非以理之曲直为断也夫仁义与富强本不判为两事国富且强则仁义归之庄子所谓窃国者王而侯之门仁义存也国贫且弱则外侮加之书所谓兼弱攻昧孔子所谓天下之恶归之也圣贤之作用与豪杰之图谋皆认理极真而势亦未尝不讲故能身泰而心安反是则为宋襄以仁义行师陈余之兵不诡道身僇国亡而为天下笑吾故曰理必与势并衡者也夫人必自侮而后人侮之我愿有国者不必怨他人之相陵还当问我之自立我苟能自立而后公法始可得而言夫约章始可得而守否则虽繁称博引据公法之成案以喋喋争之其如彼族之掩耳匿笑乎哉

　　据公法以立国论　　　kwanado
锺天纬

