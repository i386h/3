<!-- { "loadSidebar": true } -->
英国博士名司密司者才优识广见理极明而于格致制造之功养民治国之要凡可以兴大利致富强者无不拳拳致意考察精详思欲公之天下遂着一书名富国探源备述国家兴衰强弱之理古今上下之情洞烛数千年下笔万言深入显出刊行于世各国之君见此书者莫不恍然大悟心领神会以为确论于是遵其法而推行之乃得旧獘销除政治日新考其书中之意所谓探原者大旨不过在民生之勤俭而已勤德之基也能勤则百废具举俭德之所辅也能俭则万物有余故宰民政者欲致其富先溯其源必令国内之民无论大匠老农巨商小贩皆贵勤以生物俭以节物孜孜焉兢兢焉从事于此日昃不遑君相率于上百姓应于下如是而中国有不富庶者乎虽然前王代出天亶聪明岂无雄才大之人以勤俭为开源节流之要者无如俗敝民凋善始者不能善终图近者不能图远古者希腊立国最早劝农务商之计颇费经营且教化文章胜于各国独惜其高谈清议仅尚口头之禅而于政事之间不能实事求是罗马亦有人筹划富国之计但风俗强悍乐于战京中富户皆于行军之际掳自他人亦有身为监司婪取以充囊橐者而逸乐思淫于农商之本曾不讲求此祸机所以伏也意大利亦有人求富其国奈国中多故战事频仍干戈扰攘立朝虽有通人亦难振作法兰西则君臣昏闇专事侵征且匪类充盈海氛不靖观各国当西历编年以前皆不能挺峙称雄内外宽裕则以有致富之说无致富之功有致富之心无致富之政于勤俭二字未能握要以图故不免始勤终惰迄罕成功司密司有见于此将古事讨论明辨箸为论说使阅者如闻清夜钟声言下猛省何者为善何者为不善可以审择而慎处之余阅泰西史鉴历观开国之君及中兴之主无不励精图治所以民生日裕国势日强亡国之君非性耽淫乐即黩武穷兵惛不知民间疾苦所以国势日弱民心日离以至于危亡也昔罗马官属镇守各国时权立威行百姓难以自主故于富庶之道虽能讲求不能十分尽力且受恩者感悦而受虐者怨咨直至谤讟腾兴民心解体或揭竿起事或聚众抗官上下交争百姓之势日强而官吏之权日削当其发祥之始农工商作通国留心勤苦开基故成大国及兵威既盛所有茄弗痴希腊埃及法兰西英吉利西班牙德意志犹太土耳其小亚细亚等国无不畏威戴德贡献来庭此为国运极盛之时大抵安则思淫乐则思滥循环之道有万古不敝之法无万年不敝之基为政在人其人存则其政举其人亡则其政息法岂能自行哉日久乂安遂习淫滥夸多丽于游观衣食竭力侈张于工艺农商全无考察积之既久向之善俗皆成偷风手艺则绝少传人农利则全无遗制用财而不能理财用器而不能制器于是国有骄奢之习道多游荡之夫天道转移由强而弱前之聪明者今皆愚闇矣前之富强者今皆贫弱矣书云皇天无亲惟德是辅岂不信哉前历三百三十年国王君士但丁灭希腊之斐相的姆城而改为京邑于是旧京为西罗马新京为东罗马犹汉之有东西宋之有南北也新城既定仍尚豪奢不知反本而衰败之机于焉暗伏终归亡灭而已其时欧洲土人纷纷谋叛如德国瑞典瑙威土匪名各夫党者来攻西罗马罗马王不能御以重金赂和退兵未几各夫党又来攻战破其京入城恣杀屠戮殆半房屋尽焚子女金银玉帛玩好劫取一空殊有华屋山邱之感焉中国三代以下之主何独不然英博士富国探原之旨不啻振聋惊瞶大声疾呼诚大而巨国小而附庸均奉为圭臬者也

　　惩讹言说　　　
汪康年

今使天下之人皆能审事实察情伪定是非则言发于一人谓之正论事述于一人谓之实事播于众人之口则曰公论曰清议至于衰微之时观人无定鹄察事无恒法于是无实之言凭虚之论纷然并起莫可名状如蚊蝇之声雷同而不可辨也如云雾之气变幻而不可测也然而可以耸广座可以适独听是曰讹言亦曰蜚语今皆曰谣言假使明者见之斥其谬妄明其不然数语辟之足矣若夫中于好异之心及虚憍之心与夫刻忌之心于是此等言语遂愈流布好异之人轻信易喜闻所骇怪辄信为实然虚憍之人不察时势恃己轻人语偶相投遂为所惑至于刻忌之人闻喜易疑闻恶斯喜一闻谤及当世之贤人君子辄曰吾固疑若人之立身行事多有憍伪今果有发其覆者则讹言反为实证矣讹言之别大有五曰旧事曰远事曰近事曰是非曰妖异有本于有心者之捏造有出于无心者之误述如欲护己之前语则以事实之欲保己之利益则以言证之欲因以发事端则以言煽之怨恨其人则造事以蔑之嫉忌其人则播言以倾之党附其人则虚饰以护之此出于有心者也野老追述夫事远客竞诧其经由行旅喜夸其闻见愚蒙误信于疑似闾巷惊传夫异此出于无心者也而是二者又各有有因无因之分然而起于一人腾于万口发于卑下闻于贵游登之报章则见者众笔诸记载则传者久入诸奏牍则达者高持论者将缘是以毁誉用人者将因是以措置办事者将因是以准驳行军者将因是以进退当国者将因是以从违甚至开矿以尽地利而传其伤地脉于是有已开之矿且封闭矣轮船以捷转运而传其漏关税于是已行之船且中停矣于是纤夫庸之一言忽得操胜败存亡得失之大权夫当其发之之时初不意其言之力至是也而卒至是然则有斯世之责者可不加之意乎盘庚曰胥动以浮言讹言之为害也虞书曰无稽之言勿听诗曰强御多怼流言以对又曰听言则对言闻讹言者不宜听之且不宜以此对君也周官大司徒八曰造言之刑诗曰民之讹言莫之惩言讹言之当惩也夫造言者幽翳隐匿不能治也法当治诸信讹言传讹言之人语曰流丸止于区臾流言止于智者智者能审事实察情伪辨是非者也是故不经之谈不验之事固辞而辟之矣即近情之事切理之言亦存以待考务使人人以信讹言为可鄙则虽有造言者何患乎

　礼政四聘使
　　论使臣全权之任重　　　
陈耀卿

自来使臣之适他国也衔命而致命而归一切巨细之事端仍由两国之君上主之使臣固无权也按权之字义谓权其轻重不失黍累即称锤之名也又易系辞曰巽以行权则又为经权之义注云反经而合道此说一立遂开权变之端权之时义固如是乎今泰西各国之例使臣之最重者有特加全权字样似以为此等使臣可以径行直遂不必命朝廷噫异矣虽中国亦有语言将在外君命有所不受此其权为何如然要皆反经而合乎道则可否则亦必以违逆见诛矣史册所载昭昭可考自准与泰西各国通商遂时有来之使一既使聘来事同一例遇有重大之事遂亦加以全权名目昔有全权大臣崇地山宫保之使俄罗斯矣不能行权奉身而返曾劼刚袭侯继而议始定此能行权所谓反经而合乎道者也至今　朝廷赖之兹值日本遽启兵端将士则互有伤亡饷糈则两相縻费兵连祸结旷日持久我国固受侵陵之患彼国亦大有不支之形于是来请使臣前筹罢兵息民之事又有各与国为之居间侧闻我国行将遴选使臣加以全权事样前该国以应其请此举是否属实尚不可知也窃以为全权之义可以行于礼义之邦而不可行于虎狼之国夫日本实虎狼之国也其人心奸诈残忍无所不至观其无端图取朝鲜无端凭凌上国驱老弱以御敌逼妇女以从戎屠旅顺之市廛先优伶兮诛戮惨无天日愤极天人矧诡谲之多端布间谍于朝野论此情形即使悔罪抒诚请敦和好亦应置诸不理一意复仇惟我　皇上圣德如天仁心覆物悯两国之人民不忍令其再遭涂炭用特俯允其请简派使臣以全权俾其成议行看玉帛瞬化干戈此固两国之幸事全赖使臣之所为古称向[戌](戍)弭兵魏绛和戎当时实推重之今之视昔岂必不然所虑者虎狼成性蛇蝎居心多所要求妄希利益不顾清议之不许不顾众论所不容一意孤行无理取闹而为使臣者倘果抱精忠劲节如苏属国能持节十九年之久吞咽雪百折不回原无足虑或少一委蛇则失国体而贻天下后世之笑讵不重可忧耶然果能抗节不屈折冲于樽俎间务尊国体而免天下后世之笑任尔要求百不允诺或电达朝廷询谋佥同而后定议则彼必以全权二字折我矣谓既称全权则无论何事无不可以有权作主何待电达何俟奏请耶然则全权二字其任不綦重哉说者谓谋国之人何待君言早已逆料及之故目前传闻正使张樵野侍郎由京衔　命至津由津行将沪副使邵小村中丞在沪候　旨有即就沪上议和并不前日本云云信如是也则是　朝廷明鉴万里断不至堕其诡计受其挟制而沪上为万国通商之地又不难邀集泰西诸大邦与之面折廷争不遗余力而定能化干戈为玉帛免生民于涂炭焉兴言及此拭目俟之吾故曰全权二字之义其任綦重可以行于礼义之邦而不可行于虎狼之国乎此时电线之设满寰区一言之发瞬息万里非当日奏章羽檄驿遽迟缓可比凡遇事关重大朝发一电请　命于朝不及夕即可以接复电其捷速为何如耶是使臣正无须乎全权之明证即中国向有谕曰便宜行事亦惟恐驿递迟缓而贻误事机也由今观之此条亦可裁去质诸当轴以为何如

　　亲王宜游历各国说
