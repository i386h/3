<!-- { "loadSidebar": true } -->
奏为请节縻费以裕帑储而培元气恭折仰祈圣鉴事臣窃闻户部以偿款太巨请饬大学士六部九卿及各省将军督抚通盘筹划一折已奉　旨允准伏思户部为财赋总汇酌盈剂虚何至束手无策部臣既无辨法岂内外诸大臣果有办法乎即或有法亦不过曰加厘金也裁廉俸也加盐课也兴矿务也修铁路也用钞票也税间架也推广捐例也天地生财止有此数我　朝岁入之款乾隆以前不过三千余万今则税厘加征增至七千万余矣　列祖　列宗有鉴前明末造之失丁赋之制有减无增遵行已久罔敢踰越目今虽无加赋之名而隐有加赋之实税厘所入何一非小民之脂膏乎上之所获日以多下之所蓄日以少若再行一切琐屑补苴之政巧为馂削无论亿秭巨款为数难盈恐闾阎贫匮众志日难剜肉补疮病日益甚暂支目前后仍不继岁复一岁为累何穷然居今日而理财不在开源也亦节流而已不变法也亦法　祖而已乾隆以前岁入不过三千余万康熙年间三藩之变糜烂至七八省用兵至八九年未闻用不足也雍正乾隆年间大兵大役亦所时有未闻不足也此外普免天下钱者六次又普免天下[漕](糟)米者四次以后各省稍有偏灾无岁不缓征无岁不蠲免其为数不知几万而部库则常有七八千万之储以昔之所出计今之所入每岁应嬴余五千余万而部臣犹以拮据为虑不知此五千余万者果皆实用实销为必不可少之款乎抑蒙蔽侵蚀而尽付诸不可知之数乎为今之计宜饬户部将现在岁支之款与乾隆以前岁支澈底清查认真比较昔有而今无者何款昔无而今有者何款同一款也减于昔者何事逐款分晰出具案语汇造清册呈　览其昔有而今无者不计矣其昔无而今有者概从裁撤即今昔同有而其事徒为具文无关实用者并可酌量暂行停止　皇上亦宜力求俭约宫中所有用度一概规复旧制不使稍有增加伏读乾隆四十年九月丁卯　高宗纯皇帝谕曰即以内帑而论乾隆初年内务府大臣尚有奏拨部库银两备用之事今则裁减浮费厘剔积弊不但无须奏拨且每岁将内务库银令拨归户部者动以百万计等语可见事无巨细但能樽节务实自有明效大验以今之入款通盘筹划使不过乾隆以前岁出之数计每年可省银四五千万两则二万万之赔款四五年即可全清全清之后每年当除四五千万则厘金可裁而民困苏矣廉俸可复而官累除矣捐纳可停而流品清矣因以造船制炮整饬戎行何难　恩周宇中威加海外乎惟是历年縻费半由中饱积习既深固结难除今欲骤加裁减必将曰兵多于前饷不可省也局员薪水不可省也南北洋办理海防购买船炮营建学堂台坞暨机器制造等局之要需难缓也夫养兵期有用乎昔时兵少而战必胜攻必取今时兵多而坐困于区区之岛国则无用之兵宜汰也各省局员久奉　谕旨裁撤各疆臣因循瞻顾迄未奉行上年山东抚李秉衡到任之始即将局员裁撤殆尽每年可省五六十万金东省如此其它省不能照办乎各疆臣之意不过以候补人员过多留为调剂计耳伏查乾隆四十九年有准各省试用人员补期尚远者呈明回籍俟到班时仍赴原省补用之例即今大挑知县尚截留咨取之例若通饬各该员之补期尚远无力当差者回籍候补于诸员亦无所损何必以有用之帑项养此无数之闲员乎购买之船炮全归乌有不必论矣学堂台坞久告成矣机器制造等局创建已二十余年不知所制者何器所造者何物而应用船炮无一不购自外洋[又]何用此局为也伏愿　皇上赫然震怒全行裁撤如有掣肘而阻扰者便是　国家之蠹贼立予严谴无以假借诚以当此创巨痛深之际正宵旰卧薪尝之时欲求有益于国无害于民舍此之外更别无策果能猛力振作则　朝廷不得已之苦衷亦可布告于天下倘仍一味因循苟且补苴无论巨款难盈而所有之财上不在　国下不在民而全归中饱之蠹即年入再加数倍庸有济乎臣亦知积弊既深厘剔非易然际此时事艰难非改弦更张实无以收振弱起衰之效且率由旧章更觉有利无弊是以不揣冒昧披历直陈是否有当伏乞　皇上圣鉴谨　奏

　　请仿行印税折　　　　　　　　　　　　　　　　　　　　　
陈璧

奏为筹饷术穷请仿行印税之法以集巨款以济时艰恭折仰祈　圣鉴事窃维和议定后户部竭力筹饷岁有的者祗扣廉俸一百二十余万为一大宗裁并折漕未能遽举斤酒加抽无几捐输既成弩末息借又作罢议计岁增出款且二千万两是所筹者未及十分之一二也而善后诸大端陆续待办皆不容缓于此欲求岁筹巨款确有把握不病商不扰民之策则惟有仿行印税一法而已查印税创自荷兰盛于英吉利今则行各洲无国无之谓之印税者令民间买国家所制之印花粘于各项契券字据之上以为纳税之征也其造之之法应于京师设厂并购办制纸制印二种机器雇匠创造其纸则中藏纹理其印则细极毫厘以杜作伪如或一时开厂未成可仿日本造钞之例令英厂暂行揽办严立合同防其偷漏俟官厂能制即行自办其行之之法应取各国税则参较详定章程务从简便先行颁示天下然后于各省会城普设督销局一所为总卖印花纸之地将此项印花转发民间各市镇铺户代为零卖每百两中铺户应得一两官收九十九两其查之之法应严定漏私罚律例凡一切契券字据不粘印花皆作废纸事发照例议罚遇有词讼官不为理印花既粘于纸应即行句抹以禁再用其有已粘而未句者亦行议罚凡印税之大如此缘此税取之买主而责成则在卖主是以毫不扰累加以所取至微而罚则至重是以民皆易从核其情形实属有利无獘今英俄德法诸国此项岁征皆约一万万至二万万倭地最小亦征二千余万若以中国之大仿而行之开办之始不妨疏阔民觉其便必将竞趍约计每岁所集当不下一万万则不特洋债易于清还从此罢抽厘停捐纳举数十年欲除而未能之弊一旦廓清全局转机必在于此矣自我　朝丁赋并完取民之轻不徒千古所无实亦万国所未有民智渐开莫不知外国之租税之苛重今即加行一印税之法臣敢决其相安无事伏愿我　皇上断而行之即饬总理衙门转电出使各大臣将各该国现行印税律例章程详译一分并取现用各种印花列粘于册注明用法限期驰奏进呈　御览然后发交户部速筹兴办不过一年可以试行既纾目前之急又除从来之弊臣诚窃见时艰日亟不宜拘守成法故择诸国之通行有效尤为易举者敬陈于我　皇上之前是否有当伏乞　圣鉴训示谨　奏

　　印税条议　　　　　　　　　　　　　　　　　　　　　　　　　　　
程仪洛

印税即暗税最便于民而所收至广其法令民间各项生意凡有账单者皆须计其钱数照贴印花其税至轻而罚至重设有人入肆买布一疋其价三元则布店必开一账单交与买主其单上应贴印花数厘或至一分如不贴被发布店应受罚六元他皆仿此至于契券租约各种未贴印花者皆为漏私除应罚外遇有词讼官不为理此税常出买主如民间之有润钱也至买卖在二元以下者不收宜俟出使各国大臣将各该国所用印花详考用法贴说进呈略仿其轻重之等自数厘以至数两酌立定章其印以铜镂文极精宜向西国定刻大抵于货之易售者收税稍重将其章程先行布示天下然后定于某月一律开办直省州县普设税局或附于银行或寄于铺户皆可城镇铺户每月计其卖出若干所领印花于月终统计数目报明税局再行续领运货转销者则于报关时贴花印于货单经行所过验明放行初行之始不妨疏阔民觉其便自将争趍查印税约有十便此项印纸常寄售于镇市铺户他国多有纸店发售需用者随处可买无留难之苦其便一印纸中具刻钱数一目了然绝无蒙混之弊其便二由户部设印纸总局各省普设分局其印纸悉颁自户部应收税款户部即按颁出之数核收毫无侵蚀之患其便三各省分局除设员按时稽查各铺户帐簿之外别无检核验扰弊端其便四严立章程之后听人自行贴用无督责摧捉之事其便五商贾常购印纸以备用其税课皆先入官无征求勒索之病其便六一切契据无印纸者遇有讼事官不为理则人皆不肯吝小赀以贻后患其便七货财交易之事必有一二人与其间有受者同罚之例有告者给赏之条膺造印纸及所贴印纸不足税额者告发之人审实以罚金之半赏之人又不肯惜微费以取重罚其便八常税及厘金皆在未卖货之先而此税则在买卖既成之后民尤乐从其便九外国人与华商交易者华商亦贴印纸谓之自完国税是外国人亦必暗纳此税其便十以上十便皆各国通行之成效今中国仿而行之纵初行之始风气未开微有窒碍但使持以大信久之必可相安以视抽厘之弊不可同日而语矣

　　法国印花税章程　　　　　　　　　　　　　　　　　　　　
黄致尧

西历五百三十七年东罗马一千四百五十三年亡创征印花税一千四百余年西班牙日耳曼今日德国英吉利三国一千六百五十五年法兰西相继征税一千六百七十二四两年一千七百二十三年法国递定条例税章渐密一千七百九十九年十一月法皇拿破仑第一废印花旧例定新章厥后随时增改悉祖于此考印花有二一印于所用之纸一为粘贴活印花国家独有权利制造售卖归户部综理造纸局设在梯也尔地方法京巴黎设立印花局专司刷印印花及制造活印花又有异常印花惟法京印花局各府州县经售印花人奉准钤其按纸张大小之印花即系异常印花祇准用之于经人专司民间析产房地交易缮立遗嘱合同等事宜须谙条例考取给照方准充当所给之羊皮纸及各公局之单据簿册通计印花税分四类开列于下

一曰按张大小之印花除专例准行之各事外用之于民间例行单据词讼呈禀批判等件之原文及该各项钞件并一切例准呈官之件此项印花税连按照正税之双培加一税在内纸角钤印花分别抽税如下半张小纸税六十生丁全张小纸税一佛郎二十生丁全张中等纸税一佛郎八十生丁全张大纸税二佛郎四十生丁全张大簿纸税三佛郎六十生丁平人签名之护照及打猎准凭按正税之数加抽印花税民间招贴印花税如下见方十二代[西](四)迈当法寸名代西迈当每约中国裁衣足尺二寸九分余半税六生丁见方十二法寸半至二十五法寸税十二生丁见方二十五至五十法寸税十八生丁见方五十法寸以外或每纸告白自二件至五件均税二十生丁每纸逾五告白者税四十生丁五色套印招贴西洋戏及他项招贴间用颜色印画未便用印花每纸见方一迈当法尺名约二尺九寸余或一法尺以外税五十生丁再大则税一佛郎其各项文件亦按纸张大小粘贴活印花者径由给发文件之人用笔涂抹以杜复用惟问案衙门司案官诠解案由之钞件用注册所给发之纸缮写不索纸值用活印花由钞件之签名人粘贴涂抹招贴所用印花由印书匠粘贴涂抹惟不得用之于缮写之招贴

