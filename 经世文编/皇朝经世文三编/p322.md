<!-- { "loadSidebar": true } -->
非旗岛即非几岛在大西洋中间错出分罗合大小一百五十余处成为一境其有人类者约八十岛其类人与人相食漫无伦理失事之船飘至彼处必为土人所食故他处之人无敢往者族中夫死妻必为亲族所杀以为杀之所以爱之俾其同赴冥间偕老也家主死则杀奴婢以殉其婚嫁造船建屋两族聚会皆为大事每遇大事必杀奴仆以为恭敬先容之礼非此不[能]伸其敬致其诚人亦必非笑而责备之也彼处人处贵贱分为六等一总酋长及本族酋二祭司三酋长处司事之人四兵卒五平民六奴与仆全境分为各村村又分社社又分户数户为一社数社为一村数村为一族每社每村各有酋长一名每族有本族酋长一名而隶于总酋长之下凡为酋长者须聪明博学方可充之凡遇丧事或绝粒一二日或减食一二月且必薙发一周以伸哀慕丧之最重者去小指一枚然须夫妇之间方有指之丧父母间亦有行之寻常之人无此礼也酋长皆由村社各户公举不能世于其位奴仆极贱稍拂主人之意即治以极刑或煮以为食苟得仇敌之人则在军中争食以示勇敢其凶暴残忍如此今天主耶稣教人已入彼处日加劝化风气为之一新矣

印度适中之地有比烈山焉山下居民曰比烈族所事之神甚多如瘟神龙神痘神各有其名其祭祀也大半在最高之山用石磊筑为台旁设泥马石马各一泥马特空其身粪门极大以为人死之后魂必行入粪门然后上升天堂谰语无稽殊堪绝倒近处另有一种之人曰衣族祭神之礼必悬小钱一枚于深林之中即向钱膜拜又木打拉地方之南每有极大神像以巨木刊之巨像之旁又有小男像五小女像一男像为巨神之弟女像为巨神之姊俱能致人疾病使之速死又有女神名加利者司人间痘症土人设像建大庙祀之祭必杀人将祭之前一夕祭司携其人入庙禁锢夜深杀之以为痘神之性最喜生人之血道光初年英人禁之无效亦习俗使然也

缅甸卡伦地方土人谓人生各有一护卫之神厥名曰护拉中国谓神彼处以为拉也其外又有七拉护卫者为善拉其七皆为恶拉能致人疾病死亡若善拉已去则七拉为灾矣土人以为善拉于人尽心保护若坐于病者元首之上七拉虽恶邪不胜正卒亦无如之何推之禽兽草木虫鱼亦有所司之拉扑灯蛾水獭野鹜苟为人所网皆谓之拉樵者伐木其斧不中坠地因拉不管理所致又有恶鬼一种名曰那凡为巫觋者皆有之间有以彼之那食人之拉者土人惧那最甚因能食拉故也

俄罗斯属西比利亚可比河之滨鸟师的爷地方所奉灶神土人名曰赛旦能护人产业致人巨富又有一神其名曰朗专司人间秘密之事及药材质料人死则设像祭之三年而毕其教师兼为医士可与神交接通语言时作种种狂态亦奉熊为神宰熊而取其皮以为圣品教师问神时巨跃大言随即倒地旁有司事者即取圣品蒙之族人四围周裹即以麻绳拴系其颈别有二人各取绳之一端在旁抽缢使端渐紧教师在内极力掌拒吭塞气促急汗盈身窘不可状逾时释之教师疲甚少选一跃而起妄谓已得神示信口向人言之

印度内地古有敬牛之俗以为牛系天神宠爱特降人间每族必公选神[牛] (十)一头建庙祀之居住庙中司理香火者谓之香头神牛所出粪溺宝若仙丹香头用器受之分派各民户良辰令节各人将牛粪染其额上敬谨入庙叩拜家中祭祀亦必供设牛粪以表其诚凡遇喜庆等事人必用之一若万不可无者诚异俗也

婆罗洲内地尚闻足之礼贵客相见各出其足彼此以鼻嗅之如是数四方为恭敬如西人之握手中国之拜揖也其男女最重修道修道者谓之洁人如中国之节烈然尊长等人皆敬重之惟修道之礼极为残忍男女修道则阉割之女子修道则幽闭之每逢阉闭之期亲友毕至酋长亦遣人前来监视男子阉后每将其势传示族中或以雕漆盛之置镇市中俾人见之以资取法此等风俗诚闻所未闻者矣

阿剌伯本土风族凡遇丧事将死者殡殓舁赴墓上墓前十余步预凿一河上驾飞桥死者至桥即行停歇桥之前建设丧棚有律师三十二人预宿棚中棺柩即停棚中其时众戚友均来送丧如死者生前有暧昧欺心之行可任人向律师控愬如三日内无控诉者则谓德望已孚方可舁至墓中安葬倘有控告则律师凭公审断果其素行有亏则停葬若干日任人向死者棺前辱骂方可安葬葬时不许众人吊送其人倘无控告者则安葬之时均来祭奠即葬后亦有祭奠之人且祭奠之法取连根花草树木植于墓前久而渐活故凡有德者死后其墓上花草极多送艳飞香甚美观也

波斯国古时奉素火教其教之由来见于教化一门兹不赘

埃及国境向多水患因海水流入内地有害民居其流入之处有大河曰奈儿河每年潮汛之期合境咸以为苦初时有贞女某矢愿筑坝御此水灾惟流水湍急成功匪易竭数年之力尚未合龙贞女乃鼓励众人而观望徘徊不克奉效贞女恐其功败垂成乃跃入水中殉之众人急救已是不及于是念贞女苦衷竭力经营始得筑成一坝即范贞女之像建设坝中名曰奈儿娘娘每逢身殉节期则举国停工绿女红男纷集祭奠必杀一人投入水中如河伯迎娶故事如是者凡三日始各回家今杀人之事虽已禁止然殉水节期依然热闹也

　　海国图志叙　　　
左宗棠

邵阳魏子默深源海国图志六十卷成于道光二十二年续增四十卷成于咸丰二年通为一百卷越二十有三年光绪纪元其族孙甘肃平庆泾固道光焘孤本久而失传督匠重写开雕乞余叙之维　国家建中立极土宇闳廓东南尽海岛屿星错海彳（目）亍道攸分内外有截西北穷山水之根以声教所暨为索荒服而外大踰无垠距海辽远以地形言左倚东南矣然地体虽方与天为圆固无适非中也以天气言分至协中寒暑适均则扶舆清淑所萃帝王都焉历代圣哲贤豪之所产也海上用兵泰西诸国互市者纷至西通于中战事日亟魏子忧之于是搜辑海谈旁摘西人著录以己意所欲见诸施行俟之异日呜呼其发愤而有作也人之生也君治之师教之上古君师一也后则君以世及而教分撮其大凡中儒西释其最先矣儒以道立宗受天地之中以生者学之释氏以慈悲虚寂式西土由居国而化及北方行国此外为天主为耶稣则肇于隋唐之间各以所习为是然含形负气钧是人也此孟子所谓君子异于人者也其无教者如生番如野人不可同此孟子所谓人异于禽兽者也释道微而天方起天方微而天主耶稣之说盛俄英法美诸国奉天主耶稣为教又或析而二之因其习尚以明统纪遂成国俗法兰西虽以罗马为教皇其人称教士资遣外行出教故示尊崇然国人颇觉其妄聊以国俗奉之而已今法为布所败教皇遂微更无宗之者是太西之奉天主耶稣固不如蒙与番之信黄教红教也佛言戒杀绝纷足化顽犷时露灵异足慑殊俗其经典之入中国经华士润饰旨趣渺足以涤除烦苦解释束缚是分儒之绪以为说者非天方所可并也天主耶稣非儒非释其宗旨莫可阐扬其徒亦鲜[述] (术)焉泰西弃虚崇实艺重于道官师均由艺进性慧聪好深思制作精妙日新而月异象纬舆地之学尤征专诣得儒之数而萃其聪明左智以致之者其艺事独擅乃显于其教矣百余年中国承平水陆战备少弛适泰西火轮舟车有盛英吉利遂蹈我之瑕构兵思逞并联与国竞互市之利海上遂以多故魏子数以其说于当事不应退而箸是书其要旨以西人谈西事言必有稽因其教以明统纪征其俗尚而得其情实言必有伦所拟方非尽可行而大端不能加也书成魏子殁廿余载事局如故然同光间福建设局造轮船陇中用华匠制鎗炮其长亦差与西人等艺事末也有迹可寻有数可推因者易于创也器之精光淬厉愈出人之心思专壹则灵久者进于渐也此魏子所谓师其长技以制之也鸦片之蛊瘫养必溃酒过益酲先事图维罂粟之禁不可长也此魏子所谓人心之寐患人材之虚患也宗棠老矣忝窃高位无补于清时书此弥觉颜之厚而心之负疚滋多窃有俟于后之读是书者

　　万国总说　　　
日本冈本监餔

地形如球周围三百六十五度三分之水居其二陆居其一泰西人分水为五洋曰太平洋曰大西洋曰印度洋曰南洋曰北洋土为六洲曰亚细亚曰欧罗巴曰亚非理驾在地球之东半曰南亚美里驾曰北亚美理驾在地球之西半其外大洋岛屿甚多总之即一洲名阿塞亚尼亚

地球以南北两极为轴而赤道横绕其中日轮正照地气炎热赤道南北各二十三度二十八分为黄道限寒温渐得其平又再北再南各四十三度四分为黑道去日渐远凝阴冱结凡天下富强诸国率在黄道限内其沿革事迹历历可征赤道限内次之渐近黑道风气曚昧生气稀少风俗犷狉无复史载可稽万国古今沿革不可胜记其说天地开辟互有异同如我国古传三神成造化之始二灵为万品之祖天祖天孙统理八大洲理实灼然不可诬也中华上古有盘古氏以至伏羲氏神农年代渺不可考核迨唐虞有文物足征至于西人所传详诸亚细亚记或曰人类大别五种曰黄色曰白色曰黑色曰紫色曰铜色原其始祖各自不同

万国开辟之初其民茹毛寝皮颛蒙无知有圣人起开物成务使之渐进礼义者初各国概皆君主专治其人亡则其政息德行文章与君主存灭百年以来学古唱自主说曰独立不倚游于法中为生人之通谊天下公器人身至重不可委大权于一人而受其制縳以死刑为凉德以交战为野蛮思神圣当国遵守永远息兵之约则自今以往又化之开未可以自今以前例之也

欧罗巴幅员不过亚细亚四分之一亚非理驾三分之一大西洋海水由西北湾环注入曰波罗的海又由西南东注曰地中海再分小汊注东北合巨浸曰黑海环注波罗的海南尽地中海北至黑海之北岸为欧罗巴全土旷野居其二山岭居其一海隅湾泊甚多田土肥瘠不等

全洲分南北二部北部寒冷有俄罗斯瑞典普鲁土奥土斯地亚日耳曼丁抹荷国瑞西法兰西英吉利诸国南部温暖有西班牙葡萄牙意大利西腊土耳其诸[国] (兰)都邑壮丽道路修洁人生必需之物游戏之具尽备物植尤为繇庶恶毒之物绝少

洲内户口三亿高加索族最众芬士剌伯萨谟厄匈牙利鞑靼该马克土耳其诸族不过高加索族三分之一高加索族技艺精微冠绝五洲理学政治彝伦靡不讲习商贾为本关有税而田无赋航海贸迁不辞险远宗教大率奉耶稣所在设礼拜堂唯土王其全土俄罗斯数部崇回回教间有奉犹太教者

上古欧罗巴人游猎为生食寝皮希腊各国首被东方之化耕田造器百务乃兴继希腊者为罗马创业垂统疆土四辟始成混一欧土之势后衰乱为战国四分五裂无所统一而文运智识大进中国人尝创火炮西历纪元一千三百年代末日耳曼人苏尔的斯始模造之未得运用之法及帖木儿郎王撒马儿罕有欧人来投为兵携火药炮位以归诸国讲究练习尽得其妙更变通其法创为鸟铳用以攻敌百战百胜以巨舰涉海西辟亚美理驾全土曾得印度南洋诸岛声势纵横四海

