<!-- { "loadSidebar": true } -->
原奏称以上各事一不得人均归虚费请简派知兵重望实心办事熟悉洋情之大员为之统帅各大臣公议会推奏请　钦定臣赋性疏昧何足以言知人第就见闻所及兼此数长者无踰李鸿章左宗棠者矣李坐镇畿辅中外洋务本赖其主持左宗棠一时能否舍陕甘而莅海疆非臣所敢妄参末议臣窃窥兵部侍郎彭玉麟忠肝义胆迥出流辈必能为国家肩大事者虽居官任职非其所愿而御灾捍患当所不辞或疑海疆统帅时与洋人交接若性情激烈恐嫌隙易生抑知天下惟忠义之人最能坚忍即远人亦未尝不考其素行而生爱敬之心至于后进人才既关培养尤资历练而后取多用宏其源不竭近日人才之弊有二一则于空谈谓公愤可以却敌言及外事则斥为汉奸及身居局中又茫然不知所措一则狃于习见谓我曾以此法破发捻战以气胜宜勿慑于彼族欺人之言迨临事而悟其弗如则已晚矣近惩二者之弊又取柔和熟一路但通洋语识洋文能调停交涉事件者便为出类拔萃之才抑知片长末技以备顾问以供驱策未尝不可实学非所知也行阵部伍中国以为角力之士也而西洋无不知书之武臣规矩准绳中国以为食力之民也而西洋无不知书之匠首我以为粗我以为精则彼得其精我得其粗固其所也臣前者特请设算学一科诚以外国权舆万事之方胥根乎算学而中国鼓励人才之用莫捷于技艺科今同文馆之设有年矣其中当有学业勤敏心术明粹者可否仿照满之笔帖式汉之小京官拨入总理衙门使习外事徐察其所成就而进退之其尤异者升之于司官与正途出身等夫教之于同文馆所以培养之也试之于总理衙门所以历练之也非培养则才无自始非历练则才无自伸其出洋有成效而归者更当优予拔擢名之所在众所争趋日推日广而才不可胜用矣臣就所见洋师咸为中国聪明实胜于西洋循序求之不患其不精进但风气创始苦于督率之无人即如船政一事如得通晓制造渊源者领袖其间所成就者必不止此今则督艺徒者匠首也而匠首之智不如艺徒督匠首者绅员也而绅员之智不如匠首督绅员者臣也绅员能知其大意臣则一无所知而已矣一切造船驶船不能躬审其是非只能访问其优劣心力交瘁瞶何补此培养历练后进之人才所以不得不亟亟也原奏议定开办后应如何一心一力历久坚持尤宜同尽公忠永维大局臣以为欲收持久之效当究其所以不能持久之原而预杜之诚使度支无缺日就月将谁则欲居不韪之名以梗垂成之绪可虑者作无益害有益其始也并非与自强之意有所龃龉迨踵事增华潜滋培累耗费之门日辟日广府库之积日浚日深水旱盗贼之忧相寻而起司农仰屋物议横生斯时权为苟且之谋不可得矣人情愤则奋乐则颓但使朝野内外以庚申之耻常悬于目前何能以自强之思皆置于度外至于办理不善当咎其人之失当不容废于半途时势互殊苟与其人以便宜不容苛之以文法有以不变为持久者自强之方闻善能徙所谓穷则变变则通通则久也然以练兵简器造船为自强之目筹饷为自强之纲而贯乎纲目之中者则持久之精神与持久之作用士大夫知格致为入圣之门径即报国之经纶读有用之书试诸有用之地以成其为有用之才局中者受局外之攻错集思广益不视之为浮言局外者谅局中之苦心露胆披肝各资其所独见人之咸有以自尽惟不苟同者然后能为和同因循之弊庶乎免矣臣见闻孤陋罔识忌讳自知所言无当万一伏惟　皇上圣鉴训示施行不胜悚惶待命之至谨　奏

　　陆兵论一　　　
傅云龙

火器兴而兵异古法虽然兵器异而出于练同练兵之法异而练兵之法之理同孔子曰以不教民战是谓弃之荀子曰不教诲不调一则入不可以守出不可以战孙子曰约束不明申令不熟将之罪也诸葛亮曰军不习练百不当一习而练之一可当百八阵六花久佚厥恉戚继光是以有所习非用所用非习之叹鸳鸯阵异矣西人练兵又异然其分众小综以自为战合一大军以共为战虽中西今古兵法百变而不离其宗变而日精法在舍短练长理在则然亦时为之也药雷弹雨而一以好整为规徒虚语耳不必不散散而不失其为整是在善练者之不拘成法矣异队同营异营同军参伍错综以离而奇六韬之乌云阵谓鸟散而云合殆此意与练兵大要凡四一曰练器今之步兵枪队为便马枪不仅马刀车非复戎车矣用器之兵或逊修器之工者未练故也前膛不如后膛常不如来复圆弹不如新制墨药不如栗药栗药不如无烟药夫人而知之然不练表尺之低昂热力之伸缩虽幸攻坚难可命中二曰练气宁驱市人无将旧军无他气馁也行速之气疲犹可以属而止懈之气散难可以聚孙子云朝气锐昼气惰暮气归善用兵者避其锐击其惰归此治气者也曾文正惧湘军暮气而席宝田左文襄起湘军征回定寨棱威天山殆因惧而治欤时谓淮军得朝气云三曰练识微独枪之速率涨力罔弗天气为增减而月在箕壁翼轸风火之符也雪霖霉侵袭之媒也类此识练于天孙子十形九地大恉不外峰地无孤泽地无迎绝地无舍围地无困而退难可诱进险可薄火器既炽抛物之曲直视火路之平险类此识练于地鸟起者伏兽骇者幕乌鸣者虚夜呼者怖欲窥其深厥门有五曰因曰内曰反曰死曰生孙子已详言之然军两初值但觇其将见利不攫轻却不追追北不过则未易敌类此识练于人四曰练心法习兵而士轻厥将英土日辟而易畔岂权未握势未归欤心未一耳凡兵刑不上极赏不下通其心隔苦不共士劳不先身其心左智不出众信不孚物其心轻而欲兵有死之荣无生之辱莫过乎一心以练而一所繇百变不离其宗也藉非心练则识无以定气无以养[器](气)虽精吾得而用诸

　　陆兵论二　　　
傅云龙

陆兵不外与马与[步](兵)而已火器既起击远莫兵若行捷莫马兵若云龙则以为适用莫步兵若非臆说矣昔之马兵为大队恃重积耳今则非分小队配入步兵无制胜之益而西人布法之役之前尚无此识可惊敌可乘机可掩护而掩护益最虽移兵而敌不之觉或诩焉兵冲法则有御法五卧石乱木凸阜败垣一跃匪易避就一也乱队攒而宽方阵聚而守挤密二也护火有接应有散援枪之所逮敌马辄怖互护三也弹早易罄少迟则虑挺走以二百五十步以内为宜枪时四也四通之涂夹树之道皆马冲也遇则趋马左以避其刀而乌仑杆马队又宜趋马右以避其杆若必不使冲过则步兵四层或六层前跪后立枪击马足如雨可以逼退平野则旁骛矣力遏五也此五者皆步兵力也六磅弹已可千步十二磅弹炮可二千一百步  愈大则弹愈远岂步兵之枪数百步者比非无以乱敌阵之即非无以开步兵之路虽然以护责马兵未能也而前步茅兵能护当先之后伍步兵能护继进之既近敌枪刃冲触舍步兵奚济而言攻之初非步兵无以为游兵言守于后非步兵无以为冲兵也故曰适用莫步兵若

　　陆兵论三　　　
傅云龙

陆兵一击法括之析言之曰攻曰守然不知守无以攻不知攻亦无以守攻无退而守未尝无退退忌速而必速者二一敌枪所及之平地一我兵别队之火否则不轻退为善法以六之二为火以六之一为援应以六之三为留后以守法列先退之阵以攻法移后退之兵先退者援应兵也火兵次之留后兵又次之或误敌瞭或避敌击而择地近是断未有善退不善守者守非惟城堡已也列阵亦用守法厥要三一迎冲二冲御三冲阵以逸待劳避其锐而趋其危击其密而冲其疏使敌之攻法不成此之谓迎冲敌近二十余步而立以枪击之速发齐发此之谓冲御敌近十二步停枪尽力冲出或夹击或转抄或后应出其不意此之谓冲阵敌阵如因此而乱则改守为攻攻法至今难昔例矣以游兵多为便以行伍小为灵以兵乱敌阵而开步兵之路以马兵遮敌目而便步兵之移以步兵分为自击之小综仍合为共击之大综此大要也其法七一曰交锋与其分前营六之一为游兵而续增之不若居十之五而借避弹地势先踞敌腋免包抄也分伏敌侧备声援也逼发敌鎗耗其子药也猝击敌伍虽伤少亦夺其气也先用重攻法非争敌要即取粮道也不攻阵面而掠阵端也不宜少少则敌阵近凡六磅弹其率千步十二磅弹其率二千一百步击兵勿击而或聚则击二曰开冲敌用子母弹则阵宜宽而疏敌用爆弹则阵宜狭而长既击而冲与其从平处齐进孰若从凹处渐进之为愈也凡一营火视兵数而定譬如五百西人一营平时六百战时或千则二百五十步可尽火之力兵数递增可推也距敌千二百步宜分小综为左右过此敌枪所到行伍忌密忌缓距敌六百步尤宜小步急行无可倚则伏地发枪距敌百步分段参差节节跃进而未进者枪有护者亦枪然难可泥移步换形临机应变是在将三曰接应宜分营不宜全队如在敌二千步内勿令敌见然接应兵患远法以兵列后军步兵之前藉前茅荫以半营张双队如翼分攻敌腋四曰冲阵略同守法其置枪刃约近敌四十步许前扑继跃以噪而猛以包为冲成偃月形而行忌平而进忌怯五曰混合枪起罔弗散伍而必散中见整是谈兵者第一要诀问同仇否不问同营否营异用同必繇于用同而服用之心同也六曰权谋张嬴伏强欲近示远声东击西实实虚虚孙子云佚而劳之亲而离之我欲战敌虽高垒深沟不得不与战者攻其必所救也我不欲战虽画地而守之敌不得与我战者乖其所之也七曰追敌急击齐击敌恐自伤必不枪矣轻退勿追防诱也走险勿追防伏也攻守通法凡不轻击散击者胜凡以马兵护步兵以步兵护兵以兵导步兵者胜或问非阵而击曰六韬言十四变敌人新集可击人马未食可击天时不顺可击地形未得可击奔走可击不戒可击疲劳可击将离士卒可击涉长路可击济水可击不暇可击阻难狭路可击乱行可击心怖可击吴子言以一击十莫善于阨以十击百莫善于险以千击万莫善于阻

　　选将练兵论　　　
薛福成

