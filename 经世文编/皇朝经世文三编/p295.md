<!-- { "loadSidebar": true } -->
大乱敉平林肯君毫无喜色亦不咎其既往之非讵料事定数日入场观剧突遭南省匪徒行刺遂薨于位呜呼惜哉美例凡举君必有副以防不虞副林肯者为仲生故仲生代位三年惟时兵燹之余元气未复安抚事宜最关紧要乃仲生置之度外每与议院龃龉及格兰脱受举南北始和而白人与黑人平等相视矣继格兰脱者曰海师颇欲澄官方然未及施行也迨嘉飞为君锐意整顿仕途之獘而惜焉亦复惨遭弒祸先是官民分为两班官则为官民则为民势同冰炭至此民班举克礼孛阑为君四年位满又由官班举哈利生此以前治乱推戴情形也至其生产兴盛之速尤觉超越寻常欧西人尝以为咄咄怪事查初立国时人丁仅三百万今则增至十倍有余故前止十三省兹已增至三十四省辖地共有英程三百十万方里合中国三十一兆方里牲畜繁孳几不可以数计土产又旺每年出棉约一百万墩黄烟五百兆磅以十年计其数必增一倍粮食岁出西量一千二百兆斗以上犹据三十年前旧册至目下则日增月盛人民已逾六千二百万其它必且大非昔比其如此暴兴者良由地广人稀各国之人知为沃壤皆闻风集相与负耒受廛故八年前已有客民四百五十万之多然开垦之地犹祗居其半耳至如制造之事亦已无所不精各国进口之货所值寥寥其出口货二十年前岁值一百七十兆磅此十年中谅又可增一倍通国有织布厂一千所织羊毛货厂三千所共享工匠六十万人铁厂则用十四万人每年出粗铁三兆七亿五万墩出煤七十兆墩舟行水道有华程一万五千里许铁路接长得九万里商船计二万四千艘其中五千四百号俊轮舶余则夹板而已所负国债不过三百三十五兆磅较昔之逋欠累累轻重大相悬殊矣最可取者养兵不过二万五千名常年縻费仅需英金十兆磅此外国用虽日渐增多年然未逾六十二兆磅除付国债之息实用不过四十余兆磅而学校之费则岁拨二十三兆磅国中书院书塾共十一万三千所山长塾师共十五万人大小学生约五百五十万人又有讲堂五万又四千座可坐一千九百万人报馆约四千家每岁出报一千兆卷且教会经费皆由民捐无烦公家给帑而有会堂九万一千所可坐三十兆人教会产业统计约值七十兆磅其乐育人才如此虽不识字者尚有四五百万人然半系南省黑人子弟由是观之洵声名文物之邦哉

　　记拿坡仑第一事略　　　
陈耀卿

拿破仑系法东南境科西嘉岛人某律师之子幼而好武颇有权术年十一入武备学堂肄业越数年值法国民变私心窃喜聚众于土龙城朝夕训练迨后临阵每战辄胜众咸服其智勇既而巴黎城兵变众举拿坡仑率师往讨克日荡平众心益附一千七百九十六年即嘉庆元年法国与意大利国积不相能国会公举拿坡仑为帅师率兵四万向意境进攻时又有奥斯马加所属之萨谛尼亚国共与之为难拿坡仑师行所至连战皆捷不匝月大破萨兵又于二年之内与戍意之奥兵大战十八次皆胜之获地无算又至奥境大败奥兵奥王请和乃免罗马教皇统兵御之未几全军覆没意大利北平部之诸小国胥为拿坡仑所有奏凯而回时年方二十九岁回巴黎后自恃功高益形骄傲国人阴忌之说其往征英国拿坡仑大喜率师先征埃及于一千七百九十八年即嘉庆三年尽据有埃及北境英人命水师提督鼐利孙为帅候于亚布其海口大破法人水师法人前夺据之地乃为他人所有拿坡仑招集烬余潜由陆路过利亚直向扎发海口攻破其城杀人四千径奔亚克海口与英人相持两月未能得志遂于一千七百九十九年八月二十二号即嘉庆四年驾小舟潜回法国先是俄奥英三国嫉法甚深欲得之而甘心而法人外有强之觊觎内有王党世家之苛虐人心皇皇不可终日比见拿坡仑回国人心始安拿坡仑旋领数健儿直造国会曰法国遭逢兵乱危在旦夕我当暂权国政众乃唯唯拿坡仑既专国政首谋与英国修好英人恶其反复无常不许拿坡仑又以甘言往说俄罗斯国王保罗罗许之与之立约永结盟好拿坡仑又统兵三万攻戍意之奥兵卒大破之尽夺前此所失之地时俄与法连和甘为法人之助奥人迭遭挫败英国孤立无援普鲁士国乃乘机[蚕] (赞)食英在日耳曼之属地意大利荷兰西班牙皆惧法兵之强拱手听命丹墨瑞契亦因与俄同盟而附于法拿坡仑之威名日振大权独揽无殊君上法国人民敬之如神明畏之如师保凡其遇颁立新政宣布条教无不踊跃听受其时法兵共一百余万名雄视五洲几有不可一世之概各国旦夕戒严而英人尤防之维谨一千八百三年即嘉庆八年拿坡仑又启兵端乃先在法之北岸密调精兵十五万潜藏军械载以大船二千艘谋取道于英法交界之海湾渡登彼岸以攻英之陆师而征西班牙国兵船六十艘护之佯说欲攻英之西印度鼐利孙将中其计转舵而西旋见法船东驶乃即飞调各兵船与法师战于海中大破之法兵狼狈遁归一千八百五年十月廿一号即嘉庆十年鼐利孙率大队兵舰迫拿坡仑所征之各国兵船于日斯巴尾亚国之他发加海面血战八十余日各国水师皆遭覆没英人奏凯而去拿坡仑闻之不胜忿恨遂迁怒于奥移师攻奥破奥兵八万降其提督马克直趋奥之维巴纳京城粮糗器械搜括靡遗俄皇爱烈珊德亲统雄师纠合普兵以救奥拿坡仑侦知驻兵澳特利司与俄人见阵破斩馘三万俄奥之兵既败无奈求和法势益张拿坡仑知普国亦兴师助奥乃更虐待之普人不能堪皆欲起兵以攻法普王从之乃于一千八百六年十月冒昧进兵法皇引兵御之大破其众普兵一万人无一生还所有台军械尽为法有拿坡仑乘胜直逼普京取其仓库珍玩一切搜括无遗又蹂躏着先王之墓而后返明年拿坡仑又统兵十万取道东北境往攻俄国法兵至哀略与俄兵遇血战一日两军互有死伤既而俄军又大败请成而退拿坡仑当志盈意满之时封其亲戚兄弟为各小国之王意谓从此有指臂之助法可安如盘石矣一千八百八年八月廿一日即嘉庆十三年英人从西班牙之请命惠灵吞为将军与法人战于非弥拉法人大败退出葡萄牙境俄而英廷改用穆尔为将翻为法兵所败穆尔阵亡是时奥兵乘虚攻法之北境拿坡仑回军破之直逼奥王为城下之盟是年四月英将惠灵吞率兵二万驱法兵之在萄境者连战皆捷旋又据险以待法人不得逞其志相持至一千八百十年十月即嘉庆十五年全军退去惠灵吞既得志出奇兵以扰法人历一年之久连克法之台要隘一千八百十二年六月廿四日即嘉庆十七年拿坡仑调集各国之兵共七十万以伐俄国俄人乃为坚壁清野之计法兵入俄地无一人拒之者惟赤地千里丝毫无所得转运辎重不利遄行沿途病饿而死者已过其半比至木司寇都城祗存法兵三十万人迨入城则空无所有顷之四处火起全城房屋焚毁一空军士被火烧死无数法人至此始知中俄之计遂计退兵俄人闻知法兵皆退乃四路追袭于后法人久无斗志断后之兵屡为所败不死于冰雪即死于兵刃比至离门河检点残军仅余数万俄人恐法人复仇遂为先发制人之计纠约普瑞等国合兵攻法拿坡仑又选得兵士廿万人与俄人对垒连战皆北无奈退出日耳曼境时英国命惠灵吞为将进攻法之西南境列国之兵不下百万环攻法之东北境遂围拿坡仑于法京连破其军法之大臣迫于各国之命强逼拿坡仑让位于鲁意王第十八诸仇国遂执拿坡仑而归安置于意大利国迤西之爱来岛每年给以英金十万磅待之甚优此一千八百十四年即嘉庆十九年事也讵拿坡仑被放后仍逃至法国法之新君让位而走法之大臣亦多有逃遁者拿坡仑重掌国钧仍调各处之兵冀湔前耻各国之主仍合兵攻法拿坡仑将兵十三万先破普兵又与英对敌惠灵吞坚守一山屹不为动相持半月普兵又至将法兵击败拿坡仑旋单骑走脱势穷力竭乃自投英兵船求英地一方以避难英人送其至希利纳岛居住于一千八百二十一年五月初五日即道光元年寻病胃痈而卒

　　法兰西近代兴亡记略
