<!-- { "loadSidebar": true } -->
一请印发钞票以代现银也元明以钞票为虐政者则以一纸空券欲抵巨万现银情同诳骗也西国以钞票为便民者则以有一万之银始发一万之票无丝毫折扣也钞票之行不行其关键全在于此如民情不信则虽临以君上之威而无济如民情倚信则虽商贾之票而亦通行今中国钞票之法虽废而西号之汇兑商民之期票反能彼此流通近且沿海各口反用美国汇丰等银行钞票以代现银更觉相形国家[见] (兑)绌此无他外国现银均存诸银行为根柢而出钞票以为凭券省汇兑之烦则其利皆归国中国则官项皆存诸库徒为吏胥挪盗之资甚可惜也似宜集西商票号数十家听其每省公开一银行准其造钞票铸银币一切章程听商人自议　国家不过竭力维持将藩运道关各库现银均发出营运以取利如京饷解赋税钱粮不分钞票银币一律可以上兑部吏藩库不准丝毫扣折为难则钞票有根可取处处通行矣其制造钞票之法须用西国机器则花纹精致而纸张异样奸徒不能仿造矣又有暗码花押虽洋人代造伪票亦一望而知不难立刻破案有百万之银复有百万钞票则财力腾出一倍而办理铁路从容矣

一请开办煤铁以资造轨也伏查铁路非煤不行而车轨非铁不可中国矿产虽多但用土法开采镕炼终不及西人机器之精然使本地无矿而采诸远方仍不合算两湖素称煤铁之区从前宝庆衡州之铁广销江浙等省就湖北言之如武昌大冶兴国荆门当阳等处在在产煤产铁光绪二年曾有英国矿郭师敦遍历楚疆勘寻矿脉据称湖北之铁推武昌兴国为最湖北之煤以荆门州当阳为最其大冶铁质曾化分得六十三分兴国铁并含锰养可以镕炼成钢化分有六十一分其当阳之煤火气升腾适合化铁镕炉之用荆门之煤则并可以造白煤与英煤无异该数处距汉口非遥水路本通有铁路则转运更易运价更廉大足济本省开办铁路之用愚谓湖北煤铁土产既饶且比清平化定孟县之产取材近而运费省似宜就近开采以资铁轨供铁路之用则工本省而成效速矣

一请预买旁地以收原租也窃闻外洋建造铁路地价甚昂故其经费以购地为大宗然地价既昂则路旁之余地亦因之而贵听人建栈取租大可获利故西人之善贾者一闻新开铁路即相择形势争买路旁之地以图收取厚租然使此铁路不开则田价不能骤昂造屋亦无人顾问故平心论之此项利益应归铁路公司所得方为持平愚谓应另立租地公司名目即从铁路公提出数十万金专为买地之用择城市码头贸易热闹之区相度形势择便购买建造栈房开设店铺以供百工居肆之需凡铁路初造之际公司往往分利甚微如以地租之厚利以挹注分司之不足则公司有恃无恐立于不败之地矣西人近在上海即用此法买地造屋取租以收厚利似亦当仿其意也

一请调勇筑路以助大工也古今蠹国耗财之事不一端而尤以养兵为最大之费无穷之壑论者谓兵可百年不用不可一日不备然使养之者百年而用之者仅一旦已不合算若养之百年而并不得一日之用亦安用此耗国之物哉乃　本朝养绿营额兵六十余万而粤捻回匪之乱竟未收一卒一骑之用此亦可以变计已今纵不敢如晋武之销兵亦当如府兵之改制与其养一不能战阵之兵不如养一犹能工作之勇与其饱暖而使之骄不如工作以劳其力愚谓宜仿古人屯田之法设为屯工照湖北拟开铁路之地每百里设立一屯派定地段责令其采取木石开筑路基高者卑之卑者平之俾成一律坦途则铁路之基址已成六七然后安设铁轨直一转移间耳凡某营某哨承筑之路如果坚平合式则分别奖赏保举功名且核其工价割股分以酬之作为该营之犒赏其中有从前湘淮旧部立功将士身经数百战者即留在该公司充哨巡管车之役俾得优膳终身免得流入匪类万一有警立可招募成营矣昔德人破法凡将弁曾在行间立功者皆派在公司充司巡之任似亦可仿其意而为之也

一请试行小轮以利转运也凡转运货物陆路运更贵于水路不止倍蓰水路而有轮船转运则货物之成本可轻于土货之销场尤利中国外海长江之利既为洋人所夺莫可挽回惟有广造浅水小轮推行内地则洋船不能追而入而利可独操矣乃两湖舆情深恶洋人不容洋船阑入一步然而我中国所自设之小轮无也特恐积习相沿莫可骤挽莫如阴用转移愚谓不如先造中国式之小轮船但用其汽机锅炉螺轮等件藏于舱底上则仍用满江红江船之式或即用长龙杉板等式则楚人习见不惊矣且近日有某营官创造火轮船其通即藏在舱底喷出无声敌人又不能瞭望樊人以为独得之秘不若即仿其式以造浅水小轮试行于襄楚荆宜长沙衡湘一带先运文报由洞庭湖以抵常德则贵州之文报通矣由宜昌以抵夔重则四川之驿递通矣由襄阳以拘商州之龙驹寨则陕西之文报通矣苟人人称便处处可通然后推广其例准搭客搭货铁路恃支路为来源有小轮以济支路之穷则铁路之客货常盈而转运货物源源不绝矣

一请多开支路以揽利权也凡树木仅有正干而无旁支则其树必渐萎凡水道仅有经流而无支河则其河亦易淤铁路之理亦亦然若但有干路而无支路则贸易必不旺商旅必不多其势即难以持久今自汉口至京都迤长二三千里途中货客行短站者较多而行长站者少若有支路客有上下货有起落彼此相匀愚谓每段干路至少须添支路二条如由汉口至信阳州为第一段则应分支路二条一由光山固始出六安以载茶叶绕庐郡以达浦口为下游运漕之路一由应城京山安陆出荆门当阳以运煤铁如有余力再由宜昌开至夔州重庆为入川之路若第二段左支应由洛阳入关直达西安其右支应由开封归德以抵清江此路沿黄河南岸与干路一经一纬绾毂中原亦可名为干路第三段右支应由邯郸广平以达东昌为山东入京之铁路左支应由泽潞以抵太原兼运平定孟县之铁再由太原至忻代繁昌折而东以达涿州与干路相接归并入京之大道即为第四段之右支第四段之左支则应由遵化栾州通至山海关以接东三省之驿路如此天下大局若网在纲四通八达商务工务漕务无不呼应灵通则气局振而收回中国利权不少矣

一请津助邻矿以资协济也中国自议开矿以来虽各省纷纷举办而迄无一成惟开平一矿稍有成效近则徐州之利国[贵] (青)州之青溪皆议用西洋之机器采煤炼铁然因赀本不敷时停时作但闻其所购机器实系西洋最精之品价值亦昂大半转运来华其总办贵州矿务为潘道露素精化学兼谙英国别色麻铁钢之法拟由粗铁链成精钢一切炼钢机器亦皆完备其徐州矿虽机器未来而铁质甚精曾由徐守建寅亦用西国木炭炼钢之法炼成钢一尊解往北洋试验该两矿所产之铁可以炼钢确有明验若听其中止未免可惜愚谓该两矿虽在隔省而同为中国自强之图诚能奏拨公协助其成每矿借以赀本若干责成其造成铁轨若干彼此立存合同定以期限一如向洋厂订买之法如逾限不交而责承办之人补赔如此一经激励则不买洋铁而自能造成铁轨不难矣

　　查戡龙州铁路事宜禀　　　
康际清

