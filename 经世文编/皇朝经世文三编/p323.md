<!-- { "loadSidebar": true } -->
亚美理驾洲分南北中央一相连形如蜂腰北距北洋南近南洋长约三千七百里东隔大西洋与欧罗巴亚非理驾洲相望西界太平洋直对亚细亚东境无别土广狭不等极西北一隅与亚细亚之极东北隅隔一海港全洲延袤等亚细亚大半荒芜气候南北冱寒中央溽暑如蒸宝藏甲于天下动植诸物繇衍充斥旧无牛马羊豕犬猫自欧罗巴传之今则蹄角遍地

北亚美理驾洲有英属亚美理驾美国墨西哥诸国南亚美理驾洲有委内瑞拉新加拉那太厄瓜多巴西秘鲁玻理非智利诸国二洲中间有岛罗列曰西印度

洲内户口约八千五百万分四种曰印度人即土人先哥伦波创见散居大陆种类殊多风俗语言各异曰白人即哥伦波以后欧土各国流寓之裔曰黑人系亚非理驾人裔曰杂人分三族或土母白父或黔母白父或黑母土父三种肤色不同其教法土人崇奉异教[欧人]迁至后传耶稣教遍于各地学艺与欧洲巴同亦由欧人熏陶推美国为首

西历八百年间欧罗[巴]北方海盗成出没忽得一岛曰法禄据而有之遂为薮穴八百六十一年盗魁航海回岛为风所驱至一地泊舟登岸四无人声亦无室庐丛林茂树染映山谷会天大雪名之曰雪洲后人呼为洲即爱撒兰又有一岛满地绿草名曰绿土寻那威人迁居九百八十年新建里邑四方迁居者日繇一千三百四十八年瘟疫流行死伤大半其不死者为鸭斯基毛人所歼迄今遗趾依然洲传记称一千年间有数舟扬帆抵一地草本不生磬石嶙峋呼之曰石地今新着大岛之东南也又行海滨有山崭然壁立白沙地林木丛杂呼之曰木地今新苏格兰再行海滨土壤丰腴因止以过严地产葡萄甚甘美今合众部新英兰

八百年代那威人创见爱撒兰九百年间构室屋于哥里兰其事历历足征当时欧人未有巨舰瞢于航海之术而能航此地可谓奇矣如印度人居在此地其说殊不可解自墨西哥迄南诸部尚存城堡寺院市街故墟屋瓦烟突镀金诸器类皆数千年前墨西哥石二千许其大者高十二丈人物形状大与印度人异意古时有数百万开明之民立国会有天变人物一切荡灭印度人自亚细亚迁徙也或疑住昔鞑靼人经[白] (自)令峡抵亚美利驾见最北所存之物最古迤南渐新则其说亦非无理倭海阿密苏里亦有大巨建筑及画图雕象诸物足以想象数十年前开化之状

爱撒兰哥里兰及北极地方为北亚美利驾土人鸭斯基毛及印度人种所栖息鸭斯基毛人种以巴兰人恐数千年前欧人移住也相传往昔迦太基人发见南亚美理驾徙其民然至哥仑波时二三千年间无人笔其说者要之道亚美理驾事者以哥仑波为嚆矢

一千四百年间欧罗巴诸国航海术大开人民智识渐进当时人未知地体圆转之理皆谓航海至地尽处则类坠鬼界或谓大洋尽处有怪物充斥意大利人有哥仑波一千四百三十六年生于热那亚父为船师哥仑波幼从父于船族人有舣船巡哨海上以抗回教威尼斯人者哥仑波助之与(助之与)敌人战于海上敌放火一船焚死哥仑波投海仅免而犹不惩艾专事航海闻葡萄牙人方讲航海术乃抵立士本娶海客伯勒斯列罗女见其家所藏海图及测量器忽憬悟谓地体浑圆航西不止抵印度否则西方必有一大陆蒲人尝见巨蔗于海滨又有奇形草木及雕刻木浮于洋面或异人尸漂至哥仑波闻之益信其说不错将航海其实历热那亚诉诸政府以为狂不可可仑波再至蒲说王约翰第二约翰以为然欲收奇功甘言慰谕阴发数只舶西航数日终无所得而还哥仑波怒使其弟巴尔索摩罗见英王显理第七说之身负一子赴西班牙途上资竭乞食遂达都城见王匪地难多及后依萨伯拉说之王与后初弗信居八年遂纳其言有人谗哥仑波揽泪将辞去依萨伯拉深信哥仑波止之卖所爱宝玉妆具为赀许行其志曰成功为新地牧伯一千四百九十八年八月三日哥仑波率一百七十人驾三只船自巴路港发西南进达加拿理岛更正西行二月余望见水涯现云峰以为陆地者数层罗盘针不指北斗舟师胆落忽见海面如铺绿草潮水坚凝也船不能进舟人极口骂哥仑波温言抚慰约三日西进既而见水渐浅葭苇树枝浮于波上有鸟飞翔樯上及夕阳西没茫乎不见一物命卸帆以避嵒礁至夜半遥望火光闪闪映波樯上人忽大呼曰陆地陆地众喜极而泣拜哥仑波不睡待天明认一岛屿在前窥以远镜有堤矶草色蒙茸乍人烟舟人奏乐鼓棹傍岸哥仑波左手提剑右手执旗踊跃上岸土人成来观骇愕甚以为神(一声)人乘大鸟自天降至以船为鸟帆为羽翼也土人皆裸肤如铜以金环穿耳鼻问地名答曰爪亚那哈尼哥仑波以为天助更名曰三萨瓦多犹言神圣救护是为十月十一日事实后小松天皇应永十九年九月某日也哥仑波以玻璃丬珊瑚铁钉诸物交易黄金更南得古巴岛与圣多明哥岛圣多名哥本名海地有土人数族各有头目曰加什及从童仆乘车舆而至见船内诸器具惊讶久之哥仑波将复命会一船胶浅破坏一船漂亡不知所往乃以破船作小寨留三十人居之欲示威土人将手铳操练忽火烟喷起飞丸迸发土人有绝叫而倒者更放大炮铁丸轰击摧船一面土人益震怖一千四百九十三年四月一日哥仑波发海地东驰数日遇飓[风]殆覆心期必死书是行必见之状于羔皮纸藏诸木桶以沥青密封投之海中以冀其漂至陆地既而风稍稳获免三月十七日船入巴路港西人发炮鸣钟祝之岸上人出观者如堵哥仑波登陆赴都城巴塞罗内车载珍异物品整列卤簿朝王宫王特礼延见大赏其功明年九月又十七只船拉一千五百人转针路稍南得加里比诸岛居民顽野杀人啖之人骨头颅成堆遂复抵圣多明哥不见小寨亦无一人存者西人虐土夷土夷群起杀之也哥仑波愕然更设一砦其地名曰依萨伯拉赞后德也土夷又起为仇哥仑波率步骑兵二百余獒犬二十与土夷万余战尽驱逐之土夷穷迫从命献货会波行人厌新地荒凉心怀不平相率归本国谮哥仑波哥仑波不之知也西王遂使人来监使者素相哥仑波相恶命之归待王命哥仑波归见王辨析其诬事得解一千四百九十八年哥仑波又装八只船载罪囚若干而行将开矿山益转南而行得特尼答岛遂达南大陆一岛即今加他日那邑会疾疫流行粮食匮缺不得已还三萨瓦多西人多欲夺哥仑波功有罗尔者与其党至亚美理驾屡谗哥仑波于王王遣其臣勃哈日拉总裁事务勃哈日拉亦恶哥仑波纳谗言缚以铁锁押送本国船长重哥仑波为人欲解械杻哥仑波不肯曰欲见西班牙人所以报余王谅其无他待之如故唯贬官位一等哥仑波毫无所屈一千五百二年又发胞薄船四只欲过巴拿马峡出南洋探印度洋遂抵牙卖架三船皆坏有二士刳大木为舟乘之出大洋十日达海地装船阅八月至牙卖架迎之哥仑波忧思罹病还西班牙会依萨伯拉卒匪地难多不录其功仇人又多其功皆曰如哥仑波发见新地人皆可能也一[日] (富)胜会有一贵绅亦言之哥仑波取一卵谓众曰谁能置之头上者众相顾愕然哥仑波直压溃之置头上帖然不坠众曰吾亦能之哥仑波曰诸君唯口能之耳余身能之矣是余之所以异于诸君也一千五百六年卒于西国哈拉多里年五十九遗言葬尸于海地以其尝系己之锁墓哥仑波所得诸地初称新世界未及发见大陆一千四百九十九年英国船将加波的奉王命探其地达大陆今拉不拉多也后佛罗棱斯人亚美理孤屡至其地记录风土綦详其书盛行于世因号其地曰亚美理驾哥仑波之始开亚美理驾也罗马教皇亚历山德第六谓新地宜归己有欧罗巴诸国君长奉旧教者亦皆以为非得教皇允准不得移民教皇为人宽宏平分其地授西班牙葡萄牙两国两国人遣征服诸地役使土夷西人取西印度岛设厚罕拿府于巴岛置镇帅他国仿之其意在欲得金银时人称新地谓镀金国谓其王以金粉涂身形似金像宫殿皆以大理石营之白光灿然夺目宫门二狮子以金链系之前有喷水井金管四条迸出银水宫中祭坛用纯银筑之安太阳巨像以金造之其所以访称往往如此而当时欧人皆信之不疑

西班牙人用兵取墨西哥秘鲁诸大国渐蚕食西南各部流徙杂居凿山开矿以此致富葡萄牙海舶至巴西见其土旷徙国人垦辟法英二国亦相继至法据南北英据中土荷兰丁日诸国亦来往后多为英所并英得其东北法得其西南一千七百七十五年美国叛英仅余北境一千八百十年墨西哥诸部皆叛西班牙葡萄牙王子留王巴西历传之久别为一国不属于葡是以南北二洲之域惟英人据其北部余皆拥地自擅不受欧罗巴约束

亚非理驾为四大洲之一与欧罗巴隔地中海与亚细亚隔红海而苏叶一地与亚细亚接连状类人颈洲内草木纷繁果谷极伙有一种大树名巴兀婆又一种名龙血树据木理推之率五六千年物奇种飞潜异形兽虫繁衍充可惊可怖由其地炎熇难历不能周知下几内亚东境山川十余万方里未通人迹

腓尼基人一周亚非理驾在纪元前六百八年后一百五十年有希腊文士曰希罗多达斯记商舶环行此地之事云四围皆水惟东北隅仅有片土名苏叶接属大陆初放舟自红海驶印度洋秋时登岸耕植收其所产乃去如是者三载绕日巴拉太峡达埃及国当环行时日在其右道路远近不能熟悉后二千九十二年葡萄牙人始得审其地理

亚非理驾人出于挪亚子罕罕以巴伯塔营筑后至埃及国定居于此其子美内士创建王国实纪元前二千一百八十八年也子孙繁衍于各邦或曰洪水初平罕之裔密四来率其族徙于亚非理驾之北境先美内士一百六十年

洲之北境古多名邦今皆回部系自亚细亚转徙自埃及国王亚皮西尼多为土耳其亚剌伯二国人与沙兰生人混者撒哈拉大沙漠及其傍近地方则亚剌伯人往焉以牧畜为业转徙无常其东西南皆土番洲内诸国今尚推埃及国为之第一摩落哥桑给巴次之马达斯加架始改政体渐通欧洲

太平印度之二洋群岛罗列或断或续统名阿塞亚尼亚为六大洲之一地气各异温和居多其酷热则有海风能解宝物繁衍难以殚述草木各地不同动物纷繁有异于他洲者

洲有户口约二十万率多生番渔猎为业裸体文身性粗犷惯往往善啖人肉技艺陋拙无所事事唯马来细亚人稍辛勤工艺略精其教门或尊回教或奉释教或拜诸神间有奉耶稣教者至于欧人迁居其学艺教门与本国人无异洲内岛屿分为三域一曰东印度岛又名马来细亚一曰澳大利亚巴不亚群岛一曰南海岛南海岛又名不里尼西

