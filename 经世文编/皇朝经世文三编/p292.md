<!-- { "loadSidebar": true } -->
今天下日趋于贫之故大端有二一则商务不盛利轮于外犹水之渐泄而人不知也一则矿政未修货弃于地犹水之渐涸而人不知也盖天地生人养人之具火化之用莫大乎煤转移之用器械之用莫大乎五金此中外不易之势也中国于取煤之法虽研之未精而民间犹或务之其取五金之法则废而不讲久矣周礼人一官掌金玉锡石之地若以时取之则物其地图而援之知古圣人经纬天下所以为斯民利用厚生者筹之盖详汉书地理志州郡有铜官铁官者凡数十处迄于唐宋未尝不采取五金其事时见于史传自明之晚季以矿税为厚敛之端宦[竖] (坚)四出征求无厌有司因之苛派百姓海内骚然当时既受其獘后世遂相戒不敢复议此矿政所以不修也近数百年来天地菁英之气郁而不发乡曲土豪与无业游民遂敢纠众开矿作奸犯科抗拒官吏幸而逐之当事者虑其易聚难散不得不封闭矿铜垂为厉禁而矿政益以不修矣由前之说弊在所任非人藉其名以渔利而并无其实固不当因噎而废食也由后之说弊在委弃宝藏故玩法者欲起而攘之将防玩法之民先收自然之利苟上有治之之法而民自难遁于法之外也然而犹有狃于故见而或疑为多事者亦可谓不审于时与势之宜者矣夫民于五金之用一日不可缺一人不可无今以天下之大而所用铜铁皆仰给外洋至于金银如英美所属之新旧金山每岁出于矿者数千万矣啻取之如泥沙中国无生之之道仅以古昔所有互相转输又已用之尽锱铢通商以来仅三十年而外国日富中国日贫复数十年则益不可支矣是可不筹所以振之一且中国矿产之饶甲于地球诸国苟善取而善用之固大可为之资也而论采取之道则官商分办之外惟矿屯一法为最善何以言之今天下额设绿营之外每省各有防营无事坐食既麋巨饷去之又不足以建威销萌益示弱于邻敌是以新疆之豫军畿辅之淮军莫不经理屯田以裨军食其它如河防水利台城垣诸工亦往往借助于各营此诚撙节财用酌盈剂虚之要道也窃闻西南滇黔楚粤陇蜀诸省五金并产宝气充积诚择矿苗最旺之山每省先拨一二营试行采炼于以创开风气逐渐推广有六利焉向闻佣工开矿一人所获每敷一人之食如得佳矿即有赢余营勇开矿计每丁终岁所获即不能抵所支之饷如或仅抵十之五六亦可省营饷之半也若矿屯渐多即所节甚巨其利一勇丁游闲无事浸至习成骄惰骚动闾阎今于操练之余课以矿务使之勤动于山谷之间犹得葆其朴勇之气其利二矿产皆在穷岩绝峤辽国之区于此分屯各营则苗蛮有慑服之心客匪绝占踞之望其利三官商开矿筹本最难本之难筹尤以工费为大宗营勇有额支之饷经始之初祗须购机器订矿师成本既轻事乃易集其利四矿务既兴则运送必有舟车淘炼必有工匠未始非小民谋食之资其利五无论金银铜铁中国之所出渐多则外洋之来者渐少一年计之而不足数十年计之而有余其利六有此六利则矿屯之举尤胜于官商之经营也审矣若夫选将领择官吏联民情定规制则恃乎各省大吏之体察形势访求人才视其意之轻重而效之大小判焉昔宋苏轼治徐州以利国监为铁官商贾所聚凡三十六治冶各百余人采矿代炭多强力鸷忍之民欲使冶户各出十人籍其民于官授以刀槊教之击刺每月庭集而阅试之以待大盗此寓强于富之术也而矿屯之说则足以寓富于强推而行之富一方可富天下亦可譬犹导水者之引其泉将滚滚而不竭者而岂有泄涸之患也哉

　　兴矿利　　　
彭玉麟

地不爱宝久而必宣此自然之理也泰西之所以称富强者精于矿务耳但外洋国虽日富而山泽之利已穷中华国储不充而山泽之利实富其故何也西人以采矿之故穷山僻壤搜罗无遗不徒金矿将尽即煤铁之矿亦尽矣以为西人利者恒谓数十年后虽有船而船不行其说实大有所见中国为财赋奥区云南出铜山西出铁湖南湖北江西出锡齐鲁荆襄出铅台湾出硝以及伊淘金和阗采玉矿产之富诚为五大洲所未有所可惜者产于地而仍弃于地耳非不知矿利之大有益也一则因前明殷鉴之不远一则因机器巨之难筹查明万历二十四年开矿遍天下命中官为矿使编富民为矿头矿无所得勒民垫赔甚至诬为盗[矿]从而倾陷之所以国脉民命交受其困流毒者廿余年嘉靖三十五年开矿费三万余金而得银二万八千五百不足偿失成化间采金于湖广等郡役五十五万人用费无算仅得金三千余两前事如此宜后之开办者之掣肘也不知明之所采者金银矿也意在聚敛且任用非人事之所以易败也今之宜开者煤铁矿也意在便民且当务为急事之所以必成也方今海防孔亟不得不用轮船用轮船不得不需炽铁倘必取给于洋人添一利薮中国又多一漏卮机器款本甚巨措办为难但试办之初何必赖此各省防营颇多若某省开矿先倩西人之精于矿学者或用滇黔川边老民之谙习者测量衰旺确有把握然后以防营开采果得巨矿再以机器济之岂遂为晚乎又或谓开矿于地脉有聚集多人恐生事端此又一孔之儒之目论也伏读乾隆五十二年十月　谕曰京城外西山北山一带开采煤及凿取石块自元明以来迄今百有余年取之无尽用之不竭从未闻以关系风水设有禁例岂开采硫磺遂至于地脉有即云开采硫磺恐集聚多人滋扰地方则每岁采取煤斤石片所用人夫不知凡几岂皆善良安分之徒何以并未有滋生事端之处　圣谕详明最足破时俗疑惑之见又或谓山泽地堑无非民业祖父所遗子孙世守即给价而买之此应彼否奈何曰此尤易为谋也地不必归于官而利转得分于民未有窒碍而不行者或又问曰开矿之利其利安在曰开矿有矿税利于国帑也铁可以造船煤可以行船利于海防也开矿用营兵藉其力兼习其劳利于兵也兵之口粮出于矿税利于饷也开矿之处多在丛岩既有营兵客匪不敢占踞利于防盗也冶铁需匠运煤需夫养活不知多人利于穷民也火化之宜人人赖之煤价既廉贫民受惠利于日用也其利如此可胜言哉又铜铁煤矿之类中国之所出者多则外洋之所入者少日计不足月计有余富强之基舍此无他术矣倘若掘土而得金破石而得玉此尤　国家之福而为天下臣民所额首也抑又思之开矿即可开铸虽属绪余正可相辅而行近来洋人收取中国大钱出洋镕销即中国商民亦多蹈此弊者故钱价日昂大钱日少亦宜一体设法禁止并于开矿处开局鼓铸亦流通国脉之一道也

　　开矿上　　　
郑观应

五金之产天地自然之利居今日而策富强开矿诚为急务矣夫金银所以利财用铅铁所以造军械铜锡所以备器用硫磺所以制火药石炭所以运轮轴皆宇宙间不可一日以或少之物初不能雨之于天必采之于地则矿务之兴有益于公私上下者非浅鲜也管子曰上有丹砂者下有黄金上有慈石者下有铜银上有铅者下有银上有赭者下有铁此山之见荣者也彼时化学未有专门而矿学已[精] (靖)深若[此] (批)历考泰西各国所由致富强者得开矿之利耳国家之督率也严官商之集办也易士民之期望也切矿师之辨别也真有机器以代人工有铁路以资转运故能钩深索隐兴美利于无穷我中土地大物丰万汇之菁华所萃五金之盘薄郁积于深山穷谷者更仆数之未易终也如云南出铜锡山西贵州出煤铁湖广江西出铜铁铅锡煤齐鲁荆襄出铅台湾出硝川蜀出铜铅煤铁人皆知之矣特以地产之多寡体质之纯杂矿脉之厚薄矿洞之浅深人不得而尽知大半封禁未开良为可惜推原其故由于明时矿税内监恣横借开采之名为搜括之实海内流毒天下骚然故天下人谈虎色变因噎而废食非一日矣　国朝鉴明覆辙乃一切封禁以安民心此一说也又或任用非人办理不善激成变故以致查封此一说也又以风水之说深入人心动以伤残龙脉为辞环请封禁不知地形之吉凶本无关于地宝之蕴藏而庸师俗人辄生疑阻此又一说也今者漠河之金开平之煤台湾之五金各矿已有成效而滇南一省专设矿务大臣朝野上下间风气渐开拘牵渐化矣然利害各半赢绌无凭终未有能把握者由于承办之未尽得人开采之不皆得法也约而言之其事有六一曰选矿师中国旧法辨薤葱识器物虽或偶中未可为常西国矿师辨山色辨石纹辨草木辨矿脉辨矿苗钻矿穴取矿子化矿石成色其言精实较有可凭泰西各国中尤以比国为最野世城所设学堂规模宏敞欧美各国多遣学生往学今诚延比国头等矿师勘查矿苗审慎开采勿使西人之游手无赖妄相羼杂虚糜俸糈则利兴弊去矣二曰购精器中国开矿用人工力费而效迟西国开矿用机器事半而功倍今之言开矿者皆知之矣或曰用人工则贫民自食其力以工代赈莫便于斯用机器则夺小民之利矣可奈何此其间有权衡焉西人工贵而中国工贱当以人力为主人力所不及者以机器之力济之则一举两得然其中有不得不用机器者开矿机器亦以比国所造为良大要有三一为注生气之器一为戽水之器一为拉重举重之器更有力猛极大之器尤比国所擅长苟留心购订择善而从则运用在心程功自倍耳三曰官督商办全恃官力则巨费难筹兼集商赀则众擎易举然全归商办则土棍或至阻挠兼恃官威则吏役又多需索必官督商办各有责成商招股以兴工不得有心隐漏官稽查以征税亦不得分外诛求则上下相维二獘俱去与会典有司治之召商开采之言亦正相符合也

