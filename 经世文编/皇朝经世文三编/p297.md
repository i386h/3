<!-- { "loadSidebar": true } -->
一千八百七十年即同治九年七月二十五日法王亲统御林军至没齿安立御营以俟大军齐集将亲率之而渡兰因河不数日集兵廿二万法王始意欲乘普师之未出直入普界使之如迅雷不及掩耳讵普师早有准备法王屯兵于沙尔山口山下有河名沙尔布普兵有一小队驻扎河干以拒法军八月初二日法之大军径渡彼岸安营二日仍退回没齿以待后应暨辎重日耳曼国之兵合四十五万皆奔至法营之外普鲁士太子为前锋统领率兵从涝忒河大进至壝碎法将马妈啍率兵御之鎗林弹雨各不退让鏖战数时两军死伤山积卒因众寡不敌法兵皆掩旗掩甲而遁普兵势如潮涌追奔逐北斩将搴旗华忒大营为普人所占法王在御营中闻马妈哼败耗忧心如捣正欲驱兵策应又闻佛提督败绩于是益难收拾矣先是法之将佛纱提督统率大军至赐杯啍相度形势驻军山顶据险以守八月初六日普兵大至竭力猛攻前队甫郄后劲又继愈斗愈力再接再厉法兵势穷力尽普军振臂一呼全军冲突佛纱急率败军突围而去法王仍驻兵于没齿连闻损兵折将惊骇失措又见普兵如涛翻浪卷军容甚盛又旌旗蔽日金鼓震天士饱马腾气吞强虏因之魂魄皆飞方寸无主旋因惊悸成疾不能治事委巴善以经略之任八月二十日法王与马将军同驻于差龙忽得新政府趣令马将军救援巴善之檄文马妈啍遂奉法王率部兵十四万料理起程前往初普兵于十六日围巴善于没齿巴善无力拒守率师退至龙声飞普兵之迫血战数次且战且退旋退至家非乐又与普兵遇鏖战良久法人救死扶伤不迭巴善身经大创血透重铠仍不能突围而出普兵驱而纳诸城堡之中围之数匝嗣探悉马妈啍来援巴军即命分全部为四大枝以第一第二[两 ] (之)枝计[兵]十六万众围巴善未及数日法军中粮尽万不能战遂尽降于普其第三第四两枝计兵二十五万迎击马军马妈啍于八月二十六日甫行抵死得来地方欲度谋死河而南普大军已至谋死河南岸树深林密箐阴蔽天与日普兵潜伏林中法兵仍如醉生梦死彼昏不知比普兵渡河法方团坐而食忽闻鼓角悲鸣声振天地急弃食起侦普兵已风驰云卷压阵而下直向法军冲突法人全未设备安能抵御转瞬间死伤无数马妈啍无策抵挡传令北退于是争先恐后自相践踏行列已乱军械尽失普兵尾追于后恣情截杀较之五十年前法人欺侮普人情形尤为勇猛刚强杀戮淋漓兴会天道好还报施不爽此法人自取之孽而于人何尤廿七日上午九点钟法人败残之烬余行抵绥丹马妈啍急驰书报法王内云来时之路已为普兵所截望取别径速逃生命法王大惊失色急命拔队齐起于廿七日夜半与马军合为一处翌日普兵又漫山遍野而至第三第四两大队毕集于绥丹城外分四方周围环绕法兵欲逃不能哭声震野较之战胜之日拍手绝时别有趣味九月朔日天尚未明普兵猛力进攻法人手足无措进退维谷马妈啍身先士卒亡命前窜忽普军中飞出一弹至马妈啍马前炸裂马妈哼中伤坠马军士舁之而退马妈啍既受重伤命克落初代其职任未几提督魂分奉兵部檄文至略整队伍普兵又至法人节节退后普人得寸进寸又安置大五百尊向法营轰击法兵除死伤被掳外其余退至绥丹普兵又移掇门弹如雨向城中飞入杀人不计其数法兵为避弹纷纷乱窜法王心俱碎见此情形度必不免急命高悬白旗降于日耳曼又命魂分提督亲入普军中商请息兵一千八百七十年即同治九年九月朔日薄暮时日耳曼全部贵戚大臣普鲁士王及王太子宰相毕士麦将军毛奇兵部尚书芳珑均至绥丹城咸各喜形于色酾酒椎牛交相庆贺法提督魂分求普王允法王于距绥丹二十里外缴纳军械以全颜面普王不许未几普王与太子往视法王颇有哀矜之意旋兴诸臣商议安置法王于日耳曼故侯废邸乃拔队北向直抵巴黎城外沿途无阻之者

巴黎人闻法王兵败之信政府即下公檄革其王位改为民主之国星速筹御敌之策乃守具尚未修治普兵已于九月十九日齐集城外法人登陴一望无一处无普兵之迹普王不忍生灵涂炭故不使轰发大仅筑长围以困之法人无路可窜困守孤城势穷粮尽饿殍载道平常欲与城外人通音问惟有乘气球于空中相问答如欲修函致简不能也如是者十二有旬直至一千八百七十一年即同治十年正月十三日法政府度不能固守不能不开门迎降普兵整旅入城不许妄杀一人急与法廷臣议定和约日班师法人于此时如释重负不谓又有意外之变初法政府请成于普一切约不得不悉遵普人之命乃普兵既退之后法民中有一种乱党借口法大臣办理不善从此受累无穷于是结成死党名为通用党揭竿而起踞城池占台改民主之国为通用之国掳掠抢无恶不作法旧臣无奈急调外省之兵以攻巴黎不一月城破通用党自知必无生理遂大肆杀戮时仓廪府库及富室之居皆纵火焚之尽成焦土法兵恨之刺骨聚而歼之法乱既平重颁政令然国事至此迭经蹂躏法政府如理乱丝煞费筹划矣查日耳曼全部本如中土战国时诸侯之类各君其国各子其民各怀疑忌积不相能法前王又阴行其离间数百年来中法之毒殊深今诸侯皆觑破法之狡谋其多年之离披散处者实惟法故今天幸既获大胜若仍散而无纪后患实非浅鲜由是各邦之君若臣公同集议从兹以后各邦合而为一而定新国之名曰德意志一千八百七十一年十二月德意志人共立日耳曼王斐迭礼威为德国第一之主当法王被俘之后国中无主旧日各王族各于国中结党树援觊觎大位争夺不已一千八百七十三年即同治十二年梯耳自解民主之位法人公举马妈啍为民主历八年马妈啍退位格雷飞继之至一千八百八十七年即光绪十三年格雷飞又退位法人又举萨低喀拿为民主至一千八百九十四年即光绪二十年萨低喀拿为乱党刺毙掐雪密儿沛年继之次年自辞其位以福儿代之法国目下制度万事皆由民为主为之王者不啻如木偶土像毫无权势然近来兴学校布教化整顿武备添制兵舰讲求商务农政增造铁路电线几于百废俱兴较之数十年前君主擅权杀戮由己民不聊生者实有天壤之别矣

　　英国近代战事记略
英国百年以前不甚富强且战伐频仍烽告警几无晷一千七百年即康熙三十九年至一千八百年即嘉庆五年屡遭兵燹争斗之苦疲于奔命至一千八百十五年即嘉庆二十年干戈之祸无日无之溯一千七百二年即康熙四十一年英国纠约奥和二国之师以攻西班牙法兰西二国其时欧洲俄国以西各国非助英奥和即助西法兵连祸结杀人如草英人始意无非欲阻挠法之王孙不令王于西班牙邦耳及历十二年之后法王孙仍为西王欧洲大局亦无干碍在英人不亦追悔前此之失计乎又如一千七百十五年即康熙五十四年至一千七百四十五年即乾隆十年其祸则由前为英人逐去之王仍欲归英复辟遂致自相残贼也又一千七百四十一年即乾隆六年英连奥斯马加之师与普鲁士法兰西大战则缘普法二国以奥国新定继位之人于心有所不洽故致于此迨一千七百四十六年即乾隆一十一年奥国情甘退让别迎一君始克罢兵然膏肉原野又历五年矣一千七百五十六年即乾隆廿一年英人纠合普兵以攻法俄瑞奥之师计阅七稔劳师费饷莫此为甚一千七百二年即康熙四十一年一千七百十八年即康熙五十七年一千七百廿七年即雍正五年一千七百三十九年即乾隆四年一千七百六十二年即乾隆廿七年共与西班牙大战七次一千七百七十五年即乾隆四十五年英在亚美利加洲开垦之新地即今美国英以兵力胁之前后交战八年卒不能胜始任华盛顿立国而去此八年中又分兵与法和西战所需兵费别立一册仅以美洲之战而论实耗英金一百兆磅一千七百九十三年即乾隆五十八年英法之衅启至一千八百十五年即嘉庆十二年历二十二年之久始克言归于好其差强人意者以雄视五洲穷兵黩武之拿坡仑竟为其所破而拯各国人民于水火兵刃之中以[自]恃强盛常思吞并之俄罗斯竟为其所制不敢狡然思逞跨黑海一步使土耳其瑞典等国赖英以存其擘画之精见识之真武功之隆有非他国所可同日而语也一千八百五十一年即咸丰元年十二月法前皇拿坡仑之侄鲁意拿坡仑继主法国而难作当其初得权时曾许臣民共保升平同沾利益及至大权在握则擅作威福杀戮无辜旋又轻挑边衅先尝试于土耳其国诡云欲亲往犹太旧地观耶稣降生之处之圣迹及伯利恒天上之礼拜堂先索取此堂大小门之锁匙土王犹豫不嗣因其索之益力不得已以锁匙畀之法皇大喜精铸银神盛设仪仗送至犹太之耶路撒冷地方法人无不兴高采烈法皇尤为志得意满俄皇尼古喇士闻之以土人抑希腊教而崇耶稣教也赫然震怒星夜发兵十五万人直趋土境旋又自悔孟浪乃查和约内土王允俄人保护希腊教人一佯引作希腊教人已让俄皇为主之语遣使责问土人闻言既惊且骇各友邦闻之亦言俄之无理取闹英国君主维多利亚致书直斥其非且命土人严拒之俄皇大怒发兵入土边境于一千八百五十三年即咸丰三年七月初二日夺丹牛渡江畔一省曾而踞之于是英法普奥四国皆谓俄皇逼人太甚遂各遣大臣公致一函上于俄皇劝其退还侵地俄皇行将允从四国大臣又函致土王令其放心而土王不感谢四国排解之德翻嫌书中有不妥之处俄皇闻言不悦不肯退师土王乃意与俄人相见戎行恃有英法两国之助己也

