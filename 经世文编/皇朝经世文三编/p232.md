<!-- { "loadSidebar": true } -->
嗟乎今之世一防务紧之世也昔者藩属拱卫固如复壁重墙今则琉球夷于日越南并于法暹罗缅甸沦于英四顾茫茫藩篱尽撤以致唇亡齿寒海陆并重盖防务之不可忽也非一日矣顾或谓自光绪初年创设海军纲举目张具有成效所备大小战舰不下数十艘近来赫赫军容足与西人齐驱并驾似海防之道已备至于防陆之道似尚未及若是则谓防陆较重于防海者有之矣或又谓中国各边俱有大军驻足以固我疆圉无虞蟊贼之侵似防陆之道已优至于防海则纷歧难于控制似宜大加整饬若是则谓防海较重于防陆者有之矣蒙以为此二说皆偏也以时势而论则海陆各疆绵延[窵](写)远有吃重处即有不吃重处故其各有难易缓急防务之不同非可一概论也且昔日防海以东南为重而今日防海莫急于治西北尤莫难于治西北若东南转可缓焉矣昔日防陆以小丑为患而今日防陆则急于制强邻尤莫难于制强邻若小丑犹其易者矣盖时势不同情形迥异也详请论之曷言乎防海之难易缓急有不同也查沿海各省延袤一万七百九十里分而言之如浙江宁波之定海太液涣湖头渡温州之飞云横阳头嘉兴之乍浦澉浦台州之松门海门绍兴之三江沙门杭州之龛山赭山皆为列郡门户则江南长江长淮类皆险要而吴淞口尤为海道咽喉关系最重江北则新港蛤蜊麻绳等港与沿北大海口为海寇出入之所守御较难以言广东则七洲洋老万山向为要害而广州之虎门亦为扼要之区以言福建则烽火之台山小埕之东澳海坛东庠南日岛坵浯屿澎湖元锺铜山等处皆海寇必经之地故江夏侯有五寨之设所以镇之也由此观之东南各海似亦当设重防而不可缓不知东南各海所防者欧洲各国耳方今欧洲各国通商内地皆有持盈保泰之意深恐兵端一起必至商务衰微盖其处心积虑所不能忘于中国者不过通商之利耳互市之权耳初不在土地人民之大是故东南海防今日尚可从缓而其最难最急者莫如登莱旅顺一带查登莱二郡凸出于海东南北三面受敌而其在海外则岛林立自沙门长山田横蓬莱鼍歹亢三山芙蓉桑岛以抵东北崆峒半洋皆险要之区为登州护卫而诸岛虽近登州其居民乃辽阳之编伍非登州之黎庶呶跳梁可畏而不可恃万一敌人牵引内犯实有可虞故防海莫急于此俄人狡焉思逞久有窥伺中国之心其不失和则已一旦失和则必先犯我旅顺登莱等处又必于台一带断我南北两洋接济之路以使海道不通其患之深害之烈实非浅鲜然则防海之难孰有难于此者哉然则防海之急又孰有急于此者哉防之道奈何曰有二策在以言上策则莫如设险于各岛筑土垒建台训练兵民屯藏军械务使进则足以相攻退则足以相守敌人不能越雷池一步而后内防既固外邪自消即欲海上称雄亦转瞬间事耳是为上策其次则莫如严守海口盖各岛既不设险则海口所系非轻自营城以西如西工庄西山孙家海洋山后八角城后芝罘吕岛诸处自营城以东如抹直石落湾子刘家洋平畅芦诸处以及旅顺各要(阨)隘皆宜扼以重兵藉资防范并宜遣调兵舰时常往来梭巡以张声威以资镇守而后海氛可以不扬矣此今日防海之难易缓急情形也

曷言乎防陆之难易缓急亦不同也陕甘云贵西粤各边自屏藩日削后密迩强邻措[置]似亦紧要然而揆乎势度乎时其所最难最急者犹不在南边之陆而在北边之陆且不在北边之西北陆而在北边之东北陆也何以言之西粤关外有苏宫保之兵力游刃有余必无变故陕甘云贵边隅安乂亦无汲汲可危之势此所以设防较易而亦可缓也若北边则不然俄人包藏祸心久有兼括并吞之志其将不利于我匪伊朝夕俄人最利陆战我若不早为之防则偶起端必至迅雷不及掩耳防陆之急于北边者职是故也夫俄罗斯土地最广东北与我东三省及蒙古朝鲜毘连西北与新疆接壤论者每谓俄之精华富庶荟萃于西故其部落城郭之雄壮以及人民繁庶之兵械之屯藏皆在西境若与中国失和必由我西北之新疆一带进兵而蒙古黑龙江等处俱非进攻之路也是说也吾独以为不然盖昔日俄人用兵固以西路为便近则西北利亚铁路已造至珲春其地正在东部将来大功告成由彼得罗堡可直达我边境运械调兵不难期而至是今日之东路已便于西路数倍矣故我之防陆当急急于东北之　盛京吉林黑龙江内外蒙古一带而西北似尚可从缓且近来　朝廷允臣工之请造山海关铁路似已有重东北之意此举规模远大实为防陆之要也其次则多募精兵多备鎗凡　盛京吉林黑龙江蒙古各要害之处层层据险设防其鎗宜设军械局自行鼓铸查德之毛瑟鎗美之黎意鎗英之后膛鎗以及灵敏敦鎗哈司开司鎗口云士得马鎗轻捷而能及远于防陆最宜则田鸡前膛后膛以及克虏伯之六生特七生特八生特口径者于陆路用之均宜自应就近设局多造以收防陆之功也又查　盛京吉林黑龙江蒙古等处崇山峻岭最多宜据其险要扼以精兵并多筑土垒盖土垒之用甚大防陆以之为急务昔罗马横行天下兼括并吞所往无敌即以能速成土垒故也大凡有土垒敌必不克骤攻我又藉有遮避易于伺击故防陆多筑土垒最为制胜之本明嘉靖时西班牙王喀尔五与敌人战患敌之众急筑土垒以待之敌不能攻越日援兵至大败敌师万历十三年西班牙即用前法围恩脱尔城亦甚得利嗣后欧洲有三十年大战皆以土垒坚者取胜然则土垒岂非防陆之急务哉果如此而行之行见边疆巩固风鹤无惊矣尤有说者防陆固以东三省为急而东三省之屏蔽为朝鲜其咸镜道与俄为邻倘俄人乘其不备由咸镜道以入奉吉二境势必救援不及故防陆尤须防于咸镜道遣知兵将士统兵镇之名为保守朝鲜实则保守我东北之陆庶几俄人不足为害矣此今日防陆之难易缓急情形也总而言之时势孔艰筹不易安能节节设防但使务其所急勉其所难防海而于登莱旅顺无少疏虞防陆而于东三省蒙古朝鲜严加整顿虽不足以攻人亦已足以自守则虽强敌之患且将消灭于无形矣岂非社稷苍生之福哉

　　防务通于治道说　　　
殷之辂

筑堤堵水曰设防兵御侮亦曰防防之时义大矣哉第上世无事乎防中世亦不专恃乎防易称王公设险以守其国此防之所防也暨夫春秋战国争霸称雄而防务乃重当是时天下防秦卒为秦并秦既并天下其为防也最密而奇而其亡转速是皆非防之过防而昧于难易缓急之过也汉兴矫秦之失而防务亦未尝或弛嗣是而降迄于有明其间十余朝虽历年有永有不永不尽关防务之疏密而防务之得失实与国家盛衰相因惟昔之所为防者近而小今之所为防者远而大昔之防也专于陆今之防也兼于海然则论防务莫难于今日亦莫急于今日尚可易视之而缓图之乎然不敢易视不敢缓图者任事之实心量其难易酌其缓急者办事之次第若今中国海陆二者之防合观之固有难易缓急分观之亦各有难易缓急试申论之夫自海禁宏开飞轮利涉彼外洋各国非复前史所载戎狄之患可比其船之坚利无殊电[掣](制)雷轰开拓之雄心惯肆鲸吞蚕蚀其艳羡我华耽耽环视者尤甚且东南洋之险与英法等国共之东北洋之险与俄及日本共之此海防所以急也试观近十余年如琉球如越南如缅甸何莫非中国藩属皆先后为所翦灭即仅有存者亦复危如累卵岂非因前此海军未立故有鞭长莫及之势欤此海军衙门所由奏请特设也然以今日时势揆之海防虽急而尤急者厥惟陆防盖以常[理论](论理)之陆为内海为外陆为本海为末故敌所注意及我所依据者皆在陆不在海如人一身内气充而后[肌](饥)表固凡所谓外邪如风寒燥[湿](混)之足以病我者转可助我生长即偶为所袭表气违和不难轻疏以解惟内不足者则一举一动皆蹈危机若更心腹之脂膏润皮毛之色泽岂计之得耶此不胜防之势陆防亦自有其缓急不可不审度所处也如在南则广西云贵之徼与法之在越南英之在缅甸者相毘连在西则川藏回部之陲与[英之印度](印度之英)相交涉自西北迄于东北则新疆暨外蒙古迤逦而至东三省无在不与俄界相接壤皆强邻也孰可缓其防哉然[法](去)自越南之役进退维谷不得已波及于我而马江则两败俱伤谅山则屡为我挫幸获就归和一时未必复逞英自通商其利几于独擅不啻视中国为外府且跨洲遥属之地甚多恒虑尾大不掉故近年与中国邦交益形其笃[即](经)有小亦不至决裂是西南防务犹可稍缓惟俄则久蓄雄图不得志于欧必从事于亚此固有识者早经画虑周详无烦多赘而今则又于西伯利亚赶造铁路分鸠工刻期[蒇](藏)事狡谋益显其势益逼则论防俄于今日不更急而又急乎顾中俄边界交错几二万瑞安能处处设防故议者或有谓西北急于东北或有谓东北急于西北或有东西皆急而直北可缓是各主一得之说者不谓无见但兵家避实击虚何在不可入犯鄙意宜分三路统归一人节制每路祇选精锐万余人各以提督统之驻于要隘相机分防互为联络尤必厚其饷需勤加操练凡俄兵所能者我皆能之更造铁路以便征调加以详绘舆图周知险要俾能出奇制胜主客攸分则三万精锐可当十万之用安见不足以敌强俄哉防务之急莫急于此是固人所共知也虽然此特防之急防之未易耳而陆防之最要者则在治内尤不可不急防之也试观各处盗风猖炽匪类潜滋更有非盗非匪而贫无聊赖者多有幸乱之心见于辞色迩日各省教之案洵属匪党构乱之谋虽临以兵威治以峻法亦足以禁乱除暴而欲杜其者并杜其心未之有也是当于兵刑外亟思所以化治之方安内乃可以攘外事虽不涉于防而实为防务之本其尚可视为迂缓而置之乎且治内不独有关于陆防即海防亦与有济焉明乎此而海防之缓急又可权矣防海以铁甲兵轮为杰构而每一铁甲动费银数十万两若以远征他洲邀战洋面先发制人诚为利器以守之口笨重不灵诚不若水雷鱼雷轻捷而适用也今中国海军度一时未必远征何必邀战则铁甲可以缓增而水雷鱼雷宜于多备也余如各种快枪不论新旧亦以适用专精为急至于台界水陆之间亦不可少今各口台似以布置周密但恐不及西法之坚惟是防务不患无利器特患无[用]利器之人是购器为可缓而储才为最急也

