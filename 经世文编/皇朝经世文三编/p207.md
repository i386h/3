<!-- { "loadSidebar": true } -->
总理各国事务衙门王大臣钧鉴敬禀者窃福越南劲旅实有数万人关之初只准带一千一百人皆福拣选于平日者也自到粤以来频年裁撤福屡次哀求未能邀准今仅存三百人矣今夏奉　旨带勇渡台防守始招潮勇一千名分作两营此系闽浙总督饬募防乌合之众仓猝成军与之言战诚不足以御敌耳且倭人蓄志数十年一旦犯我此其平日之讲求整顿训练营伍可知矣彼以夙经训练之众我以仓猝之军与之言战虽名将亦束手无策法人之役前车可鉴福到台以来极力筹商防务俾得稍酬高厚无如台湾孤悬海外口岸甚多必南北联合为一气始可言守故随时会商藩臬深筹善后之计福前在越南时有与法人惯战之部曲三千人及旧时有名将领数人意欲招此军到台南扼守为兼北援前曾咨商闽督次及粤督言辞恳切近于哀求后复商台抚均未蒙允准只以从缓商议为辞迄今全无成见复商台南营务处亦不见许当此之时既无饷何能招军言至于此不禁痛哭此皆由福平日有统兵之名无统兵之实不善连络致兵军不精今两奉　特旨以北路军情紧急命福北上福非敢迟延实因所部无人不敢冒昧从事或自请罢斥又近于规避非福之志也福一介武夫蒙　皇上至优至渥之恩位至方面当入关之日即思　国家有事之秋誓以报　国虽万死不辞又蒙　皇上命以帮办台湾防务任艰责重何敢自外生成哓哓渎陈自取罪戾窃以今日之事势有不得不剀切敬陈免受欺罔之罪者使率尔北上不察敌情之虚实不度己力之勇怯成败之机等于呼吸如天下万世何伏祈宪台逾格矜全恳乞据情代为　奏闻俾福免受冒昧之罪欺　君之诛为今之计可否将台南之福军二营与台抚商之设法先行载至上海取道清江北上一面准福回粤招集旧部数营赶行北上查探军情地势并拣选将领数员请饬粤督在藩运二库拨银八万配足军械陆续北上俟劲旅齐集再行会合宋军迅速进剿惟是福旧部遣散已久当此沿海招军或投营仍当弁勇或归农商一旦招之北征虽以福之恩信亦有不可强者以南人赴北先难受北地风霜若照各省行发给则各人皆愿在乡井充当谁肯离乡背井远道从戎今福再四筹思惟有照楚军成例酌加五成俾各人踊跃入伍易于成军迅速北上灭此小丑然福又有虑者福与北省大吏素未往来亦无私意一旦衔　命北征饷军火在在均关紧急设使稍有贻误福则一躯不足惜如大局何福以后奏报军情均用电达设有迟延则害不浅可否仰恳　天恩将福交与北洋大臣节制此后饷军火皆有专责一切军情径电该大臣衙门俾得易于转达不至阻隔乞将下情代一转奏请　旨遵行福现由南渡北在省会台北府候　谕合并声明
 
　 
　　强环伺疏　　　
薛福成

奏为强邻环伺世变方殷谨陈愚计略备　采释恭折仰祈　圣鉴事窃臣博考舆图遐稽史籍知我　国家幅员之广轶汉迈唐而超越于宋明数倍惟元代极盛之时差足比隆然元之塞外诸部不时自为分裂未若我　圣朝之一统无外控制得宜形势之雄治平之久人民之众洵莫与京矣自泰西请国航海东来始不过藉互市之名逐什一之利相狎既久寖有违言衅端之起仅在五十余年以前议臣议论不一忽和忽战累次失利纷纭者逾二十年而元气已大损矣厥后更定约章稍持和局外警之迭起环生者几于无岁无之中外筹议不能不以海防为兢兢地之险者扼之土之荒者辟之军之阙者设之才之乏者练之械之精者购之艺之良者习之几经荩臣硕辅内外合谋苦心经营者亦逾二十年中国声威稍稍异于畴昔然濒海之区环万数千里布置既已难周犹且艰于物力缺于人才限于时势格于议论措施不过十之二三而狡寇窥逼之大势又不仅在海而在陆矣臣窃按英俄法三国皆欧罗巴著名强国也其国都皆距中国三四万里彼知西洋大小诸邦竞能自立难逞雄图未肆西封遂勤东略英人初藉公司之力蚕食五印度未几而沃壤数万里尽为所并遂与我之西藏为比近且服阿富汗克什弥尔巴达克山什克南诸部为英属国其大势骎骎北向既越葱岭而与我之回疆相接南并缅甸而云南之迤南迤西悉与毘连矣俄国自兴安岭以来东傅于海包我黑龙江全境外盟蒙古乌梁海诸部西轶新疆诸城地势尤为广远自咸丰年间来索旧地而黑龙江以南乌苏里河以东勘界一误蹙地数千里至今西人动辄借口谓为中国不重边地之明证侵夺之谋无时或息俄人又于同治年间乘我内寇不靖稍以兵力吞灭浩罕布鲁特哈萨克布哈尔诸回部自是俄境亦接回疆其地匝我三陲环殆不下二万余里法人自争得越南旋取真腊一国归其保护近又侵割暹罗湄江东岸之地疆圉愈广气势自雄而两广云南边外益以多事由斯以观中国东南两面大海绕之其自东北以讫西南则三强国之境绕之防于海者动虞诸国窥伺防于边者日与三国周旋至于南洋诸岛星罗布昔人所谓海外杂国东南际天地以万数时侯风潮朝贡者今已为英荷兰西班牙三国之外府竟无一岛能自存者此殆宇宙之奇变古今之创局也然犹有可冀者曰彼虽盛于一时终且衰于异日臣观西洋大原国图治之颇有条理英俄法皆创国数百年或近千年炎炎之势不始今日今其制胜之术屡变益精舟车则变而火轮矣音信则变而电传矣枪炮则变而后膛矣战舰则变而铁甲矣水雷则变而鱼雷矣火药则变而无矣窥敌则变而用气球矣照夜则变而用电镫矣专家之学互殚智力往往能制驭火水呼吸风霆新艺迭出殆无穷期其恃强逞威之具既如此然犹有可慰者曰彼既与我和好未必遽蓄狡谋顾国必自强而后和可恃夫制敌而不制于敌者莫如铁路英之铁路一已抵西藏之近边之大吉岭一已达云南近边之新街俄之铁路将由塔什干而趋浩罕近复经营西伯利亚铁路东联珲春海参崴法开铁路以通商货已由河内直接谅山而我无足以应之俄人移我界牌我属部之事时有所闻迩来帕米尔一役终不免占地故智英人力争野人山地印度各官志在分据险要侵逼滇疆臣因滇缅分界知其隐衷法人注意滇南诸土司已见端倪彼既[撤](撒)我藩篱稍久必窥堂奥其贪得无厌之情又如此事变如此之棘时局如此之艰皆肇端于此数十年内夫自开辟以来神圣之所缔造文物之所弥纶莫如中国一旦欧洲强国四面环逼此巢燧羲轩之所不及料尧舜周公之所不及防者也今欲以柔道应之则启侮而意有难餍以刚道应之则召而力有难支以旧法应之则违时而势有所穷以新法应之则异地而俗有所隔交涉之事日繁一日应付之机日难一日诚不知何所底止矣惟时通变方能持久因时所以制宜伊古盛时或多难以保邦或殷忧而启圣臣愚以为　皇上值古未有之奇局亦宜恢古未有之宏谟夫英国地多而势散俄国土旷而人稀法国政烦而民困彼有所长亦有所短我有所短亦有所长诚能去所短而集所长自可用所长而乘所短未得其术则难者益难苟握其要则难者亦易臣谨择其约而易行者请为　圣主陈其大

一曰励人才所谓才者何也时方无事则以黼黻升平为贵时方多事则以宏济艰难为先夫道德之蕴忠孝之怀诗书之味此其体也而论致治于今日则必求洞达时势之英才研精器数之通才练习水陆之将才联络中外之译才体用兼该上也体少用多次也当风气初开之际必有妙术以鼓舞之则人自濯磨矣殆豪彦精进之时必择异能而倚任之则事无丛脞矣才之振奋默运于　九重之精神劝之有具斯培之有本培之有本斯用之不穷至于多设学堂随地教人多选学生出洋肄业亦皆储才之要端也一曰整武备欧洲诸邦以战立国者一二千年凡事皆有专门名家故中国练军不能不参仿西法海军取法于英陆军取法于德已稍着成效矣顾北洋而外推行未广尚不足以建威销萌且论今日海军不在骤拓规模而在简核名实不在遽添船而在增练材艺俟其成效足与西军相颉颃再援昔日化一为三之议扩充分布则海疆自可无虞至各省绿营疲窳特甚前督抚臣曾国藩胡林翼已早言之似宜先就临边之地与英俄法相近者稍稍变绿营为练军因其旧饷给以新式火器而以西法部勒之斩除废弛拘挛之习免为西人所笑侮又查有可屯垦之地不妨酌置练军或仿漠河金矿之例许公司集股开矿练军自护随时操练以备调用似亦两得之道也一曰浚利源泰西诸国竞筹藏富于民之法然后自治自强措之裕如即臣所谓养才练兵亦非帑项充盈不可生财大端在振兴商务以畅消土货为要诀欲运土货以创筑铁路为始基今者　国家既筹的营造山海关铁路以期渐达于东三省此固护边至计也然而地势稍偏土货不旺尚需岁贴养路巨费恐非持久之局今欲使此路广运商货化贫为富似非通内路铁路不为功内地铁路仍宜查照湖广督臣张之洞原议分年筹费由汉口开路以抵芦沟桥而达山海关则秦陇楚蜀豫之土货日出日多转输益远商利自饶必有自集公司依干路以筑枝路者不必官为筹寖假六通四辟富庶之机蒸蒸日上不仅有事时征兵运饷为便矣臣又尝阅光绪初年各关贸易总册洋货入口与土货出口厥价足相抵近年洋货骤嬴土货骤绌中国岁耗银至三四千万两则以洋布洋纱畅销故也其为物出其机器洁白匀细工省价廉华民皆乐购用而中国之织妇机女束手坐困者奚啻千百万人[今](令)上海武昌皆已购机设厂织布纺纱天津亦有纺纱之议诚宜推之各省及各郡县官为设法提倡广招殷商设立公司优免税厘俾资鼓励收回利权莫切于此其它养蚕缫丝之法植茶焙叶之方练铁开煤之学一一讲求整顿岂非利用厚生之政探本握要之图乎一曰重使职昔汉武帝诏举茂才异等可为将相及使绝国者西洋诸国或以宰相及外部大臣出为全权公使或以资深望重之总督出为全权公使其视使职与将相并重大抵相臣襄内政使臣襄外务与内相表里也将臣尚武力使臣尚文辩辩与力相补救有百年安边之计定于三寸舌者富弼之使契丹是也有一介行李之驰贤于十万兵者陆贾之使南粤是也方今英俄德法美数大国各挟胜势以相陵相伺其事体又与异彼与我立约通商通界动有大利大害倚伏乎其中臣尝谓国势之振兴不尽恃战胜攻取但能于交涉数大端措置合乎机宜恢张自有明效夫总理衙门所恃为耳目为手足为心膂者莫如使臣中国古多卓荦之士然今尚稍艰其选者不讲于豫也西洋久着强盛之绩然今尚不竭于用者能练之以渐也伏愿树之准绳明示激劝则风声一播足以奔走天下俾人人以经济为先资以远谟为急务上之所重下亦重之下之所重效自随之亦在　圣意之专注而已以上四端类皆劳臣之所经画　圣主之所施行臣不过稍请变而通之扩而大之用力既多收效自倍庶冀纾外患而固邦本大抵英人坚韧俄人倔强法人蛮横而探其狡黠之谋则各造乎其极殊令我有应接不暇之苦然论我固有之权力苟善用之未尝不为彼所深惮诚使经理日宏贤能自奋必善审三国之变而备之可也即徐待三国之衰而制之亦可也倘因循而不早为计则敌已矣患已深矣儳焉而不可终日矣诗曰心之忧矣疢如疾首微臣奉使四国稍睹外洋情势敢贡其拳拳之愚不胜战栗彷徨之至所有强窥伺世变方殷谨抒愚计缘由理合恭折密陈伏乞　皇上圣鉴训示谨　奏

　　条陈海军船应办事宜疏节　　　
