<!-- { "loadSidebar": true } -->
自中日开以来日本着着争先中国处处落后败坏裂不可收拾寖至船沈师熸割地偿金中国之失算不待言矣天下万国皆知之矣虽有巧言者不能为中国讳也虽然中国失矣而日本亦未为得也当其蓄锐十年赴机一瞥之师入境先发制人使当平壤还师据有高丽全境勒兵索费中国亦不敢不偿然而大局无伤也三国之师未出也徐而挟持高丽除旧布新开矿通商务农殖货设险以守国经武以整边比及五年蔚然一北藩重镇矣乃进而不止涉险劳师必欲使中国一败涂地而后已夫蜂虿有毒而大国堂堂重以地大人众宁能使之一无可恃乎即果不能战不能守有代为战代为守者矣日人虽得朝鲜民心不服剪发肇乱拱手让人俄罗斯不费一粟不折一兵指顾而收一国是日本欲纾其祸而今反促之也譬犹鲜果在树向也风雨漂摇未能损也今摘而堕焉则人争取之而强者得之矣昔与病夫为邻呻吟可厌今与强梁为伍叱生风日本之为得为失愚者知之矣英国汲汲以通商为务据亚洲之利权执东洋之牛耳盖六七十年于兹矣其窥我中国者无不至其要我中国者无不从虽不能共苦同甘固亦当见危而救也且救中国者即所以救英商也而乃明欺中国阴袒东洋外若联交内实携贰皇皇然号于众曰我英一国之兵力不足以制日人也试问平壤已失鸭绿已渡大东沟已战之时英以一纸书分致两国令停战议和有不从者与天下共击之谁敢不帖然听命者而乃徘徊隐忍坐视危亡三国之师起而议其后而英吉利六十年之颜西全失太平洋三万里之隐患方长英国之失算更有在中日两国之上者英人屡年以来经武整军如不欲战恐自此以后虽欲不战而不能已德意志国势骤盛商务骤兴然环顾全球皆他人已成之局也英人既失法欢思联德援乃与德连镳并辔以猎利于东南洋度英人之委心相从绝甘分少者非一事矣岂惟英国中国日本亦从而媚之故德国之骤富骤强者德人之能欤亦未始非中英日三邦之力也英人挟德出而劝和此人心天理之公抑亦施报当然之道矣乃英倡之而德拒之若顿忘昔日之交者及俄法蹶起德转追随其后敬执鞭弭既有怨于英倭复无恩于中国搏沙作饼弃好从仇义利两忘首尾衡决德意志尚可谓有人乎其拒英也失算也其附俄也亦失算也其又将去俄而就英也盖无一而非失算也堂堂大国举动如此吁可危矣法欲报德乃结俄援遂不得不助俄以收揽利权开辟新地其深谋秘计非局外所窥然要而言之则法国之所得者虚也俄之所得者实也法之所得者小也俄之所得者大也法之所为者目前之私怨也俄之所为者百世之良图也中国有死于虎者其鬼为伥转为虎役引虎趋利避害磨牙以食人虎则饱矣伥何为者又有养水鸟者倚以取鱼缚其项而纵于水得鱼则挤而出之终日劳劳饲以小鱼数尾而已人则智矣鸟何为者今移欧祸以及亚其可食可取者百倍于欧洲吾不知此后之法人将为虎之伥乎抑为人之鸟乎此法之失算已在十载以前今殆将不可救药者也若夫美利坚国别处一洲其国例不侵人地亦不欲人侵其地自南北花旗战后修文偃武通工惠商欧洲各国方汲汲然筹饷增兵制船造而美独不筹一饷不增一兵不制一船不造一乃至护商守口无一铁舰快船上下酣熙举国大富财力无所用智勇无所施几如世外桃源翛然自得矣中日之战美既不能劝和自应守局外之例两不偏助乃日人缺饷美慨然以四百万镑假之遂使旌飞扬再接再厉中国不能自立俄法出而不平索辽南收东省据朝鲜如拾地芥是此四百万镑金钱不啻日本之鸠汤狂药也即以美国言之亦岂计之得者哉美之西邻惟中与日美在中国害则独避而利则均沾日本虽强亦安能越水陆五万里而攻其国今以助日之故北俄南法联臂而入东洋譬如万里沧溟风平浪息忽纵长鲸万丈奋鬣扬鬐日月无光风云变色舟师估客惴惴失魂而美亦不得不重整军容添筹国债朝不保夕与各国之强邻密迩者同然而武备久弛工徒星散不勤远素少将才即奋发十年未必能敌欧洲强国也而议院之人心至难齐一易安而危易夷而[险](俭)易易而难美国之算为得乎为失乎美人当自知之矣夫中国之议论固西人所鄙夷而以为不屑道者然中日之事让无可让不得已而出于战则中国之失算乃应敌之师虽失而未为全失也独怪彼五国者既强既富岂少通人智士深明大之重臣乃纵鲸鲵入渊虎兕出柙任听俄人高视阔步拊天[下](子)之背而扼其吭俄之势全而万国皆缺俄之力合而万国皆分俄之谋坚而万国皆脆可战可守可东可西可进可退自有此战而并吞六合之形势遂成呜呼岂非天哉自今以后各国之君臣苟各私其民各私其财与力则亦惟有束手待毙听俄人择肥而噬已耳苟欲自存其宗社自全其土地自保其人民则为中国计当自富自强急谋自立得人则治惟断乃成而无如痿躄之病夫非有人扶不能自起也为彼五国计则宜蠲除宿忿重订新交中国贫则助之以财中国弱则济之以力华人之性怯不宜过猛以[遏](英)其机华人之性缓不宜过急以摧其气华人好学则牖之以新报新书华人多疑则示之以大公大信必使欣合无间形迹两忘不数年而矿产出农事兴工艺精商务振轮舟铁路达于中区陆师海军争雄于外国则六合清朗天宇无尘万国通商周流四海潜鳞不动飞鸟无惊春台熙熙重睹尧天之日月岂非全地球六洲万国生民之福哉然而难矣

　　强兵力*或作强兵论　　　
彭玉麟

后周世宗谓侍臣曰凡兵务精不务多今以农夫百不能养甲士一奈何朘民之膏养此无用之物乎诚哉是言也我　朝兵制每省编置绿营而同治初年克复东南数省近又收复回疆皆赖历年招募之勇而经制之兵未闻有一军足以胜杀敌致果之任者何也盖勇为新募非精壮不收兵皆旧充而疲老未汰也然年力富强技艺娴熟之人皆不愿充兵而愿当勇其充兵者皆市井无赖衰老疲弱者耳盖勇每月四两余银即每年扣发两月每月尚得银三两有奇而战兵马兵之皆不及焉守兵步兵更无论矣故兵额虽多与无兵等查清淮练勇虽有三千八百余人而散漫无纪疲惫居多前任各漕臣明知其然皆以为一时裁遣恐滋事端隐忍相安不加整顿署漕督臣谭钧培任不及三月汰其衰弱归并于马步各营顿然改观已成劲旅以是见任事之在人认真也直绿营改立练军创自前督臣刘长佑曾国藩任时复重新整顿成效已着各省有仿行而未尽改者有全行未改者今欲变其锢习不如以绿营为练勇兼寓减兵增饷之法为最善常人之情勤则奋而逸则偷绿营向以防守为名且有此疆彼界之分而一切筑城凿池修堤治河诸役非其任也而且安居于家待炊而食目未睹乎战阵身未经乎沙场名为戎行之士实等游惰之民以之执戈而衔枚愚者亦谓其不可诚仿练军之法汰其弱者老者留其强者壮者列幕而居于城墉之上日加操练倘有工役一体派行即有征调无分畛域则力以愈用而愈出技以愈练而愈精三年之后而谓兵之不强无是理也又利之所在人必争之中人之产岁获百金则有余若能准情酌理照旧章而优增其饷则一人为兵而居家之事蓄于此取盈焉得之可以自赡失之必至自危谁不勇于自强而肯以游惰致遭斥革哉或者谓目今饷项支绌建议者方欲减之如台红单船募广东水勇五百名月饷自十五两至八两不等今拟改为额兵一律给银三两以期节费增饷之说万不能行不知所增之饷即出于所减之中诚使用一兵即得一兵之力虽裁十兵之饷以并养一兵犹愈于额多而无一兵之可用也昔武侯治蜀以减兵而胜魏岳忠武以背嵬兵五百而破金兵在多乎哉

　　代上总理衙门书*或作上总署王大臣书　　　
叶文铨

王爷中堂钧鉴仁廉于前月初旬接大臣刘坤一电传停战议和鱼电嗣又接漾电中日和局已定奉省倭得之地均归彼有并割台湾澎湖及许京都杭州梧州长沙等处通商赔三万万元仁廉接阅之后罔知所措伏地痛哭熟计利害寝食俱废至于累日窃以为有不可者十焉　祖宗尺寸之土不可以与人割地求和辱莫大焉一不可也陪都根本密迩山陵居以非类万一震动何以妥　先帝之灵二不可也撤我藩篱居之堂奥海岸尽失南北间隔征调不灵将安御侮三不可也外洋耽耽相虎视倭第岛国至不能胜惟意所欲苟或效尤接踵要挟中国虽大恐无以继四不可也且京都首善也若杭州若梧州若长沙皆腹地咽喉也外海既无奇险可争内河倘又要隘尽据中国形势竟揽全局设计若此意将何为五不可也今之日只湘中无外洋人迹耳湘民愚直倘以绌于见闻有违　朝命大狱将兴和议必败更端更挟势又将以兵戎相见矣尤可虑者沼江会匪遍伏根荄藉端起滋蔓难图欲平外乱反致内患六不可也　国家赋税岁有常经年来度支几虞匮乏苟又益此其何以支剜肉补疮虽家居犹未可而国乎七不可也综计关内外诸军每年饷项纔及百分之一耳移此以征兵则兵足以胜移此以购械则械足以胜即移此作十年行军计用以老其师糜其饷彼区区岛国亦必罄厥财赋穷蹙而止譬之道遇仇者倘不益兵自卫乃持太阿而授之柄焉固宜彼得所藉手矣八不可也台澎罄矿产奉省弃肥饶海疆割口岸又赔以上倾帑藏更通商以下肆侵渔综权出入莫可以亿兆计而前此征兵购械又复巨虚糜国家亏耗莫兹为甚九不可也自来有必胜之将无必胜之兵胜败乃兵家而为胜为败之理乃在统将综计关内外统兵大员非无能胜之将也而各路半系新立之军锐气正盛但能调度合宜则又未尝无能胜之兵也若今日者正可以出而战矣舍战而言和十不可也总之战胜而和和可成亦可久战不胜而和微特和不可恃即后此战亦不可恃向者镇南关之捷其前车也夫和战大计国家之安危系焉仁廉一介武夫智识粗浅愚昧之见冒死上言伏维采纳
 
　 
卷五十四　兵政十兵机四

　　说兵　　　
李提摩太

