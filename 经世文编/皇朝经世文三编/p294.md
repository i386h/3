<!-- { "loadSidebar": true } -->
中国矿务不兴利源未辟其故有二一由于官吏之需索苟苞苴未至必先托辞以拒或谓舆情未洽或谓势多窒碍恐致扰民由是事卒难行每多中止一由谬谈风水者妄言休咎指为不便于民以耸众听于是因循推诿动多掣肘而有志于开矿者不禁废然返矣夫开矿为中国一大利源奈何任其蕴而不宣坐致穷困此犹富者积粟满仓而反嗟无食也今各省理财之人明知中国煤铁五金诸矿为至旺至美而竟不能立时开掘者皆为风水所格谬悠之说信之甚坚积习相沿牢不可破以形家者言遵守奉行同于圣贤经传一孔之人凭其目论若以为吉凶之来其应如响侵其说而诚何以郭景纯为千古葬师之祖而不能保其身后世之擅青乌术者何以其子孙未闻有富贵者其虚诞伪妄不待明者而知之矣试观法人在越南开煤矿筑铁路以裕富国之煤而其国益强日人近拟赴台湾开五金各矿将来其国必益富皆不闻为风水所阻故欲图富强必先开矿奈何徇流俗之见而甘于自域也哉中国既不能自开徒增外人之垂涎于以叹信风水而阻止开矿者乃外人之功拘而中国之蟊贼也至于西人之所讲风水则大异于是西人所至通商开埠但择四山环绕风静水深以备停泊舟舰可冀安稳而无虞其所居之屋宇只求其高燥轩爽敞朗通达街衢洁凈而已若择葬地止卜高原远于民居多植树木以泄秽气且多数十家同葬俟葬满再择别处从未闻开矿辟路而专讲风水以致多所窒碍者也日本不讲风水国祚永久一姓相承至数千年欧洲不讲风水富强甲于五洲其商民有坐拥多赀富至二三百兆者由是言之风水安足凭哉是宜有以革之秉国钧者盍加以剀切谕导用辟其谬藉以转移风气哉
 
　 
卷六十九　洋务一外洋沿革

　　俄国考略　　　
陈耀卿

俄罗斯为当今雄国其地横跨欧亚二洲北至冰洋南讫地中海东暨太平洋西亦几及大西洋直占地球平陆七分之二人民约得一百四兆额兵七十五万名增之可得二百二十五万又有马兵名可杀克者十四万名加以舰械足备洵强大无伦矣顾上溯百余年前一切因陋就简初不料其奋发有为至今日而俨列盘敦之间也考俄之肇兴于一千六百八十九年即康熙二十八年彼得王以龄践阼采访欧洲政事自愧弗如首先改其军制成效未睹而瑞典国率师一万来攻俄以八万众御之败绩然训练益勤久之遂成劲旅时尚无兵舰王亲诣英和两国著名船厂学习既成回国雇匠督造兼以教导国人未几卜勒梯海面桅樯林立海军已成初俄京在木司寇王以卜勒梯形势近控欧洲乃徙都焉即今圣彼得罗堡时徭役大兴而水患适至王不为动新都既定始称皇帝于是建筑台以扼险要修道路设巡捕邮政颁新律改用笔算之法又设矿局医院并令民通方言广工艺是时俄俗男女婚媾与中国同皇亦改之令男女少须相处六礼拜然后订姻父母不得强主又令民薙须改装悉如西式并更用西历各务具举而皇心未厌也念四多遏其冲非开边不可乃北取瑞典之丽芬芽等三省西灭波兰与普奥剖分其地土耳基者适阻其通黑海之路深自危惧亦既尽献滨海之地矣而俄犹忌之中国伊之西广汉无垠虽肥硗不等俄亦东略而得之又得波斯两省遂尽有里海黑海中间之地及至一千八百四十七年即道光二十七年俄以兵舰泊阿那河骎骎而南旋进师开迷哑侵土耳基于是英法助二拒俄俄师败绩及一千八百六十四年即同治三年俄之占地益多役机洼为藩属有吞布喀喇之志统计先后版图所增约三千英里若就彼得即位时计之俄疆裁得五万英里今则拓至九百万英里其勤于远略如此按彼得享年五十三岁以上之丰功伟烈虽非一手缔造要之如古胯擦等皇皆扩而充之耳当土耳基之役俄皇为尼古喇其时国权隆重皇又善怒不好学不纳谏严禁诽议道路侧目报主笔辄遭惩罚洎师徒挠败而民心大变国权凌替怨谤兴不复可制直至一千八百五十五年即咸丰五年尼古喇薨爱烈珊德第二嗣位然后顺舆情蠲忌讳一时新旧京报馆骤增七十家闾阎疾苦剀切指陈与夫讲求西法渐辟新机论者谓若果广立学校造就人才则国势之强正未有及也维时有一大害起自三百年前至为酷烈俄国之佃户名曰随夫既耕业主之田则执役如奴永远不能辞退其田易主亦即随之子子孙孙无以自拔故此历代俄皇鉴于其獘颇欲除之而通国富家交相梗阻且甫经议及辄遇灾祲而止迨新皇即位随夫四千八百万人望恩待泽如盼云霓皇心悯恻又念先皇遗命遂力排议毅然宣旨于超豁田畯之中寓顾全业主之意乃得克成盛举于一千八百六十一年即咸丰十一年所有随夫悉予释放俾得自主从此俄之佃户与各国无异

皇既行仁政踰年正值开国千载之期有人求改君主之国为君民共主者又有乞许报馆畅论国事者并有不愿奉希腊旧教恳准随意奉教者而皇之心实欲整顿刑律以惠小民乃立新章禁止营私舞獘听断不公又仿西法派员陪审以期无枉无纵由是典宪持平民咸感悦斯时也新法大行固已渐易旧观矣各府州县多设公议局推举贤能以议地方之事应征国课亦由局汇缴贤能尤著者则送入省局以充总董筹商庶务不妨畅所欲言但各董才猷有限大都缄默取容较西国之员之侃侃而谈者犹逊一间耳至是皇又下令任民随意奉教并广开铁路核减领照之费俾民出外游历以长见闻凡所措置有益民生殊非浅鲜无何国中又启求新之党与已灭之波兰国人朋比谋叛迨大憝削平而求新者流大为俄廷所恶励精图治之机缘是而遏此则深为可惜然以爱烈皇之继体守成兴利除獘亦可谓贤矣至其国政有大数端所宜详悉焉考厥兵制今已仿照德国凡男子年二十一至二十七皆当入伍六年期满再充预备兵九年然后脱名军籍所谓可杀克者耕田免赋无须另给饷银而应给饷需者每年至费至英金四千万磅约合华银一百六十兆两縻此巨宜其兵力之独厚哉惟所縻于学校者不及十分之一故农夫几不知字为何物兵丁识字者百中一人而已大抵富室子弟始令读书前曾推行书塾未久即已示禁而教会之神甫只诵道经本多浅陋又荒于酒虽亦设有书塾拨有项实则毫无裨益且俄民务农者多居处支木为棚夜间举家蜷卧其中而迤北地寒出产皆窳日食诸多不便职是安有闲情以耽诵读兼之游牧之人虽然向化而启迪未深焉知劝学所以下愚不移已成习惯斯固风气使然顾亦国家过于压制务令其至愚而极拙不识不知而后可以大权独揽具此一片私心有以致之然民之奉上若神明故勇于公战而怯于私斗亦大可取也若其出则岁共英金一百四十五兆磅入数适堪敷衍皇之私财常年亦可得二十五万磅文官岁俸约三百万磅计其国债先后已逾四百兆磅而粮赋繁重土地荒废甚多加以官吏私肥故上下贫而中则饱耳尤可惜者矿产多未动用以其采取未善即耕种亦不得法出煤之处虽广而每年所掘不过英权三百八十万墩其出口货以麦葛麻及木植为大宗岁值八千五百万磅入口之货略多类皆西国织造诸物商务之细固难与欧洲他国并驾齐驱也第其铁路则竭力经营已长至华程四万八千里共值英金二百兆磅虽论者犹嫌其未足以为是区区者何济于事然西伯里亚一路锐意建造近又经中国允准可以直达黑龙江将来一旦告成俄之兴基更将肇端于是矣

　　美国考略
美利坚系合众之国当一千七百七十六年即乾隆四十一年有素隶英国之三百万人以英例太苛推华盛顿为主遂自成一国矫然特立于美洲旁无强武备非其所急故一意休养生聚力除他国战争之獘坐保太平者三十六年而与英国重启衅端是役也不过因于细故英法交战而英辄拘美船查致美人不服此固衅由英起然英旋即改章办理已臻平允而美人不悛计与英开战两次发兵冀占英地顾美非英敌如此举动适触其怒竟以三千余众入踞华盛顿都城至是美之南省新凹尔连人皆奋然而起图复国仇提督姐克孙设计战败英提督怕肯喊姆得胜之师声势稍振始终相持两年有半而和议乃成嗣是仍复安谧直至一千八百六十年即咸丰十年间南省离畔兵革之祸又作推原祸始由释奴案美为英属之际英以南省地荒常往斐州购买黑奴教之耕种英人虽以为非甚至藉词以畔英然畜奴之利可以致富此辈又蠢如鹿豕不妨任情凌虐之所产棉米黄烟本赖黑奴种植及创机器轧花之法用力少而程功多苟畜数奴驯致巨富所以相沿成习竟有贩奴以为恒业者南省几无一家不畜奴北省随之而获利初虽鄙薄渐亦不以为非英人之侨寓者溥治田产亦复尤而效之教士有化导地方之贵乃亦与民争利南省人或赠奴与北省教士即谢而受之教士如此则余概可知矣夫黑白同为人类而白之待黑不啻犬马揆诸天理人情岂不大相背戾无如积重难返虽有贤君欲革此獘奈违梗者多急切无从措手平常之人有议及此事者则起而攻身命为之不保故通国黑奴约四百万悬悬迄无释放之期孰知为日既久北人天良发现必欲去此恶俗而后始快于是啧有烦言并有加利生者开一报专论其事众皆感动又立释奴会纠合同志多至二千余所而南人视之则俨如仇敌焉每当聚会时辄突入喧斗甚且迁奴黑奴又大肆焚杀自是南北互争垂三十年之久而成效未睹所以然者历任总统南人居多即非南人声气亦相联络事不果行职是故耳及北人举林肯为君林肯志在释奴者也而南人大震遂不愿与美合为一国嘉禄利拿省人首先发难爵尔嘉等五省同时响应未几斐节尼亚等五省亦相继解体此十一省约有中国十二省之地白人六百万黑人三百万大势汹汹别欲自成一国是时北人初不为意及实已涣散乃命将出师直抵斐节尼亚大战于抹拿杀北兵溃至是始知危险然誓必平之令民间投不旬日得胜兵百万共议罔恤耗费务使南人不复反而后已南人虽胜然粮械不足转运维艰林肯君随发封口之旨断其接济而南人大困有长江一道曰蜜雪雪皮者南省之天堑也江口有埠曰纽屋梁旋为北人夺去江防吃紧而东西隔绝赖斐克斯婆一台以竭力守御总统格兰脱君时为提督攻克此台驻以重兵而南人益困其时南都在烈七门北提督马克赖兰率师进逼南提督李拒之马别运机谋不战自退南军遂趋间道拟攻北都然卒未能得志既而北军易帅转战而前所难得者李以孤军力保危都犹能出奇制胜乘间深入北境吉帝思波之役连战三日终于覆败格兰脱蹑其后可谓一战成擒矣乃李收拾残兵掘濠设伏苦战浃旬互有伤损论其将才实当世所罕有也北军虽渐逼南都然垂十日之久仍未能下格兰脱于是倾营而出四面环攻李军不支乃降南都之主闻警先遁是役也用兵几及五年至是全境肃清黑奴尽释且着永禁买奴之令

