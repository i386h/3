<!-- { "loadSidebar": true } -->
尝观泰西以商务立国故以通商为国家之命视彼此人民来往营生为天壤应有之义设有一国闭关不许互市即为犯天下之不韪不啻制他国之死命不难起而攻此理在华人观之深以为奇其实非奇也泰西各邦境地狭小土产不多必藉邻境通其有无非若中国地大物博百货山积事事可仰诸本境无藉外来也使中国犹是春秋之世列邦各据其土产则必持论亦然即如葵邱之会以遏籴为戒斯可知当日之情形已间尝譬诸乡曲之间通商者犹比邻之互相借贷也来往者犹里党之彼此周旋也设有一人深闭固拒不与世通有不犯众人之怒乎此理在泰西已成不易之局无敢阳奉而阴违者素与立约之国乎乃今有一国不禁本国之人来偏禁他国之人往此其所凭者不知何理也夫万公法一书原为各国应守之成规并非各国必遵之令甲强者藉此而愈肆其强弱者恃此而无救其弱久矣垂为虚论矣顾犹幸有此一书彼此互相维持如春秋之动援王命目前犹不致骤流为战国乃彼国独戒髦视之而土苴弃之自居于公法之外大抵民主之国以人情为向背设君子少而小人多则国是混淆几同化外彼自夸自由自在者实则无法无天故其所行显犯公法而不以为非遗笑各国而不以为耻此亦自侪于蛮夷之列殆亦无足与较矣然而公法固班班可考也万国公法云凡一百自主自主者皆有权准外人入籍为本国之民并可以土著之利权授之英美两国断案曰外人徙来或住家或入籍均得享其住家入籍之利所有通商之利权公法会通云本国应保护己民之在彼国者有二彼国违例虐待一也被他人欺陵损害彼国不为保护二也有一于此本国得向彼国讨索赔补并请设法以防后来又云邦国禁止客民入境或不准己民通商外国者皆系违越人民本有之权利又云客民照例入境其国或无故禁止或无故驱逐或加以陵辱则本国得凭公法理论并可讨索赔补交涉公法论云凡此国既许彼国人到其界内则不但不可加害凡有交涉通商各事必以公义相待如此国既不阻彼国人来国而既来之后不禁其百姓欺侮客民岂非设陷阱以待彼国人乎又云凡此国之人至彼国或有所害或有所累而彼国不肯照应则此国可立刻行令彼国保护其人俾不受害历观以上公法各条则彼国显违公法即自背约章倘循报负之理即以其国之道还施之其国之人彼此禁绝往来彼亦何说之辞然其曲在彼而隙则自我启之也当彼国遣使请商改约之时路人皆知其心而当局曲从其请既许改其约矣则阴隳其术中而显授以口实遂启彼得进步之心今且百喙争之而不得不出数年而彼必下逐客之令驱迫我民举族内徙而后快此其误窃闻由于驻使误信人言以谓禁止华佣续来则先来者可以独享其利非特谋生较易抑且弹压较周既可减埃党之怒复可省交涉之繁人情以省事为福不觉娓娓动听而为之奏请焉不知此端一开遂授人以太阿之柄顿生无数厉阶此可见外侮之所由来也我愿当局者毖后惩前尚其慎之于后哉
 
卷四十一　礼政六学校上

　　　请推广学校疏　　　
李端棻

奏为时事多艰需材孔亟请推广学校以励人材而资御侮恭折仰祈　圣鉴事窃臣闻国于天地必有与立言人才之多寡系国势之强弱也去岁军事既定　皇上顺穷变通久之义将新庶政以图自强恐办理无人百废莫举特降　明诏求通达中外能周时用之士所在咸令表荐以备擢用　纶綍一下海内想望以为豪杰云集富强立致然数月以来应者寥寥即有一二或仅束身自好之辈罕有济难瑰伟之才于　侧席盛怀未能尽副夫以中国民众数万万其为士者十数万而人才乏绝至于如是非天之不生才也教之之道未尽也夫二十年来都中设同文馆各省立实学馆广方言馆水师武备学堂自强学堂皆合中外学术相与讲习所在而有而臣顾谓教之之道未尽何也诸馆皆徒习西语西文而于治国之道富强之原一切要书多未肄及其未尽一也格致制造诸学非终身执业聚众讲求不能致精今除湖北学堂外其余诸馆学业不分斋院生徒不重专门其未尽二也诸学或非试验测绘不能精或非游历察勘不能确今之诸馆未备图器未遣游历则日求之于故纸堆中终成空谈无自致用其未尽三也利禄之路不出斯途俊慧子弟率从事帖括以取富贵及既得科第遂与学绝终为弃材今诸馆所教率自成童以下苟逾弱冠即已通籍虽或向学欲从末由其未尽四也巨非一木所能支横流非独柱所能砥天下之大事变之亟必求多士始济艰难今十八行省祗有数馆每馆生徒祇有数十士之欲学者或以地僻而不能达或以额外而不能容即使在馆学徒一人有一人之用尚于治天下之才万不足一于功课不精成就无几其未尽五也此诸馆所以设立二十余年而　国家不一收奇才异能之用者惟此之故曰然则岩穴之间好学之士岂无能自绩学以待驱策者曰格致制造农商兵矿诸学非若考据词章帖括之可以闭户獭祭而得也书必待翻绎而后得读一人之学能翻籍乎业必待测验而后致精一人之力能购器乎学必待游历而后征实一人之身能履地乎此所以虽有一二倜傥有志之士或学焉而不能成或成焉而不能大也乃者钦奉　明诏设官书局于都畿领以大臣以重其事伏读之下仰见　圣神措虑洞见本原臣于局中一切章程虽未具悉然知必有良法美意以宣违　圣意阐扬风化者他日奇才异能由斯而出不可胜数也惟育才之法匪限于一途作人之风当遍于率土臣请推广此意自京师以及各省府州县皆设学堂府州县学选民间俊秀子弟年十二至二十者入学其诸生以上欲学者听之学中课程诵四书通鉴小学等书而辅之以各国语言文字及算学天文地理之粗浅者万国古史近事之简明者格致理之平易者以三年为期省学选诸生年二十五以下者入学其举人以上欲学者听之学中课程诵经史子及　国朝掌故诸书而辅之以天文地舆算学格致置造农商兵矿时事交涉等学以三年为期　京师大学选举贡监年三十以下者入学其京官愿学者听之学中课程一如省学惟益加专精各执一门不迁其业以三年为期其省学大学所课门目繁多可仿宋胡瑗经义治事之例分斋讲习等其荣途一归科第予以出身一如常官如此则人争濯磨士知向往风气日开技能自成才丕可胜用矣

或疑似此兴作所费必多今　国家正值患贫何处筹此巨臣查各省及府州县率有书院岁调生徒入院肄业聘师讲授意美法良惟奉行既久积习日深多课帖括难育异才今可令每省每县各改其一院增广功课变通章程以为学堂书院旧有公其有不足始拨官补之因旧增广则事顺而易行就近分筹则需少而易集惟　京师为首善之区不宜因陋就简示天下以朴似当酌动帑藏以崇体制每岁得十余万规模已可大成中国之大岂以此十余万为贫富哉或又疑所立学堂既多所需教习亦众窃恐乏人堪任此职臣以为事属创始学者当起于浅近教者亦无取精深今宜令中外大吏各举才任教习之士悉以名闻或就地聘延或考试选补海内之大必有可以充其任者学堂既立远之得三代庠序之意近之采西人厂院之长兴贤教能之道思过半矣然课其记诵而不廓其见闻非所以造异才也就学者有日进之功其不能就学者无讲习之助非所以广风气也今推而广之厥有与学校之益相须而成者盖数端焉一曰设藏书楼好学之士半属寒畯购书既苦无力借书又难其人坐此固陋寡闻无所成就者不知凡几　高宗纯皇帝知其然也特于江南设　文宗　文汇　文澜三阁备庋秘籍恣人借观嘉庆间大学士阮元推广此意在焦山灵隐起立书藏津逮后学自此以往江浙文风甲于天下作人之盛成效可也泰西诸国颇得此道都会之地皆有藏书其尤富者至千万卷许人入观成学之众亦由于此今请依乾隆时故事更加增广自　京师及十八行省省会咸设大书楼调　殿板及各官书局所刻书籍暨同文馆制造局所译西学按部分送各省以实之其或有切用之书为民间刻本官局所无者开列清单访画价值徐行购补其西学书陆续译出者译局随时咨送妥定章程许人入楼看读由地方公择好学解事之人经理其事如此则向之无书可读者皆得以自勉于学无为弃才矣古今中外有用之书官书局有刻本者居十之七八每局酌提数部分送各省其费至省其事至顺一奉　明诏事即立办而饷遗学者增益人才其益盖非浅鲜也二曰创仪器院也格致实学咸藉试验无视远之镜不足言天学无测绘之仪不足言地学不多见矿质不足言矿学不习汽机不足言工程之学其余诸学率皆类是然此等新器所费不资家即素封亦难备购学何从进业焉能成今请于所立诸学堂咸别设一院购藏仪器令诸学徒皆就试习则实事求是自易专精各器择要而购每省拨万金以上已可粗备此后陆续添置渐成大观则其费尚易措筹而学徒所成视昔日纸上空谈相去远矣三曰开译书局也兵法曰知己知彼百战百胜今与西人交涉而不能尽知其情伪此见弱之道也欲求知彼首在译书近年以来制造局同文馆等处译出刻成已百余种可谓知所务也然所译之书详于术艺而略于政事于彼中治国之本末时局之变迁言之未尽至于学校农政商务铁路邮政诸事今日所亟宜讲求者一切章程条理彼国咸有专书详哉言之今此等书悉无译本又泰西格致新学制造新法月异岁殊后来居上今所已译出者率十年以前之书且数亦甚少未能尽其所长今请于　京师设大译书馆广集西书之言政治者论时局者言学校农商工矿者及新法新学近年所增者分类译出不厌详博随时刻布廉值发售则可以增益见闻开广才智矣

