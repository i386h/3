<!-- { "loadSidebar": true } -->
古之人有在于是者周严监谤之刑秦苛偶语之令严关而守固自得矣卒不免田园故宫囚虏子孙遂至师师圆首惨遭殃鱼之苍苍海隅同受崩榱之痛为天下发指后世僇笑者岂偶然哉是眼目不明口耳不灵则木僵之人也情意不孚箴讽不闻则寄生之君也声气不时势不谙则闭化之民也因革不通中外不审则缀疣之国也今日之中国殆类之矣盍亦反其本矣然犹曰此周秦之前事非今日之所患也请试言其近者英之据港也禁商会矣是奴之也法之灭安南也征口税矣是贩之也俄之挟高丽也持太阿矣是仆之也此外而暹罗而球球而南洋诸岛固中国之旧藩也相继比肩而去矣此皆吾党之所闻知天下之所目击也夫为奴为贩为仆人情所不愿也然无一二得脱焉彼慧我盲之彼聪我聋之彼敏我哑之也彼将伪为是以诡我使我奋心并力而为之世世子孙勿相去也亦既为之矣彼且谀我焉我且自誉焉岌岌乎递瓜代之时杌杌乎处弟及之势者是不可为之寒心哉今不早图病将不起求为盲聋哑直不可得孔子曰清斯濯缨浊斯濯足自取之也今此之病中国自取之也

夫中国其度温带其土腴厚其氓聪秀其教美备数千年来轩顼之治放华之化素王之学儒术之懿份份郁郁熙熙敖敖固神明之伦也其土地固非西比里葛逻巴之荒壤比也其种族固非亚非利加昆斯阑得之野人比也其开辟最古固非美州之新国也其形势巩合固非欧州之离漫也其聪明睿知固非屈法德英美诸儒之下也所积既厚所藉既众使振而刮之更而张之内则有自主之权外则成合纵之势终则进大同之治致大平之化于于焉且登慧土游聪城嬉敏国矣纵不能是庸昔瞀焉隆焉瘖焉乐趋污晦蔽塞之恶途忍为懵昧闇默之僇民哉人虽下愚必艴然不屑为也吾有知其不然矣然坐是不慧不聪不敏者何也

日曜相丽所以彰其明也雷电相章所以昭其声也气浪相嘘所以宣其言也人之生生灏气之中咄咄造化之域受灵于天流形于地也固无异也眼目口耳固自若也同是眼目口耳耳存之则强亡之则弱直须时耳使令有人焉乘冯冯之虚登录录之场悬千金号于众曰吾请今为斗盲之戏表一木于其中使盲者右其西而不盲者左其东鼓而前钲而退一午为度胜者与千金盲胜者倍焉由此观之不待交绥可决其必败矣何也理势相背也我虽内之有父母之亲妻孥之昵昆弟之谊宗族之戚外之朋友之游师徒之接宾主之欢蛮貊之交上之阴阳之奥造化之微人物之理古今之赜下之学术之原政治之要中外之情存亡之运以迄宫室舟舆衣裘什器之名兴居饮啄喜笑哀乐之故皆冥焉若囚懵焉若雠俯焉若伛莽莽无所闻所见所言也而彼我所困者为之合立约集开会绘图演说延医构器萃天下眼目之众竭万民耳目之能无不剖之剔之噉之犁之毅然务三病之尽去出而窥我此彼之所以强而我之所以弱也一身一家一邑一方且然矣举环球数十雄国五州千数兆人  剽锐精悍浚给迅办不盲不聋不哑之众驱驰我不慧不聪不敏之国蹂躏我不见不闻不言之民者乎斯时也彼将穷我所困者甚而愚之吾虽屈伸扶伏崩角碎首乞除盲聋哑不可得矣岂不哀哉人虽至愚必不屑为也然坐是不免于盲聋哑者又何也岩壑之渺也沃沮之沈也蟠沙之漠也炎瘴之阴也苔艾芜蔚菁芬荫挺拔枝蔓于其上而斤钺斲凿之苦不免于荛者何也鹏鹄鹩鸿雁鹰隼呜鸣徊翔于其中而弹矢罗网之害不免于禽者何也猛虎庞驼暴狼巨象恶蛇毒蟒鲲鲸鳄鲰蹄迹窟穴于其下而椎槛之痛饵罟之患不免于佃人[鱼人]者何也无知也无知则愚愚则盲则聋则哑则虽有剥削之惨无从而诉虽遭割宰之痛无从而听虽受酝俎之辱无从而觉即有助者不能捄也人三才之美五行之秀百物之灵万类之长也固不慧不聪不敏若是其去草木禽兽鱼介者无几耳此有志之儒抗愤之士所以撼膺呕心太息而长涕也然人坐是不闻不见不言者则又何也不通故也

穷山隆隆阻水溶溶兽蹄鸟迹交错厥中一里五里蛮蛮异风行人断绝世不通土司之国故也涂径绵梗行路蹇焉回川阻深涉津苦焉智者知其然也坦其津途而车马之则一瞬可至也疏其渊源而舟楫之则千里可达也智者犹虑其塞恶其缓也制为铁路以迅之作为轮船以济之则万里之人可半日而遇也则四方之贡可踵足而集也是俄之筑西卑里铁路也由中至英直七日之程矣法之开辟苏彝士运河也由欧至亚省二万里之路矣此无他焉道路通故也道路不通将有戆山之名不免愚溪之诮矣是苗獞之俗土司之国也如之何以尧舜禹文之旧都诗书礼乐之儒国而法彼也由斯观之道路通之其福如此道路塞之其祸如彼于人乎

呜呼瞽癃瘖哑先王谓之无告天下谓之僇民此仁者所当矜悯而加察之收恤而调护之也人生何幸而有此不幸斯亦已矣不道之徒又从蓄而货之少者千百多者亿万多者兆万其至多者乃至数十兆数百兆万一一重征之供其般淫供其挥霍不足则朝货一焉不足则夕货一焉不足则今日货一明日货一焉又不足则尽货之而不悔务饱其欲乃止以为是非吾之骨非吾之子孙绝不有恸也然骨肉子孙亦将卒不免也不宁惟是父兄子弟师徒亲友且相率罗致转徒贩粥于欧美诸国以货利焉日久盈溢且遭摈绝呜呼岂不痛哉不通之病有如是者

慈父之于子也无不爱焉友兄之于弟也无不亲焉痛矣痒无不调治焉起居出入无不提焉逮其少长其父兄且誉人曰若子若弟将为吾门之阿东我家之汝南也于是求聘天下之达人明敏辨悟有道术者为之师为之傅日与子弟共晨夕以教导之启悟之使求通也子弟日见通事闻通言谈通议前后左右罔非通人也比及少壮使游通域交通士所接所寓罔非通也所行所止罔非通也迟之一年迟之三年迟之五年十年虽欲不通弗能则得矣是犹置身火车之上而发电焉不能不速也顿足飞船之中而鼓轮焉不能不捷也否则塞矣何也教之者非其人而求之者非其道也是由骑牛而渡昆仑航栝而浮渤海不能一日至也一家之于子弟尚犹如此君之于民民之于国乎不求所以通则民非其民国非其国也今不可不察也

不审鹿马不谙麦菽不辨黑白不明分寸性质壅蔽固不过矣吾犹不为大惧也雕椠其颅系挚其腰钳穿其耳缚束其趾血脉凝滞固不通矣吾犹不为大惧也俳于帖括瘁于册页优于词歌奴于刀石非谓通乎仆于声音困于笺传皂于金石厮于章句非谓通乎徒于簿书胥于资限利于旧规固于成制非谓通乎人且哓哓然谓是可通于政政学何以不举谓是可通于教教学何以不隆举凡医学图学星学地学使学礼学机器格致诸学何以不精何以不成吁通其古而塞其今通其习而塞其变将以求慧求聪求敏适以求盲求聋求哑也以此求通何异废大章而犹奏土鼓居朱明而不释重裘圆柄而方其凿北辕而南其辙也岂不悖哉岂不惧哉

智者窥累于未坠保危于未亡是以徙薪之忧履之戒践聋之惧捧龟之叹罔不夙夜而敬忌旦暮而悚惕戚戚焉自弃于蔽也天下大势方倒悬矣一人纼之十人从而掣之十人轩之百人从而轭之百人轧之千人从而棼之千人冶之万人从而搏之务尽闭天下之目塞天下之耳拑天下之口使屈颈折膝俯头就命驯不我逆恋不我背而后快于心焉然潜渊无珠鲛人不采童山无木樵者不至是以岩壑佳丽硕人为之息心花鸟鸣春行路为之玩志得亡所存苦乐所系也是故惧人之议其后相提而去之为之粲其絺绣丰其钟鼎燏其金石其珠玉羡其仓囷翚其闬闳淫其声乐俊其仆妾以招绥来之苟有利其私便其情而已他非有所爱顾也天下之人闻其风而说之莫不悬揣奔走挟天下之大聚天下之众劝其父兄率其子弟励其戚友自童而长自长而壮自壮而老少而习焉长而安焉乐为盲为聋为哑争起而俱应焉投骨于地众狗争之投饵于渊众鱼争之标之愈高束之愈狭驱之愈促争之愈力于是隳肝呕心焦精弊思昼夜不休寝食不息瘁不通之力耗不通之气研不通之业炫不通之誉且不知手之足之舞之蹈之忘乎为盲为聋为哑也且以为是未足三者之量未竟三者之功弟子虽饥不容小懈也登垄断者临尊御卑因利乘便早以盬其脑握其吭抚其背断其臂从而鞭挞之驱驰之束缚阖辟之进退而贵贱之生死而荣辱之槛系之牛圈笠之豕唯唯受命耳于是逐臭效颦之风畅长眉高髻之俗成矣彼岂不盼左顾右后呼前自鸣得志哉愚一国矣计诚得矣环中诸国术安施而盲聋哑之哉

龙之角于渊也虎之斗于山也鼠之战于堂也鹊之格于林也扬沈风涛蹴踏云雾弱者固败强者固胜矣庸知捅者张其弧施其众牙其芒其刀即从揜其后乎主人诚安矣上之无畏下之无怖北其宫而朝委裘夕偃息焉东其闼而兵盲者焉西其户而钥以聋者焉南其室而闇以哑者焉自云金汤之固不朽之业与人无患与世无争也山积厚宝者玉人为之震颜具八珍者庖人为之染指遇美于途登徒不送目锄金于野华歆不释手慢藏为悔盗之券卧榻邻夫之鼾一旦无道而有力者如乔跖之伦炊熄尘泥风起浪揭竿制梃曲拳锯牙呼啸而来铤其闼破其户火其室其宫辕辙于其域而笙鼓于其中势必敛其重器蕴其舆橐而后去守者逯马闵焉相顾痑痑相望栠栠病莫能捄也倒悬如此岂非自贻伊阻哉非徒倒悬已也又苦溃裂无他故愚焉而已耳不通而已耳

曰越曰暹曰缅曰韩曰波兰曰波斯曰阿剌伯阿富汗俾路芝麻达加诸国无论矣亚非利加宇宙之大洲也澳大利亚海外之巨岛也五印度土耳其亚洲之旧都回部之雄国也始则其教术非不强大也治化非不隆茂也令望非不赫濯也其版图之广非不逮中国且敌欧洲也其户籍之众非不及中国且逾欧州也黯黯惨惨蒙蒙茫茫瞬息百年间若君若臣若士若民相跗踵接为怀愍为徽钦为张孔为朱郑为舆台为僮妾为象驼为犬羊垢而篷髻柔项揉首于欧洲独夫民贼者不开民智也民智之开彼印土之君若臣非不自知也然语开铁路则塞之也语行轮船则塞之也语尽地利则塞之也语联外交则塞之也语改官制则塞之也

语变科举则塞之矣语设教会则塞之也语立学堂则塞之也语采新法革旧习则塞之也举凡着一书撰一说立一义举一事有益民智者则无不塞之也此何故也岂独性异人哉恶夫我独而民众我愚而民智将不为我役也宁甘心为他人役誓不使民役我也庸知民之智有补于国何如也且庸知压之愈力其智愈出抑之愈严其智愈广摧之缚之愈固其智愈锐而强驯至事变一动孑婴临轵道之夏桀蹈夏台之悔民乃袖手谈笑莫之援救焉夫父母之邦桑梓之国生死存焉岂有咏葛丧诵来苏为父师抱器之奔报牧野倒戈之效哉不得已也曷不观台湾乎此不通之大祸也

