<!-- { "loadSidebar": true } -->
奏为微臣改订俄国条约办事艰难情形关系甚重恭擢密陈仰祈　圣鉴事窃臣与俄国外部改订条约遵　旨盖印画押业于本日缮折驰　奏在案伏念西洋大小各邦越海道数万里以与中华　上国相通使臣来往于京城商舶循环于海上实为数千年来未有之奇局也交涉愈久历练滋深是在总理衙门王大臣南北洋通商大臣出使各国大臣遇事留心尽言勿隐稍有毫关系即不敢壅于　上闻庶几　九重因应酌轻重以咸宜四裔扰驯仰　恩威而胥服臣于定约之折虑须宣示内外臣工甚或流传海外是以未敢将委曲难言之隐据实　奏明然微臣办事之难与寻常出使情形不相同有不能不沥陈于　圣主　前者西人待二等公使之礼远逊于头等而视定议复改之任实重于初议原约系　特派头等全权便宜行事之大臣所订臣晤吉尔斯布策诸人咸以是否头等有无权相诘臣答以职居二等不称全权大臣乃彼一则曰头等所定岂二等所能改乎再则曰全权者所定尚不可行岂无全权者所改转可行乎臣渥承　眷遇岂复希非分之宠荣且西洋公法凡奉派之公使无论头等二等虽皆称全权字样至于遇事请　旨不敢擅专则无论何等莫不皆然前大臣崇厚误以师心自用违　旨擅行为便宜行事之权盖考之中国之宪章各国之成例无一而合者也俄人亦未尝不腹诽之及至与臣议事稍有龃龉则以无全权非头等之说折臣每言使者遇事不敢自主不如遣使前赴北京议约较为简捷等语臣亦知其藉此词以相难非由衷之言也但彼国既以无全权而相轻微臣即不免较崇厚而见绌此其难一也按之万国公法使臣议约从无不候本国君主谕　旨不与外部意见相合而敢擅行画押者间有定而复改之事亦不过稍有出入从无与原约大相径庭者往岁崇厚急于索地又急于回京遽定遽归诸多未协外部见臣照会将约中要领痛行驳斥莫不诧为奇谈屡以崇厚违　旨擅定之故晓之奈彼闻所未闻始终不信此其难二也原约所许通商各条皆布策驻京时向总理衙门求之多年而不可得者崇厚甘受其绐求无不应一经画押彼遂据为已得之权再允熟商彼即市其莫大之惠吉尔斯贤于布策而不明中俄商情经臣剀切敷陈彼仍茫然不解此其难三也泰西臣下条陈外务但持正论不出恶声不闻有此国臣民诋及彼邦君上者虽当辩难纷争之际不废雍容揖让之文此次廷臣奏势难缄秘传播失真之语由于译汉为洋锋棱遇峻之词不免激羞成怒每谓中国非真心和好即此可见其端若于此时忍辱改约则柔懦太甚将贻笑于国人见轻于各国等语臣虽饰词慰[藉](籍)而俄之君臣怀憾难消此其难四也自筹兵筹饷迭见邸钞而俄之上下亦惴惴焉时有戒心遣兵船以备战增戍卒以防边臣抵俄时彼已势成骑虎若仍在俄议事则前此之举动为无名故欲遣使晋京议约以归功于海部无怪一言不合俄使即以去留相要维时留之则要挟必多不留则猜嫌滋甚更恐留而仍去适示怯而见轻此其难五也俄皇始命布策向臣询明中国意向予限一月限满之时经臣援引　总理衙门照会驻京署使凯阳德展限三月之意复请外部婉奏俄皇乃许添展两月与臣议事我　皇上因俄事日意在转圜一切情形许臣由电径达总理衙门代奏请　旨已属破格施　恩而事势无常日期甚促有时于立谈之顷须定从违臣于未经请　旨之条既不敢许之过骤然既奉转圜之　旨又不敢执之过坚良由自沪至京无电线以资迅速故虽由电请　旨非旬日所能往还敌廷之询问益多专对之机权愈滞此其难六也犹幸我　朝与俄罗斯通好二百余年素无纤芥之嫌未肇边疆之患俄国自攻克土耳其后财殚力竭雅不欲再启衅端加以　圣明俯纳臣言释放崇厚以解其疑办结各案以杜其口故其君臣悦服修好输诚布策诸人虽坚执各条不肯放松而俄国皇帝与其外部丞相吉尔斯实有和平了结之意故得从容商改大致就我范围此则　列圣以来怀柔之效而我　皇太后　皇上公溥慈祥之德有以感动之也臣之私心过虑诚恐议者以为俄罗斯国如此强大尚不难遣一介之使驰一纸之书取已成之约而更改之执此以例其余则中西交涉更无难了之事斯言一出将来必有承其弊者窃以为兵端将开而复息关乎生民之气数而气数不可以豫知条约已定而可更视乎敌国之邦交而邦交不可以常恃臣是以将到俄以来办事艰难情状据实直言不敢稍存隐饰请　旨密饬海疆暨边界诸臣仰体　圣朝讲信修睦之心至诚以待邻封息事而全友谊庶几遐荒悦服永止戈为武之休海宇清平益臻舞羽敷文之盛臣不胜恳切喁望之至谨缮折密陈伏乞　kwanado皇太后　皇上圣鉴谨　奏

　　慎约议　　　kwanado
彭玉麟

成周之建封诸侯也其誓词曰黄河如带泰山如砺国以永存爰及苗裔于是镌玉板镂金枝藏在盟府子子孙孙永保用享降及春秋互相雄长[强](疆)凌弱众犯寡有能内尊外攘事大字小者则狎齐主盟以为诸侯王故鲁史一书大抵皆纪会盟之事也然昔之所重者在修好故珠盘玉敦昭皇天而告之则重誓词今之所重者在通商故纲举目张列条而晰之则重约议所谓公法者即万国之合约章程也然法既曰公自宜顾名而思义曩者中国与英法两国立约时皆先兵戎而后玉帛被其迫胁兼受朦蔽所定条受损实多往往有出乎地球公法之外者厥后美德诸国及荷兰诸小国相继来华立约维时中国于洋务利弊未甚讲求率将利益均沾一条刊入约内一国所得各国安坐而享之一国所求各国起而助之遂使泰西诸国协以谋我挟以要我几几有固结不解之势同治十年日本遣使来求立约两江督臣曾国藩直隶督臣李鸿章先后商订始[将](终)均沾一条删去约中并载明日本商民不准入内地贩运货物限制綦严节经该国屡次翻悔每每斥驳现闻各国驻京公使闲有会商之事日本独不得与其尚未联为一气者未必不因约议之稍异也约议之不可不慎非明征欤至若洋人居中国不归中国官管理试问华之居外洋者何如外国人到中国不收身价试问中国人之到外洋者何如华人到美国每人每岁收税银一二元不等且中国所征于各国商货之入口者税甚轻华船至外国约钞之重数倍于他国即以鸦片论在孟米出口每箱征银六十磅中国税银仅十磅中国出口茶税每箱仅征每百元之七五不上一成至英国入口所征不下四五成至于台之约且强减中国税则几于喧宾而夺主合彼此而较之公于何有法于何有更有词虽甚公而法不甚公者如十六所书英民有犯事者皆由英国惩办中国人欺凌扰害英民皆由中国地方官自行惩办词甚公矣不知中国之法重西国之法轻如华人与洋同犯命案华法必议抵西法仅锾果孰利而孰害耶又如公法所书一千八百五十八年英法俄美四国与中国立约嗣后不得视中国在公法之外玩其词意重视中国乎抑轻视中国乎亲待中国乎抑疏待中国乎嘻异矣虽然往者不可谏来者犹可追条约非一成不变者也下届更修和约之日宜明告各国曰某约不便于吾国某法不便于吾民某税不合于吾例须斟酌以协其平彼如不允则据理直争百折不回彼亦无术以处之也且前之被彼挟而要求者以滇案未清耳今前案既结彼既无所借口且英国于条约之内事尚未能尽行理已先绌兹复以理相折谅人之意欲以南岛归我而换利益均沾之约李鸿章奏以南岛瘠贫得地而不能治即予予之球人球人亦不能藉以为国以无用之物而增受害之约得不偿失力持正论球案所以延阁也此一役也为谋主者萨摩人耳国人惎萨摩之日强不以为然者亦半视复遣官遣兵劳费不支而又迫于清议或亦少有悔心乘其悔而图之事尚大有可为也高丽历遵圣教恪守藩封而北迫于俄南迫于倭式微之叹几不能免于杌陧而堪虞何必坚确以自守若与西洋诸国立约通商俄倭虽欲思逞西人恐其妨于商务必从而助之我又从而接之彼此互救易与图存以此制彼意在斯乎总之藩服之地与内地同以后与各国更换和约宜将恤藩一则刊入约例与之休息又复勤修边备不遗余力凡遇交涉之事悉以和平中正之心行其忠信笃敬之道未事无虚憍临事无牵延有事无畏葸无事无荒怠事之应理者始终如一以行之事之不可允者百折不回以绝之据公法合约为办论本人情物理为周旋即或自作不靖则曲在彼而兵威不扬我有备而同心敌忾又何畏彼之坚甲利兵也哉

　　论中国在公法以外之害　　　kwanado
薛福成

泰西有万国公法一书所以齐大小强弱不齐之国而使有可守之准绳各国所以能息兵革者此书不为无功然所以用公法之柄仍隐隐以强弱为衡颇有名实之不同强盛之国事事欲轶乎公法而人勉以公法绳之虽稍自克以俯循乎公法其取盈于公法之外者已不少矣衰弱之国事事求合乎公法而人不以公法待之虽能自奋以仰企乎公法其受损于公法之外者已无穷矣是同遵公法者其名同遵公法而损益大有不同者其实也虽然各国之大小强弱万有不齐究赖此公法以齐之则可以弭有形之衅虽至弱之小国亦得藉公法以自存惟亚西亚东方诸国风气不同政事不同言语文字不同初与公法有格格不相入之势而此书亦若未挈东方诸国在内三十年来日本暹罗尽力经营以求附乎泰西之公法日本至改正朔易服色以媚西人而西人亦遂引之入公法矣中国与西人立约之初不知万国公法为何书有时西人援公法以相诘责秉钧者尝应之曰我中国不愿入尔之公法中西之俗岂能强同尔述公法我实不知自是以后西人谓中国为公法外之国公法内应享之权利阙然无与如各国商埠独不许中国设领事官而彼之领事在中国者统辖商民权与守土官相埒洋人杀害华民无一按律治罪者近者美国驱禁华民几不齿中国于友邦此皆与公法大相剌谬者也公法外所受之害中国无不受之盖西人明知我不能举公法以与之争即与之争诸国皆漠视之不肯发一公论也则其悍然冒不韪以陵我者虽违理伤谊有所不矣余尝谓中国如有秦始皇汉武帝唐太宗元太祖之声威则虽黜公法以拒西人其何向而不济若势有不逮曷若以公法为依归尚不受无穷之害秉钧者初不料其一言之失流弊至于此极也近年以来使臣出驻各国往往援据公法为辩论之资虽有效有不效西人之旧习已稍改矣往岁余殚尽心力与英廷议定设立香港领事官此可为风示他国张本即可为隐抽昔日受亏条约张本无如当事诸公有一二人挟私怀忌出死力以阻之余独不解其是何肺肝中国办事之难一至于此可胜叹哉可胜叹哉

　　立约通商忽禁人民往来理与公法相背否　　　kwanado
朱澄

