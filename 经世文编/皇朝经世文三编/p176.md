<!-- { "loadSidebar": true } -->
使臣　简在　帝心　朝廷用人自有权衡固非言所敢论至若每届使臣持节奏调人员如参赞领事翻译随员等官尤当格外慎选使臣参赞领事识其国言语文字律例遇事可以立谈情意必然相孚参赞为使臣之副凡交涉大事彼之请于我者或从或违我之求于彼者或可或否皆赖参赞与使臣商定而行使参赞毫无才猷[则](财)使臣可者亦可之使臣否者亦否之亦安用此参赞为故然熟悉情形洞明利獘始能匡使臣之不逮而措置不至失宜翻译随员则又使臣之喉舌手足也凡事之大者由使臣亲裁小者必令其代理或办署中案件或与洋人周旋至辩论公事惟翻译是赖曲直所关轻重皆须得体苟喉舌手足运掉不灵必于全身有碍矣若夫领事一官关系尤重华民百万良莠不齐小而钱债纷争大而命盗案件使臣之不暇兼顾者调停审断皆于领事是资领事贤则商民既安邦交亦日睦不肖则矜情任性不但流寓华民失其庇护而且外人轻藐口舌滋多彼此来必多扞格难免不因此失和所谓参赞领事随员翻译尤当格外慎选者此也似宜明定章程毋得滥情西援引私亲必须以公法条约英法语言文字及各国舆图史记政教风俗考其才识之偏全以定去取就所取中明分甲乙以定参赞随员领事之等差不足乃旁加辟举如有余则储候续调倘出洋多次办事勤劳允符人望者即可由翻译随员荐升领事参赞备历各国洊升公使如有始勤终惰或沾染洋习措置乖方者上则由公使特参下则许同僚公揭咨明总署复核得实奏请除名夫予以可进之阶则群才思奋课以难宽之罚则不肖怀刑庶外可为四国之羽仪内可塞终南之快捷方式矣自使臣以下各官无论出洋久暂务将所办各事以及地方风土人情国政商务工艺土产随笔登记回国进呈择要刊刻以示天下庶知彼知己决胜无形此三代询事考言之成法也戊子岁曾遣京曹分各邦游历惜非王公大臣又不晓该国语言文字虽知中外利獘箸述等身不能坐言起行亦与翻译西书者无异耳抑更有进焉者泰西各国无[论](谓)国之大小公使皆以等第分班次头等可随时入见君王请茶会面商要事不致隔膜二等先期约定止能接见外部君主茶会势分不及今土耳其希腊日本各小国皆遣头等公使分驻各邦而中土堂堂大国行走班次乃反居其后有体统之关碍于交涉亦动多[掣](制)肘拟请嗣后驻札英俄两国使臣均以头等派充增费无多而收效甚远国体亦因之而尊矣且出使官员亦宜酌增公费使之足用昔总署所定出洋各员薪水数本不多今复经屡次核减则各员必有以简陋贻讥外国者惜小失大甚无谓也一切车马服饰皆不可过事寒俭以壮观瞻而尊　国体所驻之国其官吏有应接见者固宜交相拜访询悉情形其不应接见者断不可悉意来俾知使臣之尊贵　国制之严明如是则华洋之人见而敬服专对有才贤于十万师远矣至如胆识兼优声望夙着当诤则诤当从则从当行则行当止则止回积议如转环化巨祸为细事使于四方不辱君命如汉之苏子卿傅介子唐之颜真卿宋之富弼炳炳诸贤至今不朽英风亮节今岂无人有志之士所为奋然而兴也

　　邻交　　　
薛福成

古之豪杰论交邻之道不外两端诸葛亮之以蜀抗魏也知吴之可结为援也故曰释怨以联和伍员之为吴谋越也以其同壤而世为仇也故曰去疾莫如尽今与中同处一洲之内而国势稍足自振者莫如日本论外侮之交侵不能不树援以自固也宜有吴蜀相亲之势然日本人性桀黠蔑视我中国彼将以远交近攻之术施之邻邦也实有吴越相图之心其机甚迫而其情甚可见也然日本在唐宋以前未尝不朝贡中国其后平氏源氏北条氏足利氏织田氏丰臣氏德川氏迭执兵柄倔强东海之中国主虚拥神器者逾七百年元代误用驽将突遇飓风弃师海外是天意欲存日本非其战胜之功也明之中叶边备日弛海滨奸民诱倭人为寇掠而彼常有轻中国之心十数年前彼国中多故诸侯群起而力争德川氏狼狈失据因以黜大将军而列藩亦废尽改郡县骎骎乎有强干弱枝之势又大开互市宗尚西法甚至改正朔易服色建置铁路电线机器之属不遗余力国债至二万万以外近又购铁甲船于英国西人啧啧称许而[彼]之气焰益张夫彼之所以不惜重费经营如此其勤者必曰有所取偿也彼之所以敬事西人交际如此其密者必曰可以求助也然彼有所益则必有损者在矣彼既日强则必有弱者在矣窃尝为日本踌躇审度知其志必不仅在朝鲜琉球也试思朝鲜琉球壤地之博民物之丰不逮中国之百一也且日本之在海滨亦多事矣数年之中一入台湾再议朝鲜三废琉球今其兵船且游历至福建隐有耀武之意彼盖自谓富强之术远胜中国故欲中国以所难堪使我怒而启衅而[彼]乃得一试其技幸而获胜彼固可任其取求万一不胜彼恃西人为排解无亏损于其国其为谋亦狡矣故此时琉球之废非谓其地足贪民足用也彼特以此尝中国也中国而力与之校固藉为开衅之端中国而不与之校亦愈知中国之弱渐且南犯台湾北攻朝鲜浸寻达于内地殆必至之势矣今试就日本近事与中国絜长[校]短而论之日本仿行西法颇能力排众议凡火轮舟车电报及一切制造贸易之法稍有规模又得西人之助此其自谓胜于中国者也然日本土地及人民不及中国十分之一国债累累岁入之半输息银则其饷不足恃也国库空虚百务仰给纸币纸币不能用之国外也一旦有事船军火皆无可购则其械不足恃也日本近更军制寓兵于农通国陆军常额不过三万二千人则其众不足恃也惟彼海军有战舰十五号大炮数十尊不尽新制毁之者曰[朽](杇)败难用誉之者曰操练颇精兵之精不精必经战阵始见日本以西法练兵仅逾十年未经战阵核其实当与中国相等彼西人之称之者要不过阿好之言亦挟为恐喝中国之具耳日本自变法以后而悍将骄兵之失职废藩旧族之怀怨常思乘间起以齮执政诸大臣彼又北畏俄人西防中国苟势有不支西人且易袒护而为窥伺彼之政府筹之审矣所以未敢径与中国为难而必以琉球试其端者职此之由然则日本虽诡谲仍视中国之举动以为进止也明矣夫今之时势与元明异自强之权在中国即所以慑伏日本之权亦在中国彼可购而得者我亦可购而求彼可学而能者我亦可学而至而中国之才力物力十倍于日本者哉琉球蕞尔国存亡绝续原不足为中国重轻然日本相侵之志危矣矣儳焉不可终日矣中国于自强之术不宜仅先空言不可阻于浮议诚能一日奋然有为而之以果课之以实固旋至而立有效者也是故为今日计御俄人之道利用柔非柔也化其争竞之气御日本之道利用刚非刚也示以振作之机也军志有之曰上兵伐谋其次则伐交夫诚措注得宜则敌之狡谋可戢行且介西人以求成于我也而西人之交又何必不合于我也

　　聘与国　　　
彭玉麟

秦之所以兼并者远交而近攻蜀之所以抗魏者联吴而释怨多助者[强](疆)寡助者弱其大较也　圣朝抚有函夏韦毳幕之邦至古莫京犹复简命重臣轺车相属于道重之以盟誓申之以条约一视同仁言归于好抚夷之道至矣尽矣然而各国之情伪不司强弱互异有可为我用者有不能为我用者试得约言之俄人狡诈强悍欧洲之地蚕食殆尽其边疆直接中国东西北三面延袤几将至二万里其近边如浩罕诸国哈萨克布鲁特诸部落皆胁之以兵威寔欲尽彻我藩篱若东三省近边之地不独库页岛归于俄即黑龙江绥分河吉林等处所属之穹庐亦多为所割据而且经营回疆侵占伊犁久视我为弱肉而不能为我用者也日人短小精悍性情坚僻其主亦好大而喜功迩年来入台湾议朝鲜废琉球依附西人妄生觊觎骎骎乎有得步进步之势此亦不能为我用者也然日之不敢逞志于我者恐俄之乘其虚也俄之不敢逞志于我者恐德之蹑其后也德人并兼并坐大为利二十年来败丹败奥败法今犹增兵协饷如临大敌者惟欲一挫俄人然后与民休息耳其与我通商之处为数无多而情意尚属密洽其前相肃活曾游中土濡染[我　朝](主干)教化寔深景仰是德可为我用者也美国之志在于通商且素昵于我其前总统格兰忒感北洋大臣李鸿章接待之优曾与日主争及琉球晓之以顺逆之理耸之以强弱之势大意直我而曲日旋有瓜分琉球之议日主含糊其词遂力斥其非是美亦为我用矣法人自八十年前拏破仑兼并各国有囊括四海之势厥后一就禽于英人年前其侄复就禽于德方今元气初复执政纷更未暇远略俄人常欲联之法人因畏德不敢结我而其心未尝不嫉俄也虽前以传教之故见恶于俄近以安南之故有隙于俄而欲牵制俄人不得不与之縻英人向以水师之强器械之精称雄长于亚细亚德与法皆不及其于俄人则鄙其武备之不精复忌其疆宇之日扩前既不许泊兵船于黑海后复不听攘土地于天山是固俄人之所畏者也日人之于英尤敬而信之迩来变制度更服色改正朔一一惟英法是崇是固以英为护符而不敢出其范围者也若英人之于中国前虽敌今则友邦其急急于通商者不过惟利是图非欲扰我民人贪我土地也而且略知信义颇尚豪侠自立约以来于公法研之最熟其曰中国有事各国调停言虽不可恃而亦非全不可信也目今法国有创深痛巨之情英国有唇亡齿寒之惧中国欲驭日人而制俄人首宜交德次宜交美以及瑞丹普日和比义奥诸小国皆宜联络输诚结以信义非必藉为外援而荷戈执殳供我驱策第使不为人助即不啻为我助以夷制夷所谓以毒攻毒也虽然各国宜交而俄倭与英法[遂不必交乎而非也彼以和来我以战不可也孤立无援与生衅端亦不可也是宜防患于]未然弭变于无形可以信孚者以信孚之可以术驭者以术驭之内峻其防外弭其隙而缓急轻重之间是在能辨之者

　　出使四国奏疏序　　　
薛福成

