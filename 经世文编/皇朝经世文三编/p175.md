<!-- { "loadSidebar": true } -->
古昔圣王十有二年一狩狩者察诸侯之所守也诸侯五年一朝曰述职述职者述其所守之职也由是观之古之天子诸侯皆非终其身深居简出也殷商之制储君皆时处田间与民为伍欲以知稼穑之艰难故周书无逸之篇曰其在高宗时旧劳于外爰暨小人作其即位其在祖甲旧为小人作其即位乃知小民之依商书说民之篇曰予小子旧学于甘盘既乃遯于荒野入宅于河自河徂亳是知古昔天子皆躬历于外以豫知民之艰难情伪而后继大统乃洞然于闾阎稼穑之依官吏良莠之故所以国无敝政民无敝俗朝野上下熙熙裕如也三代而后惟汉宣帝幼遭戾太子之难育于民间年十九始入宫承大统故民间之情伪胥吏之良莠无不尽知励精图治号为中兴外则开创之主事事皆洞悉无遗而承平之世青宫鲜出宫闱惟恃择傅读书以明古今治理而民间之稼穑艰难吏之贪狼藉少所闻知性天生睿知之圣乃不出户庭而明烛万里人不敢欺史鉴所载汉唐宋明之世主非不明徒以蔽于耳目之近而皇恩不能下逮者昭昭可考岂若我国家　列圣相承闿泽仁恩覃敷广被今　皇太后　皇上又深仁厚泽浃髓沦肌践土食毛谁不感戴数十年来华洋交涉开前代未有之局亦既洞悉其治国养民之法故专设总署设海军设机器局以及各学堂又　命星使游历外洋兼理交涉事务无不事事仿行新中华之耳目开小民之衣食虽前代雄才大之主亦未能如我　朝之盛也顾事须比校而后胜负分势必互观而后强弱见以我中国之地大物博山岳蓄其精华川陆萃夫货自然之利甲于五洲倘能尽法以致之又何假于外洋之物哉且外洋人又惜之谓不能尽其物利者以不能尽仿其法也然其法自在在　朝廷力求何如耳欧西诸国之君皆常躬历各国不虑风涛险恶而藉以联与国之欢各国又皆盛饰礼仪郊劳燕享不啻春秋会盟珠盘玉敦之盛而即藉以考其制造军伍之法以取则焉如英德美奥诸国之皇时常来见于日报者不一而足而俄罗斯之兴更专藉其先君彼得之游历无法不仿无善不备日本亦然故其国势蒸蒸日上也日本自同治十二年始信其法今纔二十余年耳已俨与西方大国比隆溯其所以致此则常遣其宗室大臣躬历其境考其政治之法而又遣英俊子弟诣彼国读书不数年尽得其奥国中一切制造皆以仿西式为本非甘舍数千年祖宗之旧而为此补苴以弃故喜新也特以既与交涉不如是不能与之驾耳我　朝苟不开海禁虽至今不用其法可也既与交涉而独鄙其事而不为不几自敝乎草野无知窃愿　朝廷亦遣亲王贝勒游历其境以代时目其政治取其善者而为之并遣英才子弟诣彼读书久之必有驾西国而上之势彼狡焉思启者何敢哉刍荛妄语窃愿鉴日本之明效也又我　国家近年讲求时务亦尝选派各部司员游历各邦期明外事然苦于所派颇多滥[竽](竿)俗士陋儒未明政教之大体祇震惊于西人之宫室车马一切外物之美观敌情未谙而习气已重将焉用之是宜推广游历章程无论京外职官举监生员但取素日谙悉洋务之员发为箸作洞见大体有志康济者报名[使](成)　国家厚资薪水令轮班出洋游历军制机器商务地舆各讲专门或三年或五年考究而归验其日记功课考以当面问答切实不虚而后用为总署司员或储为使才之选其王公世爵出洋游历者亦同此考察务裨实济切戒虚声藉兹快捷方式庶可得游历之效也

既得其才当厚其禄勿致置散投闲今总署堂官之王大臣虽公忠爱　国而苦多未明洋务则遇事不免扞格章京又必由科甲进身罕习外情承办先无主见交涉何得公平是宜选王大臣及部曹等官之年力富强者泰西近放公使领事及探路游历之员皆世家饱学年富力强者游历泰西各国悉心考究其政教风俗军政邦交归而著书立说确有见地者乃作总署堂官或择出使多年之公使声望素优者佐之俾合署有同心庶得众论交孚遇事确有把握不致异议横生因循延误也中日战后时事亟矣强环伺岌岌可危而不知时势者动拘文牵义无论事关远大必以成法相绳凡创办一事聚论盈廷议论多而成功少当道诸公以为老成持重由渐而进或惜经费徒袭皮毛粉饰因循恐无及矣近日非但内而政府外而督抚下及道府州县当求通才要知时务至考取御史须知古知今知中知外人能上下五千年纵横九万里洞烛成败之本原考究治乱之至理者而后立言有典则敷布非空谈也大抵君相英明不为腐儒所摇惑庶能变法自强鄙人窃抱杞忧去腊曾致书军机处行走陈次亮部郎云宜　简懿亲重臣素有识见者借贺俄君加冕为词顺道周游列国物色人才访各国退位之大臣凡素有声望品行端方者勿论其廉俸之重订以年限每部聘请一人回华各司厥事并向各国借数百兆百废俱举凡学校开矿铁路制造枪炮厂船坞不拘各省均准中西人合力为之不准西人独办如华人无力则许给本地绅商干股以充善举或仿照西例抽还入息捐税报效　国家或谓如此行之是开门揖盗令人启其争心土客不和乱之道也不知中国各省地势险要地土肥瘠矿产丰歉西人早已探明绘有图说莫不垂涎今同沾利益于地方百姓亦有利可获何乱之有如是则群雄虎视之心可以稍息我　国富强指日可卜而人才亦日出矣或虑用夷变夏不知我变者乃富强之术非孔孟三纲五常之道也或云权自外操独不思各海关俱归总税务司赫德委西人经理且海关清册刊有英文布告各国其大权不已重乎既凡事须请　旨允准而后行何虑之有或闻成例有不准亲王出外之条然年来变通者甚多既云穷则变变则通则创新即所以存旧此周公之所以夙夜思兼三王者也

　　通使
昔汉武帝诏举茂才异等可为将相及使绝域者诚以出使之选与将相并重折冲樽俎赞美皇华胥于是乎赖一不得人则辱君命损国威所关非细故也今中国与外洋各国通商立约和谊日敦设无使臣联络声气则彼此之情终虞隔阂虽有和约何足恃虽有公法何足凭哉使臣者国家之耳目也其所驻之国必知该国之情形凡陆兵之数水师之数库之所入所出交涉之何亲何疏商工船械如何精细讲求故泰西公例凡通商各国必有公使以总其纲有领事以分其任又虑威权之不振简兵舶来游历以资镇抚而备缓急事或未协彼此悉心公议或请各国官绅裁断以期必协而后已其慎重也如此迩来中国人民出洋贸易佣工者年多一年不可胜计中国之人经营出洋者为天下之至众故钦差领事等官比天下各国更宜加隆顾中国未设钦差以前外邦政府尚知爱护华民多招致既设钦差领事之后外邦设法竟抽华民身税极力驱除或疑中国到彼争食今其见逐情理使然夫争食者岂止华民何以不逐他国而独逐中国是其薄华民者乃所以薄钦差薄钦差乃所以薄中国薄钦差者何为其不知西国之例而动多可嗤也薄中国者何为其不行富强之法而徒夸其大也中国外部及出使各官必须全用深通西学深明西例之士则庶乎其得矣洋人每肆欺侮无由伸理乃仿西例于各国设公使于华民寄居之埠设领事遇事来照会按公法以审其是非援和约以判其曲直保吾民御外侮维和局伸　国权使臣之所系不綦重欤夫通使者中古邦交之道也春秋时贤士大夫必周知列邦政教之隆替民情之向背俗尚之好恶国势之盛衰探听各国军务消息人员某国现用何样新式轮船铁舰炮台枪炮炮台形势如何兵官才能如何或探访不全必能得其大概虽縻费亦有所不惜所派侦探之员概须武员知兵事者或随同公使前去或另派游历总之无处不有平日洞知各国强弱盛衰之故如有战事则措施自中机宜矣用能事大字小各协其宜今泰西数十国叩关互市聚族来居此诚中国非常之变局于此而犹不亟讲外交之道遴公使之才乌乎可哉华民之出洋者就南洋之西班牙荷兰英美各属考之岁输税银自一二元至百数十元不等暹罗本我旧属乃亦仿西法岁征我民身税否则拘作苦工虽有公使领事其如鞭长莫及何曩者法越多事彭刚直檄委潜赴越南金边暹罗新加坡等处侦探敌情返粤后上书当道谓法兰西侵占越南其国危亡已同朝露然越南亡而暹罗缅甸未即亡也现在缅甸王暴虐昆弟失和英萌废立之心不自安转倚法援为英所忌恐愈速其亡向闻暹缅二国素称恭顺附近各岛如英法和西等国之属土华民流寓其间者不下数百万人亟宜简派公使驻南洋所有南洋各国如越南缅甸暹罗小吕宋及英法各国属土之华民悉归统辖即选各埠殷商或已举为甲必丹中外信服者为领事联络声气力求自强仍仿西人在华训练民团以资保护令各埠商民捐资购置一二兵船公使乘之出各埠庶信息灵通邦交益固声威既壮藩属不敢有外向之心以兵卫民即以民养兵一举两得无逾于此或疑各埠华人多借洋人以自重董事亦各树党援不肯受约束于华官持节南行动多掣肘可奈何此则兵力之不逮而权势所由不行也非有水师兵舰出洋缉不能折外人陵侮之心非有老成练达精明强干之才难以胜公使领事之任夫各国广招华工美国独限制华工前外人之虐待应如何设法保全与国之苛条应如何峻词拒驳斯非使臣之责欤

