<!-- { "loadSidebar": true } -->
自倭奴肇衅以来绵延数月论者皆以是为中国之祸患愚以是为中国之福也虽当事起之初当局者虚与委蛇务为粉饰事事迁就不肯轻起兵端致倭奴猖獗酿难此其败也可立而待虽有小胜即兵法所谓大败之机也夫高丽臣服我　朝为东三省之屏蔽二百余年贡献不缺谨守臣子之礼则一旦国中有难中国发兵遣将平其内乱如父护子理固宜然何物倭奴敢忘辅车相依唇亡齿寒之戒而肆所欲为哉观其既占高丽都会要隘复敢窥伺中国边疆并多添兵轮以游弋南北洋海面冀得乘懈抵隙渐以入各海口揆之于理果顺乎否乎考日本之为国不过三岛浮沈东海犹之一粟土地军力俱不及中国十分之一其得与之相抗者唯大小兵轮四十余艘数有同耳然数虽同而坚大不及也炮弹不伙也如之人手无多水陆不相护战事未及十次国中人财俱竭观其搜括军资税及倡寮三丁抽一五丁抽二空虚之状已显而有征度之势又强乎否乎理既悖逆势又孱弱我中国于此不日本之胜而谁胜乎惟是中国果胜矣朝鲜果保矣倭奴果服矣至时中国之患能遂已乎不能也今天下最富之国莫若中国泰西博学之士尝测算中国各省之全银煤锡矿产俱未开垦其富不赀西各大国若法若英若德美若意奥莫不闻声兴起垂涎于中国所有有若巨鹿之不能一日忘也者特迹未彰耳而俄罗斯则已几费踌躇屡肆诡谲矣盖俄与我国顺治康熙间已欲扰我北境道咸以后更肆侵占同治季年勘定新疆已被其拓地数千里至今年倭事方起彼即征兵调将密授机谋虽名为保商观战同于他国而处心积虑有独异焉今夫土地之广俄固于地球上首屈一指而与中国疆土[毘](昆)连东控自东南珲春起沿黑龙江吉林两省折南历朝鲜满洲蒙古越[恰](哈) 克图而西至新疆界外又转西北抵于巴马延袤六七千里形同括囊势若建瓴居高驭下因利乘便一旦席卷而南与中国争衡中国其何以御之前阅西报载俄之西伯利火轮路已经竣工现自俄京直达西伯利由天山一带以至中国之北京焉是则调遣兵将转输饷瞬息间千里可至故俄而不与中国争衡则已俄而欲与中国争衡恐非今日区区之将卒炮舰所可与之从事也顾俄于数十年来尚未发难者非不敢也究未知中国之虚实也自今日见倭奴之不敌俄乃晓然于中国之长短矣嗟呼日本一弱小国耳土地不及俄广国家不及俄富兵甲不及俄强器械不及俄精日本与俄犹泰山与卵也而今日兵衅已起数月中国所发兵卒糈至精至多乃犹未见破灭倭人恢复韩京兵连祸结不知何底以富强狡黠如俄者顾乃可与倭人同语而不知之意欤此愚所谓以今日之事为中国之福也夫俄之强盛于中国孰不知之即俄之窥伺我中国亦孰不知之俄既存窥伺中国之心中国亦知俄存窥伺之心两相猜嫌未有不相龃龉者而始叹谋画之两不善兵力之不精不又晚乎则与其后日受制于强大之俄何若今日见绌于弱小之倭使果今日见绌于弱小之倭则我君臣上下知倭之不可轻愈知俄之不可敌斯有以见暮鼓晨钟发人深省而为之革故鼎新转祸为福矣此其故顾何也盖我中国数十年来凡秉钧衡都系伴食其于四方之凭陵侵削置若罔闻得失是非付之不顾即于己国之举贤退不肖亦无非瞻徇情面蔽塞聪明上下模棱专图粉饰是以相不知帅帅不知将将不知兵兵不知事弁员不知兵卒之勤惰兵卒不知器械之利钝一旦疆场有事始亟亟焉招募虚额之兵购办灵便之器修理破坏之船纷纷扰扰端倪未见而寇入已深此中国居高位膺厚禄者之通獘诚有如谚所谓不至梁山顶不做不至乌江口不行者也

今既有倭事相衡而后知平日因循苟且不知训练兵卒修整器械育人才购置巨舰之所误实多致干戈所指虽蕞尔之倭犹不能尽歼丑类以掩其平日所为苟思此斯畅然悟恍然醒既悟且醒自不难毅然奋然励精图治发愤为雄尝卧薪枕戈寝甲以整[饬](饰) 一切矣于是延洋员以为教习招洋匠以制枪械设学堂以人才至外洋以购巨舰而乃向之训无方者今则教以新法而人尽知方矣向之操不力者今则责有所防归而工夫娴熟矣向之虚名是骛者今则凡百认真而应敌无虞矣向之教战非人者今则令出唯行而万人悦服矣向之军火不继者今则厚集军装而兵无旷职矣向之鎗炮不新者今则纯用新式而技巧能施矣向之弹丸失度者今则准头有度而燃放不误矣向之主将无能者今则谋勇俱优而愤发争先矣向之临阵脱逃者今则将士用命而军无不前矣向之弁员畏葸者今则士卒忘身而目无反顾矣向之船鲜坚利者今则驾驶有法而战无却步矣向之调遣不敷者今则无所不备而战守有资矣兼之论功行赏各尽其能按罪施刑则各尽其法功不夺而大众洽死必赒而人心奋训练既深于平日功用即奏于临期夫如是积累数十年有不富强甲天下者未之有也今时之小屈即异日之大伸失之东隅收之桑榆昔人所言正此之谓也至此固无畏于区区之倭即矫矫之俄亦有所不足畏矣不唯不足畏即俄人亦知中国不可欺思有以消释阴谋而来求永好矣俄患既释彼英法德美意奥诸国又何足营怀哉嗟嗟中国之恹恹不振已数世矣为欧亚诸国所轻量亦数十百年矣使令日果能以前车为后车之鉴先事为后事之师振作国威奋兴武备天下事尚可为亦何难藉倭事以慑服强邻潜消巨患哉然而苟无今日之倭以为警惕则彼居高位膺厚禄常此梦梦然昏昏然徒知保富贵耽淫逸而无以挽天下国家为己任愚故曰倭事乃中国之福而为千载一时之极大转机也时乎不再来时哉勿可失愚故不惮烦琐不畏刀锯痛哭流涕大声疾呼以倭事作当头之棒喝为我衮衮诸公告焉幸而听之固我中国之福不幸而不听亦岂愚一身之害草莽迂儒既有激言之即不禁拭目以俟之

　　中国易于富强论　　　　　
余贻范

盖闻善斗者必扼其吭善兵者必审其势善谋国者必参观互考权其势之难易事之重轻如奕者之棋无虚医者之痛下针砭然以后可转贫为富转弱为强不至每而愈下抗怀时事者每以欧洲英美德法等国版图日扩货殖日兴其民之富厚较前不止倍蓰而环顾中国地不加辟民不加富鳃鳃焉以生齿愈众谋食愈难为虑不知治兵者知彼知己百战百胜而治国者将毋同查亚洲之国华为大合二十有一行省计占地球十中之一民藉复与欧罗巴全洲相颉颃夫蚡冒蓝缕以启山林地之大不足以取威也而中国则保世滋大矣卫文革车以兴都邑民之不庶不足以定霸也而中国则人物繁庶矣不特此也欧洲各国如棋之布如星之罗如犬牙之相错其练兵也必工力悉敌而旗鼓相当否则强邻觊觎边境驿骚而国因之不靖其饷糈每人每月由十余元至三十元不等中国军制[绿](缘)营兵饷除米之外一月不过一金即使炼勇亦三两五钱至四两二钱而止人情俭奢不同西国之浮奢饷项无多绝异西兵之縻费中国地大于欧洲各国而练兵不必多于各国筹饷又复省于各国但炼一兵能获一兵之益其额仅于欧西一国埒则邻人不得窥伺疆宇亦复乂安至于兴工作则价值从廉设学校则文字一致凡此数事均欧西各国之所自叹勿如者也所惜官宪因循于上学塾玩泄于下狃于积习埋没才材于帖括之中不能奋发有为耳如果振作有为洵有事[半]而功倍者噫自海禁既开时局互异欧洲诸国日以开强辟土为事从前既占美澳两洲嗣又分据非洲以为外府亚洲之缅甸安南以及琉球皆我藩服寸疆尺土不容轻易以与人者也而今则安南已鲸吞于法矣缅甸又蚕食于英矣且琉球坵墟兼并于日本矣今之时势岂犹可安常蹈故而不知变计也耶诚能精以练兵富以养民课农桑以为根本之基开铁路以通商惠工立邮政以便民利国年中运费之出所省不知凡几邮资之入所溢又不知凡几由此开矿以尽地利设西塾以育人材将见物产丰盈民俗富有而国势亦蒸蒸日上当驾五洲而上之岂第并驾齐驱已哉穷则变变则化是所望于事权在手者

　　畣会东方时局问　　　　　
英人 威妥玛

客有问于威妥玛曰今者东望海云连天烽火仆等以为关系之巨不徒在东方也又蔓延以施于西方公在华四十年奉使十二年当盱衡时局之余其以仆等所见为然乎威曰吾等今皆远隔重瀛仅随鱼雁往来藉通消息假使传言属实关系诚非浅鲜然而中国之事余亦未能窥测日本之事又不足为外人道则比来籍籍之语犹未能洞悉其端倪若以愚意度之华兵之戍朝者必将被驱于日本作此论时平壤未失日本既获此胜又将阑入华疆中国危机其殆始矣君亦知中国之东三省实为　发祥之重地我不敢知曰余能预料未来之事者也特以中国而计凡人所谓为万不致此者不料其竟至于此一旦突如其来如必至出人意外如旅口天险之地人所谓为万不可失者不料失于数点之项威公真有先见之明哉呜呼故曰本之在朝鲜假使真成破竹之势则动摇时局不但关系于中国且关系于欧洲之大事罕有与之相比并矣威又曰人言日本巧今者观进犯满州一役则诚机械巧幻之至矣假使日本能计取　盛京吾知　中朝之险有百倍于寻常兵燹者其中关系之故则英国各新报皆犹未甚明矣夫满州全境处于长城之外历来　大清有乱即使兵戈之惊直逼　畿疆　皇帝行幸奉天不失　宸严无伤国体故西历一千八百六十年英法之兵连营　京邸　文宗显皇帝避暑热河迨至和约订成　銮舆返跸天下晏然几忘其祸此其证也昔欧洲罗马国王养尊处优人之见之者必跪拜以为礼直若向神祗而肃拜也者中国　大皇帝亦犹是尊为　天子而奉天则一陪都也日兵若径踞　陪都辱及　列祖　列宗之　圣域满城二百五十年之　荣号不已损乎回溯二百五十年前　世祖章皇帝龙兴朔率师入关驱除明季之流寇天与人归　端拱而治中国然则东三省者诚中国木本水源之所也华人恒言　天子圣明在上魁柄独操世有何人敢于干犯日本今欲损　皇威而窥东三省深恐　朝廷之根本不免为之动摇矣西谚有之曰胜则一鼓作气席卷天下而有余败则一败涂地制褐宽博而不足言乎得势失势之异也中国何独不然方其全盛之时懋昭　神武　定鼎燕都而后十八行省之官民士庶悉稽颡而称臣今苟不能挞[伐](代)日本一小国中国危险情形可胜道哉客曰然敬闻命矣特鄙人之意前敌华兵虽挫后应有如荼如火之军容且华人生齿三百五十兆日本不过四十兆即使中国再败三败亦未必遽关乎全局公竟以为危险万状请问亦有说乎威曰军旅之事不在于士卒之多而在于物格致知之学　大清入关之始八旗劲旅未尝闻日本练兵之新学也而华人[已](以) 风从草偃翊戴　皇灵今日本则历聘欧洲名将以训练其兵士比年来于欧人则推心置腹初无疑忌于国政则风流令行亦无阻阏及察其民情亦甚兴高采烈凡泰西新创之良法不啻涉其藩离而窥其堂奥华兵反是虽多何益且即以一千八百六十年往事而论英法之师由津门径造都门中国御敌之兵非不多也而曾未能充一战故如中国有兵十万名未经操练纯熟其为统帅者又未究泰西之新学而且食则不继也兵器则新旧相间也一旦与敌人相见于疆场反缘人数之多益见败亡之易故曰兵愈多则事愈愤也中国用兵之古法相沿二百五十年矣

