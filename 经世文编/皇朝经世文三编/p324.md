<!-- { "loadSidebar": true } -->
缅甸之西雪山之南有广土突出南海形如箕舌所谓印度也印度有五形入海之处谓中南两印度与缅甸接连为东印度雪山拱抱为北印度跨印度洋为阿富汗为西印度纵横数千里里高原绵邈气候[炎] (火)熇其民种类不一相传上古有二族一曰日朝一曰月朝并出于天神日朝后王拉玛为父所逐与其妻西达遁住山间十四年众推为王锡兰岛王拉巴拿一身十头躯干伟大恃其勇力夺西达去拉玛攻锡兰杀拉巴拿立其弟为王威振四邻远人归心拉玛死子孙世袭月朝繁衍于南西印度耶耶提王尤着训人民辟疆土二朝时文学礼义彬彬四方属望一说西历纪元前二千一百八十年高加索族人西境居印度河旁二十年始拜婆婆罗门教造梵字着肥大司此士书一千六百十四年高加索族与土人战一千三百年二族媾和通婚一千年始与犹太通七百七十年始立四司尼加朝传十世三百六十年六百年佛教大兴五百四十年释迦卒然其事迹之详不可得而闻也五百二十年间印度西境俱为波斯属地波斯王大流士收其税得波斯税额三分之一实为神武天皇即位前二十五六年事后马基顿人西里亚人拔克德里人相继来伐印度大半常归其辖一百二十六年鞑靼人为本国所逐至中国境不能入转攻拔克德里灭之尔后诸国互有沿革纪元一千年间土耳其人马毛多兴于波斯建伽寺尼国称王屡伐印度克之叛图甚大一千二十八年卒费色拉据上印度自立为王越二年复马毛多所侵略之地一千五十年米山德第三为王都于勒和既而国中分裂相争

一千一百九十四年阿富汗君长高黎侵掠印度陷其[都] (诸)城一千二百六年高黎为其下所害土耳其人甲丢伯创建特里国为王是为土耳其第一朝会成吉思汗起于蒙古失其属地十传终一千二百八十八年丢伯裔伯鲁士为特里王是为土耳其第二朝许蒙古人移住明年为其侄阿老丁所弒阿老丁自立破蒙古兵三传为乌罢一千三百三十七年乌罢帅师逾雪山寇中国卒于途国势寖衰一千三百五十三年伯罗士第三为特里王是为土耳其第三朝伯罗士劝农工阜贸易在位三十七年国内无事称为贤明五传至马毛多大乱分裂为二一千三百九十九年帖木儿郎自西鞑靼来侵大肆抢掠屠杀十万人征服五印度为蒙古别部未几而去一千四百十四年奢一精为特里王立舍德朝是为土耳其第四朝三传终四百五十年阿拉丁为特里王立鲁日朝是为土耳其第五朝一千四百八十八年昔刚德为王即位之十年欧人始至十五年力克王与哥陈王战灭之明年葡萄牙人助哥陈复国寻开可陈锡兰诸埠头一千五百十七年爱布拉罕嗣立与蒙古战败死国亡

一千五百二十四年帖木儿郎五世孙巴卑尔大举入印度取特里并其地印度诸国属土耳其三百年至是巴卑尔立国于特里势甚张卒子武米恩立为西尔汗所拨西尔汗死复位在位仅一年卒子亚格芭尔立为人豪爽卓荦即位之明年之叛民喜马篡立摄政白兰攻之喜马败死王复位居五年白兰叛王亲讨之遂征服四邻一千六百六十五年筑阿格拉城为都一千五百八十年迁都于勒和胜兵六十万国力日强一千五百九十四年分国为十二省为教法驳杂思别设一教以齐民志未果一千六百五十年病在位五十一年邻国无伺隙者王时英荷二国始来设东印度公司英国水师驻防子西令立国号奇汗久译言平治天下也一千六百二十八年西令子沙日罕立尽杀大臣复都特里一千六百五十七年王子四人相攻三子败死一子名阿伦格弒王自立焚灭国中寺社使国人强奉回教不从者处极刑大廓疆域施仁政殆有统一全国之势一千七百七年卒步哈德立卒子哈达立伯罗士弒之自立阿布达又杀之步哈德孙马罕未德嗣立一千七百三十八年以事杀波斯使臣波斯来伐大肆掠取赎金十六亿六千六百万元而去一千七百四十九年阿富汗来侵拒之不克是岁王卒亚美立乞援麻剌多麻剌多逐阿富汗自居其地居五年亚美被废亚伦格第二立亚美起兵攻之兵多疫死遂退一千六百六十年王被害西令第二立与英人战败绩割地请和一千七百八十五年麻剌多来伐请援于英英未至王为麻剌多所掳麻剌多人抉王目取特里一千八百三年英人与麻剌多战克之遂得特里一千八百六年亚格巴尔第二为王仰英俸自给一千八百五十七年印度各邦合兵击英不克英人获特里王流之缅甸自是滨海各境皆属英矣

一千年以来欧罗巴诸国颐印度者甚多一千五百年代葡人始至孟买建城通市致富荷兰人之遣兵船攻夺其地设立埠头经数十年六百年代末英人甲便日士抵东印度设公司擅商权凡十五年英船将兰加斯德[之]功甚多遂取诸岛筑炮台移植其民英人复之与英人战极凶暴云

一千七百年代初莫卧尔渐衰土豪割据各部不奉政令莫卧尔人假英人力灭土豪是时法人亦来设埠头一千七百五十六年英人逐法人就其址造筑家屋极壮丽明年英人与孟加拉国首长索拉约朵刺战大破之尽取其地一千七百六十五年英公司与莫卧尔和孟加拉国遂为商会首

一千七百六十七年卖索王之子非德尔阿厘起兵抗英阿厘有大志阴养兵卒一千七百六十年攻卖索取之乘势并吞四邻英人忌阿厘与麻剌多人合兵击之一千七百六十九年与阿厘和一千七百七十四年英商会遣瓦伦哈斯丁士攻印度尽降之一千七百七十九年阿厘煽动麻剌多及其它土豪叛英起兵法人资之兵器粮食哈斯丁士以计解散其谋又与麻剌多人和明年阿厘死一千七百八十六年阿厘子帖布萨普毕起兵与英人战一千七百九十九年帖布萨军败死之英人与麻剌多分其地一千八百十七年英人击麻剌多破之会大疫英兵死者一万人明年印度全境大疫

一千八百二十四年英人掠新嘉坡及傍近[群] (郡)岛一千八百二十六年占据麻剌甲一隅一千八百二十九年英人下令禁殉葬一千八百三十三年始用土著人为官以分商会之权一千八百三十九年筑炮台于亚丁及百林岛是时英人更掠波斯湾要害造铁路于幼发拉的河畔

一千八百四十三年英人出兵掠取信地遂讨塞哥塞哥人初据本若建国其酋长林日星为人雄武雇欧人练兵旅四邻畏服既而林日星死欧人皆归其国兵士横暴不奉命侵入英属地一千八百四十五年英将率兵攻本若奋战破之塞哥人惧偿兵费请和英人驻兵一万备之一千八百四十八年本若民叛作乱全国应之英将高弗邀击破之明年本若全归英管英人解塞哥兵执首谋者幽酋长于是印度全地无复抗兵者

一千八百五十七年五月孟加拉国民起作乱安日河旁近诸部悉应之众凡十一万皆带新式兵器进至特里据要害见英人不问男女皆屠杀之放火抢掠立莫卧儿帝裔彪色茵为印度皇帝年八十余派将卒捕隐匿英人者袭各处银行抢掠无所不至英公司发印度西北屯营兵攻特里乱兵悉聚于冈坡尔屡袭英人英人粮尽约降乱兵诱英人至河心自两岸狙击之英人男女死者大半余皆为虏不屈大将[巴布洛以兵二千四百攻冈坡尔三战拔之会乌德大军来侵英将劳棱索尹吉利相继据卢各脑防之]巴布洛击乌德兵不克卒于阵军中无不悼惜明年三月哥林干布伯将兵一万来援一万二千继之每战皆胜自是乱民气焰渐衰至六月始平公司奉土地归政府辖于是巴力门建议以印度为英政府所管废藩属之名置印度事务宰相专任总镇及各镇台诸务置参议官十五名总民政八民政府所任七名使同僚撰之必取其尝任印度职务者施仁政以怀土人造铁路架电阜棉花诸产物岁内渐增会计有余人心日进高明                                                        

印度东南有锡兰岛土人谓高山为锡兰岛有高山因名古时人民颇留心文词艺技至近时荒陋殊甚传为释迦实生于此尝从迦蓝屿来登锡兰山山上至今尚存足迹山下一寺贮释迦涅盘真身及舍利子居民尤崇佛教佛教自古行于此土如大陆内地皆奉婆罗门教云一千七百九十六年英人驱逐荷兰人尽有滨海之地会锡兰酋残虐失民心乃进攻其都城可伦破之取全岛遂归英近有奉耶稣教者印度人容貌壮伟气象温和好文学学者往往传梵字书议论高妙尊信婆罗门教愚民或轹死灵车下或以子女为牺牲人死则弃诸水以饱鱼有伉俪敦笃者积薪焚夫尸跳入火中人民分四族贵族不得与平人婚犯者处刑贫者平居裸体以寸布围腰下居屋涂以牛粪留子胸烙小印额上剌纹女子穿鼻带环中国人以为五印度并奉佛教是大误然佛书称恒河为灵水即今安额河诸佛菩萨罗汉绘塑之像多裸上体或带耳环胫束钏即印度本俗僧服袈裟及合掌膜拜亦皆印度土俗也则以其地为佛教所从出不足深怪也自达摩航海入中国佛教大行于东洋诸国红衣喇麻教起于乌斯藏后宗喀巴别倡黄教蒙古诸国靡然从之可谓盛矣然自回教起其教渐传东北而锡兰亦多舍佛教而拜马哈麦者至今五印度为欧罗巴之东藩参以西教而佛教渐微矣
 
　 
卷七十六　洋务八外洋通论二

　　外洋学校
宋育仁

