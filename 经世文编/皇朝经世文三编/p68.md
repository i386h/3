<!-- { "loadSidebar": true } -->
今春威海告急南洋兵轮坐视而不之救重为泰西诸邦所姗笑急宜统筹全局俟办理稍有端绪应合沿海七省特简总统大员庶使筋节灵通声气联络一方告警全军立至矣目前办法应先向英国延聘水师宿将如昔年琅威里其人者多设水师学堂以储其才派学成各生或出洋游历或备资斧分寄各国兵船以资习练天下无不可办之事但在实心实力以求之耳一设立学堂以储人材也泰西各邦近今人才辈出其大本大原全在广设学堂商有学堂则操奇计赢之术日娴工有学堂则创造利用之智日辟农商有学堂则树艺饲畜之利日溥矿务有学堂则藏之富日新医有学堂则生养之道日遂声光化电各项格致有学堂则新理新物日出而不穷水师陆师各项武备学堂则战守攻取日习而益熟乃至女子亦有[塾] (垫)政聋哑亦有教法以故国无弃地民无废材富强之基由斯而立至其学堂之制不必尽由官设民间绅富亦集资举办但国家设大书院以考取之今中国各省书院义[塾] (垫)制亦大备乃设八股试帖词赋经义而外一无讲求又明知其无用而徒以法令所在相沿不改人材消耗实由于此拟请　特旨通饬各直省督抚务必破除成见设法变更弃章句小儒之习求经济匡世之材概从实学应先举省会书院归并裁改创立各项学堂将现在京师总署上海制造局已译各种西学之书分印颁发一面仍广绎格致新闻及近年新出西史延积学之西士及中国久于西学有为之人为之教习尤必朝廷妥定章程考取垂为令典务使民间有一种之学国家即有一途之用数年以后民智渐开然后由省而府而县递为推广将大小各书院一律裁改开设各项学堂即民间亦必有自行集资设立者将见海内人士喁喁向风而谓一切官商制造之学货财之利则水陆之军不能媲美欧洲臣不信也日本自维新以来不过一二十年而国富民强为泰西所推服是广兴学校力行西法之[明] (名)验今日中国关键全系乎此盖人才为国家根本盛衰之机互相倚伏正不得谓功之迂远也以上各条或变通旧制或创行新法臣愚亦何敢谓所言尽属可行第变通尽利力求富强之道舍此不图更无长策自来殷忧启圣多难兴邦时局转移之机正在今日伏愿　皇上法五帝三皇制作之遗意　敕下部臣疆臣通筹合议断自　宸衷俯采而施行之上以固亿万年有道之基下以慰薄海臣民之望臣不胜战栗迫切之至谨恭折具陈伏乞　皇上圣鉴谨示施行谨　奏

　　上　皇帝书第二　　　　　　
康祖诒等

为安危大计乞下　明诏行大赏迁都练兵变通新法以塞和款而拒外夷保疆土而延　国命呈代请　奏事窃闻与日本议和有割奉天沿边及台湾一省补兵饷二万万两及通商苏杭听机器洋货流行内地免其厘税等款此外尚有献俘迁民之说阅上海新报天下震动闻举　国廷诤都人惶[骇] (骸)又闻台湾臣民不敢奉　诏思戴　本朝人心之固斯诚　列祖　列宗及我　皇上深仁厚泽涵濡煦育数百年而得此然伏下风数日按约期迫矣犹未闻　明诏赫然峻拒日夷之求严正议臣之罪甘忍大辱委弃其民以　列圣艰难缔构而得之一旦从容误听而弃之如　列祖　列宗何如天下民臣何然推　皇上孝治天下之心岂忍上负　宗庙下弃其民哉良由误于议臣之言以[为] (谓)　京师为重边省为轻割地则都畿能保不割则都畿震惊故苟从权宜忍于割弃也又以议纷纷虽力摈和议而保全大局终无把握不若隐忍求和犹苟延旦夕也又以为和议成后可十数年无事如庚申以后也左右贵近论率如此故盈廷之言虽切而不入议臣之说虽辱而易行所以甘于割地弃民而不顾也窃以为弃台民之事小散天下民之事大割地之事小亡国之事大　社稷安危在此一举举人等栋折榱坏同受倾压故不避斧越之诛犯冒越之罪统筹大局为我　皇上陈之何以为弃台民即散天下也天下以为吾戴　朝廷而　朝廷可弃台民即可弃我一旦有事次等割弃终难保为　大清国之民矣民心先离将有见土崩瓦解之患春秋书梁亡者梁未亡也谓自弃其民同于亡也故谓弃台民之事小散天下民之事大日本之于台湾未加一矢大言恫喝全岛已割诸夷以中国之易欺也法人将问滇桂英人将问藏[粤] (奥)俄人将问新疆德奥意日葡荷皆狡焉思启有一不与皆日本也都畿必惊若皆应所求则自啖其肉手足腹心应时尽矣仅存元首岂能生存且行省已尽何以为都畿也故谓割地之事小亡国之事大此理至浅童愚可知而以议臣老成乃谓割地以保都畿此敢于欺　皇上愚天下也此中国所痛哭日本所阴喜而诸夷所窃笑者也诸夷知吾专以保都畿为事皆将阳为恐吓都畿而阴窥边省其来必速日本所为日日扬言攻都成而卒无一震于大沽者盖深得吾情也恐诸夷之速以日本为师也是我以割地而鼓舞其来也　皇上试召主割地议和之臣以此诘之度诸臣必不敢保他夷之不来而都畿之不震也则今之议割地弃民何为乎　皇上亦可以翻然独断矣或以为庚申和后乃有甲申之役二十年中可图自强今虽割弃徐图补救此又敢以美言欺　皇上卖天下者也夫治天下者势也可静而不可动如箭之在木(氏口)如马之在埒如决堰陂之水如运高山之石稍有发动不可禁压当其无事相视莫敢发难当其更变朽株尽可为患者昔辛巳以前吾属国无恙也自日本灭琉球吾不敢问于是法取越南英灭缅甸朝鲜通商而暹罗半剪不过三四年间而吾属国尽矣甲午以前吾内地无恙也今东边及台湾一割法规滇桂英规滇粤及西藏俄规新疆及吉林黑龙江必接踵而来岂肯迟迟以礼让为国哉数十国之逐逐于后乎譬大病后元气既弱外邪易侵变症百作岂与同治之时吾　国势犹盛外夷窥伺情形未洽比哉且民心既解散勇无归外患内讧祸在[旦] (但)夕而欲苟借和款求安目前亡无日矣今乃始基耳症脉俱见不待卢扁此举人等所为日夜忧惧不惮僣越而谋及大计也

夫言战者固结民心力筹大局可以图存言和者解散民体鼓舞夷心更速其亡以　皇上圣明反复讲辨孰利孰害孰得孰失必当独断　圣衷翻然变计者不揣狂愚统筹大计近之为可和可战而必不致割地弃民之策远之为可富可强而断无敌国外患之来伏乞　皇上下　诏鼓天下之气迁都定天下之本练兵强天下之势变法成天下之治而已何谓鼓天下之气也天下之为物譬犹器也用其新而弃其陈病乃不存水积为淤流则不腐户闭必坏枢则不烧则晶莹久置则生绣体动则强健久卧则委弱天下大器日摩洗振刮犹恐尘垢置而不用坏废放失日趋于弊而已今中国人民咸怀忠义之心非不可用也而将吏贪懦兵士怯弱乃至闻风哗溃驯至辱国请和者得无　皇上未有以鼓其气耶是以四万万之民而不善用之也伏念　世祖章皇帝手定天下开创之　圣人也而顺治十八年中责躬之　诏屡下　穆宗毅皇帝手定艰难中兴之盛功也而同治元二年间罪己之　诏至切天下臣民伏读感泣踊跃奋发然后知　列圣创定之功所由来也传谓禹汤罪己兴也勃焉唐臣陆贽谓以言感人所感已浅言犹不善人谁肯怀今日本内犯震我　盛京执事不力丧师失地几惊　陵寝　列圣怨恫　皇上为人子孙岂无有震动厥心者乎然于今经年未闻有罪己之　诏责躬咎厉此枢臣辅导之罪宜天下之有望于　皇上也伏乞　皇上近法　列圣远法禹汤时下　明诏责躬罪己深痛切至激厉天下同雪国耻使忠臣义士读之而流涕情发骄将懦卒读之而感愧忸怩士气耸动慷慨效死人怀怒心如报私仇然后皇上用其方新之气奔走驰驱可使赴汤蹈火而岂有闻风哗溃者哉此　列圣善用其民之成效也故罪己之诏宜下也　皇上既赫然罪己则凡辅佐不职养成溃痈蔽惑　圣聪主和辱国之枢臣战阵不力闻风逃溃克扣军饷丧师失地之将帅与夫擅许割地辱国通款之使臣调度非人守御无备之疆吏或明正典刑以寒其胆或轻予褫革以蔽其辜　诏告天下暴扬罪状其余大僚尸位无补时艰者咸令自陈无妨贤路庶几　朝廷肃然海内吐气忭颂　圣明愿报国耻此明之　诏宜下也大奸既黜典刑既正然后悬赏功之格为不次擢将帅若宋庆依克唐阿疆吏若张之洞李秉衡谅山旧功若冯子材皆有天下之望宜有以旌之或内综枢柄或外典畿疆以鼓舞天下夫循资格者可以得庸谨不可以得异材用耆老者可以为守常不可以为济变不敢远言者请以近事言之当同治初年沈葆桢李鸿章韩超皆以道员擢为巡抚阎敬铭则由臬司擢抚山东左宗棠则以举人部员赏三品卿督办军务刘蓉且以诸生擢四川藩司逾月授陕西巡抚用能各展材能力克佐中兴若汉武帝之用才明太祖之任吏皆用不次之拔擢不测之刑威用能奔走人才克成功业伏读　世祖章皇帝圣训屡　诏举天下之才下至山林隐逸举贡生监佐贰杂职皆引见　擢用此诚　圣主鼓舞天下之盛[心] (兴)也今日变甚急天下未为乏才而未闻明诏　有求才之举似非所以应非常之变也夫有非常之事变即有非常之才应之同治中兴之臣率多草泽之士宋臣苏轼谓智名勇功之人必有以养之伏乞　诏下九卿翰詹科道督抚两司各举所知不论已仕未仕引　见擢用随才器使昔汉高之于樊哙每胜[增 ]其爵级其于韩信一见即拜大将凡有高材不次拔擢天下之士既怀国耻又感知遇必咸致死力以报　皇上故求才之诏宜下也夫人主所以驾驭天下者爵赏刑罚也赏罚不行则无以作士气赏罚颠倒则必至离民心今闻日本要我以释丧师之将是欲以散众志而激民变也苟三　诏既下赏罚得当士气咸伸天下必距跃鼓舞奔走动容以赴　国家之急所谓下诏　鼓天下之气者此也

