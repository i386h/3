<!-- { "loadSidebar": true } -->
或谓收铁甲船之法其要有三一在考究全船重心之斜正隔堵之布置碰峰之坚利舵机之灵捷炮位之运动及机器水缸水门药弹舱战台鱼管等处位置一在讲求炮械德国克虏伯大炮制成先用满药施放藉炮身之坚及贯甲之力德国水师俱用克虏伯炮械虽操与英法国稍异而专用是炮者定臻精密一在试演慎重俾知轮机之满力转圜大小船性之左右炮弹之迟速中国济远船德厂所造也而英厂颇訾议之昔何模士庄厂匠师槐特说帖云济远船内有数处不及同时兵船之造法一则分舱御水之法未妥也尤可虑者穹甲下各舱如锅炉舱长约占船身三分一下于下面薄铁板处钻一孔水即易入一则穹甲舱面虽固然全装于水面之下其浮力与平稳均未尽善倘船边有水击穿则水入穹甲之上甲未损而船或沈矣一则舵柄未经保护也前面炮台及[](咽)囱风舱诸口不宜用直甲保护等语凡为监督者不可不参考也船既坚矣图既精矣而驾驶未悉仍与无船同也火器利矣而施放未习仍与无火器同也水军成矣水营立矣而士卒未习士卒习矣而将领未得其人是以军与营资敌也美提督查弗而忒于辛巳年春曾由天津椷致其旧金山一友其中言余驻天津六阅月稔悉中外交涉未能浃洽缘西人每有轻视中国之处查通商之利英为大宗是以事多挟制若美国则无是也年来中国购造铁甲兵船说者谓中国有水师矣惟与西国相较则甚弱现船上尚用洋人未必肯以中国之心为心各公使又在细心察视不欲中国骤强是则中国亦未可谓有水师也故日本步武西法水师将士自幼皆入学读书历加考拔派至练船练习水师提督固悉驾驶且通英法水师阵法自能升旗号令各船布阵而兵弁水手一律整齐闻西人之作壁上观者咸谓彼国水师与泰西无异矣其陆军则仿德国募民为兵训练三年令归田里一旦有事招之入伍虽远在异国不得不闻召即赴兵虽散处各处然已训练三年与临[时]招募以市井少年充数者有别又闻其统兵大员必由学校出身学既成则航海至泰西名军籍勤加练习劳苦不辞如是一二十年必由兵士而升为武员然后回国重用如山县有朋榎本武扬之流今之位尊爵高独当一面者皆昔在欧洲充黑衣之籍执荷戈者也不特武员为然即文员亦莫不然闻明治维新子爵伊藤博文欲详考欧洲之俗深苦不得入其门乃依[某](集)西官当贱役阅十余年始归现贵为首相矣夫然故将才尤重西国育才之法有专书有专师分门别类循序致精虽有一二稍嫌繁重而上不以为纡下不以为苦盖其俗使然今中国水师似宜再聘英国海军宿将如琅提督认真教授者西报前北洋水师总教习琅提督前福州驾驶学堂有一洋教习皆能悉心授教奈诸生苦其功课多立法严借端公当道开除未尽所授阅者惜之所有南北洋兵船铁舰均归训练优者升劣者除以杜幸进至各省所设驾驶学堂皆延西师分门教习已升至第一班者即派登舟历练勿使久居学堂耽安闲而縻岁月盖至船练习利有数端实事求是不尚虚谈利一阅历风涛能耐劳苦利二增长气遇险不惊利三游岛屿堪资闻见利四随事察预觇才器利五各班之中有志趣远大识虑警敏心地纯实功力精进气凝定身体坚壮耐劳安分者皆属有用之才存而记之以资器使英国水师官甲必丹伯力儒在英京武备大会宣言于众曰日本仿西国政务势渐炎炎非仅取军械之一长而已也他日为将领为偏裨为教习为司机为头目即在其中最下亦可为精卒为匠手为听受约束之兵丁壮役若登舟之后性情骄狠颓惰轻浮贪诈生事一切不堪造就者虽权贵子弟立予剔除以肃军纪如是而人才不兴者未之有也

泰西之水师莫强于英法而兵船之制度则犹以英为最精盖他国水师兵丁兼充水手英则另有水手专管行船不分兵丁之力较各国为尤胜英国水师船中有童子军七千余人俄国战船虽不及英国之多亦有童子军五千人教习驾驶者有兵船学堂有商船学堂以船为学堂之所每学堂肄业者三百人在此习学至兵船纪律自将领以至兵丁皆不准无事登岸闲游[及](又)任意住宿惟礼拜日可给假上岸亦不能留岸住宿我　国兵船俱未能恪遵法度此所以有日本十五年之案也唐景星观察曰我　国兵船与英国兵船同在台日落时我　国兵船时有小艇拢岸英国兵船无一小艇湾泊而军政宽严可见矣海军章程虽定有施教之法考校之方柰虚应故事各兵船月有公费数百两为船上灯油机器房车油棉沙绳油船等用因系管驾所包致船舱机器擦抹不勤应油不油应换不换故船身各件易坏而后膛炮机亦致生锈如统领果是水师学堂出身而又公正廉明认真考察断不致为人蒙蔽至此因水师全权非若泰西归于水师提督我　国升降赏罚战守机宜皆权自上操然军情万变事必乘机若遥为节制纵不掣肘必多迁延贻误各省督抚将军都统皆有统领兵弁之责试问其深谙武备否既素未悉统领材能复何从知偏裨优劣而遽委以举错升调虽无私心亦恐难明尽善假之展转贿赂者乎昔丰顺丁中丞办事精明闻某以贿赂而得管驾故亲任该船其能否该管驾与司舵者预为关说视其所吸杆嘴为表指东则曰东指西则曰西丁中丞竟为蒙蔽可受知非深于此道必受人欺查西例武员升降皆由兵部水陆提督黜陟以其部下畅晓戎机迭获胜仗之武员升任从无文职大僚而权能举错及委任军事者今中国于军制不能复古悉效西法即训兵口号亦仿西音夫欧西兵法精益求精如英之阿林邓法之拿破仑等兵法尽可于孙吴兵法参用惟训兵口号宜改华音非但易习而又得体耳中日战后德员汉纳根曰中国取败之道有二大端一曰无统帅各督抚自保封疆分而不合一曰无名将各提镇未谙韬闇而不明刚愎自用职是二端必难望戮力同心克操胜算而原其流獘之极不得不咎中国立法之盖中国律例地方失守城池罪当斩首故各省督抚以下莫不栗栗危惧有事则自顾疆土遑暇舍己从人中国兵将虽众实则各自为谋泰西军制凡将师武弁须由武备院肄业生考充兵弁以次递升必其学成然后致用以得统兵弁为荣中国虽亦以行伍出身为正途但左文右武且视兵之流品为最卑而凡阀阅之子弟博雅之生徒皆以入营营伍为大耻无赖之辈始贪其月饷而趋之日积月累或以侥幸躐保或以钻营荐升今专闻大员之拔自行[伍]间者多此类也十步之内必有芳草吾未敢抹煞谓若辈尽无可用之才特其扬旗揭鼓之时既惭祈父之爪牙又鲜兔罝之心腹及至独当一面心雄万夫徒以学问未深练习未精斯识见终于未广忽遇枭雄之敌将非交绥而遽败即闻警而先逃其罪可诛其情可悯而师徒挠败之羞固已早诸平日所望者创巨痛深之复发愤为雄或如德之胜法故军中缺陷之处吾辈迭经具禀声明深冀总师干者因屡败而痛除疾痼幡然一变不料其泄沓至今此我辈所怅然失望者也按西人关心中国者皆著书立说谓中国水师未精将帅无人不惜大声疾呼愿举国猛然警觉矣今英俄法德日[意]莫不以水师长驾远驭我中国海疆辽海口又多诚如张香涛制军疏云防不胜防守不胜守无论如何海军终宜复设亟宜多贷洋借材异域设水师学堂练船定造新式铁舰快炮英上院公爵马君云海战之胜负在舰翻陈出新大炮去迟易远之故可谓深知当务之急岂可以威海之覆咽噎而废食哉

　英国以水师为重另分一部曰海军设立大员五以司厥事其人必深明水师诸事乃足当其任一曰总理有综核一切之权虽属文职必由武备院出身而兼理枢密院事务尚书二员一管船厂一云总理船厂制造船舰一管行船一云管理转运粮饷事宜侍郎二员一管汇兑购置一云总理购置物件一管出入账目一云司理银别设监督一官由议院转调升降职与五大员同皆归国家黜陟其下又有司官十员曰协理官曰管船官曰会计官曰机料官曰转寄官曰管工官曰管炮官曰管票官曰管膳官曰医官此外别有数官不归海部者曰海国公所长曰行船会长曰天文学长曰水师学长侍郎与会计官同司出纳因而令分两司专理各处船坞事宜第一司内管机器者一员管各工料之加增者一员管理木料者一员工及清账者各二员第二司内管煤者一员管船厂数目者三员管购置对象建造楼房者各一员通国船厂之称头等者四处称二等者四处属地船厂十有五处四等头等船厂皆有专员管理水师提督所辖系船与舰兵丁及学习船中操演者考稽各事更有管辖捕之权平时弹压战时防守虽不兼理船厂亦可随时访察而入告焉或谓中国海军大臣及司理者各司厥职能如认真乎能深明水师诸事乎昔年中法失和之时法人在海面搜查各国商船何以中国不能照办据深通西律者云因未照公法设立战利法院耳然则战利法院之设亦当今要政不可缓矣查战利法院之名司海法院日本已经[仿](仍)设颁有一定章程名为捉拿敌人船货衙门我中国尤宜聘精于泰西律例万国公法者及早商办如不能自强不设海军不制铁甲虽有名目似难施行徒有瞠目视之而已

