<!-- { "loadSidebar": true } -->
一曰截留　大荒之岁仓谷不敷除停解本地粮米外如有他处官粮经过不妨截留一面报闻即一面赈济救饥如救焚稍缓须臾恐无及矣　朝廷念切民瘼必蒙　允从上年山西河南奇荒经各大员奏请无不立沛　恩膏并有不待陈请而　施恩至三四者洵古以来所未有也

一曰挪籴　万口嗷嗷截留之粮又告罄矣此时欲赈则无米欲籴又无银计惟有暂挪公帑择诚实能干之人急往他处采办循环周转以资接济俟丰岁设法补还此亦权宜之策也

一曰招商　地方偶遇偏灾全赖各商贩运米麦源源接济谨按乾隆元年议准行令督抚转饬管理关务各关凡有米船过关即询明该商如果前往被灾各邑粜卖者免其纳税给与印票责令到境之日呈送该地方官钤印信以便回空核销如有免税米船偷运别省并未到被灾地方先行粜卖者将宽免之税加倍追出仍照违禁例治罪其所以鼓舞招徕之者至矣有子民之责者尚其早为之计哉

一曰不抑价　商贾辐辏市价不期平而自平矣若米方大贵强令抑价则上户之有蓄积者既不肯粜而商贩闻之亦惧其亏折而不来故古人有遇饥增价而米反贱者其识见诚过人远也然亦须审其时势如何倘我方增价而商贾未知即知之而一时贩运未到嗟彼贫民何堪食此贵米乎不若于产米之区张示增价榜文以招商而于本地之价仍听其自涨自落为无獘也

一曰禁闭粜　收成歉薄米价昂贵铺户因而囤积居奇富户因而观望专利在所不免是宜严定章程铺户除流通外囤积在三百石以上富户除本家口食外存余在一百石以上者许人举发借谷赈饥诬告者反坐则闭粜者有所畏而不敢又不开人藉端报复之端也

一曰禁强籴　闭粜有罚矣而强籴者亦宜严其法时方大饥民易生乱强籴虽为索食起见而乱心已萌若不严为之禁势必愈无忌惮从此而抢掠而掳杀矣故昔人行荒政者有榜于通衢曰强籴者斩今虽悯其可原然立法有不可不严也

一曰禁烧锅　烧锅以酒为业耗谷甚巨然平时准其开烧犹曰裕课商也若遇奇荒之岁万口待哺自宜暂请停止以裕民食

一曰开捐　灾伤过重虽　朝廷迭沛恩施不敷尚巨且正赋既已蠲免恐亦无帑可发是必力请开设捐纳一途不拘输米输银或半米半银总期于赈务有济又须轻减数目推广章程然后应例者可期其多且速而百万生灵全活不少也

一曰劝捐　人皆有不忍之心当地方大饥岂无乐善好施者是宜剀切劝其量力捐输以捐数之多寡分别奖励若有破格多捐为人所难为者即专案具题请　旨格格旌奖劝捐并宜先出资以为之倡又劝捐宜先访与殷户相善之人令其往劝殷户乐助则已倘实有蓄积而不乐助或乐助而数极微末者有司官始亲往劝往必以礼循循善诱喻以桑梓补助之谊动以阴获报之说不可强勒又有零捐之法无论在城在乡劝令各户每日捐钱或四文六文或捐四合二合积少成多亦可稍资赈济为数少则人易从而办理甚易其钱米或一日一收均听其便可也又近来有塔捐图式其法以京钱五千为一愿或捐一愿或捐数愿以至十百千万愿各随心力多寡不拘愿捐者将姓名捐数书明塔图内集腋成裘亦简便易行

一曰请协　地方大饥本处实形支绌即不妨移书于邻省之成熟借拨银米以资协济救灾邻古之道也各省果有嬴余断无有彼此疆界之理今　皇上有令各省协济之谕乎

一曰定期　不论赈贷赈施赈银赈米均当先期出示传谕的于某月某日开赈不可失期致令穷民空劳往返其开放之期的以五日十日为限一日一给则太烦若总给之又恐饥民领赈到手不知撙节也或谓旬给升斗官不胜劳民不胜病莫若计其地里远近口数多寡人给两月粮归治本业可无伤生理又谓凡城市每给五日乡落三十里内者每给十日三十里外者每给半月此则在乎因时制宜也

一曰榜示　办赈最忌颟顸百獘由之而生宜于赈饥地稠人广众之所张贴榜文领到　恩米若干截漕若干收过捐输若干各省协济若干放过若干实存若干一一揭明俾共见共闻交相考核庶散赈者可无侵欺之虞受领者可免冒领之獘诚良法也

一曰设厂　凡办赈必设厂设厂必择本城及四乡适中之地使领赈者道里相均倘一乡一厂相距仍远即宜添设一二厂庶老弱不难赴领雨雪可以无阻也若能男女分厂尤善

一曰赈贷　稍贫之人宜赈贷即所谓借用仓谷是也然亦有本非贫户夤缘多借辗转粜卖以图利者不可不察宜照审户之法查明应贷户口若干每日需谷若干准借若干核实办理若赈贷不敷或自出谷或劝富民出谷接济皆宜推而行之也

一曰赈粜　次贫之人宜赈粜即所谓减价平粜是也然须查得实系贫民方许籴减价之米仍示以限制给以印票凭票给领若富民并家计稍能自支者概不许籴如此则贫民得沾实惠而冒滥图利之獘可免矣或谓文彦博知益州时减粜不限以数何如按此须恃有谷多乃可否则不如限以升斗之数尚为稳着

一曰赈济　至于极贫之民籴则无钱贷则难偿非赈济不足以资全活或赈米或赈钱或赈粥另分条于后夫赈济不难于饥者必赈而难于赈者必饥赈者未必饥则饥者未必活何者以有限之财当无穷之冒必不济也明高攀龙常有此议然亦无他妙法仍不外随门逐户查核必实无使不饥者冒领则饥者之受惠不少也

一曰米赈　赈济之法莫善于散米昔人言之綦详给谷则小民未必家家有碾米之具且升斗而碾之龠合而碾之亦不胜其烦矣散米则无虑此又小民得米和野菜食一日之赈可支两日一人之赈可供二人此法不但可行于赈济且可行于赈粜今　朝廷已行之有效矣

一曰钱赈　散米诚善矣倘扣算米石不敷赈给又宜酌量变通或先尽米再用钱或钱米分配或全以钱代均无不可或谓赈银亦有数便盍以银代不知银质坚厚毫厘难于分析又秤有低昂色有高下易滋朦混且贫民得银又将易钱转辗之间伤耗不少若用钱则无以前诸獘又三五零钱取用甚便亦法之善也

一曰粥赈　粥赈之举议者谓粥多搀和石灰非活人乃杀人又谓壮者得歠而不能及于老弱残疾之人近者得餔而不能及于荒村僻壤之境又谓聚万千饥民于一处气蒸而疫疠易染众聚而奸盗易萌又谓司事者多克扣民无实济此数者诚不能无虑但在乎办理得人耳但就近多设厂所择诚实绅士属以钱谷赈之事不准吏胥经手粥熟必先亲尝放粥之时专立二人监理一在厂外一在厂内鸣锣一通令领赈者鱼贯而入男归一处女归一处散讫鸣锣二通按人次第均给得粥者即令散去不准停留明日复然多备苍艾叶等物随时熏烧并不时稽察饥民出入戒其毋得滋事如此则无诸獘之有又张伯行有担粥法每日粥一担令人肩挑随处散给粥尽则已明日再担粥者众则全活者多且无争济之患其法亦极简便又久饥之人肠枯细骤饱即死魏禧分次给粥之法可酌用也饥民至厂者随其先后来一人则坐一人以次挨坐已坐者不许再起一行坐尽又坐一行以面相对以背相倚空其中路可令担粥人行走坐定后系梆一通高唱给第一次食令人次第轮散有快餐先毕者不得混与一次散讫然系梆二通高唱给第二次食如前法三次即止又陆世仪谓久饥之人不可食饭即糜粥亦不可多食因思得施米汤法朝夕炊粥饭时少增勺米汤沸必挹注数盏盛大瓮中多多益善明晨以汤再炊量入麦粉少许使成稀粥更以水姜三四块捣碎调和各就门首施之或一次或早晚二次汤尽为度用以少润饥民肠胃

一曰展赈　展赈者　圣朝有加无已之仁爱也或加赈口粮或添设粥厂或展限月分固已其有茕独老疾之不能自存者尤格外厚以及岁寒无衣者为给棉袄露宿无屋者为谋栖止疾病为给药医病故为备棺槥法良意美凡为司牧者可不实力奉行妥为经理乎

一曰止流民　饥馑洊臻何以使民不轻去其卿抛弃生业乎地方官宜遵嘉庆七年之　谕先期出示各乡村谕以即有赈恤令其静候不得远离一面设厂平粜以定民志良以辑之于既流之后不如抚之于未流之先彼饥民既知本地可以餬口又何乐于荡析离居耶

一曰抚流民　至若本乡无可食不得不转徙他乡者所至之境地方官应不分畛域加意抚恤择宽广寺院或空闲房屋分别安插每处设一人经理稽其出入官为计口授粮并严明约束不得藉端滋事其有亲旧可依者令依亲旧有健壮可佣工者令其佣工

一曰收养遗弃幼孩　饥民遗弃子女于路如有愿收养者具呈报官某日某处收得幼孩几人官为给以印票日后长大一听养主役使若有父母及亲属襁挈而来者收养家酌给钱文立字二纸听其自定限期何时领回并开明如有病故逃亡与养主无干一与该父母亲属收执一存收养家倘限满不领至两年以外者即由养主安遣仍报官存案倘或无人收养地方官即宜设局抚育俾孤儿得免于饥饿而死亦少者怀之之意也

一曰禁止买良为贱　岁值奇荒至鬻卖子女为生惨已极矣而娼优之家乃有乘危贷买仍习贱业者此宜急行禁止也在饥民计穷远绝原出于万不得已而为民父母者独不思所以矜全之乎应即出示晓谕凡乐户不得再买良家子女犯者治以应得之罪其已买者设法代为赎回方是仁人君子之用心

一曰禁抢夺　饥民抢夺止于食物犹曰得之则生弗得则死也至抢夺非止食物则其情亦难恕矣若一概纵容势将为窃为盗而向来为窃盗之人难保不混入饥掠夺财物是宜不时察如乡城之间有白昼任意肆抢者即照例究处惩一警百亦荒政之所不得已也

一曰资回　向例春初耕种之时有愿归本乡者即资送回籍顾资送之例不皆有益而间或滋獘有已去而复来者有去东而适西者若必拘定成例转多混冒虚糜于灾黎无益是以乾隆二十八年　上谕流民故乡既无生计四出佣趁即揆之古人无常职转移执事之条未始不可俾之并生并育又何至束缚驰骤强以势所不能朕以为与其资送无实济不如加赈济之期俾民获实惠之为愈也然法贵因时道在变通故光绪四年我　皇上又有将各处饥民妥为资遣回籍之　谕时而移民就粟时而移粟就民总期于实惠及民而已

一曰给种　食为民天小民终岁所仰全在及时耕种饥馑之后颗粒不存纵有田可耕而无粮可种坐误耕期所在多有地方官宜遵历年　谕旨将州县所存仓谷酌给籽种俾资耕作或劝富有力者于本图内贷给俟秋成之时许其加利收还查种谷一石可得新谷一二十石借者虽出息仍获利十倍两益之道也

一曰兴工　救荒之策莫善于以工代赈如开渠筑堤修葺城垣等事酌量举行令小民得力役之资为餬口之计其不能趁工之老弱残疾者仍给以口食至民间土木应兴各工亦宜劝令及时修举彼此两有裨益

一曰清庶狱　东海杀孝妇大旱三年地方大饥得非由于冤狱莫伸耶不然或承审案件任意积压以致拖累无辜上干天和急宜及时分别清理除罪重者戒狱卒无得凌虐仍依限讯结外其稍轻者或令人取保或交人看守若审系无干之人立即释放以消戾气而召和甘

