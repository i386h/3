<!-- { "loadSidebar": true } -->
一倭奴已成敌国和议在所必缓也我　朝龙兴而后四海归心虽间有小丑跳梁　国威未尝稍损迨道光中禁森严激而生变致和议一节流为失计之阶初得可和之利而不和驯至不可和之势而就和于是改条约予银币让埠头立教堂施者不厌其欲受者自命为强呜呼厝火于积薪之下尚何言哉至今日而遽与倭和武备不问可知矣至今日而遽与倭和饷需不言而喻矣至今日而遽与倭和藩封从此心寒矣至今日而遽与倭和义士由兹落矣且也一言和必难填其溪壑之欲一言和必起四邻窥藐之心一言和必蹈再衰三竭之病一言和必贻天下后世之忧畏倭如此其它可知今日如此异日可知故金人和而宋朝不振俺答和而明室寖衰惟望当道大君子力阻其议　朝廷坚背城之借将士有必战之心即一时小失戎机终当大伸　天讨若游移两可断难建功刍荛之言首期采纳　一战事已开半载选将在所必先也粤匪倡乱以来前后廿余年大小干百战立功之士半皆出自茅庐故今之元戎皆昔之草莽也或破格而擢为上将或一战而委带多营一将得人千军用命今则不然将领无非提镇囊橐广积金银一经临阵之时回忆身家靡不怦然心动以故捐躯者少畏缩者多此卫汝贵龚鲁卿等之明证也若夫怀才未展者流家贫秩末前程未艾后望甚殷立一功必有一功之懋赏建一策必有一策之褒荣富贵足以感其心功名足以动其念即使别无将而勇气较增十倍矣　一陆军水师训练在所必精也海防营务水师多而陆师少陆战少而水战多虽古无海战今则海禁一开而海战亦急宜讲求矣兵轮各船统领固贵得人管带亦不可忽若徒以习学洋务之人毫无管带遽膺不独临阵惊惶抑且望洋先避此方伯谦偾事之明验也总之将领为士卒之表率士卒视将领为依归故穰苴出而强晋退韩信出而项羽亡苟水陆各军在在得人时时训练水战仿泰西之法陆战师戚氏之规则有备自可无患熟极自尔巧生矣　一军制营规赏在所必明也军兴而后百弊俱生非吃缺过多即全无纪律非亲属是用即一味偏私赏不当功不当罪志能之士裹足不前勇敢之人抚膺兴叹不知重赏之下必有勇夫一之余足以儆百故孙武戮宠姬而天下惧太宗奖武士而兵气扬此尤彰明较着也当此军书旁午战事方殷若使各专责成全无偏袒胜则予以破格之赏败则加以破格之诛言出法随用人惟己如是而犹不能御外侮也有是理哉　一南北洋相为表里军事在所必通也北路虽调重兵而江南实为北军后劲尤宜厚集兵力广储糗粮收养人才多备军火既足以资接济复免遇事张皇且淮南皖北伏莽甚多更须招募劲旅居中策应庶饥馑之年盐枭之变会匪之乱水旱之灾有备均可无患矣

一军事欲速胜获汉奸在所必杜也滨海各处最多渔户穷民安分守己者固不乏人而丧良无耻者亦所不免能保无无藉寇兵赍盗粮者乎宜就地挑练土兵设立渔团束之以营制给之以优饷既不为敌攻我又可为我攻敌诚一举而两得也至查出汉奸即行正法匿藏之家照律加罪　一战事以变通为贵机宜在所必也粤匪之乱易平倭寇之乱难平何也今昔不同时势亦异故也粤匪倡乱之时器械不齐人心不一虽有百万之众悉皆乌合之徒若非承平日久士卒无多将不知兵兵不知战彼亦何能糜烂半天下哉至倭奴之悍兵心既一器械复齐兼以操练之精窥伺之久地理之熟间谍之多将得兵心兵听将令以故横行如此乃我之将官半皆贪劣我之兵勇悉属顽徒名虽合而实分数虽众而实弱加以仓猝召募战阵非所知率尔行军枪炮非所习以此御敌宜乎见敌则奔以此守城宜乎弃城而遁惟望明公速为变计多选老成持重善于将兵者使其分统各军共其甘苦宽其饷需足其军火励之以重赏激之以忠义齐之以军律一往无前有进不退如是则张　国威存藩服雪前耻服四邻均在此一举矣　一兵勇以精壮为要招募在所必择也倭奴入寇到处征兵或敷衍了事者有之或迁延日久者有之皆非所以实事求是也一招再招老弱者多精壮者少有名无实训练为难宜择识兼优之员于各省各乡分途招募选择精强庶壮士农民悉为收用操练成军无往不利即至倭事既平之日亦可留为防守之资名实兼收公私两尽　一旗帜军械选换在所必急也从来战阵之事旗帜为先对垒之时军械为要故旗帜之有犯忌讳军械之不合时宜者古人勿取也愚意我军旗帜宜用黑白不宜用红白属金东方之木也黑属水掩日光也若红属火则反为日助光矣出兵宜用庚寅辛卯等日辛金卯木也勿用甲戌日甲者东方木也戌者中央土土为木母也至于军械之利钝则在因事制宜彼所恃者独有炮耳炮之用宜于日不宜于夜宜于远不宜于近宜于平原不宜于山溪若我用絮车藤牌时伏时进长墙地洞或出或潜彼不长夜战我则潜师以袭之彼不惯短接我则埋伏以薄之以我所长攻彼所短骄兵必败自古为然彼以屡胜之兵断无不骄之理知彼知己百战百胜此之谓也　一海防善后事宜当事在所必讲也从来　国运之盛衰视乎人才之消长故养一兵贵得一兵之用募一勇必得一勇之功现在沿海各省防营不下数十万一经有事动张皇调募纷纷毫无实用事后遣散或投入会匪或流落他乡军兴以来往往如此惟于防营勇兵严加训练多委实心办事之人查点营务使循名核实饷不虚糜兵于此强即　国于此富此诚善后之良法也

　　谨拟时势条陈折
今天下大势一铁舰枪炮之世也未有势不强而可立国者盖外洋不讲王道专尚强横耳而蚕食各洲是所必然之势纵有万国公法不过大国律小国以借口强国限弱国为托辞皆欺人之谈奚足恃哉英人通商法人传教已内地交涉纷竞视他国为甚其分属英法之缅甸越南已逼吾南服东有日本常怀虎踞北有俄国每思鲸吞今高丽既失东三省尤无屏障而中国之不能垒塞绝境阻遏洋人之不来人人之所共知既知之而不图所安非谓狃于积习粉饰自欺者欤外交之道既不能免岂可甘泥常法守己之所短不效人之所长而御人之所长乎自古兴衰强弱固关天数而人力亦非不能胜天及是时当明政刑治商开矿择文选武重立水师考练陆军革当时之惯习而求将来之实事内修富强之道外筹御敌之策卧薪尝十年望成庶几立乎众强之间可进退之权或免内患外侮之扰不然不有日本前车之鉴乎谨拟条陈十五恭列于后

一立儒教堂夫儒道者立国之本也未有不以道而能富国强兵者也若能儒教通行天下专讲为人立品孝弟忠信礼义廉耻使人人喜于为善而耻于为恶才者乐尽其长德者安受其荣荣辱相形虽有恶者亦无不劝善而悔过者矣数十年来官吏兵民玩法日久刁诈百出专尚积习粉饰之风日用之间向不讲求孝悌忠信礼义廉耻之道故所仕未必皆是才德之士若才德者不出其如华夷何方今之事欲得富国强兵之道无他先求人之放心而已矣伦常日用之间读圣贤之书学圣贤之道设掌学掌教比较才具甄别德行每县之中十村设学堂一社设教堂五日为期十村之士赴学堂听教经掌学比较甄别至朔望之期一社之士赴教堂经掌教比较甄别一年经县教官比较甄别二年经府教官比较甄别三年经学政甄别考试童生之才者德者才德兼优者取入庠生令掌学堂掌学庠生之优者升廪生令掌教堂平日学生才德之优者由学堂送教堂奖励有为非者轻者掌学申斥重者送教堂鸣鼓责以彰荣辱而励人心　一立学堂立学堂者所以育人才也十村立一学堂选取品学兼优者二人专理十村读书之士倡率为人立品讲求儒道教化十村人才五日各学师生均赴学堂听教比较学生之才具甄别德行以定优劣造册呈递教堂以备掌教查考如掌学比较不真不妥之处按章记过各学堂通悬地舆全图时常考究凡学生启蒙时必读四书五经地舆等书然后看其性质或商学工学刑学例学数学矿学天文学医学水师学陆军学分门教之每逢官学比较甄别之期均由掌学呈明某人何项学业掌教出保府县学官出结送考无德无学者不准送考如有虚假不实者以舞弊论掌学掌教府县学官均记大过　一改文以文取士之始所以观人性耳非令人寻章摘句舞墨弄文今人专于青春作赋皓首穷经笔下纵有千言胸中实无一策视文学为取士之途并无实学可以济世平日不讲身体力行徒以纸上论文数黑论黄无人可及临机应变百无一能甚有满口满纸仁义道德而仍刻薄居心无匪不作如此之人十中六七所谓学士之学无非济世之学也当今之急务当除虚文而求实学凡士子初读书时即讲求圣贤之道为人立品伦常日用之间举止动静全趋孝悌忠信礼义廉耻人心由渐而化矣常悬地舆图于家学堂每日读书之余人人皆考中外地舆然后审学生之质分门以教商学工学刑学例学矿学医学数学天文学地舆学水师学陆军学使其专家成名每五日经掌学比较才具之功过甄别德行之贤愚朔望经掌教比较甄别一年县学官比较甄别二年府学官比较甄别三年掌学造册呈明某人何项学业掌教廪生出保学县学官出结并有邻佑确实互结送考经学政比较甄别或才或德或才德兼优考取入庠令掌学堂管十村读书之士原掌学附生才德优者升廪生令掌教堂管一社之士廪生优者升县教谕训导县教谕训导优者升府教谕训导

