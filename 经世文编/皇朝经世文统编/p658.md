<!-- { "loadSidebar": true } -->
一各口税务司本口界外不准管理别口税务及干预别口地方公事兹将各口税务司应管界址注明于后以便遵守　自香港至海南其中沿海归粤海关税务司稽查　自香港至潮州北之海岛名拉码磕斯归潮州关税务司稽查　自拉玛磕斯至泉州府之海湾归门关税务司稽查　自泉州府海湾至北关海湾归闽海关税务司稽查　自北关海湾至乍浦归浙海关税务司稽查　自乍浦沿海至黄河老口以及沿江至狼山归江海关税务司稽查　自黄河老口以至大清河归东海关税务司稽查　自大清河至山海关归天津关税务司稽查　自山海关至大连湾归牛庄税务司稽查　长江自狼山至江归镇江关税务司稽查　自江至武穴归九江关税务司稽查　自武穴至岳州归江汉关税务司稽查　台湾西北沿海各处归淡水关税务司稽查　台湾西南各处归台湾关税务司稽查

一各口税务司内有代理人员与署理无异代理署理人员均与寔任无异其来往文书均用平移不得自为高下

一各口税务司若无总税务司明文准行不得出驻扎之府界擅离职守如有紧要事件必须亲往应一面具文申报总税务司并先行知会该关监督其关上公事应交妥人接手照料不得有其所管沿海各处有随时稽查之事准其派本关人往查

一各关所有总办帮办通事扦子手头目四项人等应领薪水不得由该关税务司增减亦不得任意撤退若内有不妥之人即准暂停薪水不令赴关办事一面申报总税务司示遵如此四项人内有自行辞退者亦随时具报总税务司以便另行选派

一通事之外各关所用之中国人以及外国扦子手人等如有不妥即由该口税务司立刻撤退如系书办应知照监督如系扦子手应报明总税务司

一各关所用如中国人月领银在十两以上外国人月领银在六十两以上者不得由该关税务司自行增添薪水

一各关之外国人除扦子手外若非总税务司派来之人不准在关上干预公事

一若无总税务司及本关监督文书不准雇用洋商船只作为巡船

一若有在关上阻挠公事生端扰害之人如系中国人即请由监督惩办如系外国人应请监督行文该国领事官若领事不肯秉公办理即将情由申报总税务司并请监督及总税务司申详总理衙门各口税司均不得擅自究断

一各口税务司每逢结底将结内收支罚三项各照前式折报及遇事随时具报外每于月底须将该口买卖收税各情形简明报知均须端楷尽写汉文报折不得挖补

一遇有别口发来单照内有错误或探闻别口界内有偷漏情弊应行文该口税务司查照该口税务司即行查办并一面知照该关监督

一各口收税除载在条约者无可更改外其日行详细章程亦应永远遵办如其中寔有因时制宜必须随时更改者务当先期申请酌核不得擅自更改按所谓日行详细章程即后列之进出口上下货税司简明章程

一税务司总帮办办扦子手头目俟过五年后准告一年之假领一半薪俸回国休息须先三月请假以便择人更换通事每三年准告假三个月领全薪俸均由议定各关税务司经费项下支给

一各口税务司总办帮办扦子手头目四项若有不妥由总税务司一人作主撤退或前期三个月谕知起身回国时即不另发银两若立时撤退者发给三个月俸银饬令起身若历过五年自行因病回国并非因事撤退者给予半年薪俸历过十年者赏给一年二十年者赏给二年亦均由议定各关税务司经费项下支给其各关税务司如有更动总税务司随时知照该关监督

一凡税务司与该口监督来往日行事件除寻常事件毋庸钞录外如有紧要之事钞报总税务司查核若与地方官有不得已行文者无论是否有关税务均须钞录具报倘有应行申呈总理衙门事件必须开具节印画押呈送总税务司转呈

一总税务司所请在各关公事房办事之外国人分六等一税务司一总办一头等帮办一二等帮办一三等帮办一四等帮办内如有告假回国派以次之人接办准支本身薪俸一半署缺亦一半亦均由议定各关税务司经费项下支给

以上共章程二十七各口税务司务须一一遵守如有违背者立即撤退

　　核减台煤出口税片光绪元年　　　　　
沈葆桢

臣等伏思台湾病于土旷土旷之病由于人稀重洋远隔必利市三倍而后内地食力之众不召而来垦田之利微不若煤矿之利巨垦田之利缓不若煤矿之利速全台之利以煤矿为始基而煤矿之利又以销畅为出路南北各省按日以煤炊爨入冬以煤御寒若出口畅旺煤价必昂于民间不无窒碍台地则炊爨御寒均无藉于煤除出口外别无销路其煤质脆松不敌西洋所产而与东洋之煤尚相去不远然台煤虽富年来开采仍不甚旺其所以不旺之故则由于滞销西洋产煤金山最伙从前夹板船只皆绕金山而来货物而外以煤压载煤佳而价平此固非台煤所能敌自埃及红海开通以后洋船无须绕道金山金山之煤遂稀其价亦日昂而台煤仍不畅销必将台煤减税以广招徕以后税则虽减而总计岁入仍不悬殊于民间生计当有起色至船局所用台煤向系免税不在定则之内今拟请将出口煤每吨减为税银一钱如蒙天恩允准伏恳　饬下总理衙门札行总税务司明言台煤无关民间日用为洋船所必需是以减税(惠)惠商南北洋各口均不得援以为例谨附片覆陈

　　开平煤出口税拟请援案减定片光绪七年
据候选道唐廷枢禀称开办矿局以来购备机器延订洋匠工司及买路筑路挑河经费成本既重煤价亦因之而昂若再加现定之税额其势必不能畅销而关税亦鲜有寔获与其税重而少所收不若减轻而多所纳以煤斤而论洋煤每吨税银五分土石税银四分合之一吨寔有六钱七分二厘若加复进口半税已合每吨银一两有奇盈绌悬殊前者有两江总督臣沈葆桢于台湾基隆开煤时奏准土煤每吨征税一钱较洋煤业已加重嗣湖北用机器开采亦奉　谕旨准照台湾税则在案从前严定土煤税章之意或恐煤税减轻则土煤出口日多内地煤价必长故特重其税以示限制惟是土法采煤只能售于近地若从陆路车运出口价太重断不合算其所采浮面之煤寔不足供轮船制造等用如直隶山西等处煤产专济京城内外之需并无转运来津者是其明证似多运出口一节本可无虑今开平煤矿全用西法每日出至五六百吨之多据洋师测量足供六十年采取除运往要口分供各局及中外轮船之用并可兼顾内地民间日用刻下运道疏通价既省若再将税则减轻煤之售价必廉可以畅销无滞而运售于各局者不致再用洋商昂贵之煤其有裨于公不少等情前来臣复饬津海关查明历年洋煤土煤进口名目开具清折自同治十年起至光绪六年止洋煤进口计八万一千五百余吨土煤进口仅五千五百余吨而出口土煤则天津向所未有由税则厚薄不一土煤壅滞难销若不变通设法更定章程殊非通筹理财之大计合无仰恳　天恩俯准开平出口煤斤援照台湾湖北之例每吨征收税银一钱以恤华商而敌洋煤庶风气日开利源日旺而关税亦必日有起色矣

　　请开两广铁禁疏光绪十三年　　　　　
两江总督张之洞

窃据两广盐运使王毓藻会同广东布政使高崇基详称各省铁斤铁器定例不准下海所以预防移济洋盗也海禁既开今昔情形迥异每岁外洋钢铁入口不下数千万斤所售枪炮器具不下数百万件销银不止数百万两有来无往理殊不平近年来各省讲求矿务率以煤铁为大宗粤铁尤属精良而销路不广即欲营销沿海各口陆运费既烦海运又冒法网徒使洋铁到处通流大利尽为所夺广东现在矿政局鼓舞商民应请将两广铁斤铁器免禁出洋至出口之处一体照例完纳税厘详请具奏前来臣查粤铁出产素饶营销不广听其顿滞一区不惟洋铁行漏卮难塞即粤铁盈积私贩亦难尽绝徒令矿法多一窒碍工商少一营生伏查光绪九年十二月臣在山西抚任内会同北洋大臣李鸿章奏请将山西铁斤准由天津出口转运各处奉　旨照所请钦此现在铁由津出海转运奉天省久已钦遵办理广东广西事同一律且广东现在开办矿政该司道等所请援案免禁出洋系为利民通商起见相应据情奏恳　天恩俯准两广铁斤铁器海运出洋销售以兴矿务而惠商民

　　论税务洋务抉要　　　　　
李东沅

昔夏禹有会计之纪周官着理财之条诚以有天下者准乎什一之法取诸民以供国用而藉治百事也中国自开海禁与各国通商由道光二十二年中西立约以洋人各货进口纳税之后即准由华商贩运各地过关祇按估价值每两加税不得过若干分惟时当事不知中国税额较之各国有轻至四五倍七八倍者故立约如此也迨后天下多事征兵募勇始创榷货抽厘之制藉给军资夫商贾以贩运为生若贼匪未靖道路不通销货必迟故莫不情殷报效且所抽之厘仍增价于所售之货寔则取之众人积少成多是以民泯怨咨商无亏损最旺之时通计海内岁收不下二千万今虽稍减亦有一千五百万故得以削平群寇共庆升平胥赖乎此耳无如厘卡委员或办理不善或因兵燹时设卡过多洋人遂执洋货免厘之说以为要挟显违条约欲挠我中国自主之权即使厘损果累商民亦须俟国用稍裕时自行酌裁渐次停免断非局外人所得而干预也今军务虽平而防营尚不可撤田赋犹未复原一切善后事宜尚须布置即制造轮船枪炮悉藉厘金弥补去之则半筹莫展百事俱弛且华商因避厘捐竞买税单故洋税因之而旺倘厘捐停止则洋税必多偷漏有减无增此自然之势也查初办厘捐时洋人之货亦在各子口征课尚无异说迨咸丰八年十一月中西重订条约始定洋货土货愿一次纳税可免各口征收者每百两征银二两五钱给半税单为凭无论运往何地他子口不得再征其无半税单者逢关过卡仍照例纳税抽厘斯乃体恤洋商恩施格外较之华商其获利厚矣故华人之黠者每每串通洋人互相蒙蔽有代华商领半税单而取费者有代洋商用洋船装运洋药各货者有代用护照包送无运照之土货者诪张为幻流弊滋多洋税厘金交受其困而华商之守分者不能获利多依附洋人而变为奸商反不如裁撤厘金倍增关税其贩运别口者仍纳半税则洋人无所借口而华商不至向隅查洋人所辖之香港澳门无征收厘税之例商贾多抵其地以期货平易售免出税厘故香港澳门之货物日多中国各埠之生涯日淡贻邻邦之藐视扩洋岛之财源又如粤东闱姓捐输其甚巨本属病民伤化惟不能杜其弊遏其流而奸民遂迁往澳门仍行开厂广收综计三年捐银五十万两利入洋人此所谓为渊[驱](欧)鱼为丛驱爵也曾考泰西各国税额大致以值百取二十或取四十为制最多更有值百取百者又有全不取税者以轻重之中各寓自便之计即如酒外洋征税极重在中国开洋酒店者尚需纳规领牌而每年进口之吕宋洋酒其数甚巨竟充伙食不纳税泰西俱无此例尤属不公今宜重订新章仿照各国税则加征进口之货并重税酒鸦片虚费等物以昭平允又如珠玉锦绣珍坑非民生日用饮食所必需虽倍税加厘无损于贫民无伤于富室且统计我　国之所无者则轻税以广来源有者则重税以遏去路权其轻重卫我商民倘虑率尔更易龃龉必多惟于期满换约之时复位税则据理力争务使之就我范围而后已耳

