<!-- { "loadSidebar": true } -->
印度又名温都斯坦系亚细亚洲南境之半岛有恒河一道与印度中国分隔自北纬七度二十七分至四十一度四十分　京师西经二十四度六分至四十九度六分其地为三角形锐角在南底线在北其西海边浸于印度洋中其东海边为孟加拉国海湾北以雪山为界即希玛纳雅山也自北至南长五千二百余里自东至西其最宽处四千三百余里其居民二百兆有奇其地可分为四截一为北印度一为南印度其中之地大半系昔时蒙古人所据一为北德干一为南德干是为南界尽头处直至哥么林角而锡兰一岛亦于南德干之内此半岛之西南海边俗称马拉巴东南海边俗称科罗满秩耳江河之最大者一为恒河二为信地河此二河为其旁之支河汇合而成又有勃拉马布特拉河其大几与恒河相埒天时之寒暑依地形之高下而有分别但一离高山无处不热终年惟有二种气候干燥与雨水雨水之时泻如瀑布江中之水泛滥淹溢风之狂猛能拔老树天气大率清淑惟常有疫病最害人者莫如霍乱吐泻地土之膏沃出产之蕃富非他处所可及矿产五金之类甚多金刚钻之美丽甲于天下凶恶之兽及有毒之虫亦聚于其间居民种类甚杂除印度人为土著外又有巫来由人蒙古人中华人该白尔人阿喇伯人土尔其人而近百年以内又增欧洲人其中以英人为最多各种人每各奉其教不相问闻语言之分别有二十种都城名加尔各搭居民四十五万人其中英人仅有四千如连城外民数总计之有八十三万人此城系一极佳之海口地土低洼系淤泥所积大炮台一座名福尔脱威廉耶稣教士驻此城统辖印度教务狱讼有平反衙门又有英人乔口五斯所创亚洲博学会以刊布博议著名官私学塾亦皆有之孟加拉国省之总督驻此城内其衙门颇壮观瞻并有无数高堂大故俗称之曰宫殿城贸易极大制造蕃旺此印度都城之情形也

印度初有之史记全系臆造印人铺张其来历言过其寔细推其第一朝约在中华伏羲以前首创律例者名玛奴其婆罗门教之来源亦古其佛教之始在周定王时当阿力山特王时希腊人始知印度之名自彼时起即有多人往印度游历阿力山特王收服本若部一分之地命彼罗司管理之后又有人名赛乱古司进攻印度直至恒河立通商之事隋文帝时有教士游历印度带蚕种回国唐中宗时有回教王之提督名瓜戴倍收服信地河两岸之地唐德宗时回教人得印度之地于是西人更知印度之情形矣当时印度内有无数土酋分踞其地其中最强者系雷嘎尔之土酋彼等为自王之国历百有余年古里特朝统辖印度以回教摄政嗣古里特朝以其位让于阿富汗人西里斐斯此家初为蒙古王之附庸后又作帖木儿之附庸此朝至明永乐十一年灭绝印度一国竟为帖木儿子孙所得有名勃勃者击败阿富汗人立一蒙古之国几全踞印度而有之但其国政暴虐国王懦弱各省督抚有大权又有僭号称王者与之为敌所以其国渐衰我　朝乾隆四年波斯人内弟尔屠戮得列部遂令蒙古一朝衰败至不可救当明末至　国初时有葡萄牙人及荷兰人考察印度海滨而未尝至其内地嘉庆初年法国总督蒲尔同馁及其弟泼累乘蒙古人之衰败而分裂欲为法国开拓疆土但法政府令其办事而不为之保护于是有英人听候印度公司调度而有克里佛与浮伦罕司丁两人掌握兵权取法王路易第十五所弃之地之事英人始在孟加拉国作为立足之地收乌德之土酋作为附庸后设计取紧要之各城与法人战伐卖索尔之王而克之至嘉庆二十二年英人几统辖全印度或作为英国径治之省或作为英国之附庸咸丰六年印度总督陶尔西肆其诈谋吞并乌德国加以他项欺压令人愤怒之事至七年五月遂有印度土兵之变激成大乱占踞德列罗克拿二城为叛党之根本重地八年英人裁撤印度公司而以治理之权归于英君主攻战二年后英人卒能平其乱党且能开拓疆土其管辖之权格外坚固得未曾有光绪三年春英人尊其君主曰五印度大后帝当是时英人在印度中国已得极大之利益即恒河之上流今之缅甸等处是也呜呼观此可知英人之志矣其初通商其继经营其终蚕食而并吞之以致数千年之古国卒为英人所有此前车之鉴也可不惧哉

　　规印度以制英论
今夫五印度为古天竺国一名身毒幅员广阔地势三角形每边六千里其间大小数十国从古不相统一明初赛马尔罕王谛母尔本元驸马铁木耳之后兼并西域诸回部遂南侵印度归入版图号曰大蒙古建都于中印度之德希城其国广二万里岁收赋税二万二千四百万各国皆仰慕焉正德时有葡萄亚人初至西边海隅贸易未几荷兰英吉利法郎机西班牙等国之商兢相往来于其间然蒙古王威德重大人皆畏之其后诸子争权内乱并起各部酋长乘间扰攘分崩离析国势多衰乾隆二十年孟加拉国土酋与法人密约将境内之英人囚之于狱概行禁锢英人死其大半既而欲复此仇调倾国之师使大将律记利夫将之驰入安额河遂获全胜于是东印度各酋长望风归复乘胜进取中南诸部乾隆三十年复叛尽杀英人英遣扎伊尔姑底攻复疆域嘉庆十年尽除法荷两国之民旋驻印度之兵以据其地自是以后五印度之地归英者十之七八即蒙古王亦莫不纳迄今子孙犹存衣食租税但徒拥虚名而已其余各部或置吏设官改为郡县或输赋纳贡降为藩封英人于沿海立三马头控其东者曰孟加拉国扼其南者曰漫打拉萨钤其西北者曰孟买又于亚加拉乌得本若信地诸部及锡兰岛俱以巨酋镇之重兵戍之命勋戚大臣为之总统以大权以便其行事于每岁冬春则驻孟加拉国夏秋则驻巴勒里皆所以保其印度也独是印度之地与三岁密迩为邻中隔数重大山绵不断有不知几千里者悬崖峭壁道路崎岖一至八月以后则阴雨四布大雪封山往来之道无可寻此殆天之所以界限中外也惟大吉岭一路最为扼要由江孜南行三站过帕克里至布鲁克巴境又三程至塔西苏登转西南至大吉岭约计五百余里为往来周道大吉岭土酋附降于英吉利其民言语风俗多同于唐古特但土地肥美印度之富商多本物产以贾利英国设领事官一员其统兵副帅皆驻札于此又修建碉堡数座由大吉岭乘马车一日至夕力格里即登火车一夜可达孟加拉国计铁路三百余里约当华路一千里之程现在日加修治不久即可直抵大吉岭窃观是处并无通都大邑以及商货荟萃之所乃英人不惜重费开通道路此其注意通商于藏地者非一朝一夕之故矣盖印度公司一意经营利之所存无孔不入不必尽出于英国之本意也然彼知藏地为　圣朝所属不敢轻开边衅但诡计百端用重赂以重结布鲁克巴哲孟雄诸番入其牢笼彼皆弱小不足相抗惟廓尔喀一部较强地形险要民志劲勇仰仗天威仅能自保当抚以恩信藉固藩篱一旦有变逐之先驱昔之济陇聂拉木绒辖喀达四隘口皆所以防廓虏其它邻部未尝滋事故尔疏于设备今时异势殊彼为轻而此反为重似宜于江孜定日帕克里等处整顿边防以防履霜之渐而英庶无能为役矣然是皆自守之谋也至若计在进兵欲取彼之地以夺其气则有进兵之三道在焉一由和阗南行经毒龙池蹑悬过沙河入罽宾国指为东道一由伊犁西行历霍罕至赛马尔罕折而东南踰铁门渡缚刍河越兴都哥士大雪山入克什米耳是为西道一由叶尔羌西南行循徙多河而上陟岭至塞勒库儿泊再南逾印度河是为中道其历历之所陈寔足以力破英人盖印度为英人所恃印度既失英即难存诚使我　国家之师攻其前再以廓尔喀乘其后则虽印度之富庶五印度之强大皆在我掌握中矣英曾与俄有隙英欲征阿富汗则俄尼之俄欲攻土鲁基则英扼之外虽结好和亲而内实相忌此际之遭逢尤为断然不可失者不然因忍既久而为患益深不独三藏之地英受之害即中原之区亦且防其横逆焉岂得以调停之说而使英人久有此土也哉

　　法国缘起
法兰西又名佛郎西欧罗巴强大之国也东北界比利时西北与英吉利隔海港相对东界日耳曼瑞士东南界意大里暨地中海西抵大西洋海西南界西班牙纵约二千二百五十里横约二千六十里其地古名奥土卢又名牙里亚为塞尔达野番部落汉孝元初元年间罗马大将凯撤征服之命大臣镇守垦田播谷渐化其俗由是为意大里西境后罗马衰乱南境为北狄维西哥多人所据西境为北狄不尔给农人所据东北境为日耳曼之佛郎哥人所据齐高帝建元三年佛郎哥酋长哥罗味有雄始驱除北狄据其全土改国号曰法兰西是为法人立国之始传三百余年至给尔北里哥为国人所废唐天宝十一年立国相北比诺为王北比诺聪敏好学奋起修政法国以康其孙甲利泰甫有文武才于唐德宗六年嗣位东方日耳曼之撒逊部屡犯边泰甫征之擒其王斩四千五百人因略定日耳曼诸部并兼罗马罗马教王为加冠加冠者立为霸主之意罗马东王约为上交泰甫乃开馆第招致文学之士城邑宫室道路创造闳整规模极一时之盛泰甫传数世后宗支争权各部亦擅兵相攻国又衰乱宋太宗雍熙四年国人立大酋武额加颁多为王传数世嗣绝更立瓦罗义斯为王宋理宗二年王路易嗣位长于吏术尤精名法常帅师伐麦西战已胜矣而三军染疫不能起乃纳赂全军归而增修国政简任贤能号为中兴国与英吉利隔一海港世为姻娅当法王嗣绝英吉利王义都亚尔多自以法故王之甥当得分地法人不与英吉利遂起兵相攻两国从此构衅隔数年或数十年辄交哄称为勍敌元顺帝年间国为英吉利所灭有幼女年十六号召余烬击退英军恢复境土明万历二十五年王显理被弒显理第四由旁支嗣位发奋自修广布仁惠百姓归之时有洋教之魁欲诛锄异己王不听魁恨之谋弒王万历三十七年王中刺客死百姓哀哭如丧父母嗣子愚孱用小人国政乱传至路易第十四好武佳兵诸国来朝者偃蹇凌侮之由是皆怨畔乾隆三十八年王路易第十六嗣立时华盛顿据亚墨利加起兵英吉利攻之不克法人以全军助华盛顿英不能支遂与华盛顿和而法亦由是虚耗王好渔色内宠擅权扰民民不能堪乾隆五十四年国大乱寻废王弒之立领事官三人摄王政以拿破仑为首拿破仑者法夙将用兵如神征麦西有大功王忌之置散地国人既弒王拿破仑乘势鼓众得大权嘉庆八年国人推戴即王位恃其武略欲混一土宇继罗马之迹灭荷兰废西班牙取葡萄牙兼并意大里瑞士日耳曼诸小部割普鲁士之半夺奥土地利亚属藩侵嗹国围其都城战胜攻取所向无敌诸国畏之如虎嘉庆十六年以大兵伐俄罗斯围其旧都墨斯科俄人烧之而走法方旋师而天骤寒军士冻死者十七人诸国乘其敝也合力攻之法兵大溃故所得土全失嘉庆二十年各国遣公使会议于维也纳凡拿破仑所侵地各归故主其间有分析有合并立盟约不相吞噬拿破仑既败丧而避位复立故王之裔路易仍握兵柄嘉庆二十二年与英吉利战于北境兵败被擒英人流之荒岛道光二年死路易即位数年死弟查理立愚赣不任事在位九年国人废之择支属贤者路易非立嗣立性宽仁好纳谏有贤声历数传至道光三十年众举拿破仑第二为法王世其位咸丰三年以王弟拿破仑第三嗣位十年以事征奥败之奥人请成同治九年秋因争立西班牙王子一事与普构衅穷兵黩武者八阅月次年兵败王被擒以地阿士为伯理玺天德遂成民主之国焉

　　论法拓属地情形
