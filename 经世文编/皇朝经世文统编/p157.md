<!-- { "loadSidebar": true } -->
河南古所偁四战之地然古之取天下者河南在所必争及天下既定而守在河南则岌有不能终日之势故守关中守河北乃所以守河南也古未有不可守之地而可以言战者李光弼所以宁去洛阳而守河阳也以大梁而战于城下犹有自全之策乎故今日之以河北三郡而附于河南也此固国家犬牙相制之意出于山川条列之外者也夫河北之足以制河南也自昔为然矣客曰子不闻南阳可以建都乎曰以河南之全势较之则宛不如洛洛不如邺也明矣客曰拓氏以邺非长久之地尝去邺而迁洛矣若夫南阳者朱朴以为建都极选李纲亦谓光武所兴乃谓宛不如洛何欤曰朱氏以唐覆败之时而献迁都之议李公于宋奔亡之日而为驻跸之谋皆因时补救出于不得已之计而非所语于形势之常也夫邺倚太行阻漳滏夏商时固有都其地者战国之世赵用此以拒秦秦亦由此以并赵三国五季时曹操石勒慕容高欢相继倚为窟穴迨其后尉迟迥据之以问罪杨坚则远近震动渔阳残孽窃命于此以九节度之师而不能免于溃败也魏博以相州为扞蔽终唐之世常雄于河朔河东得之遂为灭梁之本而谓邺非形势所在乎且夫自古用兵以邺而制洛也常易以洛而制邺也常难此亦形格势禁之理矣彼宛者延岑朱粲所以覆亡而蒙古袭入唐邓所以往捣汴梁者也乃谓其山川险固甚于洛阳是溺前人之说而不究其本也曰然则建都不在于险固乎曰所谓险固者非山川纠结城邑深阻之谓也使弃关河之都会远而求之奥窔之乡是犹未见虎之入市而先自窜于槛知水之可以溺人而坐槁于岩嵎也岂所语于形势之常也哉

　　河南关塞形势说豫乘识小录　　　　　
朱云锦

自古言地理之学者通典数言尽之曰辨区域征因革知要害察风土所谓知要害者在关塞形胜而已周礼夏官之职有司险焉掌九州岛之图以知其山林川泽之阻而达道路山林之阻则开凿之川泽之阻则桥梁之而其扼塞之宜阻者率无得通谓之司险管子凡兵主必先审知地图侵轶之险滥车之水名山通谷经川陵陆邱阜之所在苴草林木蒲苇之所茂道里之远近城郭之大小名邑废城困殖之地地形出入相错之所然后举错不失又月令孟冬之月命百官固封疆备边境完要塞谨关梁塞蹊径邱浚谓专为边境言夫边境之备于要塞则完之以扼其要冲于关梁则谨之以限其出入于凡鸟兽往来之往樵采攀跻之区亦毋敢不致其谨此胥固圉之要画也豫州地在土中际郅隆之代险塞宜无庸考然　国家设汛置防弹压宇宙似亦不可不加讲求焉按豫南与楚则光固襄邓诸山当其南鄙西连陕洛嵩岳潼陕为障西北则太行蜿蜓绵直接神京北以漳为阻东则淮颍交汇沮洳之乡亦山河四塞之地也西南一带山险通楚通陕通晋关隘林立腹心则虎牢在汜水河阳在孟县轘辕在登封遗基可寻志乘之书宜详考往古世代分合攻取利钝而列于萹又宜将边境隘塞孰为道行孰为间道孰有屯堠孰宜修塞为图说俾守土者平时得以讲求一遇侦缉扬逃之犯亦可指示发或有窃发宵小实时四面张罗使弄兵潢池者如巢幕之燕如釜底之鱼而稽古读史之士亦可藉以明沿革而知通塞虽属纸上之谈一如亲履其地斯为不妄灾楮墨耳乃览豫志之谈形胜者一则曰大河蜿蜒嵩高耸峙再则曰水陆都会天下咽喉其志关塞也则曰某关在某县某方若干里而已当事者何以运处置之机宜考古者何以镜往古之战守愚既恨行笥无书见间浅不能悉其微细姑就豫志而列书其名以俟居稽之再为详核云

　　汴洛二都说豫乘识小录
豫州之故都曰洛曰汴汴则四面平衍藉兵为卫昔宋艺祖欲迁都于洛太宗以劳民力谏太祖曰非惟都洛终当向长安耳终以众谏而止叹曰百年之后民力尽矣迄宋之代环畿屯卫之军凡四十万人靖康之祸金人长驱直入此无险可守之也洛则东成皋南伊阙西函谷北孟津四塞险固居中制外周公营洛固取天下道里适中亦以形胜莫尚也然从来论者谓洛阳四面受敌为天下必所争兵法所偁衢地者是也不可居夫天下有事所以必争洛阳者正以洛阳形胜争洛阳即以争天下耳周公之东征也先居东都宣王之中兴也讲武东都秦以函谷渑池之险既得宜阳韩又献成皋巩而遂以蚕食诸侯汉高之制楚也以据成皋巩洛之险五代唐宋以来莫不争险夺隘于洛阳扼要之地以取天下是岂不可据而有而姑以争之耶特无可以制天下之命者而欲区区据洛阳形胜以号召天下则不可所谓制天下之命者有二一曰德一曰势德有盛衰周公营洛而治平王迁都而弱者是已势有强弱秦以据险而兴韩以据险而亡者是已夫德盛者险不足言其据险以争而其得失胜败关于势者又不能一言而尽方舆纪要本朝顾祖禹着云守关中守河北乃所以守洛阳也自古及今洛阳之患由于关中者什之七由于河北者什之九秦以关中并韩魏汉以关中定三河苻秦以关中亡慕容燕宇文周以关中亡高齐谓关中不足以制洛阳之命乎元魏之祸尔朱荣自河北来尔朱兆自河北来高欢自河北来安史以河北倡乱而洛阳两见破陷存勖发愤太原而朱梁卒为夷灭谓河北不能制洛阳之命乎此言洛阳不可孤立必先得关中或河北洛阳乃可据而有故汉高先定关中乃保成皋光武先定河北乃事洛阳欲守洛阳者未有无关中河北之固而可以独存此其大势也其或以洛阳定关中则必以关中争崤函之险春秋晋败秦师于崤崤属晋也汉赤眉自三辅引而东冯异大破赤眉于崤底崤属汉也洛阳西有崤险再西而守函谷之险则关中失其险矣唐李光弼不守洛阳而守河阳河阳洛阳北关也守河阳以制河北而河北失其险矣守善守险者制人而不制于人是又方舆纪要所未及者也大约洛阳之险可用以进取而不可守以待敝可以制一面之骚动而不可以支四方攻围或守之而不足以当天下之争而争之即以制天下之命毋谓四面受敌遂与四面平衍者并偁而置洛阳险要于不讲也

　　汴城建置说豫乘识小录　　　　　
朱云锦

汴城唐以前无考可考者唐德宗二年节度使李勉刱建无里数周世宗显德三年增筑东京开封府外城周四十八里二百步零宋太祖建隆三年广皇城东北隅真宗仁宗重修神宗更增修外城徽宗政和六年改修京畿外城周围五十里一百六十五步明洪武元年重筑河南省开封府城周围二十里一百九十步入　国朝屡修无增广外城久废宋说有谓周世宗修城令艺祖走马尽力所至而筑焉今按周世宗所筑外城周四十余里非马力所能及度是内城也周外城韩通王朴所经度艺祖初大其城址曲而宛如蚓曲焉耆老相传赵中令鸠工奏图初取方直四面皆有门坊市经纬其间井井绳列艺祖见而怒自以笔涂之命以幅纸作大圈纡诎纵斜旁注曰依此修筑故城即当时遗迹时人罔测多病其不于观至神宗熙宁时屡欲改作卒不敢更惟增陴而已及政和间蔡京擅国亟奏广其规以供宫室苑囿之奉命宫侍董其役凡周旋数十里一撤而方之如矩墉堞楼橹虽甚藻饰而荡然无昔时之坚朴矣靖康之变敌人下令植四隅随方而击之城既引直一所望一壁皆不可立竟以此失守艺祖沉几远睹至是始又按东京云梦录云东都外城方四十余里城壕曰护龙河阔十余丈壕之内外皆植杨柳粉墙朱户禁人往来又新城每百步设马面战棚密置女墙旦暮修整望之耸然城里牙道各植榆柳成阴每二百步置一防库贮守御之器有广固兵士二十指挥每日修造泥饰专有京城所提总其事噫以守险之具而为观之资其受侮强敌也宜哉宋时以四水入城各设上下水门门制跨河以裹窗遇夜如闸垂下水面两岸各有门通人行如今瓜州水门然自金迄元外城毁内城存明洪武所修为宋内城旧址明季屡经河患淤沙泥甚深居民有掘土丈余露屋脊者陵谷变迁向入城四水今惟贾鲁河分汴之一派绕省南趋而城内无一之流矣

　　洛阳险要说豫乘识小录　　　　　
朱云锦

考古偁崤函之险按郦道元水经注曰崤有盘崤石崤千崤之名故曰三崤元和郡县志曰自东崤至西崤三十五里东崤长阪数里峻阜绝涧车不得方轨西崤纯是石阪二十里险不异东崤此二崤皆在秦关之东汉关之西舆地纪要曰二崤山连入硖石界自古险要之地杨升庵地名考曰俗名石崤土崤其后转为石壕土壕杜子有石壕吏诗今渑池犹有土壕镇又有崤底关在永宁县西北即崤谷之底也一曰崤阪函谷关有秦汉之别秦关在今灵宝县汉武帝元鼎三年作函谷关于新安在新安县城北二里临涧水时楼船将军杨仆数有大功为关外民上书乞徙东关以家财给其用度帝心亦好广于是徙关于新安去宏农今灵宝三百里按关名谓置关谷口故曰函谷故关恰据谷首谷仅通车往逶迤数十里故曰一夫当关万夫莫开若汉所移建之处虽亦踞冈阜而旁无障塞不惟六国无所用其仰攻即田文潜度奚待鸡鸣之客哉又有古轘辕关长十二曲道将去复还故曰轘辕在偃师县西南三十里左少室右太室自古为控守地河阳在孟津有三城一在河北岸一在河南岸一在中潬中潬者如今河中洪之涨滩中潬随水长落而不没故可城今亦陷于水云三城互援如指臂然唐史思明陷汴郑将进偪洛李光弼退守河阳贼虽据洛而惮光弼袭击南不出百里西不越畿内陜州得修戎备关中藉以无虞光弼守河阳之力也今城虽湮而北孟县南孟津均偁控制要地又汉灵帝时置八关都尉皆环洛阳近畿函谷在新安广成在新城大谷今洛阳水泉口轘辕今岭口旋门在成皋西南十余里与巩接界小平津旧属孟津今入巩孟津详志其地以备论史者之参稽

　　论湖广
