<!-- { "loadSidebar": true } -->
间尝闻西人为持平之论者曰洋商之求免厘金非敢干中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦棋布关税烦苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国让加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算赢于德国者几及二十倍各省各口所设厘卡皆有必不可缓之用待以支销今洋关加税中国万不敷用加税多洋人又未必愿也则惟有坚持旧章与之驳而已且中国所需之物祗有此数即去厘金贫民因之不必多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金并无损于洋商也中国之护商旅也陆路则有防勇水路则有水师皆恃厘金以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼谓天下强国德犹出英之上故凡英所不能行于中国者欲竞而得之以示豪举然窃以为误矣巴使于约章之原委厘金之要寔未究心徒受威使之愚弄而不自知今以洋船贸易论英商居十之七美德法及东西洋各国共居十之三就令争而获利亦不过英取其十而德取其一知威使自无可置喙乃嗾巴使于修约之时强中国以所难行事成则英商坐享其利不成则德人且以不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼即令倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏必多仍无补于国计而厘金之利则一去不可返矣威巴诸使每举关卡一二小节以为要挟罢厘之辞不知此等乃通商常有之事就案清理则可藉为要挟之资则不可而彼之所哓渎者又各有一是非也然则洋货加税之说可行乎曰必不得已如所加之数逮于厘合之数又于立约之时善防其弊则固未尝不可行西洋各国税额大较以值百取二十取四十为衡又多则有值百抽六十者有值百取百者又有通行免关税者于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎

　　利权四　　　　　
薛福成

自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十年迩者群寇削平洋人颇谓军事起则抽厘以助饷军事定宜免厘以恤商不知此说似是而寔非者也自各国通商而洋货之贩运洋人之游历日益繁多不能无水陆各营以资保护不能无船政机器诸厂以精制造不能无江海各隘炮台以固藩篱凡若此类虽质之洋人必皆谓当为之事而岁出之经营亦十倍于前日是故通商之事既不可废则各项经费一日难减即各省厘课一日难停也夫中国于厘务苟持之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于华商华商之巧者不免与洋商狼狈相依诪张为幻于是有代华商领半税单而取其规费有用运照庇送无运照之土货有用洋船代洋商携带洋药各货有凭运照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而于内地用新定税额一征之后任其所之不复重征是举前此弊端一举而清之也不必立防弊章程而弊自绝矣内地各省祗须于最要之口设立总卡既可撙节浮费而华货贩运较近者并无所征则小民咸受其益此皆中国之利也然而犹有虑者厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之借口此一端也中国既权厘金所入尽归之洋税其或华人自在内地贩运土货若免其征税既恐洋商隐附于华商以滋弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可袪其弊而收其利矣然则中国既得其利洋商独无利乎曰有洋商运货入中国可豫定成本若干嬴余若干操券而来必如愿而返利一也关税交纳之后运入内地无守候验货之烦无逐卡停留之苦行运既速成本较轻利二也洋商一次纳税虽若稍重然隐加之售价之内仍取偿于华民华民但知洋货之不复纳税也无不乐于贩运或益从此畅销利三也利之所在显然易明洋人何惮而不为然窃料洋人昧于远图而溺于近利加税一说势固必不我从也则惟有坚持旧章与之驳辩而已

　　论洋货入内地免厘　　　　　
马建忠

一论洋货入内地免厘一事海关税务曲折多端然中国向办章程原未尽善兹乘其有修约之意不妨因计就计就西国所论税则之例而更定中国增税之章以与厘金相抵查欧西各国通商税则就物之品类定税之轻重或裕国库或护商民不能一致然税物总不外进出口货出口之货概不征税所以为土产筹销路与他人争利权即征亦无多法国每年出口税不出六万元是其明证惟国内独有之土货不畏他人争利者则不妨于出口重征之西人精于理财者皆云秘鲁之雀粪强销意大利之硫磺中国之茶叶皆为独有之货自然之利无烦多征者也至进口货当别四种其一曰天生物料国内所产者少必仰给别国方足民用者如法之煤铁咸丰十年与英立约凡英之煤铁减征则法之工匠使于鼓铸冀可获利其二曰外来制成之货本国亦有者重其征以护商民如英法皆制洋布大呢使许英之呢布运入法国而轻征之则销必大法之织呢布者必致向隅其三曰制成之货本国不产者又宜区分二种有其货为民生所必需者则宽其征以苏民困如英之麦与酒许外人运入相时以酌其轻重有其货惟豪富始能置者则重其征以济国用如法之时式衣妆运至别国必加征者是也其四曰远来之货本国所无民虽不得不用而究不能多用者亦重征之如英国于进口之茶糖法国于进口之加非等是也各种货物轻则至值百抽五抽十重则至值百抽五六十且有值百抽百之多法国女衣运入美国有不啻值百抽百者别国货物只准运入海口不准转运别口而入口之船复有船钞旗号口岸各捐名目以禁其运行之利至咸丰十年英法和好益笃首立通商条约彼此互让减轻税则然亦有值百抽至二十五者厥后欧洲各国所定税则多因之以增损焉美国征税仍自独重为其国内物产饶富无所仰给于人故也中国幅员最大居温凉之道而百物悉生得地脉之精而五金悉备于我无所乏自于人无所求但宜通商以收各国之利权无事通商以给民生之食用乃欧洲各国垂涎已久寻端犯顺构兵恫喝乘我未及深悉洋情逼我猝定税则各种货物除鸦片外无所轩轾正子两税不过值百抽七有半之数咸丰八年所定条虽在英法二国定税之先然为时未几咸丰十年英法之税则已为欧洲各国轻税之嚆矢尚有远过于中国者则当时英法与中国立约岂非欺我不知以与我争利且又续许各口运行土货止纳半税并无旗号口岸各捐名目是利源尽为所夺矣数十年吸中国之膏血官商贫富无不仰屋而嗟今何幸而中国渐悉外洋情势且又设立招商局以分其利由此推广而机器织布开煤炼铁渐可收回利权以为富强张本乃洋商入内地执半税之运照连樯满载卡闸悉予放行而华商候关卡之稽查倒箧翻箱负累不堪言状与我　朝轸恤商民之至意大相剌谬律以西国勒抑外商庇护已商之理又不啻倒行逆施矣兹乘其欲免厘金许我加税之机仿照各国通商章程择其可加者加之以与厘捐相抵然后将厘卡尽行裁撤省　国家之经费裕我库储便商贾之往来苏其隐困皆幸赖有此修约之转机也

