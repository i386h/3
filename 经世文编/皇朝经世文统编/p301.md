<!-- { "loadSidebar": true } -->
窃臣恭读邸抄本年正月二十六日奉　上谕在廷王大臣及各省封疆大吏务当共矢公忠等因钦此仰见　皇上亲政伊始孜孜求治至意臣忝膺疆寄未报涓埃常切进思退思之忱愧乏嘉谟嘉猷之告然不敢以庸愚一得辄安于缄默不言也谨就管见所及择时事之有须变通者胪列六条为　皇上详陈之　一停捐例以肃吏治史记司马相如以赀为郎汉书食货志令民得入粟补吏捐纳之制由来已久然必家有余财而后输将献纳固可抒报效之私又可为进身之路此中非无人才也乃自捐章折减以来持银百余两而为佐杂矣持银千余两而为正印矣即道府例银巨万以上今亦折算至三四千两矣家非素封人思躁进或趱于亲友或借贷于商贾以本求利其弊可胜言哉流品之杂捐纳尤甚近阅邸抄给事中卢士杰奏河南商城县家丁李天锡捐纳冒考一案此事之已发者其它未经败露尚不可知处今日而欲澄叙官方应以停捐为急务或谓滇陇军事未清户部度支未裕停捐则经费何出臣愚以为法久则变变则通变通之方固不容缓查同治八年间户部议覆前江苏抚臣丁日昌条陈一折内开京外捐输项果能于税厘较旺各省筹弥补亟应将中外捐输一律停止京铜局捐项从中酌定每年以一百五十万为准等语近年捐输已成弩末恐尚不足一百五十万之数傥于厘金较旺之江苏安徽浙江江西湖南湖北四川广东福建九省每年酌提数万再于海关洋税项下每关匀提数万以之弥补铜局捐或可相抵至外省筹捐各局收数虽难周知而闽省现办甘黔皖捐自十年开办至今收银不过数万他省之不能旺捐可以类推以涓滴之微而害吏治之大所得实不偿所失可否请　旨饬下部臣核议施行俾经费有可抵补而吏治庶望澄清矣　一汰冗以清仕途近年捐纳军功两途入官者众闻部寺各署额外司少则数十人多者数百人衙门以内司署为之拥挤内城以外租宅为之昂贵实则补缺无期徒耗旅食若不设法变通京日形苦累至于各省候补人更较京中倍蓰向来道候补最少近则各省或多至数十员府厅州县以数百计佐杂则以千计每逢衙参之日官厅几不能容各省现办善后捐厘均尚需人委用转瞬滇陇肃清各局裁撤仅有例派差使以人数计之十分之二三已敷差委似此盈千累百之徒形冗杂臣愚以为变通之方此时宜亟亟矣

查例载各省试用佐贰杂职已满一年者视各项缺数多寡酌留十分之二补过一员咨取一仍敷十分之二之数又大挑一等人掣定省分之后其名次在后者暂令回籍俟大挑班次补用一该省咨取一员等语似可仿之办理相应请　旨饬下部臣核议将京外捐纳军功各班试用候补人员视其数之多寡酌留一二成其余饬令回籍听候咨取庶仕途无人满之患矣　一限保举以慎名器军兴以来保案层迭开捐以后花样纷繁于是军营之保举藉花样以争先恐后各项之保举又袭军营名目以纷至沓来名器之滥至今已极夫花翎酬大功也今则不尽军功皆保翎枝矣二三品崇阶也今则寻常劳绩亦以二三品顶戴加衔邀请　恩赏矣　封典请至一品递保何止两层主事不能保道俟补外郎中后以道用与保道员何异官不得越级保举乃知府俟补道后加布政使衔与越级保举何异其余如京官应升之缺升用外官遇缺尽先补用此中快捷方式取巧良多虽经部议限制章程犹有未免过滥者臣愚以为仍应变通办理可否请　旨饬下部臣核议简明条通行中外嗣后保举文只准保举以应升之阶加以应升之衔其余班次花样一概删除至一品　封典二三品顶戴加衔不得擅请庶名器益昭慎重矣　一复俸廉以勖官常我　朝定制京官支给双俸外官优予养廉自咸丰年间军用浩繁内外官俸搭用钞票养廉分别减放嗣钞票停止京外俸廉复分别成数支给　朝廷于筹维经费之中仍寓体恤臣工之意惟京困苦州县疲累情形早荷　圣明洞鉴今日欲砥砺廉隅整饬吏治似廉俸复额其一端也京官俸银养廉部库动不能详悉至各省文职养廉系支钱粮耗羡查同治八年户部议覆前江苏抚臣丁日昌条陈一折内开廉俸复额必须各省钱耗羡征收足额始可抵放应令各督抚就各省每年收支数目详细酌核将征数能否加增放能否加成据实奏覆等语现在各省已否覆奏尚未接准部咨查闽省文职额廉十五万余两内扣缺养廉一万数千两每年应支银十三四万两核计现年征数本省公费支抵尚有盈除督抚藩臬养廉较厚毋庸议外其道府以下各员似可照额全支相应请　旨敕下部臣查核将中外俸廉改复旧额抑或加成支放俾办公力裕而官常益饬矣　一重学额以励士风溯自军兴以后各项用费赖捐输以接济是以鼓励人心有加广中额学额之制顾　恩施则浩荡靡涯而人才则优绌互异思一省之大人才众多三年一试中额犹无虑滥竽也至一州一县文风本有不齐三年两试学臣照额取进敷衍充数势所必至夫秀才为多士出身之始乃以文理浅陋者滥其间人才固不足观人品尤不可问往往幸得一衿包揽词讼武断乡曲流弊不堪指数且以近日士风言之聪明有用之才或投笔从戎早膺荐剡或挟资干进亦博功名其伏处乡闾者转多迂腐

故今日之秀才愈取愈多今日之文风实愈趋愈下臣愚以为学额若不变通士风何由振作可否请　旨敕部核议嗣后外省捐输各案只准照章请加中额无庸请加学额以示限制并请　敕下各省学臣酌核各属文风将捐输加广之额某可以足额某属不能如额分别开单奏明立案其不敷之额俟他日文风向上再行奏请照额取进庶乎士子知所勉励矣　一立练营以修武备发捻滋事以来剿平剧寇肃清地方所得力者湘淮各勇耳　国家岁糜帑金千百万以养绿营之兵而未尝得一兵之力收一兵之效其故安在营兵生长本籍各有室家月饷仅足以养一身而不足以赡八口势必另习手艺兼营负贩其力既各有所分其人自不能常聚每逢操演之期不过奉行故事校阅甫毕队伍旋散设有征调往往兼旬累月始克起程治装固难安家尤不易且暂时抽调成营不独兵与将不相习即兵与兵亦不相识人各一心猝然应敌能操必胜之权耶若勇则不然募自外籍孑然一身厚其饷而无待他谋聚于营而群相亲习朝闻令则夕队敌当前则士皆奋夫非犹是人耶何以兵则无用勇则有用得失优绌之间较然易见矣臣愚以为变通之方则有化兵为勇之一法往年江宁克复以后臣上书原任两江督臣曾国藩备言江宁绿营之制应稍变通以现存得胜之勇改充额兵设营分部可洗绿营旧习曾国藩未及议行旋调直隶即设练军亦采用臣说而又增练军之费也陕甘督臣左宗棠前在闽浙任内奏准兵加饷就饷练兵洵为救时良策乃饷已加矣兵已练矣而仍不敢言确有把握此无他在籍之兵终不若在营之勇可否请　旨饬下各省督抚臣以兵加饷之法以所之饷加于战兵计得战兵若干着设练营若干仍按湘楚营制五百人为一营以备弁为哨官将官为营官提镇统领之择要分扎随时互调俾卒伍皆离原籍不致散处廛市练一营之兵即抵一营之勇饷不另增兵有实用庶几化兵为勇而武备可恃矣

　　上沈中丞书节录　　　　　
陈宝箴

一曰饬吏治以苏民困自来地方之盛衰由于州县州县之贤否系于上官上官者以察吏为职者也夫考绩固在询事而官人先在知人近今抚院之于吏一月凡六见其所以求为察之道者可谓勤矣然其见也鱼贯而入雁行而立有执事者启白数语闻命即趋而退其需次无职事者侍坐少顷即趋而退上下之情不通虑于吏之贤否器能莫之测也夫立谈之顷不足以知人乃并此立谈之顷而忽之以求知人不可得也不能知人而欲用以为治不可得也请自今定吏分班谒见之规先期晓示每于暇日传见数人见必坐谈良久开诚布公和颜色而导之使言因以考其材能究其学识验其诚伪见之至再三则其材器之大小心术之邪正亦必有灼然而不可掩者于是就其贤者能者奖借而裁成之愚不肖者警惕而训勉之然后试之以事以课其功量材器使以尽其用不特用得其人且使人人有踊跃向善争自濯磨之意是辨论考核之中兼寓鼓舞化裁之意所以挽风气作人心而清为治之原者莫要于此又闻胡文忠公抚鄂时于州县幕友家丁皆有限制并禁约上僚毋得滥荐私人以扰其廉亦为端本之道冗费节则清俸易足中人既可勉为贤者亦无夺志至于佐贰等官可裁者量行奏裁其万不可裁者亦请严加诫饬毋许擅受民词庶吏治正而民困可苏敷政之原基之矣　一曰赈难民以培元气民之疾苦颠连转于沟壑而委命于天民之良也官为天子牧民而坐视民之转于沟壑而委命于天官之不良也父母之于子当其疾病垂危非甚不得已则必竭智毕虑求医药以救之野有饿殍而不知发恶在其为民父母也冻馁之民迫而为盗则元气损冻馁之民守法待死不为盗而竟不免于死则情涣而悖乱生天意乖而灾害作元气更损夫怨不在大感不在私一夫含百夫扼腕受恩感激闻者涕零此感通之理维系之原也宝箴自皖城归过洋塘道经彭泽鄱阳县境目击田庐榛莽墟落萧条雀无罗之可张草掘根而亦尽墙败屋之中无非鸠形瘠骨垂死待尽之人奄奄愁叹又或病妇零丁而数岁孤儿绕哀号嗷嗷索哺流离家口卖妇呼天野田殭尸握草盈掬之酸鼻言之痛心计至明年耕获无期则类尽矣悠悠苍天能不悲哉呜呼我省自遭兵燹以来罹毒之区未有若是之惨者幸遇上台有仁爱恻隐之君子如执事而一隅之民卒令不免于尽如此岂有司莫以告耶今日军需尚急公帑诚不易支然军饷以救土崩之祸赈恤以消瓦解之形缓急虽殊厝薪同患必于万难措置之中求一拯救之法公之能筹与否非宝箴之愚所能知意救焚拯溺闾里争先天灾流行何地蔑有今年贼扰边陲而腹里无恙者以鄱湖彭泽等邑独为之阱也我省郡县殷富虽频经捐派都群藏然择其尤为富厚者劝令出赀助赈许为奏请奖叙又择各地方官之宦赀稍裕者婉劝量损俟有措手之法即移一见在之以应急需其必有济前闻饶郡王守统筹鄱阳赈济牛种之赀约需制钱七八万缗计彭泽虽被害较苦其丁口凋零亦较甚所费之多或亦有限而鄱阳受害略浅合之只敌一县统计四处共需制钱二十余万缗合七十州县公私官民之力共筹二十余万之数但使办理得宜当亦非无米为炊者比闻执事于鄱阳一邑业已定有赈章每丁月给米二升具见仁者用心之苦

