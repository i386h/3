<!-- { "loadSidebar": true } -->
臣于康熙七年正月间捧读　　上谕部院衙门一应事务应完结者不即完结驳查耽延处分则例繁多任意轻重以以致属员及笔帖式与书吏乘机作弊亦未可知若有此类者即指名参奏治罪示惩钦此仰见我　　皇上清理庶务之至意臣愚以为政务之大者无过刑名钱谷或因项不明支解未晰势不得不驳查以求清楚至于刑名则不然臣任刑曹将近五载每见督抚之惕于功令者凡遇案大狱靡不详慎参勘层层批驳亲提面质而后成招具题诚恐留一疑窦而虑臣部之驳查也间有部以一二未而驳之者曾未见原问之轻者因部驳而加为重原问之重者因部驳而减为轻使一经部驳而遂得游移于轻重之间亦何赖此承问各衙门之谳法为哉是多一驳查徒增一番部覆徒烦一番　　睿鉴而于本犯之轻重未尝加减也且恐奸恶之徒自知情罪难逭反藉驳而启冀幸之端而吏胥为奸明知推敲已尽又借驳而开诈骗之路各省远近不等有限四五月者有限六七月者案内人犯众多往返拘提稽迟时日牵连拖累无辜毙狱者有之及至题覆到部之日官更吏易案牍尘积殊非清理之道也臣请自今以后督抚之审谳既详部臣止核其有无舛错如果有故出故入徇私作弊者即指名参处引拟稍有未合具题改正停其驳查庶案牍为之一清而无辜亦免拖累矣

　　严批驳以清积案顺治十二年
古者慎德缓刑意惟主于明允而重期之以刑不留狱盖以上多尘牍因而下有冤民原本不清即役役焉徒敝精神无益也向者大狱沈滞臣有京详宜复一书业蒙　　俞允似足疏其流矣犹恐未清其源就中事件尚有迟至四五年不结者困毙株连皆批驳不慎之所致也从来盗贼人命重大事情院道不得不批府厅府厅不得不批州县者势也府厅三四驳而后详之司道司道三四驳而后详之抚按者例也此例牢不可破即层累而上旷日稽时亦非年余可了乎批驳为害更有不可言者或事多犹豫则脱卸以俟后人情有异同则摸棱以需定论或暮夜之金可入凭贿赂为展办之资情面之缘可假借驳审示公道之大或意主先入之言而不顾情理之当或欲翻穷凶之案而不参舆论之同甚至刻击为威假酷吏以泄其忿罗织为明授意旨以济其贪令无辜赤子饮恨吞声莫可控诉如扶风县牛相坤势恶相济害人一疏内云抚院摘驳刑厅刑厅转批经历抑思盗贼何事经历何官而顾任情颠倒致令极冤无控匍匐都门也批驳之害可胜言哉恳乞　　皇上敕下抚按将原问刑厅确查姓名严诘重究以戒溺职仍通行申饬以后凡各省重大狱情在外问刑衙门初详批县亲审次择属县之廉明者二三会审次府厅公审每审招词一一通详道府司院令其各出意见细心查驳毋袭仰候详行旧例狱成全招达部如有瞻徇听科道摘参如是即有力之家能得之有司断不能尽得之司道且府州县惟恐听断不明关其殿最自有其难其慎之思而各道司原情比律极力推敲亦无凭臆率行之理三招成而上之抚按凭以入告直期月事耳他如经历等官严为禁止无使得与刑名恣其荼毒则积案可少结民命可少苏其于苏理沉狱端本清源之道庶几得之矣

　　清狱省刑疏　　　　　
周清原

顷因京师春雨偶尔愆期以致上　　圣怀屡垂咨儆臣再四思维惟有刑狱一事所系甚大虽宽恤之典迭沛屡颁而生命所关不嫌慎重以臣所见数条或令有历久而渐弛弊有相沿而未革者似应于已禁已行之中再为申明推广谨一一陈之仓铺之滥禁宜永革除也凡内外问刑衙门设有监狱原以羁禁重囚其案牵连人犯情罪稍轻者准取的保不得一概滥禁定例无复可议矣第查各府州县于监狱之外更设有仓有铺有所栅有店各处地方名目不同其名虽将犯人暂寄公所实则高墙密禁杻锁防与监狱丝毫不异监中重囚经上司稽查开放尚有定期惟此羁禁仓铺者操纵全在本官索诈任于胥役至有淹系数年死而后已者不肖官员凡遇殷实可啖之户及地方宿仇或被势豪嘱托皆一切填入以为恐吓报复之地倘遇廉明上司偶尔稽察则诡以暂寄公所为辞违例虐民莫此为甚臣愚以为嗣后各府州县除监狱外其一切私禁之处似应饬令尽行拆毁贪酷之徒无所施其陷阱矣一枷杖之制宜饬画一也查例载竹板长五尺五寸大头二寸小头一寸五分重不过二斤枷重二十五斤其杖一百者折责至四十板而止盖谓此等情罪稍轻原非徒流斩绞之比不过使之痛辱知警而已乃酷员过刑立威枷有重至十余斤者板有重至十余斤大头四五寸连根带须者且有任意敲扑至五六十板者或连日迭责责后即枷者或枷后令跪立者或轻小事情枷至数月或枷犯患病竟不开放医治膜视致毙者此等受刑之人狼狈之状无异于徒流性命之危更速于斩绞而官直视为常刑毫不介意臣愚以为嗣后大小衙门除例载某罪用某枷仍照旧遵行或免死减等诸犯仍酌用重枷遵照定例期限外其平常所用枷杖似宜饬令尽遵定制不得逾越分毫至于责令之数不得过四十枷示之期亦不过一旬责后三日内不得再责应枷责者俱于枷满日的不得先责后枷枷犯有病即保释医治不得膜视致毙倘不遵式逾限者按照事情轻重酌予处分庶几功令益信而刑罚得平矣一夹棍之滥用宜申禁令也查定例内惟谋反等十恶并真犯死罪及命盗棍应用夹棍亦止许督抚按察使及地方正印官酌用盖谓小事不可滥施闲员不得擅用也第查前项所犯俱系情罪重大在下属既遇此等案件即应通详院司矣无如州县官相习成风凡遇自理词状不肯虚心推勘用夹棍严讯究以事情轻小匿不通详又如学盐关差俱非问刑衙门其衙役多系市井膏粱不谙用刑次第每致受刑之人终身废疾又有一种残酷印官遇应夹事件将犯人种种凌虐或夹置下另理别事且径自退堂终日不放者并有明知律例而恣行威福或将一人连夹七八次又夹及膝盖者凡此等类皆属非刑臣愚以为嗣后似宜饬令地方印官非遇通详事件不许夹讯其大小衙门应行夹讯之事不许更于刑外加刑至于学盐等官遇有应夹事件似宜应发问刑衙门审理倘有违犯定议作何处分则残忍之员有所顾忌而小民不至横罹荼毒矣是否有当伏乞　圣裁谨奏

　按此奏抉尽历来承审官鍜炼诸弊语重心长造福斯民不少因摘录之以告今之司谳政者

　　请禁原官会审覆审疏乾隆二十九年　　　　　
御史吴绶绍

查州县一官与民最亲凡词讼全赖审理然往往有听断未平下情冤抑因而赴诉上司者亦有逞刁健讼于结案后复饰词越诉者近湖南新县民传帙罢市一案伏读　圣谕以该署府既不亲审又不委员仍发交本县办理将原告禁押致成事端仰见　　睿照如神无微不烛惟外省积习大抵皆然臣每闻府道以上收准呈词多批本州岛县自行审详即别委他员亦令原问官会审如本年二月间山东高唐州民高上忠所控之知州马而良各蒙　钦差前往审结而据原呈所称则一控于东昌府仍批于本州岛查报两控于抚批行司道仍皆委员就本州岛会讯以致有不审被告独囚原告等词其明证也夫小民如果受屈必由州县偏向徇私执意难回不得已而上诉今反令覆审则其忿怒摧折固不待(待)言若既委他员仍复会审讯在原官势必自护前非且差役皆其爪牙气忿刑求小民恐无能毕其词委员又何从证其枉从证其住扶同赡徇亦遂不得不然非惟冤抑莫伸更增一诬告之罪及上司依详批结而立案已不可动摇矣更使情真罪当而屡折于原质之庭重科于会鞠之地且不足以服其心又健讼者流借口本官不肯自翻己案词越渎屡讦不休则讼端更无由平刁风因之益炽甚至众肆横抗官玩法种种事端皆缘此起殊非所以仰体　　皇上慎重民谳明听庶狱之至意也伏思督抚等官统制全省若因所属呈愬即据一面之词辄行关提犹虑未便至于道则分府则专辖自当察其情伪重者亲为提审余亦专委别员隔讯以免冤纵臣请　　饬下直省督抚以下凡收准民词与本州岛县有干涉者即委该管道府覆审其道府收准民词即行取卷案提集人证亲行讯究至案内如遇有检验查勘应差委等事令其遴选贤员不得仍会同原官如此庶小民之抱屈者易于伸雪其词越诉者待上司别讯得实加以重惩自必俯首畏法不敢行险侥幸而刁风亦可少息矣

　　论人命　　　　　
李渔

古法流传至今今人已失其实而仅存其名者莫非人命中保辜一事辜者罪也保辜者令有罪之人自保其罪以塞他日之辨端且救此时之覆辙一事而诸善备焉古法莫良于此譬如张三殴伤李四李四病创垂危自分必死随令亲属鸣官求验官府验有真伤审得张三凶欧是实即以李四交付张三责令延医调治照律限期期满之日或生或死定罪发落盖因被欧之人自非慈亲孝子鲜不利其速死以为索诈凶人之地故以调理之责付之凶人凶人以一朝之忿酿成杀身之祸未有不悔恨求生者救人即以自救何金钱之足惜是以一纸保辜活两人生命也倘其疗治不全如期殒命则于限满发落之时便可定罪结案不致株连一人延缓一日何也以其验伤之际先得两造口供被殴丧命者既以亲口诉冤于生前殴人致毙者难以活口赖伤于死后若说不干己事则从前之调理为何无证亦可以成招完尸亦可以定罪较审人命于既死之后展转推详而莫究其实凭空摸索而不得其端者其劳逸难易之相去岂啻霄壤哉今世仅存保辜之名而不行其实非不知人命为极大之案保辜为最急之事无奈吏牍如山不能分别料理每与田土婚姻诸小讼一概准行常有累月经年未遑审结以致凶犯脱逃无人抵命者直待审出真情知其殴死杀伤是实始为追论保辜逆数期限及究行凶之事势必反复株连欲起死者而问之已无及矣问所以不行保辜之故则曰人情刁恶非复三代遗风十纸人命状词究无一纸是实若必一一验伤人人取结则官长无就之时而讼庭少容足之地矣曰不难是别有止刁弭诈之法在在未经放告之先示以画一之规而已矣请宰州邑者分别状式二纸刊板流行一纸照寻常状格无事更张除人命之外一切奸盗诈伪诸重情以及土田婚姻诸细务总用此格令告者据实填进审得其实固为伸冤泄愤即其词稍有不实亦不必概坐反诬轻则斥逐重则杖惩以民间刁讼之风浸淫日久不能遽革且留余地以待逐渐挽回一纸则另出新裁单为人命而设并柱语亦为刊定止以被杀被殴情节令告者自填词后留空格六行每行分刻其上一曰凶犯二曰凶器三曰伤痕四曰处所五曰时日六曰干证如用木棍殴打则填木棍二字于凶器之下如无凶器系拳殴伤者即填拳二字顶门有伤则填顶门二字于伤痕之下余皆仿此六项之中如有一项不填不遵此式即系诬诳必不准理如时日稍远即系旧事亦不准理六项之后又刻一行云以上如有一字虚填自甘反坐令告者亲填花押于下无押者不准如是则小民知为特设与依样葫芦者不同法在必行不待听断之后即写状时已知之矣

