<!-- { "loadSidebar": true } -->
国家龙兴之初初立八旗八旗兵凡六万人合满洲蒙古汉军为一天聪间分蒙古为八旗兵八万六千八百四十崇德间又分汉军为八旗兵二万四千五十自后归附日众生齿日繁兵亦日增无定额顺治元年　世祖章皇帝定都燕京各八旗兵从龙入关者不下二十万其时都统准塔征山东英王征陕西豫王征江淮每路兵各六五万而京师宿之兵及内大臣和洛辉留守　盛京者亦各数万不啻再倍于从前矣天下既定乃别八旗之色而定其方位于所胜之方正黄镶黄位北方正白镶白位东方正红镶红位西方正蓝镶蓝位南方位蓝于南方者以蓝代黑故也今考乾隆嘉庆来八旗之兵制大有二端曰禁旅曰驻防京师禁旅分隶于八都统八都统者八旗各一满蒙汉都统所统曰骁骑营其隶骁骑营者曰马甲马甲之优者选以司档册俸饷曰领催领催马甲之外掌治军器者曰匠役凡满蒙汉领催马甲共三万四千六百二十七匠役名目不一有弓匠铁匠鞍匠锬匠铜匠及箭匠骹头匠之别共千三百九十一皆于八都统其不八都统者曰前锋营曰护军营又有　圆明园护军别为营曰火器营曰健锐营各隶于统领及总统大臣与领侍内大臣所之亲军皆司宿扈警跸焉前锋护军八旗之精锐亲军惟上三旗有之健锐即云梯兵亦为前锋火器亦即护军所有甲有鸟枪护军统计亲军前锋各千七百七十护军万五千四十五健锐二千甲鸟枪护军六千一百九十五之万七千七百十人者皆满洲蒙古兵汉军不得与而汉军骁骑营所附设之甲三百二十人藤牌兵八百人舁鹿角兵二千一百六十八人亦满洲蒙古骁骑营所无惟步军营领催步军二万一千一百五十人则合满蒙汉以为营与骁骑营同而别隶于统领他如虎枪营兵六百人善扑营勇士三百人各简大臣以统之此八旗禁旅之大也八旗兵之驻防在外者其制与禁旅不同禁旅满蒙汉各为营而驻防则合满蒙汉以为营也驻防之地畿辅凡二十五东三省各城凡四十四各省凡二十新疆等处凡八大抵受治于城守尉防守尉而统之将军都统及副都统其新疆之伊犁乌噜木齐则以领队大臣治之如城守尉防守尉之制东三省盛京吉林黑龙江以及福州广州乍浦皆于骑步外别设水师营吉林黑龙江又有火器亦别为营凡驻防畿辅兵八千五百七十八新疆兵万五千一百四十东三省兵三万五千三百六十各省兵四万五千五百四十此外则有守陵寝守围场守边门之兵二千九百七十总计边腹地驻防兵十万七百有奇与禁旅数相同焉若夫打牲游牧之隶八旗者除吉林三姓城打牲壮丁不编佐领外黑龙江打牲九十七佐领及察哈尔呼伦贝尔游牧诸旗百七十佐领共兵万五千有奇此八旗驻防之大也夫开　国以来涵濡休养者二百余年八旗佐领丁壮当愈增而兵则有定额故嘉庆来会典所载　京师满洲佐领六百八十一蒙古佐领二百有四汉军佐领二百六十六驻防佐领八百四十共二千佐领之数当有壮丁三十万驻防佐领之外又有防御所辖者亦不下数万而中外禁旅驻防额兵常不过二十万人此外惟养育兵二万七千有奇着有定额计旗人闲散无口粮者尚不啻十万有余其人不能为农工商贾而朝廷又无以给其欲而遂其求则其事育无资俯仰皆窘固可概见当事者所当量为变通而汲汲然为谋生计也若夫八旗左右翼之界限上下包衣之次序不详着云按魏源撰圣武记在道光季年述称八旗兵二十万而咸丰元年曾文正疏言八旗兵三十五万两人时代其近所言各殊意曾据佐领数言之而魏据兵额寔数也

　　会议长江水师营制疏同治四年　　　　　
曾国藩

窃臣曾国藩同治元年二月覆奏安徽省城仍建安庆案内请设长江水师提督及总兵以下各官奉　旨交军机大臣会同该部议奏旋经吏部等于五月二十三日定议具奏准其设立长江水师而于总兵副参以至千把应设几缺暨分汛修舰各事宜令臣体察情形再行详核议奏三年四月奉　旨以淮扬镇总兵黄翼升补授长江提督之缺六月克复金陵滨江五省战事大定即应将前募之水勇改为经制之水兵核定章程会议具奏特以勇丁之口粮较多额兵之口粮极少相去悬绝难于酌中定议展转筹思是以覆奏稍迟臣曾国藩于咸丰二年冬初招乡勇维时长沙甫经解围各路兵勇往来湖南络绎不绝臣查向章参差不齐惟张国梁之勇每月五两四钱江忠源之勇每月四两五钱该两军最为有名于时逮三年夏间胜保奏请招募陆勇月饷四两五钱户部议准江南大营循而行之遂定为报销之常例臣于三年冬间招募水陆两军陆勇酌减为每月四两四钱而亲兵什长稍有增加水勇酌减为每月三两六钱而手舵工稍有增加厥后银价日贱米价日昂咸丰十一年杨载福等请将水勇每月加为三两九钱至今未改臣复详加询访除山东河南饷章渐少外其余楚闽浙等十省勇饷均系四两有奇目下各路招募陆勇纷纷未已若将军饷骤为大减则人皆去为陆勇谁愿充水兵故臣所议章程于兵饷一案暂从其优俟军务告竣再行酌量核减审时度势有不能不出于此者非敢与陆勇战守粮额故示悬殊也自古养兵本无善政南宋之招财晚明之增饷皆为兵多所累识者病之我　朝绿营兵丁五十余万较之宋明已极少然乾隆四十六年议增缺额名粮大学士阿桂曾上疏力争臣国藩亦于咸丰元年疏请裁兵五万户部初未议准后乃通行各省酌辨溯自洪杨倡乱捻回继变军兴十余年惟向荣和春大营用兵稍多其余皆倚勇丁以集事　国家养兵之费岁逾二十万当此多事之秋乃未闻绿营立一奇功出一良将今各省勇丁合计约在三十万以外而昔年经制之兵仍未能议裁减且守战各兵在营之坐粮虽少而出征外省加以盐折夫价余丁等每兵一名月支亦在五两上下平日有粮少之名临事无省费之寔百年受养兵之累临急无破寇之效统筹全局殊非长策臣愚以为军务全竣后仍当综核名寔裁减陆兵其必不可裁者即当增加口粮此又因今日设立水营而即预为异日陆营之地也谨议事宜三十条营制二十四条分缮二折恭呈　御览计战船七百七十四号除提督已颁关防外新设总兵四员拨出兼隶之总兵一员副参游三项营官二十四员都守千把外委等哨官七十四员兵数一万二千余人兵饷船价廉俸杂费修舰之资约计每月五万有余凡选将练兵饷项捕务暨考核教演之设莫不严定章程冀垂令典请　旨饬下军机大臣会同吏户兵工等部暨总理衙门核议施行所有会议长江水师营制事宜缘由谨会同漕运督臣吴棠护江苏巡抚臣刘郇膏安徽巡抚臣乔松年江西巡抚臣刘坤一湖北巡抚臣郑敦谨湖南巡抚臣李瀚章恭折由驿具奏

　　长江水师事宜三十条
　　　第一条提督建衙芜湖

　长江水师提督驻原议在于芜湖建立衙署查芜湖内河甚小冬令水涸不能安泊战舰若泊大江之中则洪涛巨浸其患莫测查江南太平府河外通江内通湖可战船数十营右达皖南宁国府南漪固城诸湖左达江苏高溧水两县石臼丹阳诸湖兼可扼东坝之要隘拟以提督驻太平府设立衙署

　　　第二条提督立行署于岳州

　长江水师提督管辖之地上自荆州岳州下至江苏崇明两岸支河内湖均帚统辖计程近五千余里分列五省若仅驻太平府恐其照料难周拟于岳州府设立行署该提督分月轮驻以半年驻下江太平府以半年驻上江岳州府每年周历巡查驻上江则巡阅至洞庭湖荆州止驻下江则阅至狼山止

　　　第三条提督单衔奏事

　长江水师提督统辖较远责任甚重拟请单衔奏事以专责成如遇有与各省地方公事及陆营交涉之件则会商该省督抚分别奏咨辨理如地方公事及陆营有与水师交涉之件该省督抚亦会商长江提督分别奏咨辨理提督之官其初本系文职明末李如松始以武臣而为提督初尚文武兼用后乃专用武职惟九门提督一缺尚是文臣兼领江皖晋豫等省提督之缺尚以巡抚兼领略存旧制今长江提督一缺拟请文武兼用盖缘长江通商处处与外国交接朝夕相见必须提督平日稍有威权乃足以资弹压该提督仍归两江总督湖广总督节制

　　　第四条长江共立六标

　长江水师共立六标提督驻太平府所辖提标五营岳州设一总兵所辖镇标四营汉阳设一总兵所辖镇标四营湖口设一总兵所辖镇标五营瓜洲设一总兵所辖镇标四营狼山镇总兵兼隶长江所辖镇标二营通共二十四营

　　　第五条长江与各省水面分界

　长江水师与各省河湖交界之处应即画分界限各有汛地以专责成湖北除江面千余里全归长江提督外其自荆州以上泝江至宜昌巴东汉阳以上泝汉至襄阳郧阳及各支河湖应由湖北另行设防归湖广总督湖北提督统辖湖南除江面及洞庭湖归长江提督外其湘沅二水应由湖南另行设防归本巡抚湖南提督统辖江西除江面及鄱阳湖归长江提督外其吴城以上省河及东西支河应由江西另行设防归江西巡抚统辖安徽除江面与傍江之湖归长江提督外其淮河自正阳关以下至洪泽湖止并接连苏属之支河湖荡应另设淮扬水师归淮扬镇总兵统领两江总督漕运总督安徽巡抚兼辖江苏除江面归长江提督外其自镇江以东凡江南之支河湖荡应另设太湖水师归两江总督江苏巡抚江南提督统辖其旧设海口之狼山福山苏松二镇除福山苏松二镇悉仍其旧外拟　　以狼山镇兼隶长江提督标下仍听两江总督江南提督节制

　　　第六条副参游沿江建衙

　副将参将游击各有专营自应设立衙署惟长江水师营汛其责任专重在水面并无防守城池弹压市镇之责其立汛建署须择有港内河可收泊战舰者庶免风涛覆溺之患虽孤洲野岸亦可修造衙署宜距城市稍远乃为妥善

　　　第七条都司以下不立衙署

　水师官兵皆宜以船为家不[准](淮)登岸居住如违例住岸上者官即革职兵即革粮自都司以下皆系哨官即以哨船为办公之所不[准](淮)建衙陆居至长江提镇除例给坐船外各给督阵舢板二号每船额设守备哨官一员兵二十名内兵一名头兵一名兵二名桨兵十六名凡提镇衙门巡捕跟丁执事人等皆轮流派此船之人值班听差下班仍以船为家不准在岸居住副参游督阵舢板各一号悉如之

　　　第八条营制船数

　副将营制战船四十三号内长龙船二号舢板船四十号督阵大舢板船一号参将营制战船三十三号内长龙船二号舢板船三十号督阵大舢板船一号游击营制战船二十三号内长龙船二号舢板船二十号督阵大舢板船一号其虽系游击营制而用船三十三号者惟岳州汉阳二营凡专立之营皆以都司二员管驾长龙为领哨其各散哨员弁均受约束左领哨专管本营钱粮右领哨专管本营船军装及一切差遣巡查诸务其舢板之以守备充哨官者为副领哨每守备率领船十号

　　　第九条战船人数

