<!-- { "loadSidebar": true } -->
旧黄河两岸堤工南止大鱼尖北止龙王庙以下俱依滩不堤自孟工东过海口潮汛通流海船能达自佃河北至大同口稍有河槽自周门镇南至沈家营堤内稍有河槽自清口东北至海口两堤计长三百余里堤内积淤高出平地者约四五尺至七八尺不等自王家营西北至山东单县界口止计长五百余里堤内积淤高出平地者约四五尺丈余不等中间虽闲有河槽亦不过一断续雨时积潦旱则干涸丰县北境以下黄河积沙高垫山东黄河铺水不能南侵兰安寨兰仪口相距中间一带积沙高出堤岸一二丈东西二十余里南北长五里然则此淤废之河决不能以人力挽复矣即本年河臣豫抚之奏下游堤岸应修落过多河道淤垫应挑地过长工夫费巨不可数计皆经勘验确实与图说大相同今虽上游决口可避出淤垫之河身而下游三百余里应修之堤应挑之淤仍无术以修治冒昧兴工又必虚费国帑贻害民生此安东旧河必不可复之实在情形也河自大清河入海以来三十余年同治十年以前河流通畅无大决溢虽有修防比之从前大工十省七八十年以后河身日淤海口日高冲决日甚东民流离困苦疾首蹙额而甚冀其它徙然裘文达有言由张秋而东河禹城以至滨州蒲台利津海口此古大清河即汉千乘故道明帝永平年间德棣之闲河播为八王景因之以成功历汉唐至后周八百余年无河患是今之河道实为永久奠定之河道但当修治而不当遽改确有明证大清桥畔有坊康熙年间刊联中有岳色河声字自黄河夺济入海接泰山之麓土人以为言语谓河流自此定矣其近年虑有河患者侯家林低洼之处宋元以来河屡决于此今一决而久不堵塞听其铺漫于郓城汶上巨野各州县水停而溜缓溜缓而下淤下淤而上决此皆必然之势而又无束水攻沙之策民单薄水至则听其漫溢四堤缺水分河安得而不坏哉现自光绪九年陈中丞士杰奏筑下游南北两堤自东河至利津共计十四州县十二年夏功成十一年十二年皆照案培筑一次而民亦皆津贴加修堤岸渐已完固惟海口淤浅挑挖几穷最为深害不知此河未治之故也从古无浚海之法而有治河即浚海之法河水下注海潮上溢于口门一顶潮水锐而中行河水曲而两散黄潮交汇之处中聚停沙不必海口为然凡江河皆有之安东海口之外有铁板沙栏门沙在前明已见章奏而我　朝靳张两公治河之后河流顺轨汹涌而下何尝以海口淤塞为患哉若及今决口掣溜冬令水涸之时急于下游淤处抽挖川字沟道中间浅湿各测准开挖相筑挑坝以激溜头旧决口数处未合龙者急为合龙用昔人缕堤遥堤滚水坝之制详为规画既塞郑州决口由引河跌入河身河水动荡顺流而下并挟泥沙以去则山东之河道从此可庆安澜而于大工河员之中择其精善河事通知水学者委任而久任之俾其随时修防措置善后王景旧绩何不可再见于今日此大清河黄河故道必不可改之实在情形也夫举大事者必有深识远算存局于全胸中而后不至道谋而无成浮言而惑听河工关系在乎民生国计岂可无一定之议哉而以愚所见大端要不外此饥溺之切身儒生末吏皆与有责也其敢以出位戒

　　治河议下　　　　　
童宝善

前议既定然后治河之要略可得而言其塞郑州决口也有三要一曰选人才一曰购物料一曰严法令水土之事与兵学皆为专门非有真识真才不能机宜之悉当我　朝如汤文正靳文襄张清恪裘文达诸公其深明河务者皆一代名臣也故曰河臣能知全河浅深宽窄者为上若为奔走用之才张霭生河防述言已言其概大约须勤朴耐劳安详持重而无躁进趋利膏梁纨之习者此之谓选人才河工物料最难应手扫柳苇近河颇饶至若桩木来自江浙甃石采于诸山灰砖钉铁必有陶冶一有因公扰民克价肥私物不符式帑皆虚糜贻误要工往事非一故必纤细亲裁精心董理运买必速储备必宽给价必实物料齐而工员兵役皆有以措手此之谓购物料大工赏罚一以兵法为部署合龙则越级保升失事则斥革遣戍皆不可有情故之私轻重之意其有才者虽微员末弁而可以拔取其不才者虽亲旧贵势而无所宽假信赏必罚一出于大公至正使在工之人皆如身使臂臂使指鼓舞以从事此之谓严法令若然则决口塞矣以言山东之河工亦不外此而已而又有三要焉一曰厚堤岸一曰精测算一曰试轮机近世治河名臣以潘靳为称首其所论者不过筑堤束水用水刷沙使水必归槽沙随水去而已山东堤岸取土为难故奏称仅高一丈底八丈顶二丈不知筑坝回溜挖淤取土包氏世臣之记五全一于里外皆水无土可取之中而能取用裕如足见堤岸工程亦尚有运用之妙山东现筑之堤必当增卑培薄以收攻沙之效此之谓厚堤岸周髀算经曰故禹之所以治天下者此数之所由生也赵君卿注云禹治洪水决流江河望山川之形定高下之势除滔天之灾释昏垫之危使东注于海而无浸溺乃勾股之所由生也郭守敬算学名家尝以海面较京师过汴梁定其高下地形是治水必用算学古人已有明证今宜于东省河南之处用明算术者测量高下因势利导成奠定之绩此之谓精测算本年五月闲王大臣会奏闻德国来因河等处机器浚治有效应确加询访外洋办法仿造试行又用小轮船拖带混江龙等船终日飞行当有刷沙之效此为浚治下流之计破前人所未有也愚见近人吴县冯氏文集即详言西人刷沙之法法用千匹马大火轮置船旁可上可下于潮退时下其轮使附于沙而转之沙四飞随潮而去凡通潮之地皆宜之夫古无浚海之法亦无海战之事今既有海战之事亦当有浚海之法事变日新非常论所可拘可于般局创制一艘试行于黄河海口果效则利益大矣此之谓试轮机

然今黄河既决挟河而下目前之患江省为急则防御之疏消之宜何如曰是又有三要一曰通引河一曰修高堰一曰疏海口现在黄势未定大约以洪湖为归由洪河而达于清口则有河引七道曰张福曰裴家场曰张家庄曰烂泥浅曰三岔河曰天然曰天赐束御两坝之间又有太平河自黄河改道率皆淤塞如欲挑浚旧河中泓疏消漫水则必于此引河及太平河择要浚挑仍使上接洪湖下就黄河故道用黄率清顺流而下然后足为漫水归宿之区而高堰不至吃重此之谓通引河嘉庆间御史徐寅亮奏称高堰日见残损遇西风急浪动辄坍掣二三百丈不等设有疏虞淮南民命恐付诸波浪道光四年黄河倒灌逼淮攻堰高堰遂决下河几为泽国是高堰虽土石坚工足资捍御而溜势既盛安保无虞故必详细查勘以及周桥翟坝智仁等五坝一并查勘务使修筑坚固或用包氏泥草搂护之法或用吴氏碎石坦坡之议速估速办保护堤身目前既为抵御漫水之计即决口捍堵不及明春汛发亦稍有恃以无恐此之谓修高堰高堰之东为下河兴化东台盐城阜高邮宝应山阳七州县是也山阳则有庙湾盐城则有天妃石兴化则有丁溪白驹宝应则有朦胧喻口其它盐场小渠不可胜纪皆通潮以入海而射阳湖为其归墟带场河为其脉络尤不可不通为疏治以备堰坝漫溢之水使去路多而消水易万一灾及下河亦为补救之一法此之谓疏海口虽然又有要之要焉用大众兴大工皆以爱人为本元之贾鲁虽有治河之功而元末之乱由兹以起由其昼夜程督不恤众也皖省民风强悍遭兹荡析已为可虑而哥老会匪伏莽甚众以数万众之工役用之有恩而齐之有法不生一事不累一民非公忠体国之大臣乌乎能哉乌乎能哉

　　覆奏江南运河情形疏乾隆五十年
窃臣等奉　　上谕据管干珍奏查催漕船往来河干诸湖堤堰闸座涵洞具存或湖深而支河不通或湖中存水不多亦有竟至淤涸者若不及时经理脉络渐不疏通恐支河不能达湖以致不能入运万一明年雨少则更无济运之方雨多则无容水之地所患又非止漕运一事等语所奏深为近理黄河以南之运河恃洪泽湖汇淮抵黄以济运而射阳泛光甓社邵伯诸湖之水汇之黄河以北之运河恃骆马湖以为潴畜而台庄闸内诸泉及河成三闸上下蒙沂汶尾诸水汇之向来俱藉以利漕济运至于大江以南运河则恃江潮往来吐纳及太湖以为潴畜而练河东西氿洮滆诸水争流分注汇为长渠故南北运河数千里漕艘商船均资浮送今诸潮堤堰闸座俱存而支河往往不通湖水竟有淤涸非仅一年雨少所致若任其年复一年脉络渐不疏通是雨少之年既不能由支达湖以济运而雨多之年则又湖底淤高支河闭塞难免泛滥于漕运民田大有关碍将此传谕萨载李奉翰兰第锡明兴知之并着将如何勘估筹办之处据实覆奏钦此伏查江南运河自山东交界之黄林庄起至苏州计程千有余里中隔黄河大江上下运河分为三道其由支达干由湖入河情形不同节宣各异如黄河以北之邳宿运河长三百八十余里虽恃骆马湖为猪蓄而该湖在宿迁之西北承受东省蒙沂白马诸河之水由皂河迤下之王柳二闸入运祗能济运河之下截其自宿迁以上总以东省微山湖来源为正支本年因台庄以至河成三闸一带水小不足运行臣等不得已将苏家山水线河开放引黄由靳家河等处济运实属一时权宜之计原非河工正办水过不免沙停已饬道厅乘此回空漕船未至测量淤浅疏浚深通并将蒙沂诸水之在骆马湖以上由庐口坝徐塘口沙家河入运各处即为堵闭收蓄使来源由隅头湖而归骆马湖并将尾闾五坝坚闭不开以为潴蓄济运之资该湖尽有容水之地支河亦属通畅惟患来源之减小无虞脉络之不通此诸河以北运河之情形也其黄河以南之准阳运河自运口起至瓜州长三百四十余里地形北高南下专藉洪泽湖为来源向虑水大不患水小如今岁洪湖未曾发水实为多年未有之事运河西岸之宝应泛光高邮邵伯诸湖皆承受本地雨水并洪泽盛涨由山圩五坝出山之水汇归于湖各湖遇水大之年由西岸二十四港口入运从东岸南关五里车逻昭关等坝泄入下河湖荡归海近年仰蒙　　睿谟广运如遇洪湖盛涨悉由清口东注山圩五坝节宣有制高宝诸湖水势甚小东岸之南关车逻等坝坚闭不开下河民田永无水患西岸通湖各港因河高于湖俱经堵闭亦不使运河之水分泄入湖

惟邵伯迤下湖高于河湖水由西岸以内通湖之二河鳅鱼各港入运分注金湾六闸等处归江东岸则下河一带形如釜底当藉运河之水由各闸洞分泄下注灌溉民田所有两岸闸座涵洞外高内洼皆以备运河之分泄并不藉支港而入运总因本年雨泽稀少处处湖河水小多藉长河之水分润以致运道浅滞非湖深而支河不通亦非湖浅而容纳无地此淮扬一带运河祗有分泄之路并不藉旁湖支港济运之情形也至于大江以南之运河则恃江湖为吐纳以太湖为来源自镇江以至苏州两岸支河港本多然支港之深浅亦与运道相平高下不甚悬殊本年因太湖来源不旺江湖亦小夏秋之间两岸民田车水灌溉昼夜不停以致运河水势日浅而无锡湖阳交界之伍牧落社一带地势稍高水落更觉露浅约长四千丈应行挑挖臣等与抚臣闵鹗元派员勘估并督令该地方官克期兴工赶紧挑浚一律深通以便商贾往来并空重粮船行走此外如练湖氿洮诸水凡有干支可通应行疏治可以导引入运者俱在勘筹办理此又大江南运河之情形也统俟各道委员勘覆到日臣等再与抚臣将筹办事宜分别奏请　　训示

　　防河保运议山东通志
