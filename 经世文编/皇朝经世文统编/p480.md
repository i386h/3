<!-- { "loadSidebar": true } -->
窃观法使海所议中国与法国应办越南事宜三条大旨不外分界通商与保护越南果能互崇信义秉公立约则法人有悔祸之意越南有可存之机从此衅端渐弭边疆渐固而中国之经理外务渐能制胜于无形即异日朝鲜琉球诸藩国亦当隐蒙其益此中国盛衰强弱之机括所由分也然尝考之以敌情征之以近事复将使前后文函反复玩味窃恐法人未必遽就范围尚将故作波折也洋人之得步进步即欲行此三条而节目尚多可议也约事之多歧人言之可畏稍不详审或致贻悔于将来也夫事不筹之于豫则设虑不周思不集之于众则获益不广福成因斯事关系全局谨审其刚柔缓急进退迎距之机宜议其大略如左一和战二事宜虚实相济也迩年以来外侮环逼议者或偏于主战或偏于主和不知二者皆非也夫一意欲战则将使彼不能转圜兵连祸结致成不了之局且中国武备未精未可为孤注之一掷也一意欲和则彼窥见我之情实益肆要求无所底止一国得志而诸国效尤矣中国将何以自立邪是故为今之计莫如以和为体以作可战之势为用昔者英人之救土耳其也广调战舰进泊黑海仍隐劝土人与俄讲解故俄人有所顾忌而其约易成庚午天津之案误在未调重兵不免于仓猝之间为法人所挟制甲戌台湾之役虽有重兵又误在议和太速近者东北边调军防俄而伊改约未受大损朝鲜告变雄师电迈而倭人气沮受盟而退此皆其明验也且所谓作可战之势即使事机所偶值出于战亦必时时执愿和之说如是则敌不能归曲于我而转圜亦易夫法人之破东京也瞰其无备突启波澜无理极矣乃转归咎于河内总督之藐视自称并无侵占土地之意时以交还东京补立和约为言战国时苏代之论秦王曰必令其言如循环用兵如剌蜚夫残破人之国都而犹厚貌甘言自云并无恶意可谓言如循环矣恃强陵弱不崇朝而取东京可谓用兵如剌蜚矣中国亦宜稍袭其意惟知虽战而无于和则其究[竟](究)亦并不至于战此和战二事虚实相济之妙诀也

一法国上下之谋议不可不审明也法在欧洲习于战斗素称强国自改为民政而其国人始有息肩之意且畏德人战胜之威割其腴壤偿以巨费法之君臣痛心疾首未尝不思蓄锐观变以全力求逞于德也今瞷越南之贫且弱欲稍稍蚕食其地如英之据印度俄之灭波兰然法之所畏莫如德德与法同壤而国势日强不啻卧虎伺榻俄奥诸国又法之世仇而德之与国也英人每以滇境通商忌法人之占先着法人岂不知之法之牵制既多窃料彼国经营越南仅用财力兵力十分之一计犹为之若必老师糜饷而多后患则彼必长虑却顾有所不为矣何则彼非畏中国也畏欧洲诸国之议其后也今法兰闻中国发兵之信攘臂而起者固非无人然究其归宿必是愿和者多愿战者少观其外部接使电信即饬西贡巡抚勿得生事其情可见窃尝以管见度之其言战言和纷纭无定者法之上下议院也经画边务兼顾大局适可而止者法之朝廷也不殚启衅欲以拓土为功者法之西贡巡抚也至其使臣海奉厥朝廷之意原以排难解纷为责然彼亦量中国之情势以为进退苟骋其口舌先得便利未尝不见可而进冀着其为使之功审此数端而粤南之事乃可措手矣即与使议办越事尤不可不善为驾驭矣

一滇粤各军不能骤撤也自法人侵扰越南中国分道出师以示声援未尝明言拒法而越南君臣以壮其气不致骤立受亏之约刘永福等以坚其守不肯据为退避之谋即法人亦以兵少势孤有所顾忌此诚绥边字小之要着也迨两国之军日益相逼恐肇衅端姑因使之言酌许退军以便两国派员会议乘风转帆之妙诚莫亟于此乃使照会称中国已饬官兵退足令法国派出驱逐黄黑旗党巡军无有阻难是我退而彼反求进情殊叵测且与前言不符诚有如总理衙门所虑者即使使并无此心或因译汉文义稍有讹舛然中国救越之得劲也以出师则其松劲也必以退师若竟如使照会所称退回本境法人见中国退兵之速也彼之议院必因此窥我之怯馁而谋济师彼之西贡巡抚必益以觑越人之虚弱而谋占踞势必进攻刘永福等以规北圻诸省不必使亦力不能禁也彼时势前议以责使彼将置之不理若我兵因法人爽约既退且进恐必激成衅端转非弭事之道福成愚以为此时粤军分布富良江以北与法军尚隔一江不必撤退或令其最近东京之一路酌量移营滇军前敌在兴化以东者宜酌度形势密饬退舍数十里已足表和好之谊若使以未退回本境借口宜答以两国相交未闻有施无报中国既退以示先施法军亦宜退出东京以昭睦谊如此乃足塞其口而折其无厌之求即至会议之时兵备尤不可稍懈庶声威振而和局可成矣

一立约分界保护最宜详审也越南全境近三十省顺化都城在富春省富春以北以广治省广平道为左圻其河静乂安宁平清化南定兴安河内海阳北宁广安谅山太原高平山西兴化宣光十六省为北圻富春以南以广南省广义道为右圻而南圻九省中有嘉定边和定祥永隆安江河僊六省已为法人所踞设西贡巡抚治之惟广和富平安顺三省尚属越南是南圻所存不过三分之一惟北圻境壤广而十余年来中国迭次出师为越南剿平剧寇如吴亚终黄崇英李扬才陆之平等悉就擒灭富良江以北之山西太原谅山高平北宁宣光海阳等省皆中国所戡定之地且其土产较瘠非法人所垂涎其素称膏腴为彼所注意者在越都左右圻及南圻所余之地又以经营富良江商路则北圻迤南之地亦难尽让于我此法人之隐情也使照会称法国愿设法自海口以达滇境通一河路以裨商务又称两国在红江中间之地划定界限北归中国巡查保护南归法国巡查保护并互相立约将越南之北圻现有全境永远保全夫仅曰保全北圻则北圻以来如顺化都城即非所保矣万一此约既定彼即进取越都我将不能过问且红江即富良江也富良江以北之地不及北圻之半是中国所巡护仅有越地五分之一未见平允彼既认保胜为中国所开之口岸保胜在富良江之南则其中多又轇轕似宜如总理衙门所议北圻归中国保护南圻归法国保护以与之磋磨虽明知彼必不允然进求其上仅得其次将来或能办到富良江以北北圻之地归中国巡查保护越南现有南圻全境归法人巡查保护富良江以南北圻之地与其都城左右圻之城仍令越南自为经理由两国遣使常驻越都设法保护其富良江上下游俾越南认为法人通商之路如中国长江通商之例至其设官分治设关收税均由越南自主如此则措注允协可无南顾之忧矣

一法人如不认越南为中国属邦我亦宜勿认法越之旧约也法越两国甲戌年所立和约声明越南操自主之权并不服属他国是法人早伏狡谋欲使中国不得与闻其事而越人自堕其术中矣又称越南之平定海阳两省溯上洱河可达滇境是其蓄意开通商路已非一日然越南之朝贡中国乃中外所共知彼既不认为我之属邦我亦可勿认其前约云南为中国之地则通商允不允之权在我苟能握其要领善为操纵必自然就我范围也

一法人宜以东京交还越南以符原议也法人之初下东京也曾行文越南谓河内总督不以礼相待致有攻战然实非礼其土也请越南王派员赴河内妥议以便交还城池又称欲补立条约即许退出东京并将所取库银及海防关税银三十七箱交还越南仍许越南依旧收税使亦迭次切实言明彼国并无并占东京北圻土地之意是法人之踞河内初意本在要盟今保胜通商既如所请则交还城池与帑项亦必议定日期东京既须交还则彼设局巡查北圻之说似宜驳罢何则既称巡查则必驻兵驻兵则越南不能自立富良江以南之地恐终难保全也

一滇境通商为英人所忌宜令法人知之也英人于台条约早有通商云南之议祇以缅甸陆路多阻迄今无成乃法人捷足先得开通江路则缅甸通滇之路更难英人有虑其事者见于本年七月新闻纸谓自后法与缅邻倘英缅失欢法人必济缅以军火缅与法将立保护之约将来法必全灭越南而以缅为外府大非英人之利等语是英人虑之熟而忌之深矣春间越南侍郎陈叔讱托招商局代有欲以重赂求救英德之说厥后越南王咨两广总督求给凭照往聘英德诸国不可谓谋之不臧中国固宜玉成其事隐示扶持虽英德未必遽能助越究竟有益无损且易动法人顾虑之心此亦辩论时隐詟法人之一助也

一处置刘永福须妥为斟酌也永福本黑旗党之渠魁始为流寇继受越南提督之职扼守山西保胜一路榷商税以供军饷故法人必欲驱之以通保胜商路然永福素恃此为饷源誓死不肯退让又前尝败法师北圻之民与黄黑旗党之啸聚者颇恃之以为固法之兵轮累次驶向山西不战而退似稍惮永福之威名使初次照会谓中国应设法使商货畅行如驱除盗贼撤去保胜境上关卡之类其后照会总理衙门则称中国兵退足令法军驱除黄黑旗党无有阻此皆指永福而言然使中国竟代法人驱除永福非惟清议所不与且为外国所窃笑固万无此理若竟听法人进攻永福则彼兵威既盛或因此尽并北圻中国将何以御之今欲筹善处之方保胜既作为中国许法人通商之口岸而永福尝诣粤军求救愿为先锋似莫如由中国授以一官编其部众为一二营于富良江之北择地安插其军饷则由中国给发日后即在保胜关税开支谅永福不敢不遵法人既得通商之利又闻永福为我用斯足稍戢其狡谋矣

一通商章宜详议慎核也法人知中国地产之厚求考商路殆阅十年其着议谓通开红江商路则川黔西藏之货可由水道直达东京各商咸愿捆载而来数年后进出口货物当增至数万万佛郎故其经营不遗余力彼既蓄意日久我自难于阻遏且就大计论之亦不必终阻何也使法人谋开此路而中国初不觉察则法人独享其利而中国将受其害今由两国会议通商原期两国共分其利果能使滇蜀土货畅销边民日臻富庶则中国之获益尤厚倘将来保胜一关每岁进出口货价各有一千万两是岁得洋税百余万也惟此为边地通商之始与江海各口情形不同从前各口通商所议条约大半由逼迫而成中国受亏过巨此次两国本无交涉中国因越事慨允商务似不能援照江海各口章程必当明示限制仿今岁朝鲜与美国立约之意议一最公允之规条以昭友谊或酌增税项或渐收政权如此则他日续立之约可援例议办已立之约可隐为挽回其有裨于全局岂浅鲜哉

一越南既归两国保护则两国所办之事均应一律也分界通商之议既定法廷必仍遣使驻越与闻国政名为保护彼时中国若意存省事惮于遣使则越南之事中国仍不得与闻将独任法使以把持启其挟制侵占之渐是以越南委之于法也西洋于半主之国无不遣使驻约章既定无复重要事件他日两使驻越原不过遇事会议照约办理而已然既欲保全越南则循例之举实不能阙或谓朝鲜同为属邦朝鲜既不遣使越南岂必独异不知朝鲜之不遣使因其为我属邦而与西洋各国平行也虑体制之难一也越南之不能不遣使因两国既有保护之名则两使必有会商之务也恐措施之不一也随机应付各有所宜难一概而论耳

