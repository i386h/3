<!-- { "loadSidebar": true } -->
今夫天下大利惟天下无欲者理之无欲则明明则去积弊而天下之大利出自管子创煮海之法汉兴修明法禁历代因仍度支边饷咸取给焉世之议盐法者曰恤商缉私贩夫使私靖引行商乐利上不缺课下不病民顾其源不在此按两浙鹾志参以见闻为盐法六议俾留心厘剔者有所采焉一曰励官廉以清源也今盐官动言缉私文书上下无虚日究之私多引壅积压掣期知私枭之贩私不知官引之贩私知官引之夹带不知官纵之夹带则掣规之不可不革也定例每引三百斤包卤耗二十斤胥役工食统增三十五斤官费商本并无缺乏缘商人捆运引盐重至七八十斤百余斤不等是以奉部颁挚子索重一斤八两钩重十七斤六两严挚清查设有重斤全船铳毁乃场官不查捆发朦隐多斤引盐未到掣亭胥吏已通线索名掣签点验皆暗记提包假为多斤一律至三四斤而止抽验一包全船照罚但罚重斤不行全毁官利其罚商隐其余十引之中挟带四五引掣期焉得不压引课焉得不亏故顺治十三年户科王益朋直言四境之贩私即巡盐之官役则累年之缺课即系累季之掣规使尽除掣规则引盐实销而值贱商力足课孰与不足贩私亦何利之有二曰严功过以督捕也官吏临民端贵按功过以考察令缉私者虽设循功过簿转报藩司敲比虚文事无实际场官领本催煎户克期赶捆贫商买补不尽堆仓折耗为虞又或交仓之际重称浮收仓有余盐责令折色逢节请会科敛丁致令产地先欲售私遂有奸民结伙贩卖连船飞渡比屋收藏缉捕弓兵年节包规纵容恣横捕官取役场官取彼此徇私罔知法纪及上官严催访缉则指擒小贩宕塞迟延乃有肩负数十斤者非刑桎梏甚或指扳殷实肆意婪吞设遇大伙持兵拒捕律宜斩决者非平日钩通即临时纵放捕政日弛私枭日炽揆其由来以设差巡盐遂有冒充白捕扰害行人曾干例禁因咽废食积渐包荒又场官属运使每遇计典卓荐为难名途既难利心日盛又无地方管辖惟取私贩以肥身家捕官缉获私盐既碍场官考成又失捕役规例首告人即以获盐给赏得小怨大瞻顾为多惟严饬场官有纵容私卖者立行革究五年无过咨部即迁严饬捕官有私贩在境过境失察者降革有差果能扑获私窝私贩千斤外者照获江洋大盗例即予迁除则私卖私买之途两清矣

三曰恤商本以藏富也商之巨者曰甲商递降曰副甲商经公商最下曰肆商夫持本运盐完课裕食者肆商也肆商毡笠布衣持筹握算子母赢余其望已足公商以上身不行盐食用豪侈一衣一馔数百十金皆出入公门攀援官吏乘上下之间托名垫发影射虚吓徒手攫取转瞬起家以次相承吞索商本致令贫商竭蹙即际旺消赶配苦少资本钱借贷滞留掣期迟误逐季坍卸膏髓益枯复借加价名色媚商病民以自渔利饰词银贵钱贱并与州县报司钱价不符地棍因之觊觎规例索诈不遂讦讼朋兴公费纷繁归重称价列肆贸易短称搀灰运引夹带船尾船头夹舱铺放混引不截漏渡不掣讹报况舟伪结买补胥吏蹈瑕格外需索其赴所也引有引费程有程费捆有捆费品有品费其赴掣也书役有免委减斤加钩批掣供应公费之需承差有监掣监舱传旗叫牌填封发封催掣摆帮之索包赔愈多引本益贵甚至商本全无官给运本折扣发出责令实偿老商既革另行招募并无殷实应募但以浮滑承充夤缘得引借领帑银遮掩岁时卷赀巧逸假名伪籍关捕无踪乃以无着帑银摊现商赔缴长芦河东尤多此弊惟公商以上名目概予删除胥吏一切陋规尽行芟削许人首告尽法究惩则商本无亏上下俱足四曰恤丁力以赔本也刮上淋卤翻盘煎盐催赶烈日之中坐愁霖雨之下海滨穷民迫而为此较之农夫耕作劳有甚焉场官规例既多上仓名目不少更可恨者捕兵置私不问转于出团到仓各路吓诈灶户卖私穷户愚民甘心馈给又际山场草场隔远柴草缺乏急望盐干遽即洒灰致坏色味上仓平验屏斥不收需索使费重斤或甫煎成便遭雨耗藏不及灶无常盐官责额课缺前那后势必售私渐设私灶一次得利积渐成风一人得利远近效尤遂难究诘又海潮起落荡地坍涨或有新沙未丈官灶私行煎卖旧场既坍官灶仍复催征始也因地计丁有丁钱无出之苦继也摊丁于地有地税不实之虞漏课赔课胥吏上下其手惟清丈荡地确核工本以定场价其有私灶私卖挂称私收通商重捆者查有实据多斤即行全家发徙果为地坍雨耗许移灶给地通三年之力以补不足设有官吏需索一经告发立即严拏法按石出搜根则丁无欠课售私仓无劣盐缺额且商力既舒盐无壅滞场价亦平私贩渐无重利将不禁而自绝也

五曰通引额以裕课也官煎商煎肩挑船运因地制宜不拘一例而州县岁行引额定有成数设遇商有滞引而邻邑旺消原许借掣俟后归通融贩易彼此便利但苦时际旺消无从借掣又借卖者勒赀借买者索费责令归影射宕延惟有正引之外设立票引随盐报引计引起课果能额外营销听凭交领票此项票引随正引报部奏销但补正引缺额不拘岁额羡余则留省库充公其引额不足者通三年赶掣再不及额分摊愿领殷商设遇办公即照各商每年实行自变量公摊分济不许畸轻畸重则课足而商裕矣至列肆出卖先后争竞乃有核三年内各家营销之数以为多少者如每年行千引许先卖百斤每年行二千引许先卖二百斤此尤不便商本时有长落运盐迟速不齐到肆之盐本难画一一拘此例遂令先到者留包不卖未到者拨包借销村肆守候于市廛老弱奔走于道路舟人不行紧趁非偷走小路则迟滞挖包弊端百出惟令运盐到肆随到随行商攒程赶裕民食则勤商得辛苦之实获惰商不得蒙祖父之虚名市无壅盐商无虚肆而引不留滞矣六曰谨私渡以防漏也定例画江为界常镇二郡并行浙盐壅正二年江督查弼纳欲改食淮盐会议不果以为淮盐贵浙盐贱不必禁淮私不必改食者固未平允以为改食之后遂无淮私者亦非夫刮煎配掣者贵刮煎私卖者贱但分官私何别淮浙淮与浙各有私贩岂改食之能禁乎所患者江口汊港横杂又龙潭孟河玉河等口泛舟径走觉察无从小吏查拏易于贿纵更有搀杂鱼菜饰诈多端他如诸暨义乌浦江东阳江山镇海崇明靖江等邑地杂人悍尤易作奸重设盘诘既病行人坐视偷漏更无底止夫私贩雇舟必有倍值惟严饬防捕等官实力擒获大伙既惩奸民并治船户船即没官船主发遣则惩一儆百可冀杜绝偷漏也六条之弊弊有相因因官病灶因灶病商因商病而私集私集引壅而商愈病课愈亏两浙鹾志户口四百六十七万四千二百七十二灶丁十九万七千六百十四岁引八十万二千三百九十七六十年来户口日添引额宜增无减而往往压掣不求其本纵加价病民何益欤

　　盐法考　　　　　
金镇

管子曰海王之国谨正盐筴国用富强后世言盐利者仿焉汉初弛山海之禁不领于县官吴王濞封于广陵招致亡命煮海为盐国无赋而用饶武帝时以东郭咸阳孔仅言山海天地之藏宜属少府置盐铁官募民自给费因官器作煮盐元封间以桑宏羊代仅斡天下盐铁唐开元二十二年江淮转运使斐耀卿置输场盐仓以受淮盐干元初第五琦变盐法就山海井灶近利之地置盐院籍游民业盐者为亭户免杂徭煮盐盗鬻者论以法至德十四年以刘晏为转运使晏上盐法轻重之宜谓官多则民扰惟于出盐之乡置吏及亭户收盐转鬻任商所之其去盐乡远者转官盐于所在贮之商绝盐贵则减价以粜曰常平盐官获其利而民不知旧时诸道有榷盐钱商舟所过复有税钱晏奏罢之商民均便岁获盐利至六百余万缗居天下赋税之半国用给焉宋制诸盐听州县给卖岁课所入申尚书省而转运使操其赢佐一路之费两淮盐始行于江浙荆湖诸路所谓末盐者也久之军吏困于转输舟卒侵盗杂以沙土盐恶不可食坐鞭笞徒配相继莫能止而积盐多露积至生合抱木于其上数莫可较天圣中用翰林学士盛度言于是诏罢官自鬻听入金钱京师榷货务而以江淮若两池盐给之岁增课十五万其后西事剧募商人输刍粟塞下又置折中仓听商人以金钱若粟输于京师入中者优其值予券以所在盐给价后世召商中盐之法自此始唐初榷天下盐利岁仅四十万缗刘晏增至六百余万缗迨宋绍兴末泰州海陵一监支盐三十余万席为钱几七百万缗区区一州当晏时天下征榷之数而尤浮之于盐利笼取尽矣迨明以盐课给诸边饷而水旱凶荒亦时借以赈天下设都转运使司者六而两淮居其一岁课百二十余万几于漕运等制置沿海灶丁以附近有丁产者充之免其杂徭给以草荡犯罪自流徙以下刑止杖仍发煎盐其煎办以丁为率初制引四百斤寻改办小引半之每丁岁办小引盐十六引计两淮盐岁额七十万五千一百八十引岁终转运司具所办课如目上会计亏额者追理凡灶丁所煎盐一引给工本钞二贯一贯值钱千合用引目运司官以时请于户部印造给付召商纳粟中盐量所在米价高下道里远近为之则中已出给引诣场支盐如目盐出场经批验所依数验掣所过官司照验放行其转卖各照所定行盐地毋越界若引与盐离及越境卖者同私盐追断商卖盐已即所在退引还官伪造引者斩诸监临势要令家仆行商中盐侵民利者罪如律盖法令严具如此于时商中盐者引输银八分榷利甚微而商获甚厚盖以总利权抑专擅赡民食而已永乐中令商于各边纳米二斗五升或粟四斗准盐一引于是富商大贾自出财力招游民垦田田日就熟而年谷屡丰甘肃宁夏粟石直银二钱边以大裕

