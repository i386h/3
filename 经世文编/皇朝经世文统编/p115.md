<!-- { "loadSidebar": true } -->
司马温公曰才得全尽谓之圣人才德兼亡谓之愚人德胜才谓之君子才胜德谓之小人余谓德与才不可偏重[譬](臂)之于水德在润下才即其载物溉田之用譬之于木德在曲直才即其舟楫栋梁之用德若水之源才即其波澜德若水之根才即其枝叶德而无才以辅之则近于愚人才而无德以主之则近于小人世人多不甘以愚人自居故自命每愿为(有)有才者世人多不欲与小人为缘故观人每好取有德者大较然也二者既不可兼与其无德而近于小人毋宁无才而近于愚人自修之方观人之术皆以此为衡可矣吾生平短于才爱我者或谬以德器相许实则虽曾任艰巨自问仅一愚人幸不以私智诡谲凿其愚耳

开国之际若汉庸之初异才畸士丰功伟烈举云兴盖全系乎天运而人事不得与其闲至中叶以后君子欲有所建树以济世而康屯则天事居其半人事居其半以人事与天争衡莫大乎忠[勤](懃)[二](而)字世多尚巧伪惟忠者可以革其习末俗多趋偷惰惟勤者可以遏其流忠不必有过人之才智尽吾心而已矣勤不必有过人之精神竭吾力而已矣能剖心肝以奉至尊忠至而智亦生焉能苦筋骸以[捍](杆)大患勤至而勇亦出焉余观近世贤哲得力于此二字者颇不乏人余亦忝附诸贤之后而于忠勤二字自媿十不逮一吾家子侄倘将来有出任艰巨者当励忠勤以补吾之阙憾忠之积于平[日](自)者则自不妄语始勤之积于平日者则自不晏起始虽有良药苟不当于病不逮下品虽有贤才苟不适于庸不逮庸流梁丽可以冲城而不可以窒穴马牛不可以捕鼠骐骥不可以守闾千金之剑以之析薪则不如斧三代之鼎以之垦田则不如耜当其时当其事则凡材亦[奏](秦)神之效否则鉏铻而终无所成故世不患无才患用才者不能器使而适宜也魏无知论陈平曰今有尾生孝己之行而无益胜负之数陛下何暇用之乎当战争之世苟无益胜负之数虽盛德亦无所用之余生平好用忠实者流今老矣始知药之多不当于病也

魏安厘王问天下之高士于子顺子顺以鲁仲运对王曰鲁仲连强作之者非体自然也子顺曰人皆作之作之不止乃成君子作之不变习与体成则自然也余观自古圣贤豪杰多由强作而臻绝诣淮南子曰功可强成名可强立中庸曰[或](成)勉强而行之及其成一也近世论人者或曰某也向之所为不如是今强作如是是不可信沮自新之途而长偷惰之风莫大乎此

 卷十五　文教部十五　报

　　论报有益于国事
觇国之强弱则于其通塞而已血脉不通则病学术不通则陋道路不通故秦越之视肥瘠漠不相关言语不通故闽粤之于中国邈若异域惟国亦然上下不通故无宣德达情之效而舞文之吏因缘为奸内外不通故无知己知彼之能而守旧之儒乃鼓其舌中国受侮数十年坐此焉耳

去塞求通厥道非一而报其导端也无耳目无喉舌是曰废官今夫万国并立犹比邻也齐州以内犹同室也比邻而吾不知甚乃同室所为不相闻问则有耳目而无耳目上有所措置不能喻之民下有所苦患不能告之君则有喉舌而无喉舌其有助耳目喉舌之用而起天下之废疾者则报之为也

报于古有征乎古者太师陈诗以观民风饥者歌其食劳者歌其事使乘輶轩以采访之乡移于邑邑移于国国移于天子犹民报也公卿大夫揄扬上德论列政治皇华命使江汉纪勋斯干考室駉马畜牧君以之告臣上以之告下犹官报也又如诵训掌道方志以诏观事掌道方慝以诏辟忌以知地俗外史掌四方之志达书明于四方撢人掌诵王志道国之政事以巡天下之邦国而语之凡所以宣上德通下情者非徒纪述兼有职掌故人主可坐一室而知四海士夫可诵三百而知国政三代盛强罔不由此

西人之大报也议院之言论纪焉国用之会计纪焉人数之生死纪焉地理之险要纪焉民业之盈绌纪焉学会之程课纪焉物产之品目纪焉邻国之举动纪焉兵力之增减纪焉律法之改变纪焉格致之新理纪焉器艺之新制纪焉其分报也言政务者可阅官报言地理者可阅地学报言兵学者可阅水陆军报言农务者可阅农学报言商政者可阅商会报言医学者可阅医报言工务者可阅工程报言格致者可阅各种天算声光化电专门名家之报有一学即有一报其某学得一新义即某报多一新闻体繁者证以图书赜者列为表朝登一纸夕布万邦是故任事者无阂隔蒙昧之忧言学者得观善濯磨之益犹恐文义太赜不能尽人而解故有妇女报有孩孺报其出报也或季报或月报或半月报或旬报或七日报或五日报或三日报或两日报或每日报或半日报国家之保护报如鸟鬻子士民之视阅报章如蛾附膻阅报愈多则其人愈智报愈多则其国愈强曰惟通之故

其益于国事如此故怀才抱德之士有昨为主笔而今作执政者亦有朝罢枢府而夕进报者其主张国是每与政府通声气如俄土之争战德奥意之联盟五洲之人莫不仰首企足以观泰晤士之议论文甫脱稿电已飞驰其重之又如此然而英国德国日本国或于报有谗谤之律有惩罚之条则又何也记载琐故采访异闻非齐东之野言即秘辛之杂事闭门而造信口以谈无补时艰徒伤风化其弊一也军事敌情记载不寔仅凭市虎之口罔惩夕鸡之嫌甚乃揣摩众情臆造诡说海外已成烬纸上犹登捷书荧惑听闻贻误大局其弊二也臧否人物论列近事毁誉凭其恩怨笔舌甚于刀兵或扬颂权贵为曳裾之阶梯或指斥富豪作苞苴之左券行同无赖义乖祥言其弊三也操觚发论匪有本原蹈袭陈言剿除涂说或乃才尽为忧敷衍塞责讨论轶闻纪述游览义无足取言之无文其弊四也或有译录稍广言论足观删汰秽芜颇知体要而借阐宗风不出郑志虽有断章取义之益未免歌诗不类之憾其弊五也具此数端斯义遂牿遂使海内一二自好之士反视报为蟊贼目报章为訞言古义不行良法致敝呜呼其不恫欤

今设报于中国而欲复西人之大观其势则不能也西国议院议定一事布之于众令报人入院珥笔而录之中国则讳莫如深枢府举动真相不知无论外人也西国人数物产民业商册日有记注展卷粲然录副印报与众共悉中国则夫家六畜未有专司州县亲民于其所辖民物产业末由周知无论朝廷也西人格致制造专门之业官立学校士立学会讲求观摩新法日出故亟登报章先为快中国则稍讲此学之人已如凤毛麟角安有专精其业神明其法而出新制也坐此数故则西报之长皆非吾之所能有也然则报之例当如何曰广译五洲近事则阅者知全地大局与其强盛弱亡之故而不至夜郎自大坐眢井以议天地矣详录各省新政则阅者知新法之寔有利益及任事人之艰难经画与其宗旨所在而阻挠者或希矣博搜交涉要案则阅者知国体不立受人嫚辱律法不讲为人愚弄可以奋厉新学思洗前耻矣旁载政治学要书则阅者知一切寔学源流门径与其日新月异之迹而不至抱八股八韵考据词章之学枵然而自大矣准此行之待以岁月风气渐开百废渐举国体渐立人才渐出十年以后而报之规模亦可以渐备矣嗟夫中国邸报兴于西报未行以前然历数百年未一推广商岸肇辟踵事滋多劝百讽一裨补寡横流益急晦肓依然喉舌不通病及心腹虽之力无取负山而精禽之心未忘填海上循不非大夫之义下附庶人市谏之条私怀救火弗趋之愚为大声疾呼之举见知见罪悉凭当途若听不亮目为诽言摧萌拉[櫱](孽)其何有焉或亦同舟共念艰厥孤愤保护以成区区则顾亭林所谓天下兴亡匹夫之贱亦与有责焉已耳

　　日报论
前者日报仅行于泰西今则渐兴于中土然而犹未盛也岂以风气未开欤泰西所行始创于日耳曼继行于英法法人始刊者曰闾阎隐密报继而当轴者出示禁止各国初时亦有厉禁久之法令渐宽人多喜阅由是随地风行日盛一日初犹不许其辩论朝政讥切时事后则多官员退位之人为之执笔有时议论一出众口翕然舆情悦服朝廷且倚之为耳目大疑定大计方以为龟鉴蓍察焉于是日报主笔之士闻望愈尊声称益远遐迩传观惟恐或失甚至一家日报有一日而排印十万纸者不第洛阳纸贵也而中国则无闻焉中国始兴为遐迩贯珍一月一刊秉笔者乃香港英国传教士也继之者为六合丛谈亦属上海西洋而寍波教士所刊为中外新报此皆逢月刊行日出一纸者以香港为独先于是中国好事者以为日报一事寔足以警动人心挽回风气维持世运有彰瘅善恶之权焉一褒一贬严于衮钺所赖者董狐之真笔耳香港一隅作者四隅若夫闻风继起者天津汉口上海新加坡庇能竞起迭兴标新领异呜呼不其盛欤或曰天下有道则庶人不议自日报一出寔开处士横议之风或明斥官常或隐讥时局或寓言骂世或借事诬人得毋非直道而行者欤不知此皆非日报之体例之所宜有也日报一道不独无深文曲笔是者着其是非者着其非但述所由而是非曲直自见且也日报尤贵乎公不能隐挟嫌怒私肆谤讥亦不能逞其绮靡工描儿女诐说淫辞并在所绝诚如是也庶几寡尤悔欤或谓古之圣王必俯顺人情故一赏一罚一举一废必采诸舆评孚乎众论郑国乡校之设子产听之以行政即此意也且人之持论也当从乎众众所可者可之众所否者否之不必逆情而干誉毋得买直以沽名勿矫同勿立异如是庶几对之大廷而无愧质诸衾影而无惭苟好恶拂人之性即未必有后灾而人将目之为怪物矣且必意存忠厚隐恶而扬善君子居是邦不非其大夫即有寔迹众所共知者亦但着其事而没其名非欲避祸患亦求无累乎我心焉耳且春秋之法为尊者讳为亲者讳为贤者讳此中具有深意原非徒矫激以鸣高操切以言事孔子不云乎恶讦以为直者国武子好挠人过所以见杀于齐也乎人之处世当留余地善于处人即所以善于处己是故用情务恕贵乎持平疾恶虽严不宜过激夫众怒难犯人言可畏自昔已然于今为烈苟坚持臆见逞一己之喜怒肆一己之辩才伤人于不及觉祸机之萌即伏于此彼直道而行尚且难容于世矧夫捉影捕风推波助澜也哉

若夫隐事不宜宣虚辞不宜采如张冠李戴接木移花谬列谣传茫无的证皆不当轻于落笔一或不慎皆类于毁谤即不为人指控而议者已随其后矣好骂等于山膏狂狺同乎瘈狗固非君子之所宜有也今日吾人之尤宜垂戒者切勿谈人闺阃鹑奔麀聚乃叔世之妖征败俗伤风讵文人之雅化如有此等要当删之务尽勿使扰我笔端有损阴德吾人所当言者在乎当今之急务耳举凡边防海战治矿修屯富国兴商练军讲武振敝搜疲联交裕帑凡此荦荦大者皆有利益于家国能通澈夫古今要宜亟亟以言之吾儒在今日既不获功名震世援水火于斯民则且将口舌规人寓惩劝于果报举凡诱善惊愚劝忠教孝征古证今警后惩前铎在手而旬宣棒当头而猛喝固吾儒分内事也岂可委之他人其它旌贞表懿彰贤阐幽俾作仪型咸相感化此亦当仁所不让者也苟欲胪陈日报体例如斯而已世固不乏龙图涑水之流而亦必有学问器识德行以辅之斯为全才矣是所望于同人者也

　　论日报之益
