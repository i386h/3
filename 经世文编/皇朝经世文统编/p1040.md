<!-- { "loadSidebar": true } -->
以十二万年为一元天始局于句稽比偶而人力无所用其挽救以八十一洲共一海地始划于方罫广轮而人事无以善其变通于是天地之神化束手帖耳一听于万物之相积而渐以推移夫且颓然日即于窳此亦以私意觇觑于一隅者不恤情理之安之故也乃若自其已然之纪其固然之可纪而数计之而条分之则天凡四千年而三其变地凡九万里而三其区唐虞以前吾不得而知也夏后氏兴出天下于洪水猛兽俾东西南朔海隅苍生田田宅宅而一登于大顺固已洒然其非旧矣虽其创制显庸要皆黄帝尧舜井田封建之制而州肇以九山列以四食鲜而艰传贤而子其它车服礼器百官宗庙乐律政刑正朔徽号罔不括五帝之终而启三王之肇故天于是成地于是平遂足以当一变夏以后治乱损益不一其大经大法阅商周未之有改是曰道道之世由是二千年至于秦而一变尽取先王之法度弁髦而敝屣之以趋后世一切苟且之治郡县封建阡陌井田礼乐而会计诗书而狱吏其疾求而捷给亦足以取快于一时而箝举世别味辨声被色之伦以无能自遁于其外迨乎万物疲极而思戢则且息肩于杂霸黄老世主时相之稍有条理者而见为一治故秦以后治乱损益不一其大经大法阅汉隋唐宋元明未之有改是曰法道之世由是二千年至于今而一变开辟之所未通琛赞之所未供鞮译之所未重尉候之所逢星辰寒暑之异其墟而舟车人力之穷其途东掘若木之所根西竭虞渊之所沦南北緪二极若筦以箹而络以绳其间排虚跖实根着浮流之毋午而纷赜莫不蜎飞蠕动跂行脊运错蹄交向于上国而薨薨乎而蒸蒸乎而訰訰乎起以与之抗上国一再不胜且俯首折气日出其下而未有已降一统而列邦降朝请而盟会降信义而货币降仕宦而驵侩而上国固已朒矣而生民固已荼矣此三王之所逆亿而不能而汉以下所色然惊其未闻者也是曰市道之世此天之三变也赤道以北适居三百六十经度之中西至于流沙东南至于海北不尽兴安岭八荒风雨之所和会圣贤帝王之所爰宅而经纬风教礼教于以敦而三纲五常于以备也是足以特为一区曰华夏之国而东朝鲜西回藏洎越南缅甸之遗民犹面内向震先王之声灵以服教而畏神者咸隶焉由而东起日本以北迤俄罗斯而西折而南而土耳其而西印度西北踰地中海而布路亚而西班牙而德法英诸国又西踰海而北亚美利加其壤地不同[同](于)于法治其风俗不同同于蓺术其禀于天而章于用为人所以生而国所以立而上下之所以相援系视华夏则偏而不全略而不详视禽兽则偏而固为全之偏略而固为详之略是足以为一区曰夷狄之国而北之瑞典岛南之荷兰岛咸隶焉由是而南起阿非利加西至南亚美利加又西至澳大利亚则又皆榛莽未辟之国也又皆出夷狄下是宜自为一区曰禽兽之国而近南极之岛咸隶焉立乎华夏而言自东而北而西或左或右或后三方环以拱者皆夷狄也其南空泱漭而落落以淆列于前者皆禽兽也此地之三区也

夫以天之所变而市不蕲乎法法不蕲乎道而天穷地之所区而夷狄率禽兽以凭陵乎华夏而地乱不先不后荟萃盘结于一朝斯固天地自旦之宵生民自长徂消方将休息乎归墟以待别起而为更始矣虽然又岂惟天地之主宰是网维是哉治不自治也则亦乱不自乱也人为之质文递禅势所必变也夏商之忠质固已伏周之文周之文固已伏后世之文胜而质不存周以降皆敝于文胜质不存今其加厉者也审乎此而挽救而变通者可知抑审乎此而夷狄之加乎华夏者皆可知何以明其然耶夷狄之加乎华夏夷狄之由忠而质且向乎文而适当乎华夏之文胜质不存也夷狄之生人生物晚于华夏不知几千万年之期其草创简略亦尚与古之噩閟相近而人心之朴于以不漓故夷狄之富不足以我虚夷狄之强不足以我孤夷狄之愤盈而暴兴不足以我徂夷狄之阴狡而亟肆不足以我图惟其出一令而举国奉之若神明立一法而举国循之若准绳君与民而相联若项领名与实而相副若形影先王之言治曰道一而风同道非道而固一风非风而固同斯其忠质之效而崛起强立足以一振者矣世之言夷狄者谓其教出于墨故兼利而非阙好学而博不异其生也勤其死也薄节用故析秋毫之利尚鬼故崇地狱之说日造于新而毁古之礼乐其俗工巧善制器制器不离乎规矩景教之十字架矩也墨道也运之则规也故其数皆出于员而员卒无不归于方割员者割方以使员也三角者方之角也故其教出于墨乃今则不惟是也出于墨自其朔而言之也其出而为治不惟是也其出而为治罚必而赏信刻核而寡恩暴敛而横征苛法而断刑君臣以刑名相责而父子不相亲奋厉桓拨以空其国于佳兵是昔之夷狄墨家之夷狄也今之夷狄法家之夷狄也墨家之学出于夏忠也法家之学出于商质也而又继之以靡丽故曰由忠而质且向乎文也且向乎文则亦且向乎文胜而质不存文胜质不存则其衰也孽不必自天陨祸不必自地出物产不必其不供盐铁之大利不必其或绌而世降而俗浇俗浇则人自为心而民解裂则令不行而上下相厄上下相厄则所举皆废而国以不国虽欲如华夏之质不存而犹可以存者又乌可得耶何者其文固非文也故其敝亦且一敝而终敝文非文则质亦非质忠亦非忠皆其似焉者也何以似反之极也天下惟相反至于极其归也必相似相似至于极亦适得其相反循环而运一左一右相反也而卒于相遇绕地球而行一东一西相反也而卒于相遇此犹即一物而论也朱似紫而一正一间碔砆似玉而一贵一贱驺牙似虎豹而一以暴一以仁卤沙似食盐而一以养人一以杀人相反莫如水火而相济以为利相反莫如刑赏而皆为忠厚之至故文周之以圣者操莽之以奸伊霍之以权者齐梁之主之以相残诗礼非所发而发者习之仁义非以窃国而窃国者并窃之异端之惑人心何尝不自托于圣贤利口之覆邦家何尝不自诡于忠言观乎龙门之凿然后知大巧若拙也观乎昆阳之战然后知大勇若怯也是故其所以为似也即其所以为反也知其反则华夏之以自治者固自有道矣

今夫士之自号于人曰治天下治天下非不庞然以大而嚣然以繁而括其言之指归要不出于三端曰吾中国帝王之士岂容溷以腥羊士师猾夏之刑具在而司马九伐之未可终淹为生民以与封狼貙罴争此土也固将一鼓而歼旃是作而进也是战之说也曰一战不胜吾将不支毋亦务乎息民而讲信以柔之是有天焉非人之所能为也是敛而退也是和之说也曰我加乎彼而我则我无以加乎彼而彼日益张见可战而姑战焉见可和而姑和焉不为牛后亦终不为戎首且吾身所不及见者吾又遑致吾之辨是不进不退而亦进亦退也是守之说也夫战吾不知何恃以战夫和则今之患方浸淫而无已是后之说宜若近矣乃误人国家而阶至今为梗之厉者亦恒此之由幸之不及已而雍容以养奸贪天之或我佑而首鼠于两端庸医不杀人能致人于不生不死之间庸臣不亡国能致国于不存不亡以不安坐失岁月于宽闲而饷后之人以艰虽有善者不已难乎故夫战不可不夙讲也以战之具若测算若制造亦志士所有事而诋之者拘也不获已而和以纡吾力焉以和之具若立约若交聘亦当官所宜慎而恃之者愚也而要之华夏之以自治者则皆不在乎此华夏之于夷狄夫既有相反之形矣夷狄且以文敝者华夏固可反之于忠忠者中心而尽乎己也以言乎彼己之己则夏华之自治为尽己先王之典已彰也祖宗之泽方长也举而措之人存政不亡也说者固曰儒者博而寡要迂而寡效乃其所谓寡非儒也故庸庸得以冒焉反天下扰攘者一于礼而后风俗敦风俗敦而法乃可均日驰骛于外侮而荒其本图是谓舍己之田而芸人之田以言乎人己之己则出治者先自治为尽己我见以为独放之则方洲部家我见以为微延之则甲冑干戈威福所以饰喜怒喜怒不中而威福替黜陟所以行好恶好恶不审而黜陟盩故王道始于耕桑君子慎于袺襘苟徒恃乎科条又何懵于内外也或曰忠则忠矣然以厉薄俗何异进途人而讲姻亚以驭强胡何异救焚溺而用陔夏非不言之寒谷可黍吾恐行之石田无稼也曰是岂易与俗人言哉其理则可谓云尔性有秉彝故三代之治不易民道有隆污故未定之天能胜人事不求可功不求成君子之立本以趋时居易以俟命固已异于策士之纵横创业垂统求为可继强为善者人而成功者天诚可期乎必济孟子不以告滕文矣且期乎必济彼之为战为和为守之说者能必济耶抑不能漫以云云也无可必而姑期之将非自欺而欺人者乎夫君子则何能治天下哉能不自欺而已矣又何敢言治天下哉言不自欺而已矣闻之吾师蔚芦先生曰子脍以子之亡不得谓尧舜不当行揖让李密以无恒戮不得谓汤武不当用征诛新莽败于井田不得删尚书之禹贡王安石祸于青苗不得毁文公之官礼天下事知其一不知其二固未有不罔于从违者也且世之自命通人而大感不解者见外洋舟车之利火器之精刿心鉥目震掉失图谓今之天下虽孔子不治噫是何言与自开辟以来事会之变日新月异不可纪极子张问十世而孔子荅以百世可知是岂为是凿空之论以疑罔后学哉今之中国犹昔之中国也今之夷狄之情犹昔之夷狄之情也立中国之道得夷狄之情而驾驭柔服之方因事会以为变通而道之不可变者虽百世而如操左券若使夏禹受禅而帝启即有崖山之沈周武兴师而尚父即膺黄巢之戮则可云邹鲁之不灵六经之有毒矣而要之决无虑此此则诚能不自欺者也夫不自欺忠也救文胜之敝而质赖以存也夫不自欺自知知人明而致知之征也夫不自欺又意之所由诚也夫言治至于意诚治乃可以不言矣夫圣人固曰意诚而心正心正而身修身修而家齐家齐而国治国治而天下平

　　图存四策疏　　　　　
两广总督陶模

