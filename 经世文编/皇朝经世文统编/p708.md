<!-- { "loadSidebar": true } -->
窃照闽省盐帮疲敝已近百年司鹾务者设法挽救不出缓征借帑两策究之缓征徒顾考成而带输每多拖欠借帑不无折扣而篷额仍属虚悬名为设法挽救实则暗肆侵欺如此而欲裕赋便商譬犹倒行以求前也夫闽商资本虽微但使完课办运亦何尝不收微利无如终岁经营半耗于陋规之需索半迫于帑息之虚商力几何其堪此层层朘削而不倒罢相踵乎上年试行票运臣等即督同该盐道吴大廷悉心稽察裁革陋规岁约八万余金故改票以来课厘并抽征额较前加重而数十年疲敝商贩尚能拮据趋公踊跃输纳兹届试办期满将欲　奏行票运着为定章而于虚之帑息仍事追求非惟不便于商抑实无益于事溯查各款帑息始于雍正年间迄今已百数十载当领本之初虽或不无折扣而尚有现领之银可赀周转且完息仅止一分不觉其为累也迨原商倒罢辗转流交现办之商未必皆领本之商而积欠帑息无不盈千累万商既倒歇岂尚有盈千累万现银交完欠息之事其所存抵者无非仓馆器具及未运之陈引且有并仓馆器具陈引而亦无之者新商接办不能不隐忍认赔即司鹾务者亦明知虚之帑息断难如数催征惟既无从取偿于倒歇之旧商不得不移累于接办之新商新商既不能不为认完即不得不挪动正课故帑息未见取盈而正课转因以大绌也频年短征数至四百万两之多受敝之由此居其一然未改票以前尚可执运陈引希冀夹带偷漏且可停引不领将二三年所得之钱缴元二年应完之款而　奏销仍展之又展责以缴完帑息彼尚无可藉词洎乎改票以后立将陈引截清不准执运积年影射夹带之弊一扫而空而按额科票课厘并抽计自上年五月二十二日设局试办起截至一年期满已收正杂各款五十余万两较之历届　奏销征完正溢课带输帑息等款现银十余万两已增三倍之多今日行票之商岂非即昔日行引之商乎何以昔绌今盈悬殊若此盖以改票之时首先剔除上下陋规继又请免带输并又将帑息项下应发之款设法筹垫不为无益之追呼纷其心志故各商始得专力于课厘旧累轻而新赋自裕耳于盐厘见正课之有余但使能裕库储即帑息暂不取盈可为以赢补绌之计于试运见票章之已效然非稍轻积累则商情难保持久仍多顾此失彼之虞臣等再四筹商若不将帑息银两分别缓免实未足以纾商力而顾课厘合无仰恳　天恩俯念商困未苏力难兼顾准将军标马价盘费钦工普育鳌峰等六款帑息历年官商欠完银一十二万六千二百余两概予豁除并请将年额息银一万四千八十九两零遇闰加增银一千一百七十四两零概予停止惟军马盘三息苦累虽较他款为巨但有关旗库支款难容全废应请量减三分之一此外钦工为支造战船之需普育则孤贫赖以养赡鳌则人才藉以作育准理度情均难偏废拟请按照每年支解实银数目在于盐厘项下提解支给于奏销时造册咨部查核至于各项帑本未便置之不论请俟商力稍纾察看情形援照风灾养灶之案责令各商完息作本陆续归还原款其风灾养灶二款经前督臣庆已于咸丰九年十二月间　奏明停息五年之后完息作本扣至同治三年底止五年限满三年即应启征迄令屡加催追并无完缴皆因商力未纾难以兼顾请再展限五年照案饬令完息作本似此量为变通可以恤商艰可以顾票运而年额帑息亦较有落以视频年追缴徒为商累而于库款仍无丝毫之益者此固于分别减免之中转得实际矣

　　会奏票运一年期满征收课耗厘等项银数疏同治五年　　　　　
左宗棠　徐宗干

窃臣等于同治四年六月十五日会　奏闽省盐务全纲倒坏殆尽亟宜设法变通改行票运课厘并抽请先试办一年限内尽征尽解免计分数考成一折奉　旨户部议奏钦此是年十月十三日准到部咨议以闽盐改行票运全议更张恐亏课病民应再妥筹期于毫无窒碍等因覆奏奉　旨依议钦此嗣臣宗棠于十一月十六日恭折覆　奏沥陈闽盐试行票运获有成效情形请再　部议覆钦奉　上谕前因宗棠　奏闽省鹾纲疲坏请试行票运一年当交户部议奏嗣经该部以闽盐改行票运全议更张恐亏课病民咨令该督妥筹期于毫无窒碍兹据奏称自本年闰五月起试行票运甫及半年所收实解之已抵前此一年及一年半之数向之疲滞口岸自试行新章以来渐有商贩认办各衙门一切陋规所裁不下七八万两情翕然且厘随课出皆取之买票商贩并未沿海散抽数月以来亦无私枭拒捕之案从前县澳官帮坐收课费以充私橐今则挈向时官吏私攫之款涓滴归公至闽盐积欠数百万两现虽专顾课厘而旧欠仍未尝不按期催缴请仍饬部将试改票运行止速行议覆等语览其所奏于闽省盐纲之积弊及现办票运之可行实为洞悉原委总之盐务为国课大宗亦为奸胥利薮惟在得人而理斯能力挽颓纲票运之行虽不能保其必无流弊倘承办之员均能洁己奉公不为私计自足以除从前积重难返之弊而与为更始该督既称商情既便市价无增无加额之名而有裕课之实即着照所请先行试办一年俟有成效即行奏明着为定章以肃鹾政而裕课饷该部知道钦此钦遵在案本年五月十八日复经臣等会奏备陈同治三年正课二年溢课原请分作四年按限带完祗因商帮向系先完课银后发引照前项带征正溢各课前盐道潘骏章任内并未开征亦未给引察看商情又难先行垫完请将三年正课二年溢课免其分年带征汇同各年旧欠课款归于票运案内统收统算应如何按年分别划收俟　奏销造报时听候部臣核示办理其票运案内征收银两业已统收统筭即从前经督征及接征分数亦无从核计并请免予查参各在案臣等伏查闽省盐课自　国初定制岁仅征银八万五千余两雍正元年各场委官监管地方官随处设卡委员收税先完课而后给单听其配运售卖至乾隆七年　奏定盈余银一十四万一千余两较前几增两倍然视两淮课额不及数十分之一即较之浙江粤东各省亦远不如推原其故盖有数端

闽省除汀州府属向食粤盐外台湾一府远隔重洋无从兼顾西路各帮则岭峤迂回溪河险阻转运极艰其限于地利者一也地处海滨僻而且瘠富商大贾不屑措意业鹾者仅止本地商人赀本既微营运又拙其限于人力者一也迨其后佥商定地以当年税银作为引额此法一变商之浮费遂增盐之营销亦隘积渐因循至同治元年报收银二十一万两有奇实止支解京饷及拨解司库共银八万两有奇二年报收银一十六万两有奇实止支解京饷及拨解司库共银六万两有奇至于三年正课二年溢课迭请展缓盖已岌岌乎有全纲倒歇之势矣臣等推求弊源力图挽救于该盐道吴大廷到任后即饬痛裁陋规截清陈引举百数十年之宿垢概与扫除自同治四年五月二十二日留商改票设局试行是时下游官帮各厅县军务未靖先从西南路各帮办起官运商贩幸均遵照新章力求整顿课厘并完行之数月渐有成效迨全闽肃清七八月之间先后派妥员驰赴石码泉州一带招徕贩户改行票运除莆田一县尚无贩户认办仍归该县官办台湾一府暂行酌量抽厘东路一帮仍复按担抽课永德田南帮系属官代商运仍饬道遴委妥员开帮举办外其福兴泉漳各官帮均已设法招贩试行票盐所有未经招贩以前仍分别正溢课杂等款另行附册咨部以示区别而昭核实以上各官帮或招贩之迟速不同故造报之日期不一现已试办期满自应一律截清统作本年五月二十一日为止以归划一庶下届期满造报各册易于稽核兹查自上年五月二十二日改行票运起至本年五月二十一日止试办一年期满共收新盐课耗厘银四十万五千三百七十一两五钱四分九厘一毫四丝旧盐厘金银三万八千三百七十二两五钱六分九厘劝捐牙帖子店缸捐共银三万七千六百二十七两二分八厘带征未改票以前正溢课杂帑息带输运本等项共银一十二万二千六十七两九钱六分三厘一毫九丝统计共征银六十万三千四百三十九两一钱九厘三毫三丝开除支解本省同治乙丑等年兵饷武职养廉解送内阁庶吉士四年分费用银两支给俸廉役食祭祀等项支销制造台械工料价银并牙帖子店缸捐盐厘运本等项拨充军饷拨解军标马价盘费鳌峰办造金州战船孤贫口粮乡闱贡院闽侯两县瞽贫出旗贫民口粮掩埋棺义仓经费丁忧场员盘费等款同拨还各款原垫银两统共除银四十四万一千四百四十三两三钱三分四厘一毫实在应存库款耗厘并正溢课坵折等银一十六万一千九百九十五两七钱七分五厘二毫三丝据福建盐法道吴大廷分别造册详请　奏咨前来除将各册咨送部科查核外臣等谨合词恭折具　奏

　　川引觔两过重请　饬部减川配淮疏光绪七年　　　　　
两江总督刘坤一

