<!-- { "loadSidebar": true } -->
太宗时长孙皇后真巾帼丈夫也帝欲封长孙无忌后极力谏止夫历代后多欲求封外戚以为显荣后独明于事理不欲虚取公侯之封以长骄奢之习实受灭亡之败故力止之及长乐公主出降资送倍于长乐公主魏征谏以为不可帝告后后能知大义不以溺爱少女而乱礼仪且以征为能引大义以抑人主之私情称为社稷臣后帝怒征欲杀之后又以言相解卒不致帝有妄杀忠直之名若此数者足见后之深明大义乃巾帼中所不可多得者也

太宗诏有司勿限太子用库物是长太子骄逸之心也太子性本奢靡为太宗者当正以教之严以约之庶冀其复归于俭而乃反效妇人溺爱少子之所为以启其骄奢启其骄奢之心是害之也厥后卒至谋反不终亦太宗有以成之也后之为人父者可以鉴矣

太宗能乐闻臣之谏而未能乐从臣之所谏近于好名

国史非天子宰相所得观太宗执意欲观而房玄龄等亦顺旨上之谬矣

魏征以杜正伦侯君集为有宰相才遂荐之太宗后正伦以罪黜君集以反诛于是奸宄之徒得乘间谮征太宗亦疑征阿党令踣其撰碑呜呼太宗何率尔也夫魏征在时忠君爱国略无贰心贞观时能直谏匡君者首推魏征而太宗以他人故不察事之是非遽行踣碑之事亦寡恩矣夫太宗以征为阿党妄荐二人而罪之抑知误用二人者谁乎征举非其人而踣其碑则任非其人者又将踣谁之碑乎噫太宗亦少致思焉魏征功臣也帝既自谓君臣相接如一体矣则岂不可念魏征生时之功乎乃身没未几而遽忘其前功则不谓之寡恩而不得矣由是而观则从谏如流之美殆亦非出真心矣不然亦何遽至此哉虽然后因征高丽无功而念及征复立所踣碑亦可谓过而能改者矣

李世绩太宗之功臣也太宗没时谓太子若我死后世绩徘徊不去即行杀之吁何其忍耶太子若能待之以恩信莅之以矜庄则世绩亦何敢有异若不自修则世绩虽杀而甚于世绩者正多也太宗不知以此教之而当授位之日即教之诛杀是岂教子之道也哉呜呼大有背于义方之训焉

高宗立武氏为后诸臣诤谏不听而取于李绩之一言为李绩者正宜晓以大义谏以忠言乃不维不谏且助成之卒使唐室几倾虽武氏为之而实世绩成之也呜呼吾不知世绩何以见太宗于地下也

高宗之武后玄宗之贵妃肃宗之张后其受祸也如同一辙

肃宗封史思明为归义王悖理甚矣夫思明从安禄山反杀伤军民无数罪恶滔天诛之未足以偿其罪而反封之是何理耶且思明反贼也非敌将也反贼不诛则天下之可诛者谁乎乍反乍降不胜即以地来归胜则必欲翦灭天下以偿其愿若此之人虽奴隶犹欲诛之而肃宗以王封之吾恐后世反贼之不畏法者日多矣甚哉肃宗之悖理也

唐玄肃时宦官专权之祸与汉桓灵时同其酷烈

元载生时代宗信任之坚无出其右及既伏诛则又发其祖父墓斲棺弃尸毁及庙主是何行刑之不平也元载穷凶极恶代宗不知早诛之反纵其作为既诛之亦足矣何必及其祖宗哉夫元载之恶元载自为之代宗纵成之者也岂载祖宗教之如此而并罪之哉古圣王罪人妻孥不及祖宗乎甚矣代宗行刑之不平也

史称郭子仪穷奢极欲窃以为矫枉过正矣夫穷极奢欲小人得志时之所为也曾以子仪之贤而若是者乎史之意大抵欲言之过甚以愈显子仪之贤耳盖以穷奢极欲而人不非之则必平日之有恩德及人而足以取信于人故耳然穷奢极欲非可加于子仪者也吾故以为作史者之矫枉过正也

陈僊奇为国杀李希烈赏之是也吴少诚为希烈所宠故杀僊奇为希烈报仇则诛之可也而德宗亦赏之吾不知其所赏何名

宣宗遣使迎道士轩辕集至问长生可学乎集不以服药不死之说对而以王者屏欲崇德自受天福何处更求长生对亦可谓有道之方士矣

真宗时契丹大举入寇寇准劝帝亲征卒丧契丹倾国之师厥功甚伟论者皆谓微寇准则天下分为南北矣说固当也然余独以毕士安为功尤大也夫寇准之于真宗也常以刚愎疑之士安每为申辨然后释疑及准劝帝亲征同列惧欲退帝亦难之士安又坚为准请帝乃从之不然则河北诸军不见銮舆亲至势必瓦解若是则虏乘其后恐蒙尘之事又难免矣幸哉士安之一请也盖帝素信士安言之必从故得立定厥功克承天下当是之时无寇准则天下几亡无士安则准功不立准之功不能立即天下不能保也吾故以丧契丹之功推士安也

世称伊尹霍光曰伊霍余以为二人未可并称霍光恶得与伊尹比哉

岳飞忠孝信义筹略勇敢战无不取攻无不克使高宗能委心任用则宋之中兴不足道也乃当兵败刘豫之时上疏请进军恢复中原帝不许失机甚矣当是时也飞军累战皆捷士卒勇气百倍正可趁势乘机命韩世忠等诸将直捣黄龙以图恢复而乃优柔不许存一时偷安之心忘不共戴天之雠呜呼若高宗者真千古之罪人也

有献天书者太祖斩之宜矣历观前代诸帝信天书之说者无不取败亡之祸太祖独能于诬妄之事慨然斩之而无疑可谓明于事理者矣

　　读史丛论
终宋之世以和误事余以为不误于和而误于徒恃和而不修战守之具也故必势均力敌先立于不败之地可以战然后可以和秦桧汤思退之得以行其志者向非韩岳诸公血战于前虞允文力创于后则亦如靖康之祸而已明季诸人鉴于宋之已事于是以和为讳而所谓不和者亦惟口舌是逞庙堂高论而不求自强之策徒以红旗督战横挑边衅以为得计其时非无有见及此者即如熊廷弼袁崇焕辈明知万无可战之理而怵于台谏之起而攻卒不得一伸其志意而边事遂不可为矣宋之不可以和者系虏我父兄臣妾我母妻毁坏我宗庙陵寝此而可和则尚有何事不可为者明则理与势皆可以和且不得不和而动以宋为鉴执小节而误大事此谬之谬也故皆足以亡其国后之人又将鉴于明之讳和而偾事者矣夫一朝自有一朝之规模一时自有一时之机局而不可强同故同一四镇也宋以不用而败明则用之而反以速其亡胶柱鼓瑟不审时局而泥成法必败之势也江东人材周瑜优于才鲁肃优于识若吕蒙则才识俱无足称不过勇狠斗之士耳方之周鲁盖天渊矣乃孙权以得荆州之故宠异特过于二子此则权之私心耳观于陆逊论三子以借荆州为子敬之一短哉夫子敬兴吴之功以借荆州为第一盖尔时曹公挟天子以令诸侯地大丘众公瑾虽饶干略其能与之抗衡乎且情疑贰非藉豫州之威名则不足以镇人心赤壁之败实因老瞒志骄意满又水土地势俱犯兵家之忌故瑜得以获胜耳若使公瑾率江东之甲北向以争中原胜负之数不待智者而矣自昭烈据有荆州而后吴楚之势强鼎足之形成向非子敬倡为借地之举江东其能立国乎观于蜀亡而吴即随之而较然矣其时北方之战将谋臣不及于前其主又无魏武之雄才大而吴且不免青盖之辱也故魏武闻权以土地资备方书而落笔于地盖老瞒之识固高出孙刘远矣余故谓子敬此策胜于劝权逆战与荐瑜之举也公瑾必欲豢昭烈于吴中殆未审当日天下之大计故其后临终而荐肃以自代且言人之将死其言也未尝不服肃之识而深悔前此之失算此即武侯东和之隐衷也若阿蒙者乌足以知此而权之志意惟在觊觎荆州与昭烈之志在吞吴皆其贪小利而闇大局所以仅能立国于荒远而不能争中原尺寸之地以与魏武颉颃也江东无肃不早为魏所吞耶

晋太尉陆玩曰以我为三公知天下无人矣唐郑棨除相命下日叹曰歇后郑五作宰相时事可知矣二公虽无于时而自镜甚明尚知愧励古道可风矣士大夫萦情厚禄腼颜高位蔽贤妨能泄泄然且自鸣得意世风不古日趋卑靡不知伊于胡底有心人能不痛哭流涕也哉　刘彦和文心雕龙固盛传于世矣然在当时亦未为时流所称必待取定沈约而后得重深叹先达奖借之风固后生小子造化司命之功也知己之恩并于生我故赵用贤辈卖师以立名君子恶其立节之非真有同悖德不祥之事也栾布恸哭蔡邕流涕彼其感恩知己诚非得已岂不明知刀锯鼎镬之在前而故为尝试哉　礼戎容暨暨言容詻詻色容厉肃视容清明立容辨卑无头颈必中山立时行盛气颠实扬休玉色凡为将帅者遵而行之而不能克敌致果者未之前闻后世之丧师失律者反是故耳得其一皆可以为名将时事多艰正有志者卧薪尝之日愿长子丈人之书之绅也　刘台傅应桢吴中行赵用贤以门生而劾座师艾穆以同乡晚进而劾先达在当时皆得重名平心论之江陵虽不能虚衷引咎而诸人之沽名邀誉词气失平不得辞以讦为直之咎矣于是朋党之祸固结而不可解害中于人心而祸延夫邦国不至社稷邱墟生民涂炭不止应桢不讼言江陵以疏中隐比之王安石而犯江陵之怒于是刘台辈愤起而相攻矣中行以夺情事上疏后以副封白江陵岂君子爱人以德之道乎为中行者必先以书谏之不纳则抗疏论之庶几师生之谊尽而君臣之道得矣必亿逆其不纳又恐为所中伤而先发制人以绝其自新之路甚矣好名之累也宁人负我毋我负人君子忠厚之用心固如是焉尔

　　史学源流考
