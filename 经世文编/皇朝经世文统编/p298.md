<!-- { "loadSidebar": true } -->
窃臣于光绪三年二月初八日具奏设法禁止鸦片烟一折至今未奉　批谕窃惟　国家兴利除弊关系重大未易轻议整顿鸦片为害中国共五十年通计各省士民陷溺其中率十之四五其害日广其毒亦日深道光十九年　特诏严禁至激成海疆之祸而吸食者愈多至咸丰九年例禁已开更无顾忌臣于此时复为禁止鸦片之议人皆知其难行而臣揆之事理验之人心顾独以为至易使　国家严立科条责成地方官禁之徒以扰累百姓其终必至愈禁而愈开使人民自为禁制以奖励其廉耻而激发其天良则动于　诏旨一二言而人心自振积弊亦将自除此臣熟筹深计而决知其必然者也谨就愚见所及略具数条敬为　皇上陈之一曰权衡人情以定限制之期臣前折议禁鸦片以清理学校为先所有文武职官及举贡士绅一例示限三年自一定不移之章程而其中情节实各不同有因治病吸食者有年逾五十精力已衰不能骤戒者惟当责成各地方官清厘整饬万不可搜剔窥伺及开揭告之风其绅民五十以上已至垂暮之年亦可无庸示禁此次议禁之意在严绝其将来不在追咎其既往庶几人心不至惊惶即督抚大吏因病吸食亦可无忧反噬　朝廷但有觉察无难处办至于学校出身之阶正本清源端在于是自府县试互结即须以鸦片烟为首禁应纂入学政全书万不宜丝毫宽假此权衡人情之大端也二曰严禁栽种以除蔓延之害臣前折叙述陕甘云贵山西四川等省栽种莺粟情形沿西数千里之地日肆蔓延内而江南之滁州浙江之台州亦皆种植莺粟有滁土台土之名向皆消行内地是各省多种一亩莺粟即民间多增一亩之害端　国家亦多废一以之生产臣在京师闻山西抚臣鲍源深请禁栽种莺粟出省阅兵各州县先期去驿路两旁莺粟一二亩改种禾麦相传为笑近年吏治废弛日甚欺诬粉饰莫知为非非得督抚臣深体　朝廷之用心切实推求断绝根株万不能有裨益此严禁栽种之大端也三曰严防讹诈以除胥吏之扰　朝廷明示例禁督抚下其令于州县即授其权于书差乘势苛扰得贿包庇其害且有不胜言者自咸丰时开鸦片之禁旋禁旋开又旋加禁亦复无此政体臣之愚见以为当时开禁仅及民商官绅仍照旧禁止是今日之设禁与咸丰之开禁用意正相同而一以劝戒为义则差役之骚扰不能不先示严禁但有因事生风借禁为名稍事讹诈应听民人呈控交涉书差者立行拿惩交涉地方官者亦立与严参总期使民间实受禁之利而不至虚贻禁烟之害此严防胥吏之大端也四曰选派绅以重稽查之责近年广东设立劝禁鸦片会臣常嘉其用心之善然出自民间私议有劝导之功而无董率之责其势不足以振发人心应饬各省督抚臣举派在籍公正知事体绅一二人使专司示禁鸦片烟之责以次责成各府州县及学官各举派总办一人帮办二三人仍由府绅总其成以达于省绅而稽考其成效亦不必设立公局开支经费但由地方官及各绅民捐资广制戒烟方药分散四乡责成各族族长稽查一族各乡乡长稽查一乡督抚即因以推知州县之奉行与否及各府县绅员之得力与否一除粉饰之心而坦然示以大公恻然推以至诚绅民未有不感动踊跃自为禁制者此举派稽查之大端也

五曰明定章程以示劝惩之义查鸦片之盛行在道光中叶以后风俗人心因之日趋于浇漓水旱盗贼相承以起贻患至今是鸦片之为害不独耗及财力戕贼民命实为　国家治乱之机一大关键是以道光中设为厉禁严刑原惩奸之要义立法并无稍过惟当纪纲废弛风俗败之余法令愈严推行愈多梗塞不能不以整齐之令寓诸从容劝导之中而人心骫法已甚其骤难禁革之积弊尤应明定章程以使知利病之切身而自求变计其法即取贩卖鸦片烟之利以为禁烟之资凡贩运鸦片土者无论城村市镇概准厘税加征五倍永不停免亦责成绅互相稽查一由厘局征收而酌提为制造方药之费其各省栽种莺粟者亦皆示限严禁各视土地所宜责令改种五谷其田土有多寡又有承佃及自耕之田逾期不改种二十亩以上酌提一半充公承佃者出自业户之意全数公出自佃民之意责成更佃不遵办者亦全数充公二十亩以下勒限惩责其充公之田各就其乡添设小学及各善举由地方官督饬办理有侵蚀者亦听呈控惩办此明定章程之大端也六曰禁革馆以绝传染之害鸦片为害之烈尤莫甚于馆无艺平民及子弟之无管束者无不从馆吸食以至积而成瘾其害亦人所共知而不能禁革者在官之耳目不能敌书差之包庇也闻两江督臣沈葆桢严禁馆皆相率移至城外以沈葆桢切实认真其力亦不过周及城内而已非责成各处士绅自相稽查万不能有实际而非督抚及地方官有实求整饬之心亦万不能责绅士之奉行是以自古兴利除弊尤以察吏为先在京各城司坊等官在外各州县检典史能不以收受陋规为事禁革馆即亦非难此严禁传染之大端也伏查　国家兴利除弊大抵交涉部务应由部臣制其准驳之权其有违犯禁令亦应由部臣添议科条编入则例惟此次禁止鸦片先及官绅士子本从前未开之禁无庸另立专条其禁止栽种莺粟及开设馆尤屡见之奏案明示例禁至于州县之差役讹诈按律处办已自有余并无庸酌增条例各海口征收洋土税则照旧办理或另立章程税厘并征酌量增加均可及时开办听从贩运此次议禁大旨全无妨碍俟奉有禁办明文臣即照会英国外部渐次禁止栽种贩运此时开办之始惟当从容涵泳宽以二十年之期先官而后民先士子而后及于百姓一以渐摩劝戒为义示以　朝廷爱民之苦心力拯陷溺力除苛扰与天下相感以诚而其大要尤在责成各省士绅自立章程切实劝导求实效而不务虚文求真有益百姓而不专假官势以责近功人心具有天良无不可感动禁革者伏乞　天恩明下臣章饬各督抚臣虚心核议实力举行天下臣民蒙被　圣恩水无涯际

　　请整饬治理疏　　　　　
张之洞

窃惟近日治晋之道议者皆以培养元气为言然而元气之伤必有所以夺之而始伤元气之复亦必有所以助之而后复若不为之抉去病根祛其所夺益其所助而徒以弥缝姑息矫托镇静之治坐收富庶之功无是理也臣以为　国之元气在户口蕃息田野垦辟政事有纪纲经赋无侵盗而聚敛吝啬不与焉民之元气在官吏无苛扰四民无游惰而末富奸利不与焉官之元气在官项无亏累上司无诛求贤否不颠倒功过有黑白而滥恩曲法不与焉山西自咸丰以来较称完善公私积弊本多沿袭前抚臣曾国荃治晋之日饥馑洊臻专意荒政多用权宜势不能过加绳削自葆亨由藩司而接护抚篆因缘为奸坏法乱纪于是民困未起吏道益衰至荣光之来始渐整肃考究经年方欲有所设施遽移苏抚以去因以一切利病原委娓娓告之于臣加以臣数月来之酌考思索灼见晋省公私困穷几乎无以自立物力空匮人才艰难上司政出多门吏愍不畏法民习惰以蹙其生士气衰微而废其学军律日即荡弛吏胥敢于为奸譬如羸之躯而复为百病诸创之所攻削固非表里兼治不可大抵晋省要务二十事一责垦荒一清善后一省差徭一除累一储仓谷一禁莺粟此六条务本以养民一公费一裁摊捐此二条养廉以课吏一结交代一核库一杜吏奸一理厘金一救盐法此五条去以理财一开地利一惠工商此二条辅农以兴利一培学校此一条重士以善俗一纾饷力一练主兵一遏盗萌一修边政此四条固圉以图强凡此皆儒术经常之规绝不敢为功利操切之计其前八条谨于此次分别陈情请　旨办理其余亦经详加规画即当续奏上陈要之凡百政事皆须得人而理晋省偏僻陋隘官斯土者才俊之士志气郁遏而不伸阘冗之流徼幸掩覆而苟免其致此之由尤在近年大吏纪纲不立赏罚无章不激不扬人才安出臣殚竭愚诚董率告戒各官中有奉职无状妨于吏治民生者已经随时　奏果能由司道以致牧令共矢公忠咸遂法度皆以利　国利民为务自有效可观至于善后事件需用浩繁尤非稍留财力不办伏望　圣慈俯念右辅岩疆雕敝太甚急需培补维持于晋省用人理财诸端种种为难情形　鉴察轸念断自　宸裁稍逾常格俾臣得尽力为之则将来民康物阜皆出　圣主之生成矣

　　变法
窃尝以谓自生民之初以迄于今大都不过万年而已何以明之以世变之亟明之也天道数百年小变数千年大变上古狉榛之世人与万物无异耳自燧人氏有巢氏包羲氏神农氏黄帝氏相继御世教之火化教之宫室教之网罟耒耨教之舟楫弧矢衣裳书契积群圣人之经营以启唐虞无虑数千年于是洪荒之天下一变为文明之天下自唐虞讫夏商周最称治平洎乎秦始皇帝吞灭六国废诸侯坏井田大泯先王之法其　尧舜也二千年于是封建之天下一变为郡县之天下嬴秦以降虽盛衰分合不当然汉唐宋明之外患不过曰匈奴曰突厥曰回纥吐蕃曰契丹蒙古总之不离西北塞外诸部而已降及今日泰西诸国以其器数之学勃兴海外屡垓埏若户庭御风霆如指臂环大地九万里之内罔不通使互市虽以尧舜当之终不能闭关独治而今之去秦汉也亦二千年于是华夷隔绝之天下一变为中外联属之天下夫自圣人经营数千年以至唐虞自唐虞积二千年以至秦始皇自始皇积二千年以至于今故曰不过万年也而世变已若是矣世变小则治世法因之小变世变大则治世法因之大变夏之尚忠始于禹殷之尚质始于汤周之尚文始于文武周公阅数百年则弊极而变或近至数十年间治法不能无异同故有以圣人继圣人而形不能不变者有以一圣人临天下而先后不能不变者是故惟圣人能法圣人亦惟圣人能变圣人之法彼其所以变者非好变也时势为之也今天下之变亟矣窃谓不变之道宜变今以复古迭变之法宜变古以就今呜呼不审于古今之势斟酌之宜何以救其弊且我　国家集百王之成法其行之而无弊者虽万世不变可也至如官俸之俭也部例之繁也绿营之窳也取士之未尽得实学也此皆积数百年末流之獘而久失立法之初意稍变则獘去而法存不变则弊存而法亡是数者虽无敌国之环伺犹宜汲汲焉早为之所苟不知变则纷饰多而实政少拘变甚而百务弛矣若夫西洋诸国恃智力以相竞我中国与之并峙商政磺务宜筹也不变则彼富而我贫考工制器宜精也不变则彼巧而我拙火轮舟车电报宜兴也不变则彼捷而我迟约章之利病使才之优绌兵制阵法之变化宜讲也不变则彼协而我孤彼坚而我脆昔者蚩尤造兵器侵暴诸侯黄帝始作弓矢及指南车以胜之太公封齐劝其女红极技巧通鱼盐海岱之间敛袂往朝夫黄帝太公皆圣人也其治天下国家岂仅事富强者而既于邻敌之间则富强之术有所不能废或曰以堂堂中国而效法西人不且用夷变夏乎是不然夫衣冠语言风俗中外所异也假造化之灵利生民之用中外所同也彼西人偶得风气之先耳安得以天地将泄之秘而谓西人独擅之乎又安知百数十年后中国不更驾其上乎至若赵武灵王之习骑射汉武帝之习楼船唐太宗驾驭蕃将与内臣一体皆有微旨存乎其间今诚取西人器数之学以卫吾尧舜禹汤文武周孔之道俾西人不敢蔑视中华吾知尧舜禹汤文武周孔复生未始不有事乎此其道亦必渐被乎八荒是乃所谓用夏变夷者也或又曰变法务其相胜不务其相追今西法胜而吾学之敝敝焉以人后如制胜无术何是又不然

