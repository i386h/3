<!-- { "loadSidebar": true } -->
臣闻进退用舍上关天命下系民心不可以不明不可以不断而尤不可以不慎此治理之本而网纪之原也我　　皇上临御以来黜幽陟明至公至当中外遐迩固已悦服倾心矣然臣伏见一年之内有奉　　旨斥为怀挟私心卑鄙小人如某人而仍用为某官有奉　　旨斥为刚愎自用怙过不悛如某人而仍用为某官近日则更有逮治问罪如某人某人而仍用为某官某官在　　皇上神机独运固非愚臣所能窥见万一但以臣思之一人之身或悔心于末路或变节于一朝前后始终固难必其操行之一致然未有今日为贤明日为不肖明日复为贤今日在囹圄之地方显然共斥为罪人明日即授以兵民之司遽责以安边治民之略如此之骤且速者夫刑赏者人主大权圣王之用刑赏也未用则再三审慎不肯轻施其既用之则毅然必行示人以可信是故法立而民从事行而众悦假使朝令夕改忽焉而举又忽焉而错则天下视听回惑趍向不专以为罪状昭著如某人者尚得复用则侥幸之心生苟免之术起其势将有用赏而不足以为劝用罚而不足以为惩者矣且上年某地之崩坍罪在某某怀挟私心扰乱军政罪在某某某地之叛乱则罪在某某此两案固天下所共知者纵释弗问已为　　皇上宽大之恩矣今乃明知其罪犯显见其劣迹而复授以高官大职思徐徐而待其成功在　　皇上爱惜人才委曲成就固有无所不至者然以臣观之譬犹凿顽石而求井泉养蛀木以为梁栋岂可得哉至于　　皇上所欲用之大臣尤当养其廉耻乃可责以有为臣见近来大臣行事小有差失必行诮让如以某人为妄行渎奏以某人为昏愦废弛以某人为狡诈无耻是也若果系昏愦废弛果系狡诈无耻即应在罢斥之列矣乃降革之议方行而复官之　　命旋下无论士民官吏各怀侮慢之心即在彼亦必恧焉沮焉无面目复与士大夫相见又何以责其从容尽职乎若以此妄渎废弛狡诈之　　旨不过出于一时之喜怒而非为若人服官之定评则如纶如綍之王言出之亦未为慎矣今夫郅隆之治首推唐虞君德之隆莫如尧舜然臣观尧舜之时所用者二十二人不闻于委任方隆之日而黜之罚之也所诛者四凶不闻于放流窜殛之余而柄之任之也贤否之别既判然而不同则用舍之间亦确然而各异故曰进退用舍不可以不明不可以不断而尤不可以不慎也虽然此非独人主一身之事也大臣亦与有责焉何则佐天子以进贤退不肖者大臣之责也使其人而果贤耶则当天威严重之下便宜从容执奏力保其无他使其人而果不贤耶则当擢用倚任之时又宜反复指陈力言其不职今大臣中特立不阿刚方正直者有几人乎此固在　　皇上睿鉴中者　　皇上能画得予违汝弼之大臣而与之权赏罚之施审用人之则乎且夫近日之锢弊则尤在九卿会议之事矣天下是非无中立之形曲直亦无两伸之理即各人所见不同原可斟酌妥当何妨黑白分明从公商定今则彼此周旋各怀瞻徇相习为软媚圆熟之态而以不辨是非不分黑白为得计公所议事则互相观望不发一言故有今日会议闲谈而散明日会议复闲谈而散者外托老成持重之名内怀持禄养交之念迟之又久偶有出一言者则起而和之而及其退也则又引身事外惟恐其祸之及己如此可尚谓实心任事之大臣乎

况乎各部议处议罪之案尤为　朝廷进退黜陟所关近来部件有于援引律例之下加一转语而无罪者可入其罪且有罪者可出其罪夫人主万几日理万一偶不加察则滥刑僭赏之弊即此而生揆厥所由必有任其咎者臣故曰非特人主之事亦诸大臣之责也然而端本澄源则尤在　　皇上体天德之刚法天行之健凡进退黜陟之间以定识断之以定力主之勿轻发而骤施勿游移而姑息则顺天命而慰民心于是乎在矣

　　遵　　谕陈言疏　　　　　
潘耒

窃惟　　皇上御宇以来昭事上帝勤求民隐翼翼干干始终匪懈近有地震之变示儆异常考诸古书咎在臣下乃　　皇上深自克责罪己求言复颁　　上谕申饬中外臣工诸凡不法不廉情弊言之痛切详尽臣伏读之下感激涕零敢沥愚忱敬抒管见惟　　皇上恕其狂愚而采择焉不胜万幸一曰严赏罚自古帝王斡运天下之大权不过赏罚二端而已赏一人而天下劝罚一人而天下惩虽尧舜不能舍此以为治后未尝无赏罚也不能为劝惩者无他赏不信而罚不必也一法也用于此不用于彼则幸免之路开矣一令也行于前不行于后则枉挠之渐启矣伏读　　上谕六条地方官吏刻剥小民督抚大臣枉法交私种种罪状无所逃于　　睿照之下经各衙门会议设有条约所以防奸治贪之法严且备矣臣以为立法非难用法为难行之稍不断则或张或弛而人得逃于法之外守之或不坚则一出一入而人得遁于法之中圣王用法较若画一赏不遗罚不废贵近此其要术也昔者齐威王烹阿大夫而国中大治汉文帝不赦薄昭而朝廷肃清今当立法之始尤宜坚如金石不可稍有曲贷兹科臣以不职督抚指名参奏　　皇上赫然震怒严加处分乃东抚浙抚已经罢黜而江督某仍然任臣恐天下有以窥国法之不能画一也得无以某方在戎行姑责其摧锋之效乎臣按某在江右最号贪残失人心军民一体不能抚民焉能抚军江右本非叛区自某莅任以来寇盗蜂起屡破城邑致烦大兵扑灭扰攘连年仅而后定才略可概见矣京察大典已经革职　　特恩任宜如何报效乃数月以来未闻其出一奇展一画身先矢石陷坚克敌有可纪之功也天兵所集谋臣猛将如云如雨何藉此一臣而为之特挠国法耶黜罚臧否不宜异同臣敢诵诸葛亮之言以为　　皇上告夫立法而行之不断守之不坚与无法同臣愿　　皇上之留意也一曰广言路伏读　　上谕地方官吏谄媚上官苛派百姓总督巡抚司道又转而馈送在京大臣其于中外情弊洞悉之矣乃从前此等情弊曾经发露者几人曾挂刑章者几人臣下不法不廉至于如此而犹然漏网吞舟则以未经指摘纠参　　皇上无从而知之处分不得而加之也谁司指摘纠参之任者非言官乎言官不过二三十人耳目或有所不及而又不许风闻言事彼赂遗交私之状至深至秘无迹可窥言官自非得实固难形诸白简况此奸贪之辈又不难以势力把持金钱结纳言官稍有沾染则箝口熟视而不敢言臣按建言古无专责历代虽设台谏之官其实人人得上书言事梅福以南昌尉而言外戚柳伉以太常博士而论程元振陈东以太学生而攻六贼杨继盛以部曹而劾严嵩

本朝旧制京官并许条陈自康熙十年宪臣奏请停止凡非言官而建言为越职言事例当降调处分夫人主明目达聪常惧有所壅蔽故宜导之使言今乃禁之使不得言岂盛世之风乎臣请除越职言事之禁俾大小臣工各得献替进言之途广则罔上行私之徒不能人人而把持之结纳之庶乎有所忌而不敢为于此辈甚不便于国家甚便也其在外监司守令等官若大利大弊果系真知灼见者亦许条奏地方灾荒督抚不肯题报者州县官径得上闻如此则民间疾苦无所不通　　皇上端拱九重而周知四海之外矣更请许台谏之官得风闻言事以作敢言之气其大奸大贪不经纠弹别行发觉者言官一并处分　　世祖章皇帝成例具在可仿而行有能奋击奸回不畏强御者不次超擢庶乎纪纲振而万事举也一曰慎选举伏读　　上谕大臣朋比徇私者甚多每遇会推选用时皆举其平素往来交好之人但云办事有能并不问其操守清正窃服　　皇上之洞见弊源也夫督抚藩臬与其厘剔于既用之后不若慎重于方用之初今廷臣会推非有衡量之素也非有商搉之公也一人唱之众人和之唯唯诺诺莫敢异同泛而谓之曰才能曾不指其何者为才何者为能亦何以孚物望而协舆情乎陶论知人曰亦行有九德亦言其人有德乃言曰载采采言称其人之德必言其某事某事为可信也东汉故事选举牧守委任三府皆咨其行状度其器能若不称职尚书奏劾廷尉覆案行举主之罚是以多得良吏今所推者内而卿贰外而监司或历部曹或历仕郡县岂无治状可名政绩可指臣请自今会推必开载实迹数条确切着明众议允协乃得奏上有不允者听不署名异日所推之人若有赃私过犯罚及举主则朋比之私绝而本原之地清矣一曰褒廉节人主风动天下在明示意指树之风声未有令而不从感而不应者也今虽承积弊之后人心士习卑靡已甚然以　　圣明在御激浊扬清如泥在陶如金在冶惟所欲为风之以廉让则廉让矣兴之以节义则节义矣汉宣帝加意二千石凡治行卓绝者或增秩赐金或玺书褒美于是循吏辈出光武即位首封卓茂为褒德侯而东京人才至今称盛臣愿　　皇上一仿此意于内外具寮察其公忠廉直者褒显一二或擢自闲散或面加奖谕以风厉天下臣虽愚陋寡所见闻就臣所知如前江都县知县轩辕允居官洁清惠爱及民罢任之日民为僦屋以居至今歌思不绝前嘉定县知县陆陇其慈惠廉平一尘不染去官之日小民焚香攀送巷无居人此皆治行彰闻万口若一者并以考成诖误又臣与胡密子同为讲官熟知其人端方清介志行卓然前岁河臣请罢生童考试纯用捐纳奉　　旨会议廷臣皆知其不可而莫肯发言惟密子抗言其非诸臣因以定议即此一端足以征其刚正有守而今岁京察亦被处分

