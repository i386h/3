<!-- { "loadSidebar": true } -->
一炮台宜不宜密宜聚不宜分宜平地不宜山脚宜口内不宜口外何谓宜不宜密宜聚不宜分敌船之来我军对准放一后膛炮至速为时四分炮能击伤铁甲至远不过五百丈再远则目力不及难以命中即中而炮力已弱不能透坚船行之速每时四分可行三百三十丈预装药弹距船五百丈开第一炮至三炮船已行过炮台一百七十丈现在炮台星罗棋布炮位无多焉能阻其长驱直进应将后路各炮悉运前敌守一总口每十丈设一炮位不论洋炮[土](上)炮安置百尊洋炮力足击其船身土炮力弱击其船面舵楼气筒桅杆小船等物敌船虽坚岂敢过此千丈之险何谓宜平地不宜山炮火之性炎上平击一里者稍高可及三里俯击则不及一里且准头极难山脚立炮台居高临下我之击人也十发九虚敌之攻我也自下向上百发百中即使打在台后石壁山石崩落悉成炮子更难立足况山上不能扎营以护炮台敌人一经登岸抄我之后炮台即不能守似宜在去山较远之平地筑五丈厚八尺高之长堤以避敌人炮子每十丈留一空缺安放炮位缺处左右墙用三合土以防坍塌口门前宽八尺后宽二尺外挂棉絮门帘以护炮口其高低以潮水不到之处为度再于炮台之后数十步列营保护以免抄后营式宜匾以避开花炮子何谓炮台宜口内不宜在口外海防之设立炮台祗拒敌船之不能进口非能制敌之死命也似宜在口内扼要而守内港水窄不容多船我军守其一面彼此开炮胜负各半今之炮台多半挺出口外敌人三面环攻鲜有不败者即使能于自守敌人从附近登岸以攻我后或开轮而去我亦无可如何同一不准其进口何必挺在口外使其轰击乎

一敌船坚固宜击其舵楼小船以去其耳目手足而制其死命近来外洋轮船皆有铁甲不畏炮子有谓击其机器者有谓击其烟筒者机器在船内不可得而击之烟筒则闻其在大洋尚可拆卸筒既可去打破亦属无益然智者千虑必有一失敌船虽坚似亦有隙可乘查该船通身坚固惟舵楼高出舱面四面玻璃无铁皮以包之船以舵为主海船之舵楼为合船之耳目行船时舵师上楼瞭望以司进退打仗时兵头在上以示指挥是舵楼为合船之性命所关而又为合船最脆之物无法以包裹之舵师兵头为船中最要之人每船不过数人倘被击死其船无主便难行动次则击其小船以断登岸之路铁甲船身太重不能近岸每于两军对敌之际用小船渡人登岸以攻炮台之后其船挂在大船之旁容易击坏击舵楼是去其耳目击小船是去其手足古云射人先射马擒贼先擒王者是也欲击其船身则船在水面系活动之物且有数寸厚之铁甲炮子打在船上不过退后数丈岂能有损据外国洋报谓法人攻马达加斯加炮台未及半日即被攻破法船并无损伤可见以呆炮击活动之铁甲虽外国亦不能制胜今击其耳目手足是攻其最要之处彼若闻之必不敢轻易举兵也

一练兵须求实际中国额兵及各省所募练勇合计不下一百余万多于法国数倍法人之在安南及台湾者统计不过万余我国沿海省分之兵各有数万亦多于法兵数倍自去年开衅以来各处纷纷添募而恐不敌者兵不精也非兵少也兵之不精由于爱惜铅丸火药不肯逐日训练耳兵在精不在多兵多而不练与无兵同枪不命中与无枪同若操大阵打排枪乃徒壮观瞻无济于事欲求实用必须逐日打靶艺方能精艺精而无胆临阵仍要手忙乱故练兵须先练胆然胆在人之腹内如何能练昔在军中尝观临阵奋勇之人无不身轻戎马其退缩不前者半身体胖重不能奔走之辈始知轻捷善走者其胆皆大因此悟练兵必须练走查乾隆年间傅鼐在湖南平定苗疆所部仅三千人其练法每日囊沙轻走以习步走立上中下三的以习俯击仰攻之法枪则百发百中行则可及奔马其进也可杀贼立功其退也可保命全师一军皆精锐当时号为飞兵曾奉　谕旨令各直省督抚提镇以傅鼐练勇之法练兵应请通饬各将领逐日依法数月之后便可悉成劲旅惟此项经费甚大若吝惜不练练之不精虽添数百万亦难以拒敌也

一陆战宜讲求也用兵之道知己知彼百战百胜观外国兵书罗马之兼吞各国全恃土垒近日后膛枪准头可及一百二十丈每于未战时急挖浅濠以避枪子新筑之土遇来复弹于六十二丈处能透深九寸于三十一丈处能透深一尺三寸于七八丈处能透深一尺五寸其墙应高三尺四寸可避敌兵如敌来紧急能筑二尺高之墙兵即可跪而放枪不但前锋应筑土濠其后面策应之兵亦须筑之如前锋前进则策应者进守前锋之濠如前锋败北则前锋退守策应之濠策应者便为前锋不肯空垒而出以中敌人旁抄之计如兵寡敌多不能抵挡则四面筑墙严兵固守以待援兵此外国临阵之战法也中国火器不如外国之精而欲以血肉之躯当之宜乎其不敌而议者每谓敌人船坚多利于水战俟其登岸而击之可以取胜试问中国火器能如彼之精乎枪能如彼之准乎布置能如彼之详乎持此论者真所谓坐井观天然敌既如此精强宜思所以破之为今之计惟有令兵勇各带锹铣遇敌先扎老营如二千人出队以一千人为前锋一千人为后应分为廿队前十队每队隔五丈远筑五丈土濠以避弹子后十队在前锋后五十步空隙处每队亦筑五丈之濠留出路置以便轰击敌如未到则策应向前诱敌退归筑濠之地让前锋开轰击前锋得胜追击则策应者进守前锋之濠前锋败北则从空隙发以策应之如敌人众多力不能支则退归老营以待救援敌少我众则用旁抄侧击之法自可取胜敌人数万里航海而来能精而不能多用此法以困之自难得志如不求甚解以乌合之众一拥直前而能取胜者未之有也水战不如人犹可说若陆战再不如人其将何以为国应请通饬各将领如法预备以期万全倘有别法可以取胜不妨各陈其说以见人才之优劣也

　　操练章程光绪十一年　　　　　
张之洞

海防之军原为洋务而设新募各军自应专择目前切要事宜斟酌情形认真训练方为饷不虚糜缓急可用查向来营操各阵式以及大刀花枪钢叉等件在今日已无实用兹特酌定数条

一练卧枪专演卧放后膛枪滚地前进以备冒攻敌

一练过山队测表取准

一练掘造地营

一练安放地雷

一练修筑台

一练临敌散队不准沿用方圆旧阵更不准仿袭近日各省洋操阵式徒饰观美聚方行务期进战之时可于顷刻间令一营变为无数小队不嫌畸零人自为战但须互相救应可分可合

一练演放洋式火箭

一练安设行军电线

一练健步疾行踰濠越岭

一练夜战扰敌大率守地营则惟以坚静深藏为主出战则专以轻剽猛疾为贵至于浚濠筑墙一应工程皆须督率勇丁听令工作教习虽参用洋弁口令俱专用华语每半月本部堂亲临校阅一次如操演有效随时奖赏如技艺不精工作不实惟该统领是问勉之懔之

　　记自强军
东事起　天子以南皮张尚书督两江佩南洋大臣印绶时敌氛张甚　中兴诸湘淮百战军皆不有功于是南洋自强军之议起和成尚书移节去金陵绿营与自强军弗善也乃徙军吴淞今年春抚军赵侍郎大阅兵既毕则曰江南诸军无如自强军贤士大夫知兵法者举曰江南诸军无如自强军是以　　记之曰今日之疲耎散漫偷惰畏葸骚扰者莫中国之兵若矣而旗兵而绿营而防勇地地不同名名不同而疲耎散漫偷隋畏葸骚扰无不同若是乎中国之人殆不可以为兵矣　　于军旅之事未之学然以所闻自强军者全军操练廑八阅月马军乃一月有余耳而其士躯之精壮戎衣之整洁枪械之新炼手足之灵捷步伐之敏肃纪律之严谨能令壁上西士西官西妇观者百数咸拍手咋舌点首赞叹百吻一语曰不意支那人能如是能如是　　曰天下无不学焉而能之事亦无学焉而不能之事黄种之聪明材力坚定耐苦无一事弱于白种昔之游其国肄其学校受其业者往往试焉冠其曹而噪名于其都夫宁独矣今夫向之言洋务者则曰西之强惟兵而已而岂知其政事其学问其风俗举有可以强而后以兵强之强者兵所以强者不在兵善夫西报之言曰西兵之长此军具矣少有未熟岁月之后大成矣虽然若以临阵能克敌与否非所敢言也又曰惜乎中国之大而可观之兵只有此数也虽然使中国之兵而皆能如此军中国之能强与否犹非所敢言也嗟夫使吾中国人而必不可教如黑人焉如红人焉如色人焉吾固无觊焉等是人也数百年以疲耎散漫偷惰畏葸骚扰闻于国者今若此岂其一军如是而他军不能如是岂其兵能如是而官而士而农而工而商不能如是彼大人先生与吾侪小民可以兴矣请言军额步队八营营二百五十人队两营营二百人马队一营百八十人凡二千五百八十人请言军饟每人每月饷八圆视寻常兵四倍有余全军每月需费三万两请言军官营务处总办道员四明沈敦和提调知县香山郑汝骙统领德国游击子爵来春石泰教习德弁齐百凯喀索维基德特勒夫斯柏登高森伏德利西马师凯南尔多福那汉斯每营副以华官

　　湖北兴办洋操奏章公牍章程
