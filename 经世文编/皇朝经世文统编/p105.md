<!-- { "loadSidebar": true } -->
四更至回马岭阶级愈峻如行壁上鸡明至玉皇庙谓至顶矣导者笑曰甫半耳既至其上纡回攀跻见所谓娘娘庙者在秦观峰下堂上有三铜碑明末大珰所铸余无可观东庑檐下石柱中断俯视有字拂拭辨之则李斯篆也登秦观乃泰山之巅也举头天外俯视寰中登泰山而小天下果不诬也峰巅有殿庭中石崛起意古者金泥玉检之文皆封于此日观在东月观在西高皆与秦观等古迹名胜不可[薄](簿)暮遂下至松山而少憩回思三观如在天上次早由泰安趋曲阜曩在山上视泰安城如掌大汶水一线环于城外徂徕若堵蹲于汶上出泰安城不见水与山也行五十里见大河广及汶水也又五十里见崇山巍乃徂徕也相去百里而俛视不过数武其高可想矣徂徕之西曰梁父对峙若门从门南出平畴沃衍泗水西流孔林在泗水南洙水在孔林南曲阜在洙水南沂水在曲阜南孔林方十余里其树蔽天其草蔽地至圣墓有红墙墓产蓍草西偏曰子贡庐墓处墙东南有枯木石栏护之子贡手植楷也门外有洙水桥距曲阜城可二里入曲阜之北门折而西则孔庙之东华门也庙制如内廷宫殿而柱以石为之蛟龙盘旋乃内廷所无至圣与诸贤皆塑像石刻至圣像有三车服礼器藏于衍圣公家圣公入觐不可得观殿南有亭颜曰杏坛坛南有先师手植桧高三丈余而无枝文皆左纽子贡之楷虽不腐而色枯此则生气勃发焉吾于是奋然兴也夫孔子者天所笃生以教后世者也考其生平三岁丧父七岁丧母中年丧妻晚年丧子夫哀死而伤离宁独异于人哉今观志学一章七十年内日进月益不以遇之穷而少辍其功其自待厚而所见有大焉者矣余乃戚戚欲以身殉何其陋也诗曰高山仰止景行行止虽不能至然心向往之曲阜东南为邹县县南有孟庙滕县在邹南地平旷可以行井田滕南有峄山始皇刻石其上峄东有陶河过陶河至邳州邳南有落马湖黄河所溢也湖南曰宿迁又南曰桃源黄河之北岸也南至清江浦黄河南曲运河北曲两河之闲不能一里而运低于黄数十丈河性冲突设有不虞淮扬其为鱼矣淮安南曰应应南曰高邮地多湖四望皆水高邮以南始见田畴江北暮春似河北之盛夏草长麦秀花红树绿风景固殊焉南至于扬州扬州自古繁华地当南北水陆之冲舟车辐辏士女游冶兼以盐商聚处僭拟无度流俗相效竞以奢靡此其弊也南至于瓜州遂渡江扬子江而清含虚混碧上下澄鲜金焦在中如踞镜面过江由小河入山至镇江府镇江古京口四面阻山形隔势禁以临天堑寔南北必争之地也

南至于丹阳闻有练湖而未见自丹阳西见山绵百余里至无锡曰九龙山其南峰曰惠山惠山之东曰锡山惠山之南曰夫椒夫差败越之所也夫椒之南曰阳山越败夫差之地也阳山以南峰列峙巍然而郁者灵岩穹隆支硎元墓上方诸山也虞邱南六七里苏州城也姑苏控三江跨五湖而通海阊门内外居货山积行人水流语其繁华都门不逮然俗浮靡人夸诈百工士庶殚智竭力以为奇技淫巧所谓作无益以害有益者与登虎邱而四望竹树拥村浓阴沈绿然赋税重民不堪命焉南出吴江由蓝溪至浙东嘉杭之间其俗蚕地皆种桑家有塘以养鱼村有港以通舟麦禾蔚然茂于桑下静女提蓝儿童晒网与三吴之繁华又别矣南至武林门棹舟竟入城中出候潮门至江口一望浩渺大不减扬子而色与黄河同则钱塘江也钱塘西湖之胜自幼耳熟既见江急欲至湖上居人曰游西湖者陆轿而水船余曰不然江山之观一入轿船则不能见其大且异境多在人迹罕至之处轿与船不能到也因步行至苏堤堤西有园亭潭北有亭翼然水面者湖心亭也亭北突起而韶秀者孤山也山上紫垣缭绕者　行宫也其东直抵杭城者白堤也苏堤纵而白堤横孤山介两堤之间焉其西有岳武穆庙庙外铁铸秦桧夫妇而其首为人击碎尝读史至国家兴亡之际不能无疑于天也当武穆提兵北伐山东河朔豪杰响应韩常内附乌珠外奔使其予秦桧以暴疾假武穆以遐年复神州而返二圣至易易耳而顾不然待其人之云亡邦国殄瘁易代而后乃复祀武穆而击桧岂天心悔过而假手于人耶抑天终不悔而人奋其力与天争耶人之言曰恶之报不于其身必于其子孙今闻秦氏盛而岳氏式微此又何说焉使天不好而恶恶人之好恶之心何由而生也天之好恶既与人同胡为误于其子孙而终不悔耶呜呼此其故圣人知之矣昔者圣人之作易也君子长而小人消曰泰小人长而君子消曰否运之有否泰数也天之所不能违也非小人得志而害君子则运不成故万世之人心好君子而恶小人者天之理之常一时之气运福小人而祸君子者天之数之变万物之于天犹子之于父臣之于君也龙逢比干其君不以为忠申生伯奇其父不以为孝孝子不敢非其亲忠臣不敢怼其君而于天何怨焉由岳坟而西道出北高峰下路旁皆山苍松翠柏蔽岫连云沿溪深入有坊题曰飞来峰过坊而西有寺扁曰云林时值四月八日寺于此日斋僧远近僧来者甚本寺住持披法衣上堂讲经其大和尚曰禘晖年可九十余矣巍然据高座首坐二人侍者八人其下行列而拜跪者可三百比邱与比邱尼咸在其威仪俯仰皆娴谨独惜所讲无所发明即成书而诵之其下不必尽闻闻者不必尽解徒听侍者拜云则拜起云则起而已

呜呼佛法入中国千余年矣愚民绝其父子之天性饮食男女之大欲而为僧自宜求成佛而佛又必不可成不成佛而徒自苦奚取于为僧且此堂上堂下说法听法诸非不自知照本讽诵随人跪起之不可以成佛然而必为此者有所不得已也贫无所不能力作因削发而为僧而天下之愚夫愚妇非为殿宇庄严戒律威仪以耸动之不能发其信心而得其布施故此济济而楚楚者名为学佛寔为救饥计也井田久废学校不兴彼既无田可耕又不闻圣人之道以为依归穷而无所复入无足怪也出天竺而南至于忠肃公之坟于坟之南南高峰也此中名山古剎甚多屈指不能数其名累月不能穷其境吾始知吾之足力不能至也而遂还留数日遂渡江而东惜时非八月不能观大潮渡江至萧山萧山有湘湖产蒪丝嘉鱼旱则引湖水以溉田潦泄于海风景似西湖而有用过之萧山东则山阴道上矣千岩万壑山下皆水大溪小港泛舟入山阴城出城至于鉴湖由鉴湖游吼山返棹乃谒禹陵禹陵之山高圆若峰环拱有如侍卫庙旁有石窆石亭相传葬禹时所用石高五六尺圆如柱端有圆孔似孔庙之汉碑记曰公室视丰碑三家视桓楹石窆石似楹葬碑也由禹陵至南镇南镇者会稽山也其下有庙为历代祭告之所回舟夜泊山阴城外月几望矣天水相涵空明一片人在舟中身心朗彻恍然若有所悟予棹舟在山阴道上三日夜有山皆秀无水不清回环往复不辨西东绍兴之西南皆山而东北近海吼山在东兰亭在西禹陵南镇在其南北也由绍兴复返杭州自杭州溯浙江至于富阳富阳以南川势渐窄则桐庐也转而西则富春也南北皆山其中皆水不余寸土两钓台在北山下石峰直起旁有子陵祠高山流水之观止矣西至于严州高山四塞大水环周可称天险南入横溪至于兰溪自杭州至兰溪四百余里冈峦绵雄于富阳清于桐庐奇于富春秀于兰溪人在舟中两岸之山次第从船窗中过如画图徐展舟行之乐无踰于此兰溪南曰金华川势大开西至于衢州西至玉山复登舟至于广信为江西界西北至贵溪闻贵溪有象山陆子静读书其上尝曰云山泉石之奇目所未睹问之人而不知知有龙虎山张真人而已西至安仁地平旷南至瑞洪遂入鄱阳自安仁以西四望不见山至瑞洪以南四望并不见树湖水甚浊波涛皆红出湖入章江至南昌登滕王阁南昌阻风泊舟于生米渡次蚤渡江几至不测余自维扬登舟过扬子泛吴淞涉钱塘溯桐溪经鄱阳在舟数月侥幸无恙习而安焉设非遭此遂安其危而忘垂堂之戒也岂可哉

南至于丰城西入清江至临江府西过新喻山尤多分宜之山清而秀袁州之山奇而雄至芦溪乃陆走过萍乡复登舟径醴陵出渌口至湘江入湖南境右江风俗胜于三吴两浙男事耕耘兼以商贾女皆纺织所出麻枲棉葛松杉鱼虾米麦不为奇技淫巧其勤俭习事有唐魏之风独好诈而健讼则楚俗也湘江之水清而文南至衡州谒南岳凡岳镇非独形伟其气盛也向登泰山郁郁葱葱灵光焕发渡江以来名山无数神采少减焉兹见南岳乃复如睹泰山连峰争出高不可止复岭互藏厚不可穷予九面望而卒未尝见其顶始叹衡山之云之难开也西至永州自右江至衡阳数千里间土石多赤一望红原绿草碧树丹崖烂若绘绚至零陵山黑而石白天地之气一变城下潇江北合于湘西入湘口水愈清西至于全州为粤西形势之地南至于兴安有海阳山半山有分水岭山脊流水可以泛舟至岭而分其北流者为湘江南流者为漓江一水而相离故曰湘漓也予自长沙溯湘江至永全挽舟直上如登峻山腰回舟转入漓江下桂林如建瓴源泉混混咫尺分流而北入北海南入南海其岭之高可知矣南过灵川至于桂林过夏时时跨马出游郊垧负郭山水之胜皆见之兹行也在桂林之日为久猺苗土獞蚺蛇山羊锦鸡孔雀黑白之猿荔枝佛手之树黄皮白蜡之林芭蕉之心长大如椽天雨之花其红射日可谓见所未见独其俗凶悍褊小嗜利好杀天地之灵锺于物而不锺于人何哉七月暑退登舟返棹北至于长沙西有岳麓山其巅有道乡台昔邹志完谪长沙守臣温益逐之雨夜渡江宿于此后张敬夫为之筑台朱子题曰道乡道乡者志完之别号也凡地之美恶视乎其人不择地而安之皆可安也予过五岭泛三江望九嶷历百越皆古迁客骚人痛哭流涕之所入而游焉花鸟水石皆有会心比及长沙山林雅旷水土平良已如更始余民复睹司隶雍容贾太傅乃不自克而抑郁以死语云少不更事太傅有焉北过橘州昔范质夫南谪夫人每骂章惇过橘州舟覆公自负夫人以出徐曰此亦章惇为之耶予性褊服膺范公以自广今过其地想见其为人过黄陵入洞庭浩浩荡荡四无涯涘吾游行天下山吾皆以为卑水吾皆以为狭非果卑与狭也目能穷其所至则小之矣物何大何小因其所大而大之则莫不大因其所小而小之则莫不小苏子瞻曰覆杯水于地芥浮于水蚁附于芥茫然不知其所济少焉水涸蚁即径去见其类出涕曰几不复与子相见岂知俯仰之闲有方轨八达之路乎计四海之在天地之闲也犹杯水也舟犹芥也人犹蚁也吾乌知蚁之附芥不以为是乘槎浮海及其水涸而去不以为是海变桑田耶四海虽广应亦有涯目力不至则望洋而叹因所大而大之耳今在洞庭吾目力穷焉即以洞庭为吾之海可也

