<!-- { "loadSidebar": true } -->
四月以来政治学院工课甚紧考期伊迩无暇将日记缮录呈上郭星使于四月下旬至法五月初呈国书札忠兼办翻译事务并承多加薪水长者之赐忠何敢辞且翻译事少不致荒功无负来欧初意五月下旬乃政治学院考期对策八条第一问为万国公法都凡一千八百页历来各国交涉兴兵疑案存焉第二问为各类条约论各国通商译信电报铁路权量钱币佃渔监犯及领事交涉各事第三问为各国商例论商会汇票之所以持信于以知近今百年西人之富不专在机器之创兴而其要领专在保护商会法美政照然可举是以铁路电线汽机矿务成本至巨要之以信不患其擎不举也金银有限而用无穷以楮代币约之以信而一钱可得数百钱之用也第四问为各国外史专论公使外部密札要函而后知普之称雄俄之一统与夫俄土之宿怨英法之代兴其故可覶缕而陈也第五问为英美法三国政术治化之异同上下相维之道利弊何如英能持久而不变美则不变而多蔽法则屡变而屡坏其故何在第六问为普比瑞奥四国政术治化普之鲸吞各邦瑞之联络各部比为局外之国奥为新蹶之后措置庶务孰得孰失第七问为各国吏治异同或为君主或为民主或为君民共主之国其定法执法审法之权分而任之不责于一身权不相侵故其政事纲举目张粲然可观催科不由长官墨吏无所逞其欲罪名定于乡老酷吏无所舞其文人人有自立之权即人人有自爱之意第八问为赋税之科则国债之多少西国赋税十倍于中华而民无怨者国债贷之于民而民不疑其故安在此八条者考试对策凡三日其书策不下二十本策问之条目盖百许计忠逐一详对俱得学师优奖刊之新报谓能洞隐烛微提纲挈领非徒钻故纸者可比此亦西人与我华人交涉日浅往往存藐视之心故有一知半解辄许为奇则其奇之正所以轻之也忠惟有锐意考求讵敢以一得自矜哉忠自到巴黎后与当道相往还而所最者则有彼之所谓(谓)翰林院数人专讲算化格致诸学与夫各国政事兴替之由各国钦仰尊如北斗渠辈见忠考究西学殷殷教诲每劝忠考取彼国功名忠对以远来学习祗求其实不务其名劝者云徒竞其名而不务其实吾西人亦患此弊然名之不扬则所学不彰故华人与西人交涉时时或被欺朦非华人之智短才也名不扬而学不彰则不足以服之也且办交涉以文词律例为主讲富强以算学格致为本中国不患不富而患藏富之不用将来采矿酿酒制机器创铁路通电报诸大端在在皆需算化格致诸学我国功名皆以此为宗子欲务实意在斯乎以子之所学精而求之取功名如拾芥何惮而不为耶

忠以此说商之二监督允其赴试既应政治已毕然后应文词科六月底试第一场期二日第一日以腊丁文拟古罗玛皇贺大将提都征服犹太诏又以法人译埃及希腊水战腊丁歌章次日考问舆图及希腊腊丁与法国著名诗文兼问各国史学复得宗师优奖谓愿法人之与考者如忠斯可矣一时在堂听者不下数百人咸鼓掌称而巴黎新闻纸传闻殆遍谓日本波斯土尔基人负笈巴黎者固有考取格致秀才及律例举人而东土之人独未有考取文词秀才者有之则自忠始也忠念些须微名而震惊若此亦见西人好名之甚也年终考文词秀才第二场兼考格致秀才来年春夏之交可考律例格致举科近日功课稍宽闲至炫奇会游览四方之来巴黎者毂击肩摩多于平日数倍但炫奇会所以陈各国新得之法令人细玩会终标其最优者原以激励智谋之士然而之有前膛后膛孰优孰劣弹之贮棉药火药何利何弊附船之铁甲有横直之分燃海之电灯有动静之别而水雷则有拖带激射之不一垒则有连环犄角重单之不同均无定论是军法之无新奇者也煤瘴之伏矿中无定法可免真空以助升降无术可行此矿务之犹有憾事也机织之布敏捷而不耐久机压之呢耐久而不光滑机纺之紬价廉而无宝光此纺织之犹待考求也下至印书酿酒农具大抵皆仿奥美二国炫奇会之旧式并未创有新制至于电线传声与电报印声徒骇见闻究无大益惟英太子之珠钻玩好法世家之金石古皿独辟新奇乃前此所未曾有然此不过夸陈设之精供游观之乐以奢靡相矜而已岂开会之本意哉盖法人之设此会意不在炫奇而在铺张盖法战败赔后几难复振近则力讲富强特设此会以夸富于外人有论中国赛会之物挂一漏万中华以丝茶为大宗而各省所出之紬未见铺陈各山所产之茶未见罗列至磁器之不古丝绣之不精无一可取而农具人物且类耍货堂堂中国竟不及日本岛族岂日本之管会乃其土人而中华则委之西人之咎乎以西人而陈中华土产宜乎其见闻之浅也有以质之忠者忠惟云赛会另有监会之人余不敢越俎而谋又何能详言其故此巴黎炫奇会之大也

窃念忠此次来欧一载有余初到以为欧洲各国富强专在制造之精兵纪之严及披其律例考其文事而知其讲富者以护商会为本求强者以得民心为要护商会而富税可加则藏自足得民心则忠爱倍切而敌忾可期他如学校建而智士日多议院立而下情可达其制造军旅水师诸大端皆其末焉者也于是以为各国之政尽尽美矣及入政治院听讲又与其士大夫反复质证而后知尽信书则不如无书之论为不谬也英之有君主又有上下议院似乎政皆出此矣不知君主徒事签押上下议院徒托空谈而政柄操之首相与二三枢密大臣遇有难事则以议院为借口矣美之监国由民自举似乎公而无私矣乃每逢选举之时贿赂公行更一监国则更一番人物凡所官者皆其羽党欲望其治得乎法为民主之国似乎入官者不由世族矣不知互为朋比除智能杰出之士如点耶诸君苟非族类而欲得一优差补一美缺戛戛乎其难之诸如此类不胜枚举忠自维于各国政事虽未能窥其底蕴而已得其梗概思汇为一编名曰闻政取其不徒得之口诵兼资耳闻以为进益也西人以利为先首曰开财源二曰厚民生三曰裕国用四曰端吏治五曰广言路六曰严考试七曰讲军政而终之以联邦交焉现已稍有所集但自恨少无所学涉猎不广每有辞不达意之苦然忠惟自录其所闻以上无负中堂栽培之意下无忘西学根本之论敢云立说也哉

　　除不学之害中国除害议二　　　　　
徐勤

徐勤正告天下曰覆吾中国亡吾中国者必自愚民矣必自以举业愚民矣中国二万万之地四万万之人二十六万种之物产大地莫富强焉而北记于俄南慑于英法东割于日本岌岌几不国原所以倾败之由在民愚之故愚民之术莫若令之不学而惟在上者之操纵不学而愚之术莫若使之不通物理不通掌故不通古今不知时务聚百万瞽者跛者而鞭笞指挥之如牧者之驱鹅鸭然稍投以水草奔走趋赴惟恐后乃得以呵斥杀戮獭祭而奴使之虽然天下之士至多豪杰殊特负异气者郡县而有咸欲使之不通物理不学掌故不通古今不通时务其道甚难故用束水刮沙之法尽去汉唐以来征聘辟召贤良茂才有道四行鸿博十科之选又去三公光禄刺史守相之举独立科目以招之夫以人才之殊而取士之隘未有若此者也然所谓科目所取之士试之以四书五经之义以通圣人之大道策之以经史掌故无所不周以其记诵之强富贯串之该博岂不得才乎哉然所谓经义者乃非欲人通圣人之大道也自割截枯缩而外乃密为文法文式文律以困之圣人之言以明其道岂有所谓词句之间不许犯下连上者哉岂有所谓偏全补斡者哉长则博士百万之言发挥之而不足短则申公之对一二言而有余岂有所谓七百字之限哉易奇而法诗正而葩岂必以八家之调八股之体哉岂有浮腔滥调若填词唱曲之淫哇哉战龙载鬼之怪侯旬捋刘之奥岂限以宋儒之粗浅者哉虽然限以格式定以法律束缚人才非义之义亦无所不可若夫援证古今会文切理而后深切着明此自古为文之通旨未能外之者也而制举乃禁之其说曰代圣贤言不得用汉后书汉后事以为孔孟周人也安得知汉后事于儒林等字亦不可用岂知其所谓雅正者不过宋世文字之一偏哉于宋世之文字则以谓雅正于孔经之文字则以为怪僻新安之经尊于阙里其端起于归有光方苞争名之陋其后成于陋儒专己攻人之私持界甚严托体甚尊谬种流传最便不学人皆乐之于是天下矜缨束书不读斥以杂学读礼则丧删其简读左传则篇删其句若夫仪礼春秋公谷大戴或孔子之亲笔或洙泗之微言以词馆耆英鲜有诵读者至于书益复高阁言史学则述坊书之纲录易知录者以为掌故谈经学则奉大全汇参备旨味根以为考据讲词章则奉古文分编眉诠观止评注以为宗主小儿学问止论语不知有汉何论魏晋故虽策问极博唯重四书文空对敷衍可以登科故对策而云唐之王阮亭宋之白乐天犹知其渔洋居易尚为通博者矣

