<!-- { "loadSidebar": true } -->

窃惟自古帝王莫不以慎罚敬狱为先稽古建官六卿分职各领一事法司独设立三衙门盖以民命至重死者不可复生断者不可复续而独断或以成偏师听乃能曲尽庶不致一时偶误贻日后之悔也尝考大理一官与部院职掌不同部院皆问刑衙门大理则取其所问者而平反之也载在会典与大理事宜除恤刑热审奉有　明旨钦遵在案大略问刑衙门凡系成招奏请定案者连人并卷送寺覆核其情真无词罪名合律者具奏如议施行如有罪不合律中间招情未明者依律照驳再拟再问而月报有限照驳翻异有贰寺押平允始行发落是持天下之平者部也执法纠正者院也辨理枉者大理也故决囚必差御史恤刑则遣寺官此其义固彰明较著者今大理虽备法司之末而平反二字向未申明臣承乏斯任正值　下诏清狱之时其会审者一次看议者不下数招矣看议者率出看语于已成之案会审者亦集众目于俄顷之间书曰丕蔽要囚服念五六日至于旬时诚慎之也夫以成章累牍之案决疑信于片言两造无稽之词听供招于纸上部拟诚无不明允之事臣则未尽了然于心此臣之所大惧也近见部覆有三法司均列看语者非设官立法之初意矣兹详察典故恭请　圣裁凡奉　　旨该部知道自应刑部径复如奉　旨下三法司及至死罪者似当举行旧典以备一王之大法也然臣犹有说焉久旷之典骤举易骇言及番驳之例恐涉掣肘之疑更祈　天语申饬各矢虚公臣衙门不得苛举生事部院无以异同为嫌共体　钦恤之心仰成刑措之盛　国法民生未必无小补也

　　论日本制定宪法来历　　　　　
日人伊藤博文附

余尝为国家学会员未能与诸君会谈于一堂每以为憾今退官闲居得与诸君相会于此且询余以制定宪法之故然是非一夕之谈所能尽试即昔日发布宪法情形详哉言之当明治维新之前我国无一人倡宪法政治者又安知宪法政治为何物哉当时以硕学称者尝读其奏议亦未见其纵论及此则当维新之前其无持此论者可知按当时之情势唯谓兴王政而复古耳然兴复王政宜采用何种政体亦瞢然不知苟一旦兴王政复古制则当时所行封建之政不可不废也及庆应末年海内多故朝野聚讼于是始有废幕府之说然此论难行各藩相视而莫敢发或有称锁国之说或有主攘夷之论或曰尊王或曰复古海内汹汹议论鼎沸诸藩共逼将军返大政于王朝三年冬将军遂辞职奉还大政然其大权仍在幕府盖自政权归于武门至今已数百年矣积威所约牢不可拔遂有伏见地名之役时势如斯未暇计及立宪行政治之事也幕府封建诸侯三百而谈论时务者多为诸藩士族若幕府奉还大政于王室复王政之旧废封建之制是彼士族等为主家谋不忠也故隐忍不敢变更实出于不得已也然时势之变至此已极矣王政一旦收揽政权遂召诸藩故旧侯伯于京都咨询新政萨长为首土肥二藩继之四藩为天下之先万事毕举各藩向风乃纠集公卿诸侯及各藩士族之秀出者谈论政务称曰公议四年改元曰明治前将军退居江户即今之东京当是之时东北之地未尽平定虽名曰王政复古实则朝廷未有尺寸之土故势力微弱无可奈何当时余在兵库为开埠之故尝奉职于此余尝为兵库知县木户公自京都至私语余云王室复政而税入甚寡万几未举闻岛津侯将献粮十万石于朝廷毛利侯即木户等之旧藩主亦献近时所侵之石州滨田及丰前之一部约十四五万石之地王政虽已维新财力未足焉能与外国交通哉故朝廷宜先收揽兵权财政也然风气未开不能骤语及此木户公既回京久之公旋乡谒侯说还封土于朝廷藩侯嘉许且戒以宜慎重处事是时播州姬路城主酒[井](并)姓直之助名上书云王政既复古而诸侯犹私有土地民人甚属无谓请奉还藩籍余亦建议曰自兵库至京都宜速废封建曰宜兴学校教育国民曰朝廷宜收揽兵权然议未易行既而萨长土肥四藩上奉还封土之议诸藩亦仿之朝廷纳嘉焉盖诸藩士族乃心王室爱国家之念厚遂至于此也朝廷于是以旧诸藩侯伯假为知藩事以安民心四年始解知藩事职而改群县之制以致有今日也盖封建之废实为今日制定宪法施行政治之基夫日本废封建之制实为地球史册罕见之盛事考东西各国史册凡废封建而立郡县不免流血暴骨之惨积渐乃能有成故封建虽废而权柄移于国家侯伯犹拥旧土以收其利权列国援以为例现如西洋诸国贵族是已然我诸藩侯伯则不敢私有尺寸土地悉奉还于朝廷其高义廉洁洵足以夸耀万邦是由国人志气高洁所致亦由皇泽覃敷乃能培养此心也

王政亦复古故综理万几一以至公为标准又有简派使节于欧洲之议故岩仓公为全权公使使大久保木户两公世以西乡隆盛大久保利通木户孝允为维新之三杰今皆亡矣及余以下数人从焉各省亦派人随行然当时通西学者未有如今日之盛故简派使臣亦多蹈架空之习虽欲与列国更订条约裁撤治外之法权然谈何容易也当时使节既出外而在内则有左院右院正院等大政大臣在正院总揽万几左院议立法右院掌行政之法明治六年在左院稽查议会典例会征韩之论纷起及遣欧使节归语西事罢征韩之论故主持此论者多挂冠而去西乡隆盛实主倡此论于是余拜参议始入内阁七年正月十八日副岛伯后藤伯板垣伯等连名上书言设民选议院事物议耸动然该折亦未尝言及立如何宪(还)法而开会集议唯以开议会为宗旨矣当此之时会有佐贺之乱又有台湾之役变故多端及台事荡平渐及整顿内政八年一月参议兼内务卿大久保公欲起木户入内阁先是木户以台湾事不合而去也会见于大板垣亦来会所谓大会议者是也四人相与携手回京而木户板垣亦任参议复稽查宪法典例余亦与焉然斯事体大乃更设置元老院大审院又开地方官议会以通达民情为主明治九年元老院稽查宪法典例既而有十年之乱政府仓皇不暇稽查及乱平始有整顿内政之事而内政亦渐有进境矣

然内乱既定国家多费国帑币价大有涨落政务拮据困不可言当是之时今上议开国会有志之士步尘接踵在土佐设立志馆讲论政治学于是言政学者渐众然未闻有能通宪法之理者明治十四年大隈伯建议宜仿英国之风然未言制定如何宪法是岁十月十二日上谕将施行宪法政治之事当时余实翼赞皇猷然顾征诸日本国体决非寻常变法之可比也余奉命欧洲稽考宪法之事窃谓可采列邦宪法定为行政之原不知外国宪法本有数种之异声色面目习尚各殊则欧洲所行未必适合日本之俗也余于此事煞费苦心久矣虽然既称宪法则必有参以民权之意日本积年之政法果许有参以民权之意与否余实茫然不知所为惟恐失坠我皇上所寄托而已遂率属官七八人至欧洲先叩其硕学鸿儒精通此学者请其指教今而思之间有类于儿戏转觉令人发笑然在当时实鲜有能知宪法之理者余在德国请教于我那也士多又在奥国请教斯大因然其所说各有可否言不一律余静听其说而心窃思采择焉既而令各随员分游欧洲诸国稽考诸国行政之得失余则躬抵英俄诸国当是之时始通宪法政治于是知美为始作宪法之国波美儿吨诸人颇苦心焦思遂克奏其功矣盖立法情形非采用共和政治则不可也故以共和政治立为该国之制如日本则须以君主政法立为制度何则封建之制一废则唯有君与臣耳故征诸日本国体又参诸当时之情势不敢上侵君权又能参以民权是为握要盖我邦宪法用意实在此也既而稽查事毕以明治十六年九月返国时大久保木户诸公既早逝岩仓公亦新薨余心茫然失所依倚制定宪法开创议会之任实责在仔肩至十七年春乃属草更定宪法条例易稿者数次及二十一年春始脱乃陈奏上闻于是开枢密院下诏咨询遂以二十二年二月纪元节宣布新定宪法是为我国改制宪法之来历也

　　日本刑法志序　　　　　
黄遵宪

外史氏曰上古之刑法简后世之刑法繁上古以刑法辅道德故简后世以刑法为道德故繁中国士夫好谈古治见古人画象示禁刑措不用则睪然高望慨慕黄农虞夏之盛欲挽末俗而趋古风盖所重在道德遂以刑法为卑卑无足道也而泰西论者专重刑法谓民智日开各思所以保其权利则讼狱不得不滋法令不得不密其崇尚刑法以为治国保家之具尊之乃若圣经贤传然同一法律而中西立论相背驰至于如此者一穷其本一究其用故也余尝考中国之律魏晋密于汉唐又密于魏晋明又密于唐至于我　大清律例又密于明积世愈多即立法愈密事变所趋中有不得不然之势虽圣君贤相不能不因时而增益西人所谓民智益开则国法益详要非无理欤余读历代史西域北狄诸传每称其刑简令行上下一心妄意今之泰西诸国亦当如是既而居日本见其学习西法如此之详既而居美国见其用法施政乃至特设议律一官朝令夕改以时颁布其详更加十百倍焉乃始叹向日所见之浅也泰西素重法律至法国拿破仑而益精密其用刑之宽严各随其国俗以立之法亦无大异独有所谓治罪法一书自犯人之告发罪案之搜查判事之豫审法廷之公判审院之上诉其中捕拿之法监禁之法质讯之法保释之法以及被告辩护之法证人传问之法凡一切诉讼关系之人之文书之对象无不有一定之法上有所偏重则分权于下以轻之彼有所独轻则立限于此以重之务使上下彼此权衡悉平毫无畸轻畸重之弊窥其意欲使天下无民朝廷无滥狱呜呼可谓精密也已余闻泰西人好论权限二字今读西人法律诸书见其反复推阐亦不外所谓权限者人无论尊卑事无论大小悉予之权以使之无抑复立之限以使之无纵胥全国上下同受治于法律之中举所谓正名定分息争弭患一以法行之余观欧美大小诸国无论君主君民共主一言以蔽之曰以法治国而已矣自非举世崇尚数百年来观摩研究讨论修政精密至于此能以之治国乎嗟夫此固古先哲王之所不及料抑亦后世法家之所不能知者矣作刑法志

　　掌故学　　　　　
阙名

