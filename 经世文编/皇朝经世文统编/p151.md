<!-- { "loadSidebar": true } -->
近数年来法于各属地事无不毅然然视为当务之急自一千八百八十年至八十五年所有法国各报上下议院通国舆情皆于非洲之突尼集苏丹马加达加斯加岛越南之北圻四属地心焉系之如饥如渴且于法人白拉石游历非洲及英人史当来游历阿洲之公谷地方所增识见无不因利益所系留心体察然前相花利一意拓地徒以越南谅山一挫不洽舆情众议斥退平心而论最为不公而又非应得之咎一时花利知政几致一蹶不复振幸其时欧洲各大国亦各思开拓疆土咸韪花利之所为而欲割阿非利加亚西亚两洲之地始悟花利所为盖非无补也厥后德意比三国争据非洲之地俄建悉毕里路不遗余力致令俄界逼近英属之印度又于中日两国北境开拓新宇若无人故智固拟雄长各大洋故亦于地球各处狡焉思逞自伸权力乃割缅甸复于非洲之东西南三境多设公司责令乘机拓土若葡西二国之属地昔谓其恝焉置之者今又援引旧日条约力抗他国此种举动凡有化诸国此唱彼和莫不皆然毋谓凭空结想并无实际卒之由悬拟而存实意渐臻寔有关系之事缘欧洲各国制造日新百货集彼此拥挤渐觉远国之太狭且目澳斯德拉利印度与需货诸国皆成极大埔头后欧洲各国几乏市集之区昔非洲地大而幽尚难深入且水土恶劣他国多不习惯山林邃密近海江道险阻数百年间卒无过而问者近百年内滨海各处欧人广行设栈始则贩卖黑奴获利甚厚继则贩运象牙树胶树油橡皮各宗出口货此一千八百年后至今之欧非两洲交涉情形也故非洲大地昔之深昧不测者今已侵占无余盖世运之开非恃其荒远僻陋所能阻也考其内地物产丰富苟不遇难而怯必获大益若法则赖水手陆兵及游历诸家如费特倍白拉石米重蒙夕衣巴洛诸人之毅然有志与夫相臣刚倍他花利爱梯阿德尔加陜之宣威域外故广有属地寔为昔日所无苟能兴利定裨工商而为他日不可少之地按法国旧属诸地如南北美洲中间之法国安的易岛非洲之勤于农岛印度各属地南美洲东海滨之几牙纳北美洲之三比也勒岛米克隆岛此皆法国旧属寔为拓地始基难能可贵稽诸古史屡屡用兵其得有今日者我法人心焉伤之矣其较新之属地如太平洋之新加来度尼岛阿赛亚尼亚洲之诸属地印度中国之连地岛西迄湄怒江滨之地连越南柬埔寨在内所征财赋出入相抵间有盈余越南之北圻与暹罗以北之劳士二地矿产物产尚未开采又非洲之塞耐加尔苏丹以迄法军据守边界之事步克多地方法国之几乃连福他若隆在内尼日江口诸地日牙海边大美诸属地皆可因尼日江而达苏丹与法国之几乃二地法国之公谷东迄埃及之尼尔江源北至咱德湖又有马达加斯加大岛较法幅尤大近赖法兵用命明属于法谷摩尔勒于农屋薄克及阿比西尼亚王国与哈拉尔二地之门户之集步的诸属地又阿日黎突尼斯二地不在属地之列尚不在内然二地为非洲最佳之法属也

　　德国缘起
德国即德意志国近年来国家多事国名每事纷更以故华人难悉其究竟是否自主之一国抑系各事其事之列国与中国所立条约内之德意志通商税务公会各国等字样阅之亦不甚了然至国名之义更无论矣尝阅地球说略一书原系咸丰四年刊行复又于同治十年重刊书内所论非但未详及重刊期内首尾十八年中事故即咸丰四年以前之事亦间有错今因德国之制更变既多恐无善译之书华人未能考核不揣固陋试将德国缘起择要言之夫德意志三字为现今国之正名凡与各国立约及文件往来皆书为德意志国此三字乃德国方言或称日耳曼或称亚利曼者与称德意志无异也按日耳曼三字系古昔德之邻近方言载于拉丁书古时罗马为欧洲文物之邦欧之土人例得诵习其书一如华人所诵之经史其文曰拉丁即今英文所用之字也亚利曼三字与日耳曼同今法文所用之字也惟日耳曼即德之别名亚利曼为德意志内古之一国名亦相沿为德之别名耳布路斯三字者亦系德意志内一国名或称为德之别名非也又或以德意志外另称一布路斯国名目亦非也与中国立约即布路斯国约内所谓布国及德意志通商税务公会各国者彼时之规制即今之德国也总之德意志为国之正名日耳曼亚利曼为德之别名不可日亚等名非德也布路斯为德意志内一国不可布为德也犹之中国人又称华人汉人唐人寔皆中国人不可华汉唐为另一中国人也亦犹直隶为中国一省名不可直隶省为另一中国也尝考欧罗巴洲中当唐代中年有一大国即今法德义三国地及奥之西北隅地至文宗末年国主殁有子三人各相战争越三年始立约和好将其疆域裂为三各主一方其长子所即今德法两国居中地及义国地嗣长房无后其居中地并于德法矣兹法义等国事不赘姑就德国而言按德国为欧洲中原似中国之嵩雒其分土列爵亦与三代封建之制同其时德之东南地较今大以奥之西北隅地在内也东北之地较今小以今布路斯东隅地犹未入版图也其略内语言文字风土民情相同且与法义等国不相联络虽系皇子分之地固已俨然一国矣故论立国之始当以唐武宗三年为准又越数十年始定国名为德意志也其中诸侯之国兴废不常未能悉数大概以助德王征伐论功受爵者居多初制受封一代后其地仍归德王自主嗣后诸侯渐强德王仅拥虚位由是各侯国亦渐各事其事世相为国矣此数十年中德王仍系开国主之后裔世相为王兼摄皇帝位至五代梁开平四年后其王始由各侯国选择为之然后尊为皇帝至宋仁宗时帝位仍尊为帝权较前稍杀因当时天主教之教王势甚赫国王之权每因教王相格且皇帝尊号教王复能予夺之也当明神宗四十五年奉天主教之邦与奉耶稣教之邦交战几三十年国内大乱民不聊生德事不可问而法势转大布路斯亦渐有转机迨布渐强奥复忌之于是布奥又构怨焉

至大清嘉庆十一年法皇那破伦第一兴德意志内数国地为法兼并其时德皇系奥王兼摄王因乱退位自为奥王德国始无皇帝列国乃因其地大小自称王公侯爵不等越九年是为嘉庆二十年法兵败所侵各国地仍归故主于是奥之西北列邦及德意志内列国路布斯等互相联络设政务公会然国势既分众心不一加之布奥不和各生疑忌凡与各国交涉大事公会每格不能行仅同虚设道光十四年布复与德之列国倡立税务公会历二十年之久列国始全行入会其仍未入会者仅二小国及沿海三城即三汉谢城此会奥国不预因布屡欲总理列国事而忌奥列己之上公会之设远之也同治五年布约同各列国称兵于奥虽为日无几寔乃德国一大关键奥败而布远奥之势已成遂与列国尤为亲近也是年布与德之北方列国及三汉谢城重立政务公会南方列国四复不预此为北德意志政务公会前与奥同立之会以是年止明年德复与南四国立约通好凡遇战事彼此合力恐法国有侵夺之意是此四国虽未入会其意见已相合矣同治九年法果以日斯巴尼亚国立主事与布构衅布于是约同南北列国拒敌血战九阅月法败皇为布虏南方四国斯时始入公会南北合而为一此同治十年事也布王威名鼎盛列国之主会议推布王为德意志国皇帝世世以皇长子嗣位将道光十四年所立税务公会并同治五年之北德意志政务公会等名目统行革除直称曰德意志国大抵德之列国内惟布路斯国最强大地居过半余皆小国其王又文德武功远迈前古故列国推为德皇此现今之制也以各国视之德即一国皇为德皇无所谓列国也而自布视之其地虽较大究为列国之一也盛衰之势今古悬殊帝权非似昔之孤弱列国亦非昔之强大其疆域视今法国尤广兵制遇有战事时可得一百二十万人平时寓兵于民泰西五大国德国居一焉五大国即今英法美俄德将来与中国改换条约即书德国如现约内所谓布国及德意志通商税务公会各国并三汉谢等城字样不再见矣此不过择要而言俾华人易于考核耳

　　俄国缘起
俄罗斯国据亚细亚欧罗巴两土之北境复跨海据亚墨利加之西北隅拱北冰海如玦环长约二万余里外徼第一大国也欧罗土西界瑞典普鲁士奥土地利亚南界土耳其波斯东界西域回部其东土南界哈萨克回部喀尔喀蒙古黑龙江综其全土在亚细亚者十之六在欧罗巴者十之四然其新旧两都城皆在欧罗巴其富盛之部落雄丽之城邑萃于西偏迤东之地虽广乃荒塞不毛之土其会盟战伐亦皆与欧罗巴诸国为缘国势在西而不在东故隶之欧罗巴其国古称萨尔马西亚唐以前为西北散部受役属于匈奴唐懿宗咸通年间有酋长禄利哥者招引族类肇造邦土传至乌拉的米尔讶罗斯讶两世立国始有规模周世宗显德年间有王后理国政始崇希腊洋教其嗣位之王有十二子分国为十二部由是兄弟阋墙互相攻伐日就衰乱宋理宗年间元太祖西伐灭阿罗思阿速钦察三部立长子朮赤为汗由是为蒙古别部元衰俄罗斯故王后裔乃稍稍振起明嘉靖初借瑞典兵力驱逐蒙古复其土宇后有国王号以万者有雄略辟地日广达于东海之隅性残忍好杀戮臣民数万人由是下离心传至波利斯后国势寖弱内讧四起时波兰方强日见侵削国人恟惧思得贤主以靖国康熙四十年立彼得罗为国王彼得罗幼时其姊贪权欲据王位彼得罗避祸隐寺内为僧既为众所推立卑礼招致英贤与图国事躬教士卒骑射兼习火器悉为劲旅由是政令更新国俗为之一变境内既平乃巡行边界开通海口尝以俄人不善驶船变姓名走荷兰投舟师为弟子尽得其术乃归治舟师与瑞典战胜之瑞典割芬兰以讲和遂建新都于海滨曰彼得罗堡疏通波罗的海道水陆皆据形势战胜攻取疆土愈辟俄罗斯近世之强大寔自彼得罗始也彼得罗殁其后嗣位敏慧有权谋所任大将名震国疆土益广乾隆二十年王后加他嗣位淫荡多嬖而精于理事招致他国百工厚给廪饩教国人以艺事广延文学兼修武备南之土耳其回部大国与俄构兵数十年后累挫其锋割其北境又分割波兰三分之二后死嗣王印位见弒子亚勒山德黎继立与法兰西连兵数年讲和而罢弟尼□□士嗣立性仁慈臣民悦之后卒于丹格奴遗诏立弟尼果剌咸丰五年卒子爱力山打第二继之即今在位之王也

　　俄国疆域考
