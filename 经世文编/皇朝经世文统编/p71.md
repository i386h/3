<!-- { "loadSidebar": true } -->
乡人有子二弟死无子以次子继之子为所后服斩衰三踰数年长子大已亦未再生子而身死其族年谓大宗不可绝仍欲取其子还以承祀其弟俟别择他房者为继然子年已十六禫后其弟妇为之娶妻且报捐填写所后父矣乃坚执不可于是议以一子兼祧两房议定又疑所服请于予予曰我　朝自乾隆四十年钦奉　特旨准以独子兼承两房宗祧所以补古礼之缺济人道之穷旷古未有之令典也而两房父母服制具载礼部则例至嘉庆十八年又载大宗独子兼承祧次房者本生父母故丁忧二十七个月次房承祧父母故治丧一年次房独子兼承祧大宗者本生父母故治丧一年承祧大宗父母故丁忧二十七个月嘉庆二十年又载同属小宗而以独子兼承两祧自当以所生为重为所生父母服三年为兼承祧之父母服期内不准应试出仕其平日考试报捐应填所生父名道光九年例又载小宗子出继小宗如已为所后父母丁忧持服嗣经兼承两房者自应照礼不贰斩之义为本生父母服期如虽出继在前尚未为所后父母丁忧持服旋经兼祧两房者应仍以本生为重为本生父母服三年为兼祧父母服期今此子为大宗兼承祧次房应服本生父母三年而此子已为所后服矣谓已为所后父母持服丁忧服本生父母而此子又非同属小宗者然出继与兼承两祧有殊此子初有兄而已出继次房虽属大宗之祧自应为所后服三年至后而兼承大宗之祧虽以本生为重而礼无二斩亦不得不降为本生服期然则丧礼之状刺不可书孤子乎予曰然曰书降服子犹是书出继子也何以见为兼承两祧者予曰礼无明文又律例所未及无已则降服子上书明兼承两祧第未识世之议礼者以为有当否也旋又以其本生母拟于服满后别为之娶各以妇之所育者为后问予曰可此又有例也独子承祧两房只应娶嫡妻一人其置侧室以广嗣育例所不禁不得两门均为娶妻

　案道光十八年秋南昌张子畏太守丁生母艰陈情自请归宗以其父同产四伯仲无子叔有子一孙三季则二子太守其长也出继仲为子次弟亦出继伯为子季年未四十自谓必又有子以自为嗣续乃竟老而无出太守亦未生子次弟更无子而卒不得已以叔之次孙继伯为孙复以叔之三孙自继为子即继仲为孙矣仍自请归本生父母上其事于大府详咨吏礼二部准其兼祧礼部议其既年吏部议其既为嗣为嗣父母持服三年本生父母应持服期父母持服三年本生父母亦应持服三年部议两歧第礼议本照礼不二斩之义具载律例者太守则专从吏议以遂所生为重之情

　　论独子兼祧之服　　　　　
俞樾

一子两祧为　国朝乾隆间特制之条所谓王道本人情也所谓礼以义起也此洵足补前圣所未及而为后世之所法守矣道光间议定服制大宗子兼祧小宗则为所生父母斩衰三年而为兼祧父母齐衰不杖期小宗兼承大宗子则为所生父母齐衰不杖期而为兼祧父母斩衰三年礼重大宗固宜尔也然于人情则似有未餍者夫为人后者为所后父母斩衰三年古今之通礼也小宗无子而以大宗子后之未闻有所降也徒以大宗亦止一子以此子兼祧小宗乃降而为齐衰不杖期于礼则允洽矣而小宗父母有嗣子之名无嗣子之实仍无有人为持三年服者小祥之后几筵犹在而服制已除在人情得无未餍乎然此犹未餍之小者也其尤未餍者则小宗子兼祧大宗而于所生父母改服齐衰不杖期也夫大宗不幸而无子小宗固幸而有子也乃夺以予大宗而使小宗之父母有子而无子则小宗亦无子矣不幸小宗夫为人后者于所生齐衰不杖期固古今之通礼也然其父母犹有他子在非无人执三年之丧也今此小宗之父母父母则独子也无他子也设使父亡而母在则小祥之后其母犹斩焉在衰绖之中而其子若妇已衣锦而食稻矣顾视其后竟无一人与己同凶服者有不衋然伤心哉此实于人情犹未餍者也夫不曰为人后而曰兼祧兼之云者齐等之谓也然则独子之兼祧者于所生父母与兼祧父母并宜服斩衰三年或亦礼之所许欤

　　论为众子妇之服　　　　　
俞樾

古者为适子斩衰三年为众子齐衰不杖期重适也夫古今异制为适子斩衰三年行之于今则为已重矣明会典改为齐衰不杖期至今循之古者为适妇大功为众子妇小功唐改适妇为齐衰不杖期众子妇为大功亦至今循之夫古者适子之服如此之重而为适妇之服如此之轻此古制之可疑者唐改为齐衰不杖期则从适子斩衰三年等而下之得其宜矣适子适妇既有区别则众子与众子妇亦宜有区别众子之服齐衰不杖期利众子妇之服大功九月等而下之亦得其宜矣乃自明人改适子为齐衰不杖期则适子与众子同也适子与适妇亦同也于是适子也适妇也众子也同为一科而独此众子之妇不得与之齐等夫降则俱降明人既降适子为齐衰不杖期则众子与适妇宜降为大功而众子之妇宜降为小功然明人既未议及则相沿至今不可复降也夫礼与其失之薄也不如其失之厚也妇为舅姑之服自古至明递有增加至明制舅姑同斩衰三年则重之至矣以重服服我亦宜以重服报之且子之于父母无适子众子之别也妇之于舅姑亦无适妇众子妇之别也古者世爵世禄故重适以绝觊觎之心今则无复是嫌矣父母于适子众子之服同则于适妇众子妇之服亦宜同父母于适子之妇与适子同服则于众子之妇亦宜于众子同服然则舅姑于众子妇改服齐衰不杖期或亦礼之所许欤

　　古人丧服之学日知录　　　　　
顾炎武

读檀弓二篇及曾子问乃知古人于礼服讲之悉而辨之明如此汉书言夏侯胜说礼服萧望之从夏侯胜问论语礼服唐开元四部书目丧服传义疏有二十三部昔之大儒有专以丧服名家者其去邹鲁之风未远也故萧望之为太傅以论语礼服授皇太子宋元嘉末征隐士雷次宗诣京邑筑于钟山西岩下为皇太子诸王请丧服经齐初何佟之室为国子助教为诸王讲丧服陈后主在东宫引王元规为学士亲授礼记左传丧服等义魏孝文帝亲为臣讲丧服于清徽堂而梁书言始兴王憺薨昭明太子命诸臣共议从明山宾朱异之言以慕悼之辞宜终服月梁陈北齐各有皇帝皇后太子皇侯以下丧礼之书谓之凶仪夫以至尊在御不废讲求丧礼异于李义府之言不豫凶事而去国恤一篇者矣

　　丁忧交代日知录　　　　　
顾炎武

昔时见有司丁父母忧闻赴奔丧不出半月近议交代必令方许离任至有欠库未补服阕犹不得归者是则钱粮为重伦纪为轻既乖宰物之方复失使臣之礼其弊之由始于刻削太过盖昔者钱粮掌于县丞案牍掌于主簿税课掌于大使余家有嘉靖年买地文契皆用税课司印万历后用县印为今者稽其要而无所与焉又皆俸足以赡其用而不取之库藏故闻讣遄行无所留滞而亦不见有那移侵欠之事今则州县之中锥刀之末上尽取之而大吏之诛求尤苦不给库藏匮乏报以虚文至于近年天下无完库矣即责令交代亦不过应之以虚文徒滋不孝之官而无益于国计盈虚之数也呜呼君人者亦知养廉为致孝之源乎

史言梁高祖丁文皇帝高祖父丹阳尹顺之忧时为齐随王镇西咨议参军在荆镇髣奉问便投剑星驰不复寝食倍道前行愤风惊浪不暂停止及居帝位立七庙月中再过每至展拜常涕泗滂沱哀动左右然则明王孝治天下而不遗小国之臣必有使之各尽其情者矣

洪武八年诏百官闻父母丧者不待报许即去官时北平按察司佥事吕本言近制士大夫出仕在外闻父母之丧必待移文原籍审核俟其还报然后奔丧臣窃以为中外官吏去乡一二千里或且万里及其文移往复近者弥月远者半年使为人子者衔哀待报比还家则殡葬已毕岂惟莫父母形体虽棺柩亦有不及见者揆之子情深可怜悯臣请自今官吏若遇亲丧许令其家属陈于官移文任所令其奔讣然后核实庶人子得尽送终之礼而朝廷孝理之道彰矣上然之故有是命

　　期功丧去官日知录　　　　　
顾炎武

古人于期功之丧皆弃官持服通典安帝初长吏多避事弃官乃今自非父母服不得去职考之于书如韦义以兄顺丧去官杨仁以兄丧去官谯元以弟服去官戴封以伯父丧去官马融遭兄子丧自劾归陈寔以期丧去官贾逵以祖父丧去官风俗通云范滂父字叔姬博士征以兄忧不行刘衡碑云为渤海王郎中令以兄琅琊相忧即日轻举圉令赵君之碑云司徒杨公辟以兄忧不至则兄丧亦谓之忧也曹全碑云迁右扶风槐里令遭同产弟忧弃官则弟丧亦谓之忧也度尚碑云除上虞长以从父忧去官杨着碑云迁高杨令遭从兄沛相忧笃义忘宠然轻举则从父从兄丧亦谓之忧也陈重传云举尤异当迁为会稽太守遭姊忧去官则姊丧亦谓之忧也古人凡丧皆谓之忧其父母丧则谓之丁大忧见北史李彪传王纯碑云拜郎失妹归遂释印绂晋陶渊明作归去来辞兮自序曰寻陈氏妹丧于武林情在骏奔自免去职则已嫁之妹犹去官以奔其丧也晋嵇绍传拜徐州刺史以长子丧去职则子之丧亦可以去官也后汉末时人多不行妻服荀爽引据大义正之经典虽不悉变亦颇有改者晋泰始中杨旌有伯母服未除而应孝廉举博士韩光议以宜贬又言天水太守王孔硕举杨少仲为孝廉有期之丧而行甚致清议而潘岳悼亡诗曰舋舋期月周戚戚弥相愍又曰投心遵朝命挥涕强就车是则期丧既周然后就官之征今代之人躁于得官轻于持服令晋人见之犹当耻与为伍况三代圣贤之列乎

晋书传咸传惠帝时司隶荀恺从兄丧自表赴哀诏听之而未下恺乃造太傅杨骏咸奏曰死丧之戚兄弟孔怀同堂亡陨方在信宿圣恩矜悯听使临丧诏旨未下辄行造谒急谄媚之敬无友于之情宜加显贬以隆风教张辅传梁州刺史杨欣有姊丧未经旬车骑长史韩预强聘其女为妻辅为中正贬预以清风俗刘隗传世子文学王籍之居叔母丧而婚东阁祭酒颜含在叔父丧嫁女隗并奏之庐江太守梁龛明日当除妇服今日请客奏伎丞相长史周顗等三十余人同会隗奏曰夫嫡妻长子皆杖居庐故周景王有三年之丧既除而宴春秋犹讥况龛匹夫暮宴朝祥慢服之愆宜肃丧纪之请龛官削侯爵顗等知龛有丧吉会非礼宜各夺俸一月从之谢安传期丧不废乐王坦之以书喻之礼免不从衣冠效之遂以成俗世颇以此讥焉当日期功之丧朝廷犹以为重是以上挂弹文下干乡议史记魏其武传安丞相语灌夫曰吾故与仲儒过魏其侯会仲仲有服索隐曰服谓期功之服是则汉时有服不预宴会之证旧唐书王方庆传奏言令杖期大功服未葬不预朝贺未终丧不预宴会比来朝官不遵礼法身有哀容陪预朝会手舞足蹈公违宪章名教既亏寔玷王化伏望申明令式禁断唐时格令未坠前经今则有脱齐衰而入士大夫之门停殡宫而召亲朋之会者至乃髽踊方闻鞶已饰败礼伤教日异岁深宜乎板荡之哀甚于永嘉之世呜呼有人心者则宜于此焉变矣

