<!-- { "loadSidebar": true } -->
尚书之序贡道也曰兖浮济漯青浮汶徐浮淮泗皆达于河则山东之国固循河以通达者也冀州之域控河上游逆泝而行罔非利涉今则大河屡徙合于汴淮　国家设都燕京在渤海碣石之右运道自南而北河流自西而东一从一横非同贯论者谓漕渠水湿宜分河之支流以助灌输然而河处高原经疏壤性悍易决质浊易淤分引微涓颇资其利而节宣失序则全河奔注运不能容势必冲溃东堤挟众流以趋海即使旋加塞治而沙停土壅故道悉湮是获利无几而滋害实多也即如卫河本屯氏故道而泉流汇注别为一渠宋庆历中河决商胡北流与御河为一及分二股河东流而御河淤淀运路艰阻程昉为河北都监力浚治之此河之有害于卫可征矣会通河虽以汶水为源而明永乐中金纯分导河流与会通河合景泰中徐有贞开广济渠上泝澶渊以接河沁之水则犹借力于河耳乃一决再决贻患不休至宏治间刘大夏始筑黄陵台以断其流而张秋获则河之有害于会通河可征矣济以南河泗所会明初运道在昭阳湖以西因地与黄逼引流入运所在有之自郓城入者由牛头河至鱼台塌场口自曹州入者由双河口至沛县之飞云桥转而迁徙不常随处淤淀甚至鱼沛沦为泽国无复漕渠之朱衡之开新河李化龙之开泇河引避浊流惟恐不远则河之有害于新泇二河亦可征矣方今河不侵漕往来甚易似乎无烦顾虑第河自武陟以下地势倾于东北汲胙滑澶之间皆故之所经鼓浪吹涛骎骎欲返所赖以障遏之者止此一线之长堤耳蚁孔偶漏决溢随之左右奔趋悉为漕梗夫曹单二堤犹在邦域之中河南之武陟荥泽原武阳武封邱祥符陈留兰阳仪封直隶之长垣东明工多险要地属殊疆我之畏津藉彼捍御而曰恃以无恐不亦难乎稍有勿虞方以我二东为壑也雍正七年　　诏设河东河道总督兼综豫专事修防经筹备至庶庆安澜然而未雨绸缪不敢不凛谨博稽往备述如左俾溯流者有所考镜则亦保运之一助也

按济水自乘氏今曹州分而为二其一为济渎入巨野濮水出酸枣县首受河经濮阳与济水会入于巨野同注大清河归海则自曹濮以至寿张东阿正济濮之所经而河流之所贵也今故渎虽湮而支渠互见自曹县入者则为贾鲁河为济河为灉河瓠子河自濮州入者则为小流河洪河魏河悉属黄河决口故道济多洑流濮亦时有隐见微涓隐溜皆足以牵大河之脉而使之东注也至于开州东北历观莘以至聊城者又有古漯河并唐马颊河本与博平高唐相通而截于运道考其遗迹皆有受河之上源虽障以古堤而类多残缺倘决河分派历濮范而注莘阳势亦甚易灌入运道即不能无溃决东岸之虞此亦要害所关不可慢视者也

水经济水自乘氏分而为二其一为菏水即南济也东过昌邑金乡东缗至方与县北湖陵县南入于泗水宋干德中东疏菏水转漕兵饷于定陶故地置发运务明洪武初河决曹州双河口流入鱼台命大将军徐达开塌场口引水由牛头河至塌场口出谷亭以通漕运永乐中遣侍郎金纯从汴城金龙口下达塌场口筑堤导河南入淮漕以接运道后河经屡决迁变靡常各志所载故道自曹郡双河口分水东南流由巨野喜祥二县入济境者曰牛头河由定陶城武单县入金乡境者曰涞河曰三家湾河会入鱼台之塌场口入于旧运自新河泇河次第开凿运道左避不假分流于黄千里长堤足以力制湍悍然而原武以下曹单以上书决书溢者不一而足脱塞治稍后弥漫靡涯虽委之以昭阳河未必不汛堤而东也修防孔固永永无虞职水之君子念之哉

按总河靳辅治河书云河决之害北岸为大何也南亢而北下也且开封南岸从汴河可以达淮归徐邳而下海其地山陵其堤归仁其湖灵芝孟山洪泽其去无路久之而亦必复其故又于运道无系也然同一北岸而其害又有不同若上自闵乡下迄荥泽六百里大抵山多而土坚不甚溃决不具论曹单溃决由鱼台上下以入运或汇金山彭家河以入运尚不至有夺河之患惟开封北岸一有溃决则延津长安东明曹州三省直附近各邑胥溺近则注张秋由盐河而入海远则直趋东昌明州以赴溟渤而济上下无运道并且开封之境地皆浮沙河流迅驶一经溃决如奔马掣电瞬息数百丈工必大而下扫更难故前代河决之患此地常居七八自明刘大夏筑太行堤起自黑洋山东至曹州以及丰沛高厚坚固北岸恃以无恐岁久不修残缺过半　国初封邱荆隆口大王庙决总河杨方兴塞之工六七年而始竣费帑者八十万故曰北岸之害莫大于开封附载以为后鉴

　　漕运小　　　　　
顾栋高

河南自昔转输处也尧舜禹都冀州禹贡载浮于洛达于河其时之贡道即运道也殷周以来诸侯封建各食其土故漕运之制未详因禹之旧汉兴乃始事漕挽历代因之大抵因建都所在而为之经营其利病乃可得而究云汉都关中引漕穿渠至河以漕东汉晋都洛阳修汴渠或凿陕南山决河东注洛以行漕隋沿河置仓唐亦置河口输场分运入河洛时则自江达淮自淮达汴自汴达河而洛而渭而专以河为急宋都大梁为四河以通漕而汴河运米至七百万石凡军器上供皆由汴于时东南则由淮入汴西北诸路则由洛入河达汴而专以汴为急元明都燕京元行海运而其初亦涉江入淮由黄河逆水至中湾在封邱县南大河北岸陆运至淇门入御河即卫河以达京师明永乐中亦运至陈州载入黄河至新乡八柳树等处令河南车夫运赴卫河以河兼陆运而其时则又为卫河为急自元都燕而汴河几废明世会通河成而东南重运悉由淮北山东至临清合卫河以达于天津其卫辉水次所运特河南一省之漕而已故论漕运于汉隋唐河南特中顿之所也论漕运于宋大梁则委输之地也论漕运于元明卫河则纡出之道也以河为事则有二门底柱之险以汴为事则有溃溢涸塞之虞以卫河为事则又有泉流微弱水不胜舟之虑历代所由各有利病其势然矣乃明季论者以会通河偶阻至欲全由卫河借沁之奔流入卫以杀黄而助运是殊不然沁大而卫小沁浊而渭清故黄足以容沁而卫不能受沁沁之水势足以济运而沁之泥沙适足以病运故病会通而欲专由卫者是因咽而废食也欲引沁入卫以助卫者是穿咽而溃痈也狃目前之计而忘远大之虑大率如此　本朝至德感神河流安澜漕运便利舳舻万艘悉由江达京庾而卫河之运特南河省臣巡视抵临清以会通仓而已我　　皇上封卫河之神　　钦赐匾额复以兑粮小滩改归卫辉水次以省交兑跋涉之苦又以河石浅滩需夫挑挖并经由浚滑内黄之县拨入彰卫以免隔属呼应不灵之虞此制一定永为百世之利矣述漕运志

　　运河源委
运河之开始于济州佐毕辅国建金口坝开金石闸引泗河之水至济又建堽城坝开堽城闸引汶河之水至济由杨家坝至莲亭前分流济运然地势北高而南下故于莲亭之东建天井闸又于天井闸下里许建堽城闸所以堵水使不南下也又于济之北百里外建开河闸所以放水使北行也岂知水之往南也易而往北仍难此济州佐只知引水至济济运而未尝合南北之地势而通计之也至尚书宋礼听汶上老人白英之计改河于南旺分流济运白英世居南旺亦只知引汶水于南旺而未尝合南北总计之未知毕辅国开河之始仍资泗水济运也兼以尚书宋礼于永乐九年到任旋于是年奉命取材入蜀是以虽改坝于戴村而未如堽城坝堽城闸之法度尽善也所以数百年来虽漕运享其利而南旺岁挑劳民伤财遂贻数百年无穷之害且南旺以南鱼沛之间因泗水全注于南一派汪洋甚至济以南尽被淹没而南旺以北东昌一带仍苦水小每有胶舟之患后又议开金龙口引黄河之水至张秋接济北运岂知黄河之水一经涨发其势莫御故张秋屡被水灾而金龙口永议堵筑金龙口既堵之后北运仍然水小卒亦无如之何也且南旺运河两岸土积如山将来挑河恐愈艰难矣白英只知有南旺而引水于南旺犹毕辅国祗知有济而引水于济者也今合南北之大势计之宜将汶河之分水口改于南旺之北十里开河之南分流济运而又于戴村坝改建如堽城坝堽城闸之制度再将泗河之水引至获麟古渡以西使泗水由冯家滚水坝旧河出坝西入运河或曰冯家滚水坝所以泄山蜀湖之水入马场湖也此坝一开不虞蜀山湖之水南下乎不知冯家滚水坝之西挑河入运即以挑河之土筑蜀山湖之湖堤则蜀山湖之水既不至于南泄而泗河之水又可以济北运且戴村坝既如堽城坝堽城闸之制度则南旺之岁挑可省鱼沛之闲既不苦于泄没东昌一带又不至于胶舟真万世之永利也此竭四载之奔走耗四载之心血而仅有此一得恐致湮没故附录于此以就正有道焉

　此欲改汶之分水口于南旺之北改引泗水于冯家坝西入运河者第泗水由州府城外西南行至鲁桥入湖其势甚顺若强之使西无论费巨役繁难谋就功而由州至获麟古渡二百余里旧无河形势必凿民田以当之且强泗水使西其势不顺见其害而未见其利也存之以备一说

　　运河总论　　　　　
张伯行

