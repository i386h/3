<!-- { "loadSidebar": true } -->
宣德中岁遣御史督视盐法令各运使查中盐商年远事故无子孙支给者行原籍官司每引给资本钞二十锭优之正统初令淮浙贫有余盐官给米麦收之丁逃移者盐课核实停其征又令各商守候年深不得盐者听以十分为率支淮盐四分其六分兑于山东运司不愿支者听诸所为轸恤商甚厚其后始分为常股存积常股者商人中纳依次守之盐存积者积盐在场遇军饷急增价开中越次而放支之盐也存积行而常股益艰滞商人有守候数十年老死不得支而兄弟妻子代之支者矣成化中户部尚书叶淇言商输粟二斗五升是以银五分得盐一引也请更其法输银于运司银四钱支盐一引可得粟二石是以一引之盐坐致八倍之利且商人纳银运司道近而便上下交利奏可于是盐银岁骤增至百万余两诸商垦田塞下悉撤业归西北商或徙家于淮南以便盐而边地为墟粟踊贵石直五两欲复如前者输粟塞下及薄取八分分之利不可复矣宏治中大学士李东阳言今者盐法坏尽各边开中徒有名而商实失利因极言皇亲王府及内臣奏讨者一夹带者十弊尤甚于是下诏悉住支还官自今势要毋得求讨窝占违者听巡按御史纠劾至正德中奏讨纷红尽隳旧制而盐法决裂殆尽嘉靖五年用御史戴金言每正盐一引许带余盐一引正引于各边纳草余盐纳银运司解部其夹带多余者割没入官岁增余盐银六十万其后盐法御史王绅黄国用复请以割没银给灶户人二钱有差取盐一引例开边报中名工本盐岁复增课银三十万是时商人于边中盐者引纳银七钱已渐减五钱视初制不啻倍蓰而各边谷踊贵不易粜势要或占中卖窝若斗头加耗官科罚而吏侵渔之为费不赀及给引下场或官吏留难或灶丁额课不办经年不得掣且商业输饷于边矣安所得赢羡重赀往返数千里外复输纳于运司而有司奉令申严非征完余盐即正引不得下场即已支盐上堆而挨单守候非五六年盐不得行诸行盐地辽远涉长江排风浪时有飘损数十万之赀本掷于乌有又不能防船户揽载之无盗卖耗窃也盍商惫至是而甚于是遂分为三曰边商曰内商曰水商边商多沿边土著专输纳米豆草束中盐所在出给仓钞填勘合以赍投运司给盐引官为平引价听受直于内商而卖之内商多徽歙山陕之寓籍淮扬者专买边引下场支盐过桥埧上堆候掣亦官为之定盐价以转卖于水商水商系内商自解捆者什一余皆江湖行商以内商不能自致买引盐代行官为总其数并给水程于行盐地而贩鬻焉明初严商人代支之禁及是而诸商名目不一均逐末利旧制不行势使然也边商以卖引得利微复自支盐出场名河盐而盐法御史鄢懋卿为请将河盐堆盐相兼掣称懋卿又奏各场未掣引盐百五十余万引宜责令通行解捆约可得银百余万奏下两淮大扰征敛督逼无虚日会御史徐爌上言商人挟资万里出百艰为国足边今正引之外既征余盐又加以工本割没可谓厄矣乃一岁之间必取盈百五十万前盐有掣无售一时越境私贩者不可遏民间皆贱买私盐淮盐大阻故水商船往返势不能无愆期而淮南盐岁掣减旧额四之一乃部解余盐银六十万一岁两解无容缓则预征内商以取盈其数至二十年以后所预征商银百五十余万始以盐上堆而征堆盐堆盐尽则征在仓盐久之将商未买引而征课矣

其后夏多事兵饷费巨无所出始议增夏引盐八万东军引盐四万有奇名加增盐附单搭掣以佐军兴旦夕之费而诸宿猾巧为奸利者往往营部札为例于是有加罚违没引盐以旧盐旧引而告加罚许令搭掣射利者趋焉而运黠猾吏受重贿因得主使官私加罚而盗卖之诸领部札者反不与由是众大衔愤会神庙大榷海内商货因奏言两淮没官盐岁久山积遣内臣卖之可得银数十万为大工费二十七年始遣内臣鲁保奉敕查理驻扬州为盐政府既至而没官盐岁久消折尽乃括库积余银五万两上之所分委查盐官四出探巨商累镪百万者捕鞫沿海灶户殷实者无得免自是商灶俱困无复有愿买新盐者矣夫两淮盐课百余万取之于商商安所出出之于灶以区区海滨荒荡莽苍之壤民穴居露处魑魅之与而岁供国家百余万金之课自钞法坏而优恤虚所恃供课之外商收其余盐得钱易粟以餬口若商不得利则徙业海上饥无所得粟寒无所得衣穷丁坐以待毙恃强者集众私贩因而椎甚则盗弄潢池震动城邑若唐末黄巢[王](土)仙芝之类是矣故商不得利之祸浅而灶不得食之祸深然灶户之困由于商困商人之困由于私贩行而正盐壅自鲁珰查理存积遂停压课引八百余万至四十五年特遣郎中袁世振疏理两淮盐法上十议立减斤法每引定盐荓包索淮南四百三十斤淮北四百五十斤除引价五钱外淮南纳余课八钱合引价一两三钱淮北纳余课六钱合引价一两一钱改单立纲正行见引附行积引自丁巳至己巳十三年间积引销尽附引始罢天启元年户部侍郎藏尔劝题准每引加盐十五斤征银一钱以充辽饷六年逆阉魏忠贤差中珰二员驻维扬搜括运帑八十万金为之一空又以大工每引加盐十三斤纳银八分崇祯二年奉诏停止三年户部尚书毕自严以兵兴饷急题充辽饷五年议照辽钞摊行之例于纲外另行新引七万又题增黔盐五万引六年从抚臣唐晖请又于湖广武昌汉阳二府增行淮盐三万引末年复派练剿诸饷浮课增而商资竭矣皇朝受命戎衣初定滇黔闽粤未尽削平所需兵饷半资盐课顺治二年巡盐御史李发元运使周亮工协新盐法请留垣盐给商招令认窝办纳免征一切浮课谕诸商量力行盐以丙戌一年为止后不为例奉部刊定引额剖一为二岁行一百四十一万三百六十引每引运盐二百斤其部加带及解费卤耗包索等斤不与焉引不分南北纳银六钱七分有奇与旧额符四年至八年各商认行盐引虽年运年销究不及额九年始定纲数淮南派行一百四万二千三百九十引淮北派行二十二万九千一百二十二引上江八县食行纲盐十三万八千八百四十七引合南北正纲额数及连年频加杂课九年起至十六年止统计引二百七十余万壅积亦近二百三十余万

十七年巡盐御史李赞元疏请行见年额引将积盐带入正纲内二引附销一引每包加盐一百斤户部覆允十八年御史胡文学任合计十五十六年积引仅销三十余万而十七年正引反壅至四十余万皆因盐斤未减以致赢壅除淮北并引外奏请淮南附销之引纳引半之课行一引之盐除加带百斤俟三年积盐销清如旧征纳章再上　　制曰可于时天下盐课惟两淮最多而天下商力惟两淮最困盖正课之外私费不赀遇一事即有一事之陋规经一处即有一处之科派而壅滞之故则由纲地节增食窝苦于地狭盐多商人甘纳课而不愿带盐乃桥所两掣额外之斤增重益为盐法大害则先桥掣溢斤所掣割没原以禁多带之弊耳乃其后以多报割没为功借口加斤相沿为例司掣者公既便于报解私又易于隐欺官以多斤为利而商病之有司既仍踵为故事而奸胥宿猾盘踞窟穴其中盐政之弊至是而极矣康熙九年巡盐御史席特纳徐旭龄悯商之困特疏陈运盐六大苦一曰输纳商人纳课例将数引填注限单谓之皮票以便商下场也而运库扣勒皮票每引科费钱数不等方得给单又有胥役使用谓之照看商总科敛谓之公匣每引正给外费至一二钱计岁纳数万金其苦一一曰过桥商盐出场例将舱口报验谓之桥掣以便商放桥也而关桥扣勒引票每引科费数分不等方得掣放又底盐面盐则有搜盐之费多斤少斤则有买斤之费每引溢斤外费至七八分计岁约数万金其苦二一曰过所商盐呈纲例必造册摆马谓之所掣以便商验斤也而未经称掣先有江掣之费茶果之费一引各数分不等又缓掣有费加窝有费每引割没外费至一二钱计岁约数万金其苦三一曰开江引盐既掣例必请给水程每自变量分不等请给桅封每张数两不等又报状扑戳引费钱余封引解捆引费数分每引开行费至二三钱计岁约数万金其苦四一曰关津船盐既行所过盐道之挂号营伍之巡缉关钞之验料俱各有费计岁约数万金其苦五一曰口岸船盐既已抵岸而江广进引则有道费每引钱余匣费每自变量分又样盐每包数厘查批每船数两为费不等计岁约数万金其苦六此六苦者为商隐痛请　　旨严革各项私费名色立石永禁并责成盐属各官岁取各商有无私费甘结缴查以苏商困又疏陈掣挚三大弊一曰加驼掣官藉余斤亏额为名不论盐包轻重暗挂斤两商盐非增捆额外不能与铊准每一引增二三十斤不等利归于铊而病中于商其弊一一曰坐斤掣官藉合算底马为名不论斤之有无预定余盐商非多带不能抵掣每引带至四五十斤不等公解愈多科私愈重其弊二一曰做斤改斤奸商斤多入贿则可以填少良商斤少不入贿则可以填多掣官索得使费未掣之先暗做斤两已掣之后暗改斤两斤多者纳银反少斤少者纳银反多奸商之盐日赢良商之盐日壅输纳不均则害课口岸不销则害引其弊三

此三弊者假公济私以为盐害请　　敕定例桥所掣挚溢斤割没少者三四斤多者七八斤不得逾额如奸商夹带过多则将引目铳毁计引科罪掣官虚填太重则将底马合算计斤坐赃庶销运易而商利均掣验公而　国法信兴利除弊莫于此疏奏　　温旨褒嘉勉其称职仍令以后各盐差毋得因循陋规朘削商民　　敕部禁饬数年以来商困少苏矣及十三年滇黔告变湖南沦陷继以江右郡县为伏莽揭竿之徒动摇蹂躏其寇窃攘据者商无行盐之地即　　王师荡扫以次底定而兵燹之后户口消耗者几逾半飨盐之贮口岸者既被夺而载艑连樯之商又畏风鹤逡巡江上而不敢进间冒险阻至其地榛墟弥望人民鸟兽窜亦无所得售度支以军需孔棘督饷之檄星火日下于是而商又困赖先后巡盐御史刘锡魏双凤多方惠恤请蠲请缓而又劝勉以忠义乐输罔后商忘其疲夫两淮岁课百万商人废箸竭赀逐什一之利而上供县官储糈下代闾左租庸几省天下秷秸之半其有功于　国有利于民者甚大然必盐行不壅而后课纳不匮使宽然少有余裕乃可供　国家算缗之赋当事审诸

　　历代盐政沿革户部盐法志
