<!-- { "loadSidebar": true } -->
金始克汴两河悉畀刘豫豫亡河遂尽入金境数十年间或决或塞迁徙无定而汲胙之间如故迨明昌五年八月河决阳武故堤灌封邱而东都水监官见水势趋南不预经画各削阶罢职河流至是又一大变矣金吉甫云河至绍熙甲寅南连大野并行泗水以入淮于是有南北清河之分北清河即济水故道南清河并泗入淮今淮安之西二十里对岸清河口是也绍熙甲寅即金章宗明昌五年是时河徙自阳武而东至寿张注梁山泺分为二派北派由北清入海即今大清河自东平历东阿平阴长清齐河历城济阳齐东武定青城滨州蒲台至利津县入海者也南派由南清河入淮即泗水故道今会通河自东平历汶上嘉祥济宁合泗水至清河县入淮者也初宋熙宁十年河汇梁山泊分入南北清河寻经塞治至是复行其道而汲胙之流遂绝去禹益远朱子语录云见刘枢家中原图河郄自西南贯梁山泊迤逦入淮来神宗时河北流故金人盛今郄南来故其势亦衰谓此事也考河自南渡以来渐离浚滑势益趋而南特至明昌五年而始决裂先是都水监丞田栎言前代每遇古堤南决多经南北清河分流南清河北下有枯河数道可容河水十之七八北清河乃济水故道可容十之二三而已因欲于北岸墙村决河入梁山泺故道依旧作两清河分流未及行而八月河决竟如其言是时决势已成栎欲因而利导之且以宋为壑故利河之南而不欲北然前代河行淮济未几即塞曷尝以是为正道而任其所之哉迨金人南迁于汴于是温撒可喜言近世河离故道自卫东南流由徐邳入海以故河南地势益狭窃见新乡县西河水可决使东北流其南有旧堤水不能溢行五十余里与清河合由清州柳口入海清河即卫河清州今青县柳口即静海县北之杨柳青渡此河之旧道也皆有旧堤补其缺略足矣如此则山东大名等路皆在河南而河北诸郡亦得其半退足为御备之计进足壮恢复之图议者以为河流东南已久决之恐故道不容衍溢而出遂寝国势已蹙实无暇及此而原其始实由宋人不尽力于北流驯致此变于金何责焉

河自金明昌甲寅之徙大半入淮而北清河之流未绝也逮元世祖至元二十六年己丑会通河成于是始以一淮受全河之水自汉元光三年河决濮阳瓠子东南注巨野为河通淮泗之始下此宋太平兴国八年咸平三年天禧三年熙宁十年河皆屡决入淮但未几即塞其久而不变历今五百余岁河淮并为一渎则始于明昌成于至元也暨元顺帝至正四年河决白芽堤又北决金堤水势北侵安山延入会通运河朝廷患之其后脱脱用贾鲁言挽河东行十一年四月鸠工七月疏凿成八月决水故河九月舟楫通行河复故道南注于淮贾鲁巧慧绝伦奏功神速前古所未有惜为会通所窘河必不可北其所复者仍是东南入淮之故道耳使鲁生汉武之世则导河入宿胥故渎当无所难不仅如史(西舛)所谓复禹旧者生明帝之世亦必能导河入清河合漳水至章武入海岂徒与王景等烈所遭不偶功成而乱作遂使庸人以鲁为口实岂不悲哉其时余阙有言南方之地本高于北河之南徙难而北徙易自宋南渡至今殆二百年而河旋北议者虑河之北则会通之漕废当筑堤起曹南讫嘉祥东西三百里以障遏之予则以为河北而会通之漕不废何则漕以汶而不以河也案此言正与当时挽河之议相左河在梁卫之郊北流为顺其曰南徙难而北徙易是也谓河北而会通之漕不废则大非明之中叶河屡贯会通挟其水以入海而运道遂淤河之不可北也审矣向使河北而无害于漕则听其直冲张秋东北入海数百年可以无患奚必岁岁劳费防其北决耶

太史公天官书曰中国山川东北流其维首在陇蜀尾没于渤碣一行言山河两戒以河济为北纪江淮为南纪由此观之禹河从渤碣入海上应天文下协地理汉武帝所谓圣人作事为万世功通于神明恐难改更者也殷本纪载汤诰之言曰东为江北为济西为河南为淮四渎已修万民乃有居四渎之由来尚矣尔雅江河淮济为四渎四渎者发源注海者也刘熙释名曰渎独也各独出其所而入海者也自王莽时河徙千乘入海而北去碣石远矣犹未离乎渤海也自金明昌中再徙而河半不入渤海矣元至正中又徙而河全不入渤海矣河南之济久枯河或行其故道今又与淮浑涛而入海淮不得擅渎之名四渎亡其二矣万一清口不利海口愈塞加之以淫潦而河淮上流一时并决挟阜陵洪泽诸湖冲荡高堰人力仓卒不能支势必决入山盐高诸湖明隆庆四年万历三年是已而淮南海口沙壅更甚于曩时怒不得泄则又必夺邗沟之路直趋瓜洲南注于江至通州入海四渎并为一拂天地之经奸南北之纪可不惧欤

欲绝此患莫如复禹旧然河之南徙日以远矣浚滑汲胙之间无河新乡获嘉亦无河矣贾让李垂之策将安所用之或曰金温撤可喜请于新乡县西决河水使东北合清河至清州柳口入海其说不可行乎曰今新乡流绝欲自武陟之东浚其故道约一百三四十里更于新乡县西决河使东北流凿生地五十余里劳费不赀民何以堪且荥阳以下每决必溃右堤未有决左堤而北者疑此地北高南下新乡县西之故道去清河虽近未必能导之使北也然则河竟将若之何曰封邱以东地势南高北下河之北行其性也徒以有害于运故遏之使不得北而南入于淮南行非河之本性东冲西决卒无宁岁故吾谓元明之治运得汉之下策而治河则无策何也以其随时补苴意在运而不在河也设会通河当时不开则河可以北先期戒民凡田庐墓当水之冲者悉迁于他所官给其费且振业之西岸之堤增卑倍薄更于低处创立遥堤使暴水至得左右游波宽缓而不迫诸事已毕然后纵河所之决金龙注张秋而东北由大清河入于渤海殊不烦人力也禹河本有可复之机一失之于元封再失之于永平三失之于熙宁至明昌以后事无可为居今日而规复禹河是犹坐谈龙肉终不得饱也河之离旧愈远则反本愈难但得东北流入渤海天文地理两不相悖而河无注江之患斯亦足矣求如西汉之河不可得即如宋之北流亦不可得而洚水大陆之区也呜呼禹河其不复矣乎元末河复北徙自东明曹濮下及济宁而运道坏明洪武初命徐达自曹州东引河至鱼台入泗以通运永乐九年又命宋礼自曹疏河经濮州东北入会通河是北流犹未绝也迨迁都之后仰给于会通者重始畏河之北北即塞之宏治中两决金龙口直冲张秋议者为漕计遂筑断黄陵冈支渠而北流于是永绝始以清口一受万里长河之水阳武以下河之所经缮完故堤增卑倍薄但期不害于漕而汉之下策转为明之上策矣至于黄淮既合则唯以堰闸为务堰者高家堰闸者淮南诸湖闸口也堰闸以时修固则淮不南分助河冲刷黄沙使海口无壅故潘尚书季驯之言曰河之性宜合不宜分宜急不宜缓合则流急急则荡涤而河深分则流缓缓则停滞而沙淤此以堤束水借水攻沙为以水治水之良法也又曰通漕于河则治河即以治漕会河于淮则治淮即以治河合河淮而同入于海则治河淮即以治海观其所言若无赫赫之功然百余年来治河之善卒未有如潘公者会通必不可废则河唯宜注淮以入海且自汉以来治河者莫不以分水为长策惟张戎之论不然潘公深得其意故其治之者有二要一在海口一在高堰河之出海旁口日多则正口日塞淮之会河支流益分则正流益弱皆潘公之所禁也此则近代治河之大也

　　治河论　　　　　
裘日修

天下有一定之法可以定不定无一定之法不可以定有定是故天象难定也置闰与差而岁定钟律难定也有中秬黍而黄钟定河之迁徙难定也有大禹疏浚之法而河定难者曰河宜北不宜南禹之擅功以导之归北非徒以疏与浚也予曰不然河虽浊水性固就下也可以北不必于北可以南不必于南奚以明其然也自有天地即有河陶唐以前不知其几千万年也其北耶南耶不可得而知也及九载之绩弗成禹相度治之适经于北遂导于北然而禹第疏之浚之而已既不能必后人遵其法即不能必后之河常北也抑闻之郦道元云禹塞淫水于荥阳引河通淮泗济水分河东南流则当时已不尽北至商仲丁河决商邱则分睢入淮以归海矣河亶甲决嚣则又分颍以入淮矣武乙浚偃师则且分汝以入淮矣然则自禹导河七百余年后河且数南固不独周定王五年河始南徙也议者弗深考辄曰南归非性不亦陋哉曰河道既不别于南北图说称由徐扬归海河自顺其自然者何也曰此以南北地势知之非可以人力强也且自禹迄今河道之归海者四北大陆北之南渤海东之北千乘东之南安东西汉及周宋以来河患剧矣然溢而北者不过信都而北决而南北之南馆陶又其南顿邱又其南濮阳又其南定陶每决则南徙然则河之所欲趋者可知矣故禹之导河也澶相以北有西山以障之有九河以杀之故河安于北九河塞而河乃南迁今诚祖禹之法河虽由南归海可也违禹之法合万余里之水汇于一以委之河虽由北归海患未已也今不求法之一定而哓哓于南北之异道亦见其闇于理而昧于势矣或曰往年朱家海坍淮扬被[害](善)议者欲通河入沁合卫归北以图复禹故道此诚御灾之良策也而子以南归为可毋乃贻讥于识者乎予曰然子以为河在南淮扬被害河在北而恩冀德沧深瀛之间独不被害乎淮扬被害则导之北恩冀等州被害将又导之南乎夫冀土疏河之淤垫北易于南河之冲决为害北更甚于南商周无论已西汉而后决溢何可胜数其甚者如汉元光之汛郡十六鸿嘉之灌县邑三十一败官亭民舍四万余所周显德之大决杨刘宋干德之水被七州熙宁之灌郡县四十五非其被害之尤惨者乎且卫至德州东北卑窄甚矣自康熙四十五年引漳入卫漳汶合而卫不能容议者现谓鲍家嘴诸水所会旁邑堪虞若复益之以河吾见其害之什伯于汉周宋也虽加宽深之功无解暴决之患非河独异于北盖冀兖之土使然也曰然则河可南将永合淮以归海乎曰此正宋元后河之大患也河可南特不可合淮耳清口不可合而上游分流于淮亦不可也何以明之河所经必淤河淤已难治矣又兼治所经之淤不重难乎是故分于颍则陈州项城太和阜阳颍上之民危分于涡则亳州蒙城怀远之民危分于睢则萧宿灵璧睢宁虹泗盱眙之民危或至洪泽溢高堰决则江北淮南尽危故曰虽分流于淮犹不可也合淮乎尝熟计而谛思之安东海州沭阳之境有南北二股河焉即昔之石濩湖也西距沭阳东逼东海约三万四千五百余顷其黄河东归之正道乎诚由清河北境导河达湖由湖东盐河左开数支河以播于海上溯九河八河之遗法是所谓疏也由是岁浚之为常又由下游而上游辟徐豫之河身令二三十里至七八里不等广其旁使水涨有所容深其中使水落足以通舟河其永有所归而无泛溢之患乎因湖而功力省别淮而清浊分其详别具于策

　　黄河南趋议上铁制军　　　　　
刘台斗

