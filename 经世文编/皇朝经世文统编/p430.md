<!-- { "loadSidebar": true } -->
窃照浙省洋面与江南福建连界往来千里朝夕可通向惟远方贸易诸船到口稽查难容杂混其余附近商民扬帆出没最易藏奸小者割网偷鱼大者劫财掠货虽有防汛弁哨而在洋抢劫之案发时闻备查各处破案获犯俱系沿海穷民充当船户水手各出微赀伙同造驾或越山采樵或泊海收鲜虽迹靡常然总不出三省界连各口定例凡造船只将船户姓名籍贯编烙艄板出洋复给与照票将舵工水手人等详注姓名年貌凡所过岛屿有营汛驻札者验明照票方始放行立法非不周密然此特验其是否内民并船内有无透漏粮食夹带硝磺等类祗究其所出不究其所入而于各船之货物资财有无来历一切无从过问因而采樵之徒忽装异货收鲜之遽拥厚资苟其所至之处稍能核对则伊等匪情立破臣请嗣后除远省本有商船仍照旧办理无庸别查外余凡附近出洋船只于领照时务将作何生业切实填注于到口上岸时令稽查官弁将其所载货物逐一查验凡照内所填不应有此货物者即交官严加根究即使来历有因亦必详登档簿各处倘有失事即开失单关传各口其日期货物与档簿相似者自可立时获讯即如收鲜一业有张网下钓之分钓船无网端惯窃人之网若于照票填明钓鱼字则所有之网定知取他若鱼船而有细货樵船而有鲜货更显而易见近日平湖县破获浙省洋界行舟被劫一案盗犯钱再等二十名俱系浙江买柴之船黄岩镇标游击黄天球破获江省洋界搁浅被抢一案盗犯林炳等数十名俱系闽省捕鱼之船所得关东货物并皆盈千累百乏本穷徒安得一朝有此今若将出洋给照填注于前到口验货核对于后则海船踪迹总在各口指数之间于以着为定例通饬恪遵庶海洋劫抢之案渐可肃清矣
 
　 
卷四十三　内政部十七　刑律

　　　律意律心说　　　　　
姚文然

凡讲论律令须明律意兼体作律者之心律意者其定律时斟酌其应轻应重之宜也如称锤然有物一斤在此置以十五两九钱则锤昂置之十六两一钱则锤沈置之恰当则不昂不沈锤适居其中央故曰刑罚中中者中也不轻不重之谓也此律意也何谓律心书曰罪疑惟轻与其杀不辜宁失不经曾子曰如得其情则哀矜而勿喜此律心也譬如一称锤也存心宽恕者则用锤平且宁于其出也微失之昂于其入也宁失之沈若心存刻核者则其用锤也出必欲其沈入必欲其昂此非锤之不平也用锤者之心不平也故用律者亦然

律者如十二律然因加减而生者也黄钟之管长九寸九九八十一数也三分宫损一生征征数五十四林钟长六寸六九五十四也三分征益一生商商数七十二太簇长八寸八九七十二也其余皆三分损益而生故律者律也加减而成者也或加一等二等三等或减一等二等三等明于加减之故者可以明律可以作律矣律中加减之最精而尽变者莫过于殴诬告二条欲明加减之故者自熟讲读此二条始大凡律之所以通者加之而重减之而轻适得其平也例之所以间有窒者行于一事一时则可行于事事行于永永则不可行也

立决各犯之有三法司核拟也监候各犯之有秋审朝审也间虽有与律不合而实所以辅律之不逮并守律于不变也微乎微乎圣乎圣乎盖既按法又原情照律有必不可行必不忍行者依律则伤恩改律则变法故于核拟秋审朝审之时间一酌行减等使法常存而恩不测　　君恩如雨露之自天恩虽行而法未更国法仍如山岳之不动圣人之所以辅律而即以守律者意在斯乎至于　御勾其圣而不可知之谓神乎　　君恩虽大有必不可施恩之处国法虽重有必不忍行法之人　　御勾酌留迹同长系若寄存而恩不伤恩行而例不变神乎神乎非至人孰能定之乎

律有宜仍旧者盖律与例并存例行而律停可也以例为律而改去律不可也如窃盗至一百二十两旧律杖一百流三千里今改为真绞删去杖一百流三千里假如有两人共窃盗一主之赃一百二十两其为首者自依律拟绞矣为从者应减一等今若拟以杖一百流三千里则窃盗律内无此一条若拟以杖一百流二千五百里是减二等也又有宜更新者如官衔地名若军余舍人指挥及行都司之类自宜详酌更正以昭一代之典章者也

　　答金震方先生问律例者　　　　　
袁枚

公以先君子擅刑名之学故将邮罚丽事采访殷殷枚趋庭时年幼无所存录但略记先君子之言曰旧例不可改新例不必增旧例之已改者宜存新例之未协者宜去先君之意以为律书最久古人核之已精我　朝所定大清律　　圣君贤臣尤加详审今之条奏者或见律文未备妄思以意补之不知古人用心较今人尤精其不可及者正在疏节目使人比引之余时时得其意于言外盖人之情伪万殊而国家之科条有限先王知其然也为张设大法使后世贤人君子悉其聪明引之而议以为如是断狱固已足矣若必预设数万条成例待数万人行事而印合之是以死法待生人而天下事付傀儡胥吏而有余子产铸刑书叔向非之曰先王议事以制不为刑辟武帝增三章之法为万三千盗贼起大抵升平时网举而纲疏及其久也文俗之吏争能竞才毛举纷如反乖政体盖律者万世之法也例者一时之事也万世之法有伦有要无所喜怒于其间一时之事则人君有宽严之不同乡相有仁刻之互异而且狃于爱憎发于仓卒难据为准譬之律者衡也度也其取而拟之则物至而权之度之也部居别白若网在纲若夫例者引彼物以肖此物从甲事以配乙事也其能无牵合影射之虞乎律虽繁一童子可诵而习至于例则朝例未刊暮例复下千条万端藏诸故府聪明之官不能省记一旦援引惟吏是循或同一事也而轻重殊或均一罪也而先后异或转语以抑扬之或深文以周内之引律者多公引例者多私引律者直举其词引例者曲为之证公卿大夫张目拱手受其指挥岂不可叹且夫律之设岂徒为臣民观戒哉先王恐后世之人君任喜怒而予言莫违故立一定之法以昭示子孙诚能恪遵勿失则虽不能刑期无刑而科比得当要无出入之误若周穆王所谓刑罚世轻世重杜周所谓前王所定为律后王所定为令均非盛世之言不可为典要谨以先君子所私核者数条列状于左伏候采择

　　详定刑律疏康熙四年　　　　　
安徽巡抚张朝珍

刑法者帝王御世之大权而生死攸关不可不慎故罪疑惟轻得情勿喜深悲其已死不能复生也然一之以律法务期情当乎罪罪协于律彼自作之孽虽死又何怨哉故律例一书古人用意深长句法字义确乎不可摇动倘遵守不一则奸吏得以轻重其间不无狱鬼夜号怨气上升以致天变之屡见也近见问刑新例有不合于律者大抵过苛谨以臣知者为　　皇上陈之律称说事过钱者减受钱人二等罪止杖一百徒二年新例议改与受钱人同罪但今衙役犯赃一两以上流徙至一百二十两拟辟设若常人而与衙役过赃一两便拟流徙过赃一百二十两即置之死地是说事过钱之罪反重于诈欺取财之罪矣以惩儆衙蠹之峻法而并及过钱之常人致与受财人同罪此新例有未当者也此外或有未合于律未当于罪者尚多请法司选举通晓律法之官将历年诸臣条议新例有未当者悉心删正务期经久可以垂法后世者订议妥确刊入律内颁布天下使为法官者遵守画一毋至轻重于其间俾天下无冤民是亦消弭灾变之一端也

　　引用律例疏康熙二十年　　　　　　
徐旭龄

古者乐律曰律法律亦曰律其义一也律差累黍则声音即变故立法者取之言一定而不可移易也后世法网益密律不足以尽之间增条例夫例者不得已而佐律之穷者也律有一定依以断罪无可异同也例则用比比则可重可轻事有近似者引而合之酷吏贪胥因以舞文弄法致莫可诘矣臣愚以为十恶犯在死条及重罪合应戍谪者律中无不具备其余律所不载者罪亦稍微焉原立法之初意重者设有一定之律所以惩凶也微者间有增定之条所以通变也严惩于重罪而通变于轻条无非爱养生民之意即如谋反大逆父母兄弟尚有同居不同居之分财杀人尚有为首为从之别而且　　恩赦必及会审矜疑其不欲尽罹之法用意如此其厚也近日刑官决狱拟罪所引律例或未详明盖情罪至重　　皇上特有天威律例所关分别岂无成宪或非刑官所敢豫定其它究拟刑狱凡死罪充军必依正律杂犯徒杖而下始许用例必祈　　皇上下用刑衙门务加矜慎庶胥吏不得以意为轻重而舞文索贿矣礼有之曰附从轻言法无一定而比附以成罪者宜从轻罚也

　　刑名八字义序　　　　　
刑部郎中王明德

律有以准皆其各及即若八字各为分注冠于例首标曰八字之义相传谓之律母谚曰读书不读律致君尧舜终无术而先辈指示读例之法又云必于八字之义先为会通融贯而后可与言读法窃不自揣妄为悬拟以广其义盖八字者五刑之权衡非五刑之律也五刑十恶各有正目而五刑之属殆逾三千中古已然末季乎汉唐而下世风日薄人情变态一如其面若为上下比罪条析分隶以求无僭乱其辞虽汗牛充栋亦不足以概舆情之幻变故于正律之外复立八字收属而连贯之要皆于本条中合上下以比其罪庶不致僭乱差忒而惑于师听矣此先贤制律明义之大旨也然即刑书而详别之正律为体八字为用而即八字细味之则以准皆各四字固无事乎取用于其及即若摘取其及即若四字时则舍以准皆各别无所为引断以奏爰书矣此读律者之断不容不详审也或谓八字之用律载甚备无容更为旁溢但比类旷观轻重悬殊乃并以一字为权衡得毋非所以明等夷示有别欤曰好恶不嫌同词春秋之义也春秋者无象之刑书也律也者威用之麟经也故其命义同也谨述　大清律原注并故明律旧注备载于前谬参鄙见各为截取律例数条以着其义凡各律原注所已载者概不载述以眩观览

一曰以以者与真犯同谓如监守贸易官物无异真盗故以枉法论以盗论并除名刺字罪至斩绞并全科讲解曰以字有二义其曰以盗论以监守自盗论以枉法论以常人盗仓库钱论以谋叛论者恶其迹而深治之也如马律曰如马拴系不如法因而伤人者以过失论殴律曰因公务急速而驰骤伤人者以过失论则矜其失而轻贷之也

谨按以者非真犯也非真犯而情与真犯同一如真犯之罪罪之故曰以乃律中命意备极斟酌有由重而轻先为宽假而用以者如谋叛条内所附逃避山泽不服追唤此等之人未叛于君先叛于所本管之主矣与叛何异而律则以谋叛未行论若拒敌官兵实有类于反而律则以谋叛已行论按其迹似用以之意极严而详其实则实仁爱之至也有由轻而重示人以不可犯而用以者如监临主守将官钱粮等物私自借用或转借与人虽有文字并计赃以监守自盗论夫立有文字借用及转借与人非盗也乃私自为之而渐不可长矣盖监守之人易于专擅非重其法无以示警故罪非其罪而以其罪罪之若以过失杀论诸条则又充类至义之尽以行其权之妙也总之大义所解即同真犯四字最妙以则无所不以矣

一曰准准者与真犯有间谓如准枉法准盗论但准其罪不在除名刺字之例罪止杖一百流三千里讲解曰准字有二义其曰准窃盗论准盗论准凡盗论此则但准其罪不在除名刺字之例也又如人命律过失杀伤人者各准殴杀伤人罪依律收赎则但准其罪名不加刑法止令如数收赎而已此又一律也

