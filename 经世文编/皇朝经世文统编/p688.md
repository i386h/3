<!-- { "loadSidebar": true } -->
伏惟民以食为本事须豫则立前年皖江被水哀鸿野仰蒙　恩旨赈抚兼施并经臣劝谕有力之家捐输助赈流离数十万均获就安全事后犹深悯恻因思博施济众自古綦难彻土绸缪宜先阴雨常平之制善矣然待惠者无穷至社仓春借秋还初意未始不美而历久弊生官民俱累变而通之惟有于州县中每乡每村各设一仓秋收后听民间量力捐输积存仓内遇岁歉则以本境所积之谷即散给本境之人一切出纳听民间自择殷实老成管理不经官吏之手以冀图匮于丰积少成多众擎易举所以图便民也各保各境人心易齐耳目亦周所以免牵掣也择人经管立册交代所以防侵蚀也绅民自理不经官员吏役之手所以杜骚扰也不减粜不出易不借贷专意存贮以备歉时所以断纠轕而弭争端也凶年不妨尽用乐岁仍可捐输以一乡济一乡之众故不患其不均以数岁救一岁之荒故不虞其不给可小可大无穷匮也取锱铢于狼戾之时求水火于至足之地捐谷者不以为难司事者不以为累行所无事不求其利而弊自除预防其弊而利乃久臣为此章程筹思经岁简易直截似可为备荒之一助如果各州县能寔心寔力劝导有成是亦不费之惠惟所议章程与社仓之法有异本以丰岁之有余备荒年之不足可否即以丰备二字仰恳　　天恩赐为仓名俾垂永久谨将所议章程十二条敬为我　　皇上陈之

一乡村无论百余家十数家总以里居联络者公设一仓每年秋收后各量力之盈绌捐谷存仓出者毋吝劝者毋勒或数十石或十数石多则一二百石少即数石数斗数升均无不可收谷时公同立簿登记择一老成殷实人总管再择一二人逐年递管仍设立四柱交册分别旧管新收开除实在明晰登载互相稽查连年丰稔日积日多则谷不可胜食矣

一乡村零户有难于连络者或每族各为一仓或一族中每房各为一仓或以散户归入附近邻保共为一仓均听民便总在地制宜多多益善果能一处行之有效久而他处自仿照行之矣

一设仓宜择善地不宜近水不宜近市以防不虞建议之初仓未立或神庙或公祠或老成殷实之家仓屋有余者均可借储但须本人情愿不得强借一俟谷石稍充即可另自置仓

一仓谷由于乐捐间或有湿有不能拘泥画一应于收仓时先为晒干车净公同登记耗蚀若干或收贮年久又须公同出晒一次覆量上仓再逐一登记实数以便查考

一设仓本系义举司事之人不容稍有侵蚀亦不许藉端开销惟所雇守仓之人不能不给予工食责令巡查遇有风摧雨漏仓板损破之处立即告知经管之人及时修理其锁钥等项不得交守人佩带

一捐谷既有成数即赴地方官呈明立案以免匪徒阻挠扰乱章程以后捐多捐少收放出入官吏概不与闻即里长甲长亦无许越俎倘有吏役托名稽查藉端需索查出照诈赃例从重惩治

一积谷既饶止须添建仓不必推陈出新以求滋长亦不必春借秋还以权利息戢争杜纷此为最要惟余谷置田收租尚可并行不悖然必积谷实在充裕有余以少半置田乃可否则不必盖此谷原为备荒而设至捷至便推陈出入易滋朦混借出难偿渐归乌有置买产业虽属经久之计然不能救济目前亦非急务也

一每遇灾荒总管分管外添择公正司事计谷之多寡先尽本村中寡孤独无告之人次及极贫又次极中贫或五日一散或十日一散事竣凭众确筭至家计稍可支持者不必分给即小歉之年亦不必动用以归实济

一捐谷之家此谷既捐即系公物遇有灾歉不得以从前甲多乙少致启争端或先在此村捐谷之家其后移居他处遇此村散放不得以曾经捐谷回向转索新来之户从前虽未捐谷遇有散放亦应酌给不得独任向隅盖各保各境以乡村为断虽救无分彼此而谷少人多亦不得不稍为限制其各族各房积谷者则不必以乡村为断

一年丰和时劝捐较易果能积有三年五年之蓄又不妨为变通邀同衿耆划分若干于乡间添设嫠育婴等会或于冬间就村庄中寡孤独与外来无告穷民量为赈济亦所以广任也

一乡村绅士克知大义者多自必首捐为倡如有能捐谷千石者或捐银千两以上买谷归仓者或捐置基产仓廒及斗斛诸器物用银千两以上者均当照例请　旌以资鼓励倘虑书吏索费即径赴院司衙门呈明捐数以便行查确实立予请　旌断不令善举稍有阻格

一劝捐之外尚有因事乐施一节如民间演戏酬神及嫁娶喜期庆祝生日尽可将糜费折谷捐入义仓扩而充之不特安贫即以保富将型仁讲让之风亦由此而兴起矣

　　拟筹积贮书代作　　　　　
管同

臣闻京师者天下之大本积贮者国家之大务今海内飞刍挽粟岁至京师意京仓所积谷多备数十年少亦宜支数岁而以臣所闻不过仅支一岁而止臣甚骇之记曰国无六年之畜曰不足无三年之畜曰急以　国家之全盛积贮止此设不幸东南有水旱漕不克继或淮徐兖济之间有大盗如王伦者阻于途俾不得达或畿辅仓卒有事用谷倍常时三者有一焉虽有研桑不知计所从出矣且夫一州一县之大仓库空虚则事至而无以办况于煌煌　帝都　宗庙乘舆之所在者乎以　国家之威　皇上之仁圣曩所云三患固万万不当有然而思患豫防势之所及也患既至而后为之所势之所不及也此臣之所以大忧也臣窃惟　国家富强本踰前代当乾隆中岁京仓之粟陈陈相因以数计之盖可支二十余岁乾隆之去今时既未远加以数十年内未阙一州未损一县未加一官未增一卒何以曩者备二十岁而有余今则仅支一年而不足论者皆谓迩年以苗贼迭起水旱间作　高宗皇帝屡施豁免之恩　皇上数沛停征之惠坐是积贮亏缺不能复旧臣以为是固然矣而抑犹未尽伏查京仓所放米曰官俸曰兵粮二者去通漕不过十分之六其一养工匠岁赐之粟名曰匠米匠米在当时去京仓百分之一今则人数百倍于前而米去京仓十分之一矣其一　国家定鼎宗臣封亲王者六曰豫睿礼郑肃庄封郡王者二曰顺承克勤　世宗皇帝之弟封亲王者一曰怡贤此九王者皆世袭罔替七亲王之世子世封亲王其它子则封镇国将军二郡王之世子世封郡王其它子亦封镇国将军凡镇国将军之子封辅国将军辅国将军之子封奉国将军奉国将军之子封奉恩将军凡俸亲王万斛郡王五千公一千以次降合而名曰恩米夫九王之初封其子孙不过数人后则愈衍愈众至于今枝繁叶盛盖其人已数倍于前矣而　国家封爵赐米必一一如其人数是以　国初恩米去京仓不过百分之一今则不啻十之三四矣以通漕十分官俸兵粮去其六匠米去其一恩米去其三四是故一岁之漕仅敷一岁之用漕一不足则必抽旧积旧者日绌而新者无赢然则京仓之粟日减日虚二十年而大变于前者无足怪也夫　国家之大所赖以办事者官所赖以捍患者兵官俸兵粮势不可减而我　朝于满兵尽人而养之自乾隆时论者已忧焉无善计耳至于工匠则事不同矣经曰既廪称事又曰考其弓弩以上下其食然则古之工匠食称其事初无虚养之时今之匠役无事而食者盖过众为今日计莫若裁汰散遣仅留其魁若干人俟有兴造然后及时召募计其工而赐之食如此则下无游食之民上无虚糜之赐而所谓匠米者可以复减如前矣九王之子孙爵禄丰厚此自　国家追念前勋恩德至渥然臣闻之亲亲有杀尊贤有等以人臣之嗣世同　皇昆弟　皇子之封其酬勋已至极而其它子孙又人人食王公之禄则待之毋乃过优乎　国家享祚亿万年诸王子孙日众海内物力必有不给之时人臣与国同休戚　主上匮乏而私室丰盈诸王之灵抑恐未安于地下也为今日计爵则仍之禄则减之彼其人果才贤自可为国当官别受在官之俸而愚不肖者不得滥叨厚赐如此则宗室皆知奋励而所谓恩米者可以复减如前矣夫匠米恩米复减如前则京仓所积岁已有余以数计之盖三年则可余一年之食九年则可余三年之食然则不出十年而京仓之积贮已多矣论者或谓匠米可减也减恩米恐非　圣世所宜行臣请有以折之昔周之初大封同姓而武王昆弟五叔乃无官矧其子孙岂容不办别贤否而概以王公之禄予之宋相王安石议减宗室恩例宗室伺其出哗马首安石厉声斥曰祖宗亲尽则祧何况贤辈诸人遂无辞而退至哉言乎不可以人废也臣愚以为此事也行有五利焉京师积贮有余一利也匠民散于民间畿辅谷贱二利也诸王子孙不骄惰三利也积谷有余则径可停运一二年而用其间以大治河工四利也旗丁但予坐粮则所云帮费者省而州县之亏空可弥矣五利也变一事而兴五利补救之谋无加于此若夫兴水利议屯田裁减满兵粮额事体重大非旦夕所可行臣今未敢议焉

　　酌议整顿仓务章程疏光绪十一年　　　　　
兴廉　游百川

