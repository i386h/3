<!-- { "loadSidebar": true } -->
越南一名安南为古交趾国古所谓越裳贡雉即其地也其地多山山则层峦嶂而三峰为主山水则枕江环海而富良为要隘夷獠杂处椎髻漆齿跣足文身其人则赋性犷悍反复无信而礼义之不知其俗则男女无别裸体同浴而廉耻之不识争夺兼并俘掠不忌敌兵至则遁而浮海敌兵退则登陆拒命汉晋以来虽称内附然瘴乡蛮俗与中华隔天渊大率十年一乱必数年而后平又必数年而后定张辅以十余年劳费制设郡县文武官僚以水土恶劣致多损折视为畏途旋又叛者相仍卒归于夷参考前代皆外而不内惟山川舆隶幅员形势如道里之远近水陆之分歧山川之险易户口之多寡财赋之丰绌要不妨详稽博考兼综条贯以为采风之助筹边之备耳查安南幅员东西距一千七百六十里南北距二千八百里直达粤东之钦州是为水程西至云南老挝宣慰司五百六十里北至广西凭祥州五百里是为陆路由广西而进出镇南关一日至文渊州过谅山途出长爱府而达黎京由云南而进出临安府蒙自县历宣光富良二江而入黎京由广东而进自钦州天津驿渡猫儿港至涌沦佛陶道经万寍州径抵黎京此道里之远近水陆之分歧也国有镇南关越二百里为鬼门关今更名畏天关关口仅容两骑崇山峻岭箐险溪深道路崎岖最为险要黎京坐富良江之西后倚三峰山左为鞍子山右为伞圆山三山高矗云霄而富良江江面辽阔隔岸不见人影周流环抱入海富良之东北恃谅江谅山以为要富良之西北恃宣江迤江以为险前明张辅进兵一出镇南关至芹站抵富良江北岸之嘉林州一出蒙自县历猛烈关由宣光江口至富良江会合此山川之形势也国中殿宇庙寺始用陶瓦民居则编箬为篷削竹为栋稽其民数自前明张辅平定时计三百十二万五百户迄今四百余年滋生日繁数无可稽矣然其地女多于男虽平民亦三妻四妾其户口之大概如此安南地多山高田亩零星畸角硗瘠者居多宜稻无麦各处输赋所入仅足支本地兵饷野无盖藏国少蓄积惟高平一府现开金矿每年收税亦不过二百余两而别府又无籍可考其财赋之大略如此前明置交趾地设立十七府统四十七州一百五十四县十卫十三所又改置十三路今舆籍内仍旧十三道而府则或由州改或由县改共有五十二府二百一十四州县而皆无城郭大率树栅为卫勒竹为籓其内外各官名色彷佛有明制度惟典兵则由太监出队以象先以五色布为号帽号带略缀薄皮数片为甲乘不穿鞋出兵时不另给饷由民间供给口此又于数端外爰及其设官分职备兵御敌之旧章也至西贡以南近为法人设埠通商互市较盛于前而风土人情无少差异此其大也

　　日本国缘起
日本古称倭人顾亭林天下郡国利病书云倭人邻三转而国故名韩中倭后自恶其名更号日本其国在东海中平列三大岛北曰对马岛与高丽南境相直一夜可达明季关白为乱者是也中曰长崎土较大与浙海普陀山相直内地商船互市于此南曰萨马与浙之温台相直人强健刀最利兼产马明嘉靖年间扰闽浙之倭寇萨马也三岛之外小岛甚多王居长崎之东北地名弥耶谷译曰京为畿五曰山城曰大河曰河内曰摄津曰和泉共统五十三郡为道七曰东海统一百十六郡曰南海统四十八郡曰西海统九十三郡曰东山统一百二十二郡曰北陆统三十郡曰山阳统六十九郡曰山阴统五十二郡曰多亵曰对马共统二郡地皆依水附屿郡之大者不过中国一村落国王一姓历世不易初号天御中主居筑紫宫其子号天村云尊自号皆以尊为号传世三十二至彦潋尊第四子号神武天皇徙太和州橿原宫传至守平天皇凡四十一世复徙都山城两汉时始通中国魏晋以后得五经佛教于中土于是沙门之教盛行唐贞观间尝遣使往谕宋初遣国僧然浮海贡献太宗赐紫衣厚存抚之其国官皆世禄仍汉制皆称刺史二千石文字同中国读以倭音历代以来不争王而争上将军故上将军第宅时更新主而王无易姓立法严人少斗争犯法者辄走山谷自杀呼童仆呜掌则应日竟不闻人声好佛敬祖先得香花佳果必供佛或走献祖坟俗尚洁街衢时时埽涤男女皆大领袖女加长以曳地绘染花卉裈裹帛幅短袜曳丝履男须而薙顶额留髟兵发至脑后寸余绾为髻发长者翦之女多美发日洗涤熏以楠沈前后挽髻插玳瑁簪其男女眉目肌理髣华土信东方秀气之所锺也长崎与普陀东西对峙水程四十更六十里为一更横洋翦渡风浪极险门至长崎水程七十二更由台湾鸡笼山之北渡米糖洋香簟洋北风从五岛门进南风从天堂门进前明中叶大西洋之葡萄牙尝欲据海口又以洋教诱其土人日本与之战荷兰以兵船助日本葡萄牙遁去故其国与通商者惟中国与荷兰而已乾隆间始有英俄轮舶往来其地立约通商今王国号明治崇尚西法机器制造轮路电线悉仿行之近则服式正朔一遵西人制度数千年之旧制为之一变焉

　　日本疆域考
日本在中国东南去台湾二千里据四大岛及诸小岛以为国地势自西而东首南岛次中岛西岛又次北岛当纬线赤道北三十度至三十五六度之间经线　京师偏东十一度至二十七度北接俄罗斯之细比利亚东南枕太平洋西与朝鲜满洲隔海相望绵三千余里宽仅百里或二三百里统计面积得二万五千九百二十方里其形如巨鲸矫首横卧海中捣尾而曝腮所分八道山阴山阳其首也南海为其颔附近之隐歧别出则鬣也周防海口介乎其间犹若口然而纪伊淡路附于中南两岛之旁恰似鱼之曝腮畿内东海北陆三道乃其身也熊登佐渡耸出脊间又似鼓翅他若安房侧跱伊豆横伸是非足而何全国旧分一畿七道明治之初攘灭虾夷乃更为八其间最大者曰中岛一畿五道在焉居中者为畿内畿内西北临北海者为山阴与山阴相表里而依内海者为山阳又北海上当畿内北者为东山为北陆其与畿内并而滨东海者即为东海是六道者相为联无间隔者也南岛之地突出海中旧名四国今曰南海其地在畿内之西南西岛地并中岛占号九州岛现为西海西海之北是名北海为虾夷故地即北岛也此外小岛若小笠原隐岐对马千岛四者尚可郡县其余密若繁星小于拳石无关轻重可弗载纪焉传言倭在东海其国百余乃阅彼史王居之外畿内一道仅分五国南海道分六国北陆道分七国山阴山阳两道皆分八国西海道分九国北海道分十一国东山道分十三国东海最多亦祗十五国益以壹岐对马二岛国小笠原桦大琉球三附国总计盖八十七国云若夫府县郡之制则府以五居岩邑通都大城而立县因政事便宜而划郡以地理田亩利便而分大小统辖无定在也如东京府辖武藏五国而三国属于邻县大府辖摄津七国京都府辖山城八国而丹波三国乃跨两道县之分虽多一国为一县然亦有一国分二县数县者一县合二三国者郡之境视县为小每国必有十数若二三郡者不多见也郡之属有所谓村者每郡数亦不等以境地甚小随意区划无容心焉故三府六十县六百三十一郡之下至有村七万一千二百一十六之多也　注按日本经纬而度虽如上所云然洲外诸岛有远出其限者如小笠原之北已逾纬线二十六度其东经线亦过三度至桦太千岛则更在纬线北五十四度经线东十一度之外矣近夷琉球强入版图其地在纬线北二十四度经线西一十七度赢缩悬殊万难折中盖日本之为国实大小岛屿之攸赖其间或远或近或有可凭恃或无足重轻不一其地记者祗就其大者要者测之余可无烦表志故其度数之不匀有如此云

　　日本地势军实考
日本立国东瀛与我　中国虽有一海之隔然同在亚西亚洲境内故风俗文字间有相同者其全国分度东西自东经线一百二十四度四十五分至一百五十六度三十分南北自北纬二十四度六分至五十度十六分地畿内者五一山城二摄津三大和四河内五河泉分为道者八曰西海道在畿内道迤西大隅萨摩日向肥前肥后丰前丰后筑前筑后丰岐对马十一国焉西南曰南海道伊豫土佐阿波赞岐淡路伊纪六国焉西北为山阴道石见出云伯耆因幡但马丹波丹后隐岐八国焉西为山阳道长门周防安艺备前备中备后美作播磨八国焉其东为东海道伊贺伊势尾张志摩三河远江骏河伊豆甲斐相模武藏上总下总常陆安房十五国焉北为北陆道若狭越前越中越后加贺能登佐渡七国焉东北曰东山道近江飞弹美浓信浓上野下野岩代盘城羽前羽后陆前陆中陆奥十三国属焉又东北一大岛曰北海道渡岛后志胆振石狩十岛北见日高胜钏路根室天盐十一国属焉总而计之为府者三一东京府一京都府一大阪府为县者四十一与各国互市之处八为长崎为神户为大为横滨为筑地为箱馆为新潟为夷港此形势之大略也至于军实陆军分设六镇第一东京镇统三师分置武藏第二仙台城镇统二师分置陆前第三名古屋镇统二师分置尾张第四大镇统三师分置摄津第五广岛城镇统二师分置安艺第六熊本城镇统二师分置肥后共计将校等官三千三百十六员统领官吏一千四十员候补生徒职工十七万二千九百二十四人佣役二千一百二十四名炮兵二千四百名海军分为五区第一横须贺港区分置相模第二吴港区分置安艺第三佐世保港区分置肥前第四第五分设之初未定区地共计将官等校九千九十三员统领官吏六百三十一员候补生徒下士二千二百六十五人海军兵卒六千四百八十二名佣役四百五名以上皆常备兵至临期征调之兵勇有三十万八千七百二十三名第一豫备征兵有九千八百五十九名第二豫备征兵有六万一千七百五十九名此皆不在额兵之内炮台东京府东海道武藏国荏原郡有六座大府畿内摄津国西成郡天保山有一座兵库县畿内摄津国武库郡兵库港有二座长崎县西海道肥前国西彼杵郡长崎港有六座鹿儿岛县西海道萨摩国鹿儿岛有六座北海道厅北海道渡岛道龟田郡函馆有六座高知县南海道土佐国高图郡野见港有一座和歌山县南海道伊纪国海部郡和歌港有一座兵库县南海道波路国津名郡由良港有一座长崎县西海道对马国对马岛长崎县西海道肥前国南松浦郡五岛长崎县西海道肥前国东彼杵郡以上三处其数未知师船三十四号曰扶桑舰曰金刚舰曰比叡舰曰日进舰曰天城舰曰盘城舰曰孟春舰曰第二丁卯舰曰雷电舰曰龙骧舰曰清辉舰曰迅鲸舰曰浅间舰曰筑波舰曰富土山舰曰干代田形舰曰石川丸舰曰凤翔舰曰东舰曰青日舰曰巷龙舰曰海门舰曰筑紫舰曰天龙舰曰葛城舰曰大和舰曰武藏舰曰浪速舰曰高千穗舰曰高雄舰曰爱宕舰曰摩耶舰曰岛海舰曰赤城舰其中扶桑比叡金刚龙骧东五号为铁甲余俱木质制成此外又有大雷艇一号小雷艇六号尝谓日本之改效西法可谓余力不遗然撮其大要言之不外于商务军务二者今者彼国水军陆军诸学校皆有我　中国奥图时时指示生徒使之熟习我　中国其可不详加考核使熟于彼国情形乎惟此篇译自和文难免不稍有讹且其整顿诸务日异日新苟刻舟胶柱以求之难免贻彼国以笑柄有志者时加详考则得之矣若谓此篇即可为指南之针则我岂敢

　　英国缘起
