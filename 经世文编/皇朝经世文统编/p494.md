<!-- { "loadSidebar": true } -->
正使亦可特委本署参赞随员与驻札之国之总理各国事务大臣或他邦公使会商事件并责令稽查案卷机密公文代拆代行有时正使与同僚或与地方大吏往来信函亦令伊等书写以及缮录节接收禀呈发给本国人民存亡改籍字据与钤印执照等事若专有司库掌印其执照印一节自当归伊经理总之以上各员无论等级既经随使即有帮办正使一切事宜之责

　　　论使臣眷属
使臣之妻子与使臣同享利益虽伊等毫无职守非其分所应享然照各国默许常例此因使臣之利益推及妻[孥](帑)耳其余亲族人等无论何人但该使不能管辖者皆不得沾此利益至使臣之妻所得宠荣如觐见国君与大臣眷属往来身临庆贺大典等事详载礼节章内

　　　论无职之随使人员
使臣之幕友以及随侍人员皆归公使署内之人但非由国君遣派即不得同随使之权利此等人既在公使署内自应沾润遇有涉讼盘诘等事地方官查拏务须从宽办理以免妨使臣权利之处公使到任例由彼国总署请将随员人等开列名单封送该署收存日后若有更换调遣公使亦宜行文知照

　　　论专弁寄送公文
凡邦国与其使臣往来各项公文按照公法到处不得擅动如邦国遇有紧要情节传递公文须较驿寄更为妥速即差专弁寄送时亦有之公使钦差专弁赍送公文而彼国不允者有之如一千八百年英国驻俄公使欲差专弁赍送公文而俄国不肯发给护照该使无法遂交信局递送即将此事奏报本国而俄国竟以本国国君之旨覆之

当升平无事之时凡递送公文员弁皆不得遏阻至查拏文件更干例禁故凡遇使臣往来公文无论在驻札之国境内或在假道之国境内有阻挠寄送之人者即系显违公法但其不得阻挠之例不免有时生弊如遇使臣不遵公法或有谋害某君之心或有倾覆人国之意其所往来公文地方官若行查拏以得同谋人证是秉其自护之权以遏祸乱之萌在常人遇性命危险不得不亟为设法以资捍卫邦国亦然至害人者终被人害亦自取之耳

欲使员弁寄送公文畅行无阻须于该员弁随身什物另立记号或以腰牌为证或有他项识别以便各处辨认至所领寄送公文执照更为要务

寄送公文员弁至各国疆界其行李等件多不查原恐其稍有迟滞贻误公事无如该员弁竟有藉此带例禁货物者实堪痛恨若被查出岂非自取其祸除盖印包裹照例免其查外其余行李等件无不查其不查者系姑行宽免非定例耳至用兵之时若与敌国以及助敌之国未经议定任便寄送公文彼此皆有查拏差弁扣留文件之权是以一经欲为讲和即先为约定彼此皆不得遏阻寄信员弁也似此公文各国除由驿传递外多用密寄名目简派文武职用如公使系文职大员则遣参赞协理若武职则遣标下将弁或遣无职衔亲信之人亦可于所给执照注明系递送公文差务至总理各国事务大臣与本国公使寄送文件往往特遣本衙门应差员弁面递

　　论使臣之权利　　　　　
丁韪良译

　　　论使臣不可锢禁伤害等事
凡授以使臣权利原为其得偁职守无有阻滞其利权中之最要者系不得锢禁耳古人云使臣之身尊而不可犯等语是以凡有犯其身即为辱其职夫使臣或藉以排难解纷或藉以维持和好每有幸乐祸之辈嫉其人而恶其调处本地职官以为使臣前来皆不利于本国因而深恨痛恶者恒有之故各国定例力加保护以补地方保护之不足至使臣遇难畴昔亦非罕睹今则无矣昔者俄国女主爱里萨白得登君位多赖法使色达尔的与谋因此女主最信任之该使以为一切公务必然任其调度旋因告假回国一年之久屡接女主信函催其回任该使拟回俄国设法令女主黜其宰相于路经各处预言俄相不日被黜讵料机事不密俄相遂设法防之时该使行文系用暗号其暗号表被俄相去遂将法使公文截留拆看内有毁谤女主之句乃呈女主御览女主大怒是时该使尚未呈递文凭本拟俄相被黜再行呈递而女主以该使既未呈递文凭即系无职之人乃追回以前所赐星驱逐回国然女主此举寔无违背公法故女主行文各国谓此事只关其人不干其国两国仍和好如初

现在西洋各国于使臣之身家以及行李车辆等件皆照公法保护以防其弊驻札之国既不得锢禁使臣亦不得管辖使臣此非循礼节之虚文乃势所当如是耳故使臣皆保其自由以便称其职守使臣若归驻札之国管辖何以供职

夫使臣虽享格外利益遇有过犯亦不得幸免惩治如使臣不知自爱欺凌人民任意横行敢犯禁搅扰官民谋为不轨以及干犯众怒等事自当惩治但归该使本国办理是其分所当然为各国所默许之常例也其驻札之国亦可照情节轻重设法自护或断其往来信函或派人守其公署使内外不通或勒令回国倘该使如敢违抗即将伊逐出境外以免意外之处事至此极使臣视驻札之国直欲仇敌故不免受此威胁之辱是使臣既昧其职分之当然即失其权利之本然矣一千八百五十九六十一等年萨国君主改称意大利君主时该国驻札多司干及那白里公使设法暗谋以致二邦易于吞并焉此事若败该使其不免乎

昔有锢禁使臣之事如驻札法京公使名塞勒马者与日国大臣通同谋害法国摄君位者又一千八百八年俄国驻札瑞京使臣名阿娄巴司者谋夺瑞国芬兰地方虽公法免其缉拏竟皆被执矣

使臣之职权虽在呈递文凭之后方能享受但现在西洋各国知某使一经入境直至出境莫不慎为保护其一切举止皆不得稍有妨碍而其职内应行事宜更不可拦阻

当升平无事之时若某国私拆公使往来信函即系显违公法昔者私拆信函之事相习成风甚至邦国派人专司其事而今无矣夫往来信函日渐加增焉能逐件拆阅现在各国于递发信函一事俱严为防范以免拆阅之弊

本国新报讪讪公使亦为公法所严禁因该使不得赴署申诉恐致宣泄机密事件彼国藉新报评论公使大为不可若查某使果有不合应向该使剀切言之或事关重大行文该使本国亦可至公使刊着书籍或新报难免招人訾议在彼虽有过当而公使殊难辨白矣

使臣无时不当保护虽两国业经失和而兵端已开亦不得锢禁阻挠虽有未认其国者然即允使臣入境即当保护但其利益不得与公使同昔土耳其设有七塔寺收押敌国公使该国托辞保护以免公使受侮实则一恶习耳嗣后此例废弃如俄土两国布加里之役俄使回国毫无阻又希腊叛土俄因与土失和时俄使亦安静回国土国并未阻止又一千八百二十七年法英俄与土起衅各国欲绝交旋国时土国大臣声称七塔寺业经裁撤矣

　　　论使臣诸得自由
当慎谨自守远避嫌疑存国体忠国事寔使臣之要务故非经本国允准无论某国赐何职衔星以及各项宠荣之处使臣皆不得擅自领受使臣驻札某国历年甚久且与该国君主执政大臣往来亲密异常者即难免不生物议故按期更换使臣此弊即除　彼国无论赏给何等职衔不但使臣不得相受凡在外邦侨居人民非经本国允准皆不得收授

遇某国遣来驻札之使若系我国之人恒有两国预为言明除办理交涉事务外该使本身仍归我国管辖但在任之时其分所应享各项权利以及诸得自由之处仍与各国公使无异

　　　论使臣不归地方管辖
不归地方管辖亦在使臣所享利益之内故使臣身居他邦一如故土其一切身家财物事故仍按本国律例办理若生有子女亦为本国之人其驻札之国无审讯使臣勒令追赔查抄财物补还欠债之权此节不独公使为然凡使臣之妻与随使人员亦均享此利益至使臣公署亦不归地方管辖故巡捕等官均不得擅入昔俄国公使驻札法京有该使随员某在署内将协理一名伤害使臣遂将该犯发交法国法院后俄国函致法国声称该犯系在署内行凶请即送还本国审讯因按公法使臣署内一如本国境内耳法国复以公使既将该犯发交我国应由我国审讯等语彼此互相争执俄国终让法国审办然法国虽行审办亦未传该署人员作证祇派员赴署取供惟恐稍有妨公使之权利也

以上各节似此国之权不能施之于彼国之使然必如此使臣方能任便得以称其职守故各国于使臣此等利益皆应格外稽查下吏恐有触犯而误失和好至触犯后再行辩明以免彼国心怀猜疑亦非甚易现在通使之国无不互相默许各管辖本国使臣之例

使臣居址免于地方管辖一节在昔时凡近使臣公署房屋悬挂该使旗牌即免地方管辖毋如日久獘生故现在各国皆除此例惟日法驻札罗马公使与署比皆免地方管辖因藉该署门首所悬旗牌以护之耳一千七百五十九年法国驻札冉瓦公使曾禁止该处巡捕人等不准自公署门首经过此举可谓狂矣若该国竟隐忍受之寔为可耻在一千七百年间日国即将此例废弃矣

夫使臣既不归地方管辖其公署亦因之宽免若任听罪犯不论某国人民逃匿公署使地方官难查拏寔于本国自主之权有损现在遇有公使署内隐匿罪犯若经地方官知照仍不交出不但将公署围守以防脱逃并可立即进署锁拿一千七百二十九年日国有公爵名理伯拉者犯罪藏匿英国公使署内是时法院议此谓派员前往搜捕可也因公使驻札原为固持两国往来友谊于彼此均有裨益今如此则反阻挠此国政令夫寻常罪犯如可视公使情面免其查拿而罪大恶极要犯亦可藉之逃出法网天下于理不合于公法相背之事莫甚于此不但邦国受其害恐致有倾覆之忧矣然此事议者不同或云罪犯藏匿使臣公署地方官派兵围守以防脱逃不得进署锁拏可由总理大臣代为令其交出否则向伊国君索取亦无不可此一说也或云巡捕官可径向公署索取罪犯若仍匿不交出即可进署查拏但于使臣与其随从人员权体之上不得稍有伤此又一说也愚按若确有藏匿罪犯之据并有刻即脱逃之虞似此两项情节该巡捕官不妨进署搜捕但不得扰及使臣公使既负推诚相信之义即不得藉公使之权利以免搜查若有可疑之处而尚无确据祗可行文辨论并可将情节申诉彼国但不得闯入公署即有藏匿确据而不至刻即脱逃者祗可围守公署或请使臣出署或送使臣出境惟总不得闯入公署也即公使往来行台亦归此律

再使臣车辆等项不得载匿罪犯以致远扬亦不得私带一切违例对象昔法国驻札罗马公使容留应遣罪犯以及那不勒斯地方逆匪并用该使所乘之车载伊等逸行扺城外被官拏获将罪犯俱行监禁该使深以违法责之教皇答以似此等匪徒汝欲救之我欲惩之在汝意护庇逆党而我为此国之主既经路遇伊等谅应容我拘拏使臣之权利亦不当似此之漫无限制也昔驻札罗马公使隐匿罪犯按照情节原有免其查拏之例但一千八百十五年此例即已废弃

　　　论使臣有罪案不归地方审断
使臣既不归地方管辖不论所犯何罪其驻札之国均不得拘审昔时此理间有或违今则莫不遵守

