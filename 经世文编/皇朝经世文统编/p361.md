<!-- { "loadSidebar": true } -->
一日禁扰累　居官而有意扰民累民虽愚不至此但乡民至愚地方甚广奸胥猾吏地方奸徒情伪百出稍有举动便可藉端扰累故无论官政烦苛即良法美意而体察未到扰累不浅无论奉行错谬即遵奉力行而防闲未周亦足扰累如应速而迟则有守候之苦应迟而速则又有逼迫之苦取结造册需索生焉传谕问话诈吓生焉即不耗费银钱而废时失业民已苦之即不受刑坐罪而惊受怕民已苦之本人之拘系此扰累也无干之株连亦扰累也至于官衙借用对象虽云给还而取送无非民力守候更为失时况未必全还也买卖对象虽云给价而多寡不能相值迟早不能如期况未必给价也加以签差出票展转守催则酒食使费更在应付对象之外矣即如州县因公下乡巡历乡村原以为民倘或候迎送或事铺张或备供应或供马草或平道路均属扰累即或不须伺候不肯苛求亦宜不时检点以防里甲指派或自己丝毫不扰而随带人役亦须防其暗地需索总之州县乃亲民之官下乡乃亲民之时非立威之时止宜拜跪坐立之有礼不在仪从供张之可观虽无扰民累民之事须时存惟恐扰民累民之心周历一乡可使乡民聚乐观毋使乡民愁苦相对必使民幸其复来不可使民忧其再至至于道府直隶州巡历州县更宜轻装减从迸绝馈遗供应以为表率不然则未得巡历之益先受巡历之累矣干咎亦不小不可不切切留意也

一曰绝回护　官司治事原宜慎重于先乃不致翻覆于后但事理无穷物情变幻初时或见闻倚于一偏或事多不暇致详及至推行不去已知错则惟有及早回头据实政正庶几理得心安更见虚怀远识即或有干例议而改过不吝事得其平上可以见上司下有以对士民所谓公可服人也无如官场陋习乐于见长不乐于见短明知前此未妥或以民愚可以计诱势逼或恃才长可以弥缝牵合安心不肯改悔抵口不敢认错前此错误犹云无心之过后此回护已成有心之恶小事回护必至酿成大案小过不改必至积为大恶往往有破百姓之身家性命供为官者一时之迁就种种罪孽无不因回护而起况此习不改不止回护自己也以小人之腹度君子之心则为经手之上司回护罗案外无干之人解结中难解之结则为承办之同官回护以莫须有之装点加平民不可解之冤累则更为诈赃诬拿之书役回护方且恃为周旋巧计一时目为干办能员殊不知　　圣明在上功令森严欺人适以欺己自作还宜自受明干　　国宪阴遭天谴往往而是善乎诸葛孔明云违覆而得中犹弃敝履而得珠玉诸君常熟服此言增一分虚公之心即少一分回护之念始而难终而易救过在此造福亦在此矣

一曰息忿怒　临民之官平心静气犹恐下情难悉处置失当一有怒意堂上官之气先不能平焉能平阶下之不平再加以忿则偏向偏恶非刑逼辱何求不得虽有真冤实情申诉难入不但事失其平破家丧命皆不可知迨至事后气平虽知民冤而狱谳已成悔亦无及若夫乘官怒而阴肆其毒激官怒而侧持其柄则又胥役惯技固惟恐官之不忿不怒也每见官司逞一时之怒小民抱终身之怨官亦造无边之孽者矣世俗谓堂上一呼阶下百诺似居官易于生怒又若可以怒者殊不知惟居官独不可怒更不敢怒虽遇可怒可忿之人尤不忘可哀可矜之念吕氏云当官者先以暴怒为戒事有不可当详处之必无不中若先暴怒只能自害岂能害人此为笃论能息一分忿怒即昭一分平允以此临民庶几无过至于上官接属一有忿怒是非混淆吏治人材所关不浅克己可以治怒自治而后治人又在上官之身先作则也

　　用亲不如用友学治臆说　　　　　
汪辉祖

谚曰莫用三爷废职亡家子为少爷为姑爷妻兄弟为舅爷也之三者未必才无可用第内有蔽聪塞明之方外有投鼠忌器之虑威之所行权辄附焉权之所附威更炽焉任以笔墨则售承行鬻差票任以案牍则通贿赂变是非任以仓库则轻出重入西掩东挪弊难枚举即令总核买办杂务其细已甚亦必至于短发价值有玷官声故无一而可事非十分败坏不入于耳迨入于耳已难措手以法则伤恩以恩则坏法三者相同而子为尤甚其见利忘亲者无论意在爱亲而孳孳焉为亲计利势必陷亲于不义所以危也余佐幕三十年凡署中有公子主事者断不受聘坐视其害义有不安以疏间亲分有不可目击官之受此累者比比皆是乾隆二十九年诸暨令黄汝亮之重征五十一年平阳令黄梅之苛敛并因子累身干重辟子亦罹刑尤炯鉴之昭然者矣然则与舅犹可用乎曰否特其恩较杀于子其分较疏于子或不致十分败坏尚易发觉耳然至于发觉亦复不易收拾治则碍女治舅则碍妻隐忍黜逐已累不可言总不若择贤友而任之友以义合守义则尊而礼之苟其负义何嫌乎绝交友有瑕疵旁人皆可启口且一经受玷之后托足无方故自爱者恒多也至亲不可用事

然则一行作吏至亲皆可疏乎曰不然自未遇以至通籍莫不厚望于我其情重可感也幸得服官如之何勿念不畀以事权则负才者无所肆不责以功效则无才者可自容称吾之力衣之食之分禄以周之尽吾心焉而已心有余而力不逮无可如何也若夫任之以事以致废弛决裂情面两失则是陷人子恶耳岂爱人以德之谓乎至亲但尽心力

官衙习气最足坏人子弟凡家居不应有之事官中无所不有虽居官者纪范极严然时而升堂时而公出检束总有不至仆从人等饱食居乌能尽安素分如赌钱唱曲养鸟鱼嬖优狎倡之类何地蔑有衣美食肥犹其子者子弟血气未定易为所惑且若辈唯恐不当公子之意用事者以此固宠未用事者以此邀恩一有所溺父兄之教难行为害不浅况官非世业久暂靡常子弟即幸无外染而饱暖嬉闲筋弛骨懈设不能仰给于官将无所恃以自立故惟子弟可治儒业者之官中俾受严师约束其它不若各就所长令其在家治生以为久远之计子弟不宜轻令随任

至亲密友义不可郄其可资照料者偕至官中不无臂指之助即酌量赠遗力尚能支然有恒产有恒业者必不肯离家远出惟无用之人多乐随任不知官中公事须延幕友官亲可办者不过仓库仓库并关重大非深可倚信之人不敢轻托一时面挈之而去至于无所事事徒滋悔怨非惟无益而又害之何如实言婉谢之为得乎亲友不宜概听赴署

挈眷之官累固也然实有万不可已者署无眷属则宅门内如客寓然一切俱无检束官一升堂拜客仆从即无顾忌遇公出晚夕印匣亦难信托昔有同寮孑然在官腰间悬匙累累每出必与印偕殊非体制或以姬妾任之则又不可贤明者百无二三小家女何知大义属理内政势有不能万一小有色艺驯至恃宠揽权祸更有不可胜言者采苹之诗颂有齐季女有以夫任所不可无眷属

　　论用财学治臆说　　　　　
汪辉祖

士既服官凡官之所需及应酬种种与官俱来者断不能省然官一而已非合家皆官也一人官而家之人无不官样禄其足济乎且即官之一身衣服可以肃观瞻舆仆可以供任使似亦足矣而必备美是求有一带而悬表佩玉费及千金他物称是者试问官声果否系此而亏累因焉果何为哉优伶宜屏燕会宜简裘马宜朴家人之衣饰宜俭借曰缺美息阜则有原思用九百之义在岂患货之弃于地者而况其未必然耶故用财宜节不节必贪人即不自爱未有甘以墨败者资用既绌左右效忠之辈进利策多在可以无取可以取之间意谓伤廉尚小不妨姑试利径一开万难再窒情移势偪欲罢不能或被下人牵鼻或受上官掣肘卒之利尽归人害独归己败以身徇不败亦殃及子孙皆由不节之一念基之故欲为清白吏必自节用始不节必贪

宅门以外官也规模狭隘则事上接下无往非获咎之端宅门以内家也规模大则取多用宏随在皆亏帑之渐而其要则在勿使家人有居官之乐而已造物劳我以生无论在官在家总无逸居之日仕路何常宜止则止顾有知止而不获止者大率家人累之家人乐于在官即有不能去官之势故居官时须使宅门以内仍与家居无异女红中馈不改寒素家风则家人无恋于一官而退计不难自决矣勿使家人有居官之乐

身兼庶事万不能琐屑理财然出纳之数断不可不知尽委经手之人而已不与闻则我不挪移有挪移者我不侵盗有侵盗者至交代时水落石出噬脐无及矣宜属司筦钥者分别正入正出杂入杂出四簿按旬一小结按季一大给随时检阅则仓库出入相符不相符有余不足之数一一在心设遇去官交代册籍顷刻可成虽猾吏无能为弊更可不致遗漏目受后任之推敲或曰此行于简僻小县则可恐剧之地势不能行余应之曰苟不耐烦虽简僻何所用之否则地异而理一也何难行之有夫号称剧不过增驿站多迎送耳亦可另设一簿以览其要特立法非难任人为难有治人无治法安所得诚信之人而任之欤出纳不可不知

宾友僚属之酬赠赆贷庆吊一切分所常有斟情量力各视其时不应则已应之须令其人实受吾益尝见官中陋习以此等应酬无可质证司出纳者任意短色轻乎甚有至八折九折者克其赢以入施者实费受者虚承良可浩叹刘仙圃令浙江时令为贵州石阡太守遇有公分属账房封固加签其应标名目必俟手署故色或未必全足而平总不敢稍轻亦厚交之一道也财宜实用

用财须俭为一己言之也若以财用人则处处宜留余地人之听用于我无不为财起见不使之稍有所利其心思材力岂肯实为我用且不惟不为我用将转为我害矣且我亦何常不计利哉席官之位食官之禄尚欲俭用以自赢彼事官者而使一无所赢其家何赖焉宽其分乃安其身惟恐我之不用斯收用人之益耳以财用人宜宽

宁远旧无库征收饷银皆贮内室遇批解始发匠倾镕余以为非制创设库房三间命库书司筦钥此正项也即廉俸所入亦储账房应酬日用皆取给焉一归私室则当问出纳于室人性啬者虑其绌也出之不易或误事机性奢者见其赢也用之无节必致匮乏且财之所主权之所归也并有因以干预外事者若之何勿慎财不可入私室

侈糜之为害也取之百姓不已必至侵及官帑其始偶然继乃常然久且习为固然而忘其所以然夫因公挪移即干严律虚出通关亦罹重谴况以私用而亏官帑实为侵盗乎纵或幸逃法网神且鉴之矧法亦未可苟免耶上官之喜怒一身之疾病公事之降革皆不可知官帑无亏不过夺职而止不然将有制其命者所当于用财时先自谨也官帑不可亏挪

夫民亦知积贮之不可少也实买实贮事原易行自换斗移星权归胥吏而有名无实窒碍多端初犹藏价于库终且库亦虚悬而仓愈难言矣遇有交代辄移价作收然尧水汤旱盛世不免设遭歉岁生民之命系于仓储万一欲赈无粮欲借无种嗷嗷哀雁恐不能以美言市也库亏尚可补苴于一时仓空万难筹措于临事有备无患守土者何等关系其可度外置乎仓储宜实

