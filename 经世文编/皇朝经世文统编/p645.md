<!-- { "loadSidebar": true } -->
冯桂芬

吾吴民气最驯不特他省所无亦他郡所无自昔以来号称易治比行均赋见贤父母殊恩旷典固宜下令如流水之源而亦有隐微深痼之疾所愿与吾乡民痛除之者一在不知足一在不自量加以喜听浮言恐又成徘徊观望之局自贻伊戚而已往年每石八九千本年每石四千往年求注荒而或不得一二成今年不必求注荒而自得四成正数既甚悬殊浮费又复净绝平心论之奚啻霄壤而入于无厌者之心将求更少于四千或并省此四千求之而得必且驰骛之求之断不得而转有所失亦且尝试而冀幸之此苏民之大病也至于刚则吐柔则茹久成为习俗官吏嚣冲突如狼如虎辄俯首帖而敢怒而不敢言故漕拒捕之案他郡县多有而吾吴无之谓非良民得乎特恐止知畏威不知怀德及于宽典转生玩心正如村塾顽徒夏楚声绝书声亦随之而绝吴谚云不吃敬酒吃罚酒此又苏民之大病也于是乎一一种丁胥差役习知其然因其隙而乘之相与造作浮言以为别有良法或隐匿逋欠或贿买灾荒可以更灭于四千顷者以捐抵赋之案即用此术以荧惑乡愚听从者不少今行均赋关系更大阻挠必更力势必竭尽伎俩使输纳寥寥明年不复能行得以借口为复旧之地而后已在若辈固应而独怪吾乡民积年之一旦忘之惟若辈言是听堕其术中而不悟也则不知足不自量之心误之也须知有田即有粮无所逃于天地之间吾乡民具有天良值此非常善政宜如何感激报称踊跃输将乎数既无多新谷方登取携良便早完　国课弛然高卧为人生第一乐事若复因循坐误转瞬岁事百需米值已散逋赋未了悍吏登门诛求需索将甚往时一不得当桎梏随之悔之晚矣如听若辈之言人怀观望明年必且复旧暴贪一年之小利而贻百年之大害孰得孰失不待言此虽非一人一家所能主亦愿吾乡民交相劝勉一唱百和云集景从然不为邪说所惑即若辈无如何矣

　　札各州县论钱漕吏胥咸丰八年　　　　　
胡林翼

国家正供度支所系考成甚严查湖北近年钱漕征解多不足额各州县因循怠玩任听奸书蠹役等把持舞弊私收入己而上下两忙钱粮及漕南正额置之不顾甚有昏庸州县形同木偶征收大权一寄诸总书册书里书之手书办曰散失无存官亦曰散失无存于是听其颠倒户名而不知完欠之为谁矣书办曰板券烦重难稽于是听其改用活券而不知催比之何据矣欺侵锢蔽百弊丛生官不过稍分其余润而小民之脂膏遂尽归书役之中饱而　国赋转致虚悬书役等转得肆无忌惮于是有灾枉缓之法在谓某区某垸水冲沙压宜缓某名某户逃亡故绝难征官欲顾其考成不得不受其播弄懵懵焉为之吁不知其所谓水冲沙压者固皆成熟之区其所谓逃亡故绝者寔尽已完之户迨至已办成而弊恐败露则又有挖征之名以混之则又有预征及急公之说以掩之其甚者更有例名目谓某乡民情梗顽自来无完纳钱漕之事每岁必藉以为弥补种种饰下以欺吾民上以欺吾　君殊堪发指本部院于上年查办秋时告诫颇极周详而江陵公安石首监利松滋汉阳沔阳汉川锺祥天门潜江京山荆门等州县所办缓区垸究多不寔此后再有报灾缓及征解逾延等员本部院惟有从严参办决不曲为宥也本部院精思博访窃以为欲除其弊有数法焉一曰清丈征册虽失田亩自在通计湖北州县广长不过数百里其中必分为几乡又其中必分为几垸几里今若出示剀切晓谕就各乡各垸中选派公正绅士亲身督率按亩丈量不经保正书差之手民知丈量既定而其每年所纳之赋无不丝毫归公不致再为衙蠹所侵蚀将必和盘托出彼此相稽而征册可定是无册者皆有册而书段无所行其挟制矣一曰自封投柜查钱粮定例不准胥差包征必花户自行完纳法至善也唯花户距城或远守候留难或多未便今若推诚晓示小邑设柜城中州县之大者于四乡添设分柜只准保正粮书粮差等挨甲挨户催今花户自行赴柜不准代花户完纳以杜包征之弊其零星小户准其彼此附带银钱上柜随征随即掣与券票则民必踊跃输将而从前包征垫完之弊贷绝矣一曰严推收查湖北恶习往往买田数年或数十年竟不赴房推收过割只潜赴里书处开一户名私相授受更有田已更易数主变产已经数世而粮名未换仍在旧户下完纳者而官与粮书皆昏然不知始意不过欲隐匿税契耳久之而飞洒诡寄之弊生矣久之而私收欺侵之弊作矣岂知田在某里某图某区某坑某会某乡一有买卖断无保正不与闻之理亦无邻右不知情之事今严定期限遇有买田之户界交价以后限十日即赴州县房过割投税不准推收房刁难倘粮户仍前违玩不肯将粮推收清楚有意弊混一经察出或被告发即将其田一半入官并科以隐匿之罪保正邻右知情不举同坐无论差保邻佑粮书粮差有意庇纵者加等治罪有能举报者由州县自行奖之则欺侵之源可杜矣一曰清户柱至到有田在出乡而粮在湖乡者有东乡之人买西乡之田而粮仍拨入东乡者有一粮户而数十花名者有一两钱粮而分立数名者其意欲混入积淹之册希图蠲缓也欲避大户之名而巧卸差徭也更欲避堤头圩头之举而深畏相累也更有田已典当而未杜卖过户及催收钱粮问之田主田主曰已典当与某问之当主当主曰并未杜卖仍须田主完粮彼此相推几乎无可捉摸种种诡弊皆逃亡故绝之源也岂知户名即可更变而田地总不能搬家执田以求人执人以查粮未有不丝丝入扣者今将某大户共若干花名条分缕晰归并于某大户总名项下粮名可按籍而稽矣某里某图某区某垸某会某乡共若干田若干钱粮若干住户土著之主田若干外来买之客田若干某田系自种某田系佃种责成于名该地方绅耆保甲细查一遍填注明晰取每年收青苗钱之簿而之取每年做堰塘修堤圩之册而对之其典卖田亩之户责令卖绝过户否则仍归田主完粮则一切鬼蜮之徒无从使其伎俩而黑粮之弊可渐袪矣以上数法夺书役权还之于官而不使书役得以分官之权是在尔州县体察而力行之

　　奏酌拟征收钱粮各余片　　　　　
屠仁守

再臣前奏湖北钱粮积弊光绪十年四月十七日钦奉　谕旨着湖广总督湖北抚饬令各州县查明定例按户豫给易知由单核算明晰纳户持单投柜换票不准滥设催役名目柜书如有刁难情事准其禀诉惩治倘州县意存袒庇即着严行参办等因钦此仰见　圣主轸念黎元剔蠹惩奸之至意莫名钦感臣窃维除弊之法要在详明而作弊之情利在朦混征收一事豫给由单本属易行特官吏恶其害已逐委定例于不顾臣尝见州县粮票于几升几合字样皆故作大草使人不得辨识以为任意浮收地步不过舞文数字而各省一律则其横取于小民者不知其几千亿万利归官吏怨归　朝廷莫此为甚故臣前奏欲令由单载明纳钱若干系属紧要关键伏查嘉庆四年　仁宗睿皇帝特谕钱粮一项乡民有折交钱文者若竟行禁止恐小民不谙银色反受胥吏愚弄各督抚务于开征之先按时价核定换银上库之数每两征收大钱若干文出示晓谕听民自便毋许丝毫浮收将此通谕知之钦此仰见　睿皇帝爱民之心寔为曲至今湖北钱粮既经故抚臣胡林翼奏定章程银米两项悉体察各州县情形定数折纳制钱自应于由单印票照数注明征收方为核寔之道臣议引伸酌拟详明条目具列于左

一州县上下忙开征之先刊发易知由单按各里花名缮造粮册使纳户纳数与一甲总额相符其由单内按照胡公林翼奏定章程核算载明银几两几钱该纳制钱若干文米几升几合该纳制钱若干文水票号杂费一并在内纳户即依钱数持单赴柜投纳倘由单内不载明钱数若干即属有意弊混将该州县指参

一豫给由单若令花户自领未免纷纭若饬役散给又复增扰均为不便查州县各乡悉有科算书又各册书专管民间分单过割等事其于花户应纳银米之数无不周知应责令汇领田单挨户给发或由单核算错花户但与该册书较计禀官更正倘册书有变易例案之处轻则究惩重则责革

一征收之时照例于公衙门首设柜若地大户烦即须多设柜数以便户分投完纳不致拥塞羁候搀越舛错将钱随由单交纳无须比时科算只核对印票无即行截给归农倘印票内未注明所纳钱数及不当时给票准纳户将柜书禀官严究

一革除催役开征之时照例设立滚单悉按粮册于纳户名下注明应纳之数给发单内首名挨次滚抄自行赴柜完纳如滚到之户卧单不传着挨次之户禀官究责

一法既便民自无不踊跃输将然良莠不齐若有惰农自安抗不赴柜完纳者则有摘催之法查传的户正身严行追比既不因一二顽户任法以扰乡民亦不为欲安善良废法以姑息顽户惩一戒百于政为宜

一水旱偏钱粮蒙　恩蠲缓必令州县报明某乡某户载入由单免其完纳若本年先已征收者准其抵次年应完之数倘州县含混重征查明参处

　以上六条于成法初无变更特就成法之中切寔冀得除积弊宣畅　皇仁钱粮无逋负之虞而百姓有来苏之庆至于胥吏人等果能奉公守法该州县亦宜量增犒食俾得赡其身家州县官果能寔惠及民该督抚亦当裁革浮费俾得舒于财力如此则上下相见以心官民联为一体催科不扰然后教养可得而施其于化理之原裨益当非浅鲜

　　议减杭嘉湖三府减漕疏　　　　　
左宗棠

