<!-- { "loadSidebar": true } -->
夫树国必在安民兴利必先除害为国计而不惜民生图利多而不顾害大甚非所以务本而抑末也溯自募勇剿匪以来军需不继刱议抽厘原其始意不过为权宜一时之举岂遂以为久而不变之例哉按江西初章百钱之货仅抽三厘旋增二厘分卡给票后因大饷不济复行增抽五厘合成百钱抽取一分揆之厘为取不及分之义已失本旨且分卡愈多增厘愈多于是利未必在国而害则先在民矣然以全省分立四卡抽厘厘虽重而卡尚少不甚受委员丁役之勒掯诈罚刁难阻滞所以民间尚能勉力以利其国以期扫灭贼氛即如前约停止抽厘以苏民困不贻长久之害耳年幸各巨寇次第削平往来湖江之人皆引领以望庶几休息乃商贾厘金不惟不见裁撤又添无限分卡徒知有利而不知有害为国者亦曷足征信于民也间常由建郡越抚州经省垣过吴镇以扺湖口若硝石万年桥浒湾临川城下河鱼桥黄江口李家渡剑江口谢埠滁槎省垣黄家月凶樵舍等卡远者不过百里或七八十里近者祇四五十里再近者特三五里而吴镇河至上下左右相去不数里竟设有五卡外又有老爷庙卡大姑塘湖口卡沿途给票票网罗密布重征苛求其征逾于什一其课严于正供所历如此余可类推矣现以候补员多设为疏通调剂之方大卡则委太守大员中卡则委州县官小卡则委佐贰杂职于中非不酌量贤否主持权衡然而狂澜既倒难挽中流常有穷乏委员不能起行而假冒游幕之宾技无片长藉代为措置以阶进到卡之后受其挟制又有市井狡徒钻营情面荐充仆丁勾串舞弊广大通神有时官不贪诈而若辈反致暴富则不仅国以厘金为饷利官以厘金为美利而局友丁役且竞以厘卡为利薮矣纵其间报销定有规则而种种滥收縻费殊属无穷每见商民纳厘钱必选青倘百钱内短少分文微论数串数十串俱不耐烦数算挥掷于地索补不休稽延终日者有之拖累数日者有之稍有夹带瞒漏逞虎狼威动枷刑必至加至倍蓰重罚而后已当斯时也民犹釜中鱼砧上肉只得贱卖货物以供需索即无夹带瞒漏之弊又故意搬翻货物拆开箱包丢抛破损哀恳罔闻惟能赂以外费则局友丁役心心相印以多报少以重报轻随即放行且票限十日为满万一延误苛勒重完即或货到地头艰于售脱返卡又需复输是岂止取民之利以利国实剥民之脂肤以为局友丁役之私利而已甚至孤客伙破产亡家其害可胜言哉又闻吴城之麓井时值春风夏暴湖北黄州之武穴等处大江之卡风狂水急甚难摆船欲暂避风诬以偷漏往往强赴查验多遭覆溺呜呼为国储利而致害民性命沉莫诉夫岂裕国便民之善政欤设今世有贾太傅安得不为痛哭流涕也今外洋互市轮船遄行诸商附搭火轮不但通运奇速兼可免遭厘卡毒手以故人多乐从人情如是此有识者所为寒心也窃幸际此休兵息民之日天下厘金似宜裁撤以慰人望稍苏民困以践前言上能践信以爱民民必竭诚以奉上君之视民如赤子民必视君如父母君民一体利害相关气壮山河魍魉灭迹语曰百姓足君孰与不足百姓不足君孰与足又曰德者本也财者末也外本内末予民施夺是故财聚则民散财散则民聚诚哉生平读书不成既无官守又无言责适阅樊口厘局景元堂记雷鹤皋先生跋后有云方日抱作俑之虞遂不禁有感于怀确就所见所闻论其颠末一则为民请命一则为国关心循其流若专为民惜财究其源寔欲为国去害也然仆已将就木矣惟愿此说不壅于上闻官多一分之体恤即民受一分之恩惠邦本永固是则仆之志也夫

　　论厘金
本朝以盛德王天下家法相承无过忠厚是以二百余年民安物阜虽尧舜禹汤文武之世无以过之咸丰年间草莽不靖祸东南军需孔急遂设抽厘之法军储于是有备贼氛藉以扫平此固权宜一时救急之计非可以为常法者也今承平日久乡愚无知咸谓各省兵勇裁撤大半各处捐厘未减于前而国家又深念民瘼以俭节为怀绝无土木之兴准所入厘悉归外省支销然统年捐入巨数未审支销何处不知厘金虽不便于民而有利于国并有利于官也又不知有修理黄河浙江海塘沿江炮台福建船政局救生局江苏工程局官医局军械所长江水师等款尤甚于前也昔年贼氛未平何尝有此巨款支销今各宪裁成大举修河工以安百姓建炮台制火轮以防后虞造桥路以利行人设医局以济贫病设救生以拯垂危沿江水师以护民商种种善政殆不止此歉年免科试广额无如民商皆不得其寔济各州县豁免钱誊黄已到留而不发饬差追征如火必致贫民尽纳而后已是民徒受虚恩而不得其寔惠也广额出于捐厘捐厘出于商商出于民惟士稍蒙其泽而民商又不得其寔也厘金之设刱始于胡文忠公夫四海之内共懔王章何以各省各设章程而不能画一耶查江西起验十分全完外不再征浙江虽归十成章程又异分为浙东西各征五成江苏安徽逢卡完纳章程更相悬殊其中各卡弊端无定年来捐数渐减各宪以为巡丁得钱私放故严正额数以致各省卡严紧异常而收数仍不见多不知民已受病罔咎卡员怠惰被商朦漏商家千里而来纵使初卡轻报次卡必补罚初卡轻放次卡难逃沿途或百里一卡或数十里一卡或二三十里数卡千里数百里之商经过十数卡何由逃遁今不但不能走漏而且额外加征百物因之腾贵是以民受其困商家大为减色矣浙省毘连豫闽中信州入镇至常山旱卡照完过五日前票无用水卡重征仍作初起下行衢阑进卡完验贾客货起若在五天内如数销于一客持票还可出卡如过期票作废纸仍复重征还算初起东关初验至江口浙东五成一卡全完进杭城销售嘉兴票过期大关又完五成发往湖州嘉兴过期又完五成湖州过期又完五成温台寍绍亦一律而增征一省之内名偁十分竟有重征六七十分之多而验卡复又额外补征如帛布一疋竟有重完百数十文者其余可推近省之卡照总局减数十文远省之卡硬少百文贾出于民价高而民俭用货物不能畅通各市遂至微弱欲罢不能以致倒帐频闻此浙省体恤民情有东西五成之分商贾尚如此之难何江西无东西之分由初卡起二卡验三卡起四卡验出卡亦五天为度其加征亦如浙式沿途额外加征故意留难索贿尤甚于浙

亦有卡员怜恤商民以前票照额增多不忍再征盖戳放行者出江末卡姑塘索贿益烈不查货数得钱即戳放行如不私贿不由分辨强加增补照额之票再征二三成每有商人面禀卡员请复查验如寔少报不但照补且甘心请罚卡曰尔何不前途少报来此再补商曰前途十余卡苛求太苦照数已出额许多卡曰尔既前途肯增吾处何以不补吾奉宪札坐取此厘凡来船厘满十有其九不照增补吾卡用费出于何处竟是有莫伸只得哀求少补矣出口至湖口华阳安庆等处勒客具结查点货数硬加几成设途中遇雨之时水手看舱搬货或失于归原舱口不符则停扦照围补罚竟有百石之货加完二三十三百完四百者稍有不顺任商舟停泊阻留旬日仍照其所索增纳写票放行而江途之险华阳无口拢舟每逢增补留难之时风伯骤作舟避无及遂致人货没入洪波闻者可悯而卡中置若罔闻至今仍属万般阻难增加益苦而商人以财命为重冀图赶市只得含忍而纳下游大通芜湖虽云搬舱紧纳尚有夹江内河可避风浪而人货可保平安下至梁山水溜而难泊卡丁索贿不遂苛求增加之害与华安无异而风波之险更胜华安再下大胜关泗源沟沙漠洲等卡亦难尽述此三江厘局累商之苦重征加纳索贿之害而谬咎商人偷漏能不乎或曰今既各卡公事严紧出额加征江浙有过期层层加纳之例厘数应宜日盛何捐数逐年减收谓非朦漏其谁信之予曰诚然但漏数甚多而不在商在乡试差船而已逢大比之年各省士子相带货以为考资年来各宪严禁士子亦不敢公然藉词闯关不纳惟以多报少以贵报贱此宗漏数虽巨乃急在一时亦不足论如差漏由来已久积弊日深大宪之差动计大船一二十号纵其家丁包揽客货由京而出外省或由别省而进京成船满载沿途装卸各船卦旗鸣锣逢卡径过局员巡丁明知附带有货莫敢作声若与民载一律完纳数省之卡纳数十卡之捐大差一次朦漏何止万金其余部员各府州县带货多寡到卡递一名片亦不查问一概放行小差一次行数省之卡朦漏何止千金数百金其余近差船亦不细考三江各地官差何日无之统计朦漏厘数亦无所稽考当国需孔殷之时身受国恩不思尽身报使家丁包揽漏厘能不愧对乎夫国以民为本差漏苟能便商利民国课虽损而民受益则为国培本亦可无庸计议矣无如差漏民商不得其益既无其益民商亦知身受国恩共享承平应当报逢卡完纳何致愿附差朦漏而损国税耶祇缘各卡留难苛求索贿查验踏伤扦损不堪故附差船差船不但行途快速货无损坏到地易于出售且省无数周章是以各卡愈紧捐数愈少而附差船者日盛各省咎商朦漏岂不谬哉现今洋商开通子口一税之外行数省子口一律可免是以洋物销数日甚银数流于外洋不知几何今不但洋货作为子口即中国土产洋商亦做子口贩卖内地夫子口之简便与厘卡之留难相去何啻天壤岂独加惠洋商而尽驱中土之民使其穷困耶盖民富则国富民贫则国贫今欲国富而使民贫困非计之得也莫若去其积弊更张弦辙或效子口之法除完关税外每省重征厘金一次如有朦漏以作充公而论如是商人乐其简便不致偷漏四民所产各地通流民商庶得寔惠征收亦可日盛国课亦可富足矣何须沿途设卡多设冗员靡费国帑重为民累也哉

　　论撤厘卡闭捐例而后民业可复
