<!-- { "loadSidebar": true } -->
儒者以五千年前后之史镜亿兆人操作灵顽之质三代以始迄于有明持论不刊行于上下效之袭于长稚沿之方是时也震旦儒士锢于见闻虽汉唐史志颇详岭以西地埶国名而风教阙如元代几囊括全亚洎入中原鞭长莫及其时士夫未闻究心印度波斯突厥诸事实以考政俗兴衰之者　本朝大启疆宇风力所陆詟水栗而三百年来气运转穷易曰穷则变变则通中国之通斯云剧矣而不变而至死不变即变已民议官士弹国萃什伯千万之儒冠缝掖谘以三通廿四史之名能备举其目者不可多得何论寰球夫溺水求援衣不待解落井下石狼已甘心不先使之洞烛古今中外情形而望其奋起是奏韶濩于聋俗固亡怪已荀子曰欲观圣王之则于其灿然者矣后王是也谢秋水曰学明理于经而习事于史史于学居十之六而阅历煅炼又居其四是故不通中史不知秦汉以来之政治学术或为真源或为孽派经数千百变而靡所底而制度典章文物之显易其程者尚不在此例不通西史不知欧洲数百年以前世家执权民狃故常士谭空理如西历一千二百七十八年英吉利人诬格物者为妖术颇于中国永和遗风为近惟彼愈变愈实中国愈变愈虚合中西诸史勘之窃惑乎日变皇王之精意者犹硁然以不变为词而于俄之大彼得法之拿破仑美之华盛顿一切故实未曾梦见者辄曰彼旧俗然乌有所谓百年以来之新政昔耶律德光谓臣曰中国事皆吾知之吾国事汝曹不知也夫以辽与今日泰西较其智愚工拙何如矣而尚能若此然则吾中国四万万人曾无通知各国治乱兴衰之由者可乎不可

古者六经皆史也尚书左史掌之春秋右史掌之尚已易为卜筮之史诗列国得失之礼乐史氏之制度经与史相表里者也及乎变周之文从殷之质楚书乘各自名家于是以马班纂述为正史荀袁纪事司马通鉴为编年之史至于兵刑谱系之殊科诏令奏议之合隶若者为地理遗编若者为职官故事若者沿周官六典之遗若者仿刘氏七之体夫判析源流周知派别原为史家常例而有志之士尤以单心四民教养之原通考历代礼乐兵刑之制能见诸施行者为要务若夫袭宋代诛心之余论沿明人评尾之陋习衍为空谈博取甲第斯又每愈下者矣要之考古以证今由中以逮西博观而约采规时而达用之四者史学之宗恉也

是故读历代正史编年纪传之录通古史也读　国朝东华录东华续录魏默深圣武记诸书通今史也读黄遵宪日本国志王韬法国志略慕维廉大英国志徐景罗俄史辑译冈千仞米利坚志沈敦和英法俄德四国志略暨日本冈本监辅万国史记艾约瑟欧洲志略希腊志略罗马志略及林乐知严良勋李凤苞四裔编年表王韬普法战纪林乐知昂翟来东方交涉记林乐知郑昌棪列国岁计政要李提摩太泰西新史览要通西史也惟是中西文字回然不侔诸史多经翻译而成词意芜诚所不免是以初学多苦其聱牙通人又鄙其委琐是在儒者平心静气以西史之精者与中史参互研究可耳尝谓从前未有西学华人罕能通史学精史裁订谬者颇不乏人然能破秦汉以来治乱得失之症结者十无一二今袭西学之皮毛华人转欲废史学无西学史学亡有西学史学亡欲拯其失首宜显揭古今各国政术异同以知强弱存亡之本次考列国源流种类迁徙次列帝王人物中西比较次明各教派别否知将来环球大地不能越素王改制精心次表各国和战机要有关全局者次详各国古时土番与中国獞黎蛮苗渐次消灭之理此次明应读史书其详容每册列考镜唐太宗云以古为鉴可知得失余谓合中西之古以为鉴其收效更何如矣

泰西不立史馆报馆即其史馆也凡遇开议院时君主临驾王公大臣暨各议员临焉无论事之大小各伸其说以剖判是非报馆即书之以传诸一国布诸五洲记有之史载笔士载言其遗意欤故语无忌讳言多实箓视中国之史书为尤足信其推广新闻纸之多虽至酒楼茶肆往往而有是史馆为一国公有之权史学乃四民与知之业且凡地数民数比校多寡火车铁路电推算方里货殖出入吨数以及官制教会学校国计兵数靡勿签记赅核与中史各表志例同按汉书艺文志小说家出稗官如谓王者欲知闾巷风俗故立稗官以讲说之今日之报章即异日之史料政治家格致家律法家胥权衡于此一举而三备焉故本报之首史学专门者诚重之也诚慎之也

　　读史记丛论
世传家天下者自夏禹始史记载禹崩以天下授益三年之丧毕益让帝禹之子启而辟居箕山之阳孟子所述义亦从同然则启之有天下是天下之人与之非禹传之也审矣故谓家天下者自夏始则可谓禹始则禹其矣

秦始皇即位即以愚天下黔首为心讵知其失天下也卒亡于首先发难之陈涉陈涉一黔首耳振臂一呼天下云集响应项羽沛公继陈涉而兴者陈涉不反天下不乱沛公项羽虽有大志恐未必即起而与秦为难也是故秦家天下虽亡为汉而致秦之亡者未始非陈涉阶之厉也秦始皇欲愚黔首卒为黔首所愚后之王者慎勿轻视黔首也夫

高祖性豁达不事生产其隐于芒砀山时从者已日益众饮食服御谁为供给势必出入山泽夺取小民如寇盗之所为耳观其与项羽战羽将烹太公高祖神不为动且曰分我杯羹斯虽事势逼迫然父子天性凡有血气岂忍出此言哉高祖其诚亡命之徒欤后之得天下也幸承秦敝之后且得萧张诸人佐之耳高祖乌足以训天下哉

汉高之被围于荥阳也几不免幸纪信代高祖诳楚汉高乃得脱纪信卒为项羽烧杀是役也纪信不死则汉高不得生汉代四百余年之天下皆纪信一人之力也及高祖即帝位大封功臣而独不及纪信岂纪信已死而遂以为可欺耶夫高祖之寡恩固不独于纪信也独惜当时萧何诸人亦不为纪信一白其九原有知恐诸人亦无面目见纪信矣

言封禅者莫盛于始皇时凡在方士莫不谏行言听劳民伤财怨满天下而神仙卒不可见不死之药卒不可得秦之速亡封禅亦与有力焉此固有天下者所当共鉴者而汉武帝即位信用方士专事封禅老而不悟卒至天下罢敝百姓怨毒不为亡秦之续者几希噫位莫尊于天子责亦莫重于天子顾可弃天下之大万民之众于不顾而任情妄作者哉

史记历书及天官河禅等书皆渺茫不经无关国政不如删去

楚杀伍员之父伯嚭之祖平王之过举也子胥伯嚭既奔吴破楚戴天不共之仇亦既报之复鞭平王之尸不太过乎夫子胥伯嚭鞭平王尸为其父若祖也其父若祖既臣平王则见杀于君亦分之所不得辞者君之于臣虽亲不若父子而尊则一也复父若祖之仇固为孝子顺孙然父若祖之君即吾之君也为父若祖而鞭其君之尸不独己为不忠即陷父若祖于不义是不独不忠于君并不得为孝其父若祖子胥伯嚭殆亦逞一时之忿而忘大义者乎

春秋五霸桓文为盛然文公为公子时爱齐女留齐无去心幸齐女及赵衰诸臣谋醉之乃载以车行卒反国遂成霸业使当时无齐女及赵衰诸臣则重耳亦不过终老于酒色湮没无闻耳夫重耳周流列国在外十九年辛苦艰难备尝之矣犹不免溺于晏安不顾祖宗之大业酖毒之喻其信然乎

小白以齐乱而逃亡重耳以乱而出奔及归齐归遂发奋图霸事业卒为春秋之冠西国王子游历之制岂无深意乎夫居移气养移体汨没志气之机也为君者系一国之存亡属万民之观听志气既惰犹有政以为国乎观齐桓文之霸而益叹西国王子游历之制之也

汉萧何及曹参尝有郄及何死推贤唯参参为相一遵何制无所变更呜呼是二臣者皆可谓汉高之良臣何能忘参之郄而举之何深知当时相国者非参不可忘私怨者顾公义也参则以为天下初定法不容扰何既定制无弊遵而守之民乃宁一安得以一人之私而不顾天下之公乎万民安业参为相之功也高祖得贤何举参之力也何可谓举得其人参可谓不负所举矣是故之二人者诚相得而益彰者也

汉非萧何不得为汉无韩信不能灭楚及高祖即位后于萧何则执而系之于韩信则缚而杀之汉高祖亦寡恩矣哉然信则以谋反故杀之犹可若何何为哉贵为相国臣位极矣以细事而遽付之狱吏之手何反复轻刑至于此极也汉高诚莽英雄哉

亚夫将军军细柳法令严肃天子为屈亚夫将兵之道诚矣然亚夫既为将则兵即为亚夫之兵亚夫亦知将为谁之将乎谁使为将谁使将有此兵则皆天子也军中闻将军令诚以军中为将所制也然制将者其谁乎谁为制将谁予将以制军之权则又天子也兵知有将将顾可不知有天子乎奈何以军礼见天子于军中耶是故将兵之才亚夫固有余矣事上之道不免犹有遗憾乎

豫让不肯臣赵襄子曰既已委贽臣事人而求杀之是怀二心以事其君也旨哉是言诚足愧天下后世之为人臣怀二心以事其君者矣然让本范中行氏故臣中行氏灭于智伯智氏乃中行氏之仇也让不为中行氏报智氏而顾为智氏之臣且为智氏报赵氏烈女不事二夫忠臣不事二主既臣中行氏则中行氏既灭其为家臣者与之偕亡耳更臣他氏已二主矣所臣者为智氏可乎哉让亦思智氏为中行氏之何如人乎责其事赵氏则知已臣智氏而不可复臣赵氏当其臣智氏之时亦尝念及臣中行氏乎忠于智氏而不忠于中行氏何前后如出二人耶推其心不过智氏待之厚中行氏待之薄故一则报其一则忘其也观其众人遇我众人报之国士遇我国士报之一语可以抉其隐矣呜呼让也乌足为天下后世之为人臣者训耶

秦李斯子由归自三川百官为寿门庭车骑以千数斯叹曰物禁太盛斯起布衣位极人臣富贵至矣物极则衰吾未知所税驾也听其言一若斯固明大道者然赵高欲废太子而以富贵动斯斯又恋其爵禄无所建白苟容阿合盛极必衰一语出于斯之口者又不知何所往矣斯苟能乘时而退则后日夷三族之惨赵高虽狡亦何自而加于斯之身哉呜呼求容固宠之斯竟为首领不保之斯矣观其从高废嫡之举可知昔日之叹非畏其盛特恐其衰耳

自古行非常之事者必待非常之人非常之人必有非常之才尤必有非常之器才者行事之基也器者载才之具也有才则事可以有成有器则才乃以有济有才而无器则仅足以乱世而不足以治世有器而无才则但可以处太平之世而不可以处离乱之世尝读史记战国时之士大夫才具之大可谓极矣然大抵局量褊浅规模卑狭扰扰数十年纷纷六七国其君若臣莫有裨益于天下徒致纷争扰攘战争杀伐自春至冬迄无已日自朝至暮靡有止时虽秦始皇并吞六国天下一统然所用李斯诸人要皆有才无器之徒故陈涉一呼天下云集响应而秦遂有土崩瓦解之患汉高一豪徒耳萧何张良纵非大器已超出于战国士夫之上遂定汉家四百余年之天下呜呼战国时之士夫之才上下数百年纵横数万里此为不可多者而卒无所成就不其惜哉然则无器者虽有才亦不足恃矣

　　秦始皇焚书论
