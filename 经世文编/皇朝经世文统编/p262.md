<!-- { "loadSidebar": true } -->
三代封建井田之制后世谈治法者皆惜其废然自秦历汉唐宋元明非无英君懿辟有志复古之主而卒不能复夫封建之废人主有太阿独运之便柳宗元曰私其一己之威也私其尽臣畜于我也井田下有利益于民上无害于君而亦不能复盖其势有不行者矣论者曰复井田必[夺](奋)富民之田以与贫民富民不服必生乱苏眉山曰使富民皆奉其田归公计为川为浍为洫为沟为遂之繁多必塞溪壑平涧谷夷邱陵破坟墓坏庐舍徙城郭易疆陇穷天下之力端力于此不治他事而后可成井田成民之死骨已朽矣余谓民即不劳不死其势亦断不可行何也古者王畿方千里公卿大夫元士采邑毕在其中公侯伯子男附庸皆方百里七十里五十里(不能五十里)不等有卿有大夫有上士中士下士其所食之田不过如今之村堡民之力穑以奉其上略如今富民之佃而又大半世禄高曾祖父与民相依为命地狭则措理易周情亲则甘苦不忍以自私又择民之耆德为比长闾师里宰党正岁时简稼器趋耕耨无异父兄之督率子弟故上以诚爱下噫嘻之诗曰骏发尔私终三十里下以诚戴上大田之诗曰雨我公田遂及我私上下乐而颂声作故可行也自秦并天下罢侯王置郡守州县之大者兼古方伯连帅之封小者亦在五等之列令之不常如传舍吏胥士人耻为民之狡滑嗜利者应役是时而行井田地既辽难周令与民情又而不亲约一县之众不下数十万户民之二十受田六十还田者日可数百人令之精神不足以给必假手于吏胥财多者得肥饶财少者得硗薄舞文弄法讼狱繁兴从殷之助则防民之自私其力从周之彻则遗秉穗皆干罪戾矣岂不殆哉且夫蚩蚩之氓日尽力乎南亩一闻官府之命则骇汗不知所为者此后世之民情也悍吏之催科嚣奔逐而民犹有恃者国家一定之赋纵浮收倍取民犹得食其所入之余也若井田行则民之有田无田皆悬诸令与胥吏之手民不得而自主之矣如何其可行也张子欲买一方之田画为数井上不失公家之赋役退以其私正经界分宅里重本抑末以示可行夫张子井一方之田则可如合通邑大都之田而井之欲保弊之不丛生虽张子不能何者井田第可施于私土子民之世封建废而井田断不能复矣如曰复封建以复井田而国家之治乱又不在乎此故君子勿取于泥古也

　　限田论汉史亿
哀帝初行限田之制王侯以下至庶人占田不得过三十顷过科者没入县官此其议本于董仲舒欲以抑豪强塞兼并少近古井田之意为论甚美而卒难施行者以远于人情也盖上世朴未散万法相维故其君可以众建而不争其民可以耦耕而不乱至周衰霸起而古法已尽废矣又数百年欲则古昔而为治固未有万法俱废而一法独立者也且如天壤之间山高泽深二气之能水寒火热一人之身股长指短万象之表鹄白[乌](鸟)黔极其不齐之数至于倍蓰无算固孟子所谓物情者也今夫生民之有豪强贫弱亦如是焉矣天地得其理则纷纭万感而胥育王者平其政则参差品而皆安故夏殷之末造井田无改而桀纣之民贫汉之初兴阡陌亦无改而文景之民富在所以抚驭之者而已固不必其齐同也当军旅灾祲之余民有非业之作野有不耕之田欲驱天下而归农苟有辟草莱以赡国赋者惟恨其少及其易世各有分土蒙业而安遂欲裁多就寡摧强为弱为此纷纷者贫者固怀非望富者亦有何辜非王政之本也夫人情骤见倾夺必不甘弃其所有此不肯瓜分移寄徒应空名则必有攘夺矫虔适资暴吏而民始胶胶然乱于下矣夫为治不本人情而好为高论动以法古为名甚则为王莽不甚则王安石祗以厉民而已曷足尚哉

　　书王荆公文集后
荆公上仁宗书通识治体几乎王佐之才何以新法一行天下大病读其度支厅壁记而后叹其心术之谬也夫财者先王以之养人聚人而非以之制人也今其言曰苟不理财则闾巷之贱人皆可以擅取与之利以与人主争黔首而放其无穷之欲然则荆公之所以理财者其意不过夺贱人取与之权与之争黔首而非为养人聚人计也是乃商贾角富之见心术先乖其作用安得不悖三代圣人无理财之官但求足民不求足国其时黔首熙熙一心归附譬之臧获婢妾仰食于家主然所以畜之者恃有恩意德教维系其间不徒恃财以相制也后世秦隋两朝专求足国不求足民卒之与争黔首者陈涉窦建德之流贫民乎富民乎夫物之不齐物之情也民之有贫富犹寿之有长短造物亦无如何先王因物付物使之强不凌弱众不暴寡而已春秋时阡陌未开豪强未并孔门弟子业已富者自富贫者自贫而圣人身为之师亦不闻裒多益寡损子贡以助颜渊劝子华使养原宪者何也宋室之贫在纳币郊费冗员诸病荆公不揣其本弊弊然以赊贷取赢考其所获不逮桑孔而民怨则过之以利为利不以义为利争黔首反失黔首矣悲夫

　　论田
凡手创基业必从勤俭而得其置买田产也饶沃之处须四五十千文一亩中等须三四十千文一亩其瘠薄者亦须二十千文左右即百亩之家或其田皆饶沃者其纳税而外又须加中人之费约计一亩有千文之费矣收科入册其户书又须有收册立名等费虽曰不多亦必每亩五六十文由是而田始归于得主待至来岁可收租或自种以出熟矣即以自种论而春夏下壅之费秋冬刈获之费粪土雇工合计一亩所入已先销耗其半迨成熟而钱粮漕白又不得不向此中求之且又有保正贴役做寿诸项开销则一亩中分摊计数又须一千余文夫一亩中之所入有几即年谷丰登收得每亩二石核价去其赢余祇得一十文以内矣使百亩之家而一年祇有百数千文钱乌足以仰事俯畜撑持一家哉此小民之所以易贫而难富也至收租之家每亩只收一石倘年岁不登有减至五六成七八成即以七八而论其千亩之家一年所入可得七八百石糙米计宗钱漕须每亩七百余文统计一千亩之糙米抵白米须除去三百余石即八百石之所入亦祇剩四百余石矣复有里长诸项开销之费一年亦须钱百余千则四百余石只可作四百石算矣由是而仰事俯育除一年桥捐庙捐善捐及食用外即有一千亩之家亦不过可以接济一年不至馁饿而已千亩之家更不多得乎农夫之富不易农夫之贫甚易故孔子适卫叹曰庶矣哉原欲于庶民使之富而加之教也及冉有问之而即以得于心者应于口不待拟议而王道之要倍具于此可知使民足用圣人且然且不敢必其能富徒想其象而于卫民之多一发其悲天悯人之念此圣人之素志亦圣人之不轻视富也江浙肃清以来已历十余年而田之荒芜者尚不多即垦种者亦无大丰熟之岁不过稍可敷衍即称丰岁今年夏秋以来屡发大水禾稻木棉之属被灾者所在皆有即收获亦不过十分之四五初难以言丰岁也而各家各项开销之费断难减免以难减之开销而当此被荒之岁富户或可支持以待来年成熟其小户除完完租开销外断无盈余既鲜盈余则何以卒岁安得不枯思极索寻一生路哉故凡每至年底有向前所买户作悔加叹计者有书情借票者有央人作抵借票者有将祖遗田亩绝卖于人者有检点衣裳向典中押钱者种种求生之计皆不得已之所为所以聂夷中诗云医得眼前疮剜心头肉斯言也为贫民道出无数肺肠真千古不磨之论也然此犹为稍有凭借者言耳至赤贫之民平日惟藉工度日冀得工钱以为食当此被荒之岁工亦稀有主顾无所为食安得不铤而走险作无耻之流如乞丐等以灰浆染面作跳廿四之举或奔走他方向秘鲁古巴或旧金山作佣工之计以求苟活于一时哉

至于老弱不任事既无奔走之力又乏求乞之力出门惘惘举足不前虽匍匐以行终若蚁行于道安得济事此民贫之无告言之如在目中也纵有力之家或散给棉衣或量输米票无如待哺者众不能给犹子产之乘舆济人焉得人人而济故皇者博施济众犹觉其难处今日而言贫贫固不可言矣然处今日而不言贫贫将谁为恤乎商贾之地致富最易试观今之商者其贫者有几若上海繁华之地谁复知有贫之一字然贫者去矣是以不见有贫人惟不贫是以能通商于市岂知沪上之人其皆富者乎非也招牌悬列帐柜鳞排倘试问今年利息若何未有不摇头而对谓出息不如往年者夫街市之间往来呼号亦甚不少虽有施粥施衣之处而敝椽蜷足着地过夜以延残喘之流氓何可计数由是贫民多而富户少欲求人人富足也不亦难乎故今之既富者当节俭省用以为守富之地然犹当体恤贫民量为施给以全天地好生之德慎毋作守财虏而盖藏是谨亦慎毋作散财星而一掷百万惟用得其当惠得其宜斯为执中之道耳凡为不逞之徒皆缘贫而无耻所致至人而有耻未有不忍死而安分守己者农工士商之流所以贵夫读书知礼有书礼以镇其心断不作无耻之事故孟子曰无恒产而有恒心者惟士为能若民则无恒产因无恒心苟无恒心放僻邪侈无不为已呜呼使民而放僻邪侈也皆无恒产之咎也士无恒产以诗书为恒产故不至剽掠商无恒产以贸易货物为恒产故不至丐乞若农工之流既无恒产将衣食从何而出逢今年大水灾及各处贫富均受其困具此情形夫能不蒿目民生而悠然兴念为之绘图以告也

　　田制考
