<!-- { "loadSidebar": true } -->
一龙洞一渠既属泾阳三原高陵醴泉四县公共之利若论一视同仁之道即应将四县水田亩数多寡通同计算以渠水盈绌按数均匀分摊乃为平均公溥之良法今既经昔人定有规额载在志书自未便骤议更张惟泾阳一邑受水较多三原一邑受水太少彼此相去悬殊不得不量为斟酌查泾阳当日所以得水较多之由大都亦因当时修渠经费捐派较重之故积时累日遂成定规初亦非有弱肉强食兼取并吞之弊也今当渠堤溃决督工修葺之始惟有劝谕三原富绅多捐经费以团渠功经久巩固之规劝谕泾阳士民酌减水程俾复旧章每月六日之额庶期裒多益寡称物平施之意至泾阳上限白公斗之东另有钱眼成村每月自初二日起至十九日寅时四刻止灌地二十一顷六百亩有此斗既不在各斗轮流分灌之例独常川受水十八日之多查其地在高陵三原两邑上游旧志未载起自何时又不载十九日寅时以后如何封开万一该处居民截渠上流暗施诡计则高原有分灌之虚名无受水之实际尤非公允平怒之道似应将此处铁眼酌量更置以绝弊窦而示大公夫善莫大于同人利莫大于和众所冀我士民共体此心偕之大道至于阴谋暗计利己损人之举徒以启争端而肇祸机尤非存心积善之君子所忍出者本部院旷览古今深察事物之变惟此种阴机诡计实为损心害理之尤其得祸最速获报最重尤不愿我士民之万一或出于此此区区私衷所为劝谕反复不能自己者也

一本部院忝抚秦中凡泾阳三原高陵醴泉百姓均系子民一体相待岂有畛域之分岂有厚于三原薄于泾阳诸邑之理而今苦劝该士民等将渠水分润三原实因前日水程规额多寡太不均平之故譬如人家兄弟四五人既经析箸分爨不数年而贫富攸殊又数年而富者益富贫者益贫为父母者不忍见其如此祇得劝令富家分多润寡佽助其兄弟之贫者此亦是父母公心使能深明大义垂念手足随分拨助财产则既以笃兄弟之爱又以承父母之欢孝友兼全一门雍穆岂非大好然而世间每有一种不识大体之人出语争论谓当日产业本系均分后来奢惰者自致破败勤俭者自致兴发皆由自家挣扎辛苦积累得来彼自不肯成家立业岂可派令兄弟出资代填无底沟壑此言之出居然有理为父母者虽心伤情切亦遂无可如何然其兄弟自觉穷窘难宽或责以不念骨肉之情或责以不遵父母之命始而怨怼终而忿疾于是而友于之爱衰而阋墙之祸作矣此种情形无地不有该士民等亦所习见熟闻其中利害是非亦自判然易见本部院自愧为民父母未能稍尽厥职今劝谕该士民等将水利分润三原亦是一片公心并无厚薄试为设身处地使该士民等改隶三原水程过少岂能不望泾阳分润以此比絜而论则人心便是己心三原之心便是泾阳之心祇要从此推出便自廓然大公共敦仁厚之风遂成礼让之俗此则本部院所日夕盼望于我士民者也

一福善祸淫乃天地间自然之理凡存心忠厚公平者必致福庆居心刻薄私小者必罹祸殃此乃天道之常非同后世阴果报之说今我泾阳三原高陵醴泉之民罹回逆之祸者十居六七当日殷实富厚各家所有资财衣物房屋诸产约值数万金或数十万金者今皆化为灰烬荡然无存其一家父母兄弟妻子或同归劫运靡有孑遗念此情形最堪伤惨独该士民等兵燹之余安然无恙此必向来存厚祖宗尚有余泽故能保全身家保全性命此时痛定思痛急宜力敦古道共迓天庥庶几积善积福不负天地生成之德此渠水乃天地自然之利自应公诸同在此地之人岂可更怀自私自利之心尚执当日凭据规额为说试思前日富厚殷实之家所有银钱丁口今在何处即其仅存之田地产业有契券有凭据者今皆属之何人尚有谁为争执谁为较论可见一家独有之产且有不能执据管业之时该士民等尚欲执当日规额争此数时数刻之水较短竞长毋乃未之思乎比类而观亦见其无达识矣本部院所以劝谕该士民等放开眼界放开胸襟大家存点公心勿复坚执私见庶几仰承上穹庇佑终受厚福

　　淮北水利说　　　　　
丁显

古无所谓六塘河也沂泗入淮之故道亦不同于今也泗水发源于山东泗水县历曲阜滋阳济宁又南历邹滕峄县鲁台会独山南阳等湖之水又东南历邳州宿迁始会骆马湖沂水自此沂泗合流经行之地即由十字河入废黄湖旧身会淮之处在旧泗州东泗州之名因此其时淮渎深广足容沂泗以故徐海之间不虞水患乃自黄河夺泗而泗无所归沂亦不能入泗势不能不逼而东行然其时骆马湖周二万五千八百三十丈尚未淤垫蒙沂之泉源微山昭阳之汛涨犹足以潴蓄而海州之硕项湖亦能翕受异涨故其时海沐诸州县之患犹未甚巨延至康熙十七八年黄河屡决骆马湖淤垫而蒙沂之水遂泛滥四出硕项湖淤垫成田增粮一千二顷而海灨沐安渐为泽国此六塘河之开所由始欤六塘河旧亦曰盐河靳文襄公创其议自雍正八年始浚成之自此迭加修浚其口极阔处约有七八十丈中泓深八九尺暨一丈外不等河身不为不宽且畅乃濒海数州县之患仍日益滋盛者其受患之由实非一日查六塘河之初仅泄骆马湖尾闾五坝之水耳自张文端公于刘老涧建九孔石闸遂以一河兼泄微山等湖之水喜其时蓄水济运尾闾五坝相时启闭亦未尝涓滴悉归于六塘也一自粮艘不行王家沟柳园头终岁敞口尾闾五坝损坏不设关键而骆马湖悉为官田且自十字河迄水济桥缺口甚多蒙沂之汇归六塘者来源本旺而微山昭阳等湖之旁泄者除刘老涧外口门又逾百丈数十县之山泉数百重之湖涨悉潴于六塘此海沐安之受患者一也刘老涧旧为滚坝平时仅一丈一尺蓄泄均有节制今则坝底大半损坏跌塘深丈余运河巨涨泄入六塘者视昔时几再倍之此海沭安之受患者二也两堤子堰均长四万一千丈有奇历领　帑修办间设涵洞猝有暴涨又由厅汛购料随时抢护今则厅汛裁撤两岸子堰悉属子虚一经大汛波浪滔天两岸民田悉归罄尽不独丙寅岁之奇灾海沭数县草无收即以去岁夏秋两岸之不被水灾者亦十之四五此海沭安之受患者三也六塘河尾闾经贯盐河由武障项冲义泽等潮河归海民商因蓄水运盐每岁于此筑坝以致盛涨之时宣泄不速乾隆十一年两江总督尹文端公　奏于潮河之中各筑石滚水坝底数十丈以高于河底五尺低于民田一尺为度估银约数万两水满则滚水平则蓄既利民田亦不妨盐运其制甚善今则坝底损坏趺塘甚深盐商高筑柴坝六塘之不能宣泄职此之由此海沭安之受患者四也今奉宪批虑沂泗遏淮修六塘河以分沂泗巨涨开流节流之识其为两淮虑者极周极密惟中运河自王家沟起分泄入六塘者来源甚旺加以蒙沂巨涨海沭已屡被水灾倘再筹分泄海沭安邑转有以邻为壑之怨其不便者一也高宝山盐阜五邑自三河不堵近年栽插之时全借中运河之水以资灌溉今洪湖尚未高入运又将中运河之水全归海沭五邑农民转多不愿其不便者二也近年洪湖不能畅入运河其资送军装商船来往并双金闸下之盐河资送商盐俱藉沂泗之水济运倘分泄太多里盐两河诸多窒碍其不便者三也况修复淮渎未能遽行蓄洪湖其导淮善后章程全仗沂泗之水荡刷方能日起有功今再分沂泗以入六塘不独海沭之患从此加增而全淮复故之功转难冀望其不便者四也且沂泗之遏淮固沂泗之强而其实非沂泗之本强也实以礼坝不闭洪湖南趋淮始弱而沂泗始强一经浚辟故道分年冲刷俾能宽逾数十丈使沂泗之水行由地中则沂泗自弱由此再闭礼坝行将淮之强足敌沂泗安患其过淮哉显拟导淮之功仍以浚辟故道为首务诚以故道一开不独沂泗之水自有去路即洪湖汛涨亦可稍为分泄则里下河切近之患以减而山宝栽插里河漕只均可就近设法从此大辟清口或开成子河或另浚天然引河设法汕刷以期全淮复故则淮扬数百年之积患除矣其海沭数州县首在修复潮河紧要滚坝需银约五六万两则六塘盐沭之水即可源源归海斯海沭下游壅遏之患可去而沂泗之分泄入刘老涧者亦可稍畅其两岸子堰刘老涧滚坝容俟随时酌办待其淮渎故道宽广大散沂泗之水或入废黄河以复故道或大辟中运河俾沂泗畅出杨庄会淮入海则徐海数百年之积患亦除矣

　　两修都江堰工程纪略序序　　　　　
强望泰

余闻之弗虑胡获又闻虑而后能得此虽在一身一家之事犹宜厝注周详矧都江堰分千支万派溉十四州县之田活亿万生灵之命是乌可不熟思宁处蕲尽有司之职也哉余荷先孝忠烈公庇荫自甲戌蒙　睿皇帝钦赐科第旋由翰林改授中书奉职十年深以析薪弗克负荷为惧矢慎矢勤公事幸而无丁亥仲春选授成都府水利同知孟冬任周历各堰至索桥上内外江分水鱼嘴处见河口宽四十余丈河身自六年旧河口起至实瓶口讫均仅宽四五丈至十二丈不等河岸一带积沙石踰数丈河中为沙石淤塞更甚各堰笼堤亦冲刷损坏者过半因延访绅耆披阅志乘细绎深思求所以治之之法觉稍有会通于深淘滩低作堰之本义考宋郡县志云秦太守李冰凿离崖开二渠一由永康过新繁入成都谓之外江一由永康过鄂入成都谓之内江按灌在汉属虒蜀置都安宋齐徙汶山郡始此唐置盘龙县寻改名导江宋太平兴国三年始改永康军元改灌州明始废州为县则宋之永康即今灌治也其云深淘滩者所以防顺流之沙石不使淤入内江也低作堰者所以使有余之渠水便于泄入外江也推明其义因于是冬兴工即高加河防广作埂笼深去河底之积沙低砌笼堤之层数戊子春夏察看水势六字之法觉更有旋于各堰一律如前修治窃冀如此兴修数年后此堰可复古制一劳永逸而不意两修后余即有懋功之行因思天下事好奇者衿新法耽逸者隳先型及事不成则皆归之于造化盖堰工不遵六字修历有年所矣余不敢诿之于天不得不师之于古爰将两修各工纪略于左以志千虑之一得后之君子或能谅此愚诚焉

一七年淘内挖内江河口长八九十丈宽十五丈均深五尺余寸八年察看河底较七年约深二尺余寸今河底较上年约深三尺余寸　

一挖去古河内沙堆约深三尺宽十五丈长一百余丈使水可引入古河新开河口不至渐次淤塞

一镇夷关下七年挖深五尺现一石与山连围圆约一丈许询之胥役佥云每年若见此石即不淘挖余谛审其言不确乃命石工凿去一尺余寸使与河底平八年河底下凿去石又矮一尺又凿去二尺五寸使与新河底平

一紧对卧铁碑下河底七年掘深二尺现出木桩与河底平八年河底去木桩低一尺五寸余命将木桩凿去一尺五寸使与河底平察省志此处有明时立铁桩数根余淘觅数十日不见因亦铁桩一根于河中南去岸五丈二尺北去岸四丈六尺颠与淘深之河底平处亦与卧铁碑相对

