<!-- { "loadSidebar": true } -->
一此书专详外域岭之东外兴安岭之南五印度之北一切蒙回各部皆我国家候尉所治朝鲜虽斗入东海亦无异亲藩胥神州之扶翊不应阑入此书谨绘一图于卷首明拱极朝宗之义而不敢赘一辞

一南洋诸岛国苇杭闽粤五印度近连两藏汉以后明以前皆弱小番部朝贡时通今则胥变为欧罗巴诸国埔头此古今一大变局故于此两地言之较详至诸岛国自两汉时即通中国历代史籍不无纪载然地名国号展转淆讹方向远近亦言人人殊莫可究诘转不如近时闽粤人游南洋者所纪录为可据此书于南洋诸岛国皆依据近人杂书而略附其沿革于后五印度现为英吉利属部皆依据泰西人书其历代沿革过于烦琐且半涉释典仅于篇中略数语以归简净

一西域诸部迄南之波斯天方诸国泰西人绘有分图其岭之西里海之东波斯爱乌罕之北峨罗斯之南泰西人绘为一图总名为达尔给斯丹斯丹一作士丹西域言国主也元史讹为算端又作算滩乃古时康居大夏大宛大月氐奄蔡诸国历代变更沿革乱如棼丝近世士大夫从军西域者亦多所撰述今止就见于官书者约言之不敢涉考据之藩篱亦聊以藏拙云尔

一日本越南暹罗缅甸诸国历代史籍言之綦详今止就其现在国势士俗立传而附其沿革于后至欧罗巴阿非利加亚黑利加诸国从前不见史籍今皆其立国之始以至今日其古时名国加巴庇伦今土耳其东土波斯即今波斯希腊今土耳其西土犹太即拂菻今土耳其东土罗马即大秦今意大里亚列国厄日多即麦西在阿非利加北境非尼西亚即加尔达额在阿非利加北境之类皆别为一传附于今本国之后庶几界画分明不涉牵混

一泰西诸国疆域形势沿革物产时事皆取之泰西人杂书有刻本有钞本并月报新闻纸之类约数十种其文理大半俚俗不通而事实则多有可据诸说间有不同择其近是者从之亦有晤泰西人时得之口述者凑合而敷衍成文期于成片而已取材既杂不复注其出于某书也

一泰西人如利玛窦艾儒略南怀仁之属皆久居京师通习汉文故其所著之书文理颇为明顺然夸诞诡谲之说亦已不少近泰西人无深于汉文者故其书多俚俗不文而其各国兴衰事迹则确凿可据乃知彼之文转不如此之朴也

一外国地名最难辨识十人译之而十异一人译之而前后或异外国同音者无两字而中国则同音者或数十字外国有两字合音三字合音而中国无此种字故以汉字书番语其不能合者本居十之七八而泰西人学汉字者皆居粤东粤东土语本非汉文正音展转淆讹遂至不可辨识一波斯也而或译为白西转而为包社巴社讹而为高奢余尝令泰西人口述之则曰百尔设又令其笔书之则曰比耳西今将译音异名注于各国之下庶阅者易于辨认然亦不能遍及也

一泰西人于汉字正音不能细分斯也士也是也实也西也苏也混为一音而剌与拉无论矣土也都也度也杜也多也突也混为一音而撒与萨无论矣故所译地名人名言人人殊

一泰西各国语音本不相同此书地名有英吉利所译者有葡萄牙所译者英人所译字数简而语音不全葡人所译语音虽备而一地名至八九字诘屈不能合如花旗之首国英人译之曰缅葡人译之曰卖内卖读如莫内读如昵今姑用以纪事无由知其孰为是非也

一地名中亚字在首者皆读为阿在尾者多读为讶加字多读为嘎平声亦有读为家者内字皆读平声音近尼字读如诃

一各国正名如瑞国当作瑞典嗹国当作嗹马西班牙当作以西把尼亚葡萄牙当作波尔都噶亚然一经更改阅者猝不知为何国故一切仍其旧称

一外国地名人名少者一字多者至八九字绝无文义可循数名连写阅者无由读断今将地名人名悉行钩出间加圈点以醒眉目明知非著书之体姑取其便于披阅耳

　　日本国志凡例甲申九月　　　　　
姚文栋

一编次　全书分为十卷第一卷总附东西两京第二卷畿内第三卷东海道分上下两卷第四第九卷仿此第四卷东山道第五卷北陆道第六卷山阴道第七卷山阳道第八卷南海道第九卷西海道第十卷北海道每道以圂为纲每国首疆域次形势次沿革次郡数次户口次田圃次租税次府县治次军镇次学校次名邑次山岳次原野次河渠次湖沼次港湾次碑角次岛屿次暗礁次灯台次灯船次浮标次工场次物产分为二十四门其经纬幅员建置治体皇宫官省军舰炮台开港铁道电机邮便各门则总载于首卷中至古迹名区无关政治者均不采录经始于光绪八年正月至九年十月告成

一事物异称　日本一里或云当中国十里或云六里零其里法六尺为间六十间为町三十六町为里田亩之制一间平方为步三十步为亩十亩为反十反为町又街亦曰町市集曰各邑书信局曰邮便外国租界曰互市场船埠曰波止场此类不可枚举其地名人名多有杜造之字为中国字典所未载者如十山(上下)中囗(八方)米之类今悉仍之以见一隅风气

一采用书籍　内务省地理寮及东京地学协会藏贮地志书最多惟皆倭文无全汉文今者将采译书目录于后日本风土记五十卷民部省图帐二卷皆官书大八洲记十二卷梨本佑之撰天保乡帐无卷数官书舆地实测录十三卷伊能忠敬撰日本地志提要七十七卷国势要览二卷皆官书　以上总国五畿内志六十卷关祖衡撰迁都考证一卷望月纲撰雍州府志十卷黑川道佑撰摄阳谈十卷冈田徯志撰　以上畿内三国地志百十二卷藤堂元甫撰五铃遗响八十卷安冈亲毅撰入尾张志六十卷深田正韶撰骏国杂志四十九卷阿部正信撰骏河新风土记无卷数新庄道雄撰骏河志料七十九卷新宫道平撰甲斐国志百二十三卷松平定能撰豆州志稿十三卷秋山章撰新编相模风土记稿百二十五卷官书新编镰仓志八卷河井恒久撰新编武藏国风土记稿二百六十五卷东京府志料百二十卷皆官书新编常陆国志六十三卷中山信名撰　以上东海道近江舆地志略百卷寒川辰情撰飞州志十二卷长谷川崇忠撰白川风土记三十三卷新编会津风土记百二十卷皆官书新撰陆奥国志九十卷士岸俊武撰　以上东山道三州志四十卷富田景周撰若耶谈二卷撰人不详足羽县地理志无卷数官书　以上北陆道因幡志三十七卷安倍维亲撰云阳志十四卷黑泽宏忠撰怀橘谈二种撰人不详　以上山阴道作阳志六卷江村宋普撰东作志四十五卷正木辉雄撰备阳记三十五卷石丸定良撰冈山县里程经纬周围录一卷官书备前略史二卷成田元美撰福山志料三十五卷吉田丰功撰艺藩通志百五十九卷官书　以上山阳道日本国地方铭鉴一卷安冈百树撰纪伊续风土记九十七卷附录九十四卷官书阿波志十二卷藤原宪撰赞岐志十卷尾原景惇撰西赞府志六十卷秋山维恭撰西条志二十卷官书南路志百二十卷武藤致和撰　以上南海地道里纂考二十八卷官书太宰管内志八十二卷伊藤常足撰筑前续风土记二十八卷贝原笃信撰丰后国志九卷唐　世济撰长崎志十六卷田边茂起撰续长崎志十三卷小原克绍撰肥后国志无卷数森一瑞撰壹岐续风土记百十七卷吉野秀正撰　以上西道道边要分界图考七卷近藤守重撰虾夷志料二百九卷官书　以上北海道共九十九部又有朝鲜书海东诸国记二卷亦资参考焉

一参订姓氏　冢本明毅中根淑皆静冈人北泽正诚长野人柳禾酋悦三重人川田刚荒井郁之助冈本监辅皆东京人藤野正启爱知人铃本大亮冈千仞本材信卿皆仙台人小牧昌业鹿儿岛人以上诸人或熟悉方舆或谙习掌故随时咨访纠正良多

一未备　此编之外有矿产考海陆驿程考火山温泉考皆别为专书故卷中不列一字又有年号表及注明险要地图为此书之辅均因时日迫促厘订未就又如军政官制刑法食货等皆其立国之要务考索所不容遗也后之君子尚其补诸

　　皇朝通典四库全书提要
钦定皇朝通典一百卷乾隆三十二年奉　　敕撰以八门事一如杜佑之旧其中条例则或革或因如钱币附于食货马政附于军礼兵制附于刑法于理相近于义有取者今亦无所更易至于古今异制不可强同如食货典之榷酤算缗礼典之封禅前朝弊法久已为　　圣代所除即一例从删不复更存虚目又地理典以统包历代分并靡常疆界参差名称舛互故推原本始以九洲提其大纲今既专述　本朝自宜敬遵　今制乎　　威弧震式廓皈章东出日之邦西括无雷之国山河两戒并职方近复戡定冉駹开屯列戍　　皇舆广更非九州岛旧界所能包故均以　　大清一统志为断不更以禹贡州域紊　昭代之黄图至杜氏述唐朝掌故与历代共为一书故皆纷缀篇终其文简略亦体裁所限不得不然今则专勒一编式昭　国典当法制修明之世　　鸿猷政史不胜书故卷目加繁溢于旧笈且杜氏所采者惟开元礼为详今则　　谟烈昭垂各成完帙礼有　　大清通礼　　皇朝礼器图式乐有　　　圣祖御制律吕正义　　皇上御制律吕正义后编刑有　　大清律例兵有中枢政考地理有　　皇舆表　　大清一统志　　钦定日下旧闻考　盛京通志热河志满洲源流考　　皇舆西域图志又有　　大清会典及则例总其纲领八旗及六部则例具其条目故缕分条系端委详明用以昭示万年诚足美乎官礼又岂徒杜氏之掇拾残文裒合成帙所可同日语哉

　　皇朝文献通考四库全书提要
钦定皇朝文献通考二百六十六卷乾隆十二年奉　　敕撰初与五文续文献通考共为一编乾隆二十六年以前朝旧事例用平书而述　昭代之典章录　列朝之　　诏谕　　尊称　　鸿号于礼当出格跳行体例殊吕于画一遂　　命自　　开国以后别自为书后续通典续通志皆古今分帙即用此书之例也其二十四门初亦仍马氏之目嗣以　　宗庙考中用马氏旧例附录庙因而载入　　敕建诸祠仰蒙　　睿鉴周详　　纶音训示申明礼制厘定典章载笔诸臣始共知尊卑有分名实难淆恍然于踵谬沿之失乃恪遵　　圣谕别立庙一门增原目为二十五其中子目田赋增八旗田制钱币增银色直及回部普儿户口增八旗壮丁土贡增外藩学校增八旗官学　　宗庙增崇奉　　圣容之礼封建增蒙古王公皆以今制所有而加市籴删均输和买和籴选举删童子科兵考删车战皆以今制所无而省至象纬增推步物异删洪范五行国用分为九目尊号册封之典自帝系移入王礼则斟酌而小变其例者也考马氏所宋事虽以世家遗荫多识旧闻然计其编摩实在入元以后故典章放失疏略不详理宗以下三朝以国史北移更阙无一字案理宗以后国史元兵载以北归事见宋季三朝政要序今则　　圣　　圣相承功成文焕　　实录　　记注具录于史官公牍奏章全掌于籍氏每事皆寻源竟委赅括无遗故卷帙繁富与马氏原本相埒夫尚书兼陈四代而周书为多礼记亦兼述三王而周礼尤备监殷监夏百度修明文献足征搜罗自广有不必求博而自博者矣

　　史学　　　　　
阙名

