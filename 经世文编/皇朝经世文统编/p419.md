<!-- { "loadSidebar": true } -->
窃臣奉　　命帮办河南赈务后当将灾广民众需款浩繁据实沥陈拟借各省存公款项并息借商富银两统指豫省开征后于地丁正提还奉　旨交由户部议准饬令河南抚臣督饬藩司通筹盘画每年除本省河工兵饷及京协各饷能匀出若干归还借项奏明办理在案查豫省田赋额征三百余万两岁收仅能至二百余万两而京协各饷拨解甚巨库藏不敷在常年已难支持今遘奇灾照例缓征及奉　特旨豁免外进款益少纵令蒙　恩准将京协各饷一律停解除去本省用所余无几总计通筹非将京协各饷停解十年不足补因灾少入之正供而清因赈多出之借项揆时度势万无久因停解之理此筹还之难也至被灾以来民困日甚一日除流亡不计外仍有五六百万灾黎无论如何核实撙节非二三百万巨不能救垂毙之命俾获生全为目前济急之计非向外省商借别无他法然不能指定确切可恃三二年可望之的项则归还不能预必恐疆臣踌躇而不敢轻诺即商富亦观望而不能勉从一有窒碍属望皆虚数百万生灵何能以空言果其枵腹此又筹借之难也臣仰荷　圣恩畀以教民重任但使心思智虑之所及安敢不尽力筹划自到豫以来与署抚臣李鹤年屡疏筹并恳　逾格鸿施俯如所请非敢故为繁渎祇以救荒如救焚拯溺事不可以片刻延即不可以旦夕匮及今不救稍缓时日有不胜救不及救者幸逢　尧舜之主而犹瞻顾迟回匿情不献归怨　朝廷不惟上惭　君父抑且内疚神明此臣之区区苦衷不敢自安缄默必求　天听俯察也无如　国家经费有常在部臣统筹全局量入为出不能不慎权衡臣易地而处亦当深谅其仰屋持筹之苦日夜焦思审量再四当此财力艰难求于全局无碍而于还又能见信者惟有于川盐行楚暂缓截止并加抽盐厘备抵赈需为两全之至计查楚岸行盐川淮互争相持日久迄无定局徒令枭贩乘机得利正课虚悬欲图两利转致两亏夫川盐成本既轻运费亦省民间亦喜其色味益佳争买便食利之所在民之所趋严刑所不能止故川盐连樯直下官莫能禁人之所知淮盐成本既重复代认川厘价贵销迟势所必然故淮商复岸不能复引结为口实盐既滞销不惟代认之川厘不足深恃即全岸之淮课亦必终亏情势显而易见办法当早变通臣愚以为政贵因时难以强和与其为淮商争复楚岸不如就楚岸重取川厘俾川盐资本过于淮商即以为渐复淮盐之地臣近接两江督臣沈葆祯来函谓川商获利三倍淮商臣拟嗣后川盐入楚除照向例抽厘外为豫赈加抽十文或八文先以一年为限倘川盐不禁自止则淮纲立可规复倘川盐畅行如故则再试一年统将加抽之厘为豫省拨还借项若以后川仍畅销是终不可禁遏淮纲虽力争亦属无益应俟豫欠抵完即以加抽全数拨抵淮课定为常则似此变通办理一可息两地争端一可清豫中积欠并可为淮课取偿于　国计终无亏损京协各饷亦不致久停利莫大于此者伏望　圣明采纳饬议速行

　　荒政全策　　　　　
彭世昌

臣维荒政者　国家之仁政也有豫备于未荒之前者有补救于既荒之后者全在大小官吏因时制宜多方筹办庶有裨于民生然非博采旁询确有成见则布置难期其周妥且非准今酌古都为一编则查考恐惑于纷歧用不揣冒昧谨遵我　朝成宪广取古今之说悉心融萃期于篇幅不繁而纲目悉备辑为备荒事宜十有四条救荒事宜四十有二条另缮进　呈恭候　钦定拟请　饬发各省循照办理不但已荒之区宜力图补救即未成灾地方亦宜先事预防有备无患固非止为一时计也是否有当伏乞　皇太后　皇上圣鉴训示施行谨　奏

　　备荒事宜十四条

一曰重农事　自古为政莫先足食足食不外务农我　朝念切民依重农贵粟屡颁　谕旨诚二帝三王之用心而万世兆民所永赖也有司牧之责者凡夫劝课之方允宜实力奉行并购求区田代田诸法以厚民生毋得徒事虚文此为备荒第一义

一曰勤开垦　生齿日繁待食者众向之所耕田亩可食千人者今以之食万人或虑其不给矣欲求允裕之法不若于各省闲旷之处令民择地开垦其无力者官为贷给牛种而不遽行升科则民有所利而愿往者多既岁可增百万之粟且无人满之患亦一举两善之道也

一曰兴水利　水利之兴所以资蓄泄备旱潦变歉岁为乐岁也各直省大吏宜饬查各属境内形势细加筹度何处可以疏渠何以可处筑堰何处可以穿井开塘或劝民自为或动用公官为办理务期事在必行则效有必致岂止一时之利哉

一曰急补种　昔人谓地方遇有水旱种植必不得时即如先察地利如水多则急以不忌水者种之旱久则急以不为旱者种之失彼得此尚可支持其半此诚备荒之急着也

一曰备杂粮　杂粮如豆荞麦芋薯等物其种甚多不论南方北方皆宜广为之备虽地气或有不齐但能随时偏种多寡必有所获其足以资接济一也大抵南人以稻谷为大粮北方以粟麦为大粮此外往多不留意一遇歉岁遂不可支是宜预为之筹也

一曰治菜圃　民不可有菜色不可不兼治菜圃萝葡莴苣菠薐y瓜瓠之属平时可以佐食荒岁亦足以充饥其法以数亩之田缭以短墙或限以枳篱先种长生韭二三十畦余莳时蔬一二十种惟务勤加灌溉每种菜一亩八口之家四时皆可取给若近城市其利尤倍

一曰广树植　树谷之外可以供食用备饥荒者莫如树木雍正二年　上谕舍旁田畔及荒山不可耕耘之处度量土宜种植树木桑柘可以饲蚕枣栗可以佐食柏桐可以资用即榛楛杂木亦足以供炊爨仰见　圣虑周详无微不至地方官宜责成乡耆里长广为劝谕就所宜之木随处种植勿视为不急之务

一曰裕仓储　积储者天下之大命也常平之制善矣此外如义[社](杜)各仓并宜一律兴举凡立仓不论若干家若干人总以乡村近附联络者公设一仓如乡村零户有难于联络者或每族各设一仓或一族中每房各设一仓均听其便如建义之初仓廒未立或神庙或公祠或殷实之家仓屋有余者暂行借储一储积谷稍充便可另自置仓又募谷不拘一法总以无抑勒无假手为要宜于秋熟时州县官设立印簿遣绅衿耆老数人转相劝谕听捐户自登姓名谷数多寡各量其力银米悉从其便出者毋吝劝者毋勒或每年一捐或数年一捐或一捐不复再捐均酌度情形随宜辨理捐谷既有成数即赴地方官呈明立案更有推广劝募之法如称寿开筵酬神演戏等事节其糜费捐入义仓此祝寿酬神之上术亦即备荒之长策也又司出纳宜择老成殷实者一人总管再择一二人逐年分管仍设立四柱册登记明晰互相稽查不经官吏之手州县官核实转报而已至遇岁歉即以本地所积之谷散给本地之人先尽极贫次中贫至家计稍可自支者不必散给仍以岁之上下分别赈贷赈粜赈济又积谷尚未充盈不妨变通辨理创质谷法准于东作方兴之时听农民以物质押资其工作秋后加利清还于仓储有益于民亦便臣父大忻道光年间曾仿此法捐谷千余石于族并置仓廒一座择人经理今行之数十年积谷颇裕不但本族可无匮乏之虞且逐[渐](惭)可以及远矣至于日积日多谷不胜用又宜割分若干为嫠育婴等会以广任此亦计虑之所必及也

一曰禁种莺粟　栽种莺粟大为农田之害例禁綦严民间倘有仍前栽种者应从重议罚以备里社之荒并责成该族长里长立令拔除改种五谷即有顽梗不遵者该族里长禀究少一废谷之地即多一产谷之地不得以积习难除致妨民食

一曰戒浮靡　谚云富家一席酒贫家半年粮此言奢靡之也不独富也即家无担石之粮往往亦染于习气有效尤者此辈虽在丰年已不能给一遇饥岁立饿死矣地方官宜剀切出劝谕富者务宜图匮于丰省无益之费为有用之地贫者愈富量入为出力求撙节庶几家给人足可恃无恐也

一曰酌禁远粜　禁粜固非善政昔人谓收成之方仰屋而叹荒俭之地顿足而呼是也然以本地足谷遂任四方多粜则本处之粮必尽贫民不免于饥死亦不可不虑今有一法凡地方丰收及旧存足支三年者酌留两年之谷自备其余一年之谷任其远粜若利其价高任意多粜致本处之粮骤贵且尽者准人举发藉其谷分存义仓

一曰预筹他籴　凡事豫则立地方遇有水旱若待其成灾之后议籴则价必腾踊且恐缓不济急须于灾象甫兆时通盘算扣本境户口若干现在仓谷若干不敷若干预以他方谷多处买存以待不时之需亦备荒先着也

一曰安插游民　游民者民之也平日游手好闲生计无出往往三五成藉端生事一遇饥馑多为盗贼是宜设法以安插之或劝其学习杂艺或贷以资本使之谋小生理或令充当闲役或令看守庙宇皆无不可

一曰保全富民　保食六条终于安富良以富者贫之母也一邑有富民则一邑缓急可恃一乡有富民则一乡缓急可恃若富民凋敝贫民无依设遇灾歉更何所恃乎是在贤有司于无事时加意护持而后有事时得赖其力如平粜助赈施粥诸举是也

　　救荒事宜四十二条

一曰勘灾　勘灾务在亲履田亩勘准分数轻重如八九十分五六七分之等轻重已确将来核赈及钱粮蠲缓等差即以此为张本但事变无定有现勘得本属轻灾及十日半月之后竟成重灾者又不可不察也至灾有区别谓宜特遣大员往勘者为慎重灾伤起见非遣官不足以专责成又有谓遣官无益且多一供亿之烦不如令地方官自勘者皆未可执为定论窃谓中荒之岁被灾止在一方一隅则仅令有司自勘为便若遇大荒之岁赤地数千里饥民数百万则必特遣大员会同督抚办理方可期其有济惟历所至须是自资斧轻骑减从然后能不扰也

一曰报灾　匿灾者罪无可辞矣即经报闻而或稍涉迟延哀此穷黎朝不谋夕尚可少待须臾耶地方官于踏勘之后务宜遵照例限详报上司上司立即准题如有迟报逾限者照例扣算月日议处伏查乾隆六年上谕各省报灾原有定期若先期题报便不合例朕思按期题报乃指其本而言至于水旱情形为督抚者察其端倪早为区画随时密奏则朕可倍加修省而人事亦得以有备则过拘成例则未免后时矣敬译　圣训是即依限题报且恐后时任意迟报乎

一曰停征　地方遇有水旱灾象已成即宜一面停征一面力请督抚具题请蠲如奉准蠲免即刊刻誊黄为百姓明白豁除倘或不与豁除犹朦混私征是使实惠不得及民且重以流亡之苦也尚得谓之司牧乎

一曰审户　林希元荒政首言审户难良以户口不清则百獘从此而起也然办理亦自有要宜仿保甲之法挨门逐户查验丁若干口作何生理有无残疾及钱粮等项编排的实然后散赈之时大口小口极贫次贫皆可按藉处分无滥无遗岂止弭盗而已哉惠士奇谓厘户之法当仿照韩琦河北救荒政而择甲户之以资为官者宪司礼请之属以计口均户而分五等每县若干都每都五人视民居稀稠而增减其数复受之粟而属以亲至某乡聚民均给人日一升幼小半之十日一周终而复始至麦熟止仍分粜粟之所给粟之所俾均主之而有司总其成此法亦可采用

一曰发仓　各省常平仓谷原以备歉岁之用时当大饥地方官宜[申](甲)请发仓以裕民食其有义仓社仓之处并令一律开放至发仓之时或出三存七或出四存六或尽数粜贷或尽数赈济均酌量轻重情形随时办理务期实惠及民

