<!-- { "loadSidebar": true } -->
一高宝一带浅阻之船所载米石宜令迅速起剥尽数运通也查本年江苏出运船二千数百只浙江出运船约千余只江安出运船六百五十余只此时除已渡黄船一千七百余只在后各帮尚多如实系早经进口滞搁淤浅之船抽退不出似舍剥运之外别无善策查乾隆嘉庆年间成案或截拨近省平粜或即截淮扬各属存贮或分给回空漕船责令来年带交此时既已无须赈粜而州县存贮易滋抛漏明岁漕运尚属未定亦难仿照惟有剥运一策淮安一带现今淤浅粮船所带划船谅已剥运闻旱路三里水路二三十里至八九十里不等每米一石挑剥席片等约费银二三钱浅阻等帮计船约千余只共米百余万石计需银三四十万两所费尚不甚巨查黄河口额设剥船七百五十只本年两江总督奏留备用江西湖南代造直隶官剥船四百六十只此项剥船尽可备拨如再不敷仍可就近雇船备用惟寻常官剥民剥船只受载不过二百余石舱小无篷仅恃席片遮盖易于渗湿偷漏闻山东等省向有民间运粮船只土名西河牛之类腹大受多楼篷俱备此种最宜雇用长运抑或即由豫东二省接运一次务期酌量输转使浅阻之米尽数北来勿再迟延惟雇用民船例价较减地方官向有赔累必致畏缩雇募不力应由该抚转饬各州县将雇用实价详请开销亦不得勒派民船致滋扰累所有各船交替换载应扣应给银米等项应责成押运员弁随时核定详报免致日久轇轕再思高宝挑剥之时适值伏夏南方暴雨不时箩筐肩挑小船分剥势难躲避风雨米石稍沾潮湿则以后剥运换载必致发变无用此为挑剥时第一紧要关系尤应严饬督办各员妥为设法筹备不令致有潮湿方为尽善至跟接进口尚未浅搁之船无论何帮概行抽退转由镇江运赴黄浦并归海运以省盘剥

一江广等帮及江口一带未经浅搁之船径宜雇用海船运津也海运行于元代六十余年至明永乐间会通河成其法始废而明臣邱浚犹谓会通河如人之咽喉一日食不下咽事即可虑因有河海并运之议嘉庆九年给事中萧芝奏请采买海运案内浙江巡抚阮元覆奏亦称如万不得已而行只可量分额漕改为海运可见彼时亦议及此上年御史查元偁又有上海商船买米运京之请经该省督抚奏称有妨民食遂置不议由臣今日论之窃谓全漕悉由海运则不可而商船未尝不可分载也江苏买米海运则不可而额漕未尝不可暂赍也请言其四难更陈其四善　国家河运已数百年一旦改由海运无论一切章程难以骤议第以数百万　　天庾之重忽轻试于素不相习之风涛物议人情易滋惶虑此一难也官运必置船置船必设官费既不赀船岂猝办元代得习知水线之人因以委任现今既难其人而大洋出没又岂官府号令所能约束此二难也江河挽运风火等事在在不免沿途员弁星罗布而该丁等尚或假饰报海中岛屿繁多风色不一既难连帮何从稽察倘更有放洋之失谁执其咎此三难也图海运之便捷河工必致懈挑挖疏浚必不力渐成淤塞百余年之成功数千里之水利一旦失之后欲河运不复可得此四难也全漕似未可轻试海运屡有成议而臣窃以为暂雇商船分运漕粮则不虑此闻上海沙船有三千余号大船可载三千石小船可载千五百石多系通州海门土著富民所造立有会馆保载牙行通货往来并不押载从无欺骗等情关东一岁数至沙线风信是所熟悉不致歧误此一善也雇船海运无须制船之费若令分载米石应给价仍可即于短运帮船之内划出给与不需多费此二善也上海船商以北行为放空以南行为正载海船装带南货不能满载往往取草泥石块压船今令赴津之船每船酌准七分装粮三分带货给与价免征货税自必踊跃从事而暂行仍可即止此三善也闽粤南洋或有海氛而由吴淞口迤北北洋沙礁水浅南洋鸟船断不能入从无他虑且该商等所得运费与贸易之利相等又经官取保结必无意外之失此四善也有是四善而无四难孰便于此议者犹以风涛为虑查江广境内如洞庭湖鄱阳湖长江俱称险阻历年军船多有漂溺情事不独海洋为险且海洋节岁贸易之船何以不闻淌失而上年台湾米船又何以安稳抵津虽有数船遇风驶至吴淞口岸并非漂没是其明证又以风信靡常守候不定为词向来海船由上海至天津风利七八日可到至迟不过旬月从无阻滞较之河运迅速倍蓗又谓盐水盐风易至霉变上年所运台米受湿者不及百分之一今已先行开放领米旗分咸以为完洁况南粮坚实远胜台米且载运不过旬日为时不久何至遽形蒸变应请由两江总督江苏巡抚转饬上海道于上海口岸传齐各商行谕知雇船出运每官粮漕斛一石应给运价若干并准折耗米若干取具互保甘结呈明存案陆续兑开江广等帮共船九百八十余只米约一百万石内外两月之间计可兑竣即令该商等出具领运米数清单承认交兑其扺津时应请于仓场侍郎二人中分一人前往兑收严禁经纪人等不得稍有需索等弊俾该商等不致苦累以肃政体再由杨村剥船拨运赴通其应给该商银两应先于上海给领一半其余一半俟交兑后核明运米数日按照补给即于江苏直隶酌垫给再由部拨归并严禁胥吏扣中饱等弊务令实数归商不致该商裹足不前该商等奉行妥速应请照上年台商运米之案择其尤为出力者酌予职衔以示鼓励至江广帮船身重大恐未能由丹阳运河运至海口即饬将江浙等帮已经截卸之船于出瓜洲口时交兑替运抑或雇船剥运总在该督抚察看情形妥协办理如果行之有效将来全漕运京时酌分百余万石交商代运未必非漕运中并行不悖之一策也

一明年请暂停河运将本年新征漕粮酌分海运余悉征收折色以之治河兼可治淮治湖而永利漕运也查利运必先治河而河漕则断难兼治现在高运河亟须大加挑挖况洪泽湖屡经黄水灌入湖底逐渐淤高将来必不能多蓄清水刷黄济运关系甚大即山东微山等湖亦为闸河蓄泄要区近闻亦多淤垫虽每岁有冬挑之例而为时甚暂疏浚仍浅所以每逢漕船进闸均需拨运是湖河俱宜预为熟筹以资永利若非暂停河运宽以岁月断不能专心并力湖河通治为一劳永逸之计是以康熙年间停运治河行之久有成效为百世不易之理而今日在工诸臣未有以此申请者以未知京通仓贮情形则不敢议停河运以大工费用浩繁则不敢议通治湖河且现当河漕两碍之际更不敢议置漕而治河也臣查京通各仓现贮米石为数有余本年奉天河南碾买米石亦陆续可到加以新漕已渡黄者约一百二三十万石其余浙江江安江广各帮或剥运或海运必令抵通豫东漕粮仍可照常征运则仓贮已属充裕若于本年新粮内尽江苏浙江附近海口各州县征收本色米一百万石或一百五十万石交兑漕船运至黄浦仍由商船海运抵津拨运交仓则　　天庾更属充盈其余江苏各州县及有漕各省概令折色约计不下七八百万两在百姓仍属维正之供未尝少加而于工需大有裨益本年冬季即可开征陆续起解亦无缓不济急之虞在民间得存此项米石日食亦裕惟州县折征漕粮每米一石应征银若干应俟秋成时由该督抚察看粮价情形核定数目奏明办理并由该藩司将奏定折色银数出示通谕各地方暂行折征并严饬各州县照数征解司库汇解工次如有加征勒掯等弊立即严参惩办至停运旗丁等仍照减运年分津贴成案办理其篙舵水手皆系无业之民道光二年江浙两省系由各地方官查明籍贯每人酌给盘费制钱二三千文备文押递回籍由本籍出具收管各结并晓谕暂令归农办有成案本年折征省分即于本年各帮归次时应由该督抚转饬查照办理计一州县应兑之船多者百余只少者数十只每船十人以每名制钱三千计算每县至多不过需银三千余两冬漕既系折色各州县即将每年应给各帮兑运杂费以之安插此项人等尚有节省惟谕令各帮俟明岁冬漕开兑时仍听此项人等到次帮运不必另易生手致起争端此一年中河运既停计节省运费各项银七十二万余两米二十二万余石足敷海船运而征收折色银两即可全济工需费用既足岁月亦宽不特江南湖河可治即东省湖河均可一律疏浚应于本年漕船办竣后由该河督等预筹湖河全局次第兴工实力趱办务使河漕并治水资利赖

一酌雇海船装运督办高剥运催趱东境挽运宜　　钦派大员督理也现在淮安一带驻札漕运总督一员南河总督一员两江总督一员江督总理地方事件河督专司全河漕务均系无辖惟漕督职司漕务向来押运尾帮北上今既高宝阻滞黄河以北声气恐不能通其由江南东境直扺通州一二千里虽有山东抚直隶总督而相距较远实有鞭长莫及之势且淮安夫挑船剥东境趱运交替以及上海筹办商船载运均系权宜办理尤须因时变通道府各员恐亦未敢专政应请　　钦派公正通达大员协同该管督抚会议妥办于海口河道上下往来不时稽察庶责成专而策应灵矣　以上各条据臣愚昧之见通盘核计如此办理滞漕既可北来河道乃克专治减运费以为海船之价而不致疲商折粮价以为疏浚之工需而毋庸筹目前得权宜之便将来有永赖之安今日之计似系不可缓者势值万难未可稍事拘泥必须破除成例酌量变通于事方克有济若徒畏难苟安总以仰仗　　圣主洪福遂毕乃事则其弊必至不可收拾而不止实非臣之所敢知也谨沥血诚仰祈　　皇上圣鉴训示

　　再筹海运折漕章程疏道光五年　　　　　
协办大学士户部尚书英和

