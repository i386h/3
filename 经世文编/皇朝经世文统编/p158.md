<!-- { "loadSidebar": true } -->
湖广之形胜在武昌乎在襄阳乎抑在荆州乎曰以天下言之则重在襄阳以东南言之则重在武昌以湖广言之则重重在荆州客曰予闻之武昌水要也荆州路要也襄阳险要也三郡之于楚如鼎足然殆未容以优劣视欤余曰不然襄阳则非武昌荆州比也吴人之夏口不能敌晋之襄阳齐人之郢州不能敌萧衍之襄阳宋人之鄂州不能敌蒙古之襄阳矣昔人亦言荆州不足以制襄阳而襄阳不难于并江陵也三国争荆州吴人不能得襄阳引江之兵以攻魏破于襄阳之下梁元帝都江陵而仇襄阳襄阳挟魏兵以来而江陵之亡忽焉魏人与萧以江陵而易其襄阳亦谓得襄阳而江陵之存亡我制之也五代时高氏保江陵赖中原多故偁臣诸国以延岁月宋师一逾襄阳而国不可立矣蒙古既陷襄阳不攻江陵而攻两郢也亦以江陵不足为我难也噫孙氏有夏口有江陵而独不得襄阳故不能越汉江尺寸地晋人有襄阳矣乃谓汉水之险不及大江甚且轻戍江北重戍江南何其无志于中原也幸而是时北人无能用襄阳者彼襄阳者耳进之可以图西北退之犹足以固东南者也有襄阳而不守敌人踰险而南汉江上下罅隙至多出没纵横无后顾之患矣观宋之末造孟珙复襄阳于破亡之余犹足以抗衡强敌及其一失而宋祚随之即谓东南以襄阳足以襄阳亡亦无不可也客曰然则国家省会之设何以不于襄阳而于武昌余曰此亦因已然之迹未究其本耳汉都长安而荆州首列南郡晋都洛阳荆州先治襄阳平吴之后改治江陵唐都长安而十道之设山南道则治荆州开元改置则山南东道治襄阳宋都汴梁分湖南北为两路治江陵长沙后复增置京西南路治襄阳天下之形势视建都者为推移屏藩之疏密视建都之向背何如耳六朝南宋以中原既失僻在东南武昌不得不为重地元起于北方去东南最远当伯颜之破襄郢而东也宋人举国以争鄂州矣伯颜于是多方以图之既得鄂州周览山川以为江南要地亟请城之为规取江南基本其后因之而行省建矣伪汉逋逃据为窟穴太祖克之仍为司治既已定鼎金陵当混一之时而未忘东南之虑从金陵而论武昌王述所云一有缓急骏奔不难也燕都卜宅以后亦惟成宪是道又何改焉所谓因已然之而未究其本者此也客曰然则襄阳可以为省会乎曰奚为不可自昔言祖中之地为天下膏腴诚引滍淯之流通阳口之道屯田积粟鞠旅陈师天下有变随而应之所谓上可以通关陕中可以向许洛下可以通山东者无如襄阳由武昌而北非不可以叩三关动申蔡然而取道纡不如襄阳之径且易也客又曰建国于东南襄阳亦可以为省会乎曰东晋时已侨置雍州于此矣昔人谓东南可以问中原者莫如襄阳晋之桓温宋之随王诞齐之曹虎陈显达远之战于河洛之间近之争于穰邓之际惟其有襄阳也西魏因萧以取襄阳而东南之势遂折而入于北襄阳在东南不后于武昌也然酌其中当设省会于武昌而建帅府于襄阳以全楚之资力供襄阳之指挥荆州引黔粤之储西陵通已渝之蓄而武昌集吴会之漕以持襄陵之后数千里间呼吸可通见敌之隙必速乘之吾知天下之势且在东南矣彼武昌者自守或有余攻取或不足且夫阳逻既下而道出武昌之东门嘉鱼可来而敌在武昌之南渚汉口之重兵吾虞其未可专恃矣至于夷陵险要自古所推而施州山川环结土田蕃衍隋唐以来皆为郡县今等之于要荒矣窃谓夷陵建郡而以施州属之增置属邑南北相丽既已通楚蜀之援亦以厚巴夔之势或亦经国者所当计及欤

　　彼湖广居八省中最为闳衍山川险固自古偁雄武焉中原有事必争之地也是故襄阳其头颅也黄靳其肘腋也江陵其腰腹也保商陕者在乎郧阳跨两粤者在乎郴永捍云贵者重在长沅大江制东西之命五溪为指臂之使此全楚之大略矣然争形要者必在荆湖以北吴甘宁言于孙权曰南荆之地山川形便诚国之西势也今先取夏口鼓行而西据楚关即扞关见长阳县大势弥广即可渐规巴蜀矣梁沈约曰荆州居上流之重土地广远资寔兵甲居朝廷之半宋高祖遗诏尝令诸子居之以荆州为江左之头目也宋李纲言荆湖国之上流其地数千里诸葛武侯谓之用武之国今朝廷保有东南制驭西北当于鼎澧岳鄂一带皆屯宿重兵使与四川襄汉相接乃有恢复中原之渐赵鼎曰荆襄左顾川陕右控湖湘而不瞰京洛三国所必争宜以公安为行阙而屯重兵于襄阳运江浙之粟以资川陕之兵经营大业计无出此陈亮言荆襄东通吴会西通巴蜀南极湖湘北控关洛左右伸缩皆足为进取之机而吕氏祉则曰昔楚之兴国于鄢郢而守黔中巫郡无江汉之险而有之故以区区之国而尝与齐晋争衡三国而后海内之地分为南北都秣陵者必备淮甸以犄角北寇然国之安危系于上流而已转输之利固系于上流屏翰之势又系于上流南朝六姓其强弱之势与兴亡之由顾上流设施何如耳吴纪陟之聘魏也魏文问吴戍备几何曰西陵至江都五千七百里又问道里甚远难为固守对曰疆界虽远而险要必争之地不过数四犹人有六尺之躯其护风寒亦数处耳今所谓险要必争之地者不过江陵武昌襄阳九江九江在江西而与武昌共系上之险故因其旧文流并录之江水源于岷下山夔峡而扺荆楚则江陵为之都会嶓冢导漾东流为汉汉沔之上则襄阳为之都会沅湘众水合洞庭之波而输之于江则武昌为之都会豫章西江与鄱阳之浸浩瀚吞纳而汇于盆口则九江为之都会守江陵可以开蜀道守襄阳可以援川陕守九江武昌可以蔽全吴蜀汉吴楚并而为一则东南之守亦固矣至于备御之事先收襄阳则兴元之阻譬之近藩戍荆南则巴蜀之富还为外府又屯武昌而湖之南北可以安堵屯寻阳而江之东西可以襟带上游之势成而后根本建康左右淮浙取资于蜀调兵于陕以天下之半而与敌争庶乎可以得志矣噫此就吕氏时言之也今者荆土日辟沃野再熟之稻方舟而下吴会之间引领待食虽江自夷陵以下时有横溢之虞汉自襄阳以南亦多溃决之患然而富强之居然未改矣

　　荆州论　　　　　
储大文

荆州北距襄阳东距汉西距夷陵南距江十里地平衍沮洳无峻岭岩关以为阻隘古偁用武之地曰荆襄襄固则荆固若无襄是无荆也昔者元破襄阳降吕文焕则朱孙制置江陵而不能守苻坚破襄阳获朱序则桓退治上明上明在松滋县冲老将识屈伸进退之势也曹操置郡襄阳又宿重兵则吴南郡治南平又戍公安地皆在江以南故能有余力时人沔汉祖中而卒殄西陵之难何则形屈而势信也苟不能屈而蕲信是适贻敌之擒而已矣呜呼以梁元帝新复之势定都江陵又北与襄阳为难而周师忽至则其举国为俘焉宜也庾信赋曰履阳城而避险卧砥柱而求安夫荆州者地势视江北滨江诸郡大类扬于楚则类黄昔人守广陵能固者毛宝合豫州兵力戍邾城而卒蹙于江金再破黄而宋远不相闻夫荆州者北兵若至是绝地也其不蹙于江不止也南兵若至是又不存之地也昔者灌婴自江击江陵而共敖灭陆逊白衣渡江而糜芳不知刘毅刘道规自马头袭江陵而桓谦不知王镇恶声言刘藩上而毅又不知萧诜都金陵而李靖以水涨自清江倏至则百粤江西兵胥不及援非智不足也日日而备之夫力不暇给也就令力能给而南与北交备夫亦卒莫之暇以至顿而必屈焉已矣是以孟宗政三海迄不能阻阿里海牙之师高季兴国势独弱四面偁臣唐建南都命吕諲以旧相镇抚而后卒为下府晋宋齐梁自王廙王悦督府常治江陵而必复立雍州于襄阳其兵锋常为所督八州之冠此隋之所以宁授后梁以江陵必夺其襄州岳飞置宣抚所以自鄂而必主襄阳而李纲之所以首议巡幸也或曰桓温都督府亦治江陵治江陵则能扼蜀曰温时适图蜀也若扼蜀江陵又不如夷陵陆抗曰西陵国之西门是殆与鄂钧重也然则督府宜何置曰昔李纲议行都曰襄阳后又曰长沙不言江陵长沙有重湖之险纲之识殆能以屈为信类吴君臣而度越王廙吕諲万万也若夫督府宜置者则吾必曰襄阳次曰巴陵

　　襄阳谕　　　　　
储大文

宋建炎初李忠定议幸曰四方多故宜讲幸之礼以镇之除四京外以长安为西都襄阳为南都建康为东都各命守臣营葺城池宫室官府使之具储峙糗积金帛以备巡幸至于费用则长安当委之四川襄阳当委之荆湖建康当委之江淮闽浙三都成而天下之势安矣又曰天下形势关中为上襄阳次之建康又次之今舍上中而取其下非得计也据要会之地以驻六师既有以系中原之心又有以纾一时之急策无出于此者而其议巡幸第一札子曰为今之计纵未能行上策以趋关中墓石取其次策以适襄邓襄阳近为李孝忠所据虽已溃散或恐残毁惟邓为可以备车驾之时巡夫邓者古之南阳光武之所兴也西邻关陕可以召兵北近京畿可以遣援南通巴蜀可取货财东达江淮可运谷粟有高山峻岭可以控扼有广土宽城可以屯重兵民风号为古盗贼未尝侵犯此诚天设以待陛下之临幸事之机会不可失也愿召守臣增修城池漕臣储峙草朝廷给降钱帛广行应副专遣使者以督其事将来秋高六飞启行由陈蔡唐以趋南阳不过半月可达天下之士知陛下之不忍弃中原也河东之民知陛下之不远徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之机在此一举陛下何惮而不行也夫幸南阳犹之幸襄阳也是故建炎论事则曰邓古之南阳天设以待巡幸而绍兴论事旋曰襄邓天设以待巡幸也及由宣抚荆湖广南请提举嵩山崇福宫也复奉诏条具边防利害曰至于守备之宜则当料理淮南荆襄以为藩篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文拓跋之盛卒不能窥江表后唐李氏有淮南则可以都金陵其后淮南为周世宗所取遂以削弱今朝廷欲为守备则当于淮南东西及荆襄置三大帅用重兵以临之东路以扬州西路以庐荆襄以襄阳为帅府分遣偏师进守支郡小筑城垒如开新边其初朝廷应副钱谓如淮东则以江东路财用给之淮西则以江西路财用给之荆襄则以荆湖南北路财用给之徐议营田使自赡养遇有贼马则大帅遣兵应援稍能自守商旅必通乃可召人归业渐次葺理假以岁月则藩篱成矣前有藩篱之固后有长江之险加以战舰水军使松江一带帅府郡县上连下接自为防守则贼马虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守备无他反此而已

