<!-- { "loadSidebar": true } -->
杜佑通典州郡门序自云凡言地理者多矣在辩区域征因革知要害察风土纤介毕书树石无漏动盈百轴岂所谓撮机要者乎如诞而不经偏记杂记何暇举或览之者不责其略焉自注云谓辛氏三秦记常璩华阳国志罗含湘中记盛宏之荆州记之类皆述乡国灵怪人贤物盛参以寔证则多纰缪既非通论不暇取之矣吉甫进书表亦云古今言地理者凡数十家尚古远者或搜古而略今采谣俗者多传疑而失实饰州邦而叙人物因邱墓而征鬼神流于异端莫切根要至于邱土山川攻守利害本于地理者皆略而不书将何以佐明王扼天下之吭制生之命收地保势胜之利示形束壤制之端此微臣之所以精研圣后之所宜周览也此二公之议论实获我心二公皆唐中叶良臣学行名位并高固宜词尚体要若合符节抑岂独谈地理者当如是哉凡天下一切学问皆必有根据切详简合宜内关伦纪外系治乱方足裨今而传后掇拾委琐腾架空虚欲以哗世取名有识者厌薄之尔

　　地图说豫乘识小录　　　　　
朱云锦

昔晋司空裴秀尝作禹贡地域图十八篇其序曰制国之体有六一曰分率所以辨广轮之度也二曰准望所以正彼此之体也三曰道里所以定所由之数也四曰高下五曰方邪六曰迂直此三者各因地而制宜所以校平险之异也六者作图之法备矣惜其书不传后唐贾耽作华夷图亦偁于世尝谓地理之学百闻不如一见又云十说不如一图古人之图史并重者以此愚意有方面之任者可饬沿边及腹地有山险州县各勘明本境某山周回约几里高约若干丈与傍近山或联或断距州县治若干某水出某山流接某县山内通行之路凡自某县某堡入境至某县某地出境有无兵营分防官司又有樵路若干条可为至某处捷往或古设有某关今有无基地再注明四至八到并为说挨县呈送再绘为总图统为之说则一省之形势了然矣汉入关中萧相先入丞相府收图书然后知天下扼塞户口唐时每州亦造图经皆此若得数同志者即所莅之地各成一图汇齐可成大观与古之裴贾方轨并驾而守土稽古者皆得有所考镜矣尝阅各志见张应科林县险要图说甚简核可法附录之以待有心者之则效云

　　张应科林县险要图说此林县西山之险要也险隘处所均属太行之支节其北由百余里而入有马塔口洪梯口迤南则为蚁尖寨寨之南为鲁班壑又南则有断金桥风门口东峻崔八口关墙岭距邑七十余里而上总之南北相连人迹可及其险而当守者首蚁尖寨次断金桥其余则崎岖樵径车不得方轨马不得成行上下为难无容虑矣何者蚁尖寨西北距县四十里由姚村迤西五六里为东寨门口上黄苍岩等泉十处中有古营房教场其南由小蚁尖寨大蚁尖寨古岩口东头泉小明清水泉至西头泉距营房约二十五里余独有岩东西头泉各有樵径可攀援而上宜削之以绝蹊径又自教场北由朱路岩之断头崖距营房约十余里而朱路岩亦有樵径宜削其北柳树水泉百户水泉硙臼焦水泉俱营房正西山西漆树沟水泉南柳树水泉莲花水泉俱大蚁尖山后西面凡水泉皆可资军用断头岩至西头泉南北三十五里东寨门至寨西后沟东西十五里总周八十里而多后沟有通山西蹊径已绪堵截往来而法久令废几成大路乃令削止留大路一面上下便于防守足矣其断金桥去县西南五十里由桃源店西上有水泉一道与山西平顺县接界险峻一桥可度二人倘一夫当关真万人之莫敌东西咽喉行者绎络至蚁尖寨下险上平水泉数十可屯万军曹魏高齐仓屯瓦砾犹有可辨自古防之矣

　　与曾节帅论东南战守情形　　　　　
罗泽南

窃尝统筹天下之大局黄河北条之水也秦晋赵燕之险凭之大江南条之水也蜀巴荆襄徐扬之险凭之河水浑浊操舟维艰长江数千里一帆可以上下故东南争战必恃水陆之兼济大江之要害有四一曰荆州蜀江初出峡之水也荆州不守则西可以窥蜀南可以袭常澧一曰岳州沅湘洞庭之水由之以汇大江者也岳州不守可因之以犯长沙窥衡嶷而通岭外之寇一曰武昌江汉之所由合者也荆岳诸州倚之为锁钥而溯汉水而上即能犯湖北之襄郧陕西之汉中度南栈可以争剑阁践北栈可以据陈仓秦蜀奥区悉以震动一曰九江大江东流彭蠡入之南昌之门户西踰湘南东犯闽浙在在可通自古用武之国智谋之士所必争焉者也至于皖城江表重镇为都金陵所必重而非长江险要之地建业龙蟠虎踞古偁天险而地居下流势尤不足以控西北荆岳鄂寻非其所有乃有岌岌不可终日之势六朝偏安江左其安危恒系于荆襄有宋南渡诸臣日以争江夏争荆襄为事故得偷安于临安元伯颜一入襄阳下武昌南宋不得复支以成建瓴之势故也粤匪倡乱之始不过桂林一隅耳无与长江之险也程制军防堵衡永不能以两湖之全力守岭表之险要致贼踰岭而北陷道州陷郴桂逼围长沙我师力守得保省城贼遂迂道而破岱州破武昌破九江破皖省僭号金陵当其时贼势初成羽毛未丰利金陵之富侈餍一己之贪求自岳而鄂而浔皆得之而不守使收武汉之余烬据上游以自固居上临下亦无难制贼之命当是时封疆大臣亦无有计及此者贼得金陵之后遂日以上犯浔阳为事咸丰三年夏夺九江而薄江省江中丞进援江西贼不得志章门因而上窥武汉浸假而据汉滨之德安矣浸假而上据岳州矣浸假而偪长沙迂道以据湘潭矣由是而湖南之常德澧州相继胥溺湖北之荆州亦为贼所扰长江之险尽为贼有东南大局几有不支者赖麾下提师湖南操水军以肃清江面为要着湘潭一战贼锋始折因而复常德复澧州进攻岳州贼势大挫武昌之久为贼据者亦得以一鼓下之嗣是而大冶而兴国而蕲黄而广济而黄梅转战千里所向无敌长江之险几复尽为我有贼之所保者仅九江一孤注耳胜负无常变生不测水师攻破九江贼船下洎湖口以阻江西内湖之战舰曾为贼虏者使之不得出大江湖口贼卡既破小舟驶入彭蠡举贼舟而尽焚之我军巨舰之在江西者反两为贼所火陆师由蕲黄而南者亦顿于浔城亦与之相持不下杨制军不乘我师克复武汉力图善后以备不虞不自揣量率请以攻剿北路是任致贼复袭广济陷黄梅武昌汉阳又为贼所沦陷东南大局于是为之一变

今官兵所能力持者独有浔江一险耳九江虽为贼踞陆师之围之者贼不敢攫其锋湖口虽为贼守水师之在南康者贼屡为其所败浔城通近金陵兼能牵制武昌故贼深以为忧必欲从而争之犯弋阳扰广信且欲从信水以下彭蠡而抄我师之右矣据义宁守梅岭且欲从修水以下彭蠡而抄我师之左矣幸赖麾下指示方略泽南因以获捷于其间江右东西两路俱以安辑九江门户益固贼不得恣意于武昌兼以湖南之水师堵于金口官制军之陆师已及德安武昌虽为贼据当有不难扑灭者特以湖北之崇阳兴国通城通山盗如毛荐食之心无有餍足崇通之贼不除江西之义宁武宁湖南之平江临湘巴陵终无安枕之日是以欲制九江之命未有不从武汉而下解武昌之围未有不从崇通而入者为今之计惟有率南康之水师与围浔城之陆师合力以攻湖口横踞大江以截战船之上下更选劲旅扫通城通山崇阳兴国之贼悉其种类而歼除之则江西湖南两省之边患可渐纾然后乘胜以下咸宁出江夏与湖南驻泊金口之水师相为联络以攻鄂渚复汉口是不惟荆岳可固即九江残逆亦不攻而自下贼欲保金陵必得鄂浔而后无西顾之忧我师欲复金陵亦必先取鄂浔而后成建瓴之势南条既清北条自固国手下棋必争先着形势所在固有不待龟蓍而后决者泽南奉委从戎力小任重夙夜祇具常自恐其有失然苟有可以力之处虽备极艰险而不辞倘不遗葑菲欲以剿崇通援武汉之重任则愿益以千人以大其势予以三月之饷以储其虽自知其不才亦愿枕戈尝以从事其间以歼此一隅之丑成败利钝古人亦难逆睹泽南惟尽其事之当为与夫力之所能为者以不负委任之至意而已

　　长江津要十三则长江图说　　　　　
马征麟

兵家重地利得其扼塞则门户完固堂奥自安江防门户旧偁廖角觜廖荆川宛溪作蓼利病书作料海门厅境营前沙属崇明界南北相对为第一重狼山福山相对为第二重然皆江面辽墐塞为难今已另立内洋五营主之长江汛防起自江阴之虾蟆山则至鹅鼻觜一带在通局为内户而于长江营制实为第一关键南岸大小石湾与北岸刘间沙相距不过三里许堤炮台绵如堤每堤可施炮数十位两两相属此易所偁地险大块资我守御者也

泝洄而上则圌山为镇江门户屹立南岸江中顺江洲数十百里与北岸之三江营互相犄角舟行其间东折而南层峰峭壁重重险隘此所谓表里山河者也京口邗沟互通南北东南漕运之所经盐课之所出咫尺之地半壁咽喉顾不重与

又上则划子口其南岸对出者为石埠桥前扼长江后控滁口乌龙山与沙洲圩堤对出为金陵之门户古偁宣化镇在六合县南南岸对建康之靖安镇最为冲要当即此矣

堤之设居陆地以制江面与水师有唇齿之依胜于濡须夹水置坞矣究非陆居不守且无以专责成水师以船为家新章水兵往岸迭有厉禁势不得越俎以代则肝楚越矣牖户绸缪宜迨未雨

又上牛渚采石中权之津要东西梁山安徽之屏翰小孤澎浪湖口九江豫章之喉吭田家镇西塞山一带全楚之锁钥阳逻堡沙武口荆扬豫三州之关塞岳州为楚南闬闳而全楚之腰膂螺山鸭阑杨林临湘白螺道人诸矶两两相对又荆州岳州之扃锁也

又上则筲箕洼为沮漳之口春秋时与江汉二渎同为楚望虎渡河别而为沱当在周秦以后求之禹迹寔为长江之干荆河虎渡二江双流互为本支据鄢郢之胜握全楚之枢上游有故则操之有要矣

岳州一镇势如高屋建瓴瓜水洲一镇形若丸泥封函关其间湖汉各营络绎不绝呼吸相通姑孰山川险阻扼要江津居中驭驶势若率然触处为首尾是故无事散之五标而不见多有事聚之一隅而不见少

瓜州固裕溪守则淮南有蔽九江固则利尽南海汉阳固则郧襄高枕岳州固则滇蜀安堵长江天堑限南北而扼东西长江之防专防长江云乎哉

章氏山堂考索曰江出岷山经夔峡而扺荆楚则江陵为一都会沅湘众水合洞庭而输之江则武昌为一都会豫章江与鄱阳之浸汇于湓口则九江为一都会今按皖南皖北众水合于牛渚则姑孰为一都会南连吴越北接淮扬则镇江为一都会疆域虽遥而险要必争之地不过数四犹人八尺之躯筋脉之会亦数处宋吴表臣云大江之南上自荆鄂下至常润其要不过七渡上流最紧者三荆南之公安石首岳之北津即今荆河脑一曰三江口中流最紧者二鄂之武昌太平之采石下流之最紧者二建康之宣化镇江之瓜洲兵家因敌制变犹水因地制形未可刻舟胶柱以求录此以当举烛

自昔江流壮在在缘以为险近代渐就淤填一叶可矜飞越江固非复昔日天险也然分南北者利于宽扼东西者利于狭则今日之用长江与昔日之用长江移宫换羽矣

地扼东西忽则皆断风利不泊天限南北忽则浮梁不差甚且捣虚飞渡此亦一长江彼亦一长江岂伊地利抑亦人谋也是故得其道则洪流障于一苇失其道则江河溃于蚁穴

