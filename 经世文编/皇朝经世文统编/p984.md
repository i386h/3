<!-- { "loadSidebar": true } -->
置九十度减本地北极出地度得本地北极距天顶

　　求半和弧　半较弧

日距北极与北极距天顶相加半之为半和弧相减半之为半较弧

　　求正弦对数较

半和弧正弦对数减半较弧正弦对数得正弦数较其号为减因与半角余切相减也

　　求余弦对数较

半较弧余弦对数减半和弧余弦对数得余弦对数较其号为加因与半角余切相加也此两数九限皆可同用较之旧法用垂弧者简捷数倍

　　求本地食甚用时

置京师食甚用时加减本地偏东西度时分偏东偏西度见考成下编得本地食甚用时

　　求用时太阳距午赤道度即可借为前设时

以食甚用时午前午后时分如用时在午正前则置十二小时减用时余为午前时分如用时在午正后减十二小时余为距午正后时分变赤道度如用时距午正一小时变为十五度一分变为十五分一秒变为十五秒得用时太阳距午赤道度或用变时表按时取度表见冯林一先生中星表后半之为半距午赤道度

　　求设时半较角

半距午赤道度余切对数内减正弦对数较得半较角正切对数

　　求设时半和角

半距午赤道度余切对数加余弦对数较得半和角正切对数

　　求设时赤经高弧交角

半和角减半较角若北极出地二十三度二十七分以内太阳夏至前后在天顶北者则两角相加得设时赤经高弧交角午前为东午后为西记东西号

　　求设时白经高弧交角

设时赤经高弧交[角](高)与赤白二经交角见前东西同号相加东西仍之异号相减东西从数大者得设时白经高弧交角记东西号此之谓东西乃太阳在白平象限之东西也若两角相等而减尽无余则太阳正当白平象限无交角设时即真时但有高下一差者相加过于九十度与半周相减用其余则白平象限在天顶北

　　求设时太阳距天顶　设时高下差

北极距天顶正弦对数加设时太阳距午赤道度正弦对数内减设时赤经高弧交角正弦对数得设时太阳距天顶正弦对数加地平高下差对数内减半径对数得设时高下差对数

　　求设时东西差

设时白经高弧交角余弦对数加设时高下差对数内减半径对数得设时东西差对数

　　求设时南北差

设时白经高弧交角正弦对数加设时高下差对数内减半径对数得设时南北差对数如白经高弧交角为九十度则无南北差寔纬即视纬但有高下一差

　　求设时视纬

食甚实纬南加北减南北差得设时视纬若不足减则置南北差反减寔纬变北为南白平象限在天顶北者反是记南北号

　　求设时距分

设时与食甚用时相减得设时距分如以食甚用时为前设时则无距分

　　求设时实距弧

设时距分对数内减斜距数对较得设时寔距弧对数在用时前后为纬西东记东西号

　　求设时视距弧

设时实距弧加减设时东西差得设时视距弧

月在限东西设时在用时前则减加后则加减

月在限东西东西差大于寔距弧为纬东西小为纬西东记东西号如以食甚用时为前设时则无寔距弧其东西差即视距弧限东亦为纬东限西亦为纬西

　　求设时视距视纬差角

设时视距弧对数加半径对数内减设时视纬对数得设时视距视纬差角正切对数

　　求设时两心视相距

设时视距弧对数加半径对数内减设时视距视纬差角正弦对数得设时两心视相距对数

　以上各条自太阳距午赤道度起至两心视相距止共十四件凡食甚用时近时真时及初亏复圆用时近时真时皆名同而数异故不重列诸求其寔皆设时也故统以设时冠之其求三限真时并用前后两设时求之

　　求食甚前后两设时视相距和较

前设时两心视相距与后设时两心视相距相加为视距和相减为视距较

　　求对视行角

前设时视距视纬差角加减后设时视距视纬差角东西同则减异则加得对视行角半之得对视行半角

　　求半和角

对视行半角余切对数加视距较对数内减视距和对数得半和角余切对数

　　求视行旁小角

半和角内减对视行半角得视行旁小角

　　求两设时视行

对视行角正弦对数加小视相距对数内减视行旁小角正弦对数得两设时视行对数

　　求视行差

视距和对数加视距较对数内减两设时视行对数得视行差对数

　　求食甚真时视行

两设时视行加视行差半之得食甚真时视行

　　求食甚真时距分

两设时较对数加真时视行对数内减两设时视行对数得食甚真时距分对数

　　求食甚真时两心视相距

视行旁小角正弦对数加大视相距对数内减半径对数得食甚真时两心视相距对数

　复以食甚真时为设时求其两心视相距以考其合否合则食甚真时即为定真时否则再求视行以求考定真时并如前法

　　求食甚定真时

设时距分小大于真时距分限西为加减限东为减加置食甚设时加减真时距分得食甚定真时

　　求食分

并径内减定真时两心视相距余求对数加六百秒对数内减太阳全径太阳实半径倍之即全径对数得食分对数

　　求初亏复圆前设时

食甚定真时两心视相距与并径相加为距径和相减为距较径较

距径和对数加距径较对数半之加定真时距分对数内减定真时视行对数得初亏复圆前设时距分对数

　　求初亏复圆后设时

前设时两心视相距与并径相减为距径较食甚两心视相距与前设时两心视相距相减为视距较

距径较对数加前设时距分对数内减视距较对数得后设时距分对数

　　求初亏复圆真时

两设时相减为设时较两设时视相距相减为视距较后设时两心视相距与并径相减为距径较设时较对数加距径较对数内减视距较对数得真时距后设时对数

　　求初亏定交角

初亏真时视距视纬差角即并径白经交角加减白经高弧交角得定交角初亏在限东西者纬南北则加与半周相减纬北南则减南北以初亏视纬论若白平象限在天顶北则纬南如纬北纬北如纬南如无初亏白经高弧交角则视距视纬差角即定交角如两角相等减尽无余或相加适足一百八十度则交角为初度

　　求复圆定交角

复圆真时视距视纬差角即并径白经交角加减白经高弧交角得定交角复圆在限东西者纬北南则加与半周相减纬南北则减解同初亏

　　求初亏方位

初亏在限东西者定交角初度为正上下四十五度以内为上下偏右四十五度以外为右偏上下九十度为正右过九十度为右偏下上白经高弧交角大反减交定角者变右为左白平象限在天顶北左右相反

　　求复圆方位

复圆在限东西者定交角初度为正下上四十五度以内为上下偏左四十五度以外为左偏下上九十度为正左过九十度为左偏上下白经高弧交角大反减交定角者变左为右白平象限在天顶北左右相反

　　求食限总时

复圆定真时减初亏定真时得食限总时

　　对数尺以量代算或作　量法代算
西洋对数能变乘除为加减其算必资于表造之实难而用之甚便为今习算者所不可少近已用活字翻行弁以用法数则俾得开卷了然蒇事后复深思其理既可两数相并以代乘相减以代除必能施诸量法因变通其术作直尺一千根记数于尺之上面爰按假数之积各识真数于尺内以代表施之闾阎贸易寻常日用之算乘除可以量驭法甚浅易虽妇人孺子略识数目字亦可朝得暮能岂非于常算之外更出一奇乎凡习此尺须制薄铜尺一根或牙或篾青皆可将一边削薄口如刀以便密切尺内之数必取光滑则所记墨识算讫随可揩去依书中两根尺度为长以官尺三四分为阔居中刻定一线平分为两根凡遇乘法有两零相并过一根者即将一根并入根数内用其下余数量之理亦同或遇除法有实之零内不足减法之零者即可少记一根移于尺之上半将实之零数接于下即可减矣

凡初习此尺须用算盘记根数便于加减待用之既熟根数加减自能肚算无须算盘矣又此尺只能以加减代乘除之用如有几数迭加或递减此尺不能驭仍须用算盘凡定所求位数之大小用对数表之首位法辨之如单位之首为０十之首为一百之首为二千之首为三万之首为四十万之首为五之类如百与十乘则二加一为三其所得应为千数如乘法遇有两根相并过一千根者即可减去一千根用余数量之得数亦同惟其位数照常必升一位矣又除法遇有实之根数少于法之根数则不足减可加一千根于实内减之仍用减余数量之得数亦同惟其位数照常必降一位矣若所求位数之大小可以会意不者便不须寻首位矣

凡有法实两数欲相乘者先任以一数于尺内真数中寻对看尺之上面记其根数另用铜尺上端齐尺之上面细界量至真数所在之处即其根数下之零数用墨线记于铜尺上再查又一数之上面根数并入所记根数上复以铜尺上墨线所记之处齐尺之上面细界量至又一数真数所在之处亦其根数下之零数再以墨线记其下则两零数亦接成一直线矣爰视两次所并之根数于尺之上面根数中寻对再以铜尺上端齐尺之上面细界线量其下所记墨线处

相遇之真数即得两数乘出之数也如遇两根数相并过一千根及两零相接过一根者俱依前法量之凡有法实两数欲归除者先以实数于尺内真数中寻对看尺之上面记其根数另用铜尺上端齐尺之上面细界量至寔之真数所在之处即其根数下之零数用墨记于铜尺上再以法数于尺内真数中对寻看尺之上面记其根数亦以铜尺上端齐尺之上面细界线量至法之真数所在之处亦其根数下之零数用墨线记于铜尺上面先将寔之根数内减去法之根数视其减余之根数于尺之上面查对复以铜尺上实之零数内亦减去法之零数用其减余之较数齐尺之上面细界量其下所记墨处相遇之真数即得两数除出之数也如遇实之根数少于法之根数及实之零少于法之零者俱依前法量之

凡算四率比例依常法第二率与第三率相乘数为寔以第一率为法归除之即得所求之第四率数故用量法亦以二率与三率之根数与零数如乘法相并即为寔再如归除法减去第一率之根数及零数视其余数依前法量之即得所求之四率数其理与用对数表同

凡开平方先以方积于尺内真数中寻对看尺之上面根数若为偶数即可折半若为奇数则少记一根移于纸上再以纸齐尺之上面细界量至方积真数所在之处即其根数下之零数以墨记于纸上随视折半之根数于赤之上面寻对再将纸上零数对折齐尺之上面细界量其下墨处相遇之真数即得方边然须审方积之位数必加首位于根数上折半复去首位而量之始方边之数不淆因方积两位定方边一位故也如方积止有单位则首位为０即将根数折半是也若方积在一百以内为二位数则其首位为一必加一千根于根数上折半方合若方积在一千以内为三位数则其首位为二必加二千根于根数上折半方合递求而上皆然

凡开立方积之根数亦必加首位惟根数与零数各取其三分之一如前法量其相遇之真数即得立方边多乘方依数递推如三乘方取四分之一四乘方取五分之一之类

　　中西历学源流异同论
