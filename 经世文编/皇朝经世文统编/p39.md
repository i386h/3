<!-- { "loadSidebar": true } -->
秦桧始固宋室之忠臣也当金人欲得三镇诏百官集议弃守唐恪耿南仲力主弃之范宗尹以下七十人皆欲与之桧与梅执礼孙傅等力言不可亦何谋国忠而持论正也及青城毡笠举族北辕金人议立异姓宋齐愈首书张邦昌三字以示众矣王时雍甘为卖国牙郎矣吴幵莫俦范琼之伦争先推戴矣桧独马仲吕给共为议状请复嗣君以安四方且论邦昌当上皇时蠹国乱政以致社稷倾危是固书名仰药之唐恪所不敢言者而桧独侃侃言之逃入太学之赵鼎张浚胡寅所不敢言者而桧独谔谔言之言之而触时雍诸人之怒而不顾构邦昌之怒而不顾犯金帅之盛怒而不顾当是时桧以死拒金之意与以死报宋之心与孙傅张叔夜无以异也金人执桧北去与傅叔夜并置军中心惮桧之尽忠于宋与惮傅叔夜之尽忠于宋无以异也为桧者纵不必如傅之从帝燕山而卒叔夜之在道扼吭而死但能不易其不弃三镇之说不忘其不立邦昌之义不改其宁被拘执不附金人之心不诚始终为宋之忠臣而可与赵鼎张浚等并驾乎哉乃桧既得志专主和议以固己位杀戮忠良以快敌人忘雠忍耻以沮丧薄海忠义之气向之不肯弃河北三镇者后则并中原万里而弃之矣向之力抗金人而请覆嗣君者后则依倚金人而要挟其君矣向之斥邦昌国乱政倾危社稷者后则国乱政倾危社稷甚于邦昌矣东都抗节固生平极快意之事后则视为生平极愧赧之事闻王庶之语而且大憾矣犹是秦桧也何以前后若两人也曰此正桧之所以为忠臣也当桧抗论拒金宋臣也及桧自金归宋则金臣也宋臣忠宋宜也金臣忠金亦宜也忠宋而抗论拒金宜也忠金而多方误宋亦宜也世之恶桧愤桧因而缪桧丑桧者正桧之心安理得而自信为无缪无丑者也或谓此说无乃过乎曰金主以桧赐达赉达赉信用之及南侵以为参谋军事又以为随军转运使史言之矣金欲和宋达赉阴纵桧使还史言之矣乌珠致书于桧使杀岳飞史言之矣然则桧之身一达赉乌珠之身也桧之心一达赉乌珠之心也高宗以桧为相而心膂之股肱之实以达赉乌珠为相而心膂之股肱之也相桧而宠任及其子孙姻党实相达赉乌珠而宠任及其子孙姻党也欲桧与其子孙尽忠于宋实欲达赉乌珠与其子孙尽忠于宋也则非桧之不忠而高宗之不明也然高宗于桧之死也谓杨存中曰朕今日始免防桧逆谋矣然则高宗亦未始不达赉桧乌珠桧也既达赉桧乌珠桧而仍太师桧公桧王桧则非桧之能饰忠而高宗之不能断也呜呼宋臣仕于金者如宇文虚中其心无一日不图金也金人知而杀之金臣仕于宋者如桧其心无一日不图宋也宋人不知而重任之金虽欲不臣宋侄宋宋虽欲不君金叔金也胡可得乎而桧之志犹未厌也其始偶忠于宋虽欲存宋之宗社而不足其继竭忠于金足以亡宋之天下而有余宋之不亡于金也幸也而非祸夫宋者有未至也桧之不能为金亡宋也天也而非忠于金者有未至也后之君临天下者尚其务为明断无以敌之忠臣为忠而与忠于敌者谋敌也哉

　　明嘉靖改制论
明高帝有天下力袪元人以词曲取士之弊而定为制科其后又诏停考试十余年间时文不尚学者几无所择术矣推帝之心殆欲仿两汉选举之法而不能杜荐主之私又思策论诗赋隋唐两宋亦既行之殊无法可以为取士之准不得已复开乡会科终明之世遂为成例而时文一道日益增美然其流弊与他法取士相较则尤甚焉以致儒学诸生舍四子书而外专读一经即为了事盖首场作四书文七首二场作五经文五首而题则五五二十五诸生自认习何经则作何题故不必读五经也此外十三经更不知为何物矣至于子史等书则相戒勿读恐荒时文之功竟视同淫书小说父兄师友相与防范矣所谓学者不过如此而翰院部曹皆出其中加以初定制时四书必遵宋儒程朱之说即五经亦朱子易注蔡沈书传朱子诗集传春秋胡氏传礼记陈澔集说而已凡汉儒实学概置不问大抵以模糊影响之语聊为塞责而持身处世之道则亦专从语录得来要而言之外迂腐而内空疏耳二百余年学校士习仕途风气皆根本于此而当时又皆闇主与此几辈庸臣共亡其国以今日观之时文之流弊与时文而必宗宋儒之贻误亦云甚矣虽然太祖定制科以时文取士虽令用宋儒之说然表章至圣定春秋丁祭之仪正两庑从祀之位超出前古损益得宜未尝专崇宋儒而遗两汉经师也时文虽用宋学苟天下之士以通经致用为心讲求经义博览训诂固非有禁也汉学之废自嘉靖始也嘉靖际武宗大故以兴邸世子入承大统其以孝宗为祢者理之常言之顺也乃以追崇私亲之故母妃不肯入京之言毅然追帝其考立庙以祔未始非千古之罪人也诸臣伏阖号哭大呼高帝孝宗固失之激烈而张璁桂萼之徒窥帝之意以为古制不足据汉儒不足信阿附以取富贵结主知其名又乌足道哉嘉靖既定大礼即以私意之故诬及古人举孔庙从祀之汉儒罢撤大半仅存伏生高堂生等五六人噫此何事乎追帝本生帝意苟必如是诸臣亦难强争若文庙配祀高帝之遗制也祖宗成法岂可轻易去之犹复文饰其词以为戴圣为吏受赃马融恣意声色则宋儒之列祀者岂无可议独汉经师也乎哉此帝之欲弥彰者也然而天下闻之于是置汉学于不问而专以宋儒为主矣试观成宏以前之时文类皆声希味淡说明书理而止而嘉靖以后则隆万天崇日益发扬蹈厉词句愈纯体格愈备气势愈充几令自王半山以后之文看至此时而叹为观止矣而孰知时文愈工士习愈坏率天下之人而攻于八股之内而时事乃不可问矣

夫汉学根柢也宋学糟粕也宋人之务为此者欲以艰深文其固陋耳训诂之学非专以明小学也由训诂而知义谊由经传而通政教故汉之经师大半为循吏竭其毕生之力而皆见诸实事者也宋人苦之特于汉学中绝之际别择一舍难趋易之途取圣贤经传而以空言解之又故为艰深高远之说为古人增其身分而为天下锢其聪明使经书意义晦而不可见则后世学者无从而入其门而彼之标榜者乃负盛名于天下矣而不意北宋始之南宋继之竟至举世若狂为其所欺也又不意八股文出而专尚之以至于今也试思主亡国破之际日讲大学衍义一章果何为耶向使有益于治则南宋孝光寍理百余年间崇尚理学亦可谓不遗余力何以理学愈昌而宋亡愈速耶又何明人之时文更为两宋诸公之余绪也吾故有慨于时文而不能不罪嘉靖之罢祀汉儒矣

　　读通鉴丛论
读史至霍氏反伏诛章未尝不叹霍光之不智不果而为儿女子之情也夫霍光承昭帝遗诏辅助幼主尽忠竭力而无异心诚功臣也宣帝既立天下已安为光者正宜荐贤以自代为明哲保身之计岂不哉而乃不知定计恋于利禄优柔寡断妻弒皇后而不知正其罪子弟骄奢而不知遏其过久专大柄而不知去其位及夷其族宣帝虽残忍少恩然光苟能正妻罪去大位则子孙何至有谋反之事哉更何至于灭族哉附枝大者贼木心势位重者伤族宗此自然之理也后之人臣处霍光之势其以光为龟鉴哉

史称光武恢廓大度才明勇略窃以为才勇固长矣大度仁明则未敢信焉尝观其免大司徒韩歆归田里复诏责之卒至自杀而知帝之器小焉夫歆好直言无隐词甚刚切以致帝不能容然切直之言实为上之福国家之利也为臣者不畏刑戮而肯直言极谏者未易得也得之则宜尊重亲密庶能闻过孰知武光竟恶闻直言且至不能容直谏之一歆哉不能容非器小乎而顾曰大度仁明抑何故耶然吾有所感焉夫光武能于即位之初访儒雅表行义兴学校似有所作为之君也而犹有死直谏之臣不如光武者复何如耶于是焉感

苏老泉六国论谓六国当同心并力以攻秦余谓三国时蜀吴亦当合心戮力以攻魏则曹操虽能恐亦不能当二国之势矣惜哉蜀吴计不出此而徒以争荆州之小故卒至互相攻伐使操乘时成功呜呼其殆亦天命欤不然孙刘雄谋英略能自立于天下而顾不知此哉

荀彧才智之士也好推贤进士及其死也人皆惜之然余独谓未足惜也彧自不知去就而取之耳夫去就士之大节也彧与操处几年矣亦知操之为人矣乎不知操是不智也知而不去是干泽也及操大逆已着乃正言谏之卒至自杀虽死不足惜也始既不能择君而事终又不能洁身而去徒以区区爵禄成操篡贼之逆奸何足惜哉何足惜哉

汉武乡侯诸葛亮卒前军师魏延作乱长史阳仪遣将斩之夷三族愚以为过矣夫延虽桀骜不驯然亦有功于汉者作乱之罪虽无可逭诛之足矣何竟忘其前功而夷三族者哉夷三族不已过乎

人惟有德则不强制人而人自服汉长史校尉廖立及李平为亮所放及亮卒二人泣而致死盖知非亮不能策已也非亮之德有以感之其能若是乎虽然二子亦可谓难得者矣

蒋琬以孔明卒拔处群僚之右为尚书令总统国事琬既无喜色亦无戚容神守举止有如平日由是远近以新丧丞相而危悚者渐服呜呼若蒋琬者真可谓不以富贵移易其心哉而蒙尤有感者湖南人才汉世惟一蒋琬魏六朝无闻焉明有熊廷弼至　国朝咸同时而极盛矣昔何其少今何其多有志者可不奋欤

琼山邱氏论之亡大率中原半为夷居故刘渊一倡而随以亡窃以为之亡固因夷然之所以亡也非夷也盖果能自修则夷何敢入即居于亦何敢起而攻哉维不知自修故夷能乘隙而发也吾故谓亡者也非夷也

天下事必有一定不易之理观惠帝时贾后废其姑杨太后不数年而贾后亦被废可知害人自害欺人自欺天理自有权衡惟在人自审择之耳

史称明帝有文武才以弱制强潜谋独断观其夜遣秀旦殪王敦渡水掩袭收功于越城乘马微行察垒于湖畔信英资之迈众实雄略之过人至于冷马粪以误追兵留鞭以缓敌骑智足保身权能应变方诸琅邪殆为过之享国日浅功业未宏惜哉

殷浩恶姚襄强盛屡遣刺客刺之事败又遣兵袭之继复使为前驱何作事之舛一至此哉夫姚襄方来归降则且劳来抚慰之不暇岂有刺之袭之哉然既刺之袭之则直以敌人视之矣不意浩又使之为前驱是倒戈授人也卒至兵败亦宜哉

陈后主溺于酒色词赋不知读有用书讲求政事故识见愚谬至江南临平湖塞草忽开遂自卖于佛寺为奴呜呼其亡也宜哉

唐高祖不立世民为太子而立建成致有兄弟相残之事是故建成之被戕吾不曰太宗杀之而曰死于高祖然太宗纳巢刺王妃则太甚矣

唐张蕴古奏太宗谓民人李好德被疾故作妖言不当被罪此乃蕴古之当官执法守正不阿也在太宗正宜赏之以为守正者劝不意竟听治书侍御史权万纪诬奏遂杀之其失甚矣后虽诏令死刑者皆覆奏日彻乐膳然终能免于盛德之累乎

太宗修洛阳宫大臣屡谏终不能罢至敕窦琎修之又嫌华靡太甚遽命杀之噫太宗亦反复多矣

唐张玄素尝为刑部令史太宗尝对朝臣问之玄素深以为耻噫太宗之问固非以礼待臣而玄素之引以为耻亦何隘哉夫上不能忠君孝亲下不能爱民修己是为可耻至于门户之低微出身之贫贱何足耻哉孙伏伽亦尝为令史及贵或于广坐自陈往事一无所隐其亦优于玄素者乎

