<!-- { "loadSidebar": true } -->
孔子云述而不作信而好古书曰学于古训乃有获吾儒以守先待后为心不于古书乎是信将焉信乎然而古人之书则实有未可尽信者即如山海经一书相传为益所作益佐禹平水土随山刊木烈山泽而焚之凡禹之所至益无不至焉则其见闻自无不确着以为书名之曰经夫孰不尊而信之然至于今日中外通商不啻胡越一家东西周乎地球南北极乎冰洋怪怪奇奇之物无一不有而独于山海经所载之鸟兽人物从无人有见之者无论为三首一身一首三身九首一身与夫牛首蛇身奇形怪状固未闻有见者即比翼之鹣比目之鲽亦非常见即见亦不专在于一处至今泰西人言及是书莫不掩口而笑以为此数千年来欺人之疑团至今而始为打破盖西人实事求是必以眼见耳闻者始为的确而其好奇之心则较华人为尤甚防风之骨专车长狄之人齐岳史传所载凿凿有据而西人以为未尝言也见长人詹五谓已足称奇观载以出洋使外洋各国皆得以广其识见骈指孪生本无足怪而忽有二人而联为一体者则以为见所未见到处张扬招人观看此皆好奇之心胜也然必亲见其奇并使众人共见其奇而后信之否则笔花五色古莲粲生终不深信不若中国之抱书本者以为古人之言不我欺也夫随园老人之诗曰双眼自将秋水洗一生不受古人欺然而天下之具此只眼者又岂多哉夫古书之中其怪怪奇奇者或不足信若夫编年纪月则未有不可信者也而尧之元载或称甲辰或称甲寅其说不一路史之言是则史记之言非二者必有一失且史之编年实自唐尧元载始此一误则无不万年书又安足恃哉其尤奇者孔子之年左传但记孔子卒而不记其生公羊传则云孔子生于鲁襄公二十一年十一月庚子朔谷梁传以为十二月二十二庚子与公羊差一月二十一日五行书谓孔子生庚戌年二月二十三庚子日申时诸说纷纷聚讼不一考之正史庚戌乃鲁襄公二十二年即周灵王二十一年与公谷年月俱差如从公谷则孔子以己酉生非庚戌生也故刘氏外记谓孔子享年七十有四与他书生庚戌终壬戌享年七十三岁之说异此以五行书为不足信而从公谷耳然公羊言十一月庚子考诸杜预长历又云襄公二十一年是庚戌岁九月庚戌朔日有食之十月庚辰朔日有食之则十一月非己酉朔即庚戌朔无庚子朔是又可据而公羊亦难信矣左传壬戌四月己丑日孔子卒杜预注是岁四月无己丑有乙丑此乙己之误耳

又孔子家谱及祖庭广记云孔子生于鲁襄公二十二年十一月二十七日庚子与公谷五行俱差不知何所据而云然孟氏谱云孟子以周定王三十七年四月二十日生以周赧王二十六年正月十五日卒寿八十四岁考周定王在位仅二十八年并无三十七年之据即以定王二十七年至赧王二十六年则孟子之寿当一百五十四岁此其生卒必有不可信者矣世俗妄传关帝生年月日为四戊午此直齐东野人之语而人乃信之甚深何也苟以子平之浅识论之火土燥烈之极安能立功德于不朽而享千古之盛名如此哉考汉灵帝光和元年为戊午岁四月庚戌朔则戊午乃四月初九日六月己酉朔则戊午乃六月初十日也次年己未岁闰五月其五月节不可留至六月人所共知则是年戊午月亦无戊午日矣更考辛未岁先主时为平原相关张为别部司马自戊午至辛未止十四岁耳又以桓侯为四癸亥生至辛未止九岁耳岂能为别部司马哉以讹传讹世人信之而不深究试为拈而出之不且不值一笑耶夫编年纪月尚未尽信而有征则其它搜奇志怪之书又乌足深信而不疑也哉故孟子曰尽信书则不如无书彼抱兔园册子者慎勿为守株之待也

　　孟子仁义富强辨
自战国时功利之说浸于人心孟子开端即提倡仁义以破之春秋之旨也所谓对病发药救生民于水火之中故义利之辨不能不严当世之竞尚富强一则杨墨之徒煽乱以扬其波一则纵横捭阖之流游说以鼓其狂惑皆非原本先王仁义背道而驰与儒教为仇敌者也而谓幼学壮行守先待后之孟子又安肯少其说哉其不少者正所以导塞若辈之口沧海横流障以一苇泰山倾压支以片石孔子之道不绝如线者孟子有功于孔门岂在禹下耶然不明言富强者舍其本而事其末而已岂概不言富强哉夫不富则贫不强则弱乌有贫且弱而能立国者特王道之言富强则仁义中之富强杂霸之言富强则功利中之富强有异耳孟子七篇亦言富强者屡矣不富强如何而可挞秦楚坚甲利兵不富强如何而可莅中国抚四彝讥而不征廛而不税五亩之宅什一之制不言富而民自富盖民富而君无不富矣王齐王梁服天下可使制梃庠序学校不言强而自强盖民智而国无不强矣此孟子言富强之实也故春秋之世列国并立无日不讨军实孔子未尝非之战国之世雄并峙无日不讲游说孟子亦云从之何也盖知非富强不可为国也近者地球骤开轮路四辟中庸所言舟车所至人力所通合五大洲之风气开四千年之创局圣人以天下为一家中国如一人者意在斯乎意在斯乎战国小列国也今日大列国也不待智者而知矣欧美诸邦环而相伺我中国孱卧于虎之间鼾鼻于厝薪之上虚声恫喝任人吞割藩篱尽撤并及腹心犹复株守旧习动遵祖宗成法稗贩孔孟虚张仁义空名是丹非素祗益回皇论辛忌甘还成症结道为世裂民有大疑斤斤辨义利区区讳富强于国事奚补哉诗云其何能淑载胥及溺能不悲乎然要知言富强者未尝不辨义利也欧洲诸国倡言权利明说富强有事而立筹巨恐后输将事成而论本分肥公私悉洽银币通流胜于我国银纸大利昭信邻邦辨义利而能若是乎抑不辨义利而能若是乎彼之讲求者为国家计耶抑非为国家计耶呜呼上下相蒙因噎废食蔽贤炀奔走钻营衙署尚粉饰小吏而欺长官书院送条纸拜门而结师弟植私也以诗书为利薮倚势也以科第作功名甚者武断乡曲[垄](龙)断讲席自己无能而又忌人之能坐拥皋皮心同鬼蜮门户水火故为攻击是犹寒虫不可以语冰蒙瞍不可以言日月矣何足道哉若夫大雄宏达巨子魁儒审时势之疆吏通古今之庶官道无分于中西祇求其是教可施诸蛮貊会观其通则又不可同年而语矣噫晦肓否塞日暮途穷大声疾呼斯文未坠豪杰有志愿共激扬其诸乐为将伯之助与抑黄种变为黑种而后安欤易曰穷则变变则通又曰不言所利大矣哉书曰兼弱攻昧取乱侮亡诗曰天之方懠无为夸毘礼曰夙夜讲学以待取讲经字者不可以问世讲经义者乃可以经世义利富强缓急轻重思之哉世之号为经师者曰吾人至死不变强哉矫其如子人言何吾于此闭其目掩其耳曰吾末如之何也已矣

　　读易坤卦解义
阴阳匹偶之说由来旧矣其义之缘起古初即有天地相对之象故以阴阳属之天地而自古迄今不易其说然天地相对阴阳为偶宜有并尊而又着为干道刚健坤道柔顺之说于是言天地者每尊天而卑地其在人类男子象天女子象地男体刚健之德治外事女柔顺之性治内事自是而凡事之对待者皆分属天地易坤文言曰妻道也臣道也系卦者又屡言内外大小君子小人以申谓长之理似阳刚阴柔之象为恶臧否所系推原其故则天地并立已显有邪正是非之分矣其实凡事之对待者不可比例于阴阳而为反正之说也盖刚健柔顺两象并着即两德互用凡扶阳抑阴然后重男轻女故三皇五帝之世风俗浑噩尚不甚有轻重之分至系辞既出而后阴阳之屈伸消长明显昭著世乃渐轻女子然春秋之时敬姜叔向母之流犹有才德兼备见重于世者至秦汉以后则愈趋愈甚女子之读书明理有德有才者如希世之珍于是能见大事大疑如辛宪英者咏一物赋一诗如苏若兰辈通史鉴属文辞如曹大家等皆为一世所羡今古称之盖女学不兴针黹女红之外无事可以成名而又无科目以抡其才有女者亦遂不教之偶有父兄工文章其遗泽于女子者即一章一句即可以见重于时试观历朝诗文闺秀附名一朝不过数十人或仅数人即如省府县志人物载女子名者贞节以外亦往往无人焉此为中国牢不可破积而已久之习原天地相对阴阳为偶之义固已误而又误至于今日为女子者且自叹人生之不幸事事退让不敢与男子并立以为男子治外女子治内酒食是议阃限不出暇则治女红勤洒扫如是不愧为妇人若留心世务娱志诗书即为越分故天下无有教其女子者即女子亦无有愿受教者坐使聪明伶俐之才屈于巾栉箕帚间终其身以死不可惜哉然亦未有知其非而思所变计者往往生子则愿多男取妻则贵勤俭甚而女子自谓男女相去五百呜呼是何言欤大抵此风之起由于扶阳抑阴之说盖读易经而阶之厉也然犹中国之书中国古昔圣贤相传之书而其弊且至于此夫女不能与男并即地不得与天齐揆之阴阳匹偶不亦悖乎现时窥测之学日精于古知天皆空气地为圜形则天地二者本无相对之形天色举而无遗地球日球月球星球弥满其中每球之内各有山川人物则地不过空气中转旋之一物何能与天并称哉但推造化之功用生物之能事则丽于地而后有质感空气而后能生二者仍皆相为用以此言之即并称亦可特不能即指天地为阴阳之象当以日球向背分为昼夜者为阴阳日在球面为昼而球之下适夜日在球下为昼而球之面又适夜运行迟速光景明晦阴阳之象无所谓轩轾高下即无所谓屈伸消长何阳衰阴盛之有哉又何扶阴抑阳之有哉

既以男子为阳女子为阴则并重并用并生并育而已何为教男子者不以教女一似世上女子绝不足用而因而极不愿有者惑不滋甚哉以古今天地并立之说申之而男女皆重以现时天空地圆不相对待言之而男女亦并重乃为易辞扶阳抑阴之说沿误至今日益加甚而历代通儒不曾一破其惑亦一大怪事矣泰西人男女并教凡生子者男女一体视之读书明理者不少于男子特男子治外女子治内兼收其效而仍有区别近来东瀛大开女[塾](垫)国中女子皆肄业其中而中国二千年来积习相沿卒不可改若人家深悟其理而自教其女使与男子同功俾聪明者养成其才质厚者育成其德则虽世不相尚而亦未始不可行也何为徒以针黹酒食相勖而此外无所事事也呜呼人气质而生为男为女因乎自然之化而二千余年间之女子有此奇无人昭雪试为一言其理不几令普天下女子一齐痛哭哉
 
　 
卷三　文教部三　史学

　　杂论史事菰中随笔　　　　　
顾炎武

汉未绝则光武中兴汉绝则昭烈再世是以功德本乎祖宗灭秦者秦非六国诛莽者莽非汉兵是以推戴系乎民心才高天下则汉祖唐宗才丑德齐则三国南北是以戡定在乎人事五胡藩镇积数十年已成之形则河山分裂隋季元终仅十余年之盗则不传其子是以分合视乎成形世祖自信于会宛之日少康惎浇于牧正之时是以大器观乎人主六国首事之时忧在亡秦而已而不知刘项之分争者五年舂陵起兵之日诛莽而已而不知赤眉王郎刘永张步隗嚣公孙述之各据者十二三年初平起义之时讨卓而已而不知傕泛二袁吕布之辈相攻二十余年而卒为三国阳举事之日患在独夫而已而不知世充仁杲建德之伦十余年而始克平之是知相因之势圣人不能回而已见之形非智士之所患也深思而逆为之计岂不在乎识微之君子哉

