<!-- { "loadSidebar": true } -->
窃臣等于上年会奏永昌善后案内议请添移营汛弁兵声明保山县辖之官乃山因安插回民二百余户尚有陆续前来者拟添兵五十名连原驻之三十名派一把总带领以资弹压等情已蒙　部核议覆准在案彼时回民移居未久尚须细察情形未敢以试办之章程遽作常行之定准节经谆饬永昌府知府张亮基就近督县加意抚绥认真弹压计上年四月安置之后至今已越一年迭据禀报该回民二百余户在官乃山垦种为生均极守分安业堪以永远居住等情臣等查此案移置之由因道光二十五年九月间保山城内回民被该处七哨匪徒挟仇残杀一次迨二十轧年甫经招复又于十二月初一日因哨匪打夺解省人证复恃众入城搜杀一次虽被杀由于报复死者亦非概属无辜而受害情形实堪悯恻除业经尽绝之户无可挽回外其有他出始归以及藏匿逃亡遗存丁口悉经由官访明捐赀抚以轸余生至二十八年春间臣林则徐亲往迤西督兵查办于痛剿弥渡之后直捣七哨地方哨匪始慑军威俯伏归命当时拏获办罪至四百余名之多七哨经此痛惩不敢复逞凶顽之习本拟招复逃亡回众仍返故居惟查房屋被焚早成灰烬若令自行建已属力所未能且与汉民界址毘连清厘匪易一时既虞寻日久更难以相安故于军务将竣之时即另筹安置保回之地嗣据地方文武暨各委员觅得保山所辖距城二百余里之官乃山一座周围约十余里外狭中宽前隔潞江后依雪山雪山之巅石崖陡险虽有栗栗夷人窝居其上向不与民人相通其自半山中腰下至临江闲有平旷地土堪以[垦](恳)种因而外来无业客民单身赴彼或种苞谷杂粮或值大小果树先搭棚寮栖止渐土屋草房究因中隔潞江往来未能甚便该客民等仍不乐久居随访得有杨育春白奉礼等均愿将自垦成熟之地暨果树寮房悉行折价迁让或以城乡产业与之掉换亦所乐从当查该处山场既有田亩树株按年可收花息并已种将熟之杂粮果实均愿折价卖给回民到彼即无枵腹之虞若渐垦渐多更可长资养赡因询保回头人童俊刘耀宗等以保山之清真寺旧有星零公产其各乡亦有故绝回户遗产如愿公同估价与官乃山产业产房互相掉换便可官为经理伊等当即允从其价值除互抵外尚有不敷由官凑捐给付遂将官乃山一座全作保回聚居之所除有他处亲戚可依不愿前往者听其自便外凡愿移之回户皆按大小人口官给盘费经署保山县知县韩捧日署永昌协副将桂林等将该回民二百余户分起押送前往到后仍酌给三个月口粮俾得从容治产此上年安置保山回户之情形也嗣又添拨把总一员先后带兵八十名归于原设之旧乃汛驻札就近防该回民等益知官为保护得以久安生业陆续去者复有数起自系知为乐土彼此相招查该处去秋苞谷杂粮均称丰熟果树亦皆获利今年垦种之地比较去年更多将来户口繁滋该山亦足资其力食与山巅之栗栗夷人及江外之土著汉民均无轇轕而保山城哨相距甚遥更无虞其生是回民安置在此似可决为久远之图虽不愿者本不强其前来而已来者定可安于无事矣惟其祖先坟墓向来本在保山当二十五年互之时回匪之烧汉屋者极多而汉匪之掘回坟者尤甚尸骸堆积令人不忍闻臣等面嘱该府张亮基督属妥为修掩张亮基到任后即与署保山县陆葆捐发廉银选择公正绅耆分赴各山将被挖回坟逐一修砌悉还其旧不独尸骨全无遗弃并棺柩每与更新统计自夏至冬共修回坟九千余家该处事定之后有回民赴保山祭扫者府县派差照料即以暗杜端该回民见其坟墓新修比前加胜亦皆同声感激并可消释前嫌矣又据张亮基禀称保山回户中未经故绝之人遗有田产上年军务竣后曾经委员分路清查核与该回头人查报大数相符当即由官派佃代种收取租银寻外出各回民寄交该处地方官给领惟思回户业经他徙若将零星田产留在保山内有狡黠之徒未忘旧即难保不藉此为由以清租为寻之地不如查其原契官为觅售其无原契者亦由官估价值分别变卖节经头人传谕业已允从者多惟闻有力之回本在他处经营贸易有不必急于变产而尚观望迁延者若不催令一体办理转恐退有后言是以现仍传觅本户回民谆切晓谕令其出售零产以断葛藤总期保邑汉回各遂其生永无可开之以仰副　圣主绥安边圉一视同仁至意

　　荅人问西北边域书　　　　　
魏源

承询本　朝西北边域之略　国家威棱震迭际天稽颡括地成图东尽东海南尽南海西不尽西海北不尽北海而欲征图朔貊轮弱水厥制严武至雄以博窃钩档册之遗闻诹都护之属吏除盛京吉林黑龙江号东三省为满洲根本重地不属边防外其西北藩服疆以戎索纲纪条列可得而云一曰正北内蒙古亦有偏东者凡出口之路五曰独石口张家口古北口喜峰口杀虎口口外四十九旗皆曰内藩蒙古合归化城土默特二旗计之合五十一旗分东西六盟其东四盟当东三省及直隶边外西二盟当山西陕西甘肃边外皆在漠南皆听　天朝设札萨克札萨克每旗一人或世爵或简放总理旗务其部凡二十四并归化城则二十五一曰正北外蒙古亦有偏四者分西路北路中路东路四部凡四汗其汗以下有亲王郡王贝勒贝子公台吉等与内蒙古同共八十一旗自设札萨克俱在漠北此漠北四部落总称喀尔喀由正北迤西曰准部即天山北路喀尔喀之西布多接壤科布多横旦于准部喀尔喀之间过此则伊犁东路界准部本有四卫拉特用兵后以其地为大聚落曰伊犁东路曰伊犁西路曰库尔喀喇乌苏曰塔尔巴哈台皆准之旧地也今皆有重兵稍东南近腹地为镇西府迪由化州亦准旧地而称安西北路非天山路矣由西北迤西南即天山南路皆回子境准部及蒙古皆古称行国回则汉书三十六城郭之裔以哈密为北止境以辟展为南首境再东南则为安西南路非天山路矣由西南更西南曰卫曰藏曰阿里曰喀木　天朝设驻藏大臣司其事而达赖喇嘛副之藏王则虚存贝子爵而已非有土之君也卫藏曰前藏阿里喀木曰后藏正西曰青海与藏与准皆接壤界甘肃四川边境凡五部有喀尔喀有辉特有土尔扈特有和硕特有绰啰斯设青海办事大臣一凡卫拉特之人亦可称蒙古犹喀尔喀之得称蒙古也其版图不隶　中朝者又有西属国西属国亦分三路北路为哈萨克近准部故南路为布路特为安集延为温都斯坦为爱乌罕为那木干近回部改温都斯坦古中印度地西南路为巴勒布为作木郎为落敏阳为布鲁克巴近西藏故又有北属国亦分三曰乌梁海此亦一名而三处在极北而稍东曰巴眼虎曰科布多在北而稍西科布多虽一国而隶之者七种彷佛西之有青海焉大抵　大清国之北境东起鸭绿江黑龙江逾两蒙古西迄准部袤二万余里皆接俄罗斯界故俄罗斯为北徼极大之邦从古不隶中国其水流入北海矣视北斗则在南矣

以上束之八大类惟蒙古最亲附其五十一旗内蒙古直古雍冀幽并营五州北境所谓漠南也其新藩蒙古喀尔喀则古漠北地也奏汉时匈奴所居冒顿强始并漠南武帝时遁归漠北后汉为北匈奴地历代皆与漠南诸部为盛衰至元太祖建都于此曰和林其后尽有漠南诸部遂帝中国顺治末年仍归漠北后始号喀尔喀共七部有三汗雍正中以额驸策凌奋击噶尔丹功封为四汗我　朝龙兴之初内蒙古归附最先每大征伐帅师以从而尔喀外蒙古则康熙中为准噶尔破逐塞内附　　　圣祖亲巡塞外受其朝复　　　亲征噶尔丹扫平漠北而返之于故地设定边左副将军一参赞大臣一以镇抚之凡两蒙古之君长皆隶理藩院世其爵禄通其婚时其朝贡制其等威定其牧地均其互市内宿卫　禁廷外捍御要荒纵横万余里臣妾百余旗旷古所未有至准回二部则皆古西域地也皆出嘉峪关外　国家平准噶尔之地易其名曰伊犁城三曰乌鲁木济城三曰巴里坤曰哈密城二及平西域诸回部若辟展若新疆若哈拉色拉若库车若沙雅尔若赛里木若拜城以上各城二若阿克苏城四若乌什城一若喀什噶尔城一若叶尔羌城一此回部旧都若和阗城六咸入版图设将军参赞都统提镇及办事领队诸大臣及侍卫司官有差其回部司事各官则曰伯克或谓地广而无用官糈兵饷岁解赔数十万耗中事边有损无益曾亦思西兵未罢时勤　　　三朝西顾忧且沿克鲁伦河长驱南牧蹂躏至大同归化城甘陕大兵不解甲费岂但倍蓰哉且夫一消一息者天之道裒多益寡者政之经　国家醰醲孳生中国土满人满独新疆人寥地旷牛羊麦面蔬蓏之贱播植浇灌毡裘贸易之利金矿之旺徭役赋税之轻且閷又皆什倍内地穷民服贾牵牛出关至辄长子孙百无一反是天未辟之鸿荒以为　盛世消息尾闾者也是　　圣人损益经纶之义所必因焉乘焉者也奈何狃近安忘昔祸惜涓涘之费昧溟渤之利以甘里闬鄙儒眉睫之见迩者逆回蠢动思踞故都喀什喀尔叶尔羌乌什三城信息中断而阿克苏扼其中道则北五回城必安帖无事乾隆初犁叶尔羌巢穴时大军会阿克苏两路进攻其前事矣至西西藏二处　先朝尚未大烦兵力止各设总理事务大臣一人驻治非蒙古准回诸部为　国家边宇至大至要者比某足迹所至北仅古北口而止西仅秦蜀近界而止未尝历九关使绝域祗据图籍传闻括梗略以塞明问其详则有待焉尚博访之躬虎节老边塞之人讲求方略苟有未闻悉以见教幸甚

　又承询部落地名与史参差何由得其要领蒙谓边外本罕文字牵以口音沿变如土默特即土门土蛮也默特即冒顿也苏厄特即算端也奈曼即乃满也察哈尔即插汉也干竺即大竺又即身毒也唐兀即党项也乌梁海即兀良哈也举此可以隅反若夫蒙古游牧所至异名实有穷于稽诘先识大纲而地经之人纬之庶犹十得七八并闻

　　边防三事疏雍正五年　　　　　
湖北布政使黄焜

一阿尔泰台站宜安兵也查张家口西北至阿尔泰皆系四十八家及喀尔喀夷人住牧南则河套北皆外夷东抵奉天西达巴尔坤一路数千里并无山川险阻今插汉叟儿查克拜达里两处虽有大兵居住然指日凯旋终属塞外不可无备今张家口外自四台至三十台俱系喀尔沁蒙古分发各台住牧已久服习风土安居乐业再伊等久隶版图并无王子管辖而关东地方又俱有亲属更可互相牵制将来生齿益繁实与甘凉肃等处无异臣愚以为自头台至三台附近内地可以不必纷更其查克拜达里现有发遣种地人犯已可作一大镇而孤立少援敬请自三十一台至三十五台俱一例更换喀尔沁住牧再于四台至三十五台每台六十户内挑选兵丁量给月饷虽不能声援接应以为犄角之势然数千里皆有恃以为固矣

一夏至榆林可通舟楫运粮也夫榆林安边定边连接花马池筑墙设险皆为冲要但四望黄沙粮道险远自古议榆林者俱以刍粮为急查夏实产米之区谷多价贱每有熟荒之虑臣前任洮岷道时办差夏见商民自中卫乘舟由黄河以至夏顺流而下水势平坦以此推之则夏顺流绕河套以至榆林近境谅必可通臣愚以为夏地方应设立官船百只将每年赢余之米陆续运至榆林附近地方积贮备用似与军糈不无裨益但此处河道臣并未经历恐闻见不周伏祈　　下边臣查议

