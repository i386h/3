<!-- { "loadSidebar": true } -->
臣谨题为铨政原有定例用人必在及时谨陈举贡壅滞亟求选法疏通事臣闻帝王之治天下使天下之人皆踊跃鼓舞自奋于功名而国家因以收用人之效则惟铨政之疏通使之也夫天之生材原足供一代之用特是当其时而用之虽片长可与奇士争能而过其时而用之即豪杰将与庸众同伍古之用人不拘资格逮后世以资格用人而先后多寡之间乃至于壅滞而人材遂困然行之既久未便骤更按其额数斟酌变通不至纷更破例而有疏通之实我　　皇上辟门吁俊连茹汇征而又卓异之举时闻优者升以不次宽大之　　诏屡下过小予以更新至于慎捐纳必廷臣屡请而后暂得举行疏正途则额数较多而又永着为例固已人思自奋士庆弹冠矣而臣犹有请者则以举贡一途尚多壅滞所当急宜变通者也夫往者进士尝壅滞矣疏而已通举贡又壅滞矣疏之而未即通其故何也今以选法论之十七人为一班推升捐纳共得其七进士举贡共得其十不为不多矣然贡举以两途而得五人不特少于进士亦并少于推升捐纳何也推升捐纳人数即多度不至如历科拣选之举人动以千计其涂已自相壅滞矣而又益以历科之恩拔岁副贡生至后之积薪者又不可以数计选法安得而不日滞士气安得而不日损乎又其甚者举贡名为分选而实则有停选之时何者今吏部选法举贡悉依科分前后宜矣而于每科举人之后附以教习贡生举完则及于贡贡完则再及于举则当举人挨迁之时而贡生曾不预其一及及轮贡生候选之科而下科之举人又曾不得预其一其间岂无非常之士率皆坐困于闲居之岁月而不得以自表见于　　圣明之世即幸而一绾半通大概皆迟暮之年甚可惜也夫士之有老与少犹日之有朝与暮也今乃不用其朝气而用其暮气人材可惜不待言也　　皇上待举贡与进士一体而壅滞若是者则以选法定议之时未能仰体　　上意一通融其法耳法不通融则虽举人拣选之例无论由五科减为三科即令其一科拣选尽如边省之例而亦曾何与于选法之数乎臣查旧例选法以十三人为一班后加至十七人夫加则曷不可屡加也合无量加一人以十八人为率使举贡共得六人而又将举贡分而二之使举得其四贡得其二无使举贡有偏枯之时至科分挨次悉如旧例庶每选有举每选有贡矣所谓不至纷更破例而有疏通之实者此也或曰班数行之已久永为定例令特以举贡之故而增人若别途俱请增数奈何臣谓不然夫若合举贡之人数与别途分晰较之虽加犹为少也今进士推升俱得其平无论矣至捐纳一途多出势豪之家非有才能素着而朝出赀而暮绾绶皓首穷经之儒终年戚戚即谅增其数彼更何说乎此断宜急变通者也惟祈　　睿鉴施行

　　请速停保举永闭先用疏　　　　　
陆陇其

题为请速停保举之捐永闭先用之例清仕途以安民生事臣伏见臣同衙门御史陈菁疏请停捐纳保举而开先用之例部覆俱无容议奉　　旨九卿詹事科道会议具奏臣窃以为保举之捐不可不停而先用之例不可开也夫捐纳一事原非　皇上所欲行不过因一时军需孔亟不得已而暂开复恐其言语错杂有害百姓故立保举之法以防弊为虑深远矣近复因大同宣府运送草豆并保举而亦许捐焉则与正途无复分别甚非　　皇上立法防弊之初意且保举所重莫重于清廉故督抚保举必有清廉字样方为合例若保举可以捐纳则是清廉二字可捐纳而得也此亦不待辨而知其不可矣若夫前此有捐纳先用一例正途为之壅滞至今尚未疏通故　　皇上灼见其弊久经停止虽前九卿因运送草头会议酌开事例亦未及此诚知其为选途之害而不敢轻议也且捐纳先用之人大抵皆奔竞躁进之人故多一先用之人即多一害民之人此又不待辨而知其不可者矣抑臣更有请者臣窃见近日督抚于捐纳之员有迟之数年既不保举又不参劾者不知此等官员果清廉乎非清廉乎抑或在清浊之间未可骤举骤劾乎夫既以捐纳出身又不能发愤自励则其志趋卑陋甘于污下可知使之久踞民上其荼毒小民不知当何如故窃以为不但保举之捐纳急当停止而保举之限期更当酌定不但目前先用之例万不可开而从前先用之人不可不行稽核伏乞　　敕部查一切捐纳之员到任三年而无保举者即行开缺听其休致庶吏治可清选途可疏而民生可安矣

　　请禁杂流委署疏　　　　　
李之芳

臣阅邸报见直抚金具题谨陈新旧交代之益等事一疏内称委官署印于百姓大有不便不如通行直省令新旧交代今部覆既不准行势必照常委署窃念委署之害不止一端惟杂途之钻营委署其害最甚向来吏部题定吏员委署非督抚具题保举不得升转正印久有成例乃各省委官署印概不论出身履历则有与定例大相剌谬者如成都府照磨詹文通署新都县知县卢州府经历杨大发署庐江县知县布政同理问张文彬署眉州知州按察使经历孙良弼署富顺县知县又署广元县知县以吏员委署正印者相习为常不可胜数此其人各堪膺正印该督抚岂不具题保举以不堪保举正印之人委署正印则是不敢上闻于　朝廷乃敢擅行于本属其中微员以营干而得越俎上官以地方而徇情面皆不可知虽委署之官与实授不同然其为正印则同且委署之害民大有不同于实授者委署官所署之事原非本等职掌所署之民原无情分相关不过为一时润囊肥家之计于地方之利害甘苦固无与也况乎么么小吏无名节之顾惜玩法渔民十有八九彼自视其身固已甚轻而欲其重　国家民社之事岂可得哉臣乞　　敕下该部照保举定例严行禁饬凡正印偶缺其吏员出身等项人员一概不得滥委庶几官方一清地方蒙福矣抑臣更有请者地方之有署官实由于选补稽迟悬缺日久之故吏部单月急选双月大选急选所余之缺必待次月大选然后填补如三月内急选悬正印三十余缺五月内急选悬正印二十余缺是一缺到部无故而耽延不选者常至两月不知地方已经年受署官之害矣臣愚谓除将单月之缺照例俱尽急选外若有余缺宜将下月应得大选之人即行序补人为应选此缺之人缺为应选此人之缺无所容那移搀越于其间止期于早一日除官地方早济一日之事少一日委署百姓得安一日之生耳

　　奏为知县外补壅滞恳　恩量予变通疏附片　　　　　
山西巡抚张之洞

窃臣接准吏部咨议覆前给事中戈靖等条奏内开嗣后各省知县参革一项缺出概令归部铨选并将知县终养与降补二项所出之缺暨修墓等项比照终养之缺一并改归内选不得扣留外补等因奏准通行自应遵照办理惟查定例知县班内即用候补两项遇有升调病故休所遗选缺各按轮次序补又知县终养改教撤回降补回避遗缺以即用候补两班相间酌补又知县丁忧参革遗缺专以军功候补人员酌补原以即用候补两项班次最优军功人员劳绩最着而即用候补军功各班人数亦最多是以较各项试用人员于轮补外更有酌补专补之缺原所以区别而优异之也溯自军兴捐广捐保人员接踵而至而即用大挑人员各班故自签发如期近年因疏通选法各优贡截取孝廉方正教习教职各班复皆得呈请分发班次愈多轮补愈满升调二项为各班轮补之途晋省缺少人稠数十年尚未一转其中即用候补两项自光绪四年七月分班请补以后非数年十数年不能轮到病故休三项每年虽出数缺然以即用候补大挑三项并正班之员及分缺先前分缺间前挨班序补即用候补所得不过十之一二历年以来惟恃有终养等五项杂缺藉以疏通至军功一班以丁忧参革之缺并归此班专补自同治七年部议将丁忧一项拟归部选后缺数已去其半兹以疏通选班续将专补军功之参革并即用候补应补之终养降调修墓等项之缺一并改归内选则外省即用之补班益隘而候补军功之补班殆将无期矣在部臣所议以降补参革终养修墓数行拟归内选以撤回改教回避数项留为外补似欲使内外各得其平无可畸重然撤回与修墓较则修墓略少撤回略多降补参革终养与政教回避较则降革终养出缺甚多而改教回避者往往经年无一焉用意虽欲持平核实太形轩轾方今捐例甫罢需项仍多窃惟吏部古号铨曹今日亦言铨选铨者称也谓立法量才各称之平也臣愚以为外补难则害官方内选滞则困寒畯选补并重斯为大公且即用一班乃　国家取士抡才为民社择人之上选军功候补两途皆由历练辛苦而得滥竽虽不能免每自干练为多若事急则优其阶资时平则扼其仕进亦无以昭大信而劝将来因查保升捐升及大计参劾本为内选之班升调病故休本为外补之班均可无庸更议其余外出之丁忧参革终养降补修墓葬亲撤回改教回避各缺拟请统改为一咨一留于咨报开缺时随案声明再行照例截缺自可无虞胶葛即使一时一项略有出缺多寡之不同而选补各不偏枯自无觖望既以昭平允之定法亦以示简易之宏纲其遇留归外补之缺按班请补一如旧例无庸更张合无仰恳　天恩俯准　饬部核议施行　再知县丁忧起复选缺极难是以言官建议部臣改章查此项人员以礼去官非有过谪考之汉魏以来弃官行服者史册称美今若如吏部所称应补者册逾百页百年不能选毕则是一遭大故永远沦没谨厚者自无怨尤浇漓者竞思取巧现经部议增入单月五缺后插选一条具见力筹疏通特插选有限终无大益窃思外省丁忧起复人员自以仍回原省归候补班序补毋庸另捐分发指省补班加成各银于理为长于事为顺虽非旧例所有当此选法壅遏　庙堂百司事事整顿何不可因时变通至于户部所虑免交银两有常捐是则同一无过之官有用之才有力者进用清贫者投闲似尚未极平允我　皇太后　皇上奋然停捐　圣政卓越知必不惜此区区也大抵外省牧令奇士罕觏中材居多要在洞悉一方民情多识本省成案则驾轻就熟其信易孚其政易成古语有之大巧绌于熟习若起复者仍归原省候补于吏治亦有裨益夫停有限之常捐而可以全无穷之政体此亦厚风俗惜人才之一道也且原系此省有缺之员即使得缺甚易同僚不得而忌之如此全归外补不占选缺于他项选班疏通多矣此外由府州下至佐杂事理相同似未可类推酌议谨附陈管见伏乞　圣鉴

　　请　饬议改调改选县缺疏　　　　　
何璟　张兆栋

