<!-- { "loadSidebar": true } -->
明汪应蛟海滨屯田疏天津可垦荒田连壤接畛若尽为之开渠以通蓄泄筑堤以备旱涝每千顷致谷三十万石以七十顷计之可得谷二百万石且地在三岔河外海潮上溢取以灌溉于河无妨白塘以下多官地原无粮差白塘以上为民地愿卖则给价不愿则给种于民情无拂就中经理得宜行之久远可不谓国家万世之利哉

国朝怡贤亲王请设营田疏北方本三代分田授井之区而　畿辅土壤之膏腴甲于天下东南滨海西北负山有流泉潮汐之滋润无秦晋岩阿之阻格豫徐黄淮之激荡言水利于此地所谓用力少而成功多者也

又京东水利情形疏蓟州运河东南至宝坻会白龙港又南经玉田丰润合浭水达海河身深源远流长请于下仓以南建桥下闸壅水而升之注于两岸多开沟浍远近贯注用之不乏矣浭水又名还乡河沿河一带建闸开渠数十里内无非沃壤玉田本属稻乡夹河为湖引流种稻足资灌溉丰润负山带水涌地成泉疏流导河随取而足县南接连大泊平畴万顷土膏滋润陡河自馆山东流绕县而南傍河稻田数百顷农多饶裕若推而广之两岸良田不可数计滦州之别故河若疏通而西南负郭之田皆收浸润之利龙溪沂河之间地势平衍土冈环之东南一望无际皆可播流而溉西南则游观庄引泉可田南则稻河吴家龙堂等处引河可田西北则自沙河驿东榛子镇西流清而腴地平而阔沿岸一带建坝开沟无处非水耕火耨之地迁安之桃林河泉河三里河夹河皆可田黄山之麓清泉喷涌即还乡河所自出两岸地与水平播之可种稻田百余顷且可分还乡河之势卢龙县北燕河营涌泉成河及营东五泉漫溢四出皆可挹取为树艺之利

又京西南水利情形疏胡良河所经地称膏腴沟渠圩岸宛若江南扩而广之房涿之间皆稻乡也涞水一派石亭赤土楼稻最盛而河流所经之定兴新城等县亦沾浇灌之利三易水曰濡曰武曰雹俱挟源泉分流疏渠其势甚便一亩泉流为清苑河五云石臼二泉流为放水河蒲水伏流复见涞五郎河九龙泉绕庆都而入方顺河源盛水饶疏而引之不可胜用也滱水入唐县为唐河横水会之居民引以溉稻直达下素町畦相望经曲阳而所溉尤多南入定州白龙泉会之傍河诸皆圩岸也推而广之所得稻田难以顷亩计矣派水经新乐定州沿流多资灌溉滋河经灵寿为慈水沿流皆可田伏而复见绕无极经深泽疏流成渠天然水利也洨河至栾城合北沙河而流始渐大浇溉可资但岸高难以升引应作坝壅之俾水与岸平开沟二三尺纵横俱可通流涓滴皆为我用矣伏秋水涨则决坝泄之旱涝无虞万全之利也圣女河源出任县泉从地涌引流可田牛尾河百泉河源出邢台作闸节宣沿流一带皆水田也滏阳河源出磁州至邯郸会渚沁二水贯大泊而与滹沱水合所经之处皆可疏渠灌稻南北二泊为二十余河之委汇而水口河身均多浅隘今应展穵宽深导南泊之水归穆家口北泊之水入滏阳河积涝日消旧岸渐复四围涸出之地尚可以数计哉然后作小堤以绕之多开斗门疏渠种则沮洳之场无非乐土也

畿辅通志京东辅郡负山控海泉深而土泽潮淤而壤沃诸州邑泉从地涌一决即通水与田平一引即至具可疏凿成田宝坻县营田引蓟运河潮水按明臣袁黄为宝坻令开疏沽道引戽潮流教民种稻盖潮水性温发苗最沃一日再至不失晷刻虽少雨之岁灌溉自饶浙闽所谓潮田也京西诸河汇于西淀新安三面皆潦水汇注岁失耕稼贤王为开河分泄筑堤捍御沮洳遂为乐土稻野蒸蒸殷富安州居其上游积淀环绕地多圩莱闻新民坐获美利州人羡之相率垦洿泽引河流自行插莳营田收获甚丰涞水县稻子沟盖查稻得名涿州有督亢亭旧亦土壤膏腴之证文安为七十二清河汇聚之区土人于濒河傍淀处芟茭莳稻多获丰收大城为子牙河所经土性膏腴最为宜稻之区满城一亩泉涌地喷珠鸡距红花等泉连绵相接灌溉优渥宛平卢沟桥西北营田引桑干河水明臣徐贞明言桑干水经保安境上有用土牛逼水成田者今保安怀来稻田最盛皆于上流疏引随高下以作沟洫淤泥停壅不粪而肥茁发颖栗所收倍于他水是亦桑干可田之一证也京南西带重峦源泉并注交流会于大泊形如聚扇元臣郭守敬言滏漳二水合流处引水由滏阳邯郸洺州永年下经鸡泽合入沣河可溉田三千余顷大陆泽为上流之壑下流之源澧河源于大陆源大流盛夹岸汲引其利尤溥刑台百泉时出不穷不惟利周本邑兼可润及邻疆天津营田全资潮汐一面滨河三面开渠潮来渠满则闸而留之以供车戽中间沟塍地埂宛转交通四面筑围以防旱涝皆前明汪应蛟遗制也　又永定河浊泥善肥苗稼凡所淤处变瘠为沃其收数倍河所经由两岸洼咸之地甚多若相高下开浚长渠如怀来保安石径山引灌之法分道浇溉则斥卤变为肥饶而分水之道既多奔腾之势自减从高而下由近而远一河之润可及十余州此亦转害为利之一奇也

畿辅安澜志浑水性肥所过变斥卤为膏壤昔年文霸所属信安胜芳等乃滨水荒乡自康熙戊寅开河以后浊流旁衍地肥土润今且畦塍相望宛如江南　又卢沟桥以上之修家庄地居山麓大半沙碛乃农人自营稻田历今数十余年不废盖务此者皆晋人性习勤而无畏难故业成而卒享其利其艺稻之法布列石渠即于沙石之上引水留泥复于四五月河水涓细之时通流而上借以插秧水足则仍泄于本河正定平山引滹水植稻亦用此法上而宣大间处处可引惟在贤有司实心劝导示以有征之成效课使各自营力斯善于兴利者矣

柴潮生水利救荒疏臣请考之于古证之于今直隶为禹贡冀州之域厥田中中今土壤乃至瘠薄东南农氏家有五十亩十口不饥此间虽拥数顷之地常虞不给虽其土燥人怠亦不应悬殊至此汉张堪开狐奴稻田民有麦穗之歌狐奴今之昌平也北齐裴延修督亢陂为利十倍督亢今之涿州也东西二淀为宋何承矩塘泺之遗天津十字围乃明江应蛟屯田之旧垂之竹册非比荒唐又查　国朝李光地为巡抚请兴河间水田言涿州水占之地每亩鬻钱二百尚无售者一开成水田亩易银十两上年直督高斌请开永定河灌田亦云查勘所至众情欣悦又闻石径山有庄头修姓能自引浑河灌田比常农亩收数倍旱潦不致为灾又闻蠡县亦有富户自行凿井灌田每逢旱岁其利益饶又闻现任霸州知州朱一蜚于二三月间曾劝民开井二十余口今颇赖之证之近事复确有据则水利之兴也可决矣

臣则徐谨案稻水谷也禹谟六府始水而终谷故天下有水之地无不宜稻之田近在内地者无论已迪化在沙漠之境而有泉可引宜禾　锡以嘉名台湾悬闽海之中而有潮可通产米田于诸郡此皆从古天荒开自　本朝而一经耕治遂成乐土　神京雄据上游负崇山而襟沧海来源之盛势若建瓴归壑之流形如聚扇而又有淀泊以大其潴蓄有潮汐以资其润泽水脉之播流于全省若气血之周贯于一身奥衍之资天造地设是有一水即当收一水之用有一水即当享一水之利者也然非深明乎因地制宜之用化瘠为沃之方恐狃于成见必将以水土异性为疑今且不敢远征断自元明建都以来敷陈诸策固已言之凿凿试之有效而我　朝怡贤亲王周历经度迭次疏陈参之诸臣奏议三辅志乘凡土之宜稻地之可田悉经逐段指出则畇畇　畿甸实具天地自然之利尤为万无可疑今即水道之通塞分合不无小殊而土性依然地利自在可知稻田不广良由人事之未修而所以物土宜兴水利者可以考求遗迹实力举行矣

　　历代开治水田成效考　　　　　
林则徐

后汉书列传张堪拜渔阳太守乃于狐奴开稻田八千余顷劝民耕种以致殷富

水经注魏将军刘靖以嘉平二年过高梁河造戾陵遏开车箱渠灌田岁二千顷至景元三年遣谒者樊晨更制水门水流乘车箱渠自蓟西北径昌平东尽渔阳潞县灌田万有余顷

魏书列传裴延转幽州刺史修复范阳郡督亢渠渔阳燕郡戾陵诸堰灌田百余万顷亩

隋书食货志齐皇建中开督亢旧陂营屯岁收稻粟数十万石

册府元龟隋开皇中幽州都督裴方行引卢沟水开稻田千顷百姓赖以丰给

唐书地理志渔阳郡有三河有孤山陂溉田三千顷

宋史列传沧州节度副使何承矩疏请于顺安砦西开易河蒲口资其陂泽筑堤贮水为屯田乃以承矩为制置屯田使俾其董役自顺安以东濒海东西三百余里南北六七十里悉为稻田

又食货志咸平六年和保州赵彬分徐河水南注运渠置水陆屯田天禧末河北屯田岁收二万九千四百余石保州最多逾其半焉

唐县志金泰和六年县尹刘弁开渠引唐河灌田数千亩又导而东以溉完县诸田　又明万历二十七年知县杨一桂浚渠引唐河溉田一千余亩明年复大开浚引唐河东注历唐县三十五完县三村溉田二百余顷名广利渠

元史本纪脱脱言京畿近水地召募南人耕种岁可收百万余石于是西至西山南至保定河间北抵檀顺东至迁民镇凡系官地及屯田悉从分司农司立法佃种岁乃大稔

明史河渠志永乐八年浚定襄故渠引滹沱水灌田六百余顷万历三十年真定知府郭勉浚大小鸣泉四十余穴溉田千顷邢台达活野狐二泉流为牛尾河百泉流为澧河建二十一闸二堤灌田五百余顷天启二年命太仆卿董应举管天津至山海屯田规画数年开田十八万亩积谷无算

明史列传万历十三年九月徐贞明领垦田使先请永平募南人为倡至明年三月垦田一万九千余亩新安县志万历间邑令张廷玉开王家桥下三渠用雹水灌田一千五百余顷

怀安县志明兵备道胡思伸浚惠民渠引洋河之水溉民田数万顷皆成膏腴

明来复保安卫水田记万历间兵备道胡思伸疏瀹保安西二渠开田十万余亩稻兼利比于江南

汪应蛟海滨屯田疏天津葛沽一带咸谓此地从来斥卤不耕种闲有近河种豆者亩收不过一二斗臣窃以为此地无水则得水则润若以闽浙治地法行之未必不可为稻田今春买牛制器开渠筑堤一时并兴计葛沽白塘二处耕种共五千亩内水稻二千亩其粪多力勤者亩收四五石余三千亩种豆旱稻豆得水灌溉粪多者亦亩收一二石惟旱稻以立稿于是地方军民始信闽浙治地法可行于北而臣与各官益信斥卤可尽变膏腴矣

畿辅通志天津蓝田康熙间镇臣蓝理所开也河渠圩岸周数十里垦田二百顷召浙闽农人数十家分课耕种每田一顷用水车四部秋收亩三四石

又京东局雍正四五六七十一等年玉田县引小泉暖泉孟家泉蓝泉等河之水营稻田三百八十四顷二十亩丰润县引陡河泥河黑龙潭扬家汫等水营稻田四百十五顷十一亩迁安县引徐流河三里河黄山泉河之水营稻田十六顷二十七亩滦州引沂河暖泉福山泉馆水营稻田二十九项八十二亩平谷县引泃河及山泉营稻田六顷十一亩蓟州引大小海子等泉之水营稻田五十六项五十六亩宝河二县引蓟运河潮水营稻田二百十五顷八十六亩武清县引凤河营稻田十八顷二亩

