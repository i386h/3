<!-- { "loadSidebar": true } -->
试览前十年以来地球所制造之茧丝自千七十万基而至千六百万基以今较昔其增多约为十分之五亦足证产出增加之数甚速矣长进如此之速由东方诸国所产之丝日多也大约欧洲及小亚西亚之土丝其增进颇觉迟缓即在明治二十一年为五百四十八万基至二十八年不过五百六十六万三千基至在东方诸国则倍益其增进之势即在二十一年为五百十八万基而至二十八年为千三十六万基也由是观之地球产出茧丝之增长未尝不由于日本诸国印度等蚕业之发达也就诸国之中而论以日本为最盛即在二十年仅输出七十五万基于欧洲至二十八年则输出三百八十七万五千基也上文总地球诸国请更申言法国蚕业情形在明治二十八年茧丝输进法国市场七百十四万八千四百三基而内中系外国输进六百三十六万八千四百三基法国所产七十八万基比较二十七年之六百三十四万五千八百六十五基则增进约十分之一零三也抑在千八百六十五年以前茧丝之商权集于英京伦敦当时法国制茧业家等皆购东方所产茧丝于英京迨苏彝士运河开凿后法国有米士沙也厘轮船公司始兴航业于是法国商家亦蹶然奋起而英京往日为东方茧丝之中枢商地者即移而之于里昂今里昂为东洋茧丝聚集之所并为意国茧丝之一大销路而增其殷盛矣近时有生古把儿坠路开通意国美兰之商情将渐殷盛意者将来该地兴旺必能夺里昂之利益而为欧洲茧丝之佳好市场矣

　　中国蚕务情形记　　　　　
俄人阙名

日本某君扺中国视察蚕业情形归而语人曰余以四月十四日扺上海先往苏州无锡二地中国蚕事之盛莫如江苏浙江两省无锡属江苏省为育蚕要地时适当蚕子三眠之际得亲视其中情形中国育蚕之家不似日本以男子执蚕桑之业乃妇女亲当其任男子不过取桑于圃中以助女子之劳而已中国风俗多拘吉凶避忌既属妇女专心之事甚至虽为夫者或不得知育蚕之实情矧余欲以一异国人查视情形岂不难乎余乃力请一见蚕情或先酬以洋圆又或开诚来意然后乃得以视察一切矣其中亦或有育蚕之家博通事理不拒余请者余即欣然纵观之然如此人不多见不过鸡鹜中之一孤鹤耳以余所见中国育蚕法似未尽善如以寒暑之度验空气之干湿则中人所不顾也中国育蚕一任自然中国书籍尝见有天气冷时用火力助天候之语然蚕家所为则不然岂失传耶惟天雨过冷则或用席包蚕子或用棉布包蚕架然仍未免有隙漏且又不设蚕房凡育蚕子多在住房之内所谓住房亦颇不洁多系土壁瓦壁无地板且多无楼窗户亦不多故不能疏通空气欲使室中干燥亦大难焉育蚕之法既不尽善然有时亦能出好茧果由何理耶曰中国虽未曾为大育蚕之业然家家从事或六七人或二三人一视居屋之大小人口之多寡计人力以举事而不出于力所不及之外蚕业专视人之精粗疏密以为得失之本倘有懈怠则易招大损日本育蚕多大其规模亦易招败也中国则小其规模易加精密故虽未尽美而辄生好茧也大育蚕家收茧约三百斤平常之家不过百斤或多至百五十斤而已一人之力能收茧约五十斤必一家六人乃能收三百斤一家六人则家屋亦必大能不称之为大育蚕家乎

中国蚕种虽或有制种家售其所种之蚕纸然以自制为多亦未尽善蚕纸形式不一律多用旧布为底或方一尺或二尺余留蚕子于其上唯制种家所卖之蚕纸稍稍一律整齐其蚕纸之大殆三倍于日本又贮藏蚕种之法以吾人观之亦殊堪惊讶试语其概或撒布石灰于蚕种上藏至冬至之日用水洗涤之又或以石灰水及热茶取蚕种浸渍其中又或冬至日撒开烧盐于蚕种上晒暴屋外使受寒气者三四日乃洗除质以上所述皆是中国积年所行之旧法颇自谓尽善矣然在吾人观之则可为惊异也又发生蚕种之法亦不似日本按寒暑表以七十度或七十五度为准度假火力以暖其蚕种中国则假人体之温以发生蚕子也或负于背脊使之得受身体之温又或夜置于寝床以发生之可谓奇矣蚕子既生之后即以鸟羽扫落之犹似日本所行又蚕子入第一眠置糠于其上以除湿气皆良法也日本亦实行之此法不谋而合岂偶然乎抑学之乎

　　论上海缫丝厂
上海自设外国缫丝厂以来法国意国之人操是业者咸若有隐忧焉查此等丝厂于一千八百九十六年添设骤多难以省俭办法仍未能获利现在厂务棘手中国政府已豁免其应纳各税本馆承上海拔维晏行寄来传单此等传单向来不过在美国散分内上海丝厂之刱说及其阻滞之缘故读之颇耐寻味兹将传单录左上海丝厂之设在二十年前怡和洋行为始创仅及数年以赴内地办茧诸多为难因即中辍后有公平与旗昌两行各开一厂继又有昌记厂系中国人所开五年前拔维晏又开设干康丝厂其后专卖与中国人迨一千八百九十六年丝厂骤增至二十九家之多有为中国人新设者有与外国行家合开者然以言获利直未多闻惟一千八百九十二年至九十三年又九十五年至九十六年此数年中尚有得利者余则无非亏折矣而此数年得利之故由丝价大涨并非厂中所缫之丝能赚钱也除昌记曾以缫丝获利该厂系中国人经理其丝比外国丝厂所出者较为公道此外从未闻能获赢余者良因耗费过巨耳是即上海丝厂亏折之大概情由也欲表其亏折之故须先论赴内地买茧情形上海丝厂类皆设于租界之内向来采办鲜茧大都趋无锡因系出茧汇之处且距上海最近其本地所出之丝亦较便宜夫在一处买茧而该处丝价仅值二十个弗郎克或二十五个弗郎克一基洛克楞缫成丝后可以售值佛郎克五十个及六十个准此而思其理似宜厂务兴旺大有余利矣惟是外国人欲往内地造烘茧中国官民每多阻难即买茧亦然近虽已能去其阻难之积习然至今买茧犹费周折凡内地办茧茧比较多先期派往费用非轻每届其时所派此等之人自往至还所需食用皆由厂中支销此外尚有馈送官场之礼物付给各掮客之用钱及应纳税项运茧至上海沿途厘卞林立又须逢卞报完厘金以致赴内地办茧各项外费至今尚须加及三成半内地既无存茧栈房又有火险窃险每由此村运至彼村买齐之后又须运赴烘茧之处种种周折烦难致使买茧之人皆望交易速成得早蒇事加以中国茧户每愿自做成丝不肯售茧以故收买之人不能过于挑剔将茧运至上海惟速是求然其装运殊不合法出售之茧中有四五成已坏或且霉烂从前丝厂止有五家而所办之茧已搀杂若是近年丝厂增至三十家之多另有专做期头空手谋利之辈宜其愈趋愈下有时干茧从一基洛格楞骤涨至十二个佛郎克中国人因其价涨将所有之茧赶运上市其中甚有采摘非时成仅及半者即如此类将来出丝之少已可知矣更因采办之时连值大雨茧既受湿堆积郁蒸是年无锡蚕茧皆比往岁歉收三成上海丝厂之骤增者实因九十四年至九十五年丝市畅旺今则皆形竭蹶难以支持大扺丝厂赀本无多于置地造厂购办机器先已耗其大半并无存储之以备缓急本年亏折无可扺补所有数家或已倒闭或在理账经此一挫上海丝厂兴旺之机必将因而久阻

至若丝厂设于上海本已大错当试办之初设一小厂犹在情理之中如以上海为丝厂总汇之所殊非节省之道诚计左矣一则上海距出茧之地相离太远二则人工尚少三则地基房价过昂四则所用之水取诸黄浦中有泥沙必须筛漉方能适今用以第一层而论茧从无锡民船装运上海计程须八日而至亦有从绍兴采办者更须三礼拜到沪不独路远非便即其装运之法亦甚不相宜以第二层而论初时工价每日不过一角六分现在日工仅做十一点钟而工价增至四角或四角半不等上年招工颇不易易因新厂每出重值以招致老厂之工人遂相率舍此而趋彼致使各厂缫工大减所出之丝亦多不合式其实中国之茧本不甚好每日缫成之丝尚不及外国丝厂所出之半上海缫丝价值每基洛格楞约十八个佛郎克综观其已往而其未然吾欧洲之以缫丝为业者目前可无过虑也近时缫工人数有加工价当可稍减然彼此相较犹觉其昂良因上海需用人工之处甚多如纺纱厂织布局之类加以百物腾贵食用所费亦较多于内地也更就第三层论之所有丝厂大都设于租界之中上海为通商大埠租界地价本昂自有丝厂之添设人益居奇两年之内地价腾涨倍蓰于前造屋工料等值亦同时倍增上年新设之厂因此而费实不赀请再进论第四层丝厂所用之水由自来水厂汰浊澄清然后供其汲用又不免多一縻费故为中国计莫如开设内地出茧总汇之处其人工地价及造屋物料无不便宜随处皆有河渠水多且洁所办鲜茧可僦栈房存储非必匆促舟运急不能待矣果如所论庶几丝厂可兴谅有识者当不以吾言为河汉也或问开厂之始何不即照此办曰外国人固不愿受华官之欺侮各种机器向不准运入内地即使中国商人在内地设厂亦必受地方官之抑勒今虽机器已准内运矣而华商犹有畏于官仍未肯轻举然而内地设厂会当有时现在苏杭已有官商新开数厂以吾度之迟早之间终必移设内地届时上海当不复有缫丝之厂矣或又问近惟广东人仿照外国缫丝之法行之于中国其效立睹是何故与答曰粤民较长江一带之更能耐劳勇于赴事其地方官无敢占其便宜视同长江一带者广东丝厂多在内地择出茧各处就近分设使工价不至过昂且厂由华人股开每日经理无藉于外国等人相助以故东方缫丝之厂首推粤人得以独擅其利者要在工价之廉而措置得当耳日本人所辨亦即如是然则上海华商盍效其良法踵而行之乎往者不可追矣及今改图则亡羊补牢犹未为晚努力自勉跂予望之

　　中国纺织缫丝情形记
中国改用机器兴筑铁路其制造之道分运之法自必今昔异工业既更其它改革之处如政事文学民情之类当亦将接踵兴起今具报商务未便牵涉姑置不论查商务中已有二三项更张之处未始非中日所订马关条约所致自该约章两国御批后沪滨及邻近各处之轧花厂织布厂缫丝厂纷纷创设局面为之一新其兴旺气象殆有变为东方洛活尔系美国纺纱织布厂最多之地之势上年年初沪上纺纱厂已有五六家其已动工之椗子凡十万五千枚其装工未竣之锭子凡三万余枚此外西商公司招股设厂者计英公司三德公司一共享椗子十四万五千枚另有日商纺纱厂二家议成而中止其华商纺纱织厂终年日夜工作而获利颇厚九十四年各厂所用印度棉纱计进口十八万包合价银十兆两

九十五年棉纱自日本进口者亦颇不少每包价银七十二两比印度纱价每包贵四两此项日本棉纱尽用中国棉花纺成者其花之运赴日本时既须付出口税而纺成后运回中国复须缴进口税乃用此项棉纱纺织之人尚能获利足见中国如果能自行纺纱将来织成匹头其货价之廉当无出其右者也加之中国工人伙多有用之不竭之势所得区区工价实非美国工人所能自给上海如此他处尤为便宜该口工价已较内地丰厚恐远方男女来谋食者日繁有徒虽离家不计也

