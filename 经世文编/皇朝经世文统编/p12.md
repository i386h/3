<!-- { "loadSidebar": true } -->
昔周公制礼太宰九两系邦国三曰师四曰儒复于司徒本俗联以师儒师以德行教民儒以六艺教民分合同异周初已然矣数百年后周礼在鲁儒术为盛孔子以王法作述道与艺合兼备师儒颜曾所传以道兼艺游夏之徒以艺兼道定哀之间儒术极醇无少差缪者此也荀卿着论儒术已乖然六经传说各有师授秦儒籍入汉复兴虽黄老刑名犹复淆杂迨孝武尽黜百家公卿大夫士吏彬彬多文学矣东汉以后学徒数万章句渐疏高名士半入党流迄乎魏儒风已衰矣司马班范皆以儒林立传叙述经师家法授受秩然虽于周礼师教未免克兼然名儒大臣匡时植教祖述经说文饰章疏皆与儒林传相出入是以朝秉纲常士敦名节拯衰销逆多历年所则周鲁儒学之效也两元学盛兴儒道衰弱南北割据传授渐殊北魏萧梁义疏甚密北学守旧而疑新南学喜新而得伪至隋唐五经正义成而儒者鲜以专家古学相授受焉宋初名臣皆敦道谊濂洛以后遂启紫阳阐发心性分析道理孔孟学行不明着干天下哉宋史以道学儒林分为二传不知此即周礼师儒之异后人创分而闇合周道也元明之间守先启后在于金华洎乎河东姚江门户分歧递兴递灭然不出朱陆而已终明之世学案百出而经训家法寂然无闻揆之周礼有师无儒空疏甚矣然其间台阁风厉持正扶危学士名流知能激发虽多私议或伤国体然其正道实拯世心是故两汉名教得儒经之功宋明讲学得师道之益皆于周孔之道得其分合未可偏讥而互诮也我朝　　　列圣道德纯备包涵前古崇宋学之性道而以汉儒经义实之　　圣学所指海内向风　　御纂诸经兼收历代之说迨四库馆开风气益精博矣　国初讲学如孙奇逢李容等沿前明姚江之派陆陇其陆世仪等始专守朱子辨伪得真高愈张履祥等坚苦自持不愧寅践顾炎武阎若璩等卓然不惑求是辨诬惠栋戴震等精发古义诂释圣言近时孔广森之于公羊春秋张惠言之于孟虞易说亦专家孤学也且我朝诸儒好古敏求各极其域不立门户不相党伐束身践行闇然自修呜呼周鲁师儒之道我　　皇上继　　列圣而昌明之可谓兼古昔所不能兼者矣综而论之圣人之道[譬](臂)若宫墙伦物训诂其门径也门径苟误跬步皆歧安能升堂入室乎学人求道太高卑视浅近譬犹天际之翔出于丰屋之上高则高矣户奥之间未实窥也或者但求名物不论圣道又若终年寝馈于门庑之间无复知有堂室矣是故正衣尊视恶难从易但立宗旨即居大名此一蔽也精校博考经义确然大或踰闲小便出入此又一蔽也臣等备员史职综辑儒传未敢区分门径惟期记述学行自顺治至嘉庆之初得百数十人仿明史载孔氏于儒林之例别为孔子世家之意至若陆陇其等今　国史已入大臣传兹不载焉

　　正学论一　　　　　　　　　　　　　　　　　　　　　　　　　　
程芳

古之学者日以智今之学者日以愚古之学者由音释训诂之微渐臻于诗书礼乐广大高明之域今之学者琐琐章句至老死不休何雅俗大小之不同也且海内儒家昌言汉学者几四十年矣其大旨谓唐以前书皆寸珠尺璧无一不可贵由唐以推之汉由汉以溯之周秦而九经史汉注疏为之根本宋以后可置勿论也呜呼为宋学者未尝弃汉唐也为汉学者独可弃宋元以降乎然而学士大夫相率而趋同途合辙莫有异者何也余尝静而思之有三故焉曰天也人也天之道气运往复而已矣自明中叶以后士人高谈性命古书束高阁饱蠹蟫其所教人应读之书往往载在文集真所谓乡塾小儒抱兔园册子者足令人喷饭也物极则反宜乎今之儒者得唐以前片言只字不问其理道如何而皆而录之讨求而纂述之此非往复之道乎若夫人心之巧则又有暗与事合者唐以前书今存者不多升高而呼建瓴而泻水曰我所学者古也致功既易又足以动人若更浸浮于宋以来七百年之书浩乎若涉海之靡涯难以究竟矣是以居坐论必尔雅说文玉篇广韵诸书之相砺角也必康成之遗言服虔贾逵末绪之相讨论也古则古矣不知学问之道果遂止于是乎又其甚者因考据字义而旁及于金石文字夫金石文字之足以资助史学者不过订日月校职官证琐事而于制度云为安危治乱之端则其所系者至小欧阳子固尝笃好之然亦其才力有余偶一旁及耳迨赵德甫而所见益浅矣所谓鉴古而知今蓄德以致用者果如是而已乎劳心终日惟外之求而茫然不知身心之所在试之以事而颠倒失措临之以恐惧患难而失所操持由其玩物丧志在平时故了无肆应曲当之具以此为儒果足为程朱供洒扫役乎诚使有志之士吾知必不为俗拘不泥古不遗今博学而反求诸约养心而不蔽于欲斯卓然为儒大宗矣岂必专守一家蒙龊龊小夫之诮哉

　　正学论二　　
程芳

有儒者有学人儒者读书不过多而皆得其精以内治其心外治其事学人旁搜博览靡所不通而以经史为归期适用而已儒者学人合而为一则为大儒世不多觏也　国朝以来有三儒焉曰汤文正斌陆清陇其杨文定名时清之立朝治人可以无憾所微惜者攻陆王太过犹坠讲学习气也若潜庵宾实则昭昭乎与日月并行玉粹金坚吾无间然矣而或者犹恨二公著述不多无以辅翼经传夫颜渊仲弓之贤固尝有著述耶必经传辅翼而后称贤则匡衡马融为贤于龚舍王烈耶三大儒之外有三学焉曰处士顾亭林炎武黄黎洲宗羲大学士李安溪光地安溪之学最醇仕太平之时事　　仁圣之主其所施行皆有用无弊而人不以大儒归之者以其心术之微多作用也亭林黎洲博极书其于古今治乱兴废得失之数皆融贯于胸中因笔之于书以为世世法然亭林生于明末目击宽弛之弊思以严厉矫之说近申韩几不自觉使其术行必有硗确不安处幸而不试故人其言而要之不可尽废在审所用之而已黎洲于出处进退大端言之可谓确矣而其主意以为不封建不井田则世不可以治此则迂生习见不宜出于学人之口乌有经天纬地之才而不能达权通变者乎前乎三人者有程云庄焉金正希蔡维立之师也当时如念台石斋辈皆尊服之谓是三代以下第一人鼎革之后逃于禅今其书具在其高明广大之识信乎为旷世材而举拂清言诋讥二氏究适依其门户宗事儒者亦已戾其大端贤哲不世出间一见焉而其归也不必由川以达海岂不重可惜乎今之学者不必求为过高之行亦无烦多读未见之书惟是行己有自盟幽独之中孝弟慈惠以自将希贤希圣不躐等而进则亦庶乎其可矣

　　正学论三　　　　　　　　　　　　　　　　　　　　　　　　　　　　
程芳

夫古人为学皆以自治其身心而以应天下国家之事故处则为大儒出则为大臣未有剖事与心为二剖学与行为二者也由汉及唐孔孟之真传不显而其学行默与古合者亦代不乏人及宋贤出而修己治人之法程功进序之方灿然大明毫厘不爽程朱诸儒亦既小试之而事无不治自是而降守其教者四百年志节功行先后相望虽其末流亦往往有迂拘濡缓之弊则学而不及者之过非前人立教者之过也我朝颜[习](息)斋目击闯贼之乱求其故而不得乃归咎于讲学以为学者但当从事日用不得高言性命其门人李刚主力阐其传别注四子书自谓直接孔孟望溪方氏为刚主作志铭已详论其弊矣近代一二儒家又以为程朱之学即禅学也人之为人情而已矣圣人之教人也顺乎情而已宋儒尊性而卑情即二氏之术其理愈高其论愈严而其不近人情愈甚虽日攻二氏而实则身陷其中而不觉嗟乎为斯说者徒以便己之私而不知其大祸仁义又在释老杨墨上矣夫所谓情者何也使喜怒哀乐发皆中节则依然情之本乎性者也如吾情有不得已者顺之勿抑之则嗜欲横非始于情之不得已乎匡张孔马迫于时势而诡随马融蔡邕迫于威力而丧节亦可以不得已谅之乎今士大夫一语及讲学则哗然应之曰人第以躬行为尚耳奚讲之有其言诚是及退而察其所行则无一事可质之人者此又何说耶嗟乎魏之际礼法荡然而士夫犹有持清议维名教者孰是振靡起衰一反流俗之谬而还之醇朴乎

　　读书简要说序　　　　　
彭士望

天下之治乱系于学术未有学术不素具而足以有为于天下者也三代而上有学而无术而放桀迁桐居东讨叔皆自然之窾郄曲折赴之以无失天理之正驯至战国以暨后世之伪儒则有术而无学尧舜亦世事之名沿缘己私以人国侥幸虽至于杀身而不悔王文成谓汉唐宋之大有名于世者不过得乡愿之似而顾命已为狂呜呼难言之矣且夫学术未有不由于读书者也秦皇以不读书愚黔首明太祖以读书愚黔首仇士良以不读书愚其君明之奄竖以读书愚其君自制艺盛而天下士人之读书误进内大鍪编自竖宦而人君之读书愈误此积重难返之势涓涓炎炎以有今日诗书有时而不圣贤有时而不信天地鬼神有时而不灵俾俊杰利益万世之言曾不获一时之用仁人志士为之呼抢饮血徒以其书之井泥传之异代博后之人一喟呜呼可不谓大哀耶包山有石樵先生焉余十年前即知其人丁巳夏相见视其行事探其学术之所由来与之语生平及天下事聚旬日而知其托基于读书简要说三千言事无巨细遇无穷达世无阻夷与人无智愚贤不肖读书无古今经史稗杂而皆一本于实用实用者简要之所自出也而其功非一日之积一人之资一行一官之庇大之贯穿数千年之成事包六合之内外细则敝屩败缊啜菽饮水食豕祝鸡一瞬一息一嚬一笑皆有皇帝王伯之故相取于无穷此子琴张桑户之相与于无相与有未易一二为人言者也石樵自述着是说垂十年其游自滇黔而齐鲁而燕于以周知天下人之情伪四方之阨塞形胜不为不深自王侯将相下迨愚夫妇工贾穷氓贱方伎之徒不为不久且熟三四十年间所经历战争攻守馈饷财赋吏治民生人才之治忽常变安危成败赢绌损益得失进退臧否何去何从何因何革固已了然于心了然于手而独不得了然于行与事则亦姑存是说以为后世读书之法之用然是说出人罕再读立义简要而人或以为穷大失居则词章之锢人其弊久矣欧阳永叔苏子瞻既成进士益惭恨其取科第之文尽舍之以求进于古而其文章遂以名天下而传后世而亿兆人生命之所维系千百年世运国之所丕基一代之习尚风化所为瞻瞩岂翳易事而不极深研几穷险阻而求简要而欲捷得速成之资势利也耶抑尝思之至简至要之法固无过于立志秉心故曰皋夔稷契何书可读又曰宰相须用读书人是二者宜互用之是则石樵之微旨也矣

　　日知录跋　　　　　
张杓

