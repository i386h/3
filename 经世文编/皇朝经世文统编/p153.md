<!-- { "loadSidebar": true } -->
英国选举议定官例所举议员必须考以掌故之学如有学问渊博应答如流者方能入选兹闻现届所考有以俄国历年得地若干为问者与考之员应之曰查俄国近五六十年来好武佳兵东侵西掠其得地之可数者凡十请为更仆数之其一自一千八百十五年英师与法人大战于窝德尔禄败其地擒其王时俄国疆域未若是之广也然自是迄今俄人所得土地几与俄地之在欧洲者相埒矣其二俄人取瑞典之地日恣蚕食以今较昔寔多于瑞典自有之地其三俄人所得波兰八部其地几与奥国相等其四俄人所得土国之地亦不亚于普国疆宇其五俄人夺取波斯之地寔与英国疆域不相上下其六俄人所据黑龙江等处地方宽广与希腊西班牙意大利及欧洲土耳其等国相埒其七俄国疆界此时距德奥法三国京城较前已近二千五百余里其八俄疆距土国之界今又近一千三百里其九俄人前取波兰都城又逼近瑞典京城以现有之地计之后约近四百七八十里盖前王大彼得在位时俄界距瑞京尚有九百里远则俄地日辟而瑞典日蹙也其十俄疆逼近印度较前已近三千里等语其说备载西报由是观之俄国近数十年争地以战争城以战战必胜攻必取大概可知即所称取某国之地得某国之地亦皆班班可考传有之楚如封豕长蛇荐食诸侯岂谓是欤昔尝见西报言俄国疆宇日辟纵兵四出兵威所及战胜攻取算无遗策其肆力于欧洲各国者则瑞典各部也波斯边[壤](坏)也土耳其各也波兰八部也其肆力于亚洲诸部者则高加索新疆也西伯利新疆也浮海而得古里利各岛也跨海而得北阿美利加一隅也翩然翱翔不可复制即加亚细亚北境经营之始寔自一千五百年辟榛莽启山林始以富强诱其民继以兵力怵其民遂得浸假而东一千三百八十七年命将帅师城德波尔斯科自是而南遂城多木斯科又东而城义尔古德斯科又东而城亚古得斯科一千六百三十六年闻黑龙江为险要之区潜师往略其地未及境而旋一千六百五十年命将喀波乐符帅师抵黑龙江下游遂与华师相持华师失利相与结盟罢兵一千六百五十四年又命将士德霸那扶帅师东略与华师战于伊宋华里城为华师所败宵遁而还洎乎　　仁庙御极洞悉机宜遣使订盟而俄亦使米罗湾那符报聘改订前约修好如初一千六百七十四年复潜师据西南分据之地而遣其臣士伯法勒为乞地之使请以该境暂归俄辖而黑龙江下游一带仍归中国版章许之一千八百八十九年复订约于呢尔钦士克一千七百三十八年重申前约自是百余年遵守成约聘问勿绝而所营西伯利藩部亦日臻富强一千八百五十八年又请地于华以黑龙江下游南界之境并于威远城通商其经营亚细亚北境之区略如此为问三百年前有如是之丕基式廓也耶

　　奥土国缘起
奥土地利亚欧罗巴大国也其商船初抵粤东时旗画鹰遂讹称为双鹰国北界普鲁士俄罗斯南界土耳其抵亚得亚海奥土隅意大里亚各国西界瑞士暨日耳曼各国东西三千一百余里南北一千八百余里其地古时为勒西亚诺力加巴讷尼亚等国罗马征服之后为北狄所据唐贞元间法兰西取其地立为别部元初日耳曼有酋罗尔得福者号聪敏攻获奥土地日耳曼各部推立为王称为东国然疆域褊狭无大权传至阿尔麦配匈牙利女主匈牙利因合于奥土骤益疆土数千里遂为大国明正德十四年国内乱时西班牙王查理第五贤能得民誉日耳曼诸部招之来奥土奉以为日耳曼王王治军行法声威大着法兰西来攻王与战破之禽法王徙之西班牙法人以金赎之乃放还嘉靖四年复得伯闵地疆土愈广查理第五殁其弟嗣位明于法律简任贤能国大治时意大里衰乱帅师伐之割其北境围罗马一年城几陷意大里诸部皆臣服由是日耳曼称霸西土万历四十六年王匪耳地难嗣位先是查理第五尚洋教禁西教至是臣民复有从西教者王禁之甚力违者加以刑臣民合党攻王王诛灭之遂举国奉洋教无敢异康熙三十九年日耳曼各部皆自立为王从此东国称奥土地利亚不复称日耳曼时西班牙王殁无子奥土王以为其宗国也欲立其子而法兰西王欲立其孙两国构兵十余年法王卒立其孙为西班牙王康熙四十九年王查理第六嗣位委政臣下寻殁无子传位于女女幼聪敏能持国柄治军严整邻不敢侵伐女主殁王约色弗第二嗣时波兰衰乱王与俄罗斯普鲁士瓜分其国由是幅员之大遂洗洋于西土王好西教废洋教洋教之党欲为乱王悸殁嘉庆年间法兰西拿破仑得国恃兵力征伐四邻日耳曼诸国皆纳奥土属藩比利时亦被侵割而不为之下法无如之何也拿破仑既败丧嘉庆二十年欧罗巴诸国各遣公使赴维也纳会议凡法兰西摧破各国皆申画疆圻复位盟约以日耳曼列国虽各复故土而散弱不能自立乃议立公会联络为与国以奥土为会盟之长日耳曼列国之王时来朝议国事奥土尝与土耳其构兵三十年讲和而罢其国大势分四部曰日耳曼地奥土之故土也曰意大里地曰匈牙利地曰波兰地后来之所割据也其兼王之地称最大者名玛加故又合称为奥斯玛加焉

　　意大利国缘起
意大利亦名意大里亚是欧罗巴古一统之国汉书所谓大秦国也东北界奥土地利亚北界瑞士北界佛郎西其余全土斜伸于地中海似人股之着屡者中有大山如脊其地天时和正土脉膏腴谷麦昌茂花木馨芳幽各名园相属西土羡为福地自周以前为土番散部周幽王时罗马崛起国势渐强其后武备日精疆土四辟至西汉时北扼日耳曼诸部至波罗的海南服阿非利加北境各国西辟佛郎西西班牙葡萄牙至大西洋海又跨海建英吉利三岛东并希腊诸部括买诺西里亚纵横千万里跨欧罗巴亚细亚阿非利加三土边外弱小诸部皆修贡职为臣妾居然大一统之势建都城于罗马诸国仰之如周京东晋时又建东都于黑海之峡称为君士但丁其后传世既久嗣位多淫辟败度内乱迭生废立屡见西北诸部皆拥土自王不复为臣东晋孝武帝二十二年国分为二以罗马为西王君士但丁为东王东王至明景泰间始为土耳其所灭西王居意大里故地刘宋时为北狄峨特族所灭峨特族立国三百余年法兰西取之以罗马都城奉教王后复分裂有伯梭日尔者尝并兼诸部为一旋以苛暴为国人所废奥土利地亚征服之割北境之米兰威内萨两部自是之后诸部时合时分日寻干戈云扰尤甚嘉庆十年法兰西王拿破仑略定其地为佛藩部拿破仑败诸国公使会议于维也纳分其地为九大国四曰罗马曰多斯加纳曰萨尔的尼亚曰那不勒斯小国五曰巴尔马曰摩德拿曰卢加曰摩纳哥曰胜马里虐犹总称意大里亚其地物产丰饶兼有蚕桑之利每岁所产丝绵价值三千余万葡萄酒橄榄油橙柑檬栗诸果亦皆繁硕其民身体纤弱外宽柔而内阴贼往往昏夜刺杀人好谈论游戏喜讴歌有稷下之风各国皆崇洋教而罗马为最盛焉

　　日斯巴尼亚国缘起
日斯巴尼亚国即西班牙又名大吕宋现与中国立约皆以日斯尼亚为名亦欧罗巴大国也东北与法兰西接壤东南距地中海西界葡萄牙北距大西洋海西南至东北约二千四百五十里东南至西北约二千八十里国有大山数皆自东而西横如垣划分三土北土山岭错杂溪涧交流中多腴壤便于农作中土高广天时炎燥雨水难得民多牧羊为业南土山川秀发风景清美产各项果实羊马骡驴皆良胜于他国之产其地古名意卑里亚五方之人杂处非尼西亚人居多后为加尔达额人所据汉初意大里大将奔彪帅师征服之遂为罗马西境越六百余里罗马衰西境为汪德罗隋窝亚拉奴三部之人所据东晋安帝十三年峨特酋长留维即的约率大队自东方来攻罗马守臣不能御弃地而逃东地遂为峨特族所据寻翦灭西境诸部以隋文帝开皇季年立国传一百余年至罗德黎哥性苛暴其臣有人良者为罗德黎哥所摧辱时亚剌伯回部据亚非利加北境兵力方强唐睿宗大极元年人良引回部入寇西班牙望风奔溃王奔北鄙国为回部所夺仅余亚斯都里亚斯比斯加亚纳瓦拉三部降为侯国历七百余年亚剌伯衰弱守土回酋各裂土自擅众推立为王寻加获加斯德辣地称加斯德辣王令峨特人自战其地得即封之回部或降或窜故土金复而国已数分然姻娅相联无衅争加斯德辣传至女主依撒伯尔赘亚拉冈侯非尔难多明成化十五年诸部仍合为一是为西班牙复建之始依撒伯尔聪敏过人能修国政疑大海之西有广土宏治初年遣其臣哥仑驾巨舰裹探之果得亚墨利加之可仑比亚驱逐土番徙国人实其地渐拓而南北墨西哥秘鲁智利拉巴拉他等部皆听役属诸部产银矿极王每岁得数百万觔西班牙以此致富西土称为金穴嘉靖年间复遣其臣米牙兰航海东来至亚细亚东南洋之吕宋据其海口建设埔头帆樯凑集百货流通由是愈益富饶先是正德十四年日耳曼内乱时西班牙王查理第五有贤声日耳曼各部迎以为王西班牙立其世子非立第二两国联为唇齿传子加尔罗斯国益富强西邻葡萄牙本西班牙西部赵宋时驱逐回部别立为国万历中葡萄牙王御敌殒无子西班牙遂收复其地越六十载复分裂方西班牙之恢复旧土也回民之未逃者皆降附为编氓岁久复繁衍逾数十万户西班牙以其族类殊异终为后患勒兵驱逐之回民皆破家拏狼狈渡海转徙入亚非利加北境失业者因剽掠餬口地中海从此多盗而西班牙户口骤减贸易渐微日益贫寡论者颇讥其失计康熙三十九年西班牙王查理殁无子奥土地利王欲立其子佛郎西王欲立其孙构兵累年卒立佛王之孙非立第五为西班牙王王英果能立政休养生息西国再康乾隆末年佛郎西内乱西班牙始攻佛后与佛约结攻英吉利战船遭风大半沈失已而佛郎西拿破仑即位时西班牙王加尔罗斯与其世子不睦嘉庆十二年拿破仑约其父子为好会于马也纳云为调协至则数其罪而两囚之自立其弟为西班牙王西民不服招英吉利兵合攻之交战五年逐拿破仑之弟复立故王世子非尔难多自是以后内讼四起日就衰乱王殁无子立幼女依撒伯尔国毋擅权王弟煽回部遗民为乱岌岌乎危亡之势焉亚墨利加诸番国皆畔仅存古巴片土与吕宋埔头道光二十年国母致政大臣议以世巴的奴摄位俟王及笄而亲政焉国母不从国人谋叛世巴的奴出奔王女遂亲政年十三岁期年之间国中大臣凡九易屡平内乱更定新章西民称便英法争婚之女王惧乃赘关地司公唐西司为夫咸丰九年与摩而战胜之摩而乞和让生得克鲁司及沿海之地又输银二千万咸丰十一年生度明哥地与西班牙合同治九年女王薨嗣子阿得分所幼弱国后复居摄才识明敏而宫范不修大臣逐之西国之例苟本国无主可立则必选于列邦以为之主议立德国郡王之子理乌佛随为法所挠德法连兵大战事平卒立德世子为西班牙王在位二年尚无失德臣若民以王非本国人也咸怀疑贰王遂逊位国中无主遂拟改为民主之国焉

　　瑞国缘起
