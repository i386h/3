<!-- { "loadSidebar": true } -->
三曰招工匠以精掘筑　掘者掘濠沟隐路掘地营窟穴掘地雷隧道也筑者筑城堡营垒筑炮垒墉壁筑坡堆堑岸也百余年来欧洲各国竞修武备枪炮之外莫急于此矣利器械所以击人精掘筑所以避人之击二者并行不悖俗传地营为掘筑中之一端仅恃此技而不练掘筑全法必为敌困故坡堆濠垒所宜讲求焉营兵虽能掘筑而技不专精旧式垒墉尤难御炮工匠素娴工作规矩绳墨训练最精工匠既精然后教兵事半功倍不劳而成招工之法凡军一万招土工三百五十人兼土木工五十人铜铁杂匠二十人备钢锹四千柄钢凿半之他如地道掘器向盘水平软尺地图药水等一物不可少其土木工四百名教以沟垒地营诸法凡测量角度规矩绳墨几何形势均合算理其图形造法悉载生所著陆军刍言因其繁碎兹不赘述掘筑之际令兵随同习练辍工之际匠入兵队操演查各国军制俄国陆军人各备取土之器丹国军营带器者半美国营规每营扯两队轮带掘器其它或车载锹锸或另设工军总举各法惟俄最良而掘筑营垒亦俄人最精然历考各国于地营地道之术讲求日精皆取法于格致算术为兵家当务之急我华将弁从无知格致算法者故通此绝少偶有一二武弁晓掘筑便为莫与抗乎世俗之士一倡百和呼为名将西人闻之无不窃笑迩者平旅诸险失守虽以军心不固亦以未精掘筑所致呜呼有平旅之险固不足恃天下更有何险可恃乎哉地非不利也守非不久也将士军实非不足多也一旦寇至惟委弃是务敌兵乘间轰击军士糜烂皆将之过也不仁莫大焉是平日辜负　君恩不能孳孳求治将地营避炮之法训练娴习使军士有恃无恐迨一经交兵而丧师辱国可胜叹哉后之用兵者苟鉴此而矫其弊未为晚也昔法王拿破仑屡与奥人战拿破仑均先至战地预筑营垒奥人不能攻拿破仑大胜及拿破仑败犹自悔未能多筑营垒以至于此同治四年拿破仑第三下令操练掘地诸技今炮火日精避己击人之术非地营濠隧不可凡掘地营必择要隘冲地与沟垒相为表里沿海一带尤宜相地造筑附近炮台有唇齿辅车之势纵使敌兵登岸断难长驱直入然筑不如法与不筑同掘筑不精仍难御炮此所以欲精掘筑宜先招工匠也　四曰破成格以举真才　古人有言士贤能而不用有国者之耻见贤而不能举有司之过也天下人文之萃莫若士矣而儒生惟务帖括之学驱毕生之精英壮志消磨于八股之中而不知止其于富强王霸之术非所知也然天生人材不以时而异不以地而限野耕岩筑之流何时无之自捐纳之途开而流品愈杂奔竞之风炽而真才日鲜子产曰学而后入政今之良臣皆以政学者也其入政而犹不学者无论矣唐相陆贽请台阁长官各荐其属宋相司马光请在位达官各举所知古之大臣莫不破格旁求以推贤进士为务方今时事多艰需才孔亟尤宜招致奇才异能之士以收策力之效定谋决策共济时艰于各府州县遍悬招谕凡有山林名宿草泽英雄能深明韬熟谙时务或夙娴营阵或素习枪炮或通天文或测地舆或造营垒或精医药或通外邦文语或稔倭国权贵凡我食毛践土莫不敌忾同仇自应仗剑从戎及时报在上者勿徒务好贤之名贵有举贤之实尤不可徒有求治虚文无致治实政六韬曰以官举人按名督实选材考能量能授职令实当其名名副其实勿以事溢才而用非所长勿以才溢事而才违其用则得举贤之道矣三曰军无财士不来军无赏士不往用才之道在崇礼而重禄礼崇则智士至禄重则义士轻死故礼者士之所归赏者士之所劝又曰香饵之下必有死鱼重禄之下必有勇夫古之大有为者必能破格用才读其书即可想见其为人夫士有真伪而取舍随之杰士庸儒不可不辨上苟不察贤愚倒置用舍失当摈一善则百善衰进一恶则众恶归用佞祸至贼贤无功虽欲求治乌可得乎才以格而途隘贤以求而愈多此所以欲举真才宜先破成格也

五曰延西弁以佐统带　自古明君良相莫不汲汲求将才为自强之道孙子曰将者国之辅也辅周则国必强辅隙则国必弱错曰将不知兵以卒予敌君不择将以国予敌故主将者三军之司命也国之存亡民之生死系焉可不慎哉今夫主将之能事调度布置也羽翼主将而杀敌致果者统领管带之责也统带无能则失羽翼之助兵虽多虞益哉临大敌而无羽翼主将不能徒手而搏然观武弁类多俚鄙僄悍不学无术承平则因循粉饰有事则畏缩观望以此为统带其不为偾事者鲜矣古人选将之方不胜枚举其大纲曰智信仁勇严以今观之岂尽然哉西国之造就将材也韬技艺童而习之举凡天文地图测绘营阵算法枪炮水陆险易历代兵古今战场各国疆域军政得失靡不研究或诵习或操练或阅历循序渐进自初学至统兵督队必简练揣摩若干年或十载或廿载小以成小大以成大各以才艺为等差非以财贿为班资也举中今古西而鉴衡之其得失相去抑何远哉方今防务戒严既乏将材又难造就亟宜延西弁为急救之计量其职在参游之间择三十员仅为江苏一省之用尊其爵重其禄派赴各营教习三军弁目兵众悉听训练随时襄赞机宜辅佐统带以补将领之不逮曩年剿平发匪未尝不借助他山洋将华尔戈登等随大军征剿战功卓著忠勇堪嘉远人之力中原由来尚矣倭寇非发逆之比自维新以来三十年中竭力整顿甚至改正朔易服色陆兵仿德水师效英每思于亚洲中取威定霸处心积虑觊觎朝鲜欲伺隙蠢动者非一朝一夕之故矣故常预等队皆系久练精兵今欲与之争胜非延西弁不为功庶几对症发药衰赞有人此所以欲佐统带宜先廷西弁也

