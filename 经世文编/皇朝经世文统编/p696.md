<!-- { "loadSidebar": true } -->
一商人宜加甄别并慎为选择也查运盐办课有本有利必身家殷实之人始能承办无误且知自爱不致生事而各处引名俱向来预定有初本有余而花销败落仍然为商者亦有豪强棍徒欺压霸占者又有私相售卖顶名钻充者或系赤手无藉之徒或系凶棍不法之辈始则夹带营私继且穷奢极欲误引亏课诸弊丛生欺官累民无恶不作此皆商中败类也宜令巡盐等官严行稽查并着众商从公举首逐一甄别慎选老成富厚之人情愿承充者更引立名使之承办仍不时教训众商严加管束务令谨身节用尽去从前积习勉为善类其子弟俊秀者设立义学延师教授如此则商贾亦敦善行而风俗归淳厚矣

一盐价宜公平酌量使商民两无亏累也凡商贾贸易贱买贵卖无过盐觔总缘装运远涉既多使费而盐商糜费花销又复不赀皆取给于盐此盐价之所以日益增贵也每见封疆大吏及巡盐御史有庇护盐商者任其高从不过问而操守廉洁之员不收馈遗又或刻意核减至于已甚商人见定价太贱因而匿盐闭市反致滋扰臣以为应随时酌定中平价值使买卖两无亏累自然相安无事又商人行盐多存贮省会其各处营销系本地小商领单转贩运往城郭市镇会总之处开铺发行其各乡村小店又从城市贩往层层递运费亦递增而经过地方盘验挂号使用尤多是以远乡盐价较之发盐之地往往加倍臣请　　敕下督抚严行禁革如有借端需索许贩盐之人据实控告再盐从省会递运断无夹带私盐之事并饬免其盘验以省守候之苦庶乡村小贩得沾微息而盐价亦不致太贵矣

一荒僻乡村宜择良民领盐零卖以便民食也查穷乡僻壤难于消盐之处从无开设盐店穷苦小民经年食淡或煎熬咸土充食以致生病老人尤不能堪间有家道充足之人从城市多买数觔归途遇巡兵盘诘讹诈往往不免请令有司于荒僻村庄择一谨厚良民给以小票令其领盐零卖卖完缴价又复发给如此则衰老穷民得以就近零星卖食而于盐觔之营销亦不无少补矣

以上数条皆臣从前所经地方及近来察访略知梗概者此外臣所未知及知而不能确信者不敢以入告也夫国家度支经费所关甚大弊不可不除而法不可不善必揆之上下而皆宜斯行之久远而无弊臣仰体　圣意之忧勤敢献刍荛之末议伏乞　　皇上睿鉴

　　盐法隅说　　　　　
孙玉庭

盐者天财地宝资民食而裕国课利至溥也是以场则设官运则招商总会计于运司而以巡盐监之此国家理财之大政也顾财以理而后国与民两利否则民有食私茹淡之虞商有堕运误销之弊终于国课有亏乃或者借帑以济商而商犹不振商不振则运仍堕而民食私民食私则私愈多而引愈壅于是严缉私之法以疏官引而私贩终不为止者抑又何哉盖场灶产盐得利而售者情也官买例有定价售私则价重于官场灶必卖私盐者此其一官商之盐有课私贩之盐无课无课则价轻小民愿食私盐者此其二场灶必卖小民愿食私贩从中射利而欲以法令禁之此必不能所由枭徒盛而拒捕多也夫拒捕杀人罪在必诛因而亡命何事不为陆路之巨匪海洋之盗此类实多是盐法不得其理私枭为害之外又有强盗之患岂但民食之不充国课之不裕已哉玉庭承乏岭西兼司鹾务考之盐法旧志以现行事例均有未安于心者管见所及聊述其略夫粤东各场盐分煎晒产盐而售此其利也灶场有课如田赋然为数无几至于运商所输则有价有饷有杂项之别价者场盐运省每包成本若干饷则每引国课若干杂项则朱引奏销以及盐羡之类为数实多往者粤中产盐官发帑金买运省河贮之盐仓然后配商领运课必年清价则后完嗣后不惟欠价并致欠课因而亏帑揆厥由来固缘商人办理不善亦因官司调济失宜于是亟图补救而改帑为纲之法行焉其法先劝富民若干家各出赀若干两共汇成若干万两先归还无着帑欠若干万两余者以为纲本买灶之盐运归省河核定每包成本若干饷杂若干余息若干令运商照依完交然后配与盐包此为先饷价而后行盐又设纲总十人以理之而官稽其出纳用是运商不欠饷价纲商可得余利诚能久远行之亦良法也无如运商赀本微薄营运难周而正饷则令先完积引不能尽配因之赀本愈薄堕误愈甚而私盐充斥遂不可制且纲商特富民耳初不尽解盐务其司事纲总利则归己他人肥瘠视同秦越兼以海运被纲费日烦终亦无利亏本不可支持此理势之必然不待智者而也早思变计莫如课归场灶查盐法志粤东某场池若干某场灶若干岁产盐若干各有定额盐额定而每年运销之课额亦定其额外所产名为余盐亦皆具报场官尽归官买售配畅销之商收羡而不收课此向例也

今拟课归场灶其法应于灶晒各户具报产盐时令场官查明确数登记簿籍至出售时按照包数斤重计算正盐每包应课若干余盐每包应羡若干抽收后即放令出场其售之于商也则令灶晒各户合计成本饷项共需若干增价以卖俾归本之外尚有余息不必问售之何商任其自为交易其商人转运则凡粤盐应行口岸皆听所之但不侵淮浙等处引地则无所碍如此变通改定在灶晒之户出课虽增而得利亦赢必所深愿运商无须官设则有赀本者无论多寡皆可货盐获利孰不乐为且无官商之名则小民随处皆可买食盐值必减商民两便无过于是而征收国课亦得简易之法此即李雯天下无非私盐则天下无非官盐之说也顾或者谓粤中各场远近不一价饷轻重亦异或场地近而价饷轻或场地远而价饷重如听商贩自买势必舍远趋近避重就轻远场或致积盐国课恐因缺额柰何不知前人分场定配原已斟酌适均断无偏畸而能经久之理其价饷重者如粤西埠地较远则行配高廉西场之盐并无再近之场且销值亦多价饷轻者如粤东近海各属及闽汀一带毗连潮州则销值必少贵东江右以及郴桂各处可以类推且产有额近场之盐为数几何安能供五省多商之买运而过虑远场之积盐国课之缺额亦无谓矣又或者谓不设官商则通都大邑商所争趋僻壤穷乡民将茹淡此则不然利之所在不胫而走尝见村落间有肩担卖烟者烟非人人皆嗜尚有小贩往来盐则日用必需岂转虑无贸易僻小村庄尚可赴市镇购之独不见河东盐课近归地丁民间反得食贱之益并无乏盐之患乎又或者谓即如是课归地丁可矣而必归于场灶其无乃故为纷更窒碍而不可行此又不然粤盐情形与河东异河东行盐之区地丁多而盐课少在百姓不觉加赋之累而有食贱之益若粤省则盐课多于河东而行盐口岸旁跨五省且所出地丁无河东之多倘亦仿照行之必滋扰累使力田之民出课而逐末者坐享其利尢属偏枯故不可也又或者谓课归场灶固有说矣但灶晒之户皆贫民也能保课之必易完乎曰粤场产盐旧有定额兹则课入盐出无从拖欠至于余盐向每少报以为售私之地今既听其自为交易则无私非官有余皆羡纳课后各听所之必共翕然称便是课归场灶之法行不惟额盐有课余盐亦复多羡所谓民可使由国课且将日增者也又课既有归则盐禁弛向之由私贩而成枭徒以致为陆路巨匪海洋盗者皆知谋生有藉可返故乡将以所有之资货盐小贩而为良民又何为犯必诛之法蹈不测之渊哉裕国便民而外兼可弭盗此事理之显然非迂阔而无当也至于场盐旺产之年商运已赢灶晒露积而恐消耗则仿刘晏常平盐法以济商灶之不及并备产盐之偶歉则随时酌剂存乎其人而已潮桥盐务向未归纲视此一例更弗赘言所有课归场灶章程开列于后

一课归场灶宜合计每年引课共若干两分别各场大小匀派征收也查现在粤盐额行引目共八十一万四千五百余道其奏销课银六十余万两又粤西所行引盐除完引课外另纳商税银四万七千五百余两此引课岁额之总数也今议课场归灶应请将课税两项分别各场大小均匀摊征

一课归场灶宜查核各场产盐数目按包分摊也查课从盐出盐以包计合算营销额引之盐每包一百五十斤共需盐一百二十八万九千余包粤东各场大小不一产盐多寡亦异其产生盐之场多者岁额收盐十四万余包少者亦在二万四千余包以上每年共额收盐一百二十五万三千六百余包其产熟盐之场多者岁额收盐三万八千余包少者不过二千数百包每年共额收盐十四万五千余包此盐法志所载收盐总数也虽各场衰旺今昔不同熟场改生情形亦异然通盘合算增亏相补总属有余至各场额外仍有所产名为余盐以供配销各项杂盐之用有价无课所获羡银亦俱系报部拨饷及充东西两省公用今议课归场灶应请即照各场额收包数分别多寡均匀摊算每包应摊课税银若干于各场出盐时按包征收课既有归则向来请引营销之例应请删除其余盐获羡应行酌办之处另于后条开注以清眉目

一东莞县熟引四千余道课银二千四百余两久已归入民由县征解即在引课总数之中应于前开六十余万两之内开除无庸再于盐包抽课以免重复

一雷州府海康徐闻遂溪三县引饷银共四百三十八两零其三县各有盐场岁产之盐无多止供本处销售向未计包收买其引饷系各该县办解今议课归场灶应令各该县照依新定章程办理查该三县引饷银两即在前开额课六十余万之内其所产之盐则在前开各场额收包数之外所有引课银四百三十八两零应在该三县盐场内计数征收无庸于前条额收包数内摊征以免重复而归平允

一琼州府所属各州县四面环海遍地产盐向未设引营销其盐课银两历系并归场完纳由府州县征解应仍照旧办理查此项课银是否即在前开奏销六十余万总数之内盐志未详运司衙门自有案据如在其内亦无庸于前开额收盐包内摊征以免重复

一各场例纳丁课及灶盐田之课应仍照旧征收也查粤东各场丁灶池等课归场官征收者十居八九归府县征收者甚少每年通共征银一万四千八百八十一两有奇为数无多且与引课无涉应照旧办理无庸更张

