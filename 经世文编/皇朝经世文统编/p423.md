<!-- { "loadSidebar": true } -->
窃惟天下一切刑名惟人命强盗为重然人命有证佐可据其事易明有伤痕可验其迹易见盗贼则不然昏夜莫知谁何迹查无定在迨至拘摄到官不加严刑必不肯认然彼自为之计与其摧残肢体伤折肌骨何如苟缓一时姑俟后日真盗固不轻招招者未必真盗臣以为刑讯之法未尽可恃也若使弭盗有术缉盗有方审盗有法则盗贼自少而地方得以宁谧矣臣谨条议九为我　　皇上陈之　一察为盗之人凡不农不商不工不佣无恒业之人与盗近矣不事生计恣意赌博与盗更近矣迨其为盗形状自异出入无时潜去潜归一也往来多面生可疑之人二也常有赢余费用不经三也此皆民间之盗最易察觉者也迩来为盗多是逃兵冒营伍之装饰无将领之钤束地方不敢问捕役不能诘惟有乡保法严流寓必稽则此辈无所容身矣甚至见在食粮之兵亦有为盗者传闻各处禁城居民往往被非本弁故纵岂能猖獗至此臣以为事发之日该营将领应按军法处斩　一严藏盗之地除深山大泽绿林啸聚外其欲掠城市人家若非往来窥探路径习熟岂能突然而来是以娼家酒楼旅店开场赌博之处皆为藏盗渊薮庵观寺院次之诚能信赏必罚勒令捕人不时讥察非但得本地之盗已也四方大盗俱无所容矣　一缉窝盗之家世无窝主则盗贼何处潜盗之去来无常而窝之居处有定盗之迹犹秘而窝之举动甚彰凡被之处其盗之窝家近不出五里远至十里二十里止矣强盗行势难远涉一恐腹饥力尽二恐天明追捕岂有掠良久分赃扰攘之后自二十里外而来复出二十里外而去乎凡盗发后密访附近地方情形可疑之家未有不得盗者此就被处言也又有久惯窝盗四出行仍串通本地之窝为线索者此乡甲之法不行故也合应着为法令获得其实者一窝准十盗之赏凡本州岛县窝主在别州县事发者即就窝主所在印官以昏庸参革　一厘审盗之弊凡获一盗未有不令供招伙党初获之时神魂无主实情易露亦有狡黠之徒故将睚之诬扳数人以脱严刑问官不知即有落笔附卷之害据彼口说信笔填写此单一经粘卷凡有姓名者即为盗案中人纵得辩清身家已不可问矣故为问官者必细心辨其声口察其情状盖真伪之情辞色自别虚捏之语辨问则穷我多方以辨之则掩护之术不及卒备我隔别以讯之则无备之语不及会伺如果情节真正无疑此单方可附卷若是覆答差谬其中必有雠扳玉石不分最为大害故审盗有司切不得以参差供单草率附卷也

一剔审赃之弊盗以赃获主认为定案然而执赃论盗往往失真臣每见一招之中盗数多者尝二三十人某人分某物一一分明种种招出未尝不叹鞫狱之胶柱也今有杂物数拾以二十人分之数日后问所分物各自言其所分能不爽矣以一人而言十数人之所分能一一不爽乎况盗皆乌合之众当昏夜之时作仓皇之事能以一人备记某人分某物乎此皆沿习叙招格套而不近情理者也究所分赃尝云花费无存夫以真赃花费而无凭坐盗谁不曰花费无存耶凡盗情未确者则当审其赃归何处卖与何人若夫盗情既确则不必待赃以定狱律称但得财者斩谓一人得财则同行者皆斩故又称同行而不分赃分赃而不同行皆斩也今定狱必拘于赃则真盗以无赃得脱者多矣　一严捕盗之法除负固连营者应官兵剿除外凡往来掠出没无时者惟责成于捕役盗贼原捕役之供户捕役即盗贼之窝主也若信赏必罚法严令明未有不得盗者又盗之动静惟同伙知之当悬重赏云盗伙之中有能出首渠魁及党与引领兵役剿捕者除免本罪外仍论功擢用则盗党人人自疑而有散解之势矣　一慎缉盗之票凡缉拿余党不可不填明住址年貌若胡涂混开姓名则处处可设牢笼家家可施吓诈矣凡审供余盗时先要讯明某人年岁若干身短身长有须无须面白面黑住于某处一一开注票上庶无影射吓诈之獘臣见有事关叛逆重案隔省关提者并不开注籍贯年貌止列姓名以致逐县搜查各里取结天下同名同姓之人甚多其为诈索何可胜计伏乞　　天语申饬各直省内凡有事叛盗二案关提人犯者必须注籍贯年貌一一明确如无籍贯年貌不许行提　一申首盗之令凡盗贼自首原准免罪若大功以上亲及同居亲虽无服者出首与自首同亦准免罪此律愚民不晓故父兄明知子弟为盗而溺于情爱遂致隐瞒凡为盗一二次者父兄知之一二月者乡知之乡首盗其实甚难官司捕获真盗或赃有可疑尝十数驳未已良善之民出身首盗东奔西走妨工费钱万一审不成狱不惟自坐处枉且致群盗报复身命俱丧以难事责之小民似非情矣惟乡甲法行责成甚严则人畏法而不畏盗盗亦雠法而不雠人矣以后审实初盗其父兄应连坐审实久盗其乡应重处　一清为盗之源劝善莫如乡约弭盗莫如保甲第实行则事理民安虚行则事烦民扰夫盗岂能不与人同里而居朝夕相见乎彼生理经营里人有不知者乎所与交游姓名面貌里人有不识者乎纵在孤村岂无亲戚族党往来乎纵流寓其来去迹居停主人有不熟悉者乎若以乡甲之法实在举行如有一人为盗则阖约举发如有一人非盗而被盗诬扳则阖约保救惟乡甲废而盗贼敢于公行乡甲废而盗贼自有渊薮乡甲废而被无声援乡甲废而真盗无举首乡甲废而被盗扳诬不敢保救此盗风所由日炽也乡甲之法甚严则奸宄无处容身天下不忧不治矣

　　弭盗四条　　　　　
沈荃

一剔窝藏以除盗薮盗贼行必有众谋之所寄顿之家盗之去来无常或难根究而窝之居址有定自易稽查盗之行每在旷野荒郊而赃之窝藏反在通都巨镇今请严饬番捕约保于各乡村保甲中逐细查察但有窝藏形迹许即公同密首有能举首得实获出真贼真赃者准给银五十两如有藐法行私隐匿不举非系畏缩避祸即系通同受赃事发一体坐罪窝首既剔则盗党无依诚治本穷源之法也　一禁游猎以消异萌近访各地方有种浪子游棍不务耕作专事盘游或持鸟鎗而走城市或架鹰犬以入山林借打猎之名为资身之策每见出入无常其实形闪烁今即申饬各州邑严谕保甲凡乡中有此辈用鸟鎗架鹰犬者尽行开报当官试验如技艺果精即当收入民壮之列量给衣即令缉道涂擒拿贼盗以羁其身倘有不肯改业仍旧胡行该乡保立行举首收其鎗械严逐重惩利器不可以假人而防奸不厌其过密也　一毁空庙以穷伏莽中州地土荒芜村居寥落独古庙空祠是处皆有或依山岗或倚林樾近来屡讯盗案凡聚谋落插秤分赃多在此中潜迹供招历历不爽今请申饬各州县凡郊原静僻人迹稀疏之处有空闲庙宇严谕乡保开报有司如果系古剎名祠暂令堵塞封闭或拨防甲居守使不轨之徒无可歇足将见原野廓清而萑苻屏息矣　一葺废砦以保宁居北地居民往往葺砦而栖恃楼为固瞭望周防其法良善自遭兵火之后往时土砦圮毁甚多今地方多事即使大镇巨乡亦难安居高枕况墟寂寂井舍寥寥一有不虞谁为援捄今请仍饬远近居民修葺废砦或十里五里之内有三家五家之村并入团居互相捍卫内围既固外寇不侵计无有善于此者

　　代赣州弭盗议　　　　　
魏礼

闻之范蠡曰夏则资皮冬则资絺旱则资舟水则资车事未至而豫防物未须而先备况今盗贼充斥百姓流离分兵屯剿则兵劳而饷费官府烦于调发残民困于输将某奉令征剿各贼仰藉威德所在奏捷然贼象叵测兵至则散兵退复聚势须各处分兵驻防以有限之兵应无穷之贼似非长计愚谓可久行而无弊者莫如团练乡兵自为战守每乡立练长正副二人合乡公举有才力而为众所信服者官与委帖免其杂项徭役令乡众各置火器械定期操习无事则耕有事则战如汉充国唐府兵之遗意要令各乡联络互相救助于高敞处各设烽墩贼来日则举烽夜则放为号约声相闻处为一联或有两乡辽远烽不及闻见者量于瓯脱处别立亭障设人守候仍立烽以相传通自近郊之村为始某村起至某止首一二村二递增至止处若边上一旗二喜峰口之类如贼到首一村本村放一各村次第放一贼到二村则本各村俱放二虽首亦放二至所联界内而止若落繁多则以所近数村合为一限其它联闻警者虽不在赴救之例亦戒严以防冲突备剿截奋勇有功者官给花红奖赏懦怯不前及观望不救应者各轻重治罪有司平日考其勤惰而赏罚之上官复考察有司而总其成参入黜陟之科倘贼势浩大乡兵不能制方许来请官兵团练乡兵其利有八贼多闽广人及本地从者其人习于险阻走跳便易利步不利骑乡兵熟于路径矫捷如贼正足相制一也乡兵父母妻子田屋器用皆在此方虽是为官杀贼而自保身家之心更不容缓勇气自倍二也近乡皆其姻亲朋友赴救必急三也人相熟习奸伪易知和气易合所谓画战目相视夜战声相知四也年岁丰稔谷有余积一年不收尚可支持倘兵寇不息田必荒芜食乏绝新盗又生若团练乡兵可各安生业耕获以时保守籽粒新旧续接古人云但使甑有麦饭有敝絮虽驱之为盗且不肯五也省官兵调发之烦得以固守城围六也省运输之苦百姓暂可休息七也相救如率然内外为犄角八也愚以为计无便于此者矣又有未然之防须当及早处分使事半而功倍去害而就利者某镇屯垦赣地为日已久部兵满万近来屡着劳绩其部人多闽广及本地投入者习走险隘亦足制贼今朝廷宠以名爵调其进征部众未能尽行且闻不欲行者甚众现在纷纷逃入山薮倘某镇既行所恃惟在城之兵而其不欲去者无所归统势必流入诸贼彼居赣日久事机虚实皆所谙知又曾常经战陈比于他贼深为可虑乞密与某镇商议假以美舌辛将其不随行屯田兵官择其有才勇者给与委牌统领余众仍暂居原地屯田听调协征官兵须应募者即选其人应募须补伍者即以其人补伍如此则不惟无增寇之害而且有增兵之益郊城有呼应之灵黎民受安息之泽此曲突徙薪故宜豫计者也

　　编查渔船保甲疏雍正六年　　　　　
湖广总督迈柱

一沿江沿海小船宜挨编字号设连环保结也查楚省江河渡驳江划小船与茅篷船只此等船户皆穷苦无赖之徒或系沿江沿湖附近村庄或系四处混聚未知来历亦无牙埠约束黄昏深夜巧以捕鱼为名乘空即将过客行舟逞志截劫塘汛地方因其捕鱼不便拏缉甚有乡村盗已获而无窝家借船以为巢穴如臣江夏县之八吉堡地方素称盗薮其故皆由附近庄多以捕鱼为业家设划船茅篷借名为匪碍难查缉臣因饬行将八吉堡一切小船编联字号两傍烙印取五船互结一船为匪四船同罪每晚点查明白方许放行现在行之两月颇觉有效臣因推广其法请将南北两省沿江近湖地方一切小船逐一清查各归就近堤岸彼此认保每十船具一连环保结挨次编号遇晚令其务在本埠一处湾泊其有别埠别号混入者即行查逐每船船户不得过二人取鱼器具止许带罾网等类其叉鱼铁钢叉打鱼之棍棒等物行查禁均责令就近典史检塘汛兵丁不时清查并令每十号船内自行首报匪类免罪如平日已经认保及后为匪又通同徇隐不行首出一船犯事十船连坐如此则所有小船彼此自相察觉似弭盗之一法也

　　湖滨备御事宜　　　　
张海珊

