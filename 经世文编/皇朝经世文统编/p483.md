<!-- { "loadSidebar": true } -->
　　滇缅分界大概情形疏　　　　　
薛福成

奏为遵　旨与英国外部商办滇缅界缘滇境西南两面均有展拓谨陈大概情形恭折仰祈　圣鉴事窃臣承准总理各国事务衙门文开光绪十八年六月十六日密筹滇缅界务一折请　旨专派臣商办滇缅界线商务以重事权奉　朱批依议钦此仰见　圣主审于驭远郑重边疆至意曷胜钦服臣查光绪十一年英兵进缅甸之初前使臣曾纪泽先与英外部会商立君存祀既不可得英人自以骤得缅甸全境喜出望外是以有允曾纪泽三端之说界务一端则愿稍让中国展拓边界指普洱边外之南掌掸人诸土司听中国收为属地也商务二端则以大金沙江为公用之江在八募近处勘明一地允中国立埠设关八募即中国所谓新街也当时曾纪泽以未深悉滇地情形持论稍觉游移又因中外往返查商之际未能毅然行之仅与外部互书节略存卷旋即交卸回华次年英署使欧格讷与总理衙门议立缅约五条又以三端尚未定局遂未列入约中臣自去年奉　命与英外部议界在欧使立约之后已六七年查使署接管卷内有曾纪泽议存节略英文参赞马格里系原议人臣屡遣马格里赴外部重申前说外部坚不承认据称西洋公法议在立约后不可不遵议在立约前不能共守以其有约为凭既不叙入约章必有所以然也臣思英人自反前议虽以公法为解实亦时势使然当其并缅之始深恐缅民不服及缅属诸土司起与相抗万一中国隐为掣肘彼则劳费无穷固不敢不稍分余利以示联络彼之所以骤允三端者时为之也既而英人积年经理萃其兵力饷力勘定土寇复于缅境外之野人山稍用兵威胁服收其全土盘石之形已成籓篱之卫亦固彼之所以忽靳三端者亦时为之也前议三端既不可恃则展拓边界之举毫无把握且查滇边诸土司虽久隶中国然自乾隆以来往往有私贡缅甸以图免扰而固圉者英人执此为词来索缅甸固有之权则或指为两属或分我边地殆事势之所必至若中国既失藩属于前又促边境于后非特为邻邦所窃笑亦恐启远人之觊觎臣再四思维深惧措注不善致乖总理衙门推许之意辜　皇上倚之恩适值前岁秋冬以后英兵游弋滇边常有数百人以查界为名闯入界内去来猋忽野番土目惊耸异常英兵常驻之地则有神护关外之昔重暨铁壁关外之汉董英人用印度武员之谋窥逼近界以致沿边骚动风警频仍云贵督臣王文韶虑生衅端迭经电达总理衙门臣承总理衙门急电办文照会外部斥其违理责令退兵又屡赴外部苦口争论英兵稍自撤退滇边至今静谧臣又查野人山地数千里不在缅甸辖境之内若照万国公法应由中英两国均分其地曾纪泽尝有此意而未申其说臣因复照会外部请以大金沙江为界江东之境内归滇属明知英人多费兵饷占此形胜万万不肯轻弃然必借此一着方可力争上游振兴全局外部果坚拒不应两次停商而臣不顾数次翻议而臣不顾外部所稍依者印度部复出而挠之印度部所稍松劲者印度总督复出而梗之印督至进兵盏达边外之昔马攻击野人以示不愿分地之意臣相机理论刚柔互用外部谓此议非出自总理衙门与云贵总督必系使臣之私意

臣电请总总理衙门向英使欧格讷辨论以昭划一总理衙门洞悉机宜力伸画江为界之议外部知我中外同心合谋坚持不让甫稍就我范围然犹迭次翻腾屡易其说彼既重视野人山地不愿分割于是有就滇境东南让我稍展边界之说据称已与印督商定于孟定橄榄坡西南边外让我一地曰科干在南丁河与潞江中间盖即孟[艮](良)土司旧壤计七百五十英方里又自孟卯土司边外包括汉龙关在内作一直线东抵潞江麻栗坝之对岸止悉划归中国约八百英方里又有车里孟连土[司](与)孟连土司辖境甚广向隶云版图近有新设镇边一厅系从孟连属境分出英人以两土司在曩昔尝入贡于缅并此一厅争为两属今亦愿以全权让我订定约章永不过问至滇西老界与野人山地毘连之处亦允我酌量展出其驻兵之昔董大寨虽未肯让归中国愿以穆雷江北现驻英兵之昔马归我南起坪陇峰北抵萨伯坪峰西逾南障而至新陌计三百英方里又自穆雷江以南既阳江以东有一地约计七八十英方里是野人山地亦稍让矣其余均依滇省原图界线画分外部于三月二十三日行文照会前来臣适探知欧格讷与印督尚多方播煽欲阻成议事机呼吸变态万端此议虽未满臣初志不能不审势而量力见风而收帆曾经将此情形电请总理衙门进呈　御览总理衙门与云贵督臣之意亦谓于旧界有益无损属即商议条款臣先行文外部订定大局惟腾越八关界址未清尚须理论外部请待印度所寄地图又值外部诸员避暑在外稍有停顿前据督臣王文韶电称汉龙关自前明已沦于缅天马关亦久为野人所占踞则八关仅存六关现经臣再三争论此二国亦可归中国又前年英兵所驻之汉董本在界线之中臣因其扼我形势逼处堪虞向彼力索外部亦愿退让以表格外睦谊刻下界务已竣商务本不似界务之繁重且已先见大意讲明无甚争论现正商订条款可期蒇事矣臣窃惟数十年来西洋诸国竞知中国幅辽阔又有不争远土之名一遇界务鲜不为眈眈之视若可听其蚕食者于是琉球越南缅甸以藩属而见吞香港晖春海参葳以边隅而被攘甚至有睨及朝鲜议及台湾者中国素守好大喜功之戒避开疆生事之嫌得之则曰犹获石田失之则曰不勤远略顾石田弃而腴壤危矣远略弛而近忧迫矣我视为荒土而让之彼一经营则荒土化为奥区以夺我利柄我见为瓯脱而忽之彼一布置则瓯脱变为重镇以逼我岩疆伺间蹈瑕永无底止岁朘月削后患何穷臣愚以为必择一二事以全力争持然后可以折狡谋而挽积习

此次缜缅界务凭借　皇上威灵始变前规稍展旧界实惟总理衙门之功总理衙门统筹全局假臣事权始终扶助谋议相同每有查询朝电夕报俾臣得远承指挥稍殚愚拙虽获地无多而裨益有五风示各国俾勿藐视一也隐备印度杜其窥伺二也保护土司免受诱胁三也扞卫滇边防彼勘进四也援公用法稍获明效五也有此五益臣始知曾纪泽所商展之界限迄今时异势殊亦稍有窒之处南掌诸部近已尽归暹逻争之已觉不易而掸人各种惟康东土司最大其地与车里相仿佛英人欲据以遮隔法还两国断不肯舍抑且离我边境较远控辖不易固不若今日之所展皆在近边也除俟条约拟议妥协再电达总理衙门并专疏详报外谨绘滇缅分界图一幅恭呈　圣鉴以黄红蓝三线分别旧界新界与英所欲占而退出之界所有商办滇缅界线西南两面均有展拓缘由理合恭折驰陈大概情形伏乞　皇上圣鉴训示谨奏

　　书招商局帐略后或作　书乙未丙申两年招商局帐略后
泰西立法以商务为重而商务必立公司公司者以众人之财合而为贸易者也祇能取息不能拔本故其基业巩固可垂久远不第为众擎易举已也泰西行之而国日富中国不行而国日贫固不待知者而知之[矣](吴)然华人非不羡公司之可以获利可以久远故未尝不仿而行之当日沪上务迭兴售卖股票者纷至沓来请上宪或数万或数十万皆以沪上为总汇之区而买股之人亦几如蚁之附膻蝇之逐臭无论富商大贾皆不惜倾囊以博倍蓰之利且或以变产而购之者或有典质而购之者甚至有向亲朋摒挡到处挪移者以为获利在指顾间耳不料一蹶不振如浮云之过眼不一二年或致荡产或致轻身当时视如左券者旋乃废纸之不如于是华人一闻公司股票皆视为畏途未始非当时办矿诸人不能实心办理因循卤莽之举贻之害也今虽金银煤铁诸矿渐有起色然亦十不得一百不得一统前计之已得不偿失矣惟招商电报两局为中国公司中之巨擘规模愈扩而愈充余利愈积而愈厚去年电报除官利一分之外再加一分余利近今贸易获利之丰亦可谓首屈一指矣而招商轮船集资愈大费用愈烦一船之费多至十万金一栈之费多至八十万金所集股本不过二百万金苟办理不善必至亏折乃观综结所置长江外海轮船共有二十五艘自十万至五千资本已一百十二万两矣各埠局产及本埠栈房屋产存本有二百四十万两之多此皆众目共断不能(能)虚饰如此二项而论股本外已余银一百数十万两矣照帐所该之款虽巨而所存足以相抵且其中备置新船之款四十余万及现存银洋十九万余此皆显然赢余之款也且从前所借洋款均已还清历年磅价亦已在公积余利内支销清楚则现在所存公积之银皆为实在赢余之款矣将来继长增高更何可限量如节略所云迭经患难深固不摇诚非当局者之夸语也其中自保险船一款分外洋之利权尤为算无遗策自泰西各国来沪开设保险各行华人皆趋之若鹜虽有利无弊而其利外溢究属不少阅帐略有该自保船险规银一百六十余万两及保趸船险四万两如此巨款若非自保必为他人所有虽帐略中为所该之款其实即为本局之赢余且既归自保险船一切自能格外留意岂非一举而两善备哉现在　朝廷欲振兴商务尚未商务之效民人欲纠合公司尚未悉公司之益故不无徘徊观望欲发仍留乃自此帐刊布吾知富商大贾有接踵而起者矣纱厂丝厂之奋兴未始非商局开其渐也观于今日商务之蒸蒸日上不禁回溯开创之始处处为难苟非有胆识者不能创此基业亦非有继之者不能扩此鸿图所以凡为天下之事有治法尤贵有治人也窃意商局现虽积利之厚置产之多购船之盛然不过在本国外海大江行驶虽分太古怡和各洋商之利权而所得者究为本国之利若能将来积利较多购办大公司轮船仿照泰西各国驶行外海自往运货不亦更可得外洋之利哉本国若置外洋公司船吾知商贾之赴外洋者必多如华商能亲赴外洋信息既通人情熟识欲开风气我往自较易于彼来商务之兴有不期然而然者矣不特商贾易于彼来即皇华使者瓜代往来亦易于迎送不亦一举两得之事耶因论帐略情形而推及之是尚有望于在局之领袖诸公焉

　　阅光绪二十一年通商各关华洋贸易总册撮其大略系之以论
