<!-- { "loadSidebar": true } -->
天道善变者也地道不变者也人道应变者也乃有地隔数万里时阅数千年人分数十种而运会所值形势所成一东一西若合符节者何哉岂天道亦穷于变乎始而终终而复始者天运也盛而衰衰而复盛者地运也合而分分而复合者国运也然则天也地也人也亦运而已矣中国之与欧洲各国交涉也自俄罗斯始而先有南怀仁利玛窦等挟仪器东来以天算见重中国道光之季五口通商各国出利坚船以兵威相胁当日之智士即知泰西各国不足为患为害中国者独俄罗斯至以俄比战国之秦中外明哲无异辞者通商六十年来与中国为难者英法日本而已德美俄奥无闻焉几疑昔日之言不验矣然英法为难者因越缅壤土毘连也日本则同洲邻敌之国也德美奥义无相连之属地自商务教案外他无所争惟俄人接壤比邻自黑龙江以迄西藏长至三万余里而敦盘玉帛从未以细故失和岂俄人之情敦信义笃邦交果异于欧洲诸国哉黑海之战英法诸国助土攻俄后乃限禁俄船不许出君士但丁海峡锐气既挫蓄养需时西顾方劳东封遂缓犹之五国摈秦之举秦兵不敢出函谷关者十五年也此其类秦者一也西向不得志始决计改道而东然中亚细亚诸部落皆土耳其之属国劲悍好斗骑队尤所擅长后顾增忧岂遑远土倚英援不能灭土惟有渐翦其羽翼以自固其藩篱得寸则俄之寸也得尺则俄之尺也得其地不足以富得其人则足以强此俄所以西扼波斯南侵阿富汗东抵中国新疆尽收敖睪基发诸回部以扫除东道犹之秦人闭关谢客灭国五十遂霸西戎且取蜀以为外府也此其类秦者二也秦并六国之时大势既成灭国夺地惟利是视无理可言故各国斥以虎狼詈以无道而当其始固卑礼厚币甘言以事人者也以东帝奉齐以兄弟约楚交欢赵魏结好韩燕俄人欧亚联交措词各极其微妙使欧亚各国之君相阴入玄中此其类秦者三也秦地北邻胡貉西界戎南连庸蜀皆有沙漠山谷之阻东面以争中原如虎负嵎莫敢撄其锋者俄地背负北海雄据两洲南向以临天下攻人则易人之攻之也则难此其类秦者四也秦自孝公以来继体之君皆阴狠沈鸷祖孙父子一德一心休兵息民坐致强大不与山东诸国争王争霸以自竭其力自弊其财俄自大彼得至今家法相传坚忍如一兼弱攻昧取乱侮亡见利则趋见害则避外如迟缓内实坚完此其类秦者五也秦民好武小戎驷铁女子知兵怯于私斗而勇于公战俄人地处极北本古时用武之区举国皆兵尽人乐战此其类秦者六也战国时天下诸侯奢靡相尚子女玉帛士气久衰惟秦僻处西陲举国惟知耕战俄人无多商务国饶米麦贩运欧洲有事之时不必仰求于外此其类秦者七也秦自商君着令表章信义法制严明俄王彼得游历欧洲仿行新法齐整画一无复拘挛虽国人意气飞扬亦有私党而奉公守法上下无二心此其类秦者八也韩最近秦为各国之屏蔽韩不灭不能窥中原韩既灭即各国俱非秦敌矣今亚洲之高丽欧洲之土耳其即东西两韩也此其类秦者九也秦所畏者各国之合从耳使各国不相猜忌合力保韩秦人虽强安能越境而攻他国乃各国弃韩不保转以献媚于秦自因小嫌互相攻击致韩地尽为秦割六国先后灭亡夫英法助土保大局也今日本贪目前之利不知联中以保高已纵令俄人虎兕出柙矣法人结俄以仇英德犹秦欲灭魏先与赵和秦将破燕先止齐援而齐赵信之唇亡齿寒行将自及矣此其类秦者十也

夫俄之与秦遥遥旷世而君臣上下定谋设策其相类至于如此岂战国一书亦如鸡林贾人流传海外哉非也地势使然而人事不得不然即天运亦若有不期然而然者而幸也机兆虽萌祸端尚伏泰西各国君相不乏雄才大之人使均如当日助土拒俄同心御侮则东海西海自当永保太平耳无如法蹶普兴全局一变奥义联合尚可支持然大势已将岌岌矣自中败于日高丽附俄英人袖手旁观甘让俄人已先着大东洋情势危险异常遂与当日六国弃韩如出一辙夫前事之不忘后事之师也前车之已覆后车之鉴也欧洲各国前无所师其不知鉴焉宜矣独怪中国通人智士知哀六国而不知情事之相同知畏强秦而转引虎狼以自卫甚矣哉其愚不可及也彼日本者亦当日同文之国也国策一书岂其未见而甘为戎首招彼强邻席未安屏藩已失正恐他日祸机所发患气所乘与中国只有后先并无彼此沈迷不反覆辙相寻今与古如一邱之貉耳呜乎岂非天哉

　　论俄国不能混一亚东　　　　　
徐勤

今有富家巨室豪于一隅其宫室非不丽奂也其家具非不充牣也其土田僮仆非不溥遍而伙繁也然父子有相彝之戚兄弟伤阋墙之争夫妇占反目之咎乖戾之气萃于厥室萧墙之祸匪可终日智者瞰之知其势力虽大外观虽耀可立败也惟国亦然俄国土地之广民数之多兵力之强固天下之豪哉然君民不和上下不信志暌背内讧屡蠢本源之患腹心之疾其亦富家巨室之续耳寡识之子不深维其终始不抉别其本要雷同相从随声是非以为继周之言实归于嬴氏亡秦之谶终属于楚人所谓叶公嗜龙毛皮空袭嵇康搏象而目俱非者也今拟或说设为九难条而辨之使经世之议或有所折衷焉

环球之国凡五十余其国势之大幅员之远为天下所畏惧而莫敢抗衡者英俄中美四国是也然俄地跨两洲土地相接形势独擅控制东西非若通商之国之形势辽散也二百余年议院不开威权无限政由君出非若民主之国之权无独专也彼德之后悉变国俗厥势汹汹莫之敢撄亦非若衰弱之国之见侮他人也故大国虽四而握天下之形胜居天下之最强以立于不败之地者其惟俄乎此地势之可畏者一

列国并立竞尚武事英国之水师德国之陆师所谓甲于天下者也然属地广而分驻多国势零散不能聚合战舰虽多不足敌也土地狭而属岛少介于俄法四战之地陆兵虽强无所用也若夫俄则陆地最广口岸最少水师之力专矣东方衰弱强敌寡少陆军之势胜矣战舰则二百二十余艘额兵则二百二十五万马兵则一十四万握波罗的海之口而诸国不敢入守黑海峡之约而诸国莫敢废屯重兵于海参崴开铁路于东三省借胶州之地以筑船澳窥旅顺之险而建炮台据欧亚之险固乘天下之利便藉甲兵之众多诚俄国之所独而万国之所无也此强兵之可畏者二

中国以无与国而衰土耳其以无外交而削列国之世盟约至重德意奥相联而大势自成南美洲合美而小国可立俄国之地东西二万里有鞭长莫及之势有尾大不掉之患专力于西则东方之利权失注意于东则西陲之根本动若非结西邻之强法释西顾之隐忧则东西相制孤立无偶根本未立外患未宁其亦一中国土耳其而已岂易为力哉然而其心甚狡其谋甚险其势甚汹彼德之约世守而勿失也连横之术操之而极熟也窥丹墨之孤立则立约以固之而波罗的海之口安矣窥德法之不睦则厚意以结之而欧洲之势散矣修玉帛之好成胶漆之投虽秦晋之合英日之交德奥意之盟方之于兹岂有过之此联法之可畏者三

昔明季之世葡荷诸国擅航海之术开东方之道立互市之场定通商之约而富甲欧土矣英国继之遍外地据印度取南洋割香港通长江握水道之险要夺诸国之利权商务之盛为诸国冠俄国局守西隅地多寒苦工艺未兴商业未广口岸未辟东方商务仅百分之二耳海权不得而并也海利不得而沾也此俄之无可如何于英也于是舍旧而图新弃短而从长易海而图陆移西而就东开二万里之铁路操欧亚之重权牵全球之大局三年之间奇工告竣九日之暂由西达东塞而通矣迟而速矣弱而强矣贫而富矣昔之制俄于海者今须制俄于陆矣昔之防俄于西者今须防俄于东矣制之无可制防之无可防诸国劳而俄独逸诸国忧而俄独喜呜呼亚洲之局尚可问哉尚可问哉此铁路之可畏者四

华盛顿民主之变而美得自主之权亚比西尼之战而意有乞盟之辱何则越国而鄙远疲师而远袭劳逸之势悬绝主客之形顿异此英意之莫敢与争者也向使中俄有鸿沟之界河汉之殊东球西球之域南极北极之异则四邻强敌列国鼎峙律以国势则大都而偶国也按以公法则平等而均势也铁路虽成兵力虽强其亦聊固吾圉自捍藩篱而已天下之势未可动列国之衅未可启欧亚之土地未可并也无如中俄之地实逼处此疆域相接犬牙交错结唇齿相连之势成辅车相倚之忧铁路之冲适当于东省蚕食之志尤注于中东呜呼西域回部之亡黑龙外兴之割租界口岸之辟其余事耳此势迫之可畏者五

暹罗自治而法英莫敢取也高丽自立而俄日莫敢夺也希腊塞尔维亚门的内哥诸小国之自主而土耳其亦莫敢争也中国挠败之余其孱弱之形困苦之状不能骤至富强也斯固然矣向使不误于庸臣不惑于左右不震摄于强邻不求助于一国踵诸邦之成例守天下之公法而万国保护之则互相牵制相视莫发俄虽包藏祸心狡焉思逞其安能侵掠我土地挠执我权柄乎即能侵掠我土地挠执我权柄亦安能犯天下之不讳背天下之公律以动天下之兵以乱天下之局而为不测之事逞并包之术乎何图宗旨乖谬大错已铸密约纷传成为俄属晋武之纵刘渊后晋之约契丹赵宋之和金人兴亡所关古今同慨夫泰西之经营窥伺已数十年矣运兵縻饷已亿万兆矣恫喝要挟已千百事矣然不过割其属国开其口岸索其赔款减其税则夺其利权定其传教由其自主而已而中国无恙也而全局未动也数十国之英德法日未生心也四万万冠带缙绅之氓未离志也乃不费一矢不伤一镞不折一兵不耗一饷不出一舰不遣一使徒建何袁召贼之策妄进谯周献蜀之谋此则拱手而让之彼则唾手而得之此则摇尾而乞怜之彼则谈笑而顺受之甘受愚弄而不知甘为藩属而不耻甘蹈非洲印度土耳其之覆辙而不悟二十朝相传之国祚从此而危四千年神明杰出之伦从此而绝诸圣贤美备之教从此而亡廿三省沃腴之土从此而陷呜呼千载之恨普天之愤庸臣之谋误国之罪岂有涯哉此密约之可畏者六

项籍战于荥阳而韩彭承其后楚所以亡也拿破仑战于俄京而英意袭其都法所以败也俄若用全国之力倾举国之兵而注意于东也吾恐诸国藉间而起承虚而来出其不意攻其不备首尾有不顾之忧腹背有受敌之虑徒糜兵饷徒危士庶徒损器械徒蹈尼古路亚力山德之故事而已然而俄已图之久而计之巧矣所以迟而未动伏而未发者正为此耳其有事于亚洲也必不自东方始也唆希腊忌里之众联阿米尼亚之党激土国之乱动欧洲之局使诸国有切近之灾牵累之变顾此失彼之患东缚西束之苦咸急目前未遑东顾坐受欺侮莫敢与争然后统率陆兵长驱直进据东三省之地而扼天下之吭指挥水师纵横南北据长江之险以当天下之冲南夺南洋之岛东挫日本之悍则天下之鹿将死于俄手而一统之权亦将操于俄君矣中国无如何也欧洲亦无如何也此乱土之谋之可畏者七

