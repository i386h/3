<!-- { "loadSidebar": true } -->
一改武方今之世中外畅通天下无阻数雄并踞虎视眈眈实一战国之世也盖不重武不能全疆圉矣古人考武以弓矢无枪炮也今则枪炮之世无所用弓矢之地莫善改矢为枪每人学武由掌教廪生出保于本县呈领洋枪一支读兵书考地舆学马步枪专门枪炮者分水师学善马步枪者分陆军学无论水陆两门充兵各营兵勇均须武生充当善所有考取武生愿乡试者听之有寒士不愿乡试者统由学政造册送营分水陆两门各充兵营兵勇均须武生充当益善不得外艺补入各省建立武备学堂武童武生入学肄业三年期满呈明何项学业经学堂总办考取优者发给保单由抚发给札文咨送各局所或水师或陆军分门投　一选才能自古得人者盛失人者衰从来治国安民之道选才为第一要筹天下大计社稷安危在有主谋圣人云十室之邑必有忠信天下之大何患无才患于不求耳今之有司有以诗文而得仕有以捐纳而得仕故所仕未必皆是品学兼优之人古人乡举里选之法此深得选贤之宜可使山林无逸才则贤者俱立于朝廷何患天下之不大治耶选才三年一期于府县教官中有乡人联名公举有府县甘结经主考比较甄别中举人造册送部总裁比较才具之上下甄别德行之贤否授以进士分等第仍照状元翰林都员外官州县分发供职或发海疆商政矿务何须局所委用　一专商务尝思神农氏日中为市交易而退各得其所以王天下齐太公劝女红管子正盐筴而诸侯朝齐是商政之足以奔走天下古圣贤有用之者矣在上古民物未繁原可闭关独治不相往来若今日地球万国相通之世圣人复生能不以讲求商务为汲汲哉夫商为中国四民之末而洋人则恃商为创国造家开物成务之命脉迭着奇效者何也有商则士可行其所学而其学益精农可通其所植而其植益盛工可造其所作而其作益勤是商握四民之纲也此其要为从前中国所未知经史所未讲而外洋创此规模实有可操之券也而不能独执中国崇本抑末之旧说以拘之中国若不专重商务则立军御敌无养命之源内地之所以商务不盛者其弊有三限于沿途厘卡太繁贩卖价值不合一也差吏讹诈二也商伙任意舞弊甚至有拐骗等事不得申惩三也欲除此三弊必设商政局于各省专以保护商民不准地方官干问其事则商务自蒸蒸日盛矣各省设商政总局一总税务司一各府设商政分局一各府州县设分税务司一由商政分局酌量州县镇埠之大小派巡捕数名保护商民并稽查商家及分税务司有否积弊再派暗巡捕巡查各处巡捕是否造公正册呈报商政分局以备考较各州县之税务司专管各属境商务按商家上中下三等发给商票每年一换税务只税落地货物不税过路商贾以广招徕若有不公不法者准商人于商政局控告各府商政局委员每年四季巡查本属商境总局总办春秋两季巡查通省商务凡到各州县日期并有无骚扰地方由该州县出结径禀巡抚按季专折奏报令各府之商政分局劝各府富户积股于本处开设商贾以广税务股分票由商政局印以昭信重各分税务司均须由廪生专门税务商务者充之三年比较甄别升府税务司若有功有益于商税者直升总税务司转商政分局委员升总局总办不得以外门学业充之

一开矿务矿务昌盛可济富国强兵故西人则恃之为创国成务陆军水师养命之源矿务若开五金流通则商可昌其所贾工可售其所作无业游民皆有所司自无专于为匪者矣立军御敌器械粮饷皆赖于此实国家商民之大利也岂可不汲汲于讲求哉东三省及内外蒙古地方产金最盛两国边界山脉连属河流贯通即如土谢图汗部与俄国接壤东西数百里到处产金恰克图迤东之切贵河分流诸水金砂尤多俄人在切贵河挖金往往侵入华疆凿山淘河昼还夜往习以为常今我不取亦必为俄人所窃取孰善取之以养兵治械而御诸国日日之窥伺能集股开矿实有裨益于国当招矿师寻天下择地设厂立矿学置矿官颁矿律凡产金银铜铁锡之处由矿官丈量听民商开厂采取所有金银砂送交官炉镕化再运京都或省会官厂局提净铸为金银钱以便商旅而限金银流入外洋业主愿得钱者如数领取否则请领金银钱票听民商交易至铜铁锡等项就地镕炼分济枪炮机器各厂所用领价亦听商民自便税收什一转运镕化之费亦什一皆于业主取偿设巡捕专查官商积弊并保护来往商民　一练陆军兵者国之大事也死生之地存亡之道不可不察也兵之锐钝将之责也在于将之调度有方耳故三军易得一将难求凡为将者不通天文不识地理不知奇门不晓阴阳不谙阵法不明军机是庸才也兵未出战先以五事校之一曰道令民与上同意也二曰上知天文阴阳寒暑时制也三曰下知地理远近险易广狭死生也四曰将有智信仁勇严之五德也五曰曲制官道主用之法也以此五事计彼我之优劣探索胜负之情状以视军机继以七计审之曰主孰有道曰将孰有能曰天地孰得曰法令孰行曰兵众孰强曰士卒孰练曰赏孰明得此七计而胜负定矣此乃兵家胜算不可不知己知彼而徒曰战也兵在精而不在多非以乌合之众列数目耳以中国天下之大精兵六十万而选兵简将分据险要养精蓄锐积械储粮足可内靖内患外攘夷狄平日多取武生择专门陆军者充兵有功者升棚头棚头升哨长直至哨官营官统领均须由兵升起不得别艺充之兵勇月饷照向章加倍发之以示恩厚兵有功则升官无所长当兵二十年给其半饷养老故后截止兵官二十年愿留营者听之或发半俸养老故后养其家三年则止以示越格施恩且免华兵贪重利入外洋充兵　一重整海军方今外交之道既不能免则不能不强海军以御诸强之不厌蚕食若专恃陆军防此则击彼防彼则击此我防之不胜其防而彼击之不胜其击盖非强于海军不可也中国新败于倭尤宜重整军威镇开衅于将来水师之认真整顿实汲汲所不可缓也海军严整则炮台不孤海疆有恃可应陆军内外交攻效伐魏救韩之机置兵船雷艇炮台守古诸军聚战于大洋之中不待彼来击我我先击之使彼防之不胜其防我占先机挫其锐气令敌人不敢正觑中华实当时立国之第一要策也国之安危民之苦乐专赖此强当于北洋立三军南洋立三军每军铁甲七只按中正副前后左右各方而立平日积械储常存要战之心坚人志以备缓急盖洋人之性国富兵强直可百年不战弱者众强欺之之故耳每逢接战前左右三营锋破敌中营接应后营后合正副两营出奇兵以胜之使各有专责不得推诿每甲退后者即斩其营官以大副管带水兵以武生专门水师者充补兵勇月饷倍于陆兵升制养老费及营官制度与陆军同

一准商立炮厂夫枪炮器械军中恃之以杀人也可千年不用不可一日不备前志有之千里馈士有饥色樵苏后爨师不宿饱此平途战之先筹也临时治械又购于数万里之外战而待器岂不延误时日此非兵家之大忌乎以中国之田沃山富纵横数万程基业万代堂堂大国不思所以自济而徒仰他国之力耶中国数十年来照厂立局不能自济于万一者何也盖官场之有积习今之司局所者所用非情且久延惯风以粉饰为有才而造枪炮者非必尽是精艺之人故立局虽久不得寔效也若准商人集股于上海天津广东等处创立机器枪炮各厂专济国家所需平时不厌多积以备用时应手庶免仰使外洋延误时日实属有益匪浅商之所以有济者以商家恒其业以图利必求其实有商规而无习气无官例而免牵制能延精艺者尽其所长商厂若开必见实效且商厂中精艺者多亦可分济于官局水师之用岂不大有裨于国家也耶　一沿海修铁路夫为战之道知彼知己百发百中计而后战乃为胜算中国海疆万余里地面辽海口不可胜数敌人处处可济我防彼则击此防此则击彼敌人击之不胜其击我防之不胜其防我兵疲于奔走未交战而气已夺未卜可必胜也莫善于沿海修铁路无事便于商旅有事捷于调兵且轮车倍速于轮舟敌击西我先严备于西敌击东我先严备于东使敌不能占我之先而劳我之兵胜负与敌共之敌攻我敌为客我为主逸劳之机我先得其宜兵未战已卜胜负之所在也　一沿海省分立民兵海疆太长防守难周兵少则不济于用多则势难兼顾千里馈士有饥色调兵万里延误军情实犯兵家之所忌军械之速在于转眼应变岂可赖不可恃之兵待战于数千里之外乎若于沿海省分设立民兵十家为连十连为合十合为里十里为乡每家出一人计十人为一棚连中良人率之十连为一哨合中良人率之五合为一营一乡出一万人为一军春夏不失民时冬则操演阵伍教之训之使民习于武事是故军武整于里军旅整于郊内教既成方可卜战一旦外侮来侵以此百万之众相助官军拒敌庶可免有疲兵之忌与无声援之患　一香港西岛开商设防香港之西广东新安地面有长岛三十余海里断续大小不等两壁峭山相持中间一道平如长衢凡西洋各国船只来中国者是所必由之路宽则五六里窄则一二里甚有两船相及之处积木可以垒塞择此岛中之长大数处势占形盛接连外岛有屯援之所创立马头广招商旅据其总要西洋各国一旦有变可遏西洋兵轮之来则胜于沿海处处设防不能兼顾者多多矣虽英国有香港在内而亦难以强辞相阻　一立洋律宾通商以来不讲洋律之学者甚多每遇事屡受洋人之蒙弊交涉通商各局署知洋律者尤必不可少也当于各局署内特设律宾一席专理来往交涉事件如地方之刑宾日久律学益精庶不至仍受洋人之欺　一更定出使章程出使之役原为考查外洋利弊风土人情而设今人延成习气视以为领俸邀保之美差不知顾名思义殊为可耻三年一换实不能陶炼人才平日总署多考取学生专成一途三年甄别升章京每于出使之年由总署奏派各员年终由出使大臣出考语以定优劣而分升降学生之优者升随员年久直可充参赞领事优者由总署开单　简放出使大臣不得外学充补凡出使之学生至参赞均饬其眷在洋优者期满接留不至洋务方悉瓜期已且免来往跋涉耗费川资庶可陶炼人才

　　浙江举人陈等呈请总署代奏折稿
为外衅迭至内患交乘祸烈机危急宜变法自强通筹分办力保大局拟就浙省先行试办呈请代奏　谕饬各直省遵行事窃维自强之道在厚集民力以固人心大旨当以富强为主利不外溢则富权不旁掣则强必使人人有保其身家性命之权而后国家可收其臂指腹心之效方今四邻交侵日肆要挟始而撤我藩篱继而越我门庭近且据我堂奥外夷以虚声恫愒朝廷未交一兵未折一矢甘以　祖　宗百战经营之土地拱手让之他人者岂真偷安旦夕以相忍为国哉诚以　圣明洞见万里方张之寇势虽遽争而吾内外战守无备百事未遑不忍中原赤子肝脑涂地故不惮纡　　忍辱为民请命薄海臣民同深感戴朝鲜一役以二万里之版图四百兆之人民受制于海东三岛割地偿遂启诸夷奴隶中国之心德议瓜分相倡和机缄显露有识寒心为今大计宜大假民权许其联集干事绅富通筹全省富强之计分门办理呈请督抚专折奏闻一俟得　旨允行通饬地方官一例保护果能任得其人血诚办事则众志成城而吾　皇上万年之基巩于盘石矣举人等仅拟三策以供荛采一治乡团以杜乱萌一设学堂以开民智一兴矿务以裕利源其间后先缓急皆当与时消息为吾　皇上约陈之

