<!-- { "loadSidebar": true } -->
英君主定于八月四日与暹王相见于奥斯蓬英地名该处有一离宫是日考吴斯地名邻抛刺毛乎司适有赛船之举故邀暹王同往观焉暹王自伦敦乘专派之火车诣抛刺毛乎司登英君主御舟前往到时各船俱预备升炮英太子陪侍暹王乘御车至奥斯蓬离宫英君降阶相迎互行主礼毕献酬共饮日晡时暹王回伦敦闻在此尚有数日之留将考察各处紧要工作云

各报馆于暹王之游历皆津津乐道着为论说誉颂暹王并称其励精图治勇于变法第所述者皆众所已知之事无待赘言兹阅太晤士报所以载可见暹王之为人而暹国郅治之隆有由来矣爰特照录于后

暹王办事勤殷巨细必亲劳瘁不孜孜矻矻以为国人矜式举凡朝廷大政以至郡县庶务靡不周知裁断群臣章奏悉中肯要且复爱民如子乡民每当困苦无聊之际辄语人曰苟使吾王知之必不使我至此百姓之爱戴可知矣王之果尤非他人所能及知守旧之非而翻然改图绝无顾虑今而后望其蒸蒸日上矣虽然暹王善后之事尚多盘根错节办理亦殊非易易也

今暹王游历欧洲与各国君臣酬酢往来颇有应接不暇之势欧洲诸事之有益于其国者不知能否拨冗而考察之以不虚此行独是今日之暹罗犹百年前之欧洲设欲以欧洲今日之政事行于暹罗窃恐有所不能譬之植木宜于此土者未必宜于彼土王虽亟亟求治百度维新如汽电诸器已行于国中然欲追美泰西各国约而计之非挨之百年不为功亦时势使然也印度规模粗具粲然可观苟能降格以求则有造于暹罗不待蓍卜然暹王此行未必专意于是特以聘问各国藉敦和好耳

王之任用西人廷臣皆腹非之王则以暹人中难得操守廉洁老成练达之人而确信西人之有为有守尝遣诸王子至欧洲学习以资观感复以勖其群臣谆谆不倦现在政府中谙习西学者殊不乏人故其平昔所歆羡之西法流行之速不啻置邮传命惜也辅政诸臣大都矜躁之士不能慎举贤才偶不加察而尸位旷职者即滥于朝比者有鉴前失所举胥阅历有能之人虚糜廪禄之患当可从此绝矣

暹王童时尝傅以英国女师及长有英官数员常备左右顾问是以读英书甚多操英语甚捷风行草上暹京仕途之中因之娴熟英语者比比皆是王于英人之一言一动罔不致意留心今者足遍欧洲窃愿与我英国尤加亲近溯自印度入我版图暹罗实我东方之邻国兹其国中商务我英人居十之八可谓盛矣王之为人则勤慎不怠谦让不骄听其言观其行几令人忘其为九重之尊矣

西本月二十一日晨暹王与王储子及扈从人员起节赴德京灵火车栈中陈设华丽焕然一新王衣英国常服乘车而至英官之送行者实繁有徒王相与谭笑逸兴遄飞濒行时一一脱帽为礼沿途观者亦皆脱帽致敬王谕暹公使致意英君主言因小有不适不能躬诣阙廷握手言别深为歉然王之诸世子暨犹子辈仍留太泼落旅邸欲其观摩英人治家之道然后仍入书院肄业王火车抵道佛亚英国海边时候于车栈者殆数千人欢呼踊跃争仰丰彩钟鸣一下王即登舟往奥使登特比利时海口

王拟至特勒斯登萨克生乃京城小住数日始诣柏灵及拍次得姆与德皇相见盘桓三日大约二十九日由扑次得姆首途往墨格林勃许为灵见其上公三十一日如亨卜葛留居二日然后赴和兰会其摄政母后

二十二日王与二亲王王之昆季并世子前诣考郎德国地名游历闻此世子即系在德国学习武艺者

二十四日接特勒斯登来电言暹王于是日行抵该处萨克生乃日耳曼列邦之一邦君率诸亲王文武大员迓于车栈萨王与暹王互以星相赠至晚设盛筵邀暹王饮席间操英语颂暹王暹王亦答颂如礼闻暹王游历欧洲各国后拟重回英国伦敦绅耆议公宴暹王以尽地主之礼且殷殷然望英暹两国商务日兴益旺云暹王此次英后约九月杪自伦敦启程此后不再至英境矣

斯登大报于暹王游历着有论说登诸报章曰暹王遍历欧洲欧洲各国政治民风不知王意究谓何如惜王不肯与人谭及当王未来之先欧洲各国即闻其为人和[蔼](霭)可亲精明强干今相见之后觉所闻果非虚语英国接待之优隆暹王深惬为怀商务中人欲于暹罗承办一切以图利益者颇不乏人目下虽尚未如愿而两国之交谊愈形敦睦矣四年前暹罗国势甚危维时欧洲各国人均未知暹王为人度其不过东方一专权之君而已今游历各国后方知其为英明仁爱关心民瘼之君十月间至巴黎斯吾知法国之人亦必以此言为然不以寻常之君目之也曩者暹法二国颇有芥蒂故外间纷传暹王此游独不往法而抑知暹王之意以为法乃暹之邻国指越南立国之道要在睦邻虽一千八百九十三年暹法所订和约条之中法人未免太霸而暹王一一惟命是听以笃邻谊法国政府倘知暹王之意如此应令驻札湄江之法员不可猜疑暹罗与之为难我英国于暹王暹民暹国之事关念甚切深望暹法二国之前嫌顿释和好如初也一千八百九十六年英以暹罗之故与法订一专约订约以后暹法邦交颇形辑睦今暹王在伦敦时与我英国大为联络相得甚欢愿其至巴黎后与法亦能如是联络诚信相孚使法人尽忘旧嫌益敦和好则不特暹罗有益即英法二国亦与有益焉

上月二十七日薄莫暹王行抵朴此得姆德皇预率诸亲王大臣在车栈相迎并拨军士列队伺候暹王到时军士皆奏暹乐以迎暹王与德皇相见后偕乘马车前诣皇宫车前后有军士簇拥护卫鸣钟八下德皇盛筵相席间操英语祝暹罗维新之政日盛暹王亦操英语答颂并以子弟之游学于德国者极蒙德皇优待深为感谢又云暹国所设邮政电铁路借重于德人之力者不少此后振兴国事凡有创举尤愿德皇助以指臂云

二十八日晨暹王乘车谒德国先皇寝宫置一花圈于金棺之上遂往阅操德皇与后亦乘马而观观毕德后偕暹王同车回宫德皇则一骑在前带队缓辔而行是晚六点钟德皇复设盛筵邀饮座中若德后若诸亲王俱佩暹罗星宴罢共诣皇家戏园观剧

二十九日暹王辞德皇德后率诸王子及扈从人员由灵起程往访墨格林勃克许为灵上公德皇躬诣车栈握手而别暹王至墨格林勃克许为灵时该国上公并诸显贵均迎于车栈三十一日暹王赴亨卜葛月之初二日赴勿来特立许鲁谒德前相俾斯麦俾遣其朗沙伯爵出境相迎比至府第俾已鹄立以待午刻设席宴王至时钟三点有半暹王告别俾亲送至车栈待火车开待后始归时道旁观者如堵咸欢呼踊跃

暹王在灵时闻德国特来斯登地方水灾恻然悯之命以马克三千枚赈济穷黎闻暹王今晨拟赴哀生观克虏伯厂一周即往荷兰会荷兰君后然后至比国至法国计程约初九日可抵比京十一日可抵法京云

西本月初三日暹王抵哀生克虏伯厂主人殷勤接留王居其第中次日躬自陪王阅视各厂并令工匠在王前轧四十五吨重之大钢板一块又有为暹王定造轮船上所用各件及火车龙头上车轮皆立时制成暹王观之甚喜并一一留心细察观毕复至厂外四周观工匠各处及厂为工匠所设各等店铺意颇悦之留居数日即主人赴荷兰国接本馆访事人由哀姆司他特姆荷兰国海口来书谓暹王将抵荷兰国境此行暹罗两世子侍焉荷兰国中即预备供张以迎王驾

按照预定迎王仪节王抵荷兰国境即升致敬过境时亦升并派各处驻防兵士列队作乐初九日王莅荷兰京城荷兰外部大臣蒲福暨文武各大员均出迎接蒲大臣操英语祝颂暹王复引各大臣进见少顷王由火车栈乘车入宫车前有马队兵护卫沿途观者如堵墙异常拥塞但闻欢呼欣忭之声不绝于耳王到宫时荷兰御前大臣在彼祗候宫中高悬暹罗国旗两世子则以英特大客栈为旅邸王服绣金白色戎服佩带荷兰星乘专车诣黑脱露荷兰国地名离宫进谒荷兰摄政母后及君后火车栈中有荷兰兵奏暹罗国乐随行荷兰各大臣如下议院掌院式部大臣御前大臣外部大臣侯伯各爵提镇各大员均在车中侍王午膳须臾至黑脱露与荷兰摄政君后同驾马车出游君后坐于暹王之侧至夜间十一点半钟时始回抵京城

闻暹王下礼拜四离比利时京城而往法国本拟如落他待姆荷兰国地名一游因为时已促故不复往矣

今日暹王作哀姆司他待姆之游其一切迎送礼节一如在京城之时王乘车入城阅视磋金刚钻厂并国家画院商务公所诸处在爱姆司特耳大客栈午饭同座者仍荷兰外部大臣及工商两部大臣本城府尹并文武数员

暹王以第一等星赠荷兰摄政母后及君后荷兰诸文武大臣亦以次分赠各等星以示亲睦

比京本月初九日来电言暹王今日中午在荷兰京城火车栈起节与诸文武大臣珍重而别随乘火车赴比约两点钟之久抵恩特华勃比利时海口该处府尹恭代比王迎接略待片时即往勃拉瑟尔斯京城火车栈中尽悬暹比二国之旗比国军卒列队鼓吹相迓王车之前有马军前导仪仗喧赫前诣比宫与比君相见比国各文武大臣皆在晚间比君设盛筵于宫中以宴嘉宾

暹王明日可抵法境闻法总统福挨拟亲往火车栈迎迓并谕诸文武大臣率诸健儿早往伺候复派己所乘之火车至比利时之边境迎王赶巴黎闻暹王在法京拟作数日之游约十七日十一点钟离巴黎云

法国探悉暹王自比京勃拉瑟尔将抵法境法总统特于本月十一日由哈佛尔法国海边地名法总统所居之处至巴黎迎接暹王驻法京本馆访事友来书云四五日之前该处各报章纷纷论暹王游历之事皆赞美暹王不置视曩时所论旨大不相同观此知法与暹罗当同弃旧恶矣此其故以各报馆闻暹王在俄时俄皇待之极优法与俄亲睦故法国外部函属法京各报馆切勿信口雌黄妄肆讥语各报馆早窥此意未得外部大臣之已颂扬道矣

法总统接待暹王一切仪节均备细开单斟酌尽善巴黎各报章复言及昔年暹罗派公使至法前法皇鲁意第十四殷勤客奉若神明可知暹法两国向日交情最笃今暹王亲莅斯土尤当设法得其欢心永敦和好至前岁二国龃龉之事各报章皆绝不及之

暹王于将到法境二点钟之前所有迎接之人已群候于火车栈中拥塞几无隙地旗帜飞扬辉煌夺目各色花卉灯彩悬殆遍车栈中设座两处穷极华美殆无伦比沿途兵卒荷鎗列队肃静无华钟报三点一刻福总统福挨躬自戾止舆卫甚众异常喧赫法首相府尹暨文武各大臣上下议院各员暹罗驻法京公使及以下各官俱陆续至该处相待云暹王由比京至法京系乘法总统之火车到境之时暹王与其二子方将下车法总统疾趋而前与之握手法总统善操英语娓娓相谈互述钦慕之意遂共登马车赴行宫时岸上兵卒皆奏暹法二国之乐所经各街市百姓空巷而观忭舞祝颂欢声若雷第见暹王服绣金白色戎服冠绣金白色皮冠在车中照英国军营中之礼一一答之

