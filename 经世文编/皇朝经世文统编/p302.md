<!-- { "loadSidebar": true } -->
然宝箴以为赈而不能活犹未赈也活而不能久犹不活也间闻发赈之处地方劣绅报户口冒领浮销又复从中侵渔有一丁只受米八九合者实堪痛恨此后发赈宜视地方受害之浅深为厚薄更宜遍行晓谕使人人共知每月赈数若干又遴委贤亲往踏看灾黎情形实稽户口密访侵挪如有此等劣绅即拟照侵克军粮例置之极典复饬委按查田亩量给耔牛务乞视为目前最要急务毋作因循苟且之谋庶民沾实惠人庆更生使血气之伦咸欣欣有喜色而相告曰国家设父母之官果能忧我忧而生全我也则有补于中兴元气者当不在芟夷寇乱下矣　一曰明学术以育人材江右素号礼义之乡有宋以来欧阳诸公以文章提倡一时厥后理学节义为世所宗大儒名臣蒸蒸继起者数百余年匡庐鄱阳之灵气磅郁积发泄无余然未有如今日之衰者绳墨自修之士理烦治剧之材今虽不乏其人而求如昔日之德行精纯节义事功争光日月者未之见此岂山川锺毓之灵有时而閟哉学术不明则志气馁于中流俗夺其外前哲流风余韵愈远愈微虽有翘楚之材欲自振而无师友渊源以开广其志意则亦不免自安于小就此人材所以日绌有识者所大忧也国家立教官以造士设制科以遴才意非不善然教官之权太轻又不知所以为教而制科之弊则务为帖括剿袭以赀弋猎虽日读四子五经满纸道德经济其实于己无与也是故书法为艺事之微乃求之今日俗学之士惟有此等伎俩尚可备文书案牍之用末流至此可为浩叹夫法久则变变则通变通之权非任封圻者所能自便而其可以就成法之中寓化裁之意者莫如书院一事昔潜庵先生抚苏州凡村里塾师皆令地方保择重育材之本也省垣风化所基其书院山长尤重我省豫章书院例聘乡先达之品学德望可为多士楷模者为之相沿既久惟以同乡赋闲之甲科显宦递主斯席于是州县山长至有以科目先后次第推任者其间贤者不谓无人然不论其实能造士与否而第以科目官爵为重则与今日教官之或以资格或以纳粟进者其弊何殊夫师儒者士子趋向之的也彼见其师之所有不过八股诗赋之技而俨然为人贵重如是则其所向往而步趋者亦止如是而已何以激发其志气振兴其耳目哉请自今厘定省书院章程略仿胡忠定经义治事之规其优者厚以廪饩而礼貌之又拔其优者而荐举之至于山长首宜慎择毋循陋章但求为事择人如实有品学德望可为楷模者不宜拘以资位并不必泥定本省即如安徽王子槐侍郎品望学术当世所称近以读礼南归若能聘主豫章讲席诚不愧古者师道之任惟执事裁之宝箴历观古大儒筮仕之邦莫不以明教化兴学校为己任执事山斗之望士论所宗登高一呼众山皆应设诚而致行之数年之后学术渐明人材必奋岂惟我省之幸天下国家与有裨焉剥复之机培养之任虽欲不望之执事而不得矣

一曰禁邪教以消祸萌自圣教寖微人心狡诈散醇浇朴变故繁兴于是奸宄之徒倡为邪说以惑世有天主耶稣青莲红莲白莲等名色当其时上不之禁或禁之不力以驯至于大乱近今天主耶稣之祸烈矣而青莲白莲等教方蟠伏罗布而未及发所谓伏戎之患也明之徐鸿儒于七　国朝嘉庆三年之林清等皆以此煽惑人心贻害匪细迩来寇难方急群情自危由是匪徒乘之谓习其教可以免运保妻子愚民蚩蚩从之如骛而湖北江右尤众宝箴闲从彼中自新之人询其根柢颇悉大概大抵其教与耶稣邪说略同而党羽散布之广几遍天下教中头目以次钤束有内四景外四景顶行正恩等职略加职官之制约以能收五十人入教者充正恩其它率视其徒之多寡为推升亦有捐银授职者谓之修功德传教头目常纠附近习教之人不时聚合谓之拜香习教之家遇传教者至无论识与不识皆敬之若神明亲之若戚好每令妇女诵经侍坐閟室谓之传道询其教主所在则彼亦不深知但每岁头目量习教之家敛钱赍送沿途递解如置驿然又闻教主所居之处附近二十余里皆其徒党所得金钱悉埋彼处地道中凡此悖妄无忌之情不独风俗人心因之大坏且恐徒丑既多狡焉思启大为将来之患夫祸贵消于未萌害每生于所忽涓涓不塞将成江河绵绵不绝将寻斧柯愿执事者之早计也今之为辽缓之说者皆曰元气足则邪气自除此不足虑又曰操之太急惧其生变说诚似也然愚不知元气果何时而足耶今有久病新愈之人医者日予参苓以培元气而其人顾窃然日寻酒色而消耗之谓将绝其消耗之原乎将日俟其强复以期胜此消耗乎若虑其急而生变不之顾是犹驭悍马者惧其囓踶遂并其馽而弛之其不蹴稼伤人者几希矣然则禁之当奈何曰明教令以晓谕之申法禁以儆惧之欲其不扰民则莫如严保甲欲其知悔悟则莫如讲乡约如是而犹有执迷不悟怙恶不悛者杀无赦要令元气易足而亦不至于生变斯为善耳执事试熟思而审处之必有转圜之术又非宝箴之愚所能测者倘能转祸为福则保全实大所谓不动声色而措天下于泰山之安者此之谓也宝箴以道中目击灾黎欲以达于执事因类及此数端似皆有关政体且以为世之所贵乎君子者谓其仔肩自任能为人之所不能为也执事幼学壮行海内瞻仰前以信州孤城赤守而抗数万之众此其刚大之气干济之才懦夫小儒闻风兴起充其气而济之以恻怛之诚何所不可今江西之民之于执事爱之如父母待之以圣贤此其意亦重可哀矣宝箴幼而失学长而无成束发受书早凛然于出位之思未信之谏尔来周旋士大夫间皆不敢妄有陈说乃今独哓哓然冒嫌疑之际而为之者亦深知执事之贤能大有造于斯土也若谓不能料其必行而姑藉是为名高以欺无识又或如昔人所谓欲有为于世忘其枉己而为之者宝箴虽至不肖尚不至是记曰君子之爱人也以德小人之爱人也以姑息宝箴愿为君子不愿为小人惟执事鉴其区区之愚留神裁察

　　省科条以培治本疏康熙九年　　　　　
御史徐樾

臣窃惟风俗人心实系治平天下之本有司督抚则关维持教化之源恭绎传到礼部　　上谕首及人心风俗中列致治美政十六条后以作何训迪劝导责成各官举行倘获中外祇遵翕然丕变即尧舜成康之隆理而过此也臣思州县为亲民之官督抚为率之长欲其教化施行岂可徒恃夫法令我　　皇上培养天下百姓必先将治有司督抚之法令宽平省约使得释其顾虑宽其拘挛然后能养其精神发其材智尽其实心以从事于教化之途也譬如一家之中父母未有不爱其弟子者若父母终日多忧多惧自顾不暇安能周恤子弟之疾苦故有司之以贪虐害民者可以法绳之而遁法之吏其烦苦吾民者则实无可如之何也何以言之自考成之法严而爱百姓之心自不胜其爱功名之心而一味催比敲朴户无宁宇矣自缉逃之法严则凡有迹涉可疑及挟仇诬首扳连无辜者尽被搜究矣自讳盗之法严而被窃之家即受失主之累自缉盗之法严而捕盗之役竟成诬良之习矣诸凡此类皆由法令太严遂不惜苛扰地方以图免过总之上惟以法令绳有司而欲有司以教化兴起百姓此必不得之数也至于总督抚为　朝廷封疆大臣正己率察吏安民是其职掌乃水旱盗贼何以消弥士农工商何以绥辑未见有所责成而终日搜求者不过此文移之琐屑日月之迟速如钱粮则藩司主之督抚止能稽其侵那加派之弊至于册籍错误解色低潮安能一一经手磨验而参罚并及之则何也刑名则臬司主之督抚止能察其徇枉贿赂之弊至于限期违误律例疑似一经该部驳改而参罚又及之则何也在处督抚者详于苛细而略于重大而为督抚者则又将任重责大之精神材智尽耗竭于苛细之中终日头绪纷纭料理部件之指摘而不暇给何暇讲求民间利害之源流密察官吏才品之优劣以仰副我　　皇上教化百姓之盛心也哉臣请　　部议课有司则以爱养百姓使邑中无荒残流离者为上考其余科条概从轻省俾其游刃有余多方以行其教化臣未闻教化大行之邑而赋税犹烦追呼奸宄尚难清肃者也察督抚则以绥靖地方使水旱不侵盗贼渐息官吏澄清兵民和乐者为称职其余参罚各归有司俾其神闲气定先端教化之型徐收教化之效臣未闻能使各奉教化而犹有丛脞以累上司之参处者也此即仰体我　　皇上以教化为先不专务法令之意实先试于有司督抚于以坐致雍熙克臻上理所谓正百官以正万民者此之谓与

　　请省簿书以课农桑疏乾隆十一年　　　　　
礼部尚书王安国

