<!-- { "loadSidebar": true } -->
一曰赎罪　除罪大极恶外虽重罪准其纳赎粟者饥民所仰以为命也犯者能出多粟以救饥是所戕者止一人之命而所活者有百十人之命罪足相抵　朝廷纳其粟以赈饥是因千百人之命曲以全一人之命法亦非枉权中有经夫岂汉之入粟赎罪所可同日语哉虽永着为令可也其章程拟即照吕刑酌定每锾折谷若干

一曰弛禁　饥馑洊臻之时流离满道乃有宴会为乐其搭台演戏者于心何安周礼十二荒政聚万民九曰蕃乐注云闭止乐奏也此等自应严加禁止惟工作力役之人仰食于此者甚众若一概禁止不愈绝其生路乎昔范仲淹守杭值岁大祲纵民竞度张宴湖上自春至夏富民空巷出游发有余之财以惠贫者此救荒之得其权也今更有一法凡岁荒有仍前演戏宴者计日令其出谷若干以赈饥民不禁之禁似更平允又山林川泽之利流民可资为生者暂时宜弛其禁

一曰暂质　大荒之岁贫民有持衣物易食者往往千钱之值止售得百文十文不等饥饿不免而又寒无衣炊无釜矣此时地方官宜暂挪动钱粮听民质押俟秋后赎还即可补码并广劝富民各出资本开设质铺许其取利如千钱之物量质五六百文贫民虽加利取赎犹不至受大亏而富民亦不无微利

一曰择人　有治法尤在有治人人之贤否不易知总以平日存心为断官吏存心于爱民则为官吏之贤者绅士存心于济人则为绅士之贤者官吏贤宜加意委任以专责成绅士贤宜优礼延请以资助理此为最要着

一曰访察　得人矣又须不时访察吏胥有无克扣朦混户口有无遗漏重冒斗秤有无低昂米钱有无短少办理是否得宜始终是否不懈今日东而明日西循环周历并时将穷民艰苦情状及古来救人济人报应故事与之谈说俾各动其恻隐之心此最紧要至于出访之时宜微服而往出其不意勿使人得为备

一曰劝惩　访察之后则贤否自见而劝惩可施也司事者果系廉能公正实力奉行在官吏则分别奏请奖在绅士则分别给以奖励如有克扣侵渔等獘无论官绅亦随其轻重或予严惩或令罚谷务期赏足以劝罚足以惩

一曰集思　言荒政者自古及今最为详备周礼荒政十二聚万民外宋董煟救荒全策注详前篇是皆留心荒政者所宜博采旁询兼收蓄庶临事时确有把握可以次第举行也

一曰通变　大饥之时既已胸有成见不至束手然或拘于一格刻舟胶柱仍属无济昔人所以必戒拘文也时势不同有宜于昔而不宜于今者有宜于此而不宜于彼者是必随时立法因地制宜期于灾黎有裨荒政之能事毕矣

　　恤民示光绪十年　　　　　
荆宜施道于荫霖

现在天气亢旱经久不雨北乡禾稼大受厥伤皆由本道府率属无状不能整肃吏治下恤民艰所致滋扰现行八条以期为吾民略纾积郁速解倒悬此外应行事宜尚多有须查明及密饬办理并须访拏重惩者本道府亦即次第举行不敢少怠冀以上迓天和稍苏吾民之积困焉耳八条列左

一散牛价值一概宽免牛只仍照旧轮用违者指告拏办春间观察委员至湖南买牛千余只散给四乡约以挨户轮用俟冬季摊交牛价

一土费二限展至十月二十日为止为吾民大荒之后力有不逮特此格外从宽体恤

一保正进局局中书差有苛索见面礼裁券费看钱费并签差汛差清书总书脱役诸费名目均属大干法纪即行一概禁革诸獘出示勒碑

一禁卒凌虐卡禁犯人私勒规费至有快乐床椅私刑诸名目一概严饬裁革违者经犯人告发立置禁卒于死铺堂站班拦与打杵等费一概示禁大班堂役轿夫有勒索准被索人无论道府县衙门鸣鼓喊冤

一南门外布行粮米行搀和小钱最为苦累贫民并外来船只贩卖私钱并干例禁均出示禁止如有指告姓名起获私钱得实者酌予赏赐

一屠宰耕牛前已示禁近闻违禁私宰如故饬汛员同绅保等严密查拏拏获者有赏受贿隐庇者与私宰同罪再祈雨期内禁止屠宰闻有勾通差役私卖等獘实属胆玩准行指告示惩

一馆之禁即差役索诈之处以后仿十家牌之法右不举者连坐告实者有赏草市及各泛馆饬城内查衔委员并汛官一律仿照禁止

一北关哨夫敢收小船已免之税俟查明严办如再遇有索钱之事即到关委员喊告必予重惩

 
　 

卷四十二　内政部十六　弭盗

　　治盗宜严责成疏顺治十三年　　　　　
工科给事中姚延启

窃见近日各处萑苻啸聚掠公行郡县不敢申报道将置若罔闻如晋中清源蒲州等处失事隐匿自非抚按精明觉发几以封疆为儿戏矣我　　皇上特谕刑部申饬讳贼之令煌煌　　天语凛然斧钺诚恐近畿或知悚惕而逖远不能保无怠玩今日滨江沿海之区寇氛不靖则不轨之民尤易乘时骚动如江淮两浙间绿林出没千百为焚掠大镇抢掳子女来如疾风去如兔脱较西北直省寇盗情形更难防御何者西北之寇依山为巢马步往来皆有迹至于江浙水乡驾舟扬帆飘忽无常溪港错杂奔逸难定其不同者一也西北之民大村聚落皆有城堡保甲之法可以团结乡长易于约束南方阻水为居无堡寨之守无楼堞之望地形涣散众志难齐盗入其境则自救不暇彼此不能相顾其不同者二也西北地广人稀镇店市会有常期商贩歇宿有定所面生之人可以稽查南方庐舍稠密人辏集贸易者趾接于途往来者肩摩于道纵有奸宄不便别识其不同者三也故治盗之方南北各异北方可以保甲之法专责州县以清其源以扑灭之事专责道将以遏其流至南方则不然欲清盗之源非但保甲奉行故事所能见效必大小文武及总捕等官选择明快捕役分汛缉访贼首何名窝家何地为贼通线者何人县赏购捕克期必获其或有株连良善复治以反坐之律如此则盗之一出一入皆可得知而盗之源清矣盗贼之起伏未有不积捕大蠹相通而道协养寇为利不肯督责捕役以致鹰犬不噬则欲遏盗之流惟有令失事地方即刻举报州县申报道协道协查核汛地及防守兵将勒限擒获不得将被被掳之家反行拘禁需索又不得借口招抚徒长纵盗之风以卖贼为奇货则有犯必除无敢漏网而盗之流遏矣臣所鳃鳃过虑者因郑逆跳梁江海多事诚恐腹里有寇目前忽为癣疥他日必至蔓延所关甚大故急须扫除净尽方可敉宁无患伏祈　　敕督抚按严饬各道协等官实心奉行以图后效毋得苟且塞责涂饰空文如有怠玩不职及养盗为利者立行指明参奏倘有容徇被人纠参该督抚按官一并治以欺朦之罪则寇孽可消而封疆永奠矣

　　搜捕盗贼责成文武议　　　　　
陶元

窃闻广贼如蔓草尽复生其山川绵易于藏匿自明世患其多盗屡命大征诛杀不可胜计而盗贼终不得息然职窃谓弭盗之责止须两人所谓两人者文莫如令长武莫如千把总果得廉能之吏仁勇之将分布州县自然令行禁止盗息民安若此不得其人而令监司督捕则广东十府州县幅数千里处处窃发安得许多监司又况馈赆送迎之费不用之以蓄壮士捕盗贼而用之以供亿贼未平而先自困矣若夫责成保甲此虽古人已效之良法然古人所以效者由于令长得人故保甲之耳目即令长之耳目保甲之手足即令长之手足手足便利耳目聪明盗贼未发先知故不至于为患若令长非其人虽有保甲不过纸上空言耳尚何盗贼之能靖哉自昔州县失事未尝不责成文武但其所以责成者尚未合宜而其处分亦有未当何以言之古之时文武不分令长即握兵权故督捕之任无可推诿今文武既分势力既不相下权任又不相辖陆则将领有兵而令长无兵水则将领有船而令长无船或将领贤而令长玩寇以为防守固武臣事也或令长贤而将领容奸以为文吏无奈我何也彼此相抗亦彼此相诿虽有严法以督其后心力终不能齐如此责成岂得谓之合宜职窃闻明将戚继光练兵之法裨将千把总以下监以县令偏将参游以下监以道臣大将协镇以下监以督抚何则诚知事权不可不一而心力不可不齐也故能同舟共助破贼成功若如今日愚悍之将无事则侵官溺职而有司不能治一旦有事则又相抗相诿而有司不能发一策为州县者惟有瞠目束手而已只安望其能济哉故尝谓今日之势必当如继光之议以县令为监县令身任地方熟知山川险易盗贼出没之所令其监督筹算心力既齐盗贼自然解散于是营将不受方略以致失事者则专罪营将与令长无涉若其措置乖方致误事机者则专罪令长亦与营将无与如此处分则文武虽殊事权仍一既无烦于道宪而亦不资于保甲于缉盗似为有益职实心任事每逢查议辄有敷陈虽言之未当犹欲少效一得伏望垂省施行

　　请定将弁协缉事宜疏乾隆二十九年　　　　　
江西巡抚辅德

