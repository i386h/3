<!-- { "loadSidebar": true } -->
今欲议减免抽厘之法一在于土货当以州县境内为限如某货为土出即立定章程若过某地即欲捐报若干否则听其搬运以便土民之用或以不州县为限如某货为土出而以一百里为限亦可一在于贱货夫上等之货若丝若茶若绸贩运者其资本必巨即南货药材布疋食等类其本亦必有可观国家于正税之外复从而抽厘即少有亏折亦不至窘异常难谋生理所最可怜者莫如贱货鱼虾疏菜等物每石多值数千文少则数百文兼有私贩小船带货数石其穷之形状几至不可述言而局中之扦手则从容而需索之恐吓之或私得数百文而放之使去或恶其悭吝而拘之使罚嗟乎国家之设厘局虽曰积少以成多而顾此穷民使在上者目之当必有所不忍今拟于此等贱货概行免其抽厘小本穷民皆沾寔惠矣一在于微货夫厘局之设初非计及于区区也乃因局中之耗费日多而入款太少即难免有撤差之举于是千方百计谓太山积于土壤河海成于涓滴遂详请颁发定章不问货之多少必照数捐纳以重军需故小贩者流每每绕越远道以幸免于苛求而无如愈绕越则分卡愈多分卡愈多则耗费愈重捐纳愈严甚矣一斗粟一疋布局中丁见之亦必向之需索以饱其私今拟凡货自值十千文以下者皆为微货一概免抽厘金以施恩惠一因民荒减半夫天灾流行或旱干水溢国家之于田赋尚有免税之日而关卡之中卒未闻有此例但关为正税或未可厚非厘为添设之条虽荒歉而无宽政有是理乎其意谓田赋之输纳出于农岁荒而农不登谷故减免之而厘金之抽税出于货岁凶而货亦居奇故仍税之就外而观其说亦似近理而不知非也思凶荒之岁其货皆运入而无运出境内之民嗷嗷待哺而远方之商贾因抽厘过巨而裹足不前彼饥者不愈苦乎即有运之而至者而耗易既多必高昂其价小民不暗受其累乎法官预立定章凡遇本境及左右境凶荒者其赈济之米固无庸完而凡百各货亦必减半以招之境内既荒则五都阛阓之中无一贱货而日用饮食在在皆费于平时苟一概祇抽半厘则于市上之情形不无小补而救荒之政在是矣

一在于免设分局夫分局之设以快捷方式旁通每易于绕越故不得不设分局耳近日厘局林立分设之处太多其经费究不免过耗分局之设上宪有知之者亦有不知之者其知之者多在于通都既放分委复放总委约五六十里一处一县之地多则三四员少则一二员其不知之者多在小邑皆系总委作主有一别路可通即分设一处其中惟延募友一名或账房一名管理即名之曰某局分巡而旗帜高张沿河巡索噫此情形直不啻猛于虎也然分巡而果巡其绕越则亦已矣乃每每于正局报捐而后分巡之局初以照票为名继则勒令加税妄指在正局匿报或指沿途加载而为商者虽有三寸之舌不能与之辩也即有强悍者流使其起货过秤而种种作弊终不肯令其照票而去此皆分巡之所致也切宜通饬各省于分局一概裁去则苛征可以稍免矣一在于免分名目夫抽厘本一项本无名目也乃近日有板厘捐落地捐等名弊端滋甚何以谓之板厘捐也以其有定额择铺店之运货出入者每月令其出捐若干在设立之初亦以店之大小为衡及定章已久无论生意畅旺与否而取之则依常数此所以谓之板厘也何以谓之落地捐以其货至地头洋货及南货多自洋关总报内地厘局唯有照票而已故厘局之中思得一法谓洋关之货原无再报之理但本局设此处必有销支今货已至本地照票之时须出落地捐然后方许登岸一若厘局之设仅为厘局设者故必勒令出此款以助之现闻宜昌之地有落地厘捐局定例售布者五疋以上即要抽厘近来虽一疋小布亦要抽厘乡人苦之而又为落地捐之别开生面者总之各地之风俗不同即捐抽之法亦各名同而寔异名异而实同者名目纷不可指屈当以一律汰之为宜以上数茶仅就鄙见所及而杂陈之唯期无损于国计有裨于民生当轴者苟能采择而酌行其造福苍生岂浅鲜哉

　　论中国厘卡归洋员经[办](辩)必有除弊之法
中国定鼎中原一统前明之政虽遇大兵役饷糈浩度支不继从未尝加一赋于民其取之于民者田赋而外惟是常关之征自道光之季西人入中国通商各口始设海关延西人主之督以道员专稽洋船之出入至咸丰中粤寇流毒中原鼎沸大吏以军需孔急刱为抽厘助饷之法于关税之外复设厘卡当时原谕民以暂收事竣裁撤小民均切同仇之义踊跃输将迨后粤寇已平而防营未撤善后诸事相继而起应用浩大非特不能裁撤抑且分卡日多法网愈密司榷务者人咸目为优差多取少报以饱私囊司事胥吏通同舞弊商贾苦之裹足不前收捐之数年短一年　上宪思遏其弊刱为比较之法卡员顾念考成报解之数既不敢短而贪墨之心又不能淡于是层层剥削竭泽而渔析及秋毫搜及隐微甚至肩挑负贩之小民自乡运城之柴船亦须过卡抽厘查出偷漏或四五倍议罚或六七倍议罚罚不足数则拘系其船只或扣留其货物但顾一己之私不顾他人之害商人困苦市上萧条愁叹之声盈于道路夫设卡抽厘本为　朝廷不得已之举士人出身加民正宜体此不得已之心稍为小民开方便之门乎近来生意情形比之二十年前大不相同货物日低而利息日微其偷漏也亦出于无奈譬之为官者安能于廉俸之外不取丝毫推己之心及人之心则查税之事又何必严密到十分地位岂我欲钱财而小民可不顾身家乎故余以为查捐一事但惩其太甚者可矣至于小本经营细微之物即使查抽其税亦未必有补于国家而在彼邀免此税可以救一家之性命又何必自诩明察使之一无偷漏而后已至于科罚一层尤宜示以定章以二倍三倍而止近见有罚至四五倍六七倍者役丁贪图奖赏往往有货物抵卡佯为不知俟其过卡始大声喊查指为漏捐而议罚者设阱陷人实属忍心害理此尤弊之显见者也今者　朝廷以厘捐政为洋员经办以偿国债接手之期或云四月初一或云六月初一各总局均已清理案件以便[交代](代交)至如何办法因未见明文外人无从探闻但一切章程届时必寔事求是尽行更换据官场中人云将来司事扦手仍用华人惟每卡派一西人督率之若今之总办然并闻总税务司拟俟接手后为中国兴利除弊极力整顿此说若确中国商人反当深受其惠然既用华人为扦手宜尽除扦手之弊每见各扦手遇有估舶无不故意留难预作浮收之地不便商人莫此为甚间有随到随者非此舟之人夙通声气则必新充扦手而未熟各项情弊者也若舟中人平时无交而又遇老练之扦手则不留难而不止惯走江湖者常见其舟被留难而他舟不被留则亦必喻其意相率而为苞苴之奉谓之人情既已一次有效下次再过卡中人心领神会不待呼唤而早已登其舟入其舱草草检一一过目约略报曰某货若干某物若干百斤者或祇作七八十斤或祇作五六十斤此中大获便宜而进奉之人情遂成为定例矣倘有一次不餍其欲下次之留难如故用是舟中人奉承惟谨无有敢拗之者然于公中究不增一钱也吾知洋员接辨后必能痛除此弊洋员辨理各关一秉至公着有成效其身正不令而行何难举我中国历年积习逐节扫除如是则道路之怨声行将易为颂祷有日矣抑闻卡厘扦手有一极陋之习盖遇船货遇卡如见食用可爱之物除捐厘外必索几件自谓不是苞苴俨然当官取舟人不敢靳司事委员不加阻要之为不成体统甚矣想一经改章之后亦必设法除此恶习为小民造无穷之福也
 
　 

卷六十六　理财部十一　赋税

　　赋役议上　　　　　
任源祥

三代赋役之制一变于商鞅再变于杨炎三变于王安石每变愈下而古圣人良法美意澌灭殆尽变制之始不过趋于苟简规一时之利而遂以坏万世之大经其势如水之就下至于今虽古圣人复起欲返古而不能是故因势利导随俗立法而不失古圣人爱民之意天下亦大治查洪武赋役黄策以一百十户为里推丁多者十人为长余百户为十甲甲凡十人输役里长一人管一里催办勾摄之事每岁类报总报十年攒造黄册核隐漏清逃亡第民为上中下三等大约以田为经以人户为纬人户之丁粮有消长而田无消长照田起赋照赋着役至今遵行此诚所谓因势利导随俗立法而不失古圣人爱民之意者也明之中叶甲总不均故行十段锦法嘉靖四十四年每年银差力差总计十甲之田派为定则而留余提补那移参错项多端故行一条鞭法隆庆四年江西提准崇祯中通行力差计其代当工食之费银差计其扛解交纳之费并入丁粮并纳然法之行也其始未尝不尽善而后稍益滋弊也何也立法之始以田为经以人户为纬上中下三等以粮为差积重在粮积轻在丁律注赋出于田役出于丁其实役亦出于田是故赋役一准诸田而人丁之消长无甚关于会计之大数其弊也或有人无丁或有丁无人有司不及问亦不必问夫耕田者人也天下之大人为重而积轻之势乃至于不必问其法岂尽善哉按户口总数洪武二十六年造册人户一千六十五万二千八百七十口六千五十四万五千八百一十二弘治四年造册人户九百一十一万三千四百四十四口五千三百二十八万一千一百五十三窃计洪武兵革之后户口消耗弘治盛时蕃息不啻倍蓗于前而造册总数不惟无益且有损焉则脱漏者多也脱漏户口律非不严弘治君臣察非不精也而所以得容其脱漏者为其无甚关于会计之大数也有司惟以赋役之办集为课最而不以户口之消长为贤否积玩之余一隐于游手再隐于相冒三隐于浮客田有并兼而人亦并兼亦法之流弊使然矣嗟乎商鞅变古而井田不可复杨炎变古而租庸调不可复王安石变古而践更卒更不可复吕祖谦曰寓兵于农赋役乃定夫寓兵于农人皆能言之而施之实事揆之时势罕睹其效当此赋役大弊之余而欲善其后亦因势利导随俗立法而不失古圣人爱民之意斯已耳

　　赋役议下　　　　　
任源祥

