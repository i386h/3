<!-- { "loadSidebar": true } -->
照得直隶地方连年屡获收获山佃泽农稍有起色然盈虚为天行常数备豫乃王政先务故本部院年来每以开导水利为诸郡牧民者劝今半载有余或以空文报答或竟寂然无闻虽北方土脉水性与江南不同且其民因循怠惰难与虑始或旗庄乡宦抗不奉行为其佃仆者又以非系己业无心从事所以推行甚艰然一日为民牧则须尽一日民牧之心该府州县宜于理事办差之暇轻车减从按行阡陌因地势以制宜顺民心而兴事遵照本部堂导沟酾渠开井三法择其便于民者讲究行之纵遇旱潦足以补救此为民兴利之一法也比因屡被召对仰窥　　圣意每以民间蓄积为拳拳又虑有司奉法无人推行不善则利民之事适以滋扰故宜使民牧讲试以引其端不可使部文督责以重其累此诚　　圣明无隐不瞩体念官民之盛心也为此仰该道府即移行各道府除从前存仓米石仍严饬州县谨贮外其各市镇村庄可否仿古人遗意于收敛之岁或劝募富家出谷倡义或详算田产按亩薄输何乡所出即贮之本乡司以本乡之人遇上岁则有入无出年年增捐中岁则平粜务使价极廉贱不必取赢秋成以其价籴补下岁则发贷其力能还者秋成交仓不取利息力不能还者免之如果逢凶饥则尽数煮赈俟丰年从新劝募如此则官不累而民不扰多一分蓄积则所在获一分之利是又为民藏富之一法但行法之初须使民乐从无官吏抑勒之患一难也既行之际必须得廉善公平之人以司其事此在有司察访真确否则徒为蠹蚀贻害二难也行法之后付之民则漫无稽察责之官则吏因骚扰其弊至使良民不愿管掌而奸棍反用为市三难也有此三难所以良法美意或致滋弊义仓社仓徒空名而已该道府将本部堂以上所条利病深思熟讲仍会集所部贤绅耆老广谘博议如谓可行即详悉讲议条详请施行或有应题叙之有司绅官应旌奖之富室义民作何分别鼓励亦一一条列详请古人有言有治人无治法该道府勿视为易勿畏为难果能实心推行必有绩效可纪限自文到至秋收日各道府务将积谷利弊及所治之内民心曾否乐从人才有无可托并该管州县有无能奉行之人该道府以为此事应举应停之处一一具文申覆于八月内到院勿得迟慢取咎

　　陈明米贵之由疏乾隆十三年　　　　　
杨锡绂

奉　　上谕米谷为民生日用所必需而迩年以来日见腾贵穷黎何以堪此即如川湖素称产米而川抚纪山则以商贩云集米价腾涌为奏湖北督抚则以江南被灾资楚粮接济以致本省米贵为奏又如直隶一省向藉八沟粮石今岁畿辅尚属有秋而八沟亦以搬运太多而贵夫商贩流通贵则征贱间或暂时翔涌何至连岁递增有长无落若谓囤户居奇此实弊薮然自地方官力所能禁何至全不奉行若谓户口繁滋则自康熙年间以来休养生息便应逐渐加增何独至今日而一时顿长若谓水旱偏灾则亦向来所有何以从来未闻如此之贵且亦当歉者贵而丰者贱又何至到处皆然若谓康熙年间仓储有银无米今则年年采买民间所出半入仓庾未免致妨民食然在当时分省定额悉经该督抚分别酌议自按各省情形且至今足额者寥寥亟须采买所在皆是藉以备荒拨赈难议停止设或果由于此则当切实敷陈商酌妥办不当听其自然而不为之所也朕反复思之不能深悉其故亦未得善处之方夫人事不修而民生不裕今日政治之阙失何在所以致此者何由米豆关税业经通免虽不可因此遽求奏效而于米价宜不为无补又何以价不日减转益日增朕自御极以来宵旰励精勤求民隐闾阎疾苦无或壅于上闻乃不能收斗米三钱之益而使赤子胥有艰食之累殊益焦劳各督抚身任封疆于民生第一要务必当详悉熟筹深究其所以然如果得其受病之由尤当力图补救乃各省督抚或不以介意或归咎于邻封或责过于商贩而应作如何办理之处并未筹及可传谕各督抚令其实意体察详求得失之故据实陈奏或朕所举诸条之外别有弊端俱宜确切入告务期实有裨益以裕民天钦此仰见　圣主勤求民隐之至意臣伏查水旱偏灾与囤户居奇虽亦足致米谷之贵然尚非所由贵之源也臣窃以米谷之贵由于买食者多买食者多由于民贫夫　国家休养生息百余年于兹荒土尽辟宜乎民之日富而反贫者积渐之势然也所谓积渐之势有四一曰户口繁滋一曰风俗日奢一曰田归富户一曰仓谷采买仓谷采买之弊我　　皇上所谓处处积贮年年采买民间所出半入仓庾未免致妨民食已　　洞悉情形毋庸更赘户口繁滋则　　圣谕谓自康熙年间以来休养生息便应逐渐加增何至一时顿长以臣观之实亦未尝不系渐增臣生长乡村世勤耕作见康熙年间稻谷登场之时每石不过二三钱雍正年间则需四五钱无复二三钱之价今则必需五六钱无复三四钱之价户口多则需谷亦多虽数十年荒土未尝不加垦辟然至今日而无可垦之荒者多矣则户口繁滋足以致米谷之价逐渐加增势必然也臣谓由于风俗日奢者国初人经乱离备尝艰苦风尚俭朴迨安居乐业数十年后子孙有笑其祖父之朴陋者矣衣食之类竞求佳丽婚丧之事务期美观始于通都大邑今则荒徼山僻之农民亦渐习奢靡平时揭借为常力田所入抵债去其大半余又随手花销甫交冬春即须籴米而食农民日食亦取给市铺则价焉得不长也

臣谓由于田归富户者　国初地余于人则地价贱承平以后地足养人则地价平承平既久人余于地则地价贵向日每亩一二两者今至七八两向日七八两者今至二十余两贫而后卖既卖无力复买富而后买已买可不复卖近日田之归于富户者大约十之五六旧时有田之人今俱为佃耕之户每岁所入难敷一年口食必须买米接济而富户登场之后非得善价不肯轻售实操粮价低昂之权夫一物也一人市之价不能增也十人市之则一时顿长矣十人出售价不能求多也一人独售则任其高勒矣如是而米谷安得不贵乎今就四者之由合而计之生齿之繁此我　国家重熙累洽之效无可议者田归富户非均田不可然此法行之开创之初尚虞纷扰今累叶承平之时更难施行惟风俗奢靡尚属劝禁可施现奉　　钦定礼书颁发饬遵应令地方官实力董率但人情由俭入奢易由奢返俭难此止可徐徐化导亦不能遽收其效至于常平积贮藉以备荒难议停止　　圣明远见诚为探本握要然臣再四思维虽不便因采买致贵而议停止而其中亦尚有应斟酌调剂者积贮以足敷赈济而止不必过多乾隆九年御史孙灏奏请酌定常平贮谷额数以平市价经部议准通行各省虽俱酌定额数然当时督抚究竟为有备无患之意重而未深计及于谷价之日昂采买之维艰即以湖南言之州县之仓有贮至五六万者府仓有贮至七八万者亦未免过多应饬各省将定额再加详细确核有过多者酌量裁减十之一二其已买足者于平粜时存银归库未买足者即扣除不必再买又从前部议各省仓谷足额后续有收捐监谷设遇赈恤动用毋庸买补第赈恤已有额贮之谷此额外捐谷与其久贮繁重不如逐岁卖之湖南现在将额外捐谷每岁粜价解司为修理城垣之用他省似亦可照行又常平粜三为出陈易新计耳其实丰年之后原无资于平粜而仓谷坚好亦有可存贮数年者州县官因年例粜三即谷好年丰亦必出粜请嗣后不必限定每年粜三遇年歉价贵之时多粜固可如年丰价平之时即不粜亦可盖多粜一石小民未必多受一石之益而少买一石闾阎即受少卖一石之惠矣臣伏读　　谕旨询及今日政治之阙失何在所以致此者何由仰见　　圣德谦冲治益求治诚天下生民之福也臣反复思之今日之政治大纲细目无不毕举第奉行之下致力不专循名者多而尽实者少即如定例令州县官历乡村体访应兴应禁各事将行之有无效造册详报督抚核实三年一次奏　　闻此固责实之意然查所列应兴诸政皆系易于铺张假冒之事其有实迹可据而难于粉饰者莫如地方之水利顾因泛骛之事多而水利亦遂致力不专未奏实效臣窃以为目今养民之政尤当专意讲求者莫如水利一事似应酌立劝惩之法使各认真料理免托空言盖近日荒土虽已尽辟而水利尚未尽兴夫雨旸偶愆事所常有果水利之蓄泄有资自非异常水旱岂即坐视无收今江湖河港之水利其在通都孔道者固已逐一整顿然山乡僻壤之间致有陂塘堰坝历久湮废者不少

又一乡一隅水泉隔远塘井不足虽可疏引开浚而地属有主倡率无人遂多因循者亦不一而足大约民间百亩之田有一二亩陂塘即可救荫而愚民昧于远计宁争此一二亩岁收之谷不知偶值少雨并百亩而弃之若亲民之官为之指示开导当无不爽然悟者臣请　　下直省责成道府等官督率州县专力于水利务必实心讲求稽之志乘访之绅耆凡遇下乡之便即留意相度何处旧迹之宜复何处新工之宜兴面同该地士庶熟筹详议或劝其协力或代其设法或量捐薄俸以为倡或酌请公项以为助果有实意感孚于民谁不踊跃从事风声所树即身未亲历之处一切水利民间亦必自为兴复则土尽膏腴出谷可倍于旧而蓄泄有备偏灾不能为患庶于米谷之贵不无裨益此等陂塘堰坝之新复新兴俱有实迹可以勘查道府勘确实果于民田有益即详请题咨酌与议叙其有平日漫不经心以致旱涝得以为灾亦令道府于勘灾之际查有未兴水利州县明知不理者即详揭处如此似可使州县专力讲求水利于应兴诸政中尤加意料理未必非补救米贵之一道也夫米价之贵今日已成积渐之势欲令一旦而复归于贱诚未易易就臣所见不过于采买之中斟酌调剂并请专力水利以期产谷之多是否有当伏惟　圣明裁择

　　请通行常平仓法疏湖广通志　　　　　
郑昱

窃惟国以民为本民以食为天民安而国运昌隆食足而民生乐利此古今不易之定理也臣办事垣中见户部覆直隶抚臣郭世隆疏内称应如该抚题请各州县所存米石加谨收贮以备赈济其余米谷平价粜卖秋收照数籴买还仓仍将卖买过银米价值数目造具清册报部查核等因臣请得而推广之窃思直隶而外各省俱报有积谷之数俱开有捐输之例存贮米谷无邑无之但未奉部文不敢擅动耳查各省昨年丰熟者固多而饥荒者间有如河南山陕江淮等处内有奏报发赈者有请停漕粮者是目下青黄不接之状与直隶同然也至于湖广江西虽号米谷之乡然每至五六月谷价不昂而民多乏食丰年犹然况薄收乎是目下青黄不接之状亦与直隶同然也他如闽越川广云贵等省虽丰歉不齐要之五六月间新禾在亩旧谷已罄皆青黄不接之时又与直隶有同然也夫积谷原以为民也谷积而无济于民食其谓之何仰祈我　　皇上迅饬部议凡各省积贮捐输米谷行令各抚臣酌量州县之大小详查存积之多寡应若干米谷以备饥荒其余剩者俱于每年五六月照市价减粜所粜银两仍于本年九十月籴买新谷还仓稍有羡余存为修仓之用夫夏则旧谷必贵秋则新谷必贱谷贵则量减而粜以利民谷贱则量增而籴以利农丰岁则出所存之银买谷以补仓而常使其有余凶岁则发原之谷给赈以救荒而无使其不足更将卖买价值动用银米数目造册报部查核买谷则核实在给赈则予开除民得通其缓急谷不至于红朽如此则常平仓之良法美意行之北直而效行之各省而罔不效虽有水旱而天不能使之灾斯诚万世之计所谓议变通以济实用足民食以安民生者莫亟乎此也
