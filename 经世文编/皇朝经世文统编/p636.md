<!-- { "loadSidebar": true } -->
名利者朝廷驭世之大柄也利之源在下不可不慎所取名之源在上不可不慎所与自朝局偏重于利而天下之人心亦竞趋于利为商者利其寔而利其名为官者利其寔而名其名因民之利而利国则有抽厘因民之名而利国则有捐输国非是无以为国商非是无以为商官非是无以为官总之上下交征利而已言国是者皆知以去二者为亟然去二者而别求利国之方则仍无异于二者或且更甚于二者然则欲去二者必先开利源而后可大学生众食寡二语为千古理财之要即为千古用人之要未有国用不舒而能重名器者亦未有仕路不清而可以致民富者朱子集注以国无游民释生众朝无幸位释食寡旨哉斯言何其切中于今日之时势也今日之患患在四民不务其本业始也以游民偶得幸位继也欲幸位先作游民于是已得位者固游民未得位者亦游民甚至不能得位而思依附于得位之人藉以蠹国病民肥其身而润其家者无往而非游民总天下民力之所输纳于公者十三四耗于私者十六七在当日祇为权宜之计不图因循至今反以饱天下游民之欲壑而事乃一定而不可移盖其弊寔始于捐纳而其害遂及于厘金夫固数十年积习使然而非一朝夕之固已曷言之古之时士农工商为四民而农居十之五六士居十之二三工商祇居其一二是故王制所载八十万亿一万亿之田无不治者无旷土无游民百姓足而君孰与不足冢宰乃以三十年之通制国用此三代所以长治也汉时设孝弟力田科犹得重农遗意而纳粟授爵入赀为郎之厉亦阶于汉时后无不复力田之典但沿入赀之陋自明及今至咸同间为尤盛即光绪五年停捐至今已十余年而郑工一开海防再开各省仕途仍形拥挤一官需次依之为幕友者有数人为仆役者又数十人官也幕也仆役也非生而为官为仆役者也舍其士农工商之本业而为此不得谓非游民大率一省之中官而游者数百人幕而游者数千人仆役而游者数千人合中国二十三行省计之此项游民不下数十万人各省州县之缺不足容此则合而归之厘卡一途游民愈聚愈多厘卡亦不能容则凡磨牙吮血之伺于其侧者一旦得志必尽糜斯民之膏血而后已计统各省每年厘金所入之数旺至三千六百余万近年则祇千余万此千余万金者为协解东三省及陕甘等处之防饷为存拨本省军需及善后各款而此等游民所耗亦已在其中利之所丛即弊之所伏既无定额当局者亦得上下其手或有一二处脂不润者则为众所不容此风在江浙等省为更甚他省亦未必不然入于公家者十余万而商民所出之数何止倍蓰于此商以失之游民者取偿于良民登垄居奇百货腾贵民穷财尽职此之由今而欲免厘金则国用无出势必改卡复关而今昔异宜又势必多设分口仍以饱若辈游民之囊橐民困卒不得舒

然则为今之计莫如分遣游民回藉复业为第一义先停捐输分发以清其源而后各省中除任事官吏在官幕仆工役及有业商民外其余一切游民限期令归本藉幕仆役则量给川资官则核其所捐实银予以印票由各藉地方官给还详由各省藩司作正核销各项游民回藉后或垦荒田或辟书院或兴工事是在地方有司之责凡农田矿务养蚕种茶等事参用西法俱有成书不复剿说务令四民之中农之数多于士士之数多于工商风会所趋恐更数十年将工商之数多于士士之数多于农中国乃不可问矣客藉少而土著多地方亦易图治其有逗遛不归者治以违令之罪倘更犯法即以光棍论游民之路既清厘卡则删归要由各府厅州县丞倅以下分任其事有过镌职即令回藉出缺皆由部选更无外补即正途之班亦请停止分发统归部选以昭画一而选途亦不致冗滞凡地方各局差务均为大小文武官员分内之事如正印官不暇兼顾则佐贰杂职皆可分任吏治得其纲领而后农田水利矿务盐法一一可以举行如是行之十余年本富足而民气和然后改卡复关事乃可行否则不遣游民苟且补苴终难无弊至目前防军饷项似难遽节今自统领以至营官往往吞蚀空额及简阅期近乃募井市无赖充伍事过又复裁汰此风不除而议节兵饷转恐酿成大变至游民之原寔惟捐输顾捐输至今日已成弩末虽得官价已减成而欲得缺到任再加捐花样然见每月分发之单仍复源源不断且外官必数倍于京秩若辈不以官视官直以商视官到省后无论得缺但得一厘差其捐本已如飞蚨之复今即未能遣游民而或先以佐贰等寔职官兼厘官不委及候补即可使若辈大失所望废然而返独是欲清仕途固不止停捐寔官一事已也各省候补人员得差得缺以及寔缺人员之到任调任其权在督抚督抚不能尽如人意必广求门路惟情面是行督抚一重情面而属吏之得此情面者非徒手可致此无形之捐输数难核计惟尽遣游民则仕途清而官方肃此弊庶几可绝然使民业不复本富不兴将国用匮乏之时必更刱新章变本加厉是故免厘金停捐输二者皆以复民业为要总之厘金非理财之正道捐输非用人之正道而捐生之未得官者为游民已得官者为幸位生非众而食非寡与大学生财之道有妨故二者去而后可以言治国若夫舍理财而但言用人则异路中尽多有用之材或且为正途中不及使不变通取士之制将时文试帖之祸天下适为若辈所借口一旦天下有事凡武夫驵侩得以乘间柄用而流品卒以无分此则筹大计者所当别有权衡而不可以成见泥者矣

　　请免运米厘税议
连日伏读邸抄知山左右直闽豫诸省一律免征运米厘税又分别拨款给赈仰见我　　皇上轸恤灾黎　　殊恩迭沛普天之下莫不鼓舞欢忻即如粤东水地方官会同绅商先后捐襄赈务又咨会西抚拟请运米东来者普免一切厘税西抚允减其半且以十一月为期逾期照常征收因有粤客告于余曰我粤本年雨泽太多河流盛涨西北江潦水泛溢以致清远广二县石角上凌洲及甫三铺等处围基被水而三水县之永丰古灶上梅土布新村下梅土布等处围基及四会县之黄冈围基亦皆先后溃决计石角上凌洲先后决共百余丈将军脥堤基二十余丈三水四会二县所决围基或三十余丈或十余丈不等共三十余处其它如从化英德曲江翁源博罗佛冈连州等州县又因三四月间淫雨太多河流暴涨因之沿江村落附城铺屋及田禾庐舍多被淹浸坍塌即城垣衙署坛庙营汛亦间有倾塌者小民荡析离居淹毙无算汪洋巨浸早稻一空连州又于五月间山水陡发水高于城居民奔避不遑淹毙万余该州训导唐赞修被水漂流不知下落四野田庐屋宇荡然无存而各处被水情形虽有轻重之分其颠沛流连初无异致灾区既广灾黎极多经各地方官先后飞详　省宪分别派员会绅履勘灾区筹赈灾黎并汇略奏报在案惟是广肇惠韶连各府州水患迭见早稻颗粒无收围基决溃过多一时未能修复晚稻亦无从播种米价日益昂贵灾民待哺孔殷承蒙各　　督抚宪及各绅商陆续劝捐助赈并蒙　邓小赤侍御奏请免征米麦厘税已奉　　俞旨粤东黎庶无不感　　圣天子深仁厚泽轸恤民艰矣窃谓粤东一省即遇丰年富岁尚不敷粤民半年之食专倚广西江南二省及安南暹罗二国贩米到粤始敷民食故虽偶遇荒歉而各省各国尚能源源接济或不至顿呼庚癸今则安南暹罗各国皆因亢旱歉收已于八月间定章封港禁止运米出口而洋米运粤遂少矣江南为产米之区每年运米出口不胜纪数惟本年山东山西河南等省以旱灾辨赈福建又以水灾办赈迭奉　　李伯相及各省　督抚宪先后奏请普免运米税厘以广招徕而襄粜籴至运米到粤者则仍未免出口之税商贩以成本较重难免避重就轻而江米运粤益少矣粤西本年丰收而运米东来者所过厘捐之口更仆难数米商营赀贩运核计厘税适与赀本相等假如西米有一两之值运至粤东合各厘税计之需赀银二两有奇赀本既重售发惟艰商等遂视为畏途而西米运粤亦少矣夫普天之下莫非王土　　圣天子痌瘝在抱轸恤黎一例施仁不分畛域方今山左右豫闽诸省以水旱偏灾入告请免运米厘税莫不　　俞旨立降粤东虽蒙　督宪转据绅商所请咨商西抚免征而西抚仅允减半且以十一月为期大扺未经当道详奏寔情请免出口厘税故未得如山左右诸省一律邀　恩思我粤受綦重各围基骤难修复秋成已过必候来年早稻丰熟并江南粤西安南暹罗等处源源贩运始能接济际此青黄不接米价日腾民病亟矣　大人先生曷不据此寔情入告我　后请由江南粤西贩米出口往粤东者援照山左右直闽豫诸省成案普免出口米税并免厘捐宽予限期或垂久远俾商贩源源而来米值不至昂贵倘能奉　　旨允准则粤民无庚癸之呼民免饥馑之苦矣是亦为民请命之微意也

　　减免抽厘议
甚矣厘卡之害天下矣岂真官民之不相联属而不为商贾计乎寔挽回之无术有术而无权有权而不能独操其权耳夫厘金一节前之刱也非无故今之仍也亦非无因特未得一操大权者以变化于其间使国不乏军需民不嗟亏折耳居今之世愈变则弊愈生弊则生则治愈难此谈时事者所为拊膺而叹扼腕而嗟者也曷以言厘卡之害民也溯自发逆肆扰之时因军饷百般支绌始于关税正项而外添设厘捐以助军乏彼时奏明　　皇上曾云权宜一时待军务平定即行裁去乃同治年间寇已除去复因善后诸端未能猝辨仍借厘局为生财之道虽有廷臣议及一似莫可挽回者乃延之已久弊窦丛生省中委员皆以厘局为美差而各大宪亦以此为调剂之方于是有不肖之员从中取利或结通奸贾得贿以饱私囊或妓楼挥霍以縻官糈至万不得已则偁厘局不旺且禀某地易于偷漏某镇宜设分卡以致二十里一处三十里一处所入之款虽增而耗费益甚足以济军饷者十之中不及三四所最可恶者目前于土出土消之货肩担步行亦必勒令报捐甚至蔬菜莱菔每石值三四百文者亦必使之报捐彼小贩营生竭一日之力尚不足以饱妻孥而乃从而苛刻之可乎近来漏捐议罚亦颇无定制或以一罚十以一罚百任情恐吓或送官惩治或交保严押每因局兵扦手由小忿以起争端观此情形一日不去厘卡即一日不能抒商力一日不抒商力即一日不能抒民心国以民为本而顾可游移莫断为以待来年之说乎

