<!-- { "loadSidebar": true } -->
呜呼是岂朝廷所以高官厚禄特开此一途之初心也哉非其初心而事势乃必至于此则其间得失之故可深长思矣夫出使绝域周秦前未有闻也昉于汉武之诏宜与将相相提并论其矜重何如哉必其识量裕于平素温文博物足以肆应沈静宽裕足以有容而又达人情通事变批却导从容游刃而悉泯异同于始萌烛利害于机先然后胜任而愉快董士有言素不养士而欲求贤犹不琢玉而求文采也夫以西国之素重使才而搂指近百年来自壁斯玛大意郎加且高弗巴末斯东等寥寥数人外犹难其选矧吾华人从古不与外人相闻问未读其史未习其语一旦远涉数万里而谓于其政教风俗之本末可以习知譬犹使学语乳孩咿哑而中乐节末髌赤子扶服而娴礼容虽有枣梨之诱夏楚之威终两穷而无所施矣是岂其心之不尽哉不量材而强为用不课功而遽责之效也然则如之何而可曰人情可与乐成难于图始凡吾所谓量材课功者初非务为惊世骇俗非常之举高远而难行也亦第就今日同文学堂等已收之效为中材所易知易能者而变通损益教导有方而已拟于上海设一学院收录身家清白聪俟子弟凡五经四子书全毕文理初通者以十五岁以上至二十一二岁为限收录之日试以策论或与之名臣奏议一使演绎其旨或从而驳辨之以词意清顺气机畅达为主每岁录取十名以三年为限第一年课以法国辣丁语言第二年课以文义第三年课以词章各有程限正课之外仍兼华文史鉴不得偏废又时为讲解外史以及度数之学格致之功皆当领一二以为异日酬应之资每年考有劣者革出优者方准进读三年后总考选录者咨送总署或内留当差或外放随员如是者试用一年此一年中每人仍自读英文并法国律例摘要以备后二年课读之功一年期满由所随使臣出考语送至巴黎使署学内仿英人在京都设立领事翻译学之意英馆薪俸束修每年至六千三百二十三磅者巴黎学责派一人以董理之如英之有汉文正使者然学习二年入之初先将每生试用一年中所课略为考问以觇其荒熟荒则责令重学熟则进以二年正课此二年中所讲者公法律例条约理财赋税以及各国交涉来往公牍所课者法文与华文公牍英普二国语言二年期满乃汇考咨送总署或内留为司官或外遣为三等参赞如是首尾六年所谓教导有方也虽于西学至粗至浅而始基立矣且其前之升用者试以言而后之升为三等头等参以及公使之类则试以事夫自为学生以至参赞历六年之久其人之才与品亦既昭著而三年文字约以学规以闲其心志一年试用宽其约束以观其自守且三年文字之后复令闲养一年使凡年少气盛狂傲不羁之习藉使之差委以销磨变化之而后二年之功专习西学宽立期限严督课程得以虚心下气成就可造之品而免滥用之弊夫岁选十人以读文字更阅六年而方能造成不过什之三而已然而不出十年风气开而士习变不但使署无才难之叹且先以正业经加之时习孔教根本体立用行日后或可内调以赞国政未必不出乎此此即所谓姑即其不必先行者而设一可以先行之法计似无便于此也至两处学费用不妨由各使馆严剔幸用之人之薪俸以济之是则国家毋费财而有寔用树人之功即在十年以后亦何惮而不为哉

　　论出使
通商以来外国与中国辑睦其间偶有咀唔致起兵战之祸虽由于各国之嗜欲无厌要求不已而其寔皆我与之衅而已夫数万里外不惮重洋危险载货至于中邦推其本心果何所在夫亦为利耳西洋人之多欲出于性生故肯为此若华民则数十里百里而遥尚有离乡背井抛妻弃子之忧临歧牵袂涕泣涟如故中人罕至其地即不知其风俗罕与相接即不识其性情于其来也目之为夷自上及下皆存轻视之心在朝廷自治其国设官分职皆理境内之事治境内之人无专官以治其与华民交接与华商贸易之务不过海关道有洋务之责而已然终非专理通商事也其本职则备兵其兼任则收税中外之人有贸易交接并归理处非以通商而后有道也直江两总督有南洋北洋大臣新衔亦此意也即专司洋务如总理衙门且不过部院属员之差使已耳无专官也上海租界之会审公署亦差也寻常西人之议谓中国谁为专理中外交接事件之官则中人寔毋可对又不宜曰中国于洋务轻之故不设官也故西人往往论中官之品大者必曰道台其所见可以理其与华民交涉事者不过海关道也宜其为是言也然则中国于洋务若是其轻之虽三十年来未有之改焉宜西人之犹有疑也西人之传教事属不经海滨人见之习不为怪进中地二百里有教会神户分书讲理十人九厌之夫教亦西人之一端通商并不由此惟上官未将其故宣示民间则民愚而不解所谓弱怒于言强怒于色因而多事矣夫上下皆轻视之成见未融固执不化以为我中国为四洲万国所宗自行其道以尽我爱国与民之心独不思时既必至通商势不能舍洋务苟自谓暂羁縻之姑作权宜之计以为后图亦徒为外人所窃笑耳吾不知洋务不设专官将待数十年后闭关绝使不与西洋通不许其人至故兼摄其事而已足欤彼以商民聚中国必设领事等官于各口岸我之地使彼处之我之民与彼日接而反不设官以治其事我之爱国与民之心独不如其自爱其国与民乎且夫由内以及外事相通也始而我民惮远涉彼民好漫游今我民往矣且众往矣彼以富民来我则以穷民往矣往来则一贫富各殊大抵谋生谋蹙甘涉重洋拚定死亡以图发苟皆瘠而去肥而归岂非通商之有利于吾民乎然而招工开馆矣仔在船矣皮鲁之鸟粪拾矣古巴之糖寮多矣金山之金掘尽矣或折磨之毋人理或厌恶之起杀机彼之民在中国重楼阁也食锦衣富也而我何敢侮之我之民在外洋狗牵豕捆枵腹鸠形贫也而彼皆可虐之彼民既富而护之且不一官我民至贫而保之反毋一官何也岂以彼来者富我往者贫有官以统率之如作乞丐之头虑为外方人笑乎然又胡不思我之贫民深入其地不能自立至于受佣被虐驱之如豚豢之如犬弄之如笼鸟杀之如微虫独不为外人所笑乎夫此被虐之民虽由于自蹈陷阱死而毋怨然谁寔有此民者而使之不能自保其身自安其业以至于此哉吾故谓出使之举刻不容缓而国日本之出使尤不可缓也使臣既派身禀朝命为在外国之华民保护维持则于国金山土民欲逐华民之事尤不可不加意焉然金山之华民不过与土人争利起其媢疾之心犹不如古巴糖寮佣工受虐之惨上年陈荔秋京堂回国于古巴各佣工情形亲知灼见入诸奏牍三年以来死者又不知其几此次奉派国钦差惜古巴非国属地不能乘便办理垂毙之民空悬向望正不知有生还之日否也抑将于出行之日道经该处拯救佣工耶若置此事于不论不议之列则日本美国之使亦止寻常通好之事而于出洋之华民无补焉岂其日本之华民聚处者多金山之华民土客不容均宜遣使臣以安抚之而独于古巴之佣工可置度外甚非计之得也吾故谓出使必能保华民而保华民必先理古巴案若次第简派各国钦差迟之又久而及于古巴华佣将毋孑遗矣

　　论全权大臣
谨案万国公法公使凡四等代君行事者为头等西语谓之安巴撤多耳特简公使西语谓之安弗瓦页全权大臣西语谓之布来尼布当西耳皆为二等其第三等则驻京大臣也西语谓之来西当此三等公使均可觐见彼国之国亲递国书至第四等即办事大臣及署任公使是也西语谓之沙耳瑞惟执本国外政大臣之书呈递于彼国之外政大臣以为信凭而已头等公使非自主之大国不能简派其所以特尊者代君行权故也二等公使虽亦觐见国君亲递国书然止代国而不代君故与头等公使之代君而兼代国者有间但特简公使与全权大臣其尊贵较之头等固属稍逊一筹而事权特重究非寻常公使所可及也西洋各国商民于产业贸易等事往往亲缮全权字据交其经理人收执经理人即可有权代办一切如控告索价买卖进出等情皆可专断而行无须转询原主原主亦不得过问至国家所遣全权大臣如有专擅之处其君主亦可将该大臣诛僇惟所允行之事不能更改其事权之重一至于此中国自古无全权大臣之授政必亲裁权自上操而尤以魁柄下移太阿倒持为切戒书曰惟辟作威惟辟作福孔子曰天下有道礼乐征伐自天子出传曰天子当阳诸侯用命昔张江陵当国务尊主权课吏职信赏罚一号令虽万里外朝下旨而夕奉行故神宗初政起衰振隳纪纲修明海内殷阜皆居正之力也由是观之臣下既罔敢作威作福矣尚何全权之有哉自通商以来始有全权大臣之衔惟奉命订立和约之大臣如桂良花沙纳及恭邸李傅相等方蒙特旨除授是以和约首段必大书曰某官某官公同会议各将所奉钦差便宜行事全权大臣之上谕互相校阅所有商定各条列后云云间亦有缮作各将所奉便宜行事之旨及钦赐全权敕书等件公同校阅均属妥当者至出使大臣之兼全权者惟崇厚及曾袭侯二人而已查总署奏定出使章程内开出使大臣头等一二品充月俸一千四百两二等二三品充月俸一千二百两三等三四品充三品月俸一千两四品月俸八百两今崇厚曾纪泽奉命出使俄英法等国照章均应作为二等惟崇厚钦奉特旨以全权大臣之任原以出使俄国现有议办交涉事件关系重大与出使他国者不同应作为头等公使以崇礼节查西洋各国以头等公使有代君行权之责从不轻易简授嗣后如非实任一二品及有应办紧要事件者毋庸加赏全权字样以示区别等因此次奉命议和出使日本大臣张樵野尚书邵小村中丞均系属寔任一二品官且有议办紧要事件以为头等公使毫毋疑议故照章加全权崇衔以期便宜行事欤吾闻之大夫出疆有可以安社稷利国家者专之可也班超传介子独何人哉此即不加以全权而三命以上义同休戚之大臣自宜置死生于度外以安国家而酬特眷今日者两国兵连祸结涂炭生灵议成则重睹升平不成则三军暴骨关系之重孰过于是委任苟有不专何以责其成效乎且事机之来间不容发倘必遥禀庙算又何必特简大臣为使此古者行人所以有授意不授辞之说也若谓防其挟制则张邵两公自有平日之经济学问在若云虑其挪揄则自有万国公法所载公使应享之权利在

　　论宜遴选使才以重使事
