<!-- { "loadSidebar": true } -->
宋董煟救荒全法人主当行六条一曰恐惧修省二曰减膳撤乐三曰降诏求贤四曰遣使发廪五曰省奏章而从诤谏六曰散积藏以厚黎元　宰执当行八条一曰以调燮为己责二曰以饥溺为己任三曰启人主敬畏之心四曰虑社稷颠危之渐五曰进宽征固本之言六曰建散财发粟之策七曰择监司以察守令八曰开言路以通下情　监司当行十条一曰察邻路丰熟上下以为告籴之备二曰视部内灾伤大小而行赈救之策三曰通融有无四曰纠察官吏五曰宽州县之财赋六曰发常平之滞积七曰毋崇遏籴八曰毋启抑价九曰毋厌奏请十曰毋拘文法　太守当行十六条一曰稽察常平以赈粜二曰准备义仓以赈济三曰视州县三等之饥而为之计四曰视邻郡三等之熟而为之备五曰申明遏籴之禁六曰宽弛抑籴之令七曰计州用之盈虚八曰察县吏之能否九曰委诸县各条赈济之方十曰因民情各施赈济之术十一曰差官祷祈十二曰存恤流民十三曰早检放以安人情十四曰预措备以宽州用十五曰因所利以济民饥十六曰散药饵以救民疾　牧令当行二十条一曰方旱则诚心祈祷二曰已旱则一面申州三曰告县不可邀阻四曰检旱不可后时五曰申上司乞常平以赈粜六曰申上司发义仓以赈济七曰劝富室之发廪八曰诱富民之兴贩九曰防渗漏之奸十曰戢虚文之弊十一曰听客人之粜籴十二曰任米价之低昂十三曰请提督十四曰择监视十五曰参考是非十六曰激劝功劳十七曰旌赏孝弟以励俗十八曰散施药饵以救民十九曰宽征催二十曰除盗贼

宋元佑初河东京东淮南灾伤监察御史上官均言赈恤有五术一曰施与得实二曰移粟就民三曰随厚薄施散四曰择用官吏五曰告谕免纳夏秋二税

明嘉靖八年山西大饥参政王尚絅上救荒八议一曰愍饥馑乞遣使行部问民疾苦二曰恤暴露乞有司祭瘗消释厉气三曰救贫民乞支散庾积秋成补还四曰停征敛乞截留住征以俟丰年五曰信告令乞劝分菽粟六曰推籴买乞令无闭遏七曰谨预备乞申旧例措处积贮勿使廪庾空虚八曰恤流亡乞所过州县加意存恤勿使聚思乱

明佥事林希元疏云救荒有二难曰得人难审户难有三便曰极贫民便赈米次贫民便赈钱稍贫民便赈贷有六急曰垂死贫民急饘粥疾病贫民急医药病起贫民急汤米既死贫民急募瘗遗弃小儿急收养轻重系囚急宽恤有三权曰借官钱以粜籴兴工作以助赈贷牛种以通变有六禁曰禁侵渔禁攘盗禁遏籴禁抑价禁宰牛禁度僧有三戒曰戒迟缓戒拘文戒遣使

明周文襄忱救荒有六先曰先示谕先请蠲先处费先择人先编保甲先查贫户有八宜曰次贫之民宜赈粜极贫之民宜赈济远地之民宜赈银垂死之民宜赈粥疾病之人宜救药罪系之人宜哀矜既死之人宜埋瘗务农之人宜贷种有四权曰奖尚义之人绥四境之内兴聚众之工除入粟之罪有五禁曰禁侵欺禁寇盗禁仰价禁溺女禁宰牛有三戒曰戒后时戒拘文戒忘备其纲有五其目二十有六

颜茂猷曰正策有五一曰开仓赈贷二曰截留上供米以赈贷三曰自出米及劝籴富民赈贷四曰借库银循环粜籴赈贷五曰兴修水利补辑桥道赈贷令饥民佣工得食而官府富民得集事也

　　备荒管见　　　　　
鲁仕骥

备荒莫先于重农事重农事之目一曰爱农民春耕夏耘秋获冬敛农民终岁勤动无一日之暇也功令农忙停讼固所以恤农矣然富室呈禀佃户每在农忙之时国课攸关岂能不一为之清理但速以结之俾其不至旷废时日至于他时农家涉讼并速为完结亦庶几寓我爱农之心焉耳一曰筹水利两山之间必有水焉大者为溪小者为涧旱则可资以灌溉而潦足为田害畜之泄之陂塘沟甽其不可忽者也凡行部所至问民疾苦必详询其地方山溪若何有无陂塘沟甽已坏者修之废者复之如或地势低洼常虞泛溢为患则筑堤捍御当与地方有识者谘诹而慎行之一曰培山林山多田少之地其田多硗夫山无林木濯濯成童山则山中之泉脉不旺而雨潦时降泥沙石块与之俱下则田益硗矣必也使民樵采以时而广蓄巨木郁为茂林则上承雨露下滋泉脉雨潦时降甘泉奔注而田以肥美矣一曰养地力人皆知尽地力而不知养地力夫斯民智虑日出今之地力无有不尽者矣地力益尽而五谷益少其结实者鲜也古者有不易之地一易之地再易之地不易之地岁可种谷最上者也其次则休一岁乃种谓之一易其次休二岁乃种谓之再易汉赵过作代田法犹祖此意总欲使地力宽然有余耳今纵不能如古之更易代种然朱虚侯所谓深根溉种立苗欲疏非其种者锄而去之亦所以稍养其地力也盖立苗疏则地力厚而一种入土结实百倍且精气充足其为谷尤养人也至办具粪种亦有剂量凡畏旱之田粪宜淡宜少而多畜水以济之则虫不为灾畏潦之田粪宜燥宜厚而深浚沟甽以泄之则水不能淹总之宜以地气为主地气七分粪三分调剂以生谷则其谷结实大而多矣一曰多谷种古者谷种入土必杂五种以备灾害今闽中多种地瓜过于五谷几若食味之正然此外如粟麦黍稷南方不恒种者山薮山涯稍有隙土即教民求其种而种之虽地气不齐未必广有收获然多为之备亦或薄有所得也若草废田荒谷所当厉为之禁一曰禁私宰农人以牛为产业私宰盛则不独盗牛者多而牛疫滋起尤必厉禁之凡此若所以重农事也其次则当安富富民者贫民之母也平日有事相见宜接待以礼而恳恳恻恻劝其崇节俭广蓄积省浮华侈靡之费敦睦姻任恤之行不独所以周贫正所以安其富也至如广作室庐斩木不时伐石过度皆足以丧地气败坏田畴使五谷不实亦宜劝之朴素是尚安静是守毋擅兴土木又次即当安顿游民游民者民之蠹也平日既无恒产惟酗酒赌博为事趋而日下遂至流为盗贼为乞丐三五成百十为党虽在丰年此辈大为地方之害不幸而遇饥馑抢夺掠将无所不至矣是宜设法以安顿之或有山薮水涯弃地募之使耕或劝富室多设闲役如夜之类藉以养之俾之散其党与渐归于正其中鳏寡孤独废疾之人又多方以廪结之此皆备荒之要务也其尤要者必先清心寡欲时以畏天恤民为心敦教化清讼狱慎刑罚深念一民或冤一物不得其所皆足上干天和而致水旱之灾兢兢业业夙兴夜寐靡敢或懈如此则荒备之政举矣

　　荒政　　　　　
惠士

荒政之弊有四一曰劝分二曰抑价三曰遏籴四曰行粥古者千室之邑藏千锺万室之邑藏万锺是以劝富分贫而食自给且贮米于囷一岁而陈藏谷于廥十年不败吴民争旦夕之利惟恐不及而莫有为十年之计者故江南无藏谷之家有田数十顷米数十囷仅数万家之一分一家无以给数万家而一家先受其弊富民贫之母也病其母而不能活其子亦何利之有焉此荒政之弊一也凡物多则轻少则重是以古之为国者多则敛之使重少则散之使轻未闻有抑价者良以价不可抑而平也江南既无藏谷数十州之众咸仰食于商则米商实为民之司命彼价重则坌集价轻则转而之他视利用趋四方无择也抑价之令下则米商以折阅而不至吾恐米益乏价益腾跃将使菽粟如珠玉其谁能抑之且抑之是教民争也桀黠之徒必有挟持宪令起而强籴者奸宄亦将啸聚饥民乘时攘夺则盗贼四出而不可御此荒政之弊二也菽粟之流于天下犹血脉之流于一身流则通遏则壅其理易晓一郡之储有限而天下之积无穷不能通无穷之积而徒遏有限之储其罄也可立而待或曰遏籴所以防海也防海之法常闻之矣今不思所以防之之法而遏籴是闻吾恐海人之籴者自如而徒使平民摇手触禁也此荒政之弊三也先王行糜粥以顺时令而非以救荒东汉尝行之而民多饿死良以胥吏干没赈恤多虚撩以石灰揉以糠核名为活人其实杀之又壮者得歠而不能及于细弱羸老之民近者得餔而不能于深谷穷岩之域活者二三而死者十七八矣且率数千人而行粥于市则气之所蒸将成疠疫众之所聚必有奸偷其患不细惟闾里长厚者可施之一乡而非有司之所宜行也此荒政之弊四也

余以为劝分不若开渠抑价不若通商遏籴不若广籴行粥不若厘户宋汪纲知兰溪县曾岁旱躬劝富民浚堰筑塘大兴水利饥者得食其力全活甚众此开渠之法也浙东饥宰相王淮荐朱熹为提举常平事以振之始拜命即移书他郡募米商蠲其征及至则客舟之米已辐辏民用不饥此通商之法也江右饥辛弃疾榜通衢曰闭籴者配强籴者斩召官吏儒生商贾各举有干实者贷以官钱蠲其息俾出籴他郡期终月至城下发籴由是连樯而至米价自平此广籴之法也江东旱提刑使弥巩以为赈荒在得人俾厘户为五等甲赈乙粜丙为自给丁籴而戊济此厘户之法也顾在于今则犹有难行者常平废而广籴无本钱关税重而通商无厚利厘户则胥吏上下其手而贫富不均开渠则富民靳固其财而怨咨或作惟损益古人之法而裁取其中商榷今日之宜而务先其急则四者皆可行也江南素称泽国环三江跨五湖横为塘纵为浦支为泾为荡为泺所以引灌溉也堰以潴之堤以束之以时而启闭之所以节水旱也今堰不修而支渠浅淀水至无以泄横流之溃水退无以溉高仰之田故雨则溢而旱则涸当劝富民计亩出钱以给下户俾废者修浅者浚而益深焉则贫富两以为便救一时之患而成数百年莫大之功则开渠之法可行也今山东丰而荆湖熟江南赤地千里贵者金贱者土则灌输之利权在米商或不能蠲其征当半减以招之则楚帆湘柁衔尾而来大艑高樯泊于水市者相望也物聚价轻又焉用抑则通商之法可行也广籴之法当聚耆老及乡先生举富商之谨愿者假官钱为本而使出籴荆湖籴十而粜二则有二分息粜三则有三分息以官还官剖其息而中分之半赈饥半予商而稍优其直其余则略仿真德秀之治潭而立惠民仓辛弃疾之治福而置备安库以为水旱盗贼之防此广籴之法可行也厘户之法当仿韩琦河北救灾政而择甲户之以赀为官者宪司礼请之属以计口均户而分三等每县若干都每都五人视民居稀稠而增减其数复授之粟而属以亲至某乡聚民均给人日一升幼小半之十日一周终而复始至麦熟止仍分粜粟之所给粟之所俾均主之而有司总其成如此则以户均户以民振民既不侵牟亦无掣顿且人情各爱其乡而又恐负宪司之意必相与怂恿从事而惟恐不均则厘户之法可行也盖荒政大略如此若夫以实心行实政则存乎其人

　　先事之策
一曰重农农者粟之本或兴屯田或修水利或赈贷牛种或亲行田野劝相或分督里役地方谪举游惰或开垦荒之法而首在不以工役妨农事不以讼狱扰农家如此则农事举矣

