<!-- { "loadSidebar": true } -->
昔发逆之乱自粤而楚而江淮蹂躏数省咸丰己庚之岁苏城戒严议办团防时冯景庭宫允曾有寓兵于工一议其言曰居今日而议防堵非防粤匪防土匪也议防堵不能不议团练而团练之弊有三多易而精难聚易而散难人易而费难欲祛三弊莫如寓兵于工之一法夫吾郡百工之渊薮也城乡工人之数甲于他省而工人壮健之名又甲于四民工不一业简其强有力者用之业不一人简其尤强有力者用之若油车踹坊钢坊染坊纸坊作纸作钹作锣作石作之属皆壮健可用若加以简择不患精之难也此辈皆有居停主人来历分明非游民可比但须广咨博采别类分门于绅士中之居相近与其居停相识者籍其姓名第其材力高下登为一册归民办不归官办官办则乡愚无知恐遂录为兵人多不愿也约计之可得四五千人阴为部署不必明为征调平时自食其力既无聚众滋事之虞临时偶食于官不啻尺籍伍符之子且风鹤一警工即辍业若辈一朝失食难保不为我患者转为我用既两得之道而事平后各商复业如故各工佣趁如故不患散之难也或者谓不事征调何自知其乐从与否又何知其膂力胆气之足用与否则有番上巡查之一法轮给以值而縻之明试以事而历练之部署既定酌分为数十班两月为一轮每夜以一班令其驾船分赴僻静地方向有案之处巡行周视人给二三百文获盗者别有重赏不特膂力可以验试而其人果踊跃从事即胆气可用之征也又可仿照水龙救火成式远近数里内或有盗窃发令栅夫以锣为号凡在部署之数者闻声即至人给二三百文不至有罚获盗者别有重赏是不必养之平日自可用之一朝不患费之难也夫寓兵于工之益如此今虽防备外患情形与内寇异然其防土匪之发则一也由今之世漫无规画固无以备豫不虞过示张皇又适以摇惑众听连遭岁歉民力艰难市肆衰颓商人亦困三者之患费难尤甚于昔上海五方杂处良莠不齐无事之时流氓大妄为一旦有警未有不滋变端者昔道光二十二年之役吴淞口炮台一失洋人尚未抵上海而城中土匪起官为之避其锋当时以无备之故至于如此语云前事不忘后事之师今上海工匠之多尤多于苏省此时既无经费以办团练曷不取法于宫允寓兵于工之议遴选各工匠作头谕以大义俾各业作头先自选择其雄壮有力不吸鸦片者每业多或百人少或数十人籍其姓名造册即于各业公所中之司事为各业图长再派公正绅士汇而总之每月定期三六九日操演操时以黎明集日中而毕则不过旷其半日之工于本业仍无所碍诚得暗为部署千人操演二三月平时闾井晏然若无其事一旦有警词组传呼闻声四集如他邑援兵之骤来如天上将军之忽下声威安得不壮人心安得不固昔道光时浙抚王坡刘公海防告示有云剿外寇则不足治土匪则有余今所调度亦类是然果众志成城一鼓作气即外寇亦无不可也窃取前贤成说以贡当事者为山海高深之助云尔

　　再论寓兵于工
客曰目前时势孔亟团练不能不办而力不能办有此一法非但济团练之穷且较团练有用顾事关倡举其章程有未易定者吾子曾拟之否应之曰说本先达窃取之以贡当事者所谓借花献佛其办与否未可知乌在先拟章程也且仆亦未尝细考上海各项工匠共有若干何项可练何项不可练诚使欲办皆须一一考究实事求是不同于纸上空谈也惟大约言之凡可练之匠厥类有四一水木匠二者虽无店铺皆有作头有作场有下处有鲁班殿为公所统计城厢内外本水木匠不下六七千人于二十人中抽一人约可得三百人一石匠铜匠铁匠小木匠四项俱有店铺虽无作头而有居停主人每业店有若干人有若干未得其细大约铜作小木作不下百余处每处工匠多或十余人少亦三四人亦有一二人者拟自五人以上递抽一人石铁二匠称是四共约可得二百人一染坊红坊机坊槽坊四项店铺较巨其居停主人皆有身家上海红机二坊无多染坊槽坊不少亦于五人中抽一人约可得二百人一纸作作多寡不等约可得百人以上为类四为业十有二其中或有公所或无公所有公所即有司事则传司事传谕各业头目无公所者传其较巨之店铺使为领袖皆自选择如数限期满额造报花名以便点名验看此分类选练之大也主其事者邑侯司其事者则地方绅士择空旷之地为练场旁赁屋数楹为团局不须派候补人员督办如邑侯公冗即委贰尹常川到局有印绶之地方官较之候补委员威重而令易行且委候补之员必须薪水县丞则本有地方之责可以不支薪水其绅士则以有名望之一二人为总董余择有才有志气能任事而不喜事好名而不爱钱者五六人分司一切不取其多多则意见歧而恐开攻讦董事不起薪水并免舆轿等费以绝贪鄙人之欣羡惟局中饭食不可不备亦不可不立限制此设局举办之大也应练之工人平日不给口粮逢三六九操练之期择其认真刻实能受约束而技艺进境者酌给花红如是则费省选定日邑侯亲临点名验看汰其老弱油滑者不与列每逢操期绅董留心察看有不受约束不遵号令情近游戏者随时黜退另行挑补如是则兵精或曰平时不给口粮操演日不能不给然即以八百名一月九日之口粮所费亦已不支夫各工之就食于店铺者其工资皆以月计其水木匠则以日计月计者本有工食无须再给日计者其日有工则本有工食不过旷作头半日之生活耳然于二十人中抽出一人所旷亦属有限若是日无工仍该管作头捐给一日工食以作报事平录其捐数多者为之请沪上作头大半积有资财且所费究属无多尚可勉要在经办斯事者信义可以相孚耳抑此十二恒业之外尚有可以团练者如制造局之小工不下数百人工食颇厚局员平日苟能御下以恩亦可激以大义予以部勒此则不须由地方绅士经办者也虽然天下事言之匪艰行之维艰今纵论若此亦徒付之空言已耳要岂敢望一旦举行哉客曰然则盍再贡诸当事乎

　　寓兵于商说
自来谋国者言富必兼言强而言强则必先言富孔子曰足食足兵言兵不先乎食也梁惠王问孟子曰亦将有以利吾国乎言富而强在其中也中国自三代以来素重农政故王者之政寓兵于农时至今日风会大开势将易重农而为重商窃谓农固当重商亦何可不重农固可以寓兵商亦何不可以寓兵也中国绿营之兵积习太重近因省费裁固可弗论至于防营练军各省多寡不等但令铁路能成则朝夕千里足敷征调井田出车之古法更可不谈所不能不复者海军耳中国因日本之役海军挫之余战舰尽为敌有沿海各口零星小舰仅有存者而都中海军衙门遂以废置不特中国之臣民惜之即他国之人亦莫不惜之然而迫之于势无可如何窃窥当局者之心殆每饭未尝忘巨鹿也自强之军成于海上武备储材水师陆师各学堂分设于各省不为海军计而何为者各处煤铁之矿以次开办船政铁政机器之局工作不辍不为海军计而何为者他若邮政之举行铁路之开办皆可以作海军之乘韦然而复斯军也谈何容易人材之养成非十年树木之期不办经费之裒集非千百万不济巧妇难为无米之炊正此之谓矣窃谓中国闽广各处商民散处于外洋者不少或富有资财或材堪任使其心皆不忘故国特无人焉为之鼓舞而督率之耳因其人以为将领兵士因其财以为炮船器械经之营之不待十年可以成军此盖有二利焉其人客游日久或且世代出洋一切情形素所谙习较中国特差出使游历人员其效十倍较中国内地学堂教习生徒其效百倍一利也其人素谙商务与各国各厂购买船炮器械自不致于吃亏且他日成军后一切悉用外洋军规更无效颦之诮二利也今拟先由中国出使各国大臣示谕中国商民之聚处欧美各洲及南洋各岛者谕以大义劝其报或有勇力或有技巧或习工作或献经费或集股筹办船炮器械或独力愿办船炮器械一一注造名册汇送总理衙门核定后由部造给札照印记寄交各出使大臣按册给发任以船主以下名目先令购造开办寄泊何埠或游历何国均随时报由出使大臣咨明总理衙门立案期以三五年后　朝廷特遣重臣巡行各埠阅视一周量行励此后限定年期会操于天津台等处洋面如遇外国有战事循照公法派船观战其有中国弁兵愿出洋投者由内地各督抚给咨送往听各船主验收若中国有警则调回集防其无事时不必留泊中国海口以免沾染内地习气倘在军力有年其后愿絜其家徙回中国原籍者则听之无庸老其材于风涛沙线之中以示体恤如此则中国海军之复可拭目以俟之矣夫中国商民之流出外洋者正不少矣即以南洋而论新加坡槟榔屿马六甲等处各数十万十数万不等此外小吕宋新金山檀香山日里埠无不以数万计而欧美诸洲各国各埠更难总计其数其中拥敌国之富者不乏其人而且负非常之才者亦所在多有不及今早为之计恐楚材晋用之利非我之福也自来言兵者多矣未有言寓之于商者更未有收本国之人民于他国者顾今日之局势为古来所未有则今日之兵事亦必开千古未有之奇若郑商人弦高之仅能与闻兵事固未足以擅美千古也
 
卷七十五　经武部六　选将

　　劝诫营官四条上而统领下而哨弁以此类推
　　　一曰禁骚扰以安民

所恶乎贼匪者以其掳焚杀扰民害民也所贵乎官兵者以其救民安民也若官兵扰害百姓则与贼匪无殊矣故带兵之道以禁止骚扰为第一义百姓最怕者惟强掳民夫强占民房二事掳夫则行者辛苦居者愁思占房则器物毁坏家口流离为营官者先禁此二事更于抢压买等事一一禁止则造福无穷矣

　　　二曰戒烟赌以儆惰

战守乃极劳苦之事全仗身体强壮精神完足方能敬慎不败洋赌博二者既费银钱又费精神不能早起不能守夜断无不误军事之理军事最喜朝气最忌暮气惰则皆暮气也洋瘾发之人涕洟交流身瘫软赌博劳夜之人神魂颠倒竟日痴迷全是一种暮气久骄而不败者容或有之久惰则立见败亡矣故欲保军士常新之气必自戒赌始

　　　三曰劝训练以御寇

训有二端一曰训营规二曰训家规练有二端一曰练技艺二曰练军法点名演操更放哨此将领教兵勇之营规也禁嫖赌戒游惰慎言语敬尊长此父兄教子弟之家规也为营官者待兵勇如子弟使人人学好个个成名则众勇感之矣练技艺者刀矛能保身能剌人枪能命中能及远练阵法者进则同进站则同站登山不乱越水不杂总不外一熟字技艺极熟则一人可敌数十人阵法极熟则千万人如一人

　　　四曰尚廉俭以服众

兵勇心目之中专从银钱上着意如营官于银钱不苟且则兵勇畏而且服若银钱苟且则兵勇心中不服口中讥议不特扣减口粮缺额截旷而后议之也即营官好多用亲戚本家好应酬上司朋友用营中之公钱谋一身之私事也算是虚縻银金向也难免兵勇讥议欲服军心必先尚廉介欲求廉介必先崇俭朴不妄花一钱则一身廉不私用一人则一营廉不独兵勇畏服亦且鬼神钦伏矣

