<!-- { "loadSidebar": true } -->
井田之制起于周乎曰画于黄帝而大备于周也井田之制坏于秦乎曰废于战国而极坏于秦也盖井田之制维持甚周纤悉毕备其成非一日其坏亦非一日方其田制之始创也经土设井立步制亩其成岂一日耶周公因上世帝王之规立一代太平之制自五家为比积而为乡自五家为邻积而为遂相友于烹葵剥枣之业自得于衣帛食肉之余此所以大备于周也及其坏也贡助莫闻其详井田姑举大略其坏又岂一日耶至商鞅乘经界不正之后为阡陌裂之制富则跨邑贫无立锥逐逐于争夺之场汲汲于兼并之利此所以大坏于秦也自秦变周之后其田又不知几变曰代田曰限田曰均田曰永业之制曰司均之官曰口分世业之法代田之制起于赵过一亩三甽岁代其处善田者令学养苗之状亡牛者教以人耕之法命卒于官而教民于边郡此代田之制汉武行之也限田之议出于石苞谓王公以国为家不宜复有田宅今可限之自国公侯以至于丁男丁女皆有降差此限田之制晋武行之也均田之法男子四十亩妇人二十亩户绝者以为公田刺史十五顷县令以下六顷其田则更代相付此李安仁之议而行于后魏孝文之时也永业之制男子十五皆有田亩妇人十五皆有营业又令男子十八而受田六十而免役此北齐考成之制而行之于河清之时也后周伯政之初置司均之官掌田里之政令凡人口十以上宅五亩口七以上宅四亩口五以下宅三亩有室者田百四十亩无室者百亩是之谓均田至正观之始度田以步亩百为顷男年十八以上受田一顷八十亩为口分二十亩为世业贫无以葬得鬻世业自狭乡徒宽者并得鬻口分已鬻者不复受夫是之谓口分世业宋初亦行均田之制绍兴初复行经界之法今则人自为制家自为田富民为主贫民为佃朝廷但收贡法而已虽然井田之不可复者势也亦理也说者谓汉高之际天下初定土旷人稀可以复行古人援田居民之法失此不为复遂无及岂知古者万夫之地三十二理有半而其间为川为路者一为浍为道者九为洫为涂者百为沟为畛者千为遂为径者万此数者非塞溪壁平涧谷夷邱陵坏庐舍徙城邑不可为也纵能尽得平旷之地行之亦当驱天下之人竭天下之粮穷数十百年之力而后可然则井田之制使百姓无不均之业官吏无隐慝之欺劝之农桑导其树畜安见后世之治不可比隆于三代者哉

　　论南北田制
南北民风彼此各异故其畏官守法耐苦安贫北人较能胜于南人彼其土产之物人力所耕北地反不及乎南地故当　国家定鼎之初制定赋税亦令北轻南重其所以示体者不可谓不至矣然　国家虽如此定制而有司之奉行者又各异焉盖南赋虽重除地丁漕米之外一切无定制者官既不能征民亦不愿纳而北赋虽轻每岁例需之差徭艹料与各官署之日用各物及遇有格外大差一切需用官皆取给于民民皆尽供于官统数合算　国家之定制虽轻各官之征收仍重较之南方之赋所争者亦不相上下也惟是耕种各粮以及栽植各物均须上得天时下得地利中得人和而后可得利益南方多水种植较易为力所畏者惟大水之患耳然低洼之地水大被淹而高原之区水大亦尚有收若遇亢旱之年高原无望而低洼又可倍获仅农夫之力作较更辛苦至北方则不然遇大水之年凡有濒水之区均行在水中央此犹与南方相似遇大旱之年每致赤地不止千里此固与南方各殊而且农夫惮于力作每年犁田下种之后及收获日方有事于西畴余则未见有人再往陇亩也至于沟洫其制久废亦皆平为种植之区故均无人言及此事者又安望有人兴办此事也至于河道水利本属公家之物均更听其淤塞愈无人筹划及此者故平时无取水之方至亢旱并无致水之处矣盖由于南人之力农者必须天时地利人和三者各尽其道而北人之力农者仅恃天时地利而人和未尽得宜焉必俟为民上者有以提唱而举行方可望有成效也予昔年在直隶时见涿州之绍村一区尽开水田当三时农作之日其法均作南方之式所有取水车亦与南方相同后讷近堂节相又颁给南方用牛取水之车一具令民仿造民更便之故他处之杂粮常遭亢旱槁死而绍村之禾苗仍然青可爱推求其故闻此处居民多系绍兴农民之后裔因见其村多水故均开作水田诸事仍用南方之法每年浚深水池令可多蓄积水以供车用而取出之淤泥肥者用以培地瘠者用以筑塍故能水池不淤可以御旱岁有丰收人无饥饿究其水源不甚广远故仅能敷一村之用他村不能效法此予所目见者也玉田丰润雄县赵北口等处均有南方景象惜一过未能详询其底细也后出居庸关至张家口沿途均有明代巡道王公德政碑询诸士人皆云此公居官时引桑干之水仿照南方之法以兴水田之利民至今犹赖之第彼时秋收已毕未见田间景物难述其详惟见萝卜蔓青等物每枚有至数十斤者亦可见其地土之肥美矣北方之水如桑干者不可多得如绍村者谅不少有安得上有王观察下有绍兴人为民大兴水利永免旱灾也

　　限田末议
驱忍饥枵腹之民而使之持挺而斗力不胜也故足兵必先足食粟红乎君之仓廪贯朽乎君之府库而民未得家给而人足焉是弃有用之货物于无用之地也故富国不若富民上焉者度支绌下焉者脂膏竭而中饱于夫己氏之囊橐将民贫而国亦困焉故保富莫如均富均富之法则限田其要务已中国四民之目农次乎士而工商后焉是以古之明君贵五谷而贱金玉所谓国以民为本民以食为天也井田始于黄帝夏后氏五十而贡殷人七十而助周人百亩而彻其实皆什一也君取于民以什一为最善制民之产以一夫百亩为最善今　国家田赋之制取民不及什一而民忧贫困者盖因田产不均无限之之法故也孟子有言夫仁政必自经界始经界者井田之成法一夫百亩之定制也古法不尽可泥而古意自可仿行慨自秦用商鞅阡陌开井田废三代之善政历二千余年而不可复即古时之善俗愈远而愈不可追风俗益污人心益薄内忧未已外患迭乘岌岌乎几不可以终日处今日而筹时事欲攘外先安内而安内之规莫亟于教养未言教先言养而言养之序莫要于限田或者谓周官遗制三代下固有行之者矣新莽以之乱汉荆公以之祸宋至贾似道创公田之议而宋室遂亡则以三代下而言井田其效可今之所论无乃唾余噫为此言者殆因噎废食之见也孔子不云乎殷因于夏礼所损益可知也周因于殷礼所损益可知也其或继周者虽百世可知也是则法古而能损益固无时而不宜徒法不能自行视行之者其人何如耳新莽奸邪荆公执拗其人岂能行古法者西汉北宋并未闻限田之说若贾似道之公田假公济私其意去古甚远其法如何可行

今　天子圣明百僚尽职复古制以行新政而且随时地以变通安在其为汉宋之续者约而拟之制不必方里而井也沟洫畎浍略存古意居不必八家同井也乡堡村落就近联络田不必一夫百亩也古时地广人稀今则四百兆之民人给百亩数必不敷廿二布政使司所属州郡可耕之田总计不越十分之三分计则多寡相去甚远法宜先核各属户口及田数均分匀派其分派之法绅士受田大率一夫不及百亩圭田余夫数亦递减农民受田一夫不及五十亩工商受不受田其市之值与农田相准分派既定四民各以分内所余之田产缴官官即以之分授所不足者仍令各按田产时值之价限于三年内分偿原主此外不得私相售买抵押身死则田归于官其妻子由官判善堂养赡以余夫受田之岁为限无子之寡养以终身官所收管之田号曰公田凡公田之佃与夫绅士之佃由客民及一切游民承充民无土著虽绅士不得受田受若能捐例停罢官皆实职幕仆以僚役分充后凡游民既无候补幕游谋事诸名目其工无艺商无货佃无力者皆勒限各归原籍安业有逗遛不归者罪之民各限以中人之产又严定绅商士庶吉凶诸礼暨宫室器用服物一切制度计其所入足敷所用民无贫富之别又各藏其余财余粟以为兵荒疫疠之备昔宰以三十年之通制国用此仿其意以上所拟各条似乎烦冗然成大事者不存畏难之见且所缴田产既得归价人情当亦乐从至于游民以次归籍则游勇会匪之患可以潜消主客既分即保甲亦易举行而盗贼之绝田产既定即豪强无所兼并而狱讼之源清乎守望相助不啻寓兵于农农功大兴水利自应整顿虽西北各省山乡瘠土皆可化为膏腴此法行而中国可大治矣所患者捐例不停仕途不清虽有良规举行无自然则欲筹教养必先澄官方斯则本原中之本原而以限田一法视之犹其末矣故曰末议

　　清丈议
田为赋役之所自出欲定赋役必自经界始东南沃壤甲于天下比固寇患率多抛荒间有招集拊循稍稍复业者而积弊既深新模甫创其事尤不易易盖人户之消长不同田亩之盈缩亦异自非力为整顿则富者曷免免脱之弊贫者保无负之忧故清丈之议实为当今之要务也按明初定制以版籍覆天下之丁男以垦田定天下之赋税户部籍天下之户口置户籍户各具其姓名年岁贯址夫家之数为帖已之籍编勘合州县半印钤记之籍上公府而帖给之民令有司以时清核天下府州县十年一造黄册编审更定以一百一十户为里推丁粮多者十户为长余百户为十甲二十户名全图其不能十户名半图城中曰坊近城曰厢乡都曰里里各编一册册首为总图其人户诸丁口塘山地畜产悉各以其实自占而官为核定之茕独不任役者则系于百一十户之外之图尾名畸零带管册既具州县府司递为磨算而上之部于是又令所在履亩丈量图其田之方圆曲直美恶宽狭各丈尺书主名及田四至如鱼鳞相比次汇为册谓之鱼鳞图册盖鱼鳞图册以田为主田各归其都图黄册以户为主田各归其户户以总田田以系户而赋役之法因亏自鱼鳞册以浸漶至亡失不可问而田得买卖粮得过都图赋役册独以田从户其豪猾置买田产遇造册贿重书有飞洒鬼寄花分畸零留割包纳悬挂掏回暗袭寄庄种种诸弊于是户籍虚损粮差无归则又分派赔补而逃亡者遂已相踵甚可畏也今能厘从前之夙弊立永久之成规则必申戒亭耆使之步尺不得出入责成保正使之争畔不得袒庇修筑田埂使之同沟不得侵占谕饬绅富使之占产不得影藏而又准之以图按之以册务使受田之人甲与乙易核[受](爱)役之数轻与重易裁轻重之额定而以人实之主可也客亦可也甲乙之名定而赋役随之一人而十役可也十人而一役可也总之户有入田必无出入可来役必不可往则豪民疲于奔命必约而定于一方单户穷于分析将各自守其陇亩不井田而民自安于乡不限田而民自甘于节制矣
 
　 
卷二十四　地舆部九　农务

　　论足食　　　　　
陆世仪

李悝为魏文侯作尽地力之教以为地方百里提封九万顷除山泽邑居三分去一为田六百万亩治田勤谨亩益三斗不勤则损亦如之地方百里之增减辄为粟八十万石又曰籴甚贵伤民甚贱伤农民伤则流散农伤则国贫其说皆名语非鞅之开阡陌比也但其意主于富国而未主于富民耳

亢仓子曰人舍本事末则其产约其产约则轻流徙国家有灾患皆生远志无有居心农则其产禾复其产禾复则重流散又曰人农则朴朴则易用此皆知本之论有天下者不可不知

只永不起科四字不劳不费为西北足食之本而守望相助四字为足兵之本但国家须守此勿失民信为急耳

