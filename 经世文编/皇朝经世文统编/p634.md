<!-- { "loadSidebar": true } -->
窃臣接准户部咨开奉　　上谕厘捐之误虽为兵饷起见穷民受累寔深且恐猾吏奸胥藉端抑勒侵吞舞弊除各省奏明通衢要口设立厘卡其偏僻地面小商零贩经过之所从前设有厘局者概行裁撤并着各该督抚查明分别应留应撤各厘局咨报户部以杜扰民而严稽核等因钦此又奉　　上谕各直省劝捐抽厘藉充军饷迭经明谕告戒严禁扰累至再至三惟地方大吏派员经理往往不得其人凡有顶戴虚衔皆可充任良莠既属不齐增减无从深考以致营私蕴利流弊滋多寔堪恨痛嗣后各该督抚于捐厘委员概行裁撤统归地方官经理并按月申报厘捐各寔数由该管督抚按照例限报部其通都之道厘捐事烦州县未能肆应即着派令该管地方府道等官分头办理毋得以不肖委员充数至抽厘大法并着各督抚按照部定章程简明条分晰开载榜示通衢俾商民一望而知不致使猾吏奸胥欲中舞弊等因钦此遵查湖南办理厘捐刱始之初经前抚臣骆秉章参稽舆论体察情形仿唐臣刘宴引用士流之法不归衙署不假手胥吏力除关卡陋习湖南地方瘠苦本非富商大贾辐辏之区是以历来并未设立货关与湖北江西等省地大物博迥异而综计每岁所入虽衰旺不同大约总在百万内外频年保境援支持危局深资其力良由用人立法权衡悉当收解胥昭核寔商民久相信从用能有裨饷需无伤政体前湖北抚臣胡林翼刱办北省厘捐一皆仿照湖南成法臣十一年留任之后留心查访其中节目或尚随时变通而大纲寔为完美今若裁撤分卡专以地方官经理则窒滋多弊端愈甚谨为　　皇上一一陈之

湖南办厘之始原止长沙湘潭常德益阳买卖较大之处设局试办迨后各客商遂有改向未经办厘地方贸易者商民纷纷禀请一律抽收以昭公允而杜趋避于是始于沿河各口次第添设其乡村小市不通舟楫者则至今未尝举行也又湖南号偁泽国洞庭以南汊港纷歧设卡处所无从控扼总要势不能不设分卡春夏水涨之际总分各卡复多未能扼要势又不得不设稽查卡分卡为商船终岁往来之地稽查卡则随水势之涨落为撤留此皆择其所必不可少者始行举办仍随时察看情形如无裨益即便停撤凡遇卡货物核算清楚收明厘金立即填禀放行毫不阻滞在此卡业经完厘之货经过彼卡查验货票相符并不重抽计湖南通省卡局不过数十处相安已久商民俱无异言倘一律议撤则坐贾或从而迁移行商必因之绕越不独总局总卡恐成虚设而厘金之有无不同即物价之重轻互异奸巧者每网利以自私良懦者或向隅而受累是有损于军饷并无益于商民此湖南厘金分卡难撤裁之寔在情形也厘金一项取什一于商贾款目多事务杂冗过客之去来无定抽收之多寡难权非若地丁钱垂为定额官有册籍可稽民有旧章可守也湖南办厘章程官绅并用凡收支稽查以及书写算货等事皆于生童中选派由督办官绅逐日考核所收数目按月榜示通衢有目共睹不独商民俱能见信即前年洋商因茶税一项赴岳州卡局亦偁湖南办事之有条理既已成效可睹矣今将委员委绅概行裁撤而惟责成地方官办理比而较之其弊有四委员委绅专办厘务又有帮办绅士分任其劳精神一则照料易周耳目多则箝制更密但属中材便可胜任地方官苟留心民社则一邑之公事已觉日不暇给虽长材肆应亦难以余力及于厘金由是胥吏伺闲以营私奸商通同而舞弊收数必立形其绌军饷将何所取资其弊一各卡局每日经过商旅不下数十百人委员委绅常川在局收钱算货无不躬亲督办随到随行偶有争执亦可立时了结无所拖累地方官深居衙署若任听客商出入体制未免太亵且一县之中市镇不止一处相距县署远者或一二百里近亦不下数十里万难日日亲历其势不能不假手于丁胥上下之情不通斯苛索留难扰累无从而究诘亏挪侵蚀丁胥相倚以为奸既恐饱私橐而损公家尤虑拂商情而滋事故其弊二设卡处所皆有地方官管辖委员委绅无权势之可藉收支账目人人可以翻阅稍有积弊不独地方官得而纠察之即地方之绅士商民亦得而举发之倘归地方官经理则银钱应入县库簿账应存署中一切收支细数外人不能尽知知之亦莫敢置议在自爱者固不至任情挥霍然难保不因公挪移倘遇任满卸事列抵流交势所必有案牍因之轇轕款项必至虚悬其弊三抽捐厘金事非得已当此军饷支绌故不能不设法补苴将来大局肃清即不可不随时停止委员委绅由省局札派以往帮办绅士亦多从异地遴选而来收发之权自上操之欲行即行欲止即止无牢不可破之患也一授权于地方官则吏胥据为利薮目前既无寔济日后且成陋规即至军务完竣札饬裁撤而阳奉阴违把持盘结势必不免以朝廷权宜之刱举供胥吏久远之私图其弊四兼是四弊又有二难委员委绅奉委办厘所办之事未善即可因事撤之地方宜总理一邑所司不仅厘金有廉静之吏与民相安而于厘金时形废弛者有明干之吏办公无误而于厘金未暇兼顾者未便执厘金之能否为殿最斯厘金仍无责成则考察功过之难也道府所辖地方远者或千余里其本任有表率之责职位又较尊崇因办厘而旷误职守既恐莫肃官常因办厘而侪伍商民更觉有乖治体且道途往返州县之供亿草率稽查局务之秉承终隔则道府分办之难也

夫钱定有科则犹相率勒折浮收豁免刊贴腾黄犹或私征入己而谓地方官经理厘金即可弊绝风清此势所必不能者也臣固不敢信委员委绅之皆贤亦不敢疑地方官之皆不肖独以为天下无无弊之法惟贵有守法之人得其人则归委员可也归地方官亦可也不得其人则委员有弊地方官亦有弊而地方官之弊更甚于委员语云两害相形则取其轻两利相形则取其重此湖南厘金难归地方官经理之实在情形也臣查湖南从前防剿窜贼分援四邻支用之浩繁筹饷之竭蹶久在　圣朝洞鉴之中臣受事以来李秀成狙伺于江西姜芳张高友等鸱张于黔粤而石达开大股又狼奔豕突窜扰边陲转饷征兵几有岌岌不支之势犹幸厘金按月收解得以均匀散放藉免饥溃而策成功兼之各营勇行资以及军火器械应接不暇实为东南诸路一总粮台亦全赖厘金支此危局两粤黔鄂江皖数省皆与湖南唇齿相依当此军情吃紧之时曷敢不竭力维持为先事预防之计湖南民气刚强筹兵较易筹饷则万分艰难近因邻气四逼商贾裹足厘金已日形减色若再更改旧章设有窒碍则诸务皆将束手合无仰恳　天恩俯念湖南厘金办有成效准仍照旧经理毋庸另议更张实于大局有济抑臣更有陈者军兴十余年东南财赋之区概遭蹂躏开源节流两穷于术既不能撤兵以纵贼即不得不筹饷以养兵筹饷之法以抽厘捐金为最善抽捐之法用地方官不如用委员用委员不如用绅士盖情形洞悉则处置自能合宜耳目较亲则利害易于上达他省之光景臣不得知第就湖而论自咸丰五六年两先后设立厘金盐茶局助饷积成巨款而农安于野士安于家商贾亦相与安于市百物价值初未腾贵民闲无所谓病也今议者动偁厘金为弊政果使别有生财之道夫孰肯居聚敛之名但为局外之空谈未究局中之情事则圣门耻于言利凡人皆若可疑欲举一以概其余将因噎而竟废食臣窃观天下大势不患弱而惟患贫抽捐厘金实现时必不可已之举祗须责成各督抚慎于用人务期国计民生两无妨用人既当立法自平匪特补救时艰亦免留贻后患否则防弊以法弊即缘法而起法愈弊愈巧反得恃法以事其缝非徒无益而又害之矣历观古今得失之源得人者兴恃法者敝凡事皆然而厘金特其一端此又臣度势审时管见所及伏冀　　圣慈之垂者也臣于各属办厘官绅访察认真尚无不肖之徒滥竽充任倘查有营私之弊即当据寔参办断不肯稍事姑容至各属捐输亦系官绅并委与办理厘金大略相同并请概照旧章免归地方官经理

　　厘局纵论
