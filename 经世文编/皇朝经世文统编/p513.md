<!-- { "loadSidebar": true } -->
现因中国北圻来往商务必须设法作速振兴所有光绪十二年三月二十二日和约第六七款内所订税则今暂行改定凡由北圻入中国滇粤通商处所之洋货即按照中国通商海关税则减十分之三收纳正税其出口至北圻之中国土货即按照中国通商海关税则减十分之四收纳正税

　　　第四条
中国土货按照光绪十二年三月二十二日和约第十一款第一节完纳进口税后过北圻到越南海口者除中国之外如系前往他国者则出口之时应照法越税则纳出口之税

　　　第五条
中国允准中国土药由陆路北界出口入北圻此土药应完纳出口税银二十两一担即一百斤法国人及法国保护之人只能在龙州蒙自蛮耗三处可以购买此项土药中国商人所应纳内地厘金等费亦不过二十两一担之数中国商人由内地运土药者将此土药交与所买之人即与收厘凭单而所买土药之人完纳出口税时将凭单到关呈验缴消再此项土药不许由陆路边界通商海口再入中国作为复进口之货物

　　　第六条
除兵船及运载兵丁军械之船外所有法国船只从谅山至高平复由高平至谅山经过龙州至高平并高平至龙州之河此二河一名松言江一名高平河此次船只每次路过即每吨纳钞银五分惟船内所载货物一概免税运入中国货物可运此二河其货物并可由旱路谅山至龙州之官道俟中国在边界设关之时此项经过陆路之货物在龙州必须完税后方准销售

　　　第七条
日后若中国因中国南境西南境之事与最优待之友国立定通商交涉之和约条款章程等项无论何等益处及所有通商利益施于该友国此等约一施行则法国无庸再议无不一体遵办

　　　第八条
右各条经会同商定后　大清国　钦派王大臣及大法民主国钦派大臣将此约条款原文译出汉字画押用印二分

　　　第九条
此次续约并光绪十二年三月二十二日通商和约经两国　钦差王大臣互换后此续约与该通商和约一体施行

　　　第十条
此约现由　大清国　大皇帝批准及大法国大伯理玺天德批准后即在中国京城互换

　　康熙中俄定界始末考边防偶述
中俄立约定界肇始康熙二十八年嗣是而雍正五年乾隆三十三年咸丰元年暨八年十年同治元年八年及光绪七年凡共九次或增订条约或更立界牌怀远招靡有弗尽而能使俄人知罪返地数十年蠕伏不动者惟康熙中之定盟则然蒙于是知　国朝之于俄虑之深而防之周也谨按　圣祖贻俄察罕汗书实当康熙十有五年以黑龙江北之雅克萨等地屡被俄东部之罗侵轶而令其约束不为寇耳乃答书未至寇掠转深致薮我逋逃阻我索伦貂贡而将蚕食黑省东北数千里地焉于是二十一年遣都统彭春侦形势于墨尔根及齐齐哈尔各筑城戍之而罗侵地则数年间旋复旋失迄死守弗宾　圣祖乃附书荷兰转达俄主海道往还半载得报遂谢边人构衅之罪为遣使定界之谋而于二十七年使出北方陆路至喀尔喀土谢图汗境文移往复明年十二月始与我大臣索额图等会议于尼布楚地方归我雅克萨城旋于雍正五年我亲王策凌等赴楚库河与俄使萨瓦立石分界而定市于喀尔喀东部之库伦也禁暴息争迄数十年无改易谓非战守兼资不苟议和之所致乎当时分界定约厥有七条摩崖勒碑文备五体而世传界碑汉文与清文又有详异同据咸丰八年之约有所议条款俱照清文办理云云则康熙中之与俄定界碑文亦必以清文为主无疑已今考黑龙江外纪曰格尔毕齐河源出兴安岭南入黑龙江河口东岸有石勒清汉蒙古及俄罗斯喇第诺　皇朝通志金石作捷提诺魏氏　国朝俄罗斯盟聘记又作拉提诺五体字康熙二十八年所立分界碑也尝从土人得分界盟约清文云中国　大皇帝钦差分界大臣议政大臣领侍卫内大臣索额图内大臣都统一等公舅舅佟国纲都统郎谈都统班达尔善镇守黑龙江等处将军萨布素护军统领玛喇理藩院侍郎温达会同俄罗斯察罕汗使臣俄昆尼等徐元文记与俄国定界之碑言俄使费兵多罗额里克谢等在尼布楚地方公议得一将自北流入黑龙江之绰尔纳即乌鲁木河汉文作乌伦穆河附近之格尔毕汉文作必齐河为界沿此河口之大兴安岭至海凡岭阳流入黑龙江之河道悉属中国其岭阴河道悉属俄罗斯汉文作凡岭南一带流入乌龙江之溪河尽属我界其以岭北一带之溪河尽属鄂罗斯界惟乌第河以南兴安岭以北中间地方河道暂行存放俟各还国察明或遣使或行文再行定议惟乌第河以下徐记定界碑文无此条一将流入黑龙江之额尔古讷河为界南岸属中国北岸属俄罗斯其南岸墨里勒克河口汉文作眉勒尔喀河口现存俄罗斯庐舍着徙北岸汉文作迁移北岸一雅克萨地方俄罗斯所筑城垣尽行拆毁居民诸物搬回察罕汗处一分定疆界两国猎户不得越过加有一二宵小私行越境打牲偷窃者拏送该管官分别轻重治罪此外十人或十五人合伙执仗杀人劫物者务必奏闻即行正法其一二人误犯者两国照常和好不得擅动征伐一除从前旧事不议外按此语汉文不载中国现有之俄罗斯人及俄罗斯现有中国之人免其互相索还者即存留一两国既永远和好嗣后往来行旅如有路票听其交易一自会盟日起逋逃者不得收纳拏获送还按此条汉文即附上第五条为一条一两国大臣议定永远和好之处奉行不得违误按此条世传界碑汉文亦阙

按黑龙江外纪所译出清文条约凡八而世传界碑汉文仅列六条盖清文第七条云云汉文实附第五条为一若末一条本清汉文所同特世传汉文阙此不载故仅得其六而不合魏记石勒会议七条也又乌第河兴安岭中间之存放河道未知后议若何要非得清文以补汉之遗人且莫知当时界碑之有此文矣再考黑龙江与俄分界处自康熙时安置界碑岁以五六月间齐齐哈尔墨尔根黑龙江各协领一员佐领二员骁骑校二员共兵二百四十名分三路至格尔毕齐额尔古讷墨里勒克楚尔海图等河视谓之察边格尔毕齐河额尔古讷河齐齐哈尔卓帐处也墨里河墨尔根卓帐处也楚尔海图河黑龙江卓帐楚也每齐齐哈尔协领与墨尔根协领会墨尔根协领与黑龙江协岭会各书衔名月日于木桦皮包而一挂之树一瘗之山明年察边者取归以呈将军副都统又各留木以备后来考验事竣例于七月内咨报理藩院仍于年终将边界谧之处专折奏　闻至将军于边界惟新到任者一察余不尔尝纵而观之知当时之分界察边实有三善而皆非浅见所及焉夫使臣与俄会议必使于中俄所当画界处议之庶可熟察两国界限险易远近之形而凭此核断不至贸然前往以受彼欺朦矣若地界山河南北相错而一时未易分属者俟后察明再议则纠纷息而彼此亦难强争也至岁分三路边且凭木以资考验而必以时呈报奏咨者则虑广漠之区俄人隐相侵越或至私移界石而我罔闻知耳使后常率此三者行之而勿中欺罔惰偷之习虽千载无俄患可也乃自咸丰末让地与俄几尽失黑省要地自黑龙江以东雅克萨尼布楚诸城亦均为俄有而自此次会议以来凡历次与议分界非议于京师即往议俄之都城且界牌任其迁移通商亦惟俄所便此欲俄之不为患东北难已观康熙朝之帖耳受盟不敢逞其兵威挟我故地以肆恫喝要求者其绥驭有方不诚超越寻常万万哉

　按雍正五年与俄定市恰克图之约但准贸易往来不许租地立埠虑患亦至为深远故论者谓自西域全境底定后俄人倘求通市新疆宜仿照此约凡各市行埠由我　国官商经理彼来贸易投行投埠为客居之商以此力争不惮往复要使必从而后开市不当照道光二十二年以来与各西国通商海口之约也至湘阴郭侍郎前上合肥伯书云俄既乘乱窃据伊必不肯轻易退还按此时崇厚犹未往俄议约莫如明与定约收回黑龙江以西地与之互易处置亦最得宜盖以名而论则伊地方饶沃形势扼要不可不责俄人交还而以实而言则即如曾星使劼刚续议条约凡伊膏腴要害之区亦已多归俄国管辖而我所得仅一空虚无用之城而已是曷若以伊让俄令俄交还黑省以东雅克萨尼布楚诸城按郭言黑龙江以西地西当作东而为国家维持根本地耶又筠仙侍郎言洋务应付之方不越理势二者势者人与我共之有彼所必争之势有我所必争之势彼所必争不能不应彼所必争而亦我之所必争又所万不能应宜应者许之更无迟疑不宜应者拒之亦更无屈挠云云更深得时势要领并识于此以为今奉使诸臣往议中越边界及吉林界者告焉

　又按咸丰十年俄觑英法内犯乘闲请黑龙江地允以大相易与恭邸面定条约始遣大臣成齐等往勘分界遂议自乌苏里口而南上至兴凯湖以乌苏里江及松阿察河作为中俄交界其二河迤东之地属俄罗斯迤西之地属中国自松阿察河之原踰兴凯湖直至白棱河自白棱河口顺山岭至瑚布图河再由瑚布图河口顺珲春河及海中间之岭至图门江口其东皆属俄罗斯其西皆属中国盖实让与地二千七百里而俄界已渐偪吉林矣当日所立界碑处有八曰乌苏里口曰松阿察河曰土尔必拉曰兴凯湖曰瑚图河曰珲春曰图门江口曰河源山岭漫冈也白棱河则本无其地乃俄人混指一处欲由松阿察掘通墨棱河以通舟楫而窥古塔珲春三姓等处耳俄使称九年立约时写在约中有云土尔必拉亦须割与后经勘出所称土尔必拉系在兴凯湖东北岸奎屯必拉之右距墨棱河尚有四百余里盖经成齐等据此力辩俄始强指必拉之分支小河即为白棱之讹而不得借此白棱河三字为日后侵占墨棱河地矣

　　中俄恰克图界约第三条
