<!-- { "loadSidebar": true } -->
盗之兴天之所以开真人也王莽之世刘崇翟义之伦既不能克不生盗则海内不乱而真人亦无所凭以出故新市平林为光武之先驱及寇剽日久野无所掠人穷反本厌兵愁泣而太平之兆已开于是甲齐熊耳兵散归田而天下定于一矣故盗贼之生不得不生其散不得不散势有相因而天心系焉繇今证古则天意若有可知者申生之缢韩原之获子圉之逃若此者为文公也卫太子之不得其死孝昭之无嗣昌邑之不君若此者为中宗也孝成之绝嗣袁平之短折王莽之篡代若此者为光武也传曰不有废也君何以兴故惠怀之际国几亡矣而君子以为天之启居摄之年汉中绝矣而识者以为天之祚刘

明封疆之律固严而待死事之臣太薄且如州县之吏或任未久或兵力不支与城俱亡虽无益于边陲之事而其人之责则已塞矣惟督抚大臣不可以此宽其失地之律然断脰决腹一瞑而万世不视不知所益以忧社稷者古人亦未之苛也非其人而遣之则罪在中枢当其事而掣之则罪在主者而死事之臣自可录其节而掩其眚庶乎平明之论与人富则难使也夫人之轻于生必自轻于货也始古之士大夫不封殖不厚奉视天下之物无以干其中彼且不知世利之足恋也而后可以然于一死今且天下之士大夫而莫不爱金官日尊而金日益多金多而爱与之终始彼又安肯一旦舍此累累者而死也田单天下之奇人也能以二城复兴齐国及至封为安平奉以夜邑娱以淄上黄金横带而骋乎淄渑之间则无死敌之心矣是故人富而重其生绝吭伏剑不出素封千户之家感自裁多在婢妾贱人之辈呜呼富未必富也生未必生也古之偷生蒙耻幸免而归为乡里所不齿者未若今之甚也非特不齿也破其庐其资燔其室而后厌于人心者何哉古不富而今富也富然后树怨深富然后人思夺之于是腼然面目者不敢见人而藏颜有北之乡匿影曦光之下呜呼虽悔之何及哉

古之治兵者营平久驻湟中月计粮谷茭数十万未见累民古之理民者乖崖甫至成都即奏罢陜西米数万未闻馁士古之养兵者荆州十年之积不烦转运古之利民者内史牛车之输不费追呼

明宣宗时特三法一久任二不次迁擢三不限流品

万历庚戌丙辰用阁臣言馆选隔科一举故二科独无庶吉士本旧制也至崇祯甲戌丁丑复行之

守令之难有四坐堂皇抚一邑专精课士何业不就而时日耗于趋迎精神殂于馈遗帣鞴鞠跽东西奔驰其难一工于弥缝事上官者躐荐台省不者辄以他事中之畏简书不若其畏上台其难二首尾牵制文移把持尺寸以上不得轻有所举长材无以自见掣肘之患其难三官如行马仅一过耳书役为主人官者为客则其弊不可得知知不可得竟其难四既责其拊循而以征输不及额议罚既戒其贪墨而以设处不误公为程有以己之不廉成己之不法亦有以己之不法成人之不廉

万家之邑必有士夫数十谄谀相先侈靡相耀子女姻亚童仆坐较金帛以为意色稍不能忍必且诪张恣睢而取必于官

海忠介惟有一袍一仆之风始能建言世庙陆文定惟有焚香啜茗之致始能不谢分宜

茅屋数椽穜稑百亩仅给衣食如吴介肃之高持刚介寡与誓不营私终身不渝如何文肃之正大敝裘尚假于人牝马亦非己有如陈茂烈之风纪自持

卑者积俸以取迁除巧者捷以营津要

汉之能吏多出掾史唐节度所辟书记亦往往入而为大官即明之初吴讷以医起中丞郁新严震以人才登八座杨士奇以白衣荐举而直纶扉陶鲁以恩荫而至金吾黄福以贡士而为六卿胡俨以乡举而为司成锺蔚能以吏员而为郡守龚子刍言谓今江南虽极大之县数万金之富不过二十家万金者倍之数千金者又倍之数百金以下稍殷实者不下数百家以户口数十万之大县而富户不过千余于千家之中而此数十家者烦苦又独甚其为国任劳即无事之时宜加爱惜今多事皆备办富民若不养其余力则富必难保亦至于贫而后已无富民则何以成邑宜予之休息曲加保护毋使奸人蚕食使得以其余力赡贫民此根本之计又曰一邑之中食利于官者亡虑数千人恃讼烦刑苛则得以吓射人钱故一役而恒六七人共之若不生事端何以自活宜每役止留一正副供驱使余并罢遗令自便营业而大要又在省事事省则无所售其吓射即勒之应役将有不愿而逃去者尤安民之急务也

卢九台告人曰不肖十分精神七分调停宰辅台省一分消耗簿书期会其筹兵设策只二分余耳若得五分办贼亦不至任彼猖狂

古之治兵者必治赋古之治民者必筹兵而汉之太守皆自为将自古守令将帅之不相为用未有如今日者也

熙丰之法有至今不变者经义也武举也茶马也崇观之法有至今承用者邓洵武之官阶也

孙沔以张禹李林甫斥吕夷简而夷简以为元规药石之言恨闻此迟十年尔又如文彦博请召还唐介宋时相臣尚有此

巴蜀被文翁之化易议刺为文章南阳被召父之化易商贾为本业颖川被黄韩之化转争讼为笃厚

非常之策陈汤不奏于公卿度外之功班超不谋于从事

不备不虞不可以师韩世忠京口之战只不曾备得无风及火箭二事遂败于兀朮故用兵者在先识己之瑕而后可以待敌

　　论黄帝
黄帝之事初不载于诗书惟易系辞礼祭法春秋左氏传间一援引然语焉不详仍无由得其事之本末而杂见于诸子百家中者其文复不雅驯为通儒所不道盖所传者既非其真而支离附会为不少矣今按诸子中老子道德五千言要无一字涉及黄帝至庄列二编称黄帝者不一而足则言黄帝者自当以庄列为滥觞而他书其后焉者也列子云黄帝神游于民无嗜欲之国不知乐生不知忧死其国不知去中国几千万里在弇州台州之间黄帝无思无虑者三月既寐而觉仍为修身之事要未得其完之法寝而入梦神更游于象外历二十有七载中国四境民俗粹美浑噩宁谥遂无伦比焉此列子之言也又列子谓惟黄帝孔子能辨梦觉世无黄帝孔子谁能辨之则以黄帝与孔子并言又列子引黄帝书云谷神不死是谓元牝元牝之门是谓天地之根绵绵若存用之不勤今在老子道德经五千言中不言老子而径称黄帝书其殆史儋直用黄帝语而隐其名即语所谓述而不作耶他如黄帝书又有云形动不生形而生影声动不生声而生响此黄帝书久已散佚无由见其全帙矣又有云精神入其门骸骨反其根又有云至人居若死动若械又别一纪载云周穆王上昆仑欲视黄帝宫注谓即黄帝至西方之行宫凡此皆黄帝之事散见于诸子中者至若素问一书近今中国儒者互相考定以为其书实中朝周末战国时人所著凡有所问皆称黄帝凡有所答皆称岐伯间称鬼区臾俱为假其名以显其义今观其书发明病情研穷医理具有古时格致之学而终以道为为归宿是真道家之言矣书内亦记黄帝升天之事第不及史迁所记之详而就黄帝岐伯问答之辞玩之可以见战国时人以为古时真人其才其力实足以持天地执阴阳盖其精神充足意识奠定故能与天地同体而同用又至人真人圣人三者皆能葆精神节嗜欲年寿以百岁为度亦可见战国时人俱以黄帝为医术之祖而孔子孟子不之知而不之言者孔孟之世尚谓有其说而为战国时人所依托为无疑也他如春夏秋冬黄帝皆有论说谓春时宜有好生之德夏时不可轻怒秋时刑罚宜缓又谓春时肝易受损夏时心易受损秋时则肺冬时则肾均易损伤又谓天下有九州岛人身有九窍人之一身阴阳共分十二经从手起至足止外与天气相通又谓天气地气云气气有三类不正之气每于暗中袭人令人阴受其损致成种种疾疢若先辨其由来预为卫摄可期克保天年不致短折而今世之人每有暗疾其病之生皆外来之邪气为其病根人果能学道家之清净葆其真元将见烈风不能害毒气亦不能害凡此皆素问所纪黄帝之言也素问中亦言地球悬于空中向东而行天向西行黄帝祈岐伯解释其义岐伯云金木水火土五行丽于地故随地而行与日月五星行于天空者正相类又言地上生物虚者所列应乎天之精气

又黄帝问曰地之为下否乎岐伯曰地为人之下太虚之中者也黄帝曰有冯乎岐伯曰太虚举之也素问中有此言可知战国时中人之能明格致者已知地球悬于空中而于天官家言大有关系内又有中土各国皆有吉凶相应之星占之以测国中后日所有吉凶之事而此事实先见于巴比伦古书即如五行亦波斯古书所载以此观之则素问地球悬于空中云云先时自必从巴比伦渐推渐广得入中国阅旧约但以利书二章所设之官巫觋太史博士与中土分立公孤六宫相似可知中国古时与西国风俗本自相通而从西方以至中国为无疑义明也又素问中黄帝不专言治病亦喜精察种种之道其所为道正与尧舜周公相传之道无殊特所云黄帝实出于假托耳更考庄子之述黄帝其意以为黄帝倚其道力可以胜天其谓黄帝得之以登云天是也庄子之言列子素问均有此意特不知何书先言大约彼时世人多喜为如此之言耳又天地篇言黄帝游乎赤水之北登乎昆仑之邱而南望还归遗其元珠使知索之而不得使离朱索之而不得使吃诟索之而不得乃使罔象罔象得之黄帝曰异哉罔象乃得之乎是言聪明者不能得而愚昧者得之马太福音十一章耶稣于贤智隐之愚昧显之耶稣又谓人能将所有财物舍去始能得其无价之珠盖指福音真道即此意也又庄子天运篇言黄帝之治天下使民心一民有其亲死不哭而民不非也又一处言黄帝问于广成子广成子居空同黄帝问至道之精云我欲取天地之精以佐五谷以养人民我又欲官阴阳以遂生为之奈何此则庄子之言黄帝者有然更考之世本世本谓少昊孙樵昌意曾孙帝喾帝喾之子帝尧又云黄帝别子昌意昌意子颛顼颛顼子瞽瞍瞽瞍子舜世本系战国时书其时各国皆有宗谱观世本可知大概咸以黄帝为始祖有所不备则造以补之孟子所言瞽瞍亦系因时人造之言盖历世久远后人何由知之详耶至瞽瞍何以知为后人造则以舜祭尧不祭父故而后人又以舜不祭父中必有故故又造诸不之事似不当祭其间各谱用黄帝为祖如此其尊即可见其为拜奉祖先之意所成故各争先而恐后大抵其时列于公侯伯子男五等之爵者自不敢不以黄帝为祖也鲧为禹之父亦由颛顼黄帝而来卫韩郑邾均有以黄帝为祖之谱楚国亦然俱自谓黄帝之支派世本内有数百家足以证明其事之实至国家变革之时每封虞夏商周之子孙以致祖宗之血食不废故战国时各国皆言出于黄帝而制祭法我人观此祭祀即可知其实在之事也

