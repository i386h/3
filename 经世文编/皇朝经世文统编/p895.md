<!-- { "loadSidebar": true } -->
或又谓乡僻小民百亩之入以养十余口犹有余财通都大邑则所入倍而莫能如之何则商贾所不到嗜欲无自生粝食粗衣此外更无他求也今行火车则货物流通取携皆便人心必增奢侈财产日以虚糜是通商之獘得铁路而益助以虐此则黄老清凈之说也夫通商热闹之区百工技艺负贩佣夫皆倚为谋生之路聚一隅则食用自必增贵然亦思彼食力之人在穷乡僻壤生计无聊不过日趁数十钱或百文钱而止及至大埠谋生每日有至二三百文者食用虽贵除去开销外尚有盈余以畜其妻子而所贵之物如米盐鱼肉蔬 柴薪仍不过近处乡愚所得昔在北省见妇女不习女红尝劝之纺织则对以出力做活必食量倍增向食一觔者食二觔犹嫌不足售出布疋除成本外实余无几诚不如每日减食半觔而半眠半起之为合算也及游越南见越人商务工务农务事事为洋人华人所夺遂束手以嬉识者早其国之必亡矣为国之道首重在勤使民皆有生计若专以俭言是居今之世而欲卉衣穴处效太古之风则其国乌足自立于强大之间乎

或又谓西人每言搭载火车货物不能增贵心窃疑之迨在德国取各商总行卷册查其目前货价较诸火车未行时腾贵若干乃知米牛羊肉等约增四分之一惟余物有增至十成之三四者西洋金银流溢人易营生故不嫌为贵若在中国则贫民咸有饥色矣火车之成本工食煤火及岁修日用各费均加诸货价之中未有不令军民生计艰难者此言也殆亦知其一而不知其二者矣火车所经沿途顿成数十闹市百工所聚自然物价稍昂然亦思货价既昂则人工土产与夫舟车负担其佣值必亦增贵平日升米二十钱而谋生者甚苦日仅博得数十文迨米价加倍反可日趁数百文虽火食甚贵庸何伤乎

或又谓守国之道人和而外兼重地形兵力苟不如人则据险凭高亦足自固若造铁路则不惟不设险而且自平其险山川关塞悉成驰骤之坦途重门洞开屏障悉撤一夫奋臂可直入内室矣洋人尝言中国之地崎岖盘曲不足以骋炮车故攻战较为费力然我中国不能以炮车往人亦不能以炮车来则陆守得宜犹可补水战不足奈何自失其险以延敌哉不知此亦曲说也王公设险惟古为然自有枪炮而兵法一变自有炸弹爆药而兵法更大变向所谓天险临以火炮而靡纵有金城汤池炸弹横飞当之辄烂如果西人不计岁月步步为营天涯终有可到之日若恃有险要而负嵎自固倘敌人袭据海口名城攻我所必救听之乎抑援之乎援则征调不齐听则巢穴愈固彼时必致两穷有铁路则我可朝发夕至彼未必能批亢捣虚何也铁路距前敌不知几千寻丈纵前敌失利汽车早已疾驰虽得空路何所用之倘彼乘以入犯或燃以待或埋雷以轰不难全车虀粉汽车机木戾甚繁一件不全即难行驶天津至京并无火车庚申之役竟犯　宫阙又何说乎

或又谓民富则不生外心民贫则易萌他志中国生齿日众良莠自不能齐今犹幸未被窥透耳若火车既行则洋人踪迹自必及里闾以利之村愚尤易为惑惑即不至交通勾结内溃为虞然使百姓之视洋人无异其华人则他时和局或更民情已不可尽恃呜呼此惟粤民则然耳粤地通番最早沿海无赖甘作汉奸若内地则尊君亲上恪守科条纵有游览洋人岂能为其蛊惑且即无铁路而洋人之游历势不能禁也洋人之传教例不能阻也所有内地形势风俗彼已窥之熟矣纵使处处游览日日往来亦胡能为且夫一国犹之一家也治家者不能教训其子女惟恐匪人之引诱必欲高其垣墉以杜绝人之往来不可笑乎

或又谓铁路之利于行兵实视乎兵力之强弱兵力强则我可速以挫人兵力弱则人亦因而蹙我光绪二年俾鲁芝降英英人即助以金钱使开铁路四年英人占据西奔岛即派大酋赍金钱以开铁路其借以驭人久矣今若借洋债以为之彼必乐从既贷而无力遽偿彼必索铁路以为质负欠既重则全局在其掌握矣纵扣留火车掘断铁路欲图遏截其兵庸讵知洋人畚土机器最捷掘之者堑未及成填之者道已如砥火车铁轨千万如同一式何虑乎我之扣留此举若成徒代人布置耳此言也粗观似乎有理细思确未尽然西洋各国强弱悬殊壤地相接而弱小之邦从未有虑强敌凭陵而不开铁路者驭人之意犹浅自驭其国之意深也以铁路抵借资本西洋各国无不皆然纵负欠甚重从未有以铁路归诸债主者民债与国债固有区别也若夫筑铁路之法全以人力为之先须硪土甚坚方置铁轨若一经掘动即骤难填平西洋从有畚土机器无非供挖河所用未闻有筑铁路之机器也

或又谓西洋各国地狭而分治者众故莽无伏戎火车之行自无他虞我则山林丛箐时有窃踞火车所经势不能布兵勇倘于空僻所在设法梗道夺车以驰胁司车以供其指使袭邑攻城俄顷即不守矣烽告警羽书分驰无有能及火车者岂能断铁路以遏之此言更为矛盾矣夫铁路所经即成大道盗贼无自而生纵有小丑跳梁而朝集萑苻夕膏斧锧扑灭最速何至再留伏戎且火车数辆联贯而行旅客执役动逾百数即有二三匪类何能袭夺即夺得矣而火车又非轮船有枪之比安能徒手而攻城夺邑乎

或又谓铁路以运货运兵为要议若造一道则火车所到者十之一不能到者十之九各处商货依然不能周通直指兵威依然不能骤至尔时见为无益废之则全功尽弃行之则浩费难供曩此借何所设措而可释重累是无端作法以自困矣不知西洋各国铁路虽多皆以渐而成从未闻数道并举者中国此刻财力不逮自然盈科而进有财力若干即开铁路若干得寸则寸得尺则尺原非限地限时数道并举也若必欲一朝之间四通八达如英国十七道之例是直强以所难也诚能先于天津至京首开一道苟办理得人公私有利则集赀更易矣

综而论之中国商务日疲利源日竭不出百年必致民穷财尽若开铁路则以中国之财办中国之事开华人之生计夺洋人之利权操纵在我何致反利于外人有铁路则十八省呵成一气通国筋摇脉动而国势为之一振　本朝清议操权持国是故大局拘挛束缚而渐难挽回有铁路则风气大开士习民风立见丕变不复如前之深惑锢蔽譬如皎日所照而阴霾潜消是铁路直转移国是之大关键也刘公此疏一息以官办为主故愈说愈歧但其笔力横恣推阐淋漓绰有战国策士之风在无识者观之鲜不为之眩惑其实均非实在情势在欧洲公议院凡政事之利弊舆论之从违必分曹辩驳以求折衷至当此种议论诚不可偏废且当泰西铁路初兴阻之者何尝不拘执成见迨利弊大明始悟前日之浮议皆非确论载在西史班班可考倘使　天佑中国转弱为强俾百年后人再读此疏当不知若何捧腹也已

　　将参议一疏逐辨驳隽快绝伦虽措词容有过当处而英词卓识固应辟易千人原评

　　铁路条陈　　　　　
容闳

一变通招股　查津芦早已兴工芦汉亦经集议分招华股严屏洋商杜渐防微诚非无见职道亦何敢冒昧建言显违成议惟当今时势万难守常各处所招华股有无洋姑不必论窃恐缓不济急芦汉尚未办竣而畿东要道滇南边境均有越俎代谋之患职道所以踌躇四顾而窃欲变通办理借力于美也美与我素无嫌隙今借其商人之财力而权自我操无庸照会政府他国断不过问从前美国筑路亦听欧商集股并无域外之分嫌疑之见通力合作实为权变办法如蒙俯准职道当与美商纠集公司订定章程所有畿东滇南川广芦汉苏杭淞沪等处同时并筑且建双轨以四尺八寸半为度如有华商愿出资本并归公司合办边境之瘠内地之肥获利多寡通盘合计不出五年万一勘路需时多延一二年应由公司尽力筹办再行定准一律筑成似此光明简易较之他项办法利弊迟速相去远矣

一定印借券　银行章程职道已请印借券惟俟银行屋宇落成购买机器在京自印又非年余不可今欲迅速开筑不费丝毫官帑自宜先印铁路借券写定华文载明本利绘就图式派员至美国定印若干纸呈交户部编号印随时请发酌定筑路用若干请先发借券若干以后陆续再发各处工竣方行截止以纸币代现银无论数千万皆可陆续集成该券定限三十年与公司定约年限愈少愈妙而利息须通盘筹划倘不敷匀摊或再宽限十年俟订约时再行酌定周息五厘每年付息及到期还本均在铁路获利项内开销当初办时尚未获利由公司[垫](塾)塾付息银统俟铁路获利后提还不必另筹官亦无庸以别项作抵借券限满收回之后铁路全行归官此为筑路第一善策

一议分利息　铁路之利全在办理得人经营尽善获利最厚难以数计如定议设立公司承办自必算无遗策一切收支帐目请派大员随时稽查毫无隐蔽所获之利拟先提毛利几成足以付息并积存若干备赎借券再除公司开销并修路之费其余凈利则官与公司平分各得五成似此议定章程由彼出资为我筑路我安坐而收其利彼尽力以其劳以借筑路即以铁路之利还该公司之所以肯承办者不过券息可保余利可分限满归官于愿已足此外无他希冀也

一给与事权　铁路既立公司凡开筑以及路成行车统归公司经理并准分派捕照料一切搭客装货妥议定章务在便民遇有兵事先尽官军装运兵饷祇收半价如有多车再装客货所有轨路并设立车站起造货栈之地无论官地民地房产由地方官妥议价值向公司支付务期平允凡附近铁路之煤铁各矿并木石等类应准择要开采归公司应用以便就近制造铜轨物料无须购自外洋由轨路至矿产各处应分筑小铁路以期利便所有铁路料件经过口岸内地一律免税免厘惟事属创始务须由督抚严饬地方官妥为保护以免滋事

一严定章程　铁路既设公司除芦津已经开办外其余芦汉以及各处应请统归公司开筑以免纷歧所用管事洋人均须择选熟手恪遵规例如有酗酒滋事不受约束或苛待华工等事查明确实立时撤换不稍徇庇

一造就人才　查铁路初兴需才甚众不得不聘用洋人惟将来路须归官生手如何接办必须预先造就应由公司于通商大埠另设铁路学堂专选聪{子弟教以筑路行车并镕炼钢铁等法日后人才辈出即可自行管理此项费用均在铁路开销内支付不必另筹官

　再铁路既立公司责任重大呼应较灵职道体察情形如果筑路至一万余里之多尚可另领借券代筹一万万两定期三十年年息四厘九四折借券之折数略减则辗转分售更易流通倘公司不允九四或减为九一二当再细商较之年息五厘九四五折者以三十年通盘合计可省二千九百五十万两此项借券不必以关税作抵即将铁路所得凈利归官五成之以备付息还本职道久寄美洲相孚以信凡可为　国家力之处窃愿勉图报称断不敢空言徒托迹涉夸张伏祈俯鉴愚忱不胜幸甚谨此陈

　　请设铁路总公司折　　　　　
总理衙门

