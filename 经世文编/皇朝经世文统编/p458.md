<!-- { "loadSidebar": true } -->
数十年来之主持清议相厉以忠义奋发者不曰用夏蛮夷即曰闭关谢使且动以　本朝海禁之开相诟詈呜呼是何言欤夫国于地球之上必欲孑焉而独立微独今所不能亦且古无此理公法家亦云从古无独立之国彼守旧家事事以古制相绳庸未知周礼掌邦交之事如怀方氏合方氏形方氏及大行人所职与夫春秋之会盟宴享谊例森然果何如者孔子言为命之要自草创以至润色慎重周详回逾常格而左氏言各国交涉之宜隐推郑侨为最故国虽小而能久持于强大之间若夫公羊内外夷夏之说随时变迁期于拨乱世反之正是故公羊为公法家言而左氏其条例约章也公羊改制之书为今学派左氏胪列故实为古学派明其派别矛盾之见自融必谓左氏是刘歆伪撰之书似可不必今之列国环峙兵戎玉帛杂五洲明明一春秋之局儒者狃于故常耳目所触动致惊疑或至芥豆之微酿成大变贻　朝廷　宵旰之忧吏亦瞠目咋舌策无所出窃怪平时箸述周礼春秋家说累牍连篇及责以通经致用之效贸然茫然学术之敝受之人才可为呜唈尝览三洲游记等书凡红人黑人之属一见黄白种类涩言泶翏狐疑狼顾彼原教化所不到之区无怪其然今试问澳洲斐洲美洲之土番十存二三乎其存焉者犹能不改故辙乎奈何以堂堂中国于一切交涉之务褎如充耳其有一二讲求弭兵结好之宜者反予若辈以矢之的呜呼不其恫欤今夫不谙公法律例之学其大病二一则如前异视远人之弊一则动为西人恫喝凡章程条约事事予以便宜如西国税则轻出口而重入口有值百抽二十者有值百抽四十五十者有值百抽百者轻重之间颇寓权衡中国不谙西法于议进口税之始凡洋人日用等物多从豁免见英通商章程第二款余仅值百抽五或二两五钱不等贻误至今几成铁案现李中堂议加税则未蒙各国允准若夫商民居何国何地即受治其地之有司本地球万国之公法公法凡疆内屋业植物动物居民无论生斯土者自外来者按理皆当归地方律法管辖中国不谙律例许洋人治以洋法华人治以华法有时华人洋人同犯一罪而华人受重法洋人受轻法已觉不平西律虽人命无抵偿例同治间汉阳民彭尚会为洋人炉礼士枪毙明系故杀而领事多方狡展仅罚洋四百元乃南汇民张溎金刀毙法国捕巴陇与前案同而以华律论即拟斩耳且各国领事于案情稍重者即以送往西贡澳门审讯为词而华人无论何省何县立地可以正其罪诗曰不平谓何丧乱弘多斯之谓矣至于交涉必明界务尤周礼职方之遗乃曩时俄人来索旧地而黑龙江以南乌苏里河以东勘地一误蹙境数千里甚至胁我属国移我界碑而不觉岂古人仕学相关之理而忍若此夫吾中国所以首出万邦者纲常名教之严耳然徒执纲常名教以骄外人曰尔无君臣尔无父子则试问数十年来逞忿教堂之举层见出其中固多会匪煽之而搢绅之士以腾蜚说而构衅成羞者亦往往而然孔子曰一朝之忿忘其身以及其亲以此言之君父安在善夫日本人所箸海防臆测曰我邦知防异教诱民之害而不知备枪炮舟舰力攻之祸又曰近代泰西吞噬邦大都以兵不以教盖国俗之极蠢愚者已为彼所并其存者智思辟兵备严非可以异教荧惑而取也异哉此言距今垂六十年而深知灼见如此然则今之君子与其鸣孤愤奋空拳贻君父羞何如讲求交涉应付之宜折冲樽俎使君父享无穷之益也孰先孰后孰顺孰逆必有能辨之者

问万国公法虽西人性理之书然弱肉强食今古所同如英之墟印度俄之灭波兰日本之夺琉球乱朝鲜但以权势不以性理然则公法果可恃乎曰公法家言多西人布衣下士凭空谈以立性法其后执政渐因用之而律法遂为专科荷兰之果鲁西亚士宾克舍日耳曼之雷部逆此乌拉富海富达美之吐利庚德惠顿英之费利摩罗巴德其最名家者也虽万事万物之蕃变纷赜不能强人人以必从然其发明天然之理制定律意之原国与君之何以相属教与政之何以相关管理人物之何以分内外辖制何海之何以判公私与夫通商得土之章程遣使和战之机要贩卖黑奴为五洲之厉禁诛治海盗为万国之公权委曲周详大有成春秋而乱贼惧之意近百年来之恃为调人以弭兵息祸存弱定倾者亡虑数十百事此春秋家之所以宜明公法欤

问子以公法通春秋毋乃僭欤曰春秋为素王改制之书上本天道中用王法下理人情治通三统礼存四代今环球各国散无友纪从前罗马教皇雄视欧洲凡各国立君行政皆须禀命然后施行其后各国日精格致而致富强而教皇因仍故辙其权渐衰大类中国衰周之局今则罗马故都已为意灭英俄法德狎主齐盟初非有一统摄欧洲之国如从前罗马情形公法家以空理相维颇有称天而治之意古者谓春秋为圣人刑书又云春秋为正名之书温城董君则以为礼义之大宗余谓能本春秋之意治公法之学必有视惠顿诸人更精者孔教真派庶几显明于世何则素王改制垂世之公心经权互用不以古今中外而有阂也

问西国设立公法律例专科于古有征否曰汉书蓺文志曰法家流出于理官信赏必罚以辅礼制曰名家流出于礼官孔子曰必也正名乎今公法家言凡国之立必由各国公认始名为国否则曰盗如美之自主巴西之改君主为民主皆迟之又各而后为各国公认此名家之说也其律法之权不在君相而在律师有孟子所云皋陶为士虽舜不能少假者案曲台记有大士职注云殷制而左氏坐狱之法亦有大士与今西人之审判堂合可见古时虽无延请律师之文而王制行人与众弃之意同此法家之精意也汉制明律得试为吏胡于西人而疑之今如算学光学重学地学动援诸子相证若法律为交涉要义而谓于吾圣人之道无合焉者吾不信也

问约章以洋法治洋人以华法治华人欲变动之其策安在曰是在立中西条例馆斟酌律意以渐剂其平税务司赫德谓华洋案件宜定一通行之讯法通行之罪名乃能经久无弊叔耘亦云宜参用中西律例详细酌徼如犹不能行即专用洋法亦可何也华洋交涉之事本与中国自治之法不同以洋法治华人所以使华人避重就轻也以洋法治洋人所以使洋人难逃法外也余谓无论中西律例急以开条例馆设治律科为要日本维新以来于大学中设立文科使诸生研求律例一经考录充作律师牓其门曰代言事务人由是遇与西人交涉案件每能援东西律例龂龂与之争辨故近来美国于日本订约许复其自主之权中国即此一事久失自主之权而不能复何论其余意今中国人往泰西学律考授律师者如英如美如法皆有之惟一入中国即属无用是可浩叹即同文馆总教习丁韪良亦著名法家其所翻译之书多法家言如法国律例等书是故条例馆之开律法科之设非教习无人也非玩索无书也是在当事者一主持之耳案泰西律例多沿拿破仑改政之迹拿破仑雄武冠世为欧洲构一极大乱象为欧洲辟一极大治机结局虽与吴王夫差同而人心思恋不以威猛掩其政迹亦其律例便民故耳又案美国总统起家法律者十居五六西人之重法律如此耳

　　英美增添公法记　　　　　
阙名附

美国南洋外与英之东印度交界有一小民主国名委奈瑞辣前属于西班牙去年英美两国在此争分地界至今未定今美廷布告天下云美国已得委奈瑞辣君臣公允之议谓委廷与英廷分地界之约须无背英美所立之约一遣全权大臣即往定夺英之佳亚拿并委民主国之地界二美所遣全权大臣二员为其按察衙门公选英国全权大臣二员为英国按察衙门公选而委国之全权大臣一员则由英美四大臣同选会商已三月仍未得彼此公允惟请瑞典那威二国之王再选以委国全权大臣为总统而二国之员可由其按察班者选出三所派五位全权大臣会同探察其地界细辨曩昔英之佳亚拿与西班牙分界之旧迹属英属西然后判断其属于委国抑属于佳亚拿四为判断之事各全权大臣考备证据当合乎万国公法若公法所未备者亦可公议而定更立公例三条为该臣所守一有物业被人占据五十年而不能记忆即为占据者之物业二所派全权大臣可认真从权于各事如合于万国公法而不碍第一条例即可施行三如查悉有地为此国之业为彼国人所居宜思公义而断之又砵地磨报加按语云此事颇与数礼拜前英国侯爵沙士勃雷所言不同前闻英国与美国立约今则美国与其立约委廷似入柯利弭君之牢笼而至有此交割矣数十年前委国与英有遗言尝请美国区处其时委国所求无厌竟欲将衣士高报河并阿连那高河交界之地尽画归委国而英国亦求画界所求有限其所争辨不过西边地方已为英民所侨居者此次美国宣布之条约将辨之地尽行分断惟限以三例无非欲将英民所居之地画归于英民建埠非止五十年矣其二例云如合万国公法而不反乎第一例即可施行三例云此国之地为彼国所居只行设法公夺可知英人所居之地已过五十年之久又非委国界内之地则必为英人[所有](有所)无疑矣而委美二国岂不悔其受英之欺哉此美报所以谓虽受亏损然亦务望各国有万不能相下之事如此法而行之则英受亏而天下受其福斯亦美受其益也英人之心巧矣哉美人之心苦矣哉

　　日本邻交记后序　　　　　
黄遵宪

