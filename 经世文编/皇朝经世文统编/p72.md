<!-- { "loadSidebar": true } -->
裴庭裕东观奏记大中朝有前乡贡士进杨仁赡女弟出嫁前进士于纳函之日有期丧仁赡不易其日宪司纠论贬康州参军驰驿发遣册府元龟后唐明宗天成二年欶原州司马聂屿擢从班列委佐亲贤不守条章强买店宅细询行止颇骇听闻丧妻未及于半年别成姻媾弃母动逾于千里不奉晨昏令本处赐死唐季五代之时其法犹重册府元龟唐薛膺为左补阙弟齐临阵为飞矢所中卒膺闻难不及请告驰马以赴与弟褒庠处丧如礼膺去左补阙庠去河南县尉直宏文馆与褒皆屏居外野布巾终丧蹈名教者推之宋史王岩叟为泾州推官闻弟丧弃官归养吕祖俭监明州仓将上会见祖谦卒部法半年不上者为违年祖俭必欲终期丧朝廷从之诏违年者以一年为限自祖俭始然史之所书亦寥寥矣

汉人有以师丧去官者如延笃孔昱后汉书刘焉蜀志并见于史而荀淑之卒李膺时为尚书自表师丧则朝廷固已许之矣其亦子贡筑室于二三子居则绖之意遗也与

宋天禧三年诸路贡举人郭稹等四千三百人见于崇政殿时稹冒缌丧赴举为同辈所讼上命典谒诘之引服付御史台劾问殿三举同保人并赎金殿一举今制非三年之丧皆得赴举故士弥躁进而风俗之厚不如昔人远矣

　　武官丁忧附论居丧宴饮　日知录　　　　　
顾炎武

晋书言姚兴下书将帅遭大丧非在疆场险要之所皆听奔赴及期乃从王役宋岳飞乞终母丧以张宪摄军事步归庐山元史言成宗诏军官除边远出征其余遇祖父母丧依民官例立限奔赴然则今制武官不丁忧非一道同伦之父母义也明史洪武二十八年兰州卫指挥佥事徐遵等以父及祖母病卒奏乞扶柩归葬乡里廷议勿许上特可之岂非求忠臣必于孝子之门者耶

唐宪宗元和九年京兆府奏故法曹陆赓男慎余与兄博文居丧衣华服过坊市饮酒食肉诏各决四十慎余流循州博文递归本贯册府元龟驸马都尉于季友坐居嫡母丧与进士刘师服宴饮季友削官爵笞四十忠州安置十二年师服笞四十配流连州于以不能训子削阶旧唐书本纪以礼坊民而法行于贵戚此唐室之所以复兴也

姚兴时有给事黄门侍即古城诜每以天下是非为己任京兆韦高慕阮籍之为人居母丧弹琴饮酒诜闻而泣曰吾当私刃杀之以崇风教遂持剑求高高惧而逃匿终身不敢见僭乱之国犹有此人贤哉

　　论吊丧　　　　　
毛龄

周礼以丧礼哀死亡即今吊丧之礼是也以吊礼哀祸则谓遭水火如宋大水鲁庄公使人吊焚孔子拜乡人为火来者是也救灾恤患吊礼行焉不仅施之于死亡者也此礼今虽不废顾其仪甚略故无可载又有所谓赠谥送旌者夫易名乃贵者之典宜出自朝廷彼青衿之子或一命之微及其亡也假乡曲私情诔而谥者之非法也又诔及人之母妻尤非妇从夫谥之义若明旌固所以录死者但殡时柩已设旌今重出见殊觉无谓且丧主酬情遂成酒食之会准之礼果何安乎凡若此者不敢拘礼不变俗之嫌妄作违心之附会也窃又谓生相亲者死相恤凡吊者赙者亦必实尽于其情而不徒饰往来之虚文遂饮食之末节始于哀死亡之礼庶几不失乎先儒吕和之说吊也曰诗曰凡民有丧匍匐救之不谓死者可救而复生谓生者或不救而死也夫孝子之丧亲不能食者三日其哭不绝声既病矣杖而后起问而后言其恻怛之心痛疾之意如不欲生则思虑所及虽其大事有不能周知者而于他哉故亲戚僚友乡党闻之而往者不徒吊哭而已莫不为之致力焉始则致含襚以周其急三日则具靡粥以扶其羸每奠则埶其礼将葬则助其事其从柩也少者执饽长者进止其掩圹也壮者待盈坎老者从反哭祖而赗焉不足则赠焉不足则赙焉凡有事则相焉斯可谓能救之矣故适有丧者之辞不曰愿见而曰比虽国君之临亦曰寡君承事他国之使曰寡君使某毋敢视宾客主人见宾不以尊卑贵贱莫不拜之明所以谢之且自别于常主也宾见主人无有答其拜者明所以助之且自别于常宾也自先王之礼坏后世虽传其名数而行之者多失其义丧主之待宾也如常主丧宾之见主人也如常宾如常宾故止于吊哭而莫敢与其事如常主故舍其哀而为衣服饮食以奉之其甚者至于损奉终之礼以谢宾之勤废吊哀之仪以宽主之废由是则先王之礼意其可以废而已乎今欲行之者虽未能尽得如礼至于始丧之哭之有事则奠之又能以力之能及为营丧葬之未具者以应其求辍子弟隶仆之能干者以助其役易纸币壶酒之奠以为襚除供帐馈食之祭以为赗与赙凡丧家之待己者悉以他辞无受焉庶几其可也

　　谢孝说
后世有谢孝之说多谓挽近之陋习不知古礼拜君命及众宾已先有之然注谓尊者加惠必往拜谢则是所谢者专指曾来赗赙之人非尽吊客而谢之也又古之仕者不出本国则其所诣近在一城之中岂若后世之过都历邑越在数百里之远而亦往叩其门哉况古之所重者君赐有君赐不可以不拜谢故因拜君而即拜众宾后世大臣之没及大臣之父母没例得蒙君之惠初未尝有凶服往拜之礼独奈何于远客之吊而仆仆拜谢之哉守礼之孝子方当处苫之中以奉朝夕之馈奠乃远离丧次而恶车苴绖奔走于道路此何礼也欲徇流俗而大违古人之意谅亦秉礼者之所不为况吾诚能守礼吾即不往谢人亦安得而责之慎毋错会经旨而借口古人庶不贻知礼者之诮乎

　孙氏家乘谢孝不远出今时有踵门谢吊之举初丧远出有至四五百里者大失朝夕倚庐之意家礼云案曲礼凡非吊丧非见国君无不答拜者则吊丧不答拜明矣而家礼本书仪乃从世俗有宾主答拜之文以义起也是吊之答拜犹为义起况吊毕稽颡谢宾已尽谢孝之礼何必他日又踵门乎今或时俗如此不能尽违则有折衷之道如远来亲友即至舟中或寓所叩谢不必他日更往也家礼注世俗既葬之后凡有亲戚僚友来吊祭赙者其哀子必具衰绖躬造其门拜之谓之谢孝有不行者怪责丛焉谓为不知礼遂使居丧者舍几筵朝夕之奉缧然衰绖奔走道路信宿旅次甚至浃旬累月不归者有之行之已久习以为常考之古礼无有也知礼君子既当以礼自处又当以礼处人痛革世俗非礼之礼可也

　　亲丧不葬　　　
徐干学

亲死不葬此人子莫大之罪况律有明禁而世人往往犯之何哉以为无其财耶则敛手足形还葬无固圣人之所许也以为无其地耶则暴棺于中野而风水是求又君子之所不为也且为士大夫者于一身之居处服食无不穷其财力以为之独父母之遗骸反不获一抔之土而掩蔽焉即旁观者尚且为之唏嘘太息而彼乃安焉不顾何人心之澌灭一至于斯也然则欲振救此弊者将何术而可曰有　国典在一举律文以治之彼人之不畏礼义者独不畏刑罚乎其或仕宦之家有司不敢行法则必依周广顺之诏书亲丧未葬已仕者不许荣进未仕者不许应举且必于保状内明书依礼葬毕方许服官赴试而几司失于觉察者并罪则凡欲求利达者无不图速葬其亲而停柩不葬之风庶有可以少挽即先儒邱文庄之议亦然　昭代之章程前王之法制昭昭具在何不可举而行之哉案今福建举人贡生等服满县报府府报布政司布政司申呈礼部并据本生邻里结状称二十七月服内已经安葬并取地师坟丁土工结状一并申报如无结状不准赴试余在礼部见之叹其风俗近古思考亭孝思未坠然是笃终之礼岂可独使闽士无憾宜推行于诸布政使司一体饬遵者也

　　停丧不葬　　　　　　　　　　　　　　　　　　　　　　　　　
朱轼

停丧不葬人子莫大之罪也近世士大夫有累世不葬者有累数柩不举者诘其所以则有三焉一曰家贫不能葬孔子不云乎苟无矣敛手足形县官而封人岂有非之者哉葬之需俭于殓殡未闻有家贫而委其亲不殓不殡者亦既殓而殡矣何有于葬一曰不得葬地古者按图族葬未没而葬地已定夫何择焉孝经言卜地卜也非相也风水之不足信昔人言之详矣一曰时日不利三月而葬礼也老聃党之葬日食而返郑葬简公毁当路之室则朝而窆巷不毁则日中而窆是不择日择时之明证也窃谓不葬之患有四古者涂殡以防火也今中堂三月尚须防慎况可久掩乎若厝之荒野无人之处保无意外之虞乎此其不可者一也木性受风则裂胶漆干久而脱甚至蛀啮腐朽至于检骨易棺子心其何以安此不可者二也葬者藏也欲人之不见也今人有金银贵之物囊之箧之又从而缄腾扃鐍之未已也必藏之密室或深埋土中而后乃无患殡而不葬是犹缄物而置之道路也人子之爱亲曾不如物乎始死而袭而殓而棺而凡为葬计也衣衾覆尸棺覆衣衾覆棺统而覆之于土而后其藏也密而固今棺而不葬何异不葬不殓乎与其不葬也毋葬而裸此其不可者三也礼既葬而虞谓送形而往迎精而返虞以安之也不葬矣又何虞焉不虞则卒哭祔俱无所用之不知停柩不葬者将不虞乎不卒哭乎祔乎不祔乎祥而禫乎否乎服不除不祭礼也将蒸尝之祀可终废乎葬而后有虞主祥而后有练主主祔庙则迁其当祧之祖而改承祀之名既不葬矣终不迁乎将此其不可者四也张文嘉齐家要云今国律虽有停柩之禁卒无举行者若礼官援礼棺未葬不除服之文而申暴露之罚特请于朝廷着为令甲凡服除未葬者仕宧不准补官生儒不许应试其补官呈词必须明开某年月日成服某年月日安葬于某处某年月日除服仍取宗族邻佑及墓地人等结状方准补官其或未葬而诡言葬者如有首发连以匿丧论罪连坐结状之人若夫庶人服满不葬者许宗族邻里首其暴棺之罪庶乎人人知警无有停丧不葬其亲者矣旨哉斯言有心世道者其毋忽诸

　　停丧日知录
停丧之事自古所一尢自建安离析永嘉播窜于是有不得已而停者常炜言魏晋之制祖父未葬者不听服官晋书慕容特载之而御史中丞刘隗奏诸君败亡失父母未知吉凶者不得仕进宴乐皆使心丧有犯君子废小人戮通典生者犹然于既殁是以兖州刺史滕恬为丁零翟所杀尸丧不反恬子羡仕宦不废论者嫌之南史郑鲜之传齐高帝时乌程令顾昌元坐父法秀宋泰始中北征尸骸不反而昌元宴乐嬉游与常人无异有司请加以清议南齐书本纪振武将军邱冠先为休留茂所杀丧尸绝域不可复寻世祖特其子宏方敢入仕河南氏传当江左偏安之日而犹申此禁岂有死非战棺非异域而停久不葬自同平人如今人之所为者哉晋书贺循传为武康今俗多厚葬及有拘忌回避岁月停丧不葬者循皆禁焉旧唐书颜真卿传时有郑延祚者新书朔方令母卒二十九年殡僧舍垣地真卿劾奏之兄弟终身不齿天下耸动册府元龟后周太祖广顺二年曰古者立封树之制定丧葬之期着在经典是为名教洎乎世俗衰薄风化陵迟亲殁而多阙送终身后而便为无主或羁束于仕宦或拘忌于阴阳旅衬不归遗骸何托但以先王垂训孝子因心非以厚葬为贤只以称家为礼扫地而祭尚可以告虔负土成坟所贵乎尽力宜颁条令用警因循庶使九原绝抱恨之魂千古无不归之骨缙绅人士当体兹怀应内外文武臣僚幕职州县官选人等今后有父母祖父母亡殁未经迁葬者其主家之长不得辄求仕进所由司亦不得申举解送而宋史王子韶以不葬父母贬官刘昺兄弟以不葬父母夺职并本传后之王者以礼治人则周祖之诏鲁公之劾不可不着之甲令但使未葬其亲之子若孙搢绅不许入官士人不许赴举则天下自无不葬之丧矣

