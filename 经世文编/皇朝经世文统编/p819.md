<!-- { "loadSidebar": true } -->
一贼党宜招抚也古者治盗剿抚兼施前宪见水师不甚得力盗贼不可胜诛广开招抚之路其事未尝不是惟不先之以剿而遽用抚且以官职金钱为招似我畏盗而非盗匪惧而求抚也业奉　　谕旨禁止各盗匪亦既闻知矣若辈窜身海洋杀掠劫夺无所不为其罪原不胜诛但其中甘心为盗者固多而被掳迫胁者亦复不少谁无父母妻子之念止以陷身匪徒出则人争罗致故惮而不敢还耳书云歼厥渠魁胁从罔治从古帝王如天好生之德虽虎豹豺狼未始不网开一面且揆之今日水师情形亦断不能尽取盗贼而歼之应请奏恳　　皇上准于出师之日于沿海地方明张告示除罪大恶极之一二贼不准投诚外其余有不甘为盗者急早投诚准其免死回家余财并准带有能杀贼投诚及杀盗首投诚者分别奖赏倘仍执迷观望拿获之日骈首就戮如此则来归者众贼党渐孤盗首可击而取也或谓恐其诈降贻祸是则过虑彼之船只炮械既已缴收骤欲作恶势所不能蛟龙失水一夫可制每见盗匪上岸行走多不能速人辄指而目之此辈固无能为矣乌合之众一散难以复聚乎

以上各条战守并用剿抚兼施而大要总在得人一事得人则一事效事事得人则事事效书曰非言之艰行之维艰章诚知此事之难非一手一足之力顾畏其难而不为恐异日之难更甚于今日至于添兵派船防守口岸一切用度为数甚巨应请奏明办理动正开销其例无可销者劝谕盐洋商人捐输成事与其长费之无穷毋宁一劳而永逸亦顾力行何如耳毋偏听而用舍之不公毋怀疑而信任之不笃行见策力争赴功名殄灭鲸鲵慰安　　圣主亦未尝无不可成之事也

　　覆奏查察虎门排练台疏　　　　　
林则徐

窃臣于三月初七日在虎门舟次承准军机大臣字寄二月十六日奉　上谕据邓廷桢等奏筹议虎门海口创造木排铁练添置炮台炮位一折已降旨允准虎门海口为粤海中路咽喉现当筹议海口章程自宜妥为布置以密巡防该督等所请于海面安设木排铁练以羁绊夷船并添设台添置炮位之处是否有益着林则徐详细查察情形据实具奏原折着钞给阅看将此谕令知之钦此伏查粤东中路海口以虎门为咽喉臣此次亲至该处督收夷人鸦片即住在水师米艇寄椗海中四面形势皆可瞭望当经留心相度窃见重重门户实属险要天成自伶仃大洋过龙穴而北两山斜峙东曰沙角西曰大角由此以入内洋是第一重门户也进口七里有一山屹立中央名曰横档其前有一巨石俗名饭箩排又其前小山一座曰下横档海道至此分为二支其右一支多有暗沙左一支以武山为岸武山亦谓之南山山前水深洋船出入皆由于此此第二重门户也由横档再进五里则为大虎山其西为小虎山再西则狮子洋即由黄埔以进省之路是大小虎山乃第三重门户也此外如蕉门湾山三门口新涌口等处港汊旁出岛屿周回尚非夷船出入要津姑不具论以炮台言之先有横档南山两处均系康熙五十六年所建形势稍狭嘉庆五年于沙角添建炮台一座二十年复就横档炮台加筑站台一座又于南山炮台之西北添建镇远炮台一座各安炮四十位二十三年又于大虎山建炮台一座安炮三十二位道光十年大角山又添炮台一座安炮十六位迨十四年冬间提臣关天培到粤适在驱逐夷人口律唠啤出口之后与前督臣卢坤商议以大角沙角两炮台中隔海面一千数百丈之远两边炮火均恐不能得力只宜作为望台遇有应行防堵之时放炮报信其南山镇远与横档三处炮台形如品字中隔水面三百余丈炮火可期得力惟南山炮台地势过高炮子易于冒过船顶其余原建墙垛亦俱单薄于道光十五年会折　奏准将南山炮台前面环筑站台名为威远又将镇远横档大虎各炮台加筑坚厚添铸七八千斤大炮分别安配并于横档背面山麓及对岸芦湾山续添永安巩固炮台二座安炮四十位二十位不等此十五年以前陆续添建炮台之原委也

维时提臣关天培即欲于横档山前海面较狭之处创造粗大铁练安根两岸铁练之下承以木棑木棑两端系以锚缆有事则横绝中流无事则分披海岸如门开阖防堵益严以经费未充前督臣卢坤任内未及办理邓廷桢到后正与关天培商议筹办旋于十八年夏间有咭唎国夷目吗口他口伦巡船三只窥探虎门见海口布置森严畏惧窜去复经邓廷桢与关天培钦遵　谕旨倍谨修防以铁练木排实为阻挡夷船要具察看威远镇远横档各炮台之间海面较狭安设排练两道足资堵截惟威远镇远两炮台虽同在武山下而相距尚有里余排练既截中流炮台尤宜联络故又于威远镇远中闲添建大炮台一座安放大炮六十位以护排练而壮声威此邓廷桢等现在　奏办之情形也兹钦奉　谕旨令臣详细查察当又移舟至武山横档一带浏览登眺此处本系第二重门户最见紧严其海面自西北量至东南横宽二百七十余丈至三百三十余丈不等所有排练两道西北皆安根于武山下其东南则第一道安根于饭箩排之巨石第二道安根于横档山俱各凿深石槽以八千斤废炮横安槽底外加铁箍四道上扣铁练四条由四而并为二由二而并为一中间纽合两头贯以大铁练八条用大铁锁接扣两边以便开阖其木排则以大木截齐各长四丈五尺合四根为一小排穿以横木二道又以四小排联成一大排量宽一丈六尺余寸面底又各夹以横木六道箝用大小铁箍三十口第一道安大排三十六排大练三百九丈零第二道安大排四十四排大练三百七十二丈两道排练相去约九十丈共配铁锚棕缆二百四十副并设划船四只水兵一百二十名管以把总二员无事则中间常开以通出入如须防堵则关闭甚速察看木排箍坚固铁练淬精融开阖亦俱得法其新建炮台俯临两道排练正成扼吭之势平宽六十三丈高一丈四尺五寸台墙钉椿砌石垛墙炮洞则用三合土筑成安炮六十位后围石墙九十丈高出山巅除兵房望楼官厅军装火药两库尚未竣工外其余均属完整演试铜铁大炮炮子均能远及对岸山根设有不应进口之夷船妄图闯入虽遇顺风潮涌驾驶如飞一到排练之前势难绕越即谓夷船坚厚竟能将铁练冲开而越过一层尚有一层阻挡就令都能闯断亦已羁绊多时各炮台炮火连轰岂有不成灰烬之理似此重重布置均极森严闻黄埔及十三行出入夷人行舟过此皆懔然生严惮心于海防实属有益帷排练日被咸水泡浸加以潮汐荡摇即大木铁坚亦自不能无损若有寸铁脱扣一木离簰立刻即须修复总使联成整片百密不任一疏设或迁就怠延则寸节偶乖即全局为之松劲查提臣关天培于排练一事久已殚精竭虑寝食以之而废炮台工程亦时时躬亲督造现在文武员弁皆极认真此后岁修事宜均须由关天培立定章程使将备弁兵皆谙成法加以时常操演精熟则海防长臻巩固边衅永可潜消堪以仰慰　圣主念瀛濡之至意

　　会奏销化烟土已将及半情形疏附片　　　　　
林则徐

窃臣等前奏收缴夷船土请将原箱解京先于四月十二日奉到　朱批已蒙　谕旨允准谨即钦遵办理业经收拾装载正在奏报起运间复于十八日承准军机处咨开内阁奉　上谕前据林则徐等驰奏趸船鸦片尽数呈缴请解京明烧毁当降旨允行本日据御史邓瀛奏称广东距京程途辽远所缴土为数较多恐委员稽察难周易启偷漏抽换之弊等语林则徐等经朕委任此次查办粤洋土甚属认真朕断不疑其稍有欺饰旦长途转运不无借资民力着无庸解送来京即交林则徐邓廷桢怡良于收缴完竣后即在该处督率文武员弁公同查核目击烧毁俾沿海民居及在粤夷人共见共闻咸知震詟该大臣等唯当仰体朕意核实稽查断不准在事员弁人等稍滋弊混钦此仰见我　皇上于核实除害之中寓体恤民力之意臣等公同跪诵钦感难名伏思销毁烟土弊窦最多必须在在严防庶可免于偷漏缘此物流行已久利之所在众庶争趋查道光十七年间臣邓廷桢等曾经　奏明奸民向夷船购买鸦片从前每个价值洋银三十余圆近来止须十六十八圆不等今即以钱价核算每箱亦须六百余圆合计二万余箱不下一千数百万之值在守正嫉邪之人不惟粪土弃之且以鸩毒视之而吸食者则竟望而垂涎兴贩者更欲居为奇货若防范稍不严密即百弊为之丛生臣等自收缴以来因虎门越在海滨须防奸民觊觎即先相度堆贮之地计每箱长约三尺高宽半之大房一间纔能堆至四五百箱之数该处民房庙宇均无宽敞可容不得已合并数所围筑外墙添高棚匀排封贮内派文职正佐十二员分棚看守外派武职十员带领弁兵一百名昼夜巡逻幸尚不至虞至销毁之方亦复熟筹屡试向来用火销化拌以桐油其法未尝不善第访闻焚过之后必有残膏余沥渗入地中积惯熬煎之人竟能掘地取土十得二三是流毒仍难尽绝

