<!-- { "loadSidebar": true } -->
美利加即亚墨利加之转音或称米利坚亚墨利加之大国即今立约之美国也其船常挂花旗故粤人又呼之为花旗国北界英土南界墨西哥得撒东距大西洋海西距大洋海东西约万里南北阔处五六千里狭处三四千里押罢拉既俺大山环其东落机大山绕其西中间数千里大势砥平江河以密士失必为纲领来源甚远曲折万余里会密苏尔厘大河南流入海此外名水曰哥隆比亚曰阿巴拉济哥剌曰么比勒曰德拉瓦勒北境迤西有大湖分四曰衣罗乖曰休仑曰苏必力尔曰密执力迤东又有两湖相属曰伊尔厘曰安剔衣厘阿诸湖为分界之地北为英土南则米利坚地也初英吉利探得北亚墨利加之地驱逐土番据其膏腴之地徒三岛之人寔其地英人趋之如水赴壑法兰西荷兰嗹国瑞国无业之民亦航海归之日渐垦辟遂成沃壤英以大臣居守沿海遍置城邑榷税以益国用贸易日益繁盛以此骤致富强乾隆中英与佛郎西构兵连年不解百方括饷税额倍加旧例茶叶卖者纳税英人下令买者亦纳税米利坚人不能堪乾隆四十年绅耆聚公局欲与居守大酋酌议酋逐议者督征愈急众皆怒投船中茶叶于海谋举兵拒英有华盛顿者米利坚别部人生于雍正九年十岁丧父母教成之少有大志兼资文武雄烈过人尝为英吉利武职时方与佛郎西构兵士蛮寇抄南境顿率兵御之所向克捷英帅没其功不录乡人欲推顿为酋长顿谢病归杜门不出至是众既畔英强推顿为帅时事起仓卒军械火药草皆无顿以义气激厉之部属既定薄其大城时英将屯水师于城外忽大风起船悉吹散顿乘势攻之取其城后英师大集转战而前顿军败众恇怯欲散去顿意气自如收合成军再战而克由是血战八年屡蹶屡奋顿志气不衰而英师老矣佛郎西举倾国之师渡海与顿夹攻英军西班牙荷兰亦勒兵劝和英不能支因与顿盟画界址为国其北境荒寒之土仍英人南界膏腴之土悉以归顿发号施令称合众国是为美国建邦之始时乾隆四十七年事也顿既定国谢兵柄欲归田众不肯舍坚推立为国主顿乃与众议曰得国而传子孙是私也牧民之任宜择有德者为之仍各部之旧分建为国每国正统领一副统领佐之以四年为任满集部众议之众皆曰贤则再留四年否则推其副者为正副或不协人望则别行推择乡邑之长各以所推书姓名投柜中毕则启柜视所推独多者立之或官吏或庶民不拘资格推位之统领依然与齐民齿无所异也各国正统领之中又推一总统领专主会盟战伐之事各国皆听命其推择之法与推择各国统领同亦以四年为任满再任则八年自华盛顿避位后迄今一百一年光绪二年值开国百年之期设会赛珍合天下珍奇而聚之来观者以千万计总统领凡十数易其中或在位四年或八年不等今在位之总统领即今春所定之海斯也初华盛顿既与英人平销兵罢战专务农桑下令曰自今以往各统领有贪图别国埔头朘削民膏兴兵构怨者众共诛之留战舰二十额兵万人而已然疆土恢阔储峙丰饶各部同心号令齐一当日建国之始止十三邦今则共有三十五邦矣

　　美利坚国考略
华盛顿崛起于阿美利加洲力征数十载得地数千里创为美利坚国其兴兵及建国颠末讲求洋务者皆所深悉无俟赘言其有足考者按美立国于北阿美利加之中东界大西洋西迄太平洋南连墨西哥北接英吉利地气候和正与我华相同北似塞北南似江浙古为野番散居之地华盛顿既得国不欲私为己有乃自立为民主之国称总统为伯理玺天德每四年满任任满或可再留然亦不得过八年之限其选举总统也令民人各举乡里之有声价者书其姓名纳诸柜阅日启柜出之立所举最多者或官吏或庶民不拘资格至退任后依然为庶民谓之合众国者当时合众小邦以成一国故有是名今试历举之南土六邦曰勿尔吉呢阿西勿尔呢阿北喀尔勒那南喀尔勒那若耳治佛勒尔勒厘东北土六邦曰缅纽罕什尔洼满麻沙朱色士洛爱伦干捏底吉中土五邦曰纽约克纽折尔西宾夕尔勒尼安持尔拉华马理兰西土十八邦曰倭海阿密执安阡的伊田纳西密士失必鲁西安纳音厘安纳亦伦诺尔阿甘沙士密苏尔厘威士干逊衣呵华得撒闽尼疏大哥罗拉度呢不拉格士阿拉巴麻甘色士沿太平洋三部曰呢华大加利呢亚阿利坚此外又有八地曰华盛顿新墨西哥衣打贺满单拿惟阿名鸟大亚里孙拏打哥大新地阿拉斯加又有俄地一区在阿美利加西北境今亦为美人所购得其银圆以大辣为准一大辣分为百生司一生司视中国钱十文当南北交征时国家财用空虚始行钞票衡量与英国相同常量一磅合中国一百廿二钱四分七厘积廿八磅为可哑托鲁析四可哑托鲁为二十碰特杜爱每一墩合中国一千七百十四斤十两弱里法曰迈鲁每一迈鲁合中国二里七四五强考其兵制计马队十大队炮队五大队步兵三十五大队武官二千一百七十员武弁二万五千人武员中之最大者岁给银一万三千五百圆第二曰刘德男特岁给银一万一千圆第三曰梅育岁给银七千五百圆第四曰勃立戤及雅岁给银五千五百圆总计陆军费用每年需银三千九百九十二万四千七百七十三圆海军武员二千四十三员兵七千五百名岁需银一千二百九十一万六千六百三十九圆其制造兵船也有厂十处为霸子坞为揩而斯富为北罗笔林为阜立特非亚为离岛为纽仑敦为华盛顿为拿福为奔色哥拉为曼尔岛若夫听讼之法讼者必先造讼师白其事讼师听之出单传被告延议长来议议长谓可判则上诸官然后开堂讯判凡犯法者君民同例不以人废法亦无惨刑至重为绞罪次监禁次罚锾律有四曰国律行于通国者也曰邦律行于一邦者也至郡律则祗行于一郡邑律则祗行于一邑学校之制有男塾有女塾民间子女自四五岁至成童皆须入学其初读书者入小学塾塾分官私二等大率一邑中凡户四五十口三四百即设一小学塾小学塾章程有二有教终年者有教半年者小学塾之上为幼学塾幼学塾中既卒业则选入大学大学以四年为期满既满期官给以文凭再入教学医学律学各专一科以三年为期满遂得行其所学矣以上惟撮其大略至其中详细则已见诸岁政记要万国史记诸书累牍连篇非一时所易尽抑尝见日本人冈本监辅之论曰南北阿美利加洲袤延数千里美国独占正带之位精华萃焉迩者榛莽日辟生产渐滋若尽其地力当容数亿人民不让中国全土加以人性灵敏卓绝五洲再数百年其富强未易测也虽然美而不自恃其富强则富强可立而致美而自恃为富强不思富强之何自而致窃恐今日而富强可恃者日后未必长保其富强美其思之哉慎毋厌逐华人而忘当年地利农田多恃华人以开辟哉

　　论火奴鲁鲁岛国归入美利坚版图事
客曰火奴鲁鲁岛之在北太平洋夫人而知之矣特是遍阅海国图志瀛寰志略万国史记地舆图考列国岁记政要泰西新史揽要诸书及华人所绘各舆图日本人所绘地球图中外地舆全图皆未载及致令欲知时事者几于无所适从子其能博考而详言之乎曰火奴鲁鲁岛本夏威仁国一名珊惟紫捱伦又名夏威仁捱伦日本则译为布哇粤人则或译为三桅枝或译为檀香山在北太平洋中偏东距英香港约四千九百英里距美国旧金山约二千一百英里地处黄道纬十九至二十二度经一百五十五至一百六十度由东南迄西北斜列八岛广袤六千七百四十英方里素为英主之国其曰火奴鲁鲁者即以彼国京城之名名之也八岛维何曰夏威帖曰茂宜曰话湖曰道威曰猕貅合之茂宜西南三小岛而成八焉百年前不与各国通至西历一千八百七十八年始有英人至其地既而美人继之近则华人成结队而来渐成闹市日本人艳其民俗之厚物产之饶亦相约受佣工以餬其口俗名之曰出稼人多至三万九千余名口国主毕架衣夏氏盖女子也曾与英法美德日本五国立约通商五国各派使臣领事驻其境此外如智利如俄罗斯如瑞典瑙威如奥地利牙如秘鲁如荷兰如丹如比利时诸国虽无联盟之事然亦商沽舶接迹于其邦此火奴鲁鲁情形之大略也客曰然则何为而竟隶入美国版图曰火奴鲁鲁弱国亦贫国也一旦开罪于日本日廷逞一朝之忿劳师动众不远千万里而来彼日人效法泰西锐气方盛用以拒俄人则力有未逮使加诸火奴鲁鲁岛直如牛之偾豚胜负之机不难预火奴鲁鲁岛君主自念地与美国密迩平时交际未有违言故不得已而北面称臣求庇宇下耳客曰然则美国何以竟毅然收之曰美国固有三十八邦而成国俗所称为合众国者也为缅为可伦比亚为乏梦读为买杀之昔子为陆读伦为空内恰脱为纽约为纽若西为烹锡路乏泥亚为特拉回尔为麦累蓝为乏寔泥亚为奴司的乏寔泥亚为奴司路来那为骚司路来那为若尔治为华波商为密溪戆为肯搭凡为富六里达为田你恕为阿拉巴麻为密士火必为罗衣细阿擦为英凡阿捺为一提奴司为阿庚杀司为密槎里为回斯庚力为爱蛙挖为脱闸司为加利福泥亚为密泥苏达为而里共为庚杀司为耐波拉苏甲为耐乏达不揩罗拉其集腋成裘境日以大今兹又得火奴鲁鲁八岛不折一矢不烦一兵而坐视邦域之恢扩夫亦何乐而不为耶客曰然则火奴鲁鲁岛既为美属日人愤懑之气一将自此而平乎则正告之曰美国岂日本之敌日本不乏老成持重者一见火奴鲁鲁岛之有美国人代为经理尚安敢轻举妄动以撄美国之锋亦犹昔日之图得三韩猝遇俄人仗义执言跃跃欲试即阴谋潜退而俯首听命于其旁耳
 
卷十八　地舆部三　地利

　　读史方舆纪要序　　　　　
顾祖禹

