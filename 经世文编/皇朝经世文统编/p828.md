<!-- { "loadSidebar": true } -->
窃自古驭夷之道皆务怀柔不矜远略诚以胜之不武不肯疲中国而结怨四夷也然偶尔犯顺扰及边陲则挞伐膺惩亦所不讳本年三月俄米英法四国夷船驶至天津要求多款　皇上圣度如天专以安民戢兵为务迭　命大臣前往议抚所请各条奉　恩允者已十之七八中惟夷酋驻京内江通商两事关系最巨驻京则入据腹心　朝政动多牵制内江则夺我关隘长江无可设防议者欲抚局之速成谓不妨依违应允再图日后熟商殊不知　国家所以威服远人首重诚信与其责言于后日不如慎诺于此时且所许已多当不至因此二条遽至决裂并求明降玺书将此二条万难应允之故反复晓谕　推至诚以宣示杜非分之干求彼等诵此　皇言自然信服必不再以蒙蔽见疑即使仍前狡诈竟起争端则衅自彼开便当尽力歼除俾知畏惧虽胜负原难豫定而权主客之势彼军已入重地审众寡之数彼兵不过数千且彼所长者祇有炮耳若絮屏藤牌及屡伏屡进皆避炮之良法可使众军勤加演习人人有恃无恐气日壮然后进而攻其所短彼短于夜战我即潜师以乘之于暗彼短于技击我即疾趋而迫之于近齐之以军律激之以忠义励之以重赏直前而义不反顾小挫而气不少衰如此而胜算在我当亦无坚不摧矣且夫兵不厌诈取其克敌而已闻此时津人各怀义愤中有练勇二千人皆敢死之士屡请于官愿效死力官以恐挠抚局频加禁遏臣愚以为若竟用兵则僧格林沁所统各军自当进剿一面　密饬谭廷襄阴谕练勇出其不意进薄夷船短兵截击夺其船者全船充赏事后勇首给予议各勇仍加赏赉使该夷跋前疐后两面受敌虽欲久留不可得矣从而议抚抚亦易矣若必过为顾虑惧启兵戎并驻京内江二条暂时允许恐夷欲无厌日后　朝中之虚实尽知江路之往来益熟祸有不可胜言者彼时之用兵更难于今十倍矣

　　密陈夷务疏　　　　　
侍郎袁保恒

东三省为我　朝根本重地骑兵精劲天下所无以臣所见军兴以来调至各省者冲锋陷所阵向无前各军倚以为重绿营马兵中原马勇百练所不能及二十年来荡平粤捻立功甚巨良将劲卒亦因此耗折殆尽闻近来纪律技艺均已大逊从前然其风气刚劲人习勤苦敢于战斗果能选其骁健申以军法厚其饷糈勤其训练不数年间悉成劲旅自古兵马所萃为控制天下之资中外争衡每于此斤斤致慎宋人自失燕云军事从此不振论者每为叹惜观古知今不得不深筹而过计也日来道路传闻谓吉林边界时有俄夷增兵往来或谓其备戒他国其事未能深悉然臣历观各国情形惟俄夷为最强亦惟俄夷为最狡往往不动声色布局于十数年以前肆毒于十数年以后其举动尤为叵测在彼即为蛮触之争在我不无虞虢之惧履霜有象桑土宜先伏愿　特简久经战阵熟习韬钤之知兵重臣专办东三省练兵事务除三省地方事宜仍归各将军府尹办理外其凡属兵马饷糈边防之事悉以属之数千里联为一气重以事权宽以岁月无事则可消觊觎之萌有事则可为挞伐之助用以拱卫　神京慑服他族根本至计未可委之一二不相统辖之武臣谓可威强邻而弭外患也至福建之台湾地虽僻处海澨而物产丰富最为各国所垂涎倘为夷人盘踞则南北洋各海各处轮船均数日可达出没窥伺防不胜防我无安枕之日矣加以民番偪处区画尤难非专驻大臣镇以重兵举其地民风吏治营制乡团事事实力整顿洽以德意孚以威信未易为功若以福建巡抚每岁驻台半载恐闽中全省之政务道里悬隔而转就抛荒台湾甫定之规模去住无常而终为具文甚非计之得也查直隶四川甘肃各省皆以总督兼办巡抚事可否改福建巡抚为台湾巡抚常川驻守经理全台其福建全省事宜归总督办理庶事任各有攸司责成即各有专属似于台湾目前情形不无裨益以上两处地方均关系极重　宸谟广运自有权衡臣一得之愚是否有当谨就管蠡所及用备　圣明采择

　　遵　旨筹办防务情形疏　　　　　
两江总督李宗羲

窃臣于上年六月间遵奉　上谕办理防务将筹拨款项缘由会同前任江苏抚臣张树声附片具奏奉　旨敕部议准在案溯查道光年间原建炮堤节节布置极为周密惟今昔情形各不相同建置规模因时互异目前统观地势论苏松之门户以吴淞为最要论长江之关键以江阴为最先臣上年原奏拟于吴淞江阴等处择要兴造嗣又详加查勘镇江府属之焦山象山及象山对岸之都天庙江宁府属之乌龙山均为长江险要之区又江宁省城外下关地方为内河门户亦宜略壮形势以上各处择地既定爰于江宁省城设立筹防总局以江宁布政使梅启照候补道赵继元孙振铨桂嵩庆洪汝奎总理其事赶备料物督催工程先派统带庆字营提督吴长庆带同总兵朱先民赴乌龙山造成式样令各营仿办并饬吴长庆带同提督黄仕林赴江阴又檄统带合字营提督章合才分派营官与管带星字营提督谭碧理赴象山焦山统带利用营总兵万化林赴都天庙又令章合才亲赴下关分投添雇民夫实力兴办吴淞口距此较远经臣檄委机局候选知府郑藻如会同管带淮军之提督吴宏洛专司其事并咨请江南提臣李朝斌就近督办大致炮台之办法频江沙土质松先以大杉木用机器密钉入土以实其基仍厚砌方石以固其址石壁峭峻之处则开山凿石以为基址台之周围用三和土极力捶捣铢积寸累务令极细极坚三和土者以石灰糯米汁蛤灰牛毛等物搀和入土每土四寸以捶至八分为度炮门则搘以铁柱护以铜铁板台之下空其中以为兵勇容身之地现已造成乌龙山十六座可安巨炮二十一尊檄令庆字营分统朱先民等三营驻扎江阴十五座可安巨炮二十九尊檄令庆字营分统黄仕林等三营驻都天庙六座象山十一座焦山八座共可安巨炮二十五尊檄令利用营总兵万化林分别驻扎下关四座可安巨炮十一尊檄令开花炮营刘玉龙驻扎吴淞炮台因动工较迟天寒地冻尚未就绪将来造成后即归提督吴宏洛驻扎以上各炮台无事则现驻之营略敷分布有事则兵力尚单必须添营驻守至圌山关向称险要现在焦山等处业经建筑形势相埒即可无须再造庶免备多力分之虑惟江阴北岸之浏闻沙乌龙江北岸之沙洲圩两处尚须一律添筑以成犄角之势臣已饬提督吴长庆于二月初旬即行举办此建筑炮台续勘办理之实在情形也

至应用枪炮军火臣到任后即提银两交长江提臣李成谋购备洋装铁炮二十九尊配弹一千四百余颗兵枪六千一百余杆洋火药十万磅均已解到又饬机器局冯焌光郑藻如会同升任臬司沈秉成候补道刘瑞芬定购美太于士炮二十五尊配弹二十五万颗乌理治钢炮二十二尊勃休马后膛炮二十八尊配炸弹六百颗林明敦枪五千杆燕非来复枪一万六百余杆士乃得马枪二百杆炮药二十四万磅铜帽四百万粒现自外洋陆续运解数月内当可交齐其购置新造兵轮船之克鹿卜炮及江苏抚臣所购皆不在内洋枪炮既多修整时须机器其炸弹亦可以机器自造兼之炮台所用铜铁板铁柱皆非机器不能装钉因于上海购配机器数具在乌龙山设局募匠工作又炸弹固洋炮所必需而及远攻坚尤宜实心铁子臣委员在省设局采买生铁铸有成数又饬金陵机器局制造水雷数十座洋式火箭一千枚又由广东购制软硬水甲六千副在各海口招募善于泅水勇丁时常操演又长江水师各营调操臣于每季额发火药之外另行筹给调操军火此购置内地外洋枪炮器具以广储备之实在情形也综计造台购器两项所费甚巨臣原议建造炮台五六处酌购洋炮数十尊兹续勘建台处所计已成未成共有吴淞口江阴浏闻沙都天庙焦山象山乌龙山沙洲圩下关九处之多所购军火炮位又不仅为炮台所需是原奏非八九十万金断不敷用户部议准截留江海关二成洋税须俟收有成数方能陆续提取指拨江西安徽湖南湖北四省协款除江西十五万安徽十万两已全数解到外其请拨湖南十万两仅解到二万两湖北十五万两仅解到三万两计两省尚欠解银二十万两臣因病奏请开缺荷蒙　圣恩允准将来未尽事宜应由署督臣刘坤一随时酌办其业经办理之事不敢因费绌而中止合无吁恳　天恩敕下两湖总督湖南湖北巡抚迅将欠解之款尽数筹解以应要需至所办各事动用经费臣分饬经管之员各专责成将来分手造报由署督臣刘坤一核明奏咨

　　论防海　　　　　
王宗曾

井田之法非独为均田制禄而已所以阴寓设险守国之意故中原平衍设立许多沟浍许多阡陌使车不得方其轨骑不得骋其足也岂非寓至险于大顺之中者乎观晋却克欲使齐人尽东亩以便戎车吴玠在蜀于天水军作地网以阻金兵之骑于此可以之也兵法始于黄帝而井田亦始于黄帝八阵图亦出于井田公田即中军也私田八家即八阵也今防海之策莫如沿海三百里内屯田方今沿海膏腴未辟者多矣各省游民无业者众矣陈请　圣谟同心并力择要害招丁壮垦荒芜借耔种资牛具定编派立田规给口粮设庐舍授器械领以武弁统以文员御以简严结以诚信时其操演勤其巡防可无乌合之虑迁地之虞征调之劳饷匮之忧人知自卫其身家即知自保其乡里能自足其衣食即能自戴其君亲而更激之勇跃奋迅着为令曰如有寇船进口该弁兵并力防剿计功行赏夺获船只器械财物准听该屯在事弁兵瓜分如是则屯兵皆视寇船为利薮自古屯田之制或以兵或以民各因其势之所便所谓养兵而不病农者惟屯田汉之赵翁孙所上十二便宜虽与今之时地不同然其利固可类推也夫前事不忘后事之师明之熊忠愍卢忠烈于困顿残破之余尚急议屯田大抵屯田有始事之备御有事平之设防仓猝无征调不及之虞应敌有好整以暇之便饷既不忧其缺乏人亦无患其乖离诚得其人相度形势量剂舆情一切设施有　国朝乾隆时荡平金川就地屯田之成法在虽以今之始事备御较夫昔之事平设防时地不同事机各异然斟酌变通合乎机与势之宜固存乎其人耳然今当轴者之昏庸必不以为然也此乃古法中法非新法西法彼以机器胜人我必效尤机器而后可胜彼以轮船胜人我必仿造轮船而后可胜独不知俄人之经营珲春黑龙江等处未尝不用古法海参威一境由北美利加洲来者以此为适中之地由松花鸭绿江至者又与高丽为邻俄人深谋远虑出于人所不觉十年之间纷纷拨解军犯一节旁观以为充军发配国有常刑孰知阳为发配阴则实边押令开垦屯田一年之内供其饷糈一年之外设立官职建有庐舍配妻孥生有儿孙悉归军籍实边之计深且密矣足以见俄人之新法即中国之古法也然处今日之势宜讳言中国之古法而徒效外国之新法虽属时宜不计利害犹拾外国之唾余沾沾自喜不几为外国所讪笑致启外国之轻侮哉但视欧洲列国之强则莫强于俄按俄之治国以屯田实边为本制造新学为末俄于是乎强矣其强者实能师中国之古法也何中国昏瞶愚懦当轴各大吏胡不再思倘思而得之亦必幡然改图乐闻古法也

　　防海四策　　　　　
徐洪度

