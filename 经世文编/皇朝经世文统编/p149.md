<!-- { "loadSidebar": true } -->
英吉利为欧罗巴强大之国地本三岛孤悬大西洋海迤东两岛相连南曰英伦北曰苏格兰两岛南北约二千余里东西处五六百里狭处三四百里迤西别有一岛曰阿尔兰南北约七八百里东西约五六百里英伦南境与荷兰法兰西皆相近舟行半日可达距法尤近海港狭处止六七十里两岸可以相望其地古时为塞尔达土番部落后为北狄峨特族所据汉宣帝时凤三年五马大将恺撒略定西北诸番渡海平英伦建为别部意大里者数百年至今犹有罗马城遗址前五代时罗马衰乱俄特族自伦敦人据英伦后为苏格兰之斯各多比德斯两部所攻孤弱不能自立求援于安各罗安各罗者亦峨特种寄居撒逊比利时界用兵素强而偪仄无立国地既为卑勒敦人所邀则大喜悉众渡海破走苏格兰两部因胁降卑勒敦人陈后主元年据英伦立国共分为七部如列国小侯时相攻伐有厄伯德者娶法兰西王之女女奉洋教招教师来其国为制礼仪由是其国渐强唐德宗贞元十六年灭六部归于一是时大尼国方劫掠海上突以兵船入英伦据都城英人以厚赂缓兵寻以计焚其船自是大尼寇抄不已居民逃窜田野荒芜王子有亚腓烈者智过人幼时尝两赴罗马与文士游方嗣王位而大尼以大众来攻王乃伪为乐工抱琴造敌营请奏伎侑酒因得纵观虚实进兵战破其连营是时法兰西已陷北地大尼迭次侵扰王枕甲寝戈五十余战而外患平乃垦田劝农招徕商旅开学堂以译异书立信约以弭盗贼境内大治王卒于唐昭宗年间嗣王孱弱大业遂衰先是英伦以尚洋教兴久之教师擅大权王娶后教师禁不令同室王不听教师劫后以烙毁其容寻毙之王噤不能仇由是王仅守府国势不振大尼复来侵扰许以岁赂始给银洋一万七千斤后增至二万四千斤而兵不至宋真宗十九年大尼大举来伐破伦敦都城遂兼英其王曰驾奴特立治粗有条理英人安之其子嗣位苛敛好兵先是英北族有酋曰威廉常仕法兰西守西北大郡大尼既灭英威廉欲图兴复请于罗马教王教王以英土封之宋英宗治平年间威廉率舟师伐英大尼王御之兵败被杀威廉进攻据伦敦遂王英北族凌英民英民多反侧王怒驱英民十万众于林中皆冻饿僵死以其田宅赐北族既而悔恨卒王显理第一嗣宋高宗二十七年王显理第二立有智谋时洋教魁参预国事王有所拔擢教魁辄阻挠之臣怒杀教魁王惧教王之加罪也自守斋拜其墓乃已附近有伊琳大洲王征服之其世子刚猛好战欲伐居犹太之回回族先往聘修好归途为他国所掳以金赎回后战死

其弟约翰嗣位性强狡好田猎百姓疾之又侮洋教师罗马教主怒弃绝英民息礼拜闭殿堂废其婚葬禁饮酒食肉薙须民皆怨恫咎王王不得已纳贡教王由是权遂下移民自择荐绅议政不复关白王愤甚欲诛诸绅诸绅欲招法兰西世子为王会王殁华义都第三嗣立有权略平内难与法兰西构兵累年[互](亘)有胜负其子嗣位权复为绅民所侵英有别部之酋忽起兵攻王夺其位明建文帝元帝国人立显理第四募兵恢复灭僭位者国乃定显理第五立伐法兰西胜之显理第六立年尚幼大臣摄政时王宗分二派一曰红玫瑰派一曰白玫瑰派两宗争欲据王位自相屠攻国大乱者数十年藩属皆叛明宪宗成化年间显理第七嗣位削平内乱四境又安王性机敏长于吏治称为贤主显理第八立性强傲尚豪华喜怒不常娶西班牙王女为后因助西班牙伐法兰西后无子出之再娶少艾已而失宠杀之再娶又杀之王有佞臣委以大权偶迕意立赐死忠言至计如充耳四国皆称为无道主先是日耳曼人路得者著书译解西教旨人多信之王不谓然手着一书驳诘之王殁嗣王崇信西教宽惠爱民教士有法举国喁喁望治立未几卒其子马和嗣位赘西班牙王子为禁西教国人不悦明嘉靖三十六年女主以利撒毕即位贤明知大体勤于政治英民颂之是时荷兰不肯从洋教为西班牙所攻英女主以兵助荷兰西班牙因移兵伐英师船泊英港忽大风激浪船触礁石半沉坏英人以小舟围而歼之片帆无返者国势益振先是斯哥西亚别为一国元初英人取之明中叶斯哥西亚人布鲁斯复自立为国有女曰马理姿绝世初嫁法兰西王为后法王早卒马理归母家父卒嗣王位选臣美丈夫为夫夫有别宠马理之夤夜遣客杀夫焚宫以灭其而赘杀夫者为夫时国人已兢尚西教而马理仍执洋教又杀夫有邪行国人围马理将囚之越城而逃募兵决战兵败降于英英女主谓马理犯伦肇乱下之狱马理在狱十八年复与狱吏奸因逃去英人捕得之斩于市万历三十一年英女主卒无子斯哥西亚王热给斯者女主之姻也英人奉以嗣王位斯哥西亚复与英合为一国热给斯辩给有才好讲礼制时洋教之徒结党谋反窖公会殿下藏火药候王至将轰杀之会发觉悉诛死

万历四十二年查理第一立性拗癖好战狎不恤民隐由是士民怨畔公会皆散税饷无所出王将与法兰西战授甲无有应者师船未战而退大清顺治四年王募兵诛梗命者国人与王战虏王弒之时有大绅负才望摄王政以定国自称保护主申明法制以变通英人称便与西班牙荷兰战皆胜之摄政数年仓库充实乃致位于先王世子曰查理第二为人淫侈多内宠惰于听政常与荷兰战帅师者国之名将入荷兰内港毁其战船王由此愈汰忽伦敦大火焚宫室民居殆尽已而瘟疫盛行死者相枕藉国势顿衰其弟嗣位素习洋教强民相从民习西教久不肯变虑王之相难也渡海招荷兰王为主荷兰王率兵至王奔法兰西康熙二十七年荷兰王入伦敦即王位号曰威廉第三雄武有大略法度严明百司任职积粟如邱山搜讨军实悉成劲旅由是威声大振方欲席卷西土会婴疾殁无子时日耳曼之汉挪瓦王若耳治第一有贤声康熙五十二年招若耳治第一来英奉以为王王初莅英不谙其俗后为英故王之女习于英事相助为理民大和前王两宗苗裔尚存起兵欲图恢复王夷灭之是时英商船通行四海日益富强与法兰西交兵屡战胜王卒子若耳治第二立修法度别等威定亲平讼狱国称大治伐西班牙获全胜又伐法兰西割其藩属之在亚墨利加者乾隆二十三年若耳治第三立举动好循礼法亦称贤主先是前明中叶英人泛海觅新地得北亚墨加腴土徙国人寔其地日渐开垦遂成沃壤英人倚为外府后英国军兴连年征税饷于亚墨利加倍其常额亚墨利加人不能堪有华盛顿者据地起兵英人以大众攻之八年不克法兰西与英世仇举倾国之兵助华盛顿英不能支乾隆四十七年与华盛顿和听其自立为米利坚国沃土尽为米利坚所割仅余北境荒寒之土英国由是虚耗已而五印度贸易日盛英富厚过于昔时五印度者一名温都斯坦乾隆中年东印度之孟加拉国囚虐英商英以大兵攻之灭孟加拉国乘胜胁降东中南印度诸部设四大部麻喇甲息力诸番族皆归统辖英人遍设埔头帆樯云集百货流通富饶遂为西国之最嘉庆年间法兰西拿破仑得国侵伐四邻废西班牙王而以其弟王西班牙故王求援于英英起兵伐法兰西血战累年嘉庆二十一年破法兰西舟师于海峡以九万人登陆进攻拿破仑率十万众御之于窝德尔禄约期大战自昧爽至日暮鎗炮之声震天地数十里气迷漫法兵大溃英人乘势逐北斩首二万级擒拿破仑以归流之荒岛西班牙王复其故国由是英国威震西土王晚年得狂疾世子摄政王卒世子嗣位有贤声早卒道光九年其弟嗣立曰威廉第四初为水师总统以厚德誉下不沽名誉及即位安民和众不喜兵争论者谓才能不越众而德量有余道光十八年四月卒无子有女不慧遗命立兄女维多里亚为王立时年十八赘日耳曼撒可堡侯世子博雅为即今在位之女也以中国纪年计之已五十七岁矣

　　论日本新得岛屿
今有人曰吾能不劳不卒不费一帑不折一镞不遗一矢而席卷数百里或数千里之地闻者莫不骇然走相斥其妄而笑其愚以土地至重得之甚难古今人争城拓城有提数十万之众糜数百万之饟攻取斗大一城旷日持久而莫之能克者夫席卷千里之地而曰卒不劳帑不费有是理乎岂知理之所无固为事之所有独不闻日本之近事乎日人有须田竹二郎者商于石狩驾海舶遭飓风吹至太平洋止于岛间登岸视之树木蓊翳四无人声盖荒壤也入林摘果实食之得不饥将行遂建旗岛上归告政府拟收入版图前报言之綦详余谓此固日人之故智有开必先鼻祖当推徐福何以言之在昔我中国始皇帝既能一海内晚年益骄纵欲求长生得以永保富贵也有徐福者自托于方士以神仙术于祖龙诡言海上有三神山曰蓬莱曰方壶曰圆峤远隔瀛海舟行三年而可达上有不死药得之则神仙可成富贵可保也始皇闻之喜从其请选良家子童男女三千人赐黄金锦绮器物咸备谷万石而五之畜千头而六之楼船箫鼓放洋而东遂不复还相传既至长崎奠厥攸居男女偶焉五谷生焉六畜育焉土地日辟五谷日繁成市成都迄于汉魏列为贡献之邦矣噫雄才远略如徐福者何得以方士目之当秦之世不屑臣祖龙而又知中原有人未可与争英雄无用武之地聊从海外而称王其操心积虑固非流俗所能知也今者日本新开之岛屿以无心得之用情虽异其事则同然竹二郎其小焉者也徐福其远焉者也独不闻西班牙之于古巴乎考之古巴一岛境袤数千里物产丰阜西班牙人倚为外府近岁土酋倡乱戕杀富吏镇兵单弱莫能防剿请兵于国乃刷劲兵十数万跨海征之转战频年始克勘定其乱夫一岛之得失而争以全力若有关于国势之重轻者以秦西属地惟此仅存视昔全盛时据有巴西比鲁委斯瑞拉乌鲁拐诸国之地采金银以铸钱设关市以征税商舶往来利尽四海盛衰强弱固有间矣原夫得地之始仅出于一人之臆度初非劳师縻饷以百战取之也当有明中叶西班牙国为波旁朝有将军某揆察地形以为泛海西行必得洲岛请于国王举朝大哗以为不可曰尝闻海与天际波外无天安得有地王独拒众议而从其请遂载百二十日粮在船人役共一百四十名扬帆取道而进六旬而无所见众惧海阔天长沈迷不悟也请于将军曰已半矣盍归休将军曰姑为我展三日程乎越三日众又请将军曰再为我展三日程乎如是者三而大海茫茫仍无所见众皆拔刀而前摘冠而请曰即此回帆已须忍十日饥而后生还可望倘鹢首仍西不复能事将军请先入蛟龙之宫将军曰嘻何至是耶试尽此一日程如无所见吾亦欲东耳是日晌午见飞鸟一行掠舟而西而西南谛视之翠羽朱喙盖鹦鹉也将军指以示众曰不有陆地安有飞鸟盍尾之而行众皆色喜急趣之将夕瞥见灯火渐近灿若繁星夜泊澳间黎明视之沿岸多渔家土人导之行里许市屋宇栉比鳞次所市之物以及草木鸟兽较诸欧罗巴皆似是而非其地即今之古巴附近之小岛也距北亚美里加洲不过一日程倘不随飞鸟改向而偏南则所得尚不止此将军既得岛屿喜甚与土人言莫能通惟互相会意爰市其土产百货而归厥后遂迁民垦辟其地愈推愈广以致富强管子曰地者本之政也不其然乎

　　论印度兴衰并英人治理之始
