<!-- { "loadSidebar": true } -->
中日战事将及一年幸得干戈化为玉帛此后海口防军未可尽撤且中国经此惩创正宜于防守各务及制造器械讲求精进不遗余力爰即鄙见所及扬榷而敷陈之以资土壤细流之一助窃见外洋水师所长者在驾船得法放炮有准耳外洋之所长正中国之所短必匿我之短而后可用我之长且必避彼之长而后可攻彼之短从来防寇于海宜迁居民于内地以断其接济诚恐设炮台于海口台呆而无活故敌船之炮系我台则甚易而我台之炮系彼船则甚难万不得已而筑炮台其台当如鼓形上面安放假炮真炮则置于后面台下周围宜设车路四面皆可轰击以防掩袭如敌船自前面来则我炮宜车至后面以避之迨敌船既近炮车乃突出轰击必可成功炮手不求其多祗求其精以数十人伏在台后或藏地穴之中轮次上台轰击此外护台兵勇量敌炮所不及之处分营驻敌或上岸奋勇抵御退即斩此御敌于海口之法也若海口不可守敌船必驶入内江矣敌入内江则敌船呆矣敌船既呆我得以呆炮轰之然长江数千里各处要口必须多设疑炮台此炮台随时兴筑或泥或沙顷刻可成上面安放假炮诱令敌炮轰击糜其军火而于树木之旁山岩之侧曲曲湾湾之处乃设真炮炮手既有把握识自壮平时演放于江心设立准的严其赏罚与临阵无异然必严禁奸谍而后假炮台不为虚设真炮台乃得立功昔嘉庆十三年吴光熊督粤时英人以安南新造衅有可乘乃以兵轮十余艘驶入富良江口安南人尽敛舟藏内港数百里无一人英轮直抵东都忽小舟数百乘夜出下游各港举火攻之英人大败七艘烬焉此防海不如防江之已事也然沿海数万里沿江数千里口岸极多防不胜防必欲以防为战每苦兵分力单一遇大敌非但不能战并不能守敌人即无汉奸通信亦断断不肯于有防处上岸如欲阻其上岸势必有所不能则内地设防宜急也内地设防城守向矣魏源默深氏城守篇最为详慎可取而效之无事赘述惟天炮从上而堕城中地雷自下而轰城垣不可不虑然夫炮自上而下英人尝以之取印度诸城矣兹不具论即侯所目击者而言之同治初年粤匪守波各国兵轮十余艘以及我国兵船环列城外号令一起万炮齐发无一弹不入城中历数时之久药弹将告竭矣此时粤匪若尚能支持彼此胜负正难逆料幸城中之贼自相惊走于是西人由云梯扒城而上不知女墙之内尚有贼伏刀砍枪击以致屡上屡蹶斯时有乡兵数万正在观望见西人上城莫不勇气百倍从而继之始得攻破此城仆此时亦在江北岸观战以为城中中炮之贼当死无数矣讵意明日入城各处检视并无贼尸不解其故既而思之盖炮弹从上而下药性已过不能伤人也至于开花炮弹有堕入城中月湖者后经渔人捞起因剥取金皮触动药性炮忽震裂旁观伤者不过三人而已此天炮之不足畏也

若夫地雷亦可预为布置凡掘地道者必先在该处将树木搭盖蓬厂可从城上一望而知度其将近城垣可反堑其外而实槁焚之或在城脚下掘地洞迎来路而破之或在里面城脚离城一尺之处掘濠沟而濠沟之内再筑月城倘经轰坏城垣尚有濠沟月城阻止随御随筑顷刻可就此地雷之有可防也城守既固于离城数十里外择一要害之区立五大营共五万人相为犄角而每营万人之中亦必于四五里之内分立五小营自为犄角似此联络一气以防为战可以战为防亦可而其以防为战也营外有垒垒宜高峻垒外有濠濠宜深阔濠外又必设陷坑排鹿角布铁蒺藜且于垒内遍掘地洞或一人一洞或数人一洞上用铁盖以避火弹即敌人枪炮齐放惟及坚壁而我军无伤且可以暗击明枪不虚发是敌惟攻我而我实伤人垒受伤而即补炮放过而即起主客劳逸形势迥殊一营受敌四营齐至并力拒敌无隙可乘此以防为战之法也若夫以战为防可于五营之中酌发一半出战一半留守半战时宜令诸将各献计谋谋定后战此王壮武之法也不肯轻进待敌先进而后应之此李忠武之法也庶几人动我静人劳我暇然五营出战首必严其节制军行特鹿角止即成阵据险俯击枪炮齐发藤牌刀矛继之一营前敌两营随后突起转战是为接应之兵而又必以两营疾趋面截击其后是为包抄之兵若敌人四面来攻则必以五营结为圆阵一营居中往来救援火器必要素习不必过求奇巧以免错误而抬枪鸟枪刀矛亦必须相间而行庶远近俱有利器有时用疑兵以乱其目有时出疲兵以骄其志有时设伏兵以示其不测变化无穷相机而发断无不胜之理此以战为防之法也伏查西史所载者在康熙二十七年即西历一千六百四十九年英国以兵由地中海攻俄罗斯俄国纵其登岸截其归路会天大雨雪英兵由北都鲁逃归此陆路可恃之证一也又嘉庆十三年即西历一千八百零八年法国选兵十三万并约诸国兵五十万攻俄罗斯而俄国举国迁避空其都城待敌兵深入乘风雪夜潜回纵火风烈火猛法兵大溃而遁此陆路可恃之证二也由此观之益信防海不如防江防外口不如防内地若必欲洋炮洋艘始足制洋人其不为昔之安南所窃笑者几希若仅防海防江而不备御于内地其不为俄罗斯所窃笑者几希今之敌国与粤捻各逆不同实为劲敌其用兵之法较之中国古时名将未容多让赏罚必明以信号令必严以威而又能耐劳苦洞烛戎机必也避其所长攻其所短始堪与之一战中东和局既定内地通商势必分布扼要而又复以数百兆银接济之中国愈贫愈弱而彼国愈富愈强苟能彼此相安上下无事诚为可幸否则交涉各项商民或有受累恐人心涣散盗贼纵横军务再兴势难中止不及此时急图自强之策譬如羸之人既以重石压其首复以利刃刺其身又如患病之人势将垂危而庸医犹欲以砒霜巴豆诸毒药劝使服之有不自速其死者乎要盟无信窃愿秉国钧者弗以鄙言为河汉焉国家幸甚民生幸甚

　　昭录容纯甫观察闳上总署王大臣条陈
窃维千古御戎之策动曰远之至远之不能而始与通往来共交易皆属不得已之事时至今日既不得远则必思患预防乃可久安长治然徒患防之要终非计不若善用之而善防之我可以渐臻强盛而不致终居人下旷览欧洲有爱我助我而实易图我是宜远之防之不可因一端受其惠而遂忽之者俄法是也俄法强大之国高据西北有建瓴势肯以百兆借于我祗请造西伯利亚铁路绕我满洲具有深心一旦窃发将何抵御此诚我心腹之忧而旁观亦代为忧之又有实在欲爱我助我知我不遽信而不能袖手旁观为秦人视越人肥瘠漠不关心我似宜借顾其力不必深疑只须善于驾驭以收实利者美国是也美与我疆域腹背鞭长莫及不但不欲图我且恐我为人图彼亦渐受其祸以故咨嗟太息恒有爱莫能助之思前美上相定章不准取他国尺寸土地至今无违此言在他国则不足信在美与我则足信以地形辽隔势不相及耳夫以我国目下言之有急务者四要务者一急者何赔日军费二百余兆现仅向俄法借得百兆余者仍须告贷贷将焉偿此其一日人一役船械罄尽是宜急购以免临事措之不及此其二铁道利便如轮船电线际此窘既望全境告成未识何时外侮内讧将何以御此其三借俄法限三十六年在转瞬间届庶无设使恃强要挟势必割我膏腴管我海关尔时即欲拒绝能乎不能此其四所要维何日人战事非不能御我自溃之若不急加整顿设有如日者蚕动又何以抵敌此尤切时要务而不可须臾缓也职道频年居美与其国之名公巨商游相处久故相知益深见其上下与我国毫无异志复頞相关切若任职道前与商借四百兆两利定轻于俄法将俄法日一并清●余以办理练兵善后事宜以抒目前但须准美商筹资造中国全境铁路俾利源日开借有五十年不必另费一文另创一议四百兆本息可以清还并铁路胥为我有矣是否有当伏乞　训诲不胜战栗陨越之至尽拟办理节十六条列左　一准美国一公司四百兆两借中国利息轻于俄法　一准美国筹同中国始终造成全境铁道别国不得分夺利益而美公司亦必竭尽心血无得有欺蒙之獘　一铁道造成每年除开消外所得凈利每百分提三十分以偿还四百兆本息及造道本息余七十分由中国与美公司各得其半　一上清还后铁道悉为我有美公司不得再分其利益　一铁道筑造部署悉听美公司酌办以专责成一切用人主政我不过问但须派会办一员祗稽查而无掣肘　一按图审定履勘绘图进呈应从何道做起由中国自定　一勘定后限定地为总汇之所一切由该处布置不得任其乱窜深入致滋事端　一开工造道分定数每限定人数俟美商来华再行酌定所有司事粗工概用中国子民　一造道分定数处处听美商布置中国另派办各事当须与闻以杜浮冒而知动静　一上节需甚巨美或招英商附股我只认定美商以归划一设有他国与中国龃龉美英自可出为调停或并力抗拒以保资本于我有利益　一勘定绘图订定亦须限以年期告浚免过宕延而滋浮费　一案经奏准必须专放　钦盖与美商极有见识正直者四五人商订请示再行来华与总理衙门签盖　一美商来华若因意见不合致作罢论须送来往川资待以宾礼　一开工后或有意外阻止亦只能照帐结算限期偿还不得另存赊望　一上节邀准中美各有利益定招他国忌克或至要挟阻止诚为可虑中国虽机密军机各国公使颇能探悉此事未经定订尤当格外秘密办理愈速愈妥

　一以上所陈不过拟定大纲至周密细节仍可揆度尽善再与美商订定

　　条陈洋务事宜疏　　　
王先谦

臣闻人臣在上位者以尽职为忠居下位者以尽言为忠值当言之事而淡漠于局外即为负　恩有自效之路而缄默于当官亦为瘝职方今纪纲整肃寰宇粗安切要之图莫如洋务　九重宵旰所经营中外大臣所筹度或害未至而先防之或机甫发而先应之　上下同心内外一体审慎详密维持历年综论彼族情形约有三变咸丰十年英法各国内犯要挟百端和约既订互换成议俄美亦相继立约就中英为祸首抚局初定彼人狡诈难信内地糜烂　朝野岌岌其时深可虑者首在英同治初元剿办发捻大有转机西人知我兵力尚强心渐慑服虽文乃耳马加利等前后数案屡烦辨论旋就安帖俄国疆域毗连蓄意侵占议界之事屡催不办且以代收伊为词坚执推延骎骎进步其时深可虑者又在俄同治末年倭人犯我台湾近复动辄称兵不遵定约海防未固御侮尚无把握其时深可虑者又不在他国而先在倭敌情既有变更则区画亦因之而异伏读嘉庆十五年七月　仁宗睿皇帝圣训有曰国家经理大事总当握其要领专心一意方克有济即如医家治病遇有棘手之证若不究其受病根源率行下药虽多方疗治其病不除钦此今洋务万分棘手亦当认定病证以为下药次序自古敌国外患无代无之办理多方是非各别汉系单于之颈唐犁突厥之庭力足以举敌此最上也齐桓兴召陵之役无损于楚毫末而周以尊寇准赞澶渊之师无损于契丹毫末而宋以振气足以慑敌不战而屈人抑其次也张浚覆军于大金沐晟败绩于交址师行虽正任用非人无审已料敌之能而贸然一试者也割地和亲卑称厚币前代多有困敝随之蔑足论矣是故逊让无救于边患务在自强卤莽适以速颠危要在审敌壮我之气以慑敌然后可以立国充我之力以举敌然后可以久安审机赴势间不容发苟或失时后将奚补臣故竭其愚悃谨就管见所及约为四条缮呈　御览

