<!-- { "loadSidebar": true } -->
一备船械洋人所以悍然与我为难者非不知中国民心之固结也匪荡平以后非不知我兵力尚强也而敢于如此特谓彼能来而我不能往耳故备轮船为亟我不能空舟而破敌则枪机器不容不具故备械亦亟焉闽沪船厂设立有年商船颇多兵船太少臣以为目今要务全在战守兵船为亟商船尚在其次夫招商轮船原藉以分洋人之利办理具有苦心但从来营利之举官办必难持久船政总理大员屡行更换经管多人头绪分杂照察不及久则獘生且帑项有限扩充为难今当成效渐着之时人人知有利可图宜广为招徕使富商闻风踊跃凑股合办增一驾驶出洋之船则中国多获一船之益外洋即减一分之利惟商民以成本重大兼畏风涛图利之心不敌避害之心又当以爵秩奖励之今外捐已停名器贵重鼓舞之权端在于此可否明定章程将每船制造修理往来驾驶之费若干运载货物之利若干由船局综核开载刊布各省俾人共晓然并令督抚仿盐务招商之例广谕天下以　朝廷修明船政之意凡鸠赀造一船出洋者照军功例酌予级纪驾驶三年获利富厚者酌赏顶带虚衔船多而年久赏亦递加人知有利可谋有赏可劝又有船政大员为之维持兵船为之保卫公家初不利其丝毫孰不欣然乐从将来风气大开于损外益内之举自有实效西人富强全在官商一体　国朝海禁森严商民不准出洋贸易今事非昔比则因敌之利而求所以制敌之方当先通商之情而后他日资商之力至兵船如何制办督抚中如李鸿章沈葆桢丁日昌等皆讲求有素自必择精语详非臣愚所敢拟议然窃闻英法俄诸国皆以铁甲船擅胜各有数十号美国前有四十余号近年以为可以不用大半分售各国专造一种碰船其前锋利如锥遇铁甲船直前撞之轰然洞孔破裂若日本木质铁甲船所蒙之铁厚仅三四寸许以此破之更易矣将来出洋征剿自应有铁甲船十数号为攻战之需目前经费不充似可仿照美国先备碰船数十号计铁甲船一号费在百万金以上碰船约二十余万金省一铁甲船可办碰船五六号以之防海制敌可期得力即防出洋商船保护海运漕米均足恃以无虞至各省制备小轮船太多增一船即多一船管带之人支销之费此等船只既不能内河缉捕又不能出洋战剿徒资应差灵便无大利益宜停此后增备以节虚糜大抵外夷举事嚣张特甚然利在上下同心猛鸷坚忍势有必至中国办事镇静有余然病在情意隔阂瞻顾推诿终于无成嘉庆十一年正月粤省奏报口路口臣国即俄罗斯有商船来广　谕令嗣后申明定例杜其再至时俄人本有恰克图贸易旧章而意重趋利不惮深谋远越其能致富强亦即在此泰西诸邦美布最为后起美主华盛顿于乾隆四十三年据英国亚美利加之地以立国四十九年即遣商船至中国购茶五十九年造战舰嘉庆十二年作轮船又十数年兴利之事大备强盛埒英法矣布主佛得力于康熙四十年由日耳曼国自立为国其孙福达利弗修武备再世积弱至嘉庆十一年为法人所袭由是重困同治以后威令姆大修船械一战而踣法王遂为强国由是言之国无大小惟视自立何如乌有堂堂　天朝而转逊谢于海外么么之理哉各省设立机器局原以学制谙习免临事购买为人把持虽糜耗于目前必程功于异日丁桢设局川省奏明　准行迨恩承等查办又复奏撤一主利用一主惜费　朝廷两议并从原　虚衷博采但各省设局制办独川省因人言顿止帑项既已虚掷政令亦不画一是讲明西法之举　朝廷尚不能自信何以使人共信臣窃意现当安内攘外之时不少变通尽利之事动牵异论安有成谋遇事出以游移疆吏之勇往者无所遵循苟安者遂其诿卸天下必多不兴之利不除之獘斯则望　圣主持权于上枢臣力赞于下也康熙中议开陶庄引河不决乾隆时开之而河渐北徙嘉庆中议行海运不决道光时行之而利赖至今非常之事始共惊疑待其成而后信臣亦愿　朝廷于制备船械持定见而开惑也至于水雷台电铁路防海所不可少皆当次第筹办而船厂量移腹地免致有警时徒置为难尤其当务之急者矣

以上四条士气宜振审敌情而后有致力之端船械宜备筹经费而后得开办之具四者之中经费为亟当于此专力图维勇决于初基而后不匮于持久臣维自古患气所伏恒在极盛之时弭于未形人恒不觉一有差失即成巨衅不善其后弥觉可忧西人不忘情于中国非一日矣溯查乾隆五十八年八月英夷入贡凡该国派人驻京浙江宁波珠山天津广东等处泊船贸易货物删减税则任听该国传教各节今日现行者彼时皆已具奏陈请当降　敕严加驳斥六十年入贡稍为恭顺嘉庆中德天赐以传教破案矣口司当陈以图画中国山川上　闻矣疆臣泄杳从事蕴孽伏戎其尤甚者十三年夷人兵船径入澳门占住台两广督臣吴熊光任其留停迟迟入告　仁宗睿皇帝节次严饬该督始向理谕而办理过软夷人稽延数月扬帆径去始窥见中国虚实二十一年七月入贡胆敢届觐见之时正副使一同称病则已立意生衅仰蒙　圣度包涵以立合之外存而不论将夷使驱逐回国道光中叶迭次内犯论者归咎彼时和议不知履霜坚冰由来者渐也俄夷夙号大国若非康熙乾隆时办理得法其可虑亦不待今日故制倭不下辣手今日之倭又异日之英俄也夫当日所以议和者特因战备未修仓卒从事安一时之反侧非以为永奠之良谋也习久相忘几以口舌为可常恃一教案之出一换约之期必增立新条彼智愈长我谋愈拙今岁威妥玛为中国抽收洋货厘税一事乃至纠合十余国公使萃都门欲遂其要挟之计俄国定约伊犁各城既未全归白彦虎又不献出而领事设至大理通商直达陕甘东南之门户洞开西北之藩篱何恃此忠臣义士闻之所为抚膺而叹愤也我明知和议不可凭信彼人贪心无已而一切未尽设施相顾束手见在河运渐废漕粟全恃海运万一彼人合而谋我以数船横巨洋面则全局关系匪轻彼之要约恐更有出于情理之外者我亦将晏然而已乎　国朝　家法昭垂政由　干断襄赞必资臣下主持全在　圣心军务夷情所系重大　上有安民之怒诸臣不敢起赴功　上怀恤众之仁诸臣亦且相安无事全局枢纽秉自　宸衷非策力所敢任也自来谋敌者固当审量彼此强弱尤在酌事理之当否民情之顺逆今事理本无可疑民情实大可用　圣主固深知之矣至军事利钝非能逆　本朝武功远迈前古而准夷筹兵于　三朝金川收功于再举即同治初戡定粤捻何敢信曾国藩等必能奏绩而坚定迈往终以有成可见委任得人不忧罔济　国家立贤无方文武具备为守兼优之人千百中或祗一二至乘事会而赴功名者何时蔑有人臣勋名成就亦思为晚节保全之地智略可倚以集事而驰驱半非所能堪故汲引人才以备任使方得以人事　君之义李鸿章左宗棠沈葆桢皆殚心戎务公忠体　国大臣彭玉麟筦辖长江血诚任事水军战士尤所深悉岑毓英志存殄虞不畏艰难似可　饬令诸臣将其部下才堪将帅偏裨之选者密疏存记专备海防指臂之用至沿海师船规模必得专员统辖南北洋分设总统彼此隔闵呼应不灵总统之上宜　特派大臣兼辖之守则巡阅操防战则发纵指示黜陟调度一切由其主持沿海省分督抚转饟设防助其不逮同德同力而气象为之一振矣夫目下筹经费备船械原以先固海防非遽轻言海战然通南北九千里之洋面必在在筹防毫无渗漏我不敢出洋一步坐待敌人来攻而竭力以御之虽愚者亦知守之不尽可恃也故必能战而后能防既能战矣焉有值可乘之隙而不乘转坐待他人之我侮乎宋臣苏轼曰圣人不能为时亦不失时时非圣人所能为也能不失之而已臣谓目前洋务情势尚在可为之时亦愿　圣主能不失之而已策定于一时而基巩于万世疑稽于卿庶而机决于　宫廷故曰上无卧薪尝胆之谋而欲下有闻鸡枕戈之志必不得之数也臣备员讲幄目击时艰慺慺愚忱不能自抑冒昧上陈无任惶悚待　命之至

　　南洋形势游历刍言　　　　　
黄楙材

南洋岛星罗棋布环遶中华其民皆巫来由种类最为诚朴近世以来泰西诸国轮舶东驶争踞其地但用一二兵船震以巨即鸟惊兽散割地请和盖土民不习战部落散处不相统一是以不烦兵力取之甚易也蒲萄亚据有西吕伯西班牙据有小吕宋荷兰据有葛剌巴婆罗洲苏门答拉惟英吉利据地最多澳大利亚一岛幅员万里所产金矿甚旺称为新金山华人至骛集多至四十余万此外地问雪梨槟榔屿马六甲皆繁盛著名之区旧时泰西诸国之商船来中国者必遶阿非利加之南经好望角由巽他峡夹在苏门答扯葛留巴二岛之间以入七洲洋自后凿开苏彝士运河地中海与红海相通轮舶往来皆舍彼而就此捷近二万里而星加坡一埠遂为海道咽喉四方电文报悉萃于此英国镇以巨酋戍以重兵屹然为南洋巨镇盖自英人侵占印度国富兵强挟其诈力渐拓而东蚕食缅暹邻境计诱番小岛攘夺诸国市埠经营牟利无孔不入数千年来雄长海上莫与为敌他如法兰西之觊觎安南匪伊朝夕俄罗斯新与暹罗立约通商其意尤为叵测夫中华自古帝王务修文德不勤远略宋捐珠明弃交址台湾一岛至我　朝乃隶版图区区南洋未尝措意然而古今异宜前后殊势昔为岛夷杂番今为欧洲雄国环起而伺狡焉思逞昔时之南洋无足介意今日之南洋必当预谋也夫海禁宏开华人出洋营生者实繁有徒夫同类则相怜异类则相轧人情大抵皆然或受土民之欺侮或遭异邦之虐政无所控诉其情可悯故论其地则近在肘腋为中华之门户论其人则百万羁旅尽中华之赤子亟宜添设领事以资保护特遣大臣一员驻星加坡统辖南洋一带事务并添置兵船散布各岛轮流游弋以壮声威如此则声势联络人心固结不必与诸国据地争城而南洋数十岛之形胜利权已归我掌握足以上崇　国体纲纪万邦节制东西两洋而无难矣今论者于沿海港口修筑台为自守之策顾海疆万里汊港纷繁节节设防备多力分何若扼之于外洋尤易出奇而制胜必能战而后能守必能制人而后不为人所制夫陆军步卒华人擅长非他国所敌惟水师战舰尚须讲究若能练成精军数万分驻南洋抑强扶弱长驾远驭不但邻近藩岛夷杂番俯首听命彼欧洲雄国自不敢妄生窥伺之谋矣方今东西洋各国既已分遣使臣设立领事梯航重译修好睦邻而咫尺南洋岂可视为缓图谨将南洋事宜具陈四条如左

