<!-- { "loadSidebar": true } -->
俄罗斯向为荒原沙漠人本猺蛮自西历八百五十五年瑞典商人逐立客兄弟渡保耳铁海前往开化拥众称王定律例通语言施教化是开国之始然规制未备仅于拿富哥地方设立都城至西历八百六十九年逐立客之子爱葛直为择焉夫戈君不过一用于中国而犹抒其忠悃若此彼荷受　本朝厚恩　朝廷重禄者其可不思愧奋而但以空言塞王版图式廓全据基发一地兵力亦强至大时拜先地恩等处亦有客土两族分据版图自树一帜俄王爱葛直以大兵攻拜先地恩胜之九百四十一年欧里格之子爱告为王黩武穷兵为敌人所杀太子士非阿继之成为一统王由太后代摄国政性残忍与人战每有俘获必埋杀之后大悔入天主教弃国如敝屣太子葛告受禅未几国又分鼎以子三人主之长曰拉地米耳次曰欧里格幼曰伯亚克二年后拉地米耳诱杀二弟独占各处而称尊焉念国中多故因访问治道更易制度勒为成宪功业未竟而卒太子亚罗司拉夫即位分封诸弟建定国律雍雍然一王之制度天子之规模焉惟国多内讧乱党频仍卒为奸人所弒其后国境四裂屡传各王沿革靡定爱徐亚罗司拉夫悖逆无道弟瑟符拉特嗣之迨太子拉地米耳牟辱麦葛登基宵旰勤劬治道大振不数年百废具举着国实录一书各国皆奉为枕秘焉一千二百二十四年蒙古人始入俄境淫杀焚掠残恶无人理他国又来侵伐直至一千八百四十年战事之多史不绝记爱凡在位庸碌无能其后貌若天人殷勤佐治每以残刻示威福臣下肃然迨买葛尤门那夫立与太上皇同理国政讲求技巧国运昌隆太子埃利司克亦干济英明彬彬称治传至其子肥奥豆党人纷起其前后之子曰肥奥豆曰爱凡第二曰彼得皆欲为王争夺不已迨彼得即位独揽大权拓地开疆增兵置戍夺土耳其之俺撒夫埠海口又卑躬游历各邦入荷工船各厂学习工作归教国人一时风气大开人才辈出亦有不善王之所为者国中遂分新旧二党一千七百十一年攻土耳其师败失俺撒夫埠海镇越十五年王薨在位三十六年俄史中称为贤主焉太子闇弱王后听政二年以王孙继位曰彼得第二故后以大彼得兄女亚拿为王旋被黜又以大彼得之立衣里司百夫为王屡与土耳其波兰普鲁士战直至一千八百二十六年哥尼拉司在位两败波斯割其土地一千八百五十三年攻土耳其英法合力拒之俄大创乃定黑海之约自后俄兵船不进黑海一千八百五十八年中俄立约以黑龙江为界越二十年俄大胜土各国忌而会攻俄惧遂立伯灵京公约按俄之西伯利亚与中国毗连因一千五百间凡德一地归俄俄遂蚕食西伯利亚然中俄境界相隔尚遥明季鼎革后渐逼而来　世祖正用兵燕京无暇顾及时有小国王名苟特者亦侵占米耳直逼长城　王师伐苟特而擒之移兵及俄先败后胜华兵退俄又占之时苟特已释不知感激滋扰不堪附近各庄练义兵七千攻俄阿拉孙炮台不胜　纯庙时遣兵二万五千率以天主教二西人往征俄因立泥渚炮台之约以满洲为界勒约词于石树交界中其兴安镇至无底河一界一时议不能定而俄人暗将此界侵占竟至贝尔加河之南一千六百九十二年俄王遣使中华未几满蒙之兵合攻俄俄势稍戢后俄遣使三名欲在中俄交界通商并索珲春不许一千七百二十八年俄再遣使立约于葛齐塔准俄人十名永驻燕京越五年中国始遣使赴俄乾隆朝中俄又以细故失和攻俄之东得基司墩进逼实根德旋罢战而俄王欲中使常驻俄京不许一千八百二十年俄遣底米高士吉来华屈意卑词订立商约由是两国辑睦咸丰元年俄欲进中国葛加拉省因许在伊犁通商适回匪金相印作乱中国内地适发捻滋扰俄遂占伊犁各处迨左文襄往征犹以保护兵费为词独占葛加拉省于是曾惠敏公往覆致言始得索还今俄国地跨三洲声势增大将来兼并坐大亦意中事也

　　论日本改朔易服
自古圣王有天下颁正朔易服色异器械所以明一统之尊而使天下知当王之贵也未闻王章具在而数传之后可以变乱制度者唐天改年曰载犹非易正朔也而天下遂以大乱此可鉴也我　朝自道光之季西国通商于今三十余年中西聚处渐以为常语言之异而有翻译之学也以达远人之情也器具之良而有仿造之局也以取远人之长也呢布之多而适民间之用也以通远人之利也此三者皆通商所宜有事也然未必因翻译而强人尽学西语因仿造而强人尽用西器因适用而强人尽改西服诚以一统之尊当王之贵开创之祖宗贻之继承之子孙守之亿万斯年永矢勿替者中国之道也日本为东瀛岛国与西国通商能留心西国之所长而法所当法是或一道也乃有两端焉一曰用西历一曰衣西服夫日本犹是开创之君所贻之日本也而胡为一例通商即改其正朔而易其服色欤此可见日人虽通中国文字而其尊崇一代之义或不系于此也方今日人正与高丽构隙其意以为高丽尝修贡于日本忽焉不贡而　贡于　中朝如故故欲与中国争藩属而开衅于高丽希冀征服之然日人仅欲高丽之服己而事尚未见其即成独不思己之服于泰西而固已实有其事也用西历衣西服非服而何所未改者仅明治几年之号与妇人前后两髻短袜丝履而已中国之人固亦有执西人贱役而西冠西履踉跄街衢者第其类有二一则前发匪时为奸人掠卖外洋及招工骗去者一则形同乞丐无事可谋不得已而充粪除等役拾西人敝衣敝屣而衣之履之此皆不足齿数之人若日本商于各埠者均挟重资有身家而居然貌似泰西则未免法西国而失之太过也岂不如此即不可通商乎抑中国与日本风俗异而人心亦不同乎查日本之通中国文字或言徐福始通日本入海求仙畏诛不返而以童男女配合世居其地殆即此时有中国文字然则始自祖龙时至今二千余年斯邈之文变而楷法周汉制度互相沿革其犹有古风焉何期与泰西通商而后遂不知尊王之义乎夫执中国人所知之事而以问诸海外固未见其同不同第日本逼近华疆多流风善俗方且以辟土开疆征服岛邦雄视东瀛为念而国中先变其所习则窃为之不取也日本男女肌理秀美类中国产其地山水清华灵气孕毓又复姓为土著单姓为童男女之遗其说非属无稽可知半为中产日久滋生均其气以之从中人服色则几淆人目而从西国服色则殊骇人观何也外饰者可假而生成者难改也美发截之短而不能使之拳须髯本黑而不能使之黄顾盼流媚而不能使之碧翳山根平坦而不能使之隆准就令工于学步亦不过大西洋葡萄牙人耳岂能如欧罗巴哉近日其国方以高丽为念虽有息兵之说亦不过迫于众议或者遂寝其事而实则非其本心因为此说以见其欲服高丽而已先服于泰西也鲁襄公如楚好其宫归而作楚宫大夫已知其必终于是而公果薨于是宫此特宫室耳改正朔易服色乎哉

　　日本改封建为郡县论
日本古倭也后汉书倭在韩东南大海中依山岛为居凡百余国其大倭王居耶马台是其封建之由来久矣近彼士人着万国史记有言今国主明治二年立府藩县一致之制四年遂废藩为县是其郡县之改革新矣久则去之为不易新则行之有实难乃观日本竟不难于行而去之特易者岂其民之多喜新恶故哉要亦以封建之令繁而郡县之政一尔人情久必生厌于甚厌之时而为之除其故习譬如积疸之求去未有不力者也又新则思奋于能奋之初而有以变其旧俗又若新肌之方生未有不养者也此其所由易也惟是积疸去矣新肌生矣顾不常为保护徐待完善仍淡漠视之则新肌之溃败当有更甚于积疸之朽腐焉可不惧哉夫日本今日之改封建为郡县是去积疸也通外交而易政令是生新肌也有去之必有养之似也至易服色废祭祀则惑矣乎权臣纔去伺隙思兴列辟新除狡焉欲逞即彼遗民逸老与夫不得志之人敦古处而守旧俗者犹复不少如必尽废东制迫尚西俗恐有以蔑祖弃宗之说激动人民起而梗拒全国既靡一人谁理势必尽反初政而后已此则方今之患也昔唐柳宗元曰封建非圣人意也势也夫圣人尚不敢任意则今之日本既乘势而废藩国又可任性而坏郡县乎不然彼土之制封建本于郡县并立其民各得而治之也其政各得而行之也亦何事此一改哉

　　日本天长节记
日本明治天皇天长节即万寿节也乃西历十一月三号即华历九月二十八日也天皇御名睦仁诞生于嘉永五年为孝明天皇第二子万延元年立为太子庆应三年践祚明治元年戊辰八月行即位礼圣纪十七是年十月大将军德川庆喜奉还政权旋驻跸东京王政复古诏行纸币与西班牙瑞典结条约二年诸藩归还封土赐邸东京国事大定各国公使朝贺开拓北海道与奥国结条约三年赦叛藩罪改革兵制海军用英式陆军用法式颁新律纲领于各道四年置六镇更封建为郡县分通国为八道三府三十六县遣使与中国结条约再遣使通好于欧美诸国五年置海陆军省狩诸道问民疾苦九月球琉国王尚泰遣使入贡方物敕封尚泰为藩王列华族赐邸东京是年东京至横滨铁路成临幸停车场以落之诏颁明年太阳历改昼夜十二时为二十四时以神武即位年为纪元元年用西法也六年改正田租以地价百分之三为租税是年与比鲁国结条约置内务省七年党臣谋为不轨诏嘉彰亲王为征西都督发兵平之是年四月以陆军中将西乡从道为都督率师渡台进伐生番牡丹社中国偿银五十万两振旅而还八年置元老院以广立法之源置大审院以巩词讼之权九年定国宪与朝鲜修好结约狩奥羽召县令至行在推问民情十年又减地租为百分之二五饬有司节省费用是年鹿儿岛前陆军大将西乡隆盛作乱诏有栖川炽仁亲王为征讨大总督十年旋平鹿儿岛西乡之乱置警务厅是年设内国劝业博览会十二年灭琉球置绳县是年八月皇太子嘉仁亲王生与美国换条约十四年设第二回内国博览会于上野临幸举行开会典礼置农商务内务外务大藏海陆军司法宫内文部工部为十省狩北陆北海二道十五年定朝鲜京城乱与中国订保护约章十七年赏中兴功臣五等爵封十八年废大政大臣为总理大臣废十省卿为十省大臣二十三年宏开上下议院二十七年七月因朝鲜东学党之乱与中国失和用兵得辽东全部二十八年三月李傅相议割台湾与日本和偿兵费二亿五千万归辽东与中国二十九年开苏州杭州沙市重庆租界按日本立国神代不可考自神武天皇纪元迄今二千五百五十五年纪世至今第一百二十七代均系一姓相传自古迄今立国未有如日本之古也环地球列国亦未如有日本国祚之绵长其间间有权臣窃执国柄而大从无有敢生觊觎之心中古之世诸侯互相争夺而外邦侵凌之患未之闻也自明治天皇年即位削平大难变封建为郡县大开海禁交联万国兴海军造铁路开银行置邮政立议院设学校收虾夷制朝鲜废琉球据台湾通商贾收利权骎骎乎有席卷东亚之心即欧美各强国环伺其旁均莫敢发难呜呼其名盛矣其功伟矣天皇状貌魁梧隆准广额修眉河目望之俨然若神明居常寡色笑渊默有人君之度御下不苛小节用人能尽其才勤求民隐虚衷以听议院整饬武备诚信以交邻国归辽东不黩武是其仁也割台湾不血是其智也以一海国不三十年辟地几万里雄视亚洲岂偶然哉有国家者不当发愤为雄乎

　　古巴领事采陈近日情形节略
