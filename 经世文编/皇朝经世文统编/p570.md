<!-- { "loadSidebar": true } -->
窃查历任古巴总领事官接任后例将地方情形详报思诒随节东渡本年七月蒙委是差八月接任及今已阅四月理宜援例报最惟识浅见陋耳目庸闇深恐摭拾常谈不足以资輶采弥切悚惶爰考道光二十八年徐中丞继畬着瀛寰志略列古巴于西印度群岛后有无名氏着墨洲杂志曾述古巴夷考其时当在咸丰末年道光初年日本人冈本监辅着亚美利驾诸国记亦及古巴虽皆略而不详均已得其要领逮前谭总领事干初从事斯岛着古巴杂记序述较详距今已及十年傅郎中云龙奉　旨游历着古巴图经举凡经纬寒暑山川官制兵防诸要备录无遗自毋庸再为烦琐谨就现在情形切而有证及今昔稍有异同者略陈数端于左　形势　查古巴为西印度群岛之最大者横错大西洋海加勒海之间南北狭而东西长东多崇山峻岭半未开辟西皆平岗旷土亦多以经纬度测之与我广州琼州同居热带隔地球遥遥正对四面大小岛屿星罗棋布东一大岛曰山度明哥昔属法国今土人叛法自立曰海地国西北仍属法又东一大岛曰波道力高即波尔多黎各同属日国别设总督治之北有大岛十余皆英法属地南一大岛亦英属也而与墨利加洲之美利坚南海唇墨西哥东海唇相近略如琼州之附粤台湾之附闽而幅较广数倍云　沿革　古巴在群岛中央人迹罕到前明宏治四年国遣其臣意大利人可仑波航海觅得之遂以其君之子名哈瓦那者名其岛土人仍呼为古巴继又更名曰费那颠那又改曰散地亚古又改曰亚非马利今人仍呼为古巴遂以省会为哈瓦那即夏湾拿也英美人呼古巴为求孛正德五年日国遣男女丁三百人至始开垦八年建省会于岛之极东曰散地亚古十三年改建省会于夏湾拿嘉靖二年掠贩阿非利加洲黑人至古巴为奴嗣后年以一二万人至十六年法人攻克夏湾拿三十二年法人再至夏湾拿复失是年日国麻你辣岛同为英人所夺乾隆二十六年英人克夏湾拿次年日人赂以乎罗列打地英人退兵嘉庆二十二年始与各国通商道光二十六年古巴日人始与中国招工二十七年美国请以银一百兆易古巴未成咸丰三年古巴人将在乎罗列打买因陈土番为奴嗣为美利坚墨西哥两国阻止八年贸易渐兴美人将筹银三百兆作军饷取古巴议院不允同治六年古巴土人作乱十二年我陈副宪奉　旨查办古巴虐待华工光绪三年乱党始平日国遂以古巴分六为六省准公举议员入马德利都城议院大弛奴禁四年与我　大清重订古巴条约五年我　大清遂设古巴总领事官马丹萨领事官十七年日国改古巴六省为西中东三行省删改旧规而以夏湾拿抚兼辖便拿弥马丹萨抚兼辖波都扁斯皮山得加拉抚兼辖山地亚戈古拔隆其爵曰总巡抚三省抚如旧制　气候　古巴气候温燠常年不裘不葛本年秋分时节午未时酷热如伏早晚凉爽冬至前后早晚可御绵衣大雪节令花香鸟语犹如齐鲁初惟黎明无风雨后日曝常有秽浊之气触之易生疾疫间乘火车察西中三省地方东西千余里大略相同

人民　古巴黑人最多性情粗暴奴禁弛后黑人亦有致富者然剽窃盗皆黑人为之美领事闲行至旁巷迎面一人以短枪指之曰取表来迟则毙汝与之又指之曰速返奔迟则毙汝乃奔出巷招兵往捕之已渺十二月十九日总会馆旁巷华人被剥夺衣物者一夜凡六人土人喜技勇而性柔懦即欧洲人久居于此者亦觉刚劲之气渐融日国人最多各有会馆分省建立规制阔大最巨者有戏台若经费不敷则邀人散帖广招宾客每张捐二圆四圆不等或歌或舞或串或弹一夕辄集数千圆数夕可敷半年支用土匪未乱以前欧洲各国商人糖寮最多逮匪平日国苛敛横征避乱去者遂不复至现虽各海口仍有欧洲商人大都贩运糖开寮设肆者寥寥矣华人散居大小埠绵延千余里佣工力作朝秦暮楚约分一百四五十处究无实处可考近日报故华民身藏行街纸尚是一千八百七十六年即此可见各埠历选体面华洋商董充代理人就近经理华民词讼等事洋官视代理领事是以土客甚为相宜洋官半由乡举里选与华民平素相习自不苛求华民或在寮糖寮或在公司矿厂承工头人呼为挂里如匠人之有作头然富者尚意气而不争体面贫者心狠手疏勤于工作力耐劳苦早四点起五点下地十二点休息一点下地六点休息仍驰逐于意钱灯火之中其年久者或开中华店或开外国酒饭店即将挂里事业举人替代坐分其利佣工熟手月可得白银三四十元新来生手月不过十二元询各埠头人假如此时有三五百人来此有工做否皆云粤人不得赴美亦来佣工然不耐辛劳旬月即去苦无人来不患无工做也华人会馆堂社大小埠共计四十余处而夏湾拿一埠计十处马丹萨之省过郎埠计七处光绪十九年又增建总会馆于夏湾拿惜为商贾者百之二三有室家者百无二三解书算者百之二三通文义者千无一二即如夏湾昔年华商店铺十八家今止六家明年两家已改市外国原货有戏馆两处今已一处亦将闭歇今新来华人既不肯留积年老客触目哀病十年后不堪设想本年一医院送来请助费清单内开自九十三年正月一号起至十二月三十号止华人进院共三百四十九名积七千七百六十四天每天每名费七角五分共费五千八百二十元别有老人院医院收养亦复不少此可见衰病之多间尝窃计粤人由香港附轮绕东洋横滨而至旧金山登火车七日至美国南境纽阿连登船三日直至古巴夏湾拿计川资零用每人约百二十金若天津出口直至横滨川资不过二十金加以守船旅费统计每人百五十金可抵古巴交与挂里头人订立合同先支工银一半约可七八十金已抵川资之半矣近年直顺水灾频仍欲作移民之计措备巨照约资遣自愿出洋壮丁行抵古巴后由挂里头人筹川资寄回续运如此循环周转则古巴地方新工日多可以设法赡养衰老灾余流民可以工作得资寄回赡家糜费无多老民贫民交得其益殆亦救灾之一策也

政俗　古巴规制条教一如欧洲各国但不如欧洲之周密又不如墨洲之认真词讼则高下其手言语则依违敷衍公牍则迁延时日逮土匪乱后法虽苛酷官员迁就兵丁操演瞭甚属周密防民也俗好神天主教堂必别奉一泥塑木雕或绘画一像神诞出游则兵丁排队士女执烛抬神行街道当土匪乱时一糖寮入名匪籍日兵围执之将及华工突见赤面绿袍执大刀巨神护之得免于是皆知为　武圣显灵如是者不一次今华人与洋女结婚咸愿至　武圣前设誓成礼不愿至教堂云岛人争询故实翻译谭培森以日文作　关圣传印于新闻纸传布之前月夏湾省乌伊拉麻连拿小埠神诞代理人及联胜堂董事循例请领事临视华人制金龙采狮一如粤中故事先奉　武圣出游地方文武官随声附和泄泄沓沓见土客之相宜焉赋敛　古巴赋敛繁苛商民相率走私贿庇究于公家无补如马丹萨商人纳税更便于夏湾拿以稽查更懈弛也前月夏湾拿华商新升隆来货一宗计资本香港鹰洋四千二百余元适经手人他往货遂投税索古巴金钱七千三百余元合鹰洋不止两倍遂至领署详查税则大致相符卒由商人自行纳税本月广祯祥来货一宗计资本万余金纳税七千余元而已商货以糖为大宗匪乱后又遭旱荒蔗不登遂与美国商减糖税光绪十七八年商务渐有起色本年糖商与美商因价值龃龉今糖商愿贱售而美商不顾以致市面银根为之短绌查近年进口税约三千九百二十四万余圆出口税约四千二百二十四万余圆人物事艺例无不征甚至人民门首之名牌通衢粘贴之告白皆按字计数故奸商渔利良民怨嗟　语言文字　日国文字近于法国语言阴阳长短音亦相同惟字母作三十字其拼音不特与法国异与英美更假如哀皮西三音英法相同而日音则读阿培才如是者甚多惟语言效英法清晰而与华人南省音为尤近如　火海呵何或何哑或或哈　等切音北省皆无而南省有之故南人学日文易于调声

街市房屋街道纵横极有条理干路宽广支路稍狭然亦可容两车往来两旁仍有人行石板道惟污秽而不清洁直而多凹凸修理而不认真街车有三马两车之殊市肆多而鲜巨贾咖啡馆入夜满座惟罕见妇女街头叫卖叫买喧呶讴歌之声旦夕不绝至发财票深夜犹唤卖聒耳货车坐车牛马骡并用其两轮车约似中国制入山之车有如后裆车而坐可垂腿尤为合用寻常坐车呼为高极终日驰逐每坐二人白银二角若三人则加多一角路远及夜过十一点钟倍之有大市一区相传先有一大公督古巴悬赏缉巨盗岛例凡商民有控诉者许直入听事今尚然一日盗自至问曰盗如自来赏谁何曰赏盗耳盗遂自陈卒赏之盗遂以资营运至巨富督既殁盗以其资造市一戏园一名之曰大公报德焉房屋类皆平房及两层者居多三层尚有四层则罕见重门洞窗上等皆以花砖铺地大小方斜如七巧图式斗砌各种花纹工则来自法国近已无人止有华工娴此者二人堪令修理街灯或用煤气或用电气村落之小者则无然板墙茅屋宽[敞](厂)适宜且有宽廊颇饶景致火车停轮之处日则骡马成群五六头一串如北路骆驼然夜则店肆灯光荧荧不息寮中除工人外莫不乘坚策肥而至村市长夜犹耽于酒博也物产古巴地土肥沃种植最宜谷果花木俱备惟地税繁重必种蔗糖方有利息若种谷品则不敷地税人工之资是以土匪乱后荒土均未复垦间有种黍稷玉米者询之则旷土为人盗种也行所见蔗外椰蕉诃子咖啡为多而牧尤多生畜蕃滋果有柿梨相结者结实外似梨而核似柿甜软可口花木四时常开玫瑰如芍药茉莉如蔷薇鲜艳夺目而远峰翠黛平畴绿云寮屋星星碧墙红瓦点缀山陬水湄间尤饶逸趣惟无制造厂物无贵贱仰给欧墨两洲输纳重税然后登诸市价恒数倍是以居民日用亦遂不资邮程古巴今为日国行省仍隶藩部而距马得利王都轮船至速必十日程是以逢十号开邮船一艘距美国墨国最近北距美之纽约邮船四日程逢礼拜四六各开一艘北距潭灞一日邮船程逢礼拜一三六各开一艘西北距纽阿连邮船两日程逢礼拜三开一艘而赴欧洲各国者必由纽约换船惟至英国尚有公司船来往两礼拜开一艘距墨西哥东海唇邮船两日程逢礼拜二开一艘并绕巴拿马之过即埠回埠至附近各岛邮船或间日开行或七日开行大都环历各岛周而复始云光绪十九年十二月　日古巴总领事官余思诒呈

　　论搭浪苏阿利事
