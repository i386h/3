<!-- { "loadSidebar": true } -->
魏源有言御海寇者但有守内河之法无守海面之法其说诚然然使海上无可用之兵可恃之战船械而欲专守内河则内河亦万不能守盖外海者内河之藩而水师者陆营之藩撤而腹地能安古未之有沿海要区及孤悬海中之地之无内非外乎我欲弃不守之地以退扼内港而内地已惶惑不安敌更勾近地之奸以输我军情即诱敌之伏兵安用故今筹滨海防守则陆军重而水师尤先水师之万不足恃已见于近日马尾一战矣而平时之漫不习练徒耗军需则历办洋防船政诸臣实咎无可辞而不得诿罪于舍和主战之人也以主战为不量己力则夙昔之备战何为当战败而始悔防则水军之积习宜挽挽积习奈何一曰择濒海疆吏以专责成也自来筹御外夷者或议用陆师或主简器械或拟选沿海之督抚州县以效臂指之联然而海口疏虞则陆地必不能守也购造舞弊则船械必不可用也握要以图惟海疆大吏慎选得人寔为海防第一义矣沿海督抚苟各得练达忠诚熟谙洋务者以任之俾就本省所有兵轮考验管驾所在采办遴委贤员并精择各海关道及统带水师各官而责令随时督察稽查惩贪剔蠹则一切善后事宜有不渐见振作者乎其要口炮台则仿近人用炮要言与新法炮台议诸篇以凭建设施放其扞沿海城邑与平日之筑城固垒则用今人救时刍言之策藉资守隘而遏敌锋皆责成各疆吏切寔奉行不得踵故智以苟且粉饰斯可耳二曰练水师将才以资统率也练将之要或谓陆军宿将恐迁地弗良募用洋员则临敌请退欲求水师将才惟出洋学徒庶几中选斯言是也迩来闽江中法之战我兵轮九艘惟扬武船所用出洋学生施量灵且准故能伤其统帅而击毙敌船引港之人其义勇技愤论者谓虽败犹荣倘各省师船每船简择此一二人以任教督并时时游弋聚操而诛黜其骄贪无用未事先逃之将弁数人以明示惩劝则奚患水师之滥竽充数敌未至而早见败征哉惜前丰润学士多抑力战获生之船上学生而饰奏陆营拒敌之功以掩己先奔避之迹也三曰练兵以资轰击也南北各口兵船既患器窳且小又不谙轮船布陈之法而不足应敌矣但舍此而别购坚舰无论利归中饱购者未必果坚且当中外有事必格于泰西局外之例而断不克购自外洋

今欲抵御法船与策我船之往来应援惟每船选募勇四人而日讲求击敌之法最为要务已其法维何曰先击其船桅顶之人盖敌当交战时其主将必立桅顶以便指挥殪此则彼军无主而全船易以扰乱也次击其桅上之绳盖是绳为众绳之纲断此则众绳紊乱而彼不能悬以攻己再击其气管而末复击其烟筒以气管破而水镬立炸烟筒坏而烟且不能上升也四人各司其事设遇敌船则如法攻击而不轻施放庶可洞中一二俾敌不得驶船横行我船徒呆守各口而无所用耳四曰练渔勇以助分防也水师必以闽粤为主而以江浙为辅魏氏海国图志尝极言之矣近出洋学徒临战可用之人非粤产即系闽产其考求又匪伊朝夕已今择其战有成效及投各生洞悉敌情而忠实无他者任以督带管驾之职俾练习闽广善之兵而备轰击应援之用当已不致虞矣而沿海渔户枭徒狎习风涛操故业而不尽应募为兵者浙闽江广间亦实繁有徒特不可偏用之以当大敌耳诚饬向办渔团之着有成效并通晓西法者以督率渔舟操练技艺而为日后推广南洋水师之辅平时则于没水袭击乘夜火攻诸法必使讲求纯熟并习洋枪洋炮及泰西阵法以备临敌分防因应不穷之用岂不有当古人用间用奇之旨乎若备照海明灯以防敌夜犯多造蚊子船之便守宽大海口者近人已有议及而无庸赘已五曰　特派知兵大臣以巡察海军也兹当创设北洋水师　朝廷以事体重大既　命醇邸总理海军事务与授李傅相曾侍郎等会办帮办之职　睿虑周详下士复何敢议惟外海兵轮平时操演驾驶之宜与临敌迎剿截击之法莫要于管驾得人而所难亦正在此非　特命廉明公正之大员以时巡察而从严举劾断不能挽积习而杜欺朦愚谓宜仿巡阅长江之制即令帮办海军如曾袭侯者每年以春秋两次周历兵轮察视各管驾及弁兵之勤惰得失而黜陟分明其一切采办制造局员亦当归渠察核而奏定饰舞弊之诛庶不致虚糜巨但资蠹蚀而取笑外邦也夫防海要务其大者厥有五条使不于此实事求是则虽海军渐次扩充筹足敷建造恐外侮之来仍供一烬而靡足恃耳吁　国力绌矣又岂堪任各省巧猾人员重蹈覆辙而济私误公哉

　　练兵须用新法说
华夏行军策运筹之事相传有兵书数种如孙子兵书司马兵书今日武人应试时有默写武经一场即其书也然奇妙奥古非予人以可学一若故设此疑阵待人自领恐非牖启后人善阵善战之法也即太兵六韬元为兵书一则托名周初吕尚所箸一则假称黄帝时所传皆寓意于六丁六甲衰旺廉贪等事以占卜休咎诳惑世人究其实事求是足为战阵中指挥胜者十不得一语至于筹海篇防洋策海防要及戚继光新书诸葛兵书皆非事事指明陆地之行军未能讲明步步为营出入进退之步伐安营立寨之规模至于水师亦仅循古时成例未有专书虽自尧舜禹汤文武及汉晋隋唐宋元明至今于兵机一事未有明白晓畅之书俾属在戎行同深领即有建大将旗鼓出者一若李广将兵无须束缚祗令兵自为战似此散漫无纪安得谓节制之师撼之不易耶西国用兵之法有兵学战学各书其种甚多虽一兵一卒亦皆娴习故将知兵心兵知将意两相默会无须传语已能如法转战而前即或遇险有改变之时号令一出旗旛转掉已皆附从将令无所违牾是以战必胜攻必取无有退缩无有败日本维新以来首译此等兵书使行伍间尽人熟习烂熟于胸机谋贯澈然后练以步伐击刺及燃枪轰炮测量远近之术加以谙识舆地不致蹈险遇覆进退自如斯打仗时如入无人之境此其制胜之要道也近日吾华始知译其军营书籍犹未训及持之士似兵书祗宜将帅自知者然且仅有陆军书一二种其水师海战之箸作未暇重译仍付阙如以此而言兵兵何可用以此而言战战奚以胜乃曰更改兵制将旧兵汰七留三更练新兵以冀得其死力夫汰之诚是也练之非不当也第既汰而练之则必练一兵一卒尽如将帅之才不可使不识不知目不识丁之人充入军队技艺精而筹策巧大帅一指挥彼兵之随将令如身使臂臂使指相喻于不言之表非同目盲心耗不知何去何从斯士卒皆熊罴不使三军之命悬于一将之手而临机应变之妙呼应通灵之气直足合万阵为一军分一军为万阵夫何战而不胜何兵而不勇若曰运筹帷幄之中决胜千里之外祗宜将帅一心默喻之耳恐非所语于今日之枪林弹雨顷刻百变者也愿列行阵者深虑而熟思之或者此后练兵不复仍尚虚憍相为客气是则吾侪所拭目以俟之者

　　论临时招勇之无益
从来时异势易必思损益改革以几于善此羲易之所以有取于革也又兵形象水水因地而制流兵因敌而制胜然则处今日而狃于平定发捻之成法动言招勇不亦刻舟求剑胶柱鼓瑟之甚乎夫兵可百年不用不可一日无备所谓备者必平时操练其技艺谙熟乎阵法深明夫忠孝大义而后心坚大临敌不至哗溃也虽然练兵于有事之秋易练兵于承平之日难往往养兵百年而临事不得一兵之力说者遂谓兵可废饷可节不如以平日养兵之饷为临时招勇之费噫此所谓因噎废食矣孔子曰以不教民战是谓弃之夫兵凶器也战危事也平日教之练之未经临阵犹将见敌而哗何乃驱不教不练之民而求其战胜攻取乎兵必久练而技精亦必经战而壮当夫承平日久将不知兵其素位而不下校不演阵法不知约束者无论矣即其仿操练之故事时而奔走时而分立时而喊噪枪炮之声如贯珠如轰雷非不五花八门整齐严肃也而取供一时之观瞻则有余命击偏隅之小寇即不足诚无解乎废食之见也发捻之乱绿营兵积弊太深委靡不可用迨湘勇兴一洗其陋习而发逆以平维时捻匪犹炽　朝命曾文正移胜师剿之而文正以湘勇为已有暮气不如淮勇之方锐请用淮军后卒收效夫以乍克大憝之勇而谓其不可用岂湘人之不耐久哉亦曰积习渐深而南北异宜发捻易势兵机至变不可执一也夫以平发逆之师不可易而平捻匪又岂可以剿内乱之勇谓必可御外侮乎平内乱者曾彭左李诸名臣之功也即曾彭左李诸公之能用勇也

　　寓兵于农论
自古兵以卫民民以养兵兵与民固相维系而又相须以生者也然当承平无事之时置兵若无所用之地而又苦于饷之有限不得不定以额数及其有事也东防西剿每苦于兵之不敷所用何也盖缘兵与民虽相维系而又苦于兵与民之不能互相为用也惟欲兵民之能互相用岂若用古屯田之法闻今边境亦尝用之使之无事则耕有事则战每观史册所载前朝之用兵尝有民兵土兵之目其征调也动以数十万计至无事不嫌其兵之太多有事亦不嫌其兵之日少而又使之得自相为养自相保卫此所谓寓兵于农者诚千古富国强兵之善策也方今　　圣王御极小丑荡平在各处招募之兵虚靡饷固将陆续遣散矣然而自古用兵易聚而难遣投充营伍大率皆无籍流亡一旦承平仍遣之流离失所若辈杰骜性成安保不纠众啸聚出没江湖乎况乎古人所谓虽值无事之秋有未可一日忘武备者又岂可将此百战之士一旦弃之竟一无所备乎此兵之不宜撤而又未可撤者岂若仿古屯田之法以治之查各处未经开垦及久经荒芜之土徙此壮丁于各处按夫计授地若干亩如古之九一之法而复变更之教以耕作如此则饷之费既可省而仓廪之储又日广且盗窃之风于以戢而死守之士有以出再于农事既毕之后劝以搜苗教以操练如豳风所云十月获稻之后继以载缵武功献豸于公者且一旦有事仍可使之枕戈而起得效命于疆场也岂不为长治久安之善策哉然其未经分派也宜如何安顿及其既安顿也宜如何董劝如何约束复如何训练种种要务均须条分缕晰有未可差以毫厘致一时之利或为异时之害者岂一朝一夕之间一才一艺之士所能胜任哉此所谓千古非常之功必赖有非常之人以成之尤必有拔此非常之人使得尽其非常之才以成此非常之功也

　　论寓兵于工
