<!-- { "loadSidebar": true } -->
或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而藩篱之势成为无穷之利守备之宜莫大于是有守备矣然后可以议攻战之利亦当分责于诸路大帅谓如淮东之帅则当责以收复京东东路淮西之帅则当责以收复京东西路荆襄之帅则当责以收复西京南北路川陕之帅则当责以收复陕西五路诸路捷因利乘便收京畿复故都以戡大憝此虽落落难合然在陛下志先定于中而断以至诚必为之意无不可成之理及其后为江南西路安抚制置大使又尝专论襄阳形胜曰臣窃以当今天下形胜在襄阳何以言之四方地势正犹棋局今车驾驻跸于吴越是置子于东南隅也宣抚制置司聚兵于川陕是置子于西北隅也湖湘屯重兵以控制是置子于南隅也吴越由湖湘以趋川陕如行曲尺之上相去万有余里号令未易达首尾不相应一有缓急何以为援惟襄阳地接中原西通川陕东引吴越如行于弓弦之上地里省半而又前临京畿密迩故都后负归陕蔽障上流遣大帅率师以镇之如置子于局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陕西五路又不敢出兵应援则是一路之兵禁其四出因利乘便进取京师乃扼其喉拊其背制其死命之策也朝廷近拜岳飞为荆襄招讨使其计得矣然驻军岳鄂未闻前进岂不以自兵火以来襄阳焚毁尤甚野无耕夫市无商贩城郭隳废邑屋荡尽而饷难于运漕故耶臣观自古有意于为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然后能成功者若欲坐待其自成必无此理愿诏岳飞先遣将佐军马及幕府官径趋襄阳随宜料理修城壁建邑屋招纳西北之民措置营田劝诱商贾之伍懋通货贿稍稍就绪然后徙大兵以居之旁近诸郡如金房随郢见属我者可以抚绥如陈蔡许颍见从贼者可以攻取不过年岁闲必有显效如谓屯兵聚运糟为难则汉江出襄阳城下通于沔鄂漕运之利未有如此之便者当以兵护船使贼不得抄掠则吾事济矣忠定之拳拳襄阳者若此而其后于三都之外复曰长沙再越大江三面重湖可以建都夫都长沙犹之都襄阳之渐也若曰长沙视建康为上流又为重险而视临安并无海道不测之虞由建康临安纡道经长沙以趋川陕则如行曲尺之上而由长沙以趋襄阳则犹行弓弦之上也夫亦庶乎其可都也

　陆世仪思辨录曰读禹贡一书知建都之要全在漕运便利然都洛阳亦忌河患即于荆襄之间亦得其王畿之制必南际江北扺河西控潼关夔峡东连吴会然后偁其形势若仅如今省制则地势太狭也都襄阳有七便上控秦蜀俯临江淮前凭河洛扼天下之吭而制其命一也所防止东北一面为力易办二也襄邓之间多闲田区处耕垦可以处四方辐辏之众三也江汉朝宗岁省漕运之费数十万可以佐大农金钱四也从来盗贼之乱多起于徐泗多藏于郧襄今使之属在畿辅则贼不至易炽五也湖广地饶一岁再获京师可常足六也民俗剽悍善可养为兵七也

　　长城　　　　　
顾炎武

春秋之世田有封洫故随地可以设关而阡陌之间一纵一横亦非戎车之利也观国佐之对晋人则可知矣至于战国井田始废而车变为骑于是寇钞易而防守难不得已而有长城之筑史记苏代传燕王曰齐有长城巨防足以为塞竹书纪年梁惠成王二十年齐闵王筑防以为长城后汉志济北国卢今长清县有长城至东海泰山记泰山西有长城缘河经泰山一千余里至琅琊台入海此齐之长城也史记秦本纪魏筑长城自郑今华州滨洛以北有上郡苏秦传说魏襄王曰西有长城之界竹书纪年惠成王十二年龙贾帅师筑长城于西边此魏之长城也后汉志河南郡卷故卷城在郑州原武县西北释例地名云卷县所理垣雍城也有长城经阳武到密此韩之长城也水经注盛宏之云叶东界有故城始雔县东至瀙水达泚阳南北数百里号为方城一谓之长城郡国志曰叶县有长城曰方城又越世家正义引括地志云故长城在邓州内乡县东七十五里南入怀县北连翼望山无土之处累石为固楚襄王作霸南土争强中国多筑列城于北方以通华夏号以为方城此楚之长城也若赵世家成侯六年中山筑长城又言肃侯十七年筑长城刘伯庄云从云中以北至代非也武灵王时始有云中正义曰此长城疑在潦水之北赵南界此赵与中山之长城也以此言之中国多有长城不但北边也其在北边者史记匈奴传秦宣太后起兵伐残义渠于是秦有陇西北地上郡筑长城以拒胡此秦之长城也魏世家惠王十九年筑长城塞固阳正义曰棝阳县在银州银城县界有连山东至黄河西南至夏会等州此魏之长城也匈奴传又言赵武灵王北破林胡楼烦筑长城正义曰武灵王长城在朔州善阳县北自代阴山正义曰阴山在朔州北塞外突厥界下至高阙为塞正义曰朔方临戎县北有连山险于长城其山断两俱峻俗名为高阙也而置云中雁门代郡此赵之长城也燕将秦开袭破东胡东胡郄千余里燕亦筑长城自造阳韦昭曰在上谷至襄平索隐曰今辽东置上谷渔阳右北平辽西辽东郡以拒胡此燕之长城也秦灭六国而始皇帝使蒙恬将十万之众北击胡悉收河南地因河为塞索隐曰固筑四十四县城临河徙谪戍以充之而通直道自九原至云阳因边山险堑溪谷可缮者治之起临洮至辽东万余里索隐曰临洮陇西县又度河据陶山北假中索隐曰北假在北地阳山北正义曰北假在河北今属胜州银城县此秦并天下之后所筑之长城也

自此之后则汉武帝元朔二年遣将军卫青等击匈奴取河南地筑朔方复缮故秦时蒙恬所为塞因河为固魏明元帝泰常七年筑长城于长川之南起自赤城西至五原延袤二千余里太武帝太平真君七年发司幽定冀四州十万人筑城北史作畿上塞围上谷西至河广袤皆千里北齐文宣帝天保三年起长城自黄栌岭北至社千戍四百余里立三十六戍通鉴注此长城起于唐石州北扺武州之境六年发民一百八十万筑长城自幽州北夏口至恒州九百余里通鉴注幽州夏口即居庸下口也先是自西河总秦戍筑长城东至于海前后所筑东西凡三千余里率十里一戍其要害置州镇凡二十五所八年于长城内筑重城自库洛拔而东至于坞纥戍凡四百余里而斛律羡传云羡以北卤屡犯边须备不虞自库堆戍东距于海随山屈曲二千余里其间二百里中凡有险要或堑山筑城或谷断起障并置立戍逻五十余所周宣帝大象元年发山东诸州民修长城立亭障西自雁门东至碣石隋文帝开皇元年发稽胡修筑长城五年使司农少卿崔仲方发丁三万于朔方灵武筑长城东距黄河西至绥州南至勃出岭绵历七百里六年复令崔仲方发丁十五万于朔方以东缘边险要筑数十城七年发丁男十万余人修长城大业三年发丁男百余万筑长城西踰榆林东至紫河四年发丁男二十余万筑长城自榆林谷而东此又后史所载继筑长城之事也

　　晋乘搜略曰嘉靖中总督翟鹏凿长堑于近垣从胡松议也堑窖多凿于近垣以阻侵轶凿地横垣曰堑间凿间否形如品字曰堡恃以御患至是以参政胡松议自镇边堡而东至阳和后口镇河堡而西至老营堡凿为长堑初诸堡及墩亦各挑穵沟壑以御敌寇或穴地为品窖然议者谓中国设险有三垣堑窖垣最可恃窖次之堑又次之垣者因高远眺敌无所逃乘险下拒己易为力堑则沿守者无所依蔽眺望者不获远施尝计一敌挟一束则万敌顷刻之际可平数丈也若窖有隆伏平之反难夫自近年多事敌骑驰突中国困于格斗疲于奔命是以守境之议与设险之法密矣堑窖之设固秦人堑山堙谷之意惟先练其士卒固其藩篱则堑窖亦守国之所为不可废者矣

　　请总督移驻州疏河南通志　　　　　
王士俊

查直省设立督抚大臣并膺封疆邦域之重寄巡抚专司一省公务自应驻札本省惟总督既节制两省驻札地方必宜酌量扼要方资控驭臣查河南一省疆域西接潼关东联济北控广大南蔽襄黄开封寔系堂奥督抚并建固资弹压但既兼辖山东登莱青三府又属海而济南之德州州之济宁尤为南北总汇冲繁之地山海交错较之河南阃阈天中四方辐辏者更为紧切督臣坐镇开封于山东沿海诸郡相隔或二三千里不等见闻恐有疏漏呼吸未能灵通自宜择一居中扼要之郡西控豫州东摄齐鲁方为永远妥协臣因巡历山左综核两省枢要细加筹度就臣愚见以为督臣驻札之地莫遇于山东之州其便有六居河东两省之中西至陕洛东至登莱远近维均调遣殊易此道里之便一也之北境紧贴省城拱护　　神京之西境紧贴东昌密迩畿辅东则四百余里至江南赣榆南则一百九十里至江南沛县直隶引其首江南承其后四通八达之邦枢机钥之壤此形势之便二也运河横贯于中漕万艘衔尾而进舍此莫由济宁一州尤系津要舟车络绎商旅云屯最易藏奸匿匪此稽查之便三也督臣有兼理道河之责黄河由豫省考城入州府属曹县境踰单县鱼台折入江南徐州每虞泛溢而昭阳南旺安山诸湖夏秋大雨水势涨卫河巨流自西冲突而来扰其北境民苦水潦督臣与河臣相近更得悉心筹划此疏导之便四也至于沿海之郡皆耳目所易及督察海口商渔严禁私盐矿犯此巡查之便五也移驻州府城离豫不远由曹县而西至河南考城县仅三十里由曹县而东至河南归德府仅六十里由单县而南至河南虞城县仅六十里其距开封府仅三四日一转移间两得其宜此贯通之便六也仰恳　　皇上俞允将督臣衙门驻札州则所辨两省吏治民生河防海道一切事宜均有裨益而山海数千里幅员寔收控制防维之效矣查州现设总兵官一员若移督臣移驻于此则总兵可裁即以镇标兵丁改为督标镇标之中军游击改为督标之中军副将再设城守副将一员以资调遣一切考拔汛防即以各副将为统辖至城守应设弁兵数目另行酌议召募又查总督驻札之处应有文职大员以备任使所有抚参督审案件若由两省臬师转解不特案犯往返拖累且遇有驳审不能就近招转必致逾限稽迟似应请专设河东按察司一员即随督臣同驻州除命盗各案仍听各府州审解两省省城按察司招转抚臣衙门审题外如有抚参督审事件即令往解河东按察司审转不必再由本省臬司招解庶事件不致稽迟案犯免于拖累矣查山东现有莒沂道一员经臣于沂州改设知府一案内请将莒沂道改为沂道移驻郡另疏具题应请将该道改设河东按察司仍带分巡沂二府事体制更为周密再查镇总兵驻札衙门规制稍隘州府署规模宏厂应将府署改为督署镇署改为府署应有酌量增添房屋修造之处饬司查估兴工至沂道城守副将或城现有旧署或应另建亦俟饬确查定议另行报部至镇所辖之临清沂州德州泰安曹州寿张高唐东昌梁山范县沙沟台庄等营应统归督标管辖其有应再酌量添设城守副参大员分协驻防统率各汛之处亦俟另行查议具题

　　论舆地之学十七史商榷　　　　　
王鸣盛

