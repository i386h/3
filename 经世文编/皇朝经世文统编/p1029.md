<!-- { "loadSidebar": true } -->
一用人原奏称以上各事一不得人均归虚费然其误在于用非其人而不在法之未善不得谓事之不可为等因查练兵简器造船筹饷皆可筹切实办法惟用人难得切实办法而洋务用人尤难得切实办法何则用人而求切则泛者疑矣用人而求实则虚者怨矣欲求所以用人先求所以知人至于洋务则尤为丛污垢之所归当波澜骤起之时如捕恶蛇如御洪水不知费几许经营而后不致决裂乃不责其平时之不能自强而诟其临事之不能一掷以父母清白之遗终日与异类往返酬答舌敝唇焦转使千秋万世蒙一不韪之名有志之士如之何而不去之若浼乎总理衙门原奏所称同心少异议多局中之委曲局外未必周知盖痛哭流涕其言之也南宋初赵子砥自金归奏云金人议和以用兵我国敛兵以待和譬如畏虎以肉饲之肉尽终于噬人不如预设陷阱以待之此言可谓至明至切夫给香港给赔价以肉饲虎也陈兵简器造船设陷阱以待虎也彼深居室中目未见虎者辄谓虎形如羊状如豕可持棰以驱之厉色以杀之及一旦独行深山突遇庞然犬物张牙舞爪据地一啸猎猎风生不觉嚬然长号始自悔陷阱之未设致一身亲处其害也而已无及矣则何如及今事尚可为而为之乎为之之术奈何惟用济变之才以自强一曰水师将才二曰外国使才三曰制造通才何谓水师将才查水师脉络虽与陆路不同而驭之之理不异十数年来水陆各营将领岂无智勇兼优而能耐习风涛之苦者宜调往轮船学习优厚其饩廪而深观其造就计其中必有伟然特出之人又于机器各局及现有轮船管带办事员中采访考验试之以事当亦可闲得一二其旧时水师以及沿海诸色人中或设榜以招入格之才或博访以求出之选上以诚求下必有以实应者何谓外国使才古来列国交际皆不废聘问之礼岂今日而能独异惟使臣必使能通彼此之情而又能消未然之则责任亦实不轻京官为人材渊数向有抱负经济者即不必曾任洋务但稍加阅历办理自有分寸其次则索之于沿海士商及曾亲往外国之人但求能任时局之艰巨不必复计资格之有无英使阿而各本系医生巴夏礼本系商人何尝有资格哉而彼国倚之若股肱心腹中国竟大受其累可知何地无人何途无才特在当局者之能悬鹄以招耳使才既得或数国兼遣一使或一国专遣一使惟英俄法美布五大国及罗马教主处则当择其有风力而善言语之使臣方不辱命盖英国交涉本繁而又有洋药一害法及罗马为天主教之枢纽必须端使与之辨论教士之入中国也引诱莠民欺凌良善掣肘官吏潜通消息凡有百姓之处即有传教之人目前受其荼毒固属甚而又甚将来酿成大变更为防不胜防罗马本属弱国全赖法人为之袒护自法被布国所败后护卫该教主之铁甲船业已撤回罗马原境又为意大利所夺教主亦无如之何故近来教士之在他国者气焰稍衰而在中国之教士则嚣张如故是宜急遣使臣将教士种种不法之处与该教主及法国辨论切陈熟商一面制办教士之法一面严饬州县不分民教一律处断公平勿再为丛驱雀此遣使中第一义也喀什噶尔酋目牙古干者前年与英立约英议院中亦有论及该国不宜与中国之叛臣通好结盟因中国当时无公使在彼不能与之执约以争也布则素恨传教俄则关涉新疆而且为最大最强之国美则地旷物博皆使臣之所必须联络者日本在我卧榻之侧近而且逼所使当精益求精矣至于离间一法只能行之于昔时不能行之于今日盖泰西自其国远涉数万里以来和则乐利同沾战则起为难当布法交哄时法领事被戕布领事尚为代抱不平兔死则狐悲理固然也故使臣惟有一秉至诚不必稍涉疑间之计转启各国疑贰之心至安南暹罗等属国亦当遣使顺道抚慰坚其向化之忱不徒以厚往薄来为能尽礼之谊也何谓制造通才以中国之大人物之众岂无精于化学算学留心机器之人化学算学者制造之所从出也将来军火铁船耕织机器以及开矿各事皆与制造相为表里任繁事大尤当慎其选而专其责津沪闽诸局陶镕已久成就必多京外官有精于算学者自可指派来局互相切磋此外如有心灵品端之人似亦无妨广为延致但望多中选精断难精中求多此时厚其薪水他日优其出身人才岂有不蒸蒸日上者哉且求才必当于无事之时然后能用于有事之际否则时方晏然虽伯乐牵骐骥过于其门而不顾及变生仓猝驽马之骨竟奉以千金何则预则识拔自真急则取舍或误也一曰储将来有用之才其目有九曰图学曰算学曰化学曰电气曰兵器曰机器曰工务曰船务曰政务凡同文馆广方言馆以及出洋学生皆就此数大端发愤精研以底于成学成之后只准公为办事不得自图生计各关道并有洋务各州县及各省税务司皆该学生进身之阶即将才使才通才亦皆伊等生根之处惟中外各馆须再加扩充斯取不尽而用不竭自强根本无有重于此者矣抑臣更有进者外患不除人身痈疽之疾也民生不安人心腹中之疾也痈疽之疾固足伤生心腹之疾尤能致命海内黔黎自遭发捻扰乱以来仅有生业饔不缺者十之三饥寒逼迫朝不保暮者十之七而其中尤受困苦无可告诉者一为农一为商农民终日胼胝之余所得几何一经胥吏之垂涎叫嚣必至鸡犬无声而后已一催科也串票有费投纳有费一词讼也审讯有费提押有费见教士则若天神视平民则如鱼肉有若深恨百姓入教之不速者　朝廷有豁蠲之旷典而取盈者不为下行草野有委曲之情而倚势者不为上达当官幕吃烟饮酒呼卢喝雉之时正百姓颠连疾苦哀吁无门之时其佐杂之擅受滥刑营讯之藉端讹索者更无论已商人涉江浮海冒犯霜露营求尺寸之利而官府仅取百中之一以充饷奉公彼亦何敢稍有异言乃搉吏卡员万状苛索翻囊倒筐无殊盗贼随身需用之物在洋人尚有优免之章独至华民漏报一丝一缕虽全船货物充公而尚须加以厚罚不知当事者何厚待于洋人而薄于待华商也日既高而未起日未暮而停查私费未投虽千百人守候呼号而有所不恤征收完纳之间绝不寓体恤矜怜之意迨至商人利薄本亏于税厘岂无所损则何如明定一抽收章程悬牌示众使各色均归一律不得畸轻畸重罚款概以充公司事人等不得私分庶免藉端酷罚复出其不意特派素有清望大员微行查访奏参一二或可挽回风气厘课亦可日有起色去年沿江讹传彭玉麟微服查察厘榷员役敛迹数月可见若辈并非毫不畏法但任非其人则流弊滋甚此又不可不防也然而农商之受害日甚则由于官吏不可通上下之情官吏陋习之日深则由于员多缺少补署无期一旦冀得差使地方如饿狼之忽遇肥豕不趁此饱噬一口则将来永无果腹之时迨此狼去而彼狼复来民困如之何得苏元气如之何得复也万一诛求无厌人心或摇不知须縻费几千百万之饷贻害几千百万之民而后始能奠定明收有数之款项暗耗无限之脂膏广西前事是其殷鉴无乃所入者过薄所偿者过厚乎　朝廷倘一旦毅然决然为停止实职捐输之计疆吏认真淘汰考课无所能者一概奏请于本职上酌加虚级咨送回籍听候调取然后散去浮泛隔膜之虚文讲求生聚教训之实济必大僚不贪馈送而后州县之法可行必州县不任胥吏而后官民之情可贯若上之于下呼吸相通则下之于上亲爱自至即一旦海疆有事苍赤抱同袍同泽之忱可一呼而成劲旅虽有教士之浸淫不怀疑贰虽有汉奸之买嘱不能闲杂是　国家所失于捐输者甚小所得于民心者甚大又何必饮鸩止渴为一时苟且权宜蹈东汉末流之覆辙乎否则官民之气日暌上下之情日散心腹痼疾既深虽日事筹饷筹兵亦终恐无补于万分之一除船械一切自强之具必须效法于东西洋外其余人心风俗察吏安民仍当循我规模加以实意庶可以我之正气靖彼之戾气不致如日本之更正朔易衣冠为有识者所窃笑也

