<!-- { "loadSidebar": true } -->
又各处边境均应设立鄂博以清疆界也查西藏边界各处向无界址今于济咙外之热索桥聂拉木外扎木地方之铁索桥统辖等处均已设立鄂博嗣后仍令驻藏大臣于巡视之便认真查察不得日久懈弛又边界营官应拣选妥干之人补放并应照内地边俸之例酌定年限升擢也边界地方向来稍能辨事营官因该处气候恶劣冰雪较早皆愿在前藏当差将阘冗无能者派往以致滋弊嗣后补放边缺营官于小缺营官及营兵之甲琫番目内择其干练者调补如果到任三年办事妥善驾驭得宜即行调回记名以戴琫等缺升用如有办理不善之处立即革退如此秉公甄拔庶几有所劝惩又严禁袭充番目以励人材也查东科尔子弟不下数千人势难更张旧制前已酌定章程如充当番兵果能奋勇出力即非东科尔亦准其荐升戴琫其余办事之番目于东科尔内择其端详历练之人按等补用但不准袭充伊祖父职分以致[冒](昌)滥亦必须年至十八岁以上方准当差不得以幼小之人充数应令驻藏大臣随时查察不得任听以门第相当彼此援引躐等超越又各寺坐堪布应令达赖喇嘛会同驻藏大臣秉公补放也嗣后凡有各大寺坐堪布缺出达赖喇嘛应知会驻藏大臣济咙呼图克图公同拣放给与会印执照派往住持以昭慎重又商上银钱出入应照新定数目画一支放也商上铸造纯净十足银钱原不许丝毫搀杂用汉字唐古忒字于正面背分铸乾隆藏字样每纹银一两换新铸银钱六员换商工旧银钱及巴勒布钱八圆惟查番寨租赋有以银钱折交物件者若商上收纳不公势必苦累番民嗣后商上收纳银钱及采买各物俱照所定兑换之数按新旧分别折收仍令驻藏大臣随时稽察倘查有出轻入重等弊即行奏明查办又私给免差照票宜严禁以均徭役也向来达赖班禅用事亲族并大呼图克图等往往听富户大族嘱托即给与免票苦乐不均实未公允嗣后请将免票概行缴销不得专派穷番如实有劳绩者达赖喇嘛告知驻藏大臣然后准免门户差使如有事故革退仍将原领免票缴销以杜规避又卫藏僧俗户口应行造册稽查也藏内人众往来踪迹靡常会奉有　　谕旨令驻藏大臣给与路票应令达赖喇嘛将大小庙内喇嘛名数开造清册并将所管地方及各呼图克图所管寨落人户一体造具花名清册于驻藏大臣衙门及达赖喇嘛处各存一分以备稽查设有未请路票私行往来者查出将该管番目等从严究治又蒙古王公等差人赴藏延请喇嘛诵经应由驻藏大臣给照前往以资查考也请嗣后凡遇蒙古王公等延请喇嘛者应令西办事大臣行文赴藏由驻藏大臣给与执照并咨明西方许前往又严禁私用乌拉以恤番民也嗣后喇嘛番目人等私事往来概不得擅用乌拉亦不得私发信票遇有公事差遣须用乌拉之处必须禀明驻藏大臣及达赖喇嘛发给印票沿途始准应付

又罚赎不公及私行抄没家产之弊应行严革也近年以来该管之噶布伦郎仔辖等遇有家道殷实之人议罚例外加增数倍又或怀挟私嫌将偶犯小过之人辄行抄没家产请将该处旧例严定章程其婪索赃数过多者从重议罚其私行抄查家产之处永远革除庶挟嫌逞私之弊可以不禁自息又西藏官兵所需火药应就地酌造以节糜费也查驻藏官兵每年操演共需火药二千余觔今查明工布制造火药较之内地价值较昂然以运比较则节省十余倍之多现在军需案内余存火药分驻前后藏高燥地方足供数年操演之用俟将次用竣祗敷两年备用之时再行在藏配造至藏地产铅甚少自应俟军营存剩铅丸将次用完与火绳一体由内地运解又达赖喇嘛赏给噶布伦戴琫等房屋庄田不得私行占据也今与济咙呼图克图确切查明凡噶布伦戴琫等应得官房田地随任交代接替[毋](母)许私占又商上喇嘛透支钱粮之弊应行禁绝也向年商上支放钱粮每多先期透领嗣后应令按期支食不许丝毫预领应交济咙呼图克图随时查核若因严禁预支或致短少克扣即将支放之人查明究治又各寨租赋应按年征收清交商上并查明逃亡绝户随时豁免以恤番民也藏地各寨应交租赋物件近地系派济仲第巴往征远处由各该营官征收送交商上而不肖之济仲营官等将收来租赋拖延不交甚或将本年租赋收清后明年租赋逃亡人户亦不豁免番民颇形苦累嗣后应令商卓特巴立限严催征收之济仲营官等年清年款不得违限亦不得预征其逃亡绝户即将租赋豁免俟有佃种之人再行照例升科又驻藏大臣衙门应设译写廓尔喀番字通事人役也查驻藏大臣衙门向设译字通事一名译写唐古忒字从不通晓廓尔喀字迹言语应请添设认廓尔喀字人役一名通廓尔喀言语通事一名并派唐古忒人三四名令其学习廓番字语以备充补应需用口粮照例支给以资食用又廓尔喀贡使五年一次进京瞻觐应逐段护送也凡贡使届期宜令该酋长将贡使跟役人数由何路进口之处预行禀报驻藏大臣即委粮务一员会同定日守备亲赴边界点明人数预备乌拉送至前藏驻藏大臣酌加赏犒一面奏明一面飞咨四川总督差派文武在打箭炉等候前藏于游击粮务内差委一员护送至察木多再令察木多游击及该处粮务轮派一员接护前进行至打箭炉再交川省选派文武送京其贡使回国亦照此逐段护送以仰副　　圣天子绥怀远人之至意以上各条臣谨悉心会议具奏伏乞　皇上睿鉴

　　黑龙江外纪节录　　　　　
长清

黑龙江与俄罗斯分界处岁以五六月间齐齐哈尔墨尔根黑龙江各协领一员佐领二员骁骑校二员共兵二百四十名分三路至格尔毕齐额尔古讷墨里勒克楚尔海图等河视谓之察边格尔毕齐河额尔古讷河齐齐哈尔卓帐处也墨里河墨尔根卓帐处也楚尔海图河黑龙江卓帐处也每齐齐哈尔协领与墨尔根协领会墨尔根协领与黑龙江协领会各书衔名月日于木简桦皮包而一挂之树一瘗之山明年察边者取归以呈将军副都统又各留木简以备后来考验而事竣例于七月内咨报理藩院仍于年终将边界谧之处专折奏　闻至将军于边界惟新到任者一察余不尔

黑龙江在京师东北三千二百余里东南至吉林西至蒙古喀尔喀部北至俄罗斯广轮数千里镇以重臣屯以劲旅以齐齐哈尔为省会而墨尔根黑龙江呼伦贝尔布特哈呼兰五城隶焉

齐齐哈尔长名在今城西南十余里城所在号卜奎相传始筑城议在齐齐哈尔既以隔江不便改今地故齐齐哈尔虽以名城而卜奎通称之卜奎方言也其境南至混同江五百里余并以内兴安岭为界

墨尔根以河名城在齐齐哈尔东北四百三十余里南至讷墨尔河一百六十里余并以内兴安岭为界

黑龙江国语曰萨哈连乌喇初为都会因以名省今通称其地为爱呼以附近有爱珲古城转珲为呼也城在齐齐哈尔东北八百里东至外兴安岭二千六百里西至内兴安岭二百五十里南至喀木尼七百里北至俄罗斯二千里

呼伦贝尔一作呼伦布尔通称海兰儿其地有池一曰呼伦一曰贝尔官兵屯驻二池因以名地而谓之海兰儿则指凯喇尔一河亦转音也地在齐齐哈尔西北四百八十里东至吉尔起克山三百五十里西南皆接蒙古喀尔喀部西四百七十里南四百九十里西北二百二十里为额尔古讷河则与俄罗斯接壤

布特哈译言虞猎故有打牲处之称起齐齐哈尔北境直至黑龙江一带皆其地总管驻处在齐齐哈尔北三百里四十里地名伊倭齐

呼兰以河得名又号霍伦在齐齐哈尔东南八百四十里毗连吉林万山雄峻人参之所出初拨齐齐哈尔墨尔根黑龙江兵践更徼既以宵小盗采禁或不严乃置专官驻守与诸城有犄角之势而土沃屡丰则诸城不及黑龙江省山为外障山之大者内外兴安岭内岭环卫诸城外岭限制俄罗斯冈峦起伏联络山诸水多出其下考分界碑文循兴岭至海凡岭阳流入黑龙江之溪河尽属中国又侍郎图丽琛异域录言奉便土尔扈特出张家口六日度兴安岭则岭之东西绵概可知矣

格尔毕齐河源出兴安岭南入黑龙江河口东岸有石勒清汉蒙古及俄罗斯喇第诺五体字康熙二十八年所立分界碑也余尝从土人得分界盟约清文较世传界碑汉文微有异同　昭代掌故所关译出以备参考其文云　中国大圣皇帝　钦差分界大臣议政大臣领侍卫内大臣索额图内大臣都统一等公舅舅佟国纲都统郎谈都统班达尔善镇守黑龙江等处将军萨布素护军统领玛喇理藩院侍郎温达会同俄罗斯察罕汗使臣俄昆尼等在尼布楚地方公议得一将自北流入黑龙江之绰尔纳即乌鲁木河附近之格尔毕齐河为界沿此河口之大兴安岭至海凡岭阳流入黑龙江之河道悉属中国其岭阴河道悉属俄罗斯惟乌第河以南兴安岭以北中间地方河道暂行存放俟各还国察明或遣使或行文再行定议一将流入黑龙江之额尔古讷河为界南岸属中国北岸属俄罗斯其南岸墨里勒克河口现存俄罗斯庐舍徙北岸一雅克萨地方俄罗斯所筑城垣尽行拆毁居民诸物搬回察罕汗处一分定疆界两国猎户不得越过如有一二宵小私行越境打牲偷窃者拏送该管官分别轻重治罪此外十人或十五人合伙执仗杀人劫物者务必奏闻即行正法其一二人误犯者两国照常和好不得擅动征伐一除从前一切旧事不议外中国现有之俄罗斯人及俄罗斯现有中国之人免其互相索还即存留一两国既永远和好嗣后往来行旅各有路票听其交易一自会盟日起逋逃者不得收纳拏获者送还一两国大臣相会议定永远和好之处奉行不得违误

三城中八旗按法勒哈稽察法勒哈国语地面也黄旗北白旗东红旗西蓝旗南制如京师取五行相克意

黑龙江省至京师有二路由吉林奉天入山海关者俗称大站此进本路由蒙古郭尔罗斯札赉特都尔伯特乌珠穆沁等部入喜口俗称蒙古站亦曰草地此递折路又由蒙古境入法库边门至盛京有一路俗称八虎路法库转音此商贩往来之路也三路道里远近入关出塞者多不能悉

由大站至京道里自茂兴站起至都城凡三千三百余里由齐齐哈尔城中卜奎站起至茂兴凡站共三百四十七里

由蒙古站至京道里自卜奎站起至都城凡二千三百余里由八虎道至盛京道里自茂兴站起至盛京城凡一千余里

社稷孔子天下皆得祀黑龙江一省独无

黑龙江索伦地今所居不尽索伦满洲汉军徙自吉林巴尔呼鄂勒特归自蒙古达呼尔俄伦春毕喇尔则其同乡而别为部旅者世于黑龙江人概称索伦黑龙江人居之不疑亦雅喜以索伦自号说者谓索伦骁勇闻天下假其名足以自壮

嘉庆十三年编审户口齐齐哈尔旗营屯站九千七百二户四万八千三百十一名口墨尔根八旗营屯一千八百五十五户七千九百六十名口黑龙江八旗营屯四千一百九十九户一万九千三百八十八名口呼伦贝尔八旗四千七百六十九户二万九千七百十三名口布特哈八旗四千三十三户一万八千九百三十三名口呼兰八旗营屯一千六百五十九户一万一千九百十四名口通计全省共二万六千二百一十七户十三万六千二百二十八名口生齿可谓繁矣

黑龙江置将军镇守自康熙二十二年始

