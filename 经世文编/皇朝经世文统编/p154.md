<!-- { "loadSidebar": true } -->
瑞国又名瑞典欧罗巴极西北境旧分瑞典挪耳瓦二国今并为一国东南距波罗的海西北距大西洋海北负北冰海南北约三千余里东西约一千余里地形如葵扇下垂中有连山脊起瑞立国在山之东西则挪耳瓦玫地也地极广莫而荒寒特甚土复硗瘠故民食鲜薄户口稀古时为野番部落两汉时流入日耳曼界内散处各国赵宋初有大酋厄里哥招集部人建造城邑是为瑞典立国之始是时挪耳瓦亦推大酋合罗尔德为王数传后挪耳瓦为嗹国所兼并明洪武年间嗹王后马里加尔达有权略以术招诱瑞民隶大尼为一国嗹国由是日强再传至后孙残忍好杀瑞民多怨畔瑞有王孙曰瓦挪英果不隐图恢复嗹人系之狱易地逃回瑞地嗹使吏逐捕瓦挪走北地匿僧舍乃免因涕泣募土人誓以除虐复引兵伐嗹累战皆捷故土全复嘉靖二年瓦挪即王位威惠并行瑞国大治王卒世子嗣位荒淫无政为国人所囚仰药死万历三十八年王俄世答嗣位时日耳曼王尚洋教诸国遵西教者咸被攻伐瑞素崇西教王救诸国之同教者帅师伐日耳曼中炮殒于阵其大将卒战胜乃班师王女基利斯的那嗣位癖好文学厌苦兵事逊位于外戚加尔禄斯之罗马游学不复反加尔禄斯以康熙三十八年嗣位年十八血气方刚锐于战伐以兵侵波兰割其境土之半波兰大尼罗斯连兵来伐王击败之威声震一时后再攻波兰之乌哥来纳部全军尽覆亲赴土耳其求援五年不得请乃归复引兵攻挪耳瓦之非德黎沙尔战死城下罗斯因以大众蹙之嗣王累战皆北割东境之芬兰以讲兵乃罢当兵之方急也诸酋各怀去就或专擅自恣王衔之事定之后王与诸大邦联盟将讨诸酋之不轨者诸酋惧谋弒王礼拜日伏客以火鎗击杀之王子嗣位性卞急好用兵师屡挠败括饷愈急国人噪变逐王嘉庆十四年国戚加尔禄斯摄王位其养子伯尔拿多的佛郎西人曾为大将智过人摄王委以政柄修武备结会盟用兵谋定而后战所向克捷摄王因传以位亦更名加尔禄斯即今在位之王也西境之挪耳瓦本嗹国嘉庆二十年各国公使会议于维也纳以瑞地之附近于嗹者归嗹而以挪耳瓦归瑞今在中国立和约称瑞典哪者即瑞国也

　　比利时国缘起
比利时欧罗巴小国也北界荷兰西北距大西洋海西南暨正南俱界法兰西东接普鲁士西部纵约五百里横约三百里古时本荷兰南部荷兰多水而比利时多平陆明初荷兰侯查理好用兵征调烦苦比利时不听命查理引兵突入其境掩杀八百人比利时结大队复查理败死后西班牙王非立第三兼王荷兰两部荷兰人阿兰治起兵拒战相持数十年比利时隶西班牙未敢贰康熙五十三年西班牙以比利时归奥土地利亚为奥土藩属者七十余年嘉庆初法兰西拿破仑兼并诸国先取比利时次灭荷兰拿破仑败荷兰再立国嘉庆十九年比利时复与荷兰合先是荷兰崇西教因此与西班牙构兵数十年卒获胜复国而比利时毘近法兰西顾独从佛俗尚洋教又夙隶西班牙奥土地利皆洋教国既与荷兰合不肯从荷俗两部之民不相能时时构衅而荷兰以比利时夙附国不与恢复之师素薄其人不令居显秩又不肯收教其幼学比利时人积不能平道光十八年逐荷兰守土吏荷兰伐之比利时诸国合兵拒战相持数月伏尸遍野法兰西举兵助比利时荷兰乃敛兵退比利时人遂招日耳曼之萨克撒各丕尔厄小侯留波尔多来国奉以为王自立为国比利时境内大河有二曰义斯加尔达曰米干塞下游皆在荷兰境货船由此出运既绝荷兰荷兰遏其港口使不得通乃造铁轣辘路以火轮车由陆转运以达于海

　　土国缘起
土耳其又名土尔机回部大国也地分西中东三土西土在欧罗巴界内中土东土在亚细亚界内三土合计纵横约四五千里古时皆罗马东境后罗马分东西三土为东罗马地唐初阿剌伯回部方强取东中两土建为藩部土耳其者本鞑靼种旧游牧岭之东奉回回教展转西徙入买诺居于加拉马尼亚为亚剌伯回部所驱逃避山穴其后种族渐繁元成宗五年头人阿多曼招集种人攻夺买诺回国即名其国曰阿多曼至孙默拉德日益强盛东土之犹太里诸部以次蚕食疆土愈广佛郎西日耳曼尝以兵六万来攻皆失利去元顺帝至元年间土王渡海峡伐东罗马与敌战而胜敌有将创甚卧战场请王亲加刃死无憾王就之敌将忽跃起以短刀剸王中心死其子巴牙屑渡海复虏一万人尽杀之会蒙古来侵巴牙屑御之兵败被虏后有摩拉多者复奋起侵割东罗马境土过半子马何美德嗣尤枭雄明景泰三年灭东罗马取君士但丁城为国都三土遂全归统辖红海地中海南岸诸国旧属阿剌伯者或纳土或称藩阿剌伯亦纳为属国复东取波斯建为大藩幅员之广几比盛于罗马全国其用兵屠戮最惨每战斩首以万级计治法全尚刑威赋敛尤烦苛嘉靖以后嗣王多昏庸醉饱残杀骨肉以此篡弒频仍称为乱国后宫常五六百人初生子者为后回回教主持国柄作威福诸大酋守地者朘膏血以自肥橐满则王赐帛自绞而簿录其家盖西国之昏虐无政未有如土耳其之甚者也初土耳其既得三土之地各分部落领以大酋名曰巴札地广车渐成尾大东土尤窵远难制康熙中其王达哈荷麻孱弱不刚诸巴札专制一方名虽为臣征调多不应命东偏之亚尔美尼亚古尔的斯丹皆衣租食税不供王室巴必罗尼亚部巴阿墨尝据地以叛土王那达沙征之累年不能取至塞黎慕嗣位始于嘉庆八年战胜收复甫二载新立之巴札又叛塞黎慕亲征中流矢死如德德亚之巴札亦跋扈不共命土无如之何也中土买诺诸部为土兴基之地部民多鞑靼种尚勉贡赋役而西土诸部近接王都弄兵者接踵而起南境之希腊已裂土为敌国近年自立为小国者又有三部此外藩国波斯早易姓天方亦隔绝在阿非利加北境者阿尔及耳已为佛郎西所灭惟突尼斯的黎波里尚通朝贡麦西为海南上壤旧设巴札近年其巴札叛土攻取东土诸部势将内犯英吉利佛郎西勒兵劝和乃分土称外藩其王自塞黎慕东征不复国人立慕斯德发未一载废之嘉庆十三年立马美德在位年久势益奄奄其国中衰已百余年今则岌岌乎有亡征焉徒以世臣夹辅又与英佛诸大国合纵故尚得苟延岁月耳北之俄罗斯大国也与土耳其中隔黑海东西壤地相接乾隆中土耳其与之构兵前后数十年始犹胜负相当继则累战累北乾隆五十四年土王塞黎慕为俄罗斯所败割地以讲后俄罗斯大举来伐佛郎西救之乃免自是多恼河一带烽燧频警奔命不遑道光六年土人侵俄南境战而败绩俄以大兵围其都城国几亡英佛为之讲和俄兵始罢道光十九年其属国埃及叛土来侵土与战不利营垒军仗悉为埃及所有税务司见土势衰率兵船降埃及土王适有疾病闻之惊悸卒阿白代耳迈吉特立年仅十九英法奥俄布助之卒与埃及立约安堵无事者数年后俄王欲分割土耳其地以辟俄之疆谋诸英英王不从俄率兵船来与土战于朵奴江众寡不敌土兵大败明年为咸丰三年英法合兵助土与俄会战相持六阅月俄师大溃是为黑海之役亦欧东一大战局也俄尽归土耳其旧侵地不敢复垂涎于土咸丰十一年阿白代耳卒弟阿特而爱西立国多内乱俄复煽动其藩部塞尔非亚门的内哥等构兵无已时光绪二年土大臣废其王而立摩拉德第五在位仅两阅月以病不胜任又废之而立其弟阿伯都耳哈米德第二即今王也

　　荷兰国缘起
荷兰欧罗巴小国也东界日耳曼南界比利时西北距大西洋海纵约六百五十里横约三百五十里壤地褊小夷坦无山欧罗巴地形此最低陷海潮冲啮划为洲渚港道纵横交贯其地沮洳卑湿而土脉最腴民习水利善筑堤防开沟洫又善于操舟能行远故欧罗巴海市之通行自荷兰始其地古时为土番部落种人名曰巴达卧汉时意大利扩地至法兰西荷兰土番悍不听命意大利兵阻水不能进因置为荒服不复争后为日耳曼之佛郎哥人所据萧齐时法兰西取之置酋长分领其众法有内乱诸酋拥地自擅分为十七小国后有丕尔尼亚酋长复并诸部为一自立为侯国北宋时海潮决堤数百里居民皆没都城几陷潮退之后积水汇为巨浸曰亚尔零海经营数十年户口繁滋商贾通行完富过于曩时明初侯查理侵法兰西围其都城耀兵而还时荷兰富民多恃财犯科律侯以峻法绳之刑戮过当众怨怒有叛志法兰西乘势伐之侯震恐纳赂请盟佛兵乃退荷兰旧分南北部侯政苛虐南部画疆不听命侯与战败绩堕沟中死正德季年西班牙王查理第五新为日耳曼所推立有大权击法兰西掳其王西土诸国无敢逆颜行者遂下令兼王荷兰荷兰不敢抗时荷兰富甚王减税以悦其民而悉令入洋教有遵西教者积薪燔之已而查理第五令其子西班牙王非立第二兼王荷兰禁西教尤急南部本习洋教无梗令者而北部夙崇西教坚不肯改非立第二以峻法绳之凡戮数千人荷兰人愤甚有阿兰治者智勇过人众推为主起兵拒西班牙西班牙以大众攻之荷兰人死战屡败而气不衰法兰西英吉利尝引兵救之已而退去阿兰治激其众曰西人以我供刀俎当涂肝脑决死战幸而胜国之福也不济则决海堤挈妻子为波臣不死者乘舟逃万里外誓不为之氓众皆曰诺遂引军独进与西班牙鏖战数十年屡挫西军西班牙遣客刺杀之其子继统其众雄武过父奋力击西军大破之西班牙乃敛兵议和由是荷兰复立为国晏然安富承平者二百余年当前明中叶荷兰航海东来至中国之东南洋据爪哇海口迤东迤北各岛国皆建设埔头通东西七万里之海市故国虽小而富饶甲于西土明季尝以兵船扰闽浙垦台湾而据之后为郑芝龙父子所逐小西洋各埔头亦颇为英法诸国所侵削而南洋数大岛则依然荷兰有也康熙二十七年王威廉第三有雄略英吉利人招之渡海奉以为王几霸西土嘉庆初法兰西拿破仑侵伐四国兵及荷兰荷兰王走死荒野地归法兰西英吉利乘荷兰之乱也夺其爪哇埔头拿破仑既败荷兰复立故王之裔英人乃还其埔头先是荷兰南部与北部相当北部与西班牙构兵南部附西班牙不相助嘉庆十九年南部与荷兰合道光十一年南部复绝荷兰立他族为王称比利时国荷兰地形平衍有水无山东偏仅有邱阜亦甚寥落北境出燕麦又出胡麻西北境出大麦中土出麻与颜料南境出小麦俗喜吸丝草者故种多丰场草广便于牧羊所制奶饼极佳又喜造火酒二者通行各国所纤羽毛最良中国贵之其民俗朴实耐劳节衣啬食治生最为勤苦无游民无盗贼利之所在不远数千万里惟喜洁房屋时时埽涤街衢有污秽必洗刷净尽税饷颇重听绅士筹办王不得专地分十一部　查荷国之侵扰台湾也当胜国季年踞舟山毁普陀鼓棹月港寄澎湖卒乃据台湾而有之彼时皆称为红毛即荷兰郑成功长江之败金不能守适荷兰通事何斌负逋税逃内地献谋取台湾成功悉锐渡海夺鹿耳据安平相持一年荷兰大困成功乃纵之去由此绝意中国不敢复觊片土先是郑芝龙受抚为裨将奉军门令往剿荷兰船坚炮猛不能胜乃募死士善泅者以小船堆柴薪浇以油中藏火药前置引线船首施短练缀利锥死士一人持斧坐船头数人从旁乘风潮急棹傍夷船以斧钉锥于艘燃药线投水回药燃火发风又猛烈荷兰夹板被焚三艘余悉遁去厥后成功又扼之于台湾几致片帆不返以彼横肆如鲸鲵遇郑氏父子而弱焉亦足为远夷侵凌中国之炯戒矣

　　美国缘起
