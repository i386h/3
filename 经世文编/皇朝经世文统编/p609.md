<!-- { "loadSidebar": true } -->
窃查关省市廛制钱缺乏各钱铺尽出钱帖零星以小钱搀杂行用虽迭赴江浙购钱接济价固多亏折而且杯水车薪随散随尽上年海防吃紧钱帖更难取信几致纷扰曾经奏明提动公款暂借各钱铺以银折支始获绥定是闽省钱法关系甚巨不能不急筹鼓铸也查钱文轻重本无一定大约钱重则私毁必多钱少则盗铸更炽补偏救弊贵乎因时损益伏考　大清会典顺治年间初铸每文一钱嗣加铸一钱二分至一钱四分康熙年间考铸一钱嗣又铸一钱四分雍正年间改铸一钱二分乾隆以后皆以一钱二分为则迄今制钱日见其少由于旧钱铜质较重私毁盗铸逐渐消磨欲除其弊莫若轻货使毁之无利可图不禁自止否则法律虽严仍难禁绝是议办鼓铸不能不酌改铢锱也省垣原设宝福局本归藩司粮道会同管理需用铜铅委员分赴滇黔办运遵照部颁钱模按卯开铸工本尚须筹贴自咸丰年间改铸铁钱钞钱之后停办已二十余年工匠流散炉座倾圮所剩屋宇改储军装欲循旧制骤难规复是鼓铸之地又不能不变通另筹也同治四年间前督臣左宗棠在闽奏请制造轮船声明轮机来后兼可铸钱因创造之初赶办船工一时不能兼顾现在钱价日昂百物因之俱贵窃思船政厂屋有余添炉调匠无须另行建盖船料出洋采购顺途附运铜铅亦较便捷在厂员绅本以考工为事并讲求算学化学兼司监铸测算尤精厂员之上设有提调就近督率稽查自无流弊通盘筹划较之城内专设一局办理尤称简易经费亦可节省至摊铸钱文必须先计工本官办无亏私毁无利方能垂诸久远据船政后学堂监督刑部主事锺大焜确切校核以红铜白铅各重一百斤入炉一五火耗应除三十斤可铸成钱一百七十斤以枚计之得三十二千文东洋红铜每百斤连运共合钱一十八千二百六十文白铅每百斤连运共合钱七千三百四十文工炭每千需钱二百文共应钱六千四百文与铸出新钱数目相准试铸之钱每文重八分五厘民间堪以行用似此变通办理系为严杜私毁利益民用起见据福建布政使沈保靖会同兼署按察使督粮道刘瑞麒善后局司道详请奏明请　旨如蒙　恩准即在办防经费内筹银二三万两作为成本在船厂设炉募匠照此鼓铸按月将出铸新钱照价发卖换回银两再购铜铅辘轳周转毋使间断毋使亏耗其应行酌贴厂绅丁役薪资及制办模范自定局费二百两另于外销款内筹支以免侵用成本等情前来臣等窃维历代钱文法以汉之五铢唐之开元为最善昔贾谊有言钱重则利深盗铸云起重刑不足以禁之前明谭纶谓国家铸钱以济银之不及就使鼓铸之费与银相当而多铸一万金之钱即多增一万金之钱流布海内是藏富之术也近来各国通商金银流出外洋每岁以千万计各直省利源渐竭惟有推行钱法尚可补民用之不足闽省民贫土瘠地不产铜一纸相沿历年已久去岁马江失事各钱铺支取为难绅民始知鼓铸之益若因其势而利导之便民之政莫大乎是据呈钱样轮廓颇似开元虽分径差小而体质殊厚经臣访诸绅耆均称尚可适用惟事关更改旧制钱法处分綦重臣等未敢擅便合无仰恳　天恩俯念闽省制钱缺乏民用维艰准予筹款变通鼓铸以杜流弊而浚利源地方幸甚再现钱轻重既与旧制略殊铅铜耗三项价目亦合例价稍有未符惟科本铸钱并无赔贴之处应许免其核计合并声明除咨部外谨会同署理船政大臣裴荫森恭折具奏

　　币制论　　　　　
日人阙名附

古今东西各国欲更革币制者甚矣其在金币国则不堪金本位之多弊而更革币制之论兴欲济以金银两本位制其在金银两本位国则为两本位之多损失故欲以金为单行本位而免其厄论者亦分其流派较量二者之利害各不相下顾金银币制之得失利害互有长短杂然混淆不可方物焉纵各国任意更革币制又使论者相辨难讲究至百年亦安能定其美善之归哉抑货币者犹尺度耳非通天下万国一其标准则其用必不得完也及人文进步四方交通日盛一日货币之用至普于环球而其性质亦将渐彰明也然则今日宇内万国币制不可不出于画一之途固无论矣今夫金币国病于金银币国苦于银金银两币国厌两币本非用金用银与合用金银两物之罪也而其病根实在万国币制不一也世俗纷纷不察其病所由来徒观一时情形以立是非之论虽千更币制百重论难将何所得哉

日本国以明治四年制定货币条例立金币本位之制又别铸银元流行各公开埠头及明治十一年发布告第十二号以银币为国中常用之币而日国之法度遂为金银两本位制矣先是明治九年发布告第二十七号定金银币比例率为金一银十六强而金之真价渐有腾贵及明治十七年发布告第十八号兑换银行券条例定为兑换券能交换银币之制度明治十八年更发布告第十四号定政府所发行之纸币将渐渐交换银币考其实际盖又改为行银币本位制矣呜呼维新以来仅三十年而已然三更货币本位岂不频繁乎论者动辄谓我国币制所损者寡而所益者多近年以来金银差异甚远欧洲诸国皆鲜不陷困厄者然我国为银币贱落故得莫大之利以长进贸易之兴盛于其间盖由我为银币国故也近时松方内阁将改币制而为金币本位制议夫币制者国运民命所系内之则为国家之命脉外之则为万国所关系岂容为区区事情而更革之哉昔者法皇非立路伯儿为处理国债故更革币制以苦其民于涂炭于是国民怨望呼法皇曰铸钱奴诗人坛的作地狱诗曰彼应为野死松方内阁欲更革币制岂亦不类于此乎然吾亦非以更革币制为非也虽吾亦实知今所行之币制日间必当更革今宇内强国多为金币本位制虽间有行两本位制国而有将渐变金本位制之风夫与我邦贸易交通之国行金币本位制者十之七矣则更革今日之币制与此等诸国同其法度实为进境之一端也或曰今日诸国现行金币本位制而不堪其多弊乃相与讲救济之道遂有宜行金银两本位制说然则我日本须存今日之银本位制以为异日行两本位制之地若其不然则今日当断行两本位制而制日后之先矣虽其论非不可行而究不能指示诸国何时同行两本位制是此论动辄与实际差异也要之今日之关系不须区区商量金银币之利害孰在若能统一宇内币制使其归一则天下必无复生纷纭也吾人赞成更革币制之议盖为此耳若夫雷同附和勋助政治家一时之策苟且姑息欲论断此大事岂吾人之事哉

未更革币制之前须先稽查要务其目有四曰宜先设稽查币制委员曰宜开国际交涉曰宜整理公债曰宜稽金银价之差异不定查此四者所以慎重其设施也请申论之曰宜设稽查币制委员固无论已初伊藤为相时尝欲深考币制在明治二十六年以令第百十三号始置稽查币制会招集农工商业家银行家政治家学人并在事官吏等稽查审议开大会七次开委员会四十一次阅时二十二月至明治二十八年七月具报其颠末焉当时咸不知宜更币制之要惟论异日宜行金本位制耳故以为宜更币制者有一人焉以为宜行两本位制者有数人焉忖当时之大势咸以为未可知也迩来既阅廿余月世情有所遽变而其情形宜稽查者亦杂然有所加增于是乃知须设该会之要若其联合之法职掌之权不必蹈袭前例也松方内阁本有好容纳人言之称则似宜谘问农工商会之议并宜速开设稽查币制会夫更改官制虽在小事而犹设稽查政务会是为绝大关系其轻重大小不较昭然乎苟松方内阁真重视国民志意而不敢苟且以治国务则宜速设此会使委员稽查审议焉曰开交涉于各国亦为急务而其目有二曰交涉东洋诸国也曰交涉欧美诸国也夫日本欲独立金币本位制而东洋诸国不同出此途则虽更改制度恐得利甚小在东洋则日本与中国贸易交通之利害最为关系其它朝鲜南洋印度及海峡殖民地等亦与我国利益相关今若骤更我国币制是睽隔此等诸地而立异制也一旦失我利益所在之地而欲扶殖新制于将来盖亦颇难也故今欲更革币制则宜纠合东洋诸国以结币制同盟庶可使诸国之币制不难与我相同也是虽非容易之事然非为此则日后将不堪其弊诸国旦夕间亦必可至此境地也则于今日指示奖劝使迁变于至善岂非当然之务乎吾故曰欲更我国币制则须先告东洋诸国宜采用金币本制而与我同其币制之原由是诚币制之一进境也若夫交涉欧美诸国甚易易耳何则币制之当出于画一固彼都人士所夙称其币制同盟之兴盖为此也我进而加订此盟持是以问欧美诸国之欲改币制者亦当谓为然也异日列国必有此议则我吐露所见实亦不难若夫袖手观望任他人所为必将受制于他国岂我所敢忍为哉曰宜整理公债是为更革币制前之要务何则今欲更革币制以为金币本位则金币赀本流进于我国无疑矣而我国公债亦必上外国市场多入外人之手我国公债利息甚重在诸国中未有伦比外赀之入虽似可喜而需纳昂贵利息实不合算是宜于既发之诸公债设整理之法而立节制之道矣将来欲募集公债则宜大减利率以保国家之利是为切要也今试观诸国公债利息如中国现募集公债于中俄银行其利息四分如土耳其及加拿大亦能募集公债其利息三分半则我国岂有出五分重息而求赀本于外人之理哉且夫募集公债重其利息则易于募集而难于清偿重息之公债多归外人之手则开国家交涉之衅所在必多岂可不慎哉曰稽查金银价之差异变通亦为至要在千八百七十三年伦敦市场金银比例率以金一比银十五零六七及德国采金本位制则比例率变为金一银十六以上明年罗马同盟国除补助币外禁铸银币及千八百七十五年和兰国采金币本位制金价又高腾千八百七十八年罗马同盟国废铸银币明年奥国亦废自由铸银之制于是金银比例率又一变定价为金一银十八以上及千八百八十九年为金一银二十二奇零一及千八百九十年美国发行购银条例复降为金一银十九奇零七六千八百九十三年印度废铸银币美国废购银条例俄国亦禁自由铸银并禁输进银币于是乎比例率又一变为金一银三十四以上迩来虽升降无常约在金一银三十一二之间有此等变异皆国际之关系因而上下其比例率矣故今宇内财务家忧金银比例率有大差异多方挽回冀异日得立救济之策列国协商则金银之差应不如今日也今夫欲定国家大事漫据计数表所列之旧说与外国所尝试验者以定所举措甚矣其不慎重也欲更革币制直采变动无常之时价以定比例之率岂非无谋之极乎比闻政府按今日之时价金一银三十一将定比例率为金一银三十二非倒行逆施而何也何则是直欲使值九百十二三圆之金顿增为值二百圆也使本位币无其真价也是岂币制之本原规则哉苟如此则自今以往我国财务商家等每有金银出入即一喜一忧遂至如千八百七十七年德国上下蒙难困于财务之例亦未可知焉呜呼今日之急在诋斥杜撰架空之论而设施合宜之方夫金银比价之变动本有出于自然者又有由于人为者则宜研究二者之显象考内外之情势以定其比例率矣

此等四事实更革币制必讲究之要旨俗吏庸流不解事体轻重又不知时务缓急徒立架空之妄论谓更革币制为易事亦不思之甚也若不慎重于今日而轻举妄作则我国将蒙所生于金本位制各种之利而失所生于银本位制各种之利则举国财务紊矣岂不岌岌乎危哉

