<!-- { "loadSidebar": true } -->
夫欧洲列国壤地毘连虽一境之文治武功由我独断然保无有狡焉思启者乘间抵隙以为与国虞于是诸列国申盟要言以强弱相恤大小相维成一均势之局即战国合纵连横之说名异而事同者也而欧洲自胜朝之末以迄于今交涉之道专主于此溯夫东罗玛既灭回教猖獗东袭翁加利西入西班牙中攻意大利教王震恐纠力抵敌回难既平国君之权益微教皇之权益固日耳曼各部长半归于教皇之手于是罗代禄首创异说自立一帜而教事以分日耳曼之北从之者如影响矣西班牙君加禄第五世阳奉教皇之命阴肆攘夺之谋恃与列国联姻遂因承继之名袭取意大利日耳曼之属尊加皇号而亚勃斯普朝之权力寖炽法国介于西班牙日耳曼之间惧其日逼构联日耳曼北人各属历三君二相以与噢大利王转战三十载而有范斯法尼之会是会也立瑞士建荷兰贬噢大利皇位承袭之分订日耳曼列邦绕属之制至是均势之局大定复之为辨使臣之等威申聘问之仪制遇有嫌隙可讲信修睦无复兴兵构怨矣交涉之道焕然一新而欧洲信使之往来驻实权于此法王路易十四世亦既逞志于范斯法尼之会好大喜功北伐荷兰南取蒲尔公地适西班牙王加禄第二世薨而无嗣遗命传位于盎稣公名裴理勃者裴理勃路易王之孙也诸侯王方虑法国之威权日以寖大今复王西班牙是虎而翼之也维时英国方强普国寖盛连合日耳曼荷兰沙孚亚之众与法五转战十三载至康熙五十一年而有迂特来之会是会也虽不足阻裴理勃之王有西班牙而议定法西二国不得合并为一实足弭偏重之患其许英人踞基不乐他雄镇地中海之要隘并约法王退还侵地亦足以戢法之雄心而欧洲之均势复定矣无何而普国方张俄疆大辟至乾隆十三年法国内乱十五年废其君立为民主之国那波伦以一裨将进攻意大利跨海而东观兵埃及既袭大位穷兵黩武所向风靡削其地绝其爵囊括欧洲而均一之势复坏及其败也列国征盟而有维也纳之会是会也还侵地正疆界立日耳曼之盟属增荷兰国之土宇而法人不复东向矣三分保兰以一俄噢普之势分四等使者以明各行人之礼其所以维系欧洲之均势者周且密矣夫均势之说创于范斯法尼之会然而与会者不过法噢瑞典西班牙暨日耳曼之属而普因北教而屏英以异教而斥故其相维之势足以联络数国不足以统属欧洲也至迂特来之会英普与焉而俄国不与是均势之盟未尽普也且范斯法尼之会诸国虽共订条章而西班牙与荷兰另有孟斯德之约日耳曼王率属邦先与瑞典有奥斯纳勃卢克之约继与法国复有孟斯德之约法国与西班牙又有比来纳山之约前后分纭而统谓之范斯法尼之约又迂特来之会英人先与法王盟继与西班牙王盟复与他国王分盟然则是二会者祇属数国之私盟而非列邦之公约夫会者所以结同盟之信盟之者众则信益彰而守愈笃今此二会散漫无纪不能共相维持宜其不久而各国弁髦之也　

维也纳之会则不然俄国与约而势均之道公友邦共盟而要结之谊固然而俗尚异趣也民情异好也分疆立界而建之国其所与建者不独恃山河之险阻亦俗尚之同趣民情之同好有以结维伦而君之民之也维也纳会定各国之疆界祇求土地之均平不问民俗之向背故自有会以来比利斯分自荷兰噢大利丧其东境意大利及德意志统一属邦希腊国及罗孟里无复蕃封土尔基向为局外之国近与欧洲是西土之均势虽平而东方之争端又起矣然则交涉之道始以并吞相尚而不明继以谲辩相欺而复失终以均势相维而信相孚徒恃此载在盟府一二无足重轻之虚文安足以修和于罔替夫国与国既已犬牙相错自有唇齿之依故一国之权利所在即与国之强弱攸关英人利在行商埠头遍天下矣俄人利有南境版土因以日展矣普与法势不两立而兵力愈精意若噢思复故疆而营求未已故泰西之讲公法者发议盈廷非说理之不明实所利之各异以致源同派别分门别户上下数十家莫衷一是于是辨交涉者不过借口于公法以曲徇其私须知交涉之源流既已因时而递变即交涉之才识尤贵达变以应时此交涉之道所以存乎其人也方佛朗劳斯之盛使于各国者不过一介行人权不重而位不高要能以口舌之微权而系朝廷之得失及自范斯法尼以至维也纳则所遣使臣俨然身代其君矣其术以间伺为能以奢靡相尚祇求出身之贵贱不问其人之贤愚虽有专任之权要无责成之职故有以巾帼而使办交涉者矣为之国者得一二能臣坐镇于内遣使他国以窥其情伪而详报之即足以默定机宜而为之因应间有遣一使而从者数十务与彼都士夫交接善为钩距以得事情遇有大征会然后始遣一二能臣相为反复论辩可否今也开新法之禁而清议愈多重议院之权而民情可达轮舟火道之星罗布往来便而俗尚则计日而更水汽机力之雷动风行工商裕而财源则与时递长所以辨交涉者非若昔时惟窥探一二人之心思可以坐操胜算又必洞悉他国民情之好恶俗尚之从违与夫地利之饶瘠始足以立和议设商约税则而不为人所愚弄故视昔为倍难焉余尝读鬼谷子书其驰说诸侯之国必视其人之材性贤愚刚柔缓急而因其好恶喜惧哀乐而捭阖之阳开阴塞变化无穷顾天下诸侯无不入其壳中者岂有异术哉兵法曰知彼知己交涉之道尽于是矣夫彼不必知也故阅彼新报以揣其要旨入彼议院以察其变迁上结绅衿默观动静下连商贾隐相几宜是以近今百年泰西之长于交涉者首推意之加孚尔普之璧斯玛法之大意郎俄之加且高弗英之巴末司东奥之墨代直客之数公者先皆久游列国或充公使之选或为游览之娱一旦身入机府他国之民情俗尚了如指掌复得出使之臣时传消息虽千里如一室矣己亦不易知也知我之所长尤宜知我之所短知我之所长故掩之以待时而发知我之所短故彰之可因奋而更既已知我知彼矣尤宜先定所向所向既定而后心无旁营力无旁贷所谋则济所举则成如加孚尔以一统为心璧斯玛以雄长为志加且高弗以廓辟为怀终皆克偿其愿者所向先定故也

若法王那破伦第三世始欲求逞于民则附英而攻俄继欲示好于俄则息战而英攻噢大利以沽恩于意人伐墨西哥以修睦于噢国方普人之攻丹也阴图其利及普人之入噢也转慑其威一旦普人修怨法王子然无他国一师之助者所向不定故也所向既定而后可与言交涉之道矣盖天下事众擎则易举孤掌则难鸣理之常也夫同宅寰中此疆彼界而建为国则必小事大大事小忧危与共战守相援而势乃不孤故英得法助奏绩于黑海之滨意与法连逞志于绿之上西人讲公事以绿铺台为礼范斯法尼之绿犹在也尝亲见之比利斯交欢于英法自成局外之邦合众国求助于法王得行自主之政此皆邦交之实有所援也或恐邻国之袒我仇而因与之交者亦有之如普之攻噢也结法人而饵之利则噢独而危及其攻法也善俄国而申之盟则法孤而败故自均势之局定而列国安危所系莫大于邦交第交不可无而择亦宜慎英人之交惟利是图利在则友利亡则寇列国之结欢于英者大抵无实德之可图祇求其不助之助耳尝慨今之不善交者莫土人若见俄国之日强故附之而俄已三削其地矣见法人之喜功故亲之而法已两夺其权矣又见英人之己护也故私之而英几半分其国矣嗟夫当回人之灭东罗玛也辟疆展土欧西为之重足而立所来使臣动加鞭笞而莫敢谁何今则时穷势迫国内之政教财赋反为外人牵掣民贫国蹙僻守一隅几于国不其国者何也处递变之时不因时而与之俱变内无定向而知变之士穷外无友邦而应变之方少徒守此千百年前玛奥买所著高朗一书欲以应夫千百年后世道之变无惑乎日就削亡徒为天下后世多一泥古不通今之龟鉴可不惜哉今夫应时达变之才识系乎用难责人以必有而相时制变之实学关乎理亦力学之可求然专论夫理者遇事每仓皇而失措泛求其用者临时转窒碍而鲜通是必理用之兼备庶可泛应而曲当当夫事之来也或援文起例或考古证今或假公法以求全事同而情异则考其国制国律以别其微茫事异而境同则察其地理地宜以穷其竟委每有交涉立约之事所定不过数十而动涉岁年方可蒇事非此数十难以遽订亦以未订之先援公法证往事合两国之体制律例与其险阻物宜无不悉心参究以求夫至当此列国抡选使才所以由交涉实学严加考核庶几使馆无滥竽之辈行人无辱命之虞按欧洲各国辨理外务用才之例不一有内外隔绝者外为使臣参赞等员内为外部总办各司互调往往白首而专于一事是以因熟生巧此其益也然内外生嫌未免事多迟滞则其弊也有内外更调者如英国新制其外部大小司事与出使之随员及二三等参赞可由领外部大臣斟酌互调至列国之制大约参赞与随员不得内调若出使大臣有无间内外者矣其选才之法亦不一有自幼入官院专课出使学者每年有考限以年数取则派往各使署试用按班迁转此噢之制也有无官学院专课此种学业但按时报名投考限以三月之久历较所试诸端能隽者即归试用班内用六月外用十八月扣足二年由使臣出考语升为散秩三等参赞递升散秩一等参赞后升为使署参赞等员则英制之大也所有考章与法国新定者大同小异但微简耳新章详后

