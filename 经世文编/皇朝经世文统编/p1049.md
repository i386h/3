<!-- { "loadSidebar": true } -->
六曰设团局以专责成　昔人有言民可与乐成不可与虑始举办团总事关守御乡曲小民不明大义往往勇于私斗怯于公战一闻办团遂妄怀疑惧畏缩观望虽经有司一再劝谕告以守望相助之义而诲者谆谆听者藐藐即使一齐举办仍系乌合之众散漫无纪所贵乎团练者以其内能诘奸宄而外能助兵力也苟兵与团表里相助若唇齿之依附则军情联络而防务固曩年法人之役元目击各团毫无实济皆办之不得其道也目下团练若听董保自办仍系虚行故事无补地方为今之计宜先筹全局设局责成谨拟条目如左　一省垣应设筹防总局遴委司道督办　一省垣应设招贤不论官绅士子年岁门第凡通韬艺术学识兼优者皆得人选择尤为掌教教习多士储才待用　一每府设一团防府局选晓畅戎机精通艺术者为府局团董一正二副即委该知府为府局监督其直隶州厅作府论　一每县设一团防县局选熟谙地图通晓营阵者为县局团董一正二副即委该县为县局监督其散州厅作县论　一凡乡镇市集满三百家者设一团练公所选派乡正董一人副董一二人委所辖巡汛为稽查委员　一设立局所应择冲要险地及空旷能作校场沟垒地营者不论城镇内外　一凡团练经费先从民间捐募不敷则由官拨贴　一凡府县正董系招贤馆中取人员由总局札委以重责任各副董系次取人员由正董自约用乡正董系下取人员乡副董系乡镇原有之董均由府县正董推荐选用　一凡府县局各募民团五百名由董事督率并驻营兵五十名由哨弁带领为民团之模楷府县团勇随同营兵操练县董带一县团勇府董带合府团勇乡镇募团以百名为率随地增减　一各局需用差保应由地方官随时饬派　一劝募之法先由总局将办团情由晓以大义刊成详细告示及简明谕单将告示遍贴城乡通衢各局高树团练大帜然后由府县董会同保甲委员随带书役差保分给谕单挨户谕劝勿以势逼富者出财无财出力遇有殷实铺户察其力能多助者或加意商劝或约铺主家长赴局会议一劝不成则再劝再劝不成则三劝务必应劝而后已此事专由官府则体亢而民疏由差保则分卑而民玩均难济事故必官董相辅而行此外巨绅世家由地方官劝募量力捐助多多益善　一凡民团计分二等一招无业民人可以时刻操练日夜轮守者月给口银三圆名曰常团一招有业民人仅每日抽暇操练每月按期轮守者不给工食应奖一牌名曰义团　一此次办团系上报　君国下卫民生起见如每户捐至百金以上及出义团三人者应请地方官亲书急公好义字样给以奖牌悬挂户左捐至五百金以上者由各省总局就近详请督抚宪给高奖牌一对以示鼓励　一凡文牍公务出入项均应详载簿书分类编册以便查核并按期将捐缮就清单注明各户花名连簿册一并送交各该地方官稽核盖印发贴通衢以昭信实而杜弊窦　一每勇十人择一尤者为勇长每勇十人择一长尤者为勇头勇头勇长各给奖牌工食勇头每月银六圆勇长四圆所给奖牌内书勤能勇壮等字不论义团常团凡勤能出众均得濯升勇长勇头勇头过多应另编勇队择尤请奖　一如民情踊跃向义以致应募壮丁过于定额者可仿德国陆兵规制分常备预备后备数等又可严其挑选以成有用师团　一凡各团应用军火由总局给发此新募民团祗可作步枪队用以巡缉则有余驱使御敌则不足故所驻营兵五十名应练作炮队酌给三十磅弹以内战炮若干尊以厚团力而备不虞俟民团日益精练亦可改作马炮等队　一巡查之法应参用西国巡捕章程无论城市僻壤必按分地日夜轮班巡逻毋招摇勤稽查以察奸宄而肃闾阎各团之效不效于地方之靖不靖见之而各董之勤怠功过从此分矣　一训练各团虽以营兵为表率仍须另派教习如董事能自教尤妙勇之优劣由董查察县乡董之勤怠由府董监督诸董之功过由总局考核功多加禄更多请奖过多罚俸更多撤差　一府正董为一府之领袖有督率各董之责县正董为一县之表率有稽查乡董之责府县正董运筹策相度地势责任较重各副董出劝士庶约束团众是其专责团防妥善闾里乂安皆诸董之力也官祗督成而已　一地方官为监督有二益一地方官有守土之责与民同安危平日官民阂隔上下不亲今以督团之故躬亲抚驭民情激励一旦有事不难有勇知方一益也二团与兵异而实同团多人众品类不齐设滋事端颇为棘手地方官有牧民之责可随时约束二益也　一各董薪水局用府正董每月薪水银三十圆副董十六圆县正董二十四圆副董十四圆乡正董十圆副董八圆此外勇众工食及各项正杂用度均应从俭开支不得浪费　一凡团队应备衣帜勇头勇长始穿号衣其勇众等各给六尺长黄布腰带一条　国朝尚黄故旗帜亦以黄色龙纹为主　一兵团宜联络逢各县半月会哨等之期必派大队营兵与民团合操作临阵之势设伏出奇登山涉水若平日畏难而苟安则临时何以应变而制胜　一上下宜亲睦官之于董犹心腹也以待心腹待董则食心腹之报董之于众犹四肢也以待四肢待众则收四肢之效每操练董必身先士卒每会哨官必亲抚勇众官董勇众若父子兄弟一家人上下亲睦曲相通故能收殊绝之效复晓之以大义示之以利害激之以赏孚之以恩信编氓虽愚有不感奋兴起者乎　一此次倭患虽创巨痛深然天下之强于倭者且什倍之军兴以来我华之情弊显然底蕴悉露昭著于天下耳目之间试问雄环起伺我我更有何策以驭之哉　朝廷孜孜求治故于事平之后必将鉴前车之失以大修武备故团防各局无论和战均应设立扩而充之即为将来武备院及巡捕厅之地步邱陵川泽即高深之始基诚能仿德国陆军寓兵民间实为长治久安之策夫农隙讲武古有明训天下强兵之法莫踰于此　一设局之后应公议详细章程除刊印成书外并缮贴各局由董事按期宣讲众听丁告诫可以激发人之义愤　一以上诸节仅拟大尚多未尽之处但生思索良久以此法办团定能奏效揆情度理其必然故敢冒昧以进深愿江苏倡之各省随之则不特外寇无隙可乘即内奸亦无从托足矣

七曰厚兵力以固海防　海防之法防口易防岸难海口形势逼窄陆则炮台海则水雷数十里之间可以彼此兼并扼要布置易于为力海岸地形辽袤延数千里势难处处设防故全恃游舰兵弋洋面江苏为皖赣诸省之门户长江口系江苏之咽喉尤为紧要虽有英人保护长江一带之说然仅附通商口岸而已如江北一带随地敌可登岸者不及保也崇明一区孤悬海外为大江之屏塞非屯重兵不可盖崇明一有虞即江南之太仓江北之海门失势而难守矣江以南自金山至山江以北自海门至海州迢迢千里要难随地屯兵而尤不可不防其潜行登岸循旅顺辽东之故智日昨传闻威海刘公岛相继沦陷兵舰大半损失海战无可争矣夫战船予敌则彼之声势益壮而我之海防愈难一得一失相去远矣此次战事一误于牙山失机再误于不能扼守平壤三误于引敌渡鸭绿江四误于失旅顺之天险五误于不能保威海由是而战事尚堪问耶故可和即和不得已则尽人事听天命以守御而已今江苏为山东邻省距登莱匪遥当此存亡危急之秋惟有厚集劲旅联络声势广乡导熟习沿海路径凡沿江海一带无论山陬海澨随时添设电线以通军报并派马队往来巡历择要路多埋地雷遇有易于登岸之处必加意防范自来守御之法最忌彼此不相顾不可各守一隅有畛域之分无事则巡历筑垒有警则互相救应若常山之蛇首尾互救而不穷兵力分则弱合则强散则怯聚则勇分合聚散之权操之在我焉顾军实未饶兵虽众不足恃也孙子曰军无锱重则亡无粮食则亡无委积则亡夫粮饷军装兵之本也战之资也故善用兵者必量其众寡度其时刻军火粮食预备储积按计远近利于辄运以资接济无虞竭蹶曩年美总统格兰脱游华力劝某相曰振兴国势莫若铁路电报斯言也于今十七年矣电报之设能远布各省铁路仅北蓟南台数百里耳欧美各大邦铁轨纵横动辄数万重承平则商贾辐凑脉络贯通有事则调兵运饷顷刻百里鉴于今军事方兴调兵运饷之艰不禁追思格公之语而低回久之焉敌由陆路来犯尚可据隘以待若以师船潜至声东击西我将防不胜防所谓备左则右寡备右则左寡船驶洋面一日千里而兵不劳我军陆行难与角逐无铁轨之运征调往来动以时日紧急之际刻不可缓岂容过迟今海乏战舰陆无火车仅以厚集兵力熟察地势为自固之计亦御敌之末着非海防上策也至本省兵舰慎勿远驶洋面为敌所乘按近日军情仅可舶近口旁相机助击苟布置周密远近呼应相救若左右手不为倭人攻瑕伺隙则江苏之幸也此所以欲固海防宜先厚兵力也　八曰勤训练以备不测　诗曰师干之试方叔率上征人伐鼓陈师鞠旅自古治兵贵于训练孙子计校七事六则曰士卒熟练吴起言治兵方圆坐起左右前后行止分合每变皆习乃授其兵今西军体操步伐与此相类明戚继光治浙兵严明精锐训练有方故剿倭有功世多称之夫用兵之法虽一卒一马一炮一枪不可徒伤于敌其所以勤求精练者非徒争胜仗亦以全师旅耳生尝观西军步伐共齐心志若一上之令下犹身之使臂臂之使指进退左右三军如一人赏明号令严器械铦利枪炮有准堂堂王师安可不教而战伏查华军类皆将不与兵习兵不与将联上下阂隔军心不一其操演技阵也务师观无实济旌旗蔽日刀矛如林枪炮之声洋洋乎盈耳实无一响可用以此御敌何能取胜至新募勇队大半是无赖游民训练尤急为今之计应由西弁教习先教以体操步伐次之以枪炮阵法继之以掘筑营垒固之以恩信赏体操欲练步伐欲齐阵法欲熟枪炮欲准开放欲捷掘筑欲速均须实事求是断勿沿曩日仅就校场操演掩饰了事之陋习他如登山涉水出奇设伏行军接应皆为兵之技艺诸艺娴习天下无敌一艺不精覆败无日若不严加整顿徒以急遽募集之众御彼久练之兵是驱羊而搏虎狼非安国攘寇之道也由统领而管带由管带而哨队苟人人核实节钳节制又何患兵之不精士卒之不练哉一旦有事如响斯应矣此所以欲备不测宜先勤训练也

