<!-- { "loadSidebar": true } -->
苏东坡以始皇焚书之罪归李斯是不然始皇之焚书无待于李斯虽李斯言之遂焚诗书百家语然使李斯不言其便始皇必自为之而不疑何也盖当始皇之时三代之道废严刻之法兴其视古圣之书为无用赘疣之物久矣斯惟探始皇之心以逆意导之使始皇尽灭古法而尚督责耳斯盖趋时求荣而已然使始皇能计上世之事法殷周之亲君子远小人发奋修政省刑罚重士民若是则斯虽狡其敢于始皇前上焚书之说耶且始皇果能远小人则李斯辈者安得足于秦之朝耶故焚书之举吾不曰李斯而曰始皇及其亡秦也吾不曰二世而曰始皇夫陈涉氓隶之人而迁徙之徒耳无汤武之贤非王公之贵而能奋臂于什伯之中致天下之英雄豪杰群起而攻秦者无他始皇不亲士民不修政事废王道禁文书蔑古圣弃礼义以自肆于天下使天下之臣民咸不安其所其素为天下臣民所怨恶者也是以陈涉一呼天下遂云集而响应亡秦之机兆于此矣尝推始皇之心以为天下已定法令当一使诸生不师今而学古恐其议吾之短苟或弗禁则主势弱矣此始皇之所以焚书也然而始皇之心犹未已也故又坑儒生四百余人始皇亦恐主势弱而已不意事竟有不可逆料者夫秦之所以亡以立少子胡亥也胡亥之所以立以长子扶苏在外也长子扶苏所以在外以谏坑儒之故也秦之所以坑儒以诸生之议也诸生之所以议以焚书故也推其源考其本而知亡秦之祸实基于焚书之举也悲夫始皇欲弱天下而反自弱也然焚书而亡者不独始皇已也厥后汉高入关萧何不收诗书而收图籍项羽尽焚之而项羽亦亡矣焚书而亡于斯可鉴后之君子欲治天下尚勿蹈前车之辙也哉

　　张耳陈余论
陈胜曰壮士不死则已死则举大名耳王侯将相宁有种乎旨哉言也夫生当乱世苟有凭借之具豪杰之资孰不欲三分天下南面而王哉秦并天下暴政横行天下怨毒豪杰起中原之鹿谁其死之于是凡有血气者遂起而与秦争天下张耳陈余亦当世之称为豪杰者也观其谏陈涉王楚语固审时度势顾大局而不私一己者然综览其生平有愧于豪杰之称者多矣夫所谓豪杰者磊落轶荡强毅果敢才德过人智勇出众能忍小忿不乱大谋能成大事不贪小利者也乃耳余始以信义相约继以势利相倾卒至一世豪名堕于一旦所谓豪杰曾若是乎张耳围于巨鹿陈余拥兵不救耳责让余遂成怨隙夫余受吏笞耳知责余不能忍似耳固能忍辱者乃至此而又不能忍何前后如出二人耶余既解印耳遂据之余又怨耳不让何恋利禄贪爵位若是耶窥其意不过欲得将印以专制兵事俾可以取富贵博荣宠已耳初非有大志者也夫自古成大业者必有兼人之器过人之识能有所忍而后可以尽天下之利不有所贪而后可以得天下之势小忿不足以动其气利禄不足以动其情肆天下之所为而徐以制其后然后天下皆入我笼络受我箝制而事乃有济项羽之勇远胜高祖乃灭强秦而取天下者不在于楚而在于汉何也曰羽虽勇悍而其器其识则固褊浅而远不逮高祖者也是故以项羽之才而器识褊浅且受诛于高祖彼张耳陈余才既远出于项羽下而欲求不死于高祖其可得耶夫秦皇暴虐天下愁怨正与人以取天下之资也借使耳余能用天下豪杰之士收山东敢死之卒引兵西走疾入咸阳则可以定郡县据关中而制天下迨项羽高祖起兵而中原之鹿已入于张耳陈余之手矣此豪杰之所为也

呜呼天下纷争之世正丈夫立业之时能定诸侯即南面而王耳不知出此而顾以私忿相争致败声名堕事业不其惜耶或谓两虎不相扼两雄不并立自古为然使有耳而无余则耳或可以成大事使有余而无耳则余或可以成大功互相为倚即互相为制此非必然之势欤曰是固然也然使耳余固为豪杰则大丈夫贵自立耳若沛公项羽可矣何必因陈涉而始起事哉且其后耳既归羽余诚可以专制兵事举良将劲卒以争雄天下何又怒张耳王而余独侯哉呜呼豪杰之志仅在封王封侯也耶既归汉复背汉不用左车之计卒为韩信所禽遂丧元首尤不得谓知兵之士向使用左车计则韩信可禽沛公可破汉之为汉未可知也项羽有一范增而不能用陈余有一左车而不能从此尤千古所深惜者也盖尝推而论之自古得天下者莫易于高祖高祖一迁徙之徒编隶之氓耳非有仲尼墨翟之贤陶朱猗顿之富也而天下数十国项羽百万兵如摧枯拉朽发蒙振落取天下如反掌后世若之石勒唐之李密其才德器识实远胜于高祖百倍而卒不能为天下主者则以所处之势异耳承三国唐继六朝其时刑法不及秦之毒也天下怨苦不及秦之深也高祖时天下苦秦已久故取之也易非固有得天下之器与识也向使耳余之器识不若是其褊浅则其宾客莫非豪杰智谋之士当不独左车一人秦家天下吾不知其入于谁之手矣惜哉耳余有得天下之资而无取天下之志也是故成大业者处可为之势尤必有欲为之志有欲为之志尤必有能为之才有能为之才尤必有可以济吾才之器与识吾尝旷观千古而得其人矣有济吾才之器与识而无可为之势者李密石勒是也有欲为之志而无能为之才者苻坚刘备是也有能为之才而无济吾才之器与识者曹操孙权是也若耳余者有可为之势而无欲为之志直无大志之徒耳乌足以云豪杰哉

　　淮阴将兵论
用兵之道勇冠三军易谋出万全难谋集千人易断在一心难是故有勇不如有谋谋不如断勇而无谋是暴勇也暴勇者必败谋而不断是疑谋也疑谋者弗成项氏之灭非勇不足也刘氏之兴非勇有余也谋与不谋断与不断也项王勇悍仁强为汉王所不及然而匹夫之勇妇人之仁有勇无谋卒至其强易弱其端在驱范增以归田其机尤在驱韩信以归汉将才如韩信楚失之而汉得之此天所以夺项而予刘也汉王将将而韩信将兵以名将佐兴王国士无双遂为战功第一故吾不多汉王之谋而多韩信之谋也且不多信之能用己谋而多信之能用人谋也世之论将材者必推韩信孙吴不足道也起翦颇牧以下乎其对汉王曰陛下将兵不过十万臣将兵多多益自秦汉以来未始有将材如斯之优也夫将将非真主不能而将兵之能事可谓独绝于天下尝试略举古来名将而叹选将之难其人也赵云胆壮犹资诸葛之指挥周勃令严尚乏陈平之计略勇可恃而谋不可恃非将材之全者也乃或则神机胜置孙吴兵法而不谈或则折节读书授春秋汉书而熟习此岂有异术哉不读兵书者有谋以为之闇合多读兵书者有谋以观其会通疆场无必胜之兵而帷幄有必胜之将将固自有也得将材如此而又值需将孔亟之时此韩信可以无求于汉王汉王不能无求于韩信也顾或谓信少不能自治生业长不能自结主知赖萧何力荐于前张良赞成于后用使登坛拜将一军皆惊由是顺风而呼虏魏王禽夏说兵下井陉成安授首背水一战千古称奇惟是兵法数言韩信以之成功而马谡卒以之败绩岂非天将兴汉故使所向克捷幸成子之名欤不知广武献策早在韩信计中使其策而果用信必不蹈险至此至间视而知其不用又自度其力足以胜之固不待军皆死战而必胜之势显然矣论信之将兵者自当以此为最而其将之宏深不在能斩成安而在能得广武当其解缚师事委心归计舍己从人持以长击短之衡收先声后实之效赵之后一举而胁燕再举而定齐凡此皆广武之策也而实韩信之谋也

其隐情以虞也即腹有甲兵之不可测其定谋而战也即撼如山岳之不可摇知彼知己百战百胜虽有智者不能为敌矣前以罂渡出奇而后以囊沙制胜则愈出而愈便于用非夫好谋而成者孰能建此伟绩欤且高祖用三杰以取天下其谓萧何以镇抚给粮张良以运筹胜乃一则文吏而未能出将一则多病而未尝持将而信独能连百万之师战必胜而攻必取需将材者非信而谁何之言曰非信无所与计事良之言曰独信可属以大事是有礼信于深者以视诸将如樊哙等其相去为何如也故当刘项相持咸知权在韩信汉王议捐关东即黥布可使彭越可使名藉三人之力实凭一将之功而蒯通乃欲以奇策感动之谓勇略震主者身危功天下者不赏而信不为之动岂不知两主之命悬于己乎乃为是犹豫狐疑哉盖当断而即断者将略之方也不当断而不断者人臣之分也所恨假王误请狱潜萌谈兵者不免为之短气耳要之信之工于兵机胜于卫青之漫邀天幸信之拙于身计甚于项羽之妄引天亡史公惜其以畔逆见诛谓信苟能学道谦让不伐不矜庶几汉代首勋可与周召太公比烈不敢护其所短诚不忍没其所长也论将三代以还汤武之仁义不可期即桓文之节制亦不易得而齐之技击魏之武卒与夫秦之锐士有精兵而无良将其不至相寻覆辙者几希而世之夸一胜之威辄思著书以垂后任百夫之长亦欲挟策以干时者皆信之罪人也更何论狃故智而自用其才如莫敖之取败读父书而不通其变如赵括之速亡哉夫贺若弼之论将也谓杨素为猛将非谋将韩擒虎为斗将非领将史万岁为骑将非大将意盖以大将自许惜乎其论则是而其人尚非若韩信可以当之矣李左车为信谋一似左车之谋实出韩信上者不知惟高祖能用韩信惟韩信能用左车左车虽谋适足供韩信之用左车而为信所用益知信远胜于左车也后有名将弗可及已

　　读三国志
三国志孙权事中载权正尊位蜀丞相诸葛亮力拒臣拒绝之议遣卫尉陈震使吴庆贺践位权乃与蜀参分天下以豫青徐幽四州属吴冀并凉四州属蜀其司州之土以函谷关为界造为盟曰天降丧乱皇纲失逆臣承衅夺国柄始于董卓终于曹操穷凶极恶以覆四海至今九州岛幅裂昔天无统民神怨痛靡所戾止及操子丕桀遂遗丑荐作奸回偷取天位而叡么么寻丕凶迹阻兵盗土未伏厥诛昔共工乱象而高辛行师三苗干度而虞舜征焉今日灭叡禽其徒党非汉与吴将复谁任夫讨恶翦暴必声其罪宜先分裂夺其土地使士民之心各有所归是以春秋侯伐卫先分其田以宋人斯其义也且古建大事必先盟誓故周礼有司盟之官尚书有告誓之文汉之与吴虽信由中然分土裂境宜有盟约诸葛丞相德威远着翼戴本国典戎在外信感阴阳诚动天地重复结盟广诚约誓使东西士民咸共闻知故立坛杀牲昭告神明再歃加书副之天府天高听下灵威棐谌司慎司盟神祀莫不临之自今日汉吴既盟之后戮力一心同讨魏贼救危恤患分灾共庆好恶齐之无或贰若有害汉则吴伐之若有害吴则汉伐之各守分土无相侵犯传之后叶克终若始凡伯之约皆如载书信言不忒实居于好有渝此盟创祸先乱违贰不协慆慢天命明神上帝是讨是督山川百神是纠是殛俾坠其师无克祚国于尔大神其明鉴之按是时吴蜀所分九州岛之地均为魏有吴蜀两国仅作此快心之语未能实见施行后之读史者已为怅恨后来司马昭遣锺会邓艾率兵伐蜀吴人不能恪践盟约车驰卒奔倾国赴救迨蜀以魏见伐来告仅遣大将军丁奉督军向寿春将军留平与施绩赴南郡将军丁封孙异如沔中议兵所向以救蜀遥作声援毫无实济比闻后主出降遽尔罢兵实与救危恤患之约大相背戾且昧唇亡齿寒之义故书曰吴人来援称人微词也其救援不力之讥青史有遗恨焉究之蜀既见灭吴亦不能独自久存曾不十年而王浚遂以舟师至石头孙皓乘青入洛阳矣

