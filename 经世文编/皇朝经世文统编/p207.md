<!-- { "loadSidebar": true } -->
洨河以南自赞皇来者有槐水午水自临城来者有泲水泥河泜河沙河自内邱来者有李阳河七里河小马河柳河或名在而已堙或源存而流已徙道途所经一一访求即土人亦不能言其故而指其处然石桥宛在断碣犹存或此等本非恒流前人开之为泄涝归泊之路今皆任民耕种以致山水暴下弥漫四海贪尺寸之利贻害无穷今已委员查勘酌量疏通令漫水有归田畴不受其害小柳河之东为圣水井亦名圣女河源出任县之栾村圣女祠下泉从地涌引流可田南为白马河源出内邱之鹊山经邢台居民建闸溉田壅之而不使下下流遂湮水涨之时则以为壑故北之圣女南之牛尾二河俱被其冲突为任邑害今应浚白马入泊之处严邢台闭闸之禁害去而利乃可兴矣牛尾河发源邢台之达活泉水盛岸高直达于任县泊作闸节宣利赖曷穷焉又南为百泉河源出邢台之风门山亦名七里河历南和之北豆村康家庄等处有闸十三座溉田数百顷而任县不沾一勺之润今应立法以均其利自下而上各以三日为期则沿流一带皆水田也但河身尚溢宜展而倍之百泉之南为野河源出邢台西山下经野河村入沙河沙河源出山西辽州之湡水流至沙河县南分为二支一流南和至任县为丰河一流永年北下泽至南河为干河抵任县合洺河入任县治沙河县之普润闸溉田四十余顷者是其利也洺河亦发源于辽州历河南之武安而入直隶永年县过泽南和下与沙河合近年常苦涸竭若引滏阳之水假沙洺之道两河之间俱可沾其余溉

滏阳河诸水之巨流也源出河南磁州之神山至邯郸南会诸沁二水流永年抵曲周过泽平乡任县隆平至宁贯大泊而出抵冀州与滹沱水合所经之处疏渠灌稻元臣郭守敬曾言可灌田三千顷而明臣高汝行朱泰等建惠民等八闸民以殷富近为磁州之民筑坝截流八闸已废其六今应均平水利照旧修复其措置磁州一节容臣另折具奏诸水入任县泊者十八宁泊者十二则此二泊过二十余河之委汇也查任县泊土人谓之南泊宁泊土人谓之北泊皆禹贡大陆泽故地也

南泊所受诸水旧注滏河自滹漳阗淤河高于泊所有出水五沟势成倒灌难以议开唯爪一河不足消全泊之涨此任民所以哓哓于穆家口之开塞也隆平地居二泊之间唯恐坐受其侵故力争而阻之及委员查勘穆家口河道原有通流特溢而浅耳今应略加疏浚为力无多其邢家湾及王甫堤旧桥卑坏不无梗塞亦应改建添设以畅其流而马家店以下所有之沣河古堤略为修补以防漫溢任民既不苦于漂沈即隆民何忧波及也

北泊周围百里地洼水深亦恃滏河为宣泄之路自滹沱南徙由贾家口灌入故道渐湮遂决洨口营上等村而东注但水口河身亦多浅隘今应大加展挖务俾宽深如此则南泊之水归穆家口而咽喉已通北泊之水入滏阳河而尾闾亦快积涝日消旧岸渐复四围涸出之地尚可以数计哉然后作小堤以绕之多开斗门疏渠种稻则沮洳之场无非乐土也

惟滹沱一河源远流长独行赴海为善决善淤迁徙靡常自古患之向入宁泊则泊淤而众流无所容纳自去年北徙决州头而东直趋东鹿奔轶四出至今尚未归槽田庐俱被冲压束邑官民请疏入泊之道以纾切己之忧然此道本非正流填淤已成平地旋加挖掘工费甚繁且大陆古泽众流委注之地亦不应听淤塞也今查有干河一道系滹水入滏旧路由木邱至焦罔河槽现存修治不难为力自张岔开挑六七里便可直接决河从此改流由焦罔而入滏水沛然而东宁泊既远淤塞之害即束鹿深州等处亦无冲溃之患矣　　畿南州县地方辽臣等未及历者已遣员悉心经理即当酌量缓急次第兴工以仰副我　　皇上爱养民生兴修水利之至意

　　邦畿水利事宜　　　　　
沈联芳

一青沧减河仍宜改闸也谨按捷地兴济两减河自怡贤亲王奏请建设五洞减水石闸各一座至乾隆二十六年　　　高宗纯皇帝幸山东舟经闸口见运河水底水宽裕恐闸墙有所壅蔽　　谕令改闸为坝并将龙骨海漫落低一尺有奇三十余年来畅流无阻仰维　　圣虑精详固宜永遵弗替惟是运河河底迩年日渐增淤坝口渐形低矮浑流所过如龙骨高则泥沙澄于下而不至旁流其淤减河也轻龙骨低则虽遇小汛而泥沙悉行灌注汛期一过淤积至于数尺故虽有岁修而淤多费少挑挖焉能尽净此减河之所以日就浅窄也筹议者总缘改坝之举出自　　圣裁未敢轻议更张但今昔情形迥乎不同倘蒙据实陈奏仰邀　　俞允因时制宜俾青沧减河两坝仍准改为闸座遇大汛则启放泄水水弱则闭板以济运岁修既可节费而减河不至濒淤实于河道生民均有裨益再查减河历年久远河身淤积殆满旧日河槽原宽八丈今仅存三四五丈不等河底较之堤外高有丈许今欲从堤内开挖用力难而需费大若导从堤外行水南行则筑南堤北行则筑北堤就一面现有之堤不过筑堤一面其需费较省于开挖旧河河槽既深行水倍畅可收分泄之实济惟以事关改作不敢妄议存其说以俟将来

一浊水不宜分流也治水之道合则猛分则弱惟浊水不宜分流而或者执禹疏九河之说以为辩论夫九河至近海之处正资去路之速虽多疏之而不为病若上游则异是窃见漳水在广平境内分流四出频见迁徙自归并馆陶合为一流遂安流顺轨滹沱有完固口铁灯竿之分支故其流不久而旋淤今仅存臧家桥一派衡武河献境内不闻淤塞下至大城张家庄以下分为正支二派今正流已淤而支流亦浅涩岂非明验乎虽然分流之说亦有不可偏废之处如子牙新河开自康熙四十一年　　　圣祖仁皇帝亲临查阅建有减水石坝间尝亲至其地相度形势坝门龙骨甚高惟盛涨可以过水并非分流以入新河也又天津红桥一带旧有子牙入运故道西有隔淀迭道东建木桥数座盛涨之时各桥均令泄水隔淀迭道工成诸桥下均宜开道此又下游不妨分流之谓也总之入海之处不嫌多途上游之流不宜分道是在治者之相其宜而用之耳

一河间不宜水田也直隶水田之兴自宋何承矩置斗门以引水灌田其后踵而行之者在元则有虞集托克托在明则有徐贞明汪应蛟张国彦顾养谦左光斗诸人我　国朝怡贤亲王奏请设立营田专官以经理其事凡畿疆可以兴利之处靡不浚流圩岸遍获丰饶独何以不及河间在昔汪应蛟云瀛海当众河下流视江南泽国不异若建闸通渠可得水田数万顷其说本于徐贞明贞明亦本于元虞集　国朝李相国光地亦曾上言河间宜兴水田未得请而止论者谓河间其壤坟而疏且多沙瘠圩田之法未可施用其说固当而要其水田之可营不可营不系乎是夫圩田筑堤皆烦人力农之惰者虽置之荆扬宜稻之乡沟洫不能以时修浚犹获石田安能多稔如果终岁勤动鼓舞力作何患不成沃土所虑今昔水道不同耳河闲旧为唐河下游又有滹沱支流经其地源流不绝可以引而灌故元明之闲主可兴水田之说迨明季　国初唐滹之流渐弱故虽有建议旋即中止今二河并皆改流不由河间河间既无恒流艺稻自非所宜即唐滹二河开挖深通亦只为西南一带沥水宣泄之道春水无源水田无籍非特土地有异宜实时候有异用也

一津静运河西岸宜设堤防也南运河两岸均有大堤独西岸自独流镇以北至天津郡城向止有商人捐筑小高不过三尺自乾隆初年天津张观察坦熊创不可筑堤之议良以运河遇盛涨正赖此无堤之岸听其泄入淀池免致漫溢耳桂林陈相国宏谋为监司时正接张观察之手谓是为运河天然滚水大坝因而仍之且为之说以宣示不可筑堤之故前哲经画之善识远虑周永堪师法独是当日之泄运入淀其时淀池深广是以停蓄翕受津城既无冲突之虑运河亦免泛溢之患是当日固必不可有堤也今淀池淤积殆满西来之水已难容纳水涨则东漫归运以故嘉庆六年淀水穿运而过静邑东堤亦被冲刷数处不惟不受淀池容蓄之利反受淀池横决之害自宜有以障之使淀自淀而运自运各不相入乃可保漕艘经行之道然亦必得添权家口减河庶运河方免涨溢且必得修复隔淀迭道庶淀水不能东漫此数处工程缺一不举不能有济也自独流镇至杨柳青四十里自杨柳青至天津三十五里皆当接筑大堤此亦今昔情形之不同处也

一疏天津七闸引河以泄海河盛涨也海河长亘一百二十里涘广涯深潮汐迎之则逆行而上即禹贡所谓逆河也南岸有迭道旧设七闸视水盈虚以时启闭原以泄南洼之水入海河归海今海河河底日渐高仰南洼地势反低即遇海河水弱之时洼水亦不能入河以故天津城南潴水恒满水光一寺宛在水中查七闸之下向俱有行水沟十余道今并淤积若寻其故道均加开浚以白塘口与咸水沽旧河为经流导之东行由中堂涯一带分泄海河盛涨是海河得此七闸三岔口自不至十分壅滞亦分减之法也惟七闸既开海河之南必得有堤挡御方不致于南轶波及青静也或以开沟之土培成两堤各束成河启放之时闸板不宜尽撤恐沟道窄狭不能容也开沟垒道即古人沟洫之制纵横相承浅深相受水涨则以疏泄为灌输水消则以挑浚为粪治立法本善无地不宜然亦视其土性之宜否前制府胡公劝民挑挖池塘开沟垒道又置造水车教民运用而其法卒不能行者何也畿辅土疏善崩开挖虽成一遇雨水旋即塌陷水车亦以岸高水深艰于转运惟开沟迭道大有益于行旅惜行之未久而胡公逝世地方有司遂无实力继行者夫开沟迭道非祇为迭道计也地之与河相近者水之赴壑自易其距河较远之区向非有沟涂之以传送之其停潴之处虽一隅亦能阻隔为患故为迭道而开沟而所开之沟亦必相度地势使沟水有所宣泄而后能收沟之益是开沟实水利中不可少之事今试以迭道工程计之最亟莫如安肃县南北献县单家桥南郑州迤北景州城北等处果能寻其去路引水导流俾脉络通行受其益者岂仅在商旅哉

