<!-- { "loadSidebar": true } -->
昨阅西报载暹廷与法人将构兵复与美人龃龉悍敌交迫莫能为计暹王于是愤然出游欧洲将效俄皇彼得之事刘桢麟从而论之曰呜呼暹王其知所耻矣暹国其可不亡矣暹国自强之机在此矣孟子曰出则无敌国外患者国恒亡传曰殷忧所以启圣多难得以兴邦勾践辱于会稽遂以灭吴齐威败于楚魏卒以定霸燕昭困于平城终能报齐自古大有为之主必遭非常之变乃有非常之业美法诸邦其以是激暹之兴耶大地既通万国纵横互市立约曾未百年交涉繁颐危机起伏小之关乎强弱大之系乎存亡是故印度之亡不过一商局之构衅耳土耳其之削不过自杀其希腊教人耳波兰求俄以定乱乃见分于三国越南杀一商船水手乃卒并于法人缅甸与印度争界而英遂取其全土马达加斯加因商埔起衅而法乃夺其国权之六国者不欲闭关自固率其虚骄自大之智屏绝外人老死不相往来而卒不免于弱亡也然则六国者其亦自亡而非人之亡之矣今暹王激于强邻之逼挟而发愤自厉不忍屈辱不受阻挠不畏艰苦毅然即行将以游历采访归图自强其视六国之忍弱偷安坐以待亡者为何如耶且夫暹之始藩于中国也其与安南缅甸高丽岂有异哉自康熙十二年始来朝贡自是贡帆使表不绝于道雍正七年　世宗　御书天南乐国扁额以赐之乾隆十八年　高宗复　赐以炎服屏藩四字至五十一年封其酋郑华为暹罗国王其后或免其例贡或减其商税至嘉庆十年复一来朝请兵伐缅自斯以往而朝贡之未始有间也何图强邻猝迫趋向忽歧道光五年英人侵割暹土与之立约听使自立不复来藩由是冠带改梯航断而二百年之臣仆乃一旦离绝呜呼暹之不能庇大国之宇下岂暹之得已哉然而暹乃从此革旧政变西法延美人以主学校遣其俊彦肄业欧邦派使各国自制船械讲求矿务举一切宫室衣食靡不模习西式虽未克如日本之勃然兴起而界于英法两大之间乃岿然独存是孰谓暹之不可以自立耶今夫俄荒土僻陋之国耳不见齿于欧洲彼得耻之今乃雄驾宇内也今夫美英国之役属耳受箝辖之若华盛顿耻之今乃为西方乐国也今夫普日耳曼之小部耳为拿破仑所挫辱威廉第一耻之今乃复大仇霸中原也今夫日本区区三岛耳内受制于大将军外受创于俄英法睦仁耻之今乃来侮大邦驰驱欧美也孟子曰能治其国家谁敢侮之又曰地方百里可以王今暹以二十五万方里之地一千七十余万之户口其谷米不待耕而熟其矿产则五金并全地处温带人匪愚陋振而张之即普日之亚也又孰谓暹之不可以自立耶抑吾闻之风以激而成石以激而生火人以激而愧愤地球万国蒸蒸日上猜忌交并弱肉强食稍不自振灭亡随之是以争自愤励急起疾趋新法智巧竞相凌驾惧国力一蹶耻辱将不可言也

矧其积弱衰颓受侮已久寍能须臾不汲汲以图存也彼暹王者耻于美法之侮始激而为是将真弃国如敝屣哉吾有以知其不然矣虽然或谓暹当穷促之日强敌压境旦夕思启虽志图振兴而为效尚远恐耽耽者未必能吾待也岂知国不患人之侵迫而患己之不振法之败于普城下求盟偿八百兆割地至两省其病创不可谓不甚然不及十年乃侵中国并越南且瑞士小国能为万国公会之都丹墨俄能扼波罗的海之口亚卑仙能败意大利之兵希腊能抗英法德之命然则挫败非足惧小弱非足怯强暴非足慑而惟昏惰自是苟且因循则足以亡国为大可惧暹王其岂不有恸于是哉夫天下势变之积也地球动力之转也能变能动虽天地亦不能自限矧于为国而可以限之乎暹虽区区小邦而与于万国公法之例能守局外公断之约以视庞然大邦自主无权者相去已极相远矧复赫然振拔将举欧洲之新法新政新学新艺一一身历而涉阅之讲求其本原搜罗其条理厘订其序目归即从事次第推行风气丕变国势骤新吾恐英法之悍不敢争湄南河之两岸美虽自大将无奈滨角之都何也夫人主晏居深宫坐不垂堂清道乃出警跸乃行军国重谋一委枢府敌势外情毫厘莫解一旦事变仓皇失措莫能计每每任听奸臣之愚卖剖割削弱上下千百年间坐是以弱亡者不知凡几也余观暹王轻国君之尊涉万里之险委政于其后挈其聪颖之子弟以去其操志何其审虑何周其动作何速其成就岂可量哉然而世之浅识者犹为其无聊之自遣也噫是岂足与知暹王者乎昔日人之作万国史记也其论暹罗曰暹在东洋隐若一敌国呜呼亚洲甚大彼日人何取于暹而独重之畏之也

　　暹王游历记　　　　　
英人阙名附

暹王于西五月初六日行抵苏彝士河往欧洲游历该处地方官供张待王之坐船于初七日昧爽进河之口至意士美利亚苏彝士河北岸游览其城市既已即回船展轮至泊脱赛特埃及地苏彝[士]河北边岸是处地方官又备供张于初八日始驶往佛尼士意大利省会暹太子及随员于初七日自伦敦启行至折尼法瑞士国地与暹之亲王司法士帝索勃哈纳取齐同往佛尼士迎王东方君相游历我土我都人士视为新奇之事不若欧洲帝王之游历数见不鲜一则我视东方至今犹如海外神山云缥缈一则人心好奇厌故喜新德皇或法国伯理玺天德来游我国我惟恪恭欢迎而已忽有一可汗或一苏丹或一玛哈喇耶西人称印度土王之名或一李中堂来游彼如觉来自天外闻之心中别有一种境界如儿童之喜闻谈怪暹王此游其新奇不逊去年李中堂之来两人事业亦相伯仲盘根错节力图维新皆可谓识时务者英人欲知东方变法之难可自设想有一英人欲其国人遵从印度中国阿剌伯风俗无论如何美俗易乎然而暹王之事尚较易于李相其民顺柔易治且亦不若中国之守经抱史昂然自满所虑者其顺柔出于懦弱似易难实耳至于外交亦动辄为人凌逼暹罗如中国屡受外人侵侮所以不即糜烂者仅恃他国之亦有瞻顾挺身而出然暹王竟能不畏其难励精图治不特因时制宜电器与汽机并用且能取法西国律例之长以整顿其比中国土耳其尤獘之政治除去买奴恶习遣太子至欧洲游学以为倡率今且远自西游凡西国政治学问艺术向所习闻者躬亲而目之其游历坐船承其盛意请英水师官驾驶下月适我君之践祚后六十年之盛典甚愿王之来会然有一国最易启疑生王不能不虑王若欲得法国之欢以冀保全族类则法国必须先到矣六月底可至维也纳奥国京城至伦敦时约在七月之杪中间已历意法奥俄丹瑞瑙等国所排各国次序或有用意先游各大国而德国偏留最后其意似谓未游柏灵德国京城则别后追想犹形历历在目亚洲国君出游六月之久实属非易不在室鼠即跳梁犹不足以譬东方之君不在朝阴谋即起之险然此层暹王似坦然不虑托其朝政于后并心腹枢臣五人有与美国交涉一事暂置不交俟回国再理其新政之足纪者砵阁暹罗京城至勒铁路已筑至阿尤梯亚此路法人劳纳生六年前曾谓于湄江商务甚有关勒系中国与南暹罗中间一大商埠法久欲汇此务商于湄江下流而勒铁路则夺之以归砵阁现其至阿尤梯亚第一路尚无大利不过稍补就行地商所余七十六英里地形渐高筑造效难大约九十九年底方能竣工本拟接筑至南陔在湄江之第一湾头北纬十八度东经一百零二度五十分而一时未能见诸施行有法国公司拟筑铁路一条自砵阁至拔顿蓬暹王要其在砵阁注册为暹罗公司然后允准有鉴于前辙不能不先事预防以免别生枝节也为法国商务计自拔顿蓬筑一路至肯卜提亚越南地湄江西岸较为有益此次暹王之来必议及路事其何以暹路不直达西贡当徐闻其详亚洲国君权利独揽故此等事一定议及不若欧洲国君不能独断独行李中堂来游所谭乃枪机器税则等事暹王于雍容酬之间亦必谭及铁路等事惟愿王此次来游所见悉如所望凡可法可喜者咸记之以归回国后尚足以资卧游也

暹王于西本月十四日驶抵弗尼士岸上声致敬船中答如礼有折努亚公爵特至弗尼士迎王暹罗太子及公使亦由陆路来迓十六日午前十一点钟半折努亚公爵与地方官陪同暹王及其随从登岸有兵一队在车站之外手鎗排列站内有水师乐兵一班奏暹罗国乐王之坐车于十一点钟四十分开往弥伦在该处大礼拜堂游览一周即往克以亚索十七晚行抵折尼法瑞士地方官及驻札柏灵巴黎之暹罗两公使已在车站恭候其站用旗帜花草点缀可观瑞官致词以伸欢迎之意暹王操英语答之遂乘马车往非拿泼浪金旅邸已预备供张王即于旅邸中待各人西本月二十五或二十六王拟往奔纳瑞士京城晤其执政诸人再往折努亚及罗马然后北往圣得堡已在西七月初二日此处小住数日即往木斯科后仍折回圣得堡在俄时俄当竭地主之谊待游俄后即至士秃克霍耳末瑞典京城及克立士梯亚纳瑙威京城也

暹王既至瑞京瑞士国家设筵待伯理玺天德豆休在席间宣言曰王惠然肯来乃诚心相爱之实据我瑞士国有同心焉余望此后两国亲睦之谊蝉联不绝久而益笃暹王答曰贵国素为各国排难解纷东西诸国藉以敦盘晏然曷胜欣幸暹王又因豆休宣明友邦亲戚之意应之曰此后瑞暹亲睦之谊当日甚一日

西历本月初一日暹王自瑞士国之折尼法起程往意大利之梯吴林地方濒行致书申谢瑞士国优待之情是夕抵梯吴林意大利之折努亚奥斯达两公爵及诸大臣皆迎于车栈并令兵士列队相迓以申敬意折努亚公爵特设盛筵折简邀饮留暹王宿于其邸第初三日晨暹王及王子并扈从人员行抵罗马意大利王亨卜脱及其太子亦同于车栈相迎偕乘马车至意大利王宫暹王佩意王所赠星意王佩暹王所赠星各营健卒沿途分布如火如荼百姓之瞻仰威仪者沸渭汾沄充塞道路次日暹王迁居旅邸以便径至罗马教皇之宫谒教王免得由意宫前往所有谒教皇一切仪节悉遵德皇前见教皇之礼暹王之在意宫也太子妃及公主皆与相见政府诸大臣亦一一进见暹王以一剑赠意王饰以金玉珍贵无伦其余大小臣工亦各有赐赏德国日报接折尼佛访事人书谓暹王所带诸物至欧罗巴洲者殆数百箱其间约五十箱以铁盛贮各种金银珠玉器皿无算皆以备贻赠欧罗巴洲各国国君及诸显贵者数礼拜以前各物陈于旅邸王躬自检择棋布星罗几盈两室派兵护卫昼夜视者不绝沉沉者可谓伙矣昨闻暹太子至意大利迎王后仍折回伦敦于初三午行抵维多利亚车栈扈从暹官共十有八人代暹王庆贺英君主践祚六十年之大典也

西六月初四日清晨暹王至滂太盎罗马胜置花圈于名人维克讨爱梅纽爱而之墓午后王归旅邸王太子及扈从诸臣从寻王以车四辆与太子等盛服至教皇宫谒教皇车前后皆有意兵拥护仪仗所经之处意民夹道欢呼以致敬意王及太子与教皇周旋历二十分钟之久皇接待尽礼方王之至教皇御座前也皇为之起并延之坐移时皇与王至别室燕谈王觐皇于殿上时皇曰朕知在暹传教之士皆安乐一切得自由而蒙保卫朕心甚喜传语者为喀挨地纳而亚于教皇者司通纳觐毕王令扈从诸臣见教皇后王又谒喀挨地纳而兰剖拉遂归旅邸既归而以金制 具一赠教皇是晚意王开筵于宫内待暹王

翌日王至教皇宫内画院并登圣彼得堂高屋之顶王见小云石纪事碑一此碑之作所以记暹王之惠临而表意人之欣幸也碑中有数亚西亚名称译文乖错王为改之人言以异教之王而入觐教皇暹王实创其始

