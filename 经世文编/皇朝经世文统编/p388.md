<!-- { "loadSidebar": true } -->
一劝种甘薯　陕省高地多而水田少民食多资杂粮每虞岁歉惟甘薯一种易种易生水旱雹均不能伤以充民食与米麦同功非寻常果品可比陕西高地沙土最属相宜而向来未见此种本都院敬采　钦定授时通考所载并访种薯诸法刊刻分布广行布种夫事每难于图始易于观成苟能觅得此种如法栽植一经发生转相传习到处延蔓人人争种以佐民食讵不美欤特用刷印二千张饬发该司可酌量分发通省府厅州县并佐杂等官及士民人等其中必有留心利济觅种试栽以为民倡者是亦尽地利以广资生之端也

一禁止丧戏　丧中宴饮已属非礼而陕省丧葬奢侈更有丧中演戏之事或亲友送戏或本家自演名为敬死其实忘亲哀戚之时恒舞酣歌男女聚观悖理伤化莫此为甚从前屡经禁止至今恶习未除风化攸系未便因循嗣后应先从绅士为始遇有丧事禁止演戏违者无论乡保地邻许其首告并令教官严切训诫不时稽查倘有违犯即为详究然后及于齐民一体禁止

　　养民四政
一曰兴水利南北地势有高卑之不同故水旱有蓄泄之或异南方地低洼多湖荡陂池北方地仰亢多平原旷野卑洼者利于疏泄仰亢者利于蓄此其大较也然而南方亦有山田陇地未尝不畏旱北方亦有滨河近淀未尝不畏水夫农民坐视其为旱为水而不知救何哉贫富之力有不齐愚庸之智有不逮而遂因循苟且付之无可如何也有司诚能爱民视四境之土田如己之庄产四境之农夫如己之佣田于农功既毕之后单骑裹粮亲为相其地势谕以虽勉一时之劳终享百世之利其卑洼者为之筑堤堰建斗门旱则闭而蓄之涝则启而泄之其仰亢者为之引河渠通沟洫旱则灌溉有资涝则流行无碍则南北之地势均可无虞矣若夫山垄之田于下流筑大坝寸寸而壅之引以牵车使不伤于大旱河淀之田于四隅长圩层层而遏之疏以涵洞使不伤于大水是依山傍水之地又可无忧矣夫如是宁有地力之弗尽而天时之足患哉迩来牧宰处冲衢指为应接无时值凋疲又云催科孔独不思与朋奕棋饮酒呼鹰犬纵猎从禽非公余之暇日乎倘舍此自适之娱转而念民事之急则农功有赖岂不为贤父母哉

二曰垦荒田荒田有老荒又有新荒老荒乃兵燹之后人亡地弃久成榛莽新荒乃遇值岁凶人民流散渐致抛废有司宜亲为相度老荒之内尚有可耕者其原主若有子孙亲友情愿领种者准其开垦照五年之例承粮若无子孙听人具呈领种批准给票令垦其新荒或原主流寓他处安土重迁宜出示晓谕招徕复业如示后一年不归即为无主听人具呈领种亦照三年之例起科成熟之后原主不得争竞乡农之家每虑耕种无人未遑多及更宜戒游手而饬惰农凡子弟年十六以上即属成丁不能读书即当力穑岂可任其优游以自佚乎农之务耕如士之务学士惜寸阴则业必加进农惜寸阴则地必加所以古之妇工月三十日而当四十五日以夜作之居其半也岂非其勤之效乎小民愚而多自画惟赖司牧者鼓舞而劝导之则未有不勉于力作者矣

三曰植果木夫民之当种者岂独五谷哉即果木之树亦宜广为裁蓄也昔李衡为丹阳守敕儿曰龙阳洲上千头木奴岁上千匹绢亦可足用木奴橘也董奉治病不取钱但令种杏数年十数万株郁然成林杏熟时买者以谷易杏悉以所得谷赈救贫穷秦东陵侯邵平秦破为布衣种瓜长安城东瓜五色甚美世谓之东陵瓜宋处士林逋甚贫结庐孤山种梅三百六十株梅子熟卖之日取一株所植为用凡此者是专资果木之利即可赡子孙拯贫乏以自供其高洁乎躬耕南亩兼稼穑之饶乎然而财不患多以有余而后丰土不患生以植而愈足为民司牧者于方春之时宜晓谕四方居民择其土地所宜果木及实繁而易成者无论池傍隰畔悉行栽植不使地有空闲寸土较之田亩所种不纳税粮不烦耕耨不忧水旱因其地力而坐收厚利者也如此而蚩蚩愚民又何惮而不广栽植乎须令村长庄头等严饬所在居民及时栽种如官长单骑亲勘仍有寸土荒间者本主重惩村长庄头并责庶有所责成而懒民不致自失其资矣

四曰种桑榆夫果木所以佐正谷之不足兼之资五谷之有余而桑榆则以供饲蚕之用且以给炊爨之需乎制器用荫行路皆吾民之取益乎昔诸葛武侯遗表有云成都有桑八百株薄田十五顷子弟衣食自有余饶是又以桑为子孙衣食之利者也古者五亩之宅树墙下以桑通衢之傍植榆柳以表道其所由来久矣为司牧者宜出示晓谕墙间隙壤广种柔桑以供蚕事于女红衣服不为无助其郭外以及庄村由川涂以及孔道约通车马者中留二丈许通负贩者中留丈许左右两畔悉栽榆柳槐松之属每树相间五尺不成者去之其茂盛者枝干挺舒阴繁而荫远时当炎暑无风自凉行者坐憩其下不忍遽去其益多矣周单襄公过陈见其田芜秽不治道茀不可行树不表道而知陈必亡然则种植修饬有关于治道也顾不重欤然须立一赏罚凡所植之树令本主勤加灌溉防护毋为牲畜损践茂盛者量加奖赏懒不成林者量责仍令补栽庶几有所儆劝

　　论滇省利弊　　　　　　
师范

滇之累盐为重徭次之盐之害始于省城设立总商之举而甚于加煎余盐以补亏空之议夫井之出卤有盈缩欲求多盐不得不插和泥土以敷加煎之额盐既加煎则营销必致壅滞不得不压散烟户罔顾民困加以商役大戥小秤土贩高市价而民困不可苏矣徭之设原有堡夫民夫牌开名数乃违例应付动至数百因而索折夫价勒取供应铺司本递公文而令负行李哨兵久已裁革而仍派押护甚至男夫用尽派及妇女土棍承揽复立包当兼之宪役过泛兵调换亦索路夫需供酒食而民苦无从诉矣杨文定公滇之初即严行禁革一扫积弊民如出汤火登席帖然者四十余年乙酉军兴山僻愚氓皆踊跃趋赴其状若可悯而其心则甚安盖休养既裕亦无不知奉　　上之道宜尔也缅已请抚犹谓驻防未撤例无所减民稍稍不支而无良之徒复进以加煎压消之说诛求搜剔盐之患遂甚于寇丁巳春酿成大变于是官民交困矣己未十月初颐园抚军至始定民运民消之局而于一切夫马亦以职之崇卑事之缓急勒有定额盖杨公则缨冠止变在将发之时而初公则拔釜抽薪变当已发之后呜呼滇之人亦　王人耳土地瘠薄输转艰难而征税之纷繁供应之冗杂胥役之苛扰将弁之搀越有求如他省之十一而不可得者夫饮茹固难遍责之当道然于水深火烈之中略寓恻怛慈祥之意吾不能不于后之君子有深望焉

仓储之设为救荒计者十五以备非常之用者亦十五滇处西南陬壤块瘠薄岁出仅支口食而山僻小民尤多餐荞粺杂粮者鄂西林尹望山两总制陈临桂藩使经营筹划所贮至五十余万石未及四十年尽化乌有间存者徒为猾胥之垄断兼充市狯之侵渔筹采买而富民独受其殃议平粜而贫民不受其惠夫滇之地素饶水泉滇之俗颇急周虽凶年饥岁道殣无闻惟烂于盐疲于役乃又陷于仓一社长之累必至数百金而其所储终鲜实际倘有不虞未审当事者复创何策也前之人以之便民今之人即以之厉民常平义仓无论矣吾辈之有心世道者尚仿其意以行之乡先积谷二百石谷贵照市价卖出谷贱照市价买入不须博贵入贱出之名而其泽自溥每遇岁除确查农民之无依者大口五斗小口三斗秋成时收本去利上广　朝廷子惠之恩下以助桑梓温饱之计切无谓迂之谈不关痛痒予其拭目俟之矣

　　赋差关税四弊疏康熙十九年　　　　　
给事中许承宣

奏为请禁赋外之赋差外之差关外之关税外之税以苏农困以拯商病事窃惟天下之人无踰四民民之俊秀者为士士仅处十之一耳而农与商贾则大半天下农有田则有赋有赋则有差商贾有货则设关以稽之立税以敛之此自古以来之常法圣主所不废也而今日之农不苦于赋而苦于赋外之赋不苦于差而苦于差外之差何谓赋外之赋即如江南扬州府属　国家正赋每亩二钱四分五厘零田有高下约数亩拆一亩每亩纳银不过四五分其取之于民者固有定则矣今也不然船厂厂须用铁则赋筑河堤须用夯木则赋决口卷扫须用稻草则赋下桩须用柳则赋扎扫须用白则赋夫民以其土之所有为上用犹易办耳若采铁于不出铁之乡责于不产之地旱暵草枯水涝木坏徒肆苛索祇费缗钱或倍价以相鬻或干折以幸免岁凡数供追呼不息此苦于赋外之赋也何谓差外之差　国家赋役全书定为经制是赋之中已兼有役今臣见扬州府江都县每岁一里贴浅夫工食银二十四两则田已役其二矣顷河流溃决复按亩起夫则田已役其三矣挑河夫之外又有帮工夫则田已役其四矣四役之不已而又有所谓庄差庄差者取之耕田之穷农也农人代人出力以耕田其所耕之田即里地已起差之田也在里地起差者此田今起庄差者亦此田即令田系农夫所自有而田已在里地起差之内若更加以庄差不一田而二差也哉自庄差之名一设则有供土船之害有供土箩土基之害有供车辆之害卖妻鬻女尚不足以应其求敲骨擢筋惟恐不获终其役嗟此疲劳告瘁之民即我　　皇上捐赈啜哺之民也差一及身进无以邀廪饩退不能就粥糜有转死沟壑已耳此苦于差外之差也

