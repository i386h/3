<!-- { "loadSidebar": true } -->
宝应县绕城西为运河其西南西北皆水乡也史称魏将军邓艾作白水塘立屯可溉田万二千顷唐长庆中犹凿大府泾以溉塘南宋时屡议修复不果是塘利之不讲久矣运河为转漕通津河堤接泛光白马诸湖往日上资输挽下润田园且茭芦鱼蟹为利甚伙迨淮黄不循正道涨湖溃堤惟宝应受害最先议者皆以开子婴沟浚射阳湖为泄水入海之策及子婴开矣而水势不减射阳浚矣而淤浅如故或且尤前言之不效然西堤隔断河水沟闸仅能泄漕河之一线沿海各场闸港闭塞沟之下流何由畅达而射阳赴壑之要冲未经讲求以致水流迂缓积沙不能渐洗行不力非言不效也今此沟已建滚水大坝更屡疏下流以及海口况上流堤防永固淮水安澜循规以为善后斯可矣至于泓济河之捞浅勿懈通湖闸之启闭及时安不忘危又在经理之得其宜耳

泰州自郡城湾头折而东者为上河自高邮邵伯灌注于东北下乡者为下河其上河自斗门入州境距州仅二十五里耳下河水道三支一自新城殿折而东北者经于溪秦潼西溪以抵各盐场一自新城殿折而直北经鱼行以至港口镇又至凌亭阁与兴化分界一自新城殿折而西北则尽于樊汊与江都接壤焉上河之高田常旱下河之低田常苦涝且上下河盐艘千万络绎于途而不讲开浚以为潴蓄苦于涝者转瞬而亦苦于旱然则言泰州水利者惟在挑浚及时潴汇得所固东西二坝而使水有所制疏串场河及海口诸闸而使水有所归即白塔芒稻之河流外泄之江而运盐河浚之既深必不至浅涸下河兴化之堤亦未必阻西方之水勿复以曲防诟邻封也

　　敬筹淮扬水患疏康熙六年　　　　　
通政使经历王明德

当今第一急务莫重于水除大河以北河淮济泗发源臣未亲历不敢妄陈若淮扬为淮黄下流漕运咽喉臣生长其土受害极深见闻最确故其受病根源知之亦最真敬为我　　皇上详陈之臣思天下赋税半属东南由江达河止恃漕河一线察从前漕规定制粮运行后方准官民船只前进时当五月即闭天妃大闸不容黄水溢入内河以防流沙淤垫其沿河额设浅夫严勒限程惟令浚河使深帮堤厚不许加高致令运河受水有地不知孰浅孰深至故明末季法则寝敝不审前贤立意深远惟以恤商为名遂令商民船只尽得由闸不问寒暑昼夜通行以致浊水直入内河全河尽淤新旧相承遂忘漕规旧制嗣后一切管河官吏又复止知增堤并不浚浅殊不知运堤日增而日高则河身日淤而日浅更兼上流高堰其石堤将尽之处向系高厚土堤日久年深未加修筑遂致自周桥闸至白水塘周家坝止二十五里之内冲开大小各口共计五处有阔十余丈深至丈余者有阔十余丈深八九十尺三四尺者淮水尽从高堤上流翟家坝一带竟入高邮宝应各湖直射漕堤是以内河之漕堤不能支全淮大势既从上流劈开水道四路奔行则下流清口等处淮水之力渐减不能冲刷黄河浊水而黄河浊水反逆流入淮凡淮水入河之清口皮家场一带尽系流沙淤垫是以清口之淮水不能下一遇水发淮黄并涨逐渐加堤其高过于居民房屋及遇飓风势力不敌终归溃决庐舍田园鸡犬老幼随波尽逝康熙四年七月初三日龙风大作高宝之民男妇没不可胜计堤岸过高水力愈横势所必然固非修筑不坚之罪也及逢亢旱又以河身淤垫积水无几有司漕运为重闭闸蓄水涓滴不容小民为浥注灌溉之需是以顺治九年十年江南全省大旱高宝兴盐各州县堤下小民田苗尽枯固不必言且有小民被渴而立毙者此微臣伏处田间时所目睹又非仅得于传闻也总缘淮扬沿河州县地处卑下水出无源更兼蓄泄无方雨则一时皆集旱则滴水不通臣愚以为治淮规例似应查照南河旧志酌议讲求仍当浚河使深帮堤使厚不应止于堤上加堤止救目前不思久计然不复漕运过淮完后五月即闭天妃闸旧例将浊流洋洋流入内地漕河亦旋浚旋淤河终不可得而深也不于高邮宝应山阳江都各漕堤单弱处所量造滚水石坝水大则预行宣泄水小则实筑固漕及高邮堰冲开各口速行修筑将来水势横溢去水无路漕堤亦旋修旋溃堤终不可得而固也但实闭天妃大闸从前漕河重臣亦曾议及多以奉差官兵及商民船只未便未敢具疏题请臣请比照济宁境内天井石佛等闸事例验实部单按时开放似无不可惟建造漕堤滚水石埧实筑高堰新开冲口未免致费国帑雇募民夫然所利虽在军国大计实为下民永除疾苦所需夫役自应各州县济百姓自救身家何辞力役与其年年冲溃岁岁起夫困苦难堪何如实力修筑共襄大计以图一劳永逸之举是固淮扬士民所心悦而乐赴者也若夫长河所经淮源所至以及沂济漳泾各处滨河地方直省小民受害当不减于淮扬或更甚淮扬者亦未可知伏乞　　天语部酌议是否淮水关系最重臣议有无可采更饬河漕重臣及直省督抚大臣严饬管河官吏悉心体访详考河志通权酌议一切河道如何而后疏防两利如何而后蓄泄兼资当此未雨绸缪自应事半功倍将水土平而后民生奠乐利之休不难立见于今日矣

　　三吴水利略　　　　　
徐旭旦

议水利于东南与西北不同议水利于东南之三吴与东南各省会不同何也西北之地多高原旷垄虽有浊河为之包络而支流绝少故资其灌溉为难东南地形卑湿界以河淮江汉而兼承其委广川支河经纬其间故资其灌溉为易若夫浙西之田低于各省苏松之田又低于浙西环以太湖绵互数百里纳杭湖宣歙诸州之水散注淀山庞山阳城昆承诸湖达于三江以入于海尤东南之巨浸也故治水田者筑而为圩捍而为围不患水之不入而患水之不出不患水之不足溉田而患水之反足以害田古人所以于江之南北为纵浦以通其流又于浦之东西为横塘以疏其势使田不受水则自水有所归水有所归则水不浸田而田亦治天下之田大概资水以为饶三吴之田大半捍水以为利其势之不同有如此矣故愚以为兴三吴之水利者当去三吴之水害害去而利自兴去三吴之水害者当分三吴之水势势分而害自去何以言之列泽中汇潴而为湖无以泄之势必乘高而横溢故其下流分注导以入海既有松江而又有东北流之娄江又有东南流之东江今者或微塞矣宜择其便利之处视江之可浚者浚之浦之可开者开之下流既分则上流自平矣如是而引湖之水以达之江引江之水以达之海归宿有地水自不为害如是而蓄湖之水以溉田泄田之水以入湖节宣有方则水不为害而自为利经理之宜无出于此议者谓分水势自不得不资人力资人力自不得不兴工役工役繁则民劳分水势自不得不治塘浦治塘浦自不得不坏田庐田庐伤则民扰且分水势自不得不议开浚议开浚自不得不需赀粮赀粮费则财绌安见去害而兴利哉愚谓不然所谓分水势者不必复三江之旧而止在疏江口之流不必寻已废之陂塘而使之开止在浚未塞之陂塘而勿使之淤相其地势之宜顺其水势所趣而稍为之疏其滞浚其浅庸非利乎故欲复古之则难而因今之势则易也且也农民有不治水之人必无不治田之人法即寓治水于治田而使之各治其田即所以各治其水民夫疏田间之沟洫而为之纬官夫理沟洫之会归而为之经而纵横曲直有不毕达乎故官督之治水则难而民自治其水则易也且也遣使则有供亿之费有征会之繁若止责成郡县渐次修筑塘泺之当治者几何圩岸之当培者几何度用夫若干工费若干每于农隙而鸠其工可无供亿征会之苦而事自集故遣使而刻其成则难任守令而收其效则易也如是则工役可省而何民之劳田庐不损而何民之扰赀粮不至于重耗而何财之绌以之去害而害无不去以之兴利而利无不兴吾见三吴七郡之地长享灌溉之饶而无渰没之患矣水者有利亦有害顾人之所用何如耳能收其利则如史起之用漳水文翁之穿湔口而西北之水利可兴如王景之修芍陂白居易之浚西湖而东南之水利可兴不能收其利而反承其害则如翟方进之决陂程昉之筑堰欲除害而害不能除如息夫躬之穿漕渠侯叔献之引汴水欲用水而水不为用然则水之利害岂不以人哉

　　奏浚三江水利疏乾隆二十八年　　　　　
江苏巡抚庄有恭

