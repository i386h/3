<!-- { "loadSidebar": true } -->
且即以西学而论其人材半出于格致书院以理法扩其聪明亦半出于水师练船以阅历坚其胆识而不特考校文字一日之短长以进退之三角八几何代数诚为西学根本然西学以测算始实未尝以测算终故近年南北洋船政各处设立制造管驾武备水师学堂择其艺成者入练船学习又拔其尤者充补水师员弁以期造就人才有裨实用良以西艺亦非算术一端可尽而从事于天算者未可遂谓之练习洋务也惟查制造各学未尝不探源于算术诚有如该御史所称名目虽繁权舆于此者欲尽取西学之所长殆必以算学为先导但使选举有法亦可资激劝而广招徕臣等就原奏所陈公同商酌试士之例未容轻议变更而求才之格似可量为推广拟请　旨饬下各省学臣于岁科试时生监中有报考算学者除正场仍试以四书经文诗策外其考试经古场内另出算学题目果能通晓算法即将原卷咨送总理衙门各国事务复勘注册俟乡试之年按册咨取赴总理衙门试以格物测算及机器制造水陆军法船炮水雷或公法条约各国史事诸题择其明通者录送顺天乡试不分满合贝皿等字号如人数在二十名以上统于卷面加印算学字样与通场试子一同试以诗文策问无庸另出算学题目其试卷由外帘另为一束封送内帘比照大省官卷之例每二十名于頞外取中一名但文理清通即为合式如并无清通之卷任缺无滥卷数虽多亦不得过三名以示限制其录科之卷总理各国事务衙门于揭晓以前咨送礼部备查至会试向年另编字号之例凡由算学中式之举人应仍归大号与各该省士子合试凭文取中如此则搜求绝艺之中仍不改科举得人之法似亦奖励人才之一道至学堂练船中学已有成已得官职或不愿投考者仍归该管大臣核计年劳保奖与考试一途两不相妨此项人员若于会试中式后得用京职恭候　点派数员作为同文馆纂修俾专讲习嗣后或游历外洋或充出使等差均可随时奏派因材器使庶洋务非托空言而得力与艺成而下者自有间矣

　　粤省创设水陆师学堂以储材疏光绪十三年　　　　　
张之洞　吴大澄

窃维古今人材皆出于学学之为事讲习与练历兼之近日海防要策首重水师兵轮次则陆军火器外洋诸国于水陆两军皆立专学天文海道轮算学机炮械营垒工作制造分类讲求童而习之毕生不徙其业是以称雄海上我　朝圣武恢闳中国人才所萃将才何一不备兵法何一不精特是时势不同船炮机算诸端至今日而巧者益巧烈者益烈若欲因时制变固非设学不可近年天津福州皆设水师学堂而天津兼设武备学堂以练陆师诚以二者不可偏废也广南东洋首冲边海兼筹应储水陆师器使之材较他省为尤急光绪三年前督臣刘坤一捐银十五万两奏明生息为储养洋务人才之用光绪六年前督臣张树声抚臣裕宽于省城东南四十里长洲地方就前内拨银建造学馆分派教习考选学生肄习西洋语文算法用项取之前次息银特以限于费绌定頞较少此外有关兵事诸端未能肄及臣之洞到任后察看该馆生徒学业尚堪造就改名博学馆于奏请筹办闽粤两省开设学堂各务折内声明在案臣等审度时势公同筹商拟即就其地改为水陆师学堂并须添购地段增建堂舍教习所以区功课而臻完备其水师陆师均各頞设七十名先挑选博学馆旧生通晓外国语文算法者三十名为内学生再遴选曾在军营历练胆气之素优武弁二十名为营学生再拟选业已读书史能文章年十六以上三十以下之文生二十名为外学生无论生监俱准就学其水师则学英国语文分管轮驾驶两项管轮堂学机轮理法制造运用之源驾驶堂学天文海道驾驶攻战之法其陆师则学德国语文分马步枪营造三项内学生取其翻译已晓算法已谙营学生取其兵事已历胆气已壮外学生取其志向已定文理已通惟营学生外学生两途年齿稍长学习外国语文稍有不便应于洋教习之外添用华翻译一名转相解授以便领悟

其房舍则分为水师诵堂水师操堂陆师诵堂陆师操陆师马步炮操场其规制课程略仿津闽成法复斟酌粤省情形稍有变通大抵兼采各国之所长而不染习气谨求武备之实用而不尚虚文堂中课程限定每日清晨先读四书五经数刻以端其本每逢洋教习歇课之日即令讲习书史试以策论俾其通知中国史事兵事以适于用在堂者一律仍准应文武试以开其上进之程其营学生外学生两途年岁不必甚幼庶可辨其志趣气质不致虚养庸下之才语文但取粗通不必以此一端耗其心力目力总期由粗入精必不使逐末遗本水师学成之后拨入练船另设练船正教习枪炮帆缆教习测算教习四员皆用洋弁在船课读即在中国沿海口岸游行认真练习一年之后再选其才艺尤长者分赴外国学堂兵船学习其陆师则三年学成后择尤出洋分赴各国学堂陆军练习水陆均令每年九月在堂三月在船在营遇有外洋有事拟照西国通例前往观览以资考镜实事现在购买地基添造学舍兴筑场厂约估需银六万余两每月员弁薪水华洋教习薪费学生赡费丁役工食约需银五千两按之津闽章程已属节省堂中应用书籍机器随时添置除博学馆原有每年息银六千余两外应于海防经费项下开支粤省度支极绌岂敢更增用然为此储才要务不得不竭力成之惟学堂事属创始总办者非有熟习大员未易胜任查有二品衔分省补用道吴仲翔才识沈毅思虑精详前充福建船政提调十余年船政始规皆其创办嗣经北洋大臣李鸿章调赴天津委办水师学堂亦着成效现在请假回籍经臣等函邀来粤询商一切相应请　旨将吴仲翔发交臣等差委拟即委令总办水师学堂事务以资熟手至洋教习拟用三员水师驾驶洋教习一员查有福建船厂英员李家在闽期满堪以调充陆师语文测算兼操练正洋教习一员粤省现有德弁欧披次堪以充补其副教习一员应由臣等咨商德国出使大臣向外部选订此外应设汉教习十一员水师则驾驶操演洋文各一员华文三员陆师则英文帮教二员德文帮教一员华文二员其稽查各堂及经管钱粮文案各委员酌用此举现经臣等详加筹度饬据广东布政使高崇基会同海防善后局司道拟议章程详请具奏前来除咨明海军衙门总理衙门暨户兵二部外谨合词恭折具陈

　　请设广方言馆疏　　　　　
李鸿章

窃臣前准总理衙门来咨遵议设立学习外国语言文字学馆为同文馆等因伏维中国与洋人交接必先通其志达其欲周知其虚实诚伪而后有称物平施之效互市二十年来彼酋之习我语言文字者不少其尤者能读我经史于朝章宪典吏治民情言之历历而我官员绅士中绝少通习外国语言文字之人各国在沪均设立翻译官一二员遇中外大臣会商之事皆凭外国翻译官传述亦难保无偏袒架情弊中国能通洋语者仅恃通事凡关局军营交涉事务无非雇觅通事往来传话而其人遂为洋务之大害查上海通事一途获利最厚于士农工商之外别成一业其人不外两种一广东宁波商伙子弟佻达游闲别无转移执事之路者辄以学习通事为逋逃薮一英法等国设立义学招本地贫苦童与以衣食而教肄之市儿村竖来历难知无不染洋泾习气亦无不传习彼教此两种人者类皆资性蠢愚心术卑鄙货利声色之外不知其它且其仅通洋语者十之八九兼识洋字者十之一二所识洋字亦不过货名价目与俚浅文理不特于彼中兵刑食货张弛治忽之大瞢焉无知即遇有交涉事宜词气轻重缓急往往失其本旨惟知藉洋人势力播弄挑唆以遂其利欲蔑视官长欺压平民无所忌惮即如会办防堵一节间与通习汉语之大酋晤谈尚不远乎情理而琐屑字件势不能一一面商因而通事假手其间勾结洋人为分肥之计诛求之无厌挑斥之无理支销之无艺欺我聋喑逞其簧鼓或遂以小嫌酿大衅洋务为　国家怀远招携之要政乃以枢纽付若辈之手遂至彼己之不知情伪之莫辨操纵进退讫不得其要领此非细故也京师同文馆之设实为良法行之既久必有正人君子奇尤异敏之士出乎其中然后尽得西人之要领而思所以驾驭之绥靖边陲之原本实在于此惟是洋人总汇之地以上海广东两口为最种类较多书籍较富见闻较广语言文字之粗者一教习已足其精者务在博采周咨集思广益非求之上海广东不可故行之他处犹一齐人傅之说也行之上海广东更置之庄岳之间之说也臣愚拟请仿照同文馆之例于上海添设外国语言文字学馆选近郡年十四岁以下资颖悟根器端静之文童聘西人教习兼聘内地品学俱优之举贡生员课以经史文艺学成之后送本省督抚考请作为该县附学生准其应试其候补佐贰佐杂等官有年少聪颖愿入馆学习者呈明由同乡官出具品行端方切结送局一体教习藉资照料学成后亦酌给升途以示鼓励均由海关监督督筹试办随时察核具详三五年后有此一种读书明理之人精通番语凡通商督抚衙门及海关监督应添设翻译官承办洋务者即于学馆中遴选承充庶关税军需可期核实而无赖通事亦稍敛矣夫通商纲领固在总理衙门而中外交涉事件则两口转多势不能以八旗学生兼顾惟多途以取之随地以求之则习其语言文字者必多人数既多人才斯出彼西人所擅长者推算之学格致之理制器尚象之法无不专精务实泐有成书经译者十纔一二必能尽阅其未译之书方可探赜索隐由粗显而入精微我中华智巧聪明岂出西人之下果有精熟西文转相传习一切轮船火器等巧技当可由渐通晓于中国自强之道似有裨助

　　开储材馆议　　　　　
王觉任

为治之第一义莫不言求才不待述旁求俊乂王多吉人之说也但其道亦异守成之世天下无事清净无为欲靖天下之心宋相李沆谓沆在相位无它但不用少年新进喜事之人故试士以诗文楷法无用之具予之以词馆荣途而不必其通达治体用人以年劳资格老人之法积至于卿贰师尹而不必其经纬国家当是时也与民休息大臣小臣皆以安静畏谨为才取其能奉循法度而已不必有所兴举虑变乱以扰吾民也吾然习以成风则百度必至因循废弛断败而雄俊之夫见弃患乱遂生天下多事则尊贤尚功欲厉天下之气得剧孟而隐若敌国见郭隗而待以金台一言而擢马周脱履而追韩信其将相幕府皆网罗才贤以供指臂是斯时也鼓动天下以明敏强锐为才而后可以趋事赴功故披揽人才不次擢拔二者惟其时为然其时既变则其道亦殊易之皆乱

今新经大难创巨痛深而内讧之势不可终日泰西十六国既环伺垂涎而英俄法日四垂交迫此危急存亡之秋而非无事之世也从古中国一统环列皆小蛮彝可以鞭棰笞之今大地既通忽成诸国角立之势雄竞长厉齿磨牙稍不自振危亡立见故今日当以孤军被围之势为治不当以一统垂裳之势为治也泰西之越数万里而来也士农工商皆有新学炮舰兵制皆有新法此数千年未有者也我中国守元明之弊政百度丛脞今图自强当以开创之势为治不当以守成之势为治也孤军被围则集策力者甚迫开创伊始则求才礼士者甚殷必不能以年劳之常格诗字之无用取人矣

