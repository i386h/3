<!-- { "loadSidebar": true } -->
窃准部咨钦奉　上谕鸿胪寺少卿叶绍本奏捕盗事宜一折各直省督抚妥议具奏钦此臣等查原奏胪列四条如移会邻封协捕严惩牌保容留守望宜责同审案不累事主此皆申明定例自宜实力奉行粤省盗贼视他省为尤炽是以例上另立专条以广东内河劫案伙聚四十人以上或行劫三次或逃脱二三年后就获应斩决者均加枭示恭请　王命先行正法诚以海滨蛮野不得不加倍从严也臣等见广东弭盗之难别有数端而寻常之弊不与焉一则良盗难分也他省之民良自良而盗自盗广东不然平时耕种之民遇有夤夜纠劫者但以发财去三字随路招呼鲜不欣然同往故一同为盗之人彼此每不相识即人数亦无可稽甚至田舍素封衣冠巨族亦皆乐于一试若惠潮地方则竟有以盗起家转因党与太多不能破案人不敢指官不得拏者并有通族皆盗通乡皆盗一拏即恐滋事不得不略审机宜设法诱获者此盗风所以未易戢也一则互劫难防也他省之盗只图得财广东之盗并因仇起此村往劫彼此县往劫彼县为盗者并非贫苦竟以挟衅行强被盗者不即呈官先纠人报复迨事过则彼此互控各匿直情并指局外为主谋扳富家为窝主案情变幻歧之又歧此盗情所以未易诘也一则原赃难起也盗案以赃为凭赃真然后确盗故别省缉盗之法以查赃为先广东则盗赃移赴墟场无不立时卖尽及至辗转售卖大都不识姓名是以历办盗案获赃者少无获者多部臣查核案情亦皆覆准此系历久相沿办法今若必令逐案起赃又恐差保藉端向当铺衣庄索诈而犯之狡展案之悬宕将因是而愈纷此办法之未易轻改也一则伙党难究也访闻广东巨盗每先密结亲信匪党发誓拜盟如遇破案到官彼此各自熬刑不相供指即获正贼严讯往往供出同伙非富即仇虽传到审虚立时省释其人业已受累而真伙未经供出闻风转已远扬地方官即设法访查骤难得手至各县绅衿中多有攻匪保良之公约不知起自何时其始所保所攻未尝不当迨久之而渐成袒庇难免黑白混淆臣等惟当谕令禁止以祛流弊此查缉之未易得实也一则花红难继也广东积习官欲获盗必须先出花红从前原为急公迨后竟成常例盗愈著名则花红愈重若稍吝啬即无从购觅线人其有关于官处分者家亲愈以居为奇货即臣等亦有欲禁而不能骤禁之势花红而外解犯办罪所费尚多地方官年遇数起盗案赔累多端恐开亏挪之渐此经费之未易措筹也以上各情形臣等惟有随地时力加整顿总必求臻实效不使徒托空言即如保甲为弭盗之源而奉行非循故事警为诘奸之要而委用务在得人凡水路之船陆路之更练沿之望楼保寨均不许有名无实除本年春夏二季获犯一千三百八十八名已于另折核　奏外仍谆饬水陆文武各勤益加勤密更求密永冀萑苻敛戢闾井安康以仰副　圣主缓靖海疆除莠安良之至意

　　请定缉捕事宜疏河南通志　　　　　
田文镜

一各捕盗夺犯之禁不可不严也雍正四年钦奉　　上谕嗣后交界地方失事探实赃盗之处无论隔县隔府隔省一面差役执票密拿一面移文关会拿获之后仍报明所该管地方官添差押解以副朕息盗安民至意钦此倘大小臣工俱能钦遵何患黠盗之远逸疆界之交错哉今既奉有即行密拿之　　旨而捕役仍不敢越界密拿者虑奸徒贼党之夺也奸徒贼党之敢于夺人犯者仍由地方官之不能严禁约束也彼其膜视隔之盗案曲庇境内之人民横据胸中往往因拒捕犯而致成人命复回本县禀官关拿凶犯而彼处地方官仍视为无关紧要并且抗不发人审究逃病故无所不至屡次申详督抚咨提比比而是是以奸徒得恃以肆行盗贼得藉以聚也臣请嗣后如有隔属遵　　旨密拿赃盗而彼处有纵令夺庇不解者即许拿盗之地方官据实详明督抚题参如在隔省亦即详明本省督抚移咨彼省会疏题参将纵庇盗之地方官摘印解任该管之乡地保邻严拿法究俟此案盗犯既获审明题结之日方准将解任之出具贤否考语题请开复庶几地方官有所畏惧则必能约束于平日而奸徒黠盗亦失所倚恃矣如隔本无抢犯而捕役贿纵称被邻邑本无庇盗而承缉官误听捕役诳禀　详庇盗审明之日照诬告律治罪　一盗贼之窝线不可不究也夫盗无窝则无处藏身盗无线则无从得主则是无案无窝无盗无线也如雍正元年以来查条奏窝家之弊未尝不详议定捕窝之法未尝不尽而臣犹必为之奏者必最凶最恶平日为乡地保不敢过问捕役不敢缉拿者方敢窝盗必最奸最黠平日惯能闯入寨探州访县者方能为线是以窝线难获十案之中竟无一案有窝有线者惟因无窝线之盗案但能获贼亦可审题完结得免处分故承缉之惟以获盗为事而不究其窝是何家线为谁氏即捕役擒盗亦不肯并擒窝线窝线所在捕役无有不知捕役平日得其贿赂饱其赃私且见官不深究何肯献出窝线不除盗源不靖而惟擒一二伙贼以治其末盗于何日而绝迹小民于何日而安堵乎臣请嗣后获盗必期究出窝线不得以并无窝家并无跴线混语成招如窝线不获止获伙盗者承缉官照不获盗首例参处捕役但获盗伙不获窝线者仍行勒比倘能擒获窝线者加倍给赏再窝家律有正条而贼线罪无一定除同行上盗得财者即系强盗自应斩决尚有既不为窝又不上盗而但为贼探听事主通线引路者律无正条并请　　部议定贼线之罪以便遵拟

　　缕陈整顿捕务并勒限严催禀　　　　　
朱之榛

窃维教以化民刑以防奸相资为治不可偏废自改封建为郡县民命所系胥付诸牧令等而上者不过受成事钤制而督察之升平之世百僚举职下无作奸犯科者有法范之也然则法为治具违之无以言治明矣臬司行省之执法者也本司顾名思义伤刑法渐弛愿陈厥状苏省幅跨江南北八府三州一厅风俗各殊强弱异禀徐海之民剽悍好习与性成咸丰之初乘潢池弄兵捻幅诸匪相继肇乱迄今盗案亦二独多若淮若扬若通则次之若宁若镇又次之若苏常松太之俗气嚣质狠习盗者寡故各明火执仗之案岁不常见若舟行被劫或行窃有强情者则具报不绝今滨海滨湖私枭出没勾结行劫浸淫日甚而镇之丹徒溧阳常之宜荆武进几与淮相埒至抢掠妇女则又南北同风该牧令平时不以教化是亟迨盗劫频仍又怠于缉捕甚者废格参罚如例载盗案四参处分原所以警牧令治盗之不力讵至今日百计规避匿不开送者比比矣上年闰五月奉卫抚宪札查即经许升司转行已逾一载杳无一答积习相沿牢不可破本司披检旧卷推究情伪大抵近来州县舍催科概若缓图或遇盗案悬赏购线费实不赀复吝于出捕役等亦遂虚应故事谓盗远扬无踪权事人本视官为传舍除暴安良之举漠然无动于中虽有四参处分之严每届瓜代以不复回任议结矧又匿而不参者乎且各获盗定谳之弊如出一辙非云临时因病即畏惧不行或云不知强情议者谓有心开脱其实半非此案正盗捕役教供藉以塞责倘按以上盗之罪该犯断不承认即获正盗人情畏死乐生亦必狡供避就冀得逍遥法外群盗习知同行得财不分首从而办法有死有不死纵一二心存畏惧知宽政之可邀亦将逞其凶暴侥幸于不死愍不畏法之徒更何惮而不为盗哉刑既不足禁暴此贼盗之所以日滋也该牧令之捕盗既如彼办法又如此诚恐毫未勿茇将寻斧柯见微知着理有固然汉陈忠云穿窬不禁则致强盗强盗不止则为攻盗攻盗成必生大奸道咸之间粤匪洪秀全捻匪张乐刑始祗一盗设当时牧民之辈不必上希古人苟如嘉庆中滑县知县强忠烈者能廉得其隐先发制之纵余党为患不至横决故大奸之未萌一令之力足制死命及势成燎原穷天下力幸而克之天下已被其毒得失难易之不侔真有毫厘千里之判本司岂好作无疾呻吟邪尝考往年徐海等事主因护财物而拒伤致命此犹常情今则都洋枪刀棍入门即缚事主用火燎炙拷询藏焚烧房屋层见出是乃攻盗之权舆其往也动辄成群具报则少其数以掩之伤毙事主十常八九事主未伤而不报者又不知凡几事类养痈隐忧方大何不一察毗连山东之沂曹皖北之颍亳寿为古来盗起事之区天下无事则已有事必为乱阶所赖令牧以刑辅教消患未形其所矜全自多正不当姑息贻害也

夫愚民犯法奸胥玩法猾吏骫法则　国家之法安得不敝以今之势情不可不察法不可不行欲求治盗莫先饬吏吏不饬则盗不治要惟信赏必罚而已本司学识迂疏乏济变之才广筹方略第念治盗无一定之规可泥之在视其时而斟酌之汉世才吏若赵广汉张敝虞诩凡所止盗贼屏息揆其安辑绥靖之术不外宽猛兼济后之善治盗者爪牙之任耳目之寄悉当其选令行禁止如臂使指境内清肃外匪末由托足虽邻境驿骚而一方独治该牧令等有心致治盍酌古证今师其意审其宜会同防营通力合作盗风其稍戢乎本司更有请者为政之要必曰除暴安良暴莫重于盗贼之为害譬秀在田不翦则苗不植农夫之长吾稼穑首事锄莠厥义一也伏读近年内外臣工荐举牧令之疏罕及治盗论循良之政无所不该固不必一一指明第鱼目之混珠碔砆之类玉要皆似是而非庸吏之默默无为颇肖循吏之不严而治察言观行初无以辨洎盘错当前而利钝始别故能治盗者必具果敢之气坚贞之节迥非粉饰畏葸者所可蹈袭当兹海上多警散勇地教匪之图不轨又时有之内靖方克外攘则发奸摘伏翦荆锄芽实为今日急务拟请严申捕盗课程通饬遵办该牧令等果能拿获著名盗首有案必破疏请　逾格褒擢树之风声以励有位我　国家以牧令治盗着声绩若周文忠云今未泯人犹称之前乎此者若乎清端李恭毅均蒙　朝廷不次录用为世名臣今该牧令等得沐甄陶自然名重于利争相涤磨追踪前哲或因循不革甘心旷溺则请劾不终日俾众咸知感兴警惕则法自行矣至盗案四参逾限未开送者遵照卫抚宪札饬自光绪三年起迄十一年止共六百三十九案或仅开初二参或开至三参而止或印捕开而汛弁未开参差不一若并疏防未曾开送惟铜山宿迁二县其八年以后未四参而疏防至三参迟未开报不预也其三年以前约有若干亦应查明补参亦不预也本司受任即趣检卷开送承等心怀观望托词案牍山积查开未易致不时送督责月余纔获此数历年既久案牍既繁或有遗漏在所不免或未开除亦所不免除抄单分饬各府州确切查复按照单开如有遗漏即行补入及光绪三年以前各案倘因单中所无遂思抹杀一经查出并治其隐匿之咎或案已议结而单犹开列亦应据实声请剔除凡此数年之中各府州县迁移更替强半已非承缉之间有久任未去者均不得稍事回护应请勒限三月赶紧分别澈查将应恭文武职名补送惟四参处分定例綦严而积压之已查出者计六百三十九起之多同时补参恐干部诘因而不得清理则日积月深伊于胡底拟请附片陈奏宽其迟延之责策其振作之功情法兼尽该牧令等亦无从借口倘敢仍前玩泄不将应参职名依限开送再行详请严参以肃功令

　　稽海船以清盗源疏乾隆二十五年　　　　　
浙江按察使李治运

