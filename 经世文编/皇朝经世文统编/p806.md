<!-- { "loadSidebar": true } -->
川陕边徼土著之民十无一二湖广客籍居其五广东安徽江西各省居其三四五方杂处无族姓之联缀无礼教之防维呼朋招类动称盟兄姻娅之外别有干亲往来住宿内外无分奸拐之事无日不有人理既灭事变频仍故山内防维之策总以安辑流民为第一要务流民关山作厂既各安其业奸徒亦不能以煽惑即偶有蠢动而各保身家长镵白梃尽成劲旅好乱之奸民终不敌良民之多也山内差役多客民充当无风生浪遇棚民有事敲骨吸髓弁兵附和为奸如今日檄令查某寨明日差令禁某事地方窵远山民受其凌虐无可告诉无为申理嚣然无复有生之乐一二奸徒倡率争相附从则祸变成矣贤明监司太守十数人落落分布各边境轸恤民隐勤于稽察俾在官人役不能逞其奸蠹伎俩则土流安业自不至轻有生心矣

保甲本弥盗良法而山内州县则只可行之城市不能行于村落棚民本无定居今年在此明岁在彼甚至一岁之中迁徙数处即其已造房屋者亦零星散处非望衡瞻宇比邻而居也保正甲长相距恒数里数十里讵能朝夕稽查而造民牌取户结敛钱作费徒滋胥吏之鱼肉值上宪或委官稽查长正领所管牌头于场集守候动至旬日废时失业多费口粮实为有损无益至客店之循环簿亦只可用之城市外省流民入山多寄宿林岩匪徒则山径取捷均不在客店安歇所谓客店不过贸易之小贩而已各县边境距治恒数百里如客店必照例造报月一陈核其仆仆道途不胜其苦矣

山内痞徒闲游城市者统谓之闲打浪此辈值有军兴则充乡勇营夫所得银钱随手花消遇嘓匪则相从劫掠值兵役亦相帮搜捕不事生业总非善良闲打浪既久便成嘓匪嘓匪之众即为教匪流贼能令地无游民则盗贼自弥矣而匪徒之聚大抵皆由赌博山内地虽荒而赌局绝大往往数百两千两为输赢之注无钱以偿流而为盗严明守令能禁赌博即为清盗之源又匪中有领账房之名用青布数十疋缝大账房一二具凳棹皆备遇民间婚丧之事则往张帐于其家号曰客戚友吊贺坐其帐中即入赌局但一言入场即为代赌所输之数勒主人作保强抢牛马逼买田产无所不至此类领账房者皆匪中豪长与胥役兵丁多相句结甚至衙门家丁受其岁遗陋规官府设法擒拏非声东击西鲜不脱逃匪徒有红钱客黑钱客之分黑钱者为鬼为蜮换包设骗行诡秘多以术愚人红钱则作会结党持刀执枪白日市地方绅耆保正无敢过问兵役获其伙犯中途拦截名曰打边征地方官固宜洁清自好尤须兼通方略如过于拘谨不能除害则良民不能安靖也

山内木笋纸耳香蕈铁沙金各厂皆流寓客民所藉资生者而木厂为大木厂分圆木枋板猴柴器具各项而圆木为大圆木枋板猴柴必近水次为便器具则虽不近水次美材所产工匠可就造贩卖圆木枋板猴柴三项相连相其材质长三五丈者作圆木长一丈内外者锯作枋板痈肿不中绳尺者劈作猴柴一圆木大厂三项俱备间有开厂只作枋板猴柴者则客商赀本未裕也盩厔之黄柏园佛爷坪太白河等处大木厂所伐老林已深入二百余里必先作溜子凸处砌石板凹处下木桩上承枕木以平为度沟长数十里均作溜子直至水次作法同栈阁望之如桥梁此木厂费工之最巨者伐木作料之处多在山沟度山越岭人力难施必用天车挖山梁竖木桩中横安八角轮绳周轮上轮随绳转就山之高低安车三四层名曰天车将绳扣住木上所钉铁圈用牛二头或骡马四五头倘无牛骡用健夫二三十名如推磨式将转车推挽绳绕轮角柱上则木随绳上转此木厂用人夫之最多者溜子外高中洼九十月后浇以冷水结成滑冰则巨木千斤可以一夫挽行木至水次不能即行积待涨发又有水运包头领夫承运人长木竹杆为挠钩顺流放下非水大不能行水过大则又防漂失大约十停木料漂失二三得七八停到市集即获利不赀开厂出赀本商人住西安盩厔汉中城其总理总管之人曰掌柜经管包揽承赁字据曰书办水次揽运头人曰领岸水陆领夫之人曰包头计大圆木厂匠作水陆挽运之人不下三五千其开伐以渐而进平时进止皆有号令号曰某营与行军同商人操奇赢厚赀必山内丰登苞谷值贱则厂开愈大人聚益众如值苞谷清风价值大贵则歇厂停工而既聚之众不能复散纷纷多事此防范之最难者此外更有铁厂木厂纸厂耳厂各项一厂多者恒数百人少者亦数十人贼匪滋事之始有议以各厂人多恐被贼裹诱当严行驱散者是大不然凡开厂之商必有赀本足以养活厂内之人必有力量足以驱使厂内之人工作利其赀值帖然为用各商护其赀本侦探贼往往较官府为真于开厂之地必择险峻可守之处结寨屯积粮食遇变移守其中贼不能裹也若不准开厂则工作之人无资以生增数十万无业流民难保其不附从为乱故只当听其经营不可扰也至于联络各厂各设卡伦无事安心工作有警协力防堵则耐劳习险之人更有得其实力者是在良司牧之善驾驭矣

阳城之言抚字心劳催科政拙仁吏之用心也山内征收悉从轻科而民间尚有受累者则害不在官而在差役地棍山民应完钱粮多是几分几厘而距州县往往数百里至县城又不能即上库给照往返动至兼旬则此几分几厘者非一二金不楚山民不能自完则差役地棍于开征之时将山内花户代为完纳名曰截粮官利征收之早毕不复稽查照票一入伊辈之手故为挨延俟至次年开征向花户催索陈欠花户不知已完惧以陈欠到官必受责比任其鱼肉于是算本利索路费用费一照非数金不得当询山中绅耆均称一邑钱粮不踰千两而民间有数万之累非虚言也良司牧随到随收又或分期下乡听其就近完纳征银不满一钱者准以铜钱完纳此即催科中之抚字也

嘓匪易遏绝教匪难清净嘓噜皆无赖恶少不能谋衣食窃攫人财货以为生活百姓莫不恼之恨之思欲擒之杀之故嘓匪滋事但须一纸檄下格者登时打死无论则乡约客头一呼而丁壮踊从不难全伙捆获教匪则不然所煽惑者多系有田产之人假托于持斋念戒贪戒淫可以成佛成仙所取供给之米为数无多而习教之人入彼党伙不赀粮衣食相通不分尔我地方有传教之人久之引诱渐广村落中则乡约客头吃教城镇中则差役书办吃教所用稽查之人即为教中之人教首窜伏大村庄互相蔽护难于拘捕也欲正教之兴则必使城镇村落之间多读书务正之人查习教徒众西北为盛南方州县应试童生常二三千人西北则著名州县应试童生或止数十名百名则读书之人寥寥可知读书明理之人少无怪邪教之得以蛊惑愚民也山内州县崇重师儒广设义馆以拘捕之费为修脯之资而各上宪即以童子应试之多寡定长吏贤否则山内读书人多村落中有一二明理之童生即可少数十户吃教之愚民此拔祸本塞乱源之至计也

　　三省山内边防论四堡寨　　　　　
严如熤

卢忠烈公之备兵大名也念贼在山西氛甚恶密迩畿辅躬属境命山居百姓依险立寨藏赀粮器械又石擂木诸御贼之具毕备而耕牧其中平原无险则用并村法令小附大凿沟筑土垣余一如山寨令既布公自为相度而时往来申警之六年贼躏入西山畿辅百姓人自为守贼攻多死伤退无所得食大困并力掠临洺关公帅师御之贼逃追逐六十里斩获无算贼至广平闻公至即遁去当是时贼遇公必败所至清野饥疲不支因相戒勿犯卢公境七年棹公抚治郧阳公之抚郧也闻命疾至郧自蹂躏后人民稀少公招募稍集念房竹诸山绵亘有险可凭用守畿南法守之立寨并村郧民惩前毖后踊跃奉行人有固志数战皆捷贼一空郧屹然复成巨镇抚楚献忠望见卢家旗帜即走遁卢公名将功烈赫赫而在畿辅郧阳得力在结寨并村使我有所凭贼无可掠信乎坚壁清野为戡定第一要而疑其聚歼者之不啻梦呓也今山中棚民开荒种土良民尽多其间与匪徒相比者亦自有故山内村落绝少不过就所种之地架棚筑屋零星散处所称地往往岭谷隔绝即两山相望而一上一下动辄数里匪徒窃难资守望之力孤掌难鸣不敢与匪徒为难也惟行聚堡之法则众志成城有恃不恐自无此弊矣

五年以前贼势之炽者以其到处裹人从日抢掠民食因粮于我也自寨堡之议行民尽倚险结寨平原之中亦挖濠作堡牲畜粮米尽皆收藏其中探有贼信民归寨堡凭险拒守贼至无人可裹无粮可掠贼势自衰矣寨堡之设固足保民而于剿贼机宜亦大有裨益贼匪奔窜山谷不由路径若寨堡既成加以团练贼至据险以拒大兵追击得及鲜不获大胜者参赞德侯追樊人杰徐添德两贼首贼匪跴浅渡汉因前途有马鞍寨之险少为逗遛而德侯亲督健旅追及之张家坪斩俘数千樊徐二贼势遂穷蹙不旬日均皆歼灭又老贼张添伦等合七股大贼万余人攻打大平寨神仙洞二处者两日杨提军领兵至神河口闻之连夜前进天甫明而至贼营寨民扼之于后官兵剿之于前七股贼匪一战荡平此尤彰彰在人耳目者也

南山当军兴时修建各城堡以资捍卫不数年间旋修旋圮大约城堡之难完固其限于地势十居六七而修造之未能如法则亦十有三四当戡定贼匪之际大军依山临水结为营垒而建城者曰此形胜地也可倚为治所不知营之可屯数万人者至建城而衙署兵房之外不足以奠民居矣又山内土性不坚南城洋西各邑号称平衍其土力亦不敌山外西凤各郡也所筑堡城即加工夯筑一经霖雨便至坍塌惟处处有石寻得脉络用铁堑签入击以巨锤用力推挤即翻腾而下取石甚便作堡者用土不如用石工省而坚但其石性本酥巨石砌根基五尺以上只可石片加高决不可用巨石恐其质重压碎也至于倚险结寨初时一望悬崖本自石骨峥嵘而久雨之后亦自时时坍坠故寨堡之倚岩而结者往往用木桩于石穴之间方得坚固平地筑堡者可草略施功哉

清野之策可行之山外而不能行于山内溪河两岸早麦三月已有熟者低山之麦以五月熟高山之麦六七月始熟苞谷种平原山沟者六月底可摘食低山熟以八九月高山之熟则在十月苞谷既熟其穗倒垂经历霜雪粒更坚实山民无仓收贮往往旋摘旋食岁潦则望高山之收岁旱则资低山之熟不能禁民间无高低早晚之分持清野之说日下符檄督责州县徒滋兵役扰累于事无济也

　　三省山内边防论五团练　　　　　
严如熤

山民质朴劲勇耐劳习险非平原百姓气浮而脆者可比果其团练得宜贼匪畏之相遇辄曰土豹子可恨贼匪之用以劳我师者我兵必分道架梁而贼匪翻山踰岭其来如虎其去如鼠追之无迹也山民则不然贼匪之能皆山民所自具而贼匪之路径又不逮山民生长其地为更熟也但训练之时有宜与首人讲论者百姓非兵勇难以法治可胜不可败如伤数人则余皆鸟兽散锐气挫矣贼来勿迎头攻击只沿途分伏壮健于山湾涧曲俟贼匪大队过去必有落后数十人委顿道途者突出截击可以尽擒前寨既用此计后寨亦依计行之则贼所过寨堡必有损折又贼于夜间有住扎地方附近寨堡拣壮健于夜静更深时用大过山鸟遥击之纵不能多杀贼而彻夜不得休息必惊惶拔走明日至他处又复如此则贼益疲罢我不劳而彼已不支乡兵困贼之至计也

