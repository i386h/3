<!-- { "loadSidebar": true } -->
凡外国交涉事务皆赖总理大臣之才识而定则简派撤调之际关系国政匪浅故各国每多加意遴选贤能迈众之大吏方授以此职既经简派朝廷当将褒奖之词通知各国以免遇事怀疑总理大臣一切措施既为国计民生所系在该大臣务熟悉万国公法近代政治天下权势通商利弊以及富国强兵之策立约联盟之法内治外交之道至各国亲强弱之际更不可不体查情形各国情谊时变更应令公使领事等员将一切关系本国利害之事星速呈报以便乘机兴利除害故必有干练之才而后可以拣充使任

总理大臣选派公使择其阅历较深才识兼优名望甚重者方可信任仍当令各使同其心志随其谋策不但逐事指授机宜更当查其如何办法以俾本国不失利益

总理大臣将各处紧要事件以及中外现在情形随时通知在外各使俾伊等于本国政务不至茫然在该使接准此等文件亦可向驻札之国随其叙述窥其意见而使之向附噫使臣如此而令天下各国言听计从其功岂浅尟哉本国既不遗在远将一切政务通知各使则使臣自倍加黾勉矣

与各国使臣会晤商议本系总理大臣分内之事至国君欲将和约联盟通商交战等示宣示各国此等文件均由总理　大臣缮办遇庆吊等事虽偶有国君自行函致邦亦例应由总理大臣办理

按常例本国领事驻札外国者均归总理大臣管辖外国领事驻札本国者国君准行执照亦由该大臣颁发间有将本国领事归船政大臣管辖者然总理大臣时亦指示策略

查本国文卷多归吏刑两部稽查收掌而总理大臣亦有兼理者至该大臣所办案件以及与本国外国使臣往来公文并本国与外国交际礼仪程序均归总署自行收存

凡新任总理大臣一经任事即将接任日期知照本国外国各等公使若系某部院尚书兼此任者亦当达知本国执政各部自知照后凡驻京公使皆应前来拜谒该大臣于二三等公使应亲往答拜于署任公使以及办事大臣只投名刺而已惟答拜头等公使应于当日以其有代君身而行之义

总理大臣寻常接见公使皆有定期除定期外公使若欲会晤必专人面询或函请时日方可以毋该大臣政务为要遇有紧要事件以及重任公使亦可时前往不得限以常格

总理大臣卸任亦当仿照接任之时通知各使以尽同舟之谊法君路易十五在位有总理大臣名阿冉孙者以勤著名每日寅正即起将各项文件自行撰拟稿底于巳初发给主稿四员令其抄录至本国使臣来文该大臣批示大义主稿书写复文每日除觐君与执政大臣会议外遇有紧要文件仍自行书写其勤劳有如此云

　　　论总署办事人员
总署之责重事繁自不必言其一切事务总理大臣不过提纲絜领而已且时有兼任执政大臣国会大臣之职者于本署寻常事件以及缮写公文等事毋暇及此且躬理细故则重大者未免或有虞是以无关紧要事件委诸属员该大大臣惟时加督率稽查

查总署除正堂外次即总办办该大臣遇有事故总办即应代为会晤公使寄发公文稽查案件当饬僚是总办干练有为通达政体熟悉情形之员方能胜任且该员有统辖本署人员事务之责非分司各员可比英国遇更换总理大臣之时该衙门总办亦必一同更换惟副总办系久任其事永不更换以资熟手凡由国会掌权之国率皆如此

总署各项办事人员关系匪轻详加遴选因在京办事干练之员可以补救在外使臣才力不及之处缘随事可由京师授以方略之故耳

该大臣既有属员襄办公务其幕友以理私事自不必论

　　论通使之例　　　　　
丁韪良译

　　　论公使之职
查各国执掌部院事务大臣洋语称密尼司德其授以文凭或全权字样差往外国办理交涉事务者按洋文其职名与院臣相同至该使宠荣优遇之处载在万国公法

昔有遣使他邑专通庆吊之礼者自通使常川驻京之例开则使臣专为保持两国和好护庇本国商民通报关系本国事件是以使臣职守不必专属一事矣

　　　论通使之权
惟自主之国方可遣使接使半主之国凡邦国能自理内政而无外交之权者谓之半主之国如瓦拉该墨拉达挨及等国是也按瓦墨二邦尚可遣派本国奉教之人驻札土京而该使得赖公法保护然土君虽接其使臣究与亲自主之国使臣有间如有交涉其能否通使当从上国之命至于商会民众亦可遣使他邦但所遣之人不拘何等职爵概不得作为公使遇应办事宜有仍由本国之驻京公使料理至于众邦合一之国或彼此互相通使或遣使外国皆视本邦情形并原定合一之盟为何如耳按此国既归并彼国则此国即不得复谓之国矣若于归并约内言明凡与各国会议等事必由上国代理则遣使他国亦必由上国拣派虽遇事专涉本邦之事本邦亦不能另遣使臣既立归并之盟即不能复有自主之权也矣大抵众邦合一之国其通使之权皆归上国至数邦联合之国其通使之权仍操之名邦自威司发里和约一千六百四十八年即　大清顺治四年以来凡日耳曼各邦皆操此权然众邦之公会虽有遣使接使之权并未遣使在外常川驻札惟于一千八百六十四年遣柏思为钦差大臣前往敦伦大会于一千八百四十八年公会举议重修众邦合一之例盟主遂秉遣使外国之权

昔荷兰立民政时其通使之权专归众省公会惟荷塞二省录送遣使外国名单以备公会简派

在瑞士数邦仅止联盟而非合一各邦皆有通使之权上国并未遣使常川在外是以于一千六百二年瑞士差往法国公使共三十九员因各邦皆遣一人或数人之故耳当时各国公使驻札瑞士者在众邦之公会呈递国书于各邦亦各呈递一本自一千八百十五年重修合一条约之后其通使之权归之上国遂有上国遣使驻札法奥二国之事但议立和约之权各邦仍操之于己自一千八百四十八年复重订合一之约而通使之权专归上国矣至亚利加合众国之除经国会允准外严禁各邦彼此擅立盟约及与外国私立约据等事

凡立约赖某国保护者于自主之权无若约内未经载明推逊通使之权不能因赖保护遂不认其有此权也通使之权遇有争执疑惑或于彼此政体有窒等处则遣使接使不加以公使衔者往往有之出亡之君时有特遣无名使臣前往某国如十数年前美国南省叛乱遣使英法是时英法虽未认其国亦未尝不接该使之公文

通使惟主国能操其权但国王通使之权有时为本国律例所限制遇属地距本国窵远者该处镇守大臣往往有接使遣使之权因地处远方此乃代君而行耳两国非有立定专条则各有可遣之例并无必遣之势

通使之权国内不可一时或缺遇有君位未定或国君尚在龄或有疾病不能躬理朝政则通使之权必操于摄政者如英国君主寿治第三布国君主征德理第四皆患痴颠之症当时遣使接使皆归摄政又如昔之波兰国择主未定时依然通使

再国君尚在龄或因疾病其简派之摄政大臣于议立条约缮写国书等事皆当代君秉权画押仍系国君出名至国君让位之后与被敌擒去寄食他国者皆不得操遣使之权

出亡之君虽失君位未必失通使之权新君虽得君位未必有通使之权接待某君之使臣即为与某君交好之据或与得国新君交好互相通使或仍与旧君往来认为正主或与二君均不交往皆由各国自行裁夺欧洲大国遣派驻扎土耳其南亚利加以及瓦墨南邦之总领事官均兼公使之职　历来出亡之君有仍行遣使之权者各国若不欲结交新君即仍接旧君之使

旧君与得国新君皆遣使臣同膺公使职衔无论何国不能并接否则招尤受累更有此国不显认彼国所偁之号以及自主之权往往不接其来使者此乃失和之衅昔有法国宰相名马塞林者曾接英国霸主格龙威之使于其旧君之使遂拒而不接又英国君主槎耳第一在位时国会揽权与君相争皆遣使土国该国接待国会之使而不接其国者之使此皆二百余年前之事于十五年前义国君主战据纳邦各地乃遣使使英国英遂接之复函致纳邦之使谓现在不能以纳邦为自主之邦即不能以该使为公使矣时有日耳曼数邦不接待义国之使义国将给该邦领事之准行执照概行撤销以示酬答焉

欲仍保全两国和好当另设法变通十五六年前布国新君登位各国遣使庆贺时有义国使至布乃却之不接以为尚未认义国后乃议定将该使文凭之上改书某君头等钦差大臣布遂接之意在其君而不在其国也　日耳曼虽有数邦尚未认意大利之国而义国使臣仍行驻扎京都惟于一千八百六十五年将使臣撤回改派办事大臣暂署以其免递国书之故耳

　　论接使之权
凡自主之国除与某国立约议定不得接使外莫不有接使之权然非有条约言明其国并无必接之势布俄两国各遣使臣驻扎罗马而教皇使臣两国至今尚未愿接待教皇使臣洋称为司农虽使臣过境其准否仍听该国自便但拒而不准者寔为罕有一千八百五十四年美国驻扎日国公使赴任路过巴黎该大臣函致法国欲在该处暂息数日法国未允并覆以若该大臣毫不逗遛方准其过境查该使名苏类原系法国人氏与该国执政大臣素有嫌隙今膺公使路过此地恐藉其权制滋生事端是以未允其在此停留现在各国皆互相通使且常川驻京成为常例如既认某君为国主而绝其来使者非有紧要之故断乎不可发氏云凡邦国因事故不欲某国使臣入境应于边界内限定某处遣员告知不准入境方可使臣既奉命而来不可无故阻其前进

有允准接其来使而从中立定章程如按现在常例某国之人充他邦之使其本国之君不以全权钦使接之但视为办事大臣按日耳曼国会定例旧都福兰阜之人除在本都充当国会大臣之外不得在他邦选膺此任　按某国人民既入外国籍贯若彼国授以公使之职驻扎故土亦无不可如近时俄巴两国所遣驻札公使法国均系法国人民而改入彼国籍者　按今日耳曼小邦往往有选派奥国人民在奥都充当办事大臣之事于一千八百五十五年昂浦各处有委派英人在伦敦作为办事大臣者此等使臣除供职外仍属本国管辖而仍归本国管辖更有因来使之职衔为他国辞而弗接之者至教皇之使不必以教皇所授之权接之断无他国干预内政之理耳日耳曼奉新教各邦以及丹国概不愿接待教皇之使因教皇夜郎自大时以吾子呼君主焉　英国与教皇通使昔为例所严禁惟于一千八百四十三年方弛此禁虽然仍不愿接方外之人充教皇之使　法国虽接教皇之使仍有条约限其权利故凡有使臣前来必先查其全权字据与约相符方准其供职

有素敦和好之国而不接来使者其故非因其国寔因其所使之人耳使臣之职必人品端方方可令他国推诚相信如他国不接某使而必欲令其接者非智者之所为也或处于势不得已勉强接待者必致使臣见憎他邦断难称其职守尚有迫于时势隐忍不敢言者至隐忍接待憎恶之使于公务既无裨益则于遣使之国有伤国体

