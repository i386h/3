<!-- { "loadSidebar": true } -->
或又谓西洋各国惟界口设关榷税火车至此仅留一刻验毕即行故无碍其往来之期限我则各省各属关卡林立而人心之贪诈亦不胜穷若照寻常查验则每关停留无定即有误行期若稍示宽大则漏私之弊百出而课税益以不供不知此皆易处之事也诚能将沿铁路途关卡应纳之税总于装货上车地方并征一次而后分贴于各卡各关途中只查验一次惟路远者则卸车时再税一次以后任其所之既无漏税走私亦不忧税数短绌若快车则每客祗携一肩行李稽察易周若货车则行程期限本宽盘查更可周详此皆西洋现行之例无所难者在也

或又谓西洋客店甚多衾裯咸备而其人终岁裋褐又复身无重衣故常万里远行不携一物若载兵则水瓢药袋器械毡条而外无所谓军装我中国则行李笥箧担负累累十洋人所坐之车容五华人而或虞不足此言亦未尽然也西人行装虽简而远游亦携箱箧甚多特分装于别车人自不觉耳中国惟无铁路故行百里者即须携行李若铁路既开千里一日往返自然轻身往来不携一物矣至西兵则军装人各分携有重至一二百磅者累坠已极故西人尝叹华兵腰刀帕首之简特锅帐薪粮另有长夫搬运耳其实军中须带辎重粮食中西皆同无庸轩轾也

或又谓西洋壤地相接自有铁路则货物流通各行贸易皆比前繁盛英商运货直达欧洲之外所得皆他国之利也若中国则虽造铁路不过周于两京十七省而止以彼一省之货易此一省之财是犹一家中以孟仲之财易叔季之货统一家观之则毫未有增安所得利其言甚辨然亦知我中国商务矿务事事不及西人者半由于工艺之不精半由于运之太贵有铁路则通功易事物价自平华货畅销一分即洋货减销一分保中国之利源即以杜洋人之侵蚀苟使十八省皆彼此以货易货而不使银钱漏出外洋即为计已得原不必牟外洋之利也如彼所譬殆可以彼之矛攻彼之盾譬如一家之中兄弟互通有无则外人无从染指斯即获利于无形者甚巨若兄弟不睦借贷不通始有告急于邻输以重息者统一家观之所失不甚巨乎

或又谓中国食用之物类皆不宜于西洋所销大宗惟丝茶耳近年各路通商岁销均各有定数多寡不甚悬殊华商既恃为洋庄以待销洋商亦预计华工以采买倘丝茶所集逾额太远则有拥挤跌价之虞英法俄奥四国之人岁不加多故丝茶之市岁不加旺至于他货制造更鲜知洋式车虽疾驰何所载以服远贾哉噫此皆巧辩饰说也夫通商之道首在通一国之有无不必定在牟他国之利息铁路既开华货载其九而洋货载其一谁享其利不问可知苟中国起居服食事事便宜则岁买洋货之钱漏自塞纵使中国无一物可售诸洋庄而亦使洋货无一物可售诸中国则与洋人争贸易之策已独得骊珠矣若夫丝茶产于南省为多本无待铁路以营销原不足以借口也惟转运既易则内地亦必有栽种者所产既多而谓丝茶之互市不旺者吾未之信也

或又谓西人好游妇女不喜家居出则夫必随行并挟子女故游人多而火车之价客店之费皆易取盈我中国民习勤俭安居乐业者多苟非仕宦兵役游幕经商终身几不出里门若妇女则尤以踰阈为戒安得游人不知铁路专重通商运货原非为行旅而设然以行旅论则铁路必建于往来孔道如由江宁通至北京则八九省往来之人自必络绎不绝八九省驿站之费可省所费不赀以中国人数配之当百倍于英国何忧行旅不出于其途尝见三家村有一兰若则十里以内男妇毕集焉无他取其路近耳若有铁路则千里缩如咫尺天涯名胜不啻户庭隔省亲朋不难觌面不赍宿粮一夕可以往返则游人自众矣华人未尝不好游特游于近地耳王道不外人情必欲禁民之宴游则儳焉不可以终日非深明治道之言也

或又谓洋俗以银行息皆只一二厘惟铁路之股分可收息四厘今中国若借洋债以开铁路则委员增其一经纪增其一洋人汇号又增其一于是本三厘之息可以变为八厘甚且溢至一分夫洋人合众力以谋生犹只取息四厘我中国视为官事而苟且将之岂能获利在四厘以外以一分重息借本而获利仅只四厘其亏折伊于何底此言稍似近理然犹非推原之论也论其本原则惟国家愈富及所营之产业愈稳斯取利愈轻乃中国未尝无财特未开国家银行置公于无用之地又听银号典商之盘剥故闾阎之私利最重而又不能取信于己民反仰他人鼻息层层朘削辗转侵吞其受病均在铁路以外若能国家自开银行自借国债则天下之官利渐轻倘借作铁路赀本而由国家为保而其铁路又十分可靠则人皆有置产业贻子孙之心而不藉股分之涨落为买卖空盘之举斯铁路之利愈轻与买田亩造市厘相等其利亦祗数厘而已拆息既轻斯铁路之股票愈昂铁路之开销更省自能支持于不敝矣

或又谓中国幅太广有铁路则察易周官吏不敢踰法顾察吏之昏明在精神不在形嚣矜暗昧之身虽日驾火车以周其受蔽被惑益不可解若其治身心以治左右则无私足以普照临虚衷足以广视听有日坐幽斋而万里无殊一室者康熙雍干之世无大无小皆归　圣人洞鉴之中岂其时已有火车耶此言也不过袭八股之唾余立说甚高而皆无当于实理夫为治有本末修齐治平者本也礼乐兵刑者具也不得谓其本已立而其为治之具举可废也有铁路则察吏较精犹之有千里镜而目力较远使由盲人窥之自然熟视无焉若因噎废食而遂谓千里镜之无用我有离娄之明自若驾千里镜之上不亦诬乎且使康熙雍干之世早有铁路则　列圣周谘博访更可稍纾　勤劳岂无补郅隆之世哉

或又谓中国各省置兵饷糈甚费有火车则惟练兵数万屯于京师察事变而应之王师所加祸乱立平其说近似有理然观西洋诸国各部均设防兵未尝以有火车而径撤身习于其地然后山林溪谷形势了然无迷途入坎之虑且君之于百姓非欲俟其逆谋已成而尽诛之将镇以兵威使之积畏而不萌异志又兵易增不易减每闻裁兵则营员煽使鼓噪以挟制疆吏其不哗者大率空籍之故今若信其可以裁兵而开铁路异时铁路既开必有言兵之不可裁者省饷之说夫谁欺欤此皆不根之说也西洋各部屯兵姑不具论若山川形势则不必久于其地而始知昔普鲁斯之将蹶法国也普兵人人藏有法国地图是以履法境如入钓游之乡有铁路则兵威所及千里肃然驰剿更速控驭更遥此正所以销逆谋也若减兵之案咸同以来书不胜书哗噪者有几如有空额更宜裁之　本朝养兵百年未收其效诚不如裁额兵之半而俟临时招募勇营之为愈矣

或又谓中国久知开矿会典所载皆召商试采矿旺则开矿竭则闭未尝藉火车以致之也使因而造火车则是耗无穷之资财博有限之矿课其利安在至于煤铁为轮船枪所必需即驳运维艰亦断不致如云南铜运之苦矧产此之山随在皆有就近挹注何待火车闻英国煤铁势将不继深冀中国开采以火车运出供其取求则彼兵轮商轮可以久泊而无忧是特彼之利而已为此说者似于铁路之源流尚未晓然铁路虽因运矿而起而实不专恃运矿之用也即以矿论亦以煤铁为大宗然一省之矿产祗供一省之用运诸他方即不合算山陕之煤不能供江南之用川黔之铁亦不能济闽粤之需何也以就近有矿可采自不必求诸远方但邻近地方仰煤为炊待铁为铸者自以转运迅速为便有铁路则成本可轻运可贱所利于矿务者如斯而已而销路既畅即矿务愈兴一矿获利则人皆思争开矿矣若谓英国煤铁将穷此特矿学之士一家之言且尚在千百年之后不必为此远虑也即使有之彼时岂无设新法以代之者如美国创设火油机器已以火油代煤矣而中国欲自秘其千百年之矿产是无异恐邻人觊觎其田产而遂荒弃不耕也不亦愚哉

或又谓漕河淤塞惟恃海运以济京师他时或有海氛运道必致阻绝非不知建铁路以代漕亦思患预防之计然尝筹之如移漕督于济宁而令南漕由清江浦起岸陆运以达济宁沿途州县平治道途各于站次多造邸舍庌庑以容粮车所过州府转相递授严定赏罚使升斗无缺如此未尝不可以达京仓我　朝西征新疆西藏沙漠迢遥运粮不匮而谓腹地必须火车乎火车办不得人则偷盗短欠弊亦相等京仓惟恃接济而已不必以一昼夜驰至为益也呜呼书生之见抑何疏乃尔夫河运不及海运之广海运不及铁路转运之速而乃反欲以陆运代之劳费与烦扰不知凡几辗转授受运十石之米率不能致一石粮车所至需索夫马征求草远近骚然百姓且逃亡之不暇矣所雇粮车沿途载粮以逃畴能禁之此万难行之策也岂若铁路运漕事速而费省无漂失之虞无霉蒸之患并无敌国外患之截阻哉若夫沙漠运粮劳费百倍如有铁路则新疆早定兵气早销何至动延数载哉

或又谓西洋各国之田统归豪富所有铁路之造惟富者彼此商允让地即不致纷扰闾阎我中国若买民田以开铁路无论官中发价获领为难即领价弗亏民之失地者究无从遽得可耕之地银一到手坐食寻空此后谋生伤哉奚恃即谓官荒可拨补民田而官荒所在之处未必即民庐所在之处纷纷徙就载道流离斯冻馁者众矣不知铁路所经田价顿涨公司购地给价必优贫民售出一亩之田即可于他处转购数亩且室庐坟墓皆可绕道避之即欲迁移亦必给以迁费即藉以经营贸易亦何致坐食而空在大道之旁谋生更易秋蔬春韭湿草枯薪皆足易钱以餬口若以官荒拨补此尤拾纸上陈言　国家必无此厉民之政为公司办理者乎

或又谓筑路之法非洋匠莫得平适至于火车事件与垫路之铁条脂轮之油水中国皆无能制造一概须置自外洋为铁路一道银之出洋者数千万为铁路数道银之出外洋者且数万万兴此工作辇出无非实银安有珠还之一日即借诸彼人实于司库无异然负此巨果能脱然无累乎土耳其回回大国也自仿西洋造火车借英德等国金钱一千九百兆无由归还强邻遂相陵逼几致亡国借贷固日穷之道也然亦思铁路每里约需万金而购地筑基去其一人工物料去其一汽车铁条去其一惟汽车必买自洋人其余皆华人所得而铁条则可自行轧造所谓漏出外洋者不过十中之一二耳若借洋债为之不如华人自为集股而国家保其利则即变为我华之国债矣何至蹈土耳其之覆辙哉且土人虽借英人之赀而至今不闻其铁路归英人掌握者商务与国政判若两途不能以公司之负欠而强国家代偿也

