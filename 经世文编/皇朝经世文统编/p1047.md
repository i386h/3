<!-- { "loadSidebar": true } -->
窃某一介武夫毫无知识生性愚鲁幼受书不能守章句以贫故遂中辍于是荷戈从戎随左文襄转战于浙闽燕晋秦陇新疆素志以马革裹尸为幸冲锋临阵奋不顾身濒于危出死入生者屡矣古云死生由命富贵在天旨哉言乎某于训练部曲时恒以身亲之事训之鼓其勇敢之气教以忠义之方夫得失成败虽关天数然人力胜天未尝不杂以之事人既有生何尝无死死于敌寇与死于军法有间临敌誓死不特不死且斗大金印如取如王侯将相岂有种耶临阵退缩不独必死犹有余辜鸿毛泰山之喻宜审慎而体行之卑部弁勇颇知自奋闻命即起劳险不辞视公如私义形于色观其大致缓急可恃顷闻和约已换有割台澎倭之说窃闻伊等愤愤如失己物而某食不甘味寝不安席数日矣但职微位卑徒呼负负恨无回天之力陡增失地之伤涕泗交流不胜悲痛至其中有无奇谋无从窥其崖大人　朝廷柱石天下长城　倚之隆无有出其右者意者必有　纶綍颁来　垂询利害而大人老谋硕画筹虑周详必有确见其万全而无憾者　圣明在上当不至拒忠言而纳邪说　君臣一德转危为安某自顾何人焉敢妄参末议然事关大局身受　国恩一息尚存何忍自安缄默就大概言之有不可割者三不可许者三谨为大人缕晰陈之割台湾捐澎湖既失南洋之屏藩又失中华之　国体倘各国尤而效之将至割不胜割让不胜让不可割者一土地膏腴一年三种民情强悍最宜于兵藉寇兵赍盗莫此为甚不可割者二五金煤矿地皆然开财源裕　国课易如探囊取物不可割者三兵费三万万两是驱鱼而纵之渊驱雀而纵之丛练兵添船制器无往而不宜生东邻无厌之索启西国轻视之心不可许者一设机器造土货出货精而速价值贱而廉耗民财夺民食物穷则变倘胜广复出欲无潢池之更能乎不可许者二内地通商必设洋官有洋官必有洋兵设一旦与民争竞闯然而入防不胜防且货物存栈不纳税厘自倭作俑各国必步其后尘行见洋物日多洋税日减不可许者三为今之计与其暂和养痈以贻患曷若乘变救弊以补偏夫人才乃应运而生有大变则大才生有小变则小才生天之生才亦视变为大小以为程盖非常之时必出非常之人有非常之人然后有非常之机有非常之机然后有非常之功古今昭昭而无或爽者也开辟以来交接之广外侮之亟强邻之多教堂洋行鳞集于中华船轮火车驰骋于水陆龃龉周旋无虚日筹防戒备无闲时未有如今日之甚者诚尧舜禹汤所不及料文武周孔亦莫可如何也先是明季葡萄牙占澳门乃为中外交涉之萌芽已而道光禁之役咸丰天津之役同治台湾之役在当事者不悉洋情不审虚实不分大小不辨强弱以柔远之道待之长其猖狂之焰增其觊觎之心琉球废祸及越南越南亡波及缅甸缅甸灭累及暹罗顾朝鲜之危如累卵岂一朝一夕哉盖其由来久矣不东并于日必北并于俄何者前废琉球我无存邢封卫之心彼有得陇望蜀之想今者藩篱尽撤堂奥洞开唇亡齿寒将及腹地五胡乱华之势不复于今日耶

环地球俄最大法最强德新兴英美最富然持盈保泰志在通商无心辟土俄则不然欧洲膏腴不过坏土雄鼎峙拓地为难乃于亚洲之北境增戍兵设铁路经之营之不遗余力今见日本占奉天未尝不追悔让人先着于是调船添兵孳孳不倦割奉天则否割台湾则唯赔兵费则袖手旁观加兵费又一词不赞其属意于东三省明矣忍而不发俟赵举秦罢然后乘其敝也至于法之助纣为虐得寸思尺尤在意中将来大吞小强并弱将创五洲混一之局岂非非常之时乎大人聪明天授忠义性成士民莫不慕其德部曲莫不叨其恩无论识与不识佥曰三代以下天盖特委重于大人大有造于中国之民岂止三江两湖之苍生已哉风闻台民众口一词不谋而合誓以战死而失台不肯不战而让台众志成城欲得倭人食其肉寝其皮无类而后已可知　列圣无分畛域一视同仁恩德人人至深不然虽动之以名利威之以刑罚犹不易得出于至诚者乎此殆　列圣在天之灵使中国得一大转机也何以言之日本较势比力纔及我之十一若夫主客劳逸我犹胜算独操顾屡蹶而不振者何哉实谋之不善耳开战之始彼之海军星驰电掣纵横自如如入无人境我军深居简出受制于人大犯兵家之忌陆师将不得人滥竽充数牛骥同牢闻风逃溃至于克扣剥削兵无战心益无论已且兵则新招骤募训练未精技艺生市人与战按战以气为胜负淮军溃散于前湘军气沮于后委靡不振锐气尽消此皆致败之由也台湾如果火器足敷饷无缺上下又同仇敌忾倭人断难越雷池一步何则船之坚不及人心固炮之利不及人心壮设伏以挫其锋用奇以夺其魄倭奴其奈台湾何哉倘不能得志于台必改弦更张仍向　朝廷追索而索之不得仍从事于干戈彼时不战不能欲和不得愿我军休养日久操练渐精　天子降罪己之诏廷臣严议和之条鼓励忠勇上下一心失之东隅收之桑榆未可知也借台湾以收奉天借奉天以存朝鲜借朝鲜以疲日本借日本以慑西洋因祸为福转弱为强在此一举时不可失勇者在此时以图功机不可忽智者贵见机以谋事向使反悔出自　朝廷则曲在我授人责言今反悔出自台民众怒难犯天下皆知人心向背于　国何尤倭人若知难而退战局可不重开否则严备边防以静制动夫利钝不无常数胜负岂有转机千载一时岂非非常之机乎台悬海中假使援断绝虽良平之智贲育之勇亦无所施宜作绸缪未雨之谋亡羊补牢之计民倡其首官赞其成民战于前官助于后于各海口密布水雷使敌如履虎尾春冰久之必改途易辙不复垂涎彼已失之河山安如盘石存亡继绝功莫大焉较马文渊之平交趾武乡侯之拓蛮方有过之无不及矣岂非非常之功乎某之妄献刍荛者非敢轻挑边衅以大局为孤注确见割地难弭患赔费必难久安非发愤为雄不能自立至今一变犹可有为倘再因循事机坐失俟至元气日伤人才日少兵备日弛不独不能战不能守且不能和彼族协以谋我斯为大敌悔何及乎大人广开言路不责言之不当但责知而不言敬竭蠢愚以备采择是否有当伏乞卓裁

　　上两江督宪张香帅书
生系草茅下士瓮牖书生既三昧以未通复片长之不具辄以蕞尔之志慕伊吕之风功业虽因际遇而殊学术要无古今之异旴衡寰宇感慨频生观邻邦之日强未尝不深忧时之思客夏倭人肇衅初据藩封继侵边圉凡我食毛践土莫不敌忾同仇生向受　国恩安可不思报蒿目时艰不安寝食每自拔剑地斫搔首问天自憾为贫困所羁请缨乏路当今之世虽具箕比之忠诚管乐之才卒不免为资格所限以生之驽骀不才兼之寒素亢直顾欲干冒当路上渎威严鲜有不遭摈斥者矣是以裹足不前低回郁勃然今寇患深矣寸中焦灼有万不能已于言者数日前哄传倭兵南下侵犯登莱江苏相距匪遥防务尤为紧急宪台励精图治固已筹划无遗而生员志切同仇安忍终于缄默窃不自揣敢竭鄙忱筹御倭策十条以作刍荛之献谨胪举如左上供采择

一曰习测绘以明地势　用兵必先乡导行军首重地形孙子曰不知山林险阻沮泽之形者不能行军故地形者兵之辅助料敌制胜计险阨远近上将之道也测绘一术能探地形之奥行军者不可视为缓图也苟通乎此得以预行布置趋利避害先立于不败之地以待敌人之来行营筑垒之要莫踰于此故曰先处战地而待敌者佚后处战地而趋战者劳今我与倭人战系敌来攻非我趋战其劳佚之势判若天渊前者平义安九凤岫金复海盖旅威诸处之失何尝非久守待敌第以诸将地势不明无从布置敌兵远道而来数日之间遽行攻破何其易也其致败之由虽不止此而不能扼要据守则固然也倭人步武西法能实事求是闻其兵酋皆通算术图地形临阵以仪器测量炮枪有准按中华地图外人多有刊售沿海各省尤为详细非从旧图摹出良由实测而来平日外人游历所至将山陆川泽测绘以归一旦有事若旧地重游故其远近险易皆所深知我华将弁素昧测绘之学于本国地势尚觉茫然遑问邻境及两军交锋彼则扼要据险出奇抄袭我国能战之师莫若宋军亦仅死寨打硬仗瞎击盲撞一味鏖战大有主客倒置之势故每战败北卒至丧师失地以贻　君父之忧何处设伏何处包抄何为争地何为衢地一切营阵利害非通测绘无以预知为今之计无论和战均应于省垣设立测绘学堂延精于测绘兼晓戎机者为教习饬营哨等弁赴堂肄习兼购详细地图随时考证所习课程为目前急救计者务择浅易而求速效其目凡七一用表代乘除法二开方句股比例浅法三三角八四用指南针测量法五遥测敌军枪炮法六绘行军草图法七访求各地情形已上七种为至浅之术以中人之资肄习三月必能通晓若剔去一两条则更易从事庶行军处地有所恃矣此所以欲明地势宜先习测绘也　二曰选枪炮以利器械　古昔之战短兵则干戈刀矛长兵惟弧矢炮石初未有以炮火为利器也近今战阵惟枪炮是务一炮之弹遥击二十里一枪之击弹及三里苟枪炮猛利施放有准即为劲旅子曰工欲善其事必先利其器错曰器械不利以卒予敌故欲临敌制胜非选利器不可考各国常用火炮曰克罗伯曰阿姆斯脱郎此皆炮师之名因人呼物名遂以传炮弹之重自数磅以至千磅炮之大者体重四墩弹四十磅致远十二里由是而八十磅百二十磅百八十磅以至二百五十磅炮体重七八墩致远二十七里极大者炮体百墩弹重二千磅口径尺有半可谓巨矣英人兼用前膛德军喜用后膛而后膛亦德国最精德国克罗伯后膛炮用一横闩简而固英国阿姆斯脱郎后膛炮其事较险然各种后膛新炮确有数益曰有准曰及远曰力猛曰有来复曰开放灵捷曰有升降各机而旧炮有数弊曰差大曰力小曰施放迟笨曰抛物太曲临阵之际胜败利钝闲不容发有一事逊敌则贻误匪浅又格林各快炮为急救利器炮机仅一旋耳仓猝之间弹如雨下军中不可少也至火枪之制大小同欧美各国多产名枪要以德之毛瑟法之葛喇士为最各击最远界一千一百六十步其次如德之尔德英之马梯呢亨利各击千步又次如美之黎意林明敦瑞之屈得利各击六七百步此皆步枪也而马枪之制小美国温这司马枪有十三响十七响两种虽击远仅一里半里之间而弹捷枪轻最便马兵之用伏查各营用旧器尚多祇堪供巡缉不足以御敌目今防务戒严务必随时更换统带等弁于收领军火尤宜详加查遇有窳损枪炮随时易出以免贻误临时近有以抬枪管粗弹大谓胜于毛瑟者此昧于制造弹准之谈也夫毛瑟枪弹最远三里二里之远已可伤人弹循螺旋出能破空气阻力而枪轻弹捷命中摧坚断非抬枪能比一抬枪之放而毛瑟已数响以一放呆笨不准乏枪扺数响命中摧坚之弹其胜负之数不辨自明此所以欲利器械宜先选枪炮也

