<!-- { "loadSidebar": true } -->
然二国之亡不亡于魏而亡于蜀虽为魏所覆其谋实出于司马昭未几魏亦禅位于先吴而亡尚足稍纾后人之忿云兹姑不具论惟盟词后幅数语与现在和约中彼此相助之约无异即泰西各国之联盟是也其前幅分魏土疆之词考诸史传似此者不少概见非以其事同儿戏不足仿效乎通商以来海氛日棘法越一役中国尚不十分吃亏冯宫保镇南关之捷大快人心乃当轴诸公不能乘胜战遽与议和以致德前相俾斯麦有倡为瓜分中国之说迨甲午高丽事起海军尽熸益为外人所轻瓜分之议刊布新闻纸毫无忌惮甚至谓法得广东广西福建英得长江各省德占山东山西俄取东三省及蒙古高丽之地北京及直隶作为公地并已密订盟约行将相机而行等语呜呼此岂我中国士民所忍闻哉又岂我中国士民所忍言哉今日者德国首先发难借口区区教案突以兵舰两艘占我胶澳　朝廷遵时养晦屈己待时不欲轻启兵端从长计议允将胶澳租与德国以九十九年为期惟据德人传述将一切仿照香港办理然则举胶澳而之何得尚谓之租界乎若仿照上海天津等通商口岸办法则犹可以租界二字聊相解嘲也德占胶澳之后俄兵已入旅顺说者曰照约代为保守也又曰假以屯兵也总而言之无论若何措词俄已偿其大欲矣英人声言索还舟山又欲假我巨请开通商口岸三处大连湾其一也俄人闻而阻之并声言如不允即以干戈从事德主之遣其弟督军赴华也大言不惭各国皆讥其逾分至告其友人之词则谓弱弟将作中华帝主噫何其丧心病狂之甚哉俾斯麦瓜分中国之谋十年前已闻之近年益无忌惮几有照书行事之势胶澳殆其发端欤各国咸思尤而效之矣投骨在地犬争食亚细亚洲恐不免于战祸也嗟乎神器不可以力争也疆场之事一彼一此胜则要挟万端败则割地请和战之大势其可睹矣然民心犹存即天命未改殷忧启圣多难兴邦少康之一成一旅尚复祀夏配天勾践之甲楯五千终建沼吴伟绩安得遽以吴蜀造盟之事妄拟俾斯麦瓜分之约耶

　　诸葛孔明论
后儒尚论先贤必先设身处地使吾当此又将何如先察其心术再观其学业复视其事功仍考其时势而后定其得失是非故论古必须有识也奈何妄肆讥评以创为新奇可喜之论夫王景略之仕苻秦因其临终遗言勿伐江左一语当时后世尚且原谅其志不忍苛求其迹又诸葛武侯为三代以下不可多得者哉古今论孔明者莫不以忠义许之然谓之识时务则可谓之明大义则未也其说有四备虽称为中山靖王之后服属远世数难考犹宋高祖自称楚元王后故通鉴不以绍汉统周瑜以枭雄目之司马懿以诈力鄙之亮独何见而委身焉一也备之枉驾草庐也曰主上蒙尘欲伸大义于天下其词甚正亮开之以跨荆益成霸业之利而备之志始移无复以献帝为念未尝使一介行李诣行在所二也求救于吴无一言及献帝而说以鼎足之说当三国时而为是说献帝无复染指之望矣三也备之称王汉中则建安二十四年也献帝尚在敢于自王闻献帝遇害亮不能仗大义连孙吴声罪讨贼遽请即位费诗以为大敌未克便先自立恐人心疑惑亮反怒而黜之四也立此四说以疵武侯是未深知武侯者也武侯之为人也处则淡泊以明志出则宁静以致远鞠躬尽瘁集思广益平居以谨慎自许遇事以谨慎制行其心术之光明正大其学业之纯粹以精亦岂常人所能及者管仲尚能尊周室攘夷狄乐毅亦能引君当道使民知义武侯自比管乐其人品实在管乐之上岂有反不知大义者哉光武亦非帝室至亲然成一统之业则绍汉绪使昭烈若成光武之业谁敢复议其后使光武仅成昭烈之业亦与昭烈相等成败论人往往如此至周瑜目为枭雄司马懿鄙为诈力敌人相轻何足为定评哉昭烈果实如此武侯感其三顾因而委身何以司马德操德公徐元直崔州平诸人亦皆阿私所好喜昭烈之得人庆武侯之遇主而当时诸名士之识见岂皆出后人下哉若言通鉴不以绍汉此温公之偏见昭烈不能绍汉而谓身家不清之曹氏反可绍汉然则习凿齿朱文公诸人之说皆为舛谬耶昭烈虽为疏属究系帝冑当时人尽知之又岂刘宋之可比哉至谓昭烈欲伸大义诸语岂有初见贤人不进正言反为私语之理武侯告以跨荆益成霸业诸语正见不以大言欺世行必践言处故其终身事功不负其草庐定计此正武侯所不可及者当是时操实炀之贼献为守府之君即令昭烈得蜀之后日遣一使日进一表日贡方物果能自达于献帝乎不过贡献曹操耳昭烈武侯皆不世才安肯为此自欺欺人之事以饰一己之忠荩以掩当时之耳目以博后世之称誉哉

至于求救于吴孙权诸人方坐观成败不说以鼎足之利其将何辞以进若谓王室当尊耶而天子已为曹操所挟矣谓当清君侧之恶耶曹操此时之恶迹尚未大着也且孙权业已据有江东鼎足之说不过因势利导耳岂教以为不臣哉献帝为操所得为操所制操能制权权不能制操人皆知之彼时但求权不降操献帝尚能苟延旦夕昭烈方可渐图荆益不然篡汉之举尚须待至曹丕时耶昭烈称王汉中虽为不合然请即帝位实因魏已篡汉宗庙邱墟社稷变置国不可一日无君故先正名即位奉祀汉之宗社然后伸明大义兴师问罪亦属权以行经之举天若祚汉大位终归昭烈所争迟速而已费诗所谏经也武侯所请权也若怒黜费诗安知非出昭烈私意否则陈寿修怨以诬武侯武侯生平未尝以私意怒黜他人何独于费诗正大之论而反怒黜之耶且人臣之事君也虽遇庸劣之主未必事事皆由臣定言言皆从臣说何昭烈观于伐吴之举武侯亦曰使法孝直若在必能阻主上东行非其证与昭烈既崩后主绍统武侯六伐中原非欲行大义何必如此之兴师劳众耶然武侯之六伐不过少尽人事欲回天意耳岂真不知炎汉之难兴哉呜呼武侯不幸而生汉运将终之时蜀都偏安之势遂至大义未伸大星先陨而其事功所至不但不如伊吕而且不如萧邓若其心术学业非徒萧邓所不能及即使伊吕亦不能过而无如天不祚汉人多畔汉何也故其生也大义既未能伸于当时其殁也大义复未见信于后世既不幸一厄于陈寿之志又不幸再厄于文豹之论也武侯有知当笑其悖谬迂腐亦何足怪予不能不为之辨者诚恐后生小子见其鍜炼深文之言奉为新奇可喜之论充类至义之尽将谓孔子仕于东鲁欲为东周亦指为不明大义是则宇宙之内竟无完人矣吁是皆未能设身处地熟思而遽发论也使能熟思而此论亦不敢作矣吾故曰论古必须有识也

　　中兴四将论
以辱国失地之君而幸得中兴之名者宋高宗是也以宋室之罪人而幸与中兴四将之列者张俊刘光世是也史称光世不肯为国任事闻语恢复意气怫然不特律身不严驭军无法而已则虽有战功不足掩其罪张俊助桧陷岳隳中兴之局千古痛骂乃史与韩岳并称且曰张俊为最何其诬耶宜论者欲以张浚刘锜易之也天下有战将有儒将杀敌致果骁勇敢死战将也忠勇仁爱持大体儒将也战将仗血气而已儒将则更有学问焉愚观三代而下号称中兴者惟光武诸将多敦笃近道有诗书气此外则唐之李郭宋之武穆可以比肩韩刘亦庶几近之浚则志大才疏微伤褊浅然符离之役甘寖晏然称是心学其定力亦不可及至其荐秦桧虽为大罪而失之识不足与俊之有意党桧不可同日语此四人者学问虽有优绌要皆志存社稷不愧儒将者也顾有良将尤必有贤相有贤相尤必有明君四将之不竟其功论者多罪桧固已不知桧之奸谋亦高宗之昏庸有以启之桧尝退矣而高宗任贤亦不专朝明而夕昧今陟而明黜且将尤宜久其任而专其责而高宗置将如奕棋虽无桧亦未必济如桧者何时蔑有去一桧安知不复有一桧乎故吾意宋有高宗而不亡天也生四将于高宗之世使中原卒不可复亦天也岳飞最贤而不保其身子胥功成而死于谗武穆功不成而死于谗尤可痛哉吾尤悲夫有国家者处可以战胜之势而以议和短将士之气隳天下之心也

　　论韩范筹边三策
从来论天下之大局者譬之以棋局吾谓国家疆域适如乎棋枰棋枰有中幅即有四角有四角即有四边疆域之势亦有腹里有边隅此一定理也故夫边防之策伊古以来何代无之原其患要皆在于西北而考其策诚莫备于有宋甚矣西陲之关系大也此而无才以策之不特屡犯边境而其猖獗之甚尤难化其心而慑其气盖朔漠苦瘠其为蓄怀侵地非一日矣任其侵地而我不与较非策也必欲其归所侵地而无术以制之亦非策也然则　朝廷倚以为重转瞬间而见其平定者安可无人焉以筹划其间乎观于宋之韩范二公在兵间其远谋为何如者宋仁宗元元年赵元昊称帝于夏州考之元昊西人也世姓李德明之子保吉之孙宋太宗以李继迁请降赐姓名赵保吉至元昊勿臣宋妄自称帝康定秋遂寇延州庆历春又寇渭州其时诸隘均失守矣汹汹之势曾不可遏银泥鹄发计之尤奸甚矣西贼之为害大也此而无人以策之则边事几不堪问矣且夫知臣莫若君也用兵宜攻心也主忧而臣辱之大节不夺之谓何也兵精而不贵多三军之勇可夺帅也昔元昊之入寇众虽四五万人而阴诱为势夏可谓有策矣而我则边备不修师出无纪势分力弱遇敌难支于是有范雍可欺而为西贼所败贬矣有任福被诱而为西贼所战死矣于斯时也相顾失色束手无策一筹莫展军国隐忧西贼之为害不愈大哉乃叹一韩一范宜其为海内人望而同时登用之非虚也夫和好相与之国自古有之而元昊辄忘宋恩反以先人衣锦绮为何庸英雄当霸之言其蓄愿已久如是而欲其求盟也难即或许和矣而欲其反我地也尤难顾韩以为无约而请和者谋也范以为约和而戒喻者理也

观夫闻韩心寒闻范破胆之谣虽欲不和而不得矣然而遣使前来上书立誓世世遵守称父称男其降心相从者彼以为永好之基我以为权宜之计也不以为权宜而转以为永好稍不戒严乃取败之道耳乃韩范大阅州兵日夜训练六将分任有先发制贼之谋且量西贼之多寡使更出以御之古人云兵可百年不用不可一日不备乃其有备有备无患谓不必和而用战者泥也谓既和而可忘战者也或者曰为和为战策皆得其宜矣和则我无尔诈尔无我虞彼此推心接之而不惑是两国之福也战则请从兵刃既接谁胜谁负并有定衡实务从此已矣乎不知据险置伏守国之要也屯兵营田守身之本也能守其身未有不能守其国此不易之理耳当其经略泾原韩范步步为营持久罔懈以天下为己任二人固有同心测其意以为舍和而战策之中者也舍战而守策之上者也嗟乎世之不战者逐路重兵自谓能守势孤力薄寇至去诸诚不如并出一道鼓行而前乘西贼之骄惰一举而歼之则守不如战也虽然将贵择人择人将兵恩威并济无论将千人将万人苟能开诚布公推心而置诸腹自然兵将一心而任使之下直不啻身使臂而臂使指有如淮阴将兵多多益者舍此无他术也以节制之师为干城之旅是之谓有备无患然兵不可一日不备尤贵于百年不用也道在和以处之信以行之威以慑之立条约守疆界各安其业各理其域夫是以永保太平之局不特一方受命即推之四海亦莫敢不来享莫敢不来王矣吾故曰战也守也和也此三者虽万世筹边不能易也

　　秦桧论
