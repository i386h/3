<!-- { "loadSidebar": true } -->
附论船只　本年进出口船计三万七千一百三十二艘轮船二万八千一百七十六艘帆船八千九百五十六艘合二十九兆七十三万七千七百八吨自一千八百八十六年至九十五年十年之内无论进出口船及进出口船之吨数均属年年有加无减以进出口英国船吨数而论亦复如是上年二十兆四十九万六千三百四十七吨本年加至二十兆五十二万五千七百九十八吨惟进出英国船只本年仅一万九千五百七十九艘上年转有二万五百二十七艘英国之后除挂中国旗之西式船外进出船只以德国为最多共计二千六百八十四艘合二兆四十四万二千一百八十五吨一千八百八十六年来往中国德国船只吨数计一兆四十九万九千二百九十六吨其来往船只计二千七百二艘是德船来往吨数近十年内约加一兆吨其余各国往来船只吨数甚少不足细论惟瑞典瑙威则居第三自应陈明其进出口船计五百九十五艘合四十二万四百八十五吨查中国生意各船吨数百分之中英居六十九分德居八分二一瑞瑙居一分四五丹国居一分一五其余各国仅占一小分数耳观以上各数可见做中国生意来往船数英船实冠各国

中国沿海各口往来船只所定运货价及搭客价殊属昂贵其所定中国客价之高几为律所应禁凡轮船公司遇能垄断之处无不乘机擅利惟恐不足而此习以招商局为尤甚按三公司立合同凡船价均一律而此谓招商尤甚者谓独有招商局行驶之口岸价颇昂故也又所谓中国客价之高指官舱房舱之价而言

论关税　中国海关所收各税本年计二十一兆三十八万五千三百八十 九两 比之八十八年至九十四年数岁所入较少实由失守台湾及被占据牛庄所致缘中国关税八十七年已过二十兆两之数也本年进出口税共计十六兆二十五万两其中英国货物所输纳者凡十兆二十五万两船钞计四十七万八千两其中英国船只所输纳者凡二十一万四千两曲兰雪脱税计五十万两其中英国货物所输纳者凡二十一万四千两洋药金计四兆十万四千两其中印度土所输纳者凡三百十万八千两各项并计中国关税百分之中英商所输纳者实不止六十四分查收入洋药税现在不及往昔五分之一而五年前所收尚不止四分之一焉

窃我等驻北京声气难通论说商务本属不易缘京都既非通商口岸遂无侨寓洋商欲觅王商曾于某项生意经营多年者向之探访情由戛乎其难惟详查各海关册报及各口领事具报情形中国本年商务似无十分加减中国更张各举预兆颇多并有数事自上年有事之后其开办根基业已一律改新惟于商务一道其中有进境者亦有退后者未见变动譬如茶务与英国美国等交易者颇形减色而此项生意减色已逾多年再加茶务与俄国交易者续有加增而其加增之势经久不移若此均未重加整顿本年进口印度土顿减及丝业大兴二者均属合理中国新扩充各举其显而易见者如各口进口日本货之加多如进口机器之自由无阻又如因此中国所织寻常之布加多凡此皆属实情亦应筹及者也

英国在东方贸易局面实有可自贺之道在焉至其与中国相关利益之大及中国所入税项大半取诸英商已经详明在前即近来中国订借国款所需利息大都出自英国货物自亦不待言矣是故英国在中国商务若复加推广卒能获益者其惟中国乎不幸中国当道者未能有鉴于此每重一本士英国钱圆十二本士为一先令四先令为一银圆是以一本士即一先令十二分之一也之厘金而轻一镑之关税也　

英国商务在中国局面虽大仍须不遗余力保守而整顿之所惜现在局面似已至极顶颇有停止之势而各国争夺我利益从而破我局面者又不乏其人而当局置若罔闻此则英之所不幸也

　　滇缅分界通商事宜疏　　　　　
薛福成

奏为滇缅分界通商亟应豫为筹备不使英国独占先以免临时棘手恭折密陈仰祈　圣鉴事窃查伦敦使署接管卷内光绪十一年冬间英国印度派兵出境进据缅甸维时出使大臣曾纪泽承准总理各国事务衙门密电迭次与英外部会商初议立君存祀俾守十年一贡之例既不可得始议定由英驻缅大员按期遣使献仪物其界务商务两事则拟先定分界再筹通商因英人注意商务若分划边界偶有轇轕则办理通商诸多掣肘亏损无穷固不能不审其次第也英人自以骤辟缅甸全境所获已多是以有稍让中国展拓边界之说当时英人外部侍郎克蕾曾称英廷愿将潞江以东之地自云南南界之地起南抵暹逻北界西滨潞江即洋图所谓萨尔温江东抵澜沧江下游其中北有南掌国南有掸人各种或留为属国责其按期朝贡并将上邦之权明告转咨总理衙门亦云南掌本系入贡中华之国倘英人果将潞江以东让我似宜受之将掸人南掌均留为属国责其按期朝贡并将上邦之权明告天下方可防后患而固边圉等语曾纪泽又尝向英外部理论欲索八募之地八募即蛮暮之新街昔时蛮暮土司之地颇大后乃悉为缅甸所并其商货汇集之区谓之新街洋图译音则为八募距腾越边外百数十里在厄勒瓦谛江即大金沙江上游之东龙川江下游之北槟榔江下游之南向为滇缅通商巨镇英人以其为全缅菁华所萃靳而未许迨争论数次克蕾始云英廷已饬驻缅之英官勘一地以便允中国立埠且可在彼设关收税据参赞官马格理云八募虽不可得其东二三十里有旧八募城似肯让与中国日后贸易亦可臻繁盛且允将大金江为两国公共之江如此则形势与彼同之利益亦与彼同之其有大局似尤较得潞东之地为胜曾纪泽以商办已有端绪因与外部互书节略存卷暂停不议旋即交卸回华光绪十二年六月总理衙门与英使欧格纳议约五章第一条申明十年呈进方物之例第三条中缅边界应由中英两国派员会同勘定其边界通商事宜亦应另立专章等因在案臣窃绎总理衙门与英使订定之约章及曾纪泽与外部会商之节略虽措词详略不同而大意仍相合外部所称愿让之地因立约时尚未勘定故以两国派员会勘一句括之此从前商办滇缅事务之大略情形也溯自立约至今已越五年英人未尝催问我　国家亦暂置不理然臣近闻英廷正与暹逻勘办界务又屡次密派干员驰往滇缅交界查看情形探询矿产并有创筑铁路通接滇边之意议者咸知彼俟布置妥协必将以延搁已久为辞来相促迫势不能不允其开办则彼从容而我仓猝彼谙练而我生疏彼措注已周而我进退失据临时竭蹶成算未操必无不受亏损之理就今日情势而论商务须从界务生根但使分界能协机宜则他日通商亦可少除流弊夫审度利病随时操纵固属总理衙门与勘界大臣之事然使明知彼族之有阴谋而缄默不言坐失事机则咎在使臣若欲先事豫防查探边情又非责之疆不可惟是分界固非详查密访不能得其要领而其轻重缓急之大势则有可计议者大扺英人所称愿让潞东之地南北将及千里东西亦五六百里果能将南掌与掸人收为属国或列为瓯脱之地诚系绥边保小民之良图惟查南掌即老挝之转音臣阅外洋最新图说似老挝已属于暹逻若徒受英人之虚惠而终不能有其地恐转为外人所窃笑倘因此别生枝节又非计之得者

南掌掸人本各判为数小国分附缅甸暹逻似宜查明南掌入暹逻之外是否尚有自立之国以定受与不受其向附缅甸之掸人地实大于南掌稍能自立且素服中国之化若收为我属则普洱顺宁等府边地皆可巩固矣至曾纪泽所索八募之地虽为英人所不肯舍其曾经默许之旧八募者亦可为通至大金沙江张本若将来竟不与争或争而不得臣窃有五虑焉夫天下事不进则退从前展拓边界之论非谓区区边界足增中国之大也臣闻乾隆年间缅甸恃强不靖吞灭滇边诸土司腾越八关之外形势不全西南一隅本多不甚清淅之界若我不求展出彼反将勘入一虑也我不于边外稍留余地彼必筑铁路直接滇边有事一遇动受要挟二虑也长江上游为小金沙江小金沙江最上之源由藏入滇距边甚近洋图即谓之扬子江我若进分大金沙江之利尚可使彼离边稍远万一仍守故界则彼窥知江源伊迩或寖图行船径入长江以争通江之利三虑也我稍展界则通商在缅境夫英人经营商埠最为长技而我在彼设关收税亦可与之俱旺我不展界则通商在滇境将来彼且来择租界设领事地方诸务就不能不受牵制四虑也我得大金沙江之利则迤西一路之铜可由轮船遵海北上运费当省倍徙否则独据运货之利既入滇境窥知矿产之富或且渐生狡谋五虑也凡此五虑皆在意计之中臣又窃虑英人于此数年内一意延宕待我相忘稍久乃催勘界或更遇事要求悉置前议节略于不顾且谋国之道莫患乎为敌所逆料中国素有不勤远略之名外洋各国知之稔矣所以伺机而动迭起相乘琉球灭而南越随之越南削而缅甸又随之今且骎骎议及朝鲜矣窃思英廷前议节略彼料中国未必竟受故以此相尝试固未可知我若出其不意据其前说力与相持或能因此稍展界务各国知中国办理此等事件与前不同亦可代为谋而收后效彼所予有不宜收者不妨明指之以为另索之地即彼之意有万难允者不妨故求之以得扺制之益边情不可不洞悉而前议不可不重理也拟请　敕下云贵督臣王文韶遴派委员分途侦察如南掌之存亡掸人之强弱腾越关外之地势民风一一查询明确据实覆陈以备勘界时有所依据并请　皇上敕下微臣催问英国外部以勘定界期与分界办法一面即可相机辩论仍与总理衙门函电相闻务衷至当臣非不知英人性情坚韧当其骤得全缅喜出望外故许中国稍分其利今则事隔数年未尝不思毁弃前说然臣阅卷中节略系英文参赞官马格里与英外部侍郎克蕾会议时为最多今幸二人均未更换彼或遽难翻异臣不过多费笔舌多縻日月以与之磋磨虽无速效断不致别有亏损抑或冀得寸得尺稍补涓埃臣因边界得失动关紧要且此事为中外全局所系不敢不罄其愚忱谨摹绘缅滇交界及南掌掸人疆域全图恭呈　御览所有滇缅分界事宜亟应豫筹缘由理合恭呈密陈伏乞　皇上圣鉴训示谨奏

　　与法兰西立约通商保护越南议　　　　　
薛福成

