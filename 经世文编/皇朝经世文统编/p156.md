<!-- { "loadSidebar": true } -->
客谓顾子曰子所著方舆纪要一书集百代之成言考诸家之绪论舟车所经亦必览城郭按山川稽里道问关津以及商旅之子征戍之夫或与从容谈论考核异同子于是书可谓好之勤思之笃矣后有起者考求险要辨分攻守远而周知天下之故近而都邑之间非子之书何适从焉余曰否否不然古人有言尺有所短寸有所长明于匠石之任者或昧于雕镂之细予也未尝泝江河登恒岱南穷岭海北上燕冀间有涉历或拘于往返之程或困于羁旅之次不获放旷优游博观广询间尝按之图画索之典籍亦举一而废百耳又或了了于胸中而身至其地反若昧昧焉所见异词所闻异词所传闻又异词者不可胜数也予之书其足据乎且孙子有不知山林险阻沮泽之形者不能军行不用乡导者不能得地利夫论兵之妙莫如孙子而论地利之妙亦莫如孙子使信予之书而不取信于乡导譬之掩耳而求闻闭目而而求见所误必多矣且夫地利亦何常之有函关剑阁天下之险也秦人用函关郄六国而有余迨其末也拒盗而不不足诸葛武侯出剑阁震秦陇规三辅刘禅有剑阁而成都不能保也故金城汤池不得其人以守之曾不及培塿之邱泛滥之水得其人即枯木朽株皆可以为敌难是故九折之阪羊肠之径不在邛崃之道太行之山无景之溪千寻之壑不在岷江之峡洞庭之津及肩之墙有时百仞之城不能过也渐车之浍有时天堑之险不能及也知求地利于崇山深谷名城大都而不知地利即在指掌之际乌足与言地利哉然则变化无穷者地利也地利之微图不能载论不能详而变化于神明不测之心所谓可以意会不可以言传者乎故曰方员奇耦千秋不易也伏羲以之画八卦大禹以之演九畴伍两卒旅千秋不易也武侯以之列八阵李靖以之变六花城郭山川千古不易也起于西北者可以并东南而起于东南者又未尝不可以并西北也故曰不变之体而为至变之用一定之形而为无定之准阴阳无常位寒暑无常时险易无常处知此义者而后可与论方舆使铢铢而度之寸寸而之所失必多矣吾尝考蒙古之用兵奇变恍惚其所出之道皆师心独往所向无前故其武略比往古为最高彼岂尝求之于山海之图里道之志哉然则求地利于吾书毋乃犹是刻舟之见乎

或曰审如子言乡导之于地利重矣然则子之书其可废乎曰何可废也孙子言不用乡导者不能得地利然不得吾书亦不可以用乡导夫南行之不可以北辕也东泛之不可以西也此易知也西北多山而未尝无沮洳之地东南多水而未尝无险仄之乡此易知而不易知者也且夫一指蔽前则泰山不见十步易辙则日景不分使其惘惘焉左陷大泽而不知前入深谷而不悟乃欲执途之人而求其乡导乡导其可恃乎哉何也乡导用之于临时者也利地知之于平日者也平日未尝于九州岛之形胜四方之险易一一辨其大纲识其条贯而欲取信于临时之乡道安在不为敌所愚也是故先知马陵之险而后可以定入魏之谋先知井陉之而后可以决胜赵之计不然曹瞒之智犹惕息于阳平武侯之明尚迟回于子午乃谓求地利于临时不求地利于平日岂通论哉是故途有所必由城有所必攻此知之于平日者也欲出此途而不径出此途者乃善于出此途者也欲攻此城而不即攻此城者乃善于攻此城者也此知之于平日而不得不资于临时者也攻则攻敌之所不能守守则守敌之所不能攻辨要害之处审缓急之机正断于胸中死生变于掌上因地利之所在而权衡焉此固大将之任而非可问之于乡导者也凡吾所以用多用少者用合用分用寔用虚之处既已灼然知之而后博求之于乡导从其可信缺其可疑以善吾地利之用岂徒寄耳目于仆夫云尔哉且吾书不独行军之一端也天子内抚万国外莅四夷枝干强弱之分边腹重轻之势不可以不知也宰相佐天子以经邦凡边方利病之处兵戎措置之宜皆不可以不知也百司庶府为天子综理民物财赋之所出军国之所资皆不可以不知也司监守令受天子民社之寄则疆域之盘错山泽之薮慝与夫桑水泉之利民情风俗之理皆不可以不知也四民行役往来凡水陆之所经险夷避趋之寔皆不可以不知也世乱则由此而佐折冲锄强暴时平则以此而经邦国理人民皆将于吾道有取焉然则孙子之说固未尝乎曰非也孙子之言固以地利者行军之本而乡导者地利之助也先知地利而后可以行军以地利行军而复取资于乡导夫然后可以动无不胜凡吾所以为此书者亦重望夫世之先知之也不先知之而以惘然无所适从者任天下之事举宗庙社稷之重一旦束手而之他人此先君子所为愤痛呼号扼腕以至于死也予小子既已奉遗命采旧闻旁搜记载规之正史稍成一家之言合为一十八部分为百三十卷藏之家塾以俟来者

　　论江南
采石之与京口股肱建业寔有据险临前之势而非止于靳靳自守者说者曰京口凭江为险然而陵谷之变今昔不同曹丕见江流汹涌以为天限南北陈孔范亦曰长江天堑寇岂能飞渡以江流为可恃也然考晋建兴末祖逖自京口渡江中流击梋矣义熙六年刘裕灭南燕会卢循袭建康裕卷甲南还自广陵济江出京口梁承圣二年陈霸先自丹徒济江围齐广陵隋开皇九年贺若弼自广陵济江京口唐武德三年李子通亦自广陵济江取京口以蹙沈法兴自是以后南北渡者皆以京口为通津昔人谓采石渡江江面比瓜洲为狭故由采石济者常居十之七夫自唐以来沙洲日积江面南北相距仅七八里唐初江面阔四十里其后沙壅为瓜洲开元中江面阔二十五里宋时洲渚益广绍兴中江面犹阔十八里明嘉靖以来江面仅阔七八里又有谈家洲横列其中南北渡口晴明时一苇可杭也故昔日之采石比京口为重而今日之京口比采石为切消息之理也江防考京口西接石头东至大海北距广陵而金焦障其中流寔天设之险由京口扺石头凡二百里高冈偪岸宛如长城未易登犯由京口而东至孟渎七十余里或高峰横或江泥沙淖或洲渚错列所谓二十八港者皆浅短狭不能通行故江岸之防惟在京口而江中置防则圌山惟最要云安庆府淮服之屏蔽江介之要冲汉建安十九年曹操遣朱光为庐江太守屯皖大开稻田吕蒙曰皖地肥美若一收熟彼众必增于是攻皖破之遂为重镇曹叡太和二年遣曹休侵吴向皖满宠上言休所从道背江傍湖易退难退此兵之絓地若入无疆口言无限隔也一云无疆口在桐城县夹石东南宜深为之备晋咸四年吴人大佃皖城王浑遣应绰击破之其地上控淮淝山深水衍战守之资也徐氏锴曰皖之为地中国得之可以制江表江表得之亦患中国吴孙权克皖而曹操不宁周世宗平淮南而李氏穷蹙形险说大江合九江鄱阳之水东北经流府城东西南三面而小孤山旧为大江控扼处屹峙江北岸孤峰峭与南岸山对峙如门大江之水至此扼束而出其下深险可畏元人立柱于此曰海门第一关余阙守安庆倚小孤为扞蔽遣将率水军戍此陈友谅自上流引军直捣山下戍军败走安庆旅陷明时宸濠之变赖安庆守臣能挫其锋是以南畿无患小孤者安庆之门户而安庆者金陵之门户也

　读史方舆纪要诸序议论阖辟凌轹古今然多言取而罕言守言攻而不言防乃抢攘策士之谈非承平经国之计也且多明季情形与今日不切故止录其山西河南山东湖广江苏五条稍及防守者而亦各汰冗词存其梗概云

　　论山东
天下大势莫强于秦莫雄于楚古今不易也然而运会所驱时势亦异若言今日咽喉则断以三齐为首何则地则南北要害也而积贮天下之大命也漕渠中贯于山东江淮四百万粟皆取道焉由徐沛北境以接于沧景之南几八百里而旺南分南北之流高下悬绝于是相地置闸随时启闭以为挽输之助脱有不逞之徒乘闲窃发八百里中丸泥可以塞也蚁孔可为灾也吾虞南北咽喉忽焉而中断焉或曰漕舟必出于山东故山东能为京师患若修元人海运之制风帆顷刻竟扺京师则山东必无能为害矣曰山东不滨海为国乎自滨州沾利之间取途渤海竟指天津不过五百余里由登莱而指旅顺口亦不过五百里天津河漕海运之所凑集也登莱旅顺间又海运之途所必经也脱有狡狯之徒凭依岛屿辽碣以南沧瀛以东所在起海运其能以无阻乎然则将奈何曰山东者驭之得其道则吾唇齿之助也失其理则肘腋之患也吾尝俯仰古今而知能为幽燕利害者必于山东

　　论山西
按山西居京师上游表里山河偁为完固且北收代马之用南资盐池之利因势乘便可以拊天下之背而搤其吭也说者曰大同于京师尤为建瓴之势朝发白登夕叩紫荆则国门以外皆战场也往者土木之变敌虽深入郊圻赖大同犄其后故不能以得志嗣是关门告警未尝不以大同为锁钥之寄且夫天下之形胜莫陕西赵主父攘地至云中九原遂欲直南袭秦咸阳秦始皇巡北边从上郡入既又使蒙恬除直道自九原扺云阳张仪之以秦胁燕也曰秦下甲云中九原驱赵而攻燕唐范阳之乱李泌议遣安西西域之众并塞东北自妫檀南取范阳然则左顾范阳右顾咸阳燕秦快捷方式皆道出大同也近时为门户计者切切于议屯议戍议转输而边事日棘嘉靖中督臣翁万达上边议谓山西太原大同皆与京师相表里防维最重山西镇边起保德州黄河岸迤而东历偏关扺老营堡寔二百五十四里大同镇边起鸦角山在老营堡东北界迤而北东历中北二路扺东路之镇口台在天成卫东北界寔六百四十七里而宣府镇边起西路之西阳河在万全右卫西南界迤而东北历中北二路扺东路之永宁四海冶见直隶延庆府寔千二十三里共一千九百余里皆偪进寇境险在外者也所谓极边也山西镇自老堡营转南而东历宁武雁门北娄至平刑关约八百里又转南而东为保定之境历龙泉倒马紫荆黄土口在倒马关西北插剑岭浮图峪俱见广昌县至沿河口在直隶漆水县东北又东北即房山县境之高崖口约千七百余里又东北为顺天境历高崖白羊至居庸关约百八十余里共千五十余里皆峻山层冈险在内者也所为次边也外边之地有险夷迂直总而较之则大同最偁难守次宣府次山西之偏老分而言之则大同之最难守者北路而宣府之最难守者亦北路也山西偏头关以西百五十里恃河为险偏头关以东百有四里则与大同之西路略等内边可通大举惟紫荆宁武雁门倒马龙泉平刑诸门隘然寇山西多从大同入犯紫荆必从宣府入外边内边唇齿之势也

　　论河南
