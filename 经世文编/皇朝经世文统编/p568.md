<!-- { "loadSidebar": true } -->
暹王之行宫在亚佛亚钮霍许街为前时美国公使之第闬闳巍为此方之冠法总统躬同前往周阅一过其间陈设之华丽点缀之新奇即廊下胥以五彩宫障之王之卧室在楼之最上层饰以黄色宫一切如皇帝制度两世子卧室亦在最上层楼饰以绛绯宫光怪陆离一时无两法总统导观各处欲使容知主人相敬之盛意且以见法国之殷富少选总统别王回宫暹王佩带法国星挈其诸臣与法官数员报谒法总统兵卒复列队相迎到宫后与法总统谈二十分钟之久法总统导其登楼与总统之夫人相见眺赏园林花木即在宫中用茶点暹王此时仿佛在英国景象回思前日神往久之别法总统而去乘车回行宫徘徊片刻轻车减从往谒法首相并令其随员乘车至上下议院各掌院处代暹王投刺拜谒时钟鸣七点暹王回行宫晚膳毕与其大臣商办一切公事

十二日暹王往观养病院院中所养皆系老弱残兵闻暹王至列队恭迎踊跃欢舞击鼓声镗然观罢至拿破仑墓鞠躬致礼登博览会之铁塔直造其巅高瞻远瞩欣欣然留名于上会中人赠以银牌暹王受之啜茗而下法国工部大臣告以一千九百年是处赛会若何布置若何热暹王甚为注意铁塔之旁设有售杂物各肆王购手钏等数事之而归午刻暹王在行宫用膳毕复诣法首相府第有翻译为舌人相谈二十分钟时乘马车赴郎喜姆赛马场观赛两世子暨随行各臣均在焉法总统让王以己座王逊谢不遑薄莫宴法国各大臣于暹罗使署首相坐其右侧外务大臣坐其左侧其余以次列坐各各醉饱而归

十三日晨十点钟暹王着提督戎衣乘车至霞都特晚觞法国名胜之地有故宫焉今改为台今巴黎之东阅视台随往者祗法国提督华留台之上旌旗蔽日鼓角喧天暹王下车各武员鹄立道旁营中奏暹罗国乐暹王阅视一周见所悬战图一幅及拿破仑第一之半身小像注目久之至军械博物院王意尤有所属焉须臾席设于古庭之中陪坐者武员三十人通英语者惟提督华留为之传话未刻王乘车回巴黎至蒲亚特晚觞宫园游览申刻见各国公使传闻暹王此来深惬于怀大约回伦敦后有重来游历之意云

午后暹罗驻法公使奉王命护送一白象星赠法总统法总统与总统夫人即于是夕柬请暹王宴于其宫中随佩带暹王所赠星在座者暹王而外有暹王之介弟王之两世子暹罗驻法公使暹王扈从各员法人则巴黎全军都督为首暨工部大臣等觥筹交错水陆毕备法总统与暹王各致颂亲爱逾恒

法总统操法语颂之曰王亲举玉趾贲临敝国敝国得瞻仰丰仪幸甚幸甚领此一觞愿王多福并之眷属进举一觞祝贵国亿世其昌祝毕命大臣克罗喜译成英语以进

暹王操暹语答颂略谓今来贵国深蒙总统不弃优礼隆情心实感之敝国之乐与贵国永敦和好之诚当蒙总统垂察今幸不违咫尺愿为总统前席陈之执爵饮兹伏希鉴之愿贵国国祚绵长实万世无疆之休祝毕命其书记译法

语以进法总统甚喜命奏暹罗国乐宾主皆尽欢而散闻是日法首相及外部大臣曾特诣暹王行宫进见暹王所赠法总统之星系第一等用黄带者其赠俄皇暨各国君主皆是若赠各国大臣则非此等云

　　读英人戈君策略书后
英将戈登之来华也议者不一其说其归也亦不一其词乃昨读其在粤中所著策略十数条然后知其来也并非决意欲助中国军务亦非中国有意延之与英廷之命之前来也则其归也又非中国之之与英廷之召之也不过欲抒其所见为中国竭效愚忱而已故其策略所云皆深得中国军务之要领与敌情之多寡强弱缓急胜负之殊事虽未发而形势已了如指掌诚不可忽视之也我　朝二百余年武功极盛自辽渖开基以至今日如服蒙部拓回疆平金川剿教匪用兵之久辄十数年而后定然在陆地者多而在海洋者少惟　太宗时两征高丽尝以舟师间道入其国都此外惟台湾郑氏之乱再于海道用兵故　列圣以来所以整军经武者陆路则无遗策而海道未有胜筹是以道光之季与咸丰庚申两挫于欧洲人此时势使然而亦未始非无备之患也近年讲求海防制船造炮购买军火等物不惜重资沿海操防之具侈然大观惟地势滨海门户孔多不能节节设备犹虑有事之时有措手不及之势故侈谈经济者咸谓炮船不可不求精军火不可不多购且不特于海口严为守御且将于海面娴于追战众策纷纭皆以军饷不继筹维艰为忧而或则迟疑不敢设措或则游移无所定见知其难不肯轻于一试也然事固不可不知其难而知其太难转至畏难而不举则敌已得其先着矣今观戈登所云乃知目下办理海防正不必张皇其事也夫戈登英人也其言岂真能综中国之全局而筹之然意在海防则言海防其言固深切着明语语皆从肺腑中出不敢有所欺也大旨谓中国之兵利在速战无俟敌人入境事事安排妥贴而后击之尤利其屡战无使敌人有一息之间得以从容布置也又谓中国海防在于各口守御而不在于洋面游攻敌来攻我我为主而彼为客地势所限一出海口即无关系重大之处假如我军全力紧守沿海门户敌不登岸则虽敌船布满海中而我无草芥之受伤也若敌不进口而我反欲出海以要击之则胜负之权未可预操而敌或见我之船以众船围攻之则海口不能为援设不能敌必至船被掳而人被戕而守御之处少此船只其兵力反至虚单而隘口有难保之势故利在守而不在战也此数条皆言攻守之大概至谓船炮不必过于求精但务求多取其价廉而可以一易十也既不必邀战海中则此等枪炮皆沿海口岸所需其势与用之洋面不同轻则易于举放且人多便习也多则宜于置且无害内地也如所云舂坎炮五百门价抵十八吨巨炮一门假有巨炮在海口固见其雄然见敌船之来而施放之近则其力太大势必远出敌船之外远则敌船可以避就击之不中百里之外相差尺寸其路必歧而此炮止在一处别口之无炮者多安知敌船不改向以趋之乎故以五百门舂坎炮之价而购巨炮一门殊不合算也至于重铁甲船及难于料理之水雷皆不宜者亦迹此意也而其间最为紧要者则电线之传递消息乃军中所应有之事而历经试办已有成效且并不需假手西人而中国所能自造者矣窃谓戈君之言于现在中国大势固能灼见真知缘其前在中国剿粤匪时深悉行军之法故历历能言之所愿综揽大权者采择其言忽视为袖手旁观之论可也

　　再书英将策略后
英将戈登来华被召旋反而其惓惓不忘中国之心固未尝去诸怀故在粤中时曾有振兴中国防御俄人之策其居中国也久知中国之民情军制无不洞若观火而深慨夫中国本有自强之势而不知其所以自强之道特以忠言谠论效其发聋振瞶之心此不必论其言之合于不合而其心已可嘉矣故西报录之港报译之蒙亦为论其大概以供众览兹复细观所言各条皆堪起而行不但坐而言其为中国谋如运诸掌因再为详言之即如云中国军制军令均应仍守旧章俾与黎庶相宜此言即深明大体近来监于泰西制造轮车白枪炮又练为洋枪小队与前之军制迥乎不同然行军总以协人心为要既用西法则未免参用西制口号军令闻者哗然甚非行军之所宜故法可则效乎泰西制则宜循乎中国即此已操阨要之算至于采办制造各军器往往有争奇好异之心一新样出即欲购制不知器一则所习者专而心无所歧即歧亦无所杂彼爱博不专者焉足以知之其所云中国施用水雷不必用最精者其意亦犹是水雷之精者与平常者价殊悬绝中国海口既多备置宜广苟用平常水雷但能处处星罗棋布使敌人防不胜防似属善策倘必取其精则所费太縻不能多置反致敌人有隙可乘或有谓平常之水雷恐不足以御敌者不知水雷之精者不过机法深奥炮内事件精工而已而平常水雷事件虽平常而耐久不坏其轰击之力则亦不甚相远用之海口尽足制胜固非但取价廉而已也其所云舂坎炮则专取廉价矣舂坎炮之价较之十八墩之巨炮五百以当一而且此炮弹子从空而下敌不能自护如落于船面不[论](轮)何船触之即碎则其力亦未始不大即施放之时可以乘敌人所未备则又何必舍易而图难哉至其言不必用洋人赞助或系壮华人之且以自己将返本国不得为中国力姑因作此言以自解然实按其理亦属事势之自然譬之蒙师教童子写字其初执笔描红一一指点其后即渐渐令其自涂如终身握手导之则终身不解自书矣而所言各事皆属中国所能行之事更无烦借助于他国者则戈君此言亦未尝非真情也惟所言纷扰不休使敌人昼夜不能安息则必有疾病而敌人之数可因之而减此说似尚未圆行军者固非专冀敌人患病而且我既欲昼夜纷扰敌人而我兵亦未能自安如曰亟肆以疲之则彼亦可轮班以御之何足病敌是言或不无小疵然多方扰敌实为上策中国人数较多主客之势既分劳逸之形自异则其所见亦未可以厚非若夫敌人夺我炮台则不妨暂避而分兵以扰之敌人逼近攻城则先宜迎攻而直捣其后队置电线断援军截饷道辎重散置水雷遥为声势凡此各策皆行师之要务虽中国亦有知兵之士不待戈君言之而戈君之心则诚所谓知无不言言无不尽其惓惓中国之意不于此见之哉夫中国之例军机秘密外人莫知此时布置防御谅亦周密第恐泥于成法而或致愤事矜其新制而未即奏功此则戈君所代为隐忧而不忍恝置者故不惮烦言详虑而缕陈之以待　中朝之采责也哉

　　土国世系考
土自雍正八年麻母得接位后与俄奥构怨败俄人于我又可复夺奥国一土即今之塞尔斐亚在位二十四年我士曼第三立仅及三年而殁木斯达发嗣位复与俄构兵失黑海北面之克勒米尼洲及伯色拉比牙两地在位二十七年阿伯都耳哈米德第一立欲雪前仇遂为俄败至乾隆三十九年国出为排解始立约修好俄人还摩耳达及袜拉几两地继其位者为塞林第三聪明好武结怨俄人征战不休国人苦之遂废去而奉木斯达发第四为王不久为其弟所弒麻母得第二继之时适俄兵入境逼近都城危如累卵时诸大国出为排解俄兵始退在位二十一年阿伯都耳米基德立败俄人于黑海皆赖英兵相助之力继之者为阿伯都耳亚哈无德至光绪二年为国人废遂立阿伯都耳哈米德即今之王也

　　俄相亚力俄后亚力高氏统系辨讹
史志之书皆以统系编年为实录然上稽古籍历数千年之久恒有流传失实以待后儒之考证者况不同文之国乎今读俄史辑译一书与他书有异同其统系之当订者莫如亚力一代吴氏四裔立国本末大事记及万国史记俱以亚力承统不知亚力即阿列克亚阿音近列克力音通字异音同其为一人可知按阿列克俄相也时鲁列克薨后子依各尔尚幼阿相摄政如周公辅成王事在位数十年代王行政见阿相本传而二书以亚力为鲁立克之后将不以依各尔为鲁立克之子矣即以阿相为一代则如共和之政着为年号则可而为统系则不可又依各尔为鲁立克子二书译为伊高目为亚力之后是正支旁落不与鲁立克为一其误之显然可见也至亚力高氏如宋太后行听政事西史曾记于九百五十年亲至君士但城受教而四裔立国本末大事记云开三年亚力高氏薨当在九百十五年差年甚多是编年之未加详核也以上两条其误易抉苟重加厘订必有纰谬丛生不符记载之例者安得质欧洲之班马而同勘之乎

　　说俄
