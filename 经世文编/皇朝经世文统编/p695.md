<!-- { "loadSidebar": true } -->
天下盐课两淮独居其半乃利之所竞弊亦随之救弊之道贵乎立法然天下因弊而立法者甚且法久而弊生为宽为严代以时殊宜因宜革法由人异得其道则商富而用饶失其道则商困而用竭固千万世有同揆也粤稽两淮海之利昉于汉先是高祖王关中除秦烦苛一切更始独盐赋犹仍秦制盖其封国至多凡林园池市租税之所入自天子至于封君汤沐邑悉名为奉养而山泽之利凡在诸侯王境内者皆取以自丰要非县官经费之所存也故至孝惠时吴有豫章铜山则自铸之有东海熬波则自擅之而先王禁制防微之意失矣武帝时郑当时逢其意以榷盐法益密而官益繁大司农属有干官有两长丞有水衡都尉有均输官皆主盐事以至郡国盐官三十有九雁门沃阳皆有长丞而先王公利于民之意抑又远矣昭帝始元六年贤良文学有罢榷之对惜沮于桑宏羊宣帝中诏减天下盐价元帝时复罢盐铁官则犹足多也东汉郡有盐官随事广狭置长及丞凡郡出盐多者即主其税明帝时谷贵县官给用不足尚书张林上言盐为食之急虽贵人不得不须官可自鬻诏通议朱晖曰盐利归官则人贫怨是矣帝奚为卒从林言耶陈文帝天嘉二年太子中庶子虞荔御史中丞孔奂以国用不赡皆奏乞海盐税从之唐开元元年令将作大匠姜师度户部侍郎强循俱摄御史中丞与诸道按察使检校海内盐铁之课从左拾遗刘彤之请也干元元年第五琦初变盐法就山海井灶近利之地置盐院游民业盐者为亭户免杂差盗鬻者治以罪其为法也尽榷天下盐斗加时价百钱出之为钱一百一十则十倍矣果云善乎惟至德十四年刘晏起而代之大历末岁缗入至十五倍于前军需常裕而郡邑无扰以利国之权行爱民之政故江淮鹾法必首推晏而咸仅心计皆不可同年语也奈何继之以元载而白着之取渔猎遍于江淮加之以陈少游而利薮之归什百尽于豪右肃宗则令献钱饷军文宗则以平章支课太和大中之年刘晏之法变坏尽矣非裴休识治礼顺民情因时而力修之抑孰能究极其弊端而俾盐法复盛于唐哉流至五代唐省库钱晋行官买固非大道而周主不予海陵止馈盐归俘亦仅一节之美而已乃宋雍熙间给江淮等处以颗末盐颗盐尽给诸州县之在南河者末监则楚州盐城监岁四十一万七千余石通州丰利监四十八万九千余石泰州海陵监如皋仓小海场六十五万六十余石给本州岛及淮南庐和舒蕲黄州无为军江南之江府以及广德临江军等处者也其海州之板浦惠泽洛要三场岁四十七万七千余石涟水军海口场十一万五千余石则给京东之徐州淮南之光寿濠泗等处者也

至道末年凡禁榷之地官俱立标帜候望以晓民其慎哉端拱时置折中仓贮江淮盐听商输粟京师优其直以给之真宗时李沆为发运使运通泰楚三州之盐又请自真州置仓曰转般凡淮鹾悉由达于江浙荆湖至今便焉仁宗时张纶为发运副使时盐课大诎通泰楚三州积逋甚多纶悉奏免未几而商民勃然岁额顿增为国者岂不贵薄敛欤明道中王随陈益国便民五事利至溥也景佑中范纯仁请减江南诸处盐价恩至渥也朱熠议买环海浮盐刘达可复论海州盐城浮盐之弊议至正法至严也是皆宋法之卓然者也元太宗庚寅岁始定盐法朝廷经费皆以取资其间岁减银岁改钞旋又增钞多不一其制乃郝彬请建六仓凡河商江商之市易者皆赖其营建之功而敬俨不以增羡为岁入则尤得乎经常之要略矣明洪武元年定两淮自变量凡三十五万二千五百七十六引一百斤已而改大引为小引共七十万五千一百八十引其丁钞工每引则以一贯五百文为额故明初之常裕而其私贩为易制也至边中纳米则例洪武二十八年始定其备主兵者曰常股盐盖十分之七备客兵之需急则倍价开中引到则支者曰存积盐盖十分之三凡中常股稍轻存积较重后增减不无有差正统六年准御史张裴请劝商每引借以米麦赈济贫灶景泰三年又令各灶应纳草皆准折余盐既给米收买之复准以折纳使勤之盐悉获其利此私卖之所以绝也宏治元年劝借赈济灶丁之粮变为折银从商便也二年凡商无盐支给又听其买勤灶之盐行引是则余盐之始盖明初止有盐而无盐课盐之有课则自变卖余盐始耳是年又定开中纳银俱令解部洪武初开中俱系边输正色至是不以粟而以银不之边而之部而中粟实边之制亡矣若乃水乡而朱冠为之请减团煎而蓝章为之求复则皆切时政云嘉靖中霍韬首以商灶利弊上陈殆知先务者嗣是朱廷立周相徐九皋齐东道张九功朱炳如诸臣前后继之恤户则为之开垦余荡疏盐法则为之处置余盐灶役失于偏累者则为之清查盐斤大包夹带者则为之严禁以至虑海潮为之垦筑堰堤因势占为之申严包揽而起掣过期增开工本者又为之禁其停压罢其原扣咸能修举职业要亦所遇之时然也隆庆二年庞尚鹏议淮盐分价着为三等而引目关自南京者其分拨关引及到司勘合俱有则万历初先年积盐壅滞暂停存积盐十万五千七百余引至是照旧一并开中固盐法疏通之验也旋经部题修河银两俱准停止既而又停增添夏哱变引八万又停辽东标兵引四万及防倭缺饷引三万四十年余盐预征而颜思忠请苏四十一年新增余盐而徐爌议革四十四年盐场匮缺而李汝华议平四十四年囤户收买而袁世振议禁四十五年盐法十议而有颜思忠之恭进库银借征及新旧食盐又有龙遇奇请补之条议两淮盐法必隆万而上有以夫流及天启充饷加征曷为而溢请抵充袍价曷为而轻议邓启隆合算两淮新旧之引已计增银七万九千六百余两张养合算两淮割没带盐又计增银十一万二千九百余两而皆着为例云竭泽矣夫何逆珰中使复驻淮扬搜括库银八十万致令御史扫库不足相偿而复借支秋课求盐法不坏胡可得耶惟是崇祯三年毕自严则思开中输粟冀存旧制于什一之中六年而仓盐折价增引过多或请自冏卿或止自部臣尤有救时之深思焉盖天下盐课两淮半之淮鹾关乎至计为何如耶不有良法抑奚以善其后哉

　　请定盐法疏　　　　　
大学士朱轼

钦惟我　　皇上御极以来深恤民隐　　宽大之诏屡下举凡钱粮课税兵刑礼法之所在为臣下奉行之未当者无不逐一厘正措施期于尽善固已四海共沐　　恩膏无不欢腾鼓舞矣惟是盐政一事上关　国计下系民生向来各处俱定有规条而法久弊生每滋纷扰上　　圣怀有不得不急为讲求补救者臣查出盐之地有海有池有井而各省盐法办理不同始或因地以制宜今当从长而定议去其弊则利自兴便于民始有补于　国臣谨就平日见闻之所及酌目前因革之所宜敬抒管见为我　　皇上陈之

一行盐地方宜酌量变通也查各省不皆产盐所以必藉商人行运但即以江南之镇江等府而论与淮杨相去甚近而向例必食浙盐浙江路远商运需费盐价自贵而淮盐就近可得价亦甚贱舍贱买贵人情所难近日丹徒县贩私抢一案所谓私盐者盖即淮扬之官盐因其非浙商所卖之盐即谓之私耳夫淮浙虽有不同以国家视之食盐无非赤子完课总归正供此疆彼界有何区别徒以商引销积之不均致使小民法网之不免自应令该督抚会同盐臣斟酌变通如镇江等府竟改行淮盐其余各省似此者甚多如河南上蔡等县本有河东之盐而必销淮引湖广巴东等县逼近四川之界而必食淮盐有一省而各府所食之盐地方不同者有一府而各州县所食之盐地方不同者俱应就盐地之远近逐一查明尽为改易则一变通间于　国家既毫无所损而民之受福不少矣

一各州县销引宜通同计算也查商人行盐各有地方州县销引原有定额是以旧例不许越界买卖但犬牙相错之地有此县庄村插入彼县地界者就近买食官盐即为犯禁查拏拘系往往不免而本县所设盐店或远在数十里之外小民食盐无几欲其舍邻近易买之盐而远求于数十里之外此必不可得之数也况水陆之装载有难易盐觔之积贮有盈缩而价之高下因之若必拘定所属地界甚为不便而愚民之易至于犯禁令也必矣夫额定之引目原量户之多寡此县之民买食彼县之盐则彼县之引必不足而此县之引自有余何不即以有余之引补充不足之数合总计算自必有盈无亏臣请　　敕下各处督抚盐政诸臣酌量地界相连之处或一府或数州县合为一局将所领盐引通融营销不拘商买分地无论州邑界限听商民就便交易庶引课民食两有裨益

一灶户煎盐宜令商人助其资本并酌定卖私治罪之例也查定例灶丁人等夹带余盐出及私煎货卖者同私盐法乃近来拏获私贩止据现获之人问理并不根究灶户不知私盐皆灶户所鬻若使场灶间无私出之盐奸徒何从兴贩故欲杜绝私枭必先清查场灶而欲绝场灶之私出又必先体恤其苦情凡灶户资本多称贷于商人至买盐给价则权衡子母加倍扣除又勒令短价灶户获利无多盐复有余且恃私盐事发罪亦不及是以敢于售私实由盐商驱之而该管官纵之也臣以为宜令商人认定灶户酌给资本使得及时煎晒虽遇阴雨连绵盐觔不致缺少于商人亦大有益其价值于掣盐时该管公同酌定有余毋不足务使灶丁得沾利益庶日用有资而工本无缺然后严绝私售之弊而治之以法除老幼负担四十觔以下许照例卖给令盐场大使验明挂号准其出场并逐日报明分司此外人非老幼籍非本境盐过四十觔以上者一概严行禁止煎出之盐务令盐商尽力多买或露积或贮仓大使逐一查明封识加有听凭商人偷运及违例卖与枭贩等弊将灶户分别究治该管大使以纵容论罪再大使微员守法自爱者甚少应将分司丞倅移驻场所责令监管如此则私弊灶丁可除亦不致受累矣

一附近出盐地方盐价宜减也查私盐自三四百觔至千余觔者皆大伙枭贩运至远处发脱此其窝顿有地出没有时来去迹容易追寻且惟江岸河干船只往来之地方文武官及水陆关口果能缉查严密奸徒自然销阻惟四十觔以内不在禁例而五十觔至一二百觔者俱在近地百里之内售卖盖远则担负非易工食费多得不偿失也食盐之家每冒禁而买私盐者不过以其价贱于官盐耳与其严拏而滋扰不若平价以杜绝凡附近出盐地方百里之内将官盐价值减与私盐之价相等则民间皆食官盐私盐不禁而自绝矣在商人于出盐近地既少搬运盘驳之费盐价自应酌减食盐地方辽阔此附近百里之内不过千百分之一何必定要昂价彼奸徒贩私原图厚利即照彼减价亦可偿本完课有余何惮而不为耶

一盐引额设多余之处宜行酌减也窃　国家休养生息天下户口诚日加繁庶然民间食盐以家计之丰啬为多寡即稍丰之家见盐价腾贵亦必加意节省盐觔所销究不能多乃数十年来引目之数或议加于司鹾之员或请益于封疆之吏或据商人公呈或称兆姓情愿时有增益究之频年壅滞照数征完者甚少似宜令各该督抚逐一确查议减与其多余而必欠存纸上之虚名何如减少而易完收久远之实效至于盐规一项立法之初本无此名色缘行盐私息饶余各处不免馈送遂尔相沿成例近因各官俱有养廉此项久经禁革但恐各官非皆洁己之员旧规既去或又巧为生发商人照旧馈送无非出之于盐则无非出之于民并恳　　皇上敕下直省严行申禁其存充公用者亦酌量减免以裕商力盖惩商必先恤商恤商即所以恤民也

