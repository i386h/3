<!-- { "loadSidebar": true } -->
至世本又言黄帝有二十五子其十二子则有姓传于后世所谓黄帝十二姓是也又他书载黄帝作冠冕教烹饪造鼎鼐又命羲和占日常仪占月伶伦取竹制律吕大挠作甲子首作算数沮诵仓颉作文字师荒作图画纪与作衣冠又有人焉为之造履为之造杵臼为之造弓矢为之造车辕舟楫其人皆黄帝之臣也战国人创为道教而黄老并称黄帝在数千年前用以并称实取以媚当时之公侯伯子男也黄帝去今光绪在五千年内去战国在二千年外人何以知各物之为黄帝之臣之所造何者为真何者为伪辨之初不易辨特不皆黄帝之臣之所为则可信也列子杨朱篇有三皇五帝言古三皇若存若亡五帝若阳若显十万年之中十知其一再前之事千不识其一但伏羲以来或谓三十余万岁可知战国时人以古之岁月为甚长然书经不言伏羲有三十万岁易经言伏羲不言为人身牛首今战国时有此言可知彼时风俗多喜造古加以装点盖自孔孟之世然矣史记言黄帝采首山铜铸鼎于荆山下鼎成龙垂胡髯下迎黄帝黄帝上骑臣后宫从者七十余人龙乃上升余小臣不得上乃持龙髯髯拔堕黄帝之弓韩非子亦言黄帝聚鬼神于泰山合虎豹以为阵蚩尤在前雨师在后其书约史记前百年史公亦不信其言特取其文字可观耳至后尤甚星中一星名轩辕一星名黄帝座而其言黄帝大抵道家者流一如工匠作一器具托名于古有之人以期自增声价故彼即取古之黄帝以重其书其实假托者多不足信也

　　汲黯论　　　　　
黄永年

古大臣之格其君也不于其迹之既着而图之盖尝潜消于其几之未萌与其几之方动而后人主不道之事乃无所因而长而又非徒恃吾一人介介然廷争而面折之也夫廷争而面折人主之所畏而不乐亲吾投之以所甚畏彼环其侧者或阿意曲顺投之以所甚乐则人主有不远我而亲彼者乎则吾一人可以立逐虽幸不婴砧斧冒鼎镬或徙之以他官处之于局外吾惟坐观其成败而一无所与于朝廷之议夫惟君子者招贤而进士使朝廷之上尊卑上下无非吾同道之人协心并力以辅吾所不及夫是故不劳而功成余观汲黯之于武帝其绳愆纠谬可谓至矣帝亦深为礼敬汉公卿莫匹焉然卒以数切谏不得留内而帝侈心肆欲之学卒莫能匡正最后迁淮阳太守欷歔泣下忿御史大夫张汤专阿主意己不得出入禁闼拾遗补阙呜呼其亦晚矣若黯者其可谓闇于大体者矣方武帝即位之时年十六耳首举贤良方正极言敢谏之士深嘉仲舒之对既用其言诏郡国各举孝廉给宿卫其可谓英主者也然又置为江都相黯尔时当即以仲舒之贤力为帝言曰臣陛下再三策仲舒真汤武主也当今贤士无出仲舒右陛下即位之初天殆以仲舒授陛下陛下欲效唐虞之治必宜亟用仲舒举一仲舒而朝廷之本立矣而又博求郡国耆硕老成如申生辕固辈多方劝上从容置左右日举暴秦之所以亡祖宗之所以兴使之明治乱之法戒以潜遏其侈肆之心且武帝生平渎兵革惑神仙兴土木几危天下其几盖无不兆于即位之数年当此而折之固甚易耳且日与君子正人亲彼张汤公孙宏桑宏羊之术何自而投于其前也哉易曰童牛之牿元吉孟子曰在王所者长幼卑尊皆薛居州也王谁与为不一薛居州如宋王何哉黯不于此时乘小人之未进急引贤士以自植待其既用事乃欲以一人之力庭诟而责之亦见其杀身而无能为已矣吾尝论商太甲汉武帝皆败礼败度之主也反其才而用之即可以大有为太甲有伊尹为之辅导故早正其德武帝则无人焉暨其晚年乃自追悔下诏天下罪已责躬噫黯之不能辞其责亦已明矣虽然黯存而帝犹获闻戆言有所严惮黯死而狂惑愈甚然则黯亦可谓古之拂士者也

　　范仲淹论　　　　　
黄永年

士无英伟冠世之气不足特起于末流无痌天下之心不足泽被于一世孟子曰我养吾浩然之气周子曰志伊尹之所志是志也气也士之有振衰式靡之责者不可一日而无者也今夫气一乡则一乡龌龊萎琐之习有所不能染气一国则一国龌龊萎靡败之习有所不染气天下则天下龌龊萎靡败之习有所不能染惟其自立也高故所见也远及其显也天下亦翕然从之是故其意念之所经营知虑之所擘画皆然绝异于世俗之所为当其未出众日相与接亦末由窥之耳嗟夫观于宋范文正公仲淹士可不早自立也哉五季以来风衰义丧士惟知苟荣贪位四维既绝人纪沦亡宋初颓风犹是也范质王溥无论已寇准以命世之英方罢中书即求使相已复附会天书以图干进风习移人贤者不免百有余年于此矣仲淹出而始励廉隅振名节其取舍受辞进退出处断然有所不苟世俗所谓宠辱毁誉得失死生祸福利害浩然一无足动其意天下之士闻范公之行惕然始知有耻而争趋于名义之重宋之风俗为之一变非其气之清明刚大乌能兴之其自秀才时即以天下为己任饮食寤寐惓惓皆经世泽物之心其学自兵刑钱谷水泉农政职官边陲险塞无所不周一旦出而用之也皆取诸怀而素具始在忧中遗执政书极论天下事他日为政皆不易其说故其言曰先天下之忧而忧后天下之乐而乐其言然其行亦然非所谓大丈夫之事与真仁之世贤相多矣然功存于庙社泽及于一时若夫功在名教道师百世使天下闻风顽廉懦立则惟公一人而已光岳气偏士风攸堕下者怀温饱上者希名位诗书用为竿牍道义假为清谈后先相师轮蹄一轨古大人豪杰之志事久绝于斯人之梦寐宜乎龌龊萎琐败而俱无也儒者之言曰立志以帅气夫气也何以必待于帅之哉世之隐足以贼吾气者甚众而人之生也资非大贤清明之气受于天者无多入世以后污浊横流浸渍衍溢不能固存其清明之体则日渐随波逐潦没身而已安望其能自树立也吾故因论范公之人而及此士之有志者可以省矣

　　韩琦论
夫所谓量者何也斗之量足以受升以斗受升其迹泯然斛之量足以受斗以斛受斗其迹泯然推此而上量愈大其所受愈无迹天下大物也惟其量足以兼容而后可以治今夫天下有知而吾欲用其明则知者退天下有才而吾欲用其能则才者退天下有力而吾欲用其强则力者退是其于事也必无措其于功也必无成其量不足以相受也秦誓曰若有一臣断断兮无他技其心休休焉其如有容焉商容观周师之入而知周王曰见不喜闻恶不怒颜色相副是以知之吾尝论公在朝廷泊然不见其功及物而不形其迹一时之贤能掌故文学皆囿于范围之内故当天下之大任居天下之令名受天下之大福而无陨也公之遗事史传多未备在政府尝与范仲淹论事有不合仲淹至拂衣起忿形于色琦徐把其袂曰希文不容更商量耶和气满容仲淹亦释然欧阳修不信河图琦与修辅政未尝一言与及易其平居寮寀造次言语之间从容涵濡潜移补救有入人于不觉者于朝廷之上乎或有谓琦相业无愧古人独文学不逮琦曰吾为相欧阳永叔为学士天下文章莫大于是琦经纬天地用修润饰鸿业修之文琦之文也斯言尤可以见其所存矣贤者与贤者处时多异同其流遂至于分门异户纷争而不已而较短絜长欲上人之心君子不免噫观于琦人亦何所用其忿嫉何为而不休容也哉此相臣之则也夫

　　与郭筠仙中丞论通志体例书　　　
李元度

某积岁从戎学殖荒落去秋当事招入志馆其时告养尚未得请虑有阻格须浼当道再陈故未敢谢郄又闻总其事者为阁下某不过备写官之列侧聆绪论亦藉以牖茅塞故姑虱其间实则无能为役也迩者议论多而成功少同事半已谢去方惧事无成局又恶敢更立异同顾愚者千虑或有一得私心见为未安亦未敢嘿尔而息前见同人所拟体例实有不悦于心者不敢附和谨条举而商搉之夫志为官书自有通行体例书成当缮正本表呈　御览非私家著述比亦非郡邑志之犹可别出机杼者比也康熙中尝颁河南通志于天下为修书之式雍正七年　诏各直省纂辑通志亦经部颁条例今虽不可得见然各志具在河南志具在是即通行之格式也至　盛京通志热河志则皆经　钦定大清一统志则奉　敕编撰四库书提要称　盛京志发凡起例一一皆　睿裁然所分三十六门统名为志未闻别立名目也热河志分二十四门一统志每行省立统部外诸府及直州又各分二十一门均未闻变易名目也自嘉庆中谢蕴山修广西通志仿景定建康志图表志传例为典一表四略十录二传八实二百年来十八布政司中书书之创体道光初阮文达重修广东志仍而效之遂为耆奇好古者之滥觞昨见子寿同年志例琐谈拟全效其体执事韪之蒙窃惑焉谨案　列祖　列宗实录告成后例修　圣训即以　实录馆为训典馆典之义本自尚书尧典舜典皆以稽古称其为史臣追记明矣是训典祗宜用之于　列圣而　今上之　诏旨又不能不恭录统称训典于义未安转不若各志之称　诏谕者为合也查广西志训典中不载　世祖定鼎建元诏凡　列圣遗诏　登极诏皆阙焉广东志效之而独于　仁宗遗诏　宣宗登极诏恭录于篇竟似有所择者然开宗第一义即详略不伦若此其不可从一也学校为政教之源人才所自出世道之升降系焉康海武功志并学校于建置中此特为简括计且系邑乘姑从略耳然已有议之者通志效之则可谓不知本矣考州郡志之存者以宋朱长文之吴郡图经续记周淙之干道临安志为最古吴郡志为目二十有八中立学校门在州宅亭馆祠庙之前临安志亦立学校门继城社廨舍之后自宋仁宗庆历四年始诏郡县皆立学朱氏书成于元丰七年相去三十余年而其知重学校已若此自后若常棠澉水志袁桷延佑四明志均详学校未闻并入廨舍亭堂寺庙及城邑祠祀中也明包节陜西行都司志置学校祀典于建置中谓二者为建置大端提要驳之曰自郡县山川人物外无一不从建置起者能全附之建置乎其论正矣　圣朝重道崇儒典章大备高出宋明万万两广志乃列学校于建置略凡典制礼仪乐舞概付阙如是可略也孰不可略如谓事系公典通礼会典有专书无俟赘引然则彼所谓经政略前事略者何一不具有成书而乃详于彼而略于此乎且既并学校于建置矣而学制学田苦于无可附丽则又分见于经政略中相距三四十卷之遥不惟轻重失宜亦且首尾悬隔其不可从二也古之地志载方域山川物产而已元和郡县志颇涉古迹用山海经例太平寰宇记始及人物艺文皆繇舆地推广及之者也夫有土地然后有人民政事法当以地理为本今以表继典表目四惟沿革属地理而职官选举封建遽以类从共为卷八十有奇始及地图今又增道里表则卷益繁重提要有云末大于本舆图反若附录其闻诚如所讥矣且使阅者翻书二三十册尚未见地图于地志名义实不相应其不可从三也周官六卿分职后世六部因之凡官署皆设六曹贺氏经世文编亦以此分类邓氏庆志创为六书虽变旧例而眉目实秩然不混今其所谓经政略者为类二十有一合吏户礼兵工之政统出一门端绪迷茫不便检阅至户口应与田赋连类乃入舆地略中附以希姓尤觉不伦明黄仲昭八闽通志以户口水利食货门提要讥其牵强不伦创例未协惜乎未及见两广志也

