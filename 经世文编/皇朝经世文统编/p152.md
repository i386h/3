<!-- { "loadSidebar": true } -->
大地形势圆转如球东半球为亚细亚洲欧罗巴洲阿非利加洲奥大里亚洲西半球为南阿美利加洲北阿美利加洲其跨有东西球之北界于亚欧及北阿三洲地面者为俄罗斯国古称萨尔马西亚疆宇恢廓甲于列邦北拱北冰洋南界瑞典德意志奥斯马加土耳其波斯哈萨克喀尔喀外蒙古黑龙江及阿美利加之北诸国部东极太平洋又跨太平洋而东至北阿美利加洲之东西界瑞典挪威而极于大西洋东西环长二万余里南北则广狭不等综其全土在亚细亚者十之五六在欧罗巴者十之四在阿美利加者十不及一而经营都邑则首在欧洲欧洲一区东起乌拉岭黑海西抵波罗的海及德奥等国南接黑海至高加索而止北枕北冰洋纵五千七百里横五千九百里国中原野平坦薮泽联络涨沙成地悉属膏腴而边鄙四境则皆高岭深谷回路转悉成幽岫深溪惟东南沙碛无垠无险峻之可守极北尽不毛之土无形胜之可恃耳其为国略分七省又区为五十七部西北一省曰东峨分为五部首部曰波罗的会城曰彼得罗堡康熙中所建新都也余四部曰斯多尼曰黑窝尼两部中有海口曰利牙通商大埠也曰孤兰曰芬兰中原二省一曰大峨分十九部曰墨斯科其旧都也曰拉的迷曰尼内诺弗哥曰斯摩棱曰利森曰加娄牙曰都拉曰当波弗曰勒曰窝罗尼曰占尔斯克曰哥斯罗马曰日罗斯拉曰的威尔曰北斯哥曰勒内曰窝罗达曰诺弗哥曰亚尔千日尔大峨之南曰小峨分四部曰几富曰查尼俄曰布多佳曰色罗伯斯大小峨之南一省曰南峨分五部曰加底里诺曰给尔孙曰捣里达曰比色拉比曰端可沙境中有德沙海口亦通商大埠也有哥里米海湾兵船聚泊处也大峨之东二省一曰阿斯达干分三部首部亦曰阿斯达干亦通商大埠也曰伦伯克与蒙古及回部通商大埠也曰窝瓦曰加匽峨界于乌拉岭之西亚欧往来孔道也分五部首都亦曰加匽余四部曰新比斯克曰奔萨曰维得加曰白尔摩海东诸部之西南本查遮伦及波兰故国查遮伦为俄所并而波兰又为俄奥德三分其地凡入俄版图者总名之曰波兰省亦称西峨俗又呼为白峨统分十六部曰威那曰威得比斯科曰明斯克曰目希里曰北亚里曰窝希尼曰波多里曰哥得诺以上查遮伦故疆也一曰马索维曰三多迷曰加利斯曰鲁伯林曰波罗喀曰波达拉给曰加拉哥曰亚乌斯多以上波罗故疆也其疆域之属于欧罗巴者略如此

至亚细亚一区凡所辟之地曰藩部在亚洲之北者曰西伯利省西起乌拉岭东距太平洋北极北冰洋南抵外兴安岭黑龙江索伦喀尔喀乌梁海外蒙古哈萨克回部诸境横一万四千里纵六千五百里地处穷发之北崇山峻岭自古轺车所未至历代行国所不居气候极寒每年冰雪凝结者九阅月元代有漠北藩王探悉其地欲跨海而据之以险远而止有明中叶俄商舶于冰消时驶至其地相与通市盛夸俄之富强以诱其人浸假而攘为藩属乃扼险要建炮台以资控制徙罪人筑城堡以事开辟寻复辗转东略有拒命者征服之遂极于东海之隅又跨海而东探知亚细亚与阿美利加两洲之间仅隔海峡数十里因跨海而据北阿美利加之一隅综西伯利全土原野绵平沙无垠而大泽丛薮亦尚不可以数计地分东西二省而区为八部西首部曰德波斯科曰多木斯科曰慕斯科东首部曰义古斯科与中国陆路通商之地曰甲地城即内地所称恰克图者在该鄙之南以皮易茶均能获利曰亚古斯科与外兴安岭及黑龙江接壤康熙间与中国议定疆界立有界碑在焉曰哥德斯科地尽亚洲之东北隅寒冽尤甚地多不毛曰堪察加东境斜伸入海终岁寒冽朝臣有罪者乃流窜于此曰古里利地本海中岛缘亚细亚东北接阿美利加海中各岛则曰亚律其迤南接日本各岛则曰古利又跨海而至阿美利加西北隅则曰监札加俄人逾亚洲北美相距之墨领峡据而有之总名之曰古里利与日人互市于此然寒冻无他产惟皮货及捕鱼已耳今商船往来之浑春埠亦在其间盖与诸国互市之新埠也其在亚洲之西者曰高加索省东抵里海西连黑海南界波斯北接东俄诸部横二千三百里纵一千五百里山岭联络千矗起壁立万仞尤大者为高加索山故其地以是得名地本属游牧回部俄人以兵力得之渐拓而南凡于土耳其波斯两国者近俱为俄人割据编置藩部区分五大部极北曰伦不尔厄其西南曰阿斯达拉干由是而南曰萨加社又南曰诺尼阿诺尼阿之东曰日尔日年来用兵于基法用兵于土耳其近又有事于吐谷蛮回族之末尔弗皆其近之地由此而南则土耳其波斯诸国阿夫干及英属之印度皆不能限其戎马所至也其疆域之属于亚细亚洲者又如此至阿美利加之土地仅一隅已附见于西伯利之后不及备书因就在前翻译西事时所见所闻汇述以质知者

　　俄罗斯疆域考
地舆之学为史家所重中国而外兼及遐陬故史记汉书亦附西域匈奴西南夷各传今者环球之内无非舟车所至人力所通绝徼舆图尤当考核然各国疆域之大以俄罗斯为最间尝即俄之全境而考之俄罗斯地居西北界西洋蒙古之间其风俗大类蒙古其崇尚天主教练习火器大概与西洋同西洋人四洲记一书于俄国境内疆域言之最确如数指上螺纹分东俄西俄南俄大俄小俄加偃俄各部落皆具四至并有所得南隅回教之新藩地凡七区皆在欧罗巴境幅员二百零四万方里户六千五百万口又有所得亚细亚之新藩地凡四部落总分二区曰东西比利亚曰西西比利比利亚东抵海北抵冰海西界欧罗巴洲内部落南界中国蒙古索伦幅员五十万方里户百有三万八千余口又有在亚墨利加洲内部落仅葛西模斯一小隅之地方里户口无从细核其国都原建于大俄之莫斯科后改都于东俄之比特革既而还居旧都在昔宋宗嘉定间其国为鞑达里所灭至明孝宗宏治十三年有诺戈落人伊挽瓦尔西者起兵恢复俄罗斯北隅并复西西比利亚尽驱鞑达里种夺回三百年故疆始抗衡于欧洲各大国人犹椎悍未谙西洋技艺逮至彼得王聪明智勇有不甘人下之意耻其国技不如人乃躬耐劳苦变服微行游于岩土达览等处船厂火器局讲习工艺旋国传授未几所造火器战舰反优于他国迨乾隆五十七年底利尼士攻取波兰国十部落又击败佛郎西国王十三万众其兴勃焉遂为欧罗巴洲最雄大之国尝考东俄分为五部一曰比特革部在东俄之北幅员万八千零九十方里辖小部落六户八十万六千余口兵五万五千疆域平芜滨海岸饶林木田畴互错俄王曾徙都焉二曰宏兰部在宏兰港之北距绥林国仅隔一港幅员十三万四千四百四十方里户百三十四万辖小部落三十三土番宏土种类俭朴勤作语音爽朗异于他部三曰里圭部在宏兰海港之南平衍多湖夹岸茂林美田畴播种丰稔幅员六千八百九十方里户三十九万余口辖小部落三土番宏土种类皆习额利教其地本属绥林元成宗大德四年为耶马尼所夺后归俄四曰利窝尼阿部亦在宏兰海港之南洼土多湖稠树厥田称上上幅员二万零一百一十方里户七十万七千七百余口辖小部落五地亦本绥林今归俄五曰戈兰部亦在宏兰海港之南少北平壤有湖丛树木丰五谷幅员九千五百四十四方里户五十六万八千余口

西俄有二一名里都阿尼一名屋列尼其里都阿尼所属五大部落一曰威尔那部辖小部落三十有七有教习技艺教习天文教习造船贸易繁盛二曰俄罗傩部辖小部落十有四本查遮尔伦故都今则屋宇仅存基址三曰威底塞部辖小部落二十有二四曰敏塞部辖小部落三十有五地卑湿南隅多湖恒有水患五曰目希里甫部滨海辖小部落十有三商贾所汇其屋列尼所二大部落窝尔希尼波罗里阿均白俄罗斯斯窝尔斯尼辖小部落三十有一土地和暖平芜交错产谷酒牛羊波罗里阿部辖小部落十有七平旷有小山田畴美商贾盛大俄分十九部一为莫斯科部幅员万有五百方里户口百二十八万九千余口辖小部落三兵二万二千土番皆习额利教北界近绥林层峦嶂林木茏天寒多雪尚不害麦亦产谷二为那窝俄落部地处北隅并辖麻尔底濒海各地为至蛮犷之区不受约束后为蒙古鞑鞑里王所夺至俄伊挽王始征服其地幅员五万六千五百五十一方里户九十一万五千五百口辖小部落八三为尼斯诺科部滨临窝尔牙河为欧亚二洲商贾辐辏之地惟河涨时有淹溢之患幅员二万五百零一方里户百三十四万口辖小部落五土番亦习额利教四为阿那里麻部幅员万八千六百六十九方里户百三十万六千余口辖小部落四其地产器五为底洼部幅员二万四千二百十三方里户百二十三万三千三百余口领小部落五六为都腊部幅员万一千九百零四方里户百零九万二千七百余口领小部落四七为加鲁牙部幅员万二千七百三十六方里户十五万九千六百口领小部落四土腴产麤呢麤布贸易蕃盛八为阿腊尔部幅员万六千七百七十九方里美田畴产稻谷运售于比特革九为窝罗义斯部附近端河比达王始得其地幅员二万二千四百八十七方里十为斯摩速部幅员二万二千零八十八方里其地庙宅华丽

　　纪俄国得地之广
