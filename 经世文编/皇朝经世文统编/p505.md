<!-- { "loadSidebar": true } -->
窃以泰西各国自明万历年间入居澳门通商东粤迄今已三百余年顾皆有来而无往我　朝乾隆五十八年嘉庆二十一年英国俱遣使臣入　觐书之国史一曰恪恭成礼不愆于仪一曰谢筵不遵礼节此其故事可征也道光二十一年乃与我国立约通商设领事于五口同治初元诸国各遣使臣驻我神京载在约书固有互遣使臣往驻各都之说于是我　朝廷乃简遣公使设立领事驻各西国所以讲信修睦结两国之欢永万年之好意至也法至善也　朝廷于此岁糜帑项数十万金将以收寔效于后来近今数十年中疆事亦正多故矣而其能建功域外以折冲于坛坫焜耀于敦盘者固自有人特草野鄙儒未之多闻抑或尚有所恃欤夫遣使之始意曰树国威张国体通中外之消息达彼此之情意其它有以裨益于国家者悉数之而不能终焉泰西历来使才极意一时之选其至中国为公使固皆千人之俊万人之杰所有参翻译各员无不具有寔学举凡舆图象纬格致历算靡弗兼长并贯至于语言文字乃其末也彼其人于中国之情形先已了然如指诸掌一旦交涉事起其所指陈动中窍要夫大臣出使固不必躬亲细务一切之事自有参员为之剖析禀陈焉然星使亦必深悉洋情乃能总其大成虽不必明西文识方言而亦必熟谙约章详稔公法度势审时察机观变平日深知各国交际之道而明其政事之得失民情之向背臣工之进退黜陟国家之治乱安危其为员者亦必悉其山川之险阻风俗之醇漓兵制之强弱海防之密于一事之起伏必能悉其端倪之所在然后治之绰然有余裕出一言而箝其口否则虚设而已因循敷衍不过待之三年一任冀得保举而已是岂　朝廷设官之初心哉且公使随员之至于人国也原赖以情相联络以礼相维持公使握其大员治其烦使臣以忠信笃敬外结异国之知内为　朝廷耳目之寄诸国有意外大事立即奏　闻其职綦重焉参员皆宜以其国之举动时告之星使互相酌商领事则在保卫商贾护持贸易有事则据公法和约为办理或有不行则禀陈己国公使或转请之外部大臣以俟裁此其大略也泰西各国官商教士驻居中国也久矣而我国事当创始必宜郑重以出之首在遴正人清流品西人之在中国毋事不知亦毋弊不明不独教士能著书立说以刺讥我之瑕隙深悉我之隐微即其官商于我之军国重事无不先知而灼见洞若观火军机中所有　廷寄密拟外未及知而彼已十手传抄登之日报矣其情不可测如此何我国使臣于其国事如隔十重帘幕也则以平日不能与之浃洽也亦系参员未能辅佐其间耳然则使才之选曷可缓哉今我国使臣朝被　简命而夕之登荐牍者已人浮于事亲戚故旧年谊乡情尚居其次上宪之所委任当轴之所推毂即已充额而余有却之则不可且恐膺其怒受之则毋当且更虑时掣我肘不得不委蛇迁就其间平日所有夹袋中人反不得预焉以　朝廷出使大典为徇情之用调剂之具使才何由而出哉或曰我国使臣出驻泰西有难于泰西数倍者泰西列邦通商之人国也商之所至兵亦至焉设官置守声气相通官之俸糈兵之饷皆出自商国家毋所糜其帑项也通商埠头无不立战舰设水师置火器往来络绎隐然若备敌国一有咀唔兵锋立启彼以为非如是则不足以张国体树国威惟其先声足以夺人故欧洲各国所临之地其人无不畏威奉令退让摄服之不遑泰西之以兵力佐其商力如此若我国则不然仅恃一介之使　天朝之命而已既无权利又无兵威形格势禁孤立无援若复言语之不通文字之不知则亦等诸木偶而已公使无使才以辅之何以异是哉使臣恭承　简命职重分尊在人国中专以结好修睦为务适遇军国重事其中曲折是非所在可以与彼国大臣面为敷陈或其国所刊日报中议论未遵乎持平是非有同于倒置者可以令随员托名一人立为驳斥俾通国人民见之晓然而浮议以息前如曾侯之使俄论事近如薛使之驳理教案至于笔敝唇焦始终持之不变而后事始转圜此所谓以笔战以舌战以心战默弭于无形操胜于不兵然则使臣何尝不有裨于国是哉员在其国中苟毋交涉之件本无所事直可以卧治成之然员所应为者甚事固甚繁山川风土民情俗尚物产矿务兵法营制船舶鎗炮制造机器无一不当详纪各事沿革亦必明其颠末悉以备他日有事之用正不但排日作游记而已也通商诸国中其事变众多交际殷繁者莫如英法德俄宜设专使而不当兼任所有廉俸应格外丰优宜增而不宜减燕会之费宜出自公而不必为之限制西国于燕享酒醴所以联邦谊而固交情亦犹行古之道也使于四方不辱君命我寔于今之使臣望之矣

　　论中国宜简亲王出使
君子曰五洲一统则使臣可废也列国并立则使臣綦重也何言乎五洲一统而使臣可废也一统之世五洲之内混然一家地则纪以经纬度而国可合也人则统以伯理玺天德而倾害可休也十五万万之众咸晓然于公理之所在爱力之相吸而战舰火器可毁也问所谓好修者何为耶问所谓睦者何为耶故曰五洲一统使臣可废也问者曰列国并立使臣綦重奈何曰各君其国各子其民有势均力敌之争有此界彼疆之别有樽俎甲兵之事有结盟和议之章是故通惠好有使也订约有使也商舶充斥遇事保护有使也窥纵横之局审和战之势有使也故曰列国并立则使臣綦重也中国自海禁大开以来百余年矣黄种之人播杂外洋深目之徒漫居内地口岸之开渐广交涉之务渐多和好之谊渐亲往来之情渐密自同治年间大吏奏定遣臣通好于是若俄若英若法若德若日若美若比以及诸友邦皆有使臣驻札名则有头二三等之目事则有兼摄专任之分僚佐则有参领事随员翻译之属弥任则有优奖荐升之荣此皆议自总署断自　宸衷十余年所奉为成宪也传曰太上贵德其次务报施今使臣受　国之知遇蒙　国之厚恩遭　国之旷典不图报施是孔子之罪人也报之奈何曰尽其职而已职者何曰公法之内论使臣宜广博询访据所见闻随时奏报本国其所办事件固当将紧要关键详细具奏即事之有益于公务亦宜声明是其职也若夫公使所当知之之事则有八　一须知天然公法其理通行万国而彼此交际之道恒以此为准　一须知各国通例有出于条约明文者有出于从容通行者　一须知各国历代史记其尤要者所载交战和议以及近代所定条约　一须知各国大势何国志在侵吞兼并何国志在均势守成何国志在合盟自固　一须知富强策内载货物何以生产何以销售何以散聚　一须知各国风土人情以及户口水陆兵额地丁租税等项　一须知各公文程序凡此八者皆使臣所当知之事即使臣所当尽其职也　夫外国使臣来华驻札类能维利权争国体详案牍悉内情是故君臣之举动山川之险要商务之盛衰工之恶国税之嬴绌物产之多寡士夫之愚智博访周咨洞辟透亮皇华之诗曰周爰咨诹周爰咨谋其斯之谓乎今中国使臣则不尽然贸贸焉不知公法之宜遵也昏昏焉不知兵之已启也悾悾焉不知欧亚之势愈变愈促也茫茫焉不知诸国之强弱以智不以力也赧赧焉不知索陋规受贝庄贿之贻笑外地也汲汲焉日以位高多金为望三年之后奖叙必优也噫嘻辟欧西之路为南山之径假轺车之费为浪游之赀视国君之好为孩童之戏岂不谬哉岂不谬哉而问者曰使臣之弊如是则裁之可乎曰不可礼曰礼尚往来往而不来非礼也来而不往亦非礼也方今中外辑睦情谊胶固星轺继轨使署比栉不思去弊辄欲裁之是犹惩羹吹荠因咽废箸也曰然则如何而后可乎曰法之善者莫如遣亲王而出使亲王出使亦有其例乎曰春秋隐公七年齐侯使其弟年来聘是其例也然则有说乎曰有村曲之子未履城市则不知堂屋之丽服食之侈浑浑焉一乡人矣及与之游京师见衣履异式珍错罗列珠玉炫目罗绮绚则艳羡不绝归其家渐知所变矣若之伦敦适巴黎历伯林过纽约则口道轮舶之捷之速电燎之耀德律风之灵而识见愈博矣是故亲王出使以开耳目为要义不开耳目而与言变法犹表龙章于裸坏奏韶舞于聋俗固难取贵矣置诸幽室之中坐诸枯井之内天地莽莽日星炯炯山岳亭亭夫何所见哉夫何所见哉且夫人大将倾处堂为安厝火未然寝薪为乐此孟子所谓安危而利菑者也今俄有东三省之迫法有滇粤之谋英有并四川达长江之议中国虽大能饱虎之欲耶波兰之灭亡印度之钤割土耳其之分割祸及旋踵矣亲王与国同休戚不为天下计独不为种类计耶游历之下苟能以耳目之所及当有痛哭流涕思所以强其国保其地复其仇而必不容酣嬉偷惰苟安旦夕者也问者又曰子言如是则亲王尽可使乎曰不可骄蹇傲僻昏愦庸懦贪墨鲜耻暮气颓惰有此一弊是谓壅肿之材匠者不顾工师不度也是故昆冈之玉卞和不察不得连城之冀野之马什百成群伯乐不相不得千里之骥亲王之众不择其贤不得使材书曰知人则哲能官人言慎所选也夫选之既严而任之不专犹使善书而引其肘书者必患之而请去也亲王奉使归国奋然有自强之图翩然有变法之意慨然有身死庙绝之忧是亲王之贤而可用者也夫激楚阳阿掌技者之所贪飞兔騕王良之所急今知其贤而授以军机之任委以总署之责予以便宜行事之权优以言听计从之宠十年之后必多新政而中国亦亚洲之强国也不然地成血海人变黑奴国为瓦砾夫何忍哉夫何忍哉
 
　 

卷四十九　外交部四　约章

　　小国换约中西纪事
