<!-- { "loadSidebar": true } -->
客有问于王子曰。方今旱魃为虐。自春徂夏。不雨六十日矣。田禾莳者。未及其半。大率取诸陂塘灌输而已。膏泽将竭。何以继之。即制府暨郡邑大夫。轸念斯民。禁屠沽。息讼狱。建醮坛。召方士。斋心祈请。亦复旬日。而亢阳愈骄。农禾交瘁。将何法以处此乎。王子曰。古之忧旱恤灾。莫如云汉一诗。其诗八章。呼号迫切。别无他语。惟有祈祷。顾今之祈祷非古之祈祷也。左传曰。龙见而雩。龙者东方角宿。孟夏初旬。昏中始见。即有雩祭。是雩不待旱。而岁有常祭矣。秦汉以后。雩始废。大旱乃一举行。然犹天子降服。亲诣南郊。以七事自责。七日乃祈岳渎。及诸山川之神。能兴云雨者。又七日。祈社稷。及古百辟卿士有益于人者。又七日。祈宗庙。及古帝王有神祠者。又七日。祀五天帝及五人帝。各依其方。诗云。不殄禋祀。自郊徂宫。上下奠瘗。靡神不宗。郊即天地。宫即宗庙。自天而上。自地而下。无不尽其奠瘗之礼也。又七日不雨。乃祈社稷山林川泽之神。聚于一处。命舞童六十四人。皆衣元衣。为八列。各执羽翿而舞。每歌云汉一章。七日复如其初。郡县有司雩祭亦然。但舞用六而不用八耳。今人不知雩礼。率听一二黄冠。妄挟符。驱使鬼神。彼黄冠者。有何神术。而能格昊天召风雨乎。必贤有司斋戒沐浴。极其虔诚。复行古礼。敬恭明神。俾无悔怒。或者天心可格。而甘霖可望也。客曰。雩祭废已久。且历代祭法不同。今将何所折衷乎。曰。古者四时皆有雩祭。春设坛于东方。植青旗。以甲乙日为大小苍龙。用木数。夏设坛于南方。植朱旗。以丙丁日为大小赤龙。用火数。季夏设坛于中央。植黄旗。以戊巳日为大小黄龙。用土数。秋设坛于西方。植白旗。以庚辛日为大小白龙。用金数。冬设坛于北方。植黑旗。以壬癸日为大小黑龙。用水数。梁武帝以为雨既属阴。而求之阳方。不已悖乎。东方为万物养生之始。则雩坛当在东方。唐太宗以为冬旱无伤于农。何以雩为。且雨属水。水能克火。则雩坛当在北方。此论尤确。今果行雩祭。宜择水日建四通之坛于郡邑北门外。高广六尺。上植黑旗六。其神玄冥。祭以六黑狗。酒脯佐之。又以壬癸日取北方洁净之土。为大黑龙一。长六丈居中。小龙五。各长三尺于其外。皆北向。中间相去六尺。道士六人。童子三十六人。皆斋三日。衣黑衣。手执皂旗而舞。道士教童子以云汉之诗。其声吁吁作呼号状。雩之为义。即嗟吁祈雨之谓也。有司则率其寮属。及乡先生诸生。拜跪坛下。七日不雨。则索取境内祠庙大小远近诸神。聚于一坛而虔祀之。诗所谓靡神不举。靡爱斯牲。周礼所谓国有凶荒。则索鬼神而祭之也。雨则报以牲牢。不雨则神不得返其舍。山林川泽。公先正。庶有以助我耳。虽然此犹祈雨之文。而非祈雨之实也。古成汤祷雨桑林。翦其爪发。自为牺牲而祝曰。政不节与。使民疾与。宫室崇与。女谒盛与。苞苴行与。谗夫昌与。何不雨至斯极也。后世人君以七事自责。一曰理冤狱。二曰轻徭赋。三曰恤寡。四曰进贤良。五曰黜奸邪。六曰会合男女。使无怨旷。七曰减膳撤乐。劳其身以为民。故东海杀孝妇。大旱三年。于公至。一祭其墓而雨。此理冤狱之验也。桑宏羊兴酤榷盐铁之利。而天下旱。卜式曰。宏羊为天子大臣。至与小人争利。烹宏羊。天乃雨。此轻徭赋之验也。周畅为河阳尹。时久旱。畅因收葬城外客死胔骼万余人。而澍雨立降。此恤鳏寡之验也。光武时汝南大旱。太守鲍昱。躬自往问高获。获白以急罢三部督邮。昱从之。果得大雨。此进贤良之验也。后汉和帝时旱。幸洛阳寺录囚。知其冤滞。因收洛阳令。抵司隶罪。左降河南尹。未及还宫而大雨。此黜奸邪之验也。董仲舒在江都苦旱。问吏家在百里外者。行书告县。遣妻视夫而雨。此会合男女之验也。朿戴封谅辅之徒。皆以守令祈雨。暴身于廷。至欲举火自焚。而大雨立降。此劳身为民之验也。今牧民者抚躬自察。于此七事者何有何无。天人冥默之间。岂无有感而遂通者乎。则雩祭为祈雨之文。而七事为祈雨之实矣。客曰。审如君言。经史可据。请录其语。以献于郡邑贤大夫。为祈雨之助。

　　祈晴雨法吏治悬镜　
徐文弼

余尝考汉史纪传诸书。知董相传箕子洪范五行之学。当时言灾祥休咎。预验不爽。惜其书泯灭无传。世无得而知者。惟春秋繁露一书。八十二章。畜于好古之家。多有遗缺。予假而观焉。得七十四章求雨法。第七十五章止雨法。岁之戊午。关中秋旱。制台查公。抚台张公。取其法祷于西郊。雨立沛。越今夏复旱。如其法行之。雨亦立沛。祷而应者再矣。余取其书。暨武林宋氏直解。刊布所属而弁其首。且夫雩祭诸典。载于春秋。详于周礼。古先圣人。岂将以是勤民之事。而听于杳冥不可知之数哉。亦诚有深于识天人之理。而假是以将之。是以重其事。隆其制。具其仪。凡以通上下之交云尔。易曰。云行雨施。礼曰。天降时雨。山川出云。下降上济。神功亦于是乎在。亢阳违和。雨泽愆期。下上之交。夫必有阻隔之者。惟人体诚敬之性足以通之。天人响应。亦其理固然也。江都董氏。为汉醇儒。擅天人之学素矣。是书特其余耳。予心民事。每患谫薄。无以扶植。且自大江以南。水旱之灾。十有八九。世之俗吏。每以祷雨之礼。付之僧道。设坛遣将。呼召风雷。无一验者。彼且甘心以为当然。民死而莫之救。是何心哉。拊循之暇。捡阅节解。悉以浅近之言。注于各条之下。以便观览。非惟官司可行。而里社亦可行。然祈天在修己德。凡我僚友。诸里社民。庶其各存心守正。毋拂天理。毋紊天常。则久旱而祷雨。久雨而祷晴。据董相之法。必有应者多矣。

　　祈雨文　
韩梦周

呜呼。入夏以来。雨泽告愆。梦周再祷于城隍之神。以诚之不至。而神不我德。万姓恫惧。祈祝皇皇。靡神不举。梦周身为长吏。惟民是司。其忧其乐。长吏以之。其死其生。长吏视之。夙夜彷徨。莫识所为。伏惟尊神忠义冠今古。英灵镇寰区。自我　大清受命。隆礼宠嘉。其必将图厥报。伏念一区之民。皆　　皇上赤子。一命之士。皆为　　天子牧民。况于尊神覆庇苍黎。靡有涯量。梦周不揣猥陋。且愿为民请命。敢以十事誓于神。惟神罚其吏而哀其民。梦周死且不朽。其一有若贪黩货利。浚民之生。愿罚算十年。其一有若残忍醋刑以戕民。愿罚算十年。其一有若受请托。枉是非。愿罚算五年。其一有若骄逸弗念民戚。旷厥官事。愿罚算五年。其一有若法弗及恶。以莠贼良。良者弗式。愿罚算三年。其一有若置民依农桑弗兴。愿罚算三年。其一有若学校不举。教士不以诚。愿罚算三年。其一有若谄上以利与色。思固宠位。愿罚算三年。其一有若厥鳏寡漠不在抱。为心之丧。愿罚算三年。其一有若纵吏胥假官之威。用毒虐于小民。愿罚算三年。凡兹十事。长吏有一于身。实为恶德愆伏之由。惟神殛之。累事而加。夺其算数。用赴告于皇天后土。其疾既去。其民将苏。及时大霈霖泽。俾万汇昭回。民生康赖。则神之恩德。世世答贶其无斁。尚飨。

　　旱魃辨　
李蕃

　黄民遇旱。则以里中新丧为魃。而诛之。恶俗也。予治之次年。辛亥大旱。予为此辨以晓之。此风遂熄云。嗟尔民。旱甚矣。非魃不至此。我急欲诛之。以纾尔忧。然以新丧当之则不可。诗曰。旱魃为虐。经无明注。及考他书。兆天下之旱者二。旱一国者亦二。而兆一邑之旱者四。新丧不与焉。其状如狐而有翼。音如鸿而名獙獙者。姑逢山中有之。石膏水中。似鳣而一目。音如鸥者。女巫山中有之。见则天下旱者也。其旱一国者。若南方之似人而目生顶上。行如飞者。一首两身。似蛇而名肥遗。生于浑夕山者是也。其状如鸮。而赤足直喙。音如鹄而黄文白首。人面龙身者。在钟山之东也。有鸟焉似鸮而人面。蜼身而犬尾。在崦嵫山也。西望幽都。有音如牛。是錞于母逢山之大蛇也。有如蛇而四翼。其音如磬。是鲜山之下。鲜水之鸣蛇也。如是者旱一邑。此皆出神异经。及东西南北中诸山经。非予之臆说也。尔民往察之。有一于此。任尔率比闾族党往诛之。无赦。其或仍谓新丧为魃者。是乱民也。恶风也。予将执国法以诛之。亦无赦。

　
卷四十六户政二十一漕运上

　　漕运议　
任源祥

