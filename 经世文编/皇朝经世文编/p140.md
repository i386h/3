<!-- { "loadSidebar": true } -->
本县之为理也。奉功令惟谨。奉吾先君政谱。守而勿失。亦惟宜民通变。庶免胶柱之患焉。顾莅任之初。利病难于周知。所恃士大夫之贤耆老之练达者。不我遐弃而惠之以言。何利当兴。何病当改。合之时宜。勤相斟酌。俾得虚心以受。而次第施之。或有当焉。人逃窜而易去其乡。地荒芜而粮多失额。钱粮逋负。大户者孰为包揽。田地飞诡。大力者孰为隐占。在乡土豪之武断。愚民怯弱而不敢言。在市垄霸之纵横。衙门把持而不得入。惯捏造以讪谤乎上。唆刁讼以鱼肉吾民者。必有人也。风俗之浇漓。所当首禁者何在。众恶之渊薮。所当急格者何乡乎。盗生何地。窝盗何人。何人为消弥之法。衙蠹谁为。窝访谁是。谁实为线索之主乎。若夫城不筑。池不凿。将谁与守。士无甲。仓无储。其何能御。民壮如何团练。有无包替。夫马如何清核。有无虚糜。以至劝课农桑。堤防旱涝。催收正饷。招抚流移。莫不有因病制药之方。以起吾民于涂炭者。某既为一邑之父母。则一邑之事犹我家事。一邑之人即我家人。于此而若盲若昧。如此邑何。勿避嫌疑。明以告我。无论前人弊政当改。即我有过。而尔辈不言。尔既不肯为干蛊之子。我欲不为顽父嚚母其可得乎。除揭榜彰着外。倘有忌讳不便面陈者。每于放告之时投诸柜中。或于讲约处所投入瓶内。非同距刻以求人。实磬鼗钟铎之遗也。倘有裨益于吾民。而不便使闻于土豪衙蠹者。本县藏之于中。断不轻泄以开衅于能言之人也。其各直陈无讳。

为愿闻[己](已)过。愿达民情事。人非圣贤。不能无过。况以本府愚拙。过失更多。但不闻则不知。不知则不能改。此本府大惧也。古人以万物得所为极。本府即不敢望此。倘民有疾苦愁痛而漠不相关。何以忝颜立于民上。但不达则不知。不知则无由兴除。此又本府大惧也。凡我境内军民人等。或得于旁观之清。或出于风闻之及。或念切维桑之急。或身在水火之中。有心岂不能知。有口岂不欲言。但或以上下相隔。不能遽通。或以嫌犯忌讳。不敢入告。以致本府空抱血诚。莫适措手。为此特设木柜。置大门外。不问诸色人等。但是闻见本府过失。与民间利病。不论大小。悉听备细开写。投入柜中。听本府不时开览。庶几警省觉悟。勉图自效。以期仰报　　圣明。俯酬民望。至于假此为由。言人过失。甚至发人阴私。律有明禁。本府岂为奸民指使。而与良善为乎。犯者访出必罪不宥。

为谘访利弊以便兴除事。照得民间疾苦。与地方利弊。惟父老得而陈之。古设三老五更。必取年高有德。正为谘访民瘼。今本县视事方新。一切兴除事例。合行谘访。与其谋之都邑。不若询于刍荛。凡民有年过六旬。从未罹法者。果有灼见地方何例当兴。何害当除。即于望日条陈。具告本县。察其有裨。即便举行。或系难缓之事。不论时日具呈。即于道途拉告。本县亦当止马受言。但不得假公济私。及以迂阔不近人情之语相渎。

照得本道莅任之初。曾经出示。谘访利弊。乃绅衿时畀谠言。属僚间进条议。独于黄童白叟之口。寂无闻焉。岂虑本道以人废言。不谙刍荛是询之议乎。抑为贪官蠹吏所慑。虑以口舌招尤。故为投鼠忌器之防乎。本道熟知民间疾苦。还宜询之民间。以富贵之人。而谈贫贱之事。其痛痒未必相关。犹之问耕于食禄之人。而访织于衣锦之辈也。为此再申晓谕。尔父老人等。凡有灼见时宜。举一事可以利万民。革一事可以祛众害者。其各尽言无讳。

　　答门生王礼圻问作令书　
袁枚

书来问作令之道。甚勤且挚。夫吏治有不可学者。有可学者。天之生才。敏钝各异。或应机立决。或再三思而后决。或卧而理。或戴星出入而后理。此岂可学哉。然行政之方。与安吏民之道。则循吏不同。同归于治。今以县令所当知。与仆行之而有效。且与才性无关者。为足下告焉。夫治民者州县之职也。然治民不自民始。胥吏者官民交接之枢纽也。家丁戚友。又胥吏交接之枢纽也。不治胥吏。不能治民。不治家丁戚友。不能治胥吏。治家丁戚友胥吏柰何。曰。用之而勿为所用是已。其用之而勿为所用奈何。曰。通之而勿隔是已。官与吏终日见。则无劳家人之转通。官与民又终日见。而不许胥吏之壅遏。则彼胥吏家丁戚友者。不过供奔走佐使之职而已矣。而何弊之能为。且夫用戚友不如用家丁。用家丁不如用胥吏。用胥吏不如用百姓。戚友果贤。何所不可。如其不肖。法难遽加。若家丁则利在前法在后矣。然家人之来去无常。胥吏之曹缺永在。其畏法媚官。甚于家丁。较可用也。胥吏之职。大都拘人集众。若受讼时。朱书牒尾。即令某甲唤某乙。宁不省需索而免稽迟乎。是百姓尤可用也。吾不解今之为政者。一则曰严胥吏。再则曰严胥吏。夫胥吏即百姓也。非鬼蜮禽兽也。使果皆鬼蜮禽兽。宜早诛之绝之。而又何必用之而严之。周官所谓陈其殷置其辅。辅即胥吏也。虽圣人不能不用也。然三代上有庶人在官之禄。今既无之。则上之人宜为若作设身想。而何严之为。彼严者。岂不曰胥吏舞文乎。病百姓乎。夫使之舞文病百姓者。官也。非胥吏也。试问已舞之文。判行者谁耶。加印者谁耶。彼舞而我亦随而舞之。不自责而责人。何也。胥之权在行檄。役之权在奉檄。今之县令。檄行若干不知。檄书云何不知。某当理不知。某当销又不知。如是而欲除弊。虽日杀百胥吏无益也。夫欲大权在我。莫如手记而手销之。以州县之繁。而谓事必亲记。似属奢阔之论。不知讼牒极多。每日所进。能过百纸乎。百纸中。其理者能过十事乎。每日记十事。未为难也。次日再收百纸。大半覆词诉词。其应记者又减十而得五矣。受牒十日。书所记而召之讯。讯吏何以不行檄。则吏穷。讯役何以不集犯。则役穷。穷则免冠谢罪。请嗣后十日内行檄集犯。永为例矣。檄行犯集。随判而随销之。任胥役之需索。奸匪之侜张。而不出十日之期。则所费有限。枝节不多。其初情未改。讯断亦易。彼百姓者知十日之必结也。又何畏乎吏役而贿之。法立半年。可十日中竟无一事。此胥役之所大惧也。然民不告赃。上下访吏。有提吾胥吏者。官自当之。不许胥吏索百姓之钱。亦不许上官胥吏索吾胥吏之钱。彼胥吏者不惧于始而感于终乎。康诰曰。要囚服念五六日至于旬时。非速结之义乎。夫可以探喜怒转关键者。胥禀也。有减增有株引者。檄稿也。有移换有窜入者。供词也。有暗阻有明催或早或迟者。讯期也。吾一切目览而亲裁之。许一檄不许重檄。檄中人数空之而待亲裁。差某役亦空之而待亲裁。内销外结。檄焚卷撤。彼胥吏何权焉。于胥吏又何诛焉。今之州县。非不勤也。所惜者精神在上而不在下耳。不知上行不答则严饬至内幕外胥俱能相促。惟夫寡妻弱子乡民村户。不远百里而来。望官如望岁。而又无门探刺。不为之结于浃旬以内。吾心安乎。政纲既举。首清刑罚。清之云者。非宽减之谓。得当之谓也。陶曰。罪疑惟轻。言罪之疑者轻之。其不疑者不轻也。孟子曰。省刑罚。言省察之。不使刑罚繁也。刑以戒恶也。刑繁则不足以惩恶。而转生刑之恶。以为吾既已受刑而无所损矣。尚何惧哉。以此干疻痏而逞毒淫者比比焉。要知刑具而部颁之亦无庸也。

夫物之不齐。物之情也。彼衣冠孱民。加细荆而呼号不胜。何事于部颁之具。积蠹大猾。其筋骨皆习练之余。当巨棓而含笑。囊三木而无声。何畏乎部颁之具。吾以为其畏者。虽应笞亦宜宽省。以洒其耻。其玩刑者。法止杖四十。而吾以二十当之。

