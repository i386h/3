<!-- { "loadSidebar": true } -->
执事服官有年。声绩显布中外。尚恐民治有缺。越二千里而询于愚儒。今而知所至称贤。不苟然也。安徽诸郡。吏民所公患。莫若采铁。初额仅七万斤有奇。大府上言宜拨移产铁之地。部议驳责。转以三倍。自是无敢及此者。倘能与有司详议。白大府密奏闻。而阴有以慰户部及内府诸郎吏之心。然后露章以请。则无曩者壅遏之患矣。又凡害之已见者。人知忧之。而伏积于无形者。则昧焉。往者遂宁张公子为怀宁县令。谓周官荒政。弛山泽之禁。令民得纵渔樵。自是以后。岁小祲衰。恶民千百为。决堤防。毁坟墓。莫可御止。古者山泽隶于官。故弛其禁以利民。今则民力所自营。而租赋之所从出也。可任其相夺乎。用此三十年中。陆陂池少远于宅舍者。民皆弃置而不务孳息。薪材鱼价踊三倍。使常利坐失于伏闇之中。而乱心生于理平之日。非早遏其流。异日必为乱。昔宓子治单父。齐师将至。父老请曰。麦已熟矣。请使邑人出自刈。传郭者三请。宓子不许。曰。宁使齐人刈之。令吾民有自取之心。其创必数年不息。此仲尼之徒。深明于先王以道立民之意也。其它法久弊生而宜革者。如铺设总甲以稽窃贼。而为贼谋主。江置汛地以防大盗。而为盗窟宅。里立乡约保正以息争察讼。而辩繁。壅蔽生。执事久官南中。闻此必熟矣。若能与所司详议而改纪之。俾良有司奉行有成效。则下其法于诸郡。非一时之利也。凡兹所陈。或关于大府。或责之有司。或议于同官。执事皆可为之枢纽。若官中之事。以执事之仁明。必曲得其次序久矣。无待于某之渎告也。

　　敬陈亲政四事疏嘉庆四年　
御史何道生

我　　皇上当　　亲政之初。即下直言之　　诏。凡在臣工。自宜各抒所见。以备采择。臣职司献纳。谨将管见所及。列为四条。

一曰禁进献。钦惟　　大行太上皇帝至圣至明。无微不烛。前因各省督抚土贡之外。间陈玩好。曾经降　　旨禁饬。诚以督抚为封疆表率。首重廉洁。若进献之路一开。则不肖者得以借口进　御。需索属员。层层递取。必至派累民间。是以加之戒饬。　　圣意至深远也。诸臣自宜凛遵　　圣训。不得复萌故志。惟是我　　皇上亲政伊始。诚恐督抚之中。有以此为尝试者。不可不防其渐。伏乞　　皇上申明　　圣训。晓谕诸臣。俾知　郅治之朝。不贵异物。诸臣惟当砥砺廉隅。洁清自矢。以佐上理。则吏治之源清矣。

一曰饬吏治。亲民之官。守令为重。近年川楚教匪滋事。多由守令之不职。守令之不职。又多由督抚之徇庇。守令之贤不肖。惟视督抚为转移。为督抚者。果能整躬率属。洁[己](已)奉公。循良必擢。贪劣必惩。则一省之中。虽不能尽皆良吏。而上行下效。大法小廉。咸知媿厉。作奸犯科之徒。自无所容。今之督抚。不能整饬属员者。半由于不能正[己](已)。半由于回护处分。惟无瑕者可以责人。己之不正。何能御下。而守令获罪。督抚司道。俱有失察之咎。故隐忍不发。以观后效者有之。互相蒙蔽。苟图无事者有之。因循姑息。遂致酿成事端者亦有之。此诚当今急务。不可不大为整饬者也。伏乞　　敕下部臣。嗣后各省守令有以贪污不职败露。或因科道论劾。或因士庶控告者。必严究其上司各官徇庇之罪。以儆官邪。至各该督抚自行参奏者。其从前失察之咎。不妨稍恕。如此庶地方大吏。皆知自顾考成。无所回护。而吏治可以整饬矣。

一曰达民隐。伏读　　圣谕以民隐为念。而欲其上达。此诚　　圣王宰治之要道也。民隐之未能尽达者。半由于督抚之徇庇。不能整饬属员。半由上控之案情。不能彻底根究。向来凡有上控之案。或交该督抚提审。　　钦差大臣质讯。而统计所办之案。归罪于地方官吏者。不过十之二三。归罪于原控之人者。往往十之七八。否则不过颟顸了事。归于两败俱伤。推原其故。皆由于外省回护之恶习。牢不可破。而弥缝之巧术。更属多端。故往讯之人。即使矢正矢公。长于折狱。而本省官吏。一闻　　钦差之信。即将全案情形。捏饰装点。不使稍留罅漏。查办之人。鲜不受其蒙蔽。至于　　钦差所过。州县支应供给。其弊更有不可胜言者。　　皇上所差大臣一二员。随带司员一二人而已。大臣司员所带家人。较之定额不止倍蓗。所到之处。假　　钦差之势。鞭挞州县办差人役。征求无厌。里闬不宁。公馆铺陈。空如席卷。即使所讯之案。毫无冤抑。而沿途已不胜其扰矣。伏乞嗣后凡有上控之案。其与督抚并无干涉者。即交该督抚据寔审办。其干涉督抚。恐致回护者。立即提犯进京。交部臣秉公严鞫。务期水落石出。以成信谳。倘有必须亲至其地踏勘情形者。交邻省大员。就近查勘。分别奏咨。归案办理。庶驿站不至骚扰。而民隐得以上达矣。

一曰厘驿政。　国家设立驿站。凡马匹人夫。皆有定额。草干夫价。皆有奏销。原于闾阎毫无扰累。乃各省地方官奉行不善。借差使之名。开科派之路。马价折之民间。草豆纳之里下。一遇紧要差务。格外派累者有之。差拏民间行旅骡头马匹。充抵驿骑者有之。于是州县之贤者。无不以冲缺为畏途。而不肖者反以冲途为要缺。至于一当冲缺。则无论贤不肖。皆以办差为要务。其精神才干。用于擘画夫马者半。用于奔走伺候者半。加以下程铺垫。需索征求。应接不暇。虽有循良之吏。亦惟有低首下心。以苟免赔累为幸。断不能尽心民事。其无能者。又皆纵容胥役。多方勒派。地方之脂膏。朘削愈深。奸蠹之囊橐。分肥愈厚。而贪诈者之藉端入己。饱其溪壑。更不必言矣。伏乞　　皇上敕下各省督抚申明定例。转饬有驿州县。遇有差务。务照部颁勘合夫马定数支应。如有不遵定例。额外需索者。立即直揭部科。各督抚仍责成道府。不时稽察。所属州县。如有借口办差。派累百姓者。立即揭报参奏。倘隐不办。别经发觉。即将该上司一并严议。如此严切　　训谕。俾各知儆畏。庶驿政清厘。而民无科派矣。

　　敬陈治滇实政疏云南通志　
蔡毓荣

滇省界在边荒。甫离兵燹。迥非承平内地。可以优游坐理之时。一切整顿地方。抚绥民生。务以实心而行实政。如其因循苟且。粉饰太平。非　　皇上责理于臣。与臣率属以报　　皇上之至意也。自受事数月以来。周谘利病。悉力兴除。总期上下一心。勤求治理。无如官斯土者。或缘瘴疠易侵。接踵报故。是以荒残难起。触目灰心。率多旦夕求去之思。否则守边俸为待迁之计。滇吏之实图有造于滇者几人哉。是非申严课绩之条。特着考成之令。大加振刷。逐事讲求。未易起积隳而成长治也。夫所谓实政者。一在复丁田。前此死徙人丁。抛荒田地。业据勘明题报矣。使徒觊蠲除之令。不为补救之谋。长此土旷人稀。成何景象。又或侈语招徕。而漫无安抚。捏申开垦。而摊泒包赔。从何时得庶且富耶。则所以辟榛芜谋生聚者之力行宜亟也。一在广树畜。滇人既幸更生。而无以谋生。其势不可以久。务因时地之利。为开衣食之源。今以无主荒山。劝民种树。近郊隙地。给令灌园。但使瓜壶枣栗之微。各得其养。鸡豚狗彘之畜。无失其时。安在绌之不为赢。而剥之不易复耶。则所以课种植稽畜牧者之力行宜亟也。一在裕积储。滇在万山之中。产米无多。运粮未便。臣前疏请开捐事例。用实仓廪。亦以官兵交瘁之区。常平义仓。虽经修举。未能责效于旦夕耳。然使以常平义仓为故事。而虚报损积。塞责一时。又或不知贵粟重农。驯致耕三余九。何以有备而无患邪。则所以劝积谷实边储者之力行宜亟也。一在兴教化。滇人陷溺数年。所习见者。皆灭理乱常之事。几不知孝弟忠信为何物矣。今既如长夜之复旦。反经定志。全在此时。臣已饬行有司。各设义学。教其子弟。各以朔望讲约。阐扬　　圣谕。以感动其天良。各选年高有德之人。给以月廪。风示乡里。但人情率始勤而终怠。其或作辍不常。安能久道化成。而保民无邪慝邪。则所以革民心兴民行者之力行宜亟也。一在严保甲。滇当反正之初。逃兵逃人。暨逆藩旧人之窜伏者。正复不少。臣前疏请责土司稽查之法。业蒙　　睿鉴允行。尤须严督有司。肃清内地。但使深山穷谷。城市乡村。无一脱漏牌甲之人。自无一容留奸宄之地。特恐奉行不善。反以编设扰民。又或徇编设之名。一报册结。便为了事。漫无督察。是有治法无治人。其能以虚文收实效邪。则所以清逋逃弭盗贼者之力行宜亟也。一在通商贾。滇南道路险远。舟车不通。商贾罕至。吴逆时。游棍夤充税官。市棍夤充巡役。物无大小。地无远近。或一地而两税。或二三十里一税。到处搜求。甚于截。操奇赢者裹足不前。有由然矣。

