<!-- { "loadSidebar": true } -->
臣惟天下治乱。视百姓之安危。百姓之安危。系守令之贤否。我　　皇上取天下于明室衰乱之后。励精图治。锐意安民。四海咸仰太平之化。但守令不尽其职。积弊未除。实政未举。有负　　皇上望治之诚。臣以新进儒生。不识忌避。敢为　　皇上痛陈之。夫为　朝廷教养百姓者。守令也。今之守令。有能招徕流亡者乎。有能开垦荒芜者乎。有能巡行阡陌者乎。有能教民树艺者乎。有能稽核户口者乎。有能均平赋税者乎。有能轻省徭役者乎。有能驱除盗贼者乎。有能抑制豪强者乎。有能禁戢衙蠹者乎。有能赈恤灾患者乎。有能救济孤寡者乎。有能修浚城池者乎。有能平治桥梁者乎。有能兴举学校者乎。凡此十五者。皆守令之责。臣非刻论天下。知其未有能举行者也。即其善者。不过急赋敛。听狱讼。谨簿书而已。至于贪酷暴虐。朘膏血以肥己。昏庸罢软。纵虎狼而噬人。守令如此。百姓安所得生乎。臣请　　敕下该部。申明守令职事。严行抚按。急加督课。务令实心任事。勿尚虚文。仍于臣所言十五事。分别多寡用为殿最。如全行者为上。一半者为次。少者为下。上者许巡按御史不时特荐。次者复　　命保举。下者论劾。如此庶人知职事实政举行。积弊自除矣。若夫贪酷暴虐。必拏问重处。此辈以市井无行。滥盗名器。一入仕籍。即垂涎民髓。及囊橐充满。自揣不过罢官而已。归买良田美宅。扬扬得计。是罢职反投其愿也。请自今如遇赃官。不论多寡。必如数追出助饷。依律问罪。赃至五七百两者。必籍没资产。使彼有身家子孙之虑。庶贪残敛迹守法矣。若昏庸罢。必题参斥革。此辈以老惫聋瞶。谬膺重寄。任凭书吏纵横。满堂皆官。较贪吏虽未得财。而误　国殃民。为害更大。今法止降调简僻。夫何地非皇上之疆土。何民非　　皇上之赤子。且简僻之地。穷乡下邑。悉无告穷民。以此辈治之。是益重其穷矣。况天下之大。何患无才。必欲姑息如此也。臣请自后如遇老迈龙钟。即行斥革。不必降调。庶人知鼓励。不致因循废弛矣。

　　奖劝清吏疏顺治十六年　
御史田六善

臣惟清浊者人品之分途。劝惩者　朝廷之大法。是惩犹继乎劝而为言者也。今日贪风日甚。处极重难返之势。不得不严惩以儆。然惩之虽严。其弊日巧密。廉耻渐至于不可问。惟惩与劝行。则今日虽不能必人之自为劝。而行之既久。人将见清吏之可为黾勉自持。亦可不惩而自劝。于以上登至治不难也。今州县未尝无劝矣。缉拏逃人则有劝。输银输粟。以及开荒完粮则有劝。夫民之安危。原系乎吏之清与不清。而所以劝清吏之法。未尝议及也。督抚亦未尝无劝矣。州县能拏逃人则彼有劝。州县能开荒以及完粮等事则彼有劝。夫吏之清与不清。原视乎督抚之公与不公。而所以劝督抚之法未尝议及也。且缉逃开荒等劝。是赏能也。输银输粟等劝。是赏富也。何如得一清吏之为有益乎。且州县有功。督抚皆积累以为己功。为其能督率也。何如能使吏无不清之为有益乎。夫督抚之不得荐举。不过谓其有虚文。无实用。然参易而荐难。此后督抚将每岁参数人以塞责。至于吏之清不清。则亦漠然视之而已矣。伏祈　　敕下督抚。不得效平常荐举习套。止查地方历年所得清吏。果有几人。一一开报。祈　　皇上记名左右。以凭优擢。祈　　敕下该部。或一年。或二年。类查各督抚地方。有清吏五人者。如何褒嘉。有清吏十人者。如何优异。无清吏一人者。如何处分。庶人人自奋。治道可兴。然行此有五便。议此有三难。不可不讲也。何谓五便。清吏劝。则饮茹之人。谓人虽荣华。己虽冷落。而公道尚存。声名尚美。则持守之志益坚。一便也。清吏劝。则不在清吏之数者。谓己即有缉逃输赈等功。操守尚未见信。白简可畏矣。谁敢不力自濯磨。二便也。清吏劝。则　　皇上忧吏治之日坏。求其人而不得者。今后可以知某省尚有清吏几人。以验吏治之修废。三便也。清吏劝。使天下晓然知　国家之劝有能者如彼。劝有德者如此。风俗可以丕变。四便也。至劝清吏兼劝督抚。则督抚向日谓清吏之无益于己。摧残诃斥。令廉介之士隳心者。今见清吏之万不可无。则必卵而翼之。亲而爱之矣。五便也。何谓三难。议者必谓一劝清吏。则其余之不清可知也。无以处乎不在清吏之数者。一难也。夫今天下果皆清吏乎。与其不劝而泾渭不分。何若劝之而使有清名者知勉。无清名者知戒乎。议者必谓一劝清吏。恐督抚依旧受贿徇私。二难也。夫不有巡方之互察乎。巡方之在地方。虽不如督抚之久。然以察督抚所荐之虚实则甚易。不公不明。为法已严。督抚亦何肯以一己之功名。为他人之地步乎。议者必谓一劝清吏。恐钱粮等事。未必能无罣碍。三难也。夫周官六计弊吏。总贯之以廉。平常加级纪录。皆可抵算罚降。岂一尘不染之吏。为　　皇上爱养斯民。独不可加级纪录。并受　　殊恩乎。苟行者力致其五便。议者不惑其三难。将见廉耻可兴。名节可振。循良之风。不让前古矣。臣工幸甚。天下幸甚。

　　请分别贤能疏　
曹一士

伏见我　　皇上即位以来。勤求民瘼。加惠元元。敬读　　谕旨。有云百姓安则朕躬安矣。大哉　　皇言。闻者皆为感涕。臣愚以为欲百姓之安。务在弗扰之而已。而其要莫先于慎择督抚。督抚者守令之倡也。督抚不扰守令。守令不扰小民。而天下之民莫不安矣。自大吏以至小吏。皆有贤员。有能员。贤能兼者上也。贤而不足于能者次之。能有余而贤不足者。又其次也。何谓贤。务持大体。与民休息者。是也。何谓能。趋事赴功。综核名实者。是也。天下能吏多而贤吏少。则吏治必有不得其平者。不可不亟加甄别也。臣查督抚之保题守令。其辞约有数端。曰。年力富强也。为人明白也。办事勤慎也。其实迹。则钱粮无欠也。开垦多方也。善捕盗贼也。果如其言。洵所谓能吏也。乃未几而或以赃污亏空闻。或以草菅民命劾。所谓贪吏酷吏者。无一不出于能吏之中。彼诚有才焉。以济其恶耳。若夫吏之贤者则不然。恻怛爱人而已。悃愊无华而已。方于事上。不为诡随而已。吏人同声谓之不烦而已。此数者。皆督抚所视为无能者也。然而贤者。则必出于其中。度今世不少其人。而督抚荐剡曾未及此。毋亦重视能而轻视贤之故耶。抑亦狃于积习。以能吏即为贤吏耶。且臣恐督抚所谓能者。非真能也。以趋走便利而谓之能。则老成者为迟钝矣。以应对捷给而谓之能。则木讷者为迂疏矣。以逞才喜事而谓之能。则镇静者为怠缓矣。且或以武健严酷。不恤人言。而谓之能。则劳于抚字。拙于锻炼者。谓之沽名钓誉。才力不及。而掇拾细故。以劾罢之矣。好尚一乖。取舍顿异。及至所取者溃败决裂。则曰臣不合误举于前。统听部议而已。夫有误举必有误劾。误举者可议其罪。误劾者复何从而加之罚乎。臣闻之子舆氏曰。尊贤使能。又曰贤者在位。能者在职。明贤与能之宜别也。臣愚以为今之督抚。明作有功之意多。而惇大成裕之道少。损下益上之事多。而损上益下之义少。此诚当世治体所关也。治体一偏。必滋流弊。转移之机。实在今日。伏见我　　皇上于凡丈量开垦。割隶州县。改调牧令。一切纷更繁扰之举。皆颁　　旨罢革。为督抚者。度无不承流而宣化矣。臣所虑者。彼或执其成心。则且饰非以自护。否或意为迎合。复将姑息以偷安。二者皆不明于贤能之义也。敢请　　皇上特颁谕旨一道。剖晰贤能。详加开导。俾于精明严肃之中。布优游宽大之政。能者务勉于贤。而贤者益励于能。书曰。人之有能有为使羞其行。勉之于贤也。诗曰。嗟尔君子。无恒安息。励之于能也。若贤非真贤。能非真能。则必谕之而不悟。导之而不从。惟　　皇上即赐干断。以罢斥之。庶督抚靡不洗心涤虑。以仰答　　圣明矣。至其所属守令。　　敕于保题荐举时。各分填贤员能员字样。然后条疏实事于下。如能员而有败行。许督抚自行检举。若贤员而着劣迹。则督抚从重处分。倘其属所举皆能员而无一贤员。则非大吏乏正[己](已)率属之方。即贤者有壅于上闻之患。督抚之贤否。且视其所举而瞭如矣。如是则以知人之哲。为安民之惠。则　　皇上之仁心仁政。寄之数人。天下百姓。有不并受其福者哉。

　　请禁躐升疏顺治十五年　
给事中姜希辙

臣惟诏功诏德。　朝廷载有爵禄。以贤以劳。臣子惟敦靖献。良以职掌所在。矢心尽业。不敢旷厥官方。贻讥覆餗。否则降罚褫革。用警冥顽。所以励振兴而勤趋事也。若夫职业既举。簠簋修饬。行不妨八法之议。材或有一得之长。积俸资。升迁罔后。未闻掩没勤劳。而不核乎名实也。乃今之吏治有大不然者。如逃人之拏获。荒田之开垦。漕粮之报竣。或加级。或不论俸满。躐等骤升。莫斯为甚。究其躐等之故。不过曰。逃人易匿难获也。荒田易抛难开也。漕粮易欠难完也。不得不开功名之路。以示磨钝之权。否则人心不畅。而未易奏功也。夫此三者。皆臣子职分中所应为之事。以应为之职守。若泄玩不举。则自有罚以惩其后。今则纪录不已。又复加级。前已升迁。后复再升。甚至级无可加。而升犹不止。在　国家劝贤之典。不无滥觞。而臣子循分之心。亦觉未安。且此三者。非其人之有异能卓荦。以应不次之升者也。亦视其地焉。若于畿辅齐豫之间。即逃人不胜缉。荒田不胜垦。漕粮不胜完。而问之他省。或曰。逃人非其故乡而无隐匿也。或曰。无尺寸之土不垦也。是无所用其力。至漕粮则又恃有天年焉。若岁荒民贫。虽欲竭智索能。又何所用其力哉。所谓贪天功以为己力者。岂可为臣下训乎。臣以谓是三者。不宜有加级。并不论俸满之　　特典。止宜一岁一考核。因事立程。尽职者纪录以旌其功。怠废者严罚以创其后。何至令人以一事之修举。胜三载之考绩。薄循分之升迁。冀非常之幸进乎。且　国家课功之典。不止三者。如征输教士祀神劝农练兵训将兴化厚俗。未闻事事有加级。事事有升迁也。抑臣更有请者。捐俸亦属臣谊。纪录用彰劝勉。乃竟有夸多靡。金钱米谷。盈千累百者。是纪录不足以风示。而反足以奖贪也。是岂　国家鼓励之初心乎。嗣后恳　　皇上敕谕督抚按。务须核实数目。方行具题。毋得徒尚虚文。用夸耳目。是亦警戒之微权也。

卷二十吏政六大吏

　　奏陈封疆难以胜任疏雍正七年　
山东布政使费金吾

