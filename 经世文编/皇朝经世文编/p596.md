<!-- { "loadSidebar": true } -->
川省无土著之民。五方杂处。其性轻于去就。故一闻警报。辄四散奔逃。民心疑惧。则千里无坚城矣。今堡寨林立。声势联络。民居既安。民志自定。父母妻子。团聚一家。无流离死亡之忧。并不虑为贼逼胁。陷于邪党。可以保全良民。潜消贼势。其利一也。粮皆藏于堡寨之内。所余村落店馆。皆空屋耳。贼即千里焚掠。无所得食。若攻围堡寨。则丁壮自护身家。其守必力。又有邻堡之救援。官兵之策应。其力必不能攻陷。狂奔十余日。非溃而四散。则辗转于沟渎之内矣。区区首恶。何难就擒。可以制奔窜之贼。其利二也。据险之贼。不能不下山掠食。今民皆团聚。粮不露处。冬夏之交。野无青草。附近已无所掠。远出则近山之堡寨皆得邀而击之。其势又不敢出。坐困月余。积粮既竭。终亦归于死亡逃散而已。可以制负固之贼。其利三也。州县之有乡村。如树之有枝叶。枝叶伤则根本无所庇。乡村皆为贼所蹂躝。其城郭之不亡者仅矣。今四面皆有堡寨。障蔽拥护。贼必不敢径犯城郭。有急则环而救之。贼将腹背受敌。官兵又乘其后乎。可以保障州县。其利四也。堡寨远者相距数十里。近者或十余里。官兵经过。就近供支。粮台可以不设。官无转运之费。民无挽输之劳。至文报往来。无须兵勇护之。即于堡寨之在大路者。安设夫马递送。可以省台站之费。其利五也。每省挑选精兵三千。贼合亦合。贼分亦分。牵制其后。使之不得攻陷城堡足矣。其余悉令归伍。所省盐粮。犹其小者也。兵少则差徭亦省。民受无穷之利。而营伍不致空虚。亦无虞更生他变。其利六也。守陴壮丁。惟贼至时数日给以口粮耳。无按月之盐粮。无安家之银两也。其费较招募乡勇。所省何啻天渊。而爱护乡里。朝夕相见。犹有古者守望相助之意。可以情法维系之。不若乡勇从征日久。习于凶暴。怯公战而喜杀掠。酿为将来无穷之隐忧。其利七也。保伍时相纠察。而堡寨之长。又从而稽查之。则奸宄无容身之地。其桀骜不驯如嘓噜者。亦慑而不敢肆。可以渐化为良民。其利八也。邪教蔓延。为日既久。伏而未动者。正不乏人。今淑慝既分。居不相杂。冥顽者苟潜入于贼党。可以一并歼除。其愧悔者必安居乎故业。可以保全身命。绝后患之萌。开自新之路。其利九也。规模既定。守而勿失。远近一体。上下同心。如网之在纲。有条不紊。如身之使臂。无令不从。无事之时。按籍而稽。瞭如也。有事之时。画地而守。井如也。一劳永逸。数世赖之。其利十也。然而愚者可与乐成。难于图始。因循目下。畏难苟安。此议一出。必有沮之者。一则曰骚扰反以累民也。夫择利莫若重。择害莫若轻。贼匪所过。焚烧房屋。杀戮人民。掳掠妇女。其惨极矣。民虽至愚。亦必明于利害。所全者大。即小有骚扰。犹当毅然为之。况保其身家。全其积聚。顺其情之所乐。何累之有。若云奉行不善。则官吏之过。当易其人。不当废此法。如战场失利。岂以偶无良将。而遂永不用兵乎。一则曰迂缓不切于事也。夫欲速则不达。自去岁以来。各省所行。何一不速。何一有效。事固有不急急于目前。而收功于异日者。及今为之。未为晚也。行之一县。可保一县。行之一府。可保一府。同时并举。不过三月。贼在罗网之内矣。是速莫速于此也。舍此以图。其果有旦夕奏效。操券而得之策乎。一则虑其费大也。夫成大事者不惜小费。苟能平贼。即多费亦所不惜。今州县大者不过堡寨数十处。小者十余处。一省所办者。不过三四十州县耳。裒多益寡。合计每省用银。不过一百万而已。后此即无所费。较之养兵养乡勇每月需银百万两而靡所底止者。其费何如。且惟买粮为费较巨。而粮分贮于堡寨。何异贮于州县之仓。今各州县岂能不采买乎。其余借项。分年带征归款。是不独省费。且并无所费矣。一则畏其烦难也。夫天下无难成之事。患无任事之人。今自道府下至堡寨之长。总理者有人。分任者有人。劳瘁不辞。悉具举。何虑其烦难。且通江巴州仪陇。贼所蹂躝之处。失业难民。岂能不为抚恤。清查户口。修理房屋。吊生恤死。赈乏周贫。其烦难何止十倍于此。与其补救于已然之后。何如预备于未事之先乎。是数说者。皆不足以难之。然则今日急务。莫有先于此者矣。不然。不务安民。何以御贼。民惧贼而逃。犹可言也。兵愈增则差徭愈重。师愈久则扰累愈多。数月之后。恐民见贼至。将不逃而与之合矣。今不早为。后悔无及。谨陈一得之愚以采择焉。

　　练兵修寨四事议四川通志　
方积

一操练乡兵以备堵截也。各州县非无乡勇之患。有乡勇而无训练。实与无乡勇等。梁山县招募乡勇。共七千余名。除陆续奉调。及裁汰不计外。近存四千余名。广延精于技艺者三十余名。教以鸟鎗刀矛等技。盖操演之法。与临阵之法同。鸟鎗在前。刀矛在后。鸟鎗不精。则临阵手颤。而发必不中。一发不中。势必弃鎗而走。刀矛手亦因之而惊。故必精鸟鎗以收刀矛之用也。刀矛不精。不但刀矛手不敢近贼。鸟鎗手无可恃之人在后。其技即精。其心不定。贼徒骤进。亦必弃鎗而走。故必精刀矛以收鸟鎗之用也。见在日夕操演。十月于兹。近复制硬弓四百余张。及药弩三万余枝。以为伏路守险之用。各义首乡勇等。自顾身家。亦颇知用命。时时勉以大义。兼教以作坐进退之方。迩日察看情形。似尚可用。如果贼入窥境。定当竭力堵剿。断不致退缩迁延。　一修凿城池以定民志也。县城为四境居民之望。城中小有惊疑。则四境亦闻风而怯。查梁山县旧城。高仅盈丈。兼以无濠可恃。恐愚民无识。易起猜心。见将县之旧城。普加三尺五寸。平处俱挖长濠。傍山险处修削。益令陡峻。城工浩大。用度不赀。既未敢请领帑银。而当此军需浩大。民力困弊之时。更不敢重劳民力。除将本年廉俸。全行捐用外。复传集本城殷实绅耆约保人等。明白晓谕。旋据捐石捐木捐出米粮者。络绎而至。即令捐助多而人品正者。分董其事。所有出入一切。不用一家丁一书役经手其间。是以用费较省。而成功亦较速。虽尔日工价。合计尚欠三千余金。自当妥为办理。断不致丝毫有累公私。城内小山甚多。俱于扼要处设立台。置自铸威远六尊。以备轰击。其余存城劈山。九子连环。共四十余尊。鸟鎗约九百余杆。火药约一百余石。铅弹足用。刀矛军器。约五千余件。俱系自为制备。其外卡鸟鎗军器。尚不在此数内。　一设法储粮以备缓急也。县内常社两仓。共收贮谷二万石有零。除奉文碾运军米及支发本境乡勇口粮外。见仅余谷一千二百余石。仓实为空虚。设有缓急之用。真不足恃。再四思维。无可为计。昨经普谕附近城郭居民。令将存谷余石。先事运贮城内。设使贼人犯境。即可轻身入城。小民亦知未雨绸缪。殊属踊跃。且见在官仓闲空。其谷石多而无地可以屯贮之家。兹已将官仓借给存贮。明白晓谕。以将来设有事端。即当借散口粮。事竣照市偿价。梁山虽小邑。颇多知义之民。以故鼓舞乐从。尚不致疑于官吏。　一广修山寨合力守御也。查贼匪自去秋起事。迄于今日。所入之处。必先以虚声恐吓。俟居民逃窜时。彼则乘乱而入。地方官虽欲禁止逃民。而逃民终不可禁。以故民心愈恐。而贼势愈张。小民无识。贵坚其志。必置之于必不可死之地。而后有不肯轻去之心。民有不肯轻去之心。而后贼无可以拦入之势。梁山境内。周围数百余里。四面俱有古寨。已令各路约保指名出。大小不下三十余处。有周围三四十里者。有周围十余里。及七八里者各不等。大抵皆峭壁悬崖。中通一径。见已亲赴各寨。逐加阅视。普劝居民。令其各加修整。大约不过一月之内。即可一律修齐。其附近城郭之牛头金城七十层子严等寨。日内即可竣工。闻贼众行不裹粮。待掠而食。倘能绝其粮路。势不能枵腹持戈。是以傍寨居民。俱令其将存积榖石。全数先行运寨。寨上多备滚木擂石。按照寨之大小。分给过山鸟鸟鎗等件。如果贼至。各路居民。自可就近登寨而守。或十余团守一寨。或数团守一寨。预嘱该居民等。于贼至之时。勿与接战。但坚守不动。使我四境之中。路路可通。寨寨相望。不必互相策应。而实有互相策应之势。贼仰攻不能。掠食无所。左梗古塞。步步防人。似有不待驱逐而自退之理。

　　抚议四川通志　
龚景瀚

