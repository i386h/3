<!-- { "loadSidebar": true } -->
迨明以盐课给诸边粮饷。而水旱凶荒。亦时借以赈天下。设都转运使司者六。而两淮居其一。岁课百二十余万。几于漕运等制。置沿海丁。以附近有丁产者充之。免其杂徭。给以草荡。犯罪自流徒以下。刑止杖。仍发煎盐。其煎办以丁为率。初制引四百斤。寻改办小引。半之。每丁岁办小引盐十六引计两淮盐岁额七十万五千一百八十引。岁终。转运司具所办课如目上会计。亏额者追理。凡丁所煎盐一引。给工本钞二贯。一贯值钱千。合用引目。运司官以时请于户部。印造给付。召商纳粟中盐。量所在米价高下道里远近为之则。中已出给引诣场支盐如目。盐出场。经批验所依数验掣。所过官司。照验放行。其转卖各照所定行盐地。毋越界。若引与盐离。及越境卖者。同私盐追断。商卖盐已。即所在退引还官。伪造引者斩。诸监临势要。令家仆行商中盐。侵民利者罪如律。法令严具如此。于时商中盐者引输银八分。榷利甚微。而商获甚厚。以总利权抑专擅赡民食而已。永乐中。令商于各边纳米二斗五升。或粟四斗。准盐一引。于是富商大贾。自出财力。招游民垦田。田日就熟而年谷屡丰。甘肃宁夏粟石直银二钱。边以大裕。宣德中。岁遣御史督视盐法。令各运使查中盐商年远事故。无子孙支给者。行原籍官司。每引给资本钞二十锭。优之。正统初。令淮浙贫。有余盐。官给米麦收之。丁逃移者。盐课核实停其征。又令各商守候年深不得盐者。听以十分为率。支淮盐四分。其六分兑于山东运司。不愿支者听。诸所为轸商甚厚。其后始分为常股存积。常股者。商人中纳依次守支之盐。存积者。积盐在场。偶军饷急。增价开中越次而放支之盐也。存积行而常股益艰滞。商人有守候数十年。老死不得支。而兄弟妻子代之支者矣。成化中。户部尚书叶淇。言商输粟二斗五升。是以银五分得盐一引也。请更其法。输银于运司。银四钱。支盐一引。可得粟二石。是以一引之盐。坐致八倍之利。且商人纳银运司。道近而便。上下交利。奏可。于是盐银岁骤增至百万余两。诸商垦田塞下。悉撤业归。西北商或徙家于淮南以便盐。而边地为墟。粟踊贵。石直五两。欲复如前者输粟塞下。及薄取八分之利。不可复矣。宏治中。大学士李东阳。言今者盐法坏尽。各边开中。徙有名而商实失利。因极言皇亲不府及内臣奏讨者一。夹带者十。弊尤甚。于是下诏悉住支还官。自今势要。毋得求讨窝占。违者听巡按御史纠劾。至正德中。奏讨纷纭。尽隳旧制。而盐法决裂殆尽。嘉靖五年。用御史戴金言。每正盐一引。许带余盐一引。正引于各边纳粮草。余盐纳银运司解部。其夹带多余者。割没入官。岁增余盐银六十万。其后盐法御史王绅黄国用。复请以割没银给户。人二钱有差。取盐一引。例开边报中。名工本盐。岁复增课银三十万。是时商人于边中盐者。引纳银七钱。已渐减五钱。视初制不啻倍蓰。而各边谷踊贵不易籴。势要或占中卖窝。若斗头加耗。官科罚而吏侵渔之。为费不赀。及给引下场。或官吏难。或丁额课不办。经年不得掣。且商业输饷于边矣。安所得赢羡重赀。往返数千里外。复输纳于运司。而有司奉令申严。非征完余盐。即正引不得下场。即[已](己)支盐上堆。而挨单守候。非五六年。盐不得行。诸行盐地辽远。涉长江。排风浪。时有飘损。数十万之赀本。掷于乌有。又不能防船户揽载之无盗卖耗窃也。

商惫至是而甚。于是遂分为三。曰边商。曰内商。曰水商。边商多沿边土著。专输纳米豆草束。中盐所在。出给仓钞。填勘合以赍投运司。给盐引。官为平引价。听受直于内商而卖之。内商多徽歙山陜之寓籍淮扬者。专买边引。下场支盐。过桥坝上堆候掣。亦官为之定盐价。以转卖于水商。水商系内商自解捆者什一。余皆江湖行商。以内商不能自致。买引盐代行。官为总其数。并给水程。于行盐地而贩鬻焉。明初。严商人代支之禁。及是而诸商名目不一。均逐末利。旧制不行。势使然也。边商以卖引得利微。复自支盐出场。名河盐。而盐法御史鄢懋卿。为请将河盐堆盐。相兼掣称。懋卿又奏各场未掣引盐百五十余万引。宜责令通行解捆。约可得银百余万。奏下。两淮大扰。征敛督逼无虚日。会御史徐爌上言。商人挟资万里。出百艰。为国足边。今正引之外。既征余盐。又加以工本割没。可谓厄矣。乃一岁之间。必取盈百五十万。前盐有掣无售。一时越境私贩者不可遏。民间皆贱买私盐。淮盐大阻。故水商船往返。势不能无愆期。而淮南盐岁掣减旧额四之一。乃部解余盐银六十万。一岁两解。无容缓。则预征内商以取盈其数。至二十年以后。所预征商银百五十余万。始以盐上堆。而征堆盐。堆盐尽。则征在仓盐。久之将商未买引而征课矣。其后宁夏多事。兵饷费巨无所出。始议增宁夏引盐八万。东军引盐四万有奇。名加增盐。附单搭掣。以佐军兴旦夕之费。而诸宿猾巧为奸利者。往往营部札为例。于是有加罚违没引盐。以旧盐旧引而告加罚。许令搭掣。射利者趋焉。而运司黠猾吏受重贿。因得主使官私加罚而盗卖之。诸领部札者反不与。由是众大衔愤。会神庙大榷海内商货。因奏言两淮没官盐。岁久山积。遣内臣卖之。可得银数十万。为大工费。二十七年。始遣内臣鲁保奉敕查理。驻扬州为盐政府。既至。而没官盐岁久消折尽。乃括库积余银五万两上之。所分委查盐官四出。探巨商累镪百万者。捕鞫。沿海户殷实者无得免。自是商俱困。无复有愿买新盐者矣。夫两淮盐课百余万。取之于商。商安所出。出之于。以区区海滨荒荡莽苍之壤。民穴居露处。魑魅之与。而岁供国家百余万金之课。自钞法坏而优恤虚。所恃供课之外。商收其余盐。得钱易粟以餬口。若商不得利。则徙业海上。饥无所得粟。寒无所得衣。穷丁坐以待毙。恃强者集众私贩。因而椎。甚则盗弄潢池。震动城邑。若唐末黄巢王仙芝之类是矣。故商不得利之祸浅。而不得食之祸深。

然户之困。由于商困。商人之困。由于私贩行而正盐壅。自鲁珰查理存积。遂停压课引八百余万。至四十五年。特遣郎中袁世振疏理两淮盐法。上十议。立减斤法。每引定盐并包索。淮南四百三十斤。淮北四百五十斤。除引价五钱外。淮南纳余课八钱。合引价一两三钱。淮北纳余课六钱。合引价一两一钱。改单立纲。正行见引。附行积引。自丁巳至己巳十三年间。积引销尽。附引始罢。天启元年。户部侍郎臧尔劝。题准每引加盐十五斤。征银一钱。以充辽饷。六年。逆阉魏忠贤差中珰二员驻维扬。搜括运帑八十万金。为之一空。又以大工每引加盐十三斤。纳银八分。崇祯二年。奉诏停止。三年。户部尚书毕自严。以兵兴饷急。题充辽饷。五年。议照辽钞摊行之例。于纲外另行新引七万。又题增黔盐五万引。六年。从抚臣唐晖请。又于湖广武昌汉阳二府增行淮盐三万引。

末年复派练剿诸饷。浮课增而商资竭矣。　皇朝受命。戎衣初定。滇黔闽粤。未尽削平。所需兵饷。半资盐课。顺治。二年。巡盐御史李发元。运使周亮工。协新盐法。请垣盐给商。招令认窝办纳。免征一初浮课。谕诸商量力行盐。以丙戌一年为止。后不为例。奉部刊定引额。剖一为二。岁行一百四十一万三百六十引。每引运盐二百斤。其部加带及解费卤耗包索等斤不与焉。引不分南北。纳银六钱七分有奇。与旧额符。四年至八年。各商认行盐引。虽年运年销。究不及额。九年始定纲数。淮南派行一百四万二千三百九十引。淮北派行二十二万九千一百二十二引。上江八县。食行纲盐十三万八千八百四十七引。合南北正纲额数。及连年频加杂课。九年起至十六年止。统计引二百七十余万。壅积亦近二百三十余万。十七年。巡盐御史李赞元。疏请行见年额引。将积盐带入正纲内。二引附销。一引每包加盐一百斤。户部覆允。十八年御史胡文学任。合计十五十六年积引。仅销三十余万。而十七年正引。反壅至四十余万。皆因盐斤未减。以致赢壅。除淮北并引外。奏请淮南附销之引。纳引半之课。行一引之盐。除加带百斤。俟三年积盐销清。如旧征纳。章再上。　　制曰可。于时天下盐课。惟两淮最多。而天下商力。惟两淮最困。正课之外。私费不赀。遇一事。即有一事之陋规。经一处。即有一处之科派。而壅滞之故。则由纲地节增食窝。苦于地狭盐多。商人甘纳课而不愿带盐。乃桥所两掣。额外之斤增重。益为盐法大害。则先桥掣溢斤。所掣割没。原以禁多带之弊耳。乃其后以多报割没为功。借口加斤。相沿为例。司掣者公既便于报解。私又易于隐欺。官以多斤为利。而商病之。有司既仍踵为故事。而奸胥宿猾。盘踞窟穴其中。盐政之弊。至是而极矣。

