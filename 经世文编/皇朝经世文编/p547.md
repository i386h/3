<!-- { "loadSidebar": true } -->
南洋诸番。不能为害。宜大开禁网。听民贸易。以海外之有余。补内地之不足。此岂容缓须臾哉。昔闽抚密陈。疑洋商卖船与番。或载米接济异域。恐将来为中国患。又虑洋船盗劫。请禁艘舶出洋。以省盗案。以坐井观天之见。自谓经国远猷。居然入告。乃当时九卿议者。既未身历海疆。无能熟悉情形。土人下士。知情形者。又不能自达朝宁。故此事始终莫言。而南洋之禁起焉。非　　圣主意也。夫惟知海国情形。乃可言弛张利害。海外诸番。星罗碁布。朝鲜附近神京。守礼法。东方之国。日本最为强大。其外皆尾闾。无他番。稍降则为琉球。大小岛屿。断续二千里。外皆万水朝东。亦无他国。南洋番族最多。吕宋噶啰吧为大。文莱苏禄麻大甲丁机宜哑齐柔佛马承吉里问等数十国。皆渺小不堪。罔敢稍萌异念。安南占城。势与两粤相接。此外有东埔寨六坤斜仔大泥诸国。而暹罗为西南之最。极西则红毛西洋矣。红毛乃西岛番统名。其中有英吉黎干丝蜡佛兰西荷兰大西洋小西洋诸国。皆凶悍异常。其舟坚固。不畏飓风。炮火军械。精于中土。性情阴险叵测。到处窥觇。图谋人图。统计天下海岛诸番。惟红毛西洋日本三者可虑耳。噶啰吧本巫来由地方。缘与红毛交易。遂被侵占。为红毛市舶之所。吕宋亦巫来由分族。缘习天主一教。亦被西洋占夺。为西洋市舶之所。日本明时作乱。闽广江浙。皆遭蹂躏。至今数省人民言倭寇者。尚心痛首疾。若南洋数十岛番。则自开辟以来。未尝侵扰边境。贻中国南顾之患。不过货财贸易。通济有无。今日本不禁。红毛不禁。西洋天主教布满天下。且以广东澳门为彼盘踞聚族之区。而独于柔顺寡弱有利无害之南洋。必严禁而遏绝之。是亦不可以已乎。闽广人稠地狭。田园不足于耕。望海谋生。十居五六。内地贱菲无足重轻之物。载至番境。皆同珍贝。是以沿海居民。造作小巧技艺。以及女红针黹。皆于洋船营销。岁收诸岛银钱货物百十万。入我中土。所关为不细矣。南洋未禁之先。闽广家给人足。游手无赖。亦为欲富所驱。尽入番岛。鲜有在家饥寒窃劫为非之患。既禁以后。百货不通。民生日蹙。居者苦艺能之罔用。行者叹致远之无方。故有以四五千金所造之洋艘。系维朽蠹于断港荒岸之间。驾驶则大而无当。求价则沽而莫售。拆造易小。如削栋梁以为杙。裂锦绣以为缕。于心有所不甘。又冀日丽云开。或有弛禁复通之候。一船之敝。废中人数百家之产。其惨目伤心。可胜道耶。沿海居民。萧索岑寂。穷困不聊之状。皆因洋禁。其深知水性惯熟船务之舵工水手。不能肩担背负。以博一朝之食。或走险海中。为贼驾船。图目前餬口之计。其游手无赖。更靡所之。趋台湾。或为犯乱。辛丑台寇陈福寿之流。其明效大验也。天下利国利民之事。虽小必为。妨民病国之事。虽微必去。今禁南洋有害而无利。但能使沿海居民富者贫。贫者困。驱工商为游手。驱游手为盗贼耳。闽地不生银矿。皆需番钱。日久禁密。无以为继。必将取给于楮币皮钞。以为泉府权宜之用。此其害匪甚微也。开南洋有利而无害。外通货财。内消奸宄。百万生灵仰事俯畜之有资。各处钞关。且可多征税课。以足民者裕国。其利甚为不小。若夫卖船与番。载米接济。被盗劫掠之疑。则从来无此事。何者。商家一船造起。便为致富之业。欲世世传之子孙。即他年厌倦不自出。尚岁收无穷之租赁。谁肯卖人。况番山材木。比内地更坚。商人每购而用之。如鼎嘛桅一条。在番不过一二百两。至内地则直千金。番人造船。比中国更固。中国数寸之板。彼用全木。数寸之钉。彼用尺余。即以我船赠彼。尚非所乐。况令出重价以买耶。闽广产米无多。福建不敷尤甚。每岁民食。半藉台湾。或佐之以江浙。南洋未禁之先。吕宋米时常至厦。番地出米最饶。原不待仰食中国。洋商皆有身家。谁自甘法网尝试。而洋船所载货物。一石之外。收船租银四五两。一石之米。所值几何。舍其利而犯法。虽至愚者不为也。历来洋船。从无在洋被劫。以劫船之盗。皆在海边。出没岛澳。离岸百十里。极远止二三百里。以外。则少舟行。远出无益。且苦飓风骤起。无停泊安身之处。洋船一纵。不知其几千里。船身既大。可任风波。非贼船所能偕行。若贼于海滨行劫。则上下浙广商船。已可取携不尽。何必洋船。即与洋船相遇。而贼船低小。临之直若高楼。非梯不能以上。一船之贼。多不过二三十人。洋船人数极少百余。且不俟与贼力战。但挽舵走据上风。可压贼船而溺之矣。方今　　圣主当阳。九围绥静。凡有血气。咸同一家。而独于南洋弱小效顺之诸番。禁不与通来往。内外臣工。或知而不言。殊非忠君爱国。怀宁远迩。惠养黎元之道。草莽愚生。所观而窃叹也。

　　论开海禁疏台湾府志　
施琅

臣闻虑事必计其久远。防患在图于未然。我　　皇上深念海宇既靖。生灵涂炭多年。故大开四省海禁。特设关差定税。听商民贸捕。生感霈泽之均沾。　国家获泉流之至计。顾臣思前因海禁森严。堤防易于画一。兹海禁既展。沿海内外。贸易船只。给有关臣照票而往。采捕船只。给有道府县由单而出。丛杂无统。兼数省内地积年贫穷。游手奸宄。实繁有徒。乘此开海。公行出入。恐至海外诱结党类。蓄毒酿祸。臣以为展禁开海。固以恤民裕课。尤须审弊立规。以垂永久。如今贩洋贸易船只。无分大小。络绎而发。只数繁多。赀本有限。饷税无几。且藉公行私。多载人民。深有可虑。夫以台湾难民。尚荷　　皇上德意。移入内地安插。今内地之人。反听其相引而之外国。殊非善固邦本之法。又观外国进贡之船。人数来往有限。岂肯遗一人在我中土。更考历代以来。备防外国。甚为严密。今虽许其贸易。亦须有制。不可过纵。以臣愚见。此飘洋贸易一项。当行之督抚提。各将通省之内。凡可兴贩外国各港门。议定洋船只数。听官民之有根脚身家不至生奸者。或一人自造一船。或数人合造一船。听四方客商货物附搭。庶人数少而赀本多。饷税有征。稽查尤易。至于外国见我制度有方。行法慎密。自生畏服而遏机端。其欲赴南北各省贸易。并采捕渔船。亦行督抚提作何设法。画定互察牵制良规。以杜泛逸海外兹奸。则民可以遂其生。国可以佐其用。祸患无自而萌。疆圉永以宁谧。诚为图治长久之至计。夫安不忘危。利当思害。苟视为已安已治。无事防范。窃恐前此海疆之患复见不远。矧兼水师船只。刻限三年小修。五年大修。自征剿及渡载投诚伪官兵眷难民之后。多属朽坏搁泊。少当于用。穷弁不能拮据整葺。请修犹迟时日。而沿海新造贸捕之船。皆轻快牢固。械全备。倍于水师战舰。倘或奸徒窃发。藉其舟楫。攘其赀本。恐至蔓延。盖天下东南之形势。在海而不在陆。陆地之为患也。有形易于消弭。海外之藏奸也莫测。当思杜渐。更以台湾澎湖新辟。远隔汪洋。设有藏机叵测。生心突犯。虽有镇营官兵汛守。间或阻截往来。声息难通。为患抑又不可言矣。至彼时禁止贸捕之议复行。宁惟负我　　皇上子养亿兆之德意。将东南环海地方。不又仰　宸衷顾虑哉。

　　水师条议　
徐旭旦

一边海之水师宜复也。水师之有船。如陆师之有马也。陆师无马。山林之贼无追奔逐北之具矣。水师无船。江海之贼无追奔逐北之具矣。今　朝廷之上。将沿海战船。议议修。诚急务也。独是守船之兵。每船纔五人耳。夫水犁等战船。有舵工。有水手。有捕盗看舵牵篷守桅榣橹抛锚下椗薪水炊煮。除战兵不算外。非三十人不足用。有船而无人。与无船同也。且五人管船。不过泊于内港。不敢行使也。使遇风潮。断缆拔碇。一有漂流之警。则此五人者。已束手无措。听其所之矣。此平日之水手。有不足之患也。若一旦有警。照船配兵。出海追逐。将以运船之事。责此五人乎。五人不足也。将以责之战兵乎。战兵不能也。此临事之水兵。有不足之患也。有人而不足用。亦与无船同也。此不过言不得船之利耳。且有徒存战船之害焉。水师之用船。犹陆师之用马也。陆师之马。非终日驰骋。人马相习。则临阵方畏颠仆之不暇。乌能杀贼乎。水师之船。非终日运使。人船相习。则临阵方畏倾覆之不暇。乌能求胜乎。今战船泊于内港。终年不见运动。器不操则易腐。数年之间。便已朽烂。使　朝廷无数金钱。竟成虚费。再请动支。重加修造。而置之水滨。听其腐烂如故也。此虚糜之害也。一旦有贼长驱而至。彼船如风。我船如石。随风趁潮。挟之而去。瞪目视之。无可如何。此资寇之患也。夫战船既议矣。既议修矣。而用船之人。则置而不议。如有马而无兵。断断不能杀贼者也。应请仍复水师之兵。照船配足。仍令不时运动。使船人相习。手器相操。知风水之性。历波涛之险。一旦有事。斯有备而无患矣。

　　鸟船志略　
张泓

京口为吴楚咽喉。浙闽锁钥。险扼天堑。据山水之胜。居民茂密。百货云集。以海门圌山为前户。藉靖江瓜步为犄角。往昔海氛未靖。倭寇出没。每东南风起。万姓咸有戒心。贼可扬帆肆劫也。迨我　朝定鼎。分八旗大军三千人。驻防其地。以镇海大将军领之。设水师。造沙唬船习战以备寇。自先伯祖钦五公开府镇海时。见沙唬等船。虽能破浪。仅宜江河。难涉大洋。因条议造鸟船。进鸟船图说。奏可。而康熙癸亥。靖海将军施琅。实照造此船以平澎台。今水操皆用此舟。而制稍俭。改沙唬以资巡缉。船泊富资港。遇东南风乃开操。乘涛直至黄天荡。鎗雷鸣。旌旗蔽日。或耀威溟渤。肃清岛孽。诚洋海长城也。闲时委兵看守。固号严密。忆先大夫司　行宫时。尝指点谓余曰。兵守船。不过数名。其余弁卒。星散陆居。若风宵雨夕。巡防偶懈。不无意外之虞。且既隶水师。应习水性。识风候。熟戗。练争上截下夹战冲腰因敌等攻战之法。庶饷不虚糜。而舟卒均归有用。若止选期舍陆。临风演驾。浑同戏局。一暴十寒。则水师之设。亦姑存其名耳。应移官兵长居船内。据水成阵。遇风即操。风止列营。如临大敌。经云。安不忘危。江海要区。或有所恃而永靖蛟鲸乎。余请先大夫条禀以行。而当事者惮于更易。至今仍之。

　　复福宁镇周总兵善长书　
倪蜕

