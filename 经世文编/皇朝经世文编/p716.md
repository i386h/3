<!-- { "loadSidebar": true } -->
查工部侍郎范时纪奏请饬直隶州县。于低洼之处。疏浚种稻一折。奉　　旨此不过偶以近来一二年间。雨水稍多。竟似此等地亩。素成积潦之区。殊不知现在情形。乃北省所偶遇。设遇冬春之交。晴霁日久。便成陆壤。盖物土宜者。南北燥湿。不能不从其性。即如附近昆明湖一带地方。试种稻田。水泉最便。而蓄泄旺减不时。灌溉已难遍给。倘将洼地尽令改作秧田。当雨水过多。即可藉以潴用。而雨泽一歉。又将何以救旱。从前近京议修水利营田。未尝不再三经画。始终未收实济。可见地利不能强同。但范时纪既有此奏。着寄方观承阅看。或有可以随时酌采。于目下疏消之法。裨补一二者。该督悉心筹议具奏。钦此。臣思南北地利。不能强同。非人力所可变易。细绎　　训谕。畿地农田情形。已荷　　圣明烛照。臣查范时纪原奏。有可随宜酌采。查京南州县洼地。有应种稻。并可以寓疏消之法者。惟霸州东北煎茶铺等滨淀数村。又与文安接壤之毕家房宋家庄等十数村。下湿停潦。每于消余一二尺后。不能骤涸。而地势平衍。土性泽埴。乾隆二十四年秋涝。曾于次年试种稻秧。竟获有收。今年九月内臣查勘文霸积水。面交该州县督令村民照前经理。而贫户无力得种。因该州贮有侍郎王钧捐存营田工本银一千五百两。每年照例贷助佃民。随饬于余存项内。动银借给。该处村民领种。秋收免息还官。如来年干涸。无从得水。仍听照旧播种黍粟。以从民便。此外又有保定府属安州之垒头村新安县之马定寨一带近淀洼地。土脉亦云宜稻。已于淀水落后。将安州淀头闸。新邑端村东西二闸。开放积水。俟洼水内外相平。酌看其潴存之深浅盈绌。亦仿照霸州暂种稻田事宜办理。既资补救。并寓疏消。见可而行。不无裨益。至如固安沙地。非稻所宜。宝坻津静青沧。皆水咸土。天津蓝田久废。是其明验。且为诸河下游。河淀相连。古洼排列。既不可以筑堤湮水。亦非寻常沟濠所能宣泄。向来皆俟海河运河水退。大势乃得减掣。其中一水一麦之地居多。非蓄泄即事秋耕者可比。况侵耕占种致妨水道。近日河工正坐此患。尤未便一概而施也。至于大道开沟。及浚复田间渠路。修筑旧有堤。或劝用民力。或以工代赈。经臣分委道府查勘。通饬各属。上紧筹办。已节次据报开工。容臣另行汇奏。

　
　　邦畿水利集说总论　
沈联芳

谨按直隶河道源流。惟京东诸水。别为一途。其余自覃怀以北。太行恒山以东。数千里之水。趋赴于京师之南。会于直沽。以入渤海。昔汪应蛟有言。易水可溉金台。唐水可溉中山。滏水可溉襄国。滹沱可溉恒山。漳水可溉邺下。近代以来。蓟永丰玉津霸等处。营成水田。并有成效。使尽因其利而利之。畿南不皆为沃野乎。然利之所在。即害之所伏。其在　　　圣祖　　　世宗年间。淀池深广。未垦之地甚多。故当日怡贤亲王查办。兴利之处居多。迨乾隆二十八九年间。制府方恪敏时。除害与兴利参半。今则惟求除害矣。水非加多。地非加少。果能求其致病之处而力为除之。利之所兴。安见今不如古哉。顾以今日全局大势筹之。其中极难者有四。

一永定河自建堤后。新雄固霸。永庆安恬。惟堤内流沙易积。堤亦屡经改筑。考康熙三十九年之河。在今南岸之西。西老堤之东。雍正四年之河。自五工至永清冰窖村西。转而东至王庆坨。入三角淀。今之南北坨堤是也。乾隆十五年。冰窖草坝改河。则又由南堤出口。循东老堤东入叶淀。乾隆二十年。于北岸六工二十号改下口。则又开北堤放水东行。今自顺水坝下。旧南北堤独存。而河身皆成淤地。自六工下。洼下俱变高原。旧堤遥之间。无路可为导引。为今之计。惟有仍复南行故道较为得地。盖永定河旧由看丹口径固安县。至霸州入会同河。今金门闸减水引河。即其故道。昔以无堤而受冲决之患。今若束以长堤。导之南注。藉清以刷浊水。仿江南蓄清敌黄之法。虽不能保其久而不变。然五六十年之间安澜可必矣。

一东淀汇畿南全局之水。有翕受停蓄之用。今日就淤浅。非人力所能开挖。兼之三角淀叶淀沙家淀。俱经阗积。无可分潴。惟与南北两运夺三岔。一门以入海。此迩年泛涨之所由来也。陈观察谓清水无路归津。必至侧注杨柳青一带。穿运而过。纵未必尽然。而水壅必溃。津门实有堪虞。今若于静海县权家口。县北三里许添挖减河一道。俾三岔口少泄一分南运之水。即多泄一分东淀之水。况该处减河。雍正年间怡贤亲王业经奏准。因缺之路而因势利导。旋以积水而止。在昔日开之。为南运分减之法。在今日用之。即为让流东淀之计。不特于淀有益。即于运河亦属有裨。变而思通。实不得已之补救也。权家口既开。再将淀池苇草。鸠集人船。大加铲芟。使水中根叶净尽。自无挂淤之病。然后再谋用船捞泥。如陈观察所云。设船。募衩夫。可以斟酌变通行之。诚今日治淀之要着也。

一滏阳河弱不敌滹。苟非急为调剂。滹沱必将南徙。查滹沱得冶水之助。势益凶悍。其先滏阳之不受倒灌者。赖有小漳河之助耳。康熙三十六年。漳水南由馆陶入卫。滏阳无助。弱不敌强。然其先北泊宽深。尚能容蓄。自乾隆五十九年以后。北泊淤平大半。滹沱频决东堤。其不至淹新冀者几希矣。今若于上游塞冶河入滹之路。俾循故道。各自经流。合洨助滏以敌滹。此万全之策。惟冶河故道。经由滦赵境内。堤桥座。必须另为改建。所费浩繁。此亦前人旧有之议。非敢创设也。

一文安居九河之下梢。素称水乡。历来筹议河防。如王凤灵姜扬武井济博纪汝清诸公。俱熟悉川源。兼权利害。而迄无良策以为长久之图。嘉庆六年。大水之后。长堤荡决。居民皆已任其通流。不复以筑堤为事。夫当水壅未退之时。自宜留其去路。以为宣泄。迨水已消退。自当仍旧筑堤。以防外水之入。从前筑堤时。大洼左近取土较难。迩年堤根日就高积。南水不来。自然渐露滩地。培筑较易。何惮而不为。为今之计。治文安之水。施工不必尽在文安境内。一开通胜芳旧河。使水由东趋。再于上游开中亭河。以分其冲突之势。一修复广安横堤长城老堤。以御河间西流之水。一修筑烹耳湾横堤。以防西水。横堤坐落雄保二县南自雄境小王东庄起北顶保安县千里长堤计长三千一百九十七丈为文安西障御五官淀泛涨之水五官淀上承唐洋二河之流向有王村闸宣泄今王村闸已改筑土坝而五官淀又淤满不能容水故横堤尤易溃决横堤既修宜将王村土坝仍改建闸座庶横堤可保稳固耳如是。则西南两路无来水。而大堤之外。水分势缓。即遇涝年。纵不能保其无水。而区区本邑积涝。所淹无多。不此之务。而欲任其荡漾。冀图受淤营田。何计之左与。又考康熙三十三年。徐司马元禹摄篆文邑。有立围田。制水车。量水盈缩。导引出入议。于保定境内立闸引水以防旱。于县境龙堂湾建闸泄水以防涝。嗣以阻于保定。未果行。徐司马亦不久去。后遂无踵其议者。以今地势论之。龙堂湾为文邑至洼之处。通县之水俱可由此归淀。若仿照徐司马原议。于该处建闸二座。以时启闭。复为立围田。制水车。实力行之。何患不成乐土耶。

　　邦畿水利事宜　
沈联芳

一青沧减河仍宜改闸也。谨按捷地兴济两减河。自怡贤亲王奏请建设五洞减水石闸各一座。至乾隆二十六年。　　　高宗纯皇帝巡幸山东。舟经闸口。见运河水底水宽裕。恐闸墙有所壅蔽。　　谕令改闸为坝。并将龙骨海漫落低一尺有奇。三十余年来。畅流无阻。仰维　　圣虑精详。固宜永遵弗替。惟是运河河底。迩年日渐增淤。坝口渐形低矮。浑流所过。如龙骨高则泥沙澄于下。而不至旁流。其淤减河也轻。龙骨低则虽遇小汛。而泥沙悉行灌注。汛期一过。淤积至于数尺。故虽有岁修。而淤多费少。挑挖焉能尽净。此减河之所以日就浅窄也。筹议者。总缘改坝之举。出自　　圣裁。未敢轻议更张。但今昔情形。迥乎不同。倘蒙据实陈奏。仰邀　　俞允。因时制宜。俾青沧减河两坝。仍准改为闸座。遇大汛则启放泄水。水弱则闭板以济运。岁修既可节费。而减河不至濒淤。实于河道生民。均有裨益。再查减河历年久远。河身淤积殆满。旧日河槽。原宽八丈。今仅存三四五丈不等。河底较之堤外。高有丈许。今欲从堤内开挖。用力难而需费大。若导从堤外行水。南行则筑南堤。北行则筑北堤。就一面现有之堤。不过筑堤一面。其需费较省于开挖旧河。河槽既深。行水倍。畅可收分泄之实济。惟以事关改作。不敢妄议。存其说以俟将来。

一浊水不宜分流也。治水之道。合则猛。分则弱。惟浊水不宜分流。而或者执禹疏九河之说以为辩论。夫九河至近海之处。正资去路之速。虽多疏之而不为病。若上游则异是。窃见漳水在广平境内。分流四出。频见迁徙。自归并馆陶。合为一流。遂安流顺轨。滹沱有完固口铁灯竿之分支。故其流不久而旋淤。今仅存臧家桥一派。衡武河献境内。不闻淤塞。下至大城张家庄以下。分为正支二派。今正流已淤。而支流亦浅涩。岂非明验乎。虽然。分流之说。亦有不可偏废之处。如子牙新河。开自康熙四十一年。　　圣祖仁皇帝亲临查阅。建有减水石坝。间尝亲至其地。相度形势。坝门龙骨甚高。惟盛涨可以过水。并非分流以入新河也。又天津红桥一带。旧有子牙入运故道。西有隔淀迭道。东建木桥数座。盛涨之时。各桥均令泄水。隔淀迭道工成诸桥下均宜开通此又下游不妨分流之谓也。总之。入海之处不嫌多途。上游之流不宜分道。是在治者之相其宜而用之耳。

