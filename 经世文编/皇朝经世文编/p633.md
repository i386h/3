<!-- { "loadSidebar": true } -->
河自金明昌甲寅之徙。大半入淮。而北清河之流未绝也。逮元世祖至元二十六年己丑。会通河成。于是始以一淮受全河之水。自汉元光三年。河决濮阳瓠子。东南注巨野。为河通淮泗之始。下此宋太平兴国八年咸平三年天禧三年熙宁十年。河皆屡决入淮。但未几即塞。其久而不变。历今五百余岁。河淮并为一渎。则始于明昌。成于至元也。暨元顺帝至正四年。河决白芽堤。又北决金堤。水势北侵安山。延入会通运河。朝廷患之。其后脱脱用贾鲁言。挽河东行。十一年四月鸠工。七月疏凿成。八月决水故河。九月舟楫通行。河复故道。南注于淮。贾鲁巧慧绝伦。奏功神速。前古所未有。惜为会通所窘。河必不可北。其所复者。仍是东南入淮之故道耳。使鲁生汉武之世。则导河入宿胥故渎。当无所难。不仅如史迁所谓复禹旧迹者。生明帝之世。亦必能导河入清河合漳水。至章武入海。岂徒与王景等烈。所遭不偶。功成而乱作。遂使庸人以鲁为口实。岂不悲哉。其时余阙有言。南方之地。本高于北。河之南徙难而北徙易。自宋南渡至今。殆二百年。而河旋北。议者虑河之北。则会通之漕废。当筑堤起曹南讫嘉祥。东西三百里。以障遏之。予则以为河北而会通之漕不废。何则。漕以汶而不以河也。案此言正与当时挽河之议相左。河在梁卫之郊。北流为顺。其曰南徙难而北徙易是也。谓河北而会通之漕不废。则大非明之中叶。河屡贯会通。挟其水以入海。而运道遂淤。河之不可北也审矣。向使河北而无害于漕。则听其直冲张秋。东北入海。数百年可以无患。奚必岁岁劳费防其北决耶。

太史公天官书曰。中国山川东北流。其维首在陇蜀。尾没于渤碣一行。言山河两戒。以河济为北纪。江淮为南纪。由此观之。禹河从渤碣入海。上应天文。下协地理。汉武帝所谓圣人作事。为万世功。通于神明。恐难改更者也。殷本纪载汤诰之言曰。东为江。北为济。西为河。南为淮。四渎已修。万民乃有居。四渎之由来尚矣。尔雅江河淮济为四渎。四渎者。发源注海者也。刘熙释名曰。渎独也。各独出其所而入海者也。自王莽时河徙千乘入海。而北去碣石远矣。犹未离乎渤海也。自金明昌中再徙。而河半不入渤海矣。元至正中又徙。而河全不入渤海矣。河南之济久枯。河或行其故道。今又与淮浑涛而入海。淮不得擅渎之名。四渎亡其二矣。万一清口不利。海口愈塞。加之以淫潦。而河淮上流。一时并决。挟阜陵洪泽诸湖。冲荡高堰。人力仓卒不能支。势必决入山盐高宝诸湖。明隆庆四年万历三年是已而淮南海口。沙壅更甚于曩时。怒不得泄。则又必夺邗沟之路。直趋瓜洲。南注于江。至通州入海。四渎并为一渎。拂天地之经。奸南北之纪。可不惧欤。欲绝此患。莫如复禹旧迹。然河之南徙。日以远矣。浚滑汲胙之间无河。新乡获嘉亦无河矣。贾让李垂之策。将安所用之。或曰金温撒可喜请于新乡县西。决河水使东北。合清河至清州柳口入海。其说不可行乎。曰今新乡流绝。欲自武陟之东。浚其故道。约一百三四十里。更于新乡县西。决河使东北流。凿生地五十余里。劳费不赀。民何以堪。且荥阳以下。每决必溃右堤。未有决左堤而北者。疑此地北高南下。新乡县西之故道。去清河虽近。未必能导之使北也。然则河竟将若之何。曰封邱以东。地势南高北下。河之北行。其性也。徒以有害于运。故遏之使不得北而南入于淮。南行非河之本性。东冲西决。卒无宁岁。故吾谓元明之治运。得汉之下策。而治河则无策。何也。以其随时补苴。意在运而不在河也。设会通河当时不开。则河可以北。先期戒民。凡田庐冢墓当水之冲者。悉迁于他所。官给其费。且振业之。西岸之堤。增卑倍薄。更于低处创立遥堤。使暴水至。得左右游波。宽缓而不迫。诸事已毕。然后纵河所之。决金龙注张秋而东北。由大清河入于渤海。殊不烦人力也。禹河本有可复之机。一失之于元封。再失之于永平。三失之于熙宁。至明昌以后。事无可为。居今日而规复禹河。是犹坐谈龙肉。终不得饱也。河之离旧愈远。则反本愈难。但得东北流入渤海。天文地理两不相悖。而河无注江之患。斯亦足矣。求如西汉之河不可得。即如宋之北流亦不可得。而况洚水大陆之区也。呜呼。禹河其不复矣乎。元末河复北徙。自东明曹濮下及济宁而运道坏。明洪武初。命徐达自曹州东引河至鱼台入泗以通运。永乐九年。又命宋礼自曹疏河经濮州东北入会通河。是北流犹未绝也。迨迁都之后。仰给于会通者重。始畏河之北。北即塞之。宏治中两决金龙口。直冲张秋。议者为漕计。遂筑断黄陵冈支渠。而北流于是永绝。始以清口一。受万里长河之水。阳武以下。河之所经。缮完故堤。增卑倍薄。但期不害于漕。而汉之下策。转为明之上策矣。至于黄淮既合。则唯以堰闸为务。堰者高家堰。闸者淮南诸湖闸口也。堰闸以时修固。则淮不南分。助河冲刷黄沙。使海口无壅。故潘尚书季驯之言曰。河之性宜合不宜分。宜急不宜缓。合则流急。急则荡涤而河深。分则流缓。缓则停滞而沙淤。此以堤束水。借水攻沙。为以水治水之良法也。又曰。通漕于河。则治河既以治漕。会河于淮。则治淮即以治河。合河淮而同入于海。则治河淮即以治海。观其所言。若无赫赫之功。然百余年来治河之善。卒未有如潘公者。会通必不可废。则河唯宜注淮以入海。且自汉以来治河者。莫不以分水为长策。唯张戎之论不然。潘公深得其意。故其治之者有二要。一在海口。一在高堰。河之出海旁口日多。则正口日塞。淮之会河支流益分。则正流益弱。皆潘公之所禁也。此则近代治河之大略也。

　主河北流书生考古之恒习姑存以备源流变迁之局

　　请开减河入大清河疏乾隆十八年　
吏部尚书孙嘉淦

目前黄河事宜。仰承　　圣训。令臣等详悉筹划。和衷共议。此事所关甚大。头绪纷繁。臣拙于口说。不能达意。故详书所见以奏。窃惟欲导水者必先相山。导小水者相小山。导大水者相大山。天下之势。山分三干。水别四支。恒山九边。是为北干。衡山五岭。是为南干。华岳泰岳。是为中干。华山之阳。江为南支。华山之阴。河为北支。嵩山之南。淮水出焉。泰山之北。济水出焉。此二水者。南不入江。北不入河。自为一派。故江淮河济。名为四渎。以其独行入海也。臣所言大清河者。绕泰山之东。北起东阿而讫利津。乃济水之正道。四渎之经流。非寻常之沟壑也。依古以来。与河别流。自宋熙宁十年河决澶州。分而为二。一由南清河入淮。即今之河道也。一由北清河入海。即臣所言之大清河也。黄河始夺淮济之道矣。北宋之末。南北分流。南渡以后。河遂南徙。史不言其故。大约金人塞北流以病宋。可想而知也。元初河屡北决。辄复堵塞。大德初。决蒲口。廉访使尚文言。相度形势。南高北下。宜顺水性。导之北行。决口勿塞为便。而有司卒塞之。后蒲口复决。水全北流。竟如文言。至正初。河决金堤等处。丞相脱脱用贾鲁充河防使。大开黄河故道。水遂安流。贾鲁称善治河。乃导之北行。未尝令南徙也。明洪武时。河决阳武。东过开封。南入于淮。而河之故道遂淤。正统十三年。河决张秋河湾。东流入于海。景泰时。又决张秋。宏治时又决金龙口。漫长垣。趋张秋。冲会通河以入海。按张秋并非河岸。而史屡言决张秋者。以黄河北决。必经张秋以溃运河。史以运道为重。故书决张秋也。张秋之东。不及百里。即东阿之山。山下即大清河。黄河决水。不能踰山东走。自必顺河北行。故凡言决张秋者。皆由大清河以入海。史有详。故有书有不书也。金龙口决后。命侍郎白昂治之。塞决口三十六处。而河乃入淮。又以河徙入淮。终非正道。乃自东平至兴济。凿小河十二道。引水入大清河及古黄河以入海。是量开减河以入清河。古人有行之者。非臣创为此言也。自白昂治后。河复决金龙口。溃张秋堤以入海。命都御史刘大夏治之。乃浚贾鲁旧河。以杀水势。开新河七十余里。导使南行。筑大行长堤三百余里。用夫十二万有奇。铁木薪刍不可胜计。而张秋之决塞。逼河使南行。若斯之难也。河用全力以争之。必欲北入海。人用全力以堵之。必使南入淮。不能别筹运道。而亏国计。害民生。逆水性以为此。亦可为拙于谋矣。及于我　朝。运道河流。皆沿旧制。顺治康熙年间。河之决塞。有案可稽。大约决北岸者十之九。决南岸者十之一。北岸决后。溃运道半。不溃者半。凡其溃运道者。则皆由大清河以入海者也。以大清河之东南。皆泰山之基脚。故其道亘古不坏。亦不迁移。从前南北分流之时。已受黄河之半。嗣后张秋溃决之日。间受黄河之全。然史但言其由此入海而已。并未闻有冲城郭淹人民之事。则此河之有利而无害。亦百试而足征矣。目今铜山决口。不能收功。上下两江二三十州县之积水。不能消涸。故臣言开减河也。上游水减。则下游水微。决口易塞。积水早消。但河流急。设开减河而夺溜以出。不可不防。故臣言减入大清河也。

