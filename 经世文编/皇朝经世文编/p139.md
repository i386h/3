<!-- { "loadSidebar": true } -->
青莱积歉之区。莱又新有灾。　　天子简自诸臣。属之侍御沈君椒园。其有以也。虽然难言之。东省为南北通衢。独此三府。僻处东偏。滨于大海。又多崇山峻岭。壤地硗瘠。岁即告丰。犹难仰给。其或协自他属。驮载维艰。以故民无系恋。轻去其乡。一遇水旱。流移满道。其积渐使然。匪伊朝夕也。近者亦尝遵海转关东粟以拯救之。而地方官吏。拘于成格。拨运请费。动辄需时。粒米虽多。缓不及济。此真所谓救荒无奇策者。何如有备无患之为得耶。忆在东省时。椒园与余商水利事。未尝不蒿目当事者之惮于改作也。度所自任。固将何如以上慰　　圣主之忧勤。士君子居一官。即尽一官之职。一民。即图一民之利。此三府者。固椒园所得以左提右挈者也。吾闻海口地昂。当夏雨时。潮汐必与俱涌。诸属邑既受境内行潦。大清河复挟济东二郡诸水注之。若尽力宣泄。开平海口。又将有倒灌之虞。此历来监司守令。忍于坐视吾民之淹没。而吾民之淹没者。亦几习以为天行地势。而莫可谁何。顾博兴乐安等邑。民有营其地作水田。若吴越种稻者。斯岂不悉于水而畜以收其利哉。又岂不畜之即泄。而为四邻隐除其害哉。相阴阳。度流泉。决壅阏。谋归宿。青固齐地也。临淄即墨。户口之众。今未必有加。何昔之食焉而卒不闻其寡乏也。就令陵谷变易。事难泥古。而利害之数。较然可。水田之营。民已自为之。因而导也。以此风彼。有放而准耳。夫人之为其事而不能必其成者。大抵有好名之心则上忌。有专利之意则下怨。故功不必自己出。名不必自己立。精神到处。金石亦透。惟椒园其慎思而审处焉可矣。若夫兴教化。敦礼让。于既富后措之裕如也。

　　送张子白还镇番序　
程同文

镇番东西北皆倚边。边城环之。如半规然。以俯临于边外。边外之地。惟镇番形势。足以控之。康熙中噶尔丹强盛。套西额鲁特为所破。其长上书求内附。　　诏许之。畀以牧地。置之宁夏贺兰山以西。土人谓曰。阿拉善王。阿拉善者。蒙古语贺兰山也。雍正中。始即镇番改卫为县。而属以甘肃边外地。东至于沙河。西至额济纳河。其广二千余里。皆北界于额鲁特。以一县而蔽河西三府州之背。其寄为最重。土旷而不治。则莫急于井渠之利。民僿而不文。则宜讲于庠塾之教。耕牧相错。或虑其争。亭障晏然。亦戒其弛。非其令之具干济。有恩与威者。未见其效也。其治为最难。夫寄之也重。而治之也难。则意非其人莫属也。然而镇番之令。则由乎部选。常以资格而得之。非视夫大县之必调而任也。故任镇番者。苟材与智。则且旦夕谋所以去之。而大吏者苟有见其材与智。亦必谋所以转诸善地。以为此不足以辱吾贤也。俗贫而人物之聚不饶。地瘠而赋敛之入寡。其遂不得与大县比。亦其势然也。嗟乎。自为政者惟地之择。而事之重且难者之废而不理也久矣。张君子白知镇番。既至。则曰是岂不足为政乎。于是坠者举之。仆者植之。期年。其民大和。君曰未也。乃以时导民。审径遂。表封界。常乘橐驼行边。连旬日不返。手画而口示。种柳掘壕以万计。而民益劝。君尝语所亲曰。使复数年。俾壕尽成而柳尽活。数世之利也。总督惠公龄闻君贤。一日语君曰。吾将借君以皋兰。君曰。妪有受人之婴。而为之乳者。当其未能食也。则不忍以去。然则某诚不以皋兰易镇番。嗟呼。此足以见君矣。嘉庆甲子。君以卓异征入见。其明年二月乃还。君故善歌诗。知君者咸为诗以道其行。而属余以序。余既伟君之政。而尤贤其眷眷于镇番也。是不可以无述。

　　答南汝张观察书　
沈起元

辱示教化一事。成效固非数年后不可遽言。故弟于此番见委。欲不论民间之有效与否。而第论有司之奉行与否。亦斡旋之微意也。来教云。宜以政为教。诚属至论。政教本无可分。而亦有不可概论者。敷教之无人。乃此时无可如何之势。以身为导。后世安能。勉力从事。抑亦可矣。若以政为教。又岂易言。苟非其人。亦安能随时随事。曲为开导耶。现在诸属。能之者亦约有几人。其余刖听断之际。能得本事情形。处决洽当者已鲜。求于事外剖析至理。感动至性者。更难之矣。或以案牍纷繁。急于了事。或以无点墨。原乏卓识。强为大言。未能中窾。不足动人。故高明之论。亦可与知者道。难与俗人言也。可以晓才吏贤令。而不可以律庸有司也。弟虽无似。忆昔为郡时。有兄弟争产结讼。三年而令不能决。弟为提审案情。则兄曲而弟直。兄贫而弟富。考其分契。则其分时母有偏爱。弟有偏厚。因即广引推产故事。绳以友恭大义。拨其多得之产。以归赤贫之兄。当堂论谳。两造宗亲。数十人环阶。叩首叹服。从此兄弟式好。如此者事无定形。理无胶柱。能者从之而已。故不得已而求之勤惰。核之举报。亦聊以为章程而已。闻举行以来。有委之村长者。有设立木铎者。果尽如其说。实实行之。虽未必有效。而亦不可谓必无一效。教于一乡。而得一二人感化。教于一邑。而得数人慕义。亦即是效。岂敢遽求移风易俗。周礼闾师族师。月朔读法。即此意。先王所不废。故弟意但考其所委之村长。果否得人。劝导之法。有无定期定所。木铎之设。果否有人。其人果否历行村庄。唱孝弟之歌。振谕民之响耳。若以为具文。而竟不一设。则惰废无能。尽见于此矣。至报举之中。弟近据各属报册翻阅。则本官之优劣亦有较然者。所举之善。实有事迹。一一可纪。且详于孝义。而略于修桥饰庙者。必向日所知之良吏也。非是则泛泛空言。漫称好善乐施者。则平日所知之俗吏也。甚至有如淮宁何令。二月中举善行二十人。概以解纷息讼处事公平八字作考语。是显系衙门讼棍。乡曲武断之流。以此而称曰善人。舛谬已极。岂非笑谈。是何令之识见。亦尽于此。现在具详申饬。弟非不知善善欲长。买骨致骏之义。正恐是非一淆。善者不屑与伍。旌赏不足为重。遗议孔多。故欲令举者宁慎毋滥。必核实事。毋缀空言。古人卧冰泣竹。原不在大。小善一节。必有所据。则虽其人平生可议。而上之所取者在此一节。自可人人共见。是固与乡饮之必求全德者异矣。弟之意于良吏则望其有实心。有实心则政即是教。本无定款。于庸吏则责其有实事。有实事则虚文亦实。若夫学校之设。教其本职。但积轻之势。几不及村长木铎。且无论知识。即耳目二事。恐聋瞶者半。岂堪责之宣劝。似可毋庸置议也。清查山寺一节。已有宪行通查拆毁。弟处固不全报。有报而率略者。弟必驳查。是固去匪驱邪之一善政也。

　　答周仲和书　
张士元

去年闻署泾邑甚勤。理事之暇。治文书不少忽。此诚读书人本色。亦为政之道当然也。昔欧阳永叔为夷陵令。斋中无书可读。乃取积年案牍盈箱堆屋者尽阅之。因此得究知人情物理。后时深有裨于相业。其接引后进。亦不多言文章。往往与言政事。近代王道思晚年。亦以少时居官。不留心世务。但雕琢几句不唐不汉诗文。深用自悔。观此则知古人为学入政之要矣。来书云。一行作吏。诸事尽废。不知所谓废者何事耶。岂词章夙好。今日尚不免技痒。而以不得近笔砚为憾耶。将亦事上接下之间。掣肘而不得行其意也。承谕漕务经涉。为累颇深。此弟所耳闻目见者。非但当局者难干。即旁观者亦难说矣。大约治县诸事难了。而漕粮为尤甚。虽然急公爱民。亦视其力之所能为者为之而已。窃尝谓居官之所恃者在廉。其所以能廉者在俭。而令之治县。则又非纤微省啬所能济事。左支右诎之情形。时时有焉。然亦当以制节谨度之意推之。期于济事而止。若事不可济。则真可以去矣。间读后汉书马援传。援告梁松窦固曰。为贵当使可贱。如卿等欲不可复贱。窃叹谓名言。因增一语曰。居富当使可贫。居贫当使可以不富。兄仕宦方始。愿常存此心也。

　　子贱治单父说　
沈寓

子贱治单父语于孔子。此地民有贤于不齐者五人。不齐事之。教不齐所以为治之术。孔子许之曰。贤者百福之宗而神明之主也。不齐之所治者小也。不齐之所治者大。其与尧舜继矣。故子贱鸣琴身不下堂而单父治。此其于后世之为令者何如也。邑有贤士大夫。为令之资也。令不资于贤士大夫。令不谷。士大夫纳善而不献。士大夫不贤。令将于是邑推士大夫之贤否。而贤士大夫亦于此日之令征贤否也。诗云。恺悌君子。民之父母。夫必恺悌而后可以作民父母。父母者。所好好之所恶恶之之谓也。日坐堂理民事。民之所好。民之所恶。令何由事事逆之于心而施之于政。适合于民之所好所恶。非与邑之贤士大夫朝夕讲究之不能也。虽然。投纶错饵迎而吸之者。古今世比比。若存若亡。若食若不食。模棱世事者亦不少。不由径非公事不至。非所言不言。言必有中者。什百中难一二见。令能辨而父事兄事友相与者。予日望之天下之邑令也。贤士大夫。邑不皆有。贤父老隐居乡里。抱经济不见于世者。邑往往不绝。令能细访而商之。是亦为令之资。不减于贤士大夫也。令无不职之咎矣。民皆贤夫令矣。然又岂独一令之政当然哉。天子于民。上下辽绝。日月不照覆缶。蚁蚊不能阍。邑有贤士大夫。助其令以是非夫一邑。一邑之事无不理而合于是。则朝亦有贤士大夫。辅翼其世主以是非夫天下。天下之事无不理而合于是。则天下之民。安得不圣其天子乎。则知邑多贤士大夫。朝亦多贤士大夫。邑皆贤令。世皆圣天子矣。故孔子叹曰。不齐之所以治者大。其与尧舜继矣。岂虚语哉。

　　莅任求言示三篇　
阙名

