<!-- { "loadSidebar": true } -->
国家大计。莫过于漕。比年以来。东南办漕之民。苦于运弁旗丁。肌髓已尽。控告无门。此可晏然任之而不为之所乎。按前苏松按臣秦世正题定。每兑漕粮一百石。准加米五石。加银五两。业经奉　　旨遵行在案。乃闻近者民间赴兑水次。每漕粮百石。米加至三十石四十石不等矣。银加至六七十四五十两不等矣。此外尚有润米。每石加五六升不等矣。民视弁丁。如同虎狼。至于典妻卖子折屋鬻衣。以饱骄军之腹。稍不遂意。甚至纠众凌官。如漕臣周卜世所题。吴江鼓噪一案。岂惟民膏吮尽。抑且国体大伤。漕事至此。尚可言哉。臣再四察访。乃知弊之所流。必有其源。在运弁旗丁亦有所迫而然也。今不先宽军力。而徒禁其横取于民。虽日衅一弁于市。而弊风决不可止。以臣所闻。弁丁有水次之苦。有过淮之苦。有抵通之苦。

何为水次之苦。其一为买帮陋习。帮有高低。高者丁殷易完。低者丁穷必欠。当佥运时。富弁行贿买帮。费至二三百金。贫弁坐得低帮。是贫弁处必欠之势。而富弁甫佥运。已费二三百金矣。此一苦也。其一为水次陋规。卫丁当承运时。有卫官帮官常例。每船二三两不等。粮道书办常例。每船四五两八九两不等。至府厅书办。各有常规。常规之外。又有令箭牌票差礼。

漕院粮道令箭令牌一到。每船送五两十两不等。刑厅票差。每船送一二两不等。其名目则或查官丁。或查粮艘。或查修。或查日报。或查开帮。或提头识。名目数十。难以枚举。间或清廉上司。不肯差人到帮。书吏又巧立名色。止差人到粮道及刑厅处坐催。又有刑厅差人代为敛费。盖船未离次。已费五六十金。又一苦也。其一为勒靳行月二粮。布政司派给行月钱粮。旧例行文各府县支领。每船约送书办六七两不等。否则派拨远年难支钱粮。及极远州县。而州县粮书。又有需索。每船约送二三两不等。十金之粮。无五金之实。又一苦也。此三者所当清厘于交兑水次之时。以恤弁丁者也。

何谓抵通之苦。其一为投文之苦。船一抵通。仓院粮厅大部云南司等衙门投文。每船共费十两。皆保家包送书办。保家另索每船常例三两。此一苦也。其一为胥役船规之苦。坐粮厅总督仓院京粮厅云南司书房各索常规。每船可至十金。又有走部代之聚敛。其不送者。则禀官出票。或查船迟。或取联结。或押取保。或差催过堂。或押送起米。或先追旧欠。种种各色。一票必费十余金。又一苦也。其一为过埧之苦。则有委官旧规。伍长常例。上斛下荡等费。每船又须十余两。而车户恃强。剪头偷盗。耗更不赀。又一苦也。其一为交仓之苦。则有仓官常例。并收粮衙门官办书吏马上马下等等名色。极其需索。每船又费数十两。又有大歇家小歇家需索。虽经奉　　旨题革。今又改名复用。小歇家改名雇长。大歇家改名住户。借目取保。每船索银四五两不等。有送者可得先收。无送者刁难阻冻。又一苦也。其一为河兑之苦。河兑法本两便。但间有践踏偷盗混筹抢筹种种难言之弊。前经督部臣王永吉疏题。又经运官卢廷选登闻控告。屡经部臣疏覆。未见所以整顿之方。此又一苦也。此五者所当清厘于抵通之后。以恤弁丁者也。至于过淮之苦。亦有积歇摊派吏书陋规。投文过堂种种诸费。往年过淮。每帮漕费至五六百金或千金不等。自总漕臣蔡士英剔弊厘奸。并不差一官一舍下帮。凡船到投文。即亲临河干。盘验发行。顷刻不停。是以官丁分毫无费。今岁完粮遂多。以是而观。天下无不可清之弊。存乎其人耳。

以臣愚见。水次之苦。责在粮道。运官宜全用守千。不用土弁闲散。每遇佥运。将应委职员。或汇报漕抚漕院。过堂拈阄。或公同布按部司当堂拈阄。则买帮之苦除矣。令箭牌票。片纸不到帮。以漕务责成刑厅。并禁其杂票。则水次陋规之苦除矣。布政司现给行月二粮。勿行州县。则勒靳之苦除矣。布政司粮道有不率者。立行纠参。则漕抚漕院之责也。抵通之苦。责在部堂仓督。使投文者立收立拆。严革保家。则需索之苦除矣。禁止差票。严革走部。则胥役船规之苦除矣。严访委官伍长之弊。则过坝之苦除矣。依船次先后交纳。不许搀越。晒扬有节。则交仓之苦除矣。每遇河兑。先一日粮应躬赴河干。与运弁兑过米若干石。令本弁自备席木。官拨人役领守。次日官自兑与旗丁。则流兑混抢之苦除矣。　　皇上仍不时专官察访。有官不勤敏役仍需索者。以法治之。则朝廷综核之权也。凡臣所言。皆积年旧弊。夫去弊之法。不在追究既往。而在严饬将来。伏乞　　皇上下部臣及总督诸臣。详议去弊良法。无论臣言所及所未及。悉心条奏施行。如督捕条陈故事。然后重申约束。有敢悖　　旨横增于五石五两之外者。官拏问。丁枭示。孰敢不遵。庶几漕政一新。东南之民。稍有起色。于国计亦有裨也。

　　论漕弊疏道光二年　
江苏学政姚文田

窃惟东南之大务有二。曰河曰漕。比年海口深通。南河目前光景。甚称安稳。惟漕务法久弊生。虽经督抚大吏。数年以来。悉心调剂。然总未臻实效。小民仰沐我　朝　　　圣祖　　　神宗生成豢养。届今百八十年。愚贱具有天良。岂有不乐输将之理。诚以东南财赋甲于天下。而赋额如江苏之苏州松江。浙江之嘉兴湖州。其粮重尤甲于天下。竟有一县额征。多于他处一省者。乾隆三十年以前。并无所谓浮收之事。是时无物不贱。官民皆裕。其后生齿愈繁。而用度日绌。于是诸弊渐生。然犹不过就斛面浮收而已。未几有折扣之法。始而每石不过折扣数升。继乃五折六折不等。小民终岁勤动。纳赋之外。竟至不敷养赡。势不能不与官吏相抗。官吏所以制民之术。其道有三。一曰抗粮。一曰包完。一曰挜交丑米。赋额既重。民间拖欠。势所必有。然大约只系零星小户。及贫苦之家。其坟墓住屋。皆须照例输纳。又有因灾缓征。新旧并积。因而拖欠者。是诚有之。至如其家。或有数十亩之产。既自食其田之所入。而竟置官赋于不问。实为事之所绝无。今之所谓抗粮者。如业户应完百石。彼既如数运仓。并外多赍一二十石。以备折收。书吏等先以淋尖踢脚洒散。多方糜耗。是其数[已](己)不敷。再以折扣计算。如准作七折。便须再加三四十石。业户心既不甘。必至争执。不肯再交。亦有因书吏刁赖。复将原米运回者。州县即以前二项指为抗欠。此其由也。包完之名。谓寡弱之户。其力不能与官抗。则转结交有力者代为输纳。可以不至吃亏。然官吏果甚公平。此等业户。又何用托人代纳。可以不烦言而自破者。民间终岁作苦。皆以完粮为一年要事。如运米石进仓。其一家男妇老幼。无不进城守待。一遇阴雨湿雾。犹将百计保护。恐米色受伤。如官吏刻期斛收。即归家酬神祭先。以为今岁可以安乐过去。故谓其特以丑米挜交。殆非人情。惟年岁有不齐。则米色不能画一。亦间有之耳。然官吏非执此三者。则不能制人。故生监则详请暂革。齐民则辄先拘禁。待其如数补交。然后以悔悟请释。竟成一定不移之办法。臣自去岁至苏。金坛吴江等县。已酿成事端。其它将就了结者。殆尚不乏。不知踊跃输将者。实皆良民而非莠民。此民不能上达之实情也。然在州县。亦有不能不如此者。近来诸物昂贵。所得廉俸公项。即能支领。断不敷用。州县自开仓至兑运日止。其修整仓廒芦席竹木板片绳索油烛百需。及幕友家人书役出纳巡防。一应修馆工食。费已不赀。加以运丁需索津贴。日甚一日。至其署中公用。自延请幕友而外。无论大小公事。一到面前。即须出钱料理。又如办一徒罪之犯。自初详至结案。须费至百数十金。案愈大则费愈多。复有递解人犯。运送饷鞘。事事皆须费用。若将藉用民力。概行禁止。谨厚者奉身而退。其贪恋者。非向词讼事件生发不可。而吏治更不可问矣。伊等熟思他弊一破。获咎愈重。不如浮收。尚为上下皆知。故甘受民怨而不恤。虽地方有肥瘠。才具有能否。其藉此以肥身家者。亦不能谓其必无。要之不得已而为此者。差亦不少。臣见近日言事者。动称不肖州县。窃思州县亦人耳。何至一行作吏。便至行同苟贱。此又州县不能上达之实情也。州县受掊克之名。而运丁阴受其益。故每言及运丁。无不切齿。然其中亦有不能不然者。运船终岁行走。日用必较家居倍增。从前运道深通。督漕诸臣只求重运如期到通。一切并不苛察。各丁于开运时。多带南物。至通售卖。复易北货。沿途销售。即水手人等。携带梨枣蔬菜之类。亦为归帮时餬口之用。

乾隆五十年后。黄河屡经倒灌。未免运道受害。于是漕臣等虑其船重难行。不能不严禁多带货物。又如从前商力充裕。军船回空过淮时。往往私带盐斤。众意以每年不过一次。不甚穷搜。近因商力亦竭。未免算及琐屑。而各丁之出息尽矣。丁力既困。加以运道之浅。反增添夫拨浅之费。且所过紧要闸坝。牵挽动需数百人。使用稍省。船即虑其受伤。道路既长。期限复迫。此项巨费。非出之州县。更无所出。此又运丁不能上达之实情也。数年前因津贴日增。于是定例每船只给银三百两。然运丁实不济用。船不能开。迟久不开。则州县获戾。故仍不免私自增给。是所谓三百两者乃虚名耳。顷又以浮收过甚。严禁收漕不得过八折。然州县入不敷出。强者不敢与较。弱者仍肆朘削。是所谓八折者亦虚名耳。然民间执词抗官。官必设法箝制。而事端因以滋生。皆出于民心之所不服。若将此不靖之民。尽法惩处。则既困浮收。复陷法网。人心恐愈不平。若一味姑容隐忍。则小民开犯上之端。将致不必收漕而亦目无官长。其于纪纲法度。所关匪细。臣深思博访。求一万全之术而不可得。既已有所见闻。不敢不陈于　　　圣主之前。或可饬令中外熟悉漕务诸臣悉心筹议。以期上下相安。臣言虽若迂阔。实今之切务也。谨乘报岁试毕。恭折具奏。

　　剔漕弊　
包世臣

