<!-- { "loadSidebar": true } -->
海河左受者曰白河。即北运河也。亦曰潞河。源出宣化府龙门县东滴水崖。东流入密云县之石塘岭。过县西入通州界。其支流亦从石塘岭过怀柔县西。顺义县东。入通州东境合焉。东南径漷县武清县东。而入直沽。合卫河入海。又白河径灵迹山黄花镇。川河入焉。又南径牛栏山东麓。潮河流合焉。又南径顺义县东门外。白河发源塞外。自石塘岭白马关入。故曰白河。赴通州北关与温榆河合。即运粮河。性悍多沙。迁徙无常。俗称为自在河。则万历三十一年。从工部议挑通州至天津。白河深四尺五寸。所挑沙土。即筑堤两岸。着为令。燕赵之间。地方千里。其间巨细河流。悉至武清县丁字沽注于白河。故一遇雨潦。白河满溢。耍儿渡口南蔡村等处。冲决堤岸。坏民田庐。起夫塞筑。劳费万计。逮时干旱。舟行又或浅阻。以此知水势盈涸不常。不可以经久而论也。按白河会潮沽榆沙通惠诸河之水。源高势峻。有如建瓴。而西北诸山。泉流汇聚。每伏秋之际。积雨未歇。怒流已至。顷刻寻丈。非徒恃堤防所能捍御也。康熙三十八年。决武清县筐儿港。三十九年。　　　圣祖仁皇帝亲临视阅。　　　命于冲决处建减水石坝二十丈。开挖引河。夹以长堤。而注之塌河淀。由贾家沽道泄入海。河杨村上下百余里。河平堤固。有　　　御制碑文志其事。康熙五十年。以河西务工程险要。　　　亲临指授。既命开穵引河。复以河西务城东有旧河形对新河下口。至三里屯。长四百余丈。　　　特命开直河一道。次年工成。于是新河之溜。移流于西。而东岸大堤之汕刷以免。耍儿渡之冲险无虞矣。雍正三年大水。堤岸埽坝。多有冲溃。四年。经怡贤亲王奏请北运河一切工程。归通永道统辖。河西务设同知一员。杨村设通判一员。分界管理。增置县丞主簿等官。以端防修。五年。河水泛溢。东西岸漫决者四。六年。怡贤亲王奏拓筐儿港旧坝。阔六十丈。展穵引河。改筑长堤。七年。疏浚贾家沽道。分减既多。消泄亦畅。故坝门以下。河水安流。而河西务一带。距坝稍远。山水暴至。遂复漫决。上　　　圣怀。发帑遴员。授之方略。于河西务上流之青龙湾。建坝四十丈。开引河而注之七里海。仍展挖宁车沽河。导七里海水而泄之北塘口。上下分消。区画尽善。运道民生。均获宁谧。而所费帑金。已不下六十余万矣。

海河所中受者曰淀河。在天津县北五里。永定子牙清河之会流也。自河头至丁字沽。入北运河。长四十里。淀水浩淼。至此始有崖岸。故名河头。其上游曰东淀。延袤霸州文安大城武清东安静海之境。东西亘百六十余里。南北二三十里五六七十里不等。七十二清河之所汇潴也。又永定河自西北来。子牙河自西南来。咸入之。

淀河左受者曰永定河。亦名卢沟河。亦名浑河。亦名桑干河。永定之名。　　　圣祖仁皇帝所命也。发源太原之天池。伏流至朔州马邑雷山之阳。有金龙池者。浑泉溢出。是为桑干。东下大同古定桥。抵宣府保安州雁门云中应州诸水皆会。穿西山入宛平界。东南至看丹口分为二。其一东由通州高丽庄入白河。其一南流霸州合易水至天津丁字沽入漕河。是河过怀来束两山间不得肆。至都城西四十里石径山之东。地平土疏。冲激震荡。迁徙弗常。元史名曰小黄河。以其流浊也。金大定二十七年。宰臣以孟家山金口闸。视都城高一百四十余尺。倘遇暴涨。其害匪细。若固塞之。则所灌田俱为陆地。种植禾麦。亦非旷土。上是其言。遣使塞之。二十九年。以涉者病河流湍急。诏命造舟。既而更命建石桥。名曰广利。即今之卢沟桥也。按卢沟亦曰黑水河。水色最浊。其急如箭。东决则西淤。忽迁改。前人谓之无定河。自元历明。冲啮奔溃。屡修屡决。迄无宁岁。康熙三十七年。我　　　圣祖仁皇帝。轸念郊圻。亲临视阅。命抚臣于成龙大筑堤堰。疏浚兼施。自宛平之卢沟桥。至永清之朱家庄。汇狼城河。注西沽以达于海。延袤二百余里。广十五丈。　　　赐名永定河。自是湍水轨道。横流以宁。三十年来。河无迁徙。此从古所未有也。惟是下流入淀之后。水涣泥停。积渐阗淤。曾蒙　　　圣祖谕旨屡下。毋令壅碍清流。而该管分司衙门。唯事修防。不加疏导。淤而南。信安胜淓等淀变为高原。复淤而北。策城新张诸泊垫为平陆。骎骎乎及于台头与子牙河会。壅阏清流。几无达津之路矣。雍正三年。怡贤亲王查修水利。　　上谕令引浑河别由一道入河。毋使令入淀。大哉　　　王言。已揽河道全局而居其要矣。淀泊之用。有翕受之功。亦有停蓄之利。众流竞趋。汇为巨泽。容与荡漾。有以缓其奔突之势。然后安流弭节而去。则其冲易受。而其患易御。正定顺德广平之有南北二泊。顺天保定河间之有东西二淀。皆天地造设自然之妙。纳众流而节宣之。不使之一往冲突而不可御也。西淀之水。会为一河。分为三汊。而汇于东淀。南泊之水。注于北泊。北泊之水。出滏阳之道。合滹沱之流。亦由子牙一河。归于东淀。是东淀一区所以蓄直隶全局之水。游衍而节宣之。乃永定浊流阗淤梗噎于其间。则上游之泛滥者将安归乎。怡贤亲王钦遵　　谕旨。于郭家务改河东行。复开下流之长河。引径三角淀。而注之河头。与清河会。周筑三角淀。围堤以防其北轶。又以河性善淤。奏明逐年挖浅。俾河流不致迁徙。筹划可谓尽善。而河官锢习。不利于挖浅。而利于筑堤。改河之后。堤日增高。而河亦与之俱长。长河淤塞绝流。三角淀所余无几。于是散漫南行。头道河二道河皆成断港。剩有杨家一河。若经汛之后。再淤而南。则清水无路归津。侧注于杨柳青一带。而浊流复从而迸注之。其不至穿运而过者几希。此目前之大患。全局之深病也。为今之计。唯疏穵长。导之东注河头。南岸接筑长堤至杨家河而止。虽不能必其不再淤。而旋淤旋穵。是亦可暂为补救矣。又永定浊泥善肥苗稼。凡所淤处变瘠为沃。其收数倍。泾水之富关中。漳水之富邺下。不是过也。河所经由。两岸洼咸之地甚多。若相其高下。开浚长渠。如怀来保安石径山引灌之法。分道浇溉。则斥卤变为肥饶。而分水之道既多。则奔腾之势自减。从高而下。自近而远。一河之润可及十余州县。此亦转害为利之一奇也。唯在任事者不避劳怨。持议者不惑浮言。则郑国史起之功。安在不复见于今日乎。

淀河之经流曰清河。其派有三。分自会同河之三汊口。径台山而北出纪家淀而东入胜淓河者西派也。由赵家房径托莲泊出郭家洼会胜淓河者东派也。由下马头径崔家房入张家嘴过任家庄径左家庄泊归石沟河者南派也。沿大堤而东径西马头堂头左家庄会石沟河则其支流也。胜淓石沟二河。总归台头一河。经杨粪港而出杨家河。杨家河至三汊口。计长一百四十里。自永定下流入淀。胜淓河淤而东西二派无下口。张家嘴淤而南派无正流。唯沿堤一支。宽不过二三丈。深不过五六尺。何以容西来泱漭无涯之巨浸乎。雍正三年。自崔家房以东。决堤九处。各数十丈。文安城郭。宛在水中。怡贤亲王奉　　　命查修水利。开胜淓河十七里。而东西二派下口遂通。穵张家嘴河五里。而沿堤一支。分流北注。又于上流疏浚中亭河四十余里。自口头对岸之下河门。分引玉带河水。入台山河。其下流石沟台头淤浅之处。行捞穵。数载以来。清流湍驶。堤防晏如。霸保文大之间。禾黍丰而稻熟。民享乐利。皆　　　圣主勤恤之德。贤王治淀之功也。然以上诸河经由泊港。菰芦丛生。苲草密布。壅溜停汛。易致淤浅。浅阻之后。舟楫不行。复成断塞。虽分隶河道统辖。而汛员唯知保守堤工。至于淀之通塞。河之淤畅。俱在茫茫积浸中。为考成所不及。谁复过而问之。殊不知淀河一塞。分消无路。西来之水。并注堤下。一遇积雨暴涨。顷刻寻丈。人力安施。故防堤而不浚河非计也。今中亭河苦浅。赵家房河苦淤。张家嘴未达于淀泊。沿堤一河。自堂头以下至坝嘴头亦苦浅。石沟通胜淓一河苦隘。胜淓至台头一河苦浅。计其丈里。非水涸时兴大工随宜疏浚不可。

东淀池所受西淀之水有二。一为会同河。一为中亭河。本玉带河之下流也。自保定县流入州界。又东北曲折行可十里为善来营。北岸有浑河口。又东可五里为苑家口。又东五里为苏家桥河。流至此分为三道。即所谓三汊口也。册说云。玉带河至霸州境。会浑河东下。名会同。行分二支。俱流经文安县境。散入石城等淀。本河正派。至州东无梁阁。名边家河。又分一支入永清县界。名信安河。其正流曲折而东。入文尔诸淀。又东径东安县界。为吕公河。按会同为玉带之下流。出自西淀之茅儿湾。至霸州而拒马桑干胡良霸水皆会焉。故名会同河。今诸河俱已改流。唯栲栳圈一河南北相望。即中亭河也。首尾皆淤断。而会同河身。宽不逾二十丈或十五六丈。总会顺天保定正定三府西山一带三十余河之水。势不能容。则荡击为暴。决何家道口。决鹿。决下武各庄。决保定县。几无虚岁。雍正五年。中亭河开通。分流北去。玉带之水十减二三。但河身本浅于正流。而新开之牛河。自西栲栳圈会入。挟拥泥沙。复加阗淤。则浚治之工。有不可一日缓者。其会同下流之信安河。已成陆地。即胜淓至辛张。径褚沽东沽二港。达王庆之一支。名吕公河者。亦无河形。唯余台头一派为正流。则上自石沟。下至杨家河。通塞淤畅。所关最巨。此河道全局之利害也。

