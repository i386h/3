<!-- { "loadSidebar": true } -->
傅鼐字重庵。浙江山阴人。祖体仁。江西万安县知县。父兆东。四川南部县典史。始鼐以府经历仕云南也。猓夷扰边。威远厅屡戕同知。大吏以鼐往图之。乾隆五十九年。以馘猓二百余功。擢知宁洱县。明年。从云贵总督大学士嘉勇贝子福康安讨贵州湖南红苗。复以计擒酋吴半生功。赐花翎。以同知直隶州用。旋丁母忧。以金革夺情。嘉庆元年冬。授凤凰厅同知。厅治镇筸。当苗冲。户窜亡。而明年春。大兵已移征湖北教匪。月给降苗盐粮银羁縻之。而氛愈恶。借口前宜勇伯和琳苗地归苗之约。遂蔓延三厅地。司事者至倡以苗为民之议。议尽应其求。鼐知愈抚且愈骄。而兵罢难再动。且方民弱苗强也。乃日招流亡。附郭栖之。团其丁壮。而碉其要害。十余碉则堡之。年余。犄角渐密。苗妨出没。遂死力攻阻。鼐以乡勇东西援救。战且修。其修之之法。曰近其防闲。遥其声势。边墙以限疆界。哨台以守望。台以堵敌。堡以聚家室。碉卡以守以战。以遏出。以截归。边墙亘山涧。哨台中边墙。台横其冲。碉堡相其宜。凡制数者。近石以石。远石以土。外石中土。孔以枪。掘濠以防。又日申戒其民曰勉为之。是有三利。矢不入。火不焚。盗不踰。有三便。族聚故心固。扼要故数敷。犄角故势强。民竞以劝。百堵皆作。而三年苗大出。焚掠下五峒。大吏将中鼐开边衅罪。又兵备道某者。阿意吝出纳。以旁掣之。事且败。会四年镇筸黑苗吴陈受众数千犯边。于事有苗疆何尝底定之　　诏。责巡抚姜晟严首贼。鼐为禽之。始奏加知府衔俸。是年碉堡成。明年边墙百余里亦竣。苗并不能乘晦雾潜出没。每哨台举铳角。则知有警。妇女牲畜立归堡。环数十里戒严。于是守固矣可以战。时镇筸左右营黑苗最患边。适谍晒金塘骁苗悉出掠泸溪。即夜三路捣焚其巢。复回要伏苟拜岩。大歼之。苗气始夺。六年而贵州变起。湖南环苗东南北三面七百余里。其西面二百余里之贵州边。尚未修备。故石岘苗复思狡逞。煽十四寨。并附近湖南苗以叛。鼐以乡勇千五百驰赴铜仁。而贵州巡抚伊桑阿至。叱其越境要功。遂以招抚戡定奏。回贵阳。时首逆枪械皆未缴。各寨方沸然。边民赴愬云贵总督琅玕。琅玕至。急檄鼐会剿。三日尽破诸寨。其破崖屯沟也。前两路贼皆垒石守。鼐使贵州兵攻其前。而自领乡勇夜探山后径。猿引上。黎明始达。天降。火寨起。贵州兵望之。亦奋呼夺隘。遂连破五巢。其破上下潮也。万山一峡。苗以死守。乃夜分贵州兵左右裹山围之。而亲督乡勇黎明攻峡。至晡。破之。追逼其寨。骁苗方迎死战。即分兵火寨。上潮溃而下潮亦望风溃。又为守隘贵州兵禽斩。前后歼苗二千余。三日。扫穴平。仿湖南法建碉堡守之。而伊桑阿冒功误边罪。为新巡抚初彭龄劾伏法。鼐遂奉　　旨总理边务。始鼐议迁永绥城于花园。副将营于茶洞。而贵州亦藉永绥声援。重其移。鼐屡陈督抚益力。至是　　诏琅玕查奏。鼐再赴铜仁。面陈永绥孤悬苗巢。形釜底。自元年尽撤营汛后。城以外即苗地。有三难二可虑。并请于贵州边设螺蛳堡。移湖南守备戍之。助弹压。琅玕乃奏移驻是。七年九月遂移之。既而其城苗争占。弥月枪闻黔境。鼐以乡勇数百深入。忽远近苗大集。急上据吉多寨。苗数重环之。统相继。鼐以奇计穿围去。苗疑不敢偪。然自此遂议缴枪械以绝其牙距。其抗命者。则复有永绥生苗凤凰黑苗之剿矣。

初。永绥以厅城掣肘。从未深入其巢。果抗缴枪械。而积恶石宗四等。并阻丈田土。复纠数千苗大猖獗。而是时厅已移出。且分驻形势地。又得贵州螺蛳堡可驻兵。遂立以乡勇千余。苗兵二千。败之夯都河。使永绥镇营兵扼后路。而自分兵进攻。连烧六寨。乘胜穷追。至阳孟冈。严寒。山路凌竞。方少息。忽五鼓万苗突至。跣起挥兵御之。时火药余数十觔。而后路既绝。苗四面急攻。铳发如雷。势岌岌。会雨霰杂下。苗绳硝湿。枪冻。比晓。我兵乃刀槊并前。人自为战。鏖至山后。斩堕溺死二千余。生擒石宗四。明春正月。移兵螺蛳堡。连剿破口漏鱼补抽等寨。焚巢破卵。是役也。贼起事即戕良苗。故鼐得以驱策苗兵。深入转战月余。破寨十六。获枪刀矛三千有奇。余寨乞命降。永绥苗一举平。此后惟高都两头羊役。遂不复用兵。二寨皆凤凰深巢天险。各寨缴兵后。犹负固。至是。皆乘雨夜晦蒙袭之。悬径出奇而后破。其贵州苗未缴枪械者。亦发印谕五十道。遍檄黔寨。咸震迭无敢抗。时嘉庆十一年也。初乾隆乙卯。嘉勇贝子征苗。时川湖贵广重兵环境。有进康熙五路平苗策者不用。故苗得并力拒大军。鼐则侦谍然。声东击西然。其去忽然。苗各自守。则党日离。不测则情益绌。从来备西北边。莫善于李牧一大创之之法。御流寇莫如坚壁清野法。而惩苗则莫如沈希仪鵰剿法。鼐专用之。大小百战。歼苗万计。追出良民五千口。良苗千余口。而所用不过乡兵数千。则惟训练有过人者。大都苗疆用兵异他地。重山深壑。奥复巘哨。而苗猱腾兽。蓦如平地。此一长也。地不可容大众。其进无部伍行列。退则鸟兽窜。冈回箐邃。贼忽中发。内暗外明。猝不防及。此二长也。铳锐以长。随山起伏。命中莫当。惟腰绳药。无重衣装。此三长也。鼐因苗地。用苗技。先囊沙轻走以习步。仿造苗枪。立上中下三的。以习俯击仰攻。临敌则亦不方阵进。呼聚啸散。无异以苗攻苗。又苗兼挟利刀。乘我火器甫发来戕。因兼习藤牌闪跃法。狭路则短兵制之。彼横蛮则趫捷胜之。每战还。必严汰。数年始得精兵千。号飞队。优养勤练而严节制之。行山涧风雨而行列不乱。遗赀货载道无反顾者。共甘苦若妻子。哭阵亡若子弟。报公愤如私仇。而乡兵明地利。习苗情。又多被祸同仇之人。是以致死如一。十年剿永绥苗事闻。　　诏各省督抚提镇。以公练乡勇法练官兵。宋史称辰州土官秦再雄练土兵三千。皆披甲渡水历山飞堑。遂一方无边患。故详着之。俾司苗疆者有考焉。至其屯田一事。与修边御苗错举。皆于十年蒇事。其始不无广占民田。以权利害轻重。及事定。民争复业。屡有讼言。于是议者人异词。余独载鼐上巡抚高杞书曰。防边之道。兵民相辅。兵卫民。民实屯。有村堡以资生聚。必有碉卡以固防维。迩者贵州巡抚初公。奏商均田一事。请陈利害情形而效其说。湖南苗疆。环以凤凰永绥干州古丈坪保靖五厅县。犬牙相错。其营汛相距或三四里。或五六七八里。故元年班师后。苗云扰波溃如故。维时鼐竭心筹之。无出碉堡为上。遂募丁壮子弟数千。以与匪苗从事。来痛击。去修边。前戈矛。后邪许。得险即守。寸步而前。而后苗锐挫望绝。薪烬焰熄。堤塞水止。然湖南乙卯二载用兵来。已耗帑金七百余万。国家经费有常。而顽苗叛服无定。募勇不得不散。则碉堡不得不虚。后患不得不虞。则自图不得不亟。通力合作。且耕且战。所以招亡拯患于始也。均田屯丁。自养自卫。所以一劳永逸于终也。

