<!-- { "loadSidebar": true } -->
臣回省后。复与抚臣章煦。悉心筹商。湖北各垸田。被江汉水害。或已经二十年。或十余年及数年不等。各农民困苦已极。必须遴委廉干多员。会同地方官。于秋冬分段丈量确估。实心实力。赶紧妥办。并选派道员总理其事。俟工程报竣。臣与抚臣亲往分途验收。务期工归实用。费不虚糜。俾灾黎咸登席。倘查有减工克料情弊。即行奏参严办。以为玩视民瘼者戒。至江汉二水出入支河港汊。今昔情形不同。必须度其东塌西涨之高低。以为应堵应疏之准则。如有应行开挖之处。或系民田。则估定价值。发给业主另买。以昭公允。且将来堵浚之后。涸出田亩必多。乃照额征收钱粮。倘有实在形如釜底。无法疏消。不能涸出。并被沙压及堤垸不能耕获者。即委员查明顷亩钱粮确数。奏请减豁。以省有名无实之催科。惟现在未及施工。田亩尚沉水底。小民失业多年。赋无所出。应恳　　天恩。暂行缓征。以纾民力。俟涸出田亩有收。再行分年带征。至各卫所军田。坐落各州县境内。亦有被淹顷亩。应请归案画一办理。俾免向隅。此又体恤目前穷民之事宜也。再臣于途次接据锺祥江陵荆门潜江四州县士民等呈请开疏锺祥县属之铁牛关狮子口等处古河。以分汉水之势。又据天门县士民呈请堵塞天门县属之牛蹄支河口门。俾口内堤垸不致漫溃各等情。臣顺道亲赴各该处上下履勘。查得铁牛关狮子口等处古河。均在汉水北岸。原通锺祥县境内铁线沟永隆河。及天门县城河。出汉川县涢口。仍与汉水合流。至汉口入江。自前明筑堤堵塞以来。迄今数百年。堤外河身。日渐淤高。堤内田塍。颇多低矮。若如所请开疏。不独道里长数百余里。工程浩大。并有碍于城池田庐。即就水势而论。锺祥地处上游。固无浸淹大患。而横溢者为京山。直注者为天门。潴聚者为汉川。以及应城云梦等县。必皆受其波及之害。是欲分汉水以固堤工。转先引汉水以灌堤内也。该士民等。或籍隶上游。或托业南岸。惟愿开疏古河。则汉水北注。可免漫淹彼处田亩之虞。并省岁修堤塍之费。全不顾及北岸下游之天门汉川等县为泽国。所请实不可行。至天门县属之牛蹄支河。原以分汉水之势。今若遽塞其口。使汉水无从消纳。必致漫溃正河之大堤。查天门从前连年被淹者。由于锺祥堤工屡溃。而非牛蹄支河不塞之故。今锺祥堤工溃口。业已一律修筑坚实。即牛蹄支河淤浅处。现亦动项开疏。是害已去而利可兴。乃该士民等反以堵塞支河为请。其意不过一经堵塞口门。可省培修支河垸堤之费。并不念及正河大堤壅决之害。所谓因噎废食。亦不可行。总之该士民等请开请堵之处。皆在汉水北岸。而其事有适相左者。由于心存私见。昧于大局。惟知利己。不顾壑邻。设非详查确勘。通盘筹划。必致为其所误。除明白批驳毋许率逞私见私议。致碍全局外。合并奏明。

　　请疏通江汉水利疏　
张汉

窃惟王者贵谷重农。必先水利。水利兴。则蓄泄有法。旱涝无忧。我　　皇上念切民依。凡水旱时　　宸虑。直隶营田水利。奉　　敕查妥议。以济民生。凡以期于可久也。臣闻楚省交于江汉。荆郢实当首冲。宅壤最为洼下。计沿河大堤。南岸自松滋六百余里。北岸自当阳七百余里。汉堤江堤。共计几三千里。俱系民筑民修。其间最险之处。若沙洋。若万圹。难以枚举。而修筑弊端。亦难言尽。又修筑不坚。水发即溃。屡溃屡修。民力几何。此则人民受累之源也。计楚水大者。曰江曰汉曰洞庭。三者缓急相济。迭为利用者也。查大江发源岷山。出三峡。下彝陵州。约宽十有余里。洞庭居大江之南。方八百里。容水无限。湖水倘增一寸。不觉其涨。江水即可减四五尺。昔人于江上流采穴口。下流虎渡口。杨林市宋穴调弦等口。各杀江流。导入洞庭。而复达于江。故水势宽缓而无患。今也仅存虎渡一口。江水一发。陡高数丈。无路分泻。田庐即为巨浸。此江水为害之源也。汉水自嶓冢导漾东流而下。襄阳自安陆府以上。河宽十有余里。安陆府以下。至宽不足一里。再下汉口。其窄益甚。船每截流而渡。江高汉弱。阻遏逆行。潜沔诸邑。于是数受其灾矣。查汉水上流。有操家口。相传羊祜运粮旧岸。堤形尚存。其水东流。过天门县。入三台大松等湖。其湖居天门之东。云梦之西。汉川之北。应城之南。支分涢口。派出五通。传为汉水故道。众水通流。今臼口操家口尽淤。水无归注。此汉水为害之源也。雍正二年。锺祥县堤溃如雷汛发。西城不浸者三版。民无可避。田庐荡然。居人云。此堤无十年不溃。计锺祥一邑。今已九溃矣。他如京山潜江天门诸邑。地处下流。堤若陡溃。则如顶灌足耳。昔年潜沔士民。具呈申诉。请以筑堤之夫。供疏河之役。官不允行。民无如何。为今之计。欲平江汉之水。必以疏通诸河之口为急务矣。查江水支流。其下流当先疏者。五通口调弦口。而上之。当疏宋穴杨林市。与调弦合流。又而上。当疏虎渡口弥陀寺。又而上。当疏采穴与虎渡合流。再疏北岸之便河郝穴。令江水从长湖丫角庙合注。则黄潭堤不筑而自固。又复庞公渡。则监城可以无虞。疏新堤之口。与新潭之淤。则江汉之水。于是互为取济矣。汉水支流。则疏臼口操家口。而沙洋之一包三险。可以无忧。疏泗港而潜沔可以无忧。疏通顺河而潜城复旧。可以无忧。再疏小里潭竹筒河与天门县狮子等河。而低洼诸邑。乃可安堵而无其鱼之患。疏河所以为急务也。若夫筑堤。必取土于内地。内地日低。故河日高。河日高。则水势日险。患日深。是以江汉不疏。终非底定之本。积淤不浚。终失利导之宜。此则楚民之隐忧也。夫三楚富饶。夙甲于天下。谚云。湖广熟。天下足。一岁两稔。吴越亦资之。今或稍逢水旱。即仓皇无策。致居民不免于贫困。虽不得尽委之河堤之累。然逐年估计。既苦派费之繁多。溃决无时。又虑身家之莫保。岂非河堤之为累乎。昔年湖南巡抚陈诜。洞察楚为泽国。阨于江汉。甫任。即复调弦口。随亲诣踏勘。江则欲导之使南。汉则欲导之使北。颇为利济之宜。旋内升去任。未及施行而止。臣夙有所闻。此其大略也。臣思古者江淮河汉。水行地中。然后人居平土。其实治水。行其所无事也。后世详于治淮河。略于治江汉。故江汉时有泛滥之虞。不知楚有洞庭。较淮河泄水为便。此河口。亦行其所无事也。伏乞　　皇上敕行湖广督抚大吏。委员一一详查。倘言属可行。不特全楚乂安。即武昌新修堤岸。费金钱至数十万者。亦借是以永固矣。

　　江陵堤防议湖广通志　
胡在恪

