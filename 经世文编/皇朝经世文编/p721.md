<!-- { "loadSidebar": true } -->
窃臣奉　　命署理工部左侍郎。办理直隶水利事务。随于交卸江西巡抚篆后。沿途采访。博稽旧案。得有端倪。此番行入直境。历过景州阜城交河献县河间任邱雄县新城涿州良乡十州县。沿途履勘河淀。访问官绅士民。又得各道府禀呈略节。通省之利弊情形。虽未周历履勘。业已得其大概。知直隶之水患已深。不可不急急图之也。查直隶枕山近海。平原千里。本禹贡冀州之域。枕山则雨水陡泻。挟沙带泥。近海则众水朝宗。地形洼下。平原广野。则河水停积。消泄不速。故其受水患也独深。当尧舜时洪水为灾。大禹治之。亦于冀州工力为多。以　国朝之近事言之。雍正三年。频次大水。　　钦差怡贤亲王与大学士朱轼治之。大兴水利。用银数百万两。历五年而竣事。乾隆四年。又复大水。直隶总督孙嘉淦治之。历两年而竣事。乾隆九年。又复大水。　　钦差尚书刘于义会同督臣高斌治之。历四年而竣事。乾隆十六年。直隶总督方观承。大修天津尾闾一次。二十六七年。又复大水。方观承治之。历三年而竣事。以上四次。共享银数百万两。自此之后。水道通利者数十年。迨嘉庆六年大水后。大小河道。无不淤浅。其时因川陕军务未平。未暇修治。嗣后愈加淤积。以致道光二三年。大雨。被水州县。多至一百余处。小民荡析离居。哀鸿遍野。幸蒙　　圣主如天之仁。每岁赈恤银米百数十万。百姓不致困毙。然以数百万嗷嗷待哺之民。咸仰给于官。岂可为常。则疏通河淀。诚目前至急至要之务。无可再缓矣。臣闻治水如治病。然治病者必先明乎病之源流。统全体而熟察之。按部位而谛审之。急则治其标。缓则治其本。以通省之大势观之。天津为众水出海之路。若海河若塌河淀若七里海若贾家沽若陈家沟若三岔河若兴济若捷地若盘若老黄河若筐儿港若王家务各减河。皆所以泄水入海。犹人之有尾闾也。东淀回环数百里。全省之水。皆停蓄于此。若杨家河若杨芬港若台头若胜芳若辛张河若三汊。皆淀中之河道。沉泓汪濊。犹人之有腹囊也。大清子牙永定南运北运五大川。乃众水之大宗。流贯淀中。犹人之有肠脏也。西淀容纳顺天保定河间三府二十余河之水。南北二泊。容纳正定顺德广平三府二十余河之水。犹人之有胃垣也。而其传送之区。若大港若马道若清河门若张青口若玉带若中亭若卢僧等河。犹人之有膈也。其上若猪龙若九龙若府河若三岔口若新河若十字河若新沣河若滏河。吐纳各支河之水。流注淀泊。犹人之有咽喉也。各属之支港沟渠。导引积水入河。犹人之有血脉也。今则消泄之尾闾。无不阻塞。停蓄之腹囊。无不浅隘。流贯之肠脏。无不壅滞。收纳之胃垣。无不平浅。传送之膈。无不淤积。吐纳之咽喉。无不填阏。流通之血脉。无不凝滞。加以各河淀之大小堤闸坝桥梁。无不残缺。每遇霖潦大至。有不泛滥淫溢者乎。此直隶水道受病之部位情形也。伏思自有直隶以来。即有此河渠淀泊。前乎此者不闻频患水灾。自康熙三十九年以后常苦水涝。则永定子牙二浊河筑堤之所致也。昔孙嘉淦有言。永定子牙。向皆无堤。泥得流行田间。而水不淤淀。自永定筑堤束水。而胜芳三角等淀皆淤。自子牙筑堤束水。而台头等淀亦淤。淀口既淤。河身日高。于是乎田水入河之路阻。陈仪亦云。永定自古无堤。虽有迁徙冲啮之虞。而填淤肥美。秋禾所失。夏麦倍偿。原不足为害。自筑堤束水东流入淀。于是淀病而全局皆病。即永定二河。亦自不胜其病。总因浊水入淀。沙散泥沉之故。此又直隶水道致病之根源也。

伏查永定河自筑堤以来。于今已百有余年。河身高出平地丈有余尺。既不能挑之使平。又不能废堤不用。虽明知病根而无法可治。亦惟见病治病。多开闸坝以分其势。高筑堤以御其冲。使不溃决为害而已。至通省大局。工段繁多。自不能同时并举。惟有用治标之法。先将河淀之尾闾膈咽喉。一律挑挖宽深。挑出之土。用以筑堤。使洼水得以畅流下注。然后廓清腹脏。利道肠胃。俟大端就理。然后用治本之法调理血脉。将各州县之支港沟渠。逐一疏通。俾民间灌溉有资。旱潦有备。三五年后。元气渐复。此又现在办理之先后次第也。至承办工段。领支钱粮。必须分段责成各道府。各率所属之州县佐杂并绅士农民。各治所属之水。一则责无旁贷。二则情形较熟。三则呼应较灵。四则利害切身。较之委员承办者。费省而工倍。此番工程浩大。除永定河例系官修。并大川大泊大淀大堤。及木石一切料物。非民力所能办理者。照例估计外。其余挑河筑堤。既难概照土方。致滋多费。而百姓连年灾歉。又不能枵腹从事。惟照以工代赈之例。为得事理之平。臣于途次接阅督臣蒋攸铦来咨。业经迭次具奏。皆已悉协机宜。惟须严立赏罚。明定章程。然后人心齐奋。办理妥速也。抑臣更有请者。臣闻治病者固在医方之良。尤贵药力之足。若有方无药。虽扁鹊卢医。不能徒手而奏效。经费者。治水之药物也。此番工程之大。十倍于乾隆年间。以彼时迭次大修之后。河淀之淤塞犹轻。此番当数十年未修之余。河淀之淤塞更重也。臣极知现在库贮未盈。理宜处处节省。然天下事有名为省而实费者。亦有名为费而实省者。所当合朝野上下前后而熟计之。自道光元年以来。　　皇上之加恩于直隶灾民者。赈蠲缓。不下六七百万。而百余州县民间两年不收之粮食。不下七八千万。水浸之房屋。损坏之器物。又不下千余万。合公私耗损之财用计之。当不下十千余万。曩令早用二三百万以治河。则可节省六七百万之蠲赈藏之公府。并可保全十千余万之食货藏之民间。则上下公私交受其益也。倘再不速用数百万以治河。窃恐每年仍须蠲赈银米二三百万。而河道终须修治。仍须用银数百万。民间每年不收之粮食。又不下三四千万。无论公项不支。而畿辅数百万生灵将不可复问。则上下公私交受其困也。且挑河筑堤。必须一气呵成。修一段即完善一段。方为有益。若轻挑小筑。工作未完。一遇大雨时行。势必至挑者复淤。筑者复圯。为费转巨。臣愚昧之见。与其缓办而费多。不若速办而费少。与其零办而费重。不若全办而费轻。此案工费。断非一二百万所能竣事。若每岁止用银数十万。何年得了。臣查沿途地方情形。皆属安静。惟鸠形鹄面。向臣呼吁求救者不少。现在市集粮价。每一觔。制钱四十余文。小米一升。制钱五十余文。纵有仓谷平粜。于事何济。必须地中出谷。乃得粮价平减。而河水一日不治。则庄稼一日不收。庄稼一日不收。则民间一日无食。民间一日无食。则　　圣心一日不安。臣反复思维。惟有仰恳　　圣恩。饬部通盘筹议。宽给经费。俾不致办理掣肘。但令积水早得疏消。田地早得耕获。畿辅数百万生灵。感戴　　皇仁无既矣。

　　择要疏河以纾急患疏道光三年　
工部侍郎程含章

窃惟禹贡之言治水。其大要在导之一言。孟子以疏瀹决排释之。凡以顺其就下之性。而行所无事也。是以欲治上游。先治下游。必尾闾畅而后肠胃之气势乃顺。欲治旁派。先治中流。必腹利而后四肢之血脉乃通。臣等前因秋汛后。积水未消。已奏明先筑千里长堤。声明应疏各河。俟明春水落办理在案。今千里长堤。已筑成十分之七。止余水深之处。天寒冰冻。人夫难以立足。请俟明春接筑完竣。惟疏河虽在明春。必须早为估勘。派定工员。俾得预行讲求。庶明春不致办理仓猝。查天津为众水会归之处。全省之尾闾也。现止有海河一道消水入海。每至盛涨。消泄不及。辄汪洋一片。淹没数百里。为害甚巨。应请多其途以泄之。使众水分道。入海分泄之法其要有三。一为塌河淀。上承六减河之水。下达七里海。旧有罾口宁车沽二引河。今查宁车沽一河久已壅塞。该处逼近海口。浊潮易淤。挑浚无益。惟罾口河流入蓟运河。虽海口百数十里。不虑潮泥涌入。应自天津西沽之贾家口挑起。展宽足十六丈。以泄北运大清永定子牙四河之水。使入塌河淀。再挑西堤头引河。并添建草坝。以泄塌河淀之水。使入七里海。再挑邢家坨一带。展宽二十丈。以泄七里海之水。使入蓟运河。以达北塘入海。惟自罾口以下。潮汐往来。若就旧河展宽。潮水一日再至。淹深四五尺。人力难施。应于北岸陆地另开一河。宽十四丈。使与罾口河并行而下。则工费较省。共估计银十三万二千八百五十余两。一为北运河。受潮白温榆之水。来源本大。加以大清子牙永定诸河之水。其势更形浩瀚。旧有减河六道。现查王家务石坝。年久坏烂。急应拆造。共估计料银九万九千四百七十余两。其下减河。本年夏间。因限于钱粮。略加挑浚。仅至八道沽而止。不足以资宣泄。应再加挑穵。直达塌河淀。共估计银一万五千五百八十两。其下为筐儿港。口门宽六十丈。消水甚畅。为引河下游淤高。又无堤。工程浩大。碍难办理。臣等另折议奏。再下则为南仓霍家嘴辛庄及现在展宽之贾家口四河。尽足以减泄盛涨。一为南运河。上承漳卫洹汶之水。浑浊而悍。每遇大雨。动辄拍岸盈堤。旧有减河四道。在山东省为四女南哨马营二河。下游流入直隶。仍归山东之海丰县入海。臣等接准山东抚臣来咨。四女南减河业经修浚。哨马营减河亦已勘估。应将直隶下游先行挑挖等因。臣等当委熟谙工员往勘。吴桥县境之盘河。为哨马营支河。下游现已淤浅。又四女南哨马营二河。至吴桥县会流入老黄河。历宁津南皮盐山三县。与东省之乐陵县交错。河身狭窄。不足以容纳两河之水。均应挑挖。自庆云以下河道深通。毋庸估计等语。并据造送估册前来。臣等伏查吴桥等县之盘河老黄河。与山东之德州乐陵县。上下相承。犬牙相错。必须两省同时并办。一气呵成。庶不致旋挑旋淤。现在天寒冰冻。不能办理。明春东省粮船过境。亦未便拆卸石坝。致碍纤路。臣等现拟俟兴办时。委大员前往覆估。咨会山东抚臣。于明秋同时办理。在直隶境内者为捷地兴济二减河。捷地河本年春夏间虽已估挑。因限于钱粮。丈尺不足。应再加展宽。连修石坝雁翅。共估计银三万三千三百五十四两零。再下则为兴济减河。久已淤平。北岸坝口雁翅坏烂。急应挑修。共估计银六万四千七百七十七两零。又沿河堤身。除今年择要估修外。尚有卑薄。应间段加培。现饬天津道逐一估计。另行核办。凡此皆疏瀹之事。多其途以泄之。使全省之水不致毕注于天津。而尾闾始畅也。尾闾之水既畅。则腹之气乃通。至东淀西淀。全省之腹也。东淀之扼要在三河头杨家河。与南北中三股河合。

