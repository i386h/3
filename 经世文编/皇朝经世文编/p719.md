<!-- { "loadSidebar": true } -->
自宋人因古九十九淀之遗迹。引水为塘泺。即今东西淀是已。西起保定安肃。东迄泥沽海口。横亘九百里。何承矩李允则先后经营。大兴稻田。蒲苇鱼蛤。充牣其中。外限契丹戎马之足。内助边饷之不给。其时凭借清流。全无浑浊。是以有利而无害。明时浑河泛入雄霸。而淀池淤塞。于是始筑堤捍之。如刘珩吴尚义陆坤钱藻诸公。不可谓非一方保障之功也。　　　圣祖仁皇帝康熙三十七年。命河臣王新命筑千里长堤。合雄霸保文大静六州县之民。并力以御之。分段以守之。居民安土乐业。六十余年矣。天道一周。人情久翫。堤之高者痹。厚者薄。完者缺。又不于其蚁溃之初。早为绸缪之计。一遇水潦。大则漫堤而过。小则穿窦而入。淀池积淤。水高于地。文大又地之最下者。水既四聚。一入而不可复出。时也亦势也。文大之水之难治也久矣。淀池既高。必泛二邑。水流就下。不可复挽。若更南泆。则子牙河界于其右。倘不急为疏浚。则冲刷　钦堤。阑入子牙。骎骎乎截南运而东。横决于清沧之境。百万漕艘。何由达津抵通。此之为患。不可胜言。及今宜力复前人分段防守之法。详见文安县治有石碑纪其事使六州县之民。协力抢修。均其劳役。勿为秦越之视。勿为壑之计。勿开盗决争讼之端。先治清河南岸大堤。务令坚固。使无涓滴之渗漏。然后清理淀池之浅且狭者。或复浅夫船之制。岁岁捞穵。总期通流无滞。则堤以外可无虞矣。而堤内之水。必相度二县之形势而熟筹之。夫二县之地。低于淀池及他邑固也。即其洿下之区。必有再洿之处。择其再洿之处而掘深之。弃地与水。使汇归焉。高地必固。小则为坑为洼。大则为淀为泊。优游停潴。毋致散漫无束。以十分计之。弃三分之地。即有七分之收。弃四分之地。即有六分之收。此六七分者。水去而其收必倍。亦足以相偿矣。所弃之地。失业之家。官或计直以予之。量地以易之。民亦无不乐从也。志乘所载。坑洼淀泊。在在有之。岂振古如兹耶。亦出于一时积水难消而成之耳。夫九泽着于禹贡。九薮见于周官尔雅。圣人治水。未之有改也。藉令数年之间。外水不入。天道顺行。雨旸时若。无源之水。自然涸出。如此而目前之急少纾矣。不然。文大之水既不能壅其北归。清河又不可南放。子牙终何所去乎。是在因地制宜。善为区画而已。

　　后湖官地议　
陈仪

玉田之后湖。受迤北一带山涨之水。并蓝泉螺山泉之流。下注小河口。而委输于蓟运河。即徐尚宝潞水客谈所谓后湖庄疏河可田者也。小河口岁久湮塞。水无所泄。遂为潴潦之区。萑苇茀薉。其为不耕之壤久矣。雍正四年春。怡贤亲王巡行水利。过而瞻瞩久之。曰。此稻乡也。经画营田。宜自兹始。于是遴员发帑。而手一图授玉令吴士端曰。汝其董厥成。启而谛观之。则图上有说。指画详尽。其略曰。疏浚小河。以泻积潦。建筑围堤。以御山涨。开渠设闸。引纳蓝泉螺山泉之流。以资灌溉。而湖心凹处。萑苇之所生者。释而勿垦。为潴水之地。士端等奉以从事。工竣田成。比岁大熟。士端以功擢永平守。割玉田丰润二县隶焉。而在工各员。亦升赏有差。然则后湖一区。实营田之始基。贤王所心经而手纬。以为畿辅州邑之表式者也。而其措置之妙。尤在湖心毋垦。以为潦水归宿之所。周围筑堰。外涨固不内侵。而雨泽过多。则内水亦难外泄。湖心以受之。田功乃可万全。所谓舍尺寸之利。而远无穷之害。后之人所当遵守无失者也。五年。吴守以湖心所出苇草之利。颇为近湖豪猾占夺。乃丈而籍之。官收其值之所入。以为围堤岁修之费。而以玉田丞掌其事。俾县令稽核其工。具启其事于王。王报可。自此崇卑增薄。围不毁于水。而田以屡丰焉。八年。贤王捐馆。水利营田府罢。局既撤。而浙省游民申有山。乘间投隙。借垦荒之名。遂冒耕湖心之地。苇利既绝。而修筑之费。无所取给。围日以圮。予任后。有稻户宋绍先讼。言之不胜惋恨。乃征其案于吴守。吴时已擢任霸昌道矣。录案见复。即檄县查有山冒垦之故。杖而逐之。然苇已成田。无复萌之生矣。县令卫步青乃召民佃种。额课之外。仍输租为修围费。于是江生维翰。遂以当年升科为众人先。仍外纳围租如令。此其意徒欲得地耳。一地无两税。定制也。既科粮而又出围租。是两税矣。以之报部。必以成例见格。若止报额课。则围租不登部册。祇名私费耳。势不便与正课一例追比。或完或欠。或多或少。一任其意之所为。官民其将谁何。是修围不过虚名。而十余垦顷熟之田。已归其手矣。此其为狡狯。路人知之。卫令不之察而达于司。司如其请。取结册而将转达于部。此严令宗嘉所以龂龂然有归官召佃之请也。其言以为该县县丞经管河务。围闸洞。是其专司。此地应责令该员经理。召人承种。除旧有学田钱粮外。凡属无粮之地。应令该员议立官户册报升科。仍照例输租银八十两。为修围之费。收齐汇缴县库。遇有围闸洞应需桩苇之处。会同该县勘明。动项修理。工竣报查。庶无悖从前立法之意也。是时稻户宋绍先等众争认者纷纷。予深惟贤王立法。吴守照行之意。严令所议。尚属存羊。故排众辞而批允之。诚以为后湖工程计耳。夫贤王当日。岂不知湖心之地可以为田。而故弃为萑苇之场哉。所弃者小。而所全者大也。吴守之令玉田数年矣。岂不知湖心为田可以增赋课。而祇收苇草之利哉。盖额课之升报。益国赋犹锱铢。而围租之岁修。保地功于久远也。及一变而为申有山之冒垦。已违贤王措置之苦心。再变而为江维翰之认升。又失吴守立法之美意。自兹以后。修费无出。围堤渐废。虽日督地户以事畚锸。然而利既端于一人。劳则遗之大众。其孰肯俯首就役焉。为长久计。不若归此地于官。召种而籍其所入。额课出其中。围租亦出其中。国赋无亏。而营田永赖。则严令之说。似可俯从。不必执前案之不可移。而遗营田将来之害也。

卷一百十工政十六直隶河工

　　治河蠡测　
陈仪

从来治河者必通计全局之利害。而后可定一河之会归。必先定下流之会归。而后可议上游之开筑。此理势之当然。古今之通论也。明胡体干论江南水利。以为高山大原。众水杂流。必有低凹处为之壑。如人之有腹脏焉。彭蠡震泽是也。旁溪别渚。万派朝宗。必有一合流入海之川为之泄。如人之有肠胃焉。江淮河汉是也。南既如此。北亦宜然。以畿辅水利言之。正定广平顺德三郡之水。二十余河。毕汇于南北二泊。翕受而停蓄之。然后合为一川。出北泊径衡水之焦罔。会滹沱之流。奔注数百里。至大城之王家口入东淀。曰子牙河。则是二泊者。正顺广三郡诸河之腹脏。而子牙一河为之肠胃也。顺天保定河间三郡之水。三十余河。毕汇于西淀。翕受而停蓄之。然后合为一川。出茅儿湾径保定。曰玉带河。径霸州之苑家口。曰会同河。至文安苏桥之三汊口。入东淀。则是西淀者顺保河三郡诸河之腹脏。而会同一河为之肠胃也。至东淀一区。南纳子牙之流。而正顺广二十余河之汇为二泊者尽归之。西受会同之注。而顺保河三郡三十余河之汇为西淀者又归之。举畿辅全局之水。无一不毕潴于兹以达津而赴海。则其通塞淤畅。所关于通省河渠之利害者。岂不尤重哉。康熙三十七年以前。渺然巨浸。周二三百里。清泓澄澈中。港汊纵横。周流贯注。自抚臣于成龙奉　　命开筑永定河。不为全局计。而只为一河计。遂改南流之故道折而东行。自柳岔口注之东淀。于是淀河病而全局皆病。即永定一河亦自不胜其病。淤高桥淀。而信安堂二铺遂成平陆。淤胜芳淀而辛张策城尽变桑田。向之渺然巨浸者。皆安归乎。既失地于西北。则倾注于东南。而独流一带。淀水与运河仅限一堤。至杨柳青以下则淀运相连。南堤盖岌岌矣。故曰淀病也。且淀池以翕受为功。容纳之量隘于下。则灌输之势停于上。一遇伏秋汛涨。泱漭西林。腾涌无归。则旁溢横奔。冲堤溃岸。故今岁高阳河决而东。断郑州官道。子牙河决而北。文安大城皆宛在水中。而南岸　　钦堤增高二尺。水犹与之平。人第讶水之大。河不能容。而不知淀之小。水失所受。故曰全局皆病也。永定本向南流。径固霸之境。而会入玉带河。率其自然之性。河未尝淤。淀亦未尝淤也。虽东坍西涨。时有迁徙。亦不无冲啮之虞。而填淤肥美。秋禾所失。夏麦倍偿。原不足深为病。治之之法。但当顺其南下之性而利导之。多其分酾之渠以减杀之。宽筑陂陀之泊岸以缓受其怒流。分建护村之月坝以预防其冲击。如此则害可减而利亦可兴。自改河以来。河底岁垫而高。河高而增堤。堤高而河亦与之俱长。今视平地已有八九尺至一丈者。溃决则建瓴直下。为田庐害。岂足异哉。总由浊流入止水。溜散泥沉。下流自塞归壑之路。上游犹筑居水之垣。不过厚蓄其毒以待溃耳。故曰永定河亦自不胜其病也。夫利在耳目之前。而患伏数十年之后。当时固以为无足忧。而卒至一发而不可救。凡事类然。不可不深思而熟计之也。我　　　世宗宪皇帝。智与神谋。深悉浑河之为淀病。且深悉浑河病淀之为全局河道病。于兴修水利之始。即　　特降谕旨。令引浑河。别由一道入海。毋使入淀。可谓探本穷源。一言而举其要矣。盖淀为定水。无冲刷之力。故沙入而沉。河无停流。有涤荡之功。故泥冲而散。永定南入清河。自三十七年以前。溯之前明。百有余年矣。旧所经由之处。沙痕的皪。岸分明。袁家桥以北。崖高底深。牛河借以行水者。即其故道也。河性善淤。能垫深为高。而此道废来已四十年。何以经久不湮。历历如是。下口畅则上流疾。此即利于入河之明验矣。雍正四年。虽经水利衙门。奏于郭家务以下改挖新河。而下口仍然归淀。故经王庆坨则王庆坨淤。入三角淀则三角淀淤。近且骎骎乎淤及杨家河矣。夫杨家河乃全局清水之尾闾也。此河一淤。则通省六十余河之水。无路归津。势必于杨柳青上下。穿运道而灌天津。其害有不可胜言者。故筹今日之利害。则下口会归之路。可不为之熟筹而审处也哉。

