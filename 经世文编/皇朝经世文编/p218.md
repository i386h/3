<!-- { "loadSidebar": true } -->
今天下止有限役耳。安得有限田哉。然观今日限役之法。而叹昔人限田之法。为未尽善也。抑推昔人限田之意。而知今日限役之法。即所以限田也。何则。昔人以田限田。田多者既不能骤减。而欲分富民之田以与贫民。则又拂于人情而不可行。若今日以役限田耳。以役限田。固不禁民之有田也。而田多者苦于奔命之不暇。势不能以多占。而兼并之弊自绝。岂非不言限田。而限田之法。莫善于此哉。虽然。又不能无弊。凡今之所以限役者。以其有一定之田也。有一定之田。则田之任役者。既不可踰限而多。亦不可不及限而少。踰限而多者。必以法裁之。而使一人任数役。不及限而少者。亦必以法合之。而使一役有数人。夫一人任数役。人不胜役之烦也。一役有数人。役亦不胜人之累也。人不胜役之烦。而豪强隐占之弊绝。役不胜人之累。而朋党牵累之患生。牵累始于一人之身。而均摊遍于里甲之内。方今立法之始。流弊已至此。又安能保数十年之后乎。然天下皆相安于限役。而不敢议其后者。则以其法之可以惩富民也。不知天下富民少而贫民多。今使惩富民而有利于贫民。犹不可为。况乎惩一人之奸。而因以为千万人之害者哉。则夫立法以捄限役之弊者。诚不可不亟讲也。愚以为限役之利。利在分富民之田。而限役之弊。弊在合贫民之田。分富民之田。而官不知其民之富。犹可言也。合贫民之田。而官不知其民之贫。不可言也。合贫民之田。而官不知其民之贫。犹可言也。合贫民之田。而官欲以一贫民之身。偿众贫民之赋。不可言也。故夫利在分者。法以分治之。弊在合者。法亦以分治之。合其户而分其田。田之外不以同户累也。分其田而仍合其户。户之制不以多寡乱也。多寡定于画一之令。而富民不得施盈缩之才。同户判于催科之日。而贫民不至陷于赔累之辜。如此则田不必限而已收限田之实。役未尝不限而又有不限者存乎其中。将所谓限田之说。莫善于此。而董仲舒师丹诸人之议。似不及今之通变而不扰民也。又何必世业口分诸法为哉。

　　小役册序　
张超

窃稽华邑。有大役。有小役。大役如北运细布。收兑收银是也。小役里催是也。年来当大役者。一经佥点。立见破家。幸蒙　　恩蠲。改为官解。细民得稍安枕席。此真百年之利也。独里催一役。传征正课。势不得已。但人谓大役难。小役易。不知大役竭其财力以竣事。如壮夫卒病。稍能坚忍。仍见昭苏。小役有经催塘长总甲。种种杂差。如孱稚而病劳瘵。不尽其元气不止。人犹议谓大役难。小役易。不知大役。或一区数户。或一保数户。小役则异是。止论图分。大至七八千亩。不必逾于十分之外。小至七八百亩。不能亏于十分之内。其荒小之图。畏役益甚。则营卸益巧。县官竟无可措其手足。是以难也。余承十甲乏役奉宪编佥。矢之神明。虚公采访。一手编定。并不假权于左右。以向来当大役之人当大役。则不足。以向来当大役之人当小役。则尚可勉力以从事。故尽豁其零星细户。以及孤寡残疾之人。责成于中人之产。立意似偏。抚心无愧也。前审有图书代充之说。图书大抵皆赤棍也。愍不畏死。宽比则婪津贴而蚀正赋。严比则黏门单而越境根寻正身。徒重累耳。今不敢也。前审有一甲均充五甲均充之说。役无所主。零星摊派。豪强者抢办以自肥。懦弱者卖妻鬻子以代比。不均孰甚焉。今不敢也。前审多立诡户。今原报单。书其名必详其号。注其居并着其业。惊疑恫喝。移张换李。今不敢也。前审如奸徒王亮生胡升鸣叶懋陈沛如等。各捏一名。浑浑沦沦。并无花户。及至轮役。按亩报补。既补复卖。既卖复补。婪索无穷。仍至亏空。今不敢也。前审有图书匿数卖数之弊。皆由经界不清。恣其蒙混。今特造挨号册。自一号以至千百号。号号着落。号号着明。业户即有荡溇公占沙海荒绝等地。和盘拓出。均匀品搭。自无偏枯。图书借口赔荒。经催借口无办。今不敢也。至如荒图酌并以减民劳。坊厢追贴以苏重困。此皆随地立法。大费剂量。超以三年之采访。重以两月之赞对。破从来之积习。定五载之役次。曾子曰。十目所视。十手所指。想亦有垂谅者矣。今役册具在。与当日役榜。一字不更。所以昭信也。缮写已竣。将申各宪。并存县以告神君。因列其颠末。不禁词之复云。

　　均役议　
章九仪

田有田役。里有里役。如经催粮长等项。所谓田役也。如支应大兵经过。承值各项衙门。及稽察奸宄。堤防火盗。所谓里役也。田役应从田起。里役应从户起。向以田役尽归之于户。而役不均。今则欲矫其弊。因以里役尽归之于田。而役亦不均。必也两得其平。而民始不至大困。则莫如分而二之。经催粮长诸役从田起。见年总甲诸役从户起。从田起者。计田之多寡。以为役之差等。此易行者也。从户起者。应循编审之旧例。十年大更。五年小更。衰耗者减之。贫乏不能自振者去之。逃亡废绝者汰之。择里中殷厚有力之家。必周谘耆老。询谋佥同。即榜示其姓氏。而登之于册。不许营脱。凡为守令者。毋徇情面。毋受财贿。归于至公而后已。如是则贫富均。贫富均则役不均而自均矣。若计田受役。田多之人。每以一人而兼数人之役。一丁而征数丁之银。其不便一也。小民之受田者。其冠婚丧祭疾病讼狱。力不能胜。则举田而售于富室。固有无相通之道也。今买田即以买役。人而畏役。即畏田而不敢售。其不便二也。至昔之见年总甲。率多土著附近之民。其盗贼奸宄。易为耳目。若论田不论户。则有身在乡而其役在城者。身在城而其役在乡者。居址窵远。即有地方之事。无由而知。其不便者三也。昔错论贵粟。意在崇本抑末。今有田之家。赋役鳞集。而富商大贾。土著于兹者。列廛盈肆。操其奇赢。收倍称之息。吏卒不一至其门。是教天下之民。皆将弃本业而趋负贩也。岂　国家重农之至意乎。如以田役归之于田。里役归之于户。俾有田者得尽力于输将。而土著者亦使知有地方之责。于以清逋赋而遏盗源。莫善于此。此晋督所称粮因地出。徭按丁差。诚不易之论也。余故因而推广之。为均役者佐一筹云。

　　徭役议苏州府志　
赵锡孝

古者按地亩而征赋役。编图以总理之。编甲以条分之。其业田之民。比户而居者谓之庄。按庄户以编征谓之顺庄。大江以北。皆顺庄供赋。即按庄田之版图供役。然不行于江南者。南北地理不同。水陆之势异也。北方陆地。舟楫不通。粮米转运。多用牛车。牛车致远则费繁。费繁则农田之利薄。故东庄之民。不业西庄田者。势不能也。其有兼业西庄田者。必置丁户于西庄。经其田中出入。即兼供西庄之赋役此版图与顺庄所以通行北省也。若乃江南泽国。舟楫可通行。故住此图者。多兼业彼图田。住城郭者。多兼业各图田。即田不过数十亩。亦多分散四乡各图者。田有分图。役出一户。以一户兼众役。则力役难均。此均田均役所以奉　　旨通行也。何谓均田。统计一县之田。分为若干图。图分十甲。每甲均入田若干是也。何谓均役。统一县之田。使各自编甲。或类聚编甲。以图中第一甲。当本图一年之役。至十年而周。或以本图一六甲。当本图上下半年之役。至五年而过是也。均田役之法行。则按年值役之外。俱可自谋身家。以生以养。均田役之法不行。则田不可为恒业。而小民之业田者苦矣。何以明其然也。曰江南田亩。其徭费经里。已编入正项钱粮。原不应复有徭役。今日之役。飞差而已。所谓飞差者。各县不同。即一县之差。亦无定形。其费亦无定数。凡甲之充役者。如在苏州谓之现年地方。在常州谓之总甲。其当役之年。凡图中盗贼殴人命。匪类逃人。私盐漏税。撩浅作坝。修筑烟墩。营房桥梁。马路城郭官舍。水陆木栅。开造烟户。与夫浮尸无着。命盗案死无棺木者。一一地总是问。一事失措。刑辱随之。破产办公。所在多有。至于大工大役。如近年开河出夫之类。虽合图公办役费。而为地总者。必任其难。是以业户之能亲为地总者。必雇图中无所事事之敝民。俾充其役。其雇充之价。幸以田均役均。通县有成例。智愚强弱贵贱同科。故小民尚能供命。若此法不行。而如北方之按版图以供役。则版图业户涣散零星。谁为传集。其业田多寡不均。谁为统理。且遇豪猾为图长。势必苛派。遇乡民为图长。则彼豪猾者。召之不应。派之不从。必代为供役。由是智诈愚。勇欺怯。贵凌贱。百弊丛生矣。或谓版图分役。亦可按田之多寡分派。此甚不然者也。

