<!-- { "loadSidebar": true } -->
蒙将御史马履奏条奏。发臣阅看。伏念黄河浩瀚奔腾。古称难治。而要之河深则势畅。势畅则河安。此一定之理。臣周历豫东两岸。查验堤工丈尺。已较前数年加增。复测量高出水面丈尺。仍与前数年相仿。淤垫显然。计自三四尺至六七尺不等。但河泓跌深。必自下而上。及至浅滩。亦必下垫上淤。豫东如此。江境更不待言。而所有受淤之故。其病安在。黄河宜合不宜分。合则溜急而沙随水去。分则溜缓而水过沙停。自昔河患。一年有事。须数年之力治之。而去病始尽。矧丰工曹工睢工迭经漫溢。势必淤垫益甚。迨睢工合龙。抽挑引渠。岂能如旧河之宽畅。且自睢汛至丰砀一带。路远工长。所费已属不赀。断不能再挑。至徐城以下。亦难逃　　圣明洞鉴。现查引河刷涤。渐已宽深。春汛水尚弱。伏秋时溜急力猛。自可大加淘刷。而遽云积年之患。一旦豁除。又臣所未敢轻议也。至于治河之策。不外疏浚堤防两事。疏浚以畅其流。堤防以束其力。二者本不可偏废。然凡遇浅阻处所。一律兴挑。不特需费浩繁。亦断无水中施工之理。且黄河斗水。沙居其六。溜一平缓。即深处亦顷刻澄淤。大溜遄行。即浅处亦立见荡涤。凡挑浚祇以引溜。其刷宽刷深。仍赖水力。而非尽人功也。是束水攻沙。诚为千古不易之论。以水攻沙。则必以堤束水。固知日渐培堤。计非尽善。而舍此更无束水之方。自豫东以迄江南。虽堤长一千数百里。亦非处处必须加培。致多耗费。惟应察其平险情形。分别缓急。节省可缓之埽坝。办理紧要之土功。不必责效于一时。自可收功于次第。　帑无多糜。堤皆巩固。河槽不患其不深。去路不患其不畅。既深既畅之后。自无须再议增堤。此即所谓以水治水。未始不可以下策为上策也。抑臣更有请者。淤垫之故。固由于节次漫口。而犹不尽然也。漫口之处其害立见。故显而易知。旁泄之途其患渐成。每伏于不觉。查豫东河宽。兼之土性沙松。向无泄水闸坝。江南河窄。至徐城而一束。势难容纳。是以建有毛城铺石坝。并天然闸。山四闸。及王营减坝等处。以备宣泄异涨之水。赖以保全者实多。但启闭之缓急。当日本定有章程。乾隆二十七年。毛城铺改于唐家湾筑坝。定以徐城水志。长至一丈一尺五寸。始准开放。四十二年。又定以唐家湾水志。长至九尺五寸。始行启坝。他如山天然等闸。俱有限制。非盛涨不开。亦非同时并启。故有减水之功。仍免停淤之虞。立法至善。防患至周。迨后偶因抢护险工。不能坚守定志。启放较早者有之。始而受淤尚少。继则渐垫渐高。近年丰砀曹单商虞一带。往往未届盛涨。水已到处盈堤。其势更不得不急于宣泄。甚且各闸坝并启。恣其分减。以免他虞。在一时济急权宜。固属出于不得已。而河身之受病日深矣。徐城河窄。已若咽喉。若宣泄过多。遂成中梗。上游奔赴之水至此一扼。求其不壅积为患也得乎。司河诸臣。非不深知。而急难救治。转至隐而不言。殊不知隐之愈久。则治之愈难。

近闻河臣康基田。培筑堤工。极为认真。谅亦思患预防。欲使抵御有资。始能力为固守。应请　　敕下该河臣。设法妥筹。酌看堤埽情形。如果足以敌水。各闸坝守得一尺。即有一尺之益。渐能循照旧章。以资相机启放。庶宣泄有度。正河不复受淤。下游日见深通。建瓴东注。上游之病不治自除矣。至该御史奏称河工向有放淤之法。盛涨时。恐引渠开不如式。酿成漫溢。应俟霜降后水势平缓。相度办理等语。臣查河工放淤。系偶因大汛异涨。迎溜险工。已有必不能保之势。不得已而为之。原属一时权宜之计。如果胸有把握。月堤坚实。竟可化险为平。然究系冒险以化险。非斟酌万全之策。应如该御史所奏。如有必须放淤之处。俟霜降以后。大汛以前。相机妥为酌办。使工有后靠。人力易施。庶不冒险。又不受险。该御史又奏称险工对岸。定有滩嘴。必须于岁晚务闲之时。酌挑引渠。水长时乘机开放。则对岸险工。立时可闭。以冀逢湾取直。逐渐疏通等语。臣查险工对岸。必有淤滩挺出。如能挑成引河掣溜。去得一处滩觜。即省却一处险工。臣已通饬各属。细勘妥筹。但滩有老嫩。老滩可以挑挖。新滩不能施工。且必须河头有吸川之形。方能建瓴畅注。若不得地势。水到即淤。徒费无益。又须察看两岸去路远近。河势趋向所在。方可兴挑。否则此处取直。彼又坐湾。甫闭一工。又生一工。则创新工不如守旧工之为得也。此非处处可办。亦非处处不可办。可办者不得惜费坐误。不可办者亦不得擅修多糜。总在随时随地。相机筹酌。此二条于补偏救弊之法。亦有可采。合并陈明。

　　勘海口筹全河疏嘉庆十五年　
百龄

臣自清江起程。会同河臣陈凤翔。带同徐端及淮海道黎世序。并厅营各官。一路查勘。自王营减坝起。下至云梯关。计程一百九十里。所有各工。河身经减坝夺流之后。间段淤垫。其存有底水之处。深者尚有八九尺。浅处尚有二三尺。至云梯关外。上年所筑新堤。南岸自工尾至二木楼。共三十八里。北岸自马港口尾至叶家社。共八十余里。该处地势。向本南岸低于北岸。近因陈家浦漫口后。南岸河滩淤垫。是以现在地势。南岸较高。再查询南岸新堤。曾被风浪击撞。间有残缺。业经河臣饬令加帮镶护。尚属完全。其北岸自马港口至七套。计长六千八百七十九丈。亦俱堤工完整。惟自十套至倪家滩。大小缺口五处。现在漫水已涸。其余堤身。亦有残缺。并内外俱被沙淤。北堤外俱系葛地芦滩。并无民居。其正河上自俞家滩。下至八滩。计淤三千余丈。竟同平陆。又至海口南尖。看得河口尾闾。宽约三百余丈。向来黄水向海口东北冲出。近今河流转东南趋注。其大淞尖已刷去十余里。虽漫滩之水。由堤尾分流。而正溜仍走中泓。水势深有一丈有余至二丈不等。即徐端久在南河。亦从未亲至其地履勘。故向日相传海口高仰及拦门铁板沙之说。均非灼见。其御史朱澄所奏淮海道黎世序。自东洼至海口。现尚深通之语。尚属实情。当询河臣以淤塞之处既不在海口。而在倪家滩一带。当时何以不将北岸新堤早为修筑。与南岸一体防守。据称上年开放引河后。凌汛已有漫滩。及伊到任亲勘。见新堤尾水势。三股分流。南岸由二木楼堤尾流至射阳湖归海。北岸由叶家社堤尾流至俞本套归海。堤外并有倒漾之水。上年所筑南北新堤。地势高者。出水尚有数尺。地势卑者。出水无多。兼之该处土性沙松。不胜风浪冲击。若照前堆筑。恐徒费钱粮。仍难经久。是以俟秋汛后。查看情形。再行办理。并非废弃新堤等语。臣因思去岁即已大费帑金。将二木楼以上河身挑浚。自应一律深畅。乃今探量水势。下游海口之未挑者。反甚深通。即马港口以上之河身。虽经减坝夺流。亦尚存水近丈。独中段大施工作之处。转涸成平陆。此理殊不可解。因传询乡民及河兵等。佥称去岁挑河所挖之土。即在河滩堆积。并未远移堤外。今春黄水漫滩冲刷。土山坍泻。仍为河内之淤。又挑工尽处之拦潮坝一道。放水时坝根起除未净。以致阻梗水中。黄水挟泥而来。漫坝而过。其泥沙俱为坝基拦阻。所以新挑之河。停淤更甚。此正河海口上下之情形也。又从马港口行至佃湖。见湖中已半为黄淤填塞。其旧有东北下注之小黄河。亦经壅塞。由西北分流之水口。尚复绕经北潮河。出灌河海口。但积沙高下停滞。并无河槽。苇荡芦滩。纵横萦结。由下系胶泥。前黄水漫注两年之久。不能冲刷深通。此马港口至灌河一带水路之情形也。臣溯查前明臣潘季驯治河时。河决崔镇。我　朝康熙初年。河决茆良口。皆由灌河入海。或一二年。或三数年。俱因不能畅达。旋即挽归旧路。迨康熙三十五年。前河臣董安国创议改道筑拦黄坝。开通马港河。导黄由北潮河出灌河入海。而连年河决四次。以致黄水倒灌。淤塞运河。淮不北流者数载。大为下河州县之患。迨三十九年。河臣张鹏翮堵闭马港。尽拆拦黄坝。挽归故道。复将里河清水诸工。大加修浚。数年之后。河患始平。且查灌河一路。为山东蒙沂诸水下游。而海州之五图河六塘河。及沭阳赣榆安东之水。俱从彼入海。若使黄河串入其中。诸道河渠。皆为淤垫。安东迤下。水无节宣。沿河诸邑。势必汇为泽国。臣初至清江。未知梗概。闻主马港口之说者。咸称入海之路。较正河近至百有余里。因势利导。易于成功。且康熙年间。河走马港。频年漫决。今则河走马港。而两年无事。似属今昔情形不同。且吴璥督南河。亦有试行马港口一年之请。后复议修灌河。估工入奏。称该处势若建领。以为如此办理。未始非救弊补偏之一策。

