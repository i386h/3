<!-- { "loadSidebar": true } -->
夫所谓量者何也。斗之量足以受升。以斗受升。其迹泯然。斛之量足以受斗。以斛受斗。其迹泯然。推此而上。量愈大其所受愈无迹。天下大物也。惟其量足以相容。而后可以治。今夫天下有知。而吾欲用其明。则知者退。天下有才。而吾欲用其能。则才者退。天下有力。而吾欲用其强。则力者退。是其于事也必无措。其于功也必无成。其量不足以相受也。秦誓曰。若有一臣。断断兮。无他技。其心休休焉。其如有容焉。商容观周师之入。而知周王。曰。见善不喜。闻恶不怒。颜色相副。是以知之。吾尝论公在朝廷。泊然不见其功。及物而不形其迹。一时之贤能掌故文学。皆囿于范围之内。故当天下之大任。居天下之令名。受天下之大福而无陨也。公之遗事。史传多未备。在政府尝与范仲淹论事。有不合。仲淹至拂衣起。忿形于色。琦徐把其袂。曰。希文不容更商量耶。和气满容。仲淹亦释然。欧阳修不信河图。琦与修辅政。未尝一言与及易。其平居寮寀造次语言之间。从容涵濡。潜移补救。有入人于不觉者。况于朝廷之上乎。或有谓琦相业无愧古人。独文学不逮。琦曰。吾为相。欧阳永叔为学士。天下文章莫大于是。琦经纬天地。用修润色鸿业。修之文。琦之文也。斯言尤可以见其所存矣。贤者与贤者处。时多异同。其流遂至于分门异户。纷争而不已。而较短絜长。欲上人之心。君子不免。噫。观于琦。人亦何所用其忿嫉。何为而不休容也哉。此相臣之则也夫。

　　江陵救时之相论　
林潞

苏文定云。天下有权臣。有重臣。二者其相近而难明。凡为天下。宜有以养其重臣之威。使天下百官。有所畏忌。而缓急之间。能有所坚忍持重而不可夺。吾尝据此以论江陵。江陵在时。举世皆目为权臣者也。当时臣。徒见其外。而不见其内。见其侵天子之权。而不察其所为有不得已而出于救时者。由今视江陵似是两人。观其逐新郑。废辽王。夺情起复。几于无上。观其十五年之经济。乘得为之时。优之以才。济之以刚。猛鸷而立功名。一时廷臣。无出其右。原其意以为举朝因循玩愒。方且伺隙于我。而我无以肩之。则事必不济。两宫冲圣之倚毗必不副。当时观场之人无论已。百年以来。曲学腐儒。动辄讲王霸。辨义利。不察其本末。而概以揽权震主相责。夫世庙以来。无相久矣。生非文武成康。而不识救时为急。予以为逐新郑废辽王夺情起复。三者罪之大者也。其事载在国史。怙宠悖理何疑焉。吾宁信之。岂惟信之。将以责之。此其事姑未辨。洪武初。罢丞相。以五品殿阁。加孤卿。名之曰阁臣。夫阁臣。词臣也。分其任于六曹。而职司票拟。其不贤者窃一人之鼻息以张威福。其贤者宫中府中干旋调济。上一阁揭。回以片言。而相之职止此矣。功可以窃。而罪可以诿。莫阁臣若。江陵起而忧之。欲举相职。其进直解。进大宝箴。进帝鉴图。欲天子敬学。进皇陵碑。进宝训。进御札。欲天子法祖。裁进奉。谏营造。欲天子节俭。引见贤能。欲天子知吏治。图百官于御屏。欲天子体臣。请大阅。欲天子念边防。蠲逋赋。欲天子子庶民。绝馈遗。戒请托。欲天子知大臣法则小臣廉。不宁惟是。当江陵官翰苑时。即志期公辅四方。輶轩奉使。归者必往为造请辙。所至户口扼塞。山川形势。地利平险。人民强弱。一一札而记之。肃皇帝二十余年间。彼亲见贵溪分宜交相龁而边备废弛。天子纵有所诛杀。卒无成功。一旦柄国。辅十龄天子。绸缪牖户。措意边防者为至。江陵匪直相也。而直以相将将。故南北守御。百粤滇蜀。必付托得人。将帅能效力者。量其才。端其责。湔其瑕。励其志。鼓之以爵禄。假之以事权。凛之以三尺。破之以疑畏。责之以实效。数万甲兵藏于胸。而指挥乎数千里之外。虚怀咨询。削牍星驰。尝有数什伯相君。贯乎将士之心。而戴乎将士之首。战胜攻取。代为奏。当以某事咨禀。功成凯至。又谕以朝意。当以某辞入告。某策善后。勇怯强弱。进退疾徐。洞若观火。边吏奏记政府。命之亲书。以毋泄机宜。又必命其书衔。择其重大要者。一一陈说于天子之前。而使至尊识其劳苦。知其姓名。故能缚大憝。歼丑。以奠安中夏者垂十年。至江陵殁而享其余威。以固吾圉者。又二十年。此江陵所为举相职也。而且不遗余力以综庶务。由是而严清丈。董驿递。度河工。疏饷艘。询水利。饬学校。核名实。辨职掌。久视为具文者。按实行之。揽权震主之外。世所谓益之以操切者也。诸葛君曰。愿陛下责臣以实效。不效则治臣之罪。夫既已有实效矣。两宫冲圣知之。举朝知之。而其心未必知之。方其柄国时。惓惓致书贤者。辨明心曲。以为吾非不知府天下之怨。既已肩其任矣。吾欲贻冲圣以安。不专必不一。不断必不成。十年之间。两宫冲圣享其逸。江陵处其劳。两宫冲圣。任人则逸者也。六曹大臣荫其逸。犹曰侵官。乃委琐龌龊者畏之。有才无胆者之。清正拘牵者非之。畏难者怨之。迎合者惮之。深文排诋者疑之。蜚语喧腾。而欲虚心衡断其功罪也。胡可得哉。虽然。江陵三罪。不可以不辨。禁何地。而奸宄得以阑入。亲藩入议。而大臣不为援请。时际晏安。而金革何以变礼。即不曲为文致。而罪已不容逭。才大而溢。任重而疏。以忠君爱国之心。而杂以一切吐弃之意。此则太史公责淮阴不能学道谦让不矜不伐者也。吾犹有说焉。宰相为天子统百官。如裘之有领。门之有闑。舟之有柁。宰相重则朝廷尊。百务举。宰相轻则朝廷卑。事权杂。自江陵殁后。而诋江陵者。非惟自轻。而卒以误国。庙堂诸老委蛇无建白。而使神考轻宰相。恶谏官。燕安无忌。矿使四出。宫闱挟宠。九列无官。朝堂不御。封疆大患。帷幄无谋。以门户筹边。以朋党任将。一误再误。宦寺乘之。而国不可为矣。思陵之季。抚髀思江陵。而后知得庸相。百不若得救时之相一也。

　　书王介甫谏官论后　
张士元

介甫论谏官。以士之位。任三公之责。而天下国家大小之事。无所不当言。非先王以贵治贱。以贤治不肖之意。欲使上下各得其分。以几于古治。其论则高矣。揆之于治体则非也。夫古之官未有专司谏者。专司谏始于汉武帝之设谏大夫。非先王之制也。然古之纳谏至广矣。官师相规。庶人传语。谏固不独以其官也。后世谏诤称其职。而有谏官。亦何害哉。坊所以止水。水即不为灾。不可以旧坊为无所用而去之也。不幸公卿至于百工皆失其职。则谏官固未必能有为。然遂以为无用而废之。是因噎而废食也。且公卿行其事。谏官仅以言。亦安见其卑踰尊而名分不正乎。盖其官尚卑。使之得言于朝。以其可通上下之情耳。如谓士不得言事。乃上下之道当然。则在上者将曰。我公卿也。于人言何畏哉。在下者亦曰。我士也。于国家何与哉。夫天下之患。莫患乎上之人恶闻过。而下之人不敢言。道之使言。犹有不肯言者。而可以非其分。遂欲去其官耶。介甫平日。以孟子自命。斯言盖本位卑言高之论。不知孟子所论位卑言高之罪。固谓凡在下位者。而非所论于谏官也。他日则又曰。有官守者。不得其职则去。有言责者。不得其言则去。孟子所谓言责。正后世谏官之任也。而介甫以官守为言责。因谓官可以言。而无用言官。亦过矣。意者当时馆阁诸公。言事有不免过激者。故惩其弊。遂欲并台谏而去之耶。则台谏之有益于国家。亦已验矣。唐德宗退陆贽而进裴延龄。旦夕入相。阳城率谏臣力争。至欲裂其白麻。虽不见听。然卒不相延龄。宋嘉佑时。仁宗春秋高。未有继嗣。知谏院范镇司马光先后疏请建储。始虽不许。后终感动。策立英宗。朝野以安。其不即听纳者。为功已如此。其它听纳之效。更可知也。至谓不得已立谏官。当与丞弼俱进于前。使事有所失。实时救正。不至争已布之命。若唐贞观之制。庶乎其近古。此固理之公者也。然朝廷已有侍御史之设矣。必使谏官与公卿并对。则人主所信向者。常在公卿。而不在谏官。谏官于廷论。一不合。则不可继言矣。且其言事。岂皆俟命已布于天下。而后争之哉。其命已布而争之者。大臣有以使之也。使大臣虑其争已布之命。而谨之于未然。此谏官之所以不可无也。事有古所无而今有之。不失乎先王之意者。此类是也。惜乎介甫执古义而不深思治体。卒以其说乱天下。不然。以介甫之才。又能进贤乐善。从容以辅人主。不当与韩范富欧争烈乎。

　　翰林论　
姚鼐

为天子侍从之臣。拾遗补阙。其常任也。天子虽明圣。不谓无失。人臣虽非大贤。不谓当职而不陈君之失。与其有失播诸天下而改之。不若传诸朝廷而改之之善也。传诸朝廷而改之。不若初见闻诸左右而改之之善也。翰林居天子左右。为近臣则谏其失也。宜先于众人。见君之失。而智不及辨与。则不明。智及辨之而讳言与。则不忠。侍从者。择其忠且明而居之者也。唐之初设翰林。百工皆入焉。猥下之职也。其后乃益亲益尊。益亲益尊。故责之益重。今有人焉。其于官也。受其亲与尊而辞其责之重。将不蒙世讥乎。官之失职也不亦久乎。以宜蒙世讥者。而上下皆谓其当然。是以晏然而无可为。安居而食其禄。自唐及宋及元明。官制因革。六七百年。其不革者。御史有弹劾之责而兼谏争。翰林有制造文章之事而兼谏争。弹劾制造文章所别也。谏争所同也。其为言官也奚以异。入而面争于左右。出而上书陈事。其为谏也奚以异。今也独谓御史言官。而翰林不当有谏书。是知其一而失其一也。是故君子求乎道。细人求乎技。君子之职以道。细人之职以技。使世之君子。赋若相如邹枚。善史事若太史公班固。诗若李杜。文若韩柳欧曾苏氏。虽至工犹技也。技之中固有道焉。不若极忠谏争为道之大也。徒以文字居翰林者。是技而已。若唐初之翰林者。则若是可矣。今之翰林。固不可云皆亲近居左右。然固有亲近居左右者。且翰詹立班于科道上。谓其近臣也。居近臣之班。不知近臣之职可乎。明之翰林。皆知其职也。谏争之人接踵。谏争之辞连筴而时书。今之人不以为其职也。或取其忠而议其言为出位。夫以尽职为出位。世孰肯为尽职者。余窃有惑焉。作翰林论。

　　军机处题名记　
王昶

