<!-- { "loadSidebar": true } -->
台湾闽海诸岛之饶也。幅南北约三千里。东西踰六百里。汉番生齿。百有余万。其产布谷金石牛马齿革羽毛竹木丝枲蔗漆药物。其番有生者熟者。其聚族而居之所曰社。合台湾之社有三百五十六焉。其社有生番。有熟番。生者何。不与汉。不达吾言语者也。熟者何。汉番杂处。亦言吾言语吾语者也。而总之射生饮血嗜杀果。挟其饶以致旁近诸岛相为犄角。明以前禁弗与通。隆万间华人刘香老林道干者贾其中。寻踞之。未几为颜思齐所夺。思齐者亦华人。习于倭而因以用之者也。思齐死。乃并入于红毛。郑芝龙之投诚也。子成功闽。思得台湾以苟存。台湾之门户曰澎湖。俗呼铁门限。以其有吸铁石焉。船至则胶。前此之所以不通也。至是洋人见王衣冠者乘巨鲲。时时往来冲突其间。踰月铁石尽。成功适载辎重至。停泊澎湖。而使何斌诱诸番应于台。红毛守者不能拒。成功遂僭王其中。至康熙二十一年成功卒。子克塽来归。　朝命籍而郡县之。置府一曰台湾。县三曰台湾凤山诸罗。监司一曰厦门道。更为置南北二路营将弁。佐之以守备。分防之以千把四司。而总辖之以元戎。布星罗。制甚善也。尝综其形势而论之。闽粤江浙之贾舶出洋。皆不能越台湾而别由乎他路者。固以其三千里之区曲。而抱乎东南海隅也。而澎湖则中枕乎台之曲。以相犄角焉。形胜据而产复饶。此台之治乱之所以易也。且台之东所联属者为吕宋琉球红毛诸国。西南则交趾。又东则暹罗柔佛大年占城六昆皆近焉。直西则与马六甲咬叭哑齐英圭藜荷兰大西洋相通。北则日本朝鲜。直接乎盛京。要皆可一帆而涉。远者不踰旬日。近或旦夕间可达。台湾内滨于广东福建浙江江南山东五省。外罗以数十余国。台湾而得洁己爱人恤兵明于治要者柄之。则五省以有所卫。而无虞于外患。而澳门厦门宁波崇明四口之贸易者源源其来矣。如是而沿海之汛隘。俱可以无警。台湾之治忽。其有关于内也。岂浅鲜哉。

　　靖海侯施琅传　
陶元藻

琅字尊侯。号琢公。晋江之海滨人。貌魁梧。方颐广额。膂力绝人。比长。随族父武毅伯于福军中。时主兵者募壮士。有鼎重千钧。命诸壮士举。咸以不能对。惟琅从容举之。环步数巡。仍还其所。众乃异之。既而从戎讨山寇有功。授游击。时唐王聿键僭号福州。授为左冲锋。尝统偏师。迷入榛莽。有虎导之行。始与前军会。前军望见琅与虎偕。争趋救。虎逸。琅笑曰。微虎我何由至此。众大惊。唐王败。郑成功罗致之。为左先锋。相得甚。军储卒伍。及机密大事悉与谋。嗣因成功将掠粤之惠潮以佐饷。琅不可。成功勿怿。复有将弁犯法当诛。成功为之解。琅不从。由是成功疑其背已。欲杀之。琅觉。宵奔。自度土人皆成功牙爪。渡必不能脱。缘山而行。山故多洞。乃匿于洞中。俄而追者数十骑果至。火光烛天。大索岩穴。琅所匿洞。忽生棘刺。索者不可得。归报成功。成功喟然叹曰。我一患于中原矣。琅父大宣。弟显。遂被害。越数日。琅从洞中出。昼伏宵行。乃抵晋。从定远将军。解福州围。授同安副将。破洒州垒。擒其骑将。降万余人。升总兵官。旋升水师提督。成功卒。子经犹据厦岛。康熙元年。琅密陈金厦可取状。　　上嘉纳焉。即命便宜行事。遂率将士搏其岛。克之。降万八千人。晋秩右都督靖海将军。入为内大臣。封伯爵。而岛既破。经收残卒数千。窜台湾。伪将刘国轩以澎湖险要。据澎湖。经死。子克塽继。士卒渐众。仍抗　　命猖獗如初。二十年内阁学士李光地。又陈台湾可取状。并荐琅才可用。总督姚启圣亦奏琅能。仍出为水师提督。加太子少保。驻厦门。明年六月将兴师。筹划指挥。统其权干制府。而亲率其旅。在提督军门。适候南风。或言不利于行者。琅曰。吾泊舟地离贼远。北风起。舟从风散。非二三日不能集。今夏至前后二十余日。风微浪静。夜可泊洋。聚而观衅。不过七日。举之必矣。且国轩为郑氏枭将。澎湖破。则台湾不战而自下矣。遂行。入澎故道。皆为贼据。官军不得泊。因次七罩湾。水驶石恶。忽潮涨石尽没。得平坦以渡。国轩筑短墙。置腰炮。环二十里。琅遣前锋蓝理等。夺舰直入。会南潮发为疾流所压。贼船四合。琅亲督大冲其围。总兵官吴英继之。杀贼将大小七十。贼兵二千。取虎井桶盐盘屿。遂督师分三队。东指牛龙山为奇兵。西指牛心湾为疑兵。中又分三股。攻贼坚垒。贼坚拒良久。总兵官林贤率先陷阵。大师继至。呼声振撼波涛。自辰至申。焚舟百余。杀其将三百。兵万二千有奇。凡海洋占候。云合风生。雷鸣风止。将战时黑云起。国轩方椎牛置酒相贺帐中。忽闻雷鸣。贼军皆错愕无措。遂大败。遁归台。我军乘势趋台湾。国轩就缚。克塽出降。果如出师时琅所料。盖琅家于海滨。知澳岛险易。又向依郑氏。熟悉其上下军情故也。台湾平。琅由海道报捷。七日抵京师。而启圣以飞骑由内地。后琅二日到京。　　　仁皇帝嘉琅功。封靖海侯。世袭罔替。琅还朝。以步履难。命侍臣扶挟上殿。恩赍有差。年七十六卒于官。谥襄壮。子世纶世骠世范。范袭侯爵。骠为水师提督。以康熙六十年朱一贵叛。征讨有功。赠太子少保。谥勇果。其克台湾。亦以六月。与琅平台之期。先后相符云。

　　平台纪略总论　
蓝鼎元

台湾治乱之局。迥出人情意计之外。其地方数千里。其民几数百万。其守土之官。则文有道有府有县令。大小佐贰杂职若干员。武有总兵副将参将游击守备大小弁目若干员。其额兵七千有奇。粮储器甲舟车足备。又当国家全盛。金瓯靡缺。而朱一贵以喂鸭小夫。焉倡乱。不旬日间。全郡陷没。此岂智能所及料欤。太平日久。文恬武嬉。兵有名而无人。民逸居而无教。官吏孳孳以为利薮。沈湎樗蒱。连宵达曙。本实先拨。贼未至而众心已离。虽欲不败。弗可得已。然鹿耳鲲身。夙称天险。郑氏一踞其间。遂历三世。　国家图之数十年。费钱粮几百千万。而后能收之。今不动声色。七日恢复。巨魁就擒。孽从授首。良由我　　　圣祖仁皇帝德福齐天。神威远震。　　谕旨遥颁。老幼无不感激流涕。至仁厚泽。沦浃人心者深也。虽然今日之奏勋。乃他年之龟鉴。知此说者。其知未雨绸缪之道乎。台湾海外天险。较内地更不可缓。而此日之台湾。较十年二十年以前。又更不可缓。前此台湾。止府治百余里。凤山诸罗。皆毒恶瘴地。令其邑者。尚不敢至。今则南尽郎娇。北穷淡水。鸡笼以上。千五百里。人民趋若骛矣。前此大山之麓。人莫敢近。以为野番嗜杀。今则入深山。杂耕番地。虽杀不畏。甚至傀儡内山台湾山后蛤仔难崇爻卑南觅等社。亦有汉人敢至其地。与之贸易。生聚日繁。渐廓渐远。虽厉禁不能使止也。地大民稠则绸缪不可不密。今郡治有水陆兵五千余人。足供调遣。凤山南路一营。以四五百里山海奥区。民番错杂之所。下淡水郎娇。盗贼出没之地。而委之一营八百九十名之兵。固已难矣。诸罗地方千余里。淡水营守备。僻处天末。自八里岔以下。尚八九百里。下加冬笨港斗六门半线。皆奸宄纵横之区。沿海口岸。皆当防汛戍守。近山一带。又有野番出没。以八九百里险阻丛杂之边地。而委之北路一营八百九十名之兵。聚不足以及远。散不足以树威。此杞人所终夜思而不能寐者也。台民好为盗贼。不因饥寒。方庆削平。又图复起。去岁平台。大定之后。尚有布散流言。啸聚岩谷。复谋作乱者数次。屡经扑灭。至岁余始殄。而王忠一贼。伏匿深山。至我　　皇上即位。乃克就缚。可见地方广大。搜捕弗及。虽平台仅在七日。而拔尽根株。东擒西剿。亦有两载艰难。欲谋善后之策。非添兵设官经营措置不可也。以愚管见。划诸罗县地而两之。于半线以上。另设一县。管辖六百里。虽钱粮无多。而合之番饷。岁征银九千余两。草莱一辟。贡赋日增。数年间巍然大邑也。半线县治。设守备一营。兵五百。淡水八里岔设巡检一员。佐半线县令之所不及。罗汉门素为贼薮。于门内设千总一员。兵三百。下淡水新园设守备一营。兵五百。郎娇极南僻远。为逸盗窜伏之区。亦设千总一员。兵三百。驻札其地。使千余里幅员。声息相通。又择实心任事之员。为台民培元气。寇乱风灾大兵大疫。而后民之憔悴极矣。然土沃而出产多。但勿加之刻剥。二三年可复其故。惟化导整齐之。均赋役。平讼狱。设义学。兴教化。奖孝弟力田之彦。行保甲民兵之法。听开垦以尽地力。建城池以资守御。此亦寻常设施耳。而以实心行实政。自觉月异而岁不同。一年而民气可静。三年而疆圉可固。五年而礼让可兴。而生番化为熟番。熟番化为人民。而全台不久安长治。吾不信也。顾或谓台湾海外。不宜辟地聚民。是亦有说。但今民人已数百万。不能尽驱回籍。必当因其势而利导约束之。使归善良。则多多益善。从来疆境既开。有日辟无日蹙。气运使然。即欲委而弃之。必有从而取之。如澎湖南澳。皆为海外荒陬。明初江夏侯周德兴。皆尝迁其民而墟其地。其后皆为贼窠。闽广罢敝。乃设兵戍守。迄今皆为重镇。台湾古无人知。明中叶乃知之。而岛彝盗贼。后先窃踞。至为边患。比设郡县。遂成乐郊。由此观之。可见有地不可无人。经营疆理。则为户口贡赋之区。废置空虚。则为盗贼祸乱之所。台湾山高土肥。最利垦辟。利之所在。人所必趋。不归之民则归之番。归之贼。即使内贼不生。野番不作。又恐寇自外来。将有日本荷兰之患。不可不早为绸缪者也。闲居无事。燕雀处堂。一旦事来。噬脐何及。前辙未远。可不为寒心哉。

　　平定台湾述略　

赵翼

