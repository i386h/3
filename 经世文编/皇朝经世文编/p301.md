<!-- { "loadSidebar": true } -->
三代之时。自诸侯卿大夫士。皆其国人。而邻长里宰。酇长鄙师。即同井庐以行相推择者。故下之俗易达于上。上之风易究于下。天子者稽其成而已。汉祖秦设郡县。所命官奉三尺法。以裁山海千万里之民。于是上之所行。有非下之所任者。而治日衰。然其时三代之制。犹不至尽废。乡亭之官是也。迨唐宋以后。为三老啬夫游徼者。苦官中侵辱。多避免。因悉改为轮差。归之保正户长。保正户长。以微民与官绝远。不能通闾里之情。于郡县如乡亭之官。与令丞尉相教令。呜呼。此郡县长吏所以嚣然独行。其意于上。而民终不可治也已。新喻附城为五坊。坊有坊长。乡为五十七图。图有地保。坊长地保如保正。坊图皆有十甲。甲有管首。管首如户长。其轮差之岁。则管首迭为坊长地保。狱讼赋税盗贼皆督之。狱讼取居间及为左证。盗贼主践更。而赋税则至时。坊长地保以酒食召管首。管首召户丁为期。悉纳之坊长地保。坊长地保纳之官。故赋税无后时者。敬莅县。坊长地保皆以礼训督之。可事事。凡县中有举置。令缙绅先生学弟子。谕意于坊长地保。揆其平。众从而后行。事皆办。漕仓者最初在城之南门。康熙间。改建于中城之保房。前事鲍君。又迁于治之东南隅。基峻而隘。民不便。于是坊长地保以改建请。县中大姓胡萼有第在东门内。门堂庑球场皆宏整。直可钱五千缗。以千缗售于众。而旁舍及地不取直。大姓章美亦以地益之。遂复迁漕仓于东门。湖北试用州判黎士等任其事。加勤无私利。三阅月而功竣。夫漕所以为　国家也。为　国家者。必不可病民。观于胡萼章美之好义。及在事诸君子之所为。天下岂有不可使之民耶。然欲使民。必自训督坊长地保始。后之人勿以敬为古可也。

　
卷四十七户政二十二漕运中

　　舟行日记节录　
姚文然

舟行御河十三站。道最迂曲。德州次之。故城为甚。水性直下。则上流易涸。曲则迟留。故谚谓三湾抵一闸。临清以下无闸。而此十三站水路最曲。开河者因地形之曲以代闸也。又予记亡友魏子一言。漕河之不至淤者以其曲。曲则力专。不停泥沙。是亦或一道也。

闻诸舟人曰。舟主籴米。率百十石。南来则或籴于淮。上江来则籴于江楚皖。自北往南。则籴于通州。或河西务。盖南则籴于米之所产。北则籴于米之所聚。不零籴。不路籴。零籴则银耗。路籴则价贵。然舟子之能者。食率与水手等。不别籴米。亦古人偕士卒分甘均苦之义也。又舟主或带私盐。如津门之湾。或潭瓜儿屯等处。必先为水手各带数石。或一二三石不等。然舟主或谨慎有戒心。禁水手不得带。而水手又往往窃带。甚有鬻当衣被者。或夜棹脚船。或有护送兵船。密与定约。至夜静人定。绳引而上藏之。虽舟主不知也。故舟主不过潭瓜屯。不散水手身钱。恐其带私盐也。盐在津门不过三钱外。或四钱一石。至南上江等处。则三两四两不等。以十倍之利。而用本既微。物沉重狭小而易藏。水手等禁之不止。趣之如鹜。固其所也。乃舟主之带盐者。又必先为水手地。嗟乎。同利相趋。百夫如一。不戒而密。不警而疾。

南旺者。运河之脊也。永乐时筑坝于东平州之戴村。其坝长三十余丈。阔二十余丈。皆缭石为之。抑汶水无东流。而全入南旺。至南旺而中分。分十之四。南流以属徐。分十之六。北流达临清。自分水至临清。地降九十尺。为闸十有七。而达于漳御。自分水至沽头。地降百十有六尺。为闸二十一。而达于河淮。分水地形。并高于南北。或曰。此地对泰安东岳之龙。当天下而中趋。故独高。然耶否耶。汶水初出莱芜。从济水西北流入海。今为东平坝所阻遏。反与沂泗洸合而入南旺。南旺周回。可百五十里。中为长堤二。面设斗门。外蓄水曰水柜。而兖州济南青泰山七十二泉。俱道汶沂入焉。予至分水庙。泊舟登拜。见庙门正对一河。为汶水直来之口。至此而南北分者也。庙门前为南北运河。过河为长堤。堤中断而汶入堤外。又南北两河。齐会于汶水。入运河之口。同汶以趋。亦至庙前而中分。漕河水浅。则引诸水以助漕。漕河水溢。则筑坝却水。使泄之湖也。予自庙前坐渡船。过运河。登南河长堤。望汶水来道。蜿蜒如长蛇。上绝水有木桥。南北两湖河及南北运河。如两带夹堤萦洄焉。自南阳以南。直至宋家闸。八十余里。名为顺水。实无建瓴之势。自夏镇经赤山。至韩家庄闸。百十里间总一湖。曰峄山湖。山在湖中。舟人有载贩鱼客至其地者。云山中地势高。不为水没。其内街衢宽裕。居人五百余家。以渔为业。其盐鱼皆用夏镇官盐。而粮船上下。带有津淮私盐。皆鬻于夏镇者。以有峄山湖之鱼为之消受也。其贩盐鱼船。皆自韩闸出。二十里至峄山。韩庄有二闸。今水大一闸没湖中。止过一闸。即东八闸之首也。过此则湖水下助运河。水急如箭。又行百余里。道经骆马湖。湖水本下归漕河。舟不行湖中。然今岁水大。不见河堤。无纤路。一望渺然。横风半帆。益之以舻。日尽星上。河堤出而水势始驶。先此湖河泛滥。水面阔而力分。则顺流之势缓。至是则两堤束水。水面狭而力专。湖水又下助之。故其驶宜也。

　　漕议　
郑日奎

窃惟　兴朝定制。首重邦赋。而漕运一事。尤天下之大命所系。　国家受命以来。百度维新。而漕法独沿明季政。以屯丁长运。因袭不改。以致公私交累。军民同困。语曰。害不百不去。利不百不兴。今日之害不啻百矣。反而更张之。其利亦不啻百也。穷则变。变则通。莫有甚于此时者矣。愚江西人也。请言江西漕政。而他省以类推之。谨按今之运丁。即前朝之军。亦如今日之兵也。始以有罪遣戍。继即着籍防守。原有月给军需。出自各县仓库。非为漕运设也。后因承平日久。息兵垦田。遂每军拨给荒田若干。令输籽粒若干。于月粮内扣算籽粒。然每军犹岁给月粮三石六斗。既不荷戈。未免坐食。乃择有力者。编为运军。蹔令转输。稍宽民力。亦一时权宜之计。不谓行之既久。遂成定例。竟勒之长运矣。并坐之造船矣。始于成化。沿及末季。弊已难言。　国朝来军名悉裁。月饷尽革。止因屯田一。无所归附。因名屯丁。实则田归有司。官收籽粒。是均之民也。而独民为军。于是完纳丁粮。既当一民差。而佥领漕运。又当一军差。彼何辜而独膺此重役乎。试为之备陈其苦。查明时旧册。凡卫所额船一只。每运丁或二十余名。或三十余名。合力朋造。今则兵荒之后。或绝或逃。虽有孑遗。仅存皮骨。而额船必如数也。或仅数人同造。或止一家独造。一也。明时造船。料价虽少。赔垫无多。今则物料工值。数倍往时。领二百八十两剥削之银。造六七百金之艘。难可知矣。二也。造船料价。定以数次给发。若使早行全给。则有备在先。百事便益。临期猝办。其费必多。必待揭债赔造。然后补给。及给发时。自上而下。层次克减。比付运丁。十不得三。甚且悬扣抵欠。分文不获。三也。每旧船回次。小修费数十金。大修费数百余金。而三修钱粮。止三两五钱耳。又屯田归官。而积租帮贴。旧例已废。换蓬换桅。费辄不赀。四也。明时之运。甲乙两班。五年起运。五年歇息。今既户绝丁稀。无从更替。年年在运。岁岁比欠。五也。且也万里往返。费必加倍。穷年跋涉。日不暇给。卖产则军产也。谁敢买者。亲友畏避。称贷无门。六也。乃此外蠹害又不一而足。有卫弁。有军厅。有粮道。由江而淮有总漕。由河而仓有监督。所历非一地。所制非一人。于是起批领造有费。给价雇工有费。验船受兑开运出湖有费。过淮打闸抵坝。起米入廒。会账完粮短欠有费。常例陋规。千端百绪。指不胜屈。笔不胜书。虽有五三副米。然京粮二五起耗。通粮一七起耗。经年之米。扬晒消折。所余几何。即月粮四十八两。行粮一十八两。仅足供头舵水手雇募之资。而运丁无与也。尖耗使用。虽有恩典。亦但了本项。若黄河雇纤。北河剥浅。费又安出乎。定例每船许带土宜六十石。江西地瘠。无他贵产。况在佥造领运。追比积欠之余。岂有暇力措办及此。夫以至艰极巨之任。责之伶仃无告之民。既无丝毫之利。复有多端之害。又安能禁其不生不肖之心乎。然地方官方以丁穷欠多。无从监追。竟断之以赔粮。或以有漕无丁。无可佥补。竟断之以顶运。平民值此。如遭汤火。百计贿求。千方营解。名或未除。家已立破。不堪苦累。亦惟有逃亡一法。无军渐且无民。无民因而无赋。长此不返。为患非轻。岂独误漕而已哉。谨以千虑之一得。条为万全之长算。则有三策在。一曰改民造为官造。夫曰民造。非其自能工匠之事也。依然雇募耳。其竹木料值。灰铁油麻。非取诸宫中而用之也。依然采买耳。然使民为之。即以厉民。料价大半扣除。需索复多名色。其弊丛生。约略如前所云矣。今惟仿清江厂制。于省会市镇之地。起立船厂。该省责令地方官领之。尽去屯丁之名。编归民籍。而成造漕船一事。悉归之于官。本年四月内。帅总漕。疏称江宁卫三十二帮。岁应造船一百二十余只。议归江宁龙江厂地方成造。责令该省衙门官员管理。则木植油麻采办更易等因。已经工部如议题覆。业奉　　俞旨。岂是法可行之淮安江宁。独不可行之他省乎。然淮厂虽属官造。仍以运丁领其事。害固稍减。弊亦滋多。亦不如尽归之官之为善也。此变通以济漕政之一法也。

