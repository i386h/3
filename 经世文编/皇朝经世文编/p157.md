<!-- { "loadSidebar": true } -->
闻圣贤之为政也。莫大于兴民之利。去民之害。视风俗之所极弊而先救之。今宜兴之风俗极弊矣。赌博之徒日夜讙呼。而破家废业也。贼盗日见窃发。而捕役因之为利也。高台演戏。岁费以万计。而不知节也。寺庙兴作。舁神出会。开场聚众。日费以千计。而不知禁也。妇女盛服。入庙游观。而为奸盗媒也。积逋历数十年。而国课莫肯率先也。生女屡行淹溺。而父子恩绝也。缢溺强死。动成命案。而告讦之风胜也。衿监与胥吏结纳。出入把持。而廉耻道丧也。不有大贤。何以救其弊而反之正哉。恭闻贤侯之莅兹土也。未及一月而仁风大行。四境良民欢呼载道。有再生之望。豪强惕息。莫敢出声。是贤侯之作新斯民者。已见于初政矣。然愚犹望贤侯以实政而为经久之规也。所谓经久之规者。乡约也。保甲也。二者其大端也。夫　　圣谕一十六条。其教谕愚民者至详且切矣。而邑中之宣讲者不一二举也。古之教者。家有塾。党有庠。无地而非学也。农工士庶。无人而不学也。今即奉功令举行。不过朔望而止耳。孟子云。一日暴之。十日寒之。未有能生者也。况今并乡而不举。是蚩蚩之民终岁而不闻一善言也。求其为善。岂可得哉。然愚以为乡约之不举。由于保甲之不立。何也。保甲与乡约相为表里者也。乡约之设。远或数十里。近或数里。凡赌博盗贼之潜匿者。约长多不及周知。而乡里所推为约长者。非鄙俗之富民。即年迈之乡老。彼其心岂知有公事哉。无事则酒食以为尊。有事则以道远为辞。年老为解。此人所以视乡约为具文。而莫之举也。若保甲之法则不然。五家为伍。周礼所谓五家为比也。十家为什。周礼所谓十夫同遂也。赌博贼盗之有无。五家之中无不周知也。友朋亲戚之往来。十家之中无不共见也。一有可疑。则得以察之。察之得实。则告之官。赌可惩也。贼可擒也。知而不举。则五家连坐。彼四家者。岂肯以其身家为他人受累哉。然而赌博盗贼之不敢报者又有故。博徒皆无赖也。盗贼皆枭雄也。其暴如虎狼。其毒如蛇蝎。良民方惴惴焉吞噬之是惧。敢劘其牙撄其尾哉。谚云。奸近杀。赌近盗。故里之中有博场而穿窬至矣。有一穿窬。而穿窬之类毕至矣。日聚而居曰赌友。夜而散去。即贼党也。故赌博盛则盗贼借之以自藏。盗贼盛则汛捕因之以自利。月有馈。岁有例。故多一贼。则民多一害。而汛捕多一利也。汛捕倚盗贼以自肥。盗贼即倚汛捕为恩主。故附近之民。有日夕危惧而不报矣。有屡见窃掠而终不报矣。非不欲报也。不敢报也。一有愤而告之官者。则汛捕起而攻之。需索百端。凌辱备至。而盗终不获也。一不如意。则转诬其家为盗。或失主的知盗贼之所在。而使擒之。则汛捕反授意于盗。使反噬失主为枉盗。为挟仇。故有一报盗。而千金之产立散者矣。有一报贼。而所需索反倍于贼之所窃者矣。官虑盗贼之关乎考成。而胥役遂窥其隐而中之也。盗贼且如斯。博徒又何论。然则若辈又何所惧而不恣行哉。若夫逋赋之害又可陈矣。其一则因赌而逋也。其一则因讼而逋也。乡约废则礼让少。而以势相使。以力相争。保甲废则结报无人。而刁唆告计之徒。皆得以乘其隙。故两智相轧则并亡。两愚相抗则亡。两愚受制于扛讼则又并亡。株连数十人。捱延二三载。邻佑证佐。困于波累。则又并亡。贪官藉猾吏以为罗。猾吏藉刁讼以为饵。至苞苴之贿既穷。然后水落而石出。如近年命案岁以百计。而其实曾有什一否哉。此风不革。而欲民之富。不可得也。又有非赌非讼而日趋于贫者。则戏会二者为尤甚。村落之居。大者数十家。小者十数家。每岁必演戏。曰以酬神也。梨园之馈赠供给。必十数金也。

迎送往来之费。必数金也。亲戚聚会宴享之费。又必加数金也。故半日之讴吟歌舞。而三四十金之费已尽矣。出会之法。千百人为。其盛者数千人。舁一土木之神。周游村落。车舆仆从。必数千也。驿马必数百也。旌旗矛戟之具。延数里也。金鼓笙管之繁。闻数十里也。冠服珠宝赁借之费。不下数百金也。男女杂沓。老少奔波。至一村落。则有香金之馈。迎犒之席。其费又不知数十金也。故出会三四日。而总计所费不下数千金矣。费日甚。民日贫。赋安得而不逋哉。又况出会先期一月。环戏所辟地数十亩。设棚百十间。名曰接场。列市肆。陈博具。设酒食。广召异方之众。使相角而取其赢。故接场设而赌博盗贼之徒。皆集而莫可致诘。此其害并不止糜费逋赋而已也。且逋赋之故有出于民者。有出于上者。小民终岁所入有限。而不经之费无穷。以有限供无穷。固不足以相给矣。而上又以数年积压之逋赋。杂然而征之。小民欲应此则必负彼。吏胥乘其不能尽应也。则怵之以必责之形。民畏责则不得不转谋之吏胥。吏胥乘其急而教之以抽搁之法。故馈以十之一者。三月无征。馈以三之一者。终岁无征。经三四年之搁。而民之馈于胥吏者。已过于所当纳矣。其余粮书有虚串之弊。副役有代比之约。则以项繁多。而长吏之聪明有不及察也。且宜兴之地。西南百里而遥。东北百里而近。故有一人入纳。而宗族亲戚附之以纳者。有孤寡疾病远行。势不得不托之人以纳者。吏胥执纳者而诈之。曰。尔何包揽。长吏不察。则亦立纳者而责之。曰。尔何包揽。夫包揽。以禁绅衿之抑民以自肥耳。岂以责急公趋事。相周相恤之民哉。故包揽之禁厉。而不能自纳者。必托之差役之手。差役因匿而吞之。嗟此医创剜肉之民。何堪饱此虎狼之腹耶。差役未易。则姑为推挨之法。差役一易。则仍责之民。民安得而不日困。赋安得而不日逋哉。夫吏胥役于官者也。而以诘盗则听之。以鞫狱则听之。以催科则又听之。几何不以役吏胥者役于吏胥也。且邑长者民之父母也。吏胥者邑长之仆也。为民父母者。坐视豪奴悍仆。鱼肉吾赤子而莫之救。非惟莫救。且张其翼而附之牙。若必尽食吾赤子而后快者。是何心哉。此贫民所以嗷嗷待命。而幸贤侯之有以生之者也。何以生之。治赋以简。则民力易供也。治狱以明。则民隐易达也。治赌博盗贼以威。则民居易安也。禁无益。尊硕彦。则民志易定也。而吏胥之必严。则又袪弊除害之大要也。数者生之之道也。若夫扩贤侯好仁之心。而当严禁者则又有溺女一事焉。父子至爱也。杀之至惨也。呱呱何罪。甫见天日。而使之毕命盆水之中。则以衣食之不周而忍而为之也。习以成风。而家饱暖者亦踵而为之矣。夫人之所以为人者仁心耳。父子之爱而忍以相残。则何事不可忍者。其背生人之理。而干天地之和。不亦甚哉。贤侯诚严禁而痛惩之。为天地广生育之气。至德也。为小民养恻隐之心。

至教也。夫贤侯一令。而无赖畏威。吏胥惕息。萑苻屏迹。使民得以优游养老。乐生送往。而又及于婴赤之细如此。岂不洋洋乎至治之风哉。然愚抑有请者。天下有治人无治法。赌博盗贼溺女诸禁可责之保甲。而保甲之严不在保甲也。演戏出会刁讼游女可申之乡约。而乡约之明不在乡约也。古之言曰表正者影直。源洁者流清。必至诚至公。使民情无不达于左右。则吏胥奸欺绅衿关说之弊。不得至乎其前。又何害之不戢。何利之不兴哉。此又愚所谓实心行实政之说也。某固陋。读孔孟之书。有以自乐。生平无片纸只字。入长吏之门。而今喋喋于此者。诚闻贤侯之新政。而庆宜民之得有父母也。先民有言。询于刍荛。执事其察之。

　　寄周人骥书　
陈宏谋

湖南风俗素称刁悍。年来讼牍日减。刁徒敛。自是执法明允。讼无留牍之效。上下孚信。可以想见。至于上台凡有兴举。下吏勉强粉饰。全无实际。反多扰累。久为官场必有之积习。所见诚是。然当此生齿日繁。生计日蹙。凡可以有资衣食者。自当切为计及。其间骤然获利者。民自争先为之。何俟于官。其一时不能有利。小民力薄计短。难于兴举。须官为导引。官为筹划者。亦自不少。预存一必行之见。强官民以必行。此好事喜功。固属不可。而竟视世间无可为之事。亦未免因噎废食。惟相其地土所宜。行之有渐。相宜者为之。不宜者听之。既不苦以所难。亦不至于扰累也。天下凡百事体。有一利必有一弊。决无百利而无一弊之事。始事或难。观成则易。决无甫行而即易成之事。朱子所以有七分利三分害。或利久而害暂。即当行之。三分利而七分害。或害久而利暂。则不当行之之说。吕新吾有毋执偶然之弊。而訾常然之法。毋骛偶然之利。而贻经久之害之说也。

　　与五弟书　
牛运震

吾在秦载余。政简无事。审断平允。声名渐着。甚为上宪所知。百姓亦大怀服。吾本非长才。不过殚精竭虑。极吾耳目所能。而出之以至诚。将之以小心。事自易办。保甲严行。禁令渐张。争狱讼。日即于少。五月中。县北玉钟峡山崩。塞河。河水上浸。居民渐就漂泊。吾闻报。单骑往视。亲荷畚锸。募率丁夫。并夜开浚。凡两日夜。河开水下。大小七百口获安堵。水退。缘山步行。载米与钱。俵诸灾户。百姓资以活济。吾为此事废寝食。心力几瘁。此亦汝兄一功德也。近日清查户口。确核地粮。异日另有成效。当再以告五弟。至于责士过严。惩盗已甚。初来时诚亦有之。五弟以为言。大是。但边鄙之地。风俗犷悍。不如此则法不立。令不行。民不可得而治。且吾当官治民。要通盘打算。与其轻刑十人而不足惩。不如重处一人而九人畏。是我惩一而恕九也。吾惟于此。行之不疑。然迩日吾法禁已行。渐亦归于平允。当俯从吾弟之言也。

　　上汪制军书石甫文钞　
姚莹

