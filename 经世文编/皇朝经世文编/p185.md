<!-- { "loadSidebar": true } -->
大兴朱文正公。以讲幄旧臣。当国辅政。其造陛启沃。密勿翊赞。外廷莫得闻。其可知者。则兼掌部务。力主于不言利。初公以安徽巡抚于嘉庆四年正月。闻　　　国奉召还京。途中疏言亲政伊始。远听近瞻。思修身严诚欺。于观人辨义利。君心正则四维张。朝廷清则九牧肃。盗贼不足平。财用不足患也。惟　　陛下不忘尧舜自任之心。臣敢不勉仁义事君之道。及入朝。惩旧辅秕政。一以崇节俭奖廉清为本。停贡停捐。四方有以言利至者。辄力格之。时屡奉　　旨厘漕政。禁浮收。外吏俱以旗丁运费不足。索之州县。州县不得不取之民。于是漕督请每石加一斗为津贴费。奉　　旨交有漕督抚议奏。江督乃有上江加增赠银。下江加增耗米之请。其数较原征银米。上江加倍。下江一倍有余。因疏内有上下江互相仿照以归画一之语。事似可行。公已画诺矣。思之不寐。复至部与堂司官面议之。自为驳稿。称小民未见清漕之益。先受加赋之害。请于进仓漕耗内。每年画出八万石。折给旗丁。奉　　旨嗣后凡事近加赋。一切议驳。五年长芦盐政奏请每斤盐价加钱二。公奏言长芦山东盐价。缘钱价过贱。于乾隆中屡蒙奏允加价。至芦东积欠各。于嘉庆二年全免利过于本帑银二百六十余万。又借领两淮无利银百万。分限十年归还。本年请将积欠银展限。又荷展限三年。且查屡次加价之请。皆因钱价过贱。各商以钱易银。未免支绌。今钱价渐昂。更未便以积欠六百余万为词。复行渎请。又广东布政司请将滨海沙坦地亩。照上中二则民田升赋。公又以为断不可行。查沙坦俱海滨淤洲之地。坍涨靡常。小民垦筑。多费工本。海水偶至。悉归乌有。是以照下则田减半之例。每亩征银一分二厘。米七合七勺。其额外山陬海浦。土浅力薄之地。照斥卤则例。每亩征银四厘六毫四丝。米四合二勺八抄。定赋至轻。原使小民得有余资。庶肯尽力开垦。被水冲刷。尚可别垦复业。今该司请照上中民田增赋。是与沿海小民计微末利。且小民苦于交纳。将必纷纷报坍请豁。此外或别有滩涨之地。亦不肯复种。名为升赋。转致亏缺。于裕课宁民。两无裨益。时四川陕西湖北连年剿贼。兵饷巨万。仓场侍郎奏请预征钱粮四五十倍。准为义监生。终身免赋。公自为驳稿云。　国家正供。自有常经。名实尤关体要。取民有制。蠲免有因。从无预征数十倍而赐复终身之事。于名不正。于实有伤。枉寻直尺。殆有甚焉。　　诏俱允行。故嘉庆之初。吏治蒸蒸。此与[己](已)未庚申三驳稿。皆公自书之。犹存户部也。

　
卷二十八户政三养民

　　养民　
朱泽澐

天下有其人至贱。其力足以有为。散之不见其多。聚之足以为乱者。闲民也。古之闲民十之一。今之闲民十之六。通都大邑之闲民十之三。穷荒州县之闲民十之六。有无田之闲民。有无业之闲民。有有田而无田有业而无业之闲民。夫民何可以闲。知其为闲民。而不处之使自力。几何而不为乱也。自井田毁。限田之制。累朝不能行。非通都大邑财货聚积之所。则取财之途不广。谋生之术无所施。周礼九职曰闲民。闾师凡无职者出夫布。孟子曰廛无夫里之布。廛之设也。所以处闲民。夫布之罚也。所以驱闲民使业廛。三代圣王。位闲民有地。教闲民有法。闲民之多寡有无。上皆知其数而措置之。今则督抚不问。郡守不问。州县不问。丰岁优游坐食。一遇凶荒。相聚为非。何所不至。夫吏之于民。州县为亲。近日州县之吏。司钱谷之出入而已。百姓多寡虚实之数不知也。司催科之缓急而已。百姓流离生死之故不知也。灾祲猝至。闲民嗷嗷仰望官粟。给之不足于用。不给展转沟壑。击目伤心。一岁饥则为盗。再岁三岁饥则为寇。一郡饥则流离就食。一二省饥则寇盗之变有不可言者。吕祖谦曰。上者修先王预备之政。其次修李悝之政。不修预备。而讲求于临时。未见其有济。先王预备之政。自井田毁。数千年不复。吕氏犹以此为上者。贵得其意耳。诗曰嗟嗟保介。维莫之春。亦又何求。如何新畬。月令曰王命布农事。命田舍东郊。修封疆。审端径术。善相邱陵阪险原隰。土地所宜。五谷所殖。以教道民。必躬亲之。农乃不惑。古者设农官。亲行田亩。教诲农事。至再至三。非故事也。王制曰士无故不杀犬豕。庶人无故不食珍。庶羞不踰牲。又曰九年耕必有三年之食。月令曰命有司趋民收敛。务蓄菜。多积聚。古者有司教民蓄积。食时用礼。谆谆恳恳。非故事也。三代圣王。养民之制。纵不能复。犹得于载籍中推求其怀保无已之意。今并其意而亡之矣。既亡其意。即日修补救之政。欲民不闲游坐困。岂可得哉。夫预备之政不复。徒存此区区之意。乌足以济。而不知其非也。今日州县之吏。所漠然无有者此意耳。责今日州县之吏。使颠连无告之民。代种富民之田。定之以令不行也。随之以罚不行也。设又使颠连无告之民。日习百工之业。教之不胜教也。督之不胜督也。所望于州县之吏者。惟此意也。今之为吏者。有能致意于沟之洫之耕之耨之者乎。有能致意于食之用之节之积之者乎。有其意而行之不善。于民无益也。亡其意而腼然处于民上。将焉用之。一邑之势。养无田无业之闲民难。养有田有业之闲民易。养闲民于灾荒之日难。养闲民于丰亨之日易。邑有里。里有乡。乡有图。图有老。一图也有田有业者几家。有田不耕有业不勤者几家。无田无业佣工操作者几家。老预教之。官亲行之。教之以耕耨。教之以攻业。教之以浚畎浍。教之以远服贾。教之以量食。教之以节俭。教之以多蓄积。民自为积。先王预备之政也。官之教之不以为民之事。而以为己之事。民之奉行不以为官之事。而以为己之事。官之意入乎民。民之意体乎官。有田有业之民有所余。无田无业之民有所赖。而又有常平社仓义仓之积。以备不时之用。此在吏之善为之也。呜呼其亦难矣。汉唐以来。养民之政。陵夷堕坏。无一存者。循吏如龚遂朱邑辈。传其人不传其政。非政之不传。一人之政而非一代之政。宜其不传也。当此政敝坏民游佚之时。望有循吏其人者。因意以立政。立政以养民。岂不难乎。幸有其人。所用非所长。所长非所用。加之时势之倥。赔补之累累。大吏之阻挠。奸宄之谗毁。卒不得志以去。坐使有田有业之民。乐岁终身苦。凶年不免于死亡。又何问乎无田无业之民乎。此有识者所深忧也。

　　论盐粮赈贷诸法　
陆世仪

盐茶与民争利。似非王道所宜。然此利自管仲刘晏而后。一开不可复塞。梁元勰有言。圣人敛山泽之货。以宽田畴之税。收关市之征。以助什一之储。其言似亦有理　为政者去后来之弊可也。

军运造船。官价甚费。而船又不耐久。宜于各处州县运粮处所。设处粮田。募人承运。能造粮船一只来应募者。与之田若干。俾岁收其值。以当打造修理之费。有事则运粮来往。无事则听其装载取息。庶几运有坚船。官无杂耗。

社仓不如常平。常平仓不如常平田。社仓春散冬敛。取息什一。得先王春秋补助之意。然出入之际。最须得人。否则为青苗之续。常平增价而籴。减价而粜。出入便捷。无追索之扰。然止利于市民。与农民无涉。且二者之粟。俱恃官钱以为工本。一遇贪墨。官钱耗散。二法便成废弃。若买田以为常平。岁收其所入之粟于仓。欲赈则赈。欲贷则贷。欲减价则减价。所粜之钱又可籴粟为来年张本。源源无穷。岁有增益。即遇贪墨侵渔仓粟。而去任之后。一得良吏。田脚固在。修举不难。视前二法兼之且胜之矣。社仓不如常平。然常平之法。有粜而无赈。不如立子母仓。先以千石或万石为母。遇小饥。则减价粜之。薄收其息以入子仓。使岁恒小饥。则子母俱减价收息。大饥则母仓备粜。子仓备赈。治国者能使子母常盈。则无忧饥矣。

一曰爵赏以劝富民。二曰平价以赈平民。三曰兴作以役贫民。四曰施舍以活穷民。五曰诘奸以戢乱民。六曰周给以惠秀民。治国之道。使富民出栗以养平民。贫民出力以卫富民。此其常也。然其要在使贫富之心相通。贫民食富民之粟而知感。则其效力必勤。富民藉贫民之力而有用。则其出粟必乐。

诗云哿矣富人。哀此茕独。古人发政施仁。必先茕独。　国朝体古人之意。设孤老院。给孤老粮。以养茕独。德可谓至矣。岁久法弛。县官漫不经意。孤老院坍废殆尽。孤老粮为富家乞作存留。茕独之被惠者十无其一。岂不重负　朝廷德意。愚谓为县官者。始任时。当即以此事为急。身临其地。亲为经理。凡院屋宜编号。稍加宽敞。非厕毕具。四等穷民中。惟寡妇宜独为一处。其余三等。当各因其所亲熟。束以伍法。使之老稚相依。聋瞽相济。送死养生。互为倚赖。是亦处茕独之法。

佛教无补于天下。而独有益于茕独。是不妨因势利导。凡孤老院中。县官宜择僧徒之有行者。使居其处。许之募化。俾朝夕看养茕独。有功则县官劳之。其茕独之人愿为僧者亦听。垂死之人。其心别无所乐。使其注念西方。亦可消遣余生。解其愁苦。今僧徒中往往建放生庵。开放生池。畜养鸡鱼豕畜。而独无有念及茕独者。真可异也。

　　论直隶兴除事宜书　
陆陇其

职书生也。何知天下事。但尝静观今日之时势。百病之源起于民贫。非无忧民之吏。怀痌瘝乃身之志。而民卒不免于冻馁者。拘于法而无如何也。得　　君如宪台。可为民请命于法之外矣。敢略陈一二。以备采择。

一缓征之宜请也。自古税敛必于秋成。稼穑登场。而后上供可办。此一定之理。亦必然之势也。今则以兵饷之故。正月开征。民间尚未播种。而追呼敲扑。急踰星火。有余者尚可勉强支吾。不足者势必转贷完官。富豪之家。乘其急迫。重利盘算。及至秋成。子金积累。一岁所入。不足以偿债。何暇论仰事俯育。转眼改岁。而新征又至。所以闾阎日穷一日。逃亡日多一日。地亩日荒一日也。二月卖新丝。五月粜新谷。古人犹以为苦。今则新丝不待二月而卖。新谷不待五月而粜矣。尧舜在上。何可不念及此也。方兵兴之际。国用浩繁。固无可如何。今四方宁谧。司农不至告匮。上请缓征。此其时也。户部若可通融。总计一岁春夏二季。兵饷若干。上年拨剩之银若干。以上年所剩之银。暂抵本年春夏之饷。俟秋成催解。以补库额。上无损于国赋。而民力以纾。富豪之家。不得乘机盘剥。逃亡可复。敲扑可省。一转移之间。而其利无穷。先试之畿辅。次推之天下。兴唐虞三代之治。此其首务也。伏候宪裁。

