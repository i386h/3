<!-- { "loadSidebar": true } -->
伏念　盛世户口滋蕃。惟垦荒可以足食。钦奉　　上谕令督抚悉心劝导。寔力遵行。但粤东劝垦之条屡颁。报垦之数无几。民多观望不前者。其故有四。一由豪强之占夺。一由胥吏之需索。一由资本之不敷。一由土瘠而畏日后之升科。以上四条。百姓之观望不前者在此。而所以劝导之方亦即在此。劝导之方有五。一定疆界以绝争端。一禁需索以宽民力。一借籽种以助农工。一轻升科以示优恤。一广招徕以尽地利。如此则民无观望不前之心。而报垦者自必接踵而至。更有请者。劝惩之法不可不讲也。其要有二。一荒田既垦。其利在民。升科之后。倘遇歉收。或避税他往。其责成则又在官。故官之劝垦不力者。职由此耳。今宜明示劝惩。如州县官能劝垦十顷以上者。纪录一次。多者计筭加级。现任官能捐籽种牛具。垦荒至三顷以上者。纪录一次。多者计算加级。倘劝垦不力。废厥职守。即据寔参处。则官知劝惩矣。一凡富厚有力之家。率先遵奉。以开垦之多寡。分别奖励。如垦至一顷以上。该地方官给赏花红。二顷以上。给赏匾额。五顷以上。照终身力田老农例。　题请给与八九品顶带荣身。则民知自奋矣。臣查粤省。在在俱有可耕之土。而惟惠高雷廉四府。荒地更多。复面令各知府详议。随据议覆前来。与臣所见无异。臣与署抚臣常赉面商。亦谓于地方有益。谨缮折具奏。伏乞　　敕下议覆施行。

　　条陈广西垦荒事宜疏　
广西巡抚李绂

题为　国家生齿日繁。边方既庶宜富。敬陈垦荒事宜。以尽地利。以遂民生事。臣伏见　本朝深仁厚泽。浃于四海。　　　圣祖皇帝。爱育黎元。太和保合。至六十余年。天下民人。较之康熙初年不啻加倍。我　　皇上视民如伤。务农重谷。期与天下共登富庶之休。　　御极以来。亲耕藉田。举行旷典。　　恩谕每州县岁举老农一人。给与八品顶戴。又　　命督抚以下。倡率守令劝农。以视虞书六府。周官八政。巍巍乎二帝三王之盛治矣。臣奉　　命镇抚广西。莅任以来。仰体　　圣心。日以民事为念。窃思民为邦本。而食为民天。民食苟不敷。民生何以遂。广西古之荒服。土旷人稀。近来生齿渐繁。土宜加辟。而荒芜尚多。虽劝垦之令日下。升科之文日上。而民鲜藏。地有余利者。则垦荒之道有未尽也。臣细思地不加辟其故有六。山溪险峻。猺僮杂处。防范不严。则成熟之后。多遭盗割。种植徒劳。一也。民性朴愚。止知滨江有水之地。易于稼穑。不知兴陂池水利。遂使高原可耕之土。弃于草莱。二也。止知水田种稻。不识旱地可种杂粮。三也。水耕火耨。烧荒薙草。古有粪田畴美土疆之法。而粤民不知。每耕薄地二三年后而去之。又历数年。地力既复。然后再种。致多荒土。四也。出产惟谷。纳赋需银。差徭随田而起。恐贻后日之累。五也。良懦垦熟。而豪强认占。势既不敌。官莫为理。勤而无所。恒有悔心。六也。此垦荒者。所以裹足而莫前也。臣请于属员中遴选能员。专司其事。相度宜垦之地。移营拨汛。俾有恃无恐。则盗割之患绝矣。或引泉于山。或堰水于河。使旱地皆存灌溉之利。则高下皆可耕矣。多觅农师。分别水旱所宜种者。兼植北方高梁粟米诸种。则高下之土无不宜矣。教以烧荒薙草之法。则瘠土皆沃土矣。亲奉　　恩旨。水田六年升科。旱地十年升科。广宣　朝廷浩荡之恩。宽其弓丈。薄其科则。则差徭可无累矣。可垦之荒。立标招认。定限两月后开垦。即有豪强。不得再行争认。则垦者不忧占夺矣。然六者之中。兴除利弊。法制犹易。而经费为难。购宜植之种有费。雇教耕之人有费。为茅庐以居民有费。兴陂塘以蓄水有费。贷牛种有费。给食用农器有费。所垦愈多。所费亦愈多。务使经费有出。然后开垦可行。臣又思之。有可以助开垦之费。而又有益于仓库之储者。敬为　　皇上陈之。臣自到任后。即将通省银米谷石。细数稽查。觉广西积谷过多。共捐谷一百一十七万余石。又积于四方。深为未便。据册载九府常平仓谷四十五万六千石有零。又加桂柳梧南四府。捐谷一百一十七万八千石有零。又积年本色兵米支放赢余米十余万石。作谷二十余万。是共存谷一百八十余万石矣。查直省州县积贮。大县不过二万。小县止贮五千。以中县计之。每县存谷万石。已足备荒。广西除各土司外。仅六十州县。存谷六十万可矣。今数溢百余万。又当烟瘴之乡。每岁出陈易新。则广西系产米之地。官谷陈蛀。买者恒稀。若永久存贮。则三年而霉。五年而烂。十年而化为灰尘矣。莫若因开垦之便。将捐谷量借贫民为牛种饭食。置农器茅庐之资。分作二年补还。出借之谷。先陈后新。借谷之民。五家为甲。互相保结。则谷石不忧朽蠹。不虞亏折。而开垦之事。得以举行。官民两便。莫踰于此。其陂塘水利。费用浩繁。非小民借领谷石可办。当查勘最急者先行修筑。即以臣衙门税羡规礼倡捐。庶费有所出。而事可成矣。伏乞　　敕部议覆施行。

　　请停察荒疏顺治十六年　
左都御史魏裔介

窃惟藏富于民者。宁邦之要道。搜利无遗者。聚敛之小术。昔汉文帝捐除田税。化行天下。唐用宇文融之言。检括天下户口田赋。百姓苦之。明定鼎之初。天下土田八百五十万顷。至万历之初。已及二百余年。弊伪百出。阁臣张居正。始建清丈之议。不减额亦不溢赋。期于利民。然不过责成各抚按督率道府州县设法丈量。彼时天下田亩有熟无荒。犹且数岁而后毕。非一岁可竟之事也。今天下初定。民之疮痍未平。呻吟未息。譬犹初飞之鸟。不可拔其羽。初植之木。不可摇其根也。况东省之民。困于修河。困于拉船。困于驿站。困于防海。鱼网之利。亦无所获。目今大兵征滇黔者。自南而北。剿海寇者。自北而南。其间供应夫役。转输粮草。征发日需数千。收获未免失时。官吏奔走。胥蠹侵克。民之困苦已极。尚堪复扰之耶。然使前次未经开报。则专官往丈。或可增益田赋。乃原任巡抚耿焞开报已尽。言者犹以为中多虚数。百姓莫之控告也。东省之田。即再加句考搜括。亦无几矣。今专官往察。虽有贤者。亦不能无扰民之事。何者调官吏。集耆老。督里保。较尺丈。道里辽阔。差役纷纭。饮食供应。风雨迍邅。果能倕般之巧。而鬼神之运乎。不能也。国赋未增。而民力已困矣。上无益于国。下无利于民。皇皇者华。遵周道而驰驱。岂所谓询民疾苦之意耶。臣愚以为察荒御史宜停止不必复差。仍责成山东抚按官督率道府州县设法丈量报缴为便。但能怃恤多方。成聚日繁。荒何患不垦。赋何患不足哉。臣因国用殷繁。前此犹冀多增赋额。而济仰屋。故未及言。今既知其增赋无几。徒多纷扰。而且见目下山东之民困苦至极也。窃以为多事不如省事。爱国必先爱民。用敢仰体　　皇上嘉惠元元之意。敷陈区区之愚。伏冀　　睿鉴施行。

　　勘报开垦虚实疏乾隆五年　
河南巡抚雅尔图

伏查豫省民生疲困。上　　宸衷。臣抵豫以来。仰体　　皇上子惠元元之盛心。凡一切累民之事。前已具折奏明。次第厘剔。然前折所指。尚系累在一时之事。其有贻累于永远者。莫如前督臣王士俊捏报劝垦一事。以田文镜之刻薄搜求。设果有如许可垦之地。可升之粮。岂有尚留余地。以待王士俊之报出。况上蔡县勒报垦荒。致成大狱。题案可稽。更属明证。幸蒙　　皇上特颁　　谕旨。以王士俊扰乱纷更。借垦地之虚名。成累民之实害。另简抚臣。彻底查核。并令宣示豫民。咸使闻知。臣闻彼时豫民。跪听　　恩纶之下。欢声动地。即今村夫野老。言之犹有感极涕零者。乃接任抚臣富德。未能上体　　天心。地方有司。又复回护前非。仅将毫无影响者。略为删除。以致豫省开垦之案。先后经廷臣史贻直赵殿最论奏从前开垦之地。内有届乾隆五年应行升科征粮者。臣适当其时。不敢不慎终图始。因细阅旧案。遍察舆情。始知从前诸臣所题奏之处。皆未得寔在情形。分晰指明。以致议论纷纭。徒乖政体。无裨民生。今既届升科之期。有不得不备陈于　　皇上之前者。查王士俊所报开垦之地。共有四项。一曰河滩地亩。此项原议滩涨靡定。且酌分籽粒充公。免其升科。应毋庸置议外。其一曰盐磏荒地。此项王士俊亦明知其难以垦治。所以原疏内声明必俟四五年后。勘明地气果否尽转。另议升科。乃富德不加详察。反称内有可以经久裕赋者。竟请按年升科。然此项共仅存地六百顷九亩。为数甚少。应请俟届当升科之年。勘明果否地气尽转。另行定议。其一曰夹荒地。查原疏内称系零星垦辟。荒熟相杂者。夫小民既知此地可耕。岂有垦治一段。抛荒一段。错综间杂之理。盖缘豫省地土。有一种沃野之地。年年可耕。即禹贡所谓厥土惟壤也。又有一种硗瘠之地。树艺一两年。则其土无力。不能生发。必另耕一处。将此处培壅一两年。然后复种。如此更番迭换。始得收获。即禹贡所谓下土坟垆也。前人立法。不分高下等则。一体纳粮。止于弓丈之间。准其独大。以恤民力。赋役全书。开载弓数。班班可考。俗所谓大弓地是也。乃王士俊即指此项为夹荒地。勒令普例耕治。捏指为新垦。是以此项地亩多至七千余顷。已经升科纳粮在案。臣查此项。若果大为民累。欣逢　　尧舜在上。臣亦何敢因循不请减豁。然此地究属弓丈独大。小民原有地亩可耕。即每亩报升分数。亦不失任土作贡之意。况豫民感戴　　皇上天恩。踊跃输将。已经数年。不为苦累。亦无庸再议更张。徒滋勘丈之扰。其一曰老荒地。此项地亩。即有现届升科者在内。夫当时既谓之老荒。则系自古不毛可知。臣思王士俊之才智。非真远胜于前人。如果自古抛荒之地。王士俊能使之垦治至数千顷之多。则豫民日见其殷富。乃今反见贫疲。此其欺罔已彰明较着。今臣细加查察。多系村头沟尾。道左坟旁。沙冈水滨。庙墓屋角。或砂砾之区。或确●之处。皆非人力所能施者。开垦本属虚名。荒芜不知凡几。臣若因循玩视。现在尚未征粮。犹属纸上空谈。将来一成额赋。便属闾阎永累矣。是王士俊矫诬于前。而臣遂分过于后。虽通计不过一千五百顷。尚非至多。然豫民当此重困之后。力为培养。犹恐不能复其元气。何堪再加剥削。臣之愚悃。万不能安。用敢分晰陈明。容臣将此项老荒地亩。设法清厘。一面令民自首。一面委员抽查。不使有丝毫滋扰。其寔在垦熟者。即按年报升。果系虚捏。则请　　旨豁免。嗣后永定章程。不必再言升科。亦不得复言减豁。庶民心安而元气复。叨沐　　皇上浩荡之恩。寔非浅鲜矣。

　　推广辟荒疏乾隆十年　
