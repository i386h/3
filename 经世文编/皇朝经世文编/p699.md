<!-- { "loadSidebar": true } -->
查得滇南四面环山。沃壤绝少。田号雷鸣。形如梯蹬。其水多由山出。势若建瓴。论其有益于民田之处。则以其水高田低。自上而下。一泉之水。可以贯注数十里之田。盘旋曲折。惟视沟通。再加木石槽。则竟可隔岭飞渡。间有田高河低者。则用车戽。涓滴泉流。皆资灌溉。而论其有碍于民田之处。则以雨水涨发。山箐之间。顷刻成河。一泻千里。以有用之水。不能稍为停潴。而沙石并下。左近田地。反被冲压。若能就出水之处。或浚塘筑堋建坝。水发之时。层层停蓄。积满而流。两岸需水之处。均得灌溉。则平田虽少。而山田之可耕者亦多。至于低洼田地。或近海。或边河。多由下流皆系山港。一时未能畅泄。致有淹没。此则当极力疏通下流。如遇两岸皆山。不能疏浚。或多砂碛。则惟沿边筑堤。以作障蔽。俾左右田地。有水之利。无水之害。滇中水利情形。大概如此。自前鄂高两部堂檄行查修。次第兴举。又题明将官庄变价之银。留为兴修水利之用。凡关水利。俱得动项兴修。其有修而未竣。及尚须改修者。积年以来。屡奉通饬访查。本司道等督率遵奉。凡有访闻。檄札并行。通计滇中已兴之水利。或凿源泉。或浚河身。或筑坝闸。或开堰塘。或设槽。或架水车。或筑堤埂。或开河尾。或分支流。已经地方官勘议兴修。俱于民间有益。此滇省历来兴水利而防水害之情形也。今者钦奉　　上谕。行兴修水利。以为民生养命之源。接奉宪行。令将从前已兴之水利。现在蓄泄有无成效。应否再加修理。并现在查出山泉龙硐。应行修举。及未经查出者。留心寻觅。分别工程大小。或劝导百姓经理。现或请动帑项兴修等因。本司道遵查。每一州县境内。周遭约数百里及千里不等。到处皆山。山多必有出泉之处。从前各属未报之水利。应行兴修者。自必不少。是前此已修之水利。固宜设法继修。而此外未修之水利。尤宜急力开修也。但工程大小不一。民力勤惰不等。在官或以公费无出。不得不听于民。在民或以众力难支。不能不望之于官。本司道通盘筹计。若概许动项。则司库无如许之项。且恐一开动项之端。士民之好事者。势必以无益为有益。反致于帑有亏。而于民无补。若概不动项。除一村一寨之田间水道。只须地方官督率田户出夫。于农隙时可以兴修者不计外。恐有工程稍大。出夫之外。另需物料器具匠人之费者。又有工程最大。关系一乡一境之水利。工料浩繁。必须动项者。若不分别量给。在官在民。均难措手。势必以自然之利。弃为无用。诚如宪檄所云。应令其留心寻觅。分别工程大小。或劝民修。或动项修。庶几有益者也。今会同酌议。如田间沟洫。及一二村寨之闸坝。与向日修筑之沟堤。遇有应修应筑之处。令地方官查勘明白。于农隙时督令头人按照田夫兴修。不须动项。如工程稍大。于出夫之外。另需物料器具匠人之费者。令地方官率同士民。公估公议。于凡有田地借资水利之各户。按田分定。造册详请借动库银。于工竣后按年缴还。倘工程最大。关系一乡一境之田地。需费既多。民力难胜。概令派还。恐滋扰累。则令勘定应修情形。画图贴说。估定确数具详。竟请动项兴修。毋庸还项。需费少者。请动闲。需费多者。请动官庄变价。工竣之日。另行委员覆勘明确。取具册结详请题销。以上水利。均令各属相度水势地势。随宜办理。凡有可以兴修之处。务使水无遗泽。地无旷土。兴修工竣。将每年如何分灌。如何岁修。可以灌溉若干田地。逐一造册具报。向后造入地方官季报事实册内。前官修过之水利。统交后官经理。似此永定章程。通饬遵照。庶已修者不致失修。未修者可以续修矣。再查修过水利。所灌田亩。有系粮田者。亦有无粮荒弃者。今水利方兴。有粮者免赔粮之累。无粮者亦必渐次垦种。但新垦山地。收成难必丰稔。似应薄赋轻徭。以蓄垦户之力。不必按亩升科。至于近海沿河田地。出没无常。虽筑堤开港。难保永无淹没。水小之年。稍有收成。不过聊偿辛力。不为留余。必滋后累。亦应听民自行报垦。不必按亩升科。如此变通办理。小民虽愚。亦知水利一兴。有种植之利。无加粮之患。必就境内情形。自行相度。争先请修。庶山陬海澨。无不兴之水利。即无不收之地利。足以仰副恫瘝之盛心矣。

　　请开沟洫疏乾隆二十七年　
御史汤世昌

窃照今岁近京处。雨水过多。山水长发。地土湿透。不能消涸。低田不免淹损。行路阻于泥泞。颇为农桑之病。夫江浙之田。所收多而赋财富。以水利修而农力勤也。西北则不然。并无沟洫。全仗天时。犁种以后。弥望不见一人。不惟粮数甚轻。兼且时烦赈济。然欲仿古治地势既不能。惟于大道两旁开沟深广。旱涝藉以蓄泄。商旅便于驰驱。且大道可行。亦不致故犯田间。践蹈禾稼。是亦水利之一端。刻不可废者也。谨按修理堤防。本垂功令。直省开载查办。而督率无人。未免有名无实。地方官皆以案牍无暇。工费无出为辞。夫郡县佐贰。多水利列衔。又本省效用人员。可供驱策。伏祈　　皇上敕谕各督抚。严饬所属。务于秋成之后。遴委勤慎佐杂。以及分发各员。督率该地农民。照河工民民修之例。酌令富者计亩出夫。贫者出力餬口。于大道经行之所。阔则两旁开沟。狭则止开一道。因其地势。层层疏浚。如有桥道积洼。量加深广。以为潴水之地。即以挖起之土。培平大道坑洼。旁起坡岸。如有余力。再将境内小河溪必由之径。决淤宣泄。预备桥船。乘此农隙之时。工程数月可竣。然后饬令道府。轻骑减从。据报勘实。如所过道路。间有不修。及修不如法。即传谕地保。速集民夫。立时改筑。如一处沟渠狭阻。即责令该管近地业户。实时疏浚。而所委工员实心与否。一望可知。优则议。劣则议惩。全在大员秉公。则下僚自然踊跃。夫闾阎自为身家。即使各出财力。亦合乎佚道使民。虽劳不怨之义。行之有效。即村庄径路。亦可仿行。如果实力办理。永远增修。虽未能尽除水患。然沟中容得一分。即地上减去一分。而傍路之地阡陌绵长。水有归宿。田不忧其湮没。旅不病于徒涉。于民生不无小补也。

　　开豫省田沟路沟疏乾隆二十七年　
胡宝瑔

臣查豫省地势。在诸省中最为平衍。其恃以宣泄者。沟渠之功。实与河道相为表里。所当随时讲求。不可暂废者也。前蒙大发帑金。修浚河道。臣于二十三年工竣之后。敬筹经久事宜。即将民田沟洫宜开。每年加挑路沟。及小港废渠宜复各缘由。胪列陈奏。是年每一州县中。计开沟自十数道至一百数十道不等。其长自里许至数十里不等。宽深自数尺至数丈不等。皆以足资蓄泄为度。其路沟。除驿路加挑外。凡商旅通行之路。亦一律开沟种树。其时皆民间业佃。各就地头施工。虽有绵亘一二十里者。而一人一户承挑无几。是以民易为力。当复将普开沟洫情形。具奏在案。自是每岁或于春融。或于农隙。通饬地方官随时勘办。令专司水利道厅等员。俱来督率。臣及两司。于巡查各属时。随处查勘。总缘民间连获有收。已享其利。每岁加修。更属力少而事便。是以逐处宽深。鲜有水患。即上年被水。皆由外河冲决。无内水弥漫之处。且节节疏通。就下甚利。是以田地皆得速涸。不误耕种。尤其明也。今年农务早毕。即于九月内。臣嘱令护抚臣辅德。通行各属。照旧勘办。已据报竣者十之八九。兹蒙　　谕旨训示。臣复通行饬查。令凡可以加宽加深之处。宁可有余以资蓄泄。至于劝用民力。相习已久。田沟固有业主。即路沟亦紧与民田相傍。其修浚为农田之利。愚民亦所易晓。惟因勤惰不一。众力难齐。不无扞格。今得官为督率。则通力合作。自属乐从。且各就地出夫。则贫富自均。而就役亦便。又皆令渠长地保管理。不经胥吏之手。一无扰累民情。实属相安。嗣后应请各照旧办理。其有民力难以全收之处。自应酌助口食。查工多而田亩亦多。仍属众擎易举。惟工多地少之处。则须为酌助。但岁修一事。究非特兴大工可比。向于各州县额设公费动给。已可敷用。嗣后应请仍以公费动用。臣更当亲加稽查。总期为之有实。俾小民咸蒙其利。而不至少有滋累。以冀仰副　　圣主殷怀耳。

　　覆奏兴浚沟渠疏乾隆二十七年　
方观承

