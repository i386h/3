<!-- { "loadSidebar": true } -->
天地生财。止有此数。不在官则在民。在官则官利。古所谓仓廪实府库充也。在民则民利。古所谓百姓足君孰与不足也。惟至于中耗。则仅饱贪吏奸胥之腹而民生蹙。民生蹙则国计日贫。盖从来漕事之极弊。未有甚于江南者。明季至崇正之末。漕事称最病矣。然官军临兑。粮长每百石加耗不过三四石耳。其时民间交米与粮长。每石即有至加二三者。已不胜骚然繁怨矣。迨顺治三四年。漕费日增一日。初犹谓其偶然。冀后来或有减少之日。至七八年。竟立随漕杂费之名。日新月盛。运军以粮长为奇货。奸棍以仓场为利薮。平日民户之有身家而称良善者。皆深自逃匿。惟恐为人鱼肉。而积年之奸猾市棍劣衿。无不群起而入仓场。串同各衙门书吏。打合运船官旗。彼此交通。互相呼应。以蚕食粮长。如同一派兑也。米多者宜先派。米少者宜后派。总书则故意派其少者。或后或先。或迟或速。或一石而拨几军。使粮长无往不受颠倒之累。则总书从中取利。谓之拨花。同一出兑也。粮长与官军。互论使费。此多彼少。尚无定局。粮长中即有奸棍。串同官军首先出兑。故意多出赠耗。使后来者不得不遵其例。谓之做样。又各上台承差。朦胧上台。以为兑事稽迟。非催督不可。承牌持票。以催督为名。谓之押兑。其实与官旗相为表里。如去岁某县官旗。得民间耗银百两。押兑公然分得二十两。是三种者官旗之羽翼也。以外又有仓夫本对诸蠹。往来而媒其间。无非奉承官旗鱼肉粮长者。非亲官旗而恶粮长。盖如此则得利。不如此则不得利。此辈亦以利为主耳。官旗得此几项帮手。所以意气日骄。需索日横。于是有踢斛淋尖样米。以至三笆三涌三棒。种种恶套。又有开廒画票着押伍长酒钱装载船钱倒箩种种名色。以至讲兑则相争如战。通关则繁难如敕书。弊日甚。费日增。又往往假借上台之威灵以行之。于是各处有司。其贤明者。袖手吞声而莫可如何。其不肖者。又因以为利。此更有口不能言。笔不能书者。所以旧岁漕兑。举其甚者言之。如昆山一县。正米百石。有加耗银至六七十者。去岁米价。糙者每石六钱七钱。今耗银至六七十两。是正米百石。耗赠亦百石也。其粮长包兑收民间之粮。则竟至每亩六斗。夫昆山额米每亩一斗七八升。今至六斗。是常以两倍余赠一倍也。闻之官军运粮。每米百石。例六十余石到京。则官又有三十余石之耗。是民间出米三百石。　朝廷止收六十石之用也。朝廷岁漕江南四百万石。而江南则岁出一千四百万石。四百万石未必尽归朝廷。而一千万石常供官旗及诸色蠹恶之口腹。其为痛哭可胜道耶。是以江南诸县。无县不逋钱粮。而江南诸县官及各上台。无官不被参罚。究竟于朝廷之正供无益。而江南州县。且日就贫瘠。小民逋负不[已](己)。势必逃亡。逃亡不[已](己)。且有不可言者。非朝廷之福也。试思若留此项耗费。以为朝廷惟正之供。则金花白折诸项。何至于逋负。官府何至于参罚。朝廷何至于不足。是今日朝廷理财第一大端。治平第一大端。皆在于清漕运一事。而漕运一事。又不损朝廷一丝一毫。惟在清中间之耗蠹而已。清耗蠹之法维何。无如近日所议。民收官兑之法。初亦有言官收民兑者。夫官民之间。不可为市。且收米一项。事甚琐碎。有修仓看守翻扬等劳。蒸折窃取鼠雀等费。官不能任劳。势必责之吏胥。吏胥不能任费。势必责之粮长。且日久弊生。吏缘为奸。害更百出。是官收之说。断断不可行者。况今日之弊。在兑不在收。何必更张。反生枝叶乎。惟民兑则信不如官兑。使粮长之面不见运官。粮长之名不填卫单。允为尽善。

但其间节目。亦有当细讲者。如随漕一项。在明朝不过谓之湿润米。每百石止有二三石而[已](己)。乃近年因京中交兑。皆系河收。兵丁混扰。苦乐不等。交卸颇难。是以　　圣旨亦酌有五两五石之制。究竟有漕之处。不能遵行。驯至极弊。然闻去岁交卸。已复仓收之旧。每船止费银三十两。是每百石止费银六两。又每船免米三十石。官旗多赏花红。本源既清。下流之拯救亦易易矣。是在各上台斟酌事宜。或恪遵　　圣旨。或再量加。务令军民俱安。两不相亏。定为画一。使各县遵守。无如向年虽有奉　　旨之名。实有倍　　旨之实。其官旗有争执者。须令亲开一路衙门使费。果系多少。则其本立见矣。随漕既定。即行文各县。照依数目。立柜征收贮足在库。兑粮之日。照依定例。每船五百石。给随漕多少。或县官对给运官。或刑厅至水次给散。或运官领米至郡。刑厅领耗。无不可者。但务要粮长与旗军不相见。则其间争执之弊自息矣。至于派兑。则不可使总书有权。州县官先将水次仓廒。照依都图。编成字号。自一号起自几十几百号止。不书粮长名字。照常征收在仓。运船将至水次。上台即颁钤印循环号簿一样二本。分送各州县。凡系粮船一到。即照到岸日期。注明在簿。先到者为一号。次者二号三号。亦编定号数。更严限日期。凡粮船到水次者。几日之内。即要兑满开行。州县官悉依限期。急急兑米。先自第一号仓起。不必尽廒皆兑。凡仓中有米百石。则先兑三四十石。挨次以至第二号第三号。周而复始。随兑随满。随满随开。不兑不开者。簿上有名。上台按册而知。可以令箭提究。如此则在粮长不至有苦乐不均之忧。在运船无留难掯勒之患。总书不得上下其手。州县不至开兑稽迟。且又可省各上台差承押兑之费。至便法也。其若兑米时淋尖踢斛。此因运丁人多势杂。积渐致然。今法。各州县请于宪台。每处颁发领兑牌十面。或二十面。州县收贮。俟临兑时。应几船兑米。州县官即发领兑牌几面。交与运官。凡应兑者。许执此牌。然后进仓。其无牌者。不得混入。混入者以违宪申文定罪。自无以前诸弊。又通关一事。既非粮长运官当面。即不必用通关。然粮米交兑之数。亦不可无凭。则即于兑粮本日。交兑既毕。运官即同印官。于宪台所颁循环簿上。注明某日某号兑米几百石足。各书花押。各用印记。十日一缴上台。循环往来。以便稽核。如此则只一循环簿。领兑牌。上台可以安坐堂皇。而以前诸弊。一概自绝。诸弊绝则蠹恶无可营生而奸宄息心。奸宄息心则良民安业。良民安业则浮费省而正供足。正供足则无参罚。而国计日以裕。国用日以舒矣。随漕一事。岂非理财第一事。治平第一事乎。此筹国者不待再计决也。谨揭。

　　厘剔漕弊疏康熙十九年　
给事中徐旭龄

窃惟东南民力最困者。莫甚于漕。近见各省粮道。因漕务而婪赃者至数十万。夫官贪由于法弊。必法有弊窦。而后官缘为利孔。官贪则宜易其官。法弊则宜更其法。各省虽有漕粮。而江浙当天下之半。就臣见闻最确。百姓所最苦者。敬为我　　皇上陈之。其一为赠耗之苦。百万漕糈。悉系小民之膏血。漕粮贴截。五米十银。向有定例。近今每粮百石。江南私截至百余两。浙江至三十余两。部议以此项若加剥减。恐盗卖正米。然臣查漕臣帅颜保所参浙江粮道刘朝俊六年漕贴内婪赃一万二千余两。即每百石所贴三十七两之银也。夫以扣克如此之多。而本年漕粮全完。并未有盗正米者。是多贴止以饱官。非以资运。故贴截银米之宜减甚明。又如江南每船受兑五百石有奇。内有加册耗米。解至京通。除在船耗米加一五外。交仓止四百石有奇。是所兑米内。原有加一五为在船之折耗。非正米也。今县官征收。不分正耗。百石加耗五石。是耗外加耗矣。此耗米之加增宜裁又甚明。其一为转廒之苦。漕粮冬兑冬开。立有准限。转廒者船未到次。印官逼令百姓交兑。姑且以廒易廒以完考成也。各处漕船。俱于本地成造。惟直隶山东凤阳。以其地不产木。故于淮安设厂。而江宁各帮共船一千二百有零。亦于淮安成造。实则木植油。俱产于上江。从长江而下。过门不入。至于仪真。逆流抵淮四百余里。沿途动用民夫。昼夜挽拽。及船成之后。复渡大江。道经千里。到次迟延。县官急于考成。旗丁利于索诈。于是船未到而交兑。名曰转廒。粮户既受一番赠耗使费之累矣。及转廒之后。仍令粮户管廒。船到复兑。又受一番赔补苛索。以致民间卖男鬻女。无可告诉。推所由来。总因造船在于淮安。船远故到迟。到迟故转廒。转廒故病民。今淮厂漕造已归地方官管理。莫如江宁水次之船。归于江宁。苏松水次之船。归于苏松。木料油。既就近而易办。船成交兑。又无迟到转廒之弊。此漕船之宜归各地方成造又甚明。其一为冒破之苦。如江南漕粮之外。名为漕项。一曰兵粮。一曰局粮。一曰南粮。一曰军储。此皆本地支销。无庸有赠耗者。今赠耗反多于正粮正兑。又立有对支印票。分拨自支。经承往往侵蚀。每至重复科征。纳而又纳。一年之内。血杖死者盈万盈千。此漕项之不当照漕兑加赠。且不得借对支重征又甚明。其一为兵粮之苦。兵漕宜分晰不宜混乱。漕粮除解京外则有兵粮。为本地营镇支销。其派支多有逆行倒置者。如镇江府有大兵驻札。原截留本地之米。今改令江西之米。运至镇江。而反将镇江之米。运至通州。其意以江西路遥。恐帮船押尾贻累在漕各官参罚。不知两处之粮。左出右入。在民既不免勒赠之苦。在官又增转输之费。又如提督驻札松江。自应截留松江之米。今分派苏松各州县支领。营官借以居奇。遂差拨兵丁。撑驾沙船。将对支粮户凌虐拷打。额外索诈。粮户因对支所累。死亡逃窜者。不知凡几。臣愚以为兵粮当于驻防之处尽数截留。不宜将本地之米解出。反将别地之米解进。往返劳费。其有不敷者。方[准](淮)拨支近县。然亦必营官与县官交割。不许兵丁与粮户自相对支。此兵粮之支给。亟当厘定又甚明。夫输挽者。天下之大命也。东南漕粮之苦如此。天下可以类推。祇缘贪官污吏。利于侵蚀。积弊相沿。今漕臣帅颜保方膺　简任。正为爱民厘弊之时。伏乞　　下将漕法之不便于民者。逐一更正。务使法严而官不敢贪。亦法简而官不能贪。漕规整肃。无弊不除。其于培民命而厚　国储。非小补也。

　　漕弊疏　
王命岳

