<!-- { "loadSidebar": true } -->
有明官制。上彷成周。而俸给则大远于古。额数既少。又折支焉。甚非养廉之道也。三代以上姑无论。即如汉太守号二千石。实食一千二百石。中二千石实食一千石。今正一品岁禄一千四十四石。是三公之俸。已不及汉太守实食之数矣。内本色俸三。折色俸二。除支米一十二石外。支银二百一十五两零。是三公实食之俸。不及汉三公属僚实食之数也。等而下之。至从九品。除支米一十二石外。岁该银一十九两零。计八口之家。谓足以代其耕否乎。且一品至九品。皆支米一十二石。是无等杀也。折色俸徒有其名。而以无用之钞关支。是导欺也。上之欺下者一。下之欺上百矣。以律言之。职官自俸给外。但有所取。分毫皆赃。既乏衣食之资。又乘得为之势。而一介不取。非中人以上不能。吾恐三百年来。完人可屈指数耳。其初文具相取。上下相蒙。其究贪墨成风。虽严加诛戮不能止。则制禄使然。所节者小。所亏者大也。今纵不能复古制。而姑就一千四十四石等而下之之数。实给本色。量支米绢布钱以足其数。则上免导欺之咎。下裕养廉之资。非甚不肖。虽犯赃者亦寡矣。古者制赋。原以为宗庙朝廷百官五礼之经费。后世兵制不善。费天下大半之赋。又或者耗于侈靡耗于干没而不知察。顾独啬百官之俸以为俭。果足以为俭乎。食之者寡。岂是之谓乎。若果人称其职。职称其官。而禄亦与之相称。不亦宜乎。不然显导之欺。阴纵之贪。朘民膏以为利。而祸乱从之。盗贼烦兴。兵革不息。费耶俭耶。胡不思耶。

　　俸禄日知录　
顾炎武

今日贪取之风。所以胶固于人心而不可去者。以俸给之薄而无以赡其家也。昔者武王克殷。庶士倍禄。王制诸侯之下士视上农夫。中士倍下士。上士倍中士。下大夫倍上士。汉宣帝神爵三年。诏曰。吏不廉平则治道衰。今小吏皆勤事而俸禄薄。欲其毋侵渔百姓。难矣。其益吏百石已下俸十五。光武建武二十六年。诏有司增百官俸。其千石已上减于西京旧制。六百石已下增于旧秩。晋武帝泰始三年。诏曰。古者以德诏爵。以庸制禄。虽下士犹全上农。外足以奉公忘私。内足以养亲施惠。今在位者禄不代耕。非所以崇化本也。其议增吏俸。唐时俸钱。上州刺史八万。中下州七万。赤县令四万五千。畿县上县令四万。赤县丞三万五千。上县丞三万。赤县簿尉三万。畿县上县簿尉二万。元宗天宝十四载。制曰。衣食既足。廉耻乃知。至如资用靡充。或贪求不已。败名冒法。寔此之繇。辇毂之下。尤难取给。其在西京文武九品已上正员官。今后每月给俸食杂用。防合庶仆等宜十分率加二分。其同正员官加一分。仍为例程。而白居易为盩厔尉诗云。吏禄三百石。岁晏有余粮。其江州司马厅记曰。唐兴。上州司马秩五品。岁廪数百石。月俸六七万。官足以庇身。食足以给家。今之制禄。不过唐人之什二三。彼无以自赡焉。得而不取诸民乎。昔杨绾为相。承元载汰侈之后。欲变之以节俭。而先益百官之俸。皇甫镈以宰相判度支。请减内外官俸禄。给事中崔植封还诏书。可谓达化理之原者矣。

汉书言王莽时天下吏以不得俸禄。各因官职为奸。受取赇赂。以自供给。五代史言。北汉国小民贫。宰相月俸止百缗。节度使止三十缗。自余薄有资给而已。故其国中少廉吏。穆王之书曰。爵重禄轻。臣比而戾民。毕程氏以亡。此之谓矣。

前代官吏皆有职田。故其禄重。禄重则吏多勉而为廉。如陶潜之种秫。阮长之之芒种前一日去官。皆公田之证也。元史世祖至元元年。诏定官吏员数。分品从官职。给俸禄。颁公田。太祖实录。洪武十年。制使百官公田。以其租入充俸禄之数。是国初此制未废。不知何年收职田以归之上。而但折俸钞。其数复视前代为轻。始无以责吏之廉矣。北梦琐言云。唐毕相諴。家本寒微。其舅为太湖县伍伯。伍伯即今号杂职行杖者相国耻之。俾罢此役。为除一官。累遣致意。竟不承命。特除选人杨载宰此邑。参辞日。于私第延坐与语。期为落籍。津送入京。杨令到任。具达台旨。伍伯曰。某下贱。岂有外甥为宰相邪。杨令坚勉之。乃曰。某每岁公税享六十缗事例钱。如今之工食苟无败阙。终身优渥。不审相公欲为致何官职。杨令具以闻。相国叹赏。亦然其说。竟不夺其志也。夫以伍伯之役而岁六十缗。宜乎台皁之微皆知自重。乃信汉书言赵广汉奏请令长安游徼狱吏秩百石。其后百石吏皆差自重。不敢枉法。妄系人。诚清吏之本务。谓贪浇之积习不可反而廉静者。真不知治体之言矣。

　　论官禄　
黄晋良

间读贡禹上武帝书云。臣为谏大夫。俸月九千二百。廪食大官。及为光禄大夫。俸钱月万二千。禄赐益厚。家日益富。又见宽饶为司隶。俸钱数千。半以给吏民耳目言事者。然则官至光禄大夫。岁得俸钱一百二十金耳。便自足为已富。且司隶俸仅及其半。而又分给耳目言事者。未闻有不足之叹。事治民安。贤良辈出。何哉。得无时代。近古用度不杂。即公卿大臣绝无交际贿请之事。贤者固安于为贤。不肖者亦有所制而不敢行私。加之以俭。易于自足欤。及至成帝时。益大司马大司空俸钱月至六万。御史大夫四万。时愈下而禄益厚。用度益广。其人才益鄙矣。唐初制禄。正一品。米七百石。钱九千八百。正二品。米五百石。钱八千。正三品。米四百石。钱七千。大率如此。而贞观永徽人才之盛。不可枚举。至大历中。权臣月俸。有至九千贯。刺史无大小。皆千贯。故元微之悼亡诗有云。今日俸钱过十万。与君营奠复营斋。白乐天典校书。亦云。俸钱万六千。月给亦有余。校书小职也。月亦万六千。其后枉迭兴。遂至侈靡相尚。货贿相倾。往往挟外以重内。尾大不掉矣。原盛衰之际。岂不由爵禄哉。虽然。此犹为朝制言也。从来小人禄薄者心竞。禄厚者心侈。驯至流而不可制。固矣。今则不然。官之崇卑大小。其能否视乎得钱之强弱。一概绝口不道俸禄之事。而一取办于民间。甚至锱铢未便。则以府藏为外帑。公听并观。习以为常。不足虑也。何则。恃有取偿之术。不害于其身也。夫以区区遗黎。淫者于此取侈焉。弱者于此取力焉。荣者于此取志焉。辱者于此取助焉。铨于此整齐焉。色笑于此休畅焉。喜怒于此和平焉。功烈于此烂漫焉。千古于此破格焉。一代于此备材焉。呜呼。尽之矣。虞书之命禹曰。予欲左右有民。夫古者有民。今者无民。古之治天下而制爵禄。命之曰并生。今之治天下而制爵禄。命之以民而已。命之以民。夫何事而不以民哉。然且孜孜然如伤恻忍之言。盈堂皇。蔽亭里。独掩耳以聆其声。岂不甚可痛哉。诗曰。维南有箕。载翕其舌。维北有斗。西柄之揭。杼柚亦既空矣。如此瘅人何。

　　台湾设官庄议　
郑光策

台地之乱何为乎。以民之疾视其长上也。民之所以疾视其长上者。以朘削日深。而不胜其切心之痛也。然则今日改弦更张。为之上者。必奉公洁己。皆悉反前此之所为。固不待再计决矣。虽然。人情不甚相远。廉吏众所愿为。苟非甚不足于[己](已)。亦何乐强取于人。苟非有所甚迫于人。亦何忍自污乎[己](已)。今　朝廷所设官司廉俸。非扣罚。即公捐。非部规。即私例。有名无实。百不一存。然而官之室家赖之。亲戚故旧赖之。仆从赖之。而且以延幕友。以赐胥役。以供奉上司。以送迎宾客僚友。而又有岁时不可知之费。计其所需。岂止一端。而况海外情形。与内地不同。士大夫捐亲戚。弃坟墓。渡涉风涛。冒不测之险。以从事于彼。自僚友以至丁役。其经费度必倍蓰。此即廉俸本为有余。而又上司体恤。无意外之苛求。尚恐不支。况一切无所藉手乎。东坡有云。夫大夫从官于四方者。宣力之余。亦欲取乐。此人之至情也。今即不敢言为乐。然使一切费用。艰难节。困苦拘囚。已非治景。况势有迫于无可逃。而其用实无所从出。自廉俸而外。何一非侵渔刻削之端。事出于不可奈何。而复欲以法绳之。何可得哉。伏按古者自君公卿大夫。皆有采地。庶士以下。皆有授田。其所授者。必使足供其所费。上下各得其分。彼此可以无求。尽心宣力。以事国家。诚为法良而意美也。魏晋以下。犹沿不废。名曰职田。晋书。陶潜以官田种秫。宋书。阮长之以芒种前一日去官。此公田之证也。唐宋至元。亦间存其制。明初叶以后。始为变更。今考台地。旧有官庄之设。官庄即公田也。然闻皆为武营经费之资。与文职无与。窃意台中各属县员吏亦宜仿此。将各处叛产及流亡无主田亩。各拨若干顷以为公田。官府陋规固随地皆有然必不能多其多者必其额外苛求者也惟明予之利禄便可不争每岁公田所入每县约得万斛方足以供公私之用募人耕作。官收其租。一切出入悉听之官。不得考。惟定为两税。春粮于某时收受。秋粮于某时收受。俾交代者不得逾制掯收。庶廪给有余。可以无烦别图渔利。夫人非甚不肖。养之既厚。当必有以自重。此亦一时所当变计之大端也。顾犹有虑者。此项田亩。不难于设。而难于奏。不难于奏。而难于将来之报销。鄙意福节相仁心为质。洞悉吏情。一时善后诸事。又均得以更宜行事。倘得据情陈请。似乎　　俞旨可邀。若以为格于例。必不能行。则本地城址当岁修。池濠当岁浚。又有道路津梁及民壮工食。一切公费可以托名开除者。尽为增入。置为公业。使官每岁自行核销。不必逐报部。规制略如教职之学租书院之生息则官之出入经费。可以无掣肘之虞。即交代流移。亦不必有亏空之弊。夫然后责之以廉。励之以节。彼既无所藉端。一有贪冒之私。即操白简以议其后。是内揆诸吾心而安。即外证之人情。彼亦赧然而心服矣。可否议行。统乞裁察。

　　汉郡国官制十七史商搉　
王鸣盛

