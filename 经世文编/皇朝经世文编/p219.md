<!-- { "loadSidebar": true } -->
所谓分派者。官分之乎。民分之乎。官分之。将惟胥吏之操纵。民分之。将惟豪右之指挥。且凡业田一甲者。用均田计之。十年止役一年耳。若按版图。则田隶五图。五处当役。田隶十图。十处当役。夫以一人当一图中一年之役。与以一人分当五图十图中共一年之役。其事势之繁简难易悬绝。又令一人之中。有甲乙两人。共役十日。甲值前五日。苟且涂塞。卸役于乙。乙将讼之官乎。将代之役乎。讼之官。官不胜其理。代之役。人孰甘为代。则版图之难以定役也审矣。议者又谓不用版图。当以烟户编役。此又可共明其谬者也。何也。江南烟户业田多。而聚居城郭者什之四五。聚居市镇而分之相悬殊绝。计图而分之。其业田有以万计者。有以千计者。以业田千亩之图。敌万亩之图之役。则千亩之业破。以万亩之图。贴千亩之图之役。则花分混洒。尽果胥吏之腹。而良民乃失业不安。　国课必因之以绌。夫顺庄本以清课。若使民不安而课反绌。岂称奉行之职哉。则烟户之难以定役也审矣。然则奈何。曰。顺庄以清赋。均田以均役。并行不悖者也。今有业数甲田户于此。家住某庄。其田向编某图。分若干甲。当役者仍系之某图若干甲。图甲虽分。庄户则一。止名之曰某图某甲。某庄某户。粮则按庄户而催。役则按图甲而值。此立法之至简至易者也。其有业田半甲者。既编户之某庄。仍系之以向编某图某甲之上半甲。或下半甲。以分值上下半年之役。其业不及半甲者。则与他户凑成半甲之数。田则准甲而合。户则顺庄而分。分庄则田归的户。户立的名。而诡名虚寄之弊绝。合甲则类聚成联。缓急同忧。劳逸同恤。而相凌相诈之端泯。其奉行之法。先顺庄编里。开造的名以清户。次按号对册。逐年推收以清粮。但令将推收过册之田。仍编均田之图甲以定役。其户居他县者。则仍照例分编。无使规避。至逐年推收。粮则改注本名庄户。役则仍办原编图甲。需至销圩再为编定。则田粮户役。若网在纲。条目井然。官民两便矣。伏念圴田均役。最为我　朝便民善政。与官收官兑之法。永垂记职。长老传言康熙十三年前均田之法。未奉　　旨通行。差徭偏重。乡民以役破家者接踵。小户附于大户。求为代役。其小户田中所收。半馈大户。于是弃产逃亡。钱粮逋欠。所在多有。旧籍可查。是户役不均。始则病民。终则病国。我　　皇上明谕地方大臣。将李玫条奏。酌量办理。原以便民裕国。则田役之均。亦属经国大计。凡奉行官吏。自当鉴于成宪。斟酌通行。定澄清之经制。绍公溥之良模。损益因革。各得其宜。永永年代。奉为典则。庶几克宣　　圣明之德意者矣。

　　徭役考苏州府志　
陶正靖

康熙元年巡抚韩世琦。奉　　旨通行均田均役之法。案开三吴田赋。十倍他省。徭役困苦。莫甚今日。豪强兼并之家。膏腴满野。力能花诡避役。以致富者益富。贫弱无告之民。役累随身。每至逋负流离。将见贫者益贫。是皆有司不念民瘼。编审无法。任凭胥蠹作奸。流弊莫可究诘。近奉　　旨均编。当亟遵条例。通计合邑田亩。按图裒益。品搭停匀。凡图外官庠自兑附户花诡等项。尽行裁派。一惟论田起役。俾户无无田之役。田无不役之人。庶几积弊顿除。穷檐苏息。常熟县共四百九十图。图分十甲。每甲均田三百三十七亩。一应修筑沿海土堡营房桥梁马路及催漕候比等役。论田均差。每图上下里役二人。共九百八十余人。本县徐六泾土堡一座。营房六十余间。官舍三间。每年一修。及承修桥梁马路并低区。里役二百余名免役外。寔应役里役七百余人。凡业田之家。田多者或一家而占数甲。田少者或数家而占一甲。其户名曰排年。有事则里役督之。排年任之。此法之定于官者也。排年之田。不必同阡陌。居不必接里闬。役有远近。不必偕作息。力有赢绌。不能通有无。临期鸠集。不免误事。于是预储以待。亩率银一分有奇。畀诸役代任其事。而排年遂若无与。方之古法。排年则出免役钱者也。里役则任雇役之事者也。变而通之。有利无害。其或有大役。则另议科率。然以通县数十万户之所同也。虽黠猾亦不能上下其手。厚有侵渔。而其役于官府。则排年必不能如里役之练习。故民相与安之。此法之便于私者也。由康熙初元至今垂七十年。闾左晏然。如白茆福山诸大役。虽帑由官给。出自　国恩。而鸠工庀徒。民闲曾无绎骚。则法良之效也。若所云催漕候比诸役。亦前明弊政相沿。　本朝已次第改革。今并着原委于后。考洪武初编定黄册。以一百一十户为里。里又名图县凡九乡乡统都都统图都之大者复为扇以分辖各图扇又名区计里编役。推丁粮多者十人为里长。次百人为甲首。里长轮年应役。管摄一里之事。十年一周。每里编为一册。册首总为一图。鳏寡孤独不任役者。附于图后。名曰畸零。大役五年一编。充南北运收兑收粮等差。小役十年一编。充经催总甲塘长该年等差。其余在官斗级库子杂役。将均役编银雇充。于是有催粮候比之役。有收兑粮长之役。有白粮解户之役。按民闲丁粮。与时消息。未有久而不变者。而黄册既定。改易为难。虽十年一编审。而差次赢缩。弊孔已多。若承役之累。则有不可胜言者。此外复有塘长疏河之役。罢废已久。有坊厢总甲之役。在城图当之。烟墩马路。沿江海一带当之。要自均田均役法行。皆无过扰者矣。

右役法诸弊皆始于签充。签充之始。虽以丁粮之多寡为差。然富者以役重而易穷。役犹不免。贫者不以缓役而骤富。役亦终及。是贫与富先后皆困。不如论田起役之为均也。田有东西。役分远近。且如田在东而役兴于西。则西逸而东劳。田在西而役兴于东。则东逸而西劳。且临期调发。转滋隐漏。吏胥必缘以为奸。不如归之图甲易核。属之里役不为扰也。立法之初。实为尽善。设有变更。则宿弊立见矣。又案古之役民。资其力不费其财。所谓力役取之于冬者也。公旬三日。近役也。其远役亦不踰时。而遗戍劳还。皆曲有恩意。则所以恤其身家。如行月粮之类者可知已。汉唐以降。算丁口。输庸钱。既资其财矣。仍不能不赖其力。端临马氏所谓职役者是也。其法大略有三。曰差。曰雇。曰义。差役之弊。差役不公。渔取无艺。雇役之弊。庸钱白输。苦役如故。义役之弊。豪强专制。寡弱受凌。马氏亦粗论其概矣。夫差役古法也。然古之主调发者。党正酇长皆以士人为之。而后世属之胥吏。顾能尽公廉乎。不均不平。弊害斯甚。雇役则由召募。而假手胥吏。亦不免朘削佣直。缓急呼应。或不足相赴。义役始自宋纪。其初民间苦于征缮。自为经画。如葛观之类是也。见邑耆志其后官为之制。端平时令王爚常行之矣。明宣德中。知县郭南。常立义役仓矣。然皆不能无弊。故均田均役之法为不可易也。近奉　　明纶。议行顺庄法。议者佥谓赋从庄办。役从图办。是二法者。固并行不悖。而不可偏废。谋野则获。敢以谂之司牧者考焉。

　　敬筹直隶减差均徭疏道光二年　
直隶布政使屠之申

奏为直隶吏治不肃。民困未苏。拟请减差均徭以资整饬事。窃思大小州县。均为牧民之官。官民相安。然后可以言治理。直省为畿辅重地。差务殷繁。立法之初。因徭役较多。故正赋独轻于他省。而赋有常经。徭无定额。日久弊生。遂至派差之名色。不胜枚举。挟制之控案。几无虚日。官有不能恤民之势。民亦无复畏官之心。两不相安。急应减差均徭。以期整饬。查直隶每岁春秋两差。轮令州县承办。各有旧章。或每年一次。或间年一次。而冲途驿站。所需夫役车马。公馆食用。则不能一日无备。即僻路州县。解犯解饷。考棚誊录。监狱仓廒。一切应办公事。需费之处。亦难悉数。例价既属不敷。养廉又被摊捐扣去。无米为炊。势不能不派之于百姓。而朱票一出。书役乡保。逐层渔利。佐营弁。起分肥。刁生劣监。肆行包揽。即有自爱之州县。被其牵制。转不能不扶同一气。多立名色。肆意诛求。既无定时。又无定数。百姓知其违例。纷纷上控。一经审得实情。立应参处。民气日张。官气日馁。积久相沿。渐至因循苟免。甚或听断词讼。遇刁健衿民。虑其以派差上控。理屈而不敢惩。强横不法之徒。明知而不敢究。即经上司查案。亦不过粉饰求容。断难力图振作。此吏治之所以不肃也。至百姓承办差务。历系按地匀摊。无如奉行不善。始因缙绅大族。加以优免。继而举贡生监。亦多优免。甚或书吏门斗。兵丁差役。一切在官人等。均谓以身充役。概行优免。不但自役日多。更有同姓之人。择族中狡辩者。凑捐微名。以免一姓之差。免差之地愈多。则应差之地愈少。地愈少则出钱愈增。以致力作之农民。每地一亩。出钱至二三四百文不等。较之正赋。每亩征银一钱上下者。多逾倍蓰。此民困之所以未苏也。

