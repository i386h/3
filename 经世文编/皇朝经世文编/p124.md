<!-- { "loadSidebar": true } -->
秦制十里一亭。十亭一乡。风俗通曰亭也行旅宿会之所以今度之。必有居舍。如今之公署。郑康成周礼遗人注曰。若今亭有室矣。故霸陵尉止李广宿亭下。张禹奏请平陵肥牛亭部处。上以赐禹。徙亭他所。而汉书注云。亭有两卒。一为亭父。掌开闭扫除。一为求盗。掌逐捕盗贼是也。又必有城池。如今之村堡。今福建广东凡巡检皆有城韩非子吴起为魏西河守。秦有小亭临境。起攻亭。一朝而拔之。汉书。息夫躬归国。未有第宅。寄居邱亭。奸人以为侯家富。常夜守之。匈奴传。见畜布野而无人牧者。怪之。乃攻亭。公孙瓒传。卒逢鲜卑数百骑。乃退入空亭是也。减宣怒其吏成信信亡藏上林中宣使郿令将吏卒阑入上林中蚕室门攻亭格杀信是上林中亦有亭也又必有人民。如今之镇集。汉封功臣有亭侯是也。亦谓之下亭。风俗通。鲍宣州牧行部。多宿下亭是也。其都亭则如今之关厢。司马相如往临邛。舍都亭。严延年母止都亭。不肯入府。何斩王林卿奴头。并所剥建鼓置都亭下。陈王宠有强弩数千张。出军都亭。会稽太守尹兴。使陆续于都亭赋民饘粥。酒泉庞娥刺杀人于都亭。孙权出都亭以候邢贞是也。京师亦有都亭。张纲埋其车轮于雒阳都亭。窦武召会北军五校士屯都亭。何进率左右羽林五营士屯都亭。王乔为叶令。帝迎取其鼓。置都亭下是也。蔡质汉仪。雒阳二十四街。街一亭。十二城门。门一亭。人谓之旗亭。史记三代世表。褚先生言与方士孝功会旗亭下是也。后代则但有邮亭驿亭之名。而失古者度地居民之义矣。晋书载纪慕容垂请入邺城拜庙苻丕不许乃潜服而入亭吏禁之垂怒斩吏烧亭而去是晋时尚有亭名

　　乡亭之职日知录　
顾炎武

汉书百官表。县令长皆秦官。掌治其县。万户以上为令。秩千石至六百石。减万户为长。秩五百石至三百石。皆有丞尉。秩四百石至二百石。宋书百官志汉制丞一人尉大县二人小县一人是为长吏。百石以下有斗食佐史之秩。是为小吏。大率十里一亭。亭有长。宋书伍家为五伍长主之二伍为什什长主之十什为里里魁主之十里为亭亭长主之十亭一乡。乡有三老秩。张昌传注师古曰乡有秩者啬夫之类也啬夫游徼。宋书又有乡伍三老掌教化。啬夫职听讼收赋税。游徼循盗贼。县大率方百里。其民稠则减。稀则旷。乡亭亦如之。皆秦制也。高帝纪。二年。令举民年五十以上。有修行能帅众为善。置以为三老。乡一人。择乡三老一人为县三老。与县令丞尉以事相教。复勿繇戍。此其制不始于秦汉也。自诸兼并之始。而管仲蒍敖子产之伦。所以治其国者莫不皆然。管子书曰择其贤民使为里君而周礼地官。自州长以下。有党正族师闾胥比长。自县正以下。有鄙师酇长里宰邻长。则三代明王之治。亦不越乎此也。夫惟于一乡之中。官之备而法之详。然后天下之治若网之在纲。有条而不紊。至于今日。一切荡然无有存者。且守令之不足任也。而多设之监司。监司又不足任也。而重立之牧伯。积尊絫重以居乎其上。而下无与分其职者。虽得公廉勤干之吏。犹不能以为治。而况托之非人者乎。后魏太和中。给事中李上言。宜准古五家立一乡长。五立一里长。五里立一党长。长取乡人强谨者。长复一夫。里长二。党长三。所复勿征戍。余若民。三载无愆。则陟用。陟之一等。孝文从之。诏曰。里乡党之制。所由来矣。欲使风教易周。家至日见。以大督小。从近及远。如身之使手。干之总条。然后口算平均。义兴讼息。史言立法之初。多称不便。及事既施行。计省昔十有余倍。于是海内安之。后周苏绰作六条诏书曰。非直州郡之官。皆须善人。爰至党族闾里正长之职。皆当审择。各得一乡之选。以相监统。隋文帝师心变古。开皇十五年。始尽罢州郡乡官。而唐柳宗元之言曰。有里胥而后有县大夫。有县大夫而后有诸侯。有诸侯而后有方伯连帅。有方伯连帅而后辞天子。由此论之。则天下之治始于里胥。终于天子。其灼然者矣。故自古及今。小官多者其世盛。大官多者其世衰。文献通考言唐之初止有上中下都督府其后则有节度观察团练诸使宋之初止有转运使其后则有安抚提刑等官　唐书代宗纪大历八年晋州男子郇模请献三十字一字为一事其言练者请罢诸州团练使也其言监者请罢诸道监军使也兴亡之涂。罔不由此。

汉时啬夫之卑。犹得以自举其职。故爰延为外黄乡啬夫。仁化大行。民但闻啬夫。不闻郡县。后汉书本传而朱邑自舒桐乡啬夫。舒县之乡官至大司农。病且死。属其子曰。我故为桐乡吏。其民爱我。必我桐乡。后世子孙奉尝我。不如桐乡民。师古曰尝谓烝尝之祭及死。其子之桐乡西郭外。民共为起冢立祠。岁时祠祭。至今不绝。汉书循吏传二君者皆其县人也。必易地而官。易民而治。岂其然哉。

今代县门之前。多有牓曰。诬告加三等。越诉笞五十。此先朝之旧制。亦古者悬法象魏之遗意也。今人谓不经县官而上诉司府。谓之越诉。是不然。太祖实录。洪武二十七年。命有司择民闲高年老人。公正任事者。理其乡之词讼。若户婚田宅殴者。则会里胥决之。事涉重者始白于官。若不由里老处分而径诉县官。此之谓越诉。宣德七年陕西按察佥事林时言洪武中天下邑里皆置申明旌善二亭民有善恶则书之以示劝惩凡户婚田土殴常事里老于此剖决今亭宇多废善恶不书小事不由里老辄赴上司狱讼之繁皆由于此天顺八年诏军民之家有为盗贼曾经问断不改者有司即大书盗贼之家四字于其门能改过者许里老亲人相保管方与除之此亦古者画衣冠异章服之遗意惟其大小之相维。详要之各执。然后上不烦而下不扰。唐至大历以后。干戈兴。赋税烦矣。而刘长卿之题霅溪李明府曰。落日无王事。青山在县门。县令之职。犹不下侵。而小民得以安其业。是以能延国命。百有余年。迄于僖昭之后大坏。然则鸣琴戴星。有天下者宜有以处之矣。

洪熙元年。四川巡按御史何文渊。言太祖高皇帝。令天下州县设立老人。必选年高有德。众所信服者。使劝民为善。乡闾争讼。亦使理断。下有益于民事。上有助于官司。比年所用。多非其人。或出自隶仆。规避差科。县官不究年德如何。辄令充应。使得凭借官府。妄张威福。肆虐闾阎。或遇上司官按临。巧进谗言　。变乱黑白。挟制官吏。比有犯者。谨已按问如律。窃虑天下州县。类有此等。请加禁约。上命申明洪武旧制。有滥用匪人者。并州县官皆窴诸法。然自是里老之选轻。而权亦替矣。汉书之于三老。命之以秩。颁之以禄。而文帝之诏。俾之各率其意以道民。当日为三老者。多忠信老成之士也。上之人所以礼之者甚优。是以人知自好。而贤才亦往往出于其间。新城三老董公。遮说汉王为义帝发丧。而遂以收天下。壶关三老茂。上书明戾太子之冤。史册炳然。为万世所称道。近世之老人则听役于官而靡事不为。故稍知廉耻之人不肯为。而愿为之者。大抵皆奸猾之徒。欲倚势以陵百姓者也。其与太祖设立老人之初意悖矣。英宗实录言松江知府赵豫和易近民凡有讼属老人公正者剖断有忿争不已者则己为之和解民以老人目之时称良吏至正统以后里老往往保令丞朝廷因而许之尤为弊政

明初以大户为粮长。掌其乡之赋税。多或至十余万石。运粮至京。得朝见天子。洪武中。或以人材授官。至宣德五年。南京监察御史李安。及江西庐陵吉水二县耆民。六年监察御史张政。各言粮长之害。谓其倍收粮石。准折子女。包揽词讼。把持官府。累经禁饬。而其患少息。然未尝以是而罢粮长也。惟老人则名存而实亡矣。巡检。即古之游徼也。元史成宗大德十年升巡检为九品洪武中尤重之。而特赐之敕。见御制文集又定为考课之法。及江夏侯周德兴。巡视福建。增置巡检司四十五。自宏治以来。多行裁革。所存不及曩时之半。巡检裁则总督添矣。崇祯年至蓟州保定各设总督唐自干元以后节度观察防御使之设正与明代累忝总督巡抚兵备相类何者。巡检遏之于未萌。总督治之于已乱。

常熟陈梅曰。周礼五家为比。比有长。五比为闾。闾有胥。四闾为族。族有师。五族为党。党有正。五党为州。州有长。五州为乡。乡有大夫。其间大小相维。轻重相制。纲举目张。周详细密。无以加矣。而要之自上而下。所治皆不过五人。于详密之中而得易简之意。此周家一代良法美意也。后世人才。远不如古。乃欲以县令一人之身。坐理数万户口赋税。色目繁猥。又倍于昔时。虽欲不丛脞。其可得乎。愚故为之说。曰。以县治乡。以乡治保。或谓之都以保治甲。视所谓不过五人者而加倍焉。亦自详察。亦自易简。此斟酌古今之一端也。

　　杂流日知录　
顾炎武

唐时凡九流百家之士。附诸国学而授之以经。六典。国子祭酒司业之职。掌邦国儒学训导之政令。有六学焉。一曰国子。二曰大学。三曰四门。四曰律学。五曰书学。六曰算学。欧阳詹贞元十四年。记曰。我国家春享先师后。更日命太学博士。清河张公。讲礼记。束修既行。筵肆乃设。公就几北坐南面。直讲抗牍南坐北面。大司成端委居于东。小司成率属列于西。国子师长。序公侯子孙自其馆。太学长。序卿大夫子孙自其馆。四门师长。序八方俊造自其馆。广文师长。序天下秀彦自其馆。其余法家墨家书家算家。术业已明。亦自其馆。没阶云来。即席鳞差。攒弁如星。连襟成帷。观此可见当日养士之制宽。而教士之权一。是以人才盛而艺术修。经学广而师儒重。今则一切摈诸桥门之外。而其人亦自弃。不复名其业。于是道器两亡。而行能兼废。世教之日衰。有繇然也。汉武帝从公孙宏之议。下至郡太守卒吏。皆用通一艺以上者。唐高宗总章初。诏诸司令史。考满者。限试一经。昔王粲作儒吏论。以为先王博陈其教。辅和民性。使刀笔之吏。皆服雅训。竹帛之儒。亦通文法。故汉文翁为蜀郡守。选郡县小吏。明敏有材者。张叔等十余人。亲自饬厉。遣诣京师。受业博士。后汉栾巴为桂阳太守。虽干吏卑末。皆课令习读。程试殿最。随能升授。吴顾邵为豫章太守。小吏资质佳者。辄令就学。择其先进。擢置右职。而梁任昉有厉吏人讲学诗。然则昔之为吏者。皆曾执经问业之徒。心术正而名节修。其舞文以害政者寡矣宋文恪讷言天下未有舍儒而可以为吏者是以东京之盛。自期门羽林之士。悉令通孝经章句。贞观之时。自屯营飞骑。亦给博士。使授以经。有能通经者。听得贡举。小人学道则易使也。岂不然乎。

