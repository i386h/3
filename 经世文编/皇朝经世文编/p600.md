<!-- { "loadSidebar": true } -->
今之川楚乱民。固赤子弄兵于潢池中耳。欲其急平而转缓者何也。按龚遂传。载渤海左右郡岁饥。盗贼并起。二千石不能擒制。上选能治者。丞相御史举遂可用。召见曰。海濒遐远。不沾圣化。民困于饥寒而吏不恤。故使陛下赤子。盗弄陛下之兵于潢池中耳。今欲使臣胜之耶。将安之也。上曰。选用贤良。固欲安之也。遂曰。臣闻治乱民。犹治乱绳。不可急也。唯缓之。然后可治。臣愿丞相御史。且毋拘臣以文法。得一切便宜从事。上许焉。至渤海界。郡闻新太守至。发兵以迎。遂皆遣还。移书属县。悉罢捕逐盗贼吏。诸持鉏钩田器者。皆为良民。吏毋得问。持兵者乃为盗贼。遂单车独行至府。郡中翕然。盗贼亦皆罢。渤海又多劫略相随。闻遂教令。实时解散。弃其兵弩而持钩鉏。盗贼于是悉平。又后汉书。永和二年。日南象林徼外蛮夷攻象林县。交址刺史樊演发交址九真二郡兵万余人救之。兵士惮远役。遂反攻其府。会侍御史贾昌使在日南。即与州郡并力讨之。不利。遂为所攻。围岁余。而兵谷不继。帝以为忧。明年。召公乡百官。及四府掾属。问其方略。皆议遣大将。发荆扬兖豫四万人赴之。大将军从事中郎李固进曰。若荆扬无事。发之可也。今二郡盗贼。盘结不散。武陵南郡。蛮夷未缉。长沙桂阳。数被征发。如复扰动。必更生患。其不可一也。又兖豫之人。卒被征发。远赴万里。无有还期。诏书迫促。必致叛亡。其不可二也。南州水土温暑。加有瘴气。致死亡者十必四五。其不可三也。远涉万里。士卒疲劳。比至岭南。不复堪。其不可四也。军行三十里为程。而去日南九千余里。三百日乃到。计人禀五升。用米六十万斛。不计将吏驴马之食。但负甲自致。费便若此。其不可五也。设军到所在。死亡必众。既不足御敌。当复更发。此为刻割心腹。以补四支。其不可六也。九真日南相去千里。发其吏民。犹尚不堪。何况乃苦四州之卒。以赴万里之艰哉。其不可七也。前中郎将尹就讨益州叛羌。益州谚曰。虏来尚可。尹来杀我。后就征还。以兵付刺史张乔。乔因其将吏。旬月之间。破殄寇虏。此发将无益之效。州郡可任之验也。宜更选有勇略仁惠任将帅者。以为刺史太守。悉使共住交址。今日南兵单无谷。守既不足。战又不能。可一切徙其吏民北依交址。事静之后。乃命归本。还募蛮夷。使自相攻。转输金帛。以为其资。有能反间致头首者。许以封侯列土之赏。故并州刺史长沙祝良。性多勇决。又南阳张乔前在益州。有破虏之功。皆可任用。昔太宗就加魏尚为云中守。哀帝即拜龚舍为太山太守。宜即拜良等。便道之官。四府悉从固议。乔至。开示慰诱。并即降散。良到九真。单车入贼中。设方略。招以威信。降者数万人。皆为良筑起府寺。由是岭外复平。又康熙十二年。范承谟疏请兴兵屯略云。臣闻古之善用兵者。皆于军兴旁午之秋。举行士卒屯粮之法。悉获成效。我　朝兴屯之法。寓诸垦荒。一行于招民募垦。一行于安插投诚。独兵屯未闻肇举。因坐食骄卒。一旦率作南亩。自食其力。永无粮糗之望。所以长惮不行。查从前垦荒之民。例以六年起科。则此屯种之兵。亦宜俟六年之后。始裁其饷。仍于旱涝之年。倍加赈恤。是兵既获六年之现饷。复得田亩之收获。又不忧意外之灾荒。谁不愿兴屯乎。臣谓兴屯更有五便。兵之需饷。必取于民。司农仰屋。守牧催科。民髓日枯。财源日耗矣。而披坚执锐之卒。率皆鸷悍不驯。无恒产以系属其心。则涣而难固。无操作以劳瘁其力。则惰而图安。无生计以宽其日用。则庚癸时呼。惟是兵屯之法行。将见金钱可省。　国用恒足。便一也。追呼不迫。民渐休息。便二也。防卒变为土著。坚门户。固藩篱。便三也。有事则战。无事则耕。进可攻。退可守。便四也。兵皆温饱。分为臂指。联为心膂。消戢反侧。便五也。至于地方有不尽宜于屯者。臣谓又当因时而制宜。屯可行于一处。即一处受利。屯可行于数处。即数处受利。屯得一兵。即省一兵之饷。屯得数十百千之兵。即省数十百千兵之饷。兵法云。屯田一石。可当转输二十石。非虚语也。诚能取龚遂胜之安之之说。以治川楚之乱民。取李固七不可之说。以选川楚之守令。取范承谟五便之说。以屯川楚之逆产。庶不致贼与民习。民与兵仇。而收拯民于水火之实效乎。

　　拟平楚万言策康熙十一年　
徐旭旦

