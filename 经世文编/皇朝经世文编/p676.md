<!-- { "loadSidebar": true } -->
窃臣奉　　上谕。朕因永定河南岸。不时冲坍。特旨令将南岸修筑石堤。甚有裨益。今黄河两岸。自徐州以下至清口。通行修筑石堤。可否永远有益。若果有益。见在库帑不为缺少。朕于钱粮。一无所惜。修筑此堤。应于何处采取石料。作何转运。约几年可以告成。着张鹏翮齐集河员。详议具奏。钦此。仰见我　　皇上仁德如天。欲河定民安。万世永赖之盛心也。臣以事关重大。随调集众河官详议。咸称堤岸修建石工。必得地基坚实。钉桩砌石。始有捍御之资。若黄河水性无常。迁徙靡定。沙土虚松。险工之处。水深三四丈不等。难以钉桩。若另筑越堤修砌工石。而临河险工。每年岁修。仍不可废。恐致重费钱粮。若弃险工而不修。异涨之水。势若排山。又恐石工有坍卸之虞。即如高堰土性坚实。从前所修龙门大坝等石工。尚有坍卸。况黄河松虚之地乎。故黄河止有徐州之郭家嘴。清河之惠济祠。缘山根土冈。量修石工。其余两岸。并未通用。诚以土有虚实之不同也。且委员查勘黄河。自清口至徐州。南岸长六万七千七百零十丈五尺。约需银一千二百七十八万五千九百余两。北岸除山冈不修堤外。计长五万四千三百九十八丈二尺。约需银九百九十九万七百余两。工巨费繁。旷日持久。钱粮易致耗费。告成难以豫料。臣等愚昧。未敢轻为拟议。伏惟我　　皇上圣明天纵。治河方略。咸荷　　圣谟指授。乃克底绩。臣等识见卑陋。实无补于涓滴。谨将黄河两岸。土性虚松。迁徙靡常。据实奏明。其应否修砌石工之处。伏候　　睿裁。谨奏。

　　辨爬沙船转水墩之误　
包世臣

说者谓高文良公废爬沙船拆转水墩而南河坏。自河壖吏民以及朝省士大夫。皆持此说。而其实非也。靳文襄于康熙二十七年设立浚船。其时南河止十厅。故浚船分十队。而统以船务营守备一员。二十九年。于勤恪公接任。即调回浚船。改隶苇荡营参将。专运荡柴。文良以乾隆初任河督。去裁撤浚船时已五十余年矣。且江河巨舰。乘风鼓浪。一锚下即止不行。爬沙船尾系铁篦子一具。其制三角。横长五尺。斜长七尺。地一面排铁齿三四十根。长五寸。约重五六百斤。又益以混江龙一具。其制以大木。径尺四寸。长五六尺。四面安铁叶如卷发。亦重三四百斤。比之下锚。其势相倍。而谓以水手四名。驾两橹。上下梭织。以爬动河底淤沙。使不停滞。其说与儿童无异。嘉庆十年。今大学士戴公。以侍郎视河。公习闻爬沙船说。促制成试之于清口太平河。不能行。翊日又试。得行而甚缓不得力。余就询其主者。主者曰。星使必欲其行。使人翻铁篦。以齿向上。故勉能移动耳。或曰。文襄时献此策者。欲藉官船运私盐赴徐州。文襄受其绐。故勤恪罢之。余每以告人。多稔其故。而当事好名高者。或犹欲举行之。舛矣。转水墩在湖口五道引河之外。运口头坝之上。从前洪泽湖口。内有引河七道。而黄河大溜。傍南岸直指运口。故筑转水墩。分湖溜之七。西北行以敌黄。其三则东南入头坝以济运。墩之形不可考。故老言其上可堆料五百。则周围以千丈计。自康熙之末。吴城砖工外　御坝既成。河溜北趋湖口。积有淤滩。宽至九百余丈。名太平河。其西岸筑顺黄堤以御黄涨。而转水墩仍分湖溜七分。使向西北。则恐冲开顺黄堤。接引黄溜南行。为害运河。实有不得不拆之势。转水墩既拆。文良于头坝外加做坝。而于太平河中腰风神庙前做束清坝。蓄清水之力。使得聚势以敌黄。而回溜入头坝济运。又于束清坝之北百余丈筑御黄坝。使黄水盛涨不得倒灌。至所定冬筑夏拆章程。并皆妥善。以后拆筑不如法。嘉庆九年。始移束清坝于湖口。移御黄坝于河唇。而运道屡梗。嘉庆十六年。百文敏公初莅任。惑于浮言。亦以复转水墩入告。既而覆奏曰。接长坝。已有成效。是虽无转水墩之名而有其实。因时立制。不敢拘泥前奏。致失机宜。人亦渐知转水墩之无关枢要矣。余见文良乾隆十六年呈大工二十段图说。简要明晰。使后人守此不变。河事当不致败坏。改靳文襄天然三坝为五石坝。定启放之式。以减下河水患。又曾放石林减坝五次。皆减漫滩浑水。坝下引河不受淤。后人每一开坝。如唐家湾王营等处。皆掣溜入袖。致成巨口。数十年来司河者。皆出文良下。而反被恶声。文良之犹子文定。奏废云梯关外修防。使河多故。江淮居民之毒高氏。或以此而追诬其先。以致来者不明于全河得失之故。雷同瞽说。故明辨其非以告天下。非为文良鸣冤已也。

　　吕宋疏浚海口法　
谢占壬

西洋诸番。惟吕宋最近。闽粤商贾。往彼贸易。由来已久。二十年前。吕宋内河入海之鸡峙口洋面。计长三百六十里。阔二百余里。因内河流沙入海。口门淤浅。舟行阻滞。而汪洋一望。难从水底施工。会英吉利番船至彼。不能进口。吉利番人。固多巧技。精于枢纽转旋之法。遂置转盘器具。设法疏浚。纵横数百里浅沙。不半年悉皆通畅。从此大船扬帆直入。均无阻碍。其法皆借转轮之力以代人工。所用器具。以长方式船若干只。自船腰以至船头。分开两叉如凹。叉中横插车盘一。如水车式。车边离水底数寸。深浅仍可伸缩。船面横眠转轮一道。若干人踏之。使车盘转动。再用大播箕一。可装土数千觔。箕底设车轮两道。箕口镶铁。如耕田之犁。再用两铁索。长数丈。一头系于车盘。一头缚于箕口。车轮转动。则播箕拉近船边。铁耕过。则沙土卷入箕内。面上另设莺架。车起播箕。将沙倾入小船。剥往他处。其船四面抛定锚缆。不令移动。专在中洪。逐节挑深。使河溜奔激。中洪自能逐渐深阔。既省人力。又易成功。此某昔游闽中。与吕宋舵工交好。览其所记海道针谱。内附此法。惜未目一切器具为憾。近在天津。偶与海船舵工谈及。方知有镇海王思高者。昔为吕宋舵工。今因年老退归。曾亲见此项工程。言之尤为周备。某海角乡愚。内河情形。素未目验。惟闻南河旧有混江龙。铁篦箕。用以疏刷河底。近今用之不效。其故由于黄河屡次决口。分泄河流。流缓淤停。以致海口河身。一例平坦。河面尚有溜势。河底郄同平水。虽用铁篦箕挑刷。无奈随刷随停。非如昔年河身高下悬殊。溜势彻底奔腾。河底积沙。稍为挑动。即能挟溜远行。因忆昔年航海。常遇抛船锚缆。并无风浪。忽然移动。舟人亦不解其故。今始悟及海口潮溜。小潮则面溜底平。大潮则彻底奔流。要知锚齿插入沙中。则锚柄锚缆皆能布水下趋。冲开海底泥沙。无怪锚齿露出。因而移动。势使然也。窃复进而思之。方今河底溜势平缓。不能挟沙入海。可否即仿布水冲沙之意。用船千数只。舵尾皆挂一披水板。两边再加镶板。阔数尺。长数丈。以外洋硬木为之。加以石坠。使一头沈入水中。其式如削瓜之刨。其板下制车轮一道。使板离水一二尺。轮在河底转动。水从板下布出。注冲河底。再挂铁篦箕于船腰。且篦且冲。自下而上。逐节疏通。船只众多。乘风而上。顺流而下。使河底沙水。刻不停缓。冀可挟沙入海。或亦节省人工之一法欤。布水冲沙之法。如果试有成效。可至浙江宁台两府。雇募钓船一二千只。航海入淮。其船尖头阔尾。河海并行。善于掉戗。但非顶头逆风。稍得风。便能逆流而上。乘春夏东南风最为顺利。大小统计。每船五人。足以应用。每日给与工食并船价银二两之数。所费尚属有限。事非经过。不敢自信。管窥蠡测。何敢妄言。惟值当事大人。念切河漕。不揣鄙陋。谨述所闻。参以臆见。用备刍采。

　　放淤事宜七则　
陈宏谋

一月堤宜坚固足恃也。放淤者开堤放水。他无所恃。所恃者月堤耳。新筑月堤。宜去草根。先就平地行硪三遍。然后铺土一尺。行硪两遍。次年再于堤外加戗堤。然后可以放淤。至于旧有之月堤。务搜寻獾洞鼠穴。一一填塞。夯硪坚实。亦于堤外加戗堤。宜将旧堤刨作数层。如礓●状。新旧土递相加压。夯硪坚实。胶粘一片。本年即可放淤。月堤必须预年所筑。而戗堤必于本年所。一以固其根。一以闭其气也。凡月堤内外皆属洼下。则堤内或编柳。或钉席。或挂防风埽。由堤外另加戗堤二三尺不等。总不使水浸月堤之根。恐内外渗漏。堤根受伤。以致失事。

一月势宜宽长合宜也。凡缕堤之外。地势洼下者。方可放淤。所筑月圈。须可以长而后可以宽。先就堤外地势洼下。足卫缕堤。然后定月堤之长短。再就月堤之长短。以定月洼之宽窄。如月堤长五十丈。则月洼可宽二十丈。月堤长一百丈。则月洼可宽三十丈。就此递算。总期如半月之形。不短不促。则浑水之来。方可运送。若短促而宽。竟似荷包布袋之形。则水到不能运送。止淤沟口。其余反成坑窟。永不能淤矣。然月堤不长。纵能圈作半月之形。亦觉迫促不宜。如连有两小月堤者。亦可通联作一段放淤。如月堤过长。又可隔堤作两段放淤。凡圈筑月堤。得就稍高阜处。更为相宜。如或地势全洼。不能相就。亦须于放淤之年。除应加戗堤外。另筑宽厚半戗。以防内外渗漏蛰陷。

一柳草宜预期种植也。月堤新成三面。均宜布种草子菜子。使之生发。可免雨水冲刷新土。月洼之内。沿月堤之根。每间五尺远。种卧柳一丛。旧月堤亦复如是。待其长成。竟同沿堤编篱。可以抵御风浪。凡洼内旧有柳树者。切宜存之。以御风浪。凡筑新旧月堤。均不妨于月洼内取土。既可就近。又使洼中连有土坑格堤。则水到易于挂淤。不致出险。但须离月堤二丈以外。不可有伤堤根。凡筑月堤。均不可用沙土。以防水到坍卸。

一淤沟宜如法镶砌也。下口在河之下流者宜深挖。务与月洼之底相平。引河水徐徐浸入。河水长一寸。则月洼内入水一寸。不可使河之水面。稍高于沟。更不可使沟口稍高于月洼。以成建瓴之势。其宽除用桩料包镶外。中净存四五尺不等。其镶砌用排桩捆埽由。密密布列。其沟分作两层。下一层镶成。净宽四五尺。上一层镶成。净宽六七尺。由下而上。递相开展。上口在河之上流者不宜太深。视河水之来。如浊漳之水先来。则可深挖。使其及早受淤。如卫汶之清水先来。则不妨迟开。其宽悉照下口。再上沟下沟。清浑出入。日久易有坍塌。均宜镶护完固。万一月堤稍有损动。止须将上下沟用埽堵塞。亦不为害。

