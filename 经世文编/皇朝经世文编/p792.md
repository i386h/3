<!-- { "loadSidebar": true } -->
愚闻天下有三塘。河南有防河之塘。湖广有防江之塘。浙江兼有防江海之塘。此皆大利大害所在也。而在浙言浙。又于今日之事。则海塘为切。塘之远者勿论。若圮而重修。则唐之开元。宋之熙。元之泰定致和。其事征诸郡乘。至明初及季。海变凡六。永乐辛巳。成化甲午。宏治壬子。嘉靖戊子。万历乙亥。崇正己巳。或溢或决。屡费修筑。可得而纪者。乙亥之役为详焉。顾塘在沿海。唯盐官赖之。而识者以塘大决裂。即嘉湖而下。不免波及者。何与。按志称海宁于吴为陲。于越为首。地形最高。故境内麻泾落塘长水塘诸水。皆从北流。一从东北由浙泖趋沪渎江入海。一从正北过吴江趋白茅港入江。俗因指吴江塔巅与长安坝址相并。则海宁之地高于他郡邑甚明。故海宁之塘一决不止。水注彼诸处如建瓴。然将松苏犹恐被殃。而嘉湖属邑其剥肤之灾矣。然则障海昌者。即所以保列郡。塘之关于东南利害。岂不巨哉。乃者仲秋之朔。飓风陡作。连数昼夜。海波由是怒生。堤塘横决。沿海土田庐舍。没为巨浸。人民失业。诚斯土之一阨会也。执事悯然念之。亟图修缮。以宁邦宇。而因询及刍荛。集思广益。余未尝亲履其地。不能指画形便。聊据往牒。揣近事。麤陈末议。以资博采之万一。一曰集赀。方今公帑不敷。民力更竭。故工役估费。不可浮缩太过。过于浮则为胥吏冒破。过于缩则其事难办。苟且完工。未几辄坏。必有任其咎者。至酌定所须若干。奏支官银外。不无量派民间。宜仿旧例协济劝输。苏松隔属姑置之。嘉湖诸邑。于此塘利害相关。自当檄令捐赀助役。大率海宁任十之七。诸邑共任十之三可耳。二曰聚材。修筑之用。木石为先。泥土可随地而给。木石必预购转运。不能猝备也。如虑海涛湍激。必须荡浪木桩以砥之。其桩宜松不宜杉。惟松入水经久也。故事采石一块。长五尺二寸。高阔各一尺八寸者。其工价水脚。应照时估给发。使匠役乐趋。石采于近山。木购于上江。他物料俱应时取齐。则兴工无乏矣。三曰任人。此一大役。虽执事躬督其一。犹藉廉干有司。相与协理。并就佐贰胥吏。及邑之耆老解事者。选择委之。俱以礼敦遣。厚畀廪糈。其夫匠使什伍相司。按籍有考。计工给值。勿容侵克。总理者约塘若干里。每人各认丈尺。以难易为多寡。查照字号给银董役。刻期齐作。以其勤怠坚瑕。分别赏罚。庶事有责成。无筑舍道旁之弊也。四曰鸠工。工有难易不等。如水势方横。决口难塞。委以草木。辟诸精卫填东海。直无何有耳。旧用汉楗法不就。乃断木为大柜。编竹为长络。中实以石。引而下之。泛滥有定。筑塘之法。外当先植木桩。其迭石下则五纵六横。上则一纵二横。石齿钩连。若贯然。即百计撼之不摇也。又恐潮之直薄堤岸。则为斜阶以顺其流。而于内复坚筑土塘以为护。如此。则海波虽壮且恶。有泛滥而无冲决。比于金城之固矣。虽然。此特遥度言之耳。若土著耆旧。当有灼知事势。详悉便利者。执事能下车咨访。得其说。择而行之。如宋尚书采老人之画。徐武功依道者之规。是役也。可以万全。岂不一劳永逸。为吾浙世世赖哉。

　　海宁塘工说杭州府志
最关海宁之利害者。三塘其选也。第其缓急。则海塘为尤要。上塘次之。下塘又次之。缘地势高阜。俯视苏湖。使海水捍御不严。则东南膏腴之地。尽为斥卤。迩来怒涛冲激。岁益以甚。相去城河。近不百步耳。此利害之关于数郡者。故曰尤要。上塘之水。发源于杭之西山。北由吴家堰。东抵长安坝。以泄于运河。近来西湖占塞。而水之来也有限。吴家堰坍损。而水之去也无节。矧自许场达于县治。几七十里许。地高河窄。容蓄无几。旧志笕筒十有三处。涝则泄。旱则固。所以节宣之也。今则倾圮殆尽。无复存者。此利害之关于一方者。故曰次之。下塘河其支有二。东由袁花历海盐。抵白茆港。以入于海。北由郭店浮于苏常。由孟子河京口闸。以入于江。源远流长。非大旱涝。可以无虑。惟近城十余里地名曰转塘者。河浅不足以为容。塘小不足以为卫。涸舟没路之患。间亦不免。此利害之关于一时者。故又次之。计修治者在先审河之深浅。塘之险易。与笕闸之臧否。诸河。硖石深九曲深庄婆堰深。袁花之东。长安郭店之南。皆半深。运河浅。二十五里河郭店之南亦浅。市河尤浅。故袁花自转塘以上。长安自坝以下。郭店自镇以下。运河二十五里河。皆田漕两病。所宜急浚者也。其塘。则袁花固新塘固。六十里塘亦固。而运河塘旋筑旋决。其势险。淡塘咸塘并海尤险。久远之计。不可一日辍于怀也。其笕。则凌家尹千二沈千六邬马瑞谷德洋蔡沈方姚戈家毛家郑家郭马诸处。势皆完厚。若莫家王仲二朱泾寺泾姚沈丁沈梁广严太师周徐冯马诸笕。俱低薄不能无患。至石家一笕。则其底已水囓之穿矣。修治之急。甚于沃焦釜。而莫家王仲以下。皆宜勤为培筑者也。伍公七闸。昔称美善。今皆废圮。王家闸亦窳甚。差强者许村闸耳。夫不量民力。而好为动作者。妄也。视民利害。安坐而不为兴革者怠也。近者尹千二朱泾以东。历梁广方姚诸笕。方谋改易建闸。在上者勤恤民隐。未尝乏人。顾所当图讵止此乎。白洋故池居水无几。黄土港东西皆为涸辙。宜深潴而广溉之也。长水以下。倭夷恒出没于斯。通邑所系为吭背者。设栅置守。非衣袽之上计乎。煮海负盐之徒。爬塘穵径以自便。蚁穴可畏。其渐可不杜乎。运塘之盗决而阴坏者。其奸可不察乎。若乃着为成规。责旁近诸户。计所业多寡。通力闭塞。毋相规避。俾旱有溉。潦无溃。则昔者严宽郑日休之议。可举行也。

　　海宁县海潮议一两浙海塘志　
陈诜

少时见城南海沙数十里。或十年一坍。或十五六年一坍。潮虽直至塘下。然止一潮头。自东而西。继以急水一股。如追奔逐北。全海震动。二三年即涨。如是而已。庚子七月。蒙　　恩归里。到家十余日。即舆疾至城西五里。东望尖山。有两潮头。一在尖山之南。一在尖山之北。相距颇远。似乎诸山隔断其间。浙西一二十里。则见北潮有白浪迤而南。方及南潮。则南潮头趋而与北相合。仍为一潮头。奔腾过西。至城尚未分为二也。其长水则皆自南而北矣。八月初。于城外看潮。则但见两潮头。南潮已西。北潮稍后。竟分为二。不能复合。土人名为二潮头。竟不复见有所为急水者。但北潮之势。甚于南潮。意即急水之变而为潮者。九月间。又舁疾至尖山。观潮起处。则南潮已去西南甚远。而尖山复微起白浪。过西渐高。约至二十里亭。潮头不复过西。竟自南而北。直薄塘根。其后远不能复见。十月初。乃复至二十里亭。则见南潮先行至城东数里。忽又分一潮头。奔腾至北。竟反而趋东。而北潮头方自东来。至二十里亭。两潮相搏。势若奔雷。桩木漂流。竟为从未见闻之事矣。夫尖山在城巽地迤北。并无断缺。七月中。所见隔断者。则中有淤沙之故也。然至城仍复为一。则沙之东高西下可知。八月初。两潮不复合。而沙亦高矣。然南沙尚狭。海身犹宽。尚足以容南潮。阅月余而沙愈阔。海愈狭。南潮之北边行沙上者。前不能去。则又分为二而反逆行。是潮之变迁皆沙为之。而不知沙之变迁实潮为之也。海沙性松。遇水即冲。稍缓即涨。闻尖山山之间。向有一堤挡水。故止一潮头。后去此一堤。其中一百六十余丈。潮即拦入。贴塘而行。有百六十丈之潮。即刷百六十丈之沙。北洗百六十丈之沙。即南成百六十丈之涨。愈刷愈深。南高北下。潮头不能复出。于是始冲老盐仓。继冲二十里亭。东西横决。反复失常。譬如贼入门中。闭不能出。害必及人矣。施治之法。必使潮头合而为一。而欲合为一。非导之使出。必拦之使不入。导之之法。莫如开中小亹。而沙水变迁。朝疏夕壅。既不能效。则惟有拦之一法耳。夫拦之之法。其言似迂。其理实确。治病必求其原。彀弩必审其括。提纲挈领。用力少而成功多。如兵扼险。过险即莫能御矣。今塘之溃。北潮头不能出为之也。北之有潮头。小塔山之阙口为之也。知小塔山之何以有阙口。即知所以御之之道矣。

或曰。宁邑海塘。延袤百里。朝潮夕汐。处处危险。岂筑一塔山堤可御。曰知其要者。一言而终。不知其要者。流散无穷。昔者黄河之未治也。高宝州县。患其陆沉釜底。清河口子。患其淤塞不通。于是河臣开张福沟三引河以济运。旋通旋塞。岁岁兴工。河身高垫。黄水灌入运河。河之高与淮城等。　　皇上于是大奋干断。　　命大臣十人督修高家堰。横截淮流。使淮刷黄。而张福沟三引河汇为巨浸。淮水直逼黄水东行。重运无阻。又淮流隔断。不入白马宝应诸湖。七州县水底田庐尽为沃壤。海口深通。黄河大治。故一筑高堰而功已成矣。今海塘之患。由于塔山堤去大潮拦入一股。直冲塘身。此潮既入。外沙即涨。南潮行速。北潮行迟。沙水涨之不能复出。溃裂冲突。终无去路。直至潮落。方始东泻。于是或分为二。或分为三。或北流。或东流。既冲老盐仓。复冲陈文港。反复溃乱。失其常度。如人闻秽气。不能透达。霍乱呕逆。无所不至。欲行施治。岂可不究其源哉。筑山堤。所以塞其源也。既塞其源。流自无不治矣。或曰。今尖山筑堤未及六十丈。而水势湍急。盘旋回薄。俱在堤边。更为涌。将若之何。曰此尤不可不筑堤之验也。潮之起由大尖山。与马鞍山相夹而成。既已起潮。又有小尖山与山束之西行。约二里许。不使散漫。故潮头向南。直冲赭山。譬如铅丸在鎗中。火药已发。空行中数尺。故能及远拆去山坝。是火药与口相齐。出口即散。安能前行。今筑尖山堤。而堤边之潮势更甚。则此堤之为要害可见矣。尖山堤既为要害。则山堤更为要害。益可见矣。御敌者必御诸险要之外。纵敌入险。而欲御诸险中。所谓延敌入寇。未见有能保境者也。或又曰。山堤固宜筑矣。而其底甚深。恐非人所能为。屡用人而屡不效。今何施而可。曰以治河之人治海。是犹以山居之人操楫。以水居之人驭马。其为不善。何疑。今浙闽滨海郡县甚多。宁波漳泉之间。其地必有沿海石塘。筑堤成法。良工自相传袭。如铁索桥五凤楼。非世所轻构。而欲造铁索桥五凤楼。必有人焉应之。诗曰。维鹈在梁。不濡其翼。此用失其人之过。非无人之谓也。

