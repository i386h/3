<!-- { "loadSidebar": true } -->
康熙九年。巡盐御史席特纳。徐旭龄。悯商之困。特疏陈运盐六大苦。一曰输纳。商人纳课。例将自变量填注限单。谓之皮票。以便商下场也。而运库扣勒皮票。每引科费钱数不等。方得给单。又有胥役使用。谓之照看。商总科敛。谓之公匣。每引正给外。费至一二钱。计岁纳数万金。其苦一。一曰过桥。商盐出场。例将舱口报验。谓之桥掣。以便商放桥也。而关桥扣勒引票。每引科费数分不等。方得掣放。又底盐面盐。则有搜盐之费。多斤少斤。则有买斤之费。每引溢斤外。费至七八分。计岁约数万金。其苦二。一曰过所。商盐呈纲。例必造册摆马。谓之所掣。以便商验斤也。而未经称掣。先有江掣之费。茶果之费。一引各数分不等。又缓掣有费。加窝有费。每引割没外。费至一二钱。计岁约数万金。其苦三。一曰开江。引盐既掣。例必请给水程。每自变量分不等。请给桅封。每张数两不等。又报状扑戳引费钱余。封引解捆引费数分。每引开行。费至二三钱。计岁约数万金。其苦四。一曰关津。船盐既行。所过盐道之挂号。营伍之巡缉。关钞之验料。俱各有费。计岁约数万金。其苦五。一曰口岸。船盐既已抵岸。而江广进引。则有道费每引钱余。匣费每自变量分。又样盐每包数厘。查批每船数两。为费不等。计岁约数万金。其苦六。此六苦者。为商隐痛。请　　旨严革各项私费名色。立石永禁。并责成盐属各官。岁取各商有无私费甘结缴查。以苏商困。又疏陈掣挚三大弊。一曰加铊。掣官藉余斤亏额为名。不论盐包轻重。暗挂斤两。商盐非增捆额外。不能与铊准。每一引增二三十斤不等。利归于铊。而病中于商。其弊一。一曰坐斤。掣官藉合算底马为名。不论斤之有无。预定余盐。商非多带。不能抵掣。每引带至四五十斤不等。公解愈多。私科愈重。其弊二。一曰做斤改斤。奸商斤多。入贿则可以填少。良商斤少。不入贿则可以填多。掣官索得使费。未掣之先。暗做斤两。[已](己)掣之后。暗改斤两。斤多者纳银反少。斤少者纳银反多。奸商之盐日赢。良商之盐日壅。输纳不均。则害课。口岸不销。则害引。其弊三。此三弊者。假公济私。以为盐害。请　　敕定例。桥所掣挚。溢斤割没。少者三四斤。多者七八斤。不得逾额。如奸商夹带过多。则将引目铳毁。计引科罪。掣官虚填太重。则将底马合算。计斤坐赃。庶销运易而商利均。掣验公而　国法信。兴利除弊。莫善于此。疏奏。　　温旨褒嘉。勉其称职。仍令以后各盐差。毋得因循陋规。脧削商民。　　敕部禁饬。数年以来。商困少苏矣。及十三年。滇黔告变。湖南沦陷。继以江右郡县。为伏莽揭竿之徙。动摇蹂躏。其寇窃攘据者。商无行盐之地。即　　王师荡扫。以次底定。而兵燹之后。户口消耗者。几逾半。向盐之贮口岸者。既被夺。而载艑连樯之商。又畏风鹤。逡巡江上而不敢进。间冒险阻。至其地。榛墟弥望。人民鸟兽窜。亦无所得售。度支以军需孔棘。督饷之檄。星火日下。于是而商又困。赖先后巡盐御史刘锡魏双凤。多方惠恤。请蠲请缓。而又劝勉以忠义。乐输罔后。商忘其疲。夫两淮岁课百万。商人废箸竭资。逐什一之利。而上供县官储糈。下代闾左租庸。几省天下秷秸之半。其有功于　国。有利于民者甚大。然必盐行不壅。而后课纳不匮。使宽然少有余裕。乃可供　国家算缗之赋。当事审诸。

　　历代盐政沿革户部盐法志
天下盐课。两淮独居其半。乃利之所竞。弊亦随之。救弊之道。贵乎立法。然天下因弊而立法者。甚且法久而弊生。为宽为严。代以时殊。宜因宜革。法由人异。得其道。则商富而用饶。失甚道。则商困而用竭。固千万世有同揆也。粤稽两淮煮海之利。昉于汉。先是高祖王关中。除秦烦苛。一切更始。独盐赋犹仍秦制。其封国至多。凡林园池市租税之所入。自天子至于封君汤沐邑。悉名为奉养。而山泽之利。凡在诸侯王境内者。皆取以自丰。要非县官经费之所存也。故至孝惠时。吴有豫章铜山。则自铸之。有东海熬波。则自擅之。而先王禁制防微之意失矣。武帝时。郑当时逢其意以榷盐。法益密而官益繁。大司农属。有干官。有两长丞。有水衡都尉。有均输官。皆主盐事。以至郡国盐官三十有九。雁门沃阳。皆有长丞。而先王公利于民之意。抑又远矣。昭帝始元六年。贤良文学有罢榷之对。惜沮于桑宏羊。宣帝中。诏减天下盐价。元帝时。复罢盐铁官。则犹足多也。东汉。郡有盐官。随事广狭。置长及丞。凡郡出盐多者。即主其税。明帝时。谷贵。县官给用不足。尚书张林上言。盐为食之急。虽贵人不得不须。官可自鬻。诏通议。朱晖曰。盐利归官。则人贫怨。是矣。帝奚为卒从林言耶。陈文帝天嘉二年。太子中庶子虞荔。御史中丞孔奂。以国用不赡。皆奏乞煮海盐税。从之。唐开元元年。令将作大匠姜师度。户部侍郎强循。俱摄御史中丞。与诸道按察使。检校海内盐铁之课。从左拾遗刘彤之请也。干元元年。第五琦初变盐法。就山海井近利之地。置盐院。游民业盐者为亭户。免杂差。盗鬻者治以罪。其为法也。尽榷天下盐。斗加时价百钱出之。为钱一百一十。则十倍矣。果云善乎。惟至德十四年。刘晏起而代之。大历末。岁缗入至十五倍于前。军需常裕。而郡邑无扰。以利国之权。行爱民之政。故江淮鹾法必首推晏。而咸仅心计。皆不可同年语也。奈何继之以元载。而白着之取。渔猎于江淮。加之以陈少游。而利薮之归。什百尽于豪右。肃宗则令献钱饷军。文宗则以平章支课。太和大中之年。刘晏之法。变坏尽矣。非裴休识治礼。顺民情。因时而力修之。抑孰能究极其弊端。而俾盐法复盛于唐哉。流至五代。唐省库钱。晋行官买。固非大道。而周主不予海陵。止馈盐归俘。亦仅一节之美而已。乃宋雍熙间。给江淮等处。以颗末盐。颗盐尽给诸州县之在南河者。末盐则楚州盐城监。岁煮四十一万七千余石。通州丰利监。四十八万九千余石。泰州海陵监。如皋仓小海场。六十五万六十余石。给本州岛及淮南庐和舒蕲黄州无为军。江南之江宁府。以及广德临江军等处者也。其海州之板浦惠泽洛要三场。岁煮四十七万七千余石。涟水军海口场。十一万五千余石。则给京东之徐州。淮南之光寿濠泗等处者也。至道末年。凡禁榷之地。官俱立标帜候望以晓民。其慎哉。端拱时。置折中仓。贮江淮盐。听商输粟京师。优其直以给之。真宗时。李沆为发运使。运通泰楚三州之盐。又请自真州置仓。曰转般。凡淮鹾悉由达于江浙荆湖。至今便焉。

仁宗时。张纶为发运副使。时盐课大诎。通泰楚三州。积逋甚多。纶悉奏免。未几而商民勃然。岁额顿增。为国者岂不贵薄敛欤。明道中。王随陈益国便民五事。利至溥也。景佑中。范纯仁请减江南诸处盐价。恩至渥也。朱熠议买环海浮盐。刘达可复论海州盐城浮盐之弊。议至正。法至严也。是皆宋法之卓然者也。元太宗庚寅岁。始定盐法。朝延经费。皆以取资。其闲岁减银。岁改钞。旋又增钞。多不一其制。乃郝彬请建六仓。凡河商江商之市易者。皆赖其营建之功。而敬俨不以增羡为岁入。则尤得乎经常之要略矣。明洪武元年。定两淮自变量。凡三十五万二千五百七十六。引一百斤。巳而改大引为小引。共七十万五千一百八十引。其丁钞工。每引则以二贯五百文为额。故明初之常裕。而其私贩为易制也。至边中纳米则例。洪武二十八年。始定。其备主兵者曰常股盐。十分之七。备客兵之需。急则倍价开中引到则支者。曰存积盐。十分之三。凡中常股稍轻。存积较重。后增减不无有差。正统六年。准御史张裴请。劝商每引借以米麦赈济贫。景泰三年。又令各应纳粮草。皆准折。余盐既给米收买之。复准以折纳。使勤之盐悉获其利。此私卖之所以绝也。宏治元年。劝借赈济丁之粮。变为折银。从商便也。二年。凡商无盐支给。又听其买勤之盐行引。是则余盐之始。盖明初止有盐粮。而无盐课。盐之有课。则自变卖余盐始耳。是年又定开中纳银。俱令解部。洪武初。开中俱系边输正色。至是不以粟而以银。不之边而之部。而中粟实边之制亡矣。若乃水乡而朱冠为之请减。团煎而蓝章为之求复。则皆切时政云。嘉靖中。霍韬首以商利弊上陈。殆知先务者。嗣是朱廷立周相徐九皋齐东道张九功朱炳如诸臣。前后继之。恤户。则为之开垦余荡。疏盐法。则为之处置余盐。役失于偏累者。则为之清查。盐斤大包夹带者。则为之严禁。以至虑海潮。为之垦筑堰堤。因势占。为之申严包揽。而起掣过期。增开工本者。又为之禁其停压。罢其原扣。咸能修举职业。要亦所遇之时然也。隆庆二年。庞尚鹏议淮盐分价。着为三等。而引目关自南京者。其分拨关引。及到司勘合俱有则。万历初。先年积盐壅滞。暂停存积盐十万五千七百余引。至是照旧一并开中。固盐法疏通之验也。旋经部题。修河银两。俱准停止。既而又停增添宁夏哱变引八万。又停辽东标兵引四万。及防倭缺饷引三万。四十年余盐预征。而颜思忠请苏。四十一年新增余盐。而徐爌议革。四十四年盐场匮缺。而李汝华议平。四十四年囤户收买。而袁世振议禁。四十五年盐法十议。而有颜思忠之恭进库银借征及新旧食盐。又有龙遇奇请补之条议。两淮盐法。必隆万而上。有以夫。流及天启。充饷加征。曷为而溢。请。抵充袍价。曷为而轻议。邓启隆合算两淮新旧之引。已计增银七万九千六百余两。张养合算两淮割没带盐。又计增银十一万二千九百余两。而皆着为例。云竭泽矣。夫何逆珰中使。复驻淮扬搜括库银八十万。致令御史扫库不足相偿。而复借支秋课。求盐法不坏。胡可得耶。惟是崇祯三年。毕自严则思开中输粟。冀存旧制于什一之中。六年而仓盐折价。增引过多。或请自冏卿。或止自部臣。尤有救时之深思焉。天下盐课。两淮半之。淮鹾关乎至计为何如耶。不有良法。抑奚以善其后哉。

　　河南盐法说豫乘识小录
朱云锦

