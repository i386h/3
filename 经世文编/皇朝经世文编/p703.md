<!-- { "loadSidebar": true } -->
大湖为东南巨浸。三江为传送尾闾。潴受不宏。则来水无归宿之地。宣泄不快。则去水有阻阏之虞。泛溢侵淫。自古为患。此实吴中之大利大害也。上年秋雨稍多。湖水顿长。旬日之内。陡至丈余。漫溢田畴。兼旬不退。时本部院犹任浙抚。曾亲历嘉湖。周遭察勘。目击滨湖溇港。茭芦弥望。询据绅耆。咸称干暵之年。湖滩呈露。滨湖之民。即于其中围筑埂岸。种植茭芦。草生之处。即有滟泥淤积。不数年中。渐图围筑成田。因致湖面被侵。港身日窄。浙水归湖之路如此。则其自湖入运。自运达江。由江归海之处。情形自必相同。因遣浙员来赴苏松。体察下游一带形势。缘事在隔省。先议将归湖港道。大加开浚。适逢　　恩命。调抚江苏。下车之日。即为博访周询。并分委人员。由干达支。寻源竟委。勘悉湖河壅阏情形。察其受病之由。皆与在浙时所见所闻无异。今浙省归湖港道。已奏明办理。所有本省归江归海应办事宜。亦经本部院奏明。奉有　　俞旨。并　　敕将植芦插簖有妨水道之处严行查报。不可少存姑息。兹查得吴县之鱼口大缺胥口。震泽之吴家港中港南仁湖诸处。皆为娄松二江受水之源。中间石湖澹台庞山淀山王墓九里诸湖。及白蚬三泖等处。亦皆系承受太湖来水。以为传送之区。今皆被居民围筑侵占。芦墩草渚。岁积月增。以致来水则容蓄无所。去水则阻遏不行。一逢水潦之年。便致沃野平畴。普遭淹没。以一人一家自私自便之图。而令通邑通乡。并受其害。兴言及此。殊可痛恨。除现在分委人员。前往各处查督铲除外。合先出示晓谕。为此示仰苏松太各属绅耆士庶业佃乡保人等知悉。示到各将种植茭芦。占塞湖河之处。无论大河小港。已未报升。限一月内自行尽数铲除。毋许少根。仍致蔓延。所筑围埂。并行拆毁。捞挖净尽。已升粮额。准予豁除。从前所得草利。免其追究。如敢顽抗不遵。及经委员查督。尚不实力铲毁者。立即治罪。如事干投托绅衿势要。亦即分别参革。从严办理。并查历年所得花息。尽数追征。地保经胥。有敢串同庇匿。一体治罪。本部院钦遵查办。无非为水乡泽国。永计安全。该士民等。各宜善体此意。自相劝谕。毋致本部院必以三尺从事。

　
卷一百七工政十三直隶水利上

　　畿辅八府地图记　
陆陇其

康熙甲子有诏命天下考正山川之图。井陉道佥事李公。分查保定真定顺德广平大名五府之地。天津道朱公。分查顺天永平河闲三府之地。既。乃合而为图以上。陇其备员俗吏。得纵观焉。畿辅之水。惟永平之滦渝诸河自入海。其余皆归于卫白二河以入海。卫发源河南卫辉府辉县苏门山百泉。流经直隶浚县滑县内黄大名县。过大名府城。南折。东经山东馆陶县临清州为运河。至天津而入海。白河又名潞河。在密云县南十八里。自密云过怀柔顺义通州香河武清。至天津三岔口。与河合流入海。大名之水如洹如淇。皆自入卫。顺德广平之水。如滏阳如漳。皆经大陆。会于滹沱以入卫。真定之水。如滋如派如滱。保定之水。如漆如易如徐。皆会于任邱县赵北口之四角河。又东至霸州保定县为玉带河。顺天之水。如拒马如琉璃。皆会于浑河。合玉带河而入白。滹沱河在真定府城南八里。发源山西太原府繁峙县。由鴈门流经直隶灵寿平山。遶真定府城南。历城晋州束鹿。至冀州会滏漳二河。过衡水武邑武强。至河闲府献县为二支。一东流为盐河。一南流交河县。抵青县岔河口入。漳河在成安县南五里。有清浊二水。浊漳发源山西潞安府长子县西发鸠山。清漳发源山西太原府平定州乐平县。流至河南归德府武安县交漳口。合流至磁州三台口。一支东流。入直隶广平府成安县。经肥乡抵曲周东南一里。合滏阳河。一支北流。入邯郸县。经永年至曲周。会滏阳河。历鸡泽平乡任县隆平宁晋至冀州。合滹沱河。滏阳河在广平南五里。发源河南彰德府滋州神山。流至邯郸县。会渚沁二水。由永年抵曲周。会漳河。大陆泽一名广阿泽。受水之处。在任县巨鹿隆平宁晋一带。每水发时。浩淼无际。禹贡所谓大陆既作者是也。赵北口之四角河。在任邱县西北五十七里。一接高阳河。一接长流河。一接白沟河之一支。流过赵北口。由柴火淀入玉带河。玉带河在保定府北城外。接柴火淀。东流会浑河合流。又分四支。曲折流入信安河石城淀慈老淀落坡淀黑母淀四角淀文尔淀。总汇三角淀归白河。高阳河在雄县城南二十里。上流即猪龙河。至雄县名高阳河。由莲花淀入四角河。龙河在新安县南十六里。上流即布里河。至新安名龙河。布里河在高阳县东二十里。上流即杨村河。至高阳名布里河。杨村河在蠡县南十里。上流即滋沙滱三河。自祁州三岔口合流至博野县境。名蟾河。至蠡县名杨村河。滋水在真定府城东北三十里。发源山西大同府灵邱县枚回山。流经直隶灵寿行唐真定城无极深泽。至祁州三岔口。合滱沙二水。沙水即派河。在新乐县南关外。发源山西太原府繁峙县白坡头口。流经直隶阜平曲阳行唐县新乐定洲。以至祁州三岔口。与滱滋二水合流。滱水即唐河。在唐县西南二十里。发源山西大同府灵邱县。流入倒马关。经直隶唐县西南。过完县曲阳定州。至祁州三岔口。合[滋](磁)沙二河。定州北十里有清水河。发源白龙泉。流至城北。入滱水。俗亦谓之唐河。白沟河在新城县南三十里。由定兴县南流来。在定兴河阳渡。系涞易沙三河会流处。俗名北河。经容城至雄县城南。东流矛儿湾。入玉带河。一支由容城县分流。至雄县西三里名黄湾河。又经新安流入四角河。

涞水即拒马河。在涞水县东三里。发源山西大同府广昌县。流入紫荆关。过易州西北界。至房山县境。分为二支。一东流涿州。经固安县东南入浑河。一南流涞水县。经定兴新城入白沟河。易水在易州南三十里。发源易州宽中谷。流至定兴县北河村。合拒马河入白沟河。沙河即遒拦河。在涞水县西十五里。发源本县平乐山。流至定兴为沙河。入拒马河。长流河一名长沟河。在新安县西南五里。上流即徐水雹水。合流至新安。名长流河。徐水在安肃县南四十里。又名顺水。发源易州广昌县。经五回岭。流下为雷溪。至满城县为大册河。至安肃为徐河。过清苑折东。与漕河一亩泉方顺河合流。达安州城北为依城河。至新安。合雹水为长流河。瀑河在容城县西南十二里。即雹水。自安肃流至容城。下流安州新安入长流河。浑河即桑干河。在宣府西城南十里。发源山西朔平府朔州之旧马邑县桑干山。金龙池。接山西天镇卫。流入直隶宣府镇西城东城深井堡保安州矾山堡缙山下。名缙河。南流名合河。经沿河口。流至宛平县卢沟桥。俗曰浑河。达固安县境。南分一支入新城县。东转流入霸州。一支顺流又分岔。复合流入霸州。遶城东南。名通济河。流入玉带河。大抵千流万派。而卫白二河其纲也。入卫诸水。滹沱其纲也。入白诸水。浑河及赵北口之四角河其纲也。以禹贡之言之。在畿辅者有泽水。有大陆。有九河。有衡漳。有恒卫。大伾山在浚县东南二里。不与西北诸山相接。大陆即任县巨鹿隆平宁晋之大陆。衡漳即合滏阳滹沱之漳也。恒水在唐县西七十里。俗名横河。发源恒山。北合经县。西南流入潞水。或以为即派河者非也。卫水发源灵寿之良同村。东南流四十里。入滹沱河。非卫辉之卫。九河济水。此图不载其处。黄河故道。在开州南一百二十里。俗名响子口。由河南流来。经直隶长垣浚县滑县东明开州元城等州县。又过山东馆陶县界。入直隶清河。下达河闲归海。按汉河决酸枣。河决瓠子。自塞宣房后。河复北决馆陶。分为屯氏河。东北经魏郡清河信都渤海入海。正统闲。河决阳武。循响子口故道。东流抵濮州张秋入海。宏治二年决封邱荆隆口。漫于长垣东明。今河水南徙益远。故道淤塞。瓠子宫在滑县北十里。贾让治河策云。决黎阳遮害亭。放河使入北海。遮害亭在浚县南五十里。一展卷而古今水道之源流。了然在目。诚壮观也。使庙堂之上。因是而讲求其蓄泄之法。如禹之尽力于沟洫者。以防民害而兴民利。则是图之所系岂浅鲜哉。

　四角河即西淀三角河即东淀浑河即永定河其上源又曰桑干河玉带河即会同河以其自西淀出会巨马琉璃桑干白沟诸水以汇于东淀也滹沱河之下游分支曰子牙河

　　直隶水道图说会典
