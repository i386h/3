<!-- { "loadSidebar": true } -->
窃闻广贼如蔓草。尽复生。盖其山川绵。易于藏匿。自明世患其多盗。屡命大征。诛杀不可胜计。而盗贼终不得息。然职窃谓弭盗之责。止须两人。所谓两人者。文莫如令长。武莫如千把总。果得廉能之吏。仁勇之将。分布州县。自然令行禁止。盗息民安。若此不得其人。而令监司督捕。则广东十府州县。幅员数千里。处处窃发。安得许多监司。又况馈赆送迎之费。不用之以蓄壮士捕盗贼。而用之以供亿。贼未平而先自困矣。若夫责成保甲。此虽古人已效之良法。然古人所以效者。由于令长得人。故保甲之耳目。即令长之耳目。保甲之手足。即令长之手足。手足便利。耳目聪明。盗贼未发先知。故不至于为患。若令长非其人。虽有保甲。不过纸上空言耳。尚何盗贼之能靖哉。自昔州县失事。未尝不责成文武。但其所以责成者。尚未合宜。而其处分亦有未当。何以言之。古之时文武不分。令长即握兵权。故督捕之任。无可推诿。今文武既分。势力既不相下。权任又不相辖。陆则将领有兵。而令长无兵。水则将领有船。而令长无船。或将领贤而令长玩寇。以为防守固武臣事也。或令长贤而将领容奸。以为文吏无奈我何也。彼此相抗。亦彼此相诿。虽有严法以督其后。心力终不能齐。如此责成。岂得谓之合宜。职窃闻明将戚继光练兵之法。裨将千把总以下。监以县令。偏将参游以下。监以道臣。大将协镇以下。监以督抚。何则。诚知事权不可不一。而心力不可不齐也。故能同舟共助。破贼成功。若如今日愚悍之将。无事则侵官溺职。而有司不能治。一旦有事。则又相抗相诿。而有司不能发一策。为州县者。惟有瞠目束手而已。又安望其能济哉。故尝谓今日之势。必当如继光之议。以县令为监。县令身任地方。熟知山川险易。盗贼出没之所。令其监督筹算。心力既齐。盗贼自然解散。于是营将不受方略。以致失事者。则专罪营将。与令长无涉。若其措置乖方。致误事机者。则专罪令长。亦与营将无与。如此处分。则文武虽异。事权仍一。既无烦于道宪。而亦不资于保甲。于缉盗似为有益。职实心任事。每奉查议。辄有敷陈。虽言之未当。犹欲少效一得。伏望垂省施行。

　　请定将弁协缉事宜疏乾隆二十九年　
江西巡抚辅德

窃惟设兵原以卫民。安民重在靖匪。先于乾隆二十六年。江苏抚臣陈宏谋。奏请通省营员。皆令督率兵丁。协同缉捕。则境内窃匪。不获于捕役。即获于兵丁等因。经部议覆。通饬遵行。嗣于上冬。陈宏谋复经奏请营兵所获贼犯。到案狡供。许令同原获营员质审。则真贼自无所逃。如系良民被诬。并无赃证。兵丁营员。咎无可辞等因。伏查州县额设捕役。多者不过十名。少者数名。侦缉势难周到。是以责令营兵协缉。城守有驻防。大路有塘汛。耳目众多。足资巡缉。立法非不尽善。如果实力遵行。匪贼自难遁迹。惟是外省奉行。多有不力。而不力之故。由于气习未除。文武之不能一体也。盖将弁多以窃案不比强劫有防之虞。而兵丁不同捕役。又无提比之例。既为赏罚所不及。即每置身于局外。且以文员最忌营汛获贼。通报上司。即形其短。虑生嫌隙。更恐县将营拿之贼。故行讯放。以致兵丁意中熟悉之贼。与目中日见之贼。并某捕豢纵分赃。皆概括于臆。而莫敢出诸口。盖恐该营将弁闻知。不以为奋勉。转以为多事。而其本管营汛。间有不法兵丁。或阴通匪类。或得规纵放。或坐地分赃者。转不知畏处分而加稽察。即有迫于奉文饬缉者。率多拿曾经犯案之人。或将乞丐抵塞。其实缉获正贼正赃者甚少。此武员之狃于积习相沿。不能一体也。至于州县。每以兵丁获贼形已之短。遽将贼犯巧为出脱。现已定有会同原获营员质审之例。固已不敢逞其伎俩。乃又有矫枉过正。明知兵丁妄拿。乃以奉檄饬缉。曲作周旋。故地步。徒使兵丁滋扰良民。此又文员之故习多端。不能一体也。臣以为欲收缉捕之实效。必使文武一体。又必责成于督抚提镇大员。然后可宣明赏罚。破除故习。而使其全局转移。咸归于一体。臣尝细察地方文武官弁。大概不论职分之应为。惟视上司之意指。大员郑重其事。情自然振动。臣到任以来。屡经通饬。将文武积习。逐一指出。禁其心存畛域。示以所定赏罚。并移商南昌赣州两镇。除拿获山贼。随时酌量给赏外。如系多赃及抢劫重案。或能举发捕役豢纵分赃。及查获积窝者。守兵立拔马战。马战记拔外委。外委记补千总。千总以上。则另记名。以备酌保。至于巡缉弁兵。俱饬该管营员拣派。仍令不时考察。毋许藉端吓诈。挟嫌妄拿。其并不实力。久无根获者。即令营员随时惩处。略仿比缉之意。俾知赏罚皆由于此。而又皆由提镇亲定。更无展转退缩。有所希冀畏惧。不得不认真查缉。计自春间会办以来。营兵拿获贼匪。将及百案。又拿获逃军三名。俱经饬县审办。其有任兵藉捕索诈混拿私拷之把总二员。兵丁数名。亦经查出。立即斥革重处。是弁兵之功过。原可随时劝惩。岂可以一二弁兵不肖。即致因噎废食。第弁兵之勤惰。固在将备稽查。而将备之锢习。端在督抚提镇之随时振刷。并以赏罚为鼓舞之权。则彻底贯通。一无扞格。查各省督抚每届年终。已未获盗若干。及作何惩劝之处。已经大学士臣尹继善奏经部覆通行外。合无仰恳　　特颁谕旨。再令提镇一体亲加督率。不时就近查考。以课其实。并令各就本营情形。酌示赏罚。共相实力整饬。则积习更易破除。良法不同故套。不惟窃匪难以漏网。且捕役亦惧营兵攻发。不敢包庇。即历年逋缉各犯。未必不一并弋获矣。

　　请停分缉协缉疏河南通志　
田文镜

查盗贼为害民生。失事处分綦重。臣竭力体察。时刻提防。是以文武印汛稽查缉捕之法。府佐厅员督同协缉之事。及捕役为窝作线。纵黠诬良之弊。臣颇能得其一二。不敢谓　国朝已有定例。内部已经颁行。即缄默不一言。以苟容于　　圣明之世。臣请为　　皇上敬陈之。臣于雍正五年。准兵部咨。为缉盗各有分司等事。内开嗣后城内失事。缉拿之事。专责之文职。同城武职。令其协助。道路墩铺失事。缉拿之事。专责之武职。该管州县文职。令其协助等语。及至限满不获。官则罚俸降级。各有轻重之不同。捕役兵丁。则有赏罚劝惩之各异。在兵部题请定例之时。亦以文武各有责成。自能严查兵役。各分界限。免于推诿。意非不善。但臣以为　朝廷之设官设兵设役。各有所司。如知州知县管理一州一县。则此一州一县之中。无论在城在乡。皆其版图赤子。一有盗劫之事。莫不当竭力缉捕。此其职分所当为。臣查定例。城市关厢失事处分。较严于道路村庄。因其地有密之不同故也。且地邻是其所治之民。捕快系其所管之役。一呼而应。责比无辞。臣请缉贼之事。城乡俱当责之有司。至于武职汛弁。分驻州县者。皆系千把微员。且有一员而兼防二三县不等者。其所管之兵。又不过马步二三十名及四五十名而已。操演是其专责。防御是其专司。有贼而穷追务获。是其专责。至于被劫之后。贼既远扬。彼无能为也。若夫兵丁。则有存城守铺差操之不同。其存城者。守城守库守狱。乃其事也。其守铺者。瞭望盘结巡防。乃其事也。其差操者。解粮解犯。递送公文。按期调操。乃其事也。旷班则当惩。离汛则有罚。又非若捕役之可以执批远缉也。况以赳赳之武夫。令其入小民乡井。搜捕盗贼。则贼未一获。而鸡犬桑麻。已为之不宁矣。独捕役一项。较他役为最黠。原系积年惯盗。改恶作良。则充为捕。地方官不得已而用之。如杀人毒药。有时而藉其救病。则医家不弃。彼其平素原与贼通。贼之窝线。彼无不知。贼之风声。彼无不晓。贼不先投拜捕役门下。而欲入其境。掏摸翦绺。尚且不能。况强劫乎。且彼既为捕役。则邻邑邻郡邻省之捕役。亦无不声应气求。彼此照应。此处获一盗。而即为彼处有案之犯。彼处起一物。而即为此处待质之赃。各能暗地通知。禀官关会。即贼之去向下落。知者必告。且彼又能改扮行装。潜查密访。此所以捕役缉贼。如探囊取物。其不获着。地方官不能勒限严比耳。苟能如臣平日所行驭捕赏罚条约。实力行之。鲜无不效。臣所行者。饬令各地方官遴选捕役之最黠而有家属者。大州县不过十余名。中小州县不过八九名。其愚而无用。老而龙钟者。悉沙汰之。厚其工食。养其家口。其家口所住之处。着令乡地邻右。具保看守。仍着落捕役。联环互保互结。防其挈眷远遁也。无事则借以巡查。使百姓安堵无恙。有事则给批访缉。使盗贼不致远扬。并悬厚赏以待之。勒严限以比之。彼前则望赏。而后则畏比。则擒盗中之最愚最羽被诱入伙者。以塞其责。黠贼首盗。则不肯献也。苟地方官必欲穷尽根株。赏比不怠。彼亦必获而出。无如各有司以为一案已获一二人。便可成招。此后即懒于严比。或接任之员而视为非己任内之事。漠不关心。无怪乎盗之不能全获也。

