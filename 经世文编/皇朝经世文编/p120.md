<!-- { "loadSidebar": true } -->
臣闻之。治天下者。一文一质相循环。文敝救之以质。质极渐以增文。古者官有定制。吏长子孙。唐虞惟百。夏商官倍。周三百六十。始未尝不简朴平易。而后稍烦缛凌夷也。　国家设官分职。一因明代。明季吏道庞杂。禄薄于宋。而秩卑于汉唐。禄薄则廉者不能自润。而贪者以朘削小民。秩卑则高才无由表见。而污者苟且流竞以矜侥幸。安望其养廉耻建功名乎。夫　朝廷设官。以为民也。不惟其备惟其人。或得其人。境外千里可治。弗得其人。郊关之内哗然。今天下幅初定。户口未集。官患于民少地荒。赋额未完。民患于官多赋重。供应弗给。此交困之道耳。汉光武六年。诏并省四百余县。郡国置长吏者并之。吏职减损。十存其一。唐太宗贞观元年。以民少吏多。命大加并省。命吏部四时选集并省吏员。谓房元龄曰。官在得人。不在员多。命并省。文武总六百四十三员。宋太祖三年。省州县官。增其俸。诏曰。吏员猥多。难以求治。俸禄鲜薄。未可责廉。与其冗员而重费。不若省官而益俸。诸州县宜以户口为率。差减其员。旧俸。日增给五千。咸得开国之要矣。臣以为宜按版册。计户口。度道里远近。人民多寡。删繁就简。其荒残僻陋郡县者。概可并省。仿汉唐宋遗意。使州邑城郭稍蠲文书调役之劳。而阡陌陇亩少纾奔走络绎之苦。且臣巡历甘肃时。据巡西道李日芳议。甘州昔建五卫。今卫兵汰省。官可并为一。复据五卫守备沈琦等呈。为饷乏俸缺。乞并裁。又据临巩道于明宝议。昔年兰州肃府立中卫。今府废。卫亦应裁。由是观之。数卫之冗员可去也。其中各县。亦有宜裁者。据巡陇道于之士议。两当县漳县。户口无多。钱粮稀少。又城郭俱明季残破。县官寄居民堡。臣以为两当即附徽州。漳县即附岷州。令州官监牧同知兼理。则二县者亦可裁也。至佐贰等员。可并管而不必委署也。夫省官则省赋。赋省则簿书节减。徭役晏静。上下无扰。推之天下。节省不知凡几矣。伏乞　　皇上下部议。斟酌直省郡县。度户口多寡远近大小烦简。并员兼管。及臣属甘州五卫。兰州中卫。两当漳县二县。酌裁并省。刊为章典。勒成治书。使天下晓然　清朝规制。卓越前季也。倘如臣言不谬。将政简令清。或亦裕国安民之一助乎。

　　桂林裁官役议　
卢纮

顷遵奉部文。凡盗贼荒残。偏僻无事。民粮稀少。官役应酌裁减之议。此诚当事心国计。纤悉毕至。芟繁冗裕度支之至画也。但计桂林处粤西首郡。地据上游。领州二县七。东接荆楚。西控滇黔。势若建瓴。桂林当首郡。而次及平乐柳州。又次及梧州浔州庆远。又次及南宁思恩。又次及太平诸土司。环仰向化。故首郡势居其重。而设邑立官。不得不详。或与他省接壤者。则地势取犬牙相制。或与猺獞杂处者。则官守取出没有防。论桂林所辖之地。合之不足当内服一大县之地。除临桂实领首县。全州上接湖湘阳湖。下接平江古田。因山险多寇。而近改永宁灵川。水陆俱冲。而属省肘臂。此断断无容议裁者。若灌阳永福义宁之小而僻。兴安之小而瘠。地似可议归并。官似可议裁减。然在昔兵荒之际。非无长虑远计之人。卒不能于此议并议裁者。明知存其县不过一荒土。存其官不过为赘疣。似无甚关系。然一旦议并议裁。而患有不可胜言者。灌阳与楚省零陵道州接界。山险多猺。不专设县立官。则两省之交。不能相制。此灌阳之不可废也。兴安居全灵之中。水陆驿递。至此宜有止宿代换。且分水塘为湘漓东南之界。斗河转运所关。不可无专设之县。专立之官。督治其事。且六峒猺人。不时出为盗贼。去全灵稍远。莫能控御。兴安为近。得以制之。此兴安之不可废也。至于永福义宁。居临桂阳朔永宁之中。而距三州县道里稍远。义宁在省北而近永宁。有都狼岭隔。永福在省西而近阳朔。有浔江河隔。所谓桑江之猺。七十二团之猺。又居义宁永福中间。度其地势。以义宁永福归并于临桂阳朔永宁而不得。即以义宁与永福相归并而亦不得。矧永福在近日。又为大兵征剿柳州雒融通衢。此义宁永福二县之尤不可废也。县既不可废。则官自不可裁。查数县岁征之粮。尚不足供一岁经制之用。即今裁减官役。自开国以来。县官虽仅有。而吏目典史教官巡检等职多缺。书役民皂。亦甚寥寥。俸廪工食。十不能支给一二。是有官役之名。而无有官役之实。矧近年巡哨等员。已半裁革。而万不可革者。必其于地方利害。甚有关切。故当计久远之大势。而不可计一时之权宜也。矧裁一官之俸。减一役之食。于国家之公费。未见有加于毫末。而一官役。自多收一官一役之用。田粮之荒。有官役而后可责以劝开垦。寇盗之扰。有官役而后可责以备缉捕。若裁则适所以益之荒。增之扰耳。总之　朝廷制里定疆。设官分职。祇争大体。不争小利小害。粤虽偏方。居然省会。桂林居首。诸外郡观望存焉。纷纷议裁议减。未免较铢量锱。非所以昭一统。开治平也。

　　乞教职疏　
王命岳

臣闻近者　廷议。欲裁天下教官。盖谓知府即可兼摄府学。知县即可兼摄县学。则各学教官似属赘员。裁其俸薪。足以佐兵饷之万一也。但教官职分虽微。而关系甚重。有万万不可裁者。夫教官一职。下以约束诸生。上以奉祀先圣。故诸生久不到学者。教官得而申饬之。诸生有不守学规。出入郡县。结交有司者。教官得而董戒之。有不孝不弟。干伦犯纪者。教官得疏其名于督学而黜退之。然而跃冶之徒。犹有出入公庭。包揽词讼。抗违钱粮者。夫欲端士习。当严教官之考核。考核严则教官之督率必勤。而士风自正。今议裁教官而归郡县。则劣生莠士。偃然与有司往来。无所禁忌。曰。太守。吾学师也。邑令。吾学师也。是驱天下之生员。而日与郡县相酬酢。既与郡县相酬酢。必与衙役相表裹。岁时馈送。结纳奥援。起灭词讼。隐熟作荒。下病民生。上侵国课。士风日就败坏。人才日益污下。职是之由矣。此以约束诸生而论教官之不可议裁郡邑之不可兼摄者一。先圣孔夫子。德与天地相配。道为帝王之师。各府州县。设立学官肇祀。数年于兹矣。教官之署。实在其内。朝暮省视。屏除秽浊。庙貌毁则重新。宫墙颓则整顿。皆系教官职掌。今议裁教官而归郡邑。郡邑有刑名之事。钱谷之事。承上御下。送往迎来。堤防盗贼。接代兵马。日不暇给。何暇过先圣之门。询其启闭。问其扫除。势必使学宫之内。芜秽不治。鞠为茂草。又其甚者。奸胥猾吏。潜穴其中。莫之敢问。男女杂处。污浊之气。触犯圣域。皆事势之有必至者。臣闻福州府官。探得有裁教官之信。即议欲废明伦堂为府堂。幸抚臣许世昌力持之而止。则学宫之茀废。胥吏之侵占。使先圣日闻敲扑之声。日与皂隶为伍。已渐见其端矣。夫梵宫道宇。犹有焚修庙祝之人。以孔子至圣。宫墙之内。不能一二教官。以司启闭。备扫除。曾二氏之不如。良可叹也。此以奉祀先圣而论教官之不可议裁郡邑之不可兼摄者二。且使天下后世。谓裁圣庙之员。废弟子之师。自今日始。大非美谈。甚伤治体。臣知而不言。是臣不忠于　　皇上。臣心不安也。或以　国用不足。省此锱铢之俸。足备饱腾之资。臣亦有说以处此。臣见在京汉官公费钱。每官一员。岁支三十六金。皆在俸银之外。明可裁扣。在外文官。自邑令以上。每官一员。可捐岁俸十之一。如所谓土黑勒威勒者。以佐军需。计内外官所岁扣。已溢于天下教官薪俸之外。夫读孔圣之书。受　朝廷之禄。捐其涓埃。以存圣庙之微官。亦大小臣工所乐从也。臣偶患中暑。诚恐实录一定。则反汗为艰。为此力疾敷陈。伏望垂鉴施行。

　　知府久任疏　
魏裔介

臣观三代以后。惟汉之吏治近古。而汉之吏治。所以近古者。以其能重刺史守相。久任而考其成功也。昔宣帝尝曰。太守吏民之本。数变易则下不安。民知其将久。不可欺罔。乃服从其教化。故二千石有治理效。辄以玺书勉励。增秩赐金。或爵至关内侯。公卿缺则选用之。此汉世良吏所以盛也。明初犹仿此意。迨其后兵备繁多。升迁数易。而太守之权益轻。体益损。治效亦遂不可睹矣。今我　　皇上遵古之道。爱养元元。行保举之法。重知府之选。吏治自当改观。然久任之法不行。即有贤守。轻于变更。百姓犹未蒙治安之福也。臣以为自今以后。知府俸深。有荐应升副使者。即加副使职衔服色。仍管府事。督抚按监司等官。即以副使礼遇之。若俸深有荐应升之时。与各副使一体论俸。加参政职衔服色。其应升时。亦与参政论俸。自此而按察布政。皆可以渐而加。若遇京堂有缺。加衔者得与同衔司道一体推升。如是而知府之职任得久。庶尽心民事。吏畏其法。民安其业。远追汉代之盛不难也。虽然。知府为表帅之寄。捕盗分之同知。刑狱分之司李。知府皆得以兼之。而有司贤否。尤为紧要。自今督抚按荐劾开列贤否。自下而上。尤必先责之知府。庶事权一而职掌明。于久任之良法愈有裨益也。

　　书贾中丞调缺烦简疏后　
蔡方炳

