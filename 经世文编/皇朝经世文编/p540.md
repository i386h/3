<!-- { "loadSidebar": true } -->
陕西由略阳凤县迤逦而东。经宝鸡郿县盩厔洋县宁陕孝义镇安山阳洵阳。至湖北郧西上津。中间高陵深谷。千支万派。统谓之南山老林。由宁羌城迤逦而东。经南江通江巴州太平大宁开县奉节巫山定远紫阳安康平利。至湖北之二竹房县兴山保康。中闲高陵深谷。千支万派。统谓之巴山老林。多良材。产铁矿。竹可纸木生耳蕈。食宜苞谷荞豆燕麦。不当徭纳粮。但给地主数贯。即可赁种数沟数岭。故川楚粤黔安徽无业之民。侨寓其中。以数百万计。依亲傍友。垦荒种地。架数椽栖身。地薄不收则徙去。统谓之棚民。种地之外。多资木厢盐井铁厂纸煤各厂佣工为生。　国家承平日久。生齿繁盛。留此奥区。助　　圣仁养活无数生灵者也。人聚既多。则良莠莫辨。不安本分者。时有攘窃之行。而各厂必年谷丰登。粮价平贱。则匠作得以多雇。一遇旱涝。粮食昂贵。厂商停工。则佣作无资以生。一二奸民倡之。以吃大户为名。而景附者多矣。山内州县。地瘠赋轻。大者周围一二千里。小亦常五六百里。地方辽阔。令尉固耳目难周。营汛亦晨星落落。遇地方失事。数日开报。数日至失事处所。常远扬不可追捕。故居恒互相隐讳。浸淫酿成大案。迨以疏防参劾。事已无济。且省各有界。犬牙相错。不能越境而谋。勤能之吏。亦只自固其圉。各边徼距会城。远者二三千里。近者千数百里。不请命则专。请命则缓不及待。况事连两省。大府咨商往返。动需数月。故为南巴山内区画远猷。不在添兵将以防制之。而在设文员以乂安之。不在即一隅而专谋之。必当合三省而共谋之。兵于稽捕外。他无所事。且只能捕已为盗之民。以申其惩创。不能化未为盗之民。使安于耕凿。惟地方官就现垦之户。编以里甲。教之保聚。锄其强梗。训其俊秀。得人则盗可为民。其中有一邑可分作两三邑者。有数邑畸零之地。可共成一邑者。相度地势。总以稽查能周。风教能及为主。多设抚民同知通判。倍置民壮。与兵丁一体训练。品秩差尊。事权亦重。遇小事件。竟可领民壮追补。同城武官。一都司守备足矣。山中民不知诗书。而人性皆善。教匪得以吃斋念经眩之。每设一厅县即无考试事。必须复设学官。宣讲　　圣谕。兼司义馆训课之事。择南巴适中之地。仿明原杰故事。暂设宪臣总理。秦分汉中兴安商州之半。蜀分夔州大江以东绥定之北。川北之巴太南通。楚分郧阳一切老林地。责以经理。驻节当在兴安。兴安距夔州千余里。距巴太六七百里。距郧阳七百里。附近镇道。听其节制。酌移各镇可裁营。改作标兵。兵无须添。至所设城垣砖土工费。山中阴雨。多易倾圮。宜垒石作墙。或专砌砖作碉。城虽薄而必坚。至近老林之地。环巨木作木城。亦可数十年。通计分厅县十数处。节省一切经费。作十分算。合秦蜀楚通筹之。区画尚易。不须上糜　国帑。山内添厅县以分治。则幽滞宜达。设宪官以总理。则血脉流畅。易流徙为土著。化邪嘓为良民。假之事权。宽以岁月。永庆谧安矣。夫边徼地非肥沃。然居天下之腹心。出南山则为三辅豫西。出巴山则至荆襄豫南川西。　国家无四夷外国之虞。而思患预防。无急要于此者。

　　川陕楚老林情形疏道光元年　
给事中卓秉恬

窃惟普天同化。虽犬牙相错之地。原无畛域之分。而无业贫民。当乌合成之时。每多啸聚之患。此川陕楚之老林。不可不早为区画。而棚民不可不妥为抚绥者也。由陕西之略阳凤县迤逦而东。经宝鸡郿县盩厔洋县宁陜孝义镇安山阳洵阳。至湖北之郧西。中间高山深谷。千支万派。统谓之南山老林。由陕西之宁羌城迤逦而东。经四川之南江通江巴州太平大宁开县奉节巫山。陕西之紫阳安康平利。至湖北之竹山竹溪房县兴山保康。中间高山深谷。千峦万壑。统谓之巴山老林。老林之中。其地辽阔。其所产铁矿。竹箭木耳石箘。其所宜苞谷荞豆燕麦。而山川险阻。地土硗瘠。故徭粮极微。客民给地主钱数千。即可租种数沟数岭。江广黔楚川陕之无业者。侨寓其中。以数百万计。依亲傍友。垦荒种地。架数椽栖身。岁薄不收则徙去。斯谓之棚民。其种地之外。多资木厢。盐井铁厂纸厂煤厂佣工为生。此皆仰赖　　圣天子育养黎庶。而地不爱宝者也。顾人聚既多。则良莠莫辨。不安本分者。时有攘窃之行。必年谷丰登。粮价平钱。各处佣工。庶几尚有生计。倘遇旱涝之时。粮价昂贵。则佣作无资。一二奸民倡之。以吃大户为名。而蚁附蜂起。无所畏忌。山内州县。大者周围一二千里。小亦常五六百里。地方辽阔。耳目难周。遇有事。必数日闻报。数日始至其处。非纠结为匪。难以轻动。即剽窃远扬。莫可追捕。故居恒互相隐讳。浸假而成大案。迨以疏防参劾。事已无济。且省各有界。贼或踰境而免。官难越境而谋。各处距会城。远者二三千里。近者千数百里。不请命则专。请命则缓不及事。况事连三省。大吏咨商往返。州县奉饬。恒在数月后。臣愚谓老林区画之策。不能即一隅而专谋之。必当合三省而共议之。似须于扼要之地。专设大员控制。如现在福建之台湾。广东之雷琼。皆专设守道。又如湖南之凤凰永绥等厅。则以辰沅永靖道驻扎其地。专理苗疆。虽棚民之性情。与苗疆不同。而老林之险隘。实要害所在。查现在有苗地方。既以土司土目。抚绥于下。又以府厅州县统治于上。而又设道员大吏镇压之。至棚民于各县山险之地。或聚或散。或徙或居。若鸟兽之无羁缚者。虽陕西之陕安道。四川之川东道。湖北之安襄郧荆道。未尝不分辖其地。而任分则事难专一。界分则官得推诿。查郧阳地方。明季曾设抚治大员。嗣经裁撤。想彼时人烟稀少。因时制宜而然。今我　国家休养生息。垂二百年。生齿日以繁。荒芜日以辟。故凡有山厂可以营生之处。势难禁其聚集。若不妥为措置。必致日久生事。此既非绥靖地方之策。亦非字养生民之道。况即郧阳一府而论。幅之广。几与安徽一省埒。今仅设六县以治之。惟恐有鞭长莫及之虑。郧阳如此。而川陕有老林内之州县。亦可概见。伏祈　　敕下三省督抚。确勘情形。详核时势。应如何变通之处。会同区画妥善办理。庶老林皆乐土。而棚民悉安业矣。

　此疏即据规画南巴棚民论而入告者。后半大同小异。语亦条畅。因并存之。

　　老林说三省边防备览　
严如熤

林无所谓老也。古木幽篁。丛生悬岩峭壁。林旁地气高寒。苦荞洋芋。亦不生长。穷民用力开伐。不能得种植之利。则木得以地之无用。长其天年。柴厂木厂。开设万山之中。飞车填堑。工本不赀。然必谷尚有出路。乘山水大发。给可运放。如迭巘重冈。四面无可通之路。则虽有美材。亦听其老于空谷而已。滇黔两粤陇蜀之边。何处无老林。而楚之郧竹。蜀之江北。秦之西凤汉兴。特为著名者。则以地近中原。有此郁郁苍苍。蒙密幽邃。足以藏垢纳污。伏莽之奸。依为巢窟。追捕为艰。故老林在内地。而竟似边荒也。三省老林。就其最深广者而言。楚则二竹兴房巴归环绕数百里也。蜀则太平东乡开县大宁环绕数百里也。秦则宝郿盩厔宁陕孝义洋县环绕数百里。蜀秦连界。则巴山界岭绵长数百里也。林之患。初无轻重。而人心有缓急者。则因地之远近而分。秦省出会城五十里。入子午峪。林近者在一二百里之中。西安凤翔汉中兴安州县。环列南山左右者。二三十处。官民心目中。皆有老林。故防范最切。蜀之通南。距会城七八百里。太平大宁。则在千数百里外。然通南密迩栈道。云幢往来。谈及老林。尚怵然于心。至房竹之在楚。距会城二千里。地势偏在一隅。非独官鲜亲。即谈之者亦少矣。然往时所载荆襄流民。其为楚北患者。往往以兴房二竹为负嵎之区。即教匪扰乱。亦以襄邓平原。不能藏匿。而窜伏于房竹。招其党与。养成气势。因以蔓延于夔巴。毒流于南山。至数年而不解。则楚之老林。其患固不后于秦蜀也。虑遗于在远。而患生于所忽。老林之在三省。其明征矣。鉴前毖后。通三省而筹之。为曲突徙薪之计。建久安长治之谋。则谓为三省共图其安也可。谓为本境各安其圉也亦可。

　　守险分治永靖交山议山西通志　
赵吉士

