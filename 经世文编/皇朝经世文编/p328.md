<!-- { "loadSidebar": true } -->
然而边土之既荒者遂不可复垦。而开中例又不敢尽斥废其名。商不得已。乃岐边商内商之言以应之。边商办盐课。内商办余盐。内商力有余。而以其券引之利。初不系于边也。虽能垦荒。将焉用之。边商力不足。而况其烽堠之危。又适警于边也。虽欲垦荒。且姑已之。用此祖制卒不可复。边储卒不可充。盐利益厚。戎备益虚。而一代久安长治之彝典。遂以澌灭而不可复问。今河东盐法。虽与两淮殊制。而有坐商又有运商。则犹本于边商内商之遗意云。或曰然则开中可复乎。曰万历中商邱宋庄敏公纁为户部尚书。尝言边储大计。最重屯田盐筴。近诸边年例银增至三百六十一万。视宏治初八倍。宜修屯政。募商人垦荒中盐。上称善者久之。而其说亦裁为文具焉已矣。且夫明季曾军屯之不而暇语开中哉。或曰夫缘边之苦饟久矣。何以征明初之粟若是其贱。曰尚鹏疏陈甘肃屯田。尝谓西宁遇丰年。银一钱可易粟五斗。故西宁给军之月粮。皆愿得折色。庄浪银一钱仅易粟一斗四五升。各军月粮。皆愿得本色。是粟价至银七八分。[已](己)苦其贵矣。蒲州王崇古总制三边。尚鹏又尝遗书曰。榆林银一钱时估粮八升。彼仅纳五升。犹称艰苦。是粟价至银二钱。遂为极贵矣。开中垦荒之利。犹有存者。而匪若万历以后之尤雕残也。或曰钧是开中也。何以宋之范祥收折色。则为利。明之叶淇收折色。则为害。曰范祥盐钞。此以本色之虚估变。而纳折色之实价者也。故在宋为利。叶淇盐课。此以折色之时估变。而忘本色之常价者也。故在明为害。且宋之边近。故得本色犹易。明之边远。故得本色倍难。而其尤远于东胜嘉峪者。又可知矣。此又宜综时代道里以计之者也。或曰襄城李恭靖公敏。尝巡抚大同。见山东河南转饷至者。道远耗费。乃会计岁支外。胥令转银。民轻赍易达。而将士得以其赢治军装。交便之。及为户部尚书。并请畿辅山西陕西州县。岁转粮各边者。每粮一石。征银一两。以十九输边。依时值折军饷。有余则召籴以备军兴。上从之。自是北方二税。胥折银。实繇襄城始。夫襄城即先山阳而任户部者也。何以襄城轻赍则为利。山阳折色则为害。曰襄城轻赍。犹可以纾齐豫转挽之劳。山阳折色。乃遂以贻边关转输之害。其法祇间毫芒。其谬不翅千里。曰山阳之谬。不待词毕矣。然布政文贵。初改迤荒为折色。侍郎冯青。又尽改本色为折色。而陕西塞上之粟弥。则其害亦不始开中也。曰齐豫或间可行轻赍。全秦必不可行折色。税粮折色虽利于民。而实深害于军。开中折色但利于商。而遂永害于国。利民且不得无者。其害仍自民受之。而利商之滋甚者。其害直国与军民钧受之。而匝七世而莫之能救也。河东近边。解池盐利。实济边需。此志河东盐法。所宜勤勤恳恳。以特书之者也。

　　复阳郝公巡视两淮盐政序　
李呈祥

宋臣之筹国者。曰东南民力竭矣。又曰朝廷榷利至矣。其经略西夏者。则曰首诏中外。勿辄言边事。唐臣之请讨淮蔡者。则曰朝天归阙。必以灭贼为期。之数公者。初不相谋也。然而非宽民力。则何以储军实。非省议论。则何以责成功。非励臣贞。则何以壮主威。故之数公者。皆后世人臣之师也。复阳先生学道砥节。明体致用。自还台班。所陈皆天下大计。固非草野之所得闻。兹奉　　新命督理两淮鹾政。吾见其炎歊之毒。而濯以清泠之渊也。纠纷之积。而秩以条理之纪也。盘根错节。而恢恢乎游刃有余地也。虽然。得无有瞿瞿而深念者乎。吉安底定。何以恤复业之民。长沙驻师。何以来归诚之众。此皆淮盐行地也。军前之需。急本色乎。急折色乎。官运折色而费。何如商自输本色而省乎。官以商之折色召买本色而又费。何如商以商之折色自输本色而又省乎。征剿之时。既资饱腾。即恢复之后。尤烦赈给。将使民屯之。则牛种无资矣。何如使商之为民屯乎。将使军屯之。则荷戈无暇矣。何如使商之为军屯乎。官省费而官不有余财乎。商省费而商不有余力乎。为民屯而民不有余食乎。为军屯而军不有余锐乎。此其法又宁独宜于淮盐行地也。盖以盐课银所获不过此数。使以盐权时低昂。与百货相流通。不有仓庾充而遂罢陕运者乎。不有分毫不加赋。而足供军兴者乎。祇是官山煮海耳。以一隅之齐。能用之以匡天下。岂以天下之大。而不能用之以靖一隅。然而盐使者之职。岁周而毕事矣。将欲为远图。不恐误迫期乎。将欲广生息之原。不恐缺报部之额乎。虽然。受一事而办一事者。人臣之职也。所办一事而所周虑不止一事者。荩臣之志也。故不竭泽而渔者。所以为足国之长计也。而不必其权宜之术也。不筑舍而谋者。所以为克敌之胜算也。而不必其商度之繁也。不畏难而前者。所以为讨贼之大义也。而不必其师长子之任也。复阳之究心于古人者至。精思而更详酌之。岂遂以办一事为称厥职乎。田间老友。窃附赠言之义。于其行也。敢以古之荩臣为规。

　　商屯议　
董以宁

今天下有其名甚美。而实难行者。商屯之说是也。盖商屯之善。在不令商屯。而商自不得不屯。又在商不必自屯。而边卒自为之屯。入粟于边。给之盐引。使往产盐处支受。初欲商自任其转运耳。而商欲远载于产米之地。费既不支。欲就籴于少米之乡。则价将益踊。于是乎即边募种。而商屯以兴。屯卒在边。始资商利。以为牛种之需。复与商贸易于秋收。粟得以售。而商之于边卒。又如召佃收息。稍得取赢。两利而均便之。故永乐时。遂仿宋之雍熙。而以边中海支着为令。自叶淇与扬商媾。请改折银。商人纳于鹾使。鹾使解于司农。司农发于边地。边地之向为商屯者。耕种无所资。收获又无所售。便于商不便于屯。而屯以废矣。然其商之所以便者。不过以就近纳银。可省往还劳费。乃廷议因粟价之贱。石止二钱。计纳二斗五升。即支二百斤之引。为银不过五分。减于洪武八分之额。遂增至四钱有奇。其后又屡增以至一金之外。是且不便于商。而商亦受病矣。至商病而中盐渐减。则入纳之银必减。而解边之数不敷。于是乎折漕折白以充之。内地之民。争欲以米易银。米皆涌贱。而农受困。边地之卒。又争欲以银易米。米皆涌贵。而兵复难支。胜国商屯之废。其弊乃至此哉。然欲复之于今时。则断乎不可。商之屯。屯于边者也。宋之边。界于西夏北辽。故有雍熙之制。明之边。在宣大蓟辽诸处。故有永乐之制。今则率土皆臣向之边。皆属内地。而重兵已经裁减。其该省税粮拨派本处尚有余剩。不必输纳自商。计惟亲王重藩驻札之地。如滇中粤中。乃谓之边。而可以屯。特其地相去给盐之地太远。策商屯者。将就近而给之盐乎。抑仍给之于淮而搭配以浙乎。就近而给之盐。则苦于盐之少。广盐岁办止四万余引。滇盐岁办止数百余万觔。转贩之利无多。则入中之商无几。就使行屯。亦为有限之屯。若仍给之以淮浙之盐。而奔走于数千里之遥。又复守支坐困。日月不遑。一岁之入中。既无几何。则丁之盐。与屯卒之粮。必至两无所售。徒使行盐之地。艰于得盐而价日高。不且屯未行而盐先壅哉。或曰滇粤边饷。固不必议矣。以商屯置西北畿辅之地。使自召游民。给牛种而相贸易。粟则于京通改纳。盐则仍于淮浙受支。略彷宋端拱中之制。不亦可乎。不知畿辅自圈地以来。几几乎无复余地。即有之。而辽左招民之役。又几几乎无复余民。商而欲屯。商固不能自为屯也。空言无裨。不如端议兵屯。

卷五十户政二十五盐课下

　　盐法议　
吕星垣

今夫天下大利。惟天下无欲者理之。无欲则明。明则去积弊。而天下之大利出。自管子创煮海之法。汉兴。修明法禁。历代因仍。度支边饷。咸取给焉。世之议盐法者。曰恤商。缉私贩。夫使私靖引行。商乐利。上不缺课。下不病民。顾其源不在此。按两浙鹾志。参以见闻。为盐法六议。俾心厘剔者有所采焉。一曰励官廉以清源也。今盐官动言缉私。文书上下无虚日。究之私多引壅。积压掣期。知私枭之贩私。不知官引之贩私。知官引之夹带。不知官纵之夹带。则掣规之不可不革也。定例每引三百斤。包卤耗二十斤。胥役工食统增三十五斤。官费商本。并无缺乏。缘商人捆运引盐。重至七八十斤。百余斤不等。是以奉部颁挚子。索重一斤八两。钩重十七斤六两。严挚清查。设有重斤。全船铳毁。乃场官不查捆发。朦隐多斤。引盐未到掣亭。胥吏已通线索。名掣签点验。皆暗记提包。假为多斤。一律至三四斤而止。抽验一包。全船照罚。但罚重斤。不行全毁。官利其罚。商隐其余十引之中。挟带四五引。掣期焉得不压。引课焉得不亏。故顺治十三年。户科王益朋。直言四境之贩私。即盐之官役。则累年之缺课。即系累季之掣规。使尽除掣规。则引盐实销而值贱。商力足。课孰与不足。贩私亦何利之有。二曰严功过以督捕也。官吏临民。端贵按功过以考察。今缉私者。虽设循环功过簿。转报藩司。敲比虚文。事无实际。场官领本催煎。户克期赶捆。贫商买补不尽。堆仓折耗为虞。又或交仓之际。重称浮收。仓有余盐。责令折色。逢节请会。科敛丁。致令产盐地。先欲售私。遂有奸民结伙贩卖。连船飞渡。比屋收藏。缉捕弓兵。

