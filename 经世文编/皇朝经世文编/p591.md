<!-- { "loadSidebar": true } -->
贼匪滋事之始。赤子弄兵潢池耳。得贤良司牧胆略过人者抚而辑之。若龚遂之治渤海。张纲之定广陵。虞诩之平朝歌。可无大烦师徒也。迄事变既成。党与已众。巢穴寖多。多用师固艰于转输。少用师则莫制鸱张。则乱之初生。一循吏抚之而有余。乱之既成。数名将制之而不足。距不信哉。熤闻良医之治病也。先之望闻问切。审其病源。察其病势。防其余病之传症。视洞重垣。既已锱铢不差。然后主方。或因旧法而变通之。或因己意而斟酌之。妙选良药。炮制如法。剂甫投而病势霍然矣。贤将帅之戡乱也。犹良医然。则贼匪之乱源。与现在贼势。暨事后必防之余祸。自当一一详究而审筹之。白莲教者。汉末张鲁之遗也。鲁父子居汉中。以妖术惑众。其长曰祭酒。从之者人出米五斗。时称米贼。自汉以来。历代皆有其患。近闻教中。亦有祖师名色。从教者先送供给米若干。入教之后。教中所获赀物。悉以均分。而小小邪术。足以眩人。故愚者多为所惑。然其教以奉释念经持斋戒杀为名。则所聚之徒。多脆弱不堪战。川省之嘓匪。其源不同。川中膏沃。易以存活。各省无业之民。麋聚其间。好要结朋党。其头目必材技过人。众乃共推之。凡数十人结大伙。先约遇难不许散帮。遇追捕急。公议散去。始敢各自逃生。如未议而一二人先散者。众共追戮之。其党极为坚固。既结伙之后。择长林深谷。人迹不到之处。操习拳棒刀铳各艺。故其艺颇精。往时慑伏国威。不过伏匿边邑僻路。撄取过客财货。自达州倡乱。各匪潜相附从。近闻教匪亦逸至蜀中。则匪中添生力徒卒。而总以教匪名矣。教匪愚而诈。嘓匪悍而狂。教恃诪张之小术。嘓恃劫掠之小勇。原其初意。俱不过为钱财货物起见。非若有卢循黄巢枭雄之资。觊觎非常。此致乱之源。可博采而知者也。教匪私相传授。通都大邑。恒惧发觉。间有流寓彼间之人。私学其教而归者。终无敢公然演习。惟汉郧一带。复冈迭嶂。山地尚多未垦。穷民往往流徙其间。开箐耕种。此辈轻弃其乡。本非良善。而又有奸徒潜煽而句引之。已非一日。故信从者亦实繁有徒。窃尝综其全势论之。辟之恶兽。蜀之巴达夔巫。南阻岷江巫山之险。北凭羊圈行溪望星。接连秦之青石杨毛坝各关。悬岩峭壁。鸟道羊肠。古称蜀道难。此数郡为尤甚。贼匪夙匿其间。为精锐团聚之所。则兽之头也。楚之郧归施宜。西北界秦。东南界蜀。施南向系土官世业。雍正间始改土归流。郧阳为楚豫秦三省之枢纽。长山大谷。亘千里。明刘千斤邓胡子屡据为乱。至原杰割竹山而置竹溪。割郧阳而置郧西。析秦之商州而置商南山阳。析豫之唐县南阳汝州而置桐柏南召伊阳。地当要害。后乃专设郧抚镇压之。其施郧之间。则归州宜昌。有巴渝之余风。郧襄之中。则武当荆山。据山岳之重阻。襄阳南来。则通安陆宜昌。东过则逼荆门。地广而径多。处处可以糜烂。则兽之腹也。秦之汉中。西通略阳。北连大散。兴安一府。多为郧阳分地。中有石锉金竹化龙各山。暨坪埠峪观音沟七里关各要阨。皆怪石嵯岈。谷深山阻。号称天险。而米贼之教。实始于此。其地大小龙溪。凡张氏遗迹。土人犹艳称之。则兽之脊背也。豫之浙川。有荆子关。陵峦遥接武关。由是而南下。邓州则熊耳山旗杆岭。山势亦复巍峻。再南过唐县之铜山。至桐县信阳州。则桐山大复山穹窿山。与武胜各扼。古称义阳三关者。实雄峙其间。虽不似楚蜀各边之崄巇。而中原之地。此带实为奥区。则兽之尾也。

通计由巴达至信阳西南襄遶东北达之东南。路近三千里。南北纵广。亦不下千余里。楚攻急则溃入秦豫。秦攻急则溃入蜀豫。蜀攻急则溃入秦楚。豫攻急则溃入楚秦。将据险守要。而地大路繁。随处可以偷越。将稽察奸细。则均系百姓。分辨甚难。徒为行旅之害。昔杨武陵计驱贼入川。委蜀为壑。四面聚而歼旃。及蜀不支。贼势盛而楚随以倾。孙雁门拒流贼于关外。贼覆全豫。豫覆而旋叩秦关。秦亦不支。皆失策也。论者谓贼匿四省边隅深山密箐之中。攻剿难进。搜捕不及。致一时难于扑灭。不知贼在深山密箐。固难于攻击。亦易于坐困。设长策以守之。用奇兵以袭之。终为罝中之兔。傥纵之入平原旷野。无论有旧从教匪者为之内应。而承平日久。民不知兵。风声鹤唳。望尘惊溃。地方无赖之徒。乘机因以虏掠。其害不可胜言矣。此贼势之不可不知也。至经贼匪残破各地方。虽大兵恢复。而当时权行招纳。则中怀反侧者。当自不少。所有流亡之众。转徙归里。零星四住。未能气完势重。沿边各邑。大者跨山连岭。幅数百里。小亦不下数十百里。州县设兵额数名数十名。形势单弱。讵能为巡逻。而北省召募乡勇。半为收罗地方无赖起见。尤难资其实用。则新复各州县城郭。固自依然。将何恃而不恐耶。贼匪虽无远略。亦有小小诈智。心计取道未破州县。必遭拦截。而从既残各地经由。可以遄行无阻。至既残各地。重被匪害。则附近未破之州县。必大为惊扰。探其人民逃散。村落空虚者。乘间焚劫。是贼借山谷为巢穴。被害各地为旅舍。而因以蚕食各郡邑也。窃计新复各州县。必实有以固其圉。绝贼匪重扰之迹者。而后可逼贼入巢。用鵰剿以清余孽。他如被害各村落。庐舍荡然。难民无资以生。抚绥稍不得宜。其不能自存者。或更潜相附托。亦情事所容有。此亦知医者之宜兼防余症也。熤未亲至行间。并未见滋事以来各文报。则局外议论。讵能得其要领。而鄙见所窥。有如此者。至于攻剿之方。安辑之术。或四省而求一举荡平之策。或于全楚而为保疆自固之谋。尚当力竭思虑。分路筹划。备大智迩言之察焉。

　　论川楚教匪事宜疏嘉庆四年　
御史梁上国

臣新奉　　诏书。命廷臣各抒所见。陈奏用人行政诸事宜。窃惟今日之要务。首在平贼。平贼而后。万象作新。六宇和乐。仁心仁政。可实布于天下矣。臣三四年来。每闻楚蜀寇扰。中心如焚。因研访情形。渐有刍荛之见。虽自知愚陋。而不敢不抒陈于　　圣主之前。谨条列其事如左。

一曰正罪名以申国法。查律载牧民之官。激变良民。因而失陷城池者斩。而失察邪教煽惑聚众。酿成不法者。罪止革职。故川楚贼匪。地方官皆以邪教为言。夫邪教固诚有之。然初起于湖北。蔓延于四川。而出入奔突于河南陕西之境。其中不皆邪教也。如必指为刘之协之徒党。则么么刘之协。有何计术。而能煽惑如许之多哉。可知此数省贼匪。皆地方官所激变之民人。而以邪教入奏。以避重就轻。掩其激变殃民之罪耳。臣推原事始。由乾隆六十年湖南之苗。地方官于苗民。平时不能抚绥驾驭。逼勒供应。科派夫役。种种凌虐。而内地奸民之侵夺苗地者。苗民控诉。官复不为申理。是以因而滋事。当时统师进讨者。宿兵两年。两广云贵四川等省。俱有征调。而湖北最近。差徭尤多。俱系以军兴法从事。而不肖官吏。更从而奉一派十。渔利侵肥。其时又逢严禁小钱。滇黔川楚无赖之徒。向以私铸私贩为生者。一时罢业。固已狡而思逞。又适值襄樊一带。有查拏邪教之案。有司奉行不善。挨户搜查。奸胥蠢役。乘势攫取财赂。不遂所欲。即诬以邪教治罪。于是正犯之刘之协等。转得脱逃。而乘机鼓煽。纷然并起。与官为雠。　朝廷以正当用人之际。将失事各官。暂且宽容。俟事竣查办。而各官仍安居本任。且有因收复一二城邑。擒捕一二贼犯。转邀优赏者。贼徒有所借口。而胁从者之附贼遂愈多矣。夫医之治病也。当先究其致病之由。然后用药有准。臣愚以为湖北四川等省。其起衅酿祸之官吏。必须查出确核其罪。分别惩治之。然后明告天下以贪残之吏既已为民行法。而彼大逆不道之贼。敢于光天化日之下。焚掠城邑。毒害善良。实为覆载所不容。神人所共愤。责成将卒。克日扫除。则　国法申而人心服。士气壮而贼势孤。阱兽斧鱼。无难殄灭矣。

二曰广谋议以筹胜算。孔子之论行军。曰好谋而成。夫好谋则不徒兵力而已。查贼匪势虽猖獗。然乌合之众。狼奔豕突。非有才能智术也。观其所破城邑。专务焚烧抢掠。并不能为持久居守计可知矣。我　国家多士济济。合力策而用之。蠢兹小丑。原不难克期剿灭。然外之督抚将帅。惟以兵力单薄为辞。而于审形势察机宜出奇计设间伏之类。多置而不讲。夫必待兵力之厚。声势之大。乃足陷阵而破围。设遇贼众我寡时。即未免各怀观望。虽曰左次无咎。究已坐失机宜。故贼来而疏于防御。致其鸱张。贼去则缓于穷追。任其兔脱。月延一月。驯至于今。夫自贼匪滋事以来。调发本省及各省协剿之兵。合之雇募乡勇。计亦不下数十万人。然兵力合之则见多。分之则见少。今以地数十里之远。山林险阻。道路纷岐。在在需兵分布要隘。以守则不能为剿。以追则无以为援。若何而可。窃料贼匪之众激于忿怨官吏者十之二。困于衣食冻馁者十之三。出于掳逼驱胁者十之四。其甘心为匪者度不过十之一耳。初起之时。激忿怨者以戕杀官吏兵役。泄忿报雠为快意。困衣食者以抢掠银粮衣物。恣如所欲为得计。故其气甚锐。势若难当。今从之奔突数年。靡有宁居。忿怨之心。久而渐释。而此三年中所蹂躏地方。经其一至再至。居民已咸知警备。物产亦半就荒残。即抢掠岂能遂其大欲。而驱胁之众。久亦思归。特室家田业之已空。不得已且随之奔走。以苟延性命耳。而彼甘心为贼。号为逆首者。既抢掠之所得无多。又日须养给此随行之众。势亦必力疲而不赡。气索而不振。为今之计。机会正自可乘。夫山林深阻利用伏。人众新附利用间。或因其疲乏而遮击之。或因其怨思而解散之。或批亢捣虚而蹴之。或坚壁清野而困之。或诱其前。或牵其后。或断其中。兵法多端。随机应变。善谋者必有以握其胜算矣。臣愚以为宜　　诏在廷大小臣工。将平贼方略。各抒所见。详细条列。三品以上。密封以　　闻。四品以下。赴通政司投进。如果有可用。然后付统兵大帅。揣量事势施行。则智者竭谋。必有出奇制胜之良策。而各将弁禀承　　庙算。亦不畏葸以迁延矣。

