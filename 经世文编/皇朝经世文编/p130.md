<!-- { "loadSidebar": true } -->
某月日明公公牒到县。命将地方应兴应革事宜。明析敷陈。具见大君子尊主隆民。卓然有所建立之意。枚伏念江南州县七十有奇。其间刚柔异俗。风土异宜。印官为所得为。不必烦称于大府。若冒陈细事。在上为侵官在下为塞责。非所以副盛意也。其所应陈者。或同是恩施。而应分缓急。或名为成宪。而实可变通。或事关全省。而非敷奏不为功。或效在百年。而非骇俗不能办。此则责难君子之事。明公其有意乎。夫从古蠲租赐复之恩。未有隆于　本朝者。　　皇上登极未久。已两免天下全租。含哺熙熙。贫富共之。独不免累年积欠者。　　圣心非有吝也。以为蠲者上之特恩。税者国之正供。两不相假。政体宜然。然积欠有应征者。有不应征者。有虽应征而不能征者。民欠吏侵。此应征者也。坍荒水旱。此不应征者也。吏虽侵而吏亡。民虽欠而民亡。此虽应征而不能征者也。今一例征之。势必屈笮而行。或命后来业户。为前人代偿。或取现在田庐。将坍粮飞入。官虽逼认而不能言其理。民虽强认而无以服其心。此处似宜分别详勘。奏请征免也。与其宽百万应纳之税以恩富民。孰若免锱铢不应纳之税以恩贫民乎。常平者。汉时良法也。东汉刘般传中。已极言其弊。而今更甚。某地登谷。官往买。商亦往买。商买而谷仍贱。官买而谷必贵者。何也。商东买而西卖。官一买而不出故也。当其买时。运工若干。泼撒若干。及其贮也。雀鼠秏之。郁蒸耗之。一县贮三万石。十县便三十万石矣。十县之地。不满六七百里。而虚糜三十万石。此米贵之本也。及至新谷已升。例应平粜。大府虑州县巧为出脱。一驳不许。再驳不许。或竟许之矣。则又牢守粜三之例。溢米不增。挈其盈余。上输司库。仍发奏定之价。严督买补。州县明知粜易买难。则宁坐视米价翔贵。而姑且贮之以省累。夫钱谷之在民间。犹血脉之在人身也。商贾之在民间。犹气之行血脉也。气一日不行。血一日不流。则人病。枚愚以为钱之所在。即谷之所在也。今之民未闻有抱青蚨而饿死者。商之所在。即仓之所在也。今之商未闻有积死货而不流通者。为积贮计。宜存谷价于库。待本地丰收。随粜随补。成灾时有谷赈谷。无谷赈钱。于邻省之拨赈亦然。其挽输便。故无糠沙糅杂之弊。其除放明。故无升斗侵削之弊。四方之商。闻某地之钱多而米少也。虽万千石往矣。至于粜价盈缩。本无一定。原非公家之利。应交州县。仍归原额。不必上输。如此则钱谷流通。而政体亦得。社仓者。宋时良法也。金华社仓记。已极言其弊。而今又甚。社何谷。民谷也。为贫民借者计也。今贫者求借不得。富者不肯借而必强与之。所以然者。虑借者不偿。而社长代偿。虑社长不偿。而官将代偿故也。然则非社长过矣。并非官过矣。是督抚之误民谷为官谷。而奏入交代者之过矣。州县敷衍成例。不得不诡立姓名。申于上曰。某也借。某也还。其实终年屹然存社长之家而已。有若无。实若虚。与民何益。而且社长一与官接。费累不支。素封之家。宁贿吏以求免。而里胥知其然也。则又故报多人为索贿计。是社仓于贫民无角尖之益。而于富民有邱山之累。枚愚以为乡闾任恤。非官所强。每一邑中。或应捐应借应还。或竟不必捐不必借不必还。听州县自为区画。待至灾年。然后核其成效。以定课最。所谓良药期于利济。不期于古方也。访漕者。上游剔弊之若心。不知访不足以禁弊。而徒生访之弊。州县者。命官也。尚疑其非贤而访之。所遣访之人。非命官也。何以知其为贤而信之乎。且也民不畏有形之浮收。而畏无形之勒索。虽极贫者。负粟而来。莫不多带升合。备耗折之需。今操之已蹙。逻察成。风影未来。消息已到。料量掩覆。仍取之民。

从来弊不生于法中。则生于法外。法中之弊易见。而法外之弊难稽。上之所禁者浮收也。不禁其择米也。其应否揄簸。米难自言矣。上之所察者斛面也。不察其抑勒也。其谁为后先。无从察核矣。于是有行贿争先者。有倍价折帛者。有嘱绅衿諈诿者。有罄其行李资粮。而号呼于路者。嘻。好除弊而不善除弊之效。乃至此乎。枚以为访官者宜访之于平时。而不必专访之于收漕。察漕者宜察之于民间。而不必专察之于仓内。王道荡平。不先逆诈。果有横征。听民上控。严禁抑勒。而宽假于浮收。如是则大体立而要领得矣。蝗为天灾。春秋书有蜚。未书捕之之法。晋刘兰不捕蝗。关中转丰。唐姚崇始议捕之。而白居易诗中已极言其弊。今督捕之官太多。一虫甫生。众官麻集。车马之所跆藉。兵役之所輘轹。委员武弁之所驿骚。上官过往之所供应。无知之蝗食禾而已。有知之蝗先于食官。而终于食民。捕虱而裂其衣。熏鼠而拆其屋。固不如勿捕勿熏之为愈也。且蝗之捕。果可尽乎。凡所谓捕蝗而蝗尽者。皆欺也。皆待疾风暴雨而后歼旃者也。听民自捕而官不与焉。民间之禾。蝗食者半。存者半。强民分捕而官督焉。民间之禾。蝗食者尽。蝗不食者亦尽。枚愚以为嗣后捕蝗之法。宜专责有司。不必多差官弁。果匿灾耶。自有舆论。果成灾耶。自有王章。若因其所小不便。而转生其所大不便。固不可也。今大府训州县辄曰。尔其察吏乎。勤民乎。除盗乎。枚以为上之所以相诏。与其所以相率者。事事相反也。夫州县之胥。所恃以剥民者。无他。文檄而已。上官之胥。所恃以剥州县者。亦无他。文檄而已。无端而取遵依。无端而取册结。无端而式不合。无端而印文不全。此固若辈剔嬲之故智。而为上官者。乃亦不信人而信法。偏好立规条教令。畀之权以济其奸。即以江邑近年论之。一行版图顺庄。再行保甲循环簿。再行印契之三联。完粮之版串。再行道府之提比。约正之值月。当其始也。明罚法。若不可终日。而意在必行。及其终也。形格势禁。亦自悔其初心。而视为故纸。枚愚以为督抚之使吏治民。如使工人之制器也。物勒工名以考其成足矣。何必为之制一斤。造一削。代而迫驱之乎。又如田主之督佃也。予之牛种。待其菑获足矣。何必为之隔疆越界。揠其苗而助之长乎。邃古以来。未有多令而能行。多禁而能止者也。诗曰。谁能烹鱼。溉之釜鬵。言烹鱼烦则碎。治民烦则散也。荀勖曰。省官不如省事。省事不如省心。上行文书。能省尤善。其必不能省者。挈其最。凡月行若干。行少则大府之体尊。必行则　朝廷之法立。其在上也。官与官共事。而不使吏与吏共事。其在下也。官与民共事。而不许吏与民共事。捐死法而任生人。隋刘炫对杨素之语。深可思也。左氏有之曰。非德莫如勤。尚书曰。六府三事惟勤。勤之益于政也如是。今公亦知州县中有求勤而不得者乎。赤紧之地。四冲之衢。严上官之威。以及其妻孥子姓。以及其傔人别奏。若行辕。若水驿。若厨传酒浆。若阍钱杂赐。琐屑繁重。而为大吏者。方且盱衡厉色。矜矜自持。馈刍禾不受。馈牲牢不受。然而不受之费。往往更甚于受者。何哉。在大府以为吾既不饮若一勺水矣。其所应备之馆舍夫马。当无误也。而不知扈从之人。所需不遂。则毁精舍而污之。鞭人夫而逸之。诡程途而误之。入山县则索鱼。入水县则取雉。临行或并其供应之屋幕几帟银杯象箸而满载之。虽忠直之士。亦多畜缩隐忍。佯为不与较之说以自宽。而不知为政之精神已消磨于无益之地矣。其在会城者。地大民杂。事务尤多。不知每日参谒之例。是何条教。天明而往。日昳而归。坐军门外。听鼓吹者几何时。投手板者几何时。待音旨之下者几何时。忍渴饥。冒寒暑。而卒不知其何所为。以为尊督抚耶。至尊者　　天子。而未闻在京百官终日往宫门请安者。以为待训诲耶。一面不谋。何训诲之有。而父之教子。亦无终朝嚾嚾者。及至命下许归。而传呼者又至。不曰堂庑瓦漏。则曰射堂须圬。不曰大府宴客。则曰行香何所。略一停候。一筹划。则漏冬冬下矣。虽兼入之勇。

其尚能课农桑而理狱讼哉。不知当其杂坐戏谑。欠申假寐之时。即乡城老幼毁肢折体而待诉之时也。当其修垣辕治供具之时。即胥吏舞文匿案而逞权之时也。朝廷设州县。果为督抚作奴耶。抑为民作爹耶。清夜自思。既自愧又自笑也。枚以为国家设佐贰丞尉。本属闲曹。一切杂徭宜委办治。使州县得尽心民事。如此而田野不辟。狱讼不理者。宜亟亟劾去。以让贤路。除盗之法。自当责成捕役。然庶民在官。久无下士之禄。吏胥分润良民。犹之可也。捕役之财。取之盗贼。取其财而捕之。无是理也。而大府一行提比。则来往有需。经承有需。行杖者有需。彼方●膝踠足。供张之不暇。而何暇禽盗。且以忠恕之道待捕役。势有不得不取盗财者。就江邑论之。额设捕三十。法当领八十金。以八十金养三十捕。每名约得二金有奇。而其所谓二金者。制府之鸣钲者分焉。扬旗者分焉。巡道之击柝而张伞者分焉。名下之白役又分焉。其足不足。尚待问哉。及至诣府受遣。践更递换。莫不鲜衣肥体。称娖而前。递解军流。莫不器械资粮。犁然具备。思其所以谋生。所以应官。与其所以甘心敲扑之故。而不禁心寒发指矣。虽然。彼养盗者名捕也。能养之。必能擒之。今之充捕者。乞类也。不能养盗。而盗亦不屑供养之。然则何以自给。曰。赖朝廷有乐户蒱博宰牛等禁。彼取月例吓飞钱。以度其日。而攘狱遏讼。以及为盗囮者。亦间有之。彼之所藏身立命者。仍在朝廷禁令之中。然则禁者何以禁。而令者又何以令乎。枚以为欲擒盗宜先养捕将。严罚宜先重赏。嗣后请核县库司库一切赃罚闲。合计若干。增为禀假。充为赏费。俾此辈守法度于平时。买细作于临事。则路不拾遗。非难事也。

