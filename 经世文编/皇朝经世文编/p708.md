<!-- { "loadSidebar": true } -->
史记河渠书。汉书沟洫志。详关中水利。后代不都。故诸渠废绝。不复可寻。明定鼎燕京。尤急漕务。惟资给东南之粟。讲求输运之便已尔。浚河以通漕。护漕则河伤。竭三吴之民力。上供天府之储。而财用常忧其不足。我朝　　　世庙。悯闾阎之疾苦。思往哲之善政。特开水利营田府于近畿。诚至计也。观于贞明奏议。及其首尾兴革之由。实足以资采择云。贞明字孺东。贵溪人。隆庆五年进士。历官尚宝寺丞。建言在为工科给事中时。后竟罢归。其父九思官工部郎。治张秋河。筑减水桥于河滨。工成。永为利。赵文华出视师。九思不迎谒。坐以老致仕。亦循吏也。贞明之言曰。神京拥据上游。兵食宜取之畿甸。今皆仰给东南。岂西北古称富强地。不足以实廪而练卒乎。夫赋税所出。括民脂膏。而军船夫役之费。尝以数石抵致一石。东南之力竭矣。又河流多变。运道多梗。窃有隐忧。闻陕西河南故渠废堰。在在有之。山东诸泉。引之率可成田。而畿辅诸郡。或支河所经。或泉自出。皆足以资灌溉。北人未习水利。惟苦水害。不知水害未除。正由水利未兴也。水聚之则为害。散之则为利。今顺天正定河间诸郡。桑麻之区。半为沮洳。由上流十五河之水。惟泄于儿一湾。欲其不泛滥与壅塞。势不能也。今诚于上流疏渠浚沟。引之灌田。以杀水势。下流多开支河。以泄横流。其淀之最下者。留以潴水。稍高者。皆如南人筑圩之制。则水利兴。水患亦除矣。元虞集欲于京东滨海地筑塘捍水以成稻田。招徕南人。俾之耕艺。北起辽海。南滨青徐。今宜仿集意特简宪臣。假以事权。毋阻浮议。需以岁月。不取近功。或抚穷民而给其牛种。或任富室而缓其征科。或选择健卒。分建屯营。或招徕南人。许其占籍。俟有成绩。次及河南山东陕西。庶东南转漕可减。西北储蓄常充。国计永无绌矣。尚书郭朝宾以水田劳民。请俟异日。事遂寝。及贞明被谪。至潞河。终以前议可行。着潞水客谈。以毕其说。其略曰。西北之地。旱则赤地千里。潦则洪流万顷。惟雨旸时若。庶乐岁无饥。此可常恃哉。惟水利兴而后旱潦有备。利一。中人治生。必有常稔之田。以国家之全盛。独待哺于东南。岂计之得哉。水利兴。则余粮栖亩。皆仓庾之积。利二。东南转输。其费数倍。若西北有一石之入。则东南省数石之输。久则蠲租之诏可下。东南民力。庶几稍苏。利三。西北无沟洫。故河水横流。而民居多没。修复水利。则可分河流。杀水患。利四。西北地平旷。游骑得以长驱。若沟浍尽举。则田野皆金汤。利五。游民轻去乡土。易于为乱。水利兴。则业农者依田里。而游民有所归。利六。招南人以耕西北之田。则民均而田亦均。利七。东南多漏役之民。西北罹重徭之苦。以南赋繁而役减。北赋省而徭重也。使田垦而民聚。则赋增而北徭可减。利八。沿途诸镇有积贮。转输不烦。利九。天下浮户。依富家为佃客者何限。募之为农。而简之为兵。屯政无不举矣。利十。塞上之卒。土著者少。屯政举。则兵自足。可以省远募之费。苏班戍之劳。停摄勾之苦。利十一。宗禄浩繁。势将难继。今自中尉以下。量禄授田。使自食其土。为长子孙计。则宗禄可减。利十二。修复水利。则仿古井田。可限民名田。而自昔养民之政。渐可举行。利十三。民与地均。可仿古比闾族党之制。而教化渐兴。风俗自美。利十四也。谭纶见而美之。曰我历塞上久。知其必可行也。御史苏瓒徐待给事中王敬民俱疏荐之。乃进贞明少卿。赐之敕。令往会抚按勘议。瓒亦献议曰。治水与垦田相济。未有水不治而田可垦者。

畿辅为患之水。莫如卢沟滹沱二河。卢沟发源于桑干。滹沱发源于泰戏。源远流长。又合深易濡泡沙滋诸水。散入各淀。而泉渠溪港。悉注其中。以故高桥白洋诸淀。大者广围一二百里。小亦四五十里。每当夏秋淫潦。膏腴变为泻卤。菽麦化为萑苇。甚可惜也。今治水之策有三。浚河以决水之壅。疏渠以杀淀之势。撤曲防以均民之利。并下贞明相度。户部尚书毕锵亦力赞之。采贞明议为六事。请郡县有司。以垦田勤惰为殿最。地宜稻者。以渐劝率。宜黍宜粟者如故。不遽责其成效。召募南人。给衣食农具。俾以一教十。能垦田百亩以上者。即为世业。子弟得寄籍入学。其卓有明效者。仿古孝弟力田科。量授乡遂都鄙之长。垦荒无力者。贷以谷。秋成还官。旱潦则免。郡县民壮。役止三月。使疏河芟草。而垦田则募专工。帝悉从之。命贞明兼监察御史。领垦田使。有司挠者劾治。贞明乃先诣永平。募南人为倡。垦田至三万九千余亩。又遍历诸河。穷源竟委。将大行疏浚。而阉人勋戚之占闲田者。恐水田兴而已失其利。争为蜚语。流入禁中。御史王之栋家畿辅。遂言必不可行。且陈开滹沱河不便者十二。帝惑之。令停役。并欲追罪建议者。用阁臣言而止。贞明识敏才练。慨然有经世志。京东水利。实百世利。事初兴而即为浮议所挠。论者惜之。初议时。吴人伍袁萃谓贞明曰。民可使由。不可使知。君所言得无太尽耶。贞明问故。袁萃曰。北人惧南漕储派于西北。烦言必起矣。贞明默然。已而竟如袁萃言。此万历三十年事。终明代良策。无有逾此者。

　　西北水利议　
许承宣

天下无无水之地。亦无不可以溉田之水。古者众建诸侯。各食其地之所入。其时称沃饶者。率在西北。不闻其仰食东南也。鲁僖十三年。晋乞籴于秦。明年秦乞籴于晋。又明年晋饥。秦伯饩之粟。天行远不过千里。故告饥于邻封。即粟行五百里之意也。夫西北之所以沃饶者。以沟洫之制未坏也。水之流盛于东南。而其源皆在西北。用其流者利害常兼。用其源者有利而无害。其或有害。则不善用之之过也。古井田之制。夫间有遂。十夫有沟。百夫有洫。千夫有浍。万夫有川。川者水之汇也。万夫之所恃赖也。旱则川之水可由浍以入于洫。由洫以入于沟。由沟以入于遂。而田不病燥。溢则遂之水可达于沟。沟之水可达于浍。浍之水可达于川。而田不病湿。秦人尽坏其制。后世莫能复。间有言西北水利者。而卒不行。或行之未久辄罢。无他。狃于常行习见。而不肯轻犯难成之事也。水利不兴。则地宝不登。即有艺来牟稷黍诸旱谷。而所入不足以应长吏之追呼。于是有弃田不求直而无一人受者。而欲募民垦荒。兴水利。其谁应之哉。然则虞集所云以百夫耕者为百夫长。以千夫耕者为千夫长。以万夫耕者为万夫长。命以官。给以禄。我知其不可以劝民也。集之议不行于当日。丞相脱脱乃行之于至正间。则以工价农器牛种诸费。悉取给于官。其时钞法大行。散之于下者。复收之于上。故给钞五百万锭。内帑不亏而费用足。明以来钞有散而无收。则虽起脱脱。于今日亦不能以虚名而邀实利也。且吾欲兴水利以垦莱田。而润泉在其上。陂池在其下。民间熟田错杂其间。夏秋霖潦大作。则润泉之水。奔溃四出。其势无由达陂池以会于川而入于河。故西北不独亢旸之足忧。而亦泛溢之可虑。自非于民间熟田。相其水势所趋。令捐弃尺寸以行水。水道不可得而通也。然而或凿其右。或掘其左。或穿其腹。或断其背。坏本氓自有之疆甽。成他家公用之水利。自非厚偿其直。其谁与我。然则水利终不可兴乎。曰不然。国家广开事例。所以佐军需也。今陬澨次第底定。将停诸事例以澄序官方矣。何不即用见开之例。于西北各省。每县增设农田官。此日之品级。与他时升转。皆得比于县令。而以其应捐纳之数。募耕夫。庤钱镈。买犊储种。并偿民之弃熟田为水道者。五年复其租。以代廪禄胥役之费。又五年乃核其赋额。以为殿最。隶之于藩司。而上之于计部。额满乃得迁。不称职者罢之。将人人自奋于功名。新田赖以垦。而熟田亦得享其利。下可因农事以进身。上可资本富以足国。行之久而西北之粟米日增。即东南之岁漕可渐减矣。国家漕运。岁费镪四百余万。仅得米四百余万石。比民间中岁之直已过之。而民之加折赠耗不与焉。况乎河漕大臣。下至闸务诸冗职经费。以及每岁治河所需桩木麻柳薪刍等费。尤不可胜计者哉。又况东南稻之田。所资以灌溉。率江湖河淮下流之水。一旦奔腾冲激。时有漂土没稼之患。未可常恃以实西北。岂若治其上流。开沟洫以行水。筑堤岸以障水。为梯田以受水。浚陂池以潴水。桔以导其出入。坝以时其启闭。有全利而无小害也哉。是则燕豫秦晋齐鲁皆可通行。不必虞集之京东濒海也。不必脱脱之河间保定密云顺义也。将见所在皆腴壤。东南漕粟。可尽改为折色。民无兑粮之费。不蠲赋而筋力以舒。国家岁省四百余万之金。不烦输将。而天庾常满。亦何惮而久不为也。或曰汉孝武设搜粟都尉。明帝置宜禾都尉。三国时有典农中郎将。是宜以武职领之。如近日卫所屯营守备可矣。余曰不然。训农非亲民之官不可用。三代时乡大夫遂大夫皆文臣也。彼知有功得迁。必自爱而勤于其职。吾见古孝弟力田之科。且由是可复。而国家亦岂有名器滥用之失哉。

　　畿辅治水策　
王善橚

