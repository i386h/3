<!-- { "loadSidebar": true } -->
皇上加意苍生。念畿辅霖潦沮洳。特命亲王大臣。疏导河渠。肇兴疆畎。此诚千载一时之盛事也。愚少长海滨。躬耕作苦。勺水寸地。视若奇珍。及渡江淮。过齐鲁。抵京师。所见万顷平原。枯燥为陆。河湖淀荡。水浅沙淤。至于夏秋霖雨。则又皆成巨浸。每叹北方不习水利。惟苦水害。低徊顾惜。恨不得胼手胝足于其间。忽闻盛举。欢忻手额。试为综畿辅之大势而计之。东西二淀。跨雄霸等十余州县。子牙永定二河。以淀为壑。淀治而后河有归。故欲治直隶之水。必自二淀为始。京东之水。若白河蓟河浭河以及永平之滦河。皆经流之最大者。自卫汶合流。地势南高北下。每有涨潦决岸之忧。沧洲之砖河。青县之兴济河。皆昔人分减卫水之故道也。通州以南之水。汇于窝头夏店之箭杆河。玉田之蓝泉河。泉河。丰润之大泊王家河汊河龙王堂湾泥河。永平之龙溪沂河靳家河黄坨河稻河吴家河牛桃林涌泉三里等河。皆支流之可数者。此京东河渠形胜之大也。西南之水。卢沟发源于桑干。穿西山而出。为金口河。元郭守敬欲接故。使山后通流。以广京畿之漕者是也。拒马滹沱二河。又经流之最大者。拒马发源于涞山下为白沟河。其南为依城河。又南为三岔口。滹沱发源于泰戏。经正定束鹿。绵亘千里。合深易濡雹沙滋诸水。散入各淀。又有徐河唐河。皆源出山西。洨河出于获鹿。白马河出于任邱。百泉河野河出于邢台。洺河出于辽州。滏阳河出于磁州。凡西南诸河。入任县泊者十。入宁晋泊者十二。土人谓任为南泊。宁晋为北泊。皆禹贡大陆泽故地。南泊宣泄之路。在鸡爪河。北泊宣泄之路。在滏阳河。此西南河渠形胜之大概也。今访求故道。疏浚深广。多开引河。以缓奔腾之势。修筑闸坝。以制蓄泄之宜。设营田专官。经营疆理。召募南方老农。课导耕种。则千里良田。嘉禾遍野。不特闾阎小民。仰事俯畜之有资。而东南转输。且可渐次减省。现在沟洫深通。田庐不忧其泛滥。河漕不患其浅阻。其为利难更仆数也。昔元虞集欲于京东滨海地。筑塘捍水。以成稻田。明邱浚深然其说。惓惓乎三致意焉。万历中。给事中徐贞明上水利议。命兼御史领垦田使。先诣永平。受事六阅月。垦成三万九千余亩。而勋戚之占田者病之。为蜚语上闻。遂以罢役。夫人情公私不一。安保其必无异议。惟在锐意举行。不为浮言摇惑而已。今所虑者。或谓南北异宜。水田必不宜于北方。此甚不然。永平蓟州玉田丰润。漠漠春畴。深耕易耨者何物乎。或谓北地无水。雨集则沟浍洪涛。雨过则万壑焦枯。虽有河而不能得河之利。此可以闸坝蓄泄。多建堤防。以蕴其势。使河中常常有水。而因时启闭。使旱潦不能为害者也。或谓北方无实土。水流沙溃。堤岸不能坚固。朝成河而暮淤陆。此则当费经营耳。然黄河两岸。一浮沙。以苇承泥。亦能捍御。诚不惜工力。疏浚加深。以治黄之法。堆砌两岸。而渠水不类黄强。则一劳永逸。未尝不可恃也。天下无不可为之事。惟心坚力勤。仰体　　皇上爱民利民之至意。置身家性命于度外。精诚所感。可以动天地。役鬼神。何农田水利之不可成乎。禹之行水。八年于外。三过不入。不过忠诚焉而已。勤劳焉而已。岂如世俗陋见。别有神奇怪诞之为哉。夫东南转漕一石。至京糜十石之价不止。开河垦田。根本至计。在此日劳费虽多。他年节省漕石。获利何啻数倍。是不特北直之水利可兴。而山东河南淮徐上下数千里。亦可以次第举行。而无容再计者也。

　　畿辅水利疏康熙十一年　
御史徐越

目今天下重计。莫过于　天庾之积储。王制云。国无九年之蓄曰不足。无六年之蓄曰急。今纵不得有九年六年之蓄。而支粟备及三年。亦可有恃无恐。乃臣考之太仓。每岁漕粮所入。仅足敷一岁所出之数。现值江浙饥凶。淮黄梗阻。已有岁运不能足额。抵通不能如期之虞。万一天灾再告。民间之输挽难前。　　皇上之蠲赈莫继。今无论东南之凋瘵。无策以拯。即京师数千百万官民军旗人等。能无米而炊乎。此时而始为区画。亦已晚矣。查漕粮原为常额。每年尚可余。祗缘每年有一百六七十万涝粮之给。遂至空仓而出。但八旗丁贫而恃地以为生。地复荒矣。而涝粮不行拨给。将何赖焉。若得因地制宜。使八旗不致荒涝。则可以家给人足。而涝粮得以议省。涝粮一省。则每岁有一百六七十万之存剩。不三年而即可有四五百万之积储。虽遇天时凶灾。河道阻塞。而　国家有备无患。非万年根本之重计乎。臣请详悉为我　　皇上陈之。冀州之域。古称燕赵。从来膏沃自给。不尽仰食于东南。特以人事未尽。遂将自然之地利。废置不讲。以致水旱皆灾。岁无常获。夫畿辅八郡。西北高而东南下。其大势也。而各郡之中。各有高下平原之异。如京东迁安密云滦蓟诸邑。泉从地涌。水与田平。稍施疏决。即归亩甽。今听其漫野而去。故阴雨稍勤。土膏方能润泽。旬日不雨。禾苗遂虑焦枯。此近水而不知水利者也。若于近泉之处。为坡为塘。蓄山泉之水。以备亢旸。则冈瘠之场。灌溉有资。而山硗为沃野矣。如广平大名所属州县。为洺滏漳卫诸河经流之处。皆古受井田地也。今漫衍千里。旷然平原。曾无丈尺之渠。以潴泻其间。故雨旸依时。可幸有获。倘霪雨连绵。遂可垫没。此视水为有害而无利者也。若于诸河平广之区。为闸为堰为沟为洫。俾水遶田间。以时蓄泄。即使夏秋涨潦时至之水。亦有所游荡宽缓。而无决啮之忧矣。至河间保定所属各州县。聚滹沱漳淀泻于下流。而入海之道。仅有一渠。宣泄不及。故壅塞旁溢。平陆庐舍。尽成沮洳。此受水之害。而不能收水之利者也。若访古来旧堰废渠。尽为开导。使水去无所壅。而下湿之地。为潴水之所。使水有所锺。其近水可以耕乂者。为圩为堤。使外为洪浸。而内成阡陌。仿东南车汲之法。防泄以备旱潦。则萑苇之薮。皆南亩矣。他如各郡之中。各有高卑错杂。悉相其地势高卑。因势利导。庶几向之听丰凶于天时者。一视勤惰于人事。人事修举。而天时不害。地利咸登。非但八旗屯丁。车篝之祝既盈。仓粮之拨可以无藉也。即各府民田。不由此而尽垦乎。东南之民力。不由此而可苏乎。即近畿之盗贼。亦不由此而寝息乎。何也。沟洫圩岸。非一人一家之事也。源远流长。支分派别。百里数十里。利害共之。今不论满丁汉民。悉起而修治。既无容有势豪之霸占。又无容有惰农之堙弛。妇子胼胝。欲不朝夕于陇亩。不可得也。则三辅无不垦之田也。夫东南漕粮。民间交兑。及漕船岁修行月诸费。以至抵通盘剥。大约漕米一石到仓。合公私计之。费银四五两不等。而领出涝粮。及运军余米。在京卖价。不过八九钱耳。民力徒困。而　国计何裨。今西北水利一兴。则米谷多而贩粜广。将来可照改折解银。在于本京收买足额。　朝廷之上。岁可增改折银数百万两。而东南办漕之民力。即可望苏于频饥之余也。至于西北米多价重。物力自饶。而生理各足。况且沟渠绣错。既无旷土。春作秋收。复无游民。又谁复为饥寒所迫。御人为暴。甘罹盗贼之刑者。此又不弭盗而盗自弭者也。臣故曰。积漕利　国。富旗安民。莫有过于大兴畿辅水利者也。然必特设专官。尽力修治。毋排于异议。而严核其考成。其不奏功而积效者。未之有也。

　　敬陈水利救荒疏乾隆九年　
柴潮生

请转救荒之常策。为经国之远图。垦乞　　宸断立行事。窃照河间天津二府。自去岁亢旱。荷蒙　　皇上截漕发帑。多方赈恤。俾小民不致失所。加以入春以来。　　宵旰焦劳。过于桑林之祷。自然甘霖大沛。可望有秋。

然臣愚区区。以为此谓至恩矣。犹未可为本务也。夫谋国如谋家。不可以近忧既解。遂置远虑于不图。治国如治身。不可以标病既痊。遂置本根于不问。古者东南未辟。王畿侯国。皆在西北。王畿不过千里。余递减至五七十里。地可谓狭矣。一夫受田百亩。周制六尺为步。百步为亩。仅当今二十六亩有奇。田可谓少矣。而祭祀之粢盛。宾旅之既廪。君卿百官吏人之禄入。赈贷之委积。战阵之刍粮。无不取给于此。费可谓广矣。而且三年耕有一年之食。九年耕有三年之食。夫古之天下。亦今之天下。何无备之甚也。则以田制既已尽废。水利亦复不修。平日则卤莽而薄收。一有急。则坐待赈恤为活计而已矣。伏读本年三月　　上谕。养民之道。在使之上顺天时。下因地利。殚其经营力作。以赡其室家。非沾沾于在上之补苴救恤。遂长恃为资生之策也。为民父母。民事即家事。尽心劝课。随时区画。俾地无遗利。民无遗力。则家有藏。自可引养引恬。俯仰不匮。大哉　　王言。真得足民之根本矣。

