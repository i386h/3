<!-- { "loadSidebar": true } -->
臣闻无百年不敝之法。亦无敝而不可变通之法。譬之终岁之衣。不补则破。十年之屋。不修则坏。况乎法立而弊生。弊生而蠹积。因循至数百年。犹不知所变计。其流将何底乎。臣膺漕务重寄。受事以来。食息起居。不敢一刻即安。昼夜行催各省粮道。征米登廒。无误开兑。今据各属呈报应兑之米。已尽储水次。而受兑无船。在在皆然。夫米与船均为亟之务。使有米无船。凭何输挽。臣辗转无计。穷极思通。惟有罢长运以复转运之一法。长运罢而刁军之积弊可剔。疲丁之困苦可苏。转运复而迟滞之阻害不滋。挂欠之追呼不扰。诚欲挽迟为速。杜欠为完。计无有出于此者。若狃袭成法。臣即智尽力竭。止能晓夜檄催。今各卫穷丁。寥寥无几。每一佥运。皮骨皆枯。迩年虽给官银修造。无如转徙逃亡。无承受之人。是以迄今造报无成。此臣在江西所目击者。至于抵通逋欠。臣查历年积数。几三百余万石。虽监追累累。并未闻补偿如额。今日之功令。何等森严。岂诸臣不欲遵奉力行。实穷于法敝已久。无可如何耳。穷则变。变则通。正此时漕事之谓也。第变法之议。骇人听闻。起人疑畏。况事当创始。布置不易。臣亦何乐而为此。特念　朝廷既以重大之务。责之于臣。断不敢相沿苟且。贻误公事。但舍转运一法。别无神输巧运之奇。虽添设粮道多员。亦仅能催征粮米。究之疲残之运丁。不能使之尽充卫所也。阻滞之漕船。不能使之速归水次也。枯涸之河道。不能使之通行无碍也。狼狈至是。而犹然胶柱鼓瑟。将见流弊日甚一日。而迟欠亦日多一日。是以万分紧急之京储。竟以无可如何听之矣。臣一片愚衷。上为军国计重大之务。下为运丁纾积世之苦。万不得已而思变法。非得已而好为新论也。伏乞　　下该部。及诸大臣会议。如果隔碍难行。臣亦不敢谬执己见。倘有可采。使行之有当。是则数百年积弊之漕政。一旦而有起色。庶几不负　　皇上委任之恩。而臣亦得少图报效于万一耳。臣请先言长运之害。次析转运之利。更详条所以经理转运之目。不惮烦琐。敢为　　皇上陈之。

一曰长运久困之害。考明朝之漕运。法经五变。始也海陆兼运。继而军民递运。又继而为改兑。军始独任其长运矣。从来经国者之论曰。漕法莫善于转般。莫不善于直达。若今之长运。即所谓直达也。在明朝际承平之后。卫所军丁。既不用之荷戈。故专用于输挽。谓稍宽民力。习之既久。遂若非此辈别无可以供任使者。孰知困敝至于此也。自我　盛朝定鼎。无一人不被其泽。独此运丁未蒙雨露。今日之运丁。愈非昔比。其世业半侵于豪强。久不可问矣。夫以身无寸土立锥之人。驱之领运。蹈江涉河。经寒历暑。终年不得休息。已属堪悯。至于造船。尤为苦累。每见遇一佥报。避之不啻汤火。及拘拏承受。而所给官银。又不足打船之费。不得不先为重利借债。惟计领粮以抵偿之。是未兑之日。而即为盗卖折干之计矣。未已也。起浅盘剥。种种勒掯。迨至抵通。复苦积棍蠹役。需索百端。穷丁岂有点金之术。莫不取足于粮米。额粮安得而不挂欠。此长运之一大害也。且先时运弁。皆土著世官。与旗军素相熟习。凡选旗造船。其间孰为堪运。孰为不堪运。得以预知去取。今则部推守备千总领运矣。平时漫无所知。止凭积蠹书识。上下其手。富者索其重贿。贫者困以力役。迩年以来。卫丁富者益贫。而贫者日逃。职此之故。止余奸军劣弁。钻运代领。以恣侵肥之计。漕事安得不至于坏。此长运之又一大害也。前时依期开兑。米一征齐。即催船先集。故冬兑春开。运重回空。得无阻滞。近来米已登廒。片帆不至。此及到次。正当水涨之时。江河疾流。风涛迅怒。重运多遭漂溺。其间过淮过洪。盘查放闸。耽延时日。未及抵通。而早已霜降冰合矣。阻冻阻浅。势所必至。更何术使其飞渡乎。此又长运之一大害也。诸如此弊。万绪千端。臣特举其三。而漕已不胜其害。是即严刑重法。莫之能挽。极于时之不得不变。更穷于势之不容不变也。

一曰转运当行之利。夫长运所以致于敝者。因江南浙江江西湖广之地。近者不下三四千里。远者至六七千里。一往一还之间。几于万数千里矣。非穷年累月。不能竣运。夫道路远。则风涛之惊险。与夫沙石之浅滞。途次所必经。岁月久。则米谷之糜烂。与夫盗卖之藏奸。稽察所不及。催督虽有文移。不能与天时地利争也。钩距虽有巧智。不能为僻地暮夜防也。曰迟曰欠。弊自难搜耳。今一易为转运。仿唐时刘晏之遗意。江船不踰淮。淮船不踰济。济船不踰卫。卫船直抵于京通。远者不过千余里。近者止六七百里。月月经行之地。程途皆所谙习。自江发者识险阻。自河行者避淤塞。而遭风阻浅之患。可无虑也。为程既近。递为催挽。弥月之间。足以竣事。水脉未达。不先时而与之争。百川灌河。不后时而待其涸。敲冰守冻之苦。可无虑也。此固不期速而自速。是则转运之一大利也。且运次既分。时日有限。沿途催押者。迫不容其停泊。盗卖何自而滋奸乎。况未及数旬。又复交盘验数。使有升合不足。彼接运者。断不肯代人赔偿挂欠。更何自而积弊乎。若此之程程有稽考。节节有防闲。固不杜欠而自无欠。是则转运之又一大利也。凡淮以南各水次。江运之船。每岁以三四运为率。冬底受兑。便可开帮。不致苦于冻浅。计正月内外。头运即能到淮。由是而再运三四运。不过六七月。而岁运可毕矣。淮以北接兑短运之船。二月河开以后。舟楫可通。内河可用牵挽。每岁以四运为率。计两月一往还。亦不过九月十月而额粮可尽抵于通矣。一岁之间。尚有数月余闲。以为修船休暇之地。法似无善于此者。此法行。则漕运速。而仓督不必有疾声之呼。　　天庾充。而残丁可免勾追之厄。转运足以通行为永利者此也。

一曰经理转运之法。臣通盘筹算。原额漕粮四百万石。除湖广运粤本色。二十一万二千二百六十五石三斗。作运粤军糈。及各处蠲荒改折。共三十九万八千九百二十七石三斗零。此系不起运者也。即山东河南与江南之徐州。额运六十五万三千二百二十九石零。原不过淮。亦无阻滞。仍照旧径解通仓外。臣今所区画者。惟浙江江西江南三省。过淮粮米二百七十三万五千五百七十八石二斗零。弊端百生。迟欠最甚。臣今为酌其途次远近适中之处。分建淮济德三处仓廒。转贮递漕。尽去长运之卫弁卫丁。一归之于官交官运。令江西浙江之米。途次甚远。岁限三番运淮。江南之安池苏松四府。途次较稍远。岁限四番运淮。由淮仓用淮船短运至济。由济而德而抵通。皆可岁限四番也。其江南江宁广德等处。九府一州之米。途次稍近。令岁限三番运济。而其中凤淮扬三府。途次又稍近。令岁限四番运济。用济船短运。至德抵通。亦皆可四番递运也。前者催发。后者踵至。兑毕即开。交毕即回。如环无端。十舟为纪。十纪为纲。十纲为总。若珠之相贯。若雁之相序。遇浅则合一纪之力助之。遇闸则合一纲之力挽之。遇警则合一总之力御之。断无阻险之虞。并前后失帮之弊矣。其应用船只也。各水次受兑江运之船。仍用原卫所漕艘。择其中坚大者以充用。彼浅底轻便者。分泊内河。如式改造。以充短运。或有未敷。将现在各厂卫。给发轻赍打造者。补凑而分派之。自无不足也。其舵工水手。则官为雇募。给以工食。就中用费。亦于诸卫所减去不运之屯丁。取其行月二粮。以抵给之。而更加通融裒益可矣。短运行。则旧时长运额船。可各减去三分之二。船减而运丁亦减。丁减而行月二粮亦减。挹彼注兹。固皆可取之以资短运。更不必作无船无饷之虑也。但行月二粮。旧时本少折多。抑且折价每石不过三四五钱不等。以致各处官丁。常有偏枯之控。近奉　　诏旨。令臣衙门确酌本折均平。查照岁支行月旧额。酌议本折各半。除本色照征外。折色议照漕欠。每石折银一两四钱。相应题明。着为画一定例。若监运督押。仍令各郡管粮同知主之。而以佐贰中之正途出身者领之。俸禄可不必别凑矣。岁运周则纪录。再周则荐奖。三周则优擢。不职者参处革究。庶几赏罚明而事功劝。昔刘晏为江淮转运使。凡委任必用士人。即此意也。其造船之式。每舟载不得过四百石。一舟分为十舱。每舱较定石数。不使有余不足。兑讫即令监兑官印缄。押运官扃锁。仍不时启封验印。颗粒岂得有渗漏乎。舟制定。则所载仅足容其所兑。夹带包揽之弊。可以尽革。而受载必轻。载轻而蚀水必浅。凡搁浅盘剥之费。又皆可免也。惟是建仓一项。考明初支运之法。旧有淮徐临德四仓。自改兑行而四仓遂废。今复建三仓。一建于淮。一建于济。一建于德。淮安用廒一百四十座。济德各用廒一百八十座。德仓今尚有存者。止须补造。若夫建廒之费。臣请于臣漕属内。漕折轻赍银两。及各项下酌量借动。似亦可不烦司农之仰屋也。其主领仓廒交盘之数。每仓须各设主事一员。更以道臣一员为之董率。催挽淮德二仓。即将本处分司道臣。就便兼领。惟济宁止有一道。尚须添设主事一员。或以临清分司移之于济。似亦可者。是在计部裁度。兹特举其大略。若条分缕析。臣另具细册达部。以备参酌。

以上末议。臣筹之最熟。变通似当及时。意计部与议政诸大臣。必轸念漕政废坏已久。亦喜有此速运杜欠之一法。或虑变法甚难。更张不无费力。第臣身任漕事。自不得稍惮劳瘁。苟有利于公家。虽捐顶踵。尚不敢惜。又何爱乎心力也。或又有碍者。造船建廒。不无借动轻赍用费。然臣亦再四思之矣。目今各水次无船。势不得不动轻赍雇募。今岁未毕。明岁复需。　朝廷之金钱。浪掷而无有已时。莫若猛为更新。虽目前少借动公帑。然一劳永逸。从此东南之额运。岁岁不缺。不特可免每年之雇募。兼可杜将来之逋欠。所损者少。而所益者多。所费者暂。而所补者久也。且转运行而撑驾交兑。一归于官。则十三都司。与各卫所守千等弁。及卫经历等衙门官役。皆在可裁。岁省烦费何限。不第此也。运丁既已不用。则各卫所屯田。俱当履亩清稽。均照民田一例起科。加增国课。罢十数万之屯丁。使尽归陇亩。又何莫非　朝廷之生息也。臣建此议。自揣不大拂乎人心。独是内外管粮衙门之巨蠹。以及京通二仓之积棍。数百年来寝食于此疲军积弁者。一旦改为官运官交。尽翻其窟穴而破其奸贪。定倡为奸论危言。朦胧作梗。臣不惮以身府怨。惟望　　皇上与在廷诸王大臣。屹然如山。而不令其摇夺。是则臣之幸。亦　国计民生之幸也。

　　请改运法疏康熙四年　
兵科给事中徐惺
