<!-- { "loadSidebar": true } -->
一曰立义仓。贫民富民。多不相得。富者欺贫。贫者忌富。一迫饥馑。初犹抢米。再之富。再之公然啸聚为贼。富民目前受贫民之害。贫民日后受官府之刑。真贫富两不得益也。所以朱子修举社仓。不特救一时饿殍。实所以保富全贫。护人身家。养人廉耻。为法至善。今师其意而少损益之。凡每坊设立义仓。不必分派若干家。若干人。随其相附近处。择便为之。听民自议自行。先集父老士民。恳切开谕以义仓之利。身先捐俸。以劝富室。然后出示远近。令十日内报命。凡报命者。合坊具连名呈一纸。举值事者一正二副。某人。造册二本。一丁册。一义谷出入册。凡丁册。不论男妇贫富贵贱皆载之。官皆用印。旋给本坊收掌。其官所助谷若干。照各坊丁数多少。派贮仓内。其富豪悭吝不肯助义者。许本坊呈官。视所应出者加罚三等。所举值事之人。有不法不公者。本坊呈官重罚。公举他人代之。其呈仍用印付还。或坊中事繁。三人不能理。许值事人随签几人佐之。本坊俱要酌处公费。以酬其劳。至义谷出入之数。官府不预。只于当发粜时。先期出示。令各坊清核丁数。定于某日粜米。官府时行巡访。于当收籴之时。先期出示。以某日起籴谷至某日报完。踰期不完者。以欠谷多少议罚。凡坊内与籴者。设签写户首姓名。下注几口。籴米时。左设一人散签。右设二三人量米。来籴者。先将名下应籴米钱若干。来左人领签。即将签投右人。照签领米。散米已完。右人缴签。交左人收明。日如之。富室及僮婢皆许与籴。凡粜米。如原价每升一分。今价三分。则取分六厘。二分则取分四厘。分半则取分二厘。分二厘则取一分。升一分则不出陈矣。酌取余息。以供耗折。及修仓杂用诸费也。凡石斛升斗之类。皆一听官造。日久弃坏。许如法私造。仍送官验押。以赏罚之权归于官。则人知所畏。以出入之数归于民。则官无可私。所谓官民相制。其法无弊者也。○造仓之法。如系五间。只以四间贮谷。空闲一间以便搬移仓谷。防整仓及新谷发热等事。法详治谱。可按而行之。

汤念平先生劝积义谷序曰。民穷日甚。借贷无门。一有灾荒。坐而待毙。昔朱文公社仓一法。最为尽善。然时诎举赢。实为难事。宜师其意而力行之。为积义谷法。每坊造一木柜。置本坊神庙。每月朔望。谒庙者各持义谷少许。或一角。或半升。或一升。至小斗而止。勿得过多。不愿助者听。随其意而因其力。不相强也。数少而不欲多者。相形则意沮。力轻则可久也。共推一端谨者司登记。虽一角半升。必纪其名。以彰好义。推一稍有恒产而素行忠信者司出入。每朔望迄晚。即将贮柜者登仓。次年春夏。推陈出新。因子多寡。贷与农人。息取加二。小荒则以贷诸贫人。而减其息。必公议而酌行之。若大荒则尽捐以赈困穷。必计众而均分之。先其老弱之无告。及孝子节妇之贫者。是举也。专以备荒而利农。他虽公事急需。不得轻移。以致耗散。有恃强而索者。众共持之。不听则控诸官。庶几可久行而不废。夫为数甚少。则人皆乐助。日月积之。岁岁行之。斯可无大饥之患矣。噫。省目前宴饮之费。即可苏异日数人之命。减一月鸡鹅之粟。即可救他年同类之生。独何惮而不为哉。○又募义谷疏云。里中亲友寿诞称觞。当共计其费出义谷。欲为人称觞者。亦计其费出之。或宴会有不可已者。则薄其费而以义谷补之。夫省酒食之浮费。以利济饥贫。此祝寿之上术也。又有疾病及一切祈求。亦于神庙发愿出义谷若干。夫省斋醮之虚文。以利济饥贫。此祈神之上术也。天地鬼神。原以爱人为心。能爱人者。则彼亦爱之。以此祝寿寿必永。以此祈福病必愈。以此祈名利子息。名利子息必得矣。○按二条法最简妙。能济义仓之穷。故备记之。

一曰设砦堡。义仓之法。仍当劝谕乡落行之。或一乡自建一所。或数乡共建一所。其事听之乡人。而官府第颁式劝成而已。但乡落中无城郭足恃。或有兵寇骚扰。则义谷荡耗。断难复聚。当令各乡于附近之山。有险足恃者。因以为砦。无砦者为堡。而置义仓其中。有急则并妇女牲畜衣服器用。徒居之。砦堡之设可以固生聚。可以保义仓。可以行清野之法以困敌。所谓一举而三善备者也。

一曰酌远粜之禁。本地产谷。有足支数年者。以远方籴运过多。遂致产谷之地。顿成饿殍。然禁远粜。则一方粟死。一方金死。交困之道也。当于收成时。出示谕民。凡收谷者。自计两年口食以外。每谷十石。粜五石支用。存五石备荒。又为酌视时价贵贱。以为启闭。如仅满地方常价。听其搬粜。过常价三分之一外。则不得粜远。违者籍谷入官。分给义仓。至新谷收成已完。则旧谷任粜矣。

一曰严游民之禁。百姓不谋生业者。宜置常罚。令乡耆里。时简举之。游手好闲之人。如米中蠹虫。饥馑之时。死亡尤甚。多至为盗贼者。若督令务生。则自可生财。有养身之具矣。然欲耆里简举而不实心行乡约保甲之法未易办也。

一曰制谷赎罪。凡有罪犯情理可原者。一照买谷备赈银数输谷。不令输银。其谷分寄各坊义仓。值事者具领状交官。俟赈粜时。如数取出。以施最穷苦无告之人。或米或粥。视米多少可也。义仓虽以周贫。然须有籴米本钱。则鳏寡孤独。一文不办者。尽饿死矣。但施米仍当责成各坊值事。每早粜米。饭后施米。仍效义仓领签例。令各来报名。每人写一票给之为据。但不须交钱耳。事归一人。则坊人姓名已熟。虚实尽知。自不至于混领。若以事归官府。另签胥吏行之。为弊不可胜言。

一曰豫籴。凡地方遇有水旱。便当实稽境内人丁。核境内谷粟。扣筭缺少若干。则多方筹划。遗富商豫往谷多处买之。有水旱。则必有饥荒。若临饥方议他籴。便难措手。且米价亦必踊贵也。

一曰教别种。地方遇有水旱。种植必不得时。即须先察地利。如水多害禾。则急以不忌水者种之。旱久害禾。则急以不畏旱者种之。失彼得此。尚可支持其半。大抵以先时急备为胜着也。

　　　当事之策
一曰留请上供之米。地方大饥。或有本地应解粮米。及他处经过米船。不妨权留赈济。然后申报。秋熟即行籴偿。在朝廷不过缓数月之粮。在百姓即活数十万人之命。虽以专制贾罪。又何伤哉。

一曰借库银转籴。地方大饥。欲他买又苦无银。　不妨那借库中钱粮籴赈。从容设处以偿。择诚实能干百姓任其事。或仍劝富民自贩。开以薄利。使之乐趋。

一曰权折纳之宜。时当凶灾。择荒熟相应处。以荒处折纳之价。于熟处和籴。则荒处不至太贵。熟处不至太贱。两利之道也。○凡为守令权不自主者。则申请上司行之。他准此。

一曰捐俸劝赈。地方大饥。有司当以至诚开谕。劝富民赈济。或减价出粜。或竟行施予。然本官须先捐俸倡义。庶几不令而行。

一曰重赈谷之劝。饥馑时。有能大出粟以赈者。或闻于朝廷。加以官号。或请于上司。给以冠带扁额。以示酬劝。

一曰兴作利民之务。地方大饥。穷民多无生业。此时或修桥路。或浚水利。种种必不得已之务。当为修理。穷民借力作以资生。而我又因以兴利。一举两得之道也。

一曰劝富室兴士木举庶礼。地方大饥。宜劝富室营造土木。及一切当行之礼。使贫民得以资生。损富而富实未损。益贫而贫不虚益。劝谕时。当以三利歆动之。一则成吾欲为之事。一则借此赈贫。有大阴德。一则贫民乐业。不至为盗。富室所益更多矣。

一曰均籴。米价既贵。富者得以多籴。则贫者益少。每日市籴。当依每家之丁口为准。人口少者。不得多籴。则米谷均矣。

一曰严闭籴之法。富民拥有多粟。除本家口食外。余至百石以上。闭籴专利者。许人告发。官府尽籍谷赈贫。告虚者反坐。其闭籴者鲜矣。○温伯芳曰。吾邑荒少。而谷常踊贵。弊不在富户。而在铺户。铺户闭粜而后价忽高。铺户得高价。富户之价愈高。总之宁民家无杵臼。皆籴于市。铺户遂操其重。昔叶令公名向荣金华人处之极善。每早巡行各街。米户不出粜者。杖数十。于是铺户欲高其价不得。而富户知市价如常。各竞出粜矣。公稔知此时非有水旱兵凶之灾。客岁之入如常。何以来岁之供不足。不过雨旸偶愆。何至旧谷顿尽。至于闭市乎。○按此须实知境内谷多乃可行。不可执为定法。

一曰重强籴之刑。时方大饥。民易生乱。若纵其强籴。则有谷者愈不肯粜。四方客粟。闻风不来。立饿死矣。且强籴不禁。势必抢夺。抢夺势必掳杀。当着为令曰。有不依时价强籴一升者。即行枭首。其强籴者鲜矣。○或谓闭籴自百石以上。强籴自一升以上。闭籴者止于籍谷。而强籴者遂至杀身。轻重不太悬乎。曰闭籴之人虽不仁。犹不过专自有之利。强籴则是妄取他人。罪自不同。闭籴者少。强籴者多乎。○彭躬庵曰。此法须不动声色。使百姓晓然知杀一人乃可以生众人。始不激变。

一曰不降米谷之价。米方大贵。有司乐于市恩。动降减米价。以博小民一时欢心。不知米价减。则富户不乐粜。而四方客米亦不来矣。惟当听民间自消自长。粟贵金贱。人争趋金。米价不降自减也。○或谓古人有遇饥增米价而米贱者。其法可行乎。曰此非一定可行之法也。万一我增米价。而客米一时不来。彼贫民能当许久重价乎。大抵地方富饶。所欠止在于食。则不妨增价以招客粟。若地多贫民。此法恐不可行。止一不降米价。尚为稳着。

一曰核户口。时当饥荒。须先详核户口若干。扣筭赈粜之谷若干。赈济之谷若干。每丁应得若干。先有定局。则无不均之患。而设处之方可早谋矣。

一曰无失期。不论赈粜赈施。俱当先期四处张示。的于某时起行。不可迟失期。有辜人心。且虚劳小民奔走。一曰定乡城分给之法。凡赈粜赈施。每日一给则太烦。而小民易荒生业。至乡落尤难行矣。当先定为令曰。凡城市每给五日。乡落三十里内者。每给十日。三十里外者。每给半月。或谓乡落路远。当每给两月。曰每给两月。为数太多。小民不知远计。多谷在手。便不撙节。甚至以易酒肉者有之。到瓮尽杯干时。不束手待毙。又邪思生乱矣。○或谓贫民无赀。必待每曰生理。方可得籴。此条只可行于赈施。不可行于赈粜。当酌其无弊可也。

一曰多置给米之地。给米须多设处所。泒定某关某处给。某关某处给。则不至捱挤失序。

一曰编户丁牌。领米最易争挤。多至混数。若仿义仓领签。又人多难行。当照户编牌。如考试例。循次领给。则诸弊俱无矣。其牌每户止写丁首一人。

