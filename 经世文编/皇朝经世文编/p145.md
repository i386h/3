<!-- { "loadSidebar": true } -->
士既服官。凡官之所需。及应酬种种与官俱来者。断不能省。然官一而已。非合家皆官也。一人官而家之人无不官样。禄其足济乎。且即官之一身。衣服可以肃观瞻。舆仆可以供任使。似亦足矣。而必备美是求。有一带而悬表佩玉。费及千金。他物称是者。试问官声果否系此。而亏累因焉。果何为哉。优令宜屏。燕会宜简。裘马宜朴。家人之衣饰宜俭。借曰缺美息阜。则有原思用九百之义在。岂患货之弃于地者。而况其未必然耶。故用财宜节。不节必贪。人即不自爱。未有甘以墨败者。资用既绌。左右效忠之辈。进献利策。多在可以无取可以取之间。意谓伤廉尚小。不妨姑试。利径一开。万难再窒。情移势偪。欲罢不能。或被下人牵鼻。或受上官掣肘。卒之利尽归人。害独归己。败以身徇。不败亦殃及子孙。皆由不节之一念基之。故欲为清白吏。必自节用始。不节必贪

宅门以外。官也。规模狭隘。则事上接下。无往非获咎之端。宅门以内。家也。规模阔大。则取多用宏。随在皆亏帑之渐。而其要则在勿使家人有居官之乐而已。造物劳我以生。无论在官在家。总无逸居之日。仕路何常。宜止则止。顾有知止而不获止者。大率家人累之。家人乐于在官。即有不能去官之势。故居官时须使宅门以内仍与家居无异。女红中馈。不改寒素家风。则家人无恋于一官。而退计不难自决矣。勿使家人有居官之乐

身兼庶事。万不能琐屑理财。然出纳之数。断不可不知。尽委经手之人。而己不与闻。则我不挪移。有挪移者。我不侵盗。有侵盗者。至交代时。水落石出。噬脐无及矣。宜属司筦钥者。分别正入正出杂入杂出四簿。按旬一小结。按季一大结。随时检阅。则仓库出入。相符不相符。有余不足之数。一一在心。设遇去官。交代册籍。顷刻可成。虽猾吏无能为弊。更可不致遗漏款目。受后任之推敲。或曰。此行于简僻小县则可。恐繁剧之地。势不能行。余应之曰。苟不耐烦。虽简僻何所用之。否则地异而理一也。何难行之有。夫号称繁剧。不过增驿站。多迎送耳。亦可另设一簿。以览其要。特立法非难。任人为难。有治人。无治法。安所得诚信之人而任之欤。出纳不可不知

宾友僚属之酬赠赆货庆吊一切。分所常有。斟情量力。各视其时。不应则已。应之须令其人实受吾益。尝见官中陋习。以此等应酬。无可质证。司出纳者。任意短色轻平。甚有至八折九折者。克其赢以入橐。施者实费。受者虚承。良可浩叹。刘仙圃令浙江时。今为贵州石阡太守遇有公分。属账房封固加签。其应标名目。必俟手署。故色或未必全足。而平总不敢稍轻。亦厚交之一道也。财宜实用

用财须俭为一己言之也。若以财用人。则处处宜余地。人之听用于我。无不为财起见。不使之稍有所利。其心思材力。岂肯实为我用。且不惟不为我用。将转为我害矣。且我亦何常不计利哉。席官之位。食官之禄。尚欲俭用以自赢。彼事官者而使一无所赢。其家何赖焉。宽其分乃安其身。惟恐我之不用。斯收用人之益耳。以财用人宜宽

宁远旧无库。征收饷银。皆贮内室。遇批解始发匠倾镕。余以为非制。创设库房三间。命库书司筦钥。此正项也。即廉俸所入。亦储账房。应酬日用。皆取给焉。一归私室。则当问出纳于室人。性啬者虑其绌也。出之不易。或误事机。性奢者见其赢也。用之无节。必致匮乏。且财之所主。权之所归也。并有因以干预外事者。若之何勿慎。财不可入私室

侈靡之为害也。取之百姓不已。必至侵及官帑。其始偶然。继乃常然。久且习为固然。而忘其所以然。夫因公挪移。即干严律。虚出通关。亦罹重谴。况以私用而亏官帑。实为侵盗乎。纵或幸逃法网。神且鉴之。矧法亦未可苟免耶。上官之喜怒。一身之疾病。公事之降革。皆不可知。官帑无亏。不过夺职而止。不然。将有制其命者。所当于用财时先自谨也。官帑不可亏挪

夫民亦知积贮之不可少也。实买实贮。事原易行。自换斗移星。权归胥吏。而有名无实。窒碍多端。初犹藏价于库。终且库亦虚悬。而仓愈难言矣。遇有交代。辄移价作收。然尧水汤旱。盛世不免。设遭歉岁。生民之命。系于仓储。万一欲赈无粮。欲借无种。嗷嗷哀鴈。恐不能以美言市也。库亏尚可补苴于一时。仓空万难筹措于临事。有备无患。守土者何等关系。其可度外置乎。仓储宜实

吏不可墨。固已。余谓非特不可。亦且不必。数十年前吏皆洁谨。折狱以理。间以贿胜。深自讳匿。自一二亏帑之吏。借口弥补。其径渐开。且家人吏役。皆甚乐官之不洁。可缘以为奸。虽官非事事求贿。而若辈必曰非贿不可。假官之声势。实役之橐囊。官已受其挟持。不能治其撞骗。且官以墨着。讼者以多财为雄。未尝行贿。亦冒贿名。其行贿者。又好虚张其数。自诩富豪。假如费藏三百金。必号于人曰五百。而此三百金者。说合过付。吏役家人。在在分肥。官之所入。不能及半。而物议哗传。多以虚数布闻。上官之贤者。必摭他事弹劾。即意甚怜才。亦必予以媿厉之方。其不贤者。则取其半以办公。而所出之数。已浮于所入之数。不得不更求他贿。自补其匮。而上官之风闻复至。故贪必愈贪。阳谴在身。阴祸及后。则何如洁己自守者。临民不怍。事上无尤乎。墨不必为

清特治术之一端。非能是遂足也。尝有洁[己](已)之吏。傲人以清。为治务严。执法务峻。雌黄在口。人人侧目。一事偶失。环聚而攻之。不原其祸所由起。辄曰廉吏不可为。夫岂廉之祸哉。清近于刻。刻于律[己](已)可也。刻以绳人不可也。清不可刻

裁陋规。美举也。然官中公事。廉俸不敷。是以因俗制宜。取赢应用。轻于汰革。目前自获廉名。迨用无所出。势复取给于民。且有变本而加厉者。长贪风。开讼衅。害将滋甚。极之陋规不能再复。而公事棘手。不自爱者。因之百方掊克。奸宄从而藉端。善良转难乐业。是谁之过欤。陋规之目。各处不同。惟吏役所供。万无受理。他若平余津贴之类。可就各地方情形斟酌调剂。去其太甚而已。不宜轻言革除。至署篆之员。详革陋规。是谓慷他人之慨。心不可问。君子耻之。陋规不宜遽裁

凡有陋规之处。必多应酬。取之于民。用之于官。谚所谓以公济公。非实宦橐也。历久相沿。已成常例。万不容于例外加增。断不可于例中扣减。倘应出而吝。象齿之焚。不必专在贿矣。常例应酬毋独减

俗所指美缺。大率陋规较多之地。岁例所入。人人预筹分润。善入而善出。惟才者能之。或不善于入。而不能不出。则转自绌矣。虑其绌而入之不谨。祸不旋踵。惧有祸而入之稍慎。又不足以应人之求。故美缺尤不易为。自好者万不宜误听怂。垂涎营调。白香山诗云。妻妾欢娱僮仆饱。始知官职为他人。今之为美缺者。饱僮仆而已。妻妾欢娱其名也。实且贻子孙之累焉。居美缺者。可不常自儆乎。美缺尤不易为

　　事上学治臆说　
汪辉祖

获上是治民第一义。非承奉诡随之谓也。为下有分。恃才则傲。固宠则谄。皆取咎之道。既为上官。其性情才干。不必尽同。大约天分必高。历事必久。阅人必多。我以朴实自居。必能为所鉴谅。上官之贤者。使人固必以器矣。即非大贤。未必不用守正之吏。我向稳处立身。办本分之事。用亦可不用亦可。舍己徇人。断断不可。若夫属吏受上官之知。可展素蕴矣。然先受知者忌之。将受知者嫉之。求知而不得者伺隙而挤之。百密一疏。谣诼生焉。上官不一。不能无爱憎之别。即皆爱我矣。保继来者之取舍一辙乎。故要人不可为。私人尤不可为。受宠若惊。唯阅事者知之。所谓私人者。不特私事也。名为公事。而行私意于其闲。一有迎合。便失本心。为之愈熟。委之愈坚。其势必至丧检骫法。此当于受知之初。矢以朴诚。不知有私。惟知有公。上官以为不达权宜。便是立身高处。为吏能不趋媚上官者。须有定见。定见有三。一信得久任方可称职。为州县者。得百里而长之。即此百里之中。人情风尚。非及期月。断不能周知梗。知而措之。顺人情。因物理。信而后劳。又非期月不可。事事了彻。方与士民有臂指之联。故功令计典。定以三年。无速效也。躁于衒鬻者。历事未几。辄图调署。择善而赴。或无暖席。其于百姓休戚。漠不相关。如富家屡易乳媪者。其赤子终不受乳哺之益。父母官之谓何。二信得简僻地易尽职。缺简则酬酢无多。地僻则送迎绝少。六时功课。尽归案牍。随到随办。无虞壅滞。日日理事。常与士民相见。不难取信于人。而吏役无能为弊。官职易尽。官声易着。冲繁之处。劳我心力者。纷至沓来。日不过一二时可以亲民。而此一二时。又皆精神疲困之候。非具兼人之才。鲜能自全。量而后入。古人所为重致意欤。三信得饮啄皆有前定。牧民之职。百姓倚为休戚。不有宿缘。安能为治。缘尽则去。非可以人力为也。能者有迁调之势。而或以发扬见抑。庸者无迁调之才。而或以真朴受知。且有甚获上而终蹉跌。甚不获上而荷提携者。谋而得。不谋而亦得。愈谋而愈不得。有定命焉。知其为命。而勤勤焉求尽其职。则得失皆可不计。即不幸而以公过挂碍。可质神明。可见亲友。不足悔也。

天下无受欺者。矧在上官。岂无耳目心思。安能逃其鉴察。一言不实。为其所疑。动辄得咎。无一而可。故遇事有难为。及案多牵窒。宜输诚据实。陈禀上官。自获周行之示。若诳语支吾。未有不获谴者也。至于申上之文。必须委曲详明。然申上有三。曰验曰详曰禀。验止立案。详虽批回。而自道以上。皆经承拟批。上官有无暇寓目者。禀则无不亲阅。遇有情节繁琐。不便入详。及不必详办之事。非禀不可。宜措词委曲。事显明。上官阅之。自然依允。凡留意人才之上官。往往于禀揭审视疏密。惟事尚未定。勿向上官率陈。凡率陈之故有二。一则中无把握。姑餂上官意趣。一则好为夸张。冀博上官称誉。不知案情未定。尚待研求。上官一主先入之言。则更正不易。至驳诘之后。难以声说。势必护前迁就。所伤实多耳。

　　论处同僚学治臆说　
汪辉祖

人无全德。亦无全才。所治官事。必不能一无过举。且好恶之口。不免异同。去官之后。瑕疵易见。全赖接任官。弥缝其阙失。居心刻薄者。多好彰前官之短。自形其长。后之视今。犹今之视昔。不留余地以处人者。人亦不留余地以相处。徒伤厚德。为长者所鄙耳。勿彰前官之短

