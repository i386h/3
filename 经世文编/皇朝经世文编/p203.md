<!-- { "loadSidebar": true } -->
编审者治道之根本也。盖积州县而成天下。积乡里而为州县。积户口而成乡里。故户口清而乡里治。乡里治而州县治。州县治而天下亦治矣。周礼乡遂之法。始于比邻。详稽其夫家之众寡贵贱老幼癈疾。六畜车辇田野。以施政教。以行征令。以辨施舍。以起徒役。而奇奸宄亦无所容。此历代以来不易之法也。明洪武十四年。令天下编黄册。在城曰坊。近城曰厢。乡都曰里。共编为册。册首为一图。里有一百十户。以十户为长。余百户为十甲。里长甲首。董一里一甲之事。鳏寡孤独不任役者。附十甲后为奇零。其册凡一年一更定。此即今编审之制也。明初但有夏税小麦。秋税粟米。及丝绵之征。百姓皆听役于官。十六成丁而役。六十而免。无所云丁银也。自后乃有银力二差。力差者差役也。银差者雇役也。又其后虽有二差之名。亦皆一例征银而已。于是胥吏上下其手。隐匿脱漏。百弊丛生。又丁银之增损。关干考课。故丁银有增无减。所谓沟中之瘠。犹为籍上之丁。黄口小儿。已入追呼之册。此仁人君子所以叹息也。自我　朝康熙五十二年。滋生人丁。永不加赋。至雍正四年。又行丁归地亩之法。百姓优游于耕凿之中。有司无考课之累。从容而赋茧丝。良法美意。三代以来。未之有也。然因此有司遂视编审为具文。惟胥吏是任。以至户口不清。而贫富不辨。贫者有贫之实而无贫之名。富者无富之名而有富之实。又飞洒诡寄。遂有无田之税。无税之田矣。且雇役惟可行于平日。如非时力役河防土工之类。其势有不得不出于差者。于是徭役有不均之叹。况编审时。吏胥按户索其饮食简笔之费。百姓又恐差徭之及身也。于是并户减口。专为一切徼幸。平时按籍而常见其少。不幸天灾流行。　　朝廷有大恩恤。计口给发。则其数又骤见其增。于是编审赈恤二册自相矛盾。虽有才能。亦无所措其手足。始悔平时之失计。亦已晚矣。况欲求赋役均平。奸宄屏息。安可得哉。论者不察。竟以编审为不足凭而无益于治道。益惑矣。

　　请编审仍照旧规疏　
苏霖渤

臣谨查各省仓谷。甚切民依。每岁将存用实数。通盘汇核。可以酌盈剂虚。实于民生大有裨益。惟是岁查各省民数一事。臣窃反复思维。而觉有不便施行者。不敢不宜陈之。古者民皆授田于官。故民数与田数。相为表里。可以按籍而稽。毋容隐混。且耕三余一。耕九余三。皆实有数年之蓄。而后可以谷数之盈绌。待民数之多寡。后世时移势殊。古制远不能复。民皆各自为谋。然为上者。诚因其所利而利之。择人而牧之。厚积储以补助之。有所养而无所扰。则亦足以臻治安。古今异宜。事势各别。正不尽规仿旧文。始可讲求康阜也。今天下生齿日繁。上届编审新旧人丁。共二千六百三十余万。虽系照例按户定丁。尚非详细实数。然一户之数。不过八口以内。按册而推。再参以粮赋之多寡。亦可得其大略。至各省仓谷。现奏报有二千六百余万石。亦属丰裕。但贮谷虽多。亦止存以备常年之借粜。凶饥之散赈。为因时补救之计。原不能计口授食。遍给闾阎。而借粜应听贫民自便。无容按户派领。若散赈。则皆地方大吏。临时督率有司。清查被灾各户。分别造册赈济。是不遇荒歉。不动仓储。既无从据此民数办理。即遇荒歉散赈之时。乃系另造应赈确册。势不能照平时之户口均摊。是又无从据此民数办理也。至若人满滋虑。先事绸缪。则如开垦树植薄征免赋转粟通商一切政务。我　　皇上念切民生。已无不次第举行。亦岂俟查清民数。而后乃见之设施乎。故臣就此时揆度事势。而觉民数一项。仅可以生息之蕃。实难据作施行之用。似可缓其清查。至若查之而转致滋弊。则又有难于缕陈者。盖州县民户之多。类皆散处乡僻。若令其携妻抱子。络绎公庭而赴点。则民不能堪。若令地方官遍历村庄。挨家查验以稽数。则官不能堪。是仍不过委之吏胥造册。以毕其事耳。而吏胥果可委任乎。事本烦重。则借口之需索多端。地复辽阔。则乘便之贪求无厌。重则入室搜查。生端挟诈。轻则册费路费。坐索无休。至敛钱之乡保人等。就中分肥。皆属情所不免。州县官刑名钱谷。赶办不遑。加以造册纷纭。日不暇给。虽有精明之员。亦难胜稽查之力。是小民未及沾惠。先已耗财不赀矣。夫五年编审。事已不易。况欲年年遍察而无遗。是虽奉行尽善。似亦难为常继也。再如行商寓旅。往来无定。流民工役。聚散不常。以及番界苗疆。人性顽蠢。亦有种种不便清查之处。且吏胥造册。自料地广人众。本官不能诘问。暮改朝迁。实数无凭指证。势必任意隐漏。草率完事。迨至汇册奏闻。仍仅得其大略。究非确数。而小民滋累。亦不可以数计也。伏乞　　皇上俯念编审。业有成规。亿万生民。不宜以岁岁轻扰。　　思准将每年清查民数一事。收回　　成命。特赐停止。惟于各省仓储。严查实贮。以期有备无患。因利劝导。顺时休养。四海蒸黎。自沐　　皇仁于永久矣。

　　编审厘弊疏顺治十八年　
户科给事中柯耸

窃惟任土作赋。因地起差。此古今不易之常规。亦各省通行之大例也。恐人户之消长不同。田亩之盈缩亦异。所以定十年编审之法。则役随田转。册因时定。富者无兔脱之弊。贫者无蚊负之忧。劳逸适均。输将恐后。法至善也。臣三年里居。每见考课虽严。而各省之报完甚少。　　恩诏屡赦。而钱粮之拖欠仍多。细思其故。官吏之侵渔。差徭之繁重。固非一端。然其根源。总由于佥点之不公。积弊之未剔。今年前册已满。目下编审届期。即先经户部题覆。请停无益之黄册一疏。亦云以十四年为始。五年编审一次。此小民身家利害之关。亦胥役张牙吮血之会也。若不彻底更张。痛除宿弊。何以拯民困而垂永久乎。以臣闻见所及。约略五端。为我　　皇上陈之。一里甲田亩之额数宜均也。查一县田额若干。应审甲长若干。每里十甲。每甲该田若干。田多者独充一名。田少者串充一名。其最零星者。附于田尾。名曰花户。此定例也。所以各项差役。俱系里长挨甲充当。故力不劳而事易办。独苏松两府。名曰佥报殷实。竟不稽查田亩。虽云十年定役。又复每年小审。前册里甲轮至后册。有田已卖尽。贫无立锥。而仍报重役者。遂有田连阡陌。坐享膏腴。而全不应差者。不特十年之中。偏枯殊甚。甚至年年小审。行贿求情。挪移脱换。丛弊多端。田归不役之家。役累无田之户。以致贫民竭骨难支。逃徙隔属。亏　朝廷之正赋。荒成熟之腴田。务祈　　严敕抚臣。通行两府。及今大造之时。必期田尽落甲。役必照田。务将本区之田。均入本区十甲。倘本区田多。则派入下区。按田起役。至公至当。不得凭空佥报。以致卖富差贫之弊。庶几役均而民便。未有不急公输纳者矣。一花分子户之积弊宜清也。夫里甲十年一定。田多佥里长。田少为花户。固矣。浙省各属。有等奸顽富民。串通本里册书。每于编审之年。捏立鬼户。飞洒田数。少者四五亩五六亩不等。多不及十亩而止。田数既已无多。重役便已漏脱。及至临审缺额。反将贫民瘠产。串立应充。是田多者以花分而得卸担。田少者以愚实而应重差。是皆册书舞弊。以致苦乐不均。今后各县审役。悉照上届榜册。其一应推收。必验实有绝卖税契。方许分户。如并无户丁。诡立花名者。查出。其田入官。册书与本人。依律治罪。则飞洒之奸绝。而田皆归本户矣。一诡寄之陋规宜惩也。　国朝优免则例。原照品级之大小。派免丁银之多寡。嗣后部覆。止免本身丁徭。将优免丁粮。悉应停免。则绅衿士民。久矣一体当差矣。但查前册定自顺治八年。时部覆科臣刘显绩优免有画一之规一疏。止准免其杂办。不得滥免正赋。致累小民等因。奉　　旨遵行。所以进士举贡生员。犹有各立的名。或书职衔。名曰官户儒户。凡杂项差徭。量行豁免。至于正额粮赋。各自照规完纳。但因杂差繁苦。未免有亲族人等冒借名户。希图幸免。以致绅衿名下之田。半皆影冒。苏州长吴等县。有名自输户。有名下几甲。任意捏名。挂立甲外。且有乡绅物故已久。生员学册无名。并寺观香火。上司承差书役。亦皆各立户名。公然讨免各差。自今造册。务将绅衿的名之田。另造一册。达部存案。倘仍前陋习。借名入册。将田入官。本绅及亲族人等。严加议罪。如有仕绅远宦。其亲族私自立户。竟将本人加等治罪。原田仍行入官。庶诡寄之弊革。而小民不致偏累矣。一冒籍之立户宜禁也。绅衿即在本邑。止免本身丁徭。况系隔省。岂宜冒免。即或邻近各邑。闲有置买地亩。亦当编入民里。一体应差。乃江浙陋习。竟有隔省邻县。并无寸土。偶有亲戚往来。便尔捏立册户。冒籍之客户日多。本地之充役更苦。今编审之时。凡有隔属仕宦。另立名户。希图免差者。本县据实申报。严行处分。如县官徇情。不行具申。另被发觉。一体治罪。各绅亦当于邻省各县。着意稽查。如有冒立本户。即以早自首明。不得待事露之后。借口不知。觊免议处。则客籍不至滥觞。赋额自归画一矣。一册书之买充宜革也。

江浙各县。每于经制吏书之外。每里各有册书一名。或号里书。或称扇书。专司书算。似不可少。然此辈智昏于见金。术工于舞弊。乘今大造之时。每人各出顶首银若干。买定里区。至造册之弊。移甲换乙。漏富差贫。即前花分诡寄之弊。皆出其手。更有臣乡秀水县积棍包头。名曰歇家。即系区书。一人买充数里。每年包纳钱粮。额外私派。俱属积歇掌握。甚至收愚民之额课。而临比不完。包富户之差徭。而散派各户。况各县并无此役。独秀水一役。盘踞难革。积蠹万端。更闻杭州各邑。有以生员包充册书。官法既所不加。舞文益复何忌。此次急请　　敕行新抚臣。将秀水歇家。杭州生员应充者。严檄革除。至各县册书。止许本里公报诚实无过。精于推算者。专管推收书算等事。是革蠹除奸之本也。以上五款。实系编审时大弊。臣访之江浙两省者最真。计今编审届期。必须预行禁约。祈　　敕两省抚臣。通行各属。尽法除革。并勒限册报部科。以便稽查。庶役均平。而民咸乐业。征输有法。而　国课无亏矣。

　　请改编审行保甲疏雍正四年　
直隶总督李绂

