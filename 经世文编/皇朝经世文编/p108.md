<!-- { "loadSidebar": true } -->
伏闻抚军入境。清节峻遒。一洗中外苞苴之旧。羡金之禁。凛若严霜。部下守令。人思自奋。洗手奉公。岂非盛事。贞独以为羡金可减而不可除。其禁宜徐而不宜骤。何也。今之守令。谁无家室。谁无使令。谁无交游。服食器用。月奉所入。实不足以办此。所资者止此羡金耳。今欲尽革而去之。则必屏妻子。去僮仆。闭门塞兑。鹑衣鷇食。而后可。如其不能。必将取给于词讼。夫计虑及于词讼。必且变易曲直。颠倒是非。闾左之祸。尚忍言哉。羡金其利散而人不觉。鬻狱其害大而民不堪。以此方彼。孰重孰轻。必有能辨之者。是莫若风之以俭朴。用者无多。则取者自少。诚得若人即亟登荐剡予以不次之擢。吏治翕然其一变矣。区区羡金肯自污乎。此欲其减而即除。禁之徐而实骤者也。言讼狱于今日。变态可谓极矣。近缘东土赋役缺额。讦告者又多在隐占矣。少则数百。多则数千顷。村落方隅。言之凿凿。听断之下。了无情实。彼奸人岂漫为尝试哉。以吾东土田旷邈。下中之户。亦可千。凡有丈量。必不能先后一辙。尺之长短。步之斜正。皆足致讹。非必真有隐匿于其间也。苟有数弓之赢余。告者已得借口。讯者即不敢绳以诬告之律。一谳再谳。虽无可得之罪。而一家之产罄矣。是投牒之时。告者已立不败之地。下檄之日。被告已无自全之策。况彼奸人。原无家业。一息尚存。又何所失。但使上台肯受其讼牒。已志满意得。爰书之曲直。已置之度外矣。惟当审慎于受牒之初。见其确有足据。始下其牒于郡县。务令详核。苟虚告者。必立抵以应得之辜。上不存姑息之心。下自获和宁之福矣。　国家用盐筴以佐大农。其所从来。已非一日。历代殊制。南北异宜。无容悉数。以吾省言之。召商行盐。为前代成法。我　朝开创之初。间有计口纳税。而听民间自相贸易者。实良法也。后恐涉私派。遂令永停。仍复召商之例。如敝县在官。止有一商。课金额仅六百。乃呼朋引类。动数十人。分地列肆。亦数十处。彼将射利。民则何堪。诚获私贩。即荡产毙命。固其宜也。间有东村买盐。西材获之。已为盗贩。南店售盐。北店见之。亦称私商。拷掠索取。备极惨毒。一岁所网地方之利。不下三四千金。而国课仍多逋欠者。以此辈原属市井无赖。一旦既得重资。即轻裘肥马。选妓征歌。不旋踵而荡然无余。非如南中巨商。家本素封。量入为出。子孙可世守其业也。敝县户口四万有余。每丁敛银二分。其额已足。且与徭银并征。不觉为烦。国税以办。而民间所省者不可訾算矣。一邑如是。一郡可知。一郡如是。通省可知。此当亟为题请者也。至于懋迁有无。为天下之通义。况水旱凶丰。实四方不齐之数。专赖转粟以救之。是以有凶岁而无饥民。今之有司。往往禁籴于其境中。昔秦饥乞籴于晋。晋人弗与。庆郑尚讥以四失。乃今天下一家。谁非　朝廷之赤子。而斥言遏籴。是诚何心。说者谓天灾流行。彼地已不能支。今复听其移粟。我地亦将为之续矣。不知上为民谋。不如民之自为谋。彼其出而与人相贸易者。皆其蓄积之有余者也。且荐饥之方。谁肯坐而待死。籴亦必不能禁。其令一下。奸吏蠹胥。即制商贩。恣其啖食。溪壑已盈。仍听之去。是禁制之令。徒为若辈贾利之地耳。何如定为厉禁。有乘凶荒而闭籴者罪之。即为常平之善政。商贾永无吏胥之扰矣。生民利病。固难指数。目前所急。莫此为甚。故缕言之。若夫利害之仅在一家。仅在一邑者。则属私情。何足以酬殷殷下问之意乎。

　　上王观察书　
杨于果

奉手札。言制宪商搉吏治。谓如保甲社仓皆良法。今则弊不可言。饬令某将地方见行事件。应如何兴利剔弊之处。条晰具禀。某窃以为从古无不敝之法。此亦时势使然。非尽州县奉行不力之故。论语言政屡矣。初未尝言法。孔子酌四代之制。求其可以永行无弊者。惟虞韶夏时殷辂周冕而已。其它概不之及。诚以法者。与时变通。其因革损益。皆相时而为之制。如缁衣然。敝则改为。如琴瑟然。不调则更张。非一端所能竟也。试以保甲之法言之。周之鄙师酇长。汉之三老啬夫。宋之什长里魁。即今之乡耆保甲也。古之职此者。重其品望。复其繇戌。与县令丞尉分治民事。是以纲举目张。而教化易行。汉文之诏。俾三老率其意以导民。盖所以优礼之者至矣。今则为苦差赋役。人思脱免。追呼奔走。且胥役之不若。又乌能率意导民哉。保甲之任既轻。则一切教养之事。悉以责之州县。编审之法久已废格不行。山泽齐民非诉讼不见官长。上下之情隔阂不通。此奸宄所以易生。而民之多辟也。法者治之具。法不能以自行。必待人而后行。州县为奉法之吏。法欲其易避而难犯。今则科条繁多。惟簿书期会之为急。少有龃龉。即干吏议。虽有愿治之心。不能自行其意。亦莫不苟且其心。思为自全之计。然则所谓教养者。徒虚语耳。试以常平法言之。北省囤粮。皆计鼠耗。常平仓谷独无者。原以每岁出陈易新。价值增减。足以敷补也。今则以州县亏缺之故。而严为之禁。出粜仓谷。必先申报上官。不报可而出粜。即以专擅论。夫无论岁之美恶。大约二三月间。谷价较昂。初春申报。逮报可而二麦已稔。价固平矣。此其不便者一。出粜之时。又必委员监视。资脯饩牵。犹属小费。夫仓谷一出一入。必有损耗。所报价值。或有浮冒。此亦势使之然。

委员知其如此。或竟挟持短长。妄意婪索。此其不便者二。所得谷价。解贮司库。至秋稔时。又复请领。出入之闲。亦自多故。此其不便者三。州县苦其烦难。不敢轻言出粜。以致仓谷鼠耗霉变。日有损耗而不顾也。社仓所病。大率类此。夫商贾居积不尽厉民。州县发敛仓谷以平市价。纵使少有赢余。要之于民有益。于事无害。此刘晏所谓私用无穷。则官物坚好矣。乃多方拘禁。使贪者冒于法之外。黠者巧于法之中。廉贞者重足柴立。听其耗折。而后设法弥补。至于自累。此亦法之可议者也。榷盐之法。昉于管子。顾其事烦琐。可以行之一国。不能通之天下。汉以下不可考。唐之盐法。但于盐场置官收买。转鬻商人。任其所之。无余事也。至北宋之季。岁课不敷。乃至抑配编户。扰民殊甚。今行盐虽有纲地。而无抑配之累。法至善也。至于查禁私盐。例稍密矣。律曰私盐事发。止理现获人盐。注获盐不获人者勿追。获人不获盐者勿坐。盖虑其展转攀指株累无辜也。宋之法。诸犯榷货。不得根究来历。违者以故入人罪论。独茶法根究来历。乃致妄引平民。以报私怨。官司不敢沮抑。追呼蔓延。狴犴充斥。经时不能决。龟山先生固已极言其弊矣。今例载私盐至三百斤以上。须究明买自何处。承审官含混完结。题参议处。州县获私盐。恐干功令。非以多报少。即寝置不问。是立法以禁私贩。而私贩滋甚。其理然也。其它类此者。不可胜数。故汉之三老皆能率意以尊民。今州县反不能自行其意。此吏治所以日就窳而不振也。窃以为法者。因时损益。方今之务。其一切无谓之例。悉为蠲除。令州县宽然有余。专以教养斯民为急务。法简则事省。事省则官易办。官易办则吏胥可减。吏胥减则扰民者少。夫齐民力田服贾。其所以自谋口食者。不必官为经理。官不扰民。而民自足矣。编审即不可复。州县以时问其疾苦。惩其奸慝。其习俗既久。骤难转易者。勤加诫训。靡以岁月。而令其自化。耳目所不周。然后辅之以保甲之法。仍宜优礼奖劝。以观其效。不必限以岁月。夫役满则退。谓其苦乐不均也。

今且优礼之。奖劝之。去其所苦。责以分治。但令其人足恃。又何年限之拘哉。其分管界内二三年中。如果地方宁谧。盗贼衰息。应如何赏锡之处。定为成规。以示鼓励。如此而民不丕变。俗不美者。盖未之有也。某更有请者。今南漳等州县。自嘉庆元年以后。又有所谓棋头寨首。此等均系乡曲豪户。且间有奸猾充当。事平之后。似宜革其名色。责以职司。其于防守堵御。着有微劳者。量为题请议。余仍听官约束。不得妄有举动。以杜将来武断纠众之弊。管蠡之见。如有可采。恳即转达制宪。以备愚者一得之虑。

　　与陈季方　
杨名时

抵滇奄再改岁。吏事军需。轇轕频年。旧学将芜。况期新得。此不读书而以人民社稷为学者。圣所深斥也。无切磋讲贯之功。则理不明而事迹亦麤矣。正如无源之水。立见其枯涸耳。能无惧乎。在此一年来。日以均徭役清粮政疏淹滞为急。且使民困稍苏。更徐图之。某目病不能观文卷。亲考验。志为气夺。径窦不塞。属员之心未得静。尚在两歧。藩司每以和衷相劝。夫和者参调之谓。衷者不偏之义。乌有同趋于利而谓之和。偏主于私而谓之衷者乎。时俗之见。每多类此。夫受君父重寄。立官民之上。而唯自私自利之图。岂性无理义哉。亦素不讲于此故耳。忧师传之不习。辄因人而鉴已。一为知己者道之也。春和物生。静观皆得。兄何羡乎当途。我何心乎穷巷。各以穷理反身为第一务耳。

　　寄杨清江锡绂书　
陈宏谋

来谕以欲正民风。先端士习。真探本之论。窃谓凡百风俗。自上及下。而转移之机。全在于上。欲端士习。先清仕习。仕途中人怀便利之私。每遇一事。为己之念重。为民之念轻。明知其于民有益。而于己无益。亦不肯为。若更于己有累。则动色相戒。其所谓累亦不必重大劳费。即眼前心思稍费筹划。口语稍费开导。非尽不能。直是不肯。不曰何苦乃尔。则曰不如其已耳。先儒云。古之学者为己。其仕也为人。今之学者为人。其仕也为己。文中子云。古之仕也养人。今之仕也养己。吕叔简云。变民风易。变士风难。变士风易。变仕风难。此风不变。流弊何穷。仰惟　　圣仁在上。爱民课吏。事事期于实在。要于久远。而行之鲜效。此吾辈奉行者之责也。大抵今日属员中。能于民事勤勤恳恳不肯漠视者。皆有志向上。虽所行未尽惬。而路数不差。自当鼓舞而振作之。至于凡事只图自占地步。不顾民生苦乐者。虽才具敏捷。或自负老到。究于地方无益。尝有上司交口推为能员。而体访舆论。竟大不然者。三代直道。至今在人。公听并观。考言询事。庶是非黜陟。上下相争。举直错枉。则民服耳。

　　寄桐城张相国书　
陈宏谋

