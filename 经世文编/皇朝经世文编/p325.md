<!-- { "loadSidebar": true } -->
窃惟从来盐政之坏。皆归咎于官盐之壅滞。官盐之壅滞。皆归咎于私盐之盛行。故讲求盐政者。莫不以禁私为首务。乃法令愈密。缉捕愈严。而私盐终不可禁。以致商民交困。课额履亏。若无良法以善其后者。此皆不治其源而徒治其流。不求其本而惟求其末也。盐之行与不行。其本源总在于盐价之贵贱。私盐之所以易行者。由于价贱而民食之者众也。官盐之所以难行者。由于价贵而民食之者少也。然私贩原以图利。必不肯折本而又犯重罪。而价竟贱者。以不必贵也。价贱而利已多耳。官盐亦以图利。亦必不肯折本而再亏课额。而价终贵者。以不能贱也。价贵而尚恐无利耳。夫官商之盐。固用赀本买于盐场。户私收之盐。亦用赀本买于盐场。官盐行卖。固费人工脚载。私盐行卖。亦必费人工脚载。乃为官盐则贵。为私盐则贱。私盐虽贱价亦有利。官盐虽贵价亦无利者。其故何欤。盖私盐自赀本人工脚载而外。每觔多卖一厘。则此一厘。即属余利。则其价安得不贱。而其利安得不多。官盐自赀本脚载人工而外。其为费方将数倍于此。每觔必照私盐多卖数倍。方有余利。则其价安得不贵。而其利安得不难。然官商之盐。其较私盐多费者。于盐本人工脚载而外。完课一项。实不过十分之一二耳。商人服食奢靡。积惯成习。身家所费。已无限量。而各衙门额规。千头万绪。盐院盐道等官。固其本管官。额规决不可缺。而行盐地方。文官自督抚以至州县杂职。下及胥役。武官自提镇以至千把。下及兵丁。莫不皆有额规。而额外交际诛求。又复不可计算。各项费用。总皆增加于盐价之上耳。夫商人亦非必尽出于至愚。其宁亏国课为身家子孙之累。而决不敢缺少额规者。因盐引之盐。原不敷用。亦各赖引外行盐。以济其引盐之不足。夫引外之盐即私盐也。彼虽官盐。既卖私盐。则安得不为地方官吏之所挟制。而多出于无穷之费用乎。但官商虽与私贩同卖私盐。而私贩之盐则无费。盐商之私盐则费重。故盐商之私盐。其价亦究与官盐相等。安能禁百姓之不食私盐。与私盐之不盛行乎。故盐商行官盐亦困。行私盐亦困。究其私贩之盛行。实官商之价贵驱之也。商盐之价贵以致壅滞者。实官吏之额规为之也。是以欲使商盐之行。惟在价贱。使私盐无利。则私盐将不禁自止。欲使商盐之价贱。惟绝额规。使可贱价以出卖。则商盐自通行而无滞矣。臣愚以为莫若加引而不加额。大减其价。如向行一万引。原须二万引方足敷用。即将一引分作二引。须三万引方足敷用者。即以一引分作三引。而课银则仍只完原额之数目。正课丝毫不必增加。总尽其所卖皆成官盐。则地方官无所挟制。盐贱多卖。则自有利。盐价既贱。则私盐更何所利。而犯重罪以耗己赀乎。百姓亦何所利。而冒法禁以食私盐乎。此实正本澄源。为盐政之术也。或疑现今缺课。皆因引盐不能尽销。则虽增引何益。夫今日私贩之卖私盐。盐商之夹带私盐。皆数倍于引盐数目。此固人人所共知。故止有盐不敷用。决不至用有余盐之理。其盐引之所以不能尽销者。因地方官既得盐商额规。听其恣卖私盐。不能比销之故。则加引之后。岂复再有缺课之忧。特地方官一无所利耳。但加引之后。其所用引数目。必尽行呈露。我　　皇上如天之仁。以惠民通商为念。臣故敢以此言进。然其法一立。则万世永行。特恐后或有言利幸进之臣。只须一纸文书。按其加引数目。令其照依加课。商民皆无可辞。则盐法必至大坏。害商害民。莫此为甚。而臣且为万世之罪人矣。如果其说可行。仰求　　皇上特降德音。垂示万世。加引之后。总祇照原额输课。永不得增加。质诸天日。矢之山河。庶几商民永享其利。而盐政永为无弊矣。

　　甘盐请改收税疏嘉庆五年　
甘肃按察使姜开阳

查甘省盐课。岁不过二万四百有零。其课甚微。而官民反受累无穷者。则立法之未善。虽屡易其法。而弊益滋也。臣在甘五年。细加查访。姑就所知各州县言之。如中鸣沙八堡。商则挨户输充。课则按户帮派。奸顽抗欠。官为赔垫。良善拖累。或至重科。其害半在官而半在民。平凉无充商之户。前此各任自行办运。而冲途四达。私盐充斥。势不可行。旋亦中止。岁岁官为赔课。其害专在于官。固原州以殷实之家四五人朋充。三岁一换。历年尚无逋欠。而充商者多至赔累。有力之家。百计千方。先期营免。胥役乡保。皆高下其手。每逢点换之年。一州骚然。其害又专在民。以三州县推之。其余大概可知。非累官则累民。然官累则必及于民。民累亦必及于官。又两弊之道也。前任总督松筠。臣曾将盐政之利弊。详细禀明。而松筠慨然思变法以苏其困。彼时因远在汉中。军务旁午。未及具奏。旋离甘省。现在总督长麟。又驻札徽城。当此军务紧要之际。亦未暇及此。臣愚昧之见。以为早除一日之弊。即官民早受一日之益。当此　　皇上大开言路。广思集益之际。若迟回不言。实不忍官民之受累愈深也。臣查甘省本无殷实之户。其最上者不过数千金。以之充商。定至疲乏。数十年之后。轮充一遍。俾有力之家。尽属无力。现在各商人纷纷呈控。欲课归地丁。各州县无不乐从。屡经详议。臣以课归商办。既有所不可。即归于地丁。亦非久远之计。出课之民。不必皆贩盐之民。肩挑背负。藉以餬口。惟近池诸百姓则可。其远而数站。或十余站。车载驴驮。转运取利。非有大力者不能。彼精于心计。必不肯多置田产。以避差徭。广储牛马。贱积贵售。小贩皆赖其赀本。四出营运。有利同分。彼于官课分毫无出。而坐享厚利。乃令力田务本之农民。代之纳课。非重本轻末之道。其弊一也。利权不可以假人。今官不配盐。无人为之经理。游手无赖之徒。集其中。趋利如骛。是使之争也。争端既起。既不可以驱逐。又不易于稽查。积久生奸。必酿事变。其弊二也。甘省地瘠民贫。而河东尤甚。数年以来。幸际丰穰。已不能无逋欠。今骤加以盐课。又益之以盐规纸价官吏饭食诸费。能保其不拖欠乎。即如泾州所属盐课。早归地丁。闻自四十七年至今。官为代垫者。每年或千金数百金不等。是名虽不累官。而其实仍不免于赔垫也。且历任之官。岂尽爱民如子。必严行苦比。无可奈何。而后甘心代为赔垫也。况丰稔之年。尚可勉强催科。一遇水[旱](早)。流离转徙。正项钱粮。可以奏明蠲免。而盐课必不能减。将仍取之民。而民不能堪。将不取之民。而课无所出。其弊三也。当立法之始。各州县如释重负。无不乐从。行之数年。其弊立见。再思变法。势必有所难行。何如慎之于始也。臣谨按唐刘晏之治盐也。但于出盐之乡。置盐官。收盐户所煮之盐。转鬻于商人。任其所之。其余州县。不复置官。官获其利。而民不乏盐。史称江淮盐利。始不过四十万缗。季年乃六百万。由是国用充足。而民始不困敝。是法良意美。莫过于此。宜仿而行之。就场定额。一税之后。皆任其所之。则国与民两利。查花马小池。每年额设引六万七千四百四十张。每年课征银一万四千五百三十三两三钱二分。每引一张。应课银二钱一分五厘零。公用纸张杂费银四分九厘零。统计盐一引。为二钱六分五厘零。今专责之盐捕厅。每盐一引重若干斤。抽税二钱八分。官吏饭食税皆出其中。各给税票为凭。一税之后。不论富商大贾。贫民小贩。听其随地售卖。除扣工本。得利甚多。人自乐为。脚贩日广。盐价日贱。无摊派之扰。无追呼之烦。无逋欠之忧。无赔垫之累。上不亏　国帑。下不病闾阎。诚良法也。

其余各州县有盐池者。亦不止一处。皆设局收税。近惠安堡者。兼领于盐捕厅。远者即领于各厅州县。以通省之盐供通省之食。即抽通省之税以完通省之额。自见其有余而无不足也。抑臣更有请者。中卫边外。有大小盐池。今为阿拉善王所辖。其盐洁白坚好。内地之民。皆喜食之。私贩者绎络不绝。大约甘肃全省。食花马小池盐者。仅十分之三。食各县私池盐者十分之一。食阿拉善王之盐者。约有十分之六。陕西一省。亦居其三。闻阿拉善王但于两池置官收税。不论蒙古汉人。听其转运。彼正行刘晏之法者。故于民甚便。私贩日多。骆驼牛骡。十百成。皆持挺格。吏役不敢呵止。惟得其常例。以此为例。私盐盛行。而官盐壅滞。职此故也。久非国法之所能禁。不若明开其禁。令沿边各州县各隘口所从入之处。俱设局收税。但彼已在阿拉善王处纳税。不得再照内地额税。止照额税减半给以税票。令通行。关津渡口。有需索之常例。其费亦略相当。诚为两便之道。如此办理。则三年之中。章程既立。内地盐池之税少。则边口之税必多。边口之税少。则内地盐池之税必多。通盘核算。永远可行。通省之私盐皆成通省之官盐。刑狱息而贼盗少。官税省而国用充。万世之利。莫过于此矣。

　　闽盐请改收税疏嘉庆九年　
福建布政使裘行简

