<!-- { "loadSidebar": true } -->
漕为天下之大政又为官。吏之利薮。贪吏之诛求良民。奸民之挟制贪吏。始而交征。继必交恶。关系政体者甚巨。说者皆谓漕弊[已](己)极。然清厘实无善策。或以为州县一年用度。取给于漕。故不能不纵之浮收勒折。是无漕州县。其用度又将何出乎。或以为帮丁需索兑费。盈千累万。裁革此项。势必误运。州县亏空。实由于此。是无漕及有漕而不起运之州县。其亏空又从何来乎。凡此二说。皆贪黩州县。造作言语。以愚弄上司。以遂其朘民肥橐之私。而为之上司者。或受其愚而不加省察。或利其贿而为之饰词。以致浮勒日甚也。谁复肯揣本齐末。广思集益。使闾阎免渔夺之苦。帮丁祛赔累之病。州县无竭之虞乎。查州县收漕。有例定耗米。自加一四至每石八升不等。以为修理仓廒斗级辛食车脚津贴旗丁食米之用。办漕有余。即留为该州县办公之资。是清漕本不为州县之累也。合计各卫所。其无屯田者。不及十分之一。多者至每船千亩。少亦数百亩。田随船转。至三年小修。五年大修。十年拆造。所领例价。虽不敷用。然逐年撙节屯田租入。则津贴裕如已。头舵水手有工食。家口有月粮。又有轻赍月赠席银。头舵又许带土宜免税。帮丁附带客货。每船约一二千石。得受水脚。岂宜复有赔累哉。无如十羊九牧。为人择官。多方以耗剥之。各卫有本帮千总领运。足矣。而漕臣每岁另委押运帮官。又分为一人押重一人押空。每省有粮道督押。足矣。又别委同通为总运。沿途有地方文武催趱。足矣。又有漕委督抚委河委。自瓜洲以抵淀津。不下数百员。各上司明知此等差委无济公事。然不得不借帮丁之脂膏。以酬属员之奔竞。且为保举私人之地。淮安盘粮。漕臣亲查米数。而委之弁兵。通州上仓。仓臣亲验米色。而听之花户。两处所费。数皆不赀。一总运所费二三万金。一重运所费二三千金。一空运一催趱所费皆浮于千金。又沿途过闸。闸夫需索。每一船一闸不下千文。是故帮丁专言运粮。其费取给于官而有余。合计陋规贿赂。虽力索州县之兑费而尚不足也。善治漕者先清屯田。责成卫所。督课耕芸。量其所入。以一半给家计。一半备公需。停委重空。责成本帮裁派总运。责成粮道尽撤催趱委员。责成沿途文武裁汰闸夫。责成闸官看守缴关闸板。每一帮船抵闸。听其通力合作。提溜更速。水次则严禁嫖赌。及随帮收帐者。盘粮厅专责漕臣。而使督臣稽察之。通州专责仓臣。督同坐粮厅。革退花户之为积蠹者。则帮丁之办运从容。无须州县津贴。而州县无所借口以诛求于小民。奸民不能激众以凌辱其长吏。藏富于民。以培元气。以尊体统。否则浮收勒折。日增一日。竭民财以积众怒。东南之患。终必在斯矣。

　　厘剔漕事疏雍正七年　
尹继善

窃照江省征收漕粮。积弊多端。上　　圣怀。特颁　　谕旨。闻　　命之下。殊深惶悚。臣日夜图维。留心体访。凡民间完漕耗费。州县办漕需用。以及旗丁挽运用度。细细察核。务期与漕务官民均有裨益。方可永远行之无弊。查鄂尔泰先任苏州布政司时。曾有每石收漕费六分之议。内一半帮给旗丁。每船银二十两。一半给州县为办漕之用。臣通盘合计。在从前旗丁抵通过淮。浮费甚多。原不敷用。今蒙　　圣明。已将旗丁一切浮费禁革。伊等原有行月钱粮。又加额编五米十银。再帮银二十两。尽足用度。旗丁既有定规。州县不被勒索。有此三分一石。亦可办公。即民间完纳漕粮。每石止令交费六分。一切耗米斛面。尽行禁革。亦不为苦。臣在清江时。即经拟定规条。闻署督抚诸臣。因先奉　　谕旨发钞奏折内开有江省收漕。每石应收漕费三分。官吏多收六七分不等之语。欲避此名色。署督臣范时绎行司议详。每石止许收费三分。署抚臣彭维新。饬令每米一石。准其折扣九斗。臣查九扣收漕。每石已加米一斗一升。畏存六七分之名。阴行八九分之实。小民岂能受惠。此议断不可行。若每石收费三分。以一半给旗丁。每船止得银十两。以一半给州县。每石止一分五厘。一切铺垫人工脚价。实不敷用。夫处事必求其当。立法务在可遵。若矫枉过正。虽小民一时感颂。而公事难行。将来势必复增。况奏折所称。既收费六七分。又复加米。两项合计。实在浮多。如米粮不许升合加增。仅收漕费六分。原属官民两便。臣随咨会署督抚及漕臣商定画一。收费六分。通饬遵行。再向来随漕收取余米。最滋弊混。易于侵冒。其常平社仓捐谷一项。原系劝民乐输。而近来竟随漕勒收。亦一并饬禁。至旗丁既经定议。每船帮银二十两。自不许仍向各州县勒索。而州县又向有呈送各衙门征漕陋规。近年以来。虽院司道府衙门。已俱不收取。其监兑押运等官。以及吏役催漕人等。仍有浮费。若听其因循。则弊不除根。州县仍得借口。亦一并条分缕析。出示严禁。今岁法令之初。犹恐官吏奉行不力。臣督率司道各官。俱时时加意。处处留心。除玩法之兴化县等。已经严参。各处现在密行查访。明加儆戒。务期漕弊肃清。以仰副我　　皇上惠爱黎元至意。

　　拟更定漕政章程疏　
蒋攸铦

臣阿霖保臣蒋攸铦奏言。窃照江苏首以漕务为急。而漕粮尤以米色为重。自嘉庆四年。仰蒙　　皇上洞瞩积弊。三令五申。并荷　　圣慈。屡经设法调剂旗丁。自应日有起色。乃民间仍以浮勒上控。州县官又以刁抗为患。往往视收漕为畏途。究之各执一词。皆非虚捏。盖缘丁力久疲。所领行赠钱粮。本有扣。而长途挽运。必须多雇人夫。以及提溜打闸。并间有遇浅盘剥。人工倍繁。物价昂贵。用度实属不敷。势不能不向州县索费。州县既须贴费。势不能不向粮户浮收。州县既有浮收。势不能不受包户挟制。臣等访闻搢绅之米。谓之衿米。举贡生监之米。谓之科米。素好兴讼之米。谓之讼米。此三项内。搢绅之米。仅止不能多收。其刁生劣监好讼包揽之辈。非但不能多收。即升合不足。米包潮杂。亦不敢驳斥。并有无能州县。虚收给串。坐吃漕规。以图买静就安。遂致狡黠之徒。视为利薮。成群包揽。讦讼不休。州县受制于刁衿讼棍。仍取偿于弱户良民。其安分之举贡生监。所加多少不一。大约总在加二三之间。所最苦者。良善乡愚。零星小户。虽收至加五六而不敢抗违。畏暴欺良。此赢彼绌。是欲清漕政。转为奸民牟利之薮。而良民之受困益深矣。且乡僻愚民。始则忍受剥削。继亦渐生机械。伊等贿托包户代交。较之自往交漕加五六之数。所省实多。愚民何乐而不为。是以迩年包户日多。乡户日少。不特刁民群相效尤。即良民亦渐趋于莠。吏治民风士习。由此日坏。此漕弊之相因。而成积重无已之实在情形也。从前帮丁贴费。每船不过百余至二三百两不等。近来旗丁积累愈重。需费愈繁。且路费正用之外。或偿还旧债。或任意花消。或帮弁需索。皆所必有。亦非尽由于路费不敷。伊等知州县浮收有加五六之多。遂得借口多索。运弁奸丁。连成一气。州县惟恐误兑。不能不受其刁勒。是以帮费竟有递增至五六百两七八百两者。而苏松为尤甚。民强官懦之处。仅得良善之赢余。不足供奸丁之讹索。遂致亏空挪垫。固属实情。即民情较之地方。牧令任意朘削。仍借口于兑费繁多。故作亏空。亦所难免。稍借民力以济运。尚属因公。又因济运而亏挪。弊将何底。且州县既多浮收。则米色不能认真。帮丁既多贴费。则受兑亦不复深求。及至通州。贿买仓书经纪。通挪交卸。米色之潮杂不纯。率皆由此。此又官民交困。彼此挟持。南收此兑。流弊无穷之实在情形也。漕务积弊至此。岂可不大加整饬。力挽颓风。然弊有不可不除。而又有不能尽除者。若徒事饰说空文。听其言似属至公。究其实必无成效。臣等甫经莅任。毫无回护。已恪遵功令。严行示禁。升合不准多收。帮费全行裁汰。稍有不遵。即行查参。原属办漕正理。亦未始非臣等自全之道。惟是帮丁长途苦累。费实不赀。若竟丝毫不给津贴。则势必不能开行。若责令州县颗粒无浮。亦势必不能交兑。伏思　　天庾正供。迟尚不可。况明知必误。而听其决裂。即惩办亦于事无济。臣等非特不能当此重咎。具有天良。亦不忍出此。但清漕之说。既属窒碍难行。而酌加之事。又断无明发　　谕旨之理。臣等忝列封疆重寄。所以察吏安民者。惟在令行禁止。劝廉惩贪。今有所闻而不敢问。即惩之而无辞以解。令之不必其行。禁之不必其止。江苏讼案。大半在漕。一事如此。事事掣肘。若不立定章程。仍事颟顸敷衍。收过一漕。臣等亦必致士民等执为口实。而州县不予以限制。转难分别惩创。官与民不能开心见诚。吏治民风将愈趋愈下。仓库亦无清厘之日。徒知自顾考成。遂尔因循缄默。负　　恩更重。问心何安。夙夜筹维。并与司道等反复熟计。不得不于无术万全之计。苦思酌中权宜之道。谨就管见所及。不揣冒昧。敬为我　　皇上陈之。

一每年秋成时。酌定收米准则。以免偏枯也。查粮艘半载抵通。水蒸日晒。米质必酥。加以起剥折耗。进仓簸扬。恐余米尚不足抵补。应请于将届开漕之先。由藩司粮道督同该管知府。察看秋收光景。酌定斛面若干。总不得过八折之数。督抚核明。俟开漕时。无论绅衿士庶。画一征收。如再有控告者。查系该州县并未逾违。自当妥为晓谕。不准刁抗。若稍有格外浮加。虽未经告发。而访查得实。即行严参。至刁生劣监。仍前包揽挜交。讹索漕规。亦即严行究办。如此则帮费有资。漕可速兑。在绅士既有田地。本属有余之家。所费有限。而小民得免偏枯之累。且绅士齐民。画一完粮。刁徒无从挟制。包户亦不禁自绝矣。

一旗丁各船帮费。应严定限制。以杜苛索也。州县因帮费必须津贴。不得不量加斛面。仍系以公办公。并非准其任意多收。但帮费不定限制。则需索无已。必至加收。应请酌中定制。每船除向来不及二百两者。仍应照旧外。其在三百两以上者。察看该帮情形。定以三百两为度。漕臣严行晓谕。不准丝毫多索。米色则必须干洁。即食米应给本色者。亦不准违例折收。候兑足时。地方官将各帮米样。封呈本省各上司。运弁出具印结三张。亦将米样申报粮道。陆续转送总漕坐粮厅仓场侍郎查考。其旗丁应给银两。应令县帮公同散给。毋许伍长奸丁。包领侵扣。如有奸丁领出。私行花费。责成粮道严查究处。所有沿途催船漕委。及过淮抵通一切浮费。悉行禁革。如此则米色不能通融。旗丁不致苦累。而州县亦无所借口矣。

