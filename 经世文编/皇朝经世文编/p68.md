<!-- { "loadSidebar": true } -->
　　尚书梓材篇惟曰欲至千万年惟王子子孙孙永保民
臣谨案诗之言天子万年。天子万寿者。不一而足。虽出于颂祝之词。而皆本于忠爱之意。是以圣人录而存之。若夫推本于先王之明德。而下及于民依。固未有如此之恳切着明者也。夫周自后稷始基靖民。积累深厚。本有享国长久之理。至成王时。郏鄏之鼎已定。卜世卜年。不为不久矣。而周召诸臣。所惓惓致望者如此。岂诚有私天下之心哉。一姓相承。僭窃不作。兵革不兴。使民皆安乐寿考。无天札疵疠之患。斯宗子家相之责。克尽而无媿耳。然则其所谓欲者。非独抱此虚愿。为必将有绸缪式固之事焉。是故先王之成宪不可不遵。书所谓无作聪明乱旧章者是也。唐府兵之制。坏于张说。明开中之制。坏于徐溥。二人号为名臣。而轻变旧法。贻害无穷。其它私废法之徒。不足论矣。末俗之弊政不可不革。易所谓通其变使民不倦者是也。东晋陈邵之议。格于王导而不能从。韩范天章阁之对。仁宗用之而弗克竟。江左是以偏安。而宋室卒于不振。其它因循苟且之弊。抑亦不胜数矣。至于百年之计树人。则人才其先务。秦誓所谓保我子孙黎民者也。臣尝妄论三代以后。开国之初。戡乱致治之佐。皆敦朴厚重。思深而虑远。足以历数百年之规模。此非教化所致也。气运隆则人才与俱隆焉。及其耗也。文恬武熙。诡随容悦以窃禄而已。甚至背公植党。角立争胜。虽有愿治之主。而国事靡所与属。观于唐宋明之季年。可为长太息者矣。惟圣人于方隆之会。修教正俗。使士皆崇本实厉名检。通经学古。则朝野之间常有所倚重。以弭其隙而折其萌。其为益匪细也。三者皆欲至万年之大要也。三者皆得。则虽有小疵。不足以累大体。固可以蒙业而安。故说者谓三代之君。能守其祖宗之法。虽至今存可也。非虚言也。

进呈经义　
赵青藜

　　周易损上九弗损益之贞吉利有攸往得臣无家益初九利用为大作元吉无咎
臣案朱子本义。谓损下卦上画之阳。益上卦上画之阴。为损。损上卦初画之阳。益下卦初画之阴。为益。是损之上九。受下之益者也。损卦之主爻也。益之初九。受上之益者也。益卦之主爻也。既为二卦之主爻。则上九当言益上。初九当言益下矣。今考二爻之辞。于损之上专言益下。于益之初独言益上。圣人之垂训至矣。人君以一身受天下之益。必思所以扩其兼容并包之量。而动天下以爱戴归附之诚。舍益下奚以焉。考之周礼大司徒所掌。辨之以土宜。养之以保息。安之以本俗。聚之以荒政。凡所以为下计者。至周且悉。而其所以为益者。又皆藏富于民。无解衣推食之劳。而自有家给人足之乐。此弗损益之之道也。何咎之有。如或煦煦为仁。而从事于移民移粟之间。其道不足以行远。其心不能以入人。虽亦有救于时。而究不胜其狭小之私。其于不言有无。惠而不费者。未有闻也。故又曰贞吉。利有攸往。得臣无家。为天下君而不自利于己。莫非王臣而不视为私属。可大可久。王道之至极也。三代以下。若汉之文帝。唐之太宗。宋之仁宗。皆能合四海为一家。联兆姓为一体。其于爻所陈弗损之规模。获益之气象。殆庶几乎。至夫居下而受益于上者。大泽非可幸邀。殊恩岂易报称。是必劳悴有所不辞。利害有所不顾。身家有所不恤。知无不为。为无不尽。此大作之道也。然又恐志大而才小。任重而谋疏。有忠君之心。而无济世之策。亦徒足以速谤而增咎耳。岂所称元吉无咎者乎。易未有以元吉为戒辞者。此爻本义。以为必元吉然后得无咎。故必如汉之汲黯丙吉。唐之杜如晦房乔。宋之韩琦富弼文彦博范仲淹等。视国事如家事。为人之所不能为所不敢为。乃于此爻之义为不愧焉。要之上之于下。犹父母之于赤子。下之于上。犹手足之于腹心也。父母之于子。未闻有以家计者。即罄其家之所有以与子。而父母不惜也。损之得臣无家父母之志也。手足之于腹心。未闻有以力作为劳者。即竭其振奋之勤以效用腹心。而手足不靳也。益之利用大作手足之谊也。君臣一体之理。上下相关之故。圣人于损益之初上二爻。观其深矣。

经筵讲义五篇　
蔡新

　　九三无平不陂无往不复艰贞无咎勿恤其孚于食有福
臣谨案天人治乱之机。其微矣哉。欲治而不乱者。天心之仁爱也。不能有治而无乱者。气数之乘除也。惧其乱而保其治者。人事之所以维气数而体天心也。自盈虚消息言之。则天心有时不能胜气数。以制治保邦言之。则人事亦有时而符天心。谓数不可逃。六月云汉之诗。何以光复旧物。谓时有可恃。元狩天宝之治。何以不克令终。知此意者。于泰之三爻见之矣。夫泰极盛之时也。三亦犹阳长之候也。圣人于否至四而后有喜词。于泰当三而即多戒惧。虑患之意深矣。天下之乱也。不于其乱而生于极治之时。何也。开创之始。国势方兴。人心未固。君若臣早夜孜孜。无非为天下谋治安。为子孙措盘石。其精神之所周贯。天人实系赖之。履泰以后。上恬下熙。渐忘其旧。君以声色逸游。为无害生民。臣以持禄养交。为安享暇豫。进谏者谓之沽直。远虑者谓之狂愚。其上下之精神谋画。莫不狃目前之安。而图一己之利。夫图一己之利者。未有不贻天下之害者也。狃目前之安者。未有不来日后之悔者也。则堂陛之玩愒其一也。开国之初。简节疏目。网漏吞舟之鱼。而吏治烝烝。不恃法也。升平以后。巧伪渐滋。则文网愈密。以繁文缛节。为足以黼黻太平。以科条律例。为足以厘剔奸蠹。由是百里之命可寄。而颗粒铢两之出入。不敢专焉。钧衡之司可秉。而是非轻重之权宜。不敢问焉。使其君子无所恃以尽设施。其小人有所援以售巧伪。行之既久。人人但以簿书期会为尽职。而立法之初心。设官之本意。茫然莫辨矣。则政令之烦琐其一也。国以民为本。民以食为天。当泰之时。民物滋丰。而民之游惰耗之。俗之侈靡耗之。朝廷之征敛愈密经费日增耗之。古者以庶而愈富。后世则以庶而愈贫。古者论贫富于民间。后世则计赢绌于内府。古者制国用。量入以为出。后世筹度支。则因出而经入。由是虽有恤民之令。而民不见德。徒有足国之计。而用不加饶。则物力之匮竭其一也。人才着国家之元气。拨乱之世尚功。致治之初尚文。皆有经世之远猷。泰运既开。承平日久。朝廷渐厌谠论。士大夫讳言风节。拘牵文义以为学。熟习圆通以为才。卑顺柔诡以为德。靡曼繁缛以为文。俗以此为尚。家以此为教。莫不渐染成风。揣摩干进。夫贵之所向。贱之所趋也。家之所修。廷之所献也。在朝无骨鲠之臣工。则草野之诵读皆市心矣。居乡无廉隅之砥砺。则登进之事功皆苟且矣。则人才之委靡其一也。风俗者盛衰之本源。初泰之始。其室家妇子。里党闾巷。多有敦庞定集之思。厥后生齿繁。则家庭之诟谇日起。生计迫。则里巷之任恤渐衰。商贾之奢豪逾仕宦。狙狯之险健欺善良。朝廷敦宽大之政。然法行于愚戆。而疏于奸民。是长其桀骜之气也。吏治博安静之名。而蠹胥之弊窦日启。雀鼠之案牍常悬。是酿其刁悍之习也。则风俗之浇漓又其一也。此数者。或由矫枉之过正。或因时势之递迁。皆人事与气数相因而至者也。圣人知其然。故于泰之三爻。即戒以无平不陂。无往不复。霜虽未冰。月已几望。诚甚惧乎其终也。然可谓之气数人事。而不可谓之天心。天心之仁爱甚矣。自古虽当衰乱之运。其君臣能恪谨天戒。侧身修行。则天犹未有不予之以治者。况其未雨之绸缪乎。诚使为人君者。凛兢业之小心。存无虞之儆戒。念六月云汉之诗。鉴元狩天宝之治。庙堂之上。恪恭震动。百尔臣工。惟怀永图。罔敢玩愒。以迓天庥。然后崇简易敦大体。重责成戒丛脞。则政令不烦矣。省浮费戒屯膏。修地利薄征税。则财用不匮矣。审好尚公赏罚。奖忠直黜浮华。则人才咸奋矣。敦孝弟重农桑。严豪猾清狱讼。则风俗还矣。保大定功。和众丰财。有苞桑之固。无复隍之忧。岂不于食有福哉。而必自君心之无玩愒始。则欲尽人事以体天心而维气数者。诚不外艰贞之训欤。

　　无教逸欲有邦兢兢业业一日二日万几
