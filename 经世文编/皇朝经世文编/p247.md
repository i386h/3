<!-- { "loadSidebar": true } -->
圣天子加意农桑。每岁必亲蚕。收入供御。蚕桑之利。遍于天下。闽中天气和暖。理宜蚕桑。徒以难于创始。大利遂秘予蜀人也。习蚕利来。闽历守二郡曾于署内试养良丝。厚茧俱有成效。信乎闽之宜蚕也。顾欲养蚕。必先树桑。桑之种类不一。一名压桑。春初取桑枝大者长二三尺许。横压土中。上掩肥土。约厚二寸。半月后萌芽渐长。三四月后可四五尺。次年立春前后。翦开移于他处。二三年即成拱。叶可饲蚕矣。一名子桑。乃桑椹所种。四月取黑桑椹揉碎。用粪灰和土。种入地寸许。一月发芽。三四月可长二尺许。再逾年种。种四五年始成树。仍结子。惟叶稍薄。然任砍伐。枝可为薪。取叶又甚易。养蚕者利之。而吴越之间。每取压桑条。移接子桑。其叶更美。一名花桑。亦由种子而成。其叶与压桑相似。但有花无实。与子桑异。不可多得。湖州所种皆小桑。蜀中多大桑。此种桑之异法也。养蚕之法。立春日。取蚕种置地上。或草间。使受春气。随置温暖处。日以为常。越十余日。自出小蚕如蚁蠕动。视其多寡。用鸡翎扫下。每日一次。各为一处。以免参差。初生盛以筐。藉以纸。先用柘叶食之。如无柘用桑亦可。每日喂三次。天气晴暖。约七日即当初眠。眠则蚕不食。渐藏叶下。视眠者过半。即暂停。无与食。伺蚕蜕。大半起。而后食之。初与食不可多。多则伤食病死。渐长渐多。筐不能容。移于曲箔。蜀中呼为簟。二三日一次摊开令稀。扫去蚕粪。以利其气。蚕性喜温暖。宜向阳洁净。毋使近阴暗。及污秽恶臭。犯则蚕瘟。故蚕妇不近丧门。不食蒜韭。良有由也。初眠后约七日而再眠。又七日而三眠。停食俱如初眠时。三眠蚕长寸许。蜀中呼为大眠。谓过此则不复眠也。蚕既三眠。食叶有声如雨。投之立尽。每日三食。夜则燃灯照之。蜀中名为催老蚕。则举家忙也。约食廿三四次。蚕即老不复食。置蔟上。令作茧。渐多不胜摘。则多置叶其上。而覆以草。如鞠梗竹枝之类。蚕老者次第而上。其前后亦不甚相远。如遇天冷。下置火温之。四五日便成黄白二茧。各取归筐中。黄者缫为黄丝。白者缫为白丝。缫丝之法。大釜沸水。入茧一升。搅出丝头。置一木长径釜上立三柱。置二小车。长五寸。径二寸。下钻竹管各一。抽丝头由竹管出。绕小车周匝而后引入大车。车制宽尺六寸。径四尺五寸。前轾后轩。后二柱架车前。二小柱作机纳丝。二竹下分为二行上大车。每运车则机随车往来。疾徐如意。每抽茧。丝尽则蛹出。不尽者再搅而抽之。有不上头者。名水茧去之。破头者入水即。镇以石。毋令再起乱丝。每次添茧半斤。佳者煮茧三斗。可得丝二斤。即宜下架轴作一束如绳。挽其末如髻。即可贸。川中每斤价自八九钱至一两不等。惟其时耳。川中又有水丝。取法与火丝同。惟煮茧取头后。即下冷水盆中缫之。与火丝小异。色光而细。可作绫缎经线。然取之较少。故价稍贵。闻湖州蚕皆火丝。每年桑重生。复养蚕。故有头蚕二蚕之别。此蜀中所无也。蜀中墙下树桑。宅内养蚕。以为常业。蚕初生每重二钱。长大可满一簟。簟长丈二。宽五尺。编竹为之。屋中立四柱。柱下有十齿。作架盛簟挂上。可容五簟。养蚕家多者。二百簟。少者亦十余簟。每簟可得丝一斤。若得丝二百斤。则小康之家也。又蚕初生至成丝时。仅四十日。获利最速。其粪可饲豕。水可肥田。柴可炊爨。故人皆宝之。每蚕熟置酒相贺。又择其茧之佳者为种出蛾。分雌雄配对。半日分开。承以绵纸。令下子满纸。收贮为来岁计。其出蛾遗茧。可制棉绸。并无弃物。妇工女红以助男耕。心无外用。风俗可。岂不休哉。吾闵闽民之昧厚利穷生计。而莫为之所也。作是说以导之。

　　种棉说　
福州知府李拔

天生万物以为人用。草花虫壳。可为衣被。冰茧火蚕。皆可为丝。吉贝婆罗。皆可为布。然出产不常。组织非易。闾阎往往难之。求其取多用宏。价廉工省。贵贱咸宜。贫富皆便者。惟棉花为最。上古未有棉。汉后始入中国。流传遂广。世蒙其休。我　　皇上念切民依。留心耕织。温饱之利。遍于天下。予尝北至幽燕。南抵楚粤。东游江淮。西极秦陇。足迹所经。无不衣棉之人。无不宜棉之土。八口之家。种棉一畦。岁获百斤。无忧号寒。市肆所鬻。每斤不逾百钱。得之甚易。服之无斁。妇子熙熙。如登春台。有由然也。闽中地号炎海。天气温暖。土脉润。最宜种植。而棉花绝少出产。购自江浙。价常加倍。又其甚者。男子惟捕蜃蛤。女子不解织。寸丝尺布。皆须外市。苟非素封。欲不叹无衣也得乎。乾隆己卯。予守福宁郡。怪而问之。或云土地非宜。予疑之。因于署内隙地试种。岁入甚富。及调福州。屡试有效。然后知闽地宜棉而不棉者。非地之过也。开先无人。而种植之道不讲也。谨为粗举其略。俾谋生者取焉。棉树挺生。叶如苍耳。高二三尺。性喜燥恶湿。宜种山坡沙碛间。或地平。则四面掘小沟以泄雨水。水聚则叶虽茂不花。即花亦鲜实。或摇落无余。每岁春三月。取花子入土中。数日即生。非其种者。锄而去之。每株相离约尺许。毋使太密。锄三次。长尺许即开黄花。花谢结实如桃。又十余日。实开棉出。拾而存之。自下而上。绵绵不绝。自五六月至九十月方止。有头花中花尾花之制。故蜀中土俗以砍花柴为农功毕也。花既得。用车缴之。去其子。弹为棉。纺线织布。即可为被服。夫使农民有佐种植之利。而工商无衣贵布之累。则未有如广兴木棉之得计者也。民之欲自谋生。与司牧之欲为民谋者。其尚审而行之。

　　劝襄民种桑说三则　
襄阳府知府周凯

农桑者。天下之大命也。一夫不耕则民饥。一女不织则民寒。民饥民寒。强者为非而罹于法。弱者贫且死。自古为然。独襄云乎哉。余守襄阳二载。见民之于耕。不遗余力。崇山峻岭。尺寸开辟。其不宜黍稷者。艺薯芋杂以为食。而民之贫犹是。岂力之不出于身与。抑货之或弃于地也。孟子曰。五亩之宅。树墙下以桑。五十者可以衣帛。史记。齐鲁千亩桑。其人与千户候等。未见有桑阴十亩者。夫桑以饲蚕。无桑则无蚕矣。农之于耕。竭终岁之劳。一熟再熟。所入可计。而有水旱之虑。蚕则数月之工。妇女之事。无水旱之虞。利与稼穑等。且农按亩计税。有什一之征。而桑无征。尔襄民何惮而不为也。栽桑之地。不妨稼穑。墙角畦棱。道旁场圃。闲隙之地皆可栽。一家栽十五桑。计得叶若干。饲蚕若干。获茧若干。以丝以帛。以供一家之需。余可以易财粟。桑宜野亦宜山。桑之叶可以蚕。桑之实可以酒。桑之木可以为薪。桑之皮可以为纸。邻近荆豫皆有桑。尔襄民亦何虑而不为也。而余犹惧民之难于图始也。管子曰。十年之计树木。利在十年后。而先弃工赀于今日。是利未入而已费。今予先从远方购小桑八百余。栽之万山之下。大堤之上。示以栽种接压之法。桑之为类不一。宜接宜压。而叶始肥。任尔民采其枝条接压之。尔襄民又何乐而不为也。昔者范纯仁知襄城。课民种桑。张咏治崇阳。拔茶种桑。沈瑀为建德令。一丁种十五桑。余何敢与古人比。见尔民之墙角畦棱道旁场圃闲隙之地有大利焉。而不知取也。故为说以劝之。尔何忍使他木之萧萧濯濯者。占尔栽桑之地也。

或者曰。蚕桑之利。宜东南。不宜西北。遂疑襄阳近西北。非桑所宜。不知禹贡兖州。曰桑土既蚕。青州曰厥篚丝。山桑也。他州如扬徐东南。禹贡亦仅曰厥篚织贝。厥篚元纤缟而已。考之诗。豳风蚕月条桑。唐风集于苞桑。秦风止于桑。桑者闲闲咏于魏。鸤鸠在桑咏于曹。说于桑田咏于卫。按古今疆域计之。冀荆豫梁雍皆宜桑。利不独东南也。且襄阳古称南国。南属荆。北属豫。介荆豫之交。荆州厥篚元纁玑组。豫州厥篚纤纩。纩细绵也。纁绛币。组绶属。皆丝所织。不桑不蚕。其何以织。昔北燕冯跋下书令百姓种桑。辽无桑。慕容廆通晋。求种江南。而平川有桑息。张天锡归晋。称北方之美。桑椹甘香。燕皆处西北。且曰。桑为有生之本。利尽西北矣。何独东南。其尤足为襄阳明证者。先贤传。载司马德操躬采桑后园。庞士元助之。齐书。载韩系伯桑阴妨他地迁界。邻人愧谢。此三子皆襄阳人。则襄之宜桑必矣。或者曰。橘踰淮为枳。非木之性。迁地勿良。按农书。荆桑多椹。鲁桑少椹。禹贡厥篚丝。注鲁桑宜饲大蚕。荆桑宜饲小蚕。则荆自有桑。与鲁桑并着。襄阳志。载物产。桑及山桑素绢。谷城之庙滩有绢。南漳之东巩有丝。接壤当阳之河溶。有河溶绢。天门有天门绢。荆有荆绸。尔庶民试则而效之。加以压接壅溉之法。安见其变为枳耶。或者曰。襄有木棉之利。与蚕桑匹。按木棉古吉贝。树高丈余。今之所艺者草本木棉。芳谱所谓班枝花也。可为絮。为布。絮与帛同功。礼。童子不裘不帛。帛暖恐损幼者筋骨。七十非帛不暖。言老者非帛不足卫其筋骨也。尔既知织木棉以为布矣。曷不织茧丝以为衣乎。况艺木棉以亩计。侵稼穑之地。有芟柞之工水潦之虑。桑则树之墙角畦棱道旁场圃闲隙之地。较木棉为尤便。且尔既有木棉之利矣。益以蚕桑。其利不更溥哉。尔襄民何其未之思也。

