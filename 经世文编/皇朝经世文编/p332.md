<!-- { "loadSidebar": true } -->
豫州地处土中。各属仰食长芦山东淮北河东之盐。各就所近之处。分地定引。无相踰越。长芦盐行于豫者。凡二十六万九千三百三十引。其地则开封卫辉怀庆彰德陈州许州各府州属。及南阳府属之舞阳县。价则每觔自二十六文至二十一文。山东之盐九万二千二百六十引。其地则归德府属及辉府属之考城县。价均二十七文。淮北盐共七万七千七百三十八引。行于汝宁光州。及所属县价。每觔银自三分三厘至四分一二厘不等。河东之盐。行于河南南阳汝陜府州属。及许州属之襄城县。查池盐向归地丁办理。自嘉庆十二年归商办运。引盐尚未定额。按旧额七万九千一百四十引。价每觔自十九文至三十二文不等。凡商运到境。将引呈该管州县明。每引注明营销年月。截去一角。钤印信。奏销时。据此为。州县督销不完。咎在州县。商人不敷引额。罪在商人。并免其由府造报。令各州县径报盐道查核。汇册移送运司。转送盐政衙门奏销。此河南通省行盐之大也。考宋时两池颗盐最盛。京东之济兖曹濮。京西之滑郑陈颍汝许。淮南之宿亳州。河北之怀澶。及诸县之在河南者。皆食之。明时。河南之汝宁南阳河南三府及陈州。食淮盐。其归德怀庆河南汝宁南阳五府及汝州。兼食解池盐。彰德卫辉食长芦盐。万历间黄河以南。盐价腾踊。私贩甚众。各执利器。往来自如。官军莫敢谁何。御史李戴奏曰。私盐之众。由官盐之不行。然官盐之所以不行者有三。河东盐花之生太减。往者取数不盈。一也。山路崎岖。转运不便。二也。商人因脚价之重。不搀和不足以偿本。沙土参半。味苦不佳。三也。官盐价重味苦。民又不堪淡食。故私盐日众。今欲驱盐徒使不为害。亦惟于盐法加之意耳。河北彰德辉。长芦行盐之地也。河南之汝宁陈州。两淮行盐之地也。盐徒在北者取之长芦。在南者取之两淮。是河南五府。名属河东。所食者。实两淮长芦之盐。莫若量为变通。近北者分属长芦。近南者分属两淮。近西者仍属河东。庶盐行既便。其价自减。私贩者不禁而自息。于时议定开封归德卫辉怀庆食长芦盐。河南南阳汝州食河东盐。汝宁及开封所属之陈州商水项城沈邱西华。南阳所属之舞阳与光州光山商城固始息县。食两淮盐。　国朝盐法。一依明制。今惟陈州四属。及舞阳一县。康熙二十六年。改食芦盐。而地界始定。＃窃谓盐者。本天地自然之利。所以养人。在古人事简。故古圣藏富于民。不肯征榷其利。自井田制废。豪强兼并。若不置官领之。则豪势恣其占处。游惰藉以藏身。其弊有不可言者。故太公封齐。管鱼盐之利。汉武开边。置盐铁之官。其事古矣。谨采其法之善者着之。唐刘晏为盐铁使。上盐法轻重之宜。以盐吏多则州县扰。出盐乡因旧置吏。亭户既粜与商人。以后则纵其所之。江岭间盐远者。有常平盐。每商人不至。则减价以粜。官收厚利。而人不知贵。诸道有榷盐钱。商人舟车所过有税。晏奏罢之。晏之始至也。盐利纔四十万。至大历末。六百余万缗。宋有两税盐钱。免盐之榷而均诸税。以夏秋两季。同地税征收。然惟行之河北。京东诸路。则行蚕盐。其法赋人以盐。而征其税。如先课其桑。后征其丝。故谓之为蚕盐。明有开中法。开中者。仿宋之折中而为之。其法令商人于大同仓入米一石。太原仓入米一石三斗。给淮盐一小引。四百觔为大引二百觔为小引商人鬻毕。即以原给引。自赴官司所在缴之。其各行省边境。多有商中盐以为军储。盐法边储。相辅而行。中视时缓急。米直高下。编置勘合。发各布政司及都司所。商纳粮毕。书所纳粮。及应支盐数。赍赴各转运提举司。照数支盐。鬻盐有定所。犯私盐者罪至死。造引者如之。盐与引离。即以私盐论。按以上诸法。如刘晏之制。则官坐场收利。无转运舟车之劳。无官给之费。于窵远之处。又有常平盐以济其不及。则民亦无淡食之虞矣。宋两税盐钱。即近时课随地征。天下无不食盐之人。即无不供课之人。而私枭不除自去矣。明开中之法。则不待飞挽。而粟积于边。用晁错积粟塞下之法。待彼以爵。此以盐。不同耳。屯戍之卒。无开口仰食之患。而边备固矣。方今盐筴之法。上下奉行已久。然古之良法美意。不可不表而出之。以为因时制宜者之一助云。

河东盐法备览内一则盐品颇详附录于左

九有之盐品类甚伙大约生于天而成于人阴为体而阳为用故有煮海而成者蓟辽山东两淮广南闽浙是也有挹水于井法同煮海者西蜀滇黔之盐是也有挹水沃土或值雨过白土刮淋漉煮而成者河北营井之盐是也有崖砠崔巍雨滋日暵积如繁霜刮取即充食者阶成兰凤之盐是也更有龙成刚卤形似蒺藜其下有盐累而生如异物志所云者巴东●井在北崖盐水自凝中突边铺如陶宏景所云伞子盐者再有木盐依树蓬盐依草是盐为天地自然之美利要非二气氤氲熏蒸之久者不能独此解池晒取与庙湾花马池之法同而熏风自南功成一夕功效神速矣

　　盐额新增述　
汪甡

我　朝定鼎。沿明旧制。两淮岁行大盐七十万五千一百八十引。剖一为二。通合两淮幅地。岁行小盐一百四十一万三百六十引。名曰正纲。淮南额行一百一十八万一千二百三十七引。淮北额行二十二万九千一百二十三引。此原额也。继此而增者。有食盐加窝也。宁珠也。新增也。八县食盐也。加斤也。加丁也。三府复淮也。查宁国和州含山江都清河山阳桃源宿迁邳州赣榆睢宁沐阳等州县。原食正纲额盐。顺治八年。部札另加食窝十六万七千三百九十八引。其原行纲引。仍令纲商办运。此食盐加窝也。前明万历二十二年。宁夏为刘哱用兵。议加宁饷滴珠二项。　国初免征。顺治十年部札查。将此项颁行引目九万二千六百九十七引。行之数年。盐壅课逋。十七年。巡盐御史李赞元题准。带课不行盐。其课摊入正纲引内带纳。此宁珠也。顺治十三年。户部尚书车克题加两淮盐十六万引。亦行数年。盐壅课逋。正引停压二百二十万引。十七年。巡盐御史李赞元一并题准。带课不行盐。其课摊入正纲引内带纳。此新增也。上元八县。亦食正纲额盐。顺治十五年。商人张子谦。援宁和加窝例。改行食盐九万六千七百引。其原行纲引。尽归淮南纲商带课。而不行盐。其课摊入正纲引内代纳。此八县归纲也。康熙十四年。巡盐御史戈英自陈一案。审出银三十五万余两。科臣余国柱奏准。改割没为加斤。每引加盐二十五斤。加课二钱五分。通计两淮。共增盐斤十七万余引。增课四十万五百余两。此加斤也。康熙十七年。御史傅廷俊。题请盐引加丁。淮令四盐差御史。会同管盐巡抚。照丁议加。两淮巡盐御史郝浴。会同巡抚。题加二万七百四十二引。此加丁也。衡永宝三府。原属淮盐额地。前明借行粤盐。而淮引淮课本减。以致淮盐壅困。顺治十八年。巡盐御史胡文学。题准复食淮盐。分行淮南八万一千七百六引。认办粤课。其原办淮课。仍令纲商摊入正纲引内带纳。此三府复淮也。凡此皆原额之所本无而续征之浮课也。旧额新增。现行可考已。内如淮北陈州等六属。原行淮盐九千一百引。康熙二十七年。河南巡抚章钦文。题改芦盐。虽两淮额课。照数除去。增入长芦。然淮北门户尽启。芦盐充塞。诸商之困。无舒日矣。他如淮南吉安一府。由粤复食淮盐。乃于正纲额引之外。另颁五万二千三百二引。课非纲课。窝非纲窝。虽亦续增。而与纲额无涉也。更有南赣之由粤改淮。随复还粤。湖南用兵之蠲引。已照原额补行。闰月之增窝。食盐之增窝。量征军需五分之加课。俱蒙　　皇上洪恩。特旨蠲免矣。若夫办课行盐之规则。以及更名变价仓盐折价潮包桅封赃罚京书赎锾经费解费卤税积余残引纸朱之杂项。宪政炳然。无庸琐赘。惟是两淮止此幅地。而引目屡增。止此商资。而俘课日益。总稽其数。几倍正供。虽蒙各宪加意护持。慰劳劝勉。奏销不致愆期。然淮商之隐隐抱痛者。了然具在也。以今视昔。宁无踌躇而恫念乎哉。

　　盐法刍言　
汪甡

盐之大利有三。一曰国课。一曰商资。一曰民食。究之课出于商。商出于盐。盐售于民。一利无不利矣。盐之大弊亦有三。国课虑其绌也。商资虑其困也。民食虑其壅也。究之民食壅则商资困。商资困则国课绌。一弊无不弊矣。除其弊。兴其利。则恃乎法。曷言乎兴利之法也。盐之为物。民生日用之需。少则淡食。多则必壅。故立法之始。必先计户口之数。而后定盐斤之数。定盐斤之数。而后定额引之数。引无溢额。盐不停。商恃民以销盐。国恃商以办课。呼吸相通。首尾相应。一兴利而利无不兴。曷言乎除弊之法也。弊之大者惟在盐徒。而其为害私盐夹带为尤甚。私盐多一引。则官盐壅一引。夹带多一斤。则正盐壅一斤。故立法之详。内而产盐地方。自场至所。节节盘查。以防私贩。仪所摆马。宗宗称掣。以防夹带。外而行盐地方。所在有司。处处申饬。以捕奸犯。凡此者所以保此额盐不使之多。正保此额地之民。尽归而食额引之盐。民与盐符。运销自速。盐疏课裕。理固然也。是保盐即以保民。保民即以保商。保商即以保课。一除弊而弊无不除。即使法久弊生。更端肆起。加盐加课。壅困时闻。而弊犹是弊。利犹是利。虽其间或请蠲引。或请带课。或请减斤。或禁私盐。或杜夹带。而除弊兴利之意。依然莫逃乎法也。倘或筹国者。但增课而不顾商。筹商者。但督民而不问盐。截然割裂。漠不相关。诚不知壅盐何所销。而商课何所出也。纵令官受参罚。民受督比。商受刑追。其于国课终无益耳。是知盐政之要。惟在视三者为一家。保三者为一体。护其法。疏其流。使盐之源源不壅者。即课之源源不竭也。敢为主持鹾政之君子。献一刍荛焉。

　　酌盐法　
郭起元

