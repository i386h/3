<!-- { "loadSidebar": true } -->
窃周礼遂人所掌。畎遂沟洫浍川之制甚备。涝则导畎之水达于川。旱则引川之水注于畎。此所以岁不能灾也。今南人沟洫之制。虽不如古。然陂堰池塘。为旱潦备者。无所不至。北方本三代分田授井之区。而畿辅土壤之膏腴。甲于天下。东南滨海。西北负山。有流泉潮汐之滋润。无秦晋岩阿之阻格。豫徐黄淮之激荡。言水利于此地。所谓用力少而成功多者也。宋臣何承矩于雄鄚霸州平永顺安诸军。筑堤六百里。置斗门。引淀水溉田。元臣托克托大兴水利。西自檀顺。东至迁民镇。数百里内。尽为水田。明万历间徐贞明汪应蛟言之凿凿。试之有效。率为浮议所阻。自是无复有计议及斯者。农民终岁耕耨。丰歉听之天时。一遇雨旸之愆。遂失秋成之望。臣等窃意润物者水。其为人害者。由人不能用水也。农田之利兴。则泛滥之害去。惟是小民可与乐成。难于虑始。水耕火耨。沾体涂足之苦。非惰农所能任。而疏浚修治之工费。又穷民所不能支。以数百年未兴之利。谋之穷惰难与虑始之民。此亦事势之最难者矣。臣等请择沿河濒海。施功容易之地。若京东之滦蓟天津。京南之文霸任邱新雄等处。各设营田专官。经画疆理。召募南方老农。课导耕种。小民力不能办者。动支正项。代为经理。田熟岁纳十分之一。以补库帑。足额而止。其有力之家。率先遵奉者。圩田一顷以上。分别旌赏。违者督责不贷。有能出资代人营治者。民则优旌。官则议。仍照库帑例。岁收十分之一。归还原本。至各属官田。约数万顷。请遣官会同有司。首先举行。为农民倡率。其浚流圩岸。以及潴水节水引水戽水之法。一一仿照成规。酌量地势。次第兴修。一年成田。二年小稔。三年而粒米狼戾。小民水田收获之丰饶。自必鼓舞趋效。将可通水之处。无非多稔之乡矣。抑臣等更有请者。从来非常之利。言之而不行。行之而不究者。非局外之浮议为阻。实局中之规画未周也。臣等恭聆　　训旨。凡民间之小屋。有碍水道者。加倍偿价。大哉　　王言。顺人情而溥美利。无过于是。臣等伏念浚河筑圩。损数夫之产。利千耦之耕。甚而富家百顷。俱享平成。贫人数畦。偏值挖压。若概偿官价。不惟所费不赀。亦非民情所愿。计亩均摊。通融拨抵。视本田亩数。加十之二三。其河淀洼地。已经成熟报升。必须挖掘者。将附近官地。照数拨补。如有豪强惑于风水。抗拒不遵者。严加治罪。如此则事无中挠。人皆乐从矣。至浮议之惑民。其说有二。一曰北方土性不宜稻也。凡种植之宜。因地燥湿。未闻有南北之分。即今玉田丰润满城涿州以及广平正定所属。不乏水田。何尝不岁岁成熟乎。一曰北方之水。暴涨则溢。旋退即涸。能为害不能利也。夫山谷之泉源不竭。沧海之潮汐日至。长河大泽之流。遇旱未尝尽涸也。况陂塘之储有备无患乎。此等浮议。虽愚民易为所惑。臣等宣布　　皇仁。悉心开谕。无不感激欢腾。劝功趋事。其农田水利。区画条目。容臣等博采熟商具奏。

　　京东水利情形疏雍正四年　
朱轼

窃河道有经有纬。而纬常多于经。所以资节宣。利挹注也。臣等历看京东之水。若白河若蓟若浭以及永平之滦河。皆经流之最大者。白河为漕运要津。农田之蓄泄不与焉。然河西旷野平原。数十里内。止有凤河一道。自南宛流出。涓涓一带。蜒蜿而东。至武清之堠上村断流。而河身淤为平陆。此外别无行水之沟。亦无潴水之泽。一有雨潦。不但田庐弥漫。即运河堤岸。亦宛在水中。查凉水河源。自京城西南。由南苑出宏仁桥至张家湾入运。请于高各庄开河分流。至堠上。循凤河故道疏浚。由大河头入。仍于分流之处。各建一闸。以时启闭。庶积潦归有。且可沾溉田畴。而于运道亦无碍也。运河之东则香河。其下为宝坻。沿河堤岸坍颓。屡为二邑之灾。应及时修筑高厚。并于牛牧屯以上。斜筑长堤一道。以障上流之东溢。则香河宝坻无运河之患矣。再通州烟郊以南之水。皆汇于窝头。分为二股。一股南入运河。一股东流。经香河县之吴村。汇于百家湾。入七里屯。达于宝坻。查七里屯以上。大半淤塞。地皆沙卤。难以开凿。若将南流一股。疏通深畅。则窝头经流。归于运河。分入香河之吴村者无多。稍加浚导。则亦可免冲溢矣。又夏店之箭杆河。经香河东北。入宝坻之沟头河。漫流入淀。应从沟头疏浚。导流于宝坻县南。会七里屯之水东入八门城。达于大河。庶水有攸归。不致漫溢为害。且潮水自八门逆流入河。于农田亦有利焉。宝坻之西北壤接蓟州。运河自三台营会诸山之水。东南至宝邑。会白龙港。又南经玉田丰润。合浭水达于海。河身深阔。源远流长。所谓弃之则害。用之则利者也。请先筑河堤。务须高厚。然后于下仓以南。建石桥一座。桥空下闸。壅水而升之。注于两岸。以资灌溉。多开沟浍。自近而远。纵横贯注。用之不乏矣。浭水又名还乡河。源发迁安之泉庄。喷薄涌。悬壁而下。既入平地。则委折蛇行。土人有三湾九曲之称。自康熙四十二年。决运河头。夺流而西。至雍正元年。始塞决口。挑引旧河。然河道狭而堤堰卑。东决则淹丰润。西决则淹玉田。二邑士民。请展狭为广。改曲为直。其说近是。然以建瓴之势奔放直泻处。如刘钦庄王木匠庄。各开直河一道。其旧流亦无令壅塞。俾得两处分泻。堤堰之偪近河身者。拓而广之。更加高厚。可无冲决之患。至沿河一带。建闸开渠。数十里内。无非沃壤。土人动言浭水湍急为患。不知败稼之洪涛。即长稼之膏泽。现在远河居民引流种菜。千畦百陇。在在皆然。未见利于圃。而独不利于农者也。玉田本属稻乡。蓝泉河出蓝山西南。流入蓟运。夹河潴水为湖。伏秋山水暴发。河与湖平。一望弥漫。应将河身疏通深广。束以堤防。西北另开小河一道。引山汗漫之水入河下流。使湖无泛滥。而河得安澜。仍于曲河头建闸开沟。引水遶东湖。而南湖内外田地。均沾灌溉。仍于湖心最下之处。圩为水柜。以济泉水之不足。其利可以万全。又泉河发源小山泉。东流会孟家泉暖泉达于蓟运河。现在引流种稻。所当搜涤泉源。多方宣播。以广水利者也。丰润负山带水。涌地成泉。疏流导河。随取而足。志乘所谓润泽丰美。邑之得名非虚。臣等历勘所至。如城东之天官寺牛鹿山铁坎。以及沿河沮洳之处。或疏泉。或引河。可种稻田数百亩。多至千余亩而止。惟县南接连大泊一带。平畴万顷。土膏滋润。内有王家河汊河龙堂湾泥河共四道。皆混混源泉。春夏不涸。王家河汊河流入大泊。龙堂湾泥河西入蓟运河。而田畴不沾勺水之利为可惜。应请涤其源。疏其流。坝以壅之。堤以蓄之。东北引陡河为大渠。横贯四河。中间多开沟洫。度陌历阡。潆洄宣布。数十里内取之。左右皆逢其源。涝则田水达于沟。沟达于渠。渠会于河。河归于大泊。大泊广八里。长方十余里。若于东南穿河。导入陡河以达于海。而泊内可耕之田多矣。陡河即馆水。源自滦州之馆山东。流遶县境而南。旁河村庄。曰上稻地。下稻地。南曰官渠。

昔年圩田种稻之处。沟塍遗址。尚有存者。宣各庄以下。至今稻田数百顷。村农以此。多至饶裕。若推而广之。沿河坚筑堤防。多设坝闸。以时蓄泄。疆理一循旧迹。不劳区画。而两岸良田。不可数计。至板桥狼窝铺等处。东连榛子镇一带流泉。大概入滦州境矣。滦州为永平属邑。永平之水。滦河为大。其源远所从来者高。汹涌滂沛。推壅砂石。既不可束以堤防。亦难以资其灌溉。然各属支流藉以汇归。少涨溢之患。而涓沥皆农田之资。如滦州近城之别故河。淤塞漫流。数十年于兹。若照旧疏通。不惟城闉不受浸啮。而西南负郭之田。皆收浸润之利。城南则有龙溪。出五子山东。大泉腾沸。流至五官营。伏入地中。至阎家庄复见。即清河之源也。按此系迁安县之清河城西有沂河。经芹菜山南流。折而东。又转而南。二河之间。地势平衍。土冈环之。东南一望无际。皆可播流而溉也。西南则游观庄之靳家黄坨河。引泉可田。南则稻河吴家龙堂等处。引河可田。西北则自沙河驿之东。榛子镇之西。龙溪黄崖暖泉。会于牛河。按此系滦州之牛河经双桥。而围山瀑水入之。流清而驶。地平而润。沿岸一带。建坝开沟。无处非水耕火耨之地矣。滦州之北为迁安城。北徐流营涌出五泉。合流入桃林河。又三里桥涌泉流出滦河蚕姑庙。泉河与滦河相接。龙王庙之泉头。流为三里河。经十里桥而南。夹河皆可田。黄山之麓。一泓湛然。浮沫如珠。西漾入石渠。渠岸清泉喷涌。即还乡河自出也。自泉庄至新集五六里。两岸地与水平。播之可种稻田百余顷。且可分还乡河上流之势。滦河经府治之西。青龙河会焉。青龙河即卢水县。以此得名。境内冈峦起伏。地高水深。难以汲引。惟县北之燕河营。涌泉成河。及营东五泉。漫溢四出。至张家庄一带。皆可挹取。为树艺之利。他如抚宁昌黎乐亭。以及遵化三河等州县。臣等未及历。然按图考志。大抵水泽之利居多。伏念京东土壤膏腴。甲于天下。只缘积俗怠玩。苟且因循。人有遗力。地多遗利。臣等查勘所至。宣扬　　圣德。明白晓谕。一时民情踊跃。欢声雷动。今春融冻解。臣等分遣效力人员。逐一确估兴工。惟是工程浩大。地方辽阔。高下随宜。容有变通之处。抑或委员经理。未合机宜。圩田之多寡。奏效之迟速。统俟工完汇齐具奏。

　　京西水利情形疏雍正四年　
朱轼

查京西一带诸山。实为太行之麓。逶迤环拱。遥神京。水势因之尽朝宗而左骛。故自西北山而下者。皆东南汇于两淀。自西南山而下者。皆东北汇于大陆。二泊两道分流。毕由东淀达直沽入海。则是今日所历诸河。即去冬查勘畿南河淀之上流也。下流治。乃可以导上流之归。亦必上流清。乃可以分下流之势。谨将勘过情形。并开挖疏引。措置水田事宜。为我　　皇上敬陈之。

