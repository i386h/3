<!-- { "loadSidebar": true } -->
高邮州境之西。南连郡中。以至滁泗天长诸山。地势为高。东北诸湖荡。与山阳宝应盐城相接。地势最下。其高者水之所出。其源有七十二涧。下者水之所归。凡七十二涧之水。皆汇于三十六湖。汪洋浩荡。方二三百里。循湖而东。有河曰运河。有堤曰平津堰。凡田地在堰西者曰西上河。在堰东者曰南下河。以西高于东也。南北下河之间。又有河曰运盐河。其堤曰东河塘。凡田地在塘南者曰南上河。塘北者曰北下河。以南高于北。故南不曰下河。而亦曰上河也。堰有闸数座。塘有斗门石涵洞数十处。遇水。则西河藉南河北河以为之泄。遇旱。则南河北河藉西河以为之溉。言邮之水利者。不外乎此。然邮之上流有淮黄。恃高堰周桥翟坝为之障。下流有海。恃庙湾白驹丁溪等口为之泄。倘上下流不治。邮亦不得自主。且运河西当湖冲。东于城。今堤益高。水益上。始则田低于河。继则城处堤下。邮民休戚。系于此焉。绸缪经画。前人之章牍具在。可忽乎哉。

兴化县。环县皆水也。或为溪。或为河。或为湖荡。萦绕于数百里。而城郭居其中。洵哉泽国矣。且水之来也。西北从宝应之广洋湖。西从高邮之海陵溪。西南从邵伯之艾陵湖。南从泰州之蚌沿河。东从各盐场之梓新车路诸河。将欲东注于海。必先取道于兴。而水之去也。仅达于盐城一路。渐次而入于海。是来多而去少也。兴地势之洼下。如在釜底。西下东高。又如侧釜。是来易而去难也。议者咸以多开海口为筹兴良策。然使上流不治。淮黄之奔湍急下。纵有海口以为疏浚。而径路纡远。河道浅隘。譬以瓶罂之口。欲其骤纳百斛之水。未有不横溢于四旁者。曩时归仁堤决。兴城之不浸者三版耳。境内鱼盐之产。安能蒙业。况瘠田多困波臣。或少有收获。以暂给饔飧。几见有茨梁之庆哉。今幸上流之堤堰坚固。南北之串场河道疏通。白驹丁溪草堰诸海口。畅流无阻。庶几倾釜底而出之。可以转来水为去水。百余年水之为害于兴者。其无忧乎。从来利害不并立。水害既除。斯可徐图水利矣。

宝应县。绕城西为运河。其西南西北。皆水乡也。史称魏将军邓艾作白水塘。立屯。可溉田万二千顷。唐长庆中。犹凿大府泾以溉塘。南宋时屡议修复。不果。是塘利之不讲久矣。运河为转漕通津。河堤接泛光白马诸湖。往日上资输挽。下润田园。且茭芦鱼蟹。为利甚伙。迨淮黄不循正道。涨湖溃堤。惟宝应受害最先。议者皆以开子婴沟浚射阳湖为泄水入海之策。及子婴开矣。而水势不减。射阳浚矣。而淤浅如故。或且尤前言之不效。然西堤隔断河水。沟闸仅能泄漕河之一线。沿海各场。闸港闭塞。沟之下流。何由畅达。而射阳赴壑之要冲。未经讲求。以致水流迂缓。积沙不能渐洗。行不力。非言不效也。今此沟已建滚水大坝。更屡疏下流以及海口。况上流阳防永固。淮水安澜循规。以为善后斯可矣。至于弘济河之捞浅勿懈。通湖闸之启闭及时。安不忘危。又在经理之得其宜耳。

泰州。自郡城湾头折而东者为上河。自高邮邵伯灌注于东北下乡者为下河。其上河自斗门入州境。距州仅二十五里耳。下河水道三支。一自新城殿折而东北者。经于溪秦潼西溪以抵各盐场。一自新城殿折而直北。经鱼行以至港口镇。又至凌亭阁。与兴化分界。一自新城殿折而西北。则尽于樊汊。与江都接壤焉。上河之高田常苦旱。下河之低田常苦涝。且上下河盐艘千万。络绎于途。而不讲开浚以为潴蓄。苦于涝者辄转瞬而亦苦于旱。然则言泰州水利者。惟在挑浚及时。潴汇得所。固东西二坝。而使水有所制。疏串场河及海口诸闸。而使水有所归。即白塔芒稻之河流。外泄之江。而运盐河浚之既深。必不至浅涸。下河兴化之堤。亦未必阻西方之水。勿复以曲防诟邻封也。

　　运河上下游议扬州府志　
史奭

江都之河渠。有关于河防水利者。惟运河为大。北接高邮。南至大江。一漕堤。与河俱长。而最险要者。则自邵伯金家湾起。北至露筋界牌止。计堤四十余里。堤以西曰上河。自朱家湖黄子湖迤西。地势渐高。常忧旱。堤以东曰下河。自堤迤东。地势渐低。常忧涝。昔晋太傅谢安。始筑邵伯堤以界之。堤以西无旱忧。堤以东无涝忧。民皆便之。至明季。高堰失修。翟坝冲缺。水势直灌高江。此江都漕堤之所以屡决。而民胥为鱼也。然患虽中于江都。而所以受患之故。则有来源去路。不仅在江都也。须分三路之水而治之。三路者何。曰上流中流下流也。上流不治则来水无穷。虽日治中流无益也。中流不治则蓄泄无方。虽日治下流无益也。下流不治则水无去路。虽日治中流亦无益也。所谓上流者。高堰周桥翟坝是矣。高堰宜帮阔也。周桥不可开也。翟坝宜坚筑也。则淮水不致旁泄。得以全力冲出清口。上而清口不淤。下而高江不溺。再查高堰以上之归仁堤。照旧实筑。而洪泽湖来流减半。高堰翟坝俱为易守。则来源既少。而上流治矣。所谓中流者。自淮至扬运河漕堤是也。旧制十里设一小闸。旱则蓄。涝则泄。以济漕运。以卫民田也。又堤西诸河。霪雨非常。及清江浦之上通济闸水下注。与旴眙天长高良涧水陡发。运河不能容受。于是在山阳则开泾河黄浦二大闸。在宝应高邮界则开子婴沟大闸。在江都则开金湾三闸。及新河十四里芒稻河东西两闸。自邵伯至江。不过三十二里。泄水最为直捷。康熙间河院王光裕。又于两闸之西开闸三门。亦因此地泄水最易也。但金湾闸门尚窄。闸下新河孔家湾。南北淤沙浅窄。宜开通广阔。再将陆漫沟以北。开一二闸。使运河水势。南北分泄。则蓄泄有方。而中流治矣。所谓下流者。则范堤各场之海口是也。云梯关在昔止为淮水尾闾。故能容受而无沙淤之患。自宋神宗熙宁间。黄河南徙。黄始入淮。浊流夹沙而行。稍一旁决。则势缓沙停而河塞。愈塞愈决。愈决愈塞。且黄家嘴七里沟相继旁决。而云梯关大淤。正坐此病。是云梯关为黄淮两水之尾闾。乃第一要紧海口。不必言矣。其外若山阳之庙湾海口。盐城之石天妃庙海口。兴化之刘庄青龙桥口。白驹之龙港口。草堰之卤河口。小海之小海团口。泰州丁溪之龙开港口。河垛车儿坝之滔子坝口。凡此皆所以泄堤东七邑之水者也。年来非不开放。而究竟田庐不免渰没。人民不免漂溺。屡烦破格蠲赈者。有二说焉。一则各海口离漕堤俱三四百里而遥。纡回曲折不能直达也。一则下河七邑。四高中洼。地形如釜。沿堤减闸之水。譬之由釜边而入。范公堤各场口。地势反高。譬之由釜边而出。则釜底之田庐。已在深渊矣。沿堤三十余减闸之水。滔滔东注。既不通江。又难达海。非民田受之而焉往也。故运河之水导之入江入海者上策也。不得已而泄之下河。则当准漕堤闸口之水。与各场海口之数相等。庶来源去路足以相当。而其中之行水河路积年淤塞。尤不可不亟为深浚者也。在泾河黄浦之下。则射阳湖一路。子婴沟之下。则盐城旧官河一路清水潭之下。则泰山庙东河一路以及兴化之海沟河白望河车路河。邵伯之下。则颜家庄杨家庄以达樊汊及泰州西溪河。并各场之串场河与范堤东达海。河路俱开通深阔。则水有去路。而下流亦治矣。

　　大挑运河疏扬州府志　
御史徐越

淮扬一带内河。原系人力开凿。以黄河挟沙之水。既夺淮水南下之位。灌入天妃闸。而内河浅隘。水缓沙停。数十年来。运河之底。垫高益甚。而东西两岸。每年逐渐加增。堤薄土浮。何恃不溃。且也运河浅阻。淮湖相连。不能宣泄使速归江。以致沿堤地方屯蓄为灾。如欲运道永通。民无水患。必实实大加挑浚。将河泥尽移两岸堤外。惟令平厚。不许增高。其迂回三百里内。土性之刚柔沙油。地形之高下阔狭。山阳与宝应不同者。以近湖远湖也。宝应与高邮不同者。以高邮有通湖水口连设两闸。而宝应无之也。高邮与江都不同者。以江都有稻河瓜洲镇仪征县入江之口。而高邮又诸水之所锺也。何处当束之使狭。何处当浚之使深。何处当先施畚锸。何处当相度水平。应直挖者。当计土以分方。应水刷者。当逼岸以瀹底。访知熟谙之人。详审预定。不致措置孟浪。有始鲜终。则开销一分钱粮。即得一分实济。不必别议宣泄。而运河既已深通。入江自尔湍速。上而天庾通济。下而地方民生。皆有裨益矣。

　　沿海闸河议扬州府志
