<!-- { "loadSidebar": true } -->
日昨承谕。令拟定十家牌式。务令简而易行。不简不易。民莫之与。此诚立政立事之大纲也。然谓无须监督册报。但使十家保受而已。区区之心。窃有未谕。反复思之。诚见其未然。惠言闻古圣王之治天下。至纤至悉。其举一事。至周至密。故其民从之。如日用饮食之不可废。何者。受其利而远其害也。由此言之。其下之奉之也简。其在上有繁焉者矣。其事之行之也。易其发虑有难焉者矣。故君子立一事。兴一教。必有数十百年之计。贵其后世可守也。王文成十家牌法。所以不监督册报者。以其时强寇在迩。各有戒心。其势固不须上监督册报也。今以无事之时为迂远之备。愚夫见迩岂肯尽心。且今州县岁岁所行门牌户册。即是文成遗法。其牌册固以十家为联。但少挨查一牌耳。然今日之门牌。何曾有稽查之用。今增此一牌。不过以保长之责分之里。其稽查与否。不识与门牌何以异。此知其无益者一也。窝藏奸匪。里不首。律有明科。然娼贼窝家。处处而有。里为株累者亦不少。然未尝问者。发之而不胜。则立受其祸。发之而幸胜。则徐受其害。故隐忍而不问也。今徒以一牌之文编连晓喻。欲其检察无隐。固已甚难。即使检察得实。告之官。则干涉公庭。为累不少。告之保长。则保长未必不徇庇。告之本乡绅士。则彼不任其责。谁肯力为主持。然则莫能以他日不可必之连坐。而博目前不可解之深怨也决矣。此知其无益者二也。如其乡里无事。此牌实为具文。有之可也。无之亦可也。不幸一旦有事。仓卒之间。依牌集众。十家之中肯同力乎。其视绅士。十家之一而已。无督率之素。能听其指挥号召乎。然则有此牌与无此牌。相去几何。此知其无益者三也。非特无益而已。又有不可者七。将定十家门牌。必造户清册。现在各乡保长。已议照田起派矣。至于十家门牌。又必逐月领给。上司既有来文。州县必须月报。州县既行编审。书吏必责缴牌。是月有所费。岁有所糜。无册报之实。而有册报之费。其不可一也。编审一定。牌头之名。注在县册。嗣后十家倘有官事。保长必株连牌头。贫民既苦追呼。富户且将破产。是牌头无故而为官身。谁不畏惧。避乡正甲长之累。而不顾牌头之祸。其不可二也。牌文每月缴县。无副册相钩检。脱有事故。发册检查。吏胥舞文。可以销毁抽改。其不可三也。事既造端。而经制不定。他日有喜事之官。更为条例勒压。奉行即有不便。无从公议。其不可四也。或遇贪暴之吏。因事造端。月责结册。日责循环。民间既未有章程。胥役纵横。听其需索。事无统计。谁则支之。是无监督册报之费。更甚于监督册报。其不可五也。方今官吏愦愦。惟利私是骛。民生之计。视若越人之肥瘠。先生为乡里奋身创此良举。幸而抚军廉正。主持于上。又幸而郡县之长。皆臂指相使。搢绅之族。皆同心俯首。相与协力于下。及今之时。不图久便之计。异日者。长吏非其人。州县更相猾。当此之时。而事势奔骇。先生虽欲出死力为乡里扞卫。岂可得哉。其不可六也。故曰发之易。收之难。靡不有初。鲜克有终。先生既已发之矣。不自我定其事。他日不善事者败之。众怨之口。将以先生为实。其不可者七也。负此七不可。以行三无益。此岂先生与抚军绸缪民政之意哉。愚以为当今之务。其要有二。一在蠲本户之费。一在杜滋扰之源。苟此二者得矣。虽监督册报不为繁且难也。苟不得。虽不监督册报不可一日以行。劝课富室。使出财于公。主者掌之。领牌报册之费。则以此给。遇官事供亿之费。则以此给。有所禀报。舟车饮食之费。则以此给。在牌之家惟责其检察。无隐而不使出一钱。向之门牌钱皆可除免。其有廉得奸宄者又取于公以赏之。则民知有牌之利而忘其劳矣。甲长乡正之名。近于为官役。不若乡设一局以绅衿一人总理。士夫数人辅之。谓之董事。牌头无常。人轮日充当谓之值牌。如此则牌头之名不达于官。董事民间所自举。不为官役又皆绅士。可以接见官府。胥吏虽欲扰之不可得矣。直牌有总理董事为之庇。可以不畏强御。知追呼所不及。可以不惧株连。则牌户安矣。直牌日日所记。上之董事。董事核对而录其副。上之总理。贮存于局。而原牌报官。十日一登。其事无几。而又有保长为之役。则董事亦可以不患劳矣。民间既有副册。总理守之以稽察一乡。有事则与公牌相检。胥吏虽欲为奸不可得矣。然此数事。不出于上官不足以率众而为久远之例。顾先生条其利害。酌其便宜。更咨抚军请札饬到县遵照奉行。则可以必行而无弊。先生之功于乡里。岂一时哉。风闻抚文到县。本不拟奉行。近因首领官有亏公帑者。请于太守乞行此牌。藉行填补。此时各乡观望。惟先生是视。牌式朝出。则婪泉暮入。顾先生力持其事。勿以为贪吏之资。百姓幸甚。拟抚军札饬事例。

一储公费　保甲之法。原为保安富户起见。一切册报往来之费。既不能取给公帑。若按户科派。即贫民不能不受其累。地方官宜劝各乡殷实富户捐赀输公。即于本乡设局存贮。公议一人司其出入会计。以备领牌报册。及修理寨栅公事车马之费。其有给赏。亦出于此。收贮开销。皆听本乡经营。地方官一切不问。

一专责成　旧例有乡正甲长牌头。次第检统。然牌头即十家之一。责以领率。势有不能。甲长案牌立人。所用既多。转或贤愚不等。今惟大乡镇立公局。局立总理一人。以本乡绅衿素为人所敬服者为之。酌其地之远近。立董事数人。以本乡有才德能办事者为之。皆听本乡公同议举。地方官不得差派。又不得以保长充当。小村坊但立董事一人。附于大乡镇公局。十家共为一牌。不论牌尾。每一家轮值稽查。五日更换。谓之值牌。每日日将入。直牌持本日县印牌文。亲赴各家稽察。有无事故。或有外出远归。或有亲戚远歇。一一填注牌中各名下。十日汇送各董事。各董事各领每月副册一本。每十日直牌送致牌文逐一察核。填注副册。每月初三日。汇齐一月正牌副册。送至公局。总理亲自检查。初五日令保长送县。正牌存案。副册钤印发贮本局。以备考对。毋许遗失。凡十家中有不孝不弟酗酒打降窝娼窝赌淫邪偷盗者。同牌之家。告知董事总理。总理董事先行劝戒。果不可化诲。即令保长报县究治。如同牌知情不举。事发之日。十家同罪。如有来历不明之人来往住宿。直牌之人必须盘诘。苟系可疑。即告知董事总理。董事详加察验。果系奸匪。告总理。令保长报县究办。如直牌漫不经心。以致容藏匪类。事发之日。与窝贼之家同罪。其有查出奸匪。呈报得实者。总理董事给赏。诬告捏报者。以其罪反坐。董事随时稽察各值牌。知其勤惰。或有怠慢不遵约束者。告之总理。许即送县究处。总理稽察各董事。务期实心办公。倘有怠玩及滋事者。即公议更换。并议罚条以示惩警。为总理者亦不得曲徇己私。各矢至公。以为乡里表率。总理不称职。许本乡赴县呈请另举。

一杜扰累　保甲之意。所以使民相保相受。乃是百姓自顾身家。自保乡里。并非官为督责。自来行之不善。官民相违。胥役滋扰。往往反以病民。今惟责成本乡绅士。遵照条法。实力举行。地方官止受绅士成报。时加劝导。不得令差役挨查。如有公事。止传总理面议。其董事直牌。受法于总理。填造户清册。编审十家门牌。即令总理交董事办造底册。保长誊写报县。不得假手吏书。其底册送县钤印发贮公局。以便核对。毋许遗失。每月需用日报牌。亦听各乡公局照式印造。送县钤印。每月保长赴县领一月牌。交与总理。分给董事。董事十日一给牌户。领牌钤印。地方官严饬胥吏。毋许稽。

一谨编审　编牌以十家为常。或多少参差。附近合编。亦不拘一。务须街巷邻近整齐。皆由董事编派。不问官民大小户。一体均编。总理董事保长。皆在其内。庙寺尼庵。亦与民家同例。轮日值牌。女户单丁。不在派例。客店来往人杂。所关尤重。除一体编牌列十家稽查其本家伙伴外。另给日报牌簿。每日填写所住何人。何业何往。务须清楚。不许蒙混。此簿亦与十家日报牌一例报局。以凭报县。副册存局。连坐例并同。乞丐无归。易藏奸匪。每乡令总理酌与公所歇宿。丐甲造册查点。日间任其行乞。夜间必归一处歇宿。如有不归歇宿。即逐出乡。不许容。丐甲不察。有事连坐。每月朔日。各董事赴各家门首检月内生死出入。即于门牌上改注。仍于副册上注明。俟岁终另造清册。另注门牌。

一谨巡更　每街每巷。或百家或二百家为率。处处设立寨栅。同栅之内。合力巡更。皆听总理董事相地分派。

　　保甲示　
彭鹏

保甲行而弥盗贼。缉逃人。查赌博。诘奸宄。均力役。息武断。睦乡里。课耕桑。寓旌别。无一善不备焉。行之不善则民累滋甚矣。如旧例朔望乡保赴县点卯守候。一累也。刑房按月两次取结索钱。二累也。四季委员下乡查点。供应胥役。三累也。领牌给牌。纸张悉取诸民。四累也。遣役夜巡。遇梆锣不响。即以误更恐吓。馈钱乃免。五累也。

又保甲长托情更换。倏张李。六累也。甚而无名杂派。差役问诸庄长。庄长问诸甲长。甲长问诸人户。籍为收头。七累也。今与尔八路十五乡人等约。不点卯。不委员。不取结。保甲长不听情更换。凡一家牌十家牌百家总牌。自买纸印刷。付保长亲领。不费尔民一钱。巡夜非本县亲历。凡皁快人等藉称查夜。许尔庄长甲长扭禀。假冒者惩责。得赃者重处。计通邑六百庄村。每夜即亲历二三十庄。岁不过一庄六至。怠玩易生。所以每有一庄连夜连月。冒雨冒雪而数至。示尔不测。不过欲尔等加意守望。为相安无事之计。现奉上宪请　　旨均编。虽旗户旗庄。皆当懔遵。而况尔民乎。一切事宜。载明执照门牌。易知易行。有益无累也。

　　通饬清厘保甲檄　
张伯行

