<!-- { "loadSidebar": true } -->
昔唐韩愈有言。征兵盈万。不如招募三千。言乡勇宜练也。前明戚继光有言。美观则不实用。实用则不美观。言训练宜精也。其在苗疆尤有不容疏者。苗人健捷如飞。非练勇不足以制之。宋史称辰州刺史秦再雄。练土兵三千。皆能披甲渡水。历山飞堑。自是一方乂安。无复边患。练勇之效彰彰矣。今三厅自乙卯用兵以来。于沿边营汛之外。屯练七千名。其练之技曰跑刀。曰绑铅瓦跳高。曰爬坡。练登蹑也。曰鸟鎗。曰炮。曰长矛。练远攻也。曰拳棍。曰藤牌。曰双刀。曰单刀。曰短刀。曰铁尺。练近杀也。其练之丁。则有鎗手刀矛手手之分。而屯弁跟役。亦一体操演。至百总总旗与屯标各弁。于督操之余。亦令习本身技艺。有惰废者。必惩之。其练之时。练勇与屯丁则有异。练勇每年七月开操。至次年四月止。统计操练九十次。辰沅道则每季大操一次。屯丁每年十月开操。至次年正月止。统计操练三十六次。农隙仍不时演习。辰沅道则于正月内大操一次。至于寒暑泥湿。使耐劳苦。于山习步法。于水习涉法。于教场兼习阵法。此又法之不容者。抑思古者简阅。必明贵贱。辨等列。顺少长。因令屯弁率勇丁于暇日听讲武经孝经。每月朔望。听讲　　圣谕。盖又有以练其心也。前明戚继光又云。练兵之要先在练将。凡屯弁务令推恩义。一号令。约束坚明。与同甘苦。则勇丁用命。临事皆有实效。钦惟我　　皇上轸念边民。　　赐定训练章程。于屯弁勤能者拔补。供职者任。废弛者革退。则屯弁皆知奋勉。即勇丁皆可精悍。何患边圉之不靖。黎庶之不安哉。

　　治苗　
傅鼐

湖南红苗。最为犷悍。自乙卯滋事。我　　皇上遣师压境。恩威并用。莫不投诚恐后矣。而犬羊之性。叛服无常。当无事而谋久安。惟有以移其习俗。奠其身家。格其心思。苗乃可得而治也。苗俗男女皆蓄发。而性好。矛戟火鎗诸凶器。出入必携。仍其俗则桀悍之风益长而不可制。今则三厅中共缴刀若干。鎗若干。不许更造。而发则不论生熟苗人。皆令薙之。俗又信鬼。多淫祀。每岁各寨中。宰牛延巫。所费不赀。故用歉则性益贪。性益贪则劫夺易起。今则作鬼跳鼓藏诸习。严行禁止。计苗寨中。岁可省牛数万头。岁可省费数十万金。而每岁秋粮。又拨田为之完纳。则耕种所获。祇以自给。而耗费者少矣。至于客民盘剥。差役吓索。历来扰苗之大者。今则于苗民交界处。设集场。限期交易。官弁监之。负贩小民入苗寨者。则有刑。遇有争讼。书差俱禁入寨。令苗弁送两造入城。朝讼夕结。不使牵累。至偷盗细事。责苗弁查拏。机密要事。则令熟员访查。凡干法者置重典。夫如是则苗之身家无扰。苗之心思亦渐驯矣。然不申之以教。恐其心犹未格也。今则添修苗馆若干处。延师训讲。使知孝亲敬长之道。进退揖让之礼。而其中苗生尤俊秀者。取入书院肄业。使知奋勉。久之。则今日书院之苗生。即可为异日各寨之苗师。以苗训苗。教易入而感动尤神。则礼义兴而匪僻消。苗与汉人无异矣。夫苗异于民。叛服无常。由来旧矣。今一旦习俗移。身家安。心思格。始则内民外苗。贪残革而畏服神。继且即苗即民。畛域化而文教洽。更何必斤斤防范之为事哉。

　筹划固至然近日则屯练祇成具文义学尤为虚设矣信乎有治人无治法也

　　与尹制府论绥理苗疆书　
晏斯盛

滇黔苦兵久矣。其素既无以服之。其继皆有所以激之。文武员吏贪利而幸功。苟且一时。断未有能善其后者。彼地险隘而性犷悍。剿固已难。既剿而绥抚之使长治久安尤难。然治安之要。在于得人。得其人而治之安之。则亦无不可久长也。其人务以清静为体。以缜密精明宽大为用。始也制要害而周为之防。继也因习熟而利为之道。斯亦可矣。夫大化之所及。必有其渐。非可以旦夕期。而强驱之以就吾法。以异类之属。本俟气化。而欲以力制。是无异期豺虎之尽为驺虞。力大者或偶一纳诸闲而不觉。至闲之不修。而迫而狎之。必怒爪张牙。所伤实多。尝考禹贡五百里荒服。其三百里蛮。说者曰。蛮之言慢也。谓礼仪简慢。因其俗而治之也。又汉书云。班超为西域都护。甚得众心。超召还。任尚代之。尚谓超曰。君侯在外国三十余年。而小人猥承君后。宜有以教之。超曰。塞外吏士。非孝子顺孙。蛮夷怀鸟兽之心。难养易败。宜荡佚简易。宽小过。总大纲而已。观此足知荒服之。亦以知古今之无二道。形势之无两端矣。抑又观兵之为用。必熟练于平日。未可取办于临时。今日之兵。平日皆游手荡闲。骄而且懦。骤而遣之。不堪用命。且处处亏缺。一经遣调。本处辄孤弱无恃。此又未讲于武卫之制也。禹贡绥服五百里。三百里揆文教而外。其二百里奋武。武绥服且奋。况荒服乎。兵师也。师众也。众民也。今固不能如古师田之法。而轨里连乡。内政军令之寄。便宜可用。或于附近苗猓尚须防守之地。固保甲而默修其团练。裕器具。习击刺。晓进退。则有恃无恐。贼亦知所畏避。不敢以逞。久之。此胜彼衰。强弱立判。且良民者。国之本也。爱养未周。饥寒不免。或又苦于官法。惟曰怨咨。则异族之欲向化者。且视为畏途。而更化更难言矣。以黔言之。田少山多。土瘠民贫。又加以夫役之烦。征调之数。不遑耕读。日事奔驰。雇倩充应。典卖不支。清平一路。甚至以额设夫马火牌勘合。俱令土民承当。前令于土民不服者。辄置之法。殊为未便。虽然。此时此事。权宜可也。今既撤兵。暂得休息。有贤有司静而理之。慎防御而平争讼。使得力穑务本。即享无事之福。骤登太平。窃尝总其形势。贵阳安顺遵义。地坦民庶。不减内地。可以永安。大定南笼思南石阡平越。久经缉宁。地形虽险。而人民之繁庶可久。亦不减贵阳诸大郡。镇远黎平都匀思州铜仁。地逼新疆。赈恤其久困之民。驯柔其新定之苗。一意宁谧。而扼制其险要。亦未尝不可以永宁。他如贵阳之定番广顺二州。安顺之镇宁永宁普定三州县。大定之威宁平远二州。南笼之普安安南永丰三州县。民间与苗猓。各有亲串。略宜稽访。亦可以观其出入动静之机。总之地方之安否。惟在亲民之有司勿作无益以害有益。勿规小利而忘大经。勿工于悦上而绌于信民。勿执私见而昧恒理。庶几乎足副大人之训也。虽然难矣。院司道位高而势隔。人心之不同如其面。有司孰不欲其贤。而不如所期者常八九难矣。虽然。太守者州县之表帅。而上下之枢机也。苟得其人。则州县之承风旨而凛宪法者。可朝令而夕至也。某五月初开考贵阳。六月中竣事。六月二十二至安顺。现在考试两郡生童。与考者俱倍多于前。足觇民间余力。并闻。

　　陈剿抚古州苗匪疏雍正八年　
云贵广西总督鄂尔泰

