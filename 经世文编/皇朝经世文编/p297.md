<!-- { "loadSidebar": true } -->
一收米既有限制。则兴讼之粮。应委员验明上仓。以防积欠也。查向来包户揽纳米石。为数不少。到仓时。官吏稍为查问。即抗不交纳。或将湿碎短少之米。委之仓外。一哄而散。赴上司衙门控告。转须代为看守。而漕米不准挂欠。州县官不能不买米供兑。旗丁利于多折价值。彼此通融。遂将食米尽数折收。途中又将折价用去。不免以正米作口粮。买补无期。弊窦丛出。今斛面一定。遇有控案。委员验明米色。押令进仓。与众花户一律办理。其控告之是非曲直。再行秉公审究。则地方官可无垫兑之患。不致以漕尾辗转交代作抵。日久渐归无着。亦清理亏欠之一端也。

一州县预买恶米垫仓。勒收折色之弊。应严行禁革也。近年州县因兑费既重。斛面不敷。不肖苍猾之官吏。百计张罗。竟有于将次开仓收漕时。藉名垫仓铺底。令漕总胥吏。预买恶米。私运入仓。迨至开仓收米时。仓中半已盈满。不过十日半月。即以米足封仓。乡僻小民。往往运米至仓。无处交收。仍复运回。勒令以重价折纳。乡民不堪其累。而漕粮米色之不纯。未必不由于此。州县转以恶米挜交。尽诿过于粮户。此弊尤应严行查禁。现已谆切札饬藩司粮道及各该管知府。实力严查禁革。一经访查得实。立即严参治罪。庶米色得归纯洁。而小民亦免苦累矣。

以上各情形。臣等明知本非正办。但　　天庾正供。关系甚巨。若非权宜酌剂。必致格碍难行。臣等既确有见闻。何敢因循隐饰。自蹈贻误之咎。谨将酌定办理章程。据实沥陈。伏乞　　皇上圣鉴。

　　丁除弊疏　
两江总督孙玉庭

窃惟江南为漕粮重地。若非办理得宜。必致百弊丛集。而欲期官民胥免受累。必使县丁日久相安。是以欲禁州县之浮收。必先杜旗丁之苛索。而欲减帮船之浮费。必先丁力之积疲。伏查漕船有例给漕赠月粮。又奉　　恩旨。准其加带南北土宜。并在通变卖余米。优恤固已周渥。而丁力仍不免疲乏。臣详加体察。尚有应行体恤者两端。一在无屯之赔垫。一在漕委之滋累。而弁丁因之刁难州县者。亦有两端。一在无故停兑开行。一在勒靳通关米结。臣请备陈其故。查各帮大造船只。物料饭食。日益增昂。例价实有不敷。其有屯田津贴之丁。均匀贴造。力尚可支。至江淮兴武等帮。并无屯田津贴。轮届大造。重利借贷。债负纠缠。日甚一日。迨至兑漕。藉词横索。势所不免。臣思惟有仿照浙江办法。请于粮道藩司两库。酌筹闲款。发典生息。量于例价之外。增给造运。俾丁力不致拮据。庶办公稍知自爱。如此虽无屯津。可免赔垫矣。其漕务委员一节。嘉庆十二年。钦奉　　上谕。漕督不得多派委员。并禁止该弁等收受馈送。嗣于十四年间。又经巡漕御史。奏请大加减省在案。臣查沿途督攒。本系沿河卫备专责。届今运道通行。惟有闸多水溜之处。自须酌委数员。迎提粮艘过闸。此外概从减省。臣现在移会抚臣河臣漕臣。一体酌裁。如此量减委员。不致滋累矣。至旗丁勒索州县。必借米色为刁制。各州县开仓旬日。各廒即已满贮。各丁深知米多廒少。必须先兑。每藉看米色为由。逐廒挑剔。不肯受兑。致使粮户无廒输纳。往往因此滋事。旗丁即乘机恣索。州县不敢不应其求。或所索未遂。即藉称米色未纯。停兑喧扰。及至委员催兑开行。各丁不俟米之兑足。即便开船。冀累州县以随帮交兑之苦。此旗丁于受兑前刁制州县之弊也。漕米兑竣。运弁应给通关。而通关出自尖丁。尖丁者。积年办事旗丁也。众丁及运弁皆听指挥。尖丁索费。必先议定私费。再议通帮公费。故有尖丁后手及程仪等项名色。州县不遂其欲。则通关勒靳不交。至使州县枉罹迟延处分。此弁丁于既兑后刁制州县之弊也。臣思漕粮首重米色。米色纯洁。总以粮道运官看定为凭。临兑之时。既经验明米好。即令公同封取样米通送。定期开兑。令将每日交兑米数。按五日一次通报。仍填晴雨日期备查。如有无故停兑。及未兑足而开船者。许州县禀明。立拏倡首之丁究处。并将帮弁撤回。如县帮有以米色争执者。亦应即禀粮道亲验。如果米色潮杂。责令筛净交兑。仍将州县处分。倘系弁丁捏禀挟制。立将帮弁撤回参究。帮丁从严惩办。即令依限兑收。所有尖丁私费。永远革除。如此则旗丁临兑前之弊可除矣。帮丁兑米。本有日给兑单。既[已](己)受兑给单。则不得卸过州县。伏查雍正年间定例。漕粮未受兑以前。一切责之州县。既兑以后。责之弁丁。又例载交兑漕粮。应令监兑官秉公查验兑完。出具通关米结。不得勒掯推诿。是漕粮一经受兑。弁丁即应出结。断不应于兑竣开行后。仍以米色潮杂为词。勒靳通关也。应请嗣后于兑数报竣。帮船离次日。即令州县将兑单先呈粮道。饬令该帮头伍交出米结。不得过五日限。如逾限不呈。许州县通禀。委员持令箭提取。仍将头伍枷示水次。另委运弁。其过淮盘验。如有米色霉变等情。帮丁既已受兑给单于先。即应照嘉庆十七年定例。州县与弁丁一体参处分赔。不得以通关未付为词。藉免参赔。如此则弁丁既兑后之弊可除矣。

再臣于前奏内。曾将每漕船每年需费若干。附片陈明。奉　　珠批查明会议具奏。今据苏松粮道禀称松江帮船丁力最疲。需费较大。苏州太仓次之。常镇又次之。镇江之丹徒丹阳两属最少。大约松江府帮船不敷银四百余两。苏州太仓不敷银三百余两。常州不敷银二百余两。镇江府之徒阳二属。不敷银一百余两。尚须津贴等情。臣查旗丁长途领运。例得银米内有扣解剥价及解淮解通之。且协运之江兴各帮。并无屯田贴费。帮丁疲乏。势不能不量予津贴。惟各船行走。迟速不同。道路远近不一。即各丁经理。亦有善与不善之分。断不能以一年一帮之用度。定为各帮永需之数目。而向来津贴之议。实启争执之端。溯查江苏省。嘉庆五年。曾议松太等属。每船贴银三百两。十五年。复议每船五百两。而帮丁不惟不遵。反视此数为额给之项。仍欲另议津贴。以致逐渐加增。流弊无所底止。又帮船有加一免雇存次配造船只。每帮自五六七只至十余只不等。因其出运满号。例得轮减停运。将应装之米洒带通帮谓之虚船。该船停歇在次。仍准照旧支给月粮。且有垫盖钱粮足资养赡。夫州县给费。专为济运。船既轮减存次。岂得复予兑费。而近来刁丁勒索。必欲并计在内。以致县帮争执迟延。不惟苦累州县。且误兑开日期。其弊尤应亟除。臣思与其每船给费。不如计米津贴之为核实。嗣后毋论正兑改本洒带。应统以米石多寡为断。每米一石。各按水次旧章。酌给津贴。总不得逾该道所禀需费之数。庶立法较为简捷。县帮永免争执。惟按米津贴之中。仍应分别正耗。以昭核实。查领运正供有加四耗米。有改本加三耗米。既属耗米。即不应再予贴费。惟此项耗米。亦有交官备用之分。若概议裁费。不足以昭体恤。所有加四耗米内计二斗五升。改本加三耗米内计一斗五升。均系交官之项。应仍照依正米计石津贴。其余耗米一斗五升。系备该丁等沿途折耗之用。查每米一石。折耗未必至此。自[已](己)有盈无绌。应同行月等米。一概不准津贴。庶于随时调剂之中。仍予以一定限制。帮丁即不能格外多求。而地方官亦不致借口浮勒。方于丁民两有裨益。

　　请停预佥备丁以免扰累疏　
杨锡绂

窃查江南江苏等府。每年起运漕粮一百五十余万石。内除苏松等四卫船五百余只外。其余一千七百余只。均系江安所属十卫船只协运。本年四月间。江苏按察使胡文伯以江安十卫。去苏松水次道里遥远。每岁兑运回空。遇有应行更换之丁。运官赴卫查验。往返需时。以致受兑之时。官丁俱难按期齐集。请令协运苏松漕米之江安十卫。将各帮家道殷实闲丁。预行查选。大帮三十。中帮十五。小帮十名。造册呈送粮道点验之后。转送总漕存案。每年于粮船抵通后。查有应行更换之丁。乘总漕押运抵津时。帮弁就近报明。即查预备丁册。按名次点定某丁派管某船飞行各卫。传齐新点各丁。限令十月初间。在镇江守候。船一渡江。即押船驾赴水次候兑。则官丁俱得如期到次。不致受兑迟延等因具奏。经户部议覆。定例。粮船未经抵次之先。原有预选殷丁注册之例。第日久法弛。或有临时高下其手。亦未可定。至大中小帮酌定名数之处。原例未经议及。应并行令漕运总督。量照情形。酌定办理。移咨到臣。臣查原任按察使胡文伯之条奏。因江安十卫。道途遥远。临期佥换。恐或迟延。而未计及预佥闲丁之无益而滋扰。部臣议准。盖因原有预佥殷丁定例。故不但江安十卫。而并令推行各省。而不知各卫帮丁。今昔情形之不同。即定例亦难胶执。若以部议已定。即勉强奉行。转非所以仰体我　　皇上政求实济之意。所有预佥闲丁。其不必者有二。不便者有二。谨为我　　皇上陈之。各省卫帮。贫富原有不同。殷富之帮。年年长运。且有子孙世守者。每岁原无需换丁。即间有一二应行另佥者。帮弁随佥随得。亦无俟于闲丁之预备。其贫疲之帮。或地处瘠薄。或本无屯田。或自来人丁稀少。每岁遇有应换之丁。即百计搜查。求一二殷丁而不可得。又安有数十名殷富闲丁可以预选。其不必一也。又军丁俱属草野小民。所谓殷实。不过有田能耕。有屋可住。计其生业。较胜穷人耳。非真有千金万金之富也。此等军丁。或遇收成歉薄。一二年后。即转为贫乏者有之。今采数十名之多。预行注册。设需用之时。而名次在前者。已经贫乏。将舍之而佥其次。则人人得以有词。将据册以定佥。则仍属以疲丁应选。其不必二也。又原奏令卫所选定殷实闲丁。送道点验。此无论通行各省。徒多纷扰。即江安一道。所辖十卫。计船五十二帮。无故而驱每帮数十闲丁。仆仆赴省点验。或加以吏胥阻抑。时日稽延。岂非徒令小民废时失业乎。其不便一也。又卫所州县书吏。多喜于有事。每年帮弁。或需一二换丁。臣与各道严行申饬。犹恐此辈不无滋扰。今一帮而忽佥报数十名闲丁。则若辈因一报十。于中取利。究之富者贿脱。贫者勉强受佥。其不便二也。臣查各省需丁。俱于回空后更换。并无迟误。即江安十卫协运苏松各帮。臣办理已经七年。每当受兑之期。官丁俱赶赴水次。重运北上。一体开行。并无迟缓。可知兑运迟速。总在各道之实心经理。并不在闲丁之预佥。应请将预选闲丁注册之处停止。庶各省军丁。不致扰累。而于运漕亦为有益。

　　论漕弊与各省粮道书共四篇　
杨锡绂

