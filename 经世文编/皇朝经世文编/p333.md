<!-- { "loadSidebar": true } -->
天下有自然之利。而利之所在。害即伏焉者。不可以不察也。夏后氏则壤成赋。盐为青州之贡。管仲府海而齐以饶。汉武设盐铁使。募民煮盐。官与牢盆。榷其入以佐军兴。自唐讫宋。盐官历代相沿。元衰。征敛无度。张士诚方国珍因民怨以啸聚海滨。天下乱而元亡。明兴。太祖惩盐之弊。而详为之制。诸产盐地。胥设官。转运使六。曰两淮。两浙。长芦。山东。福建。河东。提举司八。曰广东。海北。四川。云南黑盐井。白盐井。安宁盐井。五井。陜西灵州。两淮盐场三十。盐行应天宁国太平扬州凤阳庐州安庆池州淮安九府。滁和二州。江西湖广二省。河南汝宁南阳三府及陈州。两浙盐场三十五。盐行浙江直隶之苏州松江常州镇江徽州五府。及广德州江西之广信府。长芦盐场二十四。盐行北直隶河南之彰德卫辉二府。山东盐场十九。盐行山东直隶徐邳宿三州。河南开封府。福建盐场七。盐行境内。河东盐池。分东西二场。盐行陜西之西安汉中延安凤翔四府。河南之河南归怀汝南阳五府及汝州。山西之平阳潞安二府泽沁辽三州。广东盐场十四。海北盐场十五。广东盐行广惠韶潮肇庆南雄六府及江西赣州府。海北盐行高雷廉琼四府。湖广之桂阳郴二州。广西桂林柳梧浔庆远南宁平乐太平恩明镇安十府。田龙泗城奉议利五州。四川盐井课司十七。盐行成都夔顺庆保宁五府。潼川嘉定广安广元雅五州县。云南黑白安宁各课司一。五井课司七。盐行境内。灵州大小盐池。又漳县西和盐井。盐行巩昌临洮二府。及河州。岁办引课有定额。输边上供外。岁入大仓余盐银。多者至六十万两。少者数万两。盐之生长不同。解州盐风水所结。宁夏盐刮地。淮浙盐熬波。川滇盐汲井。闽粤盐积卤。淮南盐煎。淮北盐晒。山东盐有煎有晒。洪武间给米钞作工本。草场供樵采。其恤卤丁者甚厚。而法莫善于开中。洪武三年。山西行省上言。大同粮运。路远费多。请召商于大同仓纳米一石。太原仓纳米一石三斗。给淮盐一引。鬻毕将原引赴所在官司缴销。省运费而益边储。帝善之。令通行各边。谓之开中。于时商人招民塞上垦田。筑台堡以相保聚。边方粟多。无腾贵之时。公私便焉。自后纳谷纳马纳草。皆可中盐。宏治间。叶淇变法。令商纳银运司。解京分给各边。而太仓之银累百万。各边开中之法遂废。商屯撤业。粟价翔贵。而边储日虚。权贵中官。怙势掣引者多。商人守支延久。有自祖及孙不得者。因立名目曰常股。以给守支之商。曰积贮。以备国有大兵役召中。又有卤丁引外羡盐。官用米易之。曰余盐。盐不贮仓。堆于河干者。曰河盐。始商人以常股支给艰难。竞中积贮。继而积贮亦难。竞带余盐。有司以余盐利重厚征。奸商又争买河盐。总之正引之征浮。则私引之奸炽。商人反缘为利。几于公私莫辨。明世盐法。变而日下。至天启时。奄党崔呈秀郭与治等。增引超掣。两淮盐课至百余万。竭泽而渔。而明亡亦兆于此矣。　本朝榷筦司使。及行盐处所。大约因明制损益之。而立法周详。超越往代。课则画一。浮派不加。私贩杜绝。正引流通。其恤商者至矣。且各边粮饷具足。无藉开中。民间食盐。所在都有。其裕国惠民者。亦无不至。所欲酌者。上之良法美意而下之奉行未尽善。时或有之。臣在江南仪真通州等处见鬻盐每觔制钱二三文。至江西湖广省。民间买盐。每觔制钱一二十文不等。夫商之贩易。或因水旱出盐多寡。程途远近。其价诚难限制。然相去不过千余里。路费可计。即杂项加算。何至昂价十倍邪。其勒浮病民。上所当察者。今诚令行盐州县。每季各报盐价于本省大僚。移所辖运司核酌之。贵价止于若干。贱价止于若干。则无浮勒之弊。而商民胥得其平也。臣又见江南州县各乡镇管村堡若干。鬻盐之贾。官给烙牌。方设肆盆。近见领烙牌者。转辗详请。因缘需索。一牌至数十金。贾人得之。即高昂盐价。嘱构兵役。专俟附近村民。间至别乡买盐者。即指为越境。执缚解官。逮鞫讯得释。而民已破家矣。窃念此县至彼县。方为越境。岂有一邑之中。此乡至彼乡。可指为越境者乎。夫推广上意。商民均恤者。有司之职也。言之无罪。闻之足戒者。儒生之事也。臣谨述前制之得失。与今时之善而不能无弊者。筦鹾政者闻之。亦庶几有所省乎。

　　盐法议　
卢弦

考山左之域。乃青齐故墟。昔桓公用夷吾铸山煮海之议。富强甲于天下。今其遗书具在。曰筴者。筹划多寡。曰衡者。较量轻重。未有不随时变通。而拘于一成之法者。其筴与衡一操诸上。而密寄于司计者之心。必不可使其柄有所落而阴窃。如使利权之大。而使人得以窥伺假借。乘隙而舞弄于其间。则利之所归。上不在国。下不在民。而专归于奸商与积。此由于司计者原不从国计与民生起见。故奸商积得中以所私。夫是以筹划之筴。不难移多以为寡。移寡以为多。较量之衡。亦不难变重以为轻。变轻以为重。日陵夷而不可救也。山左产盐之地。惟滨海州县。有东有北。权其产盐与行盐之地。而远近可知矣。山左食盐之数。视州县户口有裒有益。权其殷耗与通塞之宜。而增减可知矣。此不过一按籍按图。而俱已了然在目。了然在心。且今之人情。非真有鬼蜮之不可穷。古之治法。亦非真有谬巧之不可及。即今读管子守圉之篇。不过曰十口之家。十人舐盐。百口之家。百人舐盐。凡食之数。一月丈夫五升少半。妇人三升少半。婴儿二升少半。盐之重。升加分耗而釜百。升加十耗而釜千。伐菹薪。煮泲水。为盐正而积之三万锺。当是时。梁赵宋卫濮阳诸国。无盐之地。皆仰食于东齐。东齐之国。亦藉是以富甲天下。如国语所记桓公之时。成盐三万六千锺。令使粜之。成金万一千余觔。其富强之效。章章可考也。今时则不然。商纳盐课。而以票分之州县。州县按票之数。偿价于商。缴票于官。然往往私盐盛行。而官盐致塞。票价不足。而国课以亏。于是奸商辞其害。而告以引归民。发票于州县。而责以输票课于运司。票课输于运司。而行盐之地。仍听商为主持而拨给。是商既辞其害而仍专其利。民既无其利而兼受其害。

大抵滨海富饶之州县。盐商与官役。皆其土人。表里为奸。那移闪变。皆出其手。地境本近也。户口本繁也。而行盐与纳课之数。反得其轻而寡。既得其轻而寡。是以彼邑往往乐从之。而最远最疲之州县。无力贿赂于要津。其行盐与纳课之数。反赢数十倍于彼。如是而欲责其盐之行而课之裕。胡可得哉。至不得已有司代民呼号。控之于上。则诿之曰原额已定。而数不可改易矣。嗟乎。财力之贫富存乎地。户口之殷耗因乎时。彼俨然持筴操衡之人。而不以国计民生为念。但知循一成不变之法。以责成于有司。亦何贵乎居能变通之地。而行轇轕之事耶。且彼之责于有司者。曰盐课胡以亏也。夫使量治地之大小。户口之多寡。以定盐票适中之数。则在民不忧亏。在商亦不忧亏矣。又曰私盐胡以行也。夫使量地境之远近。行盐之多寡。以酌盐价适中之数。则民不苦官盐之贵。自无取私盐之贱矣。此愚之所以重望于司计之人。欲其秉至公之念。审独断之权。随时变通。参酌良法。自不患官课之不敷。私盐之不禁也。大都课归于国。利食于民。而居中往来。令其疏通而不滞者。商也。三者偏重。俱有所不可。然国利民利。而商未有不利者也。商专害而国与民固未有能利者也。察今之势又不然。司计者之心。殆欲显居利国之名。而兼收利己之实。遂阴假利商之便。而罔深恤害民之由。即其害之在民。亦有差等。又视其经营之巧拙。以为受害之重轻。此偏枯之中又有偏枯焉。愚所令之新泰。殆所谓极远而极疲。数年之间。乃身尝其害者。故言之有如是其深切也。

　　请定盐法疏　
大学士朱轼

钦惟我　　皇上御极以来。深恤民隐。　　宽大之诏屡下。举凡钱粮课税兵刑礼法之所在。为臣下奉行之未当者。无不逐一厘正。措施期于尽善。固已四海共沐　　恩膏。无不欢腾鼓舞矣。惟是盐政一事。上关　国计。下系民生。向来各处俱定有规条。而法久弊生。每滋纷扰。上　　圣怀。有不得不急为讲求补救者。臣查出盐之地。有海有池有井。而各省盐法。办理不同。始或因地以制宜。今当从长而定议。去其弊则利自兴。便于民始有补于　国。臣谨就平日见闻之所及。酌目前因革之所宜。敬抒管见。为我　　皇上陈之。

一行盐地方。宜酌量变通也。查各省不皆产盐。所以必藉商人行运。但即以江南之镇江等府而论。与淮扬相去甚近。而向例必食浙盐。浙江路远。商运需费。盐价自贵。而淮盐就近可得。价亦甚贱。舍贱买贵。人情所难。近日丹徒县贩私抢一案。所谓私盐者。即淮扬之官盐。因其非浙商所卖之盐。即谓之私耳。夫淮浙虽有不同。以　国家视之。食盐无非赤子。完课总归正供。此疆彼界。有何区别。徙以商引销积之不均。致使小民法网之不免。自应令该督抚会同盐臣。斟酌变通。如镇江等府竟改行淮盐。其余各省似此者甚多。如河南上蔡等县。本有河东之盐。而必销淮引。湖广巴东等县。逼近四川之界。而必食淮盐。有一省而各府所食之盐。地方不同者。有一府而各州县所食之盐。地方不同者。俱应就盐地之远近。逐一查明。尽为改易。则一变通间。于　国家既毫无所损。而民之受福不少矣。

一各州县销引。宜通同计算也。查商人行盐。各有地方。州县销引。原有定额。是以旧例不许越界买卖。但犬牙相错之地。有此县庄村。插入彼县地界者。就近买食官盐。即为犯禁。查拏拘系。往往不免。而本县所设盐店。或远在数十里之外。小民食盐无几。欲其舍邻近易买之盐。而远求于数十里之外。此必不可得之数也。况水陆之装载有难易。盐觔之积贮有盈缩。而价之高下因之。若必拘定所属地界。甚为不便。而愚民之易至于犯禁令也必矣。夫额定之引目。原量户之多寡。此县之民买食彼县之盐。则彼县之引必不足。而此县之引自有余。何不即以有余之引。补充不足之数。合总计算。自必有盈无亏。臣请　　敕下各处督抚盐政诸臣。酌量地界相连之处。或一府。或数州县。合为一局。将所领盐引。通融营销。不拘商买分地。无论州邑界限。听商民就便交易。庶引课民食。两有裨益。

