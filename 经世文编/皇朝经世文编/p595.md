<!-- { "loadSidebar": true } -->
窃惟邪匪滋事以来。蔓延四省。辗转两年。处处有贼。处处需兵。负固则经年累月不能克。奔窜则过都越郡不能御。议者惟以兵少为辞。于是调邻省。增新兵。募乡勇。俱谓以多为贵。不知其无益而反有害也。何则。　国朝经制之兵。本属有限。而腹里尤少。其重兵所在。非番回错杂之区。则形势要害之地也。一调不已而至再。再调不已而至三。备御空虚。奸民因而肆志。则无事之区。又将滋事。即如四川湖北之兵。皆以全赴苗疆。邪教遂乘机滋事。岂非明效大验乎。此调兵之害也。仓卒募兵。但能充数。非市井无赖之人。即穷苦无聊之辈。纪律不习。技艺不精。心志不齐。胆气不壮。遇贼惟有纷然鸟兽散耳。此增兵之害也。乡勇守护乡里。易得其力。若以从征。则非所愿。无室家妻子田庐坟墓之足系其心也。平居未受涓滴之恩。临难责以身命之报。于势既有所难能。而为之长者。素与平等。本无上下之分。予以虚名。强相钤制。于心又有所不服。故加恩则玩而骄。执法则忿而散。求其约束而整齐之者。难矣。其藉此为利。浮开名数。冒领钱粮者。又无论也。至于临阵。既未习乎战。疑则易惊。又各自为步趋。纷则易乱。即或诱之以重利。鼓之以大义。而有勇无刚。能暂而不能久。哄然而进。亦哄然而退耳。此乡勇之害也。且兵勇多则粮饷广。粮饷广则转运难。　国家帑藏充盈。杀贼安民。虽千万在所不计。而民间之疲于转输。困于差徭者。不知凡几矣。文报有站。粮运有台。军营之移徙。使节之往来。其夫马不能不资于民力。近地不足。调之远处州县。虽官为给价。而例案所销。岂能敷用。每县夫数百名。马数十匹。道涂之费。守候之费。津贴之费。司事者口食之费。皆派之里下。不肖生监。又从而干没其中。为日既久。民力竭矣。官吏但顾考成。一切以军兴法从事。科敛督责。民不堪命。事变滋起。或遇水旱之灾。将何以处之。况乎将领不能约束兵丁。所过甚于盗贼。乡勇从而效尤。激之生变。是所忧者。不独在邪匪也。然使有济于事。侥幸成万一之功。亦不必过为疑虑。而自去年以来。其情形大概可见矣。四省之山。层崖峭壁。立如城塞者。所在多有。其上有田有水。贼若据之。非数万之众。不能攻取。然周围百余里。或数十里。终未能环而围之也。竭力仰攻。士卒已伤损过半。幸而得之。贼已乘间率众他徙矣。虽穷日夜之力以追之。而其势常不相及。贼因粮于民。无地非民。即无地非粮。官兵之粮。必须转运。贼窜无定向。亦无定期。粮台岂能预设。夫马岂能预增。仓卒移营。粮必迟误。此一难也。贼皆轻身。登降便捷。而我兵鸟鎗弓箭火药铅弹。身所佩带。不下二三十斤。行走不易。此二难也。贼皆本地之人。惯于山行。妇人孺子。亦趫捷若飞。而我兵如陕甘等处。壮健有余。轻捷不足。登山半日。汗流气喘。未遇贼而先困矣。此三难也。贼随时随地可以休息。而我兵行必按队。止必安营。挖濠树栅。守卡站墙。日夜不得安歇。此四难也。贼常饱而我兵常饥。贼常逸而我兵常劳。胜败之势已分矣。幸而胜之。所杀者贼之后队数十百人。或其老弱疾病不能行者耳。其首逆及全伙。不可得也。贼之诡计。又分布数人于左右十余里中。四面放火。使我兵疑畏不敢遽进。及至探明。而贼已远矣。此尾追所以常不及也。于是有谓宜绕道前进。迎头截杀者。究之亦系空言。无实济也。前后夹攻。则左右分驰。东西并攻。则南北各窜。山涧重迭。道路纷岐。处处可通。头头是道。安所得十余万之兵。一一追而击之。即令兵多将广。四面兜围。而贼聚而冲。我散而守。十余万之兵。分布于周围数百里之内。其势既分。其力亦薄。贼以全力舍命冲突。未有不溃围而出者。故贼之往来。可以自如。我之进退。反不能自主。贼合而我兵不得不分。贼分而我兵遂不能复合。焚掠裹胁。贼愈杀而愈多。疾病死亡。兵日添而日少。剿则无以为守。守则无以为剿。城池已在在堪虞。将领惟斤斤自保。

今日之贼。无论非今日之兵所能剿除。即或额兵全来。新兵已练。而使之追逐千里之遥。奔驰半月之久。力疲气沮。其势又为今兵之续。贼势益张。兵气益馁。日延一日。事恐不可问矣。然则为今之计。将奈何。曰贼未至巴州。而巴州之民先去。贼未至通江。而通江之城已空。守土之官。虽欲效死勿去。其谁与守。此无他。民心无所恃也。故必先安民然后能杀贼。民志固。则贼势衰。使之无所裹胁。多一民。即少一贼矣。民居奠。则贼食绝。使之无所虏掠。民有一日之粮。则贼少一日之食矣。为今之计。必先坚壁清野之法。责成地方官。巡行乡邑。晓谕居民。团练壮丁。建立堡寨。使百姓自相保聚。自小村入大村。移平处就险处。深沟高垒。积谷练兵。移百姓所有积聚。实于其中。贼未至。则力农贸易。各安其生。贼既至。则闭栅登陴。相与为守。民有所恃而无恐。自不致于逃亡。别选精锐之兵二三千名。以牵制贼势。不与争锋。但尾其后。贼攻则救。贼退则追。使之进不得战。退无所食。不过旬余。非溃则死耳。不战而屈人。策之上者也。其要必先选择良吏。一省之中。贤而能者。道府岂无数人。牧令岂无二十余人。其奔走趋事。明白勤干者。佐贰岂无数十人。今川省贼所往来。川东惟夔州一府。达州一州。川北惟保宁顺庆二府而已。陕西惟兴安一府。商州一州。河南惟南阳一府。湖北惟荆州宜昌施南襄阳郧阳五府而已。所属牧令。贤者之。不肖者易之。每处各派佐杂数人。分任其事。以一道府董局事。佐以正佐数员。讲明利弊。议定章程。总其大纲。其余道府。分路经理稽查。不过三月。可以毕事。其次则相度形势。天成之险。如大成寨太平寨等处者。加卑因高。使之可守。移附近居民于其中。先藏积谷。贫者官贷其资。茅屋草棚。听其自便。其故居仍勿毁。贼未至时。仍可照常安业也。其村庄市镇。人凑集。如临江市普安场等处者。随其所居。因山临水。为筑城堡。外挖深濠。务令高广。民居零星在外者。移入之。砖石木料匠役之费。皆给于官。惟丁夫取于民。有贫乏者量给口粮。以代赈恤。其次则选择头人。山上之寨。平地之堡。人户既多。一切事宜。需人经理。择其身家殷实。品行端方。明白晓事者。或绅监。或耆民。举为寨长堡长。给以顶戴。予以钤记。使总一寨一堡之事。其清查户口。董视工程。经营钱粮。稽查出入。训练丁壮。修饬守备。别择数人为之副。各就所长。分任其事。以专责成。其次则清查保甲。户口繁多。奸良莫辨。外至者。疑其为间谍也。即久居者。亦虑其有匪党也。行保甲之法。十家联保。互出甘结。始准移居。匪类送官究治。其迹可疑。尚无确据者。另附册尾。听其别居自便。毋使溷入。以滋后累。其余良民。悉使团聚。家有几人。大小几口。所操何业。土田若干。详注册内。以便稽核。其次则训练壮丁。每户抽壮丁一人。或二三人。编为部伍。鸟鎗刀矛。各习一技。官为给价。制备器械。每一堡寨。择营中千把。或外委一员。兵三四名。使之教导。勤加训练。有事则登陴守御。自保乡里。毋令出征。惟本州岛县有警。或邻堡告急。许其以半捄援。其次则积贮粮榖。堡寨之中。建仓数间。富家囤户。有粮难以尽移者。官给银收买入仓。无者买于邻近各乡。官兵经过。即以此粮供支。贼至闭寨。壮丁守陴。按名给粮。毋令家食。其鳏寡孤独。贫乏残疾。及家稍充而实无粮者。准其照册分别赈借。贼平之后。即为本乡社仓。分贮当平。一遇灾歉。即可就近赈粜。其次则筹度经费。所有筑台挖濠建仓买粮。置备军械。一切守御器具。及搭棚盖屋之费。银皆官给。交堡寨长司其出入。惟仓粮之数主于官。赈借供支。官为报销。其余银均摊于堡寨。居民所有田地。分为十年。或八年。随地丁征还。如此者有十利焉。

