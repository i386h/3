<!-- { "loadSidebar": true } -->
台湾自古不隶中国。文献通考云。泉州之东。有岛曰澎湖。澎湖旁有毘舍耶国。即是也。明嘉靖中。海贼林道干为俞大猷所逐。遁入台湾。皆土番。道干不乐居其地。杀番取其血固舟。入占城。天启中。有奸民颜思齐。引日本倭据之。郑芝龙附焉。遂为巢穴。崇祯元年、芝龙就抚。以其地僦荷兰红毛夷。我　朝顺治初大兵下闽。芝龙降。其子成功不从。据金门厦门诸岛屡为患。十六年自江南败归。十八年夏。随袭取台湾。时荷兰固守不肯下。成功告之曰。此地本先人故物。我欲得之耳。金帛悉以归汝。荷兰乃赀去。成功名台湾曰东都。设天兴万年二县。康熙元年。成功死。子锦袭。改东都为东宁。县为州。增安抚司三。南北路及澎湖各一。其地肥饶。谷岁三熟。闽粤人争趋之。日富庶。锦据以扰沿海地。无宁岁。二十年锦卒。子克塽袭。伪将刘国轩镇澎湖。二十二年我靖海将军施琅克澎湖。克塽国轩降。乃设台湾府。及台湾凤山诸罗三县。其地东倚山。西栖海。北至鸡笼城。南至下淡水。长千余里。东西阔四五十里。或十余里。山之东则层峦迭巘。皆生番所居。打鹿为食。不隶版籍也。六十年。奸民朱一贵倡乱。总兵欧阳凯战死。府城及诸罗凤山俱失。一贵称义王。僭号永和。闽督满保遣提督施世骠。总兵蓝廷珍。以万七千兵入平之。俘一贵。雍正元年。以诸罗北境辽阔。增设彰化县。及北淡水同知。六十余年以来。地大物奫。俗日益淫侈。奸宄因芽其间。官斯土者又日事朘削。会漳泉二府人之侨居者。各分气类。械至数万人。官吏不能弹治。水师提督海澄公黄仕简。率兵至。以虚声胁和。始解散。自是民狃于为乱。竖旗结盟。公行无忌。淡水同知潘凯者。方在署。忽报城外有无名尸。当往验。甫出城。即为人所杀。并胥役歼焉。当事者不能得主名。则诡以生番报。谓番性嗜杀。途遇而戕之也。使人以酒肉诱番出。醉而掩杀之。奏罪人已伏法。而杀人者实脱然事外。于是民益轻视官吏。而番亦衔刺骨。乾隆五十一年。彰化县有林爽文者。恃其所居大理杙。地险族繁。恣为盗贼囊櫜。闽广间。故有所谓天地会者。为奸徒结党名目。爽文借以纠约不逞之徒。啸聚将起事。太守孙景●至彰化。趣县令俞峻。及副将赫生额。游击耿世文。率兵役往捕。不敢入。驻营于五里外之大墩。谕村民擒献。否则村且毁。先焚数小村怵之。被焚者实无辜也。爽文遂因民之怨。集众夜攻营。全军尽没。赫耿俞皆死焉。时十一月二十七日也。明日。贼乘势陷彰化。孙守及都司王宗武。同知长庚。前同知刘亨基。典史冯启宗。悉为所杀。十二月六日。又陷诸罗。县令董启埏死之。淡水同知程峻。亦为贼所害。凤山县有庄大田者。亦盗魁。乘乱起。十三日陷县城。县令杨大奎自刎死。惟府城有总兵柴大纪。及监司永福同知杨廷理等。率兵民固守。贼屡攻不能破。而彰化之鹿港。贼已遣伪官来监税。有泉民林凑等起义擒之。是以府城鹿港两海口俱未失。闽中闻变。黄仕简率兵由厦门渡海。入府城。陆路提督任承恩。亦率兵由蚶江渡海入鹿港。副将徐鼎士。由闽安渡海入北淡水。俱以五十二年正月初旬至。贼势稍敛。黄仕简命大纪北取诸罗。总兵郝壮猷南取凤山。大纪连战复诸罗。遂守之。壮猷南出二十里为贼所阻。任承恩之至鹿港也。距大里杙贼巢。仅四十里。亦以兵少不敢进。壮猷顿兵几五十日。以二月二十一日。始进复凤山。凤山空无人。招民复业。贼即潜入其中。与外贼相应。三月十日城复陷。游击郑嵩死焉。壮猷等遁归府城。先是二月中。　　上见两提督彼此观望。恐不能速殄贼也。有　　旨令闽督常青为将军往督师。至是适至府城。人心稍固。闽督李侍尧甫任。即预约广督孙士毅调兵四千备缓急。而凤山再陷之信至。立即趣兵往。遂以三月末悉抵台。贼方攻城急。赖以不陷。李侍尧又奏调浙兵三千。　　上益以驻防满兵一千。令将军恒瑞为参赞。赴府城。提督蓝元枚亦为参赞。分浙兵二千赴鹿港。有　　旨以失律诛郝壮猷。 

于是人心咸奋。出师有日矣。时贼虽猖獗。势力尚未甚大。各村民俱未为所胁也。而诸将以五月二十四日出师。虑兵少或不敌。甫交绥即退。常青又请兵一万。贼得以其暇。蚕食各村。不从者辄杀。于是遍地皆从贼。庄大田驱以扰府城。林爽文驱以扰诸罗。势益炽。迨官兵从省调至闽。又守风过海。凡两三月。则我兵仅增万而贼已增十余万矣。诸罗为南北之中。林爽文必欲陷之。自六月中攻围。连日夕不止。大纪与兵民共守。常青先后遣总兵魏大斌参将张万魁游击田蓝玉副将蔡攀龙贵林等。三度往援。皆为贼所截。张魏田蔡仅得入城。损兵大半。贵林及游击杨起麟都司杭富等。皆被戕于贼。诸罗之围益密。入者不能再出。大纪告急之文。用小字书寸纸。募人间道夜行。始得达府。而贼禁粒米不得入城。攻益急。诸罗士民。悉力拒守。凡百余战。幸皆不大。然已饥疲不能支。常青催恒瑞自府城赴援。时蓝元枚已殁。则催总兵普吉保自鹿港赴援。各有兵五六千。俱以贼势盛不敢进。孤城将旦夕陷矣。　　上念诸罗被围久。特改名嘉义以旌士民。而先已预烛事几。虑诸将不足恃。六月中即调陕督福康安为将军。及内大臣海兰察来统兵。并发明诏。声言调兵十余万来灭贼。冬十月。所调蜀番及粤西兵五千先至。有　　旨官兵不必至府城。当即往鹿港进。会飓风不得渡。守风于崇武澳。二十八日。忽得顺风。一昼夜数百艘尽抵鹿港。海口樯竿如栉。列数里。贼闻之。不测多寡。谓真有十万兵至。始惧。十一月八日。福将军等起行。贼方列拒于仑仔顶。海兰察率巴图鲁侍卫发矢殪十余贼。贼即披靡。海兰察笑曰。此一犬耳。何畏。遂麾兵入。沿路复击杀贼之伺隙者。至牛稠山再败之。即以是日抵嘉义。城中官民出迎。饥羸无人色。见将军至。无不欷歔啜泣。喜其来而悲其晚也。有山名小半天者。四面陡绝。贼遁而聚于此。十八日。百道仰攻。又克之。贼自倡乱以来。狃于官兵之持重。不虞此次之难抗也。遂遁归大里杙。大里杙已筑土城颇坚整。二十四日。官兵至。贼犹数万出拒。退而复集者数次。既夕。我兵伏沟间。贼万炬来索战。我兵在暗中。贼不能见。而我兵视贼则历历可数。发枪箭无不中。贼自知失计。遽灭火。复击鼓来攻。我兵又从鼓声处击之。杀死无数。黎明。遂克其城。林爽文已携孥走。据守集集埔。其地前临大溪。溪之上就高岸垒石为陡墙。长数里。其所预营扼险处也。十二月五日。官兵腾而上。杀千余人。于是贼党皆溃。林爽文先匿其孥于番社。惟与死党数十人。窜穷谷丛箐中。十三日先获其孥。五十三年。正月四日。林爽文潜出觅食。遂擒之。而庄大田之在南也。虽与林爽文同逆。又各自号召。不相下。乘官兵未南下。益焚掠。聚粮为旅拒计。已又思出降。计未定而将军已于十六日至牛庄。大田仓猝出拒。败而走。官军追之。累战皆捷。极南有地名郎峤者。负山临海最辽阻。庄大田与其党潜匿焉。将军先遣水师由海道绕而截之于水。自以大兵环山围之。贼冲突不得出阵。杀者数千。溺海者数千。擒而戮者亦千余。庄大田亦就获。台湾平。

　　上福节相论台事书　
郑光策

一宜出奇兵以覆贼巢也。贼之根本。在彰之大里杙。其可以翘此巢穴以为牵制者。则鹿仔港与淡水两处之兵。但鹿港傍海。地处其下。又隔以大肚溪之险。路径丛杂。傍山一带。贼皆据险守望。仰以攻之。其势稍难。若淡水则重关迭隘。高据崇山。望下情势了然在目。出大甲溪数里。据牛山头。即望见大里杙。且其地平坦。依海而西。则连于鹿港。依山而东。则直捣贼巢。此诚用闲出奇之势也。淡防同知徐梦麟虽文职。然曾阅其文报。才具晓畅。似可倚以办贼。彼处守为徐鼎士。亦与徐君协心。前曾屡请进兵。乘虚捣贼。但兵力尚弱。仅足以自守。鄙意鹿港淡水两处。皆为要区。若得会合两处之兵。径攻贼穴。则贼必还而自救。南路之围。不攻自解。若使贼不及防。而得破其巢。则根本既翘。势更溃散。此两处不可不速为谋画。且鹿港新失大帅。人心摇惶。而淡水又为贼之后户。恐为大兵所蹙。或谋奔突北窜。淡水地多险隘。又多富庄。后通内山。路尤深奥。若令贼首窜入。必难收拾。宜于现在兵内。再截留数千。分作两枝。一枝当命一大帅带领将弁。副以饷银粮米。直趋鹿港。会同淡水。以攻贼巢之前。其一枝亦宜精选骁勇有智谋者。助以饷银。不须粮米或由五虎门。或由蚶江配船径往淡水。以助二徐。为攻贼巢之背。内则防其窜逸。外则批亢捣虚。或令分兵以连络鹿港之声势。俟大兵云集。即期同时并举。贼之腹背受敌。势必不支。此亦一要机。不可失也。至大里杙山后生番各处。亦宜并檄徐君购通。毋令贼首窜入。

