<!-- { "loadSidebar": true } -->
城之外则敌台宜备。堞垣宜备。牛马墙宜备。暗门宜备。敌台者。以杀敌为义也。不能杀敌。则如勿台。台之制。贵长出不贵横阔。大石厚砌其前面。所以捍蔽也。虚其左右而空其中。以梯上下。层各窍之。以施火器。以便瞭望也。其孔内狭外阔。以便左右取准也。各台相距。不宜太近。近恐对放神器。自击其城也。更不宜太远。远则矢石无力。不能及敌也。凡敌攻城。但顾上击。不虞攻。轒辒木轳旱船之属。皆防上而不防下。守城者每无如何。则任其挖掘。若有虚台之制。左右夹击。则两台之间。虽守垣无人。贼亦不敢登矣。城堞亦名城垛。以躲身为义也。不能躲身则如勿堞。堞不宜太高。高则掷石无力。堞口不宜太狭。狭则碍于击贼。今之为堞者。高与肩齐。口仅容肘。皆不可用。如欲用之。宜于堞内各砌一基。高阔二尺。则可固堞。可击贼。可憩卒。又必各留悬孔。贼远则堞口瞭之。铳矢射之。近则悬孔视之。随机御之。我可捍贼。贼不能伤我。则御之易矣。凡悬孔之砖。先为湾胚以陶之。既成而甃用之。若夫牛马墙者则在城外与濠上。凡濠之岸。不拘宽狭。狭即丈许。宽不踰倍。其滨为墙。砖石随便。每雉一大铳眼。每过五步。则一中铳眼。距地三尺。每眼上各为直缝。三寸高二寸阔以便瞭视。再上三尺。一小铳眼。宽止一寸墙脊用尖石锐砖以制之。贼对濠。则小铳击之。贼众。则大铳击之。贼登墙。则大斧火棍一击而坠之。或一时收敛不及。或昏夜难辨。不敢开门。则避难之人。牛畜之属。皆暂于墙内以避之。城与墙为依。墙恃城为命。缓急相助。进退有卫。施之无濠之城。尤见其力。此刘琦所以胜于顺昌也。守御已坚。始可出奇用诈。以战代守。以御解围。则莫要于暗门。暗门之制。潜视出入便处。凿城为门。外存尺余。临时方穿。内施排柱铁木相撑。或贼初至。营阵未整。或暮夜乘贼不觉。或贼攻城初息。或贼围久已怠。潜出精骑。衔枚袭击。胜不远追。贼疲自逸。仍于城上多积砖石。防敌犯门。急击勿失。是为暗门。亦曰突门。藏于九地之下为暗。动于九天之上为突。暗门防奸细之逸出。突门防敌人之袭入。慎之哉。

城以内则城路宜备。内濠宜备。巷战宜备。保甲宜备。储峙宜备。凡城之内。多留磴道。半里一座。以备缓急。磴各一栅。严司启闭。一防贼登。一防怠卒。凡城之内。皆设内濠。深广制度。与外相当。外岸周遭。亦作垣墙。贼即入城。尚有内防。互相夹击。贼必败伤。昔睢阳之围。贼于城外筑重濠木栏以守。张巡亦于内作濠以拒。此之谓也。有严城。有内濠。始可言巷战。巷战之法。许逵行之于乐陵。使民筑墙。高过屋宇。圭窦其下。一丁窦内。余皆入伍。设伏巷中。洞开城户。贼果大至。火施无所。兵加无处。旗举伏发。擒斩无数。盖拒之城外者上也。然数贼入城。而阖门鼎沸。亦不可不防也。纵不能按巷尽备。而近城要路。必不可不严戒以陷敌也。至于守土之法。可通行之平日与临时者。惟保甲与积储。保甲之制。以兵法部伍其民。凡审丁查赈诘盗。皆赖以行。而施之城守尤急。以肃号令。以均力役。以稽奸细。以慎火盗。保甲行而储积亦易矣。积粮莫便于令民自积。盖输之于仓。颗粒亦有难色。贮之于室。虽崇墉谁不乐从。但使家有盖藏。何虞有警无备。然储积非特粟也。台城之闭。公卿以食为念。男女贵贱。并出负米。而不备薪刍。及后坏尚书省以为薪。彻荐剉以饲马。又不备鱼盐。久之人多身肿气急。死者什八九。是则薪宜备。刍宜备。盐宜备。匈奴围疏勒。绝其城外之汲涧。北魏围虎牢。穿地道以泄城中之井脉。则水宜备外。此更有医匠技艺必用之人宜备。兵器火器木石灰油必用之物宜备。

　　守备下
兵法曰。军无粮食则亡。若乃贼无辎重。掳掠为资。彼已先犯兵家所忌。我将断其乳哺以死之乎。抑将借兵而赍粮乎。欲筹坚壁。必先清野。凡清野之法有五。一曰清五谷。秦人芟麦桓温溃。赵犨徙粮黄巢踬。寇准瘗谷敌兵畏。惟辅焚粟金师匮。于谦空仓强寇悴。然或谕之而不信。令之而不从者。一则城中积贮无所。一则官府假借堪虞也。必给城中官地或寺观以为囷积。令自典守而自粜易之。官不过问焉。其般运不尽者。而后官籴入之。粟有入城无出城。则以米易钱。乡民便。以钱易米。城民便。饱我饥敌。一举三便。如迫不及。宁从焚瘗。二曰清牧畜。凡掳掠之最便者。莫如牧畜。不烦运载。驱之而去。未交一兵。已饱敌欲。是以李牧严堠入保。而胡不窥边。陈俊轻骑收掠。而贼自散走。近城则入城聚之。远城则堡壁收之。施诸边塞。尤为要策。三曰清刍草。敌恃马以强。马恃草以食。守边将士。每秋月草枯。出塞数百里。纵火烧荒。刘仁恭以之制契丹。思摩以之待薛延陀。若夫西夏元昊之于辽。则且退师三舍。每退辄赭其地。遂以诱敌取胜矣。若夫金人据牟驼冈之刍豆而汴京围。于谦空近郊之牧厂而敌骑退。则刍茭峙积。尤易遗敌。往事可鉴矣。四曰清水泉。敌所资者。非草即水。秦人毒泾上流以馁晋。隋将药境内泉以病虏。刘锜毒颍困敌师。毒草困敌马。五曰清庐舍。清郊场。凡近城三丈内有屋者。贼或内伏以仰射。或取梁柱为云梯。或顺风延燎。或乘基起堙。此皆不守之城也。严下令撤之。急则毁之。凡濠外里许。皆宜旷野。有村落。则敌得而据之。有台塔。则敌得而瞰之。有土阜。则借以填濠而碍炮。有丰草沟渠。则敌可隐匿。其有大树及竹木囷积者。皆攻城之具也。或除或禁。或运入之。有水筏在百里外者。暂移小港而隐匿之。违者以军法治。五者行而野清矣。我能害敌。而敌无以害我。则先为不可胜矣。虽然。城之所卫者有限。而郊野村落之不可尽卫者无限。则所以犄角分错。各自为守。非堡寨莫尚焉。

　　守御上
守御之具既备。宜筹守御之人。大端有三。曰定号令。严禁约。广方略。号令之要。先一事权。守土官为主。居中调度。余分四面。四隅各设正副。以丞倅绅士为之。小事听其处断。如旌旗号令有不便者。必禀主守。毋得擅易。政出多门者败。法令不行者败。次安乡民。土木之变。于谦奏凡兵皆出营郭外。毋得示弱。郭外之民。皆徙入内。毋令失所。凡避乱入城之民。有亲者依亲。无亲者官为设处。男女毋杂。各从其伍。乡民既多。宜防奸细。防之之法。立栅壕外以诘之。分门出入以别之。亲识保领以核之。然后分汛地。聚则难周。分则易守。则段落不可不明也。孤则易折。众则难摧。则众志不可不和也。然后择贤能。有十人之能者统十人。有百人之能者统百人。有千万人之能者统千万人。是得一人。则得千百万人。失一人。则失千百万人也。柔懦者不为长。昏愚者不为长。暴横者不为长。执拗者不为长。奸私者不为长。志不奋发。力不强健者。不为长。一隅稍疏。三方失守。可勿慎也。然后编丁壮。计其贫富。以定多寡。使富民无丁而有丁。贫民无食而有食。则均而无怨也。堞三四人。少亦二人。更番宿食。各近其居。则劳而不困也。然后给守具。计城若干堞。计守具若干事。按地而给之。余置城楼。以备不时之需。有神机火器。劲弩坚盾。于阨要而备之。凡人夫各记姓名于堞。各识其处。而以时演习之。如此则号令定矣。禁约之宜申者数事。禁讹言。禁方士。恐其煽众而泄情也。禁茶坊。奸人谋议多在茶坊者虑酒后泄言耳禁寓店。禁夜行。恐其薮奸而诲盗也。禁吹响器。举表竿。恐其应贼而乱耳目也。禁妄动。禁呼噪。恐贼惊我而乘之也。禁擅离汛地。凡门栅台堞库狱中营游营奇营战营。各止其所。离一步者斩。所以壹众也。禁擅入汛地。恐贼谍托艺贩以觇探也。禁私启门窦。禁私酬贼语。禁私启贼书。有犯者斩。尤军法所必治也。守既固矣。乃可以御。御之方略曰。具犒赏以鼓士。共甘苦以固众。谨斥堠以备警。设墩台内设望楼远镜厚侦谍以审敌。选死士为亲兵以弹压。设更番之游兵以策应。屯阨要之外兵以犄角。凡贼来攻。则人各保堞。有警轮守。无警轮巡。传食而迭宿。各止其处。凡便利皆贮之。将热以浇敌也。石各以类积之。可大摧而小击也。灰之以瞀其视也。楼橹泥之以防其爇也。雉置楮墨以备缓急也。时而逻之以稽其疏佚也。诛信而赏必。所以作其气也。凡贼之攻我也。有七乘。昼夜疲劳乘我惫。旷日持久乘我怠。风雨晦冥乘我忽。矢竭炮稀乘我乏。堞单坡平乘我隙。失火惊扰乘我急。声东击西乘我不意。此七乘者。城之存亡。不可不备也。凡守城之术。心欲一。气欲壮。力欲逸。足欲定。声欲静。如同生而共死。则其心一矣。知攻难而守易。则其气壮矣。守里不如守丈。守丈不如守尺。愈远徒劳。愈近得力。十步而外。毋虚矢石。则其力逸矣。贼攻东南。我备西北。游兵四应。守兵勿易。各死其所。毋离五尺。宁我致人。不为人致。则其足定矣。声乱斯号令不闻。声哗斯心志不肃。声扰斯贼人得计。手示目语。毋嚣其气。夜惟更柝。昼惟旌帜。则其声静矣。凡贼之屯城也。以逸待我劳。以饱待我饥。以坚忍挫我锐。以优游懈我备。声言解围。以安我意。声言增兵。以夺我气。乍动乍静。以疲我志。缓进散冲。以耗我力。筑垒增栅。以老我智。我惟一定示以不愦。撤围勿喜。疾攻勿惕。示怯勿进。归师勿蹑。约和毋信。诈衅毋利。忽退毋懈。久持毋斁。有待援毋出奔。奔必死。援必生。

　　守御下
