<!-- { "loadSidebar": true } -->
臣以今日蠹坏而极重难反者。莫役法若。今所行者雇役也。雇役者。周礼所谓游惰之民也。其弊无穷。数难更仆。官聪察则借官之严以害民。官贪横则张官之威以害民。或阴用官之能以害民。或阳窃官之权以害民。或害民以奉官。或害民以坏官。官堕其术。民受其病。役收其利。以至钱粮被其侵欺。是非由之颠倒。刑罚由之不平。讼狱为之迭变。有司数易。而　朝廷之铨选滋淆。人才之摧折益甚。大率由此。苏轼云。数十万虎狼在民间者可不可也。　　皇上赫然下　　明谕。蠹役计赃定拟。不许援引无禄轻条。凡情罪重大。分别绞斩。其余俱流徙。且遇　　赦不赦。亦可谓法严而行之断矣。然行而益繁者何也。他不具论。即如一流徙也。势必用两解役。无论南方数千里。即近而数百里。此两役之资斧自备乎。需索乎。必是需索之物。此两解役又当流徙。需索而不问。是纵蠹也。需索而问之。又将安所底止。况一役之工食。每年多不过十二两。或七两二钱。每日不过三二分。仅供夫妇一餐之用。古人云。黎民一日不再食则饥。此数十万游惰之民。肯枵腹而鹄立乎堂侧。马走于前乎。必不能也。穷则变。变则通。此其时矣。臣请历陈古役法。周礼小司徒之职。凡起徒役。勿过家一人。以其余为羡。汉法二十而传给徭役。唐立租庸调法。有丁则有庸。每丁定役二十日。宋有衙前诸役。韩绛为三司使。曾言衙前之害。而王安石为新法。则更为雇役。当役者以等第出免役钱。一切如单丁女户。皆出助役钱。司马光甚以为非。是自古及宋。实皆出于里甲。第名之不同。法之各异。然亦何尝不变革也。臣以为欲尽除蠹弊。莫如仿古典行里役之法。以一州县计之。裁去冗役。惟酌其必用者存之。乃以里甲鳞次排比。自书门皂快所用若干。如以丁论。或百丁一人。或七十丁一人。如以亩论。或五百亩一人。或七百亩一人。三年一审。编定某里某人。至某人出一役。或某人之亩。至某人之亩出一役。临时其父老里长自推举。便使捡摄约束。余者每丁资一二分为日费。州县官量其才。授之役。岁两更。大要数年用一周。督抚道府则取之州县。每州县推举量授。先拨若干为上司之役。如此则方为衙役。旋作乡民焉敢害民焉敢害民。虽欲其有蠹役害不可得矣。其原设工食。除冗役。扣解充饷。岁可得数十万金。而所留者。仍给见役。亦聊佐司农之仰屋。然　朝廷又无抽扣之名。所谓上下两全之道也。其有擅用旧雇役者。官为参革。役即重治。设有起而难臣者曰。昔乡户衙前。往往破产。宋吴充言之详矣。里役得无似乎。臣以为宋乡户典领官物。衙前部送纲运。乡户即今之收头。衙前即今之解户。今未尝无之也。里役者第令奔走服事。又不似宋之临门籍记。何破产之有。难臣者必曰。岁两更不滋扰乎。臣以为今日之里长甲首。率季更排年岁更。民亦不扰何也。丁亩有一定。编审无挪移。何滋扰之有。难臣者必又曰宋司马光不言山野愚赣之人不能干事乎。臣以为此为破损官物者言。若但奔走服事。何用其能干事。且今之各处衙蠹。大约皆素所称能干事者耳。又必曰。门皂诸役可矣。书办不谙文移。奈何。臣又以为书办。今纳吏及五年起送之法既行。是各衙门房科。有主文移之人矣。其次不过誊写。且见在巡方。皆不用旧役。既[已](己)可行。安在各衙门不可行乎。前定例书办五年起送。夫在衙五年则积蠹矣。莫若更其法为三年。每一房科。当以两吏为率。旧府州县。有司吏典吏之名。大衙门。有掾吏都吏之名。可一一综理也。考宋之雇役。苏辙疏称以坊场钱雇衙前。他色人役止如旧法。未尝云诸役皆雇也。诸役皆雇。亦明朝之变法耳。臣非敢强所难行。为百姓累。第以衙役之法一日不更。则衙蠹之害一日不除。致　　皇上勤劳宵旰。披览爰书。不胜其繁。故臣请　　皇上当此　　盛朝开辟之初。创制显庸。此其一端也。伏乞　　敕下廷臣集议可否。覆候上裁。

　
卷二十五吏政十一幕友

　　幕友论　
韩振

自天子至庶人。未有不求助于人者也。上者辅德。次辅事。天下之事谁为政。曰二显二隐。何谓显。曰三公统六部。六部各统其曹。是谓内之显治。以司道察守令。以督抚察司道。是谓外之显治。何谓隐。曰内掌曹郎之事。以代六部出治者。胥吏也。外掌守令司道督抚之事。以代十七省出治者。幕友也。是皆上佐天子以治民事。而其迹不见者也。今有强有力过人之材焉。总百里之赋税狱讼文移簿书仓库差驿。而责之一人之身。曰。愿此毋失彼。详细毋略大。则目必不兼视而明。耳必不兼听而聪。于此而曰吾惟自任焉。而生民之命萃于自任中矣。而曰吾不有吏胥乎。不有仆阍乎。而生民之命萃于吏胥仆阍中矣。人有可驭不可用。有可用不可任。可任之人。必求友而得士。而第曰吾固有幕友焉。而生民之命又萃于幕友中矣。何则。恃[己](已)而轻人。轻之中无士也。徇请而滥收。滥之中无士也。易与而便己。便之中无士也。求其人矣。得其人矣。教玉人之雕。去者半。等庸人之遇。去者半。严贞女之防。去者半。得士而不能用之。犹无士也。然而或谓知人之明不可学。则如之何。然而或谓任人逸求贤难。则如之何。曰。膻胡为而致蚁。磁胡为而引针。腐鼠其可以召凤。涸泽其可以栖鳞。有终日练事之人。而久不能晓事者耶。有洞然晓事之人。而不辨孰能治事孰不能治事者耶。部曹孜孜日治其职。而吏胥莫能为奸。监司守令孜孜日敬其业。而幕友咸竭其才。夫是以交争历难而异同不生。曰为其求公是而非求自是。参用亲故而旁肘不掣。曰为其决壅蔽而去偏听。关防以全不肖。而贤者有以自安。曰为存其意而不立其迹。岂有逆耳不闻。庶务丛脞者哉。岂有政委仆僮。权归令史者哉。故曰取人以身。修身以勤。勤故明。明故知人善任而事无不成。

　　佐治续言　
汪辉祖

关防之名必不可受。而可以不受关防之故全在谨饬。朋友为五伦之一。主宾特朋友之一。重一主人而尽疏朋友。固非端人之所以自处。然因主人不我关防。而律己不严。将声名有玷。为主人轻薄。终有不得不受关防之势。故亲友往来。必须令主人知名。有事出宅门。亦须令主人确知所往。事事磊落光明。主人察其可信。自不敢露关防之。否则主人举身家以听。安能禁其不加体访也。不受关防宜先谨饬

吾言不合则去。非悻悻也。人之才质。各有所偏。宾之于主。贵相其偏而补之。审于韦弦水火之用。始尽佐治之任。不合云者。必公事实有不便。不可全以意气矜张。主人事方未善。分当范之于善。不能就范。则引身而退。是谓不合则去。若吾说虽正。而主人别有善念。此则必须辗转筹划。以成其美。方于百姓有益。断不宜坚持不合之义。恝为舍去。即谚所云公门中好修行矣。须成主人之美

人知宾主初交不易。而不知交久更难。到馆之始。情谊未甚浃洽。尽我本分。即可告无媿。若相处多年。交既投契。则议论必有裨益。事事必谋万全。任劳分谤。俱义所应得。引嫌避怨。便失朋友之道。特不可恃主人倚重。挟势以济其私耳。处久交更难

交至忘形。方为密契。独吾辈之于主人。宾主形迹断不可略。幕客之得尽其言以行其志。全在主人敬以致信。一言一动。须主人有不敢简慢之意。忘形则易狎。狎则玩心生。而言有不听者矣。余与光山刘君仙圃甚浃。仙圃令平湖时。欲联齿之欢。余曰俟去馆日如何。同事者多笑之。予不顾也。故余赠别诗。有形略存宾主分。情怀雅逼弟兄真之句。纪实云。宾主不可忘形

署中银钱出入。其任甚重。其事甚琐。不惟刑名幕友。不可越俎。即钱谷职司会计。亦止主簿籍之成。筦赢绌之数而已。出入经手。非其分也。既经手银钱。势不得不计较节啬。其后必为怨府。况权之所归。将有伺颜色逢意旨者。而公事多碍。人品因之易坏。且出入簿记。一时难以交卸。虽有不合。亦不能去。如之何其自立耶。不宜经手银钱

入幕以宾为名。主人礼貌盛衰。即敬肆所别。大段仪文。何可不讲。若诚意无渝。则小节亦须从略。饮馔之类。当视主人之自奉何如。果其自奉素丰。而俭以待我。是谓不诚。若待我虽俭。而已丰于彼之自奉。即为加礼。更不宜琐琐求全。向客胡观察文伯处。因言肉败。责逐庖丁。常以为悔。故后来历幕。从不以口腹责人。至主人所用仆从。大率不知大体。万不可稍假词色。或启干求之渐。若小小过失。量为包容。亦远怨之一端也。勿求全小节

鬻文为活。非快意事。固不可有寒乞相。使主人菲薄。而本来面目。却须时时自念。食饶粱肉。念家有应赡之妻孥。自不忍从粱肉外更计肥甘。赉及优伶。念家有待济之戚友。自不暇向优伶中妄博欢笑。且客中节一钱之费。则家中赢一钱之资。家食无亏。行装可卸。又何必以衰年心力。长为他人肩忧患哉。勿忘本计

前言就馆宜慎。犹为处馆言之。实则人品成败所关尤巨。寻常友朋。鲜能经年聚处。惟幕友之与主人朝夕相习。性情气质最易染移。所主非人。往往违离其本。曩余初入幕时。懵无知识。在外舅署二年。未甚预官事也。迨至常州主海阳胡公。举目生疏。始凛凛自励。公官太守。而自奉俭约。过于寒士。无声色嗜好。无游谈诳语。日未出。先仆从起。坐书室。治文书。夜必二更余。方入内室。风雨寒暑无间。每办一事。必彻始终。反复辨难以求其是。尝言心之职思。愈用愈出。思字之义。以心为田。田中横竖二画。四面俱到。缺一面不可。故其于事之过去现在未来。无不周计也。余司书记。而公善余持论。遇刑名钱谷大事。必招共识。颇多刍荛之采。余是以乐为知己用。既敬公正直廉勤。又以公之生。年月同先君子。仅后先君子一日。益严事之。公亦雅器重余。有国士之目。礼貌视他友加等。故他友皆苦公琐细。不乐久居。余独相依六载。觉立身制事之道。师资不少。其后择主。与公异辙者辄不就。孔子曰。居是邦也。事其大夫之贤者。岂可苟焉已哉。择主人获益

