<!-- { "loadSidebar": true } -->
清丈之不易曷故耶。盖今日之土田。皆三百年来久定之版籍也。江南承平时多。田亩不致尽芜。人民不致尽徙。与他省无主新垦之土不同。所当清者。不过荒熟轻重之混淆。飞洒包赔之拖累。销圩足矣。何庸丈。而长洲必需清丈者何。曰旧册无存也。存县之册不可问。存图之册自在也。乃吴县有底册。长州独无底册者何。吴县之里长论籍。未均田以前。里长皆世役。册亦世守。故存也。长洲之里长论田。一番编审。则一番更易。其册不知所归。故或存或不存也。有册可稽者。两月之功。可以告竣。而不达窾要者。动言清丈。夫清丈得宜。尚有劳力费财之苦。旷日废业之苦。如长邑清丈。以李公之精白乃心。及上台之稽察甚密。吏胥不敢上下其手也。豪强不敢纵恣为奸也。差役从不到乡滋扰也。亲临覆丈。自具舟楫。自裹糇粮。不破民间一文。不饮民间一勺也。然且两年劳瘁。日用饮食。为费不赀。彼不然者。其劳费更何如。李公信赏必罚。民奉其令。惟恐后。犹竭二年而始竣。若清丈不得其实。殆有甚焉者矣。一曰欺徇之弊。一曰纷更之弊。一曰把持之弊。一曰掩饰之弊。见总图书圩甲业佃。公同丈量。就塍插签。标明步尺。造册听官覆丈。倘有不合。即究原丈之人。此成法也。乃有为之说者。曰先发单与业户亲供。业户肯先丈后填乎。有不丈多填少者乎。是予以欺蔽之路也。及据单覆丈。业户巧饰前非。官长不能执法。是自开瞻徇之门也。长洲幸无此弊。一图之内。田地山荡。轻则重则。原额有定。苟非坍没。断不至沧桑顿殊。自应丈完一图。就图总以揆盈缺。丈完通县。就县总以揆盈缺。然后斟酌补苴。如此。则无甚纷更也。乃有为之说者。曰轻重荒熟广狭。听业户自认。于是以强以贿而得轻。轻粮逾于旧额矣。以强以贿而得减。实田少于旧额矣。由是借缺额以公加。图图增减。弊窦多端矣。长洲幸无此弊。挨坵顺号。无不量之土。初不必问何氏之业。迨丈已竟。数已准。册已定。然后填业户姓名。据此坐图。立户办粮。次年再行推收归并。如此。则田为主而户随之。谁得把持乎。设令业户认田自收。强梁者少收而不敢问。是把持者在强梁矣。又以缺额之故。多推与愚弱之民。是把持者又在胥役矣。长洲幸无此弊。上台一片为民经久之意。始有此举。须以实心行实政。苟初丈不实。而以已实报。覆丈不亲。而以躬亲报。轻重不均。而以至均报。扰费百端。而以无扰无费报。皆掩饰也。乡绅不受亏。不复言。小民有所畏。不敢言。将一时美意。反为数世之遗殃。长州幸无此弊。故为长民称庆云。然窃有虑焉。伏读藩司详文云。长邑首先清剔。俟有成效。诸邑仿法推行。又读慕中丞原疏云。一县已有规模。他邑亦易于从事。上台德意。将遍诸邑而清厘之。岂使长民独蒙其福。第有治人无治法。苟不得精明强干洁白之贤侯。毋宁缓。

　　清丈论　
储方庆

清丈以为民乎。愚不得而知也。清丈以为国乎。愚不得而知也。愚之所知者。以为为吏胥耳。为吏则清丈可以不行。而当事决策行之。则以事虽为吏。而托于为国为民之名。故当事者不及察也。今夫为为民之说者。曰民之贫富不同。起于民之赋役不均。有兼并之家。而业无税之田。有贫弱之人。而受无田之役。是以贫者益贫。而富者益富。惟行清丈。则富者不得逞其欺隐之私。贫者可免于赔累之苦。斯诚恤民之至计也。然而名焉已耳。富者恃其有余。以为结纳之术。而莫敢发其奸。贫者苦于无告。以为隐忍之谋。而无由免其累。而为民之意失矣。为为国之说者。曰国之赋税不给。由于民之田亩不清。有垦荒已久。而尚未列于升科。有析产过多。而或至敢于飞诡。是以赋无由核。而役无由稽。行清丈。则荒熟不至混淆。而有田必供田之税。里甲不至欺隐。而有赋即兼赋之役。斯诚足国之善算也。然而名焉已耳。意主于增赋。则斥卤可谓膏腴。而不必按其田之上下。意主于增役。则寡弱可谓富庶。而不必考其户之有无。而为国之意又失矣。为国之意失。则凡蠹国之事。知无不为也。而吏能借国之权以胁之。于是以为国之心转而为吏。为民之意失。则凡剥民之事。知无不为也。而吏能因民之弊以纠之。于是以为民之心转而为吏。吏曰。清丈以为民也。赂我则民之争息。不赂我则民之争不得息。人惟恐其争之不得息。而相率而赂吏也。是以为民之名。而收为吏之实也。吏曰。清丈以为国也。赂我则国之事竣。不赂我则国之事不得竣。人惟恐其事之不得竣。而相率而赂吏。是以为国之名。而收为吏之实也。夫以为为吏。则清丈可不行。以为为吏而托于为民为国之名。则清丈不得不行。究之清丈行。而不为民不为国。适以为吏也。然欲概举清丈之事而置之。则又不可。何者。郡县之从事于丈田者。三四年矣。小民之拮据于丈田者。亦既罄资荡产。以供上之役矣。吏胥之醉饱于丈田者。又各得其所欲矣。如此而不竣其局。则贻患于后日者。且方大也。故愚以为莫若即其已然之事而急成之。而不得复开告讦之门。不得复驳图册之谬。使夫吏胥之窟穴其中者。益以逞其无厌之求。是犹今日休息之方也。而何为国为民之与有。

　　请停丈量以苏民困疏　
杨雍建

臣办事垣中。见江南督臣郎廷佐特参贪婪县官一疏。内称高县知县叶自灿。丈量阖县田地。朦听蠹胥。票催四十一里耆。假称使费名色。每里科敛银一二两不等。各虽贮库使用。实图官蠹朋侵。怨声载道。又安徽抚臣张朝珍。县令纵蠹婪赃一疏。内称贵池县知县王还冲。下乡抽丈。蠹役指称造册使费名色。每保勒银一二十两。三十九保。共骗银四百余两。俱奉有该督抚亲审确议之　　旨。臣思各省官吏。借丈量以肆贪婪者。恐不止叶自灿王还冲二人也。夫丈量一事。将以清查隐弊。然奉行不善。履亩均查。则弊未除而害已滋。开贪吏诛求之门。长蠹胥科派之术。无益于　国计。徒扰乎民生。所当亟议停止者也。何以言之。丈量必用图长圩长。奸胥明以妄报。愚民畏惧求脱。朝勾夕补。报除。纷纷扳累。此佥报之害也。有司躬亲履亩。随从多人加以弓手索手算手书手等役。工价之外。舟车火食。供亿烦多。图长派及各户此供给之害也。应用厂舍桩绳界牌木植。为费不一。即如趱造图册。逐号缮写。自县府至道。自藩司督抚至部。纸张笔墨。工费浩繁。毫无官价。悉出民资。又如提册缴册驳册。经承需索。无有虚日。此造册之害也。业主居或窵远。裹粮奔赴。既苦艰难。况乎上司差承。府县快役。借名催弓催役催丈催册。络绎不绝。彼差甫云。此差复来。多方勒索。不饱不已。此差役之害也。印烙旧弓。恐不百考。吏胥意为增碱。分寸之误。毫厘之差。便为诈局。此弓式之害也。事繁未竣。立限比较。该管衙门。图长必雇人分应。日用工食。既有常例。一经扑责。费愈不赀。此比较之害也。丈完一圩。势必更员覆丈。舟舆从役。再费经营。其或地形曲直难齐。屋宇参差盘错。山势崎斜。水荡尖圆。引绳就墨。积算为艰。虽所丈绝无弊端。而执弓者未充所欲。上下其手。那移之间。杖责立至。前功尽弃。后费更滋。此覆丈之害也。更有舞文之徒。藉钻营以充书算。骫法之吏。吓良善而庇奸豪。种种弊窦。不可究诘。纵使良有司实心任事。未免惊扰村落。况有不肖州县。剥民润橐。利己邀功。遂或捏报溢额。致令民小包赔。则其流害益不可问。如临巩二府知县许上通等。捏报开垦荒地。有奉　　严纶议处。非其明验乎。臣闻西北之地。有熟有荒。东南之土。熟多荒少。与故明万历年间赋役全书所载顷亩数目。原自符同。粮额未尝减也。版籍未尝更也。按图以考。虽豪右不能匿矣。夫兴利竟如除害。而裕国先在安民。请乞　　敕部责成该督抚。止严隐漏之令。许其自首升科。不必遍行履亩。徒增劳扰。如抛荒原有定数。勘其荒者不必核其熟者。额征自有底册。察其缺额者不必查其如额者。有弊可袪。而于民不扰。又何必经年累月。合督抚司道府厅州县之心思。聚数千万图长圩长弓手索手书算手之人力。奔走郊原。骚然烦费。竭生灵有尽之膏血。以供贪官污吏无厌之溪壑也哉。近者海氛[已](己)靖。楚贼方平。正宜与民休息。无事丈量滋害。免各省之扰累。所以恤民。而培万世之根本。即以裕　国矣。

　　请成赋税定额方册疏顺治三年　
御史张懋

