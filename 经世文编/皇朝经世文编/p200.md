<!-- { "loadSidebar": true } -->
夫用民力之轻者。古公旬三日之法极矣。然其时寓兵于农。军实戍役。一办之于民。汉率口出赋算。而宰相之子不免戍边。迨至后世雇役杂泛。名目繁多。又无可论。大约赋税必本田亩。授人以田。而未尝别有户赋者。三代是也。不授人以田。而轻其户赋者。两汉是也。因授田之名而重其户赋。田之授否不常。而赋之重者已不可复轻。自魏至唐是也。丁钱徭役。因时所急。而别立名目以取之者。自宋至明是也。　本朝立制以来。丁银既有定额。而复均丁于地。无漏遗偏枯之虑。生斯世者。几不识丁徭之名。数千年未有之盛。使天下之耕凿者。相忘　　帝力于何有。不独在康衢间矣。又窃计豫省。　国初额报成熟之田。约六十余万顷。而行差人丁。亦止九十余万丁。按亩计之。则人可得田七十亩。近报垦并额田七十二万余顷。而人数倍蓗。田无遗利。而人益滋繁。此粟米之所以昂。而百物为之增价也。当事者其抑末作。崇俭质。辟垦荒莱。兴修水利。一夫之力耕旱田可三十亩治水田不过十亩而亩之所入水较旱可倍增以仰佐亿万年丕丕基哉。

　　纪顺治间户口数目　
张玉书

古者司民掌登万民之数。自生齿以上。皆书于版。岁登下其死生。三年大比。而民数上于天府。则王者拜而受之。其重民如此。户口之有算赋。非古也。有田则税。有身则役。未有既役之复税之者也。公家之事。国中自七尺以及六十。野自六尺以及六十有五。皆征之。其贵者贤者能者服公事者老者疾者皆舍。亦以岁时上其书。是则生齿之数。与力役之数。当各有籍。而非以赋役之多寡。为生齿之赢绌也。自西汉初有口钱算赋。而户口之赋以起。历代相沿未变。独所纪户口登耗之差。不知自生齿以上悉纪之欤。抑收口钱算赋。然后列于丁男之数欤。如以口钱算赋为纪。则民间漏籍不可胜指。而即据此以为赢绌可欤。隋制男女三岁以下为黄。十岁以下为小。十七岁以下为中。十八岁以上为丁。六十为老。唐制始生为黄。四岁为小。十六为中。二十一为丁。六十为老。不知隋唐所纪户口。抑自黄口以上悉纪之否欤。我国家户口册。仍前明黄册之制。分旧管新收开除实在四则。以田土从户口分豁上中下三等。立军民匠等籍。而役之轻重准焉。顾西北土满人稀。隐避恒寡。东南则有田然后有丁。其载诸册籍者。皆实输丁粮之人。而一户之中。生齿虽盛。所籍丁口。率自其高曾所遗。非析产不增丁。则入丁籍者。常不过数人而已。其在仕籍及举贡监生员与身隶营伍者。皆例得优免。而佣保奴隶。又皆不列于丁。则所谓户口登耗之数。于生齿之赢绌总无与也。夫丁之不能无隐避者势也。东南之赋繁役重极矣。欲审丁以增赋。虽奸无所容。而民益不堪命。是固不可行也。按黄册载某户丁几名。于某丁下注男妇若干口。而总数专载实在当差丁若干名。似宜变通昔人之法。分为二册。一载实在当差丁共若干名。一载不当差人口共若干名。以为每岁登耗之验。其输丁粮者。俾日增日盛。不至有流移转徙之患。而不输丁粮者。亦生息蕃衍。有登而无耗。则民气盛而国势强。庶几乎王政矣。顷康熙九年。以省无益之费。议令罢造黄册。夫每县造册烦费。罢之良是。然而各省布政使司汇造简明册。开列人丁户口总数。上之天府。以示重民事之义。倘亦古人存饩羊之遗意乎。兹纪顺治间户口数如左。我国家幅员以次开拓。自十六年云贵下。而后舆地尽入版图。故户口亦岁有增益。而　　　世祖章皇帝休养疲氓。胜残去杀。仁渐义育者十八年。然后兵燹孑遗之民。得悉宥于成周太和之治。则夫奕叶而后所以保有元元者。可无慎欤。

　　答曾邑侯问丁米均派书　
李光坡

窃谓当道有政事。必集绅士耆民共议者。盖以居官一断于法。而经生得引经而议也。伏承就米均丁之令。反复思度。竟不可行。三代赋自赋。役自役。赋出于田。役出于丁。周官载师掌任地之征。均人掌人民之力政。明是二事。然丁与赋所以相关者。古者民二十受田。六十归田。故三岁则大比。以登下其死生老幼之数。此后世编审之所由仿也。自汉以下。唐租庸调最为近古法。有田则有租。有身则有庸。故天下无旷土。亦无游民。所谓贵贱皆有事于王室是也。杨炎两税。始因地而制赋。因赋而制役。大乱古昔盛时之良法。然自彼法一立。历代虽有更革。皆仿其意而为之。今　　天子仁圣。发德音。自康熙五十年以后。编审有增丁而无增粮。德至渥也。福州府县率意远思。欲将丁口粮额。按田派丁。通详上官。臬台又谓就丁编丁。而不计田均匀。夫今之编审。皆因米添丁。则已计田矣。何尝就丁乎。且富者虽田连阡陌。不过一身。贫者虽粮无升合。亦有一身。普天之下。莫非王土。食毛输税。赋既无容偏枯。率土之滨。莫非王臣。均履后土而戴皇天。富者则责急公。贫者必尽蠲其手足之烈。除其公旬之义。则役非偏枯乎。今之丁银。既有定额。与粮并征。何富可卖。何贫可差。何能脱漏。何有加驮。坡请陈其利害。夫米不一。有屯米。有寺米。有民米。有官米。屯寺重于民。民重于官。今欲按田派丁。将计粮额而均派乎。则轻者依轻。重者加重。将计田亩而均派乎。则广狭有异。瘠腴亦殊。条绪轇轕。百弊丛生。此不可者一也。且现征之粮额。有业去产存者。现在之额。尚且苦输。若就米加丁。何以克堪。坡不敢远引。即如今感化里十甲张家。终岁敲扑。官受其累。人至穷时。毫厘莫措。若更加丁折。必有不可名言者。以此类推之。其不可者二也。人之贫富不定。则田之去来无常。今就现在田多者增以多丁。田少者减使少丁。设使富者当身有事。或子孙不类。将田别售。彼买田者买田安肯买丁。卖田者卖田安能卖丁。则一转手间。富者依旧田多丁少。贫者依旧田少丁多矣。此不可者三也。若曰通计丁折之额银。匀添通邑粮额之内。万一行之既久。大农之官。方岳之吏。忘乎此额是并丁于粮。而以为有粮未有丁。再设科丁之条。万世之害。实由于。此其不可者四也。大凡利不百则不兴。害不百则不去。今　朝廷清明。大法小廉。载其清静。民自安乐。不必更求良法矣。仁人君子。当计百世之硕画。不可顾一时之虚誉。父台明通公溥。斯事必灼如观火。然所系匪轻。一隅之差。或致弊于寰海。晷刻之误。或贻患于百年。是以恃爱忘其狂愚。娓娓陈之。伏望采择。

　　勘明沔县丁银宜随粮行议　
曾王孙

赋役均则民乐业。而富庶可期。赋役不均。则民偏苦。而流亡日甚。此必至之势也。沔邑丁粮。诚不均之至者矣。或粮数石而一丁。或粮十数石而二三丁。或粮数升而一丁。甚或无粮而有丁。或有粮而无丁。推原其故。总由积书上下其手。富者巧于夤缘。因之粮多而丁日减。贫者无力周旋。因之粮少而丁日增。毋怪乎沔民之存者之皆有去志。而去者之不复返也。诚使沔民之去者归而复业。存者守而勿去。则丁随粮行之说。诚捄时之急务。请得而论列之。丁不随粮有三弊焉。丁差之法。二十上丁。六十下丁。今则耄耋不下。强壮不上。其弊一。丁有死绝者开除。古之制也。今则素封之家多绝户。穷檐之内有赔丁。其弊二。粮多者为富民。粮少者为贫民。今富者既多幸脱。承差者俱属穷黎。或逃或欠。下累里甲。上碍考成。其弊三。丁随粮行有三利焉。合粮编丁。可以意为增减。若一从粮起丁。则买田者粮增而丁亦增。卖田者粮去而丁亦去。永绝包赔之苦。其利一。就丁论丁。弊端百出。若照粮编丁。则岁有定额。富者无所庸其力。贫者适以得其常。一清吏胥之弊。其利二。丁与粮分。则无粮之丁。无所恋而轻去其乡。丁随粮行。则丁皆有土。有所藉而不致流亡。里甲不累。考成不碍。其利三。去三弊而得三利。计无便于此者。蒙宪台并发各词。面讯李登龙等。俱云情愿丁随粮行。永绝大弊。具结存案。查汉属城固县。于明季崇祯八年。据乡绅张凤翮等。条议丁随粮行。南郑县于顺治十三年。据乡绅李圣翼等。亦条议丁随粮行。俱申详院道批允遵行。民至今称便。褒城亦然。沔县土宜。与南城褒三邑无异。诚宜援例踵行。垂之永久。将见赋役均而逃亡归。百里残黎。皆攘臂而乐业。是则宪台一行而沔民受再造之施。汉水虽广。不足喻宪恩矣。

　　请丁银仍归地粮疏乾隆三十年　
监察御史戈涛

