<!-- { "loadSidebar": true } -->
周礼以丧礼哀死亡。即今吊丧之礼是也。以吊礼哀祸。则谓遭水火。如宋大水。鲁庄公使人吊。焚。孔子拜乡人为火来者是也。救灾恤患。吊礼行焉。不仅施之于死亡也。此礼今虽不废。顾其仪甚略。故无可载。又有所谓赠谥送旌者。夫易名乃贵者之典。宜出自朝廷。彼青衿之子。或一命之微。及其亡也。假乡曲私情诔而谥之者。非法也。又诔及人之母妻。尤非妇从夫谥之义。若明旌固所以录死者。但殡时柩已设旌。今重出迭见。殊觉无谓。且丧主酬情。遂成酒食之会。准之于礼。果何安乎。凡若此者。不敢拘礼不变俗之嫌。妄作违心之附会也。窃又谓生相亲者死相恤。凡吊者赙者。亦必实尽其情。而不徒饰往来之虚文。遂饮食之末节。始于哀死亡之礼。庶几不失。善乎先儒吕和叔之说吊也。曰。诗曰。凡民有丧。匍匐救之。不谓死者可救而复生。谓生者或不救而死也。夫孝子之丧亲。不能食者三日。其哭不绝声。既病矣。杖而后起。问而后言。其恻怛之心。痛疾之意。如不欲生。则思虑所及。虽其大事有不能周知者。而况于他哉。故亲戚僚友乡党闻之。而往者不徒吊哭而已。莫不为之致力焉。始则致含襚以周其急。三日则具糜粥以扶其羸。每奠则执其礼。将葬则助其事。其从柩也。少者执綍。长者专进止。其掩圹也。壮者待盈坎。老者从反哭。祖而赗焉。不足则赠焉。不足则赙焉。凡有事则相焉。斯可谓能救之矣。故适有丧者之辞。不曰愿见而曰比。虽国君之临。亦曰寡君承事。他国之使。曰寡君使某。毋敢视宾客。主人见宾不以尊卑。贵贱莫不拜之。明所以谢之。且自别于常主也。宾见主人无有答其拜者。明所以助之。且自别于常宾也。自先王之礼坏。后世虽传其名数。而行之者多失其义。丧主之待宾也。如常主。丧宾之见主人也。如常宾。如常宾。故止于吊哭。而莫敢与其事。如常主。故舍其哀。而为衣服饮食以奉之。其甚者。至于损奉终之礼。以谢宾之勤。废吊哀之仪。以宽主之费。由是则先王之礼意。其可以废而已乎。今欲行之者。虽未能尽得如礼。至于始丧则哭之。有事则奠之。又能以力之能及。为营丧葬之未具者以应其求。辍子弟仆隶之能干者以助其役。易纸币壸酒之奠以为襚。除供帐馈食之祭以为赗与赙。凡丧家之待己者。悉以他辞无受焉。庶几其可也。

　　谢孝说　
徐干学

后世有谢孝之礼。多谓挽近之陋习。不知古礼拜君命及众宾。已先有之。然注谓尊者加惠。必往拜谢。则是所谢者。专指曾来赗赙之人。非尽吊客而谢之也。又古之仕者。不出本国。则其所诣。近在一城之中。岂若后世之过都历邑。越在数百里之远。而亦往叩其门哉。况古之所重者君赐。有君赐。不可以不拜谢。故因拜君而即拜众宾。后世大臣之没。及大臣之父母没。例得蒙君之惠。初未尝有凶服往拜之礼。独奈何于远客之吊。而仆仆拜谢之哉。守礼之孝子。方当处苫之中。以奉朝夕之馈奠。乃远离丧次。而恶车苴绖。奔走于道路。此何礼也。欲徇流俗。而大违古人之意。谅亦秉礼者之所不为。况吾诚能守礼。吾即不往谢。人亦安得而责之。慎毋错会经旨。而借口古人。庶不贻知礼者之诮乎。

　孙氏家乘谢吊不远出今时有踵门谢吊之举初丧远出有至四五百里者大失朝夕倚庐之意家礼云案曲礼凡非吊丧非见国君无不答拜者则吊丧不答拜明矣而家礼本书仪乃从世俗有宾主答拜之文以义起也是吊之答拜犹为义起况吊毕稽颡谢宾已尽谢孝之礼何必他日又踵门乎今或时俗如此不能尽违则有折衷之道如远来亲友即至舟中或寓所叩谢不必他日更往也家礼注世俗既葬之后凡有亲戚僚友来吊祭赙者其哀子必具衰绖躬造其门拜之谓之谢孝有不行者怪责丛焉谓为不知礼遂使居丧者舍几筵朝夕之奉缧然衰绖奔走道涂信宿旅次甚至浃旬累月不归者有之行之已久习以为常考之古礼无有也知礼君子既当以礼自处又当以礼处人痛革世俗非礼之礼可也

　　丧刺答问　
何发

里有居丧者问曰。近世三年之丧。丧刺称稽颡不称拜。于义何居。应之曰。周礼九拜。其一曰稽颡。稽颡所以拜也。礼记则曰。拜而后稽颡。颓乎其顺也。稽颡而后拜。颀乎其至也。释者谓。稽颡自尽其哀也。拜致敬于人也。先礼宾而继自尽。故曰顺。先致哀而后尽礼。故曰至。又曰。三年之丧。从其至者。后世稽颡拜之称。或自孔子之言昉欤。若晋重耳对秦使。则稽颡而不拜。穆公曰。未为后也。故不成拜。身丧父死。不得与哭泣之哀。未敢以继体之君自居。故不备礼。在亡人则然。今士大大非有家国之系。及处危难之间。何故而不成拜乎。向见鄂西林家。止称稽颡。西林避先世讳。尊名之义。适与稽颡而不拜之文值。非以凶丧不当致敬于人也。观其平日往来投刺。重书顿首顿首。不书拜。其故可知也。然则何以不重书稽颡也。则牵误于檀弓之文也。夫君子行礼。不求变俗。出所见之是。刊俗之谬。虽家国非之可也。不察事之所以然。而漫以为大人先生创行之。可矜式焉。是孔子拱而尚右。门人亦皆尚右也。承谬袭讹甚矣。幸更质之知礼者。

　　丧父有继母讣不称哀议　
柴绍炳

近世孝子讣状。丧父称孤子。丧母称哀子。父母并丧。则称孤哀子。其说本于宋司马光。载诸儒家礼。朱熹亦是之。比有丧父而继母在者。其讣状疑所署。或欲并称孤哀。或欲去哀称孤。客未能决。质于予。予应之曰。有继母在。宜避不称哀。否则无以处其后母。将继亲也。而父妾与哉。礼取别嫌明微者此也。或曰。案礼居丧。祭祀曰孝子某。讣告曰哀子某。哀哀父母。孝子之情也。第称哀何嫌。予谓礼时为大。宜次之。因时制宜。不得泥古。如孤哀子称。昉于宋儒。循行已久。何容独异。犹之稽颡顿首。例分吉凶。君子未尝或矫焉。故称孤则人知丧父。称哀则人知丧母。父殁而有继母者。并书哀。则嫌于无继母。义不敢出也。若谓从礼书哀。不必循俗。已类生今反古之道。又连文书孤。更属骈枝矣。或又曰。丧母称哀。于俗为尤。今己母实亡。而去哀存孤。不几于忘母乎。予谓丧母哀讣。其事在前。今居父丧。而压于继母而不敢书哀。直避其名尔。丧其母而书哀者实也。压于继母而不敢书哀者名也。礼之节文是也。古有母死而请数月之丧者。亦有压而然。岂忍恝耶。考律之制服。凡丧继母舅。如其舅服功。继母死则已之。服舅之有无。尚以继母存亡为别。则继母在而避不称哀。礼由义起。讵为得已哉。如近今登科序齿录。父没而有继母在堂。必书曰慈侍下。而不曰永感。何则。书永感。则嫌于无继母。书慈侍。不嫌于忘己母也。比是以观。亦可晓然已。且执或之说。如丧父有二子。一子前母出。一子后母出。前子以己母先亡而欲书孤哀。后子以己母尚在而欲但书孤。则二子者将同讣异状耶。君子行礼。每称情立文。而未始壹于直遂。彼书后母之如母。有父制命焉。恶敢以父没而遽遗之。故丧吾母也哀。丧后母也亦哀。惟其丧也亦当哀。则其存也必不敢预哀。尚以哀属吾母。不为后母计。有如执言以问。嫌隙所开。其罪等于不孝也。持论者善处人骨肉之间。宜何从焉。或又曰。今俗有停柩在家。经年始殡者。假令母殡未举。而父已续娶。于发引之时。孝子通状。亦缘继母去哀否乎。予谓丧母书哀。自属定礼。继亲后来。恶得避之。且前此讣告。以父为政。率男称哀。专为母。则无可引嫌者也。夫礼者称情文立。恒缘义起。丧父有继母而并书哀。失之戆。丧其母因后母来而遂削哀。失之葸。戆非礼。葸亦非礼也。抑语有之。议礼如聚讼。吾安得通人而与之折衷也哉。

　　论庶子后生服制书　
沈大成

得书辱问以适母卒后数月。而妾子生。其服制若仿闻讣守制例。则当以子生日始否。案曾子问曰。君薨而世子生。又曰已葬而世子生。经唯曰奉子以衰。又子踊袭衰杖。皆丧之仪节也。其服斩之期若何。经未尝言之也。今足下所询先卒者适母。后生者妾子。窃以为父与母一也。庶子与冢子执亲之丧一也。准此而推。则今生之庶子其服当服斩。其衰则被之于怀抱。其殷事祥练之祭。则保母奉以行礼。此尽人而知之也。寻尊谕其服制当仿闻讣守制之例。以子生之日为始。案开元礼。兄弟各处异方。而父母丧。各依闻哀日月而除之。朱子语录。亲丧兄弟。先满者先除服。后满者后除。以闻丧有先后也。此向来闻讣守制之明证。则后生妾子服嫡母之丧。以生之日为始。何不可乎。纵适母已生有子服斩在先。虽相去数月。而各自变除。又何妨乎。夫复生有节。丧不相待。礼之大闲也。幸与知礼服之君子再详之。并以见教。

　　丧服三条　
许三礼

丧服。查古礼与今制不同者有数件。父为嫡长子斩衰三年。母服齐衰三年。报服也。孝慈录减期。又子为母齐衰三年。父在服期。庶子为所生母齐衰三年。为父后降。嫡孙父卒。为祖母若高曾祖母承重者。齐衰三年。祖在服期。加杖。仪礼也。孝慈录俱改斩衰三年。且不注父在祖在嫡母在降。又大夫以上。为庶母无服。士嫡子众子为庶母缌麻。孝慈录改齐衰杖期。三殇服以次降一等。孝慈录省妇为舅姑期。唐始定齐斩从夫。曾祖父母三月。唐增五月。叔嫂无服。唐始定五月。会典俱因之。嗟哉。详察先王制礼。家无二尊。又至尊在不敢伸其私尊。此中精义。最有关重。又王侯与士大夫别。观历代增定。若似从厚。　国朝律已着为典。煌煌令甲。是则为一代之宪章。谁敢干之。乃乡曲儒生。犹执家礼旧本。互阅传讹。既未见会典。又焉知更制。即琼山仪节潜谷补注升庵手订诸书内。今制二字。亦不如何谓。身在士林。值生母死。援嫡母在。全不终丧三年。所在有之。岂知服官者解任。自宋元明迄今率遵耶。再查古礼。庶子君在为母练冠。既葬除。君卒为母大功。至大夫在为母大功。卒为母三年。无余尊所压故也。士虽在。庶子为母皆如众人。士卑无压故也。是则古与今士大夫之庶子为生母。俱得终制。唯君之庶子被压不得伸。犹不夺其母子之恩。故五服外权为制饰虽抑犹容有三年之哀。以上载在仪礼会典。所当精究。故曰当以国制为遵。并不必拘夫旧图。此类是也。

