<!-- { "loadSidebar": true } -->
两汉之隆。尤重太守。史言孝宣拜刺史守相。辄亲见问。观其所繇。退而考察所行。以质其言。有名实不相应。必知其所以然。常称曰。庶民所以安其田里。而亡叹息愁恨之心者。政平讼理也。与我共此者。其惟良二千石乎。当日太守常得召见。或赐玺书。堂陛之间不甚阔绝。文帝谓季布曰。河东吾股肱郡。故特召君耳。武帝赐严助书。久不闻问。具以春秋对。毋以苏秦纵横。赐吾邱寿王书。子在朕前之时。知辐凑。及至连十余城之守。任四千石之重。师古曰太守都尉皆二千石今寿王为都尉不置太守故云四千石也职事废。盗贼纵横。甚不称在前时。何也。光武劳颍川太守郭伋曰。贤能太守。去帝城不远。河润九里。冀京师蒙福也。合天下之大。不过数十郡国。而二千石之行能。皆获简于帝心。是以吏职修而民情达。以视后世之寄耳目于监司。饰功状于文簿者。有亲疏繁简之不同矣。其在唐时。犹存此意。元宗开元十三年。上自选诸司长官。有声望者十一人为刺史。命宰相诸王饯于雒滨。御书十韵诗赐之。宣宗时。李行言自泾阳县令除海州刺史。李君奭自醴泉令除怀州刺史。皆采之民言。擢以御笔。入谢之日。处分州事。万里之远。如在阶前。夫人主而欲亲民。必自其亲大吏始矣。

　　郡国守相得自置吏考　
赵翼

汉时郡国守相。皆自置吏。犹沿周制。唐时魏元同疏曰。周穆王以伯冏为太仆正。而命之曰。慎简乃僚。此令其自择下吏也。周官太宰内史。并掌爵禄废置。司徒司马。则掌兴贤诏事。是分任臣。而统以数职也。汉时。诸侯自置吏四百石以下。其傅相大臣。则朝廷置之。州郡掾吏督邮从事。则牧守自置之。按汉书高五王传赞。汉初诸侯得自置御史大夫卿以上。汉独为置丞相而已。是诸侯并得置御史大夫等官也。杜佑通典云。景帝惩吴楚之祸。乃罢御史大夫以下不令置。武帝又诏凡王侯吏职。秩二千石者。不得自置。则其令渐严。然二千石以下犹得置。故通典谓自置四百石吏也。此侯国自置吏之故事也。后汉书。和帝问陈宠在郡。何以为理。对曰。臣任功曹王涣以简贤选能。鲍宣为豫州牧。郭钦奏其举错烦苛。代二千石署吏。是置吏乃二千石之职。州牧且不得而侵之也。此郡守自置掾属之故事也。又郡守置掾属。并皆用本郡之人。杜氏通典。谓汉时惟三辅许兼用他郡人。按汉书循吏传。黄霸淮阳人。补左冯翊二百石卒史。如曰。三辅郡得用他郡人。其余则否。京房为魏郡太守。自请得除用他郡人。以欲用他郡人而特奏请。尤可见掾属无不用本郡人也。魏晋六朝。犹仍牧守置吏之制。后周书苏绰传云。京刺史府官。则命于天朝。其州吏以下。并牧守自置。是宇文周时尚然。隋书刘炫对牛宏。谓往者惟州置纲纪。郡置守丞。县置令而已。其具僚则长官自辟。今则大小之官。悉由吏部。据此则天下官员。尽归部选之制。实自隋始也。唐时亦尚兼用汉制。沈既济疏云。今诸道节度都团练观察租庸等使。自判官副将以下。皆使自择。则辟吏之法。已试于今。但未及州县耳。韩佽为桂管观察使。部二十余州。自参军至县令三百余员。吏部所补纔十一。余皆观察使。量才补职。则并州县亦观察所置矣。顾宁人引之。以为古时置吏得人。皆由于此。然此亦矫枉过正之论。吏归部选。则朝廷之权不不移。若听长官辟置。无论末俗浇漓。夤缘贿赂之风必甚。即其中号为贤智者。亦多以意气微恩致其私感。观史策所载。属吏之于长官。已有君臣分谊。降及后世。若行之不变。未有不成党援门户。背公向私者。春秋时晋杀栾盈。令栾氏之臣勿从。其臣辛俞行曰。三世仕家君之。再世以下主之。自臣之祖世隶栾氏。于今三世矣。敢忘其死而叛其君乎。鲁昭公攻季孙氏。孟孙叔孙谋救之。叔孙之御者曰。我家臣也。安知公家。有季孙与无季孙。于我孰利。皆曰无季孙则无叔孙。曰然则救之。于是撞西北隅而入。昭公遂败。是春秋时。家臣之徇其主而忘公家已如此。降及东汉。气节相矜。并至有甘以身徇者。王充论衡云。会稽孟章父英为郡决曹掾。郡将挝杀无辜。英引为[己](已)罪。代将死。章为郡功曹。从太守讨贼。为贼所迫。亦代将死。后汉书。臧洪为太守张超所置功曹。超遣诣幽州。中道为袁绍所。以洪为东郡太守。会曹操围超。洪乞师于绍以救超。绍不许。超竟破灭。洪乃与绍绝。绍兴兵围之。至城破。被执不悔。卒以死殉。公孙瓒初为刘太守郡吏。太守坐事徙日南。瓒祭先人冢曰。昔为人子。今为人臣。当诣日南。今与先人辞于此。遂随太守往。亦见魏志太守欧阳歙。欲举督邮繇延。主簿将引延上。郡吏郅恽起而言曰。延资性贪邪。明府以恶为善。主簿以直从曲。此既无君。亦复无臣。则并显然有君臣之称矣。刘表遣从事韩嵩诣许。欲以观虚实。嵩曰。若至京师。天子假一职。则成天子之臣。将军之故吏耳。不能复为将军死也。更可见未仕于朝者。犹为私臣也。甚至有为举主及长官持服者。荀爽为司空袁逢所辟有道。不应。及逢卒。爽制服三年。

桓鸾为太守向苗所举孝廉。除胶东令。始至官而苗卒。鸾即去官奔丧。终三年。此为举主持服者也。王吉被诛。故人莫敢至者。独属吏桓典收敛归葬。服丧三年。刘以冤死。王允为吏。独随至京。送丧还其家。终三年乃归。此为长吏持服者也。后魏书。公孙邃为青州刺史卒。佐吏疑所服。诏曰。主簿近代相承服斩。过便除。可如故事。自余无服。殊觉寥寥。可齐衰三月。则感恩知[己](已)。私自制服之例。且上达朝听。至发诏为定令矣。南史宋武陵王诞反。或劝其长吏范义出走。义曰。吾人吏也。吏不可以叛君。柳庆远传。梁武初为雍州刺史。辟庆远为别驾。庆远谓人曰。天下方乱。定霸者其在吾君乎。因尽诚协赞。遂成帝业。可见六朝犹沿汉时长官得自置吏之制。而为所置者。辄有君臣之分。抱节者虽能周旋患难。究何益于公家。桀黠者且至倾心于其主。如庆远等出死力以抗朝廷。此又长官得自置吏之流弊也。宁人但见后世选法不尽得人。而以为不如古制。抑知古制有不可复用者。唐时固亦尝兼用辟吏之法。然如韦在蜀。幕僚虽官显不使入朝。即署为蜀州刺史。竟有终身不得见天子者。不特此也。朔方节度使安思顺。表李光弼为副。知后事。白敏中为邠宁节度使。亦表蒋伸为副。是节度副使亦得由藩镇自置矣。安禄山之能叛。岂非以数年前请以蕃将易汉将。故得广树腹心。一朝举事。争为效力。遂至倾陷两京。唐祚几覆。故德宗晚年。方镇副倅。多自选于朝。防一日有变。则就授以节制。深虑威柄下移。易致尾大之渐也。

　　省官日知录　
顾炎武

光武中兴。海内人民。可得而数裁十二三。鄣塞破坏。亭燧绝灭。或空置太守令长。招还流民。帝笑曰。今边无人而设长吏治之。如春秋素王矣。以故省并郡国及官僚。屡见于史。而总之曰。兵革既息。天下少事。文书调役。务从简寡。至乃十存一焉。以此知省官之故。缘于事少。今也文书日以繁。狱讼日以多。而为之上者。主于裁省。则天下之事。必将丛脞而不胜。不胜之极。必复增官。而事不可为矣。晋荀勖之论以为省官不如省事。省事不如清心。昔萧曹相汉。载其清静。民以宁一。所谓清心也。抑浮说。简文案。细苛。宥小失。有好变常以徼利者。必行其诛。所谓省事也。此探本之言。为治者识此。何事纷纷于裁官多寡之间乎。

　　裁官论　
储方庆

皇清受命。屡议裁官。　　　世祖皇帝。罢巡方。　　今上即位。又减科道员。尽去天下理刑推官。以为省不急之俸。可以佐国用。臣谨议曰。官有可裁者。有不可裁者。若今日所裁之官。皆必不可裁之官也。古昔先王。设立官爵。使之轻重相维。大小相制。而又有发奸摘伏之司。睥睨其旁。以杜天下之回邪。而预为之备。其法至密也。是以天下即有苟且容悦之臣。而无同声附和之患。有一不肖。。则起而攻击之。不使有所滋蔓。以遂成其党。今减科道员是弱言官之势也。言官之势弱。六部之权重矣。罢巡方是削宪臣之柄也。宪臣之柄削。督抚之令尊矣。尽去天下之理刑推官。是蔽法司之耳目也。法司之耳目蔽。府县之恣睢。莫有与为难者矣。天下之官。以数万计。而其大势常出于两途。六部操政柄。行之于督抚。督抚下之府县。以集其事。此一途也。科道察部臣之奸。巡方制督抚之专。而推官寔为之爪牙。此又一途也。故设科道遣巡方重推官。于人主甚有利。于臣甚不便。不便于臣。则此三者之官为　朝廷计。决不可裁。而决然裁之不少惜者。省费之说误之矣。夫天下之患。莫大于外托为国之名。以亟行臣子自便之私。臣子之私遂。而人主之势孤矣。且今之裁官。诚为省费乎。抑有他旨乎。诚为省费也。则内之府寺散员何以不裁。而独裁科道。外之一省二三督抚与一府五六府佐何以不裁。而独裁巡方裁推官。然则今之裁官。其意不出于省费也明矣。臣伏见去年裁推官时。郡县豪吏。莫不欣欣得志。举手称庆。征歌会饮。以明得意。　朝廷省费而裁官。于彼何与。而若此之乐。亦足以见推官为郡县所不悦。　　陛下奈何徇郡县。欲自蔽其聪明也。愚谓天下之大。天下之人之众。并为一途。以乱一人之视听。恐非天下之福。今上自六曹。下及州县。苟有设施举措。可以内外联络。上下相蒙。必无一人敢发其奸。目前之弊。不过容隐奸邪。恣夺民力。然亦足以乱天下有余矣。古之人非不知政本在尚书。而动引新进小臣。许其攻击者。豫养天下发奸之人。以破党同之局。则外之督抚州县不知所备以工迎合。惟有奉公守正。可以杜天下之议论。而结人主之深知。其有关于天下国家之治乱。非细故也。臣愚以为今日所裁之官。莫若尽复之便。

　　省冗员疏顺治九年　
陕西巡按何承都

