<!-- { "loadSidebar": true } -->
礼有祥禫之分。自汉以来。学者解说不同。郑元以禫在二十七月。王肃以禫在二十五月。为郑学者。援仪礼云。中月而禫。中月者。闲一月也。故二十五月大祥。闲一月则二十七月矣。为王学者曰。中月者。禫在月中。引礼云。三年之丧。二十五月而毕。又檀弓云。祥而缟。是月禫。徙月乐。是也。唐杜佑折中两家之义。以为君子教孝。礼宁从厚。以禫服二十七月终而吉徙月乐。于义为得矣。然其说犹未悉也。夫大祥之为再期。时则二十五月。畴人所知。若禫则有服与祭之别焉。禫服者。于大祥除丧之后。犹有余哀。故服介凶吉之间。檀弓所谓祥而缟。是月禫。间传所谓又期而大祥。素缟麻衣。是也。是月禫者。谓大祥之后。则服禫服。禫服者。素缟麻衣是也。禫祭者服终而释吉。卜日以祭。案唐韵释曰。禫者除服祭也。郑元曰。禫者澹澹然平安之意。此指禫祭。非言服也。即仪礼所谓中月而禫。间传所云。禫而无所不佩。是也。既祭而释吉。故禫服曰。是月禫。祭曰中月。由此言之。再期而大祥。复间一月而禫。要以二十七月为断矣。案会典载品官丧礼。本性理家礼之说曰。期而小祥。设次陈练服。再期而大祥。设次陈禫服。大祥后中月而禫。卜日祭而释吉焉。石梁王氏曰。二十七月禫祭。徙月则乐矣。徙月者。二十八月。其禫祭不言设次陈服者。小祥则易练服。大祥即易禫服。禫祭即易吉服。此正合于禫而无不佩之义。然禫祭在二十七月。卜吉则行。不限于何旬也。卜日而祭。祭则释吉矣。所以知禫而释吉不踰二十七月者。古者不独三年之丧有禫。为母妻服期者亦有之。故杂记曰。十一月而练。十三月而祥。十五月而禫。家礼亦云伯叔无禫。十三月而除。母妻有禫。十五月而毕。夫十三月而除者。期丧也。故当不踰是月。知期之不踰十三月。则禫之不踰十五月也审矣。知期之禫不踰十五月。则大丧之禫不踰二十七月也又审矣。或曰礼禫除。断以二十七月。乃今律制。官吏服阕。必满二十七月。计日而除。何与。律礼相为表里。然法主画一。故仕进者宁使日月匝而后阕。以杜浮竞尔。若以礼禫除。固已许之矣。何则。品官丧礼。载于会典。与律例并行。皆令甲之书也。谁谓非至邪。昔子路笑朝祥而暮歌者。夫子曰。尔责于人终无已夫。朱元晦亦曰。禫说当从王肃。于礼为合。夫圣贤岂居于薄哉。礼贵得中。不必过求。今欲执法家之议。而于郑氏间月之禫。复有余訾。恐未为平论也已。

　　禫月考　
邱维屏

按丧服小记曰。再期之丧三年也。期之丧二年。丧服四制曰。三年而祥。然则再期大祥。是为三年已。故又曰。三年之丧。二十五月而毕。丧不过三年。凡三年二十五月之后之禫。皆丧之既除。孝子之心。当澹澹然而平安焉。故因以名其祭。禫不在丧之数也。自祥以往。其祭有三。曰祥祭。曰禫祭。曰吉祭。而其服有六。疏曰。祥祭朝服缟冠。一也。祥讫素缟麻衣。二也。禫祭元冠黄裳。三也。禫讫朝服綅冠。四也。踰月吉祭元冠朝服。五也。既祭元端而居。六也。元端而居。反之于吉矣。而祥讫之素缟麻衣。则哀之余也。禫讫之朝服綅冠。哀之平也。其丧除而平而吉之渐次。固有若是也。然他服无禫。而禫必齐斩之丧。且齐固不尽禫也。丧服小记曰。宗子母在为妻禫。为慈母后者。为庶母可也。为祖庶母可也。为父母妻长子禫。庶子在父之室。则为其母不禫。然则丧重禫亦重也。然则其为禫之月不同。杂记曰。期之丧。十一月而练。十三月而祥。十五月而禫。为期则礼然也。三年之丧。说亦不同何也。檀弓曰。祥而缟。是月禫。徙月乐。则是二十五月而祥。不改月而禫。徙而及于二十六月。遂及于乐。王氏朱子语类从是说也。闲传曰。期而小祥。再期而大祥。中月而禫。注曰。中月闲一月也。则是二十五月而祥。二十七月而禫也。郑氏司马温公朱子家礼。从是说也。马氏曰。祥禫之制。施于三年之丧。则为二十五月而禫。若期之丧也。父在为母有所屈。三年以为极。而至于二十五月者。其礼不可过。以三年之丧而断于期者。其情犹可伸。陈氏曰。三年之丧则久矣。故祥月而禫者。以义断恩也。期之丧则近矣。故闲月而禫者。以恩伸义也。明会典载。父母服皆斩衰三年。无父在而为母降期者。故马氏陈氏之说无缘而用。而日月以二十七月为断。于檀弓王氏朱子语类。皆其不从者也。其服则温公家礼。皆于祥易禫服。头黪衫。布裹角带。固非朝服綅冠之制。其祭则家礼及会典。皆于禫祭除服。别无吉祭也。其禫祭俱云二十七月。而家礼在祥后二月。会典在祥后三月。即疏所谓踰月而吉祭也。杂记曰。三年之丧。祥而从政。今品官生徒。必禫而后起服赴事。则亦在三月之后也。然则宜何从。从乎会典。然则何为善。善乎檀弓之说也。何善乎檀弓之说。鲁人朝祥而暮歌。孔子曰。踰月其善矣。则徙月而乐之说也。苟祥而服禫之服。闲一月而祭禫之祭。则孔子之所谓踰月之歌。乃服禫而未祭之中一月也。遽可以歌乎。是不必徙月而乐也。孔子既祥。五日弹琴而不成声。十日而成笙歌。固有在未禫之月。则未徙月也。记曰。祥之日鼓素琴。踰月而歌。歌人声也。愈于琴之假物以为声者。琴可鼓于未禫。歌必于禫之踰月也。

　　闰月　
汪琬

春秋哀五年闰月。葬齐景公。公羊曰。闰不书。此何以书。丧以闰数。丧曷为以闰数。丧数略也。谷梁曰。不正其闰也。范宁谓闰月附月之余日。丧事不数。公谷二义不同。白虎通。三年之丧。再期二十五月也。礼有取于三。故谓之三年。缘其渐三年之气也。三年之丧。不以闰月数。何以其言期也。期者复其时也。大功以下月数。故以闰月除。晋宋之间。丧遇闰月。诸儒纷纷聚讼。隋开皇初。太常卿牛宏奏三年及期丧不数闰。大功以下数之。以闰亡者。祥及忌。皆以闰所附之月为正。由是历代以来。遂为定制。又按春秋襄二十八年。胡氏传。十有二月甲寅。天王崩。乙未。楚子昭卒。相距四十日。闰月之验也。然不以闰书。丧服不数闰也。又苏氏集解。葬景公。丧不数闰。讥齐以闰月葬也。皆从谷梁说。公羊云云非是

　　居丧释服解义　
汪中

居丧释服之礼。王制。祭天地社稷。越绋而行事。一也。曾子问。天子崩未殡。五祀之祭不行。既殡而祭。自启至于反哭。五祀之祭不行。已葬而祭。二也。晋语。襄王使太宰文公及内史兴。赐晋文公命。命于武宫设桑主。布几筵。太宰之。晋侯端委以入。大宰以王命命冕服。内史赞之。三命而后即冕服。时去献公之卒。已十有六年。文公不欲继于惠怀。故假居丧即位之礼行之。其天子锡命。诸侯之正礼。固如此也。三也。曲礼。既葬见天子曰类见。四也。又言谥曰类。注使大夫行象聘问之礼。大夫为君三年。见于天子则元冕。五也。左氏春秋。文公元年传。凡君即位。卿出并聘。六也。聘礼。遭丧将命于大夫。主人长衣练冠以受。注不以纯凶接纯吉。七也。又聘君若薨于后。赴者未至则哭于巷。衰于馆。注衰于馆。未可以凶服出见人。其聘享之事自若吉也。贾公彦云。其行正聘享。则着吉服。杂记云。执玉不麻是也。八也。聘礼又云。归使众介先衰而从之。注君纳之。乃朝服反命。出公门释服。九也。檀弓。士惟公门说齐衰。曲礼。苞屡扱厌冠不入公门。服问惟公门有税齐。曲礼正义。引熊安生云。父之丧惟扱上不入公门。杖齐衰则屦不得入。十也。郊特牲。郊祭之日。丧者不敢凶服。十一也。丧服小记。养有疾者不丧服。十二也。曾子问。君薨。世子生。告于君。大祝大宗大宰皆裨冕。十三也。士丧礼。筮宅既朝哭。主人皆往兆南北面免绖。十四也。檀弓。弁葛绖而葬。与神交之道也。十五也。丧服小记杂记。祥祭朝服。既祭乃服素缟麻衣。十六也。其非三年之丧释服者。杂记。大夫卜宅与葬日。有司麻衣布带。因丧屦。缁布冠不蕤。占者皮弁。一也。又如筮。则史练冠长衣以筮。占者朝服。二也。士丧礼。将葬卜日。族长卜。及宗人吉服立于门西东面南上。三也。杂记。含者委璧于殡东南。宰夫朝服。即丧屦。升自西阶。西面坐取璧。正义。以国执玉而来。执玉不麻。故着朝服。四也。又宰举璧与圭。则上介赗。执圭将命。宰亦朝服也。五也。其率是礼而行之者。汉书历律志。引伊训大甲元年十有二月乙丑朔。尹尹祀于先王。诞资有牧方明。言虽有成汤大甲外丙之丧。以冬至越绋祀先王于方明。以配上帝。一也。周书顾命。成王崩。康王麻冕黼裳即位。卿士邦君麻冕蚁裳。大保大史大宗麻冕彤裳。二也。至春秋诸公之元年二年。会盟朝聘者。凡七十余事。是皆居丧释服。而金革之事不与焉。左氏春秋僖公三十二年十二月晋文公卒三十三年四月未葬襄公御秦师墨衰绖丧大记既卒哭弁绖带金革之事无辟也军礼变服有此二条若禡及祷则亦吉服

