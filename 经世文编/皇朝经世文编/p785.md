<!-- { "loadSidebar": true } -->
所示黑水考一卷。探摭籍。通其所不可通。可谓至难。大概以东樵胡氏析黎雍黑水二之。不安于心。乃出此解。令离者合之。其用意亦精矣。篇中尤卓者。如证以尔雅。谓河所出为昆仑穷河之源。即识昆仑之所在。又证以山海经。谓河与黑水同出昆仑。是为雍梁二州之黑水。亦即导水之黑水。其鸡山所出。乃别一黑水。断以水经注黑水出张掖鸡山。南流过三危入南海之说为非。尽此数语。以求黑水。与今水道既合。以解禹贡。亦不费词。然则诸说纷纭。可一埽去之矣。夫昆仑见于雍州。其境属雍无疑也。黑水既由雍以入南海。其不能不假道于梁又无疑也。然则雍梁以黑水为距。实皆西距耳。胡氏以梁之黑水为南距。当之以金沙江。而置入于南海之黑水于无何有之乡。不亦惑哉。然何氏不敢以黑水为梁西距者。亦复有故。误以三危在敦煌。而黑水之源又在其上。遂以出张掖鸡山为信。于是入于南海之文。更不能属。今试求诸梁之西境。安得有发源张掖敦煌间之水乎。梁之西距。无水可指。始不能不以黑水为南距。而以为非复雍之黑水。夫如是。则梁之黑水。不必导于三危。又不必入于南海。任举一水当之。而亦无间可以致诘。是诚巧矣。然雍之黑水。卒不可解。雍之黑水。既出于张掖。经于敦煌。则又安能南行以入于南海。今按黄河所出为枯尔坤山。其山自喀什噶尔以来。经和阗之南。又二千余里。以抵于此。横障于大碛之南。连亘不断。果使张掖敦煌间有水南行。当河源以下。不能截河而过。当河源以上。又不能越山而过。然则所谓入于南海者。有是理耶。曾谓神禹而是妄言。以启后人之惑耶。夫谓三危在敦煌者。由误会春秋传文。传曰。先王居梼杌于四裔。故允姓之奸。居于瓜州。云先生之时。梼杌之属。皆投之四裔。以御魑魅。居阴戎于瓜州。用此例也。阴戎非即三苗。一居三危。一居瓜州。各不相涉。杜预注本牵强。岂得援是为三危在敦煌之证。三危所在。当以康成引地记书。在鸟鼠之西南当岷山者为确。鸟鼠南少西为岷山。其曰鸟鼠西南当岷山者。其地必更在岷山之西。与岷山南北相当处也。其不直曰岷山西。乃曰鸟鼠西南者。当时达三危。必由鸟鼠取道。傍岷山北。循黄河南岸。经今四川松潘属郭罗克土司境西南行。乃抵焉。故云。然岷山之西。今为西宁属土司境。又西为西藏属土司境。在察木多洛隆宗之北。三危当在其处。枯尔坤之西。为巴萨通拉木。又西为诺莫浑乌巴什。虽随地异名。实同为一山。其即古所谓昆仑者乎。黄河出其东。格吉河出其南。经西宁属土司。至察木多。南为澜沧江。喀喇乌苏河出其西。经西藏属土司。至洛隆宗南。为怒江。皆经云南。澜沧江入南掌。怒江入缅甸。其委皆达于南海。然则此二江者。必有一为古之黑水矣。

禹贡雍梁分域。必在今察木多洛隆宗之间。故三危既宅。载于雍州。黑水出昆仑至三危。乃雍州西距之黑水也。过三危迤下。乃梁州西距之黑水也。必谓梁州西距。不应远及吐蕃。此亦未然。今洛隆宗以西。又二千余里。乃至前藏若察木多。则出四川边。亦仅二千余里。禹迹所至。渺然中区。雍之渠搜在岭西。青之嵎夷在朝鲜。冀贡道夹右碣石入于河。则远及辽东荆。三邦底贡。其远莫考。然尧典南交。必在域内。独梁州不得有今卫藏之地。岂通论哉。然则澜沧江与怒江。孰为黑水。曰此不能决也。孰为近。曰或者其澜沧乎。蒙古谓黑水曰喀喇乌苏。此怒江之可证为黑水者也。然古今夷夏。语言殊异。山川之名。不必一一相合。怒江在澜沧之外。古无称焉。澜沧即叶榆水。水经注以为出益州叶榆县。不能考其上流。故失之。若以此水为黑水。证之于古。山海经青水黑水之间。若水出焉。青衣水与沬水合而入江。其青水欤。于今为大渡河。若水与绳水合。又合于泸水而入江。于今为金沙江。青水在若水东。则当以在若水西者为黑水。今金沙江之西乃澜沧江也。若怒江。又在其西。中复间以澜沧。不得谓若水在青水黑水之间矣。又叶榆为滇。叶榆水在滇之西境。或古昔相传。以此为黑水。故滇王即其国都建黑水祠祀之。地理志。滇池县有黑水祠。本与上文大泽在西滇池泽在西南句不相属。不得指是祠为因滇池泽建也。胡氏以金沙江为黑水。亦举黑水祠为证。谓金沙江入滇池。故于滇池侧建祠。今滇池之水。乃北流入金沙江。非金沙江入滇池也。若金沙江果为黑水。而祠必建于水侧。则黑水祠亦当建于金沙。不当建于滇池矣。胡氏考禹贡山川。得之者多。若九江黑水。则仆皆不敢以其说为然。九江尝着论矣。今因足下所著黑水考。而附述所见如此。若足下所考雍梁间水道凡六。雍州之水可至于梁。梁州之水可至于海。求之古籍。皆有可征。然按诸今之水道。实有不能强通者。岂古今地势异欤。愿足下更详参之。 

　　三黑水考四川通志　
张邦伸

黑水之名。见于禹贡者三。一曰华阳黑水惟梁州。一曰黑水西河惟雍州。一曰导黑水至于三危。入于南海。雍梁相距数千里。中潜渭汉沔。而皆有黑水之名。杜预指三危为炖煌。则隶于雍不及于梁。郑康成引地记云。三危在鸟鼠之西南。当岷山。则隶于梁不及于雍。蔡注谓雍梁二州。西边皆以黑水为界。黑水自雍之西北。而直出梁之西南。引程大昌之说以证之。而指为滇池叶榆之地。又与水经樊氏之说不合。今以地图考之。三者其源各出。不必强而同也。水经注所谓黑水出张掖鸡山。至于炖煌。此雍州之黑水也。汉书地理志犍为郡县南广注云。汾关山符黑水所出。北至僰道入江。唐樊绰亦以丽江为黑水。薛季宣谓泸水为黑水。引郦道元说。

黑水亦曰泸水。即若水。出姚州徼外吐蕃界中。以今舆地言之。梁州黑水。即金沙江。其源发于西番。南流至塔城关。入云南丽江府境。亦曰丽水。东南流至姚安府大姚县。打冲河入之。又东入四川。径会理州南。又东至东川府西。又东北流径昭通府。四川屏山县界。至叙川府南。入于江。此梁州之黑水也。导川黑水。其说不一。要以澜沧江为是。澜沧江发源西蕃阿克必拉。南流至你那山。入云南界东。一枝为样备江。东南流入西洱海。其正支南行。绝云龙江而东。南流入云龙州。又南流至阿瓦国。入南海。云龙州西有三崇山。一名三危。澜沧江统其麓。有黑水祠。宋李元阳黑水辨。谓陇蜀无入南海之水。唯滇池之澜沧。足以当之。元史载张立道使交趾。黑水。以至其国。此导川之黑水也。雍州之黑水。其源在黄河之北。梁州之黑水。其源在黄河之南。岷山脊东之水入江。岷山脊南之水始入南海。有截然不可紊者。第张掖炖煌尚在内地。可以寻源而求。而推其委而不得。遂托为越河伏流之说。夫昆仑为地轴。其山根连延起顿包河。南接秦陇。直达长安。为南山黑水。自炖煌而南。纵可越大河之伏流。其不能越河以南之南山也明矣。然主泸水丽江澜沧之说者。亦皆以臆度。未能确指水之分合。不知泸水丽江。源异而流同。丽江澜沧。源近而流别。而古未有及之者。以二水僻在蕃界。南山阻奥。从古未通中国。考古者无从溯源。亦但就流入中国之支派。以古今分域配之。约料其为某水某水而已。未能确得其实也。方今海宇一统。西南徼外。咸入版舆。其水道之源委。绘图而呈者。了如指掌。是数千年之旧典。至今日而始有明征也。世有好学深思之士。诚据实详核。勒为成书。以补前贤之未及。不亦好古者之指南也哉。

　　黑水考　
陶澍

