<!-- { "loadSidebar": true } -->
窃惟京师民食专资漕运。每岁转运东南漕米数百万。由江淮运河以达通州。百官禄廪。满汉军民之饔飧。无不仰给充裕。储积饶富。美矣盛矣。顾臣观山东北直。运河水小。输挽维艰。有剥浅之费。有挨次之守。军夫尽日牵挽。行不上数十里。其为力甚劳。而为费甚巨。大抵一石至京。糜十石之价不止。臣思民食关系重大。千万苍黎。家室之所资。仅恃运河二三尺之水。似宜多方筹划。广其途以致之。欲求节劳省费之策。以为　国家宏远之图。莫如兼资海运。海运之法。在元朝行之。已有明验。非臣愚昧。穿凿凭臆妄逞之见也。元初平宋。以河运非便。自伯颜献海运之言。以沙民朱清张瑄罗璧等。能识海道。立运粮万户府三。使三人为之。海运遂兴。初岁运四万余石。后渐增至三百余万。民无挽输之劳。国有储蓄之富。元史以为一代良法。今之海道已为坦途。闽广商民皆知之。臣生长海滨。习见海船之便利。商贾造舟置货。由福建厦门开船。顺风十余日。即至天津。上而关东。下而胶州。上海乍浦宁波。皆闽广商船贸易之地。来往岁以为常。天津现有闽船可问。亦罕见有漂溺者。且漂溺乃系天数。以闾阎市井数十小民之福命。尚能利涉风涛。为仰事俯育之资。况　　圣天子民依念切。为亿万苍生造无疆之福命。定知海若效灵。舟航安稳。与内河如一辙也。臣观元史所载。亦岁有漂溺。然以所失之数。匀配各船。每石所少无几。或七八升。或三五合。止有一次少至二斗四升。以为大异。其视河漕之数。尚所得多也。臣以为海运之法。在今日确乎可行。请先拨苏松漕粮十万石试之。遣实心任事之臣一员。雇募闽广商船。由苏松运到天津。复用小船剥载通州。视其运费多寡。与河漕相去几何。若试之而果可行。请将江南浙江沿海漕粮改归海运。河南湖广江西安徽仍旧河运。特设总督海运大臣一员。驻札上海崇明等处。兼督三省水师军务。将江南浙江山东水师官兵。改归统辖调遣。巡哨诸洋。三省海洋盗案。专其责成。裁去崇明总兵官。设海督标中军副将一营。左右前后游击四营。分拨弁兵押运。以二月半春分前后运起。八月而止。各运至天津交卸。其运船以闽广赶缯为主。缯尖底之船。由崇明三沙放洋。东行尽山花岛在五沙头直放黑水大洋。取成山转西。经刘公岛。登州沙门岛。莱州大洋。入界河以至天津。顺风不过八九日。若用江南沙船。则由崇明泝淮胶。皆在内洋行走。内洋多沙洲浅角。惟平底沙船可行。沙船所载甚多。但用布帆。止可顺风驾驶。若迎风逆涛。则寸步不能以进。倘一年间运一次。亦可用也。臣又有臆创之见。沙船可行之道。则台湾舢板头船。于此处最为相宜。其船式短阔。止载六七百石。入水不深。轻快稳便。不论内洋外洋。不论风涛顺逆。俱可无虑。欲运漕粮数多。此船似不可少。宜于江南开厂。分造赶缯舢板头等船。招募闽广舵工水手。给以军粮。令其驾运。海船与河船不同。河船畏浅宜于轻。海船畏飘宜于重。河漕室家妇子。团聚舟中。海漕舵工水手。皆只身数千里外。不能无内顾之忧。须于每船载满。量留一二百石余地。许舵梢搭载私货。体其情而恤其劳。自无不踊跃从事。且南方货物。皆可骈集京师。而回空之船。亦可载北货以资江浙。上下海关。俱可多征税课。尤裕　国裕民之道也。每船安置大子母数位。鸟鎗火药搭钩牌刀足用。若遇贼船。便可顺手擒获。臣深知海洋宵小伎俩情形。断断不能为患害也。伏思海运最为便捷。节劳省费。而向来无有筹及者。一则由不知海道。一则畏风涛漂溺。一则虑在洋盗劫。今数者俱可无虞。且不独粮艘宴安。凡商民皆蒙其福。是诚可行者也。况舢板头船一设。可以无处不入。天下岛澳险阻。皆坦然在掌握之中。是海督水师。甲于天下。而京东有万里金汤之势矣。臣思天下舟楫之利。无如闽广。而江南则逊浙江。山东又逊江南。海洋万里。不啻同室。天下之船皆可直抵山东。日本琉球。亦不过一水之便。京东畿辅近地。海口宏开。无阃阈之隔。今幸　　睿虑周详。设立天津水师。此元明两朝所未及者。万年久安长治之大庆也。若再行海运。设海督联合山东江浙为京东一大水师。内可以廓清洋盗。外可以镇压诸彝。上可以飞挽漕粮。下可以流通百货。惟　　皇上宸断举行。则天下万世幸甚。

　　海运提要序　
谢占壬

窃惟史册所载。运粮权宜之方。径捷莫如海运。惟因偶尔举行。未尽善法于图始。以致弊生于积久。我　　皇上励精图治。于嘉庆十五年间。偶因漕运稍迟。即　　命大臣试办河海兼运之方。江浙两省大宪。仰体圣心。委员详查海道。兼询装载情形。诚深谋远虑。有备无虞之至意也。惜因舵水人等。未能斟情酌理。切实禀陈。率称多般窒碍。未便举行。遂复中止。某海角末商。罔知　国政。惟自幼航海经营。亲历有年。从闽省以至奉天。常年往返。凡有经过情形。莫不随时记载。不揣冒昧。窃谓海运漕粮事不难于装载。而难于官事民情互相参议耳。彼夫舵水人等之技。由身试而非师授。可意会而不可言传。而事外之人悬询其情。自必语言矛盾。窾要莫凭。况运粮规则。从未经历。尤不免畏难之见。纷扰于中。既不能实情上达。则委员何从而核其详。东坡石钟山记云。士大夫不肯以小舟夜泊绝壁之下。故莫能知。而渔工水师。虽知而不能言。犹是意也。况以海程之辽远。更非浅尝者所能心悟。某久历海滨。惟于运载成规。舵水约束。以及风波趋避。捍卫汛防。素经熟视。其运漕事宜。非某所敢妄拟。祇以近年服贾天津。得闻大略。通算汇筹。分款胪陈。书之于左。以备大人君子。或有所采择焉。

　　古今海运异宜
操舟航海。自古有之。而要其大旨。今胜于古。近今更胜于前。其故无他。在舟师之谙与不谙而已。夫江南海船之赴天津奉天。所经海道。如吴淞口外之铜沙大沙三角沙丁家沙阴沙五条沙。皆涨于水底。贴于西岸。而沙脉之东。海面深阔无涯。舟行至此。只须向东开行。以避其浅。谙练者定之以更香。辨之以泥色。量风潮之缓急。测海面之程途。趋避原有适中之方。所谓驾轻就熟也。不谙者或避之太过而迂远焉。则遇风而骤难收岛。或避之不及而浅搁焉。则弃货以保人船。针向差以毫厘。路程谬以千里。此古疏而今密者一也。又如登州所属之石岛俚岛鸡鸣岛。威海卫芝罘岛庙岛。皆耸列海滨。环抱内港。舟行至此。或遇风潮不顺。皆可进港守风。谙练者知各岛门户之浅深。各门潮溜之顺逆。转旋有法。行止从容。不谙练者船近山边不知进退。水山相激。最易疏虞。此古生而今熟者二也。夫陆路可以引导而行。海船不得连并驾。每船各须谙熟之人。不能问路于他舟。前代天津奉天。通商未广。江南海船。多至胶州贸易。不须经过登州。则登州海面。既无商贾往来。舟人伎俩。无从习练。故前明海运南粮。乃自江南出口。运至胶州。仍用漕船。由山东内河二千余里。运至登州。再装海船。转运天津。是一米而三易其船。一运而三增其费。且无论糜费劳工。诸多未便。而头绪纷繁。弊端百出。程期愈远。耗散愈多。皆不可以为恒计也。苟使畴昔舟师。亦能熟识海道。则从江南运至胶州。已经绕出浅沙。经过黑水大洋。海程已历二千余里。如欲直上天津。不过再远千里。且有沿途岛岸。可以安歇守风。何以已过险远之外洋。反避平恬之内海。可知未阅登州潮汛。不知潮溜之盘旋。未历登州海岛。不谙岛门之深浅。宜其寸步难行也。至于汉唐之际。航海较稀。且都城不近海滨。虽有海船。无从运达。以故运河淤垫。改为陆运。转输劳费不赀。甚至河漕二务。两难调济。势使然也。惟我　　圣朝深仁厚泽。遐迩均沾。自从康熙年间。大开海道。始有商贾经过登州海面。直趋天津奉天。万商辐辏之盛。亘古未有。从此航海舟人。互相讲究。凡夫造舟之法。操舟之技。器用之备。山礁沙水。趋避顺逆之方。莫不渐推渐准。愈熟愈精。是以数十年前江浙海船赴奉天贸易。岁止两次。近则一年行运四回。凡北方所产粮豆枣梨运来江浙。每年不下一千万石。此海道安澜迅速。古今利钝悬殊。又可想而知矣。然则汉唐之不行海运者。既限于地界。元明行之而不久者。又限于人力。至于我　朝而筹海运。则地势人工均超千古。似未可以前代情形引为比例也。

　　行船提要
江南海船。赴天津路程。必由吴淞江出口。至崇明南畲山向东北驶过浅沙。而至深水大洋。朝见登州山岛。为之标准。转向西行。以达天津。所经江南洋面。水不甚深。随路可寄椗歇息。入山东深水大洋。无沙礁浅搁之虞。可以畅行。无须寄泊。自登州以至天津。沿途山岛。均系统连内地。皆有营汛弹压。倘遇风潮不顺。随处可以安歇守风。江南海船。名曰沙船。以其船底平阔。沙面可行可泊。稍搁无碍。常由沙港以至淮安。贩蟹为业。是以沙脉浅深。最为娴熟。沙港者。沙间之深沟也。浙江海船名蛋船。又名三不像。亦能过沙。然不敢贴近浅处。以船身重于沙船故也。惟闽广海船。底圆面高。下有大木三段。贴于船底。名曰龙骨。一遇浅沙。龙骨陷于沙中。风潮不顺。便有疏虞。其行走南洋。山礁丛杂。船有龙骨。则转湾趋避。较为灵便。若赴天津。须先至江南尽山停泊。等候西风。向东开行一日。避出浅沙北行。方保无虞。故赴天津奉天。岁止一次。如运漕粮。但雇江南沙船足可敷用。各省之海面不同。船式器具。亦因而有别。而操舟之法。器用应手之权。亦各有所精。非局外者所能悉其窾要也。

　　四时风信
