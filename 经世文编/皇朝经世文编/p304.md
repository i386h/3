<!-- { "loadSidebar": true } -->
于是则卫官可裁矣。卫守备卫千总。犹之营守备营千总也。今以不堪营用者。畀之卫职。其人自知升进无阶。聊复虱于其间。寄衣食焉。征粮理讼。小分州县之权。裘带肩舆。略无骑射之责。隶之粮道。而粮道相悬数百里也。帅之漕督。而漕督相悬数千里也。不得已仍属之所在知府。而知府究以武职外之。平时既无考核。出运又藉钻营。其强者。与奸丁为狼狈。其弱者。为丁众所欺凌。所谓尖丁者。辄倒持其柄而进退之。天下冗官。无过于是。省其职而并之州县便。

于是而漕督可省矣。漕务绵七省。漕督一人。仅驻一处。呼应既有不灵。稽查亦所难遍。居恒坐啸。虽贤者无由自异。及其出运。鞭长莫及。故又佐之以巡漕。名为漕所总汇。其实下无不由于州县。上无不归于督抚。漕之误与不误。仍在督抚州县总漕无能为也。督抚州县。皆非误漕之人。总漕一官。设可也。不设可也。漕督位尊阔绝。卫官卫丁。听命于其衙门书办。凡卫官之出运。非赂莫得也。卫丁受兑之水次。非赂莫得也。卫官卫丁必先丐贷以得之。而后取偿于州县。所出之帮费。半入于卫丁。半分于书办。而且卫官卫丁得之劳。书办得之逸矣。夫多一总漕。无裨于漕。犹无损于漕。多一总漕之衙门。非惟无裨。又有大害。皆此类也。漕军国重事。固宜有兵将护。明制所为设立卫官卫丁也。卫官皆守备千总。奚为而不教练。卫丁皆军籍。奚为而不习艺。今以其人

瓠落匏悬。又更设漕标之兵。是重台也。总漕既省。分其军于建仓处所。翊卫仓储。庶几乎。于是而灾赈可备也。唐宋转般之法。岁歉则请停所运三之一。或三之二。于灾荒处所。减价粜之。又于丰熟处所。中价收之。以还运额。或米贵则令民折纳。谷贱则以其钱籴米还仓。其事亦犹今之截漕也。而国民两利。设有仓猝意外。就近饟军。为力省而济用亦速。

于是而懋迁可兼也。京师百物。仰给漕艘之夹带。其过关也。凭凌关吏。莫可谁何。其过境也。苛役州县。代为起驳。沿路包揽。亦沿路脱卸。故其夹带之货。多于额装之米。今漕艘既不抵通。诚恐九衢市价腾踊。然唐之转般。粟帛兼运。且有轻货之赍。宋六路上供。东南茶布。亦在其间。或官为置本而收其息。或听商搭载而税其舟。然税于舟者。勿更税于关。前此漕艘水工。例带私货。今亦勿禁。如此。亦何患其不奔辏而阗溢乎。

凡此数端。麤陈大指。若其审时度地。消息盈虚。当官之要。毋烦偻指。古后王作则。莫不周复其终始。与后人以不改。或垂之三世五世十世。其运量远矣。卒未有五百年不变者也。汉之代田不用于唐。唐之府兵不行于宋。安在漕运之必沿明旧而承其弊哉。今之君子。因循朝夕。方将河汉斯言。有起而任其责者乎。虽然。今即不行。后必有行之。第恐弥迟。其失弥甚。贻悔后时。如苏洵所称不幸而获知言之名已尔。

前云去浮收必先去帮费去帮费必先改漕法立意甚善而究竟何以一行转般通仓便不敢勒索沿途不递相推诿尚未尝明析言之存此以备识务之士讲求焉。

　　改运议　
谢阶树

治河必先停漕。人知之矣。然而漕终不停者。以改运无万全之策也。改运之议有四。曰海运。曰转输。曰小船。曰采买。请各着其说而论之。为海运之说者。曰海人行海。犹陆人行陆。闽粤之人。尝以航海致富矣。未闻苦覆溺也。唐陈磻石因海船而奏海运之法。懿宗用之而便于军。唐以前固未有行之者矣。懿宗犹不之疑。顾疑于今日乎。海运便。为转输之说者。曰海道之险易。终非可以臆测也。请酌用裴耀卿刘晏转输之法。耀卿之运。水陆并行者也。晏则一于舟。今宜令南省之舟。均集于清江浦。以次递运于济宁临清诸府州县之仓。水深则舟行。水浅则陆运。转输便。为小船之说者。曰转输近矣。然陆运则劳费不赀。莫如一于小船。唐天复二年。吴王杨行密宿州之役。都知兵马司徐温请用小艇。而粮运先至。此其验也。今漕船之渡河。患浅阻者以其重大也。请用徐温之法而小之。必不留行矣。小船便。必不得[已](己)。则又有为采买之说。以救三者之失者。曰此三者犹需于运也。吾之策不需于运。采买是也。彼五省之民之纳米者。各听其乡一时之市价而折银。尽递寄与近畿之省。令官审年岁之丰俭。以为采买之多少。则居奇之徒。皆闻风而趋利若骛矣。且关东土地肥饶。闻每岁常运其有余。以鬻于江浙闽广之间。则至京为尤近也。采买便。四者之说。皆一偏之见。非万全之策也。当事者以为不便。信矣。而小船采买之说。则尤悖焉何也。夫欲尽举五省之船而小之。其费将不赀也。且吾不知其所谓小者何如也。使以受千石者。改而为受五百石四百石三百石。则浙江湖广之船之泛洞庭。绝彭蠡者。恐不足以冲洪涛。而覆溺多矣。若但改十丈者为九丈。则虽改犹未改也。且今之议改运者。欲其不必渡河。而令河臣得颛意于河也。小船能飞渡乎。此其必不可者也。粳稻出于东南。若北地不常种也。南省之纳米有定额矣。民固安之也。今乃尽令易银。而欲责不常种者于北地诸州县。窃意其累民而无益于事矣。关东虽饶。亦安能取盈于三百万石之数乎。此又必不可行者也。

若夫所谓海运转输之说。有司亦处堂而议之矣。然卒未敢决然以为必可行者。海运非动色于风涛之险也。海运则必造船转输。亦非惊心于措施之难也。转输则必置仓。二者之费。度亦与造小船等。夫使其改运而为长久之计。则亦不足惜矣。未几而河平漕复。是船与仓皆废矣。有司亦深虑乎。以不赀之财委之废物也。然则吾之所谓改运者何也。四者之说。人颛用之。吾兼用之。于海运为主。而以三者济之。则万全无弊矣。此其说何也。南省之省。大抵江浙最多。而其路近于海。则请由海运。江西湖广之米。则令转输以济海运之所不及。夫海运转输之格阻而不能行也。由于造船置仓之费不赀也。然则海运不必造船。转输不必置仓。宜行之矣。吾尝考其法焉。夫所谓海运不必造船者何也。即薛向募客舟之法也。关东每岁有商船二三千只至于上海。曰沙船。其大可容二千石。其人皆习于海。其来也。则载豆麦杂粟。一岁二三运以为常。而其去也。则仅易布帛棉花诸货物。而患其轻。今宜借其船而令其代载。一船量给三四百石。则江浙二百万石之米。凡两运而周矣。又令其迂道至直沽口。而约予运费。以奖其劳。舟不患轻。而米不空载。商人必甚愿也。其船即商人主之。而不必置丁。恐其累商也。其至也。视米所耗之多少。以为赏罚黜陟。吾知其慕爵赏而争自效矣。如是则不必造船而海运通矣。难予者曰。子之说。明隆庆中王宗沐尝行之者。其后坏七艘于福山岛而罢。子能保其不坏乎。曰此其偶然者耳。元固终始于海运者也。其运之少者。至元二十年。四万六千五十石。至者四万二千一百七十二石。递加至于天历元年。运三百二十五万五千二百二十石。为至多矣。其耗失乃仅二万九千余石。核而计之。固百分之一也。其同时梁梦龙之运。又何以利耶。今南漕由江南河而运河。水漂石激。利害恐亦相当矣。即或虞其万一。何不效沈廷扬蹔试之法。以苏松二府之米试之。利则再进。不利则退。吾知其所谓朔行而望至者。非欺也。夫所谓转输不必置仓者何也。江西湖广之米。仍令旧船运至清江浦。须于水次。若刘晏所谓歇艎者。于是用一人一日运七百五十石米之法。以避黄河之险。其说始于董抟霄。而吾变通之。其法人分十步。一里置三十六人。十里三百六十人。则百里仅三千六百人耳。其米则以布囊盛一斛而封识之。人负一囊。十步而更。人不息肩。米不着地。日行一千五百回。轻行四十二里。重行四十二里。一斛之米。仅五十余斤也。负五十余斤之米。而日行八十四里之路。虽匹夫之力之最下者。亦堪之矣。若一人不给于运。则用加耦之法。二人为耦。递加而至于四十耦。则一日可运六万石矣。又百步则置一兵。五里则置一千总。以约束之。若其加耦者。亦加官与兵焉。一日人给银四分。则百里之远。百万石之米。其费止需银二十万两耳。计清江浦至杨家庄口。其路仅百里也。江西湖广两省之米。仅百余万石也。用此法以达于杨家庄口。而以小船接之。则[漕](糟)艘虽不必至河。而运通矣。度此年所制拨船。无虑二三千只。今江南大吏。又造一千只。一船载三百石。则百万石之米。运之有余也。如此则不必置仓而转输便矣。

难予者曰。转输费矣。子何不一于海运。顾为此策也何居。曰自李家楼决口以来。淮扬徐三郡被水之民。业已不惜帑金而赈之矣。明岁青黄不接之时。则又困饿如故。或习而为非。此亦事之不可不虑者也。吾尽驱之以为吾用。民既得食。而又可藉其力以通运。非惟漕之利。抑亦民之福也。难者又曰。子欲以饥民运米。是犹委肉于饿虎之喙也。不虞其剽窃乎。曰吾之为此策也。正以虑之也。夫民岂不知国家之法之不可逭哉。而甘于为非者。求生不得也。既生矣。而又必生事以罹法网。虽愚者不为也。若不以之运粮而给之食。则其计真出此矣。将舟行遂获免乎。且人与人鳞次而更疾如风雨。而又立官与兵以为之监。虽欲为不肖之事。亦无间矣。三者或不能无剽失耗折之患也。则又行采买之法焉。亦不必别筹经费也。既省运丁口粮。即以此银籴米麦杂粟于关东。及近畿之省之年谷顺成者。可得数十万石。以补三者之不足焉。诚如是。则不滥费。不更张。令下如流水矣。此吾所以筹改运之策。万全无弊而可行者也。夫然后乃言治河矣。

内惟海运行有成效董抟霄之法则前人已有驳其难信者改小粮船鄂文端阿文成朱义乌皆主之非仅为河道不通时言也集思广益是在于参伍折衷者

　　请罢长运复转运疏顺治十一年　
漕运总督蔡士英

