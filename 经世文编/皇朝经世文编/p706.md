<!-- { "loadSidebar": true } -->
西淀跨雄新数邑之境。既广且深。西北诸山之水皆汇焉。北自雄县来者曰白沟河。拒马之下流也。拒马发源易州广昌之涞山。至房山铁锁崖。分为二派。一派东入涿州。过新城而南。挟河琉璃河广阳盐沟诸水。白玉塘西域寺甘池诸泉皆入之。一派南入涞水。经定兴而东。易州之濡水武水白杨虎眼梁村马跑诸泉。及遒栏河女思子庄溪诸水俱来会之。二派合流。为白沟河。入柴伙淀西。自安州来者曰依城河。曹河徐河一亩鸡距方顺龙泉诸水之所会也。徐水出五回岭。经满城。至安肃。而曹水会焉。一亩泉出满城东南。余小泉以百数。鸡距红花名最着。流经清苑城南。至粮河桥而方顺水来会之。方顺即曲逆河。祁水之下流也。五云石臼二泉。流为放水河。五郎河入焉。流径石桥村。至粮河桥。与一亩泉河会。流径新桥。而满城之龙泉河自南来入之。至善马庙。与徐河合流为依城河。入杂淀。西北自安肃来者曰雹河。源出石兽岗。灌河入之。由新安之黑龙口归杂淀。新安三面皆水。唯城北为干土。而地处容城下流。雨潦南下。则大淀一带。尽为邻壑。墟里萧条。最称贫瘠。雍正三年。怡贤亲王奏请于三台村开引雹河。径小王营尚村之北。至南河头入烧车淀。南岸筑堤建闸。以裨节宣。堤内大淀数百顷。皆引流种稻。屡获丰收。泽国已成乐土矣。南自高阳来者曰猪龙河。唐沙滋三水之所会也。唐河原名滱水。源自山西灵邱入唐县。为唐河。横水自西北来会。居民引以溉稻。直达下素。町畦相望。经曲阳之镇里高门。所溉尤多。南入定州。而白龙泉复来会之。王谦王耨等村。傍河皆圩岸也。沙河来自山西之繁峙。入曲阳界。合平阳河南流。阜平之当城臙脂二河。行唐之部河。咸会焉。其上流亦名派水。经新乐。历定州。沿流多资灌溉。滋河发源山西之枚回山。经灵寿为慈水。七祖寨岔头大明川壅流可田。入行唐之张茂村伏焉。至无极南孟社而复出。遶县北。旋经深泽之龙泉固沃仁桥。疏流成渠。皆天然水利也。三水颇称巨流。毕会于祁州之三岔口。为猪龙河。径博野蠡县高阳而入白洋淀。猪龙河水性湍急奔腾。最难捍御。雍正三年。决柴淀口。而东溃蝍口古堤。直冲郑州驿路。十里浸为巨泽。怡贤亲王亲历相度。疏通猪龙故道。决口始塞。驿路复通。然下流归淀之处。河道纡回。停沙壅溜。易致横决。复于出岸村开挖引河十里。至孟仲峰出口。东岸筑二坝以防其轶。西岸截沙嘴以顺其流。然后安流入淀。又于放水口斜筑长堤。以御倒漾。蝍口残堤数十里。亦一例加修。以为重障。于是猪龙顺轨。濒河田畴。比年丰稔。但自祁州以下。岸土挟沙。最易坍。岸坍则堤无所附。宜于顶溜埽湾建筑挑水迎水等坝。护岸以固堤根。其下口归淀之处。近有淤沙涨起。抵阏河流。亦宜开穵以顺水势。至赵北口居西淀之中。旧有石桥八座。白洋诸淀之水。皆由桥下东流。实西淀之咽喉也。而石桥卑隘碍流。雍正三年。怡贤亲王奏请易之以木。升高加阔。又增建三桥。俾积淀之水。畅然东注。但白沟浊水。自北而下。出河门而横截清流。至药王行宫前。河形拗折。土人谓之脖。所谓咽喉已通。而胸膈未利也。雍正四年。委员挑穵经汛。而其淤如故。白沟涨时。近自诸山而下。推拥泥沙。所至填淤。四十里之柴伙淀。变为桑田者。什三四矣。不加浚治。则西来诸水。泛溢无归。若岁岁捞穵。是劳费无已时也。浑流入淀。其害往往而然。欲为一劳永逸之计。必不使之入淀而后可查。白沟故道行于淀外。自龙湾而东。径道务马务头洪城出张青口。河形宛然。宜疏浚深通。导白沟之流复于故道。塞其入淀之口。然后将河门浅阻脖拗折之处尽行挑穵。如此则清浊分流。淀清而河亦畅矣。

淀河右受者曰子牙河。在大城县东。亦名沿河。自河间县流入。径白洋渡四呈口。汇黑龙港河。亦名交河。从而北折。绕县东北。径子牙村。故名子牙河。亦名盐河。册说云。盐河在县南十里。自河间流入。分二支。一西北流。入文安县石城淀。一北流。又分三支。西一支入文安黑母淀。东一支入大小窝口。中一支入霸州文尔淀。汇于武清县三角淀。入白河。按子牙河总会南北二泊滏滹诸水。终以滹沱为经流。其湍悍迅激。浑浊冲垫。性与余河异。水经所云右出为淀北为濊口者是也。伏秋汛发。奔腾涌溢。河间以北。静海以南。皆被其害。康熙三十九年。　　　圣祖仁皇帝亲阅河工。　　特授方略。于献县河间东西两岸高筑长堤。西接大城。东接青县静海。各二百余里。又于广福楼之焦家口开新河一道。东北至贾口入淀。特设分司一员董其事。令河间府同知分辖。增置县丞主簿等官。端汛防修。自是河大青静之民。始有宁宇矣。嗣后雍正三年。分司不得其人。河员怠于其职。堤多溃决。怡贤亲王奏准动帑修筑。又奏请撤回分司。归天津河道统辖。按子牙河至王家口入淀之处。分为二派。一派西流。径文安土桥村。至赵家村。又分二支。西支抵文安大堤。而北至龙塘湾。北支径三滩里。至张官营。抵石沟河。往往横截清流。兼为堤防害。一派东北流。径瓦子头断堤村岳庄头头村过王家泊抵台头会清河而东。雍正三年。经怡贤亲王奏请障其西流。约束归一。四年。汛水过后。西支自淤。正流俱由瓦子头之支。而庄头村南旧有私河一道。东由陈家泊归独流大坑。急溜冲刷。遂通舟楫。此亦水自遂其东下之性。非人力所为。然顺而导之。再加疏浚。俾全河之势尽归大坑。则台头一河无复浑浊之扰。清水可以畅流矣。再子牙河新河入淀之处。东西相距二十余里。两河之堤。南连而北缺。两堤之间。村落数十里。皆肥美。但北面无堤。每遇二河涨溢。淀水倒漾。则数十村落皆在水中。而河员犹守两堤唯谨。幸获无虞。则自以为功。此如防盗者守墙垣而开后户。盗入胠箧发匮而去。垣墙守者犹巡警彻夜。此何为者也。故北面之堤断宜接筑。查王家口村南东岸有古河一道。名三家淀河。缘东堤出瓦子头桥下。迤东北。与新河合而入淀。虽已淤浅。河形宛然。若挑挖深通。亦可分正流之涨。挑河之土。即用以筑堤。补缺成围。围内之地。分别高下。疏列沟塍。于西南建闸引溉。东北泄而出之。一举而河堤两成。营田亦就矣。再查新河形势。由西南而趋东北。从高就下。直注独流大坑。甚为径捷。但河身浅狭。堤岸残缺。若深浚而坚筑之。于焦家口分流之处。建挑水坝。逼子牙之溜移入新河。刮刷愈深。则王家口以上无羡隘之虞。即台头一带亦免垫淤之患矣。

子牙河之上游一曰滹沱河。源出山西代州繁畤县太戏山。流经太原盂县北。始入直隶平山县。又东径灵寿县南。入正定县界。周礼职方氏并州川滹池。战国策赵攻中山以擅滹沱。汉书郡国志注。永平十年。作常山滹沱河蒲吾渠通漕。元史河渠志。延佑七年。正定路言正定县滹沱河北决。堤寖近城。每岁修筑。闻其源本微。与冶河不相通。后二水合。其势遂猛。唯辟冶河自作一流。滹沱水可十退三四。正定府志。明成化八年。由正定出晋州紫城口。南入宁晋泊。正德十三年。紫城口淤塞浅漫。分为二股。一股仍由宁晋泊。一股东溢。由束鹿鸦儿河入深州界。遣夫于盘集迤东修筑堤岸。障东溢之水。归宁晋故道。工甫毕而秋水涨。将南流仍并东行入束鹿界。嘉靖十一年。遣太仆卿何栋相视。回奏晋州地形。西高东下。水性就下。遂失故道。议于城张村起至晋州故坝止。厚筑长堤。障归故道。不果。其后径州南关外。　本朝顺治十三年。又南徙由城南彭村。径晋州周头村北钓鱼台庞家庄胡士庄寨入束鹿百尺口桥。至冀州。归清水河并行。水急流浊。所至填淤。自入宁晋泊。滏沣水道。俱受其壅塞。雍正三年。东徙决周头村。直冲束鹿。环城而流。弥漫四野。四年。怡贤亲王奉　　命查勘。东邑官民。吁请障归故道。仍入宁晋泊。王以泊乃三郡河流汇归之地。有翕受节宣之功。岂可复听浊流淤塞。致众水无归。涨溢为害。乃亲行相度。得旧河一道。由木邱南至焦罔入滏河。委员自第四沟开挖。一路疏浚深通。于周头筑坝。障其东下。而导之南流。自是束深无冲溃之虞。泊水免淤塞之患矣。按滹沱之在山西。本非巨川。至平山谷冶河而始大。冶河一名甘陶河。源自山西平定州之松岭。流至平山。初不与滹水相通。元初凿而合之。其势遂猛。延佑间引辟冶河。害已减半。后冶河下流渐塞。复入滹沱。岁有溃决之患。皇庆中。议复之而未果。怡贤亲王曾奏请塞冶河入滹之路。循其故流加以挖浚。引入洨洹。诚为一劳永逸之计。今宜讲求行之。

子牙河之上游。又一为滏阳河。亦名滏水。源出磁州神山。东北流经邯郸县东三里。会渚沁二水。元史郭守敬传。守敬面陈水利四事。其四磁州东北滏漳二水合流处。引水由滏阳邯郸洛州永年。下经鸡泽。合入沣河。可灌田三千余顷。明外史河渠志。滏阳河旧在任县新店村东北。源出磁州。经永年曲周平乡至穆家口。会百泉等河北流。明永乐间。漳河决而与合。二水每并为患。至景泰间。又合漳冲曲周诸县。沿河之地。皆筑堤备之。成化间旧河淤冲新店西南为新河。合沙洛等河入穆家口。亦筑堤备之。一统志。旧滏河在鸡泽县西。自永年通水闸北流经此。又北达平乡县。入宁晋泊。旧道纡曲不能容。常决为民患。　本朝康熙七年。知县姜照。挑浚新河以导其流。自冯郑村至亭自头长二里许。六方等村。永无水害。按滏阳河旧合漳流。故多冲溢。今漳水东徙。经魏县元域。抵馆陶入。不与滏合。滏水独行。贯宁晋泊而出。至衡水县界。滹沱河出焦罔合流。径冀州武强献县河间青县大城入淀。名子牙河。其支流自完固口径杜林镇。抵青县之鲍家嘴。入南运河。近已淤浅。唯子牙一支为巨津焉。自宁晋泊以上。滏水所经州县。多引流种稻。沿河闸座甚多。而磁州之民欲专水利。以致下流稻田多废。争讼累岁不休。雍正四年。怡贤亲王奏请将磁州改归广平府。则滏阳一河全由直隶统辖。均水息争。自是而广平以下。均沾河润。各州县营田。多至二千余顷。从前斥卤。尽为稻乡矣。按滏河堤岸。例系濒河村庄修筑。工多力寡。难免溃决。应照千里长堤之例。将该州县所有堤工丈尺查明。按通邑里甲摊派均修。永着为令。工少人多。自成巩固矣。出泊以下。水势倍增。会以滹沱湍悍之流。所有民堰。难资捍御。雍正八年。衡水堤决。溢流直犯青县。可为寒心。应将臧家桥以下。直至衡冀一带民堰。令地方官查估动帑增修。工竣。仍照千里长堤例。令民间年年修补。

