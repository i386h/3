<!-- { "loadSidebar": true } -->
闻之先达曰。凡为抚按者。于有司调繁一事。最宜慎重。其当慎重之故。何也。盖县官求调。断非无故。必先与地方不相安。而为此脱身之计。及既调之后。又恃上台褒美于前。不便旋劣处于后。反有恣意妄行者。防其流弊。是则然矣。然止得其一端耳。若以繁剧之州县。如苏松常杭嘉湖所属。苟非八面之才。鲜能胜任。而况授之老迈昏愦之辈。有不隳政事而贻患害者乎。或谓地方有万难料理之势。即才力优裕。岂能保无愤败。然频年以来。所见白太仓董长洲二公。一以仁慈化之。一以强干济之。皆料理有序。钱粮如额。吏畏民安。使久于其任。必能底绩。惜也以微罪去。由二公观之。则固不患地方之难治。而患才力之不及耳。第择才于选授之日则难。择才于更调之中则易。今铨衡豫防更调之流弊。而悭于破例。则有一法于此。当以报最应升之州县。加以应升职衔。调管繁剧州县之事。则以已效之长才。再呈游刃之妙用。三年以后。仍照其加衔升转。则地方收得人之益。而亦不蹈卸避之习矣。或曰如从前未有此例何。夫朝廷制度。随时更易。不吝转圜。使行此法而不效。何难再改。况精明敏之材。除蠹胥之积习。清钱粮之夙弊。或三年或六年。则后来者苟非老迈昏瞶。便可遵守而治。是行此法而效。亦可即停。　朝廷为千万军需。为一方民命。何惮而不兴此创举耶。矧观近例。以知县升知州。比比皆是。夫州县职稍崇卑。体统相若。升之而知州事。与升之而仍知县事。固可通其意以行之也。不然。地方日敝。人才日弃。上与下均无利焉。故惟此可以济选授择贤之穷。可以参调繁防弊之说。然亦成其为狂夫之言而已。非所当于庙堂硕画也。

　　清厘世职疏乾隆二十七年　
御史纪复亨

窃惟爵赏为名器之大防。而世袭尤军功之巨典。我　　皇上圣武布昭。扩二万里之岩疆。凡力行间。而赏延及世者。皆由在事大臣等据寔开报。及经　　圣鉴亲定等差。藏在司勋。永永无斁。法至慎而典至渥也。惟是我　朝定鼎之初。削平闽粤。戡定滇黔。当日鼓励戎行。锡爵特从其厚。是以绿营将校。每一功。无不人膺懋赏。而各省之中。闽省尤多。因其先有海寇之投诚。其后有台湾两次之克捷。市井之徒。操舟之卒。会逢其适。皆得爵分右职。庇及后人。已百数十年于兹矣。臣惟前此大功克捷。皆有总理军务之大员。此等偏裨力。与夫势蹙投诚。并有仅带功加虚衔。而未膺戎阃者。迨一经议。优予世职。其人既荣宠终身。而子若孙袭替后。对品补用。武职即可至副参等缺。彼行伍出身者。非着勤劳。不能拔擢。而纨无籍之徒。往往唾手而得。以故冒滥不已。奸伪滋生。如现在督臣杨廷璋。拿获邹文等假札。及林承武等以市侩细民。而贿买顶冒。其明也。臣因思属近　天潢。袭封亦从递降。此等世职人员。竟与带砺之盟。并垂奕。窃谓处之太优。即　国家酬庸之典。念其先世少有勤劳。然自祖父延及孙曾。则待之者亦不为不厚。至日久相沿。官司之册档弥繁。氓庶之谱系难据。以致奸宄诪张。致为贩鬻。螟蛉假借。谬托宗支。亵名器而坠法纪。莫此为甚。臣请皇上下廷议。嗣后凡系绿营军功人员。核其何项功勋。准予世职次数。其子孙承袭。应作何递降。分别等差。着为定例。其从前得过世职人员。请通查各省。核其所得功勋。及袭过世次。并现在应行承袭之子孙。是否嫡泒。或有世绝。无可继嗣。应行削除者。转饬地方官详细造册。取具宗图印甘各结。咨送兵部。严查底档。汇合具奏。请　旨定夺。再现今由世职补授将弁者。各省甚多。虽皆由督抚保题。而果否系世职的裔。有无影射顶冒等弊。正当乘此清厘。或恐畏法不吐。并恳准其自首。如何处置。恭候　　圣裁。

　　州县界域日知录　
顾炎武

自古以来。画疆分邑。必相比附。天下皆然。乃今则州县所属乡村。有去治三四百里者。有城门之外。即为邻属者。则幅员不可不更也。下邽在渭北而并于渭南。美原在北山而并于富平。若此之类。俱宜复设。而大名县距府七里。可以省入元城。则大小不可不均也。管辖之地。多有隔越。如南宫属真定威县属广平之间。有新河县属真定地。清河属广平威县之间。有冠县属东昌地。郓城属兖州范县属东昌之间。有邹县属衮州地。青州之益都等县。俱有高苑地。淮安之宿迁县。有开封之祥符县地。大同之灵邱广昌二县中间。有顺天之宛平县地。或距县一二百里。或隔三四州县。薮奸诲逋。恒必繇之。而甚则有如沈邱属开封之县署地粮。乃隶于汝阳属汝宁者。则错互不可不正。也。卫之所屯。有在三四百里之久。与民地相错。浸久而迷其版籍。则军民不可不清也。水滨之地。消长不常。如蒲州之西门外三里。即以补朝邑之坍。使陕西之人。越河而佃。至于争杀伤。则事变不可不通也。周礼形方氏掌制邦国之地域。而正其封疆。无有华离之地。有王者作。谓宜遣使分按郡邑。图写地形。奠以山川。正以经界。地邑民居。必参相得。庶乎狱讼衰而风俗矣。洪武十七年以州之民户不及三千者皆改为县改者凡三十七州

　　分县议　
陈祖范

周礼序官。首云。惟王建国。辨方正位。体国经野。王制云。量地以制邑。度地以居民。地邑民居。必参相得。形方氏掌制邦国之地域。而正其封疆。无有华离之地。华者。折而不绝也。离者。绝而不续也。此皆古圣人经世要旨也。迩者闻制府有分设十三县之请。方候　　旨举行。而常熟所分之县。即福山小城建廨宇焉。夫利不什不变法。害不什不易制。分县之利未见。而害颇多端。然非草茅所敢言也。就分言分。似宜即城中另设一署。如长吴两县。东西分辖。仓廒不必更造。黉序不必更立。市肆不必更张。民之输将控诉者。仍不易其所。则在官有分理之逸。在民无分给之扰。不劳民。不伤财。更制之善者也。福山僻在海壖。现受海灾。平地水深三尺。营作新邑。窃恐有后患。即欲别建县治。亦不宜在彼。然而上台既有定见。亦非草茅所敢言矣。请就福山而言分土之法。古者建国必度土中。为其四方贡赋道里均也。建邑亦然。常熟治四境之中。东西南北。辽者不过四十余里。今也割其半。则当以虞山为枢。循山而西。以浪澄塘为界。循山而东。以梅李塘为界。不足。则以县治东之白茅港抵徐陆泾为界。凡在虞山之阳者。东南西南。仍隶常熟。凡在虞山之阴者。东北西北。割隶福山。如此则管辖近而道里均矣。今闻欲斜跨西南以州塘为界。而四十九都等处。反舍近而隶远。是周礼所谓华离之地也。非辨方正位。地邑民居。必参相得之道也。何则。四十九都等处。到常熟南门水路五十里。又四十里而后至福山。别无快捷方式可通。一往反则百七十里矣。动涉百七十里。而欲其依限完银。是日日道途也。失农业。害一矣。差吏到乡。其资粮屝屦。劳费倍往时。则需索民钱必益横。害二矣。冬月载米上仓。或遇风雨。竟日不得达。达又不得即交卸。栖宿无所。狼藉道路。浮费五斗而致一石。其为毒痛。不可胜言。害三矣。民有控诉人命盗贼之事。所贵朝闻而夕报也。今来告一日矣。拘提一日矣。案验又几日矣。分县之意。本为地近。则力易及。易奏耳。今坐福山而遥控四十九都等处。愈觉鞭长不及。而奏难也。即上官按图而稽之。毋乃亦有疑于此乎。夫数百年壮县。一旦刳而裂之。阑出北门一步。便异县。或家在此而输粮于彼。或事在近而赴诉于远。固已牵掣扰攘而不便矣。尽心于民者。为之公心区画。不计田之肥硗。粮之多少。于业已不便之中。重虑其大不便之处。勿以一时苟且。成千百年不可挽回之局。使此一方。永有向隅之悲。则庶乎民之父母哉。谨议。

　　复议分立州县书　
沈起元

某月日。宪台以福兴泉漳汀邵六郡内。欲分立州县。饬行查议。敢不竭其所知。以仰佐万一。窃以封疆事重。度势审时。有未易举行者。夫画疆定界。割此分彼。其建治之处。必扼形胜之地。其分裂之境。必带山溪之险。是必专委能员。亲身游历。相度地势。揆其去旧治远近若何。编隶之户多寡若何。犬牙勾制之势又当若何。而后可定。非可坐一邑按图计里。即可发一议者也。卑府识见既浅。履未周。何敢妄议。窃以为此时最难措置。而宜先筹划者。莫如分县之经费。往者江南苏松诸郡。于州县之大者。设官分县。止以漕赋太重。非一令所能办理。故分立州县。此专从赋税起见。不为控制地方而设。故所分新县。率皆同城而治。第设官署牢狱。更不添造仓库学宫。然资用公帑。颇费经营。所设廨宇。皆苟且完葺。率非久远之计。若闽省之议及分县。自专以控制地方为重。为控制计。则断无不筑城池之理。以闽藩库较之苏松藩库。其多寡虚实。宪台所灼见者也。以设立城池之分县。较之不立城池之分县。其经费之万万相悬。尤宪台所灼见者也。夫以苏藩之财力。经理不设城池之分县。犹且不支。况以闽省之财力。而欲添设几县城池。新立几县官署学宫仓库牢狱。此项经费。正恐不赀。将取之民间。则百万穷黎。欲加以一丝一粟。而势有所不能。将取之公帑。则公帑不足。将取之公费。则自宪台以下。官斯土者。其萧然意境。上下通知。合一省之公费。议养廉而不足。而顾有余力乎。以此而论。虑虽区画已定。而终难举行耳。自古有治人无治法。纷更易以滋扰。安静所以养恬。诚虑地里寥廓。政教难于浃洽。　国赋每多逋欠。意惟加意遴选练达廉恕之员。宽其岁月。无绳以苛细。使得从容展布。久于其地。则四境虽远。政教可以渐洽。在上者如治其家事。在下者如戴其父母。诚意相孚。董率自听。顽者可以渐驯。玩者可以渐振。所患屡易县令。如客投逆旅。门户启闭之法。前堂后宇之径。东邻西舍之家。且不及周知。而匆匆又去矣。纵使分邑尽如弹丸。亦何所施哉。夫迩年大吏。动以添设改制。为经理民生之要。实则意在逢时。此固大人之所不为。卑府亦不愿大人为之也。至兴化一郡。滨海要冲。地接漳泉。止辖两邑。莆田钱谷较多。民俗颇。仙游民俗狡黠。钱谷数少。似不必更有损益。承宪谕谆谆。忘其狂率。谨陈管见。伏候采择。

　　并黔省附郭县治疏贵州通志　
阎兴邦

