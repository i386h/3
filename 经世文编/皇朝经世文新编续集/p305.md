<!-- { "loadSidebar": true } -->
必四肢具而后为人乎曰然必柱石具而后为室乎曰然必人民具而后为国乎曰然无四肢是无人无柱石是无室无人民是无国也恶乎可然而麻木不仁之四肢不可谓有四肢朽腐窳败之柱石不可谓有柱石束缚箝制使一国之人民于国家之存亡如秦人视越人之肥瘠者不可谓有人民吾得一言以断之曰欲人之运行裕如必自保其四肢始欲室之牢固不拔必自坚其柱石始欲国之独立不革马主权无缺必自尊其人民始欲尊其人民必自使人民有预政之权始　世之沟犹瞀儒无不曰君者主治者也民者受治于君者也惟辟作福惟辟作威经有明训而何民之足尊而何予民以权之足云吁讆言哉吾姑勿与言泰西之共和政体立宪政体吾且与读数千年来人人所尊奉之经书曰皇帝清问下民又曰谋及庶人周官曰询事之朝小司寇掌其政以致万民而询焉孟子曰国人皆曰可然后察之国人皆曰不可然后察之国人皆曰可杀然后杀之此非人民有预政之权乎其残民以逞者至号之曰民贼曰独夫纣有臣亿万惟亿万心武王以之克殷此非君不能离民而独立乎呜呼由前所证民之本有特权既如彼由后所证失民者之弊又如此于此而犹日号于众曰民不可使有权倡民权者为背逆吾不知其果何所见而云然而吾所引之虞舜箕子武王周公孟子为尊民之祖者又将何说以罪之　彼务伸君以屈民者岂不曰君曰天子是天之外惟君为独尊哉吾则谓民之可尊无论不下于君且并无异尊于君之天泰誓有言天视自我民视天听自我民听是非明明以林林者为天之代表哉读四千年之历史其间之得号为君者皆曰此天命之所归而要之所谓天命者无形无迹不过为民心所归向即以是为天之所命耳是言天则犹涉于虚言民乃始征诸寔信可以伸君而屈民则其技莫嬴政杨广若宜秦隋之祚绵绵延延以迄于今何以不再传而已如火因【烟】消如雾灭耶　请为之质言曰无论自酋长之世至大同之世无不以民为主位若所谓君者乃后起之义也何以言之太古之初榛榛狉狉未尝置君至人事日繁争夺相寻利害之所在不得不合群力以治之治之而又虞任之不专也于是择其群之才且智者以主其事而名之曰君此立君之原始也必君为民立之义明然后知人民有预政之权为万古之公理譬之如社会焉人民社员也君者社员之领袖也既身为社员而于社会之盈亏成败反无过问之权有是理哉　人之以民权为诟詈亦第曰民有权则君无权耳而不知此无虑之言也吾谓惟民权兴则君权乃行彼欧美之泱泱大国非行民权者耶何以能令行政立百事俱举征兵筹欠朝谋夕济且人人有爱国心挟其团体之力駸駸东向以与我黄族相也我中华之废民权非已二千年耶挟二千[年](力)之结力以伸君权何以逮于今日虽以天子之诏令一微末之部吏得持其短长曰不行斯不行也顾亭林曰自不善治者出取天下之权一切归之于上而不知万几之劳固非一人所能理斯言亮哉呜呼民有权者效若太西民无权者效若中华其孰利孰害必有能辨之者　处闭关自守之时有天下者镊缄縢固扃鐍欲保其子孙帝王万世之业不得不黜民之权以杜觊觎此亦数千年来凡所谓秦汉晋唐宋元明之君同此作用自以为得计矣而无如机缄忽辟五洲大通至于今日之天下也外人知我民之无权于是挟其力以制我政府而政府不敢较挟政府之力以制吾民而吾民不敢较此无他外人所要求出于其政府者十之一二出于其国会者十之八九以彼全国人民完全无缺之权力以制我老大之政府我政府不得不忍受之亦势也政府忍受之至不惜朘削民膏以求免责备于外人我以是痛心矣呜呼自今日以往欲恃我政府之力以与我外人相抗衡吾知必无是日矣至政府不能与外人抗衡吾愈不得不亟言民权　难者曰民之有权固为文明之国所公认然际今之世行专制斥民权者在欧洲有土耳其俄罗斯在亚洲有中国朝鲜中国朝鲜土耳其之不振人知之矣彼俄人者何以能雄视宇内数地球之大国俄必首屈一指哉应之曰世之所以大俄者亦就其土地言之耳至于其政教风俗则素为环球所不齿虽以欧美五尺之童亦羞称俄罗斯岂非以其无议院无宪法耶且近年以来俄固英俊辈出太学之生徒半为民政党人曾联名上书要求政权政府亦无如之何吾知自此以往俄必不能守其专制政体如俄国夙禁立公学今则下诏准设矣吾又知自今以往凡行专制斥民权者必无以自立此则断断然也不观夫埃及乎以大地之古国谟罕麦德之遗烈震耀人目卒至于外人干政大局日危国民　视而见并于波斯波兰非强盛之国耶人口之众千五百万幅员之大念八万方里卒至以贵族擅政人民无预之权而为俄普奥所瓜分以至印度之大而亡犹太之富而亡何一非失民之效哉语曰前车覆后车戒呜呼若印若埃若波若犹非我黄族之殷鉴哉于此而犹有以尊民为缓图者盍亦废然返矣　吾不惮为政府告曰我政府之主权已残缺无存断不能与外人敌外人之所犹却顾者亦以此四百兆之黄族耳我政府宜还民以权令四百兆之众各奋其爱国心结一完善纯全之民政团体与外人相智当知所谓民政党者与无君党无王化党判然不同无庸鳃鳃过虑也吾又为四百兆人告曰我四百兆人各为团体之一分子国之存亡与有责焉亦宜自勉自重群策群力以保国不当各自争名各自渔利视大局之安危毫末不加喜戚于其心此我国存亡之系也　议院者民权之主也以今日中国民智之未开吾不敢遽言设议院然政府苟能开诚布公令天下人人得上书言利病又罗致天下之通晓时务洞达政体者置之尚贤院凡今日所应革应变诸大端令各抒所见条列以闻而后政府得三占从二焉此亦议院之先导矣　嗟乎天演既彰物竞愈烈优胜劣败往事昭昭合我四万万人以从事犹惧不胜焉而兄如死如废井无亲爱力而可与白民相遇耶吾窃愿所谓如死如废井者一变而为如热火如怒潮无放弃天赋之特权而甘为印度埃及波兰犹太之续也祸昌不寤民乃自图吾又愿政府诵管子之言知不还民以权而政府将不可问也
　　论民权之义与无君党无王化党有别                               
吾国古之为治皿咸统于君君受治于法虽洪范有谋及庶人之文周官有致万民而询之典左传有询于介众之事然仅足考见古时君民一体之政不得谓之民有权也是故必其君为圣哲英武之君斯国中人举蒙其福若君而昏暴则肆意妄为莫之或御虽有师保之诰诫臣下之诤谏惕以天命伸以祖训告以史传之可畏陈以民心之安危而君顾之若罔闻知于是一人权力辄足以倾覆一国然则全国之命系于一人其可危也辄至于是古先贤哲亦诚忧其如是而无术以救之也自中外通欧美政法时灌输于吾人心目间始知君主而外又有所谓君民共主者又有所谓民主者虽体制不同而其以国民之权力与政府参酌国是不使全国之事得倾倒翻覆于一人之手则一也顾民智既开竞争亦甚于是无君党无王化党亦相率并起顾其为正为邪为理为乱若黑白之不侔而吾国悠谬之儒莫辨于此见新党好言民权辄举各国禁无王化党之事以为虽西人亦恶言民权之证此甚谬之说足以惑世诬民实不可以不辨夫无君党无王化党与民权之说绝不相同无君党者欲地球各国全变为民主之国而更抑损其体制务使地球上人无复有受约束之事而均贫富及男女平权之说往往出其中若夫无王化党则尤乱之甚彼无所谓法制也无所谓章程也疾夫人之有富贵于己者有享用过于己者故见夫有权力拥资财者辄欲尽锄而去之以泄其怨忿之念其与民权之说不同如是若之何举而一之也试比而论之凡夫欲使国民分政府之责任而相与共议其善否是其意欲使其国安全也欲使其国强盛也故不欲使一国之权归于●人也此民权之说也若夫欲使地球上无能约束己之人者无有富贵于己之人者是实欲自适其私意也欲自逞其怨怒也故不欲有君与政府也是欲之治而适之乱也是无君党无王化党之说也二者之为说皿如淄渑之不可混淆也而比而同之吾恐其误人士而祸人国也
　　民皆自主说                                     
