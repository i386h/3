<!-- { "loadSidebar": true } -->
一筹八旗生计　京外八旗生齿日繁饷额有定且银价渐低物价日贵　国家虽岁费钜款而旗兵旗丁等不免拮据之忧殊鲜饱腾之乐自咸丰军兴以来江甯杭州镇江乍浦沧州等处驻防受祸甚巨去年联军之变则京旗受害亦深此不可不急思变计者也伏思中国涵濡　圣化二百余年九州四海同为食毛践土之人满蒙汉民久已互通婚媾情同一家考荡平发逆以来南北各省文武军民团练其竭忠戮力效命行间者旗民皆同并无区别况方今中外大通乃　天子守在四裔之时无论旗民皆有同患难共安乐之谊然则两京二十一省凡有血气者皆是拱卫　国家之人干城腹心原不必专恃禁旅况八旗近来文才日盛而武勇渐逊于前迥非　国初之旧若犹令丰镐子弟沿袭旧制坐困都城外省驻防株守一隅局于兵额非所以昭　同仁而规久远也溯查乾隆以至光绪年间满汉大臣言官屡有上疏筹及旗人生计者大率皆以出外屯垦为言特是荒地惟关东口北为多内地罕有且宦家兵籍亦未必皆习于农故屯垦一说迄未能大加推行窃谓　朝廷养人不必指定何项生计但宜使之有自谋生计之才拟请将京外八旗饷项仍照旧额开支惟将旧法略为变通宽其拘束凡京城及驻防旗人有愿至各省随宦游幕投亲访友以及农工商贾各业悉听其便侨寓地方愿寄籍应小考乡试者亦听其便准附入所寄居地方之籍一律取中但注明寄居某旗人而已有驻防省分或即附入驻防之额其自愿归入民卷者必其自揣文艺可与众人争衡即不必为之区别寄籍者即归地方官与民人一体约束看待惟出京寄籍自谋生理之人其钱粮即应开除不必另补但将马步甲兵豫定一至少减至若干之额省出饷银饷米即以专充八旗广设学堂之费士农工商兵五门随所愿习惟习武备须择年在二十岁以下者如本系当兵者既入学堂则寻常旧例操演勿庸再到以免分其学堂之日力其习武备者留以供禁旅之用习他项者[令](今)为谋生之资所学未成不能营生之时饷项照旧给发五年以后省饷日钜学堂日增十年以后充兵者可以御侮则不患弱改业者各有所长则亦不患贫矣　一裁屯卫　查全漕改折计省出耗折兑运局栈员绅修河闸坝駮船仓车各费可岁赢二百余万数十年来言者多已议及户部屡经咨询查江浙漕粮皆系临起运时购买海运则于上海[购](漕)米交商轮河运则于汜水镇购米交船户在民久已折征在官并不折解剥船有搀水霉变之弊花户有盗卖回漕之弊暗亏尤多旗兵得米尽以易钱京官食米皆买北稻然则漕运一事种种有名无实亟应设法变通查有漕各省屯田本为赡运军而设各卫所守备千总本为征屯饷押漕运而设今日无论折漕与否运漕皆系轮船民船运军久无其人卫官一无其事而屯田屯饷弊窦尤多一卫所属屯田有隔在别府者有跨在别省者卫官并不知其田在何处数有若干其册皆在该卫数书吏之手至于荒熟丰歉更无影向可寻卫官但向书吏索取年例陋规而已此等积弊各省皆同臣等查之甚悉计十年之中江南湖北各卫官以争利谋缺讦讼滋闹之案甚多谬妄离奇直不知官常为何事不文不武形同赘疣若屯田屯饷改归所隶州县征收则每年丰歉完欠皆有可考查前明屯田立法之始本系官田发给运丁承种纳租故定例准典而不准买然相沿数百年来展转典当久已屡易其主视同民业屯户既系用价所置此时自不使绳以旧法但令其报官税契将屯饷改为地丁将屯丁运军之名编审之例永行删除卫守备卫千总等官一概裁罢改为营守备营千总分别补用漕督遇事可与各粮道州县行文往来亦不必有此卫官民间买屯田者既享世业之利又除运军编审之累受益已多若令其于旧章屯饷之外每亩酌加报交力银二分总计各省屯田二十五万余顷可岁增银五十万两即有灾缓所减无多再益以裁省卫官之费实为钜款此项系裁屯裁卫所得拟请即以拨充加增大小京官俸廉之用若[于](干)清理卫田一事尚可多筹应请一并解充京官俸廉省枝官以赡实职名义尤属相宜
一裁绿营　绿营之无用自嘉庆初年川楚教匪之乱而已着自发逆之乱而大着故大学士曾国藩在直隶创为练军之[议](义)意在加饷并营以冀整队勤操诚亦苦心救弊之术各省仿而行之然而饷项虽加习气未改亲族相承视同世业每营人数较多更易挟制滋事身既懒弱多操数刻则有怨言性又不驯稍施鞭笞则必譁噪将弁不能约束遑论教练至于调派出征则闻风推诿其不能当大敌御外侮固不待言即土匪盐枭亦且不能剿捕惟直隶练军皆系勇营规模其中多有外省勇丁故尚可用此外各省积弊大率相同至于原营零星之兵饥困无聊大率皆兼工艺小贩以资糊口尤为无用岁糜巨饷则可惜干城无具则可忧三十年来以裁汰绿营为言者不止数十百人自光绪十一年奉　懿旨令裁汰绿营光绪二十二年又奉　上谕裁汰绿营各省虽已分别裁汰然现存者尚复不少合计各省原营额饷挑练加饷岁费饷银饷米马干照光绪十一年八月二十二日　懿旨绿营兵饷一千五百万两之数核算此时尚需银一千万两以外物力艰难年年巨耗真不知何所底止也或谓兵勇同是一人何以绿营不能教练不知勇营统带营哨各官可以随时撤换量能委用不拘资格勇丁可以随时革补重者施以军法旧勇疲劣可全裁此营另募新营若绿营官由选补兵皆土着兵非弁之所自招弁非将之所亲信既无恩义自难钤束以传舍之官驭世业之兵亦如州县之于吏役欲其整饬变化服教从风此必无之事也况绿营将弁皆染官场习气官弁且不易教况于兵乎或谓绿营虽无用而难遽裁可改为巡捕兵以资弹压防缉不知绿营官弁[兵](官)丁层层积弊已入膏[肓](盲)既甚骄顽又极疲弱欲望其练成可战之兵固断无其术即[改](攻)为警察不惰旷废误则索扰生事亦如差役地保而已然则既不能整顿变化而用之自非裁汰不可特是裁汰之要义有二一则宜筹从容消散之方一则宜筹抵补弹压地方之具夫裁兵之议已经多年然至今未能多裁者则以欲求近效而多裁遂致牵制而不能裁窃思惟有多分年限渐次裁汰一策则无弊而必有成拟请将各省绿营不论挑练之兵原营之兵不分马步战守限定每年裁二十分之一计百人裁五统限二十年裁竣应裁者每名发给恩饷一年责成各省督抚藩司每年饷银粮米就现在应发之数于二十成中扣发一成其何营应开除几名令各该营自行按数开除太皿无论绿营勇营每百人中一年之内断无不出缺数名之理或病故或革退只有多于五名者断无更少于五名者或谓即明定一章以后缺额不补自然日久减尽不知若听各营自行报出空额则永远推延捏名接充永无开革病故者惟有计成扣饷不发最为简易而分为二十年之限尤属从宽销除有渐改业有资断不至更有他虞惟各省间有不便裁汰者如湖南镇筸镇乃改土归流之地并无土着农民其地除苗产外土地皆系屯田民人皆系兵籍而入伍食粮为业其兵亦健朴可用从前屡立战功靖绥镇亦然是以光绪二十三年裁兵案内声明镇筸镇毋庸议减绥靖镇只裁一成拟请将此两镇兵额不再裁汰但将绿营改为勇营一切营制汛地名目章程统饬辰永沅靖道会同该两镇酌定将绿营旧日故套空文摊扣积弊永远革除统照营勇办理此外他省如实有与该两镇相似者应由该省督抚酌办直隶练军应由直隶督臣酌办或谓为期过缓所省无多不知绿营规制始于前明以五百余年养成之痼疾若能以二十年扫除之即已非易假如自光绪十一年即定为二十年裁汰之议今已历十七年行将告竣矣计十一年以后即可岁省五百万二十一年以后即可岁省一千万矣惟是此项省出之饷只能改为养缉勇设警察之费不能指为充裕库储之计盖精练备战之营只可屯劄省城及要隘重镇两三处断不宜各处分劄又蹈营汛之失省外府县亦未便听其空虚可即以此项省出之饷酌设缉捕勇营派赴外府择要分防并设警察之勇归州县调度不过改募勇丁则整饬去留其权在地方官勇可随时裁募弁可随时更换于弭乱安民既有实际而经费可免另筹此即与新增巨款无异矣
至于武职大小各员缺则拟请概勿裁汰太皿以后无论营勇如何整饬操法如何改练要必有管带之统领营哨各官又武备学堂教练已成之学生必有奖拔官阶以为出路而资效用又营弁剿匪捕盗着有劳绩者及操防出力者亦必有武职升阶以为奖励然则绿营可裁而武职之缺不能裁若至二十年以后则从前各路军营立功者无论大小将弁久已凋谢无存其实缺提镇大员既蒙　特简且品秩已崇资序已深除才能统军带勇者自宜任用外其余即不能带勇者但开其缺拟恳　赏加荣衔优其体貌照旧支领俸廉如日本元老院之例至该员身故而止至实缺副将参游都守等官才能带勇者改隶勇营不能带勇者即开其缺如有识字晓事者准其呈词降等改就文职用以知府同通佐贰等官如副将改用知府以下递推千把改用杂职臣等深知外省情形绿营将弁若得改为知府同通佐贰无不欣幸乐为其开缺而不能改文者如系稳练勤奋之员可令供他项差委如缉捕转运提防等事其平庸无能者亦可加以升衔量给薪水盖为旧日营弁别开自效之仕途即可腾出武缺以授有用之将士其候补武职能改文者或与实缺武职同或再降实缺武职一等不能改文而才具又无足差委者从优资遣回籍若照此次所奏设文武学堂罢武科两条办理二十年以后凡为武职者断无不读书识字之人亦无不晓兵事不能带勇之人其仅存[旧日]候补(旧日)绿营之将弁太皿亦寥寥每岁需费无多不过十年即已渐次减尽矣似此分别位置变通有体恤绿营将弁之方即可无碍整军经武之政太皿绿营兵之不能裁皆由于武官之把持鼓动必将武职官弁设法体恤使其得所自无窒碍矣总之一省必有实缺武职若干员俟绿营兵渐少以后则通省为兵者止有勇营之一途其驻扎糸地方责成所在皆非绿营营汛之旧应如何更定营名以符名实即以现带勇营之员充补抑或酌留数缺以位置他项武职之处统俟随后从容筹议
