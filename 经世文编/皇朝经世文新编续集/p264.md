<!-- { "loadSidebar": true } -->
西历前二千四百六十九年挪亚之子孙生齿日益繁而未始出乎西伯辣希底结两河之间耶苏约书号之曰示拿示拿者巴比伦也巴比伦始作尖字字如籀篆之形镌之砖后世掘地或得之寻其文纪高塔焉当是之时天下既庶君羊议即巴别地名在巴比伦译即淆乱之意建高塔欲崇其墉至于天夸耀后世且以通诸散处者往来聚会之情上帝恶其骄而党也党而过生罪犯者众则隳其功淆乱其音声散之四方四方因之而成族翘然异矣巴集城间近巴别高三十丈之遗址砖筑者犹或存为可处云自迩以来闪含雅弗之世类不可考所谓可考者亚细亚洲之西曰亚述曰加列底曰巴比伦曰亚兰或曰即余又利亚曰亚拉伯曰以色列闪之裔亚非利加洲曰埃及曰奴彼亚曰亚古实亚细亚洲之西曰腓尼基曰加南含之裔亚细亚洲之南若欧罗巴洲之东曰印度曰希利尼曰罗马曰计吕丁曰日耳曼曰士拉弘雅弗之裔初挪亚尝被酒解衣磅石薄成然而寐含窃窥之出告之兄若弟于是闪雅弗持衣去行覆挪亚之体不回首不敢见其裸挪亚知其然则祝福闪许其后为选民亦祝雅弗许雅弗之后得居闪之幕为之宾恶含诅之使世执役事其兄若弟之世故阿非利加于今为贱种而其教祖挺生于小亚细亚中欧罗巴之族亦因信服而奉行之得闪之福与闪之后齐也　论曰西史言古时人寿各数百岁闪得六百有奇闪之孙曰撒拉得四百三十有四撒拉之孙曰法列得二百三十有九当巴比伦筑塔之时去洪水百岁而已闪未压世闪信上帝获上帝之福独奈何乃纷纭至于此烂然五代鳞次而相继以久特闻音声殊绝至可该笑且所言持衣之事将无有私耶稣祖欧罗巴者贱含而因以贱阿非利加示之意或乃昌而言之的然以其教祖为先觉譁然自贵有蔑视四洲之心然则非其族也可无勉与说者嗤其诞不以屑意于是乎与掩耳盗铃何以异庄子曰观室者又适其偃焉非以示察不然不周发其覆而通其微或亦君子之所不喜也
　　亚述国沿革考                                        
亚述者小亚细亚之古国而欧斐二洲之光道也地当波斯湾之北西伯辣希底结两河之旁亚当挪亚之故壤闪之子曰亚苏尔留居焉初含之孙曰甯绿创巴比伦府于西伯辣河西亚苏尔之子曰汝卢士者万国史记译曰尼弩攻夺之凡诸旁邑莫不宾服虏其辎重无算即希底格河东驱人民数千万筑尼尼微城城中孩堤且十二万人在西历前二千四百九十余年西史云周一百八十里万国史记云周五十里历前二千四百六十余年汝卢士之后曰洗米拉密士更城巴比伦故府令高广出尼尼微城上飞园飞桥浮屠倾宫相属汝卢士卒后洗米拉密士莅政洗米拉密士者伯他拉之姣女才智绝世西史儗之神人骋志黩武思欲以功名先其夫北履黑海南灭波斯利印度富实率大兵攻之大为印度象阵所败负重伤归子愚离亚士弑之自立愚离亚士美姿仪如好女居深宫中知国人疾己益置兵自卫国人卒杀之千余年间嗣位者类与愚离亚士无以异深居简出淫纵无度不以国为事历前八百八十五年王煞打那巴利最甚彼方之詈人者必曰煞打那巴利以为戮辱无何玛代王攻破之煞打那巴利自焚死国土分裂数传当西拿基之时光复旧业与米所波大米玛代余又利亚腓尼基西拉伯埃及怕勒斯太尼战无不胜属役辽远背[叛](贩)者众疾疫盛行历前六百二十五年遂为巴比伦王尼布甲尼撒所灭巴比伦者始上示亚述为藩牧亚述王煞打那巴利政衰巴比伦牧曰那波裒拉撒耳疑即万国史记所云拿朴拉撒者助玛代自立为巴比伦王至子尼布甲尼撒益强破埃及灭犹太徙其民大修巴比伦城巩固壮丽过洗米拉密士之时尼布甲尼撒病狂死再传至伯沙撒骄淫侈靡历前五百三十八年玛代王古实攻灭之初历前二千年间亚述殷盛风俗恶薄有亚伯拉罕者亦闪之裔自米所波大米在西伯辣河东避地加南即怕勒斯太尼后曰希伯来又曰以色列又曰犹太在亚拉伯之北地中海之东万国史记言地中海之西者误绝世事以畜牧自业晚岁生子曰以撒以撒生雅各雅各生十二子独爱约瑟第十一子诸兄愤妒将杀之诸兄牧畜山谷间会雅各令约瑟视诸兄诸兄欲置之眢井雅各四子曰犹太言之兄若弟不如鬻之遂鬻之埃及大族为奴大族之妻私约瑟约瑟不可转谮之下之狱狱中事埃及显官先系狱者为之占梦有马念显官得释许调护约瑟未得间期年埃及王法老梦肥牛瘠牛各七自水中出瘠牛吞肥牛瘠牛之腹不加丰显官因奏约瑟自狱中出为王占之约瑟曰七肥牛者七丰年也七瘠牛者七凶年也瘠牛吞肥牛而腹不加丰不因为之仓储祸有不可言者矣法老大以为然顾国中无能出其右者授约瑟大官征丰年粮五分之一以备凶年民无流亡约瑟之力也于是加南亦大旱人不粒食马牛羊无蒿木草雅各令诸子皆就籴埃及约瑟见之言之王迎其家赐耶哥伯坷山左右为雅各子孙游牧地数百年雅各子孙生齿益繁以二百万计又慧敏教旨且与埃及异埃及大恶之令皆作苦工隘其生所以虐之无不至益设苛禁禁加南人无得育子必悉投之河当雅各之末年告诸子曰吾族托客于此不可久虽然教宗不可弃可令三子世为祭司长授约束脱一旦闲然得归使可全而致之当是时祭司长之裔有妇生子不忍杀荐之积苇埃及王女就河浴见之喜沿河求乳母其母佯为不知者而乳之王女因抚为己子长名曰摩西摩西怒埃及之殴加南人者杀之逃米甸荒野为人牧羊四十年摩西神异诸方术无所不通则反埃及请于王得放加南人归埃及王后悔追之摩西举族渡红海不及遂至西奈山受十诫摩西年百二十卒于喜西额山约书亚立为以色列族长道众归加南加南先为异教人所据与战七年逐之复取其地颁之十二族约书亚卒诸族哄阋外侮纷至始设审官四百年至撒毋耳善治国撒毋耳老使其子摄国人不服欲更立王者如他国撒母耳遂选便雅悯之裔乃雅各十二子与约瑟同母扫罗立以为以色列王在历前一千零八十年扫罗任撒母耳为政任大辟为将雅各四子犹太之裔大辟善战摧强敌扫罗忌其功大辟逃既而扫罗死于阵国人思大辟召而立之大辟未弱冠通学术更税法修兵制取耶路撒冷欲因以创拜堂未果卒子所罗门立竟其志七年告竣末年国益贫征歛繁数卒子罗破暗立国人请除之罗破暗不从于是十族之人皆叛惟便雅悯之族从因自号犹太王在历前九百八十年都耶路撒冷十族别立耶罗波暗王以色列十二传为亚述所灭历前七百二十一年犹太王罗破暗卒亚庇雅继之卒亚撒继之卒约少法继之胜兵百万人数传至约雅金为巴比伦王尼布甲尼撒所灭历前五百九十二年于是亚述故境尽属巴比伦历前五百三十六年波斯克巴比伦释犹太人五万归国三百三十年马其顿王亚力山大入犹太感祭司雅铎威仪释之三百二十年埃及王肤其民自是属埃及转属余又利亚余又利亚衰犹太得自主历前六十三年罗马降之属罗马罗马更立王曰希律希律残杀亲戚孩提无口焦类耶稣方生几不免最后罗马灭犹太犹太人散之四方唯耶稣之道存焉　论曰西方之人重教教之所至国之兴替因之而所纪类不出示拿之间文字不备诸国逢起纷如乱丝万国史记详而滋惑辄为调理如此亚述以来似续之亦差为可据云
　　腓尼基喀颓基考                                            
