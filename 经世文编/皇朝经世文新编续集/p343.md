<!-- { "loadSidebar": true } -->
英教士利君近在上海教会演说中国方言将来必归一致略谓中国语言至为错杂然通计民数操官话者有四分之三地球各国其同操一种语言者亦以用官话之民数为最多其故有三一由中国各省人民彼此往来贸易所致中国境内铁路无多然商务盛旺物产繁茂之地商民往往不惮跋涉群集其间二由中国北京每届三年举行乡会试各一次士子即操土音至京亦能改习三由中国文字各省俱同而官话与文字相近故中国能识字者学官话为最易有此数端中国将来铁路大通彼此交涉更繁焉有不尽人而操官话者乎　以上所论为中国语言变易自相关系之原因然亦有由外力激动者一征之于外国教化输入之地一征之于外人占领之地试先论其本于外国教化之输入者如欧洲与亚洲西部非洲北部语言变易最甚皆以希腊教化为缘希腊民数非众幅员亦狭然各国之人读其书慕其文明语言即随之而改几无主客之别当耶稣降生之初欧洲学人几悉操希腊语故所传新约亦复遵用然耶稣门徒舍路加一人外余皆非希腊人也虽耶稣在犹太传教用本国语然耶稣固深通希腊语者也其时距今已二千年而欧洲各国大学仍不废希腊文字然除其本国外并无舍己国方言而专用希腊语者余谓希腊教化之变易语言亦不过表其增益新字转移思想已耳　今各国因受他国教化而变易其语言者莫如日本三十年前日本知己国文明不及泰西乃谋维新以求并立故广设学校聘英人为师教授英国语言文字并遣聪颖子弟游学英美各国研习艺术归主讲席当时日本人习英文者极为踊跃外人观之鲜不谓日本必将改用英语矣而孰知不然日本既受他国教化乃大增新字改易文体而其用本国语言文字仍自若也其在各学校任大教习者多通各国语言藉以研究各国新学新艺一有所得即译以教其国人而己国文字今通行于各学校之内外人昔疑其将易英语至此可憬然悟矣　至外人占领之地其语言变易则大异是凡一国暂为他国所占语言或能守其本来至隶尸禹既久则必从之而改不见罗马往事乎二千六百余年前立国之初仅义大利低泊河旁之一小城耳人数无多后专以侵食邻国为事驯至义大利全境归其掌握复推至欧洲南部中部亚洲西部非洲北部权势日张而各国臣服日久亦渐操罗马语矣葡萄牙西班牙法兰西义大利等国迄今未改南美洲为西葡两国所据而罗马语乃贯输其间一千五百年前英国为日耳曼北部丢度尼族所据故英人至今仍操丢度尼语北美洲英属澳大利亚纽西兰南非洲均英人所辖而丢度尼语又随之往焉印度隶英数百年现已渐行英语英苟能长此保有印度五部虽大可夬【决】其必尽弃土音此外人占领土地变易语言之明证也　以昔视今中国语言将来如何变易不难预断泰西文明沾溉东土华人性虽嗜旧不喜求新亦不能独违世运保其数千年之旧学今者文化东渐日趋于盛将来必将中国教育之法尽行改革然所谓改革者不过增新字变文体以开学子之心胸以速成学之功效而已今中国人多习西文大抵因各国艺学之书迻译甚寡非通其文字不易得其途径他日者新籍流行有可循习必仍用其旧有之语言盖中国之所乏者不在语言而在文化也惟教授可用方言而为之师者则必页兼通异国文字庶可偕各国进步不至望尘不及耳　或谓中国素无格致等学华文不足阐明此理故欲习格致必先从事西文然西人有通华文者谓华文意义不独可应格致之用无论何种专门亦可藉以传达此语必非虚造然则华文之所欠阙者不在不足而在难通习华文者必多费岁月始能谙悉若以此光阴改习专门必有实获不且化无用为有用乎华人他日或将其文字变易使学者二三年后即能悟解亦未可知然其字多象形改就浅近颇非易事倘效日本文字半为切音半为象形或较易于肄习欤　或问中国南方土音约数百种将来如何统一则应之曰中国苟能永远自主则各地土音必尽易为官话将来铁路大通往来便易复多设学校教化齐同土风之不操有断然者若主权不保土地尽属他人则其语言之变易必与不能自主之印度相似今中国西北有一强大之国方谋侵占华人无力抗御其足【迹】亦已达海滨駸駸有南下之势中国版图久必为所攘夺数百年后恐堂堂大国将尽语俄语矣虽然事变尚迟非朝夕所能见吾甚愿中国能自发奋勤求西国文明夫欲求西国文明则各处开设英文学堂聘用英国教习又乌可缓乎利英人故为此语宜分别观之异日成材既众译着渐繁同种自可相师毋庸取资异族彼时尽用本国语言可无疑也　按语言文字为国民精神之所寄未有语言亡而其国存者泰西列邦大都自尊其国语英议院禁用威尔士语法议院禁用巴斯克不列颠语一道同风固宜然也至夷灭人国则务有以移易之俄德各强其所属波兰人习俄德语美据斐律宾令五年后通用英文以视改正朔易服色之仅能转移人耳目者其精粗殆有间矣中国数十年来每设学堂咸课洋文今奉　旨推广颇闻有以聘洋文教习为先务者不知教育之要在普通学而不在语学即尽中国人而能外国语吾亦未见其益也非不知既通洋文亦可徐习普通然终不如用汉文之亲切而广大日本埃及同一兴学而一效一不效者重方言与重外国语之别耳事方谋始不可不慎利君此论颇足鉴警愿吾国谈教育者一省览之也
　　劝戒上海国会及出洋学生文                                         
六月间上海设立国会其规条甚秘未经刊布初闻之以为此殆会集同人考求时事发为议论以备当事采择田各【略】仿外国下议院之例耳近日汉口岳州长沙诸处捕获会匪多名起出伪印伪檄匪簿逆信富有票军械等物内有正会长康有为副会长梁启超伪示伪谕伪通饬有国会总会国会分会及自立会自立军各名目总会设在上海分会设在汉口匪首唐才常供词颇牵涉国会诸人其伪札有报明上海国会总会开有关防之语其弟唐才中供词去年康梁及唐才常设自立会今年六月将自立会并入国会在上海刊印富有票三十万分散伙党招匪起事等语不胜骇异国会人数颇多并非尽系康党其皆通谋知情与否不敢臆断要之必非无因惟事关重大尚未得有实据本部堂姑隐其名不得不为诸人正告之国会中人就所闻知大率诵读诗书或且挂名仕籍其中多才能文讲求时务者颇为不少　尊亲之义岂有不闻顺逆之理岂有不办或因目击中国大局阽危愤激不已而又田各【略】知外情进用无阶怀才自负在沪又习闻民权之说遂以变本加厉之心迫而为行险徼幸之计检阅往来逆信其持论宗旨无非袭康梁之唾余曰人人有自主之权曰不受朝廷压力曰流血以成大事所谈无非惨礉凶险之辞所传无非诬罔不道之语所谋无非犯上作乱之事不知康梁以作乱逃亡故必欲诬谤　宫廷以解其罪煽乱报复以逞其毒彼自为计耳于　国家何与焉于士民何与焉比年以来康梁邪说久已腐败暴露为人之所厌闻而国会诸人大率本非康党忽然惊为新奇至论相率信其诳语然其死字字皆是康说俨同私淑并为一谈如狂如醉此则至愚极谬不可不急思改图者也夫国事艰危至于此极凡　朝廷政治之阙失中外大臣之愆谬旧弊何者必宜除要政何者必宜举苟有所见婉切指陈或大声而呼或唾涕而道以自附于工谏师箴之例有何不可乃若自主之权则亦有之矣求己之学是谓自主果其蒿目世运立志济物不存苟安之心不为无用之学博通外事多译西书研求政术探讨艺数或朋友讲习或传诸其人下开士民之风气上备　国家之任使时局至此藏器待用不患无时即使不乐仕进而出其才智保安乡里为郑司农为田子春于人有济即是功业此则君子行藏之正轨抑亦俊杰建树之坦途也今计不出此而下乔入幽去顺效逆其知康党为乱人而从之耶抑谓康党为志士而和之耶据唐才常办事规条皆奉康梁伪谕有云指定东南各省为新造自立之国不认满洲为　国家康梁此会之宗旨如此不知置我　皇上于何地而以之诈骗商人歛取钱物腼然号于众曰我乃保皇会也及康梁伪通饬密教其党则曰欲图自立必借遵皇权也欲欺华人耶已明明放票作乱矣欲欺洋人耶此洋文规条数十纸已为英捕查获持去各国领事教士传观矣天夺其魄狡谋毕露虽使巧词曲说其为叛逆之实何所逃于天地之间且沿江沿海匪徒如哥老会三合会之类其人皆贪淫无法犷旱【悍】无亲其名目口号皆盗贼无赖专以焚杀劫掠为事无论中外人人痛恨今不惜委曲就其名目口号用贪淫犷旱【悍】无赖之人以叛逆　君父而美其名曰勤王以贼杀商民占夺城池而饰其说曰保国以之自立不认　国家而矫其辞曰保皇返之于己而不安喻之于人而不解马念之于事而不相应揆之于势而不可行其万万无幸不待智者而知矣一旦败露幸而脱逃不过终身匿迹租界或者假息南洋局天蹐地高厚不容且诸人父母妻子祖宗坟墓亦岂能尽归化外苟有人心安得一无顾虑乎
