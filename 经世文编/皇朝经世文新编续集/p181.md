<!-- { "loadSidebar": true } -->
　　宝石类考                                                  
西四月十七号伦顿矿务报云我英国各属地所产之钻石碧犀玉石各等玩器甚为可贵故商务中人获利之多者莫如贩卖珍珠钻石诸物也今试将各处开采宝石情形详言之尝见有一种水晶钻石其形三角内晶光闪烁若以显微镜窥之四面现出花样玲珑人巧所不能及尝有矿师名卡士道劳士考之谓此三角钻石为地球初辟之时火山所焚之石历岁久远结成晶光又有一通人名曲碌士者去年十二月七号在英皇宫院当讲书时曾论及钻石所产系经烈火焚爆山石积久而生宝光确凿可据试用大远镜窥之见其石纹俱成三角形式与别样钻石不同便可知矣寻常钻石于日光中看之不见有光惟玩于暗室之中始觉光芒发越更有一种以日光照之色同牛乳之白已上两种倘以猛电灼之即现出斓斑色泽惟花样系出于人工造作终不及天然生成之妙故以三角晶钻石为胜也然观其形式虽成三角而角上棱峭之处已渐近于圆可知三角晶钻石乃经地球火质焚爆之余矣又考其石纹之生实于地中先成水晶之质即生此石纹结成钻石之点逐渐生长于地中也更考亚非利加洲之南产有宝蓝钻石以人目视只见所闪者为蓝光较之各地所产者有青色有红色有黄青色有蓝青色不同诸等钻石若以日光照之便生光气无俟电火之灼始有光也乃曲碌士更谓我藏有钻石一颗原质常闪青光若以电火灼之可抵一洋烛之光但我曾考始生之钻石人初取之见其并无光气至历时已久又见其石面渐转黑色至欲马念钻石之美恶宜用电光炙之如该石系含有数光到此毕现若不用电火犹可就太阳光中映之光气亦无隐曜如遇钻石之不佳者电火一及便成黑色此亦辨之甚易耳惟有一种上好玻璃其光气之发甚类于钻石无识者实不能办此亦以伪乱真之当审也故曲碌士又出一扁身钻石使人取显微镜照之见其中之三角形斜袤相间移照假钻石则无此三角样而且无精光之气发露此可辨之真也更有矿师名质者自皇宫院历学有年尝究心考得大红宝石原质之生发云石纹所现系似红丝积成因发现红光于外至于盐有产于山者系属五金之类故其色亦备五金之光也若无五金之质杂于其中则盐亦同水色之清而已按盐则我能考之至大红宝石之色从某原质所变我曾经用药试验数次总不能考得真确惟药水所及之时见其石质坚浑令人可爱若用显微镜观之见其面上石纹形同蛛网又放宝光从可知宝石之精亦积宝砂而成之耳　更有一种水晶红石人亦宝之而既知石以砂而积成故因知水晶红石时有别样砂杂生于其际此亦可以镜而测见也至考杂砂之生于其中者其角形有六十度昔人寻得红宝石多见其中生一孔满纳煤气有一格致家名保老士打曾将有孔红石内藏煤气者隹乃往新西兰国京城交珍珠玉石行商代验美恶该商不审竟将此石以口含之其石即从口内爆裂可知石蕴煤气触人身之热即发矣地球初成其热质能生百宝之精又可知矣今各埠琢石之工日精一日而我埠石工名企利满系伦顿人其考辨石质甚确曾云上好之钻石大红宝石琥珀珊瑚各等俱从粗石变出余考察不少自问于琢制宝石颇能致精然尚有许多宝石为余所不能识且有以矿学名家者尚不能辨则欲识宝石之真未易言也又恶士佛大书院教习名马士者曾在英国大博物院为考察五金之师偶在英皇宫内学院宣论云我有考究宝石之法不必将石挖开致伤完璧惟以尺将石四围量过并用尺量出石之回光便分得精粗美恶然则此尺实为考辨石质之要物乃马教习复制一机器能马念出水晶之光此物亦甚有用故英国各书院均往购买以备格致之用宜此物价值特见昂贵也又新制一机器遇宝石之大者能收光于一边便知其石之粗细乃马教习复谓人如嫌机器之不可用可专用药水分之较捷其法盖先将宝石权其轻重然后以盘盛药水使宝石之影印于药水中再权之如其石重于前便知此石之美如[轻](经)于前则知此石之恶矣然此法前人曾有行之者固非自后创之也
　　矿务问答                                             
问泰西之富效在矿务中国仿而行之于右有合否曰矿之兴也由来旧矣特古无矿务之名耳子华子曰黄帝之治天下也百神出而受职于明堂之庭乃采铜于首山以铸神鼎焉此为采矿之所自始筦子地数篇曰出铜之山四百六十七出銕之山三千六百九伯高对黄帝曰上有丹砂者下有黄金上有慈石者下有铜金上有陵石者下有铅锡赤铜上有赭石者下有銕此山之见荣者也淮南子坠形训曰正土之气也御乎埃天埃天五百岁生缺缺五百岁生黄埃黄埃五百岁生黄澒黄澒五百岁生黄金偏土之气御乎清天清天八百岁生青曾青曾八百岁生青澒青澒八百岁生青金壮土之气御于赤天赤天七百岁[生](空)赤丹赤丹七百岁生赤澒赤澒七百岁生赤金弱土之气御乎白天白天九百岁生白矾白矾九百岁生白澒白澒九百岁生白金牝土之气御于元天元天六百岁生元砥元砥六百岁生元澒元澒六百岁生元金可知五金之矿有苗可察伊古已然周官一书有丱人之职掌金玉锡石之地而为之厉禁以守之若以时取之则物其地图而授之其禁令由斯而谭矿务一端历古如斯非蜀犬泰西之秘计也又考列国岁计政要载矿税一则计布国矿利二千三十万九千六百八十大拉合银八百九十三万六千余两俄国金矿余银二兆六十九万八百四十二磅合银一千七十六万三千余两比利时矿捐六十二万八千福兰格合银十一万九千余两英美两国矿产至旺足见泰西所以致富之道发源于矿亦一端也想我中国五金之富甲于地球光绪癸酉年西报称德人游历中国曾遵直隶山东湖南湖北等省探息至详谓矿产极富煤銕尤多复闻山东山西云南亦然奥国博物院谓中国煤产以江西乐平山东莱州浙江江山及湖南等处为最而莫多于山西比利时议院谓中华土厚人稠金银銕锡四金之产所在多有通国煤产十倍于英中国矿产西人多称述之盖早垂涎于此也中国士夫非无知者如漠河之金矿开平之煤矿平泉之铜矿早经开办具有成效迄今时局维艰弥形支绌是以　朝廷屡陈开采之章　皇上大颁开采之诏各省督抚将军曲体　宸衷于直隶江西湖北浙江等处迭开矿务湘省亦并兴此举自客岁至今各府州县陆续兴办近闻常甯之铅矿辰州之安的摩尼矿湘潭之煤矿颇称极盛益阳甯乡各处亦次第举办夫矿本天地自然之利取之不竭用之不穷者也又得其人筹之尽善采之得法则七泽三湘之地不即五金坌溢之区哉
　　开办湘省矿务说                                                 
奏为拟办湘省矿务设局试行开采冀苏民困而浚利源恭摺仰祈　圣鉴事窃维湖南山多田少物产不丰而山势层叠奥衍多砂石之质类不宜于树蓺惟五金之矿多出其中煤銕所在多有小民之无田可耕者每赖此以谋食近年洋銕盛行利源渐涸惟煤尚可通行然纯用土法开采工钜利微未几即畏难中止其矿产素盛久经封禁之区遂时有人潜往盗采获利稍厚则君羊起相争斗斲讼纷起地方牧令封禁因之愈严贫民恐自塞其衣食之涂常有斗斲杀致毙多命而隐忍不敢举报者重利轻生其情极为可悯光绪二年臣宝箴卸署辰永沅靖道事回省曾备言其状谓宜及时经理不可使天地自然之利所以养人者转以害人前抚臣王文韶正拟试办旋奉　命内用事遂中辍上年五月兼护督臣谭继洵遴委通晓矿事员弁查勘湖南诸矿周历衡永各府所得铅铜煤矿已十余处于民田庐墓一无妨碍臣到任后适值农民歉收每县乏食饥民多者至四五十万口近省浏阳醴陵两属私掘矿砂者日常数千人地方官赈抚弹压岌岌可虞由省迭派营勇分涂防范因思荒政通山泽之利古称禹汤有水旱之灾于是铸金为币以捄民困是开矿之举行之歉岁尤为急务而近年内外臣工疏陈开矿事宜俱蒙　圣恩俯准立见施行如开平石某矿大冶銕矿尤有成效可睹诚以今日公私匮竭非广开利源渐塞漏无以为自强之本计谨查康熙五十二年大学士九卿议奏云南等省开矿事宜奉　上谕天地自然之利当与民共之不当以无用弃之要在地方官吏处置得宜毋致生事耳等因又乾隆三年奉　上谕两广总督鄂弥达议覆提督张天骏矿山开采恐滋聚众之奏据称铜矿鼓铸所需且招募附近居民聚则为工散则耕作并无易聚难散之患地方大吏原以整顿地方岂可图便偷安置国计于不问张天骏藉安靖之名为卸责自全之地着交部议处等因钦此　圣训昭垂炳如星日臣仰蒙　圣恩俾守兹土当此时局艰难度支日绌凡有可以稍裨　国计民生者分应殚竭愚忱尽其力之所能及兄值湘省旱灾截漕备赈仰烦　圣廑矿产为自然之利宜设法经理少佐赈需且行之目前既可以工代赈如渐办有成效尤可次第推广以为练兵制械之资冀补库藏之所不逮拟于省城设立矿务总局委候补道吴锦章总理其事仿前湖北抚臣胡林翼并办厘金取刘晏采用士人之法泽湘士之有志节识度不为利疚者量才委用南北洋及各处熟谙矿务机器之人亦即随时商调以资指臂先择铜煤铅矿等矿较有把握之处试行开采目前需费无多可毋庸预为筹备应用机器如湖北銕政等局有可借用者暂为通融俟稍有成效再行酌议集资抽税章程奏明请　旨总期行之以渐持之以恒先程尺寸之功徐图扩充之效庶期杜争竞而息觊觎尽其分之所当为而已所有拟办湘省矿务设局试行开采冀苏民困而浚利源缘由理合会同兼护湖广总督臣谭继洵恭摺具陈伏乞　皇上圣鉴训示谨　奏三月十二日接回原摺奉　朱批所奏甚是该抚其悉心妥办以观厥成钦此
　　释矽                                                 
