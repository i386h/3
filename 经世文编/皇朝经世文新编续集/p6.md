<!-- { "loadSidebar": true } -->
奏为遵　旨筹议变法谨拟整顿中法十二条恭摺续陈仰祈　圣鉴事窃臣等筹议兴学育才四条业经会同奏陈在案窃惟治国如治疾然阴阳之能为患者内有所不足也七情不节然后六气感之此因内政不修而致外患之说也疗创伤者必先调其服食安其藏府行其气血去其腐败然后施以药物鍼石而有功此欲行新法必先除旧弊之说也太皿立国之道大要有三一曰治二曰富三曰强国既治则贫弱者可以力求富强国不治则富强者亦必转为贫弱整顿中法者所以为治之具也采用西法者所以为富强之谋也谨将中法之必应整顿变通者酌拟十二条一曰崇节俭二曰破常格三曰停捐纳四曰课官重禄五曰去书吏六曰去差役七曰恤刑狱八曰改选法九曰筹八旗生计十曰裁屯卫十一曰裁绿营十二曰简文法敬备　朝廷采择胪陈于左　一崇节俭　昔春秋传记卫文公之兴国也农工商学诸善政无一不举而首先书之曰大布之衣大帛之冠是知国家当多难之际创痛之余欲求振兴未有不以节俭为先务者后世若汉晋隋唐宋之令主皆以俭约着称遂兴其国伏读我　圣祖仁皇帝庭训格言服茧紬之衣无兼味之馔省宫女之数内殿一毡用至四十年宫闱一年之费只抵前明一月俭德昭垂遂以戡乱致治今京畿雕残秦晋饥馑赔款浩大民生困穷以后更不知如何景象此时若欲挽回天意激励人心非贬损寅畏力行节俭不可窃见自　两宫西幸以来备尝艰难力戒糜费今年又奉　明旨裁省例贡并戒跸路虚糜仰见　圣心干惕震恐此诚自强之基诚虑回京以后所司以相沿成例一切供奉仍照成规不能仰喻宸衷赞成盛德拟请　明降谕旨力行节俭始自　宫廷所有不急之务一切停罢无益之费一切裁减即不能不兴之工务从俭省核实内务府诸臣再有营私糜费者必重惩之并请　谕饬内外大小臣工务从节俭力禁奢华所有宫室舆服力求朴素应酬讌会勿得浮糜上官岁时之供亿一概禁绝督抚阅学政按试以及一切驰驿过境之贵官要差所有舟车馆舍厨传供张严禁华侈不准需索骚扰宽于商民严于职官有违　旨者上司立予纠参此不惟爱惜物力之心乃所以昭不忘忧患之意且不尚玩好则工无淫巧而并力于制造不崇侈靡则商轻成本而增多其赢余官以俭而廉民以俭而足农多本富则有用之货物易销工执正业则出口之利源日扩是不惟务本之常经抑亦驭外之要策也恭读　圣谕屡以卧薪尝胆为言夫欲使天下四海见　朝廷实有卧薪尝胆之志者必自三事始一曰俭二曰勤三曰破格三事之中惟俭最为显着而易行化臣民而阜财用其效最速必　朝廷时时有不忘在莒之心则国势有转否为泰之望矣
一破常格　从来国家开创之初束节阔目上下情通既能周悉民隐亦能鼓舞贤才故成功易中叶以后拘文牵义上下否隔民情多壅于上闻人才亦难于自见故致治难今外患日迫政权渐侵迥非光绪初年之旧时局已非常局则政事岂可仍拘常格伏读　圣谕有云积习相仍因循粉饰以致成此大血半洵为深中时弊之至论积习莫甚于骄惰恶劳因循莫甚于藉口旧章粉饰莫甚于实情不　上闻若因仍旧习文貌相承则下欺而上不悟民怨而官不知敏捷者以粉饰为能庸懦者以无事为福以当君羊强必不支矣昔汉高帝以褐衣挽辂拔娄敬光武以披襟岸帻见马援唐太宗闻孔颖达上下情隔之谏赐物二百段又以尚书郎不解乘马为戒金太祖开国之初地坐而谋上马而战以故其兵满万无敌遂成大业今日谋国之急交之难不惟五十年前所无且亦非历代所有尝读周易屯初九之象曰以贵下贱大得民也盖国家当屯险多难之时帝王君羊臣皆必力求得民之道乃能动乎险中而得享贞之吉窃谓此时　朝廷一切举动宜视为草昧缔造之时视为与民同患之时将一切承平安乐之繁文缛节量为简省变通中外大小臣工尤以除官气达下情为主应行破除常格之事甚多兹先约举最要者三事一曰敷奏奏对之际　天威咫尺往往战栗矜持不能尽言至于上疏陈言每以不能称　旨为虑导之使言犹多顾忌若以折槛批鳞为戒则虽至于颠覆而无人为　朝廷言之矣拟请　明谕中外凡臣工奏疏　召对务以直言正谏指陈利害为主不必稍存忌讳言事过于赣直者体式稍有未合者亦望　朝廷曲予优容以收从善纳规之益一曰仪文今日文武官员官气最重实为失人心害政事之根故大学士曾国藩故巡抚胡林翼常切切言之文官贱视其民罕与民接炫之以仪从威之以鞭扑故罕通民隐武将贱视其兵罕与兵亲驱为贱役视为利薮故罕识兵情夫不得民心而能治不得兵心而能胜[未]之有也应请　切戒文武各官务须屏除官气不尚虚文必其诚意感孚然后兵民皆可用矣至于　上天下泽　堂高廉远其分不可不肃而其情不可不通若尊崇严畏之意过多则诚恳忠爱之意渐少必　朝廷有体恤君羊臣之心有圣不自圣之意斯臣下得进忠言庶民皆同休戚矣至于　谕旨中所举　朝章国故其间有无应行变通酌定之处非臣等所敢擅拟应请[饬下廷臣详议奏请]　圣裁　一曰用人承平用人多计资格所以抑躁进时危用人必取英俊所以济艰难今之仕途不必其皆下劣也同一才具而依流平进者多骑墙精力渐衰者惮改作资序已深者耻下问平日论吏才者患更事之不多今当变更政治之际则惟患更事之太多太皿其所谓更事者不过痼习空文于中外时局素未讲求安有阅历而迂谈谬论成见塞胸不惟西法之长不能采取学步即中法之弊亦必不肯锐意扫除古人有言老者谋之壮者行之施之今日似为有当或谓进用太骤易开钻营徼幸之风莫如略仿宋人外吏转官须有十人荐举之例如其人有四五人保荐者即破格用之如此则旬私援引之弊除矣如[止](此)一人保荐则必试之以事果有实效然后破格用之如此则虚声误采之弊免矣若驭下但责之以文貌用人仍困之以例章则所得者皆寻常之俗吏而已岂能济非常之艰难乎
一停捐纳　捐纳有害吏治有妨正途人人能言之户部徒以每年可收捐三百万遂致不肯停罢查常捐若衔封翎枝贡监等项本不可停若将常捐量为推广但系虚与荣名无关实政者皆可扩充假如清班之衔章服之贵因公处分准其捐免游幕省分捐准服官寄籍捐准应试生员捐免岁考节孝旌表捐准年限从宽以及　赐匾建坊之类似皆可酌加推广拟请　束力下户部博采众议量为推广必可抵补捐数大半即或不敷百余万然今日须筹赔欠数千万断不宜[惜此](昔比)区区以致牵絓有妨自强要政拟请　宸衷独断明降　谕旨俟此次秦晋赈捐完竣后即行永远停罢以作士气而清治源　一课官重禄　方今事变日多京外各衙门断非仅通时文繙查成例者所能胜任欲济世用非学无由拟请京城设仕学院外省均设教吏馆多储中外各种政治之书凡中外舆图公法条约学制武备天算地理农工商金广各学之书咸萃其中选派端正博通之员为教习[令](今)候补各员均入其中分门讲习严定课程切实考核进功者给予凭照量材任用昏惰者惩儆留学不可教者勒令回籍其实缺各官愿入馆讨论求益者亦听其便惟善教以培其材尤须重禄以养其廉查京职俸银俸米为数无多加以银贱物贵实不足以自给而科道为风宪之官翰詹为储才之地俸廉尤宜从优光绪八年户部奏定令各省关筹解京官津贴银二十六万两乃行之一年旋将此项拨充饷需且原定数目较少大小各官不能彳扁及其分给者为数亦不敷用度今日亟宜另筹办理至三品以上大员用度较繁关系甚重必应一并筹及其名目即称为养廉勿庸再称津贴方为名正言顺谨拟仰恳　天恩即以原议京官津贴银二十六万两仍行发给各官至此项饷需应令各省照数另筹奏明抵补此外拟请即以此次奏陈裁汰屯卫各官所省之款并卫[田](由)新拟酌捐之款发给抑或另筹他款应请　旨饬议施行大约必须筹款百万乃足敷各衙门办公之需杜乞贷苞苴之术至外省若府县等官甘苦亦不一致州县有民社之寄知府有表率之责断不可令其苦累州县瘠区则科派鬻狱而病民冲繁则亏挪库款而病国不得已而为调剂调署之策则传舍无常而国与民交病其号称优缺者不过隐匿契税杂税减削驿站经费甚至捏报例灾太皿州县官卑事繁科场考棚之摊捐招解缉捕之繁费驿路大差之供亿委员例差之应酬其养廉万不足以给用不得不迫而出此故州县多一分之繁费则国帑暗伤一分之进款知府公费无非取给州县然公费多少不一往往藉端挑剔格外诛求故府州县皆须令其办公有资然后能尽心于国事民事应请　敕下各省体察本省情形省州县之繁费禁上司之需索其办公不敷者拟为拨给职田一法考晋唐宋明以来郡县等官皆有职田明又有边城养廉田此制仍可仿行查各州县大率皆有充公之田私垦官荒并未升科之地及原主久亡契据久失地棍冒认争讼不休之业此类各项田地若认真清查一州县至少亦有数十顷应将[此](比)业即拨充州县职田之用收其租课以资办公州县既无累可言则可令其久任责以实政设遇地方有重要难办之事只可因择人而量移不准因恤累而更调一切公款责令切实报解不得藉口侵欺知府办公竭蹶者亦为筹增公费至增加养廉公费以后京外各官如再有贪墨败检者除参革外仍行追罚充公方今度支困绌之际岂愿更增用款然果使贤才无北门贫窭之忧当官有公尔忘私之志则为　国家所省者多矣
