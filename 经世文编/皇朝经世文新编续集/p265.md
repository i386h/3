<!-- { "loadSidebar": true } -->
西历未纪元以前示拿之间国土分合繁错起灭无常势亚述以色列犹太创之巴比伦继之始名迦勒底自先世居高加索山非宁绿时之巴比伦故万国史记别称曰后巴比伦也玛代又曰米大波斯又曰巴西咸属波斯王古实又曰古列又曰济鲁士玛代王阿斯台阿基女之子亦称玛代王并玛代灭巴比伦北极黑海里海南跨埃及国势益东藩印度大抵以战为急西际地中海役腓尼基腓尼基独能以商自豪所以植西方之基甚固势利背驰趋舍斯异理则然也当是之时西方无望国唯独希腊希腊无远田各国内哄诸族争长无休日被逐者往往至迤南诸岛东或至小亚细亚西或至下意大利不以商为重操舟之术又腓尼基所自传终不足与腓尼基角腓尼基者濒地中海之东含四子加南居之号曰加南自亚细亚至埃及北方沿海之地犹太人皆号曰加南译即贸易之义加南七城城各自治不相属立互保之约首曰西顿加南之子所创因以名其城次曰推罗贸易最盛与耶路撒冷夹河而居故以色列之族初亦曰加南盖加南创于先也界利巴嫩大山地瘠广八九十里或云五里万国史记云三里长五百里或云二百五十里万国史记云十余里耕不足糊口自上世以捕鱼为业习风涛之险性机警创算学诸技艺无不通善营造于是采利巴嫩山柏作船方圆各一艘西抵居北路岛是为腓尼基始至之地岛中诸物繁丽有非目者见者岛人固而愚计夺之载之归益制玩器往教岛人工作成为转鬻异方取赢余久之据居北路之政迁居者日众垦荒田开铜山又西抵革里底岛又北绕亚细亚渡大尼尼海腰抵黑海又西至阿非利加洲北之恝他哥为代斗立喀秀页基之基恝他哥东北曰西西利岛所至筑新城立商埠焉地中海之间迨遍益西掠西班牙为属地得金银之属甚富出支伯拉德海峡又曰日巴拉万国史记曰黑拉格支伯拉德海峡有天柱山异时航海者谓之西极无敢至者腓尼基人最黠旦候日夜候星忖知岛埠所在不以示人人或逐之故诡其途令触礁覆没而后止于是谓人曰天柱山之间海水粘如浆有火龙吐炤不可近人益裹足腓尼基益得自专西北抵英境英境多锡号其地曰锡洲抵亚利满海岸得琥珀人宝贵之价兼金又尝应埃及之聘绕阿非利加西径好望角抵印度腓尼基所履之地既多获珍奇往往类此以故独富饶享用豪侈碇石以银为之然而心思精密触之成器黾勉跋踄抑有以致然云初西顿卑鲁士河间海沙晶莹腓尼基人就之爨无炉以硝荐之硝得火液沙成片得玻璃家家悬之以为饰尝牧羊海上犬齕螺士冗视犬口色甚红以为伤也拭之无伤视螺士冗红如犬口取之为染料非王公封君莫能购也又能雕镂金银制诸香料若香米处处祭会资之甚至且驱橐驼远贾异国北致亚伦米汝亚之铜铁东致巴比伦波斯之麻丝南致亚拉伯之木象牙酱闻风而至如锡兰岛之属桂若猴雉培累杂沓相杵之声相接擅水陆之利数百年侧目者因众矣历前七百五十年亚述王撒玛纳色耳摧之五百八十年巴比伦王尼布甲尼撒摧之三百五十年波斯摧之三百三十年马基顿摧之腓尼基之在亚细亚者亡惟阿非利加之喀颓基仅存喀颓基者当亚非利加之北西西利岛之南推罗女子代斗因而创之在历前八百余年自历前四百八十年至三百年间屡与西西利西拉库斯战卒胜取其南部立来利庇恩城二百八十九年西西利族人曰玛米太尼叛西拉库斯喀颓基助西拉库斯击之玛米大尼请救于罗马罗马欲乘衅夺西西利遣大将革老丢往战无不克喀颓基别扰意大利边遇风战舰或为罗马虏罗马战舰之制始备益遣雷古鲁曼利悟径向喀颓基覆其海军喀颓基惧求和雷古鲁不听喀颓基擢三提普为大将大破之历前二百四十二年终为罗马所败西西利之权顿失地中海诸岛皆为罗马有喀颓基弱使哈美利迦田各西班牙故地西班牙原为腓尼基所创以自益所至皆捷哈美利迦　旋战殁兄子汉尼巴代领其众田各地至伊伯路河罗马忌而禁之旋被刺哈美利迦之子小汉尼巴代之益英誓以灭罗马为志历前二百十九年攻拔罗马属邑沙侃坦尽取西班牙全土罗马怒出二军一军向喀颓基一军向西班牙小汉尼巴以西班牙属其弟哈斯兑禄巴自将精兵六万象四十头踰亚尔伯峻岭凡五月达意大利冒雪悬崖至者才二万六千人休兵五旬而后进无敢当其锋所至皆降小汉尼巴欲先定意大利全土然后回收罗马举兵南罗马得以其间将哈彪迹小汉尼巴不与战绝粮道说意大利民皆叛围之小汉尼巴夜出燧牛躏罗军纵兵毁罗马田园至哈彪田园止罗马疑哈彪以别将代之小汉巴尼击之因大胜复得诸城遂休兵于巴尼甲保亚罗马转攻诸城粮食器械不备不能援诸城往往叛去小汉尼巴欲速夬罗马持益坚询于众举马尔塞罗袭破小汉尼巴于诺剌小汉尼巴入意大利未尝败至此气顿挫请和去之小汉尼巴遂与余又拉古合马尔塞罗围之余又拉古将亚基麦由善作守具守三年有内应者城陷小汉尼巴仅以身免初哈斯兑禄巴守西班牙覆罗马军终为罗马将西阿比所破小汉尼巴困蹙请援喀颓基喀颓基不时遣则招哈斯兑禄巴哈斯兑禄巴弃西班牙循小汉尼巴道往援罗马将李浮邀斩之投其首小汉尼巴营中则遣西阿比击喀颓基喀颓基招小汉尼巴撤兵归历前二百二年与西阿比遇于萨马大败跳走喀颓基降　论曰当罗马之隆辟欧洲摧马基顿坏波斯属之印度合东西为一统蓄志积虑硎刃待发喀颓基违其先志悍然撄其锋千年之积仓示府库广土众民适为罗马藉罗马于●宰割天下惜乎腓尼基乘亚述巴比伦之隙窃一艺之长水之所至筑船澳储薪粮陆四十里建舍官舍周行李之乏逐时趁虚邀世之利甚悉倘亦今之英吉利乎哉创字母母一元音数母相切源源不可穷为西方之鼻祖独中国翘然异之聪明学术将有大过人者专利无厌强邻逐之不遗余力支持曼衍强弩之末犹将饮羽乎石梁白圭曰人弃我取不其伟与功业之不终无其贻谋至斯而极也不然沕穆熙攘或不可复企剽窃屠毒之惨庶几一旦得少息耶
　　古希利尼建国考略                                          
希利尼者今希腊故壤也不知其所自起或曰雅弗之裔自小亚细亚航海往居焉西历前二千二百余年有伯拉斯日者逐向的士及列里热斯诸族立国希腊之北一千八百五十年间加南人义纳孤筑亚革斯城始教土人耕田筑室一千八百五十六年埃及人西格禄立阿的加国即雅典兴技艺以羊毛为衣播种树艺立法度辨伦理一千五百五十九年腓尼基人迦达慕建德巴城教民酿酒范金作兵器耒耜传文字无何埃及人大脑士弗吕家人伯罗布相继往实为希腊政教之祖移风易俗声名赫濯大抵含之裔为多婚购孳息史脱有闲无可复辨最后有曰希利尼者最着因统诸族而名之云地当欧罗巴之南北陆相接东西南皆环海南北可七百五十里东西可五百四十里分北中南三区北大地二曰帖撒力即代撒利曰伊派鲁即伊贝罗中南以哥林多士腰为界中大地十有二阿提喀最强都曰雅典南大地七南希利尼亦名曰培罗裒尼素拉叩尼亚最强都曰士帕太即斯巴达雅典士帕太竞为雄长居濒海贸易独盛与他洲争战亦独多希内地多山山往往如屏居民即山屏大小以为国不相属鸟道纡盘以为至险各守分界君其聚落务农而已罕与外人接闻见寡陋名称不显然而雅典士帕太之后实人才之聪杰兵之利士之勇终不足以兼并大一统势使然也希利尼之裔分四派曰多利曰埃阿利曰亚该亚曰约年万国通监云三派曰斗立岸曰哀欧尼岸曰依欧立岸与此异然此乃与希腊志田各同而希腊志田各不言埃阿利之所起万国通监又并脱亚该亚之名互有所田各其万国通监之所以与此异者斗立之音近多利哀欧尼之音近埃欧利伊欧立岸或是约年之合音别有一本曰约耳则伊欧之音合为约而粤东读耳如尔去岸字独以尔字转与北音之立字相混耳南北同国同文译言之讹犹若是况希利尼古文多阙数千年后但恃和美耳之诗亦其彷佛或乃假之传闻言人人殊即得其实而展转东来鲁鱼石朴不知凡几读西史之难可以类见故取其诸本相同多者为定未敢谓当也阅者谅之分地而居埃阿利族居中希利尼之阿提喀亚该亚族居南希利尼之培罗哀尼素约年族错居中南希利尼之间而多利族则居北希利尼之帖撒力帖撒力多利善战族或南徙踞南希利尼亚该亚约年不愿为之臣迁于地中海诸岛及小亚细亚西濒海之地甚众约年族筑以弗所及米利诸城诸城皆名曰约年众埠在小亚细亚西南亚该亚创利波岛跨小亚细亚西北自尔以来希利尼诸族四族统称沿欧罗巴之南东尽黑海经营殆[彳扁](偏)东南抵罗底小亚细亚西南大岛南逾革哩底岛抵斐洲北之古利奈西抵意大利南之西西里岛幅员延袤视今希腊尤盛然而内自诸国外自诸岛至诸埠人自为政非一王之法徒以语言风俗相通合而称之已耳多利既踞亚该亚之地亚该亚与约年未尽徙之族悉为役属酷虐无状而约年之诸埠犹以雅典为祖亚该亚之诸埠悉奉埃阿利为名则是三族犹和而多利孤多利未厌转田各阿提喀当是之时阿提喀且亡王扣德鲁斯抵死拒之多利仅退足自立士帕太之威愈张权愈专初雅典厌君主推亚尔千主治首领之名视王权稍杀诸国则而傚之者众独士帕则否历前九百年间理古力变之置贵族元老贤者年六十以下二十八人议政以通上下之情名曰西那多开民会选都人年三十以上使陈所见西那多待民会之议而夬国君虽有兼权亦必待民会而后行为今西欧君民共主上下议院之良法威令至行举措无乏雅典民主之权转替亚尔干与王无以异则改为三年一年而易如今西欧伯理玺天德之制然而权在贵族挟强陵弱益用纷纠五百九十四年所伦变之分都人为四等最富者捐饷亦多执国政二等三等备器械四等贫者执干戈卫社稷今西欧惟富者得举议员以其与国同休戚亦其意也外此劝孝励学抑强化俗夺人父子骨肉之爱归之忠勇无乎不至雅典士帕太至强振希利尼之世轻诸国抗波斯之难屏障西欧　论曰希利尼中南际海以故言人才者称中南与接为构日以心斗雅典以学胜士帕太以专胜理古力所伦得一旦之遇藉手国柄黎民于变国顿富强其经画规模垂于后世以谓天性实然而乃跋踄遐陬观光问政择其善者剂其可否施之其俗成一代之仪虽杂革月功治病之标然精微周洽终有不可掩者也山间窃食之伦安其所遇智其所见延喘旦夕仅克自存弭首听人之命然则通塞之际师不师之故九天九地之判其于兴衰也不綦重与哉
　　古希利尼沿革考略　雅典                                  
