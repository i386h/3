<!-- { "loadSidebar": true } -->
或谓废八股则人不能为文不知文章之美者莫如春秋之左国战国之诸子两汉之马班唐宋之八家其时未尝有八股也或谓废八股则旧日专攻帖括者无进身之路不知历来擅长八股诸名家亦必系学赡才敏文笔优长之士其最著者前明如唐顺之归有光　国朝如韩菼方苞辈即不由场屋岂患无自见之学登进之阶故能为好时文者考试策论固属优为兼习诸学亦非难事无论少年易于改业即二十五岁以上至五十岁者除外国语言精微算法外何事不能通晓若从此三科十年以后不能中式而又不能改习诸学则断非有才有志之人　国家取之无益于用然此辈仍可为小学中学经书词章之师其衰老不第而学行尚有可取者可由督抚学政访察考选　朝廷优予体恤六十岁以上者酌给职衔五十岁以下者广设其途分别举贡生员用为知县佐贰杂职详见酌改文科专条似亦足以安宿儒而慰寒畯矣捐纳既停即中等儒生岂患无出路哉此裁减旧日学额中额仍将从前举贡生员分别录用之大略也论外国设学之定法自宜先由小学校办起层累而上以至中学高等学大学方为切实有序惟经费大绌师范难求只可剀切劝谕竭力陆续筹办若必待天下[彳扁](偏)设数万小学数百中学然后升之高等学大学而教之用之至速亦须十年时事日棘人不我待刻舟胶柱必致空言误事今日为救时计惟有权宜变通先自多设中学及高等学始选年力少壮通敏有志之生员迅速教之先学普通缓习专门应各就省城及大府酌量情形迅速筹办以资目前之用取才由粗入精立法由疏入密凡事何莫不然将来小学林立中学亦多则循序渐进取才既裕而教法亦不劳矣查三十岁而入官科名不得为晚自初学以至学成十七年而成文武兼备之人才造就不得为迟惟事急需才恐难久待查日本文武各种学校皆有速成教法于各项功课择要加功于稍缓者量加省减刻期毕业应请　旨饬出使大臣李盛铎切托日本文部参谋部陆军省代我筹计酌拟大中小学各种速成教法以应急需此权宜救急先设普通中学暨采访速成教法之大略也惟成事必先正名三代皆名学校宋人始有书院之名宋大儒胡瑗在湖州设学分经义治事两斋人称为湖学并未尝名为书院今日书院积习过深假借姓名希图膏奖不守规矩动滋事端必须正其名曰学乃可鼓动人心涤除习气如谓学堂之名不古似可即名曰各种学校既合古制且亦名实相符总之中华所以立教我　朝所以立国者不过二帝三王之心法周公孔子之学术今宗旨则不悖经书学业则兼通文武特以世变日多故多设门类以教士取其周知四国博学无方正与经传所载三代教士取人之法相合看似无事非新实则无法非旧且经史词章仍设专门学人文人皆有自见之路何得以唐人专考词章之下等前明八股之俳体视为儒者正宗哉臣等所拟以上办法不过明宗旨标门类分等级计年限筹出路除防碍而其大略如此至于详细章程究应如何斟酌[损](揖)益之处应候　饬议裁定此一事为救时首务振作大端伏望我　皇上思危虑患饬取日本学校章程迅速详议　干断施行收人心以固国基四海瞻仰首在此举[矣](土不)
一酌改文科　科举一事为自强求才之首务时局艰危至此断不能不酌量变通半年来谘访官绅人士众论佥同两广督臣陶模山东抚臣袁世凯咨来奏稿言之甚为恳切改章大旨总以讲求有用之学永远不废经书为宗旨拟即照光绪二十四年臣之洞所奏变通科举奉　旨允准之案酌办原奏乃系酌参古今求实崇正力駮侈谈新学者之谬论不过原本旧章力求核实而已大略系三场先后互易分场发榜各自去取以期场场核实头场取博学二场取通才三场归纯正以期由粗入精头场试中国政治史事二场试各国政治地理武备农工算法之类三场试四书义五经义经义即论说考辨之类也头场十倍中额二场三倍中额原奏经礼部通行陕西有案可查惟声光化电等学场内不能试验拟请删去此系原本朱子救弊须兼他科目取人之意欧阳修随场去留鄙恶乖诞以次先去之法而又略仿现行府县覆试童生学政会考优贡之章且可免寒士之候榜艰难考官之疲劳草率似乎有益无弊简要易行窃惟今日育才要指自宜多设学堂分门讲求实学考取有据体用兼赅方为有裨世用惟数年之内各省学堂不能多设而人才不能一日不用即使学堂大兴而旧日生员年岁已长资性较钝不能入学堂者亦必须为之筹一出路是故渐改科举之章程以待学堂之成就似此办法策论乃诸生所能史学政治时务乃三场策题所有考生断不致因改章而阁笔科场更可因改章而省费而去取渐精学业渐实所得人才固已较胜于前矣兹拟将科举略改旧章令与学堂并行不悖以期两无偏废俟学堂人才渐多即按科递减科举人士之额为学堂取士之额其颖敏有志者必以渐次改业归入学堂其学优而年长者文平而品端者尽可宽格收罗量材录用或取作副榜多取数名或令充岁贡倍增其额或推广大挑每科一次或挑作誊录令其议叙有资或举人比照孝廉方正生员比照已满吏准其考职令其入官效用宜汇总核计以上各途推广录用之数足以抵每科减额之数则旧日专习时文者亦尚有进身之阶十数年以后奋勉改业者日多株守沉沦者日少且仍可为小学堂中学堂经书词章之师其衰老者可从优赏给职衔总之但宜多设其途以恤中才之寒畯而必当使举人进士作为学堂出身以励济世之人才只可稍宽停罢场屋试士之期而不可使空束无具者永占科目之名果使捐纳一停则举贡生员夬不患其终无出路此则兼顾统筹潜移默化而不患其窒碍难行者也
一停罢武科　文武两科并称而两科之轻重利弊向然不同国[家](官)任官求才无论章程如何总之必用读书明理之士因近年帖括之士有文无实故改章以求实学先略改科举章程以取已有之人才次广设学堂以教未成之人才他日专门学成体用兼备仍是此等读书明理之人其法小变其意仍同若武科则不然硬弓刀石之拙固无益于战征弧矢之利亦远逊于火器至于默写武经大率皆系代倩文字且不知无论韬略以故军兴以来以武科立功者概乎其未有闻凡武生武举武进士之流不过恃符豪霸健讼佐斗斲抗官扰民既于国家无益实于治理有害此海内人人能言之无待臣等之烦言者也或谓武生等可使改习枪石駮不知利器散布民间流弊太大实无防察之法万不可行或谓武生等可使入武备学堂肄业不知学堂定法无论水师陆师皆必须曾读书通文理若不识文字者虽有西师善教精者不能解粗者不能记断无受教之地或谓武科所以收强梁不驯之人才不知凡应武试者大率小康之家子弟椎鲁游荡不肯读书乃使之习武以博科目之荣其弓马衣装之费较之文生为多故世俗有穷文富武之谚夫取士求将本欲得良善守法之士教以礼义授以技能以备干城腹心之用岂有搜罗不逞加虎以冠且天下盗贼会匪亦多矣岂武科所能网罗者哉今日勇营甚多其材武有力之辈皆可容纳何藉武科或谓古今名将未必尽能知书不知古之孙吴韩岳戚继光今之罗泽南王鑫彭玉麟等何一非学古能文之士间有不学问而为名将者多由历阅而来故兵勇起家为良将者有之然在今日已不能与强敌角胜若应武科者平日所习皆与兵事无涉既不晓枪石駮之精复不谙营阵之法及取中武科年齿已长习气已深循资数年即可为参游都守何所谓阅历哉查　国家官制武职以营伍为正途八旗世家无非兵籍此时讲求兵事必须武学西操相资为用其学堂毕业入营操练精熟者自必予以出身洊擢官职将来内而禁卫外而将校皆可于此取之考拔擢用之法另详专条若仍以循旧之武科滥厂则右职殊于讲武励才之出路有妨近年自故督臣沈葆桢以后中外大臣言武科改章者甚多盖久已共知其弊臣等揆之今日时势武科无益有损拟请　宸断奋然径将武科小考乡会试等场一切停罢其旧日之武进士武举兵部差官一律发标学习考察人材酌量委用补署不必按资挨次选补实缺武生年壮有志者令其讲求武学以备应募入伍之用疲老者听其改业如此则学堂讲武学者营弁精操练者在标有战功劳绩者登进之途较宽必皆鼓舞奋兴而将校皆有实用此诚自强讲武之一大关键也
一奖劝游学　学堂固宜速设矣然而非多设不足以济用欲多设则有二难经费钜一也教习少二也求师之难尤甚于筹费天下州县皆立学堂数必逾万无论大学小学断无许多之师是则惟有赴外国游学一法查外国学堂法整肃而不苦教知要而有序为教师者类皆实有专长其教人亦有专书定法凡立一学必先限定教至何等地位算定几年毕业总计此项学业共须几年若干时刻方能教毕按日排定每日必作几刻工夫定为课程一刻不旷如期而毕故成效最确学生亦颇受教而教法尤以日本为最善文字较近课程较速其盼望学堂成就之心至为恳切传习易经费省回华速较之学于欧州各国者其经费可省三分之二其学成及往返日期可速一倍江鄂等省学生在日本学堂者多故臣等知之甚确此时宜令各省分遣学生出洋游学文武两途及农工商等专门之学切须分门认习但须择其志定文通者乃可派往学成后得有凭照回华加以覆试如学业与凭照相符即按其等第作为进士举贡以辅各省学堂之不足最为善策此时日本人才已多然现在欧洲学堂附学者尚数百人此举之有益可知并宜专派若干人入其师范学堂专学师范以备回华充各小学中学普通教习尤为要着再官筹学费究属有限拟请　明谕各省士人如有自备资斧出洋游学得有优等凭照者回华后覆试相符亦按其等第作为进士举贡如此则游学者众而经费不必尽由官筹太皿游学外国者但筹给经费而可省无数之心力得无数之人才已可谓善策矣若自备资斧游学者准按凭照优奖录用则经费并不多筹尤善之善者矣　此四条为求才图治之首务其间事理皆互相贯通互相补益故先以此四事上陈太皿非育才不能图存非兴学不能育才非变通文武两科不能兴学非游学不能助兴学之所不足揆之今日时势幸无可幸缓无可缓仰恳　宸衷独断决意施行其间条目章程自须详议而大纲要旨无可游移其有为因循迁就之说者惟赖　朝廷坚持勿为其所摇夺其余各条另摺奏上臣等往复商酌意见一切相同未便各自具摺转嫌雷同重复谨合词恭摺覆陈伏祈　皇太后　皇上圣鉴谨　奏
　　江督刘鄂督张[会](覆)奏条陈变法第二摺                              
