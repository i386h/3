<!-- { "loadSidebar": true } -->
政所不理者齐之以刑而大刑陈于原野刑与兵是矣今者夷三族之刑始于秦文公之世相收连坐不告奸匿奸之刑始于秦孝公之世诽谤之刑始于秦始皇之世而卿相之崇一朝有罪囊头关木贵贱同贯与古者刑不上大夫之制殊矣今者分兵与民为二与驱市人而使之战则其始虽不可考而大要皆起于周秦之际读荀卿书议兵篇言魏氏武卒以度取之中试则复其户利其田宅秦之锐士五甲首而隶五家知其时已养兵也读孙子十三篇与战国策其言兵法与左传国语之谈兵者殊绝知其所用者为临时召募之人非平素蒐赋之卒也此与古者兵农一体之制殊矣至论其为治之心凡立法而能经久者必民庶之心与国家之政相倚而成相乘而益固而后其制乃立秦人创业垂统几三千年至今日而始觉其不可用岂偶然哉盖必有微言眇恉以运乎其间矣夷考韩非李斯同事荀卿斯学帝王之术于荀子知六艺之归于是相秦以王于天下非虽遭谗死不见用然史称斯自以为不如非则非为荀卿高弟可知而始皇读其书有与此人游死且不恨之叹则非亦不可谓不□矣盖祖龙与韩非李斯相契若是之深也是以秦人一代之政即荀子一家之学千条万派蔽以一言不过曰法后王与性恶而已惟法后王故首保君权古之治天下也以民为本位故井田学校封建均从宗法而积之今之治天下也以君为本位故财赋兵刑建置均从天子以推之惟人之性恶故猜防御下古之人知天下之可为君子故衣裳钟鼓之化达乎上下今之世料天下之必为小人故凡食货选举职官一切诸政非以求进化也防流弊也非以待驯良也御盗贼也非以礼士夫也蓄奴隶也虽然若此之政胡为而能行于先王之天下哉中原之地东南至海北限大漠西天山中间沃壤万里无山河之阻故生其间者恒不与外人相闻而其治利在统壹与秦政相感召职此之由又以汉祖奸雄口则剧秦而躬袭其实降及后世王霸迭兴大都非奸雄不能有改制之权而既得其权者即不欲改其制朝复一朝转相因袭行之已久风俗以成观之前史未有二百年不大乱者皇祚之促涂炭之苦求之万国实罕其俦昊天不吊为支那之民亦惨矣哉故由前之说则国家之政治出于秦由后之说则天下之是非亦出于秦始皇有言朕为始皇帝后世以计数三世三世至千万世传之无穷谁谓其言之不验哉　夫以秦法为因而遇欧洲诸国重民权兴格致之缘于是而成种亡教亡之果昔人有言圣人之道与时消息生今反古火及其身事至今日使其道真为尧舜禹汤文武周孔所传犹当斟酌损益与时偕行而兄所守者乃秦人之法哉夫人有服物器用祖若父所遗即不适于用宝而存之此恒情也若一旦知此器并非传于我之祖若父乃我之蟊贼托为我之父若祖而作此以困我也则去之惟恐不速矣今政教之源皆出于秦载在图书莫能为讳而天下之人若瞠目而不者见岂不异哉岂不异哉　政教相依而行秦法依于性恶斯言也殆信而有征矣大抵人类之递嬗治乱万端蔽以二途曰公理曰私智而已奋于公理则安竞于私智则危奋于公理则强竞于私智则弱今举亿兆之众竞逐于私智其弱且危也宜哉故外人之论中国者曰号曰一统犹万族也号曰兆民皆独夫也私智之害至此而莫之或悟寻某君之言庶几回公理于销亡之后由教术而政术化危弱而安强者将在此乎
　　论将来必至之势　　　　　　　　　　　　　　　　　　
钱塘汪康年撰
呜呼事有必至理有固然此岂足讳者耶以吾国人未事弗思事至弗知当暑无冰当寒无衣则其得报之酷安有脱理而悖者乃曰今日之事与往昔异国瘁而家完君戚而民豫吾曹姑自怡乐以适天性其可也嘻斯言微特非人理其暗于情势亦甚矣夫彼人之于我也有新旧交替之变有主客易位之变兄我人识之明勿如志之坚定勿如心力之长勿如众情之合勿如以不明不强散涣失势之众与彼相遇如持沙击丸如握水御石其何能济今姑测彼未然历言变状岂非足使吾侪惴惴者乎一曰流品混淆地痞流氓肆其鼓簧而良民将受其蹂躏也夫尊卑之分良贱之殊今日则如是耳若夫形势稍异彼将尊其所亲爱而贱其所束远匪特此也且将去其所不欲而强其所不堪至一切诛求戮辱之加将惟嬖亵之是听而华人之祸始此矣一曰华人将自相挤压而与彼愈远则受压愈甚也夫以我民之短虑不审远势包围者之绝我生也而虑逼处者之分我食也不能外争以相活也而惟内逼以自宽也如彼筐中之蟹愈在下则受压愈重而我民非死于彼实自相毙矣一曰将受土匪之害而华人将不能安其居也夫兵饥洊加生机复绝须臾难忍始思蠢动不足恢复徒滋扰累华人始则受其侵掠继则被其牵连固已喙息不遑矣于是彼方将练我编氓剿兹匪类胜则彼坐受歼灭之功败则彼获偿芟夷之愿且匪类一起则禁防我民益甚玉石不分皆遭火烈金锡无别悉归炉冶奔逃何地呼吁何从而种类且日销矣一曰将受异俗之比较求同不能立异不可而将被人视为异物也夫风俗不能无异同人情不能无爱憎同我则喜异我则恶人之性也是其所爱非其所憎又人之情也然则以势而论我之风俗必在所非之列矣彼之记载报章凡言我国者多加诬诋之辞盖欲坐以野蛮之实据以便酬其吞噬之大愿此甚可惧者也一曰华人日贫凡燕会礼节均不得与西人相抗而华人渐不为彼所齿也夫以势力之不敌势必用酬应以相联络然西人宫室车马衣服饮食之豪侈举非华人所能敌华人始尚勉强继渐不支于是情渐离分亦渐隔而亦为人所轻视矣试思以粤商之富且相联合又数十年之久又有辟埠之功而在南阳各埠得列于议会者寥寥数人以是推之将来可知一曰凡须重赀始成之学问华人贫不能学而一切新学无从兴也凡事业工作无不根柢于学问而由小学以至大学至速须十年至廉亦须数千年近来华人学西文者才至小成辄自求罢非彼不思上达盖缘家累多重急求一事以冀餬口不能坐待十年更不能出此巨赀也然则将来之事抑可知矣一曰凡须重赀始成之事业华人贫不能举而生机日蹙也泰西大工厂养人动至数万少亦数千夫财力之巨赖有各种制造厂各种公司然其赀本大率自数十万至数百万独办则无此巨赀筹股亦苦于难齐而华人力所能为者不过转运之行栈零售之小店而欲以财富强种难矣一曰各种生计淘汰大半而华民将无事可营也夫矿不能开厂不能设以力食者固无所餬口矣至若旧时之生业有为彼法所禁者有以不及彼而不能复售者于是各难支掌渐自停罢旧者既多失业之虞新者更鲜觅食之所而穷愁之兄不堪言状矣一曰将受物贵之害而民困日甚也大凡工赀薪俸之多少与其地财货之多少有比例而物价之贵贱又与薪俸之多少有比例然果能划境自守则此比例永不移动即永足自养若夫万国交通之时则地球上之物价势必相准泰西各国所以制百物之轻重者一曰轻重进出口税一曰禁止进出口货物中国虽不能然然犹有禁米出口之权而内地又未尽通商是以通商数十年未大受物贵之害者职此故也若以地属他人则物之贵贱必与其国相准而工薪又不能骤增食物贵则无所得食各物贵则无所得用纵彼亦为华民计设法保护然使才及其半则华民已不能禁受矣一曰将受苛税之害而华民贫无以应也夫彼人治属地其修道路开沟渠治廨宇完守备固已然彼非能发其国帑也非能自捐其民也必将取之于吾民查彼印花有税屋有税货之进口有税生业之利息有税华民初到埠有税甚至身税犬马税名色不一夫吾国厘卡虽虐而易为脱漏彼则不然税重而察严势必驱吾残疲之民而鞭笞以取盈吾民失业者多何堪此虐一曰将受苛法之害而华民将以法受诛也夫吾民之游宽网者旷千余年矣何则我国之政刑峻而禁弛法繁而缉束良民每得任意自便彼则不然其禁防多其缉严多则易犯严则易失入待其国人且然而兄于施之新得之属地乎而兄于施之与他国属地犬牙相错者乎然则吾民之入阱者多矣
一曰将不举吾民为官不举吾民为议员而华民遂无头目也夫彼惧属地民之有权必将多方以限制之大约秀异之人才使得为书记干力之人才使得为捕包探而已则华人无足与其官长交通语言者更无论抗行矣一曰将不设大学堂于华而使华民无成材之望也夫彼人虽轻侮华人然亦深忌华人之秀异则遏抑防禁之术必无所不至大约但欲教之使成二三等人材足供彼驱策即已足矣必不愿多费款项养成人材以自贻患也一曰将不许华民研究武勇之事而使吾民永失爪牙之用也闻法人之待滇边土司悉收枪械入官令二家始得备一菜刀并不许有刀锋然则彼于华民亦必如是而民练乡团之属一概不得行举且必但练华民为兵而不使学将帅之材而华民永无复兴之望矣一曰残虐之惨独施于华民而吾属将无口焦类也夫彼人自号为仁义其律法亦颇平允然属地之治律与治本国之律不同兄官能依律而捕包探未必尽依律也虽有国家状师而吾民贫未必尽能延状师也至若捕房之于役犯工头之于工人逞其威虐何所不可从前秘鲁糖寮虐待工人粤人撰成活地狱图说一书惨难入目是亦欧人所为也西法捕不得欧人而上海捕则肆行欧击矣西法无枷杖之刑而法人治安南华民则特设枷杖矣以此推之实足滋惧一曰将不许设立报馆并言国事之书使吾人耳目充塞且怨气无所泄也大抵彼人待属地之民以绝其智慧为第一义闭其口为第二义然后可役之如牛马而驱之如奴隶以供其用以逞其欲波兰印度成迹可数而吾人将化为异物也一曰宗教文字语言浸以亡失而华人遂忘其本来也夫教者华人之心也语言文字者华人之貌也彼得华地必将改其教易其语言文字而后彼可无后虑彼之欲逞其志也不以力强而以术诱不以骤逼而以渐移彼无他术不过使入彼教者多得保护利益而但知中国语言文字者无所得食而已今海外之民有甚通西国之学而不习华文者内地之民有求胜一讼脱一狱而亟归彼教者如是则华人心貌并改不得为华人矣以上十七条盖势处必然而犹恐未尽也试思彼时衣冠涂炭全地陆沈乞怜异种之王寄生他国之土我民之领袖则彼之隶圉也我之富人则彼之掮客工头也于汝安乎于心忍乎且天下未有寄人宇下而克长自保者又未有全地属人而尚能享其利益者夫明者察几先智者防未然勇者耳止下人与其束手而受缚何如奋足以图功与其抢攘于入阱之后何如布置于未雨之时方今　朝廷有丕振之机百度有聿新之象我民果能一德一心尚足自保若彼人则何有于我夫彼人者固欲坐我为野蛮而自行其野蛮之道也
　　论变法当务为难　　　　　　　　　　　　　　
钱塘汪大钧撰
