<!-- { "loadSidebar": true } -->
驳之者曰中国米进口本国米价低落米商农户均失其业运入廉价之物与国内所产相争竞其结果必有不利虽然就此言而推至其极就令因其不利而尽废其旧业转而为他之利业其损失亦决不至如上之所虑故我国于此凡诸米商若改营他种利益丰富如养蚕等事虽暂时不免有所损失然终必获利如前可无疑也如此比较是我国地位毫无不利就令弛禁之后米价低落久之两国终必平均将来腾贵亦为自然之势况此时我国米价决不落至中国米价半额以内然则我米商之不利诚属细微更有与米价同落之一切用物计其利益米商所蒙之不利殆可谓绝无矣且彼此米价差异无多中国米出口弛禁食料价廉工业亦感其实惠虽我国罕遇凶年而米价有时暴涨财界秩序颇虞紊乱若能与中国米谷流通得抑制其暴涨之势其利益实匪浅鲜也或虑弛禁之后我米商被其影响皆思多运米谷入口仍不免为进口税所限制此则可随我国之意为之总之米谷出口弛禁不可不求中国之承诺若舍此机会恐再无达此目的之期彼喋喋于保护或改良农业者徒知泥于一隅而不顾全体之大利害其眼界之狭小诚可恨也　四改正进口税　就改订通商条约之时而改正进口税不可不熟谙我国之情形并约章所议定之精神也而其主义尤在于贯彻货物之值价欲于四百兆人口之市场输入我种种商货最大者莫如棉纱不独我国然也英国之出口亦相等我国之货大抵廿手以下之土物然细纱亦不独英国有之我国近来进口亦颇多我国业纺织者宜迶时制造细纱先英国运往以为同业之竞争虽然我国土纱与英国细纱其价迥然不同土纱一马太三十六贯价约百圆内外细纱则在三百圆以上中国关税每百斤均征税银七钱合我国金钱八十钱许我百圆内外之土纱与英三百圆以上之细纱既同为一马太不可不完二圆四五十钱之税然以值价计我土纱所完关税已百分之二又四五英国细纱所完仅千分之八今进口税视为同价抽足百分之五凡属棉纱皆为一类而不问其产地之同异未免不平若照约章所定估价抽税而以一千八百九十七年九十八年九十九年三年中之平均价格为准我土纱棉纱之下等者如向抽百分之二又四五今倍之而为百分之五如此则我国土纱任值价百分之五之关税英国细纱仅任百分之一又六七而已或以三年中之平均价格合各种棉纱为计进口之数上等少于下等若以此为定其结果仍低于平均价格如上等三百圆下等一百圆可以二百圆为中数然尚有高至百二十圆者亦未可认为棉纱全体之平均价格假令棉纱价格为百二十圆若值百抽五即为六圆凡棉纱一马太之进口税就现在百斤论向完八十钱者今增二圆无论何种棉纱一律征抽则英国上等货之所增不过比其值价增加百分之二我国下等货且于照约抽收之外又增一分矣由此观之即棉纱一物其所谓估价抽税取三年中之平均价者究不知其以下等为准抑以两等之中数为准也现在棉纱并无分别若不一变向来之税则则我国之下等货与英国之上等货相争极为不利苟欲在中国扩充我国棉纱之销路不可不分为若干种类各定其值价百分之五以立一定之税则也　今我国之帛系织物其运入中国者虽未显着然我国欲以商工立国而固其基础不得不以出口货为重现在我国出口之下等金巾与英国所制上等云斋一种其价相去不啻数倍中国税则无论上下凡四十码概征税银八分或十分故我国亦宜区别其价之贵贱分为若干种类辨明其实数定百分之五之税则也其他货物有今尚未出口者有稍稍出口者此后必有逐渐增加之势我国为商工业之后进国故一切制造欲与英国及他商工业先进国及占有多年之贩路者相逐无他道之可恃惟有廉价之一法耳今得改订通商条约之机会必须抱定条约切实值百抽五之意统现在或日后出口之货物一一预定其廉价之进口税也
五修整各通商口岸　我在中国之海运业所必需者沿海之航海权及内河之航运权也然扬子江沿岸通湖之处及内河之航业昔年英国已求得之我与各国均沾其利故大土反商船公司开扬子江之宜昌航路今尚拟扩张重庆航路大东汽船公司又开上海至苏杭航路此外航海之权无论何处口岸皆可自由我国亦别无要求所希望者通商口岸之设备改良耳无论沿岸航海如何利便若如今之各口岸设备不善海运之利终有欠缺现在上海及他处通商各口岸如栈房趸船码头等若设备完善必有裨海陆之联络也欲图贸易之进步不可不注意于此种之设备非独商其国者可资其发达即主国亦何尝不因之获利乎再出口红票亦宜豁除中国于各口进出船只当进口时计其吨数纳税名曰船钞其期以四个月为限虽他国亦有此例然比较之下无重至此者此亦为海运业发达之障碍宜乘此改订通商条约之际请其政府废去之即或不能亦宜示以限制　总之改订通商条约日英两国之利害关系大体无异然其细目去不能尽合如上文所论在我国关系重大而在英国则毫无干涉故我国不可视此交涉为闲谈而袖手以观其成也两国利害有相反之处我可不自护其利益乎　呜呼我政府我国民当中国北方之乱诚可忠勇义烈无愧军队战胜之荣和局既定又得极盛大之市场以扩我国之商权以增进国权国利不可谓非千载一时之遇今当改订通商条约凡我国人其再四思维毋稍遗漏而误国家百年之大计也 
　　五国盟约离合记                                                
连横约纵之事战国尚矣后世群雄立或颇有之然海宇统一辄废不用今欧洲形势近战国其君臣明达练敌情非游士所能恫喝故欧洲无游说之学然盟会朝聘今昔一辙读西史观五国盟约离合之亦亦谈时务者得失之林也自光绪五年德奥联盟后二年而意与德奥盟其明年俄德联盟后十三年而俄与法盟今年俄法又续盟或外睦而内睽或舍彼而就此类皆自私其国相倾轧结援党唯是为务亦势使然也然其所立约章实关系欧亚全局故欧西今日朝野之士无不啧啧议此当同治十一年俄皇奥皇共如德当是时俄德奥方睦意国初未预盟也光绪二年俄皇亚力山大第二阴煽德人与奥为难德人不从俄德渝盟自此始矣光绪四年俄伐土耳其而捷其明年立和约于柏灵英奥推德相卑士麦主和议俄皇以布勒嘎利亚土耳其北小国助俄伐土欲割土耳其之壤自多瑙河至希利尼海以益其封卑相不从而割居比路海岛与英割波斯那及熙则哥温拿与奥俄人怨德至今初卑士麦患法之仇德也思结俄为援故倾意事俄俄相葛查哥夫[妒](拓)而愎恶卑士麦之功而心害其能故德俄二相不相睦卑相屈礼以下葛相往来书牍甚多葛相皆遏之不以闻于俄皇葛相卒俄皇始知之深以为恨俄皇德皇会于亚力山罗和欲释二相之憾而葛查哥夫鞅鞅意莫能羊德人以俄交难恃故光绪五年柏灵之约徇英奥以拒俄自是而后俄德之怨深矣柏灵和约既立卑士麦知俄之憾德也乃如奥与奥相会于维也纳谓俄法将合盟吾二国不可以孤立遂订德奥同盟之约光绪五年九月德奥两相共定盟约于奥京距柏灵和[约](纳)之立才四阅月耳当立约时奥皇已签允约章而德皇则光绪八年方签允此约是时俄皇亚力山大第三已即位矣卑相谋国虽忠而其君臣意见之间则固有难言之隐也斐洲之北有小国曰图尼斯与意大利夹海名尸禹土耳其实土意之间瓯脱也光绪六年法人据其地意人患法逼故欲亲德奥自光绪二年意宰相机里士卑聘于德遂如奥议联三国之盟有成言而未定约也后三年而图尼斯并于法奥人惧思践机里士卑之约光绪七年意皇汉北如奥其明岁遂联盟德奥意互为援意王如奥之岁俄皇遇刺卒德太子往唁与新皇亚力山大第三甚欢于是俄相希士始当国卑士麦因俄君相之善德也遂合俄德之成立约为唇齿国当是时德国南联奥意北合俄法孤弱寡助皆卑相之谋也光绪十四年德王伟威廉第一卒越二年而卑士麦致政威廉第二不欲亲俄故德俄之约遂废自柏灵和约之后俄皇患奥助英德以拒俄故与奥立约于黎士达城谓奥国新得波斯那及熙则哥温拿两省其经理属地之事俄国概不干预若俄土有战奥亦不可干预原俄之意盖欲收奥以剪英德之力也而奥卒亲德而疏俄迨卑士麦罢相俄人益以独立为忧光绪十七年俄相机士访意相劳的利于美兰城乃同谒意皇于满查议联俄意共保地中海权利意皇以既合德奥不能背约而与俄俄人不得于奥意乃转而之法当法王拿破仑时俄法有宿憾及法助英拒俄黑海而俄之仇法益深故不欲昵法法人夙有轻俄心且俄法合盟则俄在地中海与亚东益甚厚俄利多而法利寡故法亦不欲联俄当德俄二相交恶之时葛查哥夫屡欲联法以倾德而俄法之交卒未能合今俄既失德援舍法莫肯助俄法与德积仇德既有意奥之助法亦不得不结俄援故俄法二国皆慝怨以相友光绪二十年俄法盟成立互相援助之约凡德意奥三国有与俄法敌者俄法二国必合力拒之此约以六年为期乃未及六年而今岁俄法已换新约约既换法人皆驩然有喜色太皿新约所载昔年德法之战法地之失于德者俄愿助法取之若俄在亚东有为法亦愿竭力助俄夫德意奥三国之盟不过关涉欧洲而已今俄法新约殆将摇动亚东时局履霜坚冰中国当防其渐诗云迨天之未阴雨彻彼桑土绸缪牖户君子读法俄新约愿当轴者三复诗言
　　五国盟约离合续记                                    
光绪二十一年日议割辽东俄德法联拒日而三国之交复合凡三国之所以离以欧州宿怨而离也凡三国之所以合以觊觎中国而合也盗贼虽有积憾及其结党攘去则埶必相援不如是则无暇入室而胠人之箧也德法世仇且能貌合兄俄德昔日同盟之国哉凡此皆巧于自谋非有爱于中国也中国以辽东之还谓俄亲己胶州一役谋请诸俄嗟乎是何异盗入吾家而诉诸盗之同党也俄欲辽东甚于德欲胶州俄若阻德德异日必阻俄俄不若市恩于德且为异日俄地也尤而效之俄恐甚焉异日之俄即今日之德俄使谓德理直岂德理之果直哉俄自直俄耳法俄换约之后法民主如俄其返也举国欢迎之荣若凯旋之将昔拿破仑时俄俯首听法命今乃屈己就俄法之耻也耻而以为荣岂将以求所大欲耶欧西强国并立莫敢先发受其祸者非亚东而谁夫以吾中国之故使欧洲诸国合者忽离离者忽合英日为一党德法俄为一党意奥亦将随其后焉耽耽然目目瞬我中国也涓涓然涎涎垂我中国也厝火寝积薪上火未发谓之安贾生以为危今胶州之役火始燃矣其未燎原者能久待耶虽然俄之弭法也曰法助俄亚东俄亦助法返德侵地斯言也法虽悦之德实忌焉是以俄法德三国貌虽合而神实睽游说之术虽不可行于今然若得谙练外事之使才以利害陈之或可离三国之宗而寝其谋也否则德患法厚割亚东以自强不得不争先逐利如奕棋然务占先目则亚东危矣即不然而失之西隅收之东隅返法侵地于西而多割亚东以取偿亦德之利也中国不养使才故交邻之事多棘手法京困于德踢威士奔走列国以求救卒退德师使才之益钜哉曾惠敏使俄而返伊犁差近之矣
