<!-- { "loadSidebar": true } -->
盖尝阅制器之厂矣铸千钧之铁为大锤运机一击无刚不柔假令其锤咸轻四五则虽日役千人阅岁逾时而器有不能成者矣又尝乘渡海之舰矣采十拱之木为大桅张帆驾风日驶千里假令其桅咸小四五则虽广集篙师船坚风顺而程有不能进者矣夫人之生于天地间也固无不可为无不可成所以能与天地参然制事御物之机势充其量则以一胜百咸其力则虽有若无淮南子曰千人之群无绝梁万人之聚无废功迄于今日西洋诸国开物成务往往有萃千万人之力而尚虞其薄且弱者则合通国之力以为之于是有鸠集公司之一法官绅商民各随贫富为买股多寡利害相夫故人共无异心上下相维故举无败事由是纠众智以为智众能以为能众财以为财其端始于工商其究可赞造化尽其能事移山可也填海可也驱驾风电制御水火亦可也有拓万里膏腴之壤不藉国帑藉公司者英人初辟五印度是也有通终古隔阂之涂不倚官力倚公司者法人创开苏彝士河是也西洋诸国所以横绝四海莫之能御者其不以此也哉中国地博物阜迥异诸国前此善通有无者有徽商有晋商有秦商皆以忠实为体勤俭为用亦颇能创树规谟相嫔不变者数世而于积寡为多化小为大之术尚阙焉迩者中外通商颇仿西洋纠股之法其经理获效者则有轮船招商局有水陆电报局有开平煤矿局有漠河金矿局然较外洋公司之大者不过什伯之一耳气不厚势不雄力不坚未由转移全局曩者沪上群商亦尝汲汲以公司为徽志矣贸然相招孤注一掷应手立败甚且干没人财为饮博声技之资置本计于不顾使天下之有余财者相率以公司为畏途非但西洋绝大公司终无可冀幸之一日即向所谓招商电报开矿三四局者亦遂画于前基难再蕲恢张之策如此而望不受制于人其可得乎夫外洋公司所以无不举者众志齐章程密禁约严筹画精也中国公司所以无一举也众志漓章程舛禁约弛筹画疏也四者俱不如人由于风气之不开风气不开由于朝廷上之精神不注西洋旧俗各视此为五国命脉有鼓舞之权有推行之本有整顿之方明效应之捷于影响中国骤行此法无力者既瞢然试之当轴者转惟然置之风气岂有自开之理是故风气不变则公司不举公司不举则工商之业无一能振工商之业不振则中国终不可以富终不可以强
　　振兴商学条议                                                  
当今之世非富强无以立国无商务无以致富强非商学无以兴商务中国素为一统之国无交涉之事亦无外溢之利故道咸以前虽未讲明商学每岁所入自地丁钱赋以及杂项不过三千万余两而府库充溢闤闠盈初初不闻有空乏之虑洎乎海禁大开争相互市西人侦知我华厌故而喜新好华而恶朴乐贱而憎贵逐异而争奇于是迎其欲以中之乘其虚以投之甚至贬其价以诱之诱之不从则胁以财力胁之不动则迫以威权莫不悉心竭虑及锋而试务使其术必售其利必得而后止而我华人率皆因为学不成而后为商志量褊浅规模狭隘所习不过一艺所见不过目前所博不过蝇头之利所据不过数百数千数万之财故虽有聪颖出众者以敌华商则可耳若与洋商敌不啻以乌获而角童子以鲁缟而迎利刃以面墙而行千里以虒涔而御江河既不能多方杜绝以禁彼之来复不能制造土货以畅我之往按每岁关税清册除出入相抵外岁输银二千余万两其中之暗自亏折者仍不在此数故夫计吏仰屋于上而爱莫能助也群商坐困于下而束手无策也况近年岁入不过七千余万岁出约八千余万岁约亏银一千余万欲借公债而债无可借欲加关税而税无可加欲取之间架印花而　圣朝宽大又不忍出此苟遇意外开支以及偿还国债等事势非借洋债不止近闻保正铁路以戋戋百八十万镑之款尚须告贷于比比既立合同嗣因招股不成因而中止由此以推几有非指地为质不足借洋款之势呜呼以四千万方里之地四百兆人之国竟坐视他人之鱼肉而上下交困以至此乎且夫中国初非无能为之国也木棉出口约共一百二十兆磅生丝黄丝重缫机缫丝约共五万二千余石犬羊之皮约值二兆六十四万九千两茶以运俄菜油以运美者鬣以运日葡磁器以运英美由油头出口者糖属也蒙自出口者锡类也福州出口者木条橘柚竹货也牛庄出口者黄豆豆饼也香港夏门出口者草席草辫金叶麻袋以及干荔龙眼米谷面粉等物也土地沃衍物产充裕西人每盛称之使果治之有术行之有法安知中国财政不富甲五洲乎乃挟自私自利之见亡知微见远之谟即立一公司设以行栈或以二三其见而中止矣或以独饱私橐而闭歇矣或以小敌大寡敌众之见与洋商争胜卒至一蹶不振矣非无制造而苦窳不能禁非不抵制而财力不足支有利莫兴有獘弗除坐视有限之资本无穷之利益拱手让之他人岂有他哉不学无术而已矣夫英立大学则有公法富国策法学四项则曰刑名通商纪纲公法奥国近亦讲求分为三类一则银行典质货物暨保险各事二则制造各法及销售运货去价三则陆地转运之并邮政电报等事可知国以商而富商以学而成中外一理有断然者孔子曰以不教民战是谓弃之方今一商战之天下也人与人战则人弃矣财与财战财则弃矣财弃之极人必无以自存而国亦随之矣则振兴商学不诚为治国者第一要义乎予窃谓振兴之术其难于施行者五急宜举办者五　其难于施行者何一曰商务大臣商务大臣者所以操通国之出入度万国之盈虚坐筹帷幄夬胜千里一言之出一国因之故泰西诸国率由艺师而为商部庶务官或为工部庶务官再擢为庶官之长三擢而为工部大臣必其才力卓着积年劳无失者方擢为商部大臣其学业至精故其权亦最重我国六部九卿欲求一身亲市肆确知商学之甘苦物力之盈缩者恐无其人此难于施行者一　一曰商部近世郑氏危言有设商部以维商学之说窃谓通商之事由关道而上之南北洋由南北洋而上之总署层层节制已属不尟更不知有何地望以位此商部也如易总署为商部则凡商务以外之事将另设何部以处之乎如添设商部由商部而总署于事多一周折即于国多一糜费且于商多一朘削其有裨于商学者果安在乎况户部曰商部通商大臣曰商宪我华非无讲明商学之官但使稍与提倡则商学振起固自易易而多此一举何为也此难于施行者二
