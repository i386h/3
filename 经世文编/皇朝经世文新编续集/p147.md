<!-- { "loadSidebar": true } -->
　　晋安甘韩眠羊甫辑　　　　　　　　　　　　 

　农政中
　　论中国茶业之失以及补救之法                                               
中国茶业衰残极矣出口之数日差月减其故何也盖以印度锡兰之茶制造新法外观有耀价值合宜中国之茶遂为所掩中国之利遂为所夺当此之时若复仍守古风听自然于天命因循致吴弗思变计图强而所失之道岂仅茶之一端已哉然即茶论茶其势亦难姑息者今印锡所得之茶利即中国从前所固有也时易势迁使中国之茶即降价而求如前此之盛亦不可得曩者汉口福州亦尝减价烂贱出售而欧人视之终不满意甚有原货折回之事其效验可知矣于是乎论者纷起甚有谓中国之茶受病之原系在于种植之始农夫不知新法以变旧习致使旧种茶树弱而无力不足以敌印锡也而不知其非也夫种植之物所仗者天气与土质而已中国之茶所得之天气土质岂有丝毫逊于印锡哉印锡初出之茶味固不及于中国远甚费经年累月之苦心始克获此制造之法此法兴茶味遂厚是以制造之力以压乎中国土产指粗于臂宾强于主既以中国固有之利而为印锡之利反讥中国之不善种植有是理乎虽然中国之与印锡一藉土宜一藉制造人心汹汹既乐制造而薄土宜则土宜似亦不可恃矣曷若降格而求其制造之法乎制造之法非在于种茶之先乃在采茶之际印锡采茶择叶惟谨当茶芽初出时即于茶树向阳处检其一样并大之叶次第摘取本无头春记号之殊亦无一旗二枪命名之巧既摘之后收贮于待制仓房中盈筐盈箧堆且类聚俟诸茶摘齐方行用机制之无霉烂虞有精美味茶色既浓茶香益烈按西人嗜茶其实不知茶味但以开水中对一次而已犹嫌色淡或如加非法就壶煮之故凡中国所贵绿茶佳品渠反视同嚼蜡即如白毫蛾眉等又以苦口置之反尚乎乌龙工夫诸目次焉者花香红梅皆为佳品好尚不同安得谓天下之口相似耶为今计欲争茶利不妨投其所好耳且能常使茶质与新摘之时无有更变非此司机工匠能救茶味之失也因茶味所仗者温煖之气而已讲求火候薰煖茶箱使其温性常存其茶自无变味矣往者中国亦曾试用手造之机数年前唯老次等曾运一付于上海继为温州中国茶商购去此机但能卷叶而已尚无薰焙诸机以弥其缺然所出之茶较佳已能融洽浓厚比之土法泡制足超上乘第其机之制殊属陈旧自欧人视之恰如骨董今已尽废其式焉迩来福州试用之机较为新式闻其所有者卷叶之机三具焙叶之机一具上海商董等遥为欣羡而相告曰但愿此后中国茶味比工夫茶尤强汤汁之中又复浓润可爱自与印锡埒久之制法益精焙法益妙自能克臻于至善盖其胸中具有成算在欧人用是私相揣计咸谓从前中国各色茶目原有差强人意者此后若能试办得法又可收印锡之利于中国何快如之按西人议兴中国茶者其意原欲藉我之茶以谋利非真为我计利也然因彼之所利而利之此中实有大利于我者我何惮而不为我不为而彼为之如福州虽有制茶机器其利仍归于彼何也因系彼之合股而成焉夫彼能合股我何不能合股彼能购机我何不能购机以我固有之利甘分于彼听彼捣虚扼吭是谁之过欤有康卑老告夏登云此事若能真办欣喜无似此系乘时利器急切良图不容再缓能使中国之茶又复起用大有胜算可操非然者中国茶质虽美奚足以敌今日印锡所产耶虽然亦当于各家机器中推择其尤并须有一人曾习此种制茶手机者方可众遂共推打惟逊因其本系种茶出身又曾管理此项机器者专门名家足资熟手不妨先为其好自位置使之安心乐业得以屏息静虑而后出其智慧挺其技能庶可与印度角暗中又复和盘以托付之按西人用人之法其意甚深丰其养赡优其职任务求先使其心之安而后方得其材之用驭此良术以之谋国何国不强以之谋利何利不遂而吾国怀才之士往往沦落无有过而问之者即用之不足充其饥渴安得展其才能甚有去之以势掣之以肘伤之以事败之以奸抑或屈之挫之而奴隶之卒使其才无所概见是则失之毫厘差以千里虽为才之不幸亦国之不幸矣
吾人近亦颇知此术借楚材而为晋用凡有西人愿为吾人之用者不问其所学若何莫不优容厚养之将谓西人所具皆万有之才也迨用非其材徒自麋费犹不知悟此无他不能具知中国之人之才又何望其知西人之才耶中国所以未能振起之故断断乎在此分为五职一收管采摘之茶二即卷叶机器三使叶发味四焙叶五分配兼装裹等事此外再雇工匠管理各器及彼此拖叶往来而已其所收采摘之叶存储仓房不必论及天气至分配入箱须装贮精善以待运载最要者尤在能设于茶叶出产之地省去生叶远运转多水去耳果能若此目前即可得息不必俟至将来也此系英商私商之语其自计固善矣窃意中国此时茶价虽贱茶业虽败茶树尚多茶叶不少如能如法采摘俟其味发味而后卷之必俟发味者此系化学家所遗之法谓经发味后而焙之始能现出木酸油质焉按酸者强水之味也凡木质之物半生半腐即能发出此味吾人视之以将霉烂而西人反嗜于此此宜吾茶之不能得利也欲图此利不得不投其所好裸衣入国是在有力者图之中国焙茶之法系摊于栲栳上就近炉中烤之用手托之向火良久栲栳大而炉小就身之处则易干远处难免带湿即使拌之又拌干湿相参冷煖混杂装入箱中未几走湿而味变矣且须人用一炉炉中若以干柴燃火又不能各立烟通则柴烟必贯入茶中而味又变矣凡兹等事微特功缓费大兄能使茶变失其味乎今欲使茶无失真味又能使其味益滋厚而贵重于地球之上者则机器之用不容缓此机之制莫杜来儿若杜来儿之机有二式一系旧制者曰狎皮杜拉符译言抽气之管在上也其制有大小多种最小者仅重五十磅移动甚便每点钟能焙十六盘茶叶重可一百二十磅一系新制者曰党杜拉符译言抽气之管在下也较之旧制之抽气管在上者尤佳其制亦有大小多种皆具自行之机焉工匠但须往来搬运栲栳而已计其一来一往间可焙二百四十斤茶叶诸机皆范铁为之运动便捷转移易易既能省工又能省火并不须择地筑基设厂之苦而茶味浓茶香烈茶价超茶叶盛已去之茶利又复收回是一机之中数善皆备者昔者机器未兴之先原无所用于汽学也自有机器则汽学相引牵动之力不得不讲今若欲藉汽力牵动此种茶机尤为完善惟中国产茶多在内地崇山峻岭中道路未修转运费力即在商埠设厂运内地生茶而制之亦多费事况此种茶机不必专仗汽力耶或用风车或用水碓或用牛磨皆无不可有薄薄符等曾择此机第一号者试于汉口据云所制果精妙每日用工八点钟之久可出茶叶三百担惟计其值每重一磅须较土制之价昂出二先令此系初用机器工匠未能娴熟加以卷叶机一具试用多时费用未免稍大今二机已能合手若再添置卷叶机一具专用牛转者三机互并则价低而利大矣机器用法有如是者溯此机器兴于印锡而印锡茶业日益盛中国茶利日益削官民交困农工辍业上愁茶税之不赀下穷茶树之无利然则今日中国即有制茶之机而于种茶之法亦须重新振顿而后可其振顿也非在于天气土质也中国之天气土质与茶固宜无如近此数年茶利既薄茶农衣食不给多营营于他事致使茶园丛树新叶旧叶错杂繁枝而其下则蓬蒿芜秽荒而不治是有茶树之形已失茶树之质若即摘此等之叶而制之纵有巧机安望其有回甘佳味乎是宜于机器设立后即行晓告茶农导以有利令其自度厥园分别孰为老树孰为新树刈去横斜乱枝薅净滋生蔓草洗其旧污新其气象则茶树自可上接天气下专土质培根本而畅芽薛木新春以后其叶或可经用而为出口之上等货色欤至若多年老树味薄力弱则不如去之为善使茶农能知以上种植之理茶工能知以上制造茶味回甘茶香扑鼻则茶商跋来报往征贱征贵中国之茶必超印锡而上茶税裕茶利复一转移间又见中国如何兴起之象也岂不懿欤
以上所言重在制造然茶本植物若于种植之道田各而不详但付诸天气土质听其自生自长正坐中国积弱之病也今举印锡种茶之法如下印锡之种茶也护持培养实如慈母之字赤子焉种子在土即以杂料壅之约二寸阔勾萌未出频频看视妨有鸟发虫伤也勾萌既出须扶持之妨有意外压折也时以粪水溉之耘耰其旁无使滋蔓约高至尺许则轻轻拔起分畦重栽按成行列每株相隔三尺许畦畛之间当分沟路勿使宿雨停瀦损及树根既成小丛树时为修整翦删芜蔓以疏天气然亦须细心体会其向阳之枝即其通引天气之路若阻之则生机失矣又粪壅之以助地力故不宜恶草分其地质上畅其机下培其本则树身自能昌茂而生叶亦无参差不齐之患三年成林犹不宜于采摘因恐枝干尚弱茶味未厚也约至五年之后绿荫婆娑青光相接欣欣然已成稔熟景象此即采摘之时矣其采摘也先于旧枝之末摘去顶上双叶而裹之则芽皆从枝间怒发新芽既出约八日而新叶乃齐择其并大者次第采取先从树阳采至树阴但采其叶勿损其芽则芽又复次第发叶叶复大而复采之则茶纯而味厚矣此印度所以能夺中国之利也中国则异于是焉初种之时似在有意无意间不甚爱惜勾萌初出即为移栽甚有因此而伤者侥幸存活时时采摘其叶以为利以为固有之权绝无以思所以粪剂之法以培补其根本且其栽树之时无分畛田或参差间错疏密不匀天气来路或为自阻树下野草纵横自生自长分其地力亦不知觉树至老大气力已衰既不忍去犹摘其叶混杂于彼树之叶转使彼树之叶香味亦变而不纯采摘之时无论叶之大小新旧芽之强弱衰旺甚至连芽带叶悉行采尽几如牛山之木元气大伤生意殆尽积此一时所采者美其名曰头春至二春采之仅成小叶则其力薄气弱可知矣三春以后愈趋愈下是皆敷衍而成虽名号众多而其利转为印度所夺又何益哉采叶之时贪多务得而日期本属匆促但将其所得若干之茶悉行倾筐倒筴堆积屋中不计时日不办发味至有生毛霉烂发味已过反成变味不为去之犹为焙制因小失大转成霉味而夺茶味致全股之茶之味乱矣中国采叶制茶之时常系西历四月迄八月头春茶出则赶新急制急制之中诸弊丛积尤甚者则在炉火未纯焙至半干半湿即以装箱发贩若途中天气暴煖引起潮湿与箱中湿茶之气相感则茶尚未到埠茶味已消于无何有之乡将安用乎湿天阴雨尤忌采摘而中国偏喜采取以为佳品如雷芽谷雨是也不知湿天之叶气味内歛最为易坏此又不可不慎者按以上二则报中不具姓名不知为何人所着所陈利病无不悉中肯窍故急录之惟原篇甚多支蔓且附机器价目似系商贾求售之意故删削以归简晰
　　张乖崖拔茶植桑论                                                            
