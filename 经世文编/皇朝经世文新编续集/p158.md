<!-- { "loadSidebar": true } -->
蚕种第一　问曰蚕种有三眠者有四眠者何种为优　答曰三眠者茧薄丝少四眠者茧厚丝多育蚕者必须四眠而四眠之中又有金种花种乌种莲子种金橘种束腰平头种等名此外尚不胜枚举金种蚕身甚小花种彳扁体斓斑乌种满身灰黑莲子种茧之小者金橘种茧之大者束腰种则腰有束痕平头种则两头平满要之种类虽多总以茧之坚结而厚平圆紧小者为良其浮松薄大之茧丝少而难抽又一茧两蚕谓之同宫茧丝头多乱皆不堪作种　蚕性第二　问曰蚕于五行何属其性若何　答曰蚕阳物属火恶水故食而不饮其性则喜温而恶寒喜燥而恶湿喜洁而恶秽喜静而恶喧喜吉而恶凶喜和而恶戾　蚕宜第三　问曰蚕之所宜者甚多其要有几　答曰其要有五自生至老皆宜避风一也眠时宜暗二也起时宜明三也上山宜煖四也成茧宜京五也二眠起后天气晴暄可移置窗前时挹和融之气以畅生机特不可见风耳　蚕忌第四　问曰蚕之所忌者亦多其要有几　答曰自生至老大忌烟薰一也忌酒醋油气忌匆心韭蒜薤气忌一切香气犯之轻则病重则死二也蚕善惊忌暴响忌高声忌锣鼓爆竹声忌敲击舂捣声犯之停食三也忌哭泣诟詈忌喝逐鸡犬更忌见产妇与凶服犯之不祥四也尤忌有鼠鼠能食蚕故养猫为至要五也至养蚕之家皆忌生人但自小不避更无厌忌惟燥妄乖戾醉酒之人皆不宜近　火烘法第五　问曰蚕最恶寒火烘一法相宜与否　答曰青蚕最惧天寒寒则眠起皆迟甚至噤口不食又甚则变成白殭故天寒时室中须置火盆解去寒气宜四角着火若在一处则寒煖不均后必眠起不齐又不可骤煖寒而骤煖则生黄车耎等病更不可太煖太煖则焦燥不和亦易致病盖天气之煖愈煖愈宜火气之煖当时相宜后必多病故火烘一法亦不得已而用之若非太寒即可不必　蚕室第六　问曰古之蚕室修治劳费颇不便于农民另有简法否　答曰养蚕之室南向为宜其次莫如东向不妨矮小紧密以聚和煖之气惟须洁净耳若西向北向又复高大宽敞一遇阴寒即用火烘气亦散而不聚故此等房屋自小蚕初出以至二三眠中总宜设法遮拦上盖下垫使无寒气侵逼育蚕方宜　问曰养蚕之家如室少蚕多奈何　答曰屋少蚕多养育可分两次先一次清明后七八日出立夏后十日上山时天气尚寒须三十二三日告竣后一次将种紧盖坛中蚕种一交谷雨不哺亦出故必紧盖坛中方能抽后置之冷地不使进风迟至谷雨后七八日取出一见热风蚕即尽出时天气已煖二十七八日可以上山先后半月初次之茧亦可以缫完如此则屋不嫌少人力亦舒又法屋少蚕多者必须用三去架一架可作十层将筐层层架起可以不占地方山架亦可搭两层连地下三层一间可作三间之用屋少之家亦可多养惟大眠起后无地可下起底甚忙耳　哺蚕早晚第七　问曰哺蚕有早有晚以何时为最宜　答曰　蚕出在谷雨为宜时天气已煖可无病变桑叶渐大可资饲养食叶无剩可以省叶节近小满即可上山大约自出至老速则二十七八日迟则一月为期斯时蚊蝇未多可无侵囓之患若过早则桑叶未生天寒易病过晚则必多蚊蝇蚊叮则当有黄斑上山作茧未半即黑烂茧中蝇叮则成茧后即有尖蛆钻出茧有小孔下水即沉不能缫丝　称蚕量叶第八　问曰育蚕必先量叶量叶必先称蚕方有把握每小蚕一两须食叶多少　答曰小蚕初出连蚕称纸记明分两收下后再称空纸便知小蚕分两明日再收再称每小蚕一两食净叶约二十担可得丝一百五十六两三眠时并在一筐称蚕一斤可得丝一斤四眠谓之大眠每蚕一斤除以前食叶不算外以后再食二十余斤约可收茧二斤每茧一斤多则缫丝二两少则一两二三钱多寡不齐大约总以十分缫一为常而食叶之多寡亦可预定矣　采叶饲蚕法第九　问曰采叶宜于何时　　答曰采叶宜于清晨薄暮不宜在烈日中恐易枯萎若有阴云覆护昼间采之亦无不可初二眠中食叶甚少可随饲随采三眠起后食叶日多必须储备昼间所食之叶于清晨采之夜间及明晨所食之叶于今日傍晚采之大眠既起连枝剪下者须将枝立直使可透气堆积不可过厚并时时翻掉否则发热叶黑蚕不欲食矣　问曰饲蚕之叶所宜维何　答曰小蚕初饲桑叶宜鲜切丝宜细二眠以后不妨稍粗三眠起身即饲整叶可以省工　问曰饲蚕之叶所忌维何　答曰一忌湿叶食之则生泻病白殭故雨中采叶必须晾干一忌热叶食之则头大腹结尾尖食叶多而不老亦不作茧故日中之叶与发热之叶必须冷透一忌沾沙沾泥之叶食之病胀故遇大风吹沙沾叶或沾泥土必须洗净晾干一忌沾秽沾烟沾油之叶食之必死一忌大麦田中之叶食之必瘟均宜戒忌
起底法第十　问曰饲蚕何以必须起底其法何如　答曰小蚕出后逐日饲养蚕下必有蚕矢残叶须间日去净一次否则湿热上蒸蚕必致病其法于饲叶时蚕尽上附将竹助削小头细而圆轻轻箝过他筐内有遗蚕亦须箝过　二眠后天气渐热残桑蚕矢益多蚕身亦大须逐日起底法将整叶连铺两次蚕尽上叶用手揭起移过他筐无须用助　三眠后将戋结网眼大如钱摊在蚕筐桑铺网上俟蚕从眼上附两人将网台过他筐即可起底较为省易内有压在蚕矢残桑之下者此蚕必小而无力不能与众蚕同起同眠须将蚕筋拣出另置一筐以免不齐　拣去废蚕第十一　问曰废蚕病蚕均宜拣去其形状若何　答曰每眠时有众蚕次第皆眠独有一二青头未眠而仍食叶者苏人谓之枭娘必须将筋箝出另置一筐以免不齐初二眠中之枭照常饲叶尚能作茧不过眠起较迟三四眠中之枭食叶多而不老可即弃去　又复结头大尾尖之蚕其食叶倍于他蚕而不能上山作茧宜去之　又二三眠时有蚕色青亮内若有油虽不食叶而在叶上掉头不住若有所甚苦者此终不能眠眠亦无用也亦宜去之　又每眠一次必褪衣一次最忌风来东北衣不能褪蚕嘴偏歪满筐游走擦损他蚕亦皆致病若见此蚕急宜拣去　又大眠起后二三日有蚕身独短其节高耸不食叶而在叶上往来游行去下有白水渍出者宜急去之毋使沾染他蚕　育蚕者必熟知以上诸法方可育蚕　哺春蚕法　浴种生蚁第一　问曰浴种生蚁其法何如　答曰节交清明先用净水将蚕连浸一刻取起蚕种曰连即上年旧蚕所生子也名曰浴蚕摊于风处候干然后将蚕纸摺叠夹以匆心韭蒜叶养蚕时便少避忌用纸包之外更裹以新棉须血气壮旺者无分男女昼则怀在胸中夜则覆在被上清晨人起盖在被中以沾煖气宜表里互易使暖气均匀三日可出须逐日开看见子色转绿渐渐青黑蚕将出矣如有三五先出者用鸡翎扫去不用此名行马蚁留之致蚕不齐蚕出在巳午时居多见有一二成出者即以灯草心四五寸长者数十茎匀铺纸上架空依旧摺叠松包煖好盖先出者饿一日无妨明日再看见出至五六成然后收下　下蚁法第二　问曰下蚁之法何如　答曰预将有眼之筐摊棉锦纸纸宜光滑以待收蚕见子出至五六成者用鲜叶切丝匀糁或霜桑叶微焙搓末薄糁亦可俟小蚕附叶以纸覆之两人执角将蚕纸合转小蚕随叶尽下既可省力更无损伤既收之后尚有未出之子仍将蚕纸煖哺明日巳午时摊在筐中架在空锅以受煖气蚕即尽出如法再收切不可与初次所收同置一处致有不齐之病收过两次尚有未出者皆劣子也可即弃之　饲蚕自开叶至大眠各法第三　问曰饲蚕自开叶至大眠各法何如　答曰小蚕既收随即洗手翦叶如丝匀糁蚕筐不可或密或束谓之开叶蚕筐宜置帐内谨避风寒复以洁净衣被架空覆之不可逼遏受湿致生病患昼夜须饲叶六七次不可间断每次饲叶必先洗手切勿沾污叶小蚕渐长须逐日拨开间日起底法见前大约天暖五六日天寒七八日蚕头渐白微有黄光嘴上隐有尖角仰首不食谓之头眠眠有迟速见有一二成不食者即减叶一二成以后眠者渐多饲叶渐减剪叶愈细顿数愈勤一日之久方能眠齐内尚有未眠而仍食叶者如法箝出法见前另置一筐然后断叶不可摇动其箝出之蚕更饲数次则亦眠矣　每眠一次必褪衣一次至一昼夜其色微黄其嘴微门舌蚕将起矣须用砻糠烧灰存性糁之最为爽滑先眠先起亦必一日之久方能起齐　是时老皮既褪新皮尚嫩不可乱动更忌见风须再迟片刻然后饲叶一则口老杀叶二则蚕身易大若起至八九分即便饲叶则食有先后到老不齐矣　是时将交夏令天气渐热蚕亦渐大食渐多每日起底一次二眠起底法见前须匀开一次筐宜有眼使湿气下透昼夜必饲七八次大约天暖三四日天寒五六日又起黄光嘴上显有尖角仰首不食谓之二眠渐渐减叶眠齐断叶如初法内有不眠者仍宜如法箝出法亦见前再用砻糠灰如前糁之避风不动起齐饲叶悉如前法大约暖则二三日寒则四五日又起黄光不食谓之三眠依旧减叶断叶糁灰避风如前保护内有未眠者用整叶铺上俟蚕尽上叶用手卷去无须用助起齐饲叶　是时蚕大口硬叶可不切天若大暖两日即眠是谓四眠四眠谓之大眠即可称斤见数称过将蚕捧置筐中大筐可盛五六斤分作数堆以俟其起　大眠既起必俟蚕堆散尽无一眠者乃可饲叶是时蚕身强壮食叶益多难于起底少则仍置筐中逐日匀开多则于开口时一二日将蚕山把闸下草梢就地铺平天暖薄摊天寒宜厚以不露地面为度将蚕匀布地谓之地蚕不可太束太束食叶不尽则费叶亦不可太密太密则食叶有多少蚕不能齐初下一日食叶甚少以后日多一日若天气大暖食叶更速食至八分即宜添饲若待叶尽方添先尽之处必有饿蚕是时少叶一分即少丝一分食叶愈多作茧愈厚旺食两日渐渐食少蚕身亦歛其色微黄其软如棉通身明亮仍以整叶铺之其未老者食叶如常其老者必起至叶上仰首游行可即于叶上捉之随置蚕山谓之上山叶尽再铺随铺随捉至老者多而捉不胜捉则以多叶之柳枝数十条匀排叶上其老者即上柳枝取置盘中匀捧上山大约每把可上蚕六七十条再以柳枝移铺他处以提老蚕自初见老蚕后铺叶三四次约一时许见蚕尽昂首游行可以尽数上山矣
