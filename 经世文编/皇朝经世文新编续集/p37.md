<!-- { "loadSidebar": true } -->
海禁既开外侮斯迫驯至今日台澎失胶湾割旅大亡威海削铁路迫开于内地兵轮彳扁绕于边省于是忧国之儒识时之彦罔不以变法为当世之务有服方领习矩步论倡尊攘言必平治讲求于中国之故者遂君羊起而争之曰乃若所云是举神州而彝狄之也是率圣教而彼保之也是合四万万人而被发左任之也吾尝通于先王之道矣春秋之义攘外而尊内周公之功惩戎而膺狄更何以舍其旧而新是谋哉且吾之官制未为不善也吾之科举未为不得也吾之学校未为不当也吾之人心未为不可用也特以守官者非其人试士者易其事缀学者逐其末上下因循寡廉鲜耻虚憍之气荡为风俗有以致此耳陈继俨曰此拘迂之儒非真能守旧者也夫必能守旧然后乃可与言开新更必能开新然后乃可与言守旧彼攘臂奋舌大号于天下而以为守旧者譬诸今日边省之士通商口岸之徒彝其语西其服贸贸焉以识时之彦自居而一究其实则上不过为彼中通事之用下可以充洋行服役之才六经之旨从未寓目论语一书且以当薪其不可与言开新也固也彼守旧者曾何以异之今试问中国受病之处与夫积弊之由若何鼎新若何革故彼守旧者能条举其要害否吾有以知其必不能也又试问郡国之利病民生之穷蹙吏治之颓败若者为宜清其源若者为宜杀其势彼守旧者能举其纲而陈其目否吾有以知其必不能也观其文章则字字忠愤听其论议则言言痛哭而问其下手考其条理则曰天心而已气运而已没奈何而已呜呼此特坐而待亡之人耳曾何守旧之足云　今之一成而不变者岂不曰吾五帝三王之遗先圣昔贤之训二十四朝沿革之精仿其法可以治民师其意可以强国奚必斤斤然效法西人乎哉夫他人作室我辈居之此实通达治体之言固无容置议者也然执是说也益不足以关其口而夺其气请言我之合于西法者古者国有大事谋及庶人文王治岐与国人交洪范之占三从二汉制之议郎议大夫此即西人议院之制也古者制国用必于岁之杪周礼夫家六畜纤悉书之此即西人豫算之法也古者天子巡幸命太史陈诗以观民风命市市官即今日之商部大臣纳贾以观民之所好恶此即西人官报商部大臣之意也古者刑人众共众弃国人曰可然后杀之此即西人陪审之律也古者百工居肆以成其事九经劝工日省月试此即西人工部工厂之义也古者君于其臣贱必答拜当扆而立当宁而立此即西人接见臣下之礼也古者天子临轩讲学骑士尽习孝经宋制选试弓马即附程文此即西人当兵必识字之制也古者用兵不禽二毛春秋之义疾始灭疾火攻疾取邑墨子有非攻之篇宋鈃倡寝兵之说此即西人弭兵之会也古者八岁入小学十五入大学选士造士循序而升此即西人学校之制也古者交邻有道君命不辱专对之才即以达政郑人子羽能知四国之为汉武求才以通绝域之使此即西人驻使之义也自余庶政罔不类是呜呼此非吾中国之旧而为今日之善政乎南海先生曰吾甚怪中国儒者以六朝之谈老于是并孔道之与老学近者而去之见宋明之淫佛于是并孔道之与内典合者而弃之甘心为割地弃民之举遂使其大无外之孔域日朘月削今日割五城明日割十城驯至如黑子如弹丸乃不可以为国继俨以为今日之痛心疾首以西法为诟病者亦自割其地者也夫理者天下之公理也法者天下之公法也无中西也无新旧也行之于彼则为西法施之自我则为中法矣得之今日则为新法征之古昔则为旧法矣我所固有之物一旦舍而弃之举以与人守旧者固如是乎藉曰守旧也守旧也则五帝三王之遗先圣昔贤之训二十四朝沿革之精不将尽失其旧而无能自守耶
吾尝闻日本之守旧党矣当孝明天皇时家庆薨家定嗣将军位美英俄以兵舰来去盟幕府许之美使巴尔理士来请见且请于江户设公使馆开十港通商否则宣战幕府惧旋与定互市则十四条而荷英法俄亦以是定草约于是德川齐昭之徒倡攘彝以忤幕府家定薨家茂嗣将军位于是益忤幕府乃有戊午之狱死者百数十人其下狱幽锢者称是及其后也并伊直弼被刺于趋朝安藤信正伤肩于阪下刺大老攻使馆杀朝臣纵横于辇毂纷纭于朝议朝京师者八十余国倡攘彝者凡十余年皆守旧之徒为之也洎乎明治初年主势尊矣幕府倾矣大将军归政萨长士三藩于是倡维新之治开销港之禁变西法改旧习易服色创新艺浸假而争遗藩士留学于外国浸假而请开府县民政之社会上下一心力反前政呜呼夫非犹是守旧党也欤哉而前后相去若此此其所以为守旧党也今强邻迫矣国势孤矣瓜分成矣为奴至矣割其口岸分其铁路是亡国也奴隶其人民把持其官讼是亡种也残先圣之遗像抉先贤之双睛是亡教也时局如此大势如此卒未闻有扼腕瞋目扬眉抚髀发议论于时保危亡之局如日本之所谓守旧者岂西人之强不足敌我之弱西人之智不足敌我之愚西人之君羊不足敌我之散乎如曰无权无勇奚补危亡庖人虽不治庖司祝不能越爻且而代之然以予所闻天下兴亡匹夫之贱与有责焉人人以为亡斯举天下而存之不难矣人人以为存斯举天下而亡之不难矣独奈何冥然长睡伈伈俔俔巢于危幕之下而不惧游于沸鼎之中而不知也　然则今日之所谓守旧者如之何而后可曰先去其自私自利之心勿以为朝廷一旦尽改成法则我积数十年所业之艺之事之学无所适于用于是君羊起而阻之也继则仿人可行可法之政勿以为远彝异学于是夜郎自大遂彝然而不屑也终则考求吾政之得失证以西法之利病取彼之法行吾之意取彼之意行吾之法讲之习之摩之砺之勿以为国运天心无可如何于是遂置之而不顾也准此行之君讲于上民讲于下期年三月必有可观即不幸而彼之狡焉思启者不复假以岁时我之幡然变计者无所容其淬厉然大事虽去人心益坚波兰之奴不及于轩辕之胄祖龙之火不厝于诗礼之篇光我教宗倡我民义神明之裔淑秀之民美备之教华腆之域或有赖焉若夫深蔽固拒自安其陋恐四千余万方里之旧国别隶版图四百余兆之旧种沦为奴仆而改制之义范围天下古今之旧教亦将冥冥以沦胥也守旧者甯能辞其责哉诗曰周虽旧邦其命维新记曰作新民通乎新民之道作其维新之气君羊策君羊力奠我旧邦其斯为守旧者哉其斯为守旧者哉
　　说通[篇一]　　　　　　　　　　　
番禺黎祖[健](键)撰
孟子曰道二仁与不仁而已吾则曰国之废兴存亡亦有二道焉通与不通而已通则开开则明明则达可以知古今瞰中外穷物理洞人情譬处华堂张千门而立万户辍以明月夜光之珠毫芥之微罔不烛也不通斯塞塞斯闭闭斯闇闇斯瞽一物无睹一步不行如锢邃室扃键户牖罔睹天日惟有瞑瞑蹎蹎听默目咍台若痴人醉梦而已是故通之与塞智愚之轨辙而为治乱之枢纽凡公理之所莫能易者也　今夫日球无热力以通于地面则九州沈闇万汇焦竭而人类绝地球无拒力以通于日轮则灵曜吸摄四游纷猋大千世界烧为灰尘一身之中肺以吸气心以变血脉管以回血流通畅导莫之或停稍一壅闭必病瘫痿下至植物之微亦有根以通于地而受水气叶以通于空而吸炭气稍失其用立见枯萎一陆路也长路漫漫山国梗阻裹粮而行跛敝黾千里虽有乌获之捷寿以彭祖之年而欲巡行大地盖未有能至者也若有铁路七日而环球一周矣一水路也浑浑泡泡望无津涯舶舟鹿艅艎泛乎容与虽有科仑布之雄心不能乘风破浪也若有轮船则五洲若比矣吾故曰通者万物之公理也　请以人事言之欲求其通先开其智欲开其智则先在乎读书矣何以明之人类之灵否视其脑髓之丰啬故人一有所思则必昂首上视若反而问之脑者然思而得之不啻灵脑之以此相告也思而不得则又反而求之书是故书者天下之公共大脑袋也以中国而论妇人无学号称至愚故稍能识字之人通于不学之人能为八股八韵之人通于仅能识字之人习经史词章掌故之人通于为八股八韵之人能知古今达中外谈经世穷物理之人通于习经史词章掌故之人故读书弥博其学弥通反是则曰孤曰陋曰寡闻是以孔子不采百二十国之宝书无以成春秋释伽文不读山基亚越蛤巴旦照理费大四诸书无以成正觉司马子长不世典官籍无以称良史刘子政不校雠天禄无以称大儒夫世所号为野蛮为生番为狪猺为狆狒为水术为红皮土番为费雅喀为黑奴为猣色人甯独性异人也亦无学以通之之故也智愚之别通塞之源其大较矣　今夫国者人之所积也民无通学则位鲜通材欲兴水师而一舰不能自制枪炮购自外洋即使船坚炮利而驾驶之不谙风涛沙线之不习遇[敌](适)仓皇望风奔溃是与无水师等也欲兴陆军而无医生以察躯体之强弱无算学以测抛物线之准头而又兵学不讲舆地不熟阵法不谙乌合募召漫无节制于是不得不聘洋员为教习矣若夫开矿者天地自然之利也而通于矿学者无其人不得不聘洋人为矿师矣洋关者岁入之大宗而中国之命脉也而通于理财学者无其人不得不假手洋员有太阿倒持之患矣不通化学则农不谙种植之宜不通重学则工不知制造之理不通种植则物产稀少不通制造则器物苦窳而商务亦因之绌矣又兄无铁路以供转运无公司以集赀本无银行以厚财力无兵船以资护卫无德律风以递信息即使物产骈溢制造精巧持是以与西商遇未有不立偾者也故一孔之士有鉴于此动曰吾中国闭关自守不与洋人通则吾行吾法可无今日之患嗟夫为此说者其犹有蓬之心也夫
　　说通篇二　　　　　　　　　　　　　　　
番禺黎祖[健](键)撰
