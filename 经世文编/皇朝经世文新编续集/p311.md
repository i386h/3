<!-- { "loadSidebar": true } -->
第二条调和民教　一天主教归教皇统管传教者如出家僧道不婚不宦不营产业生游某国死葬某国总以劝人为主其要语大约禁止偷盗邪淫不狂语不欺人勿争勿贪而已每省有一二[主]教(主)系教皇谕派故前年总理各国事务衙门今名外务府奏定各官与教士相见礼节准主教请见督抚司铎准其请见司道盖欲通情愫民猜嫌也司铎即神父系主教所派在中国称曰司铎即劝教民修行惟大司铎管事地方官与司铎等相见自应待以客礼岁时往来彼此自无隔阂免致旁人播弄近日官土中称[主]教(主)曰大人尊教皇命也称司铎曰神父或即曰大司铎从众也如此师友帮同劝化百姓非有权力管理公事故地方只可用信不可用公文信面尤不可用老爷等字致失名义故总署奏定章程教士不干预词讼而教士亦每曰我不管地方词讼然教民每以讼事干托教士甚有户婚田债细故毫不与教务相干亦来关说此非教规亦[非](亦)主教本意也地方官若果能平心讯究勿轻用刑查明证据凿确亦应不分是教非教概从理法公断彼又何从辩驳万一彼听教民一面之词或迳请翻案或函请上司衙门提讯不妨将案中细情从容告知如彼再不悟即申请上司衙门派员复讯万不可因彼请托率尔改断此指寻常词讼而言若教民有犯命盗重案自应照平民一律办理地方官与教士居处不远遇教民犯此重案或一面收押一面告知此是交情关照并非例章所有教士遇此等事多将此教民革出教外然在官秉公议罪固不必问其革逐与否至若平民欺侮教民此风尤不可长近日大乱甫平仇教之禁新章綦严而地方平民多教民寡若平民欺侮教民不速查禁恐酿巨案如遇此等案件务须秉公从速剖判勿稍偏抑见好愚氓然其要尤在平时剀切开导使化畛域之见近日各教士劝谕教民说帖想俱阅过可见教士绝无袒教之意其欲保护平安固彼此所同心也　二耶苏教即由天主分出不归教皇管辖听各国各人自立一会近日在中国耶苏教有英国敦伦会圣道会安立甘会有美国美以美会公理会长老会浸礼会以外名目甚多各不相辖即同会而分住数处每处各有教士管理亦不相辖惟美以美会有总董一人主持会事调度一切耶苏教士称曰牧师近有人呼之为大人老爷者可笑一切规矩不加勉强可婚可宦或一家人此奉教固彼不奉教或一人先奉教而后出教皆听其自便至牧师传教劝善与天主略同而通民情无城府人皆谓较天主易于亲近然亦视传教牧师为何如人耳各属境内如有耶苏教须问明何国何会前年总署奏定教士相见礼节不提牧师诚以耶苏一教会多人众不便例以官常礼节被视他人亦略如僧道平等不斤斤于此节但州县相见总宜以客礼相待为是地方官遇有民教争讼事办法如天主同已具前说但司铎如或意见不合可见主教评论牧师意见不合只可请其同国同会之牧司代为排解然遇此等事总宜据实申请上司衙门核夺不可隐饰其词尤不可夹以负气慢骂之语致增口实　三历年教案叠出上下忧心曾经总宪裕德条奏保护教堂由官择地设立保甲慎选本地士绅二三人为董事额设巡勇用教堂附近之人局董免差如三年民教相安照寻常劳绩请奖或事起仓猝果能弹压解释照寻常劳绩请奖等语经总署于光绪二十四年七月议复奉　旨准行在案至今各州县未能一律照行固由奉行不力推究其故有二一因教民于应出保甲积谷等费抗不肯出彼先自异人遂异视之绅董地甲焉肯保护二因教民间有逞强欺人者人多侧目绅董等难以约束更不愿保护查教民应出公费除迎神赛会听其不出外余俱照平民一律摊派早有通行章程前日本藩司在京与各教士谈及并言夬【诀】无听教民抗捐之理至教民不法者总是我同类之人教士既屡经训诫绅士并宜认真查禁一体保护约束教堂左近绅董既奉　旨保护教堂教民官与绅共宜任其责成如逾一年平安无事照案准由官择尤请奖　四教民与平民涉讼最为酿事之端人谓教民恃势占强固属不免而官亦不能不认[其](某)咎此本藩司在京曾告各教士曰天主耶苏教以忍让为先我常见教士常劝教[民](士)勿因小事兴讼必待人欺负已极无可如何教士准其控官始敢递呈犹必谆诫教民曰呈词内万勿说谎否则大犯教规倘若教民不先诉于教士而辄控于官教士必深恶而痛绝之诸位能照此行否答曰皆愿照此行且早有照此行者余又曰凡教民因讼到官每谓官不公断此语原不可尽信今得一法凡教民如与平民争讼或教民与教民争讼先请乡党中公正人调处此公正人须由两造各请一人或二人不论在教与否不问有职衔与否如两造再不遵议再听其各请一公正人评断本藩司办理交涉多年照此了事不少从无流獘亦各国从同办法也万一事仍难了不得不控于官官须查明公正人调处之言以为采择张本如此安有冤枉且省费省事多矣各教士皆答曰甚善余又曰教士常言教民与平民争讼教民多输以平民有秀才举人进士说情而教民无之云云自是教民一面之词然余亦有办法教士收善人入教原取其改过自新略如佛教韭【忏】悔之意而人类不齐乡绅遂薄视之故教民列于绅董之列者极少今宜由教士择其家身清白年长性醇入教已逾十年不犯教规不滋事端为乡里所信服者举出数人开单地方官复加查访实素孚民望者不论有无职衔顶戴准官谕派作为教中董事凡遇教堂公事教堂即系地方官公产非外国人之产也总署早有通行切勿误会准其来见州县官待以乡绅之礼田各如生监见官礼节若彼为自家事与人争讼自应照例长跪听审与平民无异此等教董每县不得过二三人如能办事妥当众心服亦准三年后择其尤出者与保护教堂之士绅一体请奖倘教董别有不妥由官撤换会同教士另举岂非安民息争之一大关键耶各教士皆曰甚善将来商订民教相安章程必有此条望各属先照此意与教士商酌权宜试行又民教争讼书差酒饭路费一切多取于平民而于教民或少取之此亦平民不服之一端余以为此等事皆由官不明不勤之故在平民又可听书差多索耶言念及此獘难尽举望贤有司各自努力为之可也　五此次教案议结之后必订立合同如载有匪首应缉获惩办字样应即访查确实速行严拿不获即悬缉终身不可迟逾一二月始出票跴缉以致人心惶惑若匪类自行投首照例罪可轻咸倘有公正绅士保其以后安分并能帮同缉匪保护地方可与教士商明通禀请示免其重办教士不重在复仇重在保护后来平安也至于附从之匪合同内必未指拿此应一概免究本藩司前月在京与教士单开应犯之犯极多复经商定除首要重犯百中不过一二人应拿办外其余皆一概免究又虑传案具结多所扰累遂饬各属将开单免究从犯出榜谕知交保约束使其改过自新或开谕单交绅董传知免其到案教士无不应此亦了事之一法瞬届　回銮薄海重者见升平前去已过正宜休养求地方安靖不可到彼时再办缉匪等事　六教案已结无论赔抚各欠【款】已付未付凡平民教民概应遵照合同办理如拳匪先占夺教民房屋自应退还若教民因家业被毁占夺他人房产者亦应归还倘因抚欠【款】尚未到手而教民实无屋栖身可准其暂住勒限退还原主至零星物件彼此抢夺者除先经归还外以后不准再索总之既立合同之后无论何事总算一概了结　七教民常畏平民欺侮竟有日久不敢归家者近日土匪风炽[教]民(教)复畏扰害纷纷逃出依傍教堂及亲友家者此皆地方官漫不经心之所致也教案虽已议结教民究属旦【胆】虚且恐其夙忿未消寻仇报复自应谕委绅董将教民一体约束保护使其安居乐业一县之中何村醇良何村不醇良必略知其大概仍应时常下乡察看善为开导即匪类亦无从生心若于案结事定之后忽起焚杀教民之案必是义和余焰再起风波为官者何颜以对　君父耶上司能相容耶杜渐防微是所望于贤令尹矣
