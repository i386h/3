<!-- { "loadSidebar": true } -->
一去书吏　蠹吏害政相沿已二千年今仰蒙　干断一旦戋除天下臣民无不钦颂臣等历年所见部文不过查叙旧案核算数目从未论及事理下等司官皆优为之其准者不过曰与某案尚属相符尚属实在情形其駮者不过曰与旧案不合窒碍难行间有援据古今发为议论指陈事理语有断制者则必系司官秉笔或经堂官改定一望而知决非经承稿书所能为然则此辈一无所为但工作弊索贿至外省各衙门书吏弊窦亦多若督抚衙门之兵房藩司之吏房户房州县之粮户房税契房皆所不免而州县为尤甚缘兵燹以后鱼鳞册多已无存催征底册皆在书吏之手缓欠飞洒弊混极多把持州县盘剥乡民税契一项包揽隐匿官无如何其实无论大小衙门书吏技俩皆极庸劣凡紧要奏牍咨札详禀或本官亲自属稿或委员幕友拟稿从无书吏能动笔者所能为者不过例行公事依样壶卢而已若各局文件多非循例之事则皆系委员办稿至清书则满纸俗别谬误脱落尤为恶劣实于公事有妨正拟推阐　谕旨之意将外省书吏积弊大加整饬昨读电传邸钞已奉　明谕将各省书吏概行裁汰自应钦遵办理兹拟将各省书吏一律汰除改用委员其额设办稿经承督抚司道知府直隶州衙门用本省候补佐贰杂职为之称为稿委缮写清书用本省生员为之称为写生惟各衙门清书人数甚多如生员可选充写生者一时不能足数则于生员之外就该衙门清书中挑选谨慎守法者充作书手称为贴写生同通州县首领佐贰教职衙门则稿书用生员如生员不敷则监生童生亦可称为稿生清书另雇读书安分之书手为之亦称为写生所以必改名为生者以示改用士人之意缘书吏一项久已为世诟病人既视为不足重吏亦遂不自重而轻于犯法今一律改用士人优其名目则稿生写生皆有顾惜廉耻之心化去骫法营私之习督抚司道知府衙门书吏向有饭食津贴各项银两即以拨充稿委写生薪水之用州县等衙门应就地筹款以臣等所到各省论之其候补佐杂文理通畅心地明白而无差困苦者甚多足敷稿委之用查委员办稿乃古人州郡有六曹掾属之意生员缮写乃乡会试誊录用生员之意似此办法中等省分可用佐杂百余人生员千余人大省加多既可令候补人员练习公事又可为本省寒士开一生计实属一举数善惟此项裁除书吏皆系世业拟请按已满吏加等给与官职并将其每年应得饭食津贴之数发给两年令其自谋生理以示体恤州县书吏令其自行酌赏如虑新换稿生写生等一时未能熟习或由各省自行酌量情形分为两年裁汰惟各州县户房粮房藏匿收捐底册以为居奇最为藐法可恶今闻将裁汰必多抗匿不交甚且别造伪册州县按照串票原不难于清查但恐繁细需时于催科稍有阻碍拟请将各省州县户粮房应分为数年裁汰由督抚体察情形一年先办六七县或十余县择其易于清理者办起如该吏有敢抗匿销毁粮册者即行奏请正法俟办有规模即可一律推行永除要官朘民之弊矣至各部则例亦拟请　敕各部臣删繁就简因时制宜以省虚文而收实效尘牍既省则以吏为师者自无所藉口矣
一去差役　差役之为民害各省皆同必乡里无赖始充此业传案之株连过堂之勒索看管之凌虐相验之科派缉捕之淫掳白役之助虐其害不可殚述民见差役无不疾首蹙额视如虎狼蛇蝎者差役扰民之事其报官者不过什之一其报官而惩办者不过什之五师徒相承专习为恶之事良由换官不换差役故根株蟠结党羽繁滋旋革旋复虽有良吏只能遇事惩儆稍戢其暴而已而终不能令种种扰民害民之弊一概杜绝太皿官署事事需差州县不皆久于其任势不能锄而去之别筹良法今钦奉　明谕令将差役白役分别裁汰此诚恤民图治之要端也此事自当转饬有司钦遵实办惟州县之听讼理刑催科缉捕等事不能不需人以供驱使若繁剧州县人少亦不敷用例定役食无多不足以资雇募拟令州县自行募勇以供驱遣大县百余名小县数十名以供上项各种驱使此勇既由官选募必自择妥实可信之人去留在官自然不能把持习气未深作弊不能甚巧但使本官约束严明即可不为民害用勇之与用差利害相去悬绝如虑人地生束其查案传人自有乡保可以指引如虑缉捕不知贼踪尽可临时购觅眼戋此项养勇之费应令各州县体察情形就地筹办如州县以无款可筹藉口推诿亦尚有一办法大率民间词讼必有讼费少者钱四千多者数十百千不待审断一经过堂即须先纳此钱讼者久已视为成例各处相沿皆有陋规需索稍轻者即已欣幸应令州县照其旧规量为裁减定一数目以示限制此外不准多索分文示民周知即以此钱为养勇之费民间乐于去差役之害未有不踊跃交纳者大县讼多简县讼少如不敷养勇之费再行就地劝筹民必乐从惟繁缺州县差役多至数百人骤行革除虑其流而为盗应请限以五年次第裁革并给以三年役食令其各谋生计去此巨害则民气渐纾教养有所施矣再者各国清查保甲巡街查夜禁暴诘奸皆系巡捕兵之责其人并非下流猥贱之人其头目即系武弁日本名为警察其头目名为警察长而统之以警察部其章程用意大要以安民防患为主与保甲局及营兵堆卡略同然警察系出于学堂故章程甚严而用意甚厚凡一切查户口清道路防火患别良莠诘盗贼皆此警察局为之闻京城现拟设立巡捕将来外省自可仿办兹拟令州县用勇即与用捕兵之意相近当于繁盛城镇采取外国成法并参酌本地情形先行试办以次推行警察若设则差役之害可以永远革除此尤为吏治之根基除莠安良之长策矣
一恤刑狱　鲁曹刿之论战也谓小大之狱必以情为可战之具遂一战而胜强齐诚以狱为生民之大命结民心御强敌其端皆基于此非迂谈也我　朝　列圣皆以哀矜庶狱为心　大清律例较之汉隋唐明之律其仁恕宽平相去霄壤徒以州县有司政事过繁文法过密经费过绌而实心爱民者不多于是滥刑株累之酷囹圄凌虐之弊往往而有虽有良吏不过随时消息终不能尽挽颓风外国人来华者往往亲入州县之监狱旁观州县之问案疾首蹙额讥为贱视人类驱民入教职此之由太皿外国百年以来其听讼之详慎刑罚之轻简监狱之宽舒从无苛酷之事以故民气发舒人知有耻国势以强夫中外情形不同外国案以证定中国案以供定若照众证确凿即同狱成之例罕有不翻控者故外国听讼从不用刑求(求)重罪罕至大辟两端中国遽难仿照然而明慎用刑不留狱大易之文圜土教职事周礼之典疑狱与众共王制之法此皆中国古典旧章与西法无涉今酌拟九条一曰禁讼累每月诉讼差役家丁必索讼费视其家道以为多少至少者制钱四千薄有田产者任意诛求不满其欲者则诡曰案未传齐致官不能过堂即恤民之官为之酌减定数不准多索然一官所禁后任复然差役不革此弊不除至传案株累最为民害其中有原告诬攀者亦有吏役怂恿本官者亦必须裁去吏役方能杜绝二曰省文法承审之例限处分太严而命盗案之报少必俟犯已供认而后详报盗案之例限开参太严且必获犯过半兼获盗首方予免议而讳盗之事多讳有为无讳去为窃讳多为少各省从无一实报人数者命案罕报罕结则多私和人命及拖毙证人之事民兔所以不伸也盗案不早报不实报则萑苻已起而上官不知寇乱所以潜伏也二事关系甚大非宽减例处断无禁绝拖延命案讳[饰](饬)盗案之法至于上控之案其官吏偏私实有兔抑者自应澈究严惩乃近来上控者往往有讼棍主持意图攀累讹索图告而不图审以致被告羁延时日久而原告终不到案虽有原告两月不到将案注销之例而两月之久拖累已多即由省押发或已经逃匿或中途潜逃诬累害人情尤可恶应请　明定例章如上控案已经批发而两月后并不到案者除照例注销外并将上控之人通缉治罪以后再将此案上控者亦即駮斥治罪究出架讼之人一律严办并请将土控承审迟延之处分分别情节办理此亦省拖累之一端也三曰省刑责敲扑呼謈血肉横飞最为伤和害理有悖民牧之义地方官相沿已久漠不动心夫民虽犯法当存哀矜供情未定有罪与否尚不可知理宜详慎兄轻罪一眚当时如法惩儆日后仍望其勉为良民更宜存其廉耻拟请以后除盗案命案证据已确而不肯认供者准其刑吓外凡初次讯供时及牵连人证断不准轻加刑责其笞杖等罪应由地方官体察情形酌量改为羁禁或数日或数旬不得凌虐久系
