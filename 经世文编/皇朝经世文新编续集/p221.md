<!-- { "loadSidebar": true } -->
今之谈漏者动曰洋药也洋货也洋炮与洋船也而不知漏之似寡而实多似微而实大涓涓不竭将成江河者固莫甚于外洋银钱乎查外洋银钱入中国久矣自西人辟地至美洲不见得银矿西班牙用以铸币即所谓吕宋银圆也后美人继之改铸鹰洋又其后日人继之改铸本洋皆流行于中土其始肇端于闽粤其继蔓延乎江浙其终遂举江西安徽湖北以及东南毗连各埠无不彳扁行一人倡之百人和之人人视洋钱为甚灵即人人称洋钱为甚便于是洋钱之来乃愈多而洋钱之患乃愈大矣夫洋钱何患者非若洋药之以土苴易我膏脂也非若洋货之以奇巧惑我心志也非若洋炮洋船之一动恒逾数千两一举必须数万金也则岂知洋药洋货洋炮洋船之患显患也而洋钱之患则隐患也当道咸年间每纹银八钱五分始换洋钱一枚是每圆浮占纹银一钱二分许以各省交易而计每岁何止四五千万枚即已浮占四五百万两今之时势虽不同然洋钱之质皆非成色各国所造大半俱系九成其中搀铜一成运之来华则皆易我足银而往此中无形之耗拆伊于胡底乎兄每圆止重七钱三分用之于市肆则又台价一二分三四分不等此中无形之耗拆又伊于何底乎设不清其源绝其流吾恐马岭天台尽变为金银之[窟](屈)亦不足以供其朘削也此善策所以急宜筹也窃以为居今之时处今之世欲绝洋钱入口固不可欲禁洋钱不用又不能无已则有自造之策在顾说者谓中国自造必不能通行试观道光间周弢甫比部祝桐君司马曾请于浙抚自造银钱凡市井之徒及凡民之识银者皆视其色听其声而不肯用厥后徐君雪村在无锡乡间开炉自造与洋钱无甚悬殊而民间以新板目之摈而弗用此即不能行之明征也即使能行亦不过行于东南各省若西北一带则习于用银及钱票一旦变而更之必多掣肘则亦安能通行也噫为此说者真儒生拘迂之见而不足与言经世之务也夫践土苍生食毛赤子孰无扬中抑西之心今之所以皆喜洋钱者则以中国本[未](末)自造耳倘一旦自造其犹有舍华钱而不用者无是情也其尚有惟洋钱之是趋者无是理也至若周徐二君则以办理未得法耳盖既视其色听其声而不肯用必其色之伪声之虚可知于乡间自造与私造何异即使无伪彼小民有何知识亦必疑信相参无惑乎其不能通行也故自造金银各钱全赖办理得法不独可行于东南兼可通行于西北盖西北之旅往来必须银与钱但钱重而不能多载用银又多扣拆之虞故旅苦之如中国自造各钱广行于西北各省则如取如携异常轻便即无笨重之虑又无扣拆之虞人情舍难而趋易大抵然也又安有西北不行之虑哉是可以通行者莫如自造金银各钱也而或以为不能通行则误矣说者又谓中国自造其利少其獘多即如易于伪造其獘一难于持久其獘二效法西制足以损中国之体其弊三官员工役难保不因缘为奸其弊四有此数弊则亦何可行也曰是无虑大抵天下事有一利即有一弊惟能制其弊杜其弊则可转弊而为利并可有利而无弊此诚视乎办理之得人而不必鳃鳃焉故为虑也且其利不可以更仆数即如用之既广则足以保中土之财源则足以夺洋人之利柄而且银圆不能足色斯[鼓](彭)铸必有赢余其利则在国　国宝既已流通斯天下皆称轻便其利则在民分量之轻重一律足以杜克寸扣之私是其利尤在于行旅也价值之贵贱相同可以绝卖空之弊是其利更在于客也然则其利不诚大矣哉夫兴洋务讲富强足以杜塞漏者其费必大其效必迟而独至造钱一项所费较微且行之不数年美利已彳扁于天下是欲期有利者莫如自造金银各钱也而或以为利少弊多则又误矣由此观之则知中国自造各钱必可天下通行必能有利无弊也惟自当初创自应用至善之策始能成不易之规谨就管窥所及者略拟一纲十目如左以备采择施行
一曰设局官办大凡事之初创必须官办始足取信于民官办之法当先设局然亦无须各省皆设苟择要而设一局自足供天下之用试观美国铸币之法其局在费里地费城之扯司里街厥法由熔化而鼓铸而范围而淘洗而印花而錾印计大者每一分时可成八十枚小者每一分时可成一百二十枚然则积十五分为一刻则大者已成一千二百枚小者已成一千八百枚矣积四刻为一点则大者已成四千八百枚小者已成七千二百枚矣成功如是之速吾故曰设一局自足供天下之用也设局自择南北两洋居中之地然莫如上海盖上海为东西南北要冲造成后转输甚便而又为通总埠凡洋钱之运入中国以此处为最多今如自造既多则洋钱之来源自少矣其局宜名为龙泉局局中宜分为八所一为收纳所所以收纳金银而待熔也一为淘洗所所以淘洗金银而使净也一为鼓铸所所以鼓铸圆整之形也一为剪裁所所以裁成大小之式也一为錾印所所以印之花样而使玲珑也一为秤量所所以量之而防分量高下也一为办别所所以造成时而审其形声也一为转输所所以造成后而运于各省也并择廉明公正之员为总办会办每所则派一委员时当视工役中怠惰者斥责之勤能者奖劝之由是风清弊绝可一日亦可百年矣此不过大纲耳其中细目尚有十端谨次于下一曰定式所以昭利用之规也造金银各钱必有式然式宜自定非特鹰洋之式不可仿即本洋之式亦不可从以鄙意观之则莫如用龙式盖龙之为物也列于四灵而又有文明之象较之人式鹰式者固啻霄壤之殊且局之名龙泉即以此也故宜一面印龙形一面印满汉字样雕刻务极精良绘画务求工细虽一丝一毫之细亦必笔[画](尽)清晰阴阳分明显以壮观瞻即隐以杜假伪也惟分量之轻重不妨即照现用之洋钱大者重七钱三分小者以次递咸金钱则大者值银钱十圆小者值银钱五圆其银钱必照洋钱之重者亦自有故大凡治民犹之治水也善治水者必因水势而导之则事半而功倍善治民者必顺民情而为之则上令而下从也盖东南各省已安于用此等重之钱设一旦改更或一圆一两重半圆五钱重虽无不可然终恐窒碍难行诚不若仍旧之为愈也此则钱式之宜定也一曰正名所以端利用之本也中国所用外洋之银钱有名为银饼者如日斯巴尼雅银饼是也有名为银圆者如吕宋银圆是也有名为洋钱者如鹰洋本洋是也今中国自造微[特](持)宜改洋钱之称并宜[革](草)银饼银圆之号盖堂堂中国固宜自正其名也且西国银钱之名亦各不同即如法兰西则曰佛郎俄罗斯则曰罗卜印度则曰路卑荷兰则曰果伦强土国则曰以辟亚斯忒强瑞国则曰以烈他斯拉巴西国则曰以密耳来斯埃及国则曰以夺洛尔[奥](粤)国则曰果尔登强意国则曰以里儿美秘二国则曰莎罗英国则曰先令小者曰式本士又上中银钱曰福老伦此可见泰西各国所造者其名亦不从同也今中国莫如名之曰龙泉盖式既为龙式名即宜龙名亦取其名实相副也即将其名印于钱面庶使小民习见易于改称否则洋钱之称相沿已久一时恐不能遽改也此则钱名之宜正也一曰用强水所以提拣金质而使粗涩之弊可无也查铸造金银各钱必须提拣净质盖金银皆含有杂质如金之中有银铜银之中亦有铜金虽所有极微然苟非提拣极纯则所造之钱必粗涩而不精雅也泰西各国大都用硫强水提之其法用黄泥杯一具杯之泥和药制成如将矿银盛入加火一刻许其铜质皆歛入杯中所余之金银二质复用硫强水炼之金即提出而银质入于水其水蓄玻璃筩内再入以别种药水则见银质如棉块块下沈复以强水入之则纯净而不入矣又有一简法与上大同小异其法将银熔化滴滴倾入水中令成小粒以此粒添入浓硫强水加热至沸则银铜俱化于水而其中之金独沈于底再将含银铜之水倾入铅盆此盆内必添红铜若干则铜又渐渐消化而其银结成沈下即得净银矣拣金之法亦如之且此种拣法华人多有能之者初无所难也此则强水之宜用也
