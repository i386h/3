<!-- { "loadSidebar": true } -->
曰泰西之与中国其势异其习异以彼之法行此之俗[勉](免)强牵合必多龃龉吾中国三代圣王自有美政惜湮没失弃坐致衰弱诚返寻而复之斟酌而行之吾未见其有逊于西国也且彼中新学既不能出吾六经诸子范围外吾但取而衍之斯亦足治矣何必齗齗外求且授他人用彝变夏之藉口哉曰中国处今日极弱之势亦犹欧洲百年以前之情形耳彼其时之情形尚尤甚于中国之今日以彼之所阅历而证之于我之事势因机利导其事至顺又何龃龉之有且风俗以教而立不以政而变语云变其政不易其俗吾惟守吾教而法其政浸假而俗之善者益张其不善者亦或随政而化更无所谓龃龉也谅哉南海先生之言也曰天道后起胜于先起也人道后人逸于前人也泰西于各学以数百年考之以数十国讲之以功牌科第激厉之其室户堂门条秩精详冥冥入微矣吾中国今乃舍而自求非数百年不能至其域也彼作室而我居之彼耕稼而我食之至逸而至速夬【决】无舍而别求之理也夫彼泰西教养之法诚有未及吾三代者然今之中国已自弃先圣之法反令外彝得其近似譬如故家子承袭先业而忘其学行彼邻人之自食者反得以其学行挺起虽其家世微贱吾反为之屈矣故今日中国之所必求复者三代圣王之美法而美法不易遽复则吾邻人之有专门之学高异之行合于吾三代圣王者吾亦不能不折取之也天下事人为其难我为其易未有不乐就之者顾甯舍其易而甘求其难是固不可解也矧所谓难者又夬【决】无求得之日乎　曰然则中国今日惟专尚西学斯可以强乎曰非也天下惟公理公法之学举地球诸国历千万亿年无异若夫器艺之业月异而日新政法之条此宜而彼盭必审其时势择其良窳辨其先后然后乃行之而无弊泰西今日之盛业大抵由数百年积势而成或起点于微眇而推之为宏钜之工或沿习于旧俗而扩之为文明之化或创之一二人而悬之为万国之的亦犹我中国率二千年之旧法后代沿于前代后代又沿于后代迁变无亦忘其本原特中国能因而不能择西国善择而更善因耳故今日欲言西学必以先通中学为主中国之经史掌故郡国利病百未一知而遽欲全以西学易之未见其行之无碍者也非不可行也政术艺业之伙即中国而论古与今不能无美恶是非之互殊中国与泰西又不能无异同离合之间隙泰西于泰西复不能无尽美未善之遗憾我惟通中学乃知古今之术业何者当去何者当留何者当急何者当缓而不至为古人所误复不至为今人所欺我惟通西学乃知西人之术业何者为善何者为不善何者为可行何者不可行乃不至贻中国之误复不至贻西人之笑烛照数计成竹在胸然后采泰西之法而行之以中国之道惟借材而堵宝非买椟而还珠斯乃真今日之西学也　曰如子言西学与西教无关然则孔子之教可不复顾虑矣曰是又不然孔教者我中国立国之命脉也必孔子之道大明然后西学乃行之而无弊必西学大明然后孔子之道乃比较而愈显何也孔子制作六经其义理制度大义微言实足以范中外而治万世其道不明则世之见西学者或震其精深而以为不可学或鄙其怪异而以为不屑求而不知反之诸经秘纬皆吾教中所自有是于孔子既有割地之憾而于新政必有阻碍之端新政不行于是西学不明西学不明则彼中之良法美意吾既无所取裁而彼教之条理凡有合于我孔子与不及我孔子者吾更无从考见而孔子范围中外之教法闇勿口不彰坐令彼族雌黄列中国为半教訾儒者为无用甚乃以中国科举之流弊学校之痼习而归咎于儒书之未善如是则彼教乃愈张而愈广吾教乃愈抑而愈隘是固可为大忧者也夫兵家之义知己知彼百战百胜我必自张其军立于不败之地然后乃求胜于人我尤必侦探乎敌预操其可胜之券然后乃足恃于己今日之言西学亦犹是也不特此也彼教之盛也固由其人传道之坚毅亦由其国政之能自强故有恃而无恐吾既惧吾教之陨坠正当取师于彼以强其国力即以强其教宗是西学不特为吾教借监之资亦实为保守吾教之具也夫又何疑欤
　　泰西藏书考略                                
入其国行其原野游其都邑瞩其涂衢之芜治农商之耗息工技之良窳其政可知也览其学校若干塾报馆若干区藏书若干舍其教可知也　圣清文治迈前古内若翰林院外若文澜阁咸富贮图书直省儒学亦　颁给十三经廿四史三通等藉　今上右文兴学开官书局首重藏书所以涵育士类者恩至渥法至备海外仱末兜离之俗即博购坟藉振式教学曾何足以兄【况】百一顾泰岱屹崒不鄙部娄耀灵赫戏兼列众宿凡夫舟车所通之国有能构书库开民智亦谈文教者所有事也自古埃及时西人已筑楼聚书其所藏有巴比路士本巴比路士者树名状如柏生河滨埃及人捆履织席索綯胥恃此复削其树之体为木简以代纸写书故名之曰巴路士本阅三千余年今犹有存亚述巴比伦之间古城郭遗址往往获碑碣及零砖断瓦摹辨古文字记曩日藏书事亦甚具希腊古史亦备言古昔藏书之楼希腊中绝教化播传邻邦于是亚州之西埃及与意大利书楼踵筑其最着之楼二一当埃及之亚力山大城近尼罗河口相传为巴多那买王所筑一当皮加门相传为皮加门王所筑西历前二百零二年汉高祖五年罗马人战胜加他哥即今日徙利斯地而归偃兵修文广筑储书之舍当是时有罗马人二一名亚西刘士一名波厘呵同创公家大书楼其后罗马皇奥[古]士(古)笃又广建私家书楼迨西历四百年以后而罗马公家书楼已增至二十九所世家华族咸就而读之太皿【盇】罗马书楼自昔已伙典书者多用脱奴籍之人云罗马人之曾为奴而遇赦者此种人多有学问罗马既衰戎卒蹂毁藏书楼室荡然无存中古时欧西修道之士搜剔金石征考文献故亚佗士之修道院今尚存遗碑而边尼特之修道规条至以罗曩籍写古书为第一义其藏书楼之在修道院者则以满加斯那哥威在威士花连夫里打山加连四处为最知名哥士毕者山加连之修道院长也于八百一十六年唐宪宗元和十一年创建大书以阅二十年而始成古书楼无有其匹伟乎其钜制也自文教蒸起而西人之采古籍者滋益多邦君豪族咸以求遗书为美谈修道之士尤以为务教皇尼哥鲁第五有手写秘籍三千函太皿【盇】异时罗马教皇之设大书楼实基此也匈牙利王马太阿哥尹奴聘延意大利工书之士写书以充其楼名其楼曰哥尹拿藏书最博然无异藉秘册惟以钞缮精美见长而已一千五百二十六年明世宗嘉靖五年楼为土耳其人所毁书帙流散四方吉光片羽今西人之藏书者皆宝之自一千四百余年以来明以后西欧始刊书后中国已四百年矣当是时德国更改教会凡修道院皆封禁罄修道院所储归之国修道院之书悉以贷民西欧藏书之制一变矣当德国三十年争战时毁书楼不可悉数及提厘总统攻系地北城中新构书楼储钞本甚侈城下之日掠其书归以实罗马之书楼及法兰西畔党内讧藏书最着之楼多为所毁一千七百九十七年嘉庆二年罗马城陷于法凡书之藏于教皇者悉掠之手写之书归法京者殆数千帙焉一千八百零九年嘉庆十四年德之书楼半掠于法伟恩书楼破掠尤酷拿破仑第一败法人乃悉返其书且并三十年前提厘总统所掠者而归之系地北之楼于是储书益博普法战时士打士堡城之书楼烬于炮好古之士咸惜之而书楼之新构者在柏灵则经始于一千八百一十年嘉庆十五年在邦城则经始于一千八百一十八年嘉庆二十三年在耳冷元与哥定元则经始于一千七百三十七年当乾隆二年哥定元书楼藏书之法最善且多精本德法并称文教之邦储书皆最富然累世争去简帙之摧残者众矣欧州藏书之富以法京大书楼为最凡书二兆零五十万卷又藏手写本九万二千卷而英京博物院之楼亦伯仲焉博物院之藏其始祗有士伦尼士之理学书而已迨一千八百三十八年道光十八年而所藏增至二十三万五千卷后更增为一兆六十万卷而宝星边又附以己书万六千卷卓耳基第三之子孙复益以祖父之书六万五千卷又增以连威书楼之藏二万零二百四十卷此楼所储手写本最富而每岁又车取增三万余卷渊欤其美备矣而德国大书院之书楼亦未尝多让焉计一千八百九十年乾隆五十四年柏灵皇家书楼已有七十九万七千九百七十四卷又手写本二万四千零二十四卷此外民间之书公会堂之书或私置或公会所置或会馆所置岁辄增益则懿乎其益智之券也盖书楼之设与书院实相辅而行西欧最初之书楼亦与大书院同时经始今京师官书局与沪上大同书局皆拟广译西书因汇考西籍之藏冀有海内硕夫搜付译人以聪吾民之耳目者也
　　论日本文　　　　　　　　　　　　　　　　　　
廖云翔
