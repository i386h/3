<!-- { "loadSidebar": true } -->
具呈拣选知县陈玉树为变法自强当求体要敬陈管见请呈代奏事自京都荡覆　车驾蒙尘　皇上下诏求言臣下封章叠见虽以工部诸事夏震武之请充专使妄劾辅臣堂官亦为之代达　皇上亦曲赐优容前此以建言获咎者如安维峻虽未　召用沈鹏虽未开释而生成之御史吴兆泰编修梁鼎芬已故之吏部左侍郎许景澄太常侍正卿袁昶固已开复原官矣当此时而甘为仗马不独负　国亦且负心职虽庸愚稍知忠义用敢不揣冒昧条陈七事以自附于瞽曲工诗之例也一曰知耻职谓去年七月京师之变古今未有之大辱也自古宗室亲王亦有无知妄作者然未有招集君羊盗充斥京师轻启兵端辱及　宗社者也自古亦有不量德力横挑疆敌者然未有不论众寡强弱之势以一服八如孟子所言者也自古亦有敌兵攻陷京师者然未有聚八国之师于　辇毂之下　宫禁市廛分疆画界据守半载久而后去者也自古亦有屈节和戎亏损国体者然未有迫杀王公大臣多人输白金至数百兆之多岩疆不许设备京师许其屯兵门户洞开听入堂奥如今日者也举从古未闻之事为今兹创见之端以政教最古之邦成地球最弱之国履冰蹈虎不足以喻其危依斟居泛不足以比其辱当此而欲转弱为强诚非易易然而无难也夫亦以知耻为始基焉耳昔句践困于会稽身为夫差前马返国而后卧薪尝胆爱民养士其誓众之辞曰寡人闻古之贤君不患其众之不足而患志行之少耻也民谓句践之辞曰昔者夫差耻吾君于诸侯之国请报之句践谓民之辞曰昔者之战非二三子之罪也寡人之耻也君民交耻举国同愤遂一战而败吴于囿再战而败吴于没三战而败吴于郊越兵登姑苏台而吴遂灭矣职愿　　皇上以　宗社之耻为耻举国以　皇上之耻为耻　上有泣血枕戈之志下有知方敌忾之心彼能为德意志之大捷我岂不能为法兰西之复兴乎特恐　回銮以后　皇上历久而渐忘讳言旧事臣下沓泄如故隐忍求容彼知我之不念仇耻不足有为裂地瓜分可翘足而待故今日耻之有无实国之存亡所系职愿　皇上将　谕旨所谓昌平宣化间朕侍　皇太后素衣将敝豆粥难求者绘之为图刊印数万张内则悬之　宫禁殿廷及府部寺院各署外则　颁发各直省府厂听州县大小文武衙门以激发其仇耻勇猛之心而力矫夫顽固愚柔之习法人以此术收效于前我中国即可以此术收效于后也二曰降尊士居今日欲上纾　国祸下正人心以尊　主庇民为第一要义止论庇民而不讲尊　主此犹康逆之止保中国不保　大清也然尊　主者臣民之忠爱而降尊者　皇上之谦光惟降尊故能亲民故易曰以贵下贱大得民也惟亲民故能周知利獘而壅闭无所施故易曰天地交而万物通上下交而其志同后世仪节太繁堂廉太远小臣不得见天子无论百姓百姓不得见守令无论大僚由民而君层层壅隔崇卑悬绝否塞滋多臣工之奸弊何由知民庶之忠忧何自起乎古帝王不然也春秋两省时至闾阎就见百年优加礼貌下民在可贵之列天子无至尊之称唐虞三代均同此轨至嬴秦而降而君道变矣今者欧美两洲犹存古意礼节不繁而觐见甚易体统不峻而情谊流通利害则议院酌之得失则报馆论之资财则上下共之出纳盈虚则举国知之皆有古后谋及庶人之意民之敬爱其君同于父母不亦宜乎伏读　太宗文皇帝圣训谓明主自视如天臣下隔绝是以致败我国上下相亲是以能强此　先皇帝纡尊降贵之明效也日本明治元年其臣大久保利通上疏有云我中世以还天子深居九重民之视君尊如帝天君之视臣贱如奴隶君臣乖隔离德离心效已可睹矣今天下万国正不知几人称帝几人称王又盛威仪饰边幅又何以联情谊而使指臂耶诚欲合国全君臣上下为一心必自天子降尊始自今以往请尽去拜跪俯仰之仪一以简易质实为主国有大事与众同议政府诸臣日必见面月必会食俾人人亲君而爱上则国势可兴日皇采其议遂罢警跸喝道仪说者谓日本维新以后废旧仪改新法一切政教大旨皆基于此职读其疏不禁低徊往复不能已也夫安富尊荣见于孟子既安既富而人尊之则荣不安不富而自尊则辱今环球君主之国民主之国君民共主之国无不降尊亲下我　中朝安富远逊之而自尊则远过之我之所以尊大者愈甚彼之鄙夷姗笑亦愈甚臣愿　皇上贬损旧仪勤见臣民许大臣坐而论道小臣立而敷陈奏疏贺表严禁颂扬体式违误无容议处如光武之禁人称圣如孝文之止辇受言以表　皇上谦冲三曰贵民夫贵民者非伸民权之谓也从古以来未有不知天之贵者而天有乾元之称未有不知地之贵者而地有坤元之称民则合乾元坤元而有元元之称
元者何也始也天地者万物之始故易曰大哉乾元万物资始至哉坤元万物资生民者君之始故书曰天佑下民作之君传曰天生民而立之君人君日临民而不知民之贵犹戴天而不知天之高履地而不知地之厚也古帝王则不然书曰王司敬民敬之者贵之也曰民为邦本本之者贵之也曰顾畏于民岩畏之者贵之也贵之故养之优而田里树畜有制贵之故教之因而塾庠序学相望贵之故问之切而立君迁国必询至秦愚黔首而此义废矣今欧美诸邦唯俄罗斯视民稍贱余未有不贵民者厚其生殖无不[赡](瞻)之衣食血其疾困无不养之聋瞽启其智慧无不格之物理畅其议论无不达之困忱此其所以上下泰交比隆于二帝三皇之盛也今欲取长外国上追中古必自　皇上贵民始　皇上欲贵民必自州县贵民始今州县之官多闒茸贪残其视民犹土芥也居则养尊处优鲜衣美食出则旌旗驺从呵殿森严从无轻骑策蹇徒步微行之事从无身入闾阎问民疾苦之事从无行阡陌劝课农桑之事兔抑则屡[诉](欣)不理任意斥驳而豪强得志去刀案则改重就轻规避处分而盗贼横行其所急者唯事上无违催科足额已定以考卓异登荐牍矣亲信丁役交结豪猾已足以饱财贿富子孙矣余非所重也吏之视民且若鱼肉民之畏役且若豺狼官之贱民更何待言如此而欲宣布　朝廷德意胡可得乎今欲大着　皇上贵民之心宜先定州县贵民之制除鞫盗使跪外若词讼之两造中证皆立而待讯上若臬司府道下若佐贰杂职皆同此制夫官南面而坐民北面而立崇卑之体制已分必责令长跽匍匐将以元元为不足贵乎此制既定急　诏督抚秉公举劾慎简廉能使牧令课耕织劝畜牧诲节俭以裕民之财讲　圣谕立学课设报馆以开民智之严缉捕勤听讼以达民之隐此皆贵民之实政亦即敬天之实心薄海祷祀而求无急于此也四曰教胄光绪二十五年十二月二十六日皇上立端郡王载猗之子溥隽为　穆宗毅皇帝之子国本所系　择师为先从前如大学士徐桐礼部尚书崇绮胶柱鼓瑟不识时宜止可谓之正人不可谓为良傅为师傅者固当诲以大学正心之道语以　祖宗创业之艰而东西各国之变法自强书策具在亦当置之经筵日讲一卷使晓然于东西政治之美兵财强富之原而游览亲民尤为切要昔者商王小乙使其世子武丁出居河上就学甘盘故无逸谓其旧劳于外爰暨小人孔安国谓其久居民间勤劳稼穑孔上示页达则谓太子与小人同劳乃非常之事而不可以非常目之者盖未为太子也殷道虽质太子不得与小人杂居此盖以秦汉以来青宫之贵妄测夫三代以前不知古帝王亦幸闾阎太子何妨在野尧有九男事舜畎亩祖甲为太子亦久为小人此又何足怪乎今东西诸邦犹存古制俄皇为太子时曾游历四洲足迹甚广英新君爱德华第七为太子时身入海军测量驾驶练习风涛与士卒同甘苦日本储君曾居陆军少尉之职暹罗世子遍游泰西强大之邦古所谓太子与小人同劳者于此见之岂外国可行者中国独不可行乎日本近在东洋往还甚便应请　饬贤师傅与之同游增其学识在京各国使臣亦当时相接见略与周旋庶各国不以端王获咎之重妄生拟议其在虞廷之教胄子曰刚而无虐简而无傲二语最为今日扼要之言端庄诸王嚣张跋扈开衅友邦焚毁教堂围攻使馆傲虐二字足以尽之今后慎毋再蹈覆辙致外人鄙为无教之国此又　皇上当与大阿哥详切言之而未可责之师傅者也五曰循序　皇上诏军机大臣大学士六部九卿出使各国大臣各省督抚于时政之当因当革者参酌中西各抒所见而切戒夫空言塞责畏事偷安知　皇上变法之意夬矣职不虑　皇上行之不果而虑　皇上行之过骤当此时危势白创钜痛深职岂谓可仍优柔从事然求治太急而苟且轻率作辍欺饰之弊即由此而生孔子所谓欲速则不达孟子所谓进锐而退速也向者戊戌曾变政矣奏议纷至沓来诏书一日数下举百年久远之谟一切重大之政期责成于旦暮之间部臣不及覆奏疆臣不及举行文告不及宣布士民不及周知与疾风迅雷无异彼时职已虑其不可久矣夫弊有轻重先去太甚事有先后以次施行不讲化学遽课种殖无益也不精矿学遽议开采无益也不兴工学侈言制造无益也不练水师多购炮船无益也不罢捐官之令欲澄清吏治无益也不严中饱之诛谋充足财赋无益也不求考官之通达责其甄拔才俊无益也不去大僚之私心使举荐贤能无益也先乎其大握乎其原其先似迟其后转速否则始以操切者必终以因循如人疾走狂奔不及数里气喘足惫不能复前反不若安步徐行者之可以致远职愿　皇上行之以渐不必求速效于耳目之前也
