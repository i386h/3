<!-- { "loadSidebar": true } -->
一国之强弱视贤才之盛衰无事则庸夫高枕而有余有事则贤哲驰骛而不足若非破除成格宽予进身恐世变无穷而贤才有限是在养之有道取之有方而已何谓养之有道根固者枝荣上行者下效提倡风气培植本原则亲藩宗室所宜讲求时务通习政事亟应兼聘西国名宿为之教习中学但求田各通经史大义西学于语言文字外旁及西史舆图公法吏治财政军谋专精一门惟性所近学有进益由　皇上亲加考试送洋游学他日必能上佐　宵旰匡弼庶政领袖百寮此养之之道一也方今之世植人材培元气莫有急于学堂者矣官家学堂所宜加额扩充然或限于经费限于学额限于道路势不能不借助私塾以济官学之穷果其激劝得宜必有志士富绅踊跃从事不费一文公帑造就无限人才凡民间自办学堂如中西教习果系通才学规课程果其条理学生在百名外者应准地方大吏上　闻其总理学堂之人或　赏授虚衔或传　旨嘉奖各生学期届满准该学堂呈送学政衙门扃试中西学业择优录取作为生员但取成材不拘额数诸生知进身不赖帖括自肯专力有用之学而不致学非所用激劝行于上人材兴于下此养之之道二也曩者游美学生未着大效患在中文太浅因噎废食是又不宜今内地官私学堂盛行优等高材皆宜分遣外洋以期卒业惟为数既属有限学成亦尚需时一再筹思得一权宜之策拟请明降　谕旨凡中华子弟曾在外洋大书院学成领有凭照者准其就近投各出使大臣呈验凭照面试所学分别等级随时奏请　钦赐贡生举人进士名目作为正途出身查西国国家大书院考试凡分三阶一曰勃乞腊视中国公私学堂学成诸生讲求较博学业较深似宜定为贡生二曰玛斯德奥夫阿德一如中国举人三曰道克脱奥夫劳一如中国进士考取中式给予凭照其进士一阶例无定额非但学问渊博且须众望攸归其来中国充当学官教习者类多贡生即举人已不多进士更少惟京师同文馆总教习丁韪良系美国进士夫彼国人得此出身我且资为师范我国人考列同等何妨权锡嘉名兄捐例既开尽人可登仕版则贤才为宝何惜此　特恩破格举行其便有四不须官项骤得多材便一此辈类多久旅外洋之富商子弟身虽远在海邦心不忘夫　君国往年内地义赈慷慨乐输喁喁内向之心于斯可见殊荣忽被非仅拔草莽数十辈才士且鼓舞域外数十万人心爱戴之忱自兹愈笃便二此辈久寓重洋受制苛例切齿外邦之肆逼痛心中国之不强有知彼知己之长无非类异心之患量材器使优给薪资必可得其死力胜于聘用西人便三风气既开侨民益知奋学功名所在志士不惮远游即内地闻风兴起必多自备资斧航海从师讲求经世富强之学异日人材不可胜用便四此养之之道三也自明初八股取士意在发明经义近世文风日下摹拟为工专重头场刻苦首艺虽八股中固常得真才而真才亦消磨于八股究之世变之亟庶政之繁岂真一通八股即便无不通乎然决然废去既恐俗学向隅通才亦难敷额但能斟酌变通将乡会试三场移在头场试以时政外交策问五道次场论办经史大义五篇三场试以四书题论三首但取明通不尚词藻藉以敦崇朴实转移风气另设实学之科凡通晓各国语言文字史学舆地公法武备算学格致天文地理制造驾驭等学准其分门投考仿乡会试例取中并法　圣祖　高宗举博学鸿词科之意特举　制科或称奇材异能或称直言极谏闻风兴起得才必多至于慎选学政激励士林力袪浮华务收实效改学舍书院为官学严儒官掌教之责成亦当同时并举此养之之道四也何谓取之有方未成之材养之于平日已成之材取之于临时则选举尚已选举之法一政绩有学无才者跋前而疐后有才无行者重私而轻公若政绩可观则更事既多必堪任事如考课者实心求之干练之员自必脱颖而出二幕府督抚幕僚不乏晓畅事机洞悉中外且朝夕晤对其品行学识知之最真果有闳骏之才应准其专疏　上闻量职授事以视草野新进之臣相去远矣三上书十室之邑必有忠信世岂无有本之学屡踬名场不西革马之才穷于汲引而终身沦废者乎诚许士民上书由督抚代奏或慨陈时政或各献专长果其言属可行学有实用即由该督抚察看询事考言量才录用必有宏毅多材之士出乎其间如有着作等身名满天下亦准督抚访求荐举庶几野无遗贤此取之之方一也自古用人不惜借材异国秦用由余晋用巫臣吴用伍员汉用金日磾流传史册功绩昭然近者戈登赫德之流迭效驰驱弥多广益诚以非用彼隽才不足测敌情之幻非广收臂助无以济世变之穷不但开矿造路制器练兵税务学堂必宜聘用外人即内治外务国用民生均可用彼所长益我所短此后除聘用洋员洋匠洋教习外拟请明颁　谕旨内自军机处总理衙门暨各部大臣外自督抚将军以及监司大员均准其访聘外国通才延为幕客有事可备询谋收集思广益之效无事相与谈论为周咨博访之资不但赞益公事且可藉习外情化其成见昔华盛顿兴美则有法人参预军谋大彼得兴俄亦聘德人为之辅治日本变法任用洋员尤多皿凡有国者每因材不如人而后外患日亟外患日亟而后发愤为雄现中国纵速派游学速兴学堂而收效尚在十年以后则此十年内其借材以自辅乎抑因循以坐困乎培才渐多逐客未晚今之日本是也或谓多用外人则事机不密窥刺宜防不知用人之权取舍在我故不授魁柄仅列参谋且兼取各国之才自无虞其盘踞如美和比奥瑞士瑞典等国均不乏贤豪任我驱策异日各国若窥我政治日弛方将派洋员为佐理预我政权如英之于[埃](俟)及是已见我措置失宜方将禁洋将为我师杜其上进如俄之于东三省是已预为补救之图出此权宜之策此取之之方二也昔者齐用夷吾秦用孟明自古人君用才固有田各亦而原心录长而遗短者矣方今休废之日亦岂无瑕不掩瑜才堪大用或经此磨折增益其所不能或愿赎前愆感激而图报称使功使过一出　圣裁取用老成胜于拔登新进此取之之方三也奴才之所愿求贤才者此也
