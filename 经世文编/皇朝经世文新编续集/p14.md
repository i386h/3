<!-- { "loadSidebar": true } -->
一官收洋药　方今筹饷最急然而零星罗掘难得钜款厘金将撤碍难再加盐价屡加亦难过重惟有加价于洋药则不病民而增钜饷查法国及西班牙运售火柴吕宋烟日本在台湾收售洋药土药皆由公家收买分销今拟仿照其法检海关贸易册光绪二十五年洋药进口销售者五万九千一百六十一担溯查以前五年大率五万担上下最多者六万三千一百余担最少者四万八千九百余担每担一百筋以六万余担计合九千六百万两现在时价每两价银五钱姑以大率作一万万两计算共计价银五千万两税厘在内拟以后由官设局在各关进口时全行收买然后转发散商分销各省照时价加二成发商转运专售除税厘照数拨还海关外计每年可得盈余一千万两官局先向洋商总收继听华商领运发商以后运赴何路价值低昂销数盈绌全不过问尤为简易但每两五钱系华商转售之价其中必有余利然则买价尚可在五千万两之内惟香港及沿海一带须设巡缉小兵轮数艘光绪十三年赫德开办洋药税厘并征时创设轮其船式船数地段经费及巡缉之法总署均有奏案可考上海宜设总局各海关进口处所宜设分局计巡船及总分局委员司事人役经费约计需银二百万两以内开办之初须筹银一千万两以为资本即向外国银行息借应用分为十年归还此乃有着之还款利息必轻先与议定总数随时陆续提用起息除去船局费岁还借款本息实可得银七百万十年后借款还清即可岁赢八百万洵为钜款先行试办一年办有成效一年后再加价一成则盈余更钜若华商运销畅顺以后售价仍可相时酌加即加价五六成以至加倍亦于良民无损设或因加价滞销候至半年尚无起色则酌量减价极之仍照向来售价自可销出亦必无赔折之理向来洋药到口未必立时全行销去今由官全数收买亦于洋商有益可与该洋商议明每年共分几批每批货到立时付定银二三成其余付给三个月期票三月以后自然华商分来领运即以商资转付洋商惟初行加价转售之章华商必然观望希图减价不及半年存货已尽断不能始终把持故必须宽筹半年资本方能坚持定价然洋商既可收期票故只须筹三个月之费即已足敷周转自去年土药加税三成以后土药运销之数并未减少然则洋药加价二三成亦必无碍药商未必始终抗阻至内地土药业经加收税厘三成则英商当亦无所藉口若各官局有未经照加者应查明切饬一律实加三成其巡船未造成之先可暂以南北洋兵轮充用经费亦可稍省此举应先与英国商明订立专约每年包销六万担不准多运来华包收二年后体察情形再订续约近十年销数不旺至光绪二十五年而始多今每年有切实销数英人当亦乐从惟华商出洋私运进口不可不防若非英国实力助我防察断难尽行杜绝除巡船稽查外应与英国切实议定只有各口官收英商不准丝毫私售华商以杜影射如查出有华商私买私运重立罚约印度若不滥售则偷运之弊立穷在我防之则甚难在英人禁之则甚易此为第一关键若英肯订约实办则此举之有益巨饷确有把握矣拟请　钦派大臣一员驻沪办理此事名为总理药务大臣此事任重款钜而其事甚简只须操守廉正确实可信于外国情形不隔阂者即可胜任其各口分局委员统听该大臣选派考核随时偶一分往巡察此举在中法则无害于民生在西法则无碍于商务应请　朝廷饬议迅速施行
一多译东西各国书　今日欲采取各国之法自宜多译外国政术学术之书译书约有三法一令各省访求译刻译多者准请奖然经费有限书不能多也一请　明谕各省举贡生员如有能译出外国有用之书者呈由京外大臣奏闻从优奖以实官或奖以从优虚衔发交各省刊行如此则费省矣然外国要书流播入中国者无几不能精也一请　敕令出使大臣访求该国新出最精最要之书聘募该国通人为正繙译官即责令所带随员学生助之通洋文而文理深者充副繙译官文理优而洋文浅者充帮办繙译官其全不通洋文而文理平常者不准充出洋随员学生以杜滥竽糜费之弊限三年之内每人译书若干种每种各乾字回华缴呈不得短缺短缺及过少者不准保举如此则去时洋文虽浅归时洋文必深于随员学生之学业暗中多所成就而所译皆切用之书矣然犹不能速也并拟请　敕令出使日本大臣多带随员学生准增其经费倍其员额广[蒐](菟)要籍分门繙译译成随时寄回刊布缘日本言政言学各书有自创自纂者有转译西国书者有就西国书重加删订酌改者与中国时令土宜国势民风大率相近且东文东语通晓较易文理优长者欲学繙译东书半年即成凿凿有据如此则既精而且速矣　以上各条皆举其切要而又不可不急行者布告天下则不至于骇俗施之实政则不至于病民至若康有为之邪说谬论但以传康教为宗旨乱纪纲为诡谋其实于西政西学之精要全未通晓兹所拟各条皆与之判然不同且大率皆三十年来已经奉　旨陆续举办者此不过推广力行冀纾急难而大指尤在考西人富强之本源绎西人立法之深意伏望　圣明深察远览早赐施行使各国见中华有发愤为雄之志则鄙我侮我之念渐消使天下士民知　朝廷有改弦更张之心则顽固者化其谬望治者效其忠而犯上作乱之邪说可以不作天下幸甚所有第三次筹议各条臣等谨合词恭摺具　奏伏祈　皇太后　皇上圣鉴谨　奏 
　　江督刘鄂督张附片 
再臣等此次所奏变通政治诸条或养人才或厚民生或整军实或肃官方所需经费必皆不少此次赔款极钜筹措艰难论者必以度支困绌为词谓诸事方求节省岂宜更增用费遂不免顾惜迟疑臣等之愚窃以为不可今若竭海内之力百计搜括但供每年赔款以冀无事则外国必将视我中国皆苟安无志之人士无奋心民无固志各国之轻我侮我更将得步进步不待赔款还清而中国已不能立国矣窃谓节用之与自强两义自当并行不宜偏废此时应省之事必须省应办之事必须办应用之财必须用尝闻数十年来论理财者大率皆以省啬为先谓以备有事时用之此省事息民之常经闭关自守之善策而非所论于强环伺之时势也大率富强之道无论民事兵事皆须平日未雨绸缪多年积累近者四五年远者一二十年即如讲求农工商本为富国起见然当其创新法开新埠之初必先官设学堂以为教官创机厂以为式官助资本以为扶持然后农工商之利可开本欲阜财必先费财西洋各国皆然而日本为尤着若立学教士练兵制械训农劝工等事皆以款绌不办一旦有急安得人才兵械而用之纵使存款饶多取办仓卒止能募乌合之勇购废杂之枪虚糜而兼误事即为度支计亦甚可惜矣譬如备荒必须积谷于累年防水必须筑堤于平日如待灾成而后买谷则饥民已转于沟壑待水至而后修堤则田庐已沦于巨漫虽有多金重赏亦无所施至于军国大计尤贵远谋难规近利豫筹于平日则一钱得万钱之益赶办于临时则万金无一金之效试以远事证之道光辛丑广东议和藩运两库现银六百万搬运塞途尽付赔款以近事证之上年天津不守司道局各库存银六百余万招商局存米四十万石尽资外人然则务省啬而不务修备前车具在可为寒心或又谓此时民力已困欲筹办事之款岂不重为民累此又不然譬如备荒必于本乡捐社谷防水必于近村捐堤费社仓多一石则全活不止一命堤土高一尺则护田不止一顷虽甚竭蹶犹必为之其初虽难其后必感推类言之寒士力学不可惜膏火中人之产不可无墙垣行江海者不可乘敝舟负债多者不可废酬酢夫岂不知筹措之艰难哉诚有所不得已也窃谓既须筹赔偿之款尤宜筹办事自强之款赔偿之款所以纾目前之祸难自强之款所以救他日之沦胥应请　敕下政务处大臣户部及各省督抚于赔款外务必专筹巨款以备举行诸要政庶几各国刮目相待而中国之生机不至于遽绝矣臣等谨合词附片具奏伏祈　圣鉴谨　奏
　　粤督陶覆奏条陈变法摺                                               
