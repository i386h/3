<!-- { "loadSidebar": true } -->
　　琉球小志跋壬午四月　　　　　　　　　　　　　　　　　　　　　　　　　　
姚文栋
琉球邻近日本然自古不相往来唐时日本僧圆珍航海遇飓风飘至琉球舟人大号曰我等将为琉球所噬若何又日本尝呼琉球为啖人之国此皆见于源氏大日本史其后至尚巴志王时始与日本通骋问尚甯王时始服属于日本盖在明中叶以后矣近时日人好事者穿凿附会以为南岛朝贡古初筒策已有之又谓舜天王是其皇族源为潮之子甚至疑开国祖天孙氏亦为其裔多方牵合思掩其灭琉之罪不知南岛指萨南诸岛而言非即琉球服天游重刊中山传信录序已自辨之源为潮流于鬼岛因琉球有鬼界岛而相溷源氏史虽载其事而等诸存疑以其无确证故也若天孙氏之称本于中山世监固已言姓氏不可考矣何由知是日本皇裔尤为凿空无稽凡此诸说皆不见于日本古书即问之琉人亦茫无知者其不足取信于天下万国也明矣夫宽文中作日木通监不尝自称为吴太伯后乎而善邻国宝记及通监提要等书皆云垂仁天皇时遣使大夫聘汉汉帝赐以印绶然则我以一旅之师灭日本而县之告于万国曰日本为我中华吴太伯之后且自汉以来聘贡于我今改建郡县诸国不劳过问试问日本臣庶之心服乎否乎今之琉球何以异是至于文为制度琉日间有相同乃皆是沿袭中华古制此尤不足置辨者矣予译琉球小志既成附录彼中人士论着而析其诞妄如右
　　答马相伯书癸未正月　　　　　　　　　　　　　　　　　　　　　　　　　　
姚文栋
承示朝鲜情形谓有阴日本贰　中国之意不可不防具见虑远察微深中肯要去年朝使在此外务省派有接待员若干名同住行馆权要贵人宴会招寻竟无虚日其流览机器各局所如辄有供张宾至如归乐几忘返朝人騃鲁遽感其优待以为睦邻之谊远胜于吾不知日本之待他邦未尝如此独于朝鲜币重言甘者殆有所为也弟与朝使曾晤数面不过诗酒酬酢并未深谭其随员等多来请谒论文亦不及公务惟中有一人弟见其诚实肯露底蕴曾叩以彼中情事则云日人阴咻其独立而开化党人亦暗有骑墙之见其屹然主事大之议者惟闵泳翌一人而已盖因闵氏受祸最烈故其感激　中朝援救之意独为深至不知其言可信否金玉均徐光范两人在此延一中国人教习华语又勤看上海香港各报于吾事甚为留心然于使署往来甚疏必无机密事漏泄于彼此间同人因薪水减成宦况清淡大抵杜门屏绝酬应弟以为孤陋则有之不忧不慎密也

皇朝经世文续编卷一百八
　　　　　　　　　　　　　　　　　　　　　　　　　　　

　洋务八军政上
　　论夷务疏咸丰十年　附片　　　沈兆霖
窃夷人自八年抵天津后迭次构衅历年办理未协夷情至本年七月间竟由天津内犯大言恐吓要求无已　皇上明降谕旨历数年来夷人罪状大伸　天讨中外人民同声称快惟夷众虽不满万余而火器胜于中国能及远而有准然临阵者果能奋勇直前毫无畏葸即有所伤而以我之众乘彼之寡亦不难于歼灭惟现在火器难御之成见先入为主则气已稍挫倘毫无把握轻于一试设一挠败必至不能复振故臣以为当今之计宜以缓攻坚持为主先　饬直隶总督恒福并督办民团之焦佑瀛张之万以督标之兵本地之勇时时扰其海口之船再　命天津府知府石赞清与焦佑瀛张之万协办团练石赞清胆识兼备久得民心团练必能奏效或杀其酋或焚其船使之兼顾海口不能骤进即进亦必留劲卒守船此所谓攻其所必救也僧格林沁八里桥之兵及瑞麟胜保统带各队须相隔前后一二十里分作三处扎开使紧相呼应以为犄角之势皆宜坚沟高垒勿轻与战严为之备使敌至不能骤拔若奉调各路之兵陆续而来亦饬令分择要地扎住俾由通至津处处能联络接应而深林隈隐之处又多设旌旗鼓角使之动生疑畏正兵厚集其势持重养威而以奇兵乘其敝复以疑兵惑其心彼种种牵掣必将徘徊而不敢进于是密拏奸细以防其叵测严断接济以绝其饷源与之相持一月有余而朔风大作海口将冰度其所带之饷亦将罄尽自必急图遁归矣昔周亚夫坚壁不战人以为懦而卒破七国正此计也臣又闻夷人所倚为谋主者惟巴雅里一人前此掳去叶名琛亦系此人之计余如额尔金噶罗等皆不能画策今巴雅里就擒敌已失其所恃必将设法索回据国法言之自应即予诛磔何烦再计然敌之势本利在速战若即行诛戮恐愤兵深入其势益锐莫若暂且牢固监禁有照会与彼即告以夷兵前进先斩此人使之系望生还而不敢锐举轻进倘彼诡言放还此人即便受抚务祈　干断独伸勿为浮议所惑总须令其兵船全数退出海口悉照八年所定各款立定和约一款不增然后　允予加恩释放仍不准原船带回改由陆路押解上海交还方为稳妥否则该夷素以和议诱我一为所诱此人释回仇我必甚其设计必更毒于前矣
再臣思数年办理夷务诸臣皆一味迁就希图了事该夷不知　圣恩宽大以为我实惧彼于是百计要求得步进步遂至不可收拾今既　声罪致讨便当专讲守御之法勿汲汲于言抚忽讨忽抚持议两端而将士之心不坚即议抚者亦无从措手矣故持久以困之多方以误之为目前之至计而抚之一说勿再夹杂现在该匪暂留不进必又将以抚诱我实则懈我军心而彼因得以肆其诡诈臣愚以为此次办法战宜缓不可遽求幸胜抚更宜缓不必急图息事而壁垒如何坚固声援如何联络如何先占地势使彼不能锐进如何豫防火器使彼不能扑营全在统兵大臣熟筹而速计之总之　诏旨既下该夷必且震慑　天威而又获其谋事之人祗宜静以制之缓以之当有转机顺其自然之势而无惧无迫弗使办法有一毫紊乱则夷务不难大定矣
　　再论夷务疏咸丰十年　　　　　　　　　　　　　　　　　　　　　　　　　　
沈兆霖
窃自古驭夷之道皆务怀柔不矜远略诚以胜之不武不肯疲中国而结怨四夷也然偶尔犯顺扰及边陲则挞伐膺惩亦所不讳本年三月俄米英法四国夷船驶至天津要求多款　皇上圣度如天专以安民戢兵为务叠　命大臣前往议抚所请各条奉　恩允者已十之七八中惟夷酋驻京内江通商两事关系最钜驻京则入据腹心　朝政动多牵制内江则夺我关隘长江无可设防议者欲抚局之速成谓不妨依违应允再图日后熟商殊不知　国家所以威服远人首重诚信与其责言于后日不如慎诺于此时且所许已多当不至因此二条遽至决裂并求明降玺书将此二条万难应允之故反复晓谕　推至诚以宣示杜非分之干求彼等诵此　皇言自然信服必不再以蒙蔽见疑即使仍前狡诈竟起争端则衅自彼开便当尽力歼除俾知畏惧虽胜负原难豫定而权主客之势彼军已入重地审众寡之数彼兵不过数千且彼所长者祗有耳若絮屏藤牌及屡伏屡进皆避之良法可使众军勤加演习人人有恃无恐胆气日壮然后进而攻其所短彼短于夜战我即师以乘之于暗彼短于技击我即疾趋而迫之于近齐之以军律激之以忠义励之以重赏直前而义不反顾小挫而气不少衰如此而胜算在我当亦无坚不摧矣且夫兵不厌诈取其克敌而已闻此时津人各怀义愤中有练勇二千人皆敢死之士屡请于官愿效死力官以恐挠抚局频加禁遏臣愚以为若竟用兵则僧格林沁所统各军自当进剿一面　密饬谭廷襄阴谕练勇出其不意进薄夷船短兵截击夺其船者全船充赏事后勇首给予议叙各勇仍加赏赉使该夷跋前疐后两面受敌虽欲久留不可得矣从而议抚抚亦易矣若必过为愿虑惧启兵戎并驻京内江二条暂时允许恐夷欲无厌日后　朝中之虚实尽知江路之往来益熟祸有不可胜言者彼时之用兵更难于今十倍矣
　　密陈夷务疏
侍郎袁保恒
东三省为我　朝根本重地骑兵精劲天下所无以臣所见军兴以来调至各省者冲锋陷阵所向无前各军倚以为重绿营马兵中原马勇百练所不能及二十年来荡平粤捻立功甚钜良将劲卒亦因此耗折殆尽闻近来纪律技艺均已大逊从前然其风气刚劲人习勤苦敢于战果能选其骁健申以军法厚其饷糈勤其训练不数年间悉成劲旅自古兵马所萃为控制天下之资中外争衡每于此斤斤致慎宋人自失燕云军事从此不振论者每为叹惜观古知今不得不深筹而过计也日来道路传闻谓吉林边界时有俄夷增兵往来或谓其备戒他国其事未能深悉然臣历观各国情形惟俄夷为最强亦惟俄夷为最狡往往不动声色布局于十数年以前肆毒于十数年以后其举动尤为叵测在彼即为蛮触之争在我不无虞虢之惧履霜有象桑土宜先伏愿　特简久经战阵熟习韬钤之知兵重臣专办东三省练兵事务除三省地方事宜仍归各将军府尹办理外其凡属兵马饷糈边防之事悉以属之数千里联为一气重以事权宽以岁月无事则可消觊觎之萌有事则可为挞伐之助用以拱卫　神京慑服他族根本至计未可委之一二不相统辖之武臣谓可威强邻而弭外患也至福建之台湾地虽僻处海澨而物产丰富最为各国所垂涎倘为夷人盘踞则南北洋沿海各处轮船均数日可达出没窥伺防不胜防我无安枕之日矣加以民番偪处区画尤难非专驻大臣镇以重兵举其地民风吏治营制乡团事事实力整顿洽以德意孚以威信未易为功若以福建巡抚每岁驻台半载恐闽中全省之政务道里悬隔而转就抛荒台湾甫定之规模去住无常而终为具文甚非计之得也查直隶四川甘肃各省皆以总督兼办巡抚事可否改福建巡抚为台湾巡抚常川驻守经理全台其福建全省事宜归总督办理庶事任各有攸司责成即各有专属似于台湾目前情形不无裨益以上两处地方均关系极重　宸谟广运自有权衡臣一得之愚是否有当谨就管蠡所及用备　圣明采择
　　遵　旨筹办防务情形疏　　　　　　　　　　　　　　　　　　　　　
两江总督李宗羲
