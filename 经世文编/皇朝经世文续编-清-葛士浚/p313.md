<!-- { "loadSidebar": true } -->
窃臣等于同治十三年十二月初一日业将北路开山情形奏明在案兹迭准提臣罗大春咨函称北路大南澳生番自经黄朋厚冯安国等惩办之后上年十二月初九十三等日斗史武达斗史达简斗史实纪律斗史么哥老辉等五社番目各带番丁百余人叩营乞抚经冯安国等分别诫饬赏犒遣归番情遂颇安谧本年正月初五日罗大春由苏澳率队起程初九日始抵新城初十十二等日履勘三层城尤仔丹溪马溪鲤浪港旁绕加礼宛番南势番直抵花莲港之北而止据陈形势自苏澳起至花莲港之北计止途二百里中界得其黎得其黎以北百四十里山道崎岖沙洲间之大浊水大小清水一带峭壁插云陡趾浸海怒涛上击眩目惊心军行束马扪壁蹜蹜而过尤称险绝得其黎以南六十里则皆平地背山面海如悉垦种无非良田奈地旷人稀新城汉民仅三十余户耳外尽番社也自大浊水起至三层城止依山之番统名曰大鲁阁其口社曰九宛曰实仔眼曰龟日女曰日女沙曰符吻曰仑顶曰实空曰实仔八眼凡入社凭高恃险野性靡常歧莱平埔之番居鲤浪港之北者曰加礼宛曰竹仔林曰武暖曰七结仔曰谈仔秉曰瑶歌凡六社统名曰加礼宛社其性畏强欺弱居鲤浪港之南者曰根老爷曰饱干曰薄薄曰斗难曰七川曰理刘曰脂屘屘等七社统名曰南势番男女共七千七百有四人虽悉具结就抚而薄薄理刘二社皆既顺复贰者除薄薄一社知煮盐加礼宛一社颇耕种余悉茹毛饮血之伦叛服不常时当防范论他日建城之地宜在歧莱若新城三层马鲤浪不过营汛之区尤必截大清水以南隶歧莱截大清水以北隶大南澳方足资控制也自该提督躬率大队入新城添设碉堡该番骤生疑虑来营要求子药未经允给遂呼聚悍党昼则伏莽夜则扑碉节经各营奋击时有斩获稍息窥伺丁勇等因之伤亡数十人最狡者正月二十四二十五二十六二月初五初六初七初八等日大鲁阁番竟敢纠众数百扑我新碉弁勇一面力拒一面兴筑该提督亲督队驰援番族伤亡颇多始行败窜我勇阵亡者亦二十五人迭经惩创番情稍定拟自苏澳五里亭起迄秀姑峦之鹊子埔止计地三百四五十里区分五段沿途建三十二碉各派营哨屯之俾一气联络而以新到之宣义左营驻三层城策应鹊子埔以北宣义右营驻加礼宛策应鹊子埔以南此花莲港以北筹办之情形也花莲港以南为走秀姑峦之道固木瓜番游猎之场也登高一望平沙无垠茅苇盈丈人迹不到盖以该番凶恶不亚斗史诸社故沃壤旷如南北港道阔及三十余丈欲造正河木桥左近苦无巨村因先建支河木桥一道军功陈辉煌业率所部结筏以济直趋吴全城该处离秀姑峦祗数十里当时即有成广澳之番目秀姑峦之通事来营乞抚其中别有大吧笼社吗哒唵社皆附近强番节经设法招抚番目等各率耆老丁壮由通事引至新城归化各赏酒食而归平埔之番闻已尽此平埔既附以之专图高山似事势较易此花莲港以南筹办之情形也中路原派前南澳镇总兵吴光亮带两营驻集集铺一带随经臣等奏派台湾道夏献纶督理开山抚番诸事嗣以遣探山路未回未即动手本年正月台南剿务方殷刘璈丁忧回籍夏献纶暂兼营务处遂缓前行兹迭据吴光亮禀称自年底探路归报后本年正月初九日起即率勇由林圯埔社两路分开至大坪顶合为一路进而大水窟进至顶城计共开路七千八百三十五丈有奇二月初七日复由顶城开工直抵凤凰山麓跻半山越平溪经大坵田跨扒不坑等处而入茅埔计又开路三千七百七十五丈有奇两处统计一万一千六百一十丈凡建塘坊入所沿途桥道沟壑木围宿站俱渐兴修分派兵勇自集集街起至社大水窟大坵田茅埔南仔蔓东埔各要隘已逐节配扎又送到查抚水里审鹿等三十九社名册计归化番丁番口凡七千二百九十二人辰下方循途渐入斩棘披荆以出秀姑峦之背倘能因势开通将与北路诸军联为一气此又中路一带开山之情形也至卑南等处自内埔以至大猫厘张其光诸营分布其间袁闻柝病痊后业再驰往经理番情尚称安帖台郡城工虽竣而安平垒以石巨材转运维艰一时尚未蒇役旗后台早已兴工因淮军挑调入山暂行缓办理合陈明
　　番社就抚布置情形疏
沈葆桢
窃臣等于本年四月二十三日将先后攻破竹坑本武并内外狮头等社情形奏明在案兹迭准总统淮军提督唐定奎报称各军攻克狮头等社后仍分哨扼险拔木通途徐图进取附近各社知负嵎不足恃　天讨不可逃五月初九日率芒社番目一名晋笏一名姑益翼一名沙贝一名处雷一名姑鳅董的社番目名乌力烈南片社番目名姑令草山社番目一名土结一名筲朗等率散番五十余人到营乞降经该提督传译晓谕利害愈共震慑吁求收恤当日均给衣履诸物该番等各跪戴而归十二日枋山民人有程古六者带至内龟纹社番目野艾外龟纹社番目布阿里烟又有射不力社番目郎阿郎者带至中纹社番目龟仔周武滥社番目文阿蛋及散番等百余人款营乞降该提督示约七条曰遵薙发曰编户口曰交凶犯曰禁仇杀曰立总目曰垦番地曰设番塾以龟纹社首野艾向为诸社头人拔充总社目统之着照约遵行所统番社如有杀人即着总目交凶如三年之内各社并无擅杀一人即将总目从优给赏其狮头社余孽探悉窜伏何社即由何社限交不许藏匿野艾及各番等均愿遵约随将竹坑社更名曰永平社本武社更名曰永福社草山社更名曰永安社内外狮头社更名曰内外永化社胁从各社均许自新惟狮头社罪大恶极漏网者不许复业所有内外永化社即着总社目另招屯垦以昭炯戒于枋地方先建番塾一区令各社均送番童三数人学语言文字以达其情习拜跪礼让以柔其气各番闻之无不俯首帖服等因适臣凯泰本月十一日由省东渡十七日抵台与臣葆桢公同参酌伏思曩奉抚番之　命以狮头社之变易抚为剿实出于万不得已幸　天威所震顽族归诚敢不仰体　生成使之同托　帡幪之下惟狉榛之性初就范围不能不坚明约束俾先受我勒后乃可徐与渐摩拟即如该提督所请按条实力奉行臣等愚昧之见是否有当祗候　圣裁
　　岷州林口土民自请改土归流疏光绪十一年　　　　　　　　　　
谭钟麟
据巩昌府知府颜士璋详称岷州林口土民后哈哇等联名具控土司后振兴科派剥噬民不能堪情愿改归岷州为民并黏呈后振兴劣蹟多款具详请示前来臣当即饬司委员前往确查旋据委员候补知县贾汝谦禀称遵即改装易服亲赴林口堡严密访查该处土民众口一词不愿归土司管辖情愿改隶岷州以免苛虐并查后振兴无端科派需索土民挟势欺凌擅行查罚各情与土民原呈所控无异比即传集该土民等至巩昌府知府颜士璋会讯据后哈哇等四十余户土民同供土司暴虐受害甚深情愿归州为民取具甘结存案臣复饬司将后振兴提省发兰州府覆讯据后振兴供父后裔盛原袭林口土百户同治十年病故应由振兴承袭因兵乱未经请袭仍管土司户事务林口民八十余户现祗存四十余户后哈哇等所控各节皆系相沿陋规按户摊派并无拆毁房屋犁平坟地之事今众土民既不服管束土司亦愿改土归流等情由兰州府讯明详司核转前来臣查林口土百户后希魁于顺治十二年授外委司户其孙后荣昌于干隆七年实授土百户沿袭至后裔盛已阅十世其子后振兴于后裔盛病故后未请承袭辄自称土司横征暴敛致所属土民不服情愿改土归流自应俯顺舆情准该土民后哈哇等四十余户改归岷州编入民籍由地方官约束再查例载凡改土归流土司倾心向化率属内附由督抚疏请改隶民籍授以守备千总把总之职准其世袭其年富才优者随营力等语今后振兴以应袭之人未经请袭辄敢率意妄为致众情不服情愿改土归流既非率属内附者比应不准其承袭第其亲支别无可袭之人而其世职又不便遽革可否俟后裔盛亲支有人改授百户相当之职令其承袭以广　圣朝宽大之仁并可惩土司犷悍之习是否可行相应请　旨饬部覆核示遵
　　条陈粤西土田州土目事宜　　　　　　　　　　　　　　　　　
谢光绮
窃广西各土州土县土司所隶土目一遇不平往往勾集外匪伏匿深山伺隙寻出没靡定大为边隅患害宜求驭远之方乃遂久安之计查广西土田州知州自宋以来八百余年惟在我　朝奉职最谨雍正年间土知州岑应祺大计卓异累次从征苗匪有功其后土知州岑宜栋亦助剿出力临阵捐躯干隆五十四年十月奉　上谕据福康安奏查明土田州知州岑宜栋于本年正月初五日被贼围绕实系受伤阵亡请　旨饬部议并将土田州世职以伊子岑煜系属庶出与承袭之例不符请暂行协理俟伊孙岑裕恺已及岁再行请袭等语岑宜栋以边土世职深明大义于官兵进讨安南即带兵助剿又复策马陷敌临阵捐躯情殊可悯该土州前因出力经前任督臣李侍尧奏明赏给四品顶戴着交部即照四品之例从优议至土田州世职既据福康安查明其第四子岑煜质性醇良不必复拘嫡庶之例着即令岑煜承袭管理州务但知州系属五品今岑宜栋奋勉出力又复阵亡岑煜亦着加恩赏给四品顶戴岑煜承袭后若果克继家声始终勤奋出力将来其子承袭时亦准其戴用如不过循分供职即行照旧戴知州顶戴以示朕优勤劳一视同仁至意钦此旋经吏部议给云骑尉俟袭次完时赏给恩骑尉世袭罔替等因具题奉　旨依议钦此此后子孙相继代有贤能虽土族讼端或启而大吏审理持平能洽夷情不贻边患至咸丰五年土知州岑乃青病故无子其妻鲁氏连举族人协理并嗣远族为后由是控争更互劫夺纷纭任事者末由区处久之径请用兵大加诛戮至同治十三年改流之议遂定而肇衅之族人岑鋐率众在逃各土目纷纷相随入山迄今尚未缉获各土官覆车共鉴同为欷歔其岑氏本支哀怨之声犹复相闻道路光绮考广西通志土田州旧为府治前明岑猛滋事被诛倡议改流土目卢苏王受因而为乱明嘉靖七年提督尚书王守仁督师戡定疏曰岑氏世有田州其系念之私恩久结于人岑猛虽诛各夷无贤愚老少莫不悲怆怀思故卢苏王受之变翕然起不约而同自官府论之则皆以为苗顽逆命之徒在各夷言之则皆以为婴臼存孤之义故今日土官之立必须岑氏之子孙而后可等语守仁将四省兵剿抚兼施恩威并用拓土请设流官知府析地仍立土官知州运谋最深用心良苦曾不欲遽恃所部之强兵不留他人之余地且查土田州岑氏在明太祖时有五百年忠孝之称逮事我　朝以来纳土效忠超逾侪辈恪慎守法累受　国恩　高宗纯皇帝褒以深明大义加以顶戴殊荣原视寻常土官特示优异又查从前广西泗城府改流之后仍予八品承祀官一人令其本支承袭罔替今土田州自改流以来土民土目饮恨含悲不无将奋足局将噬爪缩之虑拟恳奏请　饬下广西抚臣推　怀柔边土之恩檩防患未然之戒查明改流善后未尽事宜其应如何量为变通妥为处置或采守仁之谋酌授縻之地或援泗城之例予以承祀之官总期虑密思周心安理得俾知悖谬前官已获己身之谴忠良后裔仍邀世及之　恩各土官观感劝惩益加震悚必能严束土目安抚土民为　国家永扞边陲于行省藩篱实有裨助
　　上粤督平治黎匪条陈　　　　　　　　　　　　　　　　　　　　　
阙名
