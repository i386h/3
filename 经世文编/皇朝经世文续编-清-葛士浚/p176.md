<!-- { "loadSidebar": true } -->
睽违愈久音问弥疏去腊接奉手书又以俗务冗无暇致覆且遥溯山中起居超然尘外时作天际真人之想每一执笔觉林泉猿鹤之思枨触于怀自问尘容俗状有不堪为世外人告者遂至日月迁延久稽修候大率由此想叨爱素深久附神交之契能自谅于笔墨外也承询鹾务情形此事头绪繁多悉数之不能终其物但所云小人伺隙一层诚所不免并蒙示以谨小慎微思患预防之道尤征关爱情殷渊承乏于此忽忽五年于淮盐疲敝毫无补救惟兢兢自守约己不敢不严待人不敢不恕迩来扬郡绅士商民幸得相安无事惟此地现任候补各班共计百余员向狃于盐务积习大率不拘绳检渊于莅任之初未免稍加整顿几有束湿之虑近亦咸就安帖耦俱无猜其中激励为善者颇亦不少即最下者亦不至荡检踰闲然防微杜渐未尝不以一身先之仍不出来谕所云谨小慎微之意而已至于不禁商私不裁官费不筹国用此等浮议乃远方臆度之辞本省尚无此言盖亦实无此事两淮商人身家保重向之敢夹带私盐惟商船夹带在所不免船户获带私之利商人受带私之名此向来冤案非身履此地未必知之自宫保兼管数年所孜孜讲求者惟商船夹带为第一要义近虽未必全清然已十去七八讵意船户之夹带渐少而商盐之耗折愈多盖船户失带私之利其沿途浪费尽取之商盐盗卖偷爬无所不至此则去一弊又生一弊外人所不知者也至于盐规一事有在口岸之盐规如湖广江西安徽河南各省上下衙门之岸费是也有在扬地之盐规如盐政运司各衙门之月费供应是也今楚西各省岸费虽奉星使裁减究属阳奉阴违依然如故缘地隶隔省不惟运司之权不能禁即总督之威亦无所施且商人行盐岂能不仰借州县若地方官毫无所得则商人之鱼肉更多此其所不能尽去者势使然耳至于此地两衙门月费供应其银数十万两向系商人支送一概裁除净尽月费是星使奏裁其供应一项名目甚多系渊到任后自为裁革止留巡费一款是向来缉私赏号之用不惟盐政运司即漕河二帅府县营弁皆有之但数目微分多寡耳此款由库提用用印文具报数年以来公私支用皆取诸此此外与商人毫无交手计渊每年所得之数官吏商民无不周知所以能与此邦人士相安无事共谅无他者盖有由然非幸而致也不然众人之沾润尽去一己之脂膏独存纵使阳为矫饰欲盖弥彰能免于众喙之交集乎且非独渊一人已也即此地首领书差以今视昔均有沧桑之感每谈及十年以前无异天宝盛时其炎凉之态亦可想而知矣天下谈经济者闭门造车出门皆可合辙盐务一事其中曲折非局外所易知渊自亲身其事觉从前见闻皆属隔膜固无怪言之者之纷纷也去岁当道有与盐务为难者密侦数月而后以全力攻之亦止言课引短绌办无成效等事究未切中窾要渊每抚膺自思处此衅衍丛积之地公罪或不能免惟矢此愚诚止期得免私罪不至贻讥吾党即投之窜之亦将欢喜承受无纤毫芥蒂于中也
　　与王御史论淮盐第一书　　　
杨士达
屡枉车骑得饫清诲仰见阁下先忧后乐之盛心无任倾折惟所论准上盐政极言弊之可杜而杜弊在缉私虽属正论然于外间情形未悉敢贡其妄焉阁下其听之夫弊之所在必求所以杜之固尽人知之矣然不杜源而强塞其流则流必壅而弊转滋公私上下将交受其困今两淮盐务之当杜弊者滞引是已杜弊且以益弊者缉私是已缉私　国法也而以为益弊此固有说也盖官引缺销非缉私不力也缉私不善实扰民之端也淮盐行销六省额引岁二百万今滞引积至百万官商讳言其故而归咎私贩历任盐政辄以纲盐不销由缉私不力入　告故各省行销淮引之处皆于要隘设卡委文武员弁带兵役缉堵并得施放鸟枪自嘉庆十九年江督百公以江西纲盐缺销奏请照安池太等府一律参处缉私遂愈竣而各省佐杂员弁因以为利往往率领隶卒持军器伏山拗水曲伺负盐人过夺所弃盐斥不归官而以充私有私贩正渡河闻风逃窜至落水溺毙及颠坠谷而死者亦有中枪随毙者又有肩挑数斤不在私贩之列而横遭攘夺者缉私之官弁不可谓不严私贩之婴法网不可谓不惨似宜官引畅消私贩屏迹矣然而合销淮盐之郡县计之不下千万丁口以食盐计之应销亿万斤而官引犹苦壅滞者非天下有食淡之军民而所以疏盐之源未得也推原其故一由商人加销额外之引实私而不居私之名者多一由从前盐政屡为鹾商请增余息致盐价日昂盖私有数种枭私特其一耳有官商夹带改捆加筋者有岸商巡捕获盐名为功盐作官售卖而不按斤配引输课者有盐艘售私于中途者其名有商私功私船私之殊其借引以行私则一故私之在民者碍引尚微私之在官者碍引甚大至盐价递加数至成案可稽而嘉庆十二年奉盐商成本视前数倍此后不得续请加增致滋民累商力稍裕即行奏减之　上谕　仁宗之洞悉民隐至矣尽矣至今奏减未奉明文天下产盐之区有八遂以淮价为独昂长芦陆运最难而盐价仅及淮引之半官价既昂于私给盐者复杂以砂砾潮恶不可食故民间乐于食私而私贩愈不可禁止其始官吏持鹾之短长而浮费日加其继鹾商结欢官吏求增余息则成本日重两弊相因积而难返为救急之计莫如减额外之引正引自可疏通且酌减余息则盐价平价平引自销官引畅销则私贩不禁自绝查道光十三年间福建光泽各处盐田淤于水私盐价昂枭贩不至抚州建昌二府属官盐遂畅消至引不能继及盐田复而官引不消如故也非其显证欤舍是欲以缺消责私贩以缉私责州县其不公私交困者几何哉顷闻湖督复请添设卡座堵缉私贩窃谓微末员弁得贿买放初无缉私之实多一卡多一费利于候补员弁而无济畅引实务似非计之得也至于负贩之人无地蔑有其于山川涂辙习历周知川陆交错在在可通深箐蒙翳僻径尤多以不习之兵役察素悉之私贩兵役寡而私贩众固已不胜又况贫窘弁员借办公以营私囊不充则虽私枭过不问欲其私枭之不充斥势必不能且缉私亦难言矣宋张咏知杭州值岁饥首禁贩盐捕获数百人咏悉宽其罚吏执不可咏曰钱塘十万家饿莩如此若盐禁益严而为盗患益甚矣善乎张忠定之言也今东南频遭水旱富者渐贫而贫者益困所谓枭贩惟川私潞私及淮北凤颍泗之人耳其余皆贫难军民无田可耕贷本营生妻子嗷嗷待此以活更有肩挑数斤给一月之食例不在私枭之内者而卡弁夺所有而私之又裁赃以诬陷之实无折服其心且兵役借国法以便私视人命若儿戏劫货杀人与盗何殊焉贫难军民横遭冤苦计无复之使急而生心似非地方之福也昔嘉庆间粤盗谭阿招自称平波王闽盗蔡牵自称镇海王并杀伤官吏扰害数年其始特贩盐之枭徒耳捕急遂流毒至此此往事之明征也夫桀骜不驯之兽有深山大泽以养之则帖耳弭首伏其中而不出必赭其山而伐其草木彼无所得食必走城市而啮人风闻江南洲渚深阻之地盐枭成为首者有大仗头副仗头之目虽经节相蒋公捕其渠魁而余党至今未解若是者诛之而不胜诛也将使之弭首帖耳乎抑使之走城市而索食乎此督抚之任亦言臣之责也阁下留心民瘼其审所可焉毋忽
　　与王御史论淮盐第二书　　　
杨士达
谓私贩果不必缉乎非也设法疏通畅销官引而积弊遂除乎亦未也官引壅滞则私不可不缉者　国体也亦事势也设法疏通所以救一时而非计之全策之上者也欲历久无弊上不亏　国课下不病民生则非斟酌变通不能夫盐在天地间无论有禁无禁皆国有也自区之为官于是盐之产于私场者官反不得收其利盐之出于官场者利亦不尽归于国不归于国则归于商商与民争利而民病官又与商争利而商病商且与商争利而商益病商民交病其患何极且夫盐产于场犹五谷产于地也谷登而官征其粮盐鬻而国税其利甚便也后世善治盐者莫如刘晏晏但于出盐之地收盐鬻于商不问其所之由是国用充足民不困弊前明嘉靖中岁办二十二万四千盐引一引纳税十分减至八分六分御史汪鋐奏不必禁私盐但请官抽其税而给照加赏推二公之意皆欲公天下大利于民盖民利未有国不利者也为今之计莫如仿汪鋐之法去官盐之名不复设商置引任民间自自鬻而官为定其出盐之额计额多寡为抽税之准以岁终上于户部一税外官不得与如此则大员无剥商横取之弊而官方以肃商人无借帑积欠之弊而库藏可充两淮无浮费陋规之弊而财用可节盐无滞引碍销之弊而　国课自裕举天下皆私盐实举天下皆官盐所谓富藏于民者此也又云南等处白黑盐井各不一处又有属于子井者设官置井近日法弊颇为民病议者亦谓莫妙于随民所便而食之官即随其地而税之不必置官设井其税自充足是否照盐之在淮者一律变通以归画一亦望审之此实裕国足民之大计昔贤早有见及者而封章无以入　告之人得非以积欠未缴欤商欠有名无实莫若酌其轻重多寡而稍蠲之然非财匮时所敢言也将何以仰酬　圣天子勤劳宵旰孜孜求理之德意言之使可行焉则在阁下矣
　　变盐法议　　　
姚莹
