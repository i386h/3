<!-- { "loadSidebar": true } -->
时洋兵离其船数十里深入死地使得一队伏兵截其后可获全胜不然即有兵数百防守后山我兵亦不致败此夷事第八转机而谢天贵军不至张应云城中伏勇已散刘天保火器已半丧于镇海虽据左山不能下山截贼后其地即在长溪岭之麓距参赞营仅十余里朱桂请援兵数百文蔚坚不许发薄暮始发兵三百而敌已分兵四百潜越旁港绕出我军山后朱桂前后受敌父子死之刘天保左军亦惊溃时长溪岭阻险而阵洋兵断难黑夜进攻而容照及联芳等力请文蔚弃军宵遁沿途赏舆夫赏舟子惟恐英兵追及参赞既遁全军遂溃弃辎重器械山积反妄奏营被汉奸烧毁其实次日薄暮英兵尚未至岭也长溪岭既溃军气大阻丧即有献策请移营上虞别选新到之兵再诱敌深入与之再战三战一以牵其北扰江苏之计一以阻其骄索无餍之气而后徐与讲款者奕经文蔚心已乱言不入耳惟容照之言是听镇海之役刘天保军仅伤七人而奏言全军覆没仅脱回七人大宝山之战我军仅死百余而奏言死者千余慈谿英兵登岸仅二千余而奏言万有七千无非张贼势而逭己罪初七日即与文蔚弃绍兴走西兴弈经旋渡江回杭州而陆路不可为矣水路本议由乍浦雇渔舟潜渡岱山以图复定海已渡水勇万余分伏各港至是亦用容照言散之战船火船尽撤回其水勇无归者遂窜入英船为汉奸而水路亦不可为矣惟郑鼎臣一路不奉命容照联芳等憾之力请诛以军法弈经唯唯不决臧纡青愤盲左目力辞去弈经固留之始复思用原议伏勇散战之法于二月十六日再渡江檄饬各路兵勇相机自效一月中伺杀黑白英人三百余级生擒英官四人白黑夷五十余人缚献甯波汉奸主谋二人余尽解散郑鼎臣水路则三月朔联火舟数十围攻大洋艘于岑港又分攻三洋船于他港共焚沈洋兵船四及小洋船十余焚溺死洋兵五六百镇海知县叶亦报大攻洋船于海口先后奏闻　诏赏弈经双眼孔雀翎文蔚一品顶戴郑鼎臣叶奖励有差于是阖营沸然前此主杀郑鼎臣者今又竞思邀功而主和议之人则又譁然以为虚报不实巡抚刘韵珂据以劾奏既而郑鼎臣送所获贼首贼衣及毁破船板共载四大艘呈验刘韵珂始语塞而韵珂前月已奏请伊里布来浙主款　上复命宗室尚书耆英为钦差大臣署杭州将军与参赞齐慎赴浙　降旨不许进兵不许擒斩零夷有兵勇杀一黑白夷即行正法治官弁之罪皆刘韵珂所奏请也是月河南开封黄河决口堵合　诏林则徐由工次赴新疆大学士王鼎自河南工次入京复命后五日发愤具遗疏暴薨英人是月遂弃浙北窥松江窥长江登范氏天一阁取去一统志又购长江图及黄河图尽得我军所裁撤水勇为乡导兼造小蛋船数十为入浅河之用勒索甯波绅士犒军银二十万员许退出城池遂以三月二十七日弃城登舟弈经等以大军偪退英兵收复甯波入告盖贼自去秋破甯波后即遣火轮舟归报国王其舟自中国至西洋往返六月可达至是三月初国王谕至令复往天津求埠地通商故是月退出甯波于官兵无预也四月朔镇海洋船亦弃城而北惟留四舟及洋兵千余守定海钱塘江口龛赭二山近年滩涨淤浅潮至通舟潮落断流故洋船不窥杭而初九日犯乍浦先以兵船横列成阵开与官兵相持而遣小舟分路登岸攻东门我陕甘兵以扛伤敌甚众敌转攻南门驻防旗兵平日凌辱汉人至是又动斥为汉奸由是福建水勇积愤纵火内应贼遂踰南城入尽焚满营都统长喜署仁浦同知韦逢甲死之兵备道宋国经退走嘉兴杭州嘉兴俱戒严原任大学士伊里布至乍浦洋船议款英邀挟甚侈不能成议刘韵珂又奏请释还所擒黑白夷数十送乍浦则洋船已去又改送镇海谓可解仇通好英置不问　诏将军参赞分一人前赴嘉兴防堵于是弈经自绍兴渡江而北　钦差大臣耆英方驰至嘉兴忽奉　命前赴广东其杭州将军关防　命特依顺署理
盖据御史苏廷魁之言风闻廓尔喀国已攻袭英人驻防印度之兵洋船将回兵救援因有退出甯波之事故　命耆英前赴广东体察虚实乘机攻香港及江左告急复　命中道折回防堵时香港洋船十四杉板小船数十洋兵千余汉奸海盗薮聚其间弈山等既招回汉奸三千余其香港汉奸头目内向者亦十之六各愿立功赎罪请包修虎门台并请乘冬令晦潮出其不意与香港汉奸表里应接火攻洋船一举歼之而弈山听祁言惟恐触其怒不许六月　诏责奕山视师广东半载毫无方略屡命收复虎门攻香港以牵制闽浙贼势皆以船造未就为词惟以填塞河道为事革去御前大臣都察院左都御史而颜伯焘亦久未剿除厦门停泊之洋船革职以怡良代之十八日洋船弃乍浦而北五月初三日洋船至吴淞口初五日牛监接奕经檄令权宜縻牛监迟至初七日始遣弁齎札赴洋船则已无及宝山城在吴淞口外洋面寥阔本不如内东沟江湾二隘之易于设伏宝山知县周恭筹请伏兵口内诱贼毋守海口炮台牛监不从总兵王志元守小沙背之徐州兵五百即在浙从余步云弃招宝山之溃兵也牛监不惩创之反令守要害终日骚掠居民汹汹周恭寿力请撤换他兵亦不听初八日黎明开提督陈化成沈其二艘又击折其二艘之桅洋兵溺死二百余遂以小舟绕攻小沙背总兵王志元率徐州兵果望风西走提督陈化成亦中死贼遂由小沙背登岸仅八九人而塘上数千兵皆望风溃矣牛监走嘉定其东台之兵皆同时溃贼遂陷宝山丧大军仗无算上海大震参将继伦率兵先弃城走松江上海兵备道巫宜褉上海知县刘光斗从之所募福建水勇变为土匪纵火焚掠十一口洋船七八艘驶入上海城中已空无人十三日洋人乘火轮船二杉板船四五驶入松江我兵先塞港口距城八里寿春镇总兵尤渤以陕甘兵二千守之敌开数十我兵皆伏避之过而起我齐发相持半日始退次日复至亦如之故松江得无恙贼又将窥苏州使火轮舟测水至泖湖渔舟引之入浅轮胶水草乃返于是二十日洋艘退出吴淞口图入长江矣初裕谦奏江海情形有长江无遮障潮来甚溜甚难防守之语牛监则驳斥常镇道请守鹅鼻嘴之禀且谕居民以长江沙曲折洋船断不能入贼劫沙船导火轮船两次驶探初报诸险要皆无备次报诸汊港荻洲皆无伏始连樯深入六月八日薄瓜洲瓜洲城已空遂窥镇江镇江依北固山为城以运河为濠形势险固非翼山比驻防副都统海龄庸缪人也牛监既失吴淞口自应驰守镇江会参赞齐慎提督刘允孝之兵且节制副都统婴城固守洋船必不越镇江而径犯江甯上之可以徐筹火攻次之即与敌讲款亦不致操我死命无求不遂乃牛监从丹阳句容直走江甯海龄又拒齐慎刘允孝使战城外惟以驻防兵守城内镇江繁富十万户海龄禁难民迁徙出城出者皆刃夹而搜括之日晡诛城中汉奸合城鼎沸凡木石油炭火器守城之具一切不备又不团练居民乡勇助守城中仅驻防兵千余与绿营兵六百寥落如晨星始则城外军击其西北登岸之贼相持二三日英佯攻北门而潜师梯西南入城土兵仅斫其一二人敌已蚁附上守兵皆溃英先焚满营海龄为乱兵所杀镇江陷虏掠焚杀惨甚甯波宝山夷酋璞鼎查即欲出江前赴天津而马礼逊阻之谓此中国漕运咽喉扼以要挟必可如志遂不果是时洋船八十余艘声震江岸自瓜洲至仪征之盐艘估舶焚烧一空火光百余里扬州盐商许银五十万免祸六月二十八日遂偪江甯东南大震　朝廷念漕运重地　耆英便宜从事
