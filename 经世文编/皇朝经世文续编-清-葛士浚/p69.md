<!-- { "loadSidebar": true } -->
窃恭读钦奉　上谕直省各州县经管各仓库责成该管上司层层稽核如果实心查察遇实即参属官各知畏惧何至任意亏空动辄盈千累万等因钦此仰见　训言明切洞见弊源臣敢不实力奉行以期一洗锢习溯查近年以来参办亏空已不下百余起各牧令亦岂罔知警戒全不爱惜功名然臣究不敢自信此后遂无亏空者何也则以致亏半由于摊捐而东省之摊捐又较他省为重也查东省州县素称瘠苦所得养廉本不敷用加以例不准销各款常年摊扣办公益形竭蹶又有帐不符核减老民赏赉及曹工三成军需二成已蒙　恩豁免其六年六月以前未摊廉银尚须补扣而上年盘查案内之无着亏缺及悬抵各款并垫解垫完钱漕等项又须于本年起接扣二成养廉归补计州县所得廉银即全数坐扣尚多不敷而各牧令办公有费赡家应酬乡里亲朋又有费供给过往差使又有费不知该牧令如何取办盘查亏空皆非现任之事以从前悬缺之项摊之于事后无涉之人揆之事理本未得平在定议之时亦岂不筹计及此特以　帑项不便无着耳臣则谓摊扣太多不但无补于　国计且于吏治民生大有妨碍盖州县祗有此财补于彼者必绌于此是特教之挪新掩旧耳其实旧亏未补新亏已增于　国计仍然无益即于嘉庆八年东省清查无着亏缺系按缺分大小派提节省弥补计自嘉庆八年起至九年止共提解司库银一百十余万两迨后旧亏尚未补清而十九年盘查及专参新亏又积至六百余万两之多此其明证然仅仅挪新掩旧而不敢于分外取财犹州县之醇谨者也更恐公事方殷费无所出不肖州县遂于钱漕取盈矣且于词讼索贿矣钱漕浮则民力疲词讼失平则民气郁其为害于治道者良非浅鲜尚何　国计之能裨益乎当此　功令森严该牧令岂敢以身试法臣更何敢姑容然窃恐执法从事而犯法者仍不能止何者州县例得之项为数无多余则非侵　公帑即剥民膏其势固不能逃于法之外而该牧令苟纡目前之急遂亦不顾而甘蹈之也臣所谓不但无益于　国计且大有妨于吏治民生者此也臣之愚见窃谓凡事当核其实与其名为补苴而实则暗损何如缓补旧欠而力杜新亏也凡事当务其本与其操之太蹙使州县惟利是图吏治敝而民生亦敝何如宽为之地使州县不敢虐民百姓足则　国用自足也臣与现署藩司钟祥通盘筹计除常年捐款由臣酌量删减并将最苦州县免摊外尚有军需二成仍应补扣曹工三成尚未摊完若再加以盘查案内之二成一时并摊则为数过多州县实力有未逮合无仰恳　皇上格外　天恩俯准将盘查案内之二成缓俟曹工三成摊竣后再行陆续接摊次第归补如蒙　俞允则时日稍缓　帑项仍归有着办公不窘州县均得从容既不能藉口挪移更不敢无端苛敛从此讲求治理禁止侵亏民庶获安仓库渐裕傥有贪劣之员胆敢恣意亏空则即严绳以法亦足以折服其心似此量为变通不但无损于　国计实于吏治民生大有裨补
再东省州县养廉因须摊扣各项捐款并拨还司库历年垫项经前抚臣奏准提解司库以便摊支扣拨惟查常年捐款系按上中下三等之缺分别摊派其下缺州县向不分摊即闲有酌摊之款臣已全数删除所有提解养廉现皆无款扣拨仍须饬令具领不特有领解之烦而该州县等缺本清苦未得随时支廉办公实系支绌臣与现署藩司钟祥悉心酌议除上中两等之缺州县摊捐较多仍将养廉提解司库随时扣拨外所有下缺最苦之甯海福山海阳寿张昌乐高宛临淄嘉祥定陶鱼台临朐文登钜野蒙阴海丰新泰招远栖霞沾化等十九州县解司养廉现无借垫扣拨应请仍归各该州县自行坐支所有曹工三成及盘查二成并恳　皇上格外　天恩俯念该州县等缺分太苦办公实多不敷一并免其摊扣以示体在　圣恩免摊之处不过十余州县为数甚微而该州县等以积累之区得此调剂则所益实多更当激发天良倍加感奋所裨于治道者不少矣
　　条陈东路情形　　　
胡林翼
敬禀者下游情形殆哉岌岌姑即愚陋之所及知者而言之已不下十数事麻阳船户辰沅水手皆强悍有力镇远以上驿路夫亦游荡不两三月来客商裹足不前无所得食人心皇皇殆不可支夫以官养民不如使民自养为盗而死忍饥而死等死耳犯法可以赊死忍饥则将立毙可虑一也各府各厅之寨苗大者一二百家小者三五十家连年盗劫积蓄一空为良则畏盗而又畏官畏差为盗则一无所畏是将迫之使为盗可虑二也良苗终日采芒为食四时不能得一粟入口耕种所入遇青黄不接之际借谷一石一月之内还至二石三石不等名为断头谷借钱借米亦然甚至一酒一肉积至多时变抵田产数十百金者心怨之而口不敢言其黠者则怨憾所积引盗以仇之而汉奸终不自悟方且失之于盗劫而取偿于盘剥可虑三也苗产尽入汉奸而差徭采买仍出原户当秋冬催比之际有自掘祖坟银饰者蒿目痛心莫此为甚各厅并无钱粮嬴余专恃差徭采买一切陋规以为公私之用近年民力日绌官事日多即令如数收纳尚呼瘠苦何能禁令而强以不情且力役粟米之征一概停止则苗民脱身化外不及知有上下之分是禁之固难将纵之而任其多取乎则穷愁怨叹苗民日见其蹙将更法而归于受田之汉民乎则差徭采买有已成之俗例而非赋役之正供苗寨本无钱粮汉民岂肯领受讦告纷纷上下其手可虑四也官取于苗者十之三土司通事差役之取于苗者十之七取良民之精血以供其宴安酖毒之资台拱丹江古州八寨清平其弊尤深可虑五也汉奸恐喝苗民无所不至即如上年十月倡言某人带兵见黑便杀虽大张晓谕开诚布公其造言恐喝之人即平日盘剥之人即异日倡乱之人欲藉以快其私耳人心思乱无理可喻可虑六也官兵数万已成废器即令千人为营而贼可破凡有血气莫不痛心屯军九千余名布置各堡本极周密然虚籍徒存实政无补数十年之积弊不能一旦挽回今日之食屯田者半是刁生劣监一旦绳之以法则捏造黑白勾煽愚苗其祸且益速操之太急是错峭直之弊委心任运是胡广中庸之诮可虑七也邪教之兴随地皆是根柢既深萌茅已露惟大臣持正而不阿小臣奉公而洁己则无隙可乘尚可不即举发黔中近年大宪兢兢业业察吏颇严然在上有震动恪恭之心在下有得过且过之意未经患难不知恐惧公牍所到寓目已忘可虑八也天下治乱之机不外义利二字人心嗜利则乱人心嗜义则治近年嗜利之人岂惟官哉凡在官之人皆然也即在野之人亦然用人而不得所养虽尧禹之忧勤不能以治天下则养人而耗财多处已乱将乱之时则赏不得不重罚不得不轻故耗财尤多度支已竭仰屋空嗟可虑九也祸积于萧墙势处于危急而不能不资成案秉旧例绦侯之乞怜于牍背魏尚之见屈于刀笔吏古今同慨必至于决裂不可收拾例案一无所施而后节目阔则事已不可为可虑十也
勤王事者食于官举义旗者食于民舍穑事而割正夏汤是也孰敢不箪食壼浆以迎将军诸葛之言是也南阳太守稽留义师斩一守而人皆奉令孙坚是也天下非鄙吝之人不能聚财非抑勒不能散鄙吝之财明怀宗之劝谕而不助军饷李自成之脑箍而尽数以献叔季人心大抵类是粤逆入鄂括取民财计逾千万设官为董劝则十万亦难不至此时不知悔惧人心又大抵类此黔中官兵仰给于藩库藩库又仰给于邻省转运则有所不能抑勒则有所不敢畏首畏尾势必致官危而民亦不安可虑十一也兼弱攻昧取亡言道学者疑之而英君贤相之方略实不外此自强者天道之所取自弱者洪范谓之极帝王驭世之微权必取强桀之人预为驾驭为我用而不为人用　世庙募武力绝伦之人令史相国统领驻防岂为驻防哉所以消天下之英杰而不觉耳姚启圣督浙闽署中岁费以百万计不数年而海澄公施侯归于麾下今欲镇摄边陲必须日日练兵贵东一路幅员至大非挑练精兵八百人分防分捕且战且守则不足以摄奸萌而资防范一年之费又将安出可虑十二也黔饷设令不继则兵民皆困祸不旋踵将任其自乱而自已乎抑将养壮士而去老弱核名实而察空旷也非常之原黎民所惧行之不善是明季裁驿卒之事行之而善是商鞅变法之事成者为怨府败则为祸阶可虑十三也保甲团练实救时之善政委员之办事其时甚暂恐民不信其势相隔恐民不亲则非牧令不为功矣然而奉虚文者无实意察小害者忘大利大宪之董戒不啻颖秃而唇焦各属之奉行惟有禀覆与告示可虑十四也大江东去望风瓦解刺背奸细反来黔地即是逃匿之余亦恐勾煽之祸可虑十五也以上十五事姑即东路而言之然而言易行难病多药少非一手一足之力所能挽回亦非空言说剿所能补救约而言之则亦不外练兵求才察吏筹饷四事耳已乱易治也未乱易治也而将乱难治林翼之愚陋即使殚精竭力亦无补于万一一人之精力几何一人之才识又几何如石填海如蚊负山固自知其不堪矣
　　敬陈湖北兵政吏治疏　　　
胡林翼
查湖北军务不饬已历五年无论贼匪之多寡强弱而闻警先惊接仗即溃者比比皆是上下相蒙恬不知耻推求其故则以将领不得其人纪纲不立而是非不明也深思纪纲所以不立是非所以不明之故则误于使贪使诈之说不知己则先为贪诈所使而曰吾能使贪使诈也岂不谬哉本省既无得力之兵将而川楚河南勇目之黠桀者纠合无赖随营投效以一报百以百报千冒领口粮交绥即溃所投不合又顾之他　国家之帑项至为艰难而徒以供无赖之欲壑以此杀贼犹北辙而南辕势必不可至遣散不得其方则相聚为盗耳此近三四年楚北募勇之大患其流毒将有不可思议者矣古之治兵者先求将而后选兵今之言兵者先招兵而并不择将譬之振衣者不提其领结网者不挈其纲是棼之也将自毙矣督臣官文上年受事以来收集兵勇力加整顿得力尤在马队之忠勇能使三军之士风气为之一变查有前任湖南臬司降补知府魁联久任宝庆衡州岳州等处捐解私囊养士募勇已历十年其志趣公忠迥非庸俗可及经督臣官文派充总理营务伉直明决知无不言厘剔弊端独任劳怨实为湖北军务必不可少之员目下力疾从公尚难以职守惟马队及各营之精锐必应迅速进取而湖北本省饷少勇多冗杂不治不戢自焚后患方大急应裁汰浮伪简练精锐可否　敕下魁联帮办湖北南北两岸水陆营务事宜责成一例简汰该员曾任三品大员应否　赏给三品卿衔以重事权之处伏候　圣裁非臣所敢擅请至湖北绿营兵丁怯懦若性正额虚浮军政营制荡然无存而其虚糜钱粮如故也现署提督杨载福才识严明如可假以二年必能整饬惟东征事急水师可无专委之员容臣再行详思访举另摺　奏闻此为兵事急应整饬之要武汉形势壮阔自古用武之地荆襄为南北之关键而武汉为荆襄之咽喉武汉有警则邻疆震惊南服均阻控制无术本根既摇四年之中武昌三陷汉阳四陷　国帑因而虚糜民生因而凋敝东南数省受害之烈亦惟武汉为尤甚矣昔周室征淮师出江汉晋代平吴久谋荆襄王浚造船循江而下陶侃之勳镇守武昌宋臣岳飞李纲之谋画岳鄂均以此为高屋建瓴之势控制长江惟鄂为要固东南一大都会矣
