<!-- { "loadSidebar": true } -->
窃臣自去年十二月莅工经将察看福州海口情形及复设练船试造钢甲并请　饬催积欠关款各缘由先后　奏明在案数月以来臣复细加考察催趱工程时与在事员绅及监造工程学生往复讲求每至夜分必尽得其蕴而后已稍闲则独乘小舟随潮上下详看工次一带地势港道窃维闽之设船政也原以为天下海防至计非一切机器局制造局可比造成兵轮派往各省而巡防皆赖学生艺成亦派赴各处而洋务渐开二十年来实有成效形势非不足恃防守密则无虞工程非不日具经费足则皆举应将形势及应办事宜实在情形敬为我　皇太后　皇上陈之船政厂地在马尾山麓峰绕其背形若匡前濒大江踞林浦下流罗星塔之上前闽浙总督臣左宗棠议设船政疏称罗星塔一带开槽浚渠水清土实为粤浙江苏所无船政大臣沈葆桢察看海口及船坞摺内亦指林浦以下为重重天险臣自臬司任内奉檄填港及到工后巡勘较详闽江自芭蕉五虎入口以来两山环抱层折转湾至马尾八十里实为自然天险论者徒以七月马江之战遂疑船厂之露处为孤危可虑不知法船肆扰深入口内已犯兵家之忌不过行险徼幸闯入长门地方官以中外尚未失和不早封口误堕其术使能扼之于海门以外何至受其所欺译法国官报孤拔上书其海部其言闽厂之所以不能毁者缘大兵船吃水过深祗能停泊罗星塔以外不能直逼船厂厂之左有马限山为之屏蔽弹钜者不能远及厂屋其小轻者又不足以毁之等语臣则以为该敌冒险深入终不敢占留一日以索偿者实惧海口之险南北洋援军之将合围耳此闽厂地势形胜最踞险要毋庸改设之明证也或谓吴楚适中之地如湖口地方可以建设船坞不知海潮有定江潮则无定每当伏秋盛涨江水挟四川之峡水而下必将漫过船坞至交冬水落石出又必不能过槽此湖口长江一带祗能造军火机器局不能造钢甲船坞固不待智者而知也船政旧用铁螺丝船槽容重三千余墩比年制成之开济镜清快船即不能修津之大沽苏之上海粤之黄埔虽皆有坞亦以港道稍浅不能收纳此事实难再缓经前大臣黎兆棠何如璋　奏明有案臣曾勘定船政左近红山之麓可造船坞在罗星塔之下员山寨之上两山中间生成小港实为天然船坞距船政仅水程八里工匠往来取甚便亟宜砌石造定大坞以备勘修南洋快船及台湾所用快船即北洋之铁舰如定远镇远者亦可来闽修理此闽厂急宜增造船坞之实在情形也现在出洋回华艺成之学生如魏瀚郑清濂陈兆翱吴德章李寿田杨廉臣等于制造船身轮机工程测算工夫具有本领本年所成横海铁胁船并开济镜清两快船实已经臻美备南洋三号快船明秋亦可下水六号铁胁船亦已安上龙骨此次奉准试造钢甲一号只待省局经费解到便可购料开工惟该学生等造诣所到境界添机拓厂即大铁舰之铁甲及轮机大件亦可自制无庸购于外洋前督办黎兆棠何如璋均经　奏请以经费难筹而止臣拟择其急者陆续添置度经费可宽筹而工程亦能起色此闽厂亟宜添拓之实在情形也战守之利器近今以水雷鱼雷为要去秋之战人皆以采购鱼雷水雷缓不济急为憾及何如璋所购伏雷百具到时福州封口方有藉口尚虑港道宽大不敷布置因商督臣杨昌浚招募广东学生陆汝成建甯增生杨仰曾各抒所学分制各种沈雷三十具以供守口之助嗣购得德国鱼雷十具在德习制鱼雷伏雷学生陈才瑞亦已艺成回华臣饬逐件修配以便试演一面出图仿造不使外人傲我所无惟建造厂屋购置各雷机器所费又已不赀至于开矿铸以以制造各项火药枪弹船政皆有艺成回华之学生可以承办厂屋机器动辄钜万此皆海防必不可缓之事即船政所不容已之图惟是经费难筹深为焦灼年来闽海关月仅解四成项下二万两其六成项下三万两截至今年六月止积欠二百四十万有奇经臣奉　旨饬速拨以济急需迄今未解制船经费尚且不敷何况别项此又必需外省协济之实在情形也现值　朝廷整练海军所需船必多臣愚以为应拓船政以为表里请　旨下闽海关四成六成项下按月解清所有通年积欠速为设法陆续筹补并请　下海疆督抚酌筹协款接济所有事宜臣再随时函商以期开拓工程不囿故步上副　国家力图自强之至意
　　船政筹洋刍议　
薛福成
今将乘时势规远图修利器上之固我藩篱成军于海峤次之兴我贸易藏富于商民则整理船政其急务矣自闽沪设厂仿造轮船以来迄于今日华匠能以机器造机器华人能通西法作船主功效不为不着然造船愈多则养船之费愈重闽厂以经费支绌告者屡矣局外不察从而议之至谓工厂可撤轮船可废不知西人每造一器成一艺其劳费倍蓰于中国先难后获凡事皆然夫为之而旋辍不如其勿为掷千百万之巨款忽弃已成之功灰志士之心长敌人之气失策莫甚于此矣虽然欲理船政必先筹费船政日渐扩充而专待公家之帑项其势固有所不支往岁议定华商雇买轮船章程然自招商局外并无商人在厂租造轮船者何则中国商务既未甚兴即有一二购船之商亦远赴外洋各厂盖以洋厂购船之价较廉于华厂造船之价也然则中国之船政欲广招徕莫如研求厂务俾船价与外洋相等必无舍近图远之人欲谋持久莫如经营商务俾用船与外洋相等必有日新月盛之象况商船既多则入厂修船者迭至而不穷而租船造船之商皆事势所必有他日由一厂分为数厂而公家之帑项可毋甚费且商船既盛而兵船不患无养之之资是论今日之船政舍振兴商务无他术矣若夫目前补救之策如直隶奉天山东浙江等省已各调轮船一二号为巡洋捕盗之用而供其岁费所以稍纾船厂之力也然节于此仍费于彼亦非可久之道是宜察沿海水师之可减者若红单艇船若阔头舢板各裁去数十号或分防陆勇裁去数百人均可养兵轮船一号在各省大吏相其形势而酌剂之而轮船之分隶各省者又当得精研洋学闳达沈毅知兵之大帅统归节制以壹号令每岁会操一二次察各统将之勤惰能否而进退之庶中国多造一船可多得一船之用矣虽然犹未也闻华民之寓居外洋也往往以势孤气馁为他国之人所轻侮盖西洋通例虽二三等之国莫不有兵船巡历外埠名为保护商人曩者扬武练船游阅东南洋各岛而吕宋旅居华民喜色相庆至于感泣以为百年未有之光宠一埠如此他埠可知间尝取海外华人之数合佣工商贾并计之吕宋一岛约四五万人新加坡及槟榔屿诸岛约十万美国旧金山及其近埠约十四万流寓越南及西贡等处约三十万古巴秘鲁各十余万其他若日本若新金山若太平洋之檀香岛厥数或逾万或不及万凡华人聚居之处莫不有会馆有经董彼皆自愿集赀引领以望华官之至也久矣而兵船抑无论也盖养一兵船岁费不过二万两以一埠六万人计之每三人而蠲费一两尚易为力况其中必有殷实商人为之倡者彼略有所费而藉华船保护稍张声势便足与诸洋人齿偶有交涉隐受无穷之益此必华民所乐闻者也为今之计宜告驻劄各国公使如各埠华民有愿得中国兵船以壮声威者宜自筹岁费报明领事领事请公使咨船政船政酌度拨遣或一年调还或半年调还再选他船更番前往藉资游练如一埠不能养一船者或数埠共养一船使之往来于其间中国有事则悉数召归以备调遣夫如是船厂无养船之费而获扞御之资兵船无坐食之名而有历练之实商贾佣工蠲费不多颇沾利益公使领事权力虽弱亦倚声援盖一举而数善备焉而中国商船之远适他邦未始不以此为之嚆矢是又振兴商务之要端也夫
皇朝经世文续编卷一百九
　洋务九军政中
　　请开铁路以图自强疏光绪六年　　　　　　　　　　　　　　　　　　　　　　wave.bbs.
刘铭传
臣以菲材渥承　恩遇自解兵柄养田园每念中外大局往往中夜起立眦裂泣下恨不能竭犬马以图报于万一近者被　命力疾来京仰蒙　召见训诲周详莫名钦感窃念人臣事君之道知无不言况事变至迫利害甚钜敢不竭其缕缕为我　皇太后　皇上敬陈之中国自与外国通商以来门户洞开藩篱尽撤自古敌国外患未有如此之多且强也彼族遇事风生欺凌挟制一国有事各国圜窥而俄地横东西北与我壤界交错扼吭拊背尤为心腹之忧我以积弱不振不能不忍辱含垢遇事迁就不惜玉帛以解兵戎然而和难久恃财有尽期守此不变何以自立今论者动曰用兵矣窃谓用兵之道贵审敌情俄自欧洲起造铁路渐近浩罕又将由海参葳开铁路以达珲春此时之持满不发者非畏我兵力以铁路未成故也不出十年祸将不测日本一弹丸国耳其君臣师西洋之长技恃有铁路动逞螳螂之臂藐视中华亦遇事与我为难臣每私忧窃叹以为失今不图自强后虽欲图恐无及矣自强之道练兵造器固宜次第举行然其机括则在于急造铁路铁路之利于漕务赈务商务矿务厘捐行旅者不可殚述而于用兵一道尤为急不可缓之图中国幅员辽阔北边绵万里毗连俄界通商各海口又与各国共之画疆而守则防不胜防驰逐往来则鞭长莫及惟铁路一开则东西南北呼吸相通视敌所驱相机策应虽万里之遥数日可至虽百万之众一呼而集无征调仓皇之过无转输艰阻之虞且兵合则强兵分则弱以中国十八省计之兵非不多饷非不足然各省兵饷主于各省督抚此疆彼界各具一心遇有兵端自顾不暇征调饷兵无力承应虽　诏书切责无济缓急盖一国分为十八疆界也若铁路造成则声势联络血脉贯通裁兵节饷并成劲旅十八省合为一气一兵可抵十数兵之用将来兵权将权俱在　朝廷内重外轻不为疆臣所牵制矣方今国计绌于防边民生困于厘卡各国通商争夺利权财赋日竭后患方殷如有铁路收费足以养兵则厘卡可以酌裁并无洋票通行之病裕　国便民之道无踰于此且俄人所以挟我日本所以轻我者皆以中国守一隅之见畏难苟安不能奋兴耳若一下造铁路之　诏显露自强之机则气势立振彼族闻之必先震惊不独俄约易成即日本窥伺之心亦可从此消本年李鸿章奏请沿海安设电线此亦军务之急需但电线须与铁路相辅而行省费既多看守亦易或者以铁路经费难筹无力举办为疑窃谓议集商股犹恐散漫难成今欲乘时立办莫如议借洋债洋债以济国用断断不可若以之开利源则款归有着洋商乐于称贷　国家有所取偿息可从轻期可从缓且彼国惯修铁路之匠亦自愿能于　天朝此诚不可失之机会也查中国要道南路宜开二条一条由清江经山东一条由汉口经河南俱达京师北路宜由京师东通盛京西通甘肃惟工费浩繁急切未能并举拟请先修清江至京一路与本年议修之电线相表里此路经山东直隶地界最多或谓于民间坟墓庐舍有碍必多阻挠不知官道宽广铁路所经只占丈余之地于坟墓庐舍当不相妨即偶有牙错亦不难纡折以避臣昔年剿捻中原屡经各该省其地势民情固所稔知非敢为臆断也事关军国安危大计如蒙　俞允请　旨饬下总理衙门迅速议复若辗转迁延视为缓图将来俄局定后筑室道谋诚恐卧薪尝胆徒托空言则永无自强之日矣
　　津沪电线办有成效请招商接办推广疏光绪九年　　　　　　　　　　　　　　　
李鸿章
