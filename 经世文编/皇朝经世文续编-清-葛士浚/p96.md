<!-- { "loadSidebar": true } -->
一各省厘捐亟宜变通也厘捐之设原因军务未蒇暂济饷需非以专利权也故设是局者必于通都大邑商贾辐辏之区遴选公正委员斟酌权宜按章抽收益上不至于损下乃近来捐纳出身人员百计钻营视为名利兼收之地如蝇逐臭如蚁附羶甚至外省无耻官亲本地不肖生监亦转相援引滥充斯选并有游手之徒贿通局员给照认办分置卡隘榷算锱铢偶有讹诈不遂胥役人等悉受私规皆其羽翼倚势肆法任意欺凌以致穷乡僻壤搜括无遗负贩肩挑苛索不免物价日昂民生日匮为害匪轻其实资军饷者十之二三饱私者十之七八夫厘与税固轻重相剂者也往来总道既设税局即应分设厘局已足以便抽收如必港汊歧路节节稽查岂厘局恐民偷漏税局独不恐民之偷漏乎如必多派委员各项人等纷纷办厘岂税局之人足敷驱遣厘局之人反不敷驱遣乎委一官即有一官之薪水增一役即有一役之工食将尽取之于厘乎抑不尽取之于厘乎请　旨饬下各督抚择诚实官员经管限定吏役人数无得过多俾管局者易于稽查其外省亲幕及本地生监并包厘认办之人概不准充数除水陆埠头市廛环集地方照例抽收外所有小径分设之局尽行裁撤以绝官蠹而顺舆情抑臣更有请者各省厘捐章程不一大约厘之正耗较常税加重与其中饱于官何如藏富于民且漏额之弊可除即财用之源不匮应令各督抚酌减章程条分缕晰榜贴通衢示民有信使藉端需索侵吞入己情弊无所逞其奸庶易知易从而民乐于急公好义矣
一各省捐例宜分别停止改归在京铜局办理也铜局捐例开诚布公故报捐者源源相继外省则官与民不相信文其名曰劝捐按其实则勒捐也臣籍隶闽省稔知从前勒捐时每开一例即遍传殷实之户及家仅小康者派定捐数始犹施之以礼继则吓之以威因之无力报捐者贿求免捐有力而恐多捐者贿托少捐捐数既登簿籍仍有无力全缴者于是佐杂委员及官亲幕友以五六折三四折抵换移甲就乙谓之买报捐现在福建候补人员半由买捐来也且小民之畏捐亦有故今日勒捐明日即按捐户之名勒借藩司给与借票许其厘局当实银搭交迨厘局委员收买借票时不免抑其价值是民既亏于捐又亏于借积怨在民而得意尽在官矣捐款之外另有捐费票本例每银一两费二分三厘防剿例每银一两费三分二厘二毫随官监每名费十二两约计捐费不下数十万两报销之日聚而分肥何尝于军需少有裨益乎夫富者斯民之元气也千金之家可养活数十人百金之家亦可养活十数人自捐无遗力而田产变弃铺户关闭致贫民亦无以资生賙恤之谊衰廉耻之良泯臣实痛之近闻广东屡行劝捐富民迁居陕西府州县以办捐修城纷纷扰民各处用兵省分捐例亦未尽停止想民力已疲岂容再行勒派而官场恶习大都假公济私身处膏脂者断不能无所沾润欲遏其弊必清其源前恭阅阁抄见山东巡抚阎敬铭所奏道府州县改归京铜局报捐一摺内称现办军务各直省均不专藉捐输直东豫晋之饷出于地丁江皖湖广之饷出于地丁者半出于厘税者半粤闽之饷出于地丁盐茶陕甘之饷出于地丁协济川浙之饷出于地丁厘税惟云贵饷无所出稍资于此该抚熟悉情形自必确有所见窃思捐输既无大益何妨一律悉停至云贵两省应交该省督抚详议可否另行具奏请　旨顾或谓各省捐输均搭饷票捐输既止饷票必不流通臣再四思维又有变通之一法闻各省近日情形报捐封典职衔贡监生者居多报捐实职官阶者尚少拟请所有封典职衔贡监生仍准听民之便就近报捐照例减成收纳此外实职官阶统归在京铜局报捐庶闾阎不受抑勒章程悉泯参差而其担簦蹑屩赴京来捐者益见名器之贵并征踊跃之诚矣
　　请将外省陋规名目分别裁定疏　　　
左春坊左庶子黄体芳
近来屡因言官条奏　谕令督抚将各项陋规革除仰见　圣主澄叙官方之至意窃惟外省陋规原非一致惟取之属员者最为吏治之害各省名目不一或名节寿到任礼或名季规或名薪水或名帮项早年督抚颇有收受节寿等规者今日督抚尚少此事藩司或有或无各省不同至臬司及道府无不仰给于此近年恶习卑谄州县则多迭见好求胜前人贪横大吏则额外诛求善地由少而多瘠区由无而有而属吏狡黠者即以此挟制上司以致道府表率徒有其名控案不能提劣员不能揭况藩司专升调补署之权臬司为刑名生死所系一受其馈遗则委撤必至瞻徇招解不便翻驳吏事民命尚堪问哉此各省所同正不独河南为然也然历来言官弹奏者多矣属员讦告者有矣从未闻督抚以此劾去一人者如果有而不参则疆臣又岂尽皆瞶只以军兴以来廉俸减成加以摊捐坐扣多者得半少者仅一二成办公实有不敷夫伯夷原思古今有几故大吏亦只听其自然沿袭敝俗半明半暗不公不私登奏牍则力辨而僚属相对则昌言不讳也居局外则诋斥陋规而及其身为外吏则收受亦犹前人也有本心者嫌于究非义取含垢而从时强有力者恃其稍异赃私求多而无忌今者仰蒙　圣谕谆谆果能从此认真查禁一律革除自属极美盛举特恐大吏处此动多窒仍不免视为具文阳奉阴违藉属员不便之词为自己滥收之地虽日劳　申儆而厉禁虚悬度断非　朝廷实事求是之意也臣愚以为　圣明之世宜令大小官吏光明不欺既不取腼颜暧昧之财亦不受办公竭蹶之累贪暴者无从多取洁清者有以自存但陋规之中颇有区别院司之患在乎上官加增道府之患在乎属员挟制若督抚廉俸本厚藩司皆有平余用度绰然此断不可稍取于下者也臬司道府此宜量为变通明定限制者也伏查前湖北巡抚胡林翼奏定折漕裁汰浮费为粮道州县明定赢余从此漕弊一清官民两利　文宗显皇帝手诏批答谓其祛百年之积弊甚属可嘉曾国藩督两江沈保桢抚江西时核定钱漕将通省陋规裁定名曰公费州县用公牍分解至今江西吏治肃清上下称便左宗棠督闽浙时亦将闽省陋规裁定立案近来安徽亦将各衙门陋规裁定解司转发通省匀分名曰津贴阎敬铭抚山东时力裁摊捐宽留坐支州县亏空遂少此诸臣皆近日所称公忠体　国通达治体者也而所办大率如此何哉寓裁制于体恤之中公事公言各有定分是即所以教廉也事求其禁令易行法期于中人能守而不以矫情无实之语欺饰　朝廷是即所以教忠也既有旧辙可循成效可考拟请　下各省督抚悉心核议咨取江西福建安徽章程体察本省情形酌量采择仿照办理将向来节寿等陋规名目永远裁革除督抚藩司无论旧日有无概行禁绝外为臬司道府酌定公费其数以二三十年前旧规为准过多者量加核减取足办公而止尤不得以近年加增者为凭令州县用印文径解各该衙门奏明立案敢于定章外多受一钱者以贪赃论督抚治以徇隐之罪至于摊捐各款未必尽归公用多入藩署私囊前已有　旨饬令裁减并请严饬痛加删汰令将裁减几何勒限覆奏立案以后许减而不许增庶几廉者有养贪者有制下知敬惮上峻风裁夫　国本在民民命在州县必使州县不重累而督察州县者各举其职则州县治矣方今民生日困吏治日偷若不为之分别裁定诚恐道府以下之忍耻收受者自若而两司以上之挟势加增者将无底止倘蒙严　旨饬议法在必行正名核实一洗百年之积弊则吏治蒸蒸不难也
　　陈明湖南办理厘金照旧章疏　　　
毛鸿宾
窃臣接准户部咨开奉　上谕厘捐之设虽为兵饷起见穷民受累实深且恐猾吏奸胥藉端抑勒侵吞舞弊除各省奏明通衢要口设立厘卡其偏僻地面小商零贩经过之所从前设有厘局者概行裁撤着各该督抚查明分别应留应撤各厘局咨报户部以杜扰民而严稽核等因钦此又奉　上谕各直省劝捐抽厘藉充军饷叠经明谕告戒严禁扰累至再至三惟地方大吏派员经理往往不得其人凡有顶戴虚衔皆可充任良莠既属不齐增减无从深考以致营私蕴利流弊滋多实堪痛恨嗣后各该督抚于捐厘委员概行裁撤统归地方官经理并按月申报厘捐各款实数由该管督抚按照例限报部其通都之道捐厘事繁州县未能肆应即着派令该管地方道府等官分头办理毋得以不肖委员充数至抽厘大法并着各督抚按照部定章程简明条款分晰开载榜示通衢俾商民一望而知不致使猾吏奸胥从中舞弊等因钦此遵查湖南办理厘捐创始之初经前抚臣骆秉章参稽舆论体察情形仿唐臣刘晏引用士流之法不归衙署不假手吏胥力除关卡陋习湖南地方瘠苦本非富商大贾辐辏之区是以历来并未设立货关与湖北江西等省地大物博者情形迥异而综计每岁所入虽衰旺不同大约总在百万内外频年保境援邻支持危局深资其力良由用人立法权衡悉当收解胥昭核实商民久相信从用能有裨饷需无伤政体前湖北抚臣胡林翼创办北省厘捐一皆仿照湖南成法臣十一年履任之后留心查访其中节目或尚须随时变通而大纲实为尽善今若裁撤分卡专归地方官经理则窒滋多弊端愈甚谨为　皇上一一陈之湖南办厘之始原止就长沙湘潭常德益阳买卖较大之处设局试办迨后各客商遂有改向未经办厘地方贸易者商民纷纷禀请一律抽收以昭公允而杜趋避于是始于沿河各口岸次第添设其乡村小市不通舟楫者则至今未尝举行也又湖南号称泽国洞庭以南港汊纷歧设卡处所无从控扼总要势不能不设分卡春夏水涨之际总分各卡复多未能扼要势又不能不设稽查卡分卡为商船终岁往来之地稽察卡则随水势之涨落为撤留此皆择其必不可少者始行举办仍随时察看情形如无裨补即便停撤凡过卡货物核算清楚收明厘金立即填禀放行毫无阻滞在此卡业经完厘之货经过彼卡查验货票相符并不重抽计湖南通省卡局不过数十处相安已久商民俱无异言倘一律议撤则坐贾或从而迁移行商必因之绕越不独总局总卡恐成虚设而厘金之有无不同即物价之重轻互异奸巧者每网利以自私良懦者或向隅而受累是有损于军饷并无益于商民此湖南厘金分卡难裁撤之实在情形也厘金一项取什一于商贾款目繁多事务冗杂过客之去来无定抽收之多寡难权非若地丁钱粮垂为定额官有册籍可稽民有旧章可守也湖南办厘章程官绅并用凡收支稽查以及书写算货等事皆于生童中选派由督办官绅逐日考核所收数目按月榜示通衢有目共睹不独商民俱能见信即前年洋商因茶税一项赴岳州卡局亦称湖南办事之有条理既已成效可睹矣今将委员委绅概行裁撤而惟责成地方官办理比而较之其弊有四委员委绅专办厘务又有帮办绅士分任其劳精神一则照料易周耳目多则箝制更密但属中材便可胜任地方官苟留心民社则一邑之公事已觉日不暇给虽长材肆应亦难以余力及于厘金由是吏胥伺间以营私奸商通同而舞弊收数必立形其绌军饷将何所取资其弊一各卡局每日经过商旅不下数十百人委员委绅常川在局收钱算货无不躬亲督办随到随行偶有争执亦可立时了结无所拖累地方官深居衙署若任听客商出入体制未免太亵且一县之中市镇不止一处相距县署远者或一二百里近亦不下数十里万难日日亲历其势不能不假手于丁胥上下之情不通斯苛索留难扰累无从而究诘亏挪侵蚀丁胥相倚以为奸既恐饱私而损公家尤虑拂商情而滋事故其弊二
