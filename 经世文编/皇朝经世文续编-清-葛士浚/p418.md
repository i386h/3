<!-- { "loadSidebar": true } -->
一曰添设领事以收人心也查欧洲诸国华人寥寥无几惟南洋岛所在多有综而计之不下数百万众泰西之商皆纠合股分萃为公司赀本富厚多财善贾华人则只身空拳不数年而致钜富者有之经营贸易之事独为擅长至于开垦耕种能耐勤劳尤非番人所及华人愈多市埠愈盛故诸国始而招致继而妒忌既无官长保护难免虐政侵渔宜将户口详细稽核凡满万户以上设立领事一员不及此数者或数埠共一领事领事之下分设客长令商民公举夫英人占据各处马头多系公司众商之谋今可仿其意为之客长之中有才能素着为众所服者即给以顶戴畀以职事上下一体中外一气将见生齿日繁商贾渐兴南洋数十岛之利权一旦尽归于中华矣一曰考取洋学以罗人才也查各国互市办理洋务急需人才中华特遣幼年子弟分投外国学习为数有限经费甚钜不若于南洋各岛兴立书院训课洋学繙译汉文其经费由商民自筹每隔三年考试一次择其尤者作为生员给以顶戴再至三年复试之择其尤者咨送总理衙门学习仪节以备繙译领事之用夫外国语言文字必须自幼学习始能精通内地学者不能兼擅而华人生长海外者又多解洋文而不谙华语求其中外兼通足任繙译之事者颇难其选况夫领事之职办理交涉事件尤宜畅晓洋文熟悉土语而后情形无所暌隔措施鲜有窒碍若专设一科予以登进之路彼旅居华人不致自外生成必皆踊跃从事而　朝廷声教远被遐陬尤足以维系人心鼓舞人才因时制宜获收洋学之实效矣一曰探测海道以资习练也夫海疆设防以轮船为要轮船驾驶以海道为先全船之命系于舵师西人于舵师一职颇为慎重必须深明算术兼通天文熟习潮信风期谙练水性地理所绘海图浅深曲折一礁一砂纤悉具备遇有危险之处必建塔灯浮标以识之按图计程不差尺寸外洋各国常遣兵船探测海道虽藉口商舶往来实为阴谋叵测我华人聪明才智不让于人但驾驶之事必须亲身阅历非可徒托空谈宜设专门以资训练又水师将士必能惯狎风涛熟习形势须分派兵船时常出洋东至日本西至印度南至新金山其间岛国岸国港口海道一一探试无讹绘成图说无事则商船出入无所窒碍有事则兵舶巡逻有所把握斯为筹海之急务也一曰联络邻国以固藩篱也查缅甸暹罗越南三国皆濒于海为我藩属世修职贡华人旅居其地者多至数十万众诸国亦与华人相习不分畛域独是缅甸见逼于英吉利越南见侵于法兰西眈眈日睨其旁狡焉思逞暹罗介乎二国之间不便海道仅能自保惟槟榔屿割隶于英英人陆路电必经暹地故降志修好得以专力从事于缅肆其远交近攻之术此外如真腊大年彭亨瓜哇亚齐及巫来由之种类久已降在臣仆等于江黄不祀良可慨已今宜于缅甸之阿瓦暹罗之宾角越南之顺化各设领事一员常川驻扎讲信修睦联络声气彼三国者自知强弱不敌皆思仰仗　天威得绵禋祀为幸至若廓尔喀布鲁克巴为三藏之屏蔽虽蕞尔弹丸然地形险固民性勇悍亦当抚以恩信坚其内附之忱非然者封豕长蛇曷其有极藩篱之谓何一任羝羊之触而不为之思患预防哉
　　书魏默深筹海篇后边防偶述
魏氏海国图志百卷首以筹海四篇曰议守议战议款其议战篇云既款之后宜师夷长技以制夷又欲立译馆繙夷书以求熟悉夷情兹数者近二十年执政诸臣皆欲藉此为富疆之图备边驭敌之长计也而卒未足争强外洋何哉盖古来善用兵者每以长击短不闻学敌之长而以击敌所长也方今敌之所长在器械之精坚行驶之灵捷而不徒恃其精坚灵捷也在节制之严整才力之猛鸷而不徒恃其严整猛鸷也其致治之原在君民一体而呼吸可以相通其自疆之道在志虑专精而措施必求实济乃我之学彼非特昧其致治自强之本所谓器械行驶节制才力而皆逊之宜任敌之纵横海上而无一可以应之也兵不素练与无兵同利器不得人而用与无器同今之患非患在师夷之船械而不复知养兵练兵哉近因关外防营偶为敌挫仍藉口于战守不足议撤北圻军以与法和彼议和者固将以简练各省师徒徐俟后图而不妄举耳呜呼曾谓备战二十年糜帑千亿万迄无一兵一卒之足用继此而撤防株守偿法人通道云南之奢愿尚能力图整顿以善其后乎或谓我之惧法不在陆而在水不在滇粤一隅而在沿海各口愚恐自是以后西南之藩篱既溃则粤滇在在可虞水陆亦处处可入不独如或所虑水道海口已也今丰润学士请设滨海七省兵轮而以审形势练将才治师船考工用四端为水师政要诚合大易穷变通久之言而蒙意有进于此者则数十年来诸臣身任海防之得失若何办理船政机器若何当明赏罚以资振励也沿海水勇之分防截攻孰优及轮船管驾之可用与否当精考核以杜虚糜也弊革而利乃可兴黜不肖而贤才始出否则非徒万余里海岸之广外患固不胜防即历办洋防与购洋轮军火者之耗蠹百出积习相沿先禁之无从禁矣此　国家日求富强而日愈贫弱之所由来也今治北甯失律之罪则或黜或诛威令未尝不肃不知南北洋之捐糜财力豢此洋务人员能保临事有用而不溃退乎舍此责彼何以服人　朝廷不明示刑赏用舍之公而欲得人以饬边防难矣嘻亡羊补牢今日诚为未晚乃牢坏而莫之补而曰吾将张弓挟矢以待盗羊者而与之从事恐矢未及加并无盗攫之去而咄咄书空矣今日之防务何以异此而各海疆督抚大臣犹欲以此欺饰　圣明欲弃越南而聊固吾圉耶
　　沿海练水师议边防偶述
魏源有言御海寇者但有守内河之法无守海面之法其说诚然然使海上无可用之兵可恃之战船械而欲专守内河则内河亦万不能守盖外海者内河之藩而水师者陆营之藩撤而腹地能安古未之有况沿海要区及孤悬海中之地之无内非外乎我欲弃不守之地以退扼内港而内地已惶惑不安敌更勾近地之奸以输我军情即诱敌之伏兵安用故今筹滨海防守则陆军重而水师尤先水师之万不足恃已见于近日马尾一战矣而平时之漫不训练徒耗军需则历办洋防船政诸臣实咎无可辞而不得诿罪于舍和主战之人也以主战为不量己力则夙昔之备战何为当战败而始悔防则水军之积习宜挽挽积习奈何一曰择濒海疆吏以专责成也自来筹御外夷者或议用陆师或主简器械或拟选沿海之督抚州县以效臂指之联然而海口疏虞则陆地必不能守也购造舞弊则船械必不可用也握要以图惟海疆大吏慎选得人实为海防第一义矣沿海督抚苟各得练达忠诚熟谙洋务者以任之俾就本省所有兵轮考验管驾所在采办遴委贤员精择各海关道及统带水师各官而责令随时督察稽查惩贪剔蠹则一切善后事宜有不渐见振作者乎其要口台则略仿近人用要言与新法台议诸篇以凭建设施放其扦沿海城邑与平日之筑城固垒则用今人救时刍言之策藉资守隘而遏敌锋皆责成各疆吏切实奉行不得踵故智以苟且粉饰斯可耳二曰练水师将才以资统率也练将之要或谓陆军宿将恐迁地弗良募用洋员则临敌请退欲求水师将才惟出洋学徒庶几中选斯言是也迩来闽江中法之战我兵轮九艭惟扬武船所用出洋学生施量灵且准故能伤其统帅而击毙敌船引港之人其技勇义愤论者谓虽败犹荣倘各省师船每船简择此一二人以任教督时时游弋聚操而诛黜其骄贪无用未事先逃之将弁数人以明示惩劝则奚患水师之滥竽充数敌未至而早见败征哉惜前丰润学士多抑力战获生之船上学生而饰奏陆营拒敌之功以掩己先奔避之迹也三曰练兵以资轰击也南北各口兵船既患器窳且小又不谙轮船布陈之法而不足应敌矣但舍此而别购坚舰无论利归中饱购者未必果坚且当中外有事必格于泰西局外之例而断不克购自外洋今欲抵御法船与策我船之往来应援惟每船选募勇四人而日讲求击敌之法最为要务已其法维何曰先击其船桅顶之人盖敌当交战时其主将必立桅顶以便指麾殪此则彼军无主而全船易以扰乱也次击其桅上之绳盖是绳为众绳之纲断此则众绳紊乱而彼不能悬以攻己再击其气管而末复击其烟筒以气管破而水镬立炸烟筒坏而烟且不能上升也四人各司其事设遇敌船则如法攻击而不轻施放庶可洞中一二俾敌不得驶船横行我船徒呆守各口而无所用耳四曰练渔勇以助分防也水师必以闽粤为主而以江浙为辅魏氏海国图志尝极言之矣近出洋学徒临战可用之人非粤产即系闽产其考求又匪伊朝夕已今择其战有成效及投各生洞悉敌情而忠实无他者任以督带管驾之职俾练习闽广善之兵而备轰击应援之用当已不致虞矣而沿海渔户枭徒狎习风涛操故业而不尽应募为兵者浙闽江广间亦实繁有徒特不可偏用之以当大敌耳诚饬向办渔团之着有成效通晓西法者以督率渔舟操练技艺而为日后推广南洋水师之辅平时则于没水袭击乘夜火攻诸法必使讲求纯熟并习洋枪洋炮及泰西阵法以备临敌分防因应不穷之用岂不有当古人用间用奇之旨乎若备照海明灯以防敌夜犯多造蚊子船之便守宽大海口者近人已有议及而无庸赘已五曰　特派知兵大臣以巡察海军也兹当创设北洋水师　朝廷以事体重大既　命醇邸总理海军事务与授李傅相曾侍郎等会办帮办之职矣　睿虑周详下士复何敢议惟外海兵轮平时操演驾驶之宜与临敌迎剿截击之法莫要于管驾得人而所难亦正在此非　特命廉明公正之大员以时巡察而从严举劾断不能挽积习而杜欺朦愚谓宜仿巡阅长江之制即令帮办海军如曾袭侯者每年以春秋两次周历兵轮察视各管驾及弁兵之勤惰得失而黜陟分明其一切采办制造局员亦当归渠察核而奏定捏饰舞弊之诛庶不致虚糜巨款但资蠹蚀而取笑外邦也夫防海要务其大者厥有五条使不于此实事求是则虽海军渐次扩充筹款足敷建造恐外侮之来仍供一烬而靡足恃耳吁　国力绌矣又岂堪任各省巧猾人员重蹈覆辙而济私误公哉
　　备夷策　
欧阳柄荣
