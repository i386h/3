<!-- { "loadSidebar": true } -->
今行火车则货物流通取皆便人心必增奢侈财产日以虚糜臣尝闻土耳其国使臣之驻德者言土国风俗向系慕效中华以俭为宝自火车既行西洋各货流入内地人虽知其无当日用而心好之遂以穷匮是通商之弊得铁路而益助以为虐其害三英人每谓搭载火车货物不能增贵臣尝疑之迨驻德国因其国相之请至细根部游历令该部酋长调取各商总行册卷查其目前货价较诸火车未行时腾贵若干旋据查明报称米牛羊肉等俱约四成增一余物则有十成而增三四者西洋金银流溢人易营生故米之价虽四成增一而不以为贵若中国廿钱筋昂起至念五钱之多则贫民或有饥色矣火车铁路承本如此其重工食煤火岁修日给各费又如此其浩繁而均以加诸货价之内未有不令军民度日倍艰者其害四守国之道人和而外兼重地形兵力苟不如人则握险凭高亦足自固王公所为设险以守也若造铁路则不惟不设险而且自平其险山川关塞悉成驰骤之坦途重门洞开屏障悉撤一夫奋臂可直入室矣西洋人尝言中国之地崎岖盘曲不足以骋炮车故攻战恒较费力然我中国不能以车往人亦不能以车来则陆守得宜犹可补水战之不足曩者英法构衅屡获逞志于海隅然而未敢深入者则以道途阻修运运粮两皆窒碍之故今奈何自失其险以延敌哉其害五　列圣之德泽湛深人心历久而益固然生齿既众良莠自不能齐闻咸丰十年大沽之役英国惟募闽粤沿海无赖以当前驱故其人常谓寇犯中国可即率中国人为之今犹幸各属各乡地势民情彼尚未能窥透耳民富则不生外心民穷则易萌他志西洋各国内地咸听远客往来不立界限我则势不能然若火车既行他族难禁其附载则洋人踪迹自必及里闾以利啗人材愚尤易为惑即不至交通勾结内溃为虞然使百姓之视洋人无异其视华人则他时和局或更民情已不可尽恃其害六铁路之利于行兵实视乎兵力之强弱兵力强则我可速以挫人兵力弱则人亦因以蹙我光绪二年西印度之俾鲁芝国降于英英人即许助以金钱使开铁路四年英人占据地中海之西奔岛即派大酋齎金钱二百二十万以开铁路盖其借以驭人久矣今若贷洋人以为此彼必乐从既贷而无力遽偿必索铁路以为质负欠既重既坚拒之而无词则全局在其掌握矣或谓扣留火车掘断铁路即遏截其兵庸讵知枪所指我虽掘断彼固能填之乎洋人畚土机器最捷掘之者堑未及成填之者道已如砥也火车铁辙皆其国公司素所多备千万如同一式何虑乎我之扣留此举若成徒代人布置耳其害七然虑及外洋或以为迂则且言土贼西洋各国地狭而分治者众莽无伏戎故火车之行无他虞耳我则山林丛箐常有盘踞行旅被劫视为等闲火车所经势不能布兵勇倘其于空僻所在设法梗道夺车而胁司火者以驰之袭邑攻城随其所指俄顷即至则不可守矣烽烟之告警羽书之驰报无有能捷于火车者岂及断铁路以遏之其害八由是有请先为铁路之造以运货兵为要议若造一道则火车所到者十之一不能到者十之九各处商货依然不能周通直指兵威依然不能骤至尔时见为无益废之则前功尽弃行之则浩费难供曩此七千万借款又不知何所设措而可释重累是无端作法以自困矣其害九夫无利而有此九害势又不可行而犹有建为此议者盖由火车洋匠之觅生理者立说相煽而洋匪之怀叵测心者布散之华人之好奇喜新不读诗书而读新闻纸者附和之洋楼之走卒沿海之黠商捐官谋利者见此可图长差以攘莫大之财也遂鼓其簧舌投上司所好而怂之辗转相惑以致　上闻也不然西洋之政如教艺课工矜孤济贫禁匪捕盗恤刑狱严军令饬官守达民情等类与我中国致治之道多有暗合者何以悉屏置弗道而惟火车铁路是务哉臣尝譬之西洋如豪商大贾金宝充盈挥霍恣肆凡其举止应酬役使傔仆动用器具皆为诗书世家所未经见当其势焰炽发纵彼呵叱而莫之敢仇然一时采烈兴高终不如诗书遗泽之远使为世家者督课其子弟各自治其职业以肃其家政彼豪商亦不敢轻视若欣羡华侈舍己事而效其所为则一餐之费即足自荡其产我　朝乾隆之世非有火车然而廪溢库充民丰物阜鞭挞直及五印度西洋亦效贡而称臣今之大势弗及者以刑政不修民事不勤耳稽　列圣之所以明赏罚劝农工者　饬令诸臣屏除阿私逸欲实力举行之即可复臻极盛亦何事效中国所不能效哉臣以事关全局安危不避烦赘之罪逐细条析陈明伏乞　皇太后　皇上圣鉴
　　中国创设铁路利弊论格致书院课艺代作　　　　　　　　　　　　　　　　　　
钟天纬
我　皇上御极之六年因与俄罗斯争伊之约海内戒严　诏起宿将于田间　垂询方略其时刘省三爵帅首上请开铁路一疏海内诵之而北洋李傅相覆奏亦深言其利乃刘云生参议方自出使日耳曼还朝抗疏力争而铁路之议遂罢间尝取其疏稿读之作而叹曰古所谓辩言乱政者其谓此欤夫刘公久历外洋其于铁路利弊当必深知确见孰知其言皆似是而非耶向尝设为问答以破其谬辱承明问谨胪举以对
或谓西洋铁路皆创自公司无关国帑无同伙侵吞之虑中国商民决无约伙为之者倘以官领之而招民凑股则近年百姓受欺于官屡矣谁肯复蹈其覆辙即网罗天下富室亦不足集西洋之巨赀此言似矣但考外洋铁路其初无不创自公司其后始有买归国家公用者若开办之始即归官办者或因军务急迫或因商务本稀而事又为不得不办之举国家始出帑金以营之然大半仍令公司包办而许以格外之利权若中国于官办一层非特力有未逮抑且百弊丛生无庸置喙惟商办一层虽亦难得人人用命事事核实然使如外洋公司之例总办由董事保举董事由各股东保举复派股东监之层层钳制事事秉公何致如他局之不振至于集股之法第一关键须由国家保利若干赢则归公亏则赔补此即官为保险也而又无论铁路贸易之赢缩必按期付利不爽各股分由各海关招募而每年即由海关官银号付息则人皆倚信而集赀自易矣再有不足始将铁路作抵而借洋债则洋人无不踊跃输金矣此盖本洋债之章程默寓股分之保险而实即隐合西洋之国债后有作者当不易吾言
或又谓帑藏不充而事此不急之务非特政体有乖而每道铁路需银七千万两何处筹此钜款且每岁必须修葺每五年必再更新计将安出此言则非也天下至急之务莫大于铁路近则俄人逼于西北英法逼于西南皆迫我以不得不应之势若无铁路控制则鞭长不及而边疆日蹙矣自当先择要路开办其余以次续开而每造一路则岁修之费即寓于开销之中纵欲更新亦不过换其铁轨而地基无庸重购也路面无庸重筑也房屋与机器亦有旧可因较原造之成本不过十中一二且必逐段逐年轮流修之当开办之初无不早计及岁修重造之事尽有行之数年全路须缴归国家者亦无非逐年将成本拔还此皆商贾所能谋何必鳃鳃过虑乎
或又谓中国名山大川历古沿为祀典明禋既久神实凭焉倘骤加焚凿恐山川之灵不安即旱潦之灾易召此真妇孺之言也西洋凿山轰洞视若寻常熔铁镇流无碍风水如果山川有神曷不降祸于西洋而独召灾于中国且　圣天子百灵效顺如果　天心克断大工斯兴则鬼神亦为呵护何不祥之有
或又谓中国委员之侵蚀吏胥之窃盗司事兵丁之虚冒工料则克减价值则浮开凡百施为类皆虚伪矧火车机器购自外洋道远而无从稽核其不以一报十者几何苟薄料减工或以旧充新则有形无实势不可以久支虑之诚是也不知天下有治人斯有治法病有标本则当治其本原如西洋不得其人其弊亦当与中国相等若中国得人而理何遽不敌西洋奈何不思自强自甘暴弃视西国人人如夷清惠介而视中国均如生番苗黎乎吁过矣
或又谓外洋铁路两旁每十里置一亭舍为修道者所居以便随时葺治苟失职有据官绅目击者皆可惩究其罪不以非所属而远嫌故耳目多而人不敢犯若中国则官各有职界限划然苟无管辖其人之责即不能斥治其人之非况办理火车之委员初无刑赏之柄自鲜巡行之时苟贻误覆车始送地方官施之薄责仍无补于事此言也抑何不明事理之甚也凡衣食之权更严于刑赏修道之人既仰食于公司如果旷工废职不难查罚其人革其职役不必送有司官而人自不敢失其衣食之途且凡驾车之人即管辖一切之人犹轮舟之有船主沿途步步留心稽察夜悬号灯昼用伸杆以报平安每过火车一次不啻委员巡查一次日凡数十往来人人皆身家性命所系岂肯远嫌而不问乎如谓此种琐屑中国必办不到则铁路先不能办到矣天下有此理哉
或又谓西洋各国收养孤穷禁治匪类其事最实其法最周罕见有鼠窃狗偷者中国则攘窃成风物值一钱即不可道上须臾置铁路迤长数千里势难节节看守窃失实在意中而引吴淞铁条被窃为证我谓曷不即援近日电证之电线设立之初诚有被窃者及严办数次后责成地方保甲看守而又酌给工资至今数百里旷无人烟之地人皆习焉若忘罕有睥睨其侧者矧铁条重笨非一人所能任钉置坚牢非片刻所可拆而道上逻守亦逐段有人轧铁所成又无销赃熔化之地更非电可卷可藏之比亦何虑乎
或又谓西洋各国惟界口设关榷税火车至此仅留一刻验毕即行故无碍其往来之期限我则各省各属关卡林立而人心之贪诈亦不胜穷若照寻常查验则每关停留无定即有误行期若稍示宽大则漏私之弊百出而课税益以不供不知此皆易处之事也诚能将铁路沿途关卡应纳之税总于装货上车地方并征一次而后分贴于各卡各关途中只查验一次惟路远者则卸车时再税一次以后任其所之既无漏税走私亦不忧税数短绌若快车则每客祗携一肩行李稽察易周若货车则行程期限本宽盘查更可周详此皆西洋现行之例无所谓难者在也
或又谓西洋客店甚多衾裯咸备而其人终岁裋褐又复身无重衣故常万里远行不一物若载兵则水瓢药袋器械毡条而外无所谓军装我中国则行李笥箧担负累累十洋人所坐之车容五华人而或虞不足此言亦未尽然也西人行装虽简而远游亦箱箧甚多特分装于别车人自不觉耳中国惟无铁路故行百里者即须行李若铁路既开千里一日往返自然轻身往来不一物矣至西兵则军装人各分有重至一二百磅者累坠已极故西人尝叹华兵腰刀帕首之简特锅帐薪粮另有长夫搬运耳其实军中须带辎重粮食中西皆同无庸轩轾也
或又谓西洋壤地相接自有铁路则货物流通各行贸易皆比前繁盛英商运货直达欧洲之外所得皆他国之利也若中国则虽造铁路不过周于两京十七省而止以彼一省之货易此一省之财是犹一家中以孟仲之财易叔季之货统一家观之则毫未有增安所得利其言甚辨然亦知我中国商务矿务事事不及西人者半由于工艺之不精半由于运之太贵有铁路则通功易事物价自平华货畅销一分即洋货减销一分保中国之利源即以杜洋人之侵蚀苟使十八省皆彼此以货易货而不使银钱漏出外洋即为计已得原不必牟外洋之利也如彼所譬殆可以彼之矛攻彼之盾譬如一家之中兄弟互通有无则外人无从染指斯即获利于无形者甚钜若兄弟不睦借贷不通始有告急于邻输以重息者统一家观之所失不甚钜乎
