<!-- { "loadSidebar": true } -->
天祸吴民陆沈一旦焚烧夷戮之惨远接宋建炎四年金阿术之祸为吾吴七百有三十年未有之大劫然阿术自南而北五昼夜即去如疾风暴雨之一至非若今日之贼之窟宅蹲踞两年之久而未有已也幸　先帝圣明　然于江南天下之重举而畀之执事是天未绝我吴民之命而使执事更生之也惟是措置必规大局攻取务求万全移兵则形势不宜分兵则调遣不足执事远谋硕画所见者大某等具有一知半解不胜钦佩故一年以来未敢辄以浮词轻渎清听近谂锋车收复安庆沿江州县次第肃清前驱已达芜湖闻者无不额手称庆翘首跂足于旌旗之至不独某等私幸已也夫三郡财赋之衍沃两年倒悬之困苦万户壶箪之悃忱凡兹皮傅肤受之说执事心知而饫闻之不敢以进惟是江苏今日之情事有可乘之机而不能持久者三有仅完之地而不能持久者三敬为执事陈之一曰乡团去年各城被陷乡团抵死拒贼有相持至数月之久者以苏府言之永昌徐佩瑗黄土桥马安澜其尤也所居在苏州常熟之间纵横三十里内水陆勇数千附近乡团一呼四应不下数万嗣受中丞密檄与送款之贼首熊国荃约盟而壁垒如故大军一至必可为邪许之助迟之又久万一事泄则糜烂及于乡党故屡请此间进兵不应则流涕以去此不能持久者一也一曰枪船江浙间向有之船小而行捷枪准而心齐其始弋凫鹜为业继为开赌演花鼓戏之渊薮官不能捕军兴转受雇防堵吴江陷其渠沙锅阿四者死难次渠费玉孙四喜亦受中丞密檄觇贼各船来往飙忽屡为贼患贼畏而招之许不蓄发出入贼中阳阳如平常此辈显持两端而一狎于宽大之政一恋于毛土之恩实委心于我大军一至必可为向导之助惟贼明知彼之不为用而縻之彼亦明知贼之不相容而暂受其縻日复一日必且中变此不能持久者又一也一曰内间闻贼中送款中丞者不少苏州李兆熙至以母子为质春间李大举来犯先期而漏师交绥而旋遁当非无因大军一至或可为倒戈之助迟之又久亦必中变更易贼将益复牢固不可收拾此不能持久者又一也然此犹其小者也请言其大者此犹其虚者也请言其实者其数亦有三焉一曰有兵无饷之镇江冯镇军子材所统多张忠武旧部艇船等水师亦号称勇锐贼两攻之辄大败今扬通一带安堵固由贼志在南不在北亦未始非镇江障蔽之力及今而大军一至可保全之以为北路一面之师然饷欠钜万孤城无依兵心已摇溃可立待此不能持久者一也一曰兵单饷乏之杭湖两郡为贼所注意之地两年来以全力制之乃灵光岿然百撼不折可谓难矣及今而大军一至可保全之以为西南一面之师然精锐无多师久而老仰给过钜饷久而匮比闻萧山绍兴相继不守四面受敌文报不通湖州更逼贼氛四乡瓦砾几无人烟若无援师终于溃散决裂而后已此不能持久者又一也一曰有饷无兵之上海上海为饷源重地江浙余烬所萃商民辐辏兵籍数万可恃者不过数千及今而大军一至可保全之以为东路一面之师且可筹备水陆粮饷然势居下游无险可扼蕞尔之区孤悬浮寄数十里外皆贼兵勇虽多或为近地游民选懦而不能前驱或为大营溃勇犷悍而不知循律虽孙吴复生亦不能为功幸贼不大至视息偷安日复一日总非长策此不能持久者又一也由前三者言之果使大军破金陵而来即乡团尽散枪船归贼内间无闻不碍其为破竹之势由后三者言之则金陵既下贼且徜徉南徙自两浙而皖南而西江绕出上游甚且蔓延江北以蹑大军之后而执事自西北控东南之议不复可行恐纚风沐雨正无已时而吴中之果能出水火而登衽席尚在可知不可知之间也
某等借箸筹之及今三两月之内可乘者未尽溃散仅完者未尽决裂但请奇兵万人以一勇将领之间道而来旬日之间苏常唾手可得大军一至则朽株枯木亦助声威大军不至则铁郭金城将沦灰烬及今不图后悔必矣闻大军以一军围芜湖以一军趣甯国上游布置已密所谓奇兵万人者宜由江北渡福山袭常熟或由长江直薄江阴以执事之威挟疾雷迅霆从天而降之势各路兵勇民团人人奋发内外应合即一万可抵十万之用一面檄镇江兵南攻丹阳西次高资檄扬州兵截江要击檄艇师沿江助战为北路之军一面檄宝山兵攻嘉定松江兵攻青浦为东路之军一面檄杭州兵攻嘉兴湖州兵由太湖复宜兴以会甯国之师为西南路之军同时大举下游各贼必将自乱自溃执事堂堂之阵正正之旗由芜湖太平以薄金陵虽有智者不能为贼谋矣肃清江南在此一举昔梁王僧辩败侯景景奔吴郡僧辩遣侯瑱追之景南趋嘉兴势复炽幸赵伯超力拒之乃退松江而死明祖平吴廖永安先以偏师入福山港徐达常遇春自宜兴入太湖趋湖州守将李伯升降嘉兴松江继降然后进围平江二者皆上游进兵殪贼吴地之证然皆先以下游一军牵制之如出一辙传所谓譬如捕鹿晋人角之戎人掎之与晋掊之是也敬陈刍说愿执事采择焉至师行以粮食为先执事拔营有日即飞札吴方伯预为筹备方伯善筹饷一以委之必不贻误昨已胪陈大略吁之　圣主其有奏牍所不能尽者缕如右特遣钱户部鼎铭齎呈属以包胥秦庭之事愿听执事无衣之赋如不得命江南亿万姓从此死无日矣惟执事进退之
　　书袁端敏公年谱后　　　　
孙衣言
呜呼自　宣宗皇帝之季至于咸丰庚申辛酉二十年间军旅之祸可谓亟矣洪秀全发难广西以祆神夷鬼之教驱胁死党轶出桂管顺流而下不半载破荆鄂据金陵南极闽峤北惊帝畿而曲沛霖张隆张乐行以淮北七八无赖挟乡里不逞之徒抗官剽祸亦挺于秦晋齐鲁两犯畿辅当粤贼之炽跨据江表建立名号尽有财赋之地几成割据之势疑非淮贼之所敢望然金陵窟穴用兵十年遂无类而苗张遗孽后七年乃灭何成功之迟速殊耶则所以治之者有不同也昔者圣王之于民尽心焉尔矣为之田里以赡之为之庠序以教之为之礼乐以养之其于吾民若惟恐拂其性而伤其生也而其不率我教则刑亦随之故有五礼以章德则曰天秩有礼有五刑以讨罪则亦曰天讨有罪皆所以奉天行事而非吾之有所私也兵者刑之大也刑以禁奸邪兵以御强暴所谓天之事也后世教民之法一切尽废固不知所以为礼又其甚者至于刑不足以示警兵不足以示威夫至兵不足威则天之予我以权者几无所施而天子奉天之事废矣呜呼其将何以振哉当粤贼之变合吴楚数省之兵竭天下之财力以攻一城其于三代之用兵不知何如而志在戡乱则犹先王用刑之意也至于淮贼之乱始有抚之一说而刑罚之权弛矣夫抚之为说古人有用之者用之外国汉文帝之于冒顿宣帝之于呼韩邪是也用之中国张乔祝良等之在交趾是也文帝之时汉之始兴宣帝之时武帝兵威极盛之余也张乔祝良之定交趾非顽民之好乱迫于州县之虐而欲自救其生者也方兴极盛之时彼固知我之兵力足以灭之而有余而民之逼迫于州县则如婴儿之见苦于婢仆号呼以求慈母此固可以一抚定也使其为天下之乱民方谓我法之不足畏而夷狄方有轻视中国之心乃欲苟且以出于抚之一说则其祸必不可救靖康建炎之际李纲宗泽赵鼎韩岳诸将相皆可以有为而宋之徽钦高宗为女真所胁遂出于和明之流贼盖亦屡抚而屡叛此其效亦可矣无他汉之不肯用兵者仁爱恻隐之心也宋徽钦高宗之议和熊文灿等之用抚畏葸苟且之计也出于仁爱恻隐其用心可以屈夷狄感异类而出于畏葸苟且则五尺之童笑之夫岂徒如此而已哉忠义之气君父之仇虽衰乱之极而其蕴结于中者不能泯也吾不能用其所不能泯而以畏葸苟且之说倡之于上则于怀忠义以报君父者必百计以挫之民知其气之无可伸也斯亦已矣一旦有事而有求于久受折挫之民则势必无及夏少康以一成一旅而中兴宋徽钦席累世之业抚万里之地而社稷移于一朝此何故哉呜呼岂不可危也哉夫粤贼之乱今日已无事矣使其当长驱乘胜王师屡挫之时按兵不动伪为求抚当时必有堕其计中者则粤祸至今未已可也苗沛霖之初起即盛兵以折之其灭于咸丰三四年闲亦决也治粤贼知其必出于战而于沛霖冀其或可以抚故其成功之不同遂至于此皖北之乱吾所目击也张隆张乐行之徒当时将帅皆谓苟且可抚而贼不能隐忍以误我旋抚旋叛幸而速灭沛霖以阴狡之性介于官与贼之间者将十年当时之议且有以不能急诛沛霖议公者及见公之奏章则知当时皖中兵食尽操于某帅之手公孤军疲乏力固有不得为而其苦口以言于　上及密谋于楚帅以诛之者固策沛霖之必叛也其后沛霖果叛果即诛死盖惟知贼之必出于叛则吾亦不能不真出于战真出于战而后天下亦遂无不灭之贼呜呼兵者刑之大也天下事固有必出于战者而谓可以畏葸苟且之见行之也哉
　　专责成剿捻十议之二　　　　　　　　　　　　　　　　　　　
葛士达
捻逆之起十有余稔矣所蹂躏五六省矣议所以剿且抚之者非一日矣斩获散遣积十数万矣而贼数不加少且浸而盛焉将师不武臣不力耶责成不专也夫不能剿而抚纵受縻还复叛去抚之无成效已可见即所谓剿者不过贼东亦东贼豫亦豫贼秦楚亦秦楚往来逐北既难得当即得一当力疲气怠仅仅自保已为幸事假使获捷斩馘数百于数十万之贼曾不损其毫发而我已疲于奔命其在贼则势皆致我在我则势皆致于贼安在其所谓剿也故曰今之办贼非专责成不可然议者必曰贼踪飘忽靡定忽东忽豫忽秦忽楚将谁责成而可不知贼虽飘忽靡定其目前所窜之处即为定处加窜东即为东境之贼当责之东抚窜豫窜秦楚即为豫与秦楚各境之贼当责之豫抚秦楚抚其入也纵不能扼而尽歼之既追之出当防之使不得入再入焉即不得辞其责东豫秦楚各守其疆使不得入而贼将何所容身议者又必曰中州地势平旷无险可扼即欲各防其界非增数十万之兵不可增兵不能增饷奈何不知所谓专责成者一省则责之督抚督抚责之边界各府州邑若东之南境曹单等邑豫之东北境兰考虞永等县西南境南汝二属西境灵阌等处楚之德黄秦之华阴华州苏之丰沛萧砀徐邳皖之宿亳英六等属皆为贼出没之路责之各属地方官使各守其境以无兵无饷为虑则仿唐李抱真守泽潞之法籍户抽丁给以器械蠲其租赋加以训练一邑之租赋不足则蠲近邑之租赋以助之每边邑约兵三千择有胆略才识者为之守令俾统其众加以本省夙练之军贼来则互相联络勿得浪战但击退勿使入境即为首功如有虞律以军法　朝廷责成督抚督抚责成边邑使贼无所容身而湘淮军踵而游击或可克期扫殄剿定而抚可徐议矣
必绝其四窜之路而后可以蹙灭牧令坚守将帅力击各专责成贼如釜鱼阱兽矣
　　联民圩剿捻十议之三　　　　　　　　　　　　　　　　　　　
葛士达
