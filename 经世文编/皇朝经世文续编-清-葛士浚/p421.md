<!-- { "loadSidebar": true } -->
岂火车铁路一事独能有实际乎其不可行者四也火车飞行其势最猛路稍不平则或激轮而全车皆碎或陷轮而人力难施故经由之处每十里置一亭舍为修道者所居以便随时葺治凡火车之过咸棒锹挺立伺候道旁否则责治其人使终身无复可图差使西洋之法人苟失职有据官绅亲见闻者皆可惩究其罪不以非所属而远嫌故耳目多而人不敢犯令若中国则官各有职界限划然苟无管辖其人之责即不能斥治其人之非汛兵而离汛堡夫而离堡众几视为固然惟伺其本管官出巡一与之面即复他去况办理火车委员初无刑赏之柄自鲜巡行之时修道者或贻误覆车必待送诸地方官传质纷纭然后施之薄责而仍无补于其事人何所畏而谨守职役其不可行者五也西洋各国收养孤穷禁治匪类其事最实其法最周城市乡闾罕见有鼠窃狗偷者我则军兴以来　国初教养之政尚未暇举攘窃之风盛行物值一钱即不可道上须臾置矧此铁路之铁延长数千里势难节节严守窃失实在意中曩年吴淞买回洋人铁路甫及一月即被人截去铁段火车不复能驰此其明证其不可行者六也西洋各国惟界口设有税关火车至此仅停一刻查验即便启行故无碍其往来之期限我则各省各属关卡不一而人心之贪诈亦不可胜穷若照寻常关榷之法逐细严查则每关停留时刻无定若虑其行期延误而稍示宽大则走私漏税之弊百出　国课益以不供其不可行者七也西洋各国客店最多每室咸备衾裯事事整洁而其人终岁裋褐又复身无重衣故常万里远行而不携一物我中国行李笥箧担负累累以十洋人所坐之火车受五华人而或虞不足车价少索则我不敷出多索则人莫能堪若以载兵言之洋兵水瓢药袋与其所持器械旦晚恒附于身虽家居寝食而不废此外无所谓军装即远出战攻亦露处而无须帐幄是以一火车辄度百余人华兵固不能如其简便也其不可行者八也有此八不可行而利或寓焉犹曰殚心并力以务成之不可因咽废食也然而利果安在哉或曰英国自造铁路货物流通各行贸易皆比前繁闹十数倍国之益富职是之由得非利乎夫由西洋而迄地中海凡数十国壤地均可相接自铁路盛行火车互为递送英商之货直达欧洲而外其所得皆他国之利也若中国则虽造铁路不过周于两京十七省而止以彼一省之货易此一省之财是犹一家如男子以孟仲之财易叔季之货耳孟仲得货而失其财叔季失货而得其财专以叔季言之诚加富矣统一家言之则毫末殊未有增是安可以为利或曰火车行则各乡货物皆可集于口岸不亦得他国之利乎不知中国食用之物类皆不宜于西洋所销大宗惟丝茶耳近年各路通商沿江沿海沿边诸马头岁销均各有定数多寡不甚相悬华商既恃为洋装以待销洋商亦预计华工以采买倘丝茶所集逾额太远则有挤拥跌价之虞盖专用中国茶者惟俄人专用中国茶与丝者惟英人法人奥人其余则辄图贱价杂收诸印度东洋等处英法俄奥四国之人岁不加多故丝茶之市岁不加旺至于他货除瓷器白糖毛羽药材草鞭而外西洋只视为珍玩异物以供陈设以新见闻均不能多售火车运赴口岸不过徒便洋人未足利中国也抑英国商贾之富由其商会头目随时访取各国诸器取合用之式归示百工使照式制造以便行销故其货所及为最远若德国则劝工之法实不能然故火车铁路虽与英同而无所得乎厚利
今我各省各属民多旷业董劝无人制造更鲜知洋式车虽疾驰何所载以远服贾哉或曰火车行则千里若近邻凡夫探望戚友寻赏幽胜者无跋涉之劳自必咸乐远出往来人众沿途之饮食住宿船马剥载土物购带生理自然增多其为利于民不少也不知此惟洋人好游为然耳洋俗妇女不喜家居每出则夫必随行挟子女故游人多而火车之价客店之费皆易取盈我中国民习勤俭安居乐业者多苟非仕宦兵役游幕经商几终身不出里门至于女妇则尤以踰阈为戒安所得乎游人且西洋火车所经生理畅茂所利者亦在远客耳若就国人而论虽商贾得利何异乎夺此民以予彼民尝闻英人之有识者言及其国习俗奢华宴游为乐今日甫得工赀明日即空诸所有今年甫构庐舍明年即授诸他人贫富无常比比皆是倘国势稍减商务稍衰不三五年即恐坍塌不可撑拄等语我中国方当禁民惰游何为利此或曰西洋铁路公司皆获赢余苟中国官借洋债为之经理精密亦裕饷之一法也夫　圣朝之生财自有大道岂效商贾所为且亦思洋商利此果何故哉洋俗以银行息皆只一二厘多者三厘而止惟铁路股分可得四厘臣尝查问数处公司皆是此数故其人谓此为裕财善术今中国借银外洋动经数年委员增取其一经纪增取其一洋人汇票行又增取其一于是三厘之息变而八厘矣且变而一分矣臣驻德国时闻有借银五百万加息至一分一厘者夫洋人合众伙以治铁路之事所得息犹止四厘况我中国视为官事而苟且将之承充委办之员难期殷实苟非奸商驵侩即是白手棍徒浮冒侵吞弊端百出岂能获利在四厘之外者以一分重息筹借所办之事获利仅及四厘亏绌且无以补安望其藉以裕饷或曰中国幅员太广恒有鞭长莫及之虞有火车则巡察易周官吏不敢踰法是则有裨政治矣不知察吏之昏明在精神不在形人之所治莫近于身心官之所治莫近于衙署此固不烦车马而可到者然而身心且不自察故衙署以内欺之衙署且不自察故同城属吏欺之嚣矜暗昧之身虽日驾火车以周巡其受蔽被惑益不可解若其治身心以治左右则无私足以普照临虚衷足以广视听有日坐幽斋而万里无殊一室者康雍干隆之世凡夫遐方军务边徼民情各省官吏之贤否及其措置得失无大无小皆归　圣人洞监之中岂其时已有火车哉有火车而大吏遂不怀宴安不耽戏豫只身历所部如洋商之简质而耐劳臣恐未必能然也第借以快遨游则有耳或曰中国置兵防各省饷糈所费太多有火车则惟练数万于京师察事变而驰以剿洗疾风扫叶祸乱立平省饷不甚钜欤此其说近似有理然臣观西洋诸国各部均设防兵未尝以有火车而径撤盖身习于其地然后山林溪谷形势了然无迷途入坎之虑且君人者于其国百姓非欲俟其逆谋既成而尽诛之将镇以兵威使之积畏而不萌异志就令宵小间作而兵就近则逻察易及于其初起擒治一二即可露释冰消无兴动大兵致百姓罹池鱼之祸此其心固华夷如一也又况兵易增不易减自昔为然每闻裁兵则营员煽使鼓噪以挟制疆吏疆吏藉口鼓噪以恐吓廷臣陋习相沿视若秘诀即如同治间裁兵加饷选练新军之议发自疆臣矣迨饷已加军已练而各省经制旧兵亦只少减其数以塞责无有肯任劳怨认真为之裁汰者闻旧兵之饷湖北尚发八成他省则二成以至五成不等兵不譁闹大率空籍之由营员乐得此空籍以饱其身家疆吏亦乐得此空籍以弥缝其市惠冗员花销浪费之缺新军既已加饷旧兵又减饷无多近年各省报销较诸道光以前其数不啻逾倍　国计之万难充裕盖以此今若信其可以裁兵而开铁路他时铁路既造必争起而言兵之不可裁省饷之说夫谁欺
或曰中国业已开矿无火车则盘运艰难罔以济用盍谋所以便之不知中国开矿非自今始也周官一人掌金玉石锡之地而为厉禁以时取之汉有铁官者凡四十郡唐初银冶五十八家宋初金冶十有一银冶八十有四明代陕西浙江福建湖广云贵皆有鑪冶矿场我　朝会典所载广西云南贵州产黄金白金赤金锡铅铁水银丹砂雄黄山西四川广东产赤金锡铅湖广产赤金锡铅铁水银丹砂雄黄皆召商试采矿旺则开竭则闭货不弃地今古同然未尝藉火车以致之也使因开矿而造火车则是耗无穷之赀财博有限之矿课其利安在臣窃以五金之产只宜谨遵会典载至行店如何运赴他方民既取之自知所以销流之民既贩之自知所以转输之不必官为经营致滋他弊至于煤铁为轮船枪所需即剥运艰难亦断不至如云南铜差之苦行迟而计期先发可与行速者之到境同时倘以脚夫价重为嫌岂惜脚价之费独不惜铁路之费乎又况产此之山随在皆是就近挹注何待火车闻英国煤铁之产业将不继深冀中国采此以火车运送口岸便其取求其于煤尤为切要煤易出口则彼国兵商各船来集久暂可以无忧是亦彼之利而已我利则非所知矣或曰漕河淤塞惟恃海运以济京师他时或有海氛运道阻绝百官万民何所取给今先事于清江浦以北造铁路以代漕固思患豫防之至计也臣亦闲尝筹及之山东之漕业由运河抵通矣事至不得已则移漕运总督于济甯令南漕秋初皆集清江浦起岸由宿迁取道滕峄以达济甯而下河道仅五六百里耳先期由地方大吏预饬沿途州县会营督率汛兵堡夫分段平治道路各于站次造大邸舍多为房屋庌庑以容粮车漕粮所过州县官咸出站次派押照料转相受给严定该州县赏罚责以升斗毋缺既下河乃由运粮委员接运至通如此未尝不可以达我　朝征准噶尔厄鲁特戡定回疆沙漠迢遥兵粮且陆运而无匮况腹地数百里之近而谓必须火车乎火车办不得人则偷盗短欠弊亦相等京仓惟足接济而已不以一昼夜驶至为益也夫不可行而无利如此则事当勿议矣然使无利而亦无害犹姑备其物以娱耳目也臣请更言其害西洋各国之田统归近地豪富雇佃以耕无以贫民而仰给于十亩者铁路之造惟富者彼此商允让地即不至纷扰闾阎我中国则官道而外莫非民田官道为寻常舆马所经不得不买取民田以开铁路无论官中发价获领甚难即领价弗亏民之失地者究无从遽得可购之地银一到手坐食寻空此后谋生伤哉奚恃斯冻馁者众矣就谓官荒可拨补民田而官荒所在之处未必即民庐所在之处纷纷徙就载道流离情形不深可悯哉其害一铁路之造填沙杵土可以华民为之若其筑路之法则非洋匠而莫得平适至于大车事件与垫路之铁条脂轮之油水中国皆无由制造一须请外洋无其铁条则泥涂足以胶轮而车窒矣无其油水则钢轮易于生火而车且焚矣故不为则已为则不能不付诸洋匠者势也为铁路一道银之出洋者数千万为铁路数道银之出洋者即数万万烟土之来犹多以货相易兴此工作则辇出无非实银难望有珠还之一日即谓借诸彼人实于司库无与然负此钜债果能脱然无累乎土尔其回回大国也其地七千余里抚有黑海地中海及阿非利加洲诸回部以为其藩属自仿西洋造火车借英德等国金钱一千九百余兆无由归还诸强邻遂相淩逼几至亡国借贷固自穷之道也其害二乡僻小民百亩之入以养十数口犹有余财其居近城市者则所入倍而莫能如之通都大邑则所入数倍而亦莫能如之何者商贾所不到嗜欲无自生粝食粗衣此外更无他求也
