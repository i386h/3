<!-- { "loadSidebar": true } -->
鼒曰开西北水利者何今河以北田无沟渠旱涝无备产稻之地不及一二故京仓之米仰给东南水性逆而河患兴漕政繁而民力竭此西北水利不兴之故也夫禹贡等九州之田荆扬涂泥之土居八九等今为产谷之乡者水利也西北土厚壤美黍稷麦粱以及枣栗瓜果之属所产过于东南今诚能以河工岁修之款兴西北水利大开稻田则怡亲王已成之效具在也其或去水太远不宜稻田则浚畎浍池塘以溉旱种所收必倍西北之农功既大东南之民力亦苏盖今日之急务也或疑其事不效告之曰周官匠人沟洫之营草人土化之法稻人下地之稼所治者雍冀梁豫之地非吴越也
　　务本论条法篇第四　　　
徐鼒
鼒曰讲树艺者何周礼以土会辨五地之物生山林植物宜皂川泽植物宜膏邱陵植物宜核坟衍植物宜荚原隰植物宜丛以土宜辨十有二壤之物而知其种以教稼穑树艺遂人以土宜教甿稼穑草人以物地相宜而为之种司稼辨穜稑之种周知其名与所宜地以为法而县于邑闾夫天无物不生也地无物不养也得所宜则事半功倍而不劝自从矣失所宜则事倍功半而不柅自止矣今欲劝农桑而使民不乐为国胡赖焉古农家尹都尉汜胜之之书既百不存一齐民要术之九十二篇兆人本业记之八十事又不能家有其书于是知其义者不习其事习其事者不知其义始广种以薄收而莫获厥利遂舍本以趋末而去而之他此不讲树艺之故也缀辑古法刊示农民较今督抚之请刊性理精义　圣谕广训者孰为切近有用乎盖不以彼易此矣
　　务本论条法篇第五　　　
徐鼒
鼒曰广教习者何扬州涂泥之土古称田下下今江浙之收获倍他省苏松嘉湖之收获又倍他郡县者巧于农也苏松嘉湖柔脆之妇女不逮西北妇女作苦之什一而蚕桑之利甲天下者巧于蚕也今教民以古人农桑之书愚民懵然不知也故以古为师尤不若以人为师比年江浙大水贫民失业转徙四方宜厚其直募之分布各省以为教习稽其勤惰以为赏罚第其远近以相传授不过十年而海内享农桑之利矣闻近年良有司有施此法于一乡一邑而获效者推而广之在司牧者矣
　　务本论条法篇第六　　　
徐鼒
鼒曰设爵赏者何人情莫不好贵而恶贱好荣而恶辱民之秀而慧者既以能文章掇科第富商大贾又得捐银入官以异于齐民惟农民胼手胝足奉租税以食上而驱役不少假借拙者安之巧者厌之矣汉初力田者与孝弟同科唐有田正宋太宗诏诸道州府推择一人练土地之宜明种植之法补为农师盖犹古人劳农劝民意也今宜仿其法察民之力田倍获者第其高下设爵职给顶戴其力田而又能文章掇科第则别注册籍加等录用以示优异亦重本业而矫趋尚之一术也
　　务本论条法篇第七　　　
徐鼒
鼒曰节烟酒者何奇技淫巧之害农事锦绣纂组之害女红古今所同也鸦片鼻烟之耗银智愚共知也习见而不以为非者莫如烟酒长老言数十年前吸烟者十人而二三今则山陬海澨男女大小莫不吸烟十口之家终岁所费不赀且种烟必膏腴地则耗农桑之土种烟必厚粪则耗生谷之粪种烟必摘头捉虫采叶晒帘则害农桑之人工古人酒以成礼非此则谓之荒湎今则槽坊酤于市士庶酿于家荒郊旷野必有酒店歌哭笑骂无非醉人以所耗计之酿黄酒一石耗米七斗酿烧酒三四十筋膏粱大小麦均耗一石中人饮量黄酒三四筋烧酒不及一筋然已一人耗数人之食矣今欲骤禁之则势不行宜立法以节之咸丰元年以前民二十岁者吸烟不之罪未及二十岁者则罪之以年递算宽已往而禁将来如此则十年后吸烟者渐少矣庆贺燕会外士大夫之饮者罢其职庶民之饮者罚以谷帛歌哭笑骂很于街衢者严以刑如此则中才自好耽于酒者少矣此亦养民而寓教民之意也或谓其法已苛告之曰周以忠厚立国饮拘归者杀淡巴菰之始入中国吸者有刑皆成宪也
　　务本论条法篇第八　　　
徐鼒
鼒曰贵谷帛之法首在酌征收者何今国家取之于民者自州县额贮仓谷外惟漕粮四百四十九万一千二百三十五石有奇漕米六千二万七千九百六十五石有奇粮为正供米则给粮艘官丁行月等项之用民以谷纳其地丁耗羡漕项漕米而外又有漕项银者给官丁行月造船之用杂税关税盐课芦课茶课各款则征银五千四百四十五万七千五百九十五两有奇征银之数几十倍于征谷就使州县不浮收不勒折而穷乡僻壤商贾不通之处民肩负其谷以市银银已不得不贵谷已不得不贱矣非酌而改之则其势必穷边省近矿穴之区地瘠谷少得银不难照旧征收无烦改也至有漕各省产米之区纳米不难纳银则匮宜变而通之如关税盐课茶课皆取之商贾便于纳银之人则征银地丁耗羡漕项则酌征其谷杂税芦课各款租税如学租银当税银之类则酌征其钱或布帛法以银为准谷一石准银若干布帛一端准银若干钱一缗准银若干准物产之宜以定额准数岁之通以定价额必酌物之盈虚而闾阎便输将价不随市为升降而胥吏无侵冒则便民而不损于国之法也
　　务本论条法篇第九　　　
徐鼒
鼒曰酌征收继以定支销何今国家征银五千四百四十五万七千五百两有奇而内外支销已及四千七百七十九万六千四百六十两有奇改其所入而不计其所出无惑乎论者之笑其妄也今核计之内支销之一千四十二万三千三百八十两有奇大者盛京入旗之饷小者亦各衙门廉俸薪水之需京师既不产谷帛转输万不可改移此支银而不可改者也至外支销之三千七百三十七万三千八十两有奇如边省酌拨河工岁料新疆经费塘站驿站差兵盘费暨钱局之铜铅价薪水料价非银不可者计千二百万有奇其他大而文武养廉公费兵役俸饷漕项小而祭祀红白赏零星杂支之款某省某款可全支银某省某款可全支谷帛与钱某省某款可几分银几分谷帛几分钱核其物产察其舆情递其成数其始也谷帛可以代银之项十不过二三久之谷帛流通银币日绌因递减支销之银而酌改征收之谷帛法不骤易效可渐收实便于民而图事伊始民不及知也勿以骇俗自阻也实不便于民而任事太锐上不及知也勿以己见自用也以实心行实政是在司牧焉
　　务本论条法篇第十　　　
徐鼒
鼒曰定支销继以立市法何征收者下之供于上也支销者上之达于下也下之供于上上之达于下其谷帛可以令行之而民闲交易之不用则民不便民不便则并征收支销亦不可行今设市法宜以钱为准谷一石准钱若干布帛一端准钱若干银一两准钱若干价之贵贱升降听民定之而官不为之制仿古均输之法京师暨省城支销多款之地设一官肆京师则户部司员外省则藩司属吏择二人为正副司其会计民闲谷帛有滞而不销者官以市价籴之愿买者以市价粜之岁之十月册报所司以为支销之用三年中民闲谷帛流通而官帑不绌者优叙或以势凌民称不便者则降斥如此则谷帛可以流通而奸商无居奇之权矣或曰官握算而与民争利可乎曰官肆所出入谷帛与银而已百物之行于市者不与也
　　务本论条法篇第十一　　　
徐鼒
鼒曰立市法继以易关税何民间交易之乐于用银而不乐于用谷帛者银便取携而谷帛有舟车之费银无折耗而谷帛有关税之输今欲贱银而贵谷帛法宜易而置之税银而不税谷帛谷帛过关验无夹带私货则放行有盗劫则地方官追捕如例银过关则税如百货例一人持银百两者谓之旅费免税其二人同行持二百两十人同行持千两者视之一人持银过百两者则计银纳税关给路引有盗劫则执关引告官请追捕如例无路引论偷漏如例捕获银入官如此则谷帛有舟车之费而无关税之输银有关税之输而不能尽无舟车之费银有耗而谷帛无耗银之利屈而谷帛之利伸矣
　　务本论条法篇第十二　　　
徐鼒
鼒曰终之以核奸伪何酌征收定支销谷帛之行于上也立市法易关税谷帛之行于下也夫民间交易往来物有好丑则价有等差潮湿虫蛀之米脆丝短幅之布帛市不售也则奸伪不可行惟征收支销之闲其事不得不假之吏胥则奸伪所由起也今宜以法核之核米之法如今仓场验收之法实行焉可也核布帛之法某地某布某地某帛本色不加染称之得若干两以官尺量之得若干尺以为端定其轻重长短之程中程则验收否则换易有收不中程者则罪其所司及其支销也某项可布某项可帛某项某地布某地帛第其高下定其成数有搀杂及偷换者许受者告所司论罪礼曰布帛精粗不中数幅广狭不中量不粥于市师其法以核之可也
　　务本论条法篇第十三　　　
徐鼒
鼒曰禁淫侈之法首在辨尊卑何今自卿士大夫以下逮工商皂隶衣服玩好之无别岂特无以明等威哉亦非所以节省物力也杭之绸苏之绉江甯之缎口外狐鼠百兽之皮人人得而衣之而布帛之利夺矣布帛之利夺而蚕桑之人少矣翠石琼玉珊瑚玛瑙琥珀之器人人得而玩之而商贾之奸伪行矣商贾之奸伪行而力田之人又少矣今宜裁之以礼庶人无顶戴者夏葛冬棉妇人首饰用骨角不得衣皮饰银生监以上八品官员以下夏细葛冬羊皮妇人首饰用珐琅银器不得衣狐鼠皮饰金珠玉石七品以上三品以下官员夏纱罗冬皮妇人首饰用金珠玛瑙琥珀不得衣海龙水獭狐之白黑色者饰不得用翠石琼玉珊瑚大珠违者论如僭侈律私藏被盗者官弗为理如此则等威明而物力亦不太耗矣此亦教民而寓养民之法也
　　务本论条法篇第十四　　　
徐鼒
鼒曰继之以抑奇巧何夫厌故而喜新者人情也而好贵而恶贱者亦人情也洋布之易朽败羽毛大呢之易蠹蚀不逮吾中国布帛之坚久也而人争衣之者厌故而喜新也黑色之耐污涴不似朱绿之易败也而人少衣之好贵而恶贱也今欲禁苏杭之花绣夷舶之洋货其势既不可行且行之而人人以为奇巧难得之物或什伯其价以求售是禁之而适以张之也法在因民好恶之情而抑之庶民以下至人役者得衣洋布羽毛大呢之属生监以上则罪之匹妇以下至为人役者得衣洋货花绣及一切艳冶之色命妇以上则罪其夫夫人之衣奇巧者欲自炫也今不足自炫其豪而反以自炫其贱非特士大夫羞之即倡优隶卒亦何乐以章身之具为标识之旗哉如此则苏杭之花绣夷舶之洋货不禁而自不行而吾中国布帛之物贵矣蚕桑之利兴矣无骤更法令之苦而有潜移风俗之权则条其法者之微意也
　　杵臼经并序　　　
翁广平
