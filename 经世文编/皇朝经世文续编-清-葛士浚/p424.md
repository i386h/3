<!-- { "loadSidebar": true } -->
或又谓民富则不生外心民穷则易萌他志中国生齿日众良莠自不能齐今犹幸未被窥透耳若火车既行则洋人纵迹自必及里闾以利啗之村愚尤易为惑惑即不至交通勾结内溃为虞然使百姓之视洋人无异其视华人则他时和局或更民情已不可尽恃呜呼此惟粤民则然耳粤地通番最早沿海无赖甘作汉奸若内地则尊君亲上恪守科条纵有游览洋人岂能为其蛊感且即无铁路而洋人之游历势不能禁也洋人之传教例不能阻也所有内地形势风俗彼已窥之熟矣纵使处处游览日日往来亦胡能为且夫一国犹之一家也治家者不能教训其子女惟恐匪人之引诱必欲高其垣墉以杜绝人之往来不可笑乎
或又谓铁路之利于行兵实视乎兵力之强弱兵力强则我可速以挫人兵力弱则人亦因而蹙我光绪二年俾鲁芝降英英人即助以金钱使开铁路四年英人占据西奔岛即派大酋齎金钱以开铁路盖其借以驭人久矣今若贷洋债以为之彼必乐从既贷而无力遽偿彼必索铁路以为质负欠既重则全局在其掌握矣纵扣留火车掘断铁路欲图遏截其兵庸讵知洋人畚土机器最捷掘之者堑未及成填之者道已如砥火车铁轨千万如同一式何虑乎我之扣留此举若成徒代人布置耳此言也粗观似乎有理细思确未尽然西洋各国强弱悬殊壤地相接而弱小之邦从未有虑强敌凭陵而不开铁路者盖驭人之意犹浅自驭其国之意深也以铁路抵借资本西洋各国无不皆然纵负欠甚重从未有以铁路归诸债主者盖民债与国债固有区别也若夫筑铁路之法全以人力为之先须硪土甚坚方置铁轨若一经掘动即骤难填平西洋纵有畚土机器无非供挖河所用未闻有筑铁路之机器也
或又谓西洋各国地狭而分治者众故莽无伏戎火车之行自无他虞我则山林丛箐时有窃踞火车所经势不能布兵勇倘于空僻所在设法梗道夺车以驰胁司车以供其指使袭邑攻城俄顷即不守矣烽烟告警羽书分驰无有能及火车者岂能断铁路以遏之此言更为矛盾矣夫铁路所经即成大道盗贼无自而生纵有小丑跳梁而朝集萑苻夕膏斧鑕扑灭最速何致再留伏戎且火车数辆联贯而行旅客执役动逾百数即有二三匪类何能袭夺即夺得矣而火车又非轮船有枪之比安能徒手而攻城夺邑乎
或又谓铁路以运货运兵为要议若造一道则火车所到者十之一不能到者十之九各处商货依然不能周通直指兵威依然不能骤至尔时见为无益废之则全功尽弃行之则浩费难供曩此借款何所设措而可释重累是无端作法以自困矣不知西洋各国铁路虽多皆以渐而成从未闻数道并举者中国此刻财力不逮自然盈科而进有财力若干即开铁路若干得寸则寸得尺则尺原非限地限时数道并举也若必欲一朝之间四通八达如英国十七道之例是直强以所难矣诚能先于天津至京首开一道苟办理得人公私有利则集赀更易矣
综而论之中国商务日疲利源日竭不出百年必致民穷财尽若开铁路则以中国之财办中国之事开华人之生计夺洋人之利权操纵在我何致反利于外人况有铁路则十八省呵成一气通国筋摇动而国势为之一振　本朝清议操权劫持国是故大局拘挛束缚而渐难挽回有铁路则风气大开士习民风立见丕变不复如前之深惑锢蔽譬如皎日所照而阴霾潜消是铁路直转移国是之大关键也刘公此疏一息以官办为主故愈说愈歧但其笔力横恣推阐淋漓绰有战国策士之风在无识者观之鲜不为之眩惑其实均非实在情势在欧洲公议院凡政事之利弊舆论之从违必分曹辩駮以求折衷至当此种议论诚不可偏废且当泰西铁路初兴阻之者何尝不拘执成见迨利弊大明始悟前日之浮议皆非确论载在西史班班可考倘使　天佑中国转弱为强俾百年后人再读此疏当不知若何捧腹也已将参议一疏逐款辨駮隽快绝伦虽措词容有过当处而英词卓识固应辟易千人原评

皇朝经世文续编卷一百四
　洋务四邦交一
　　重专对议　
冯桂芬
春秋时以善辞令为学问之一端若臧文仲子产之类代有其人夫子论士品以使于四方不辱君命居于孝弟信果之上又曰诵诗三百不能专对虽多亦奚以为可见当时专对之重列国以后此学遂废闲有如富曹利用诸人止一人一事艳为美谈盖不为专才久矣今海外诸夷一春秋时之列国也不特形势同即风气亦相近焉势力相高而言必称理谲诈相尚而口必道信两军交战不废通使一旦渝平居然与国亦复大侵小强陵弱而必有其藉口之端不闻有不论理不论信如战国时事者然则居今日而言经济应对之才又曷可少哉如吉尔杭阿公甲寅上海之事官军攻刘丽川于上海军洋泾西营卒戏洋泾杀夷女二卒亦伤二人其明日夷从贼攻我八营溃余布政使吉尔杭公十有一营未动抵暮一赫蹄来略言弁兵某等百许人犯吾界杀人尽今夕缚以来不者诘朝且踹若十有一营百许人者皆我良将劲兵也公以示刘君存厚曰今日事可见是不可战吾欲法汾阳单骑见虏事以理争之彼平日相见动辄称理宜得当万一不然君能帅偏师毁夷场吾死不恨刘君曰能次晨公从四骑抵理事官阿里国门阿里国拒不见强之而后出便申前语公曰安有我　大皇帝兵勇而可无故杀之者乎独杀吉某则可吾戴吾头来矣延颈作就杀状阿里国大笑曰何至是公因曰兵勇犯若界曲在我若以一介之使素此罪人敢不从命今与逆贼比而攻我曲在若矣贵国不惟曲直之是讲天实监之非吉某所畏也有战而已胜负何常之有阿里国无以对卒定约通好而还咸丰四年三月十日事也佥曰是役也大军获全苏省安堵皆吉公一言之力也通商二十年善驭夷者莫吉公若戊午津门之议一有吉公必不至是是专对得人之效也昔汉武帝诏察茂才异等可使绝国者于古有征于今尤亟应请　特诏中外大臣各举所知有口辩胆气机牙肆应之人时赐召对以验之量予差遣以试之用备他日通商大臣之选庶几折冲樽俎毋致陨越贻羞矣
　　儗与英国使臣威妥玛书啸古堂集　　　　　　　　　　　　　　　　　　　　　
蒋敦复
顷有人自都门来盛传足下至总理衙门亲递新议论略总税司赫君复递局外旁观论连篇累牍各数千言中外情形反复辨论语重心长动中窾要有心人读之无不毛发洒然愤媿无地使乎使乎爱我中国抑何厚乎然鄙人窃怪公等巧于代谋而自谋则拙也明于料人而料己则暗也又怪中外情好虽甚浃洽揆之于理终有所隔阂而难通也足下在吾中国多历年所近驻京师日阅邸抄四方奏报上下弊病无不周知越俎而谋欲使借法自强又恐他日不能守信仓卒有变缓不济急与赫君所言内情外情大略相同第名为公论实挟私智虚声恫喝无所不至嘻亦太甚矣某也闻有国有家者凡有举动必准人情合天理不徒恃强取胜也公等云云似六合之外别有一理请设譬以明之今有世家钜族大厦连云修治乏人稍稍损坏有比屋居者语之曰尔有多屋临于通衢吾将赁焉不俟允否强纳契券入而据之他日又曰尔之家垣墉剥落盗贼充斥曷不塈茨曷不禽治尔力不任吾将助尔助尔尔之家则为吾有尔无与已敢问足下此何理也如足下辈所言不肯与不能二事一则强之使肯一则必有能者出而攘臂何以异于是且足下亦知中外人情有同有不同乎一论通商中国帝王崇本抑末贵农桑而贱商贾关市之征所以惩其黩货无厌而使之重去其乡也通海通番旧有例禁今之越数万里重洋往来贸易外邦人乐至中国中国人不愿至外邦此中外人情不同非可强而致也既为商营什一权子母谋余利以蓄妻子厚身家此中外人情所同非可歧而视也乃自西国与吾通商凡可以攘我之利源夺我之利权者悉载条约惟恐不尽西计得矣中国之人何聊赖乎至十年换约之说公等又云将来西国有所必请必得请必遂其所得而后已平心察之其所必欲乃我中国所必不能行之事信如斯言中国自西自东自南自北皆将有西人车辙马迹焉中国五岳四渎天之所设地之所限遂西人之欲则必有有力者一举手而平五岳填四渎荡荡便便任其所之无不快意肆志而后可则必尽中国百千万亿人民供其役使百千万亿财货金宝入其府藏百千万亿土田宫室苑囿纳其赋税百千万亿精灵血肉飞动植服其声威娱其视听之数者必万取万胜万万无不可而后可如有万分之一所不可者则我中国人民必将起而剚刃于西人之腹财货金宝西人知爱而不知恶必名曰腐肠之毒饵附骨之痈疽土田宫室苑囿西人能入而不能出必尽驱而纳之于罟擭陷阱之中精灵血肉飞动植西人狎而玩之勤而侮之必将环而伺之跬步之间房闼之地造次颠沛无一不相与为难凡此者何也不准人情不合天理势所必然无足深怪足下徒见西国目前有形之利不知他日无形之害如此其大也一论传教中国之教尧舜禹汤文武周公孔子此数圣人者未尝执途人而语之曰尔必从吾教然从古至今自天子以至于庶人未有不从尧舜禹汤文武周公孔子之教者出乎尧舜禹汤文武周公孔子之教之外即入乎禽与兽之中人而愿为禽与兽也则已不愿为禽兽则必从尧舜禹汤文武周公孔子之教尧舜禹汤文武周公孔子之教仁之至义之尽天理人情之正无一毫矫强于其间夫是以不言而信不待劝而自成也天主一教西国教士奔走四方学习国语开设讲堂千言万语舌坏唇伤不过劝人一信字故其教名曰信天主此必其中有不可信之道也即返之于己亦有不自信者矣夫不可信而求信己不自信而欲使人信非人情必不信无论不信即千百人中或有一二人信者大抵佣工手民村子妾至愚下贱辈耳亦有黠桀莠民衣冠败类丧其行检乡里不齿无所得食窜名彼教以图生活然且教士耳目所不及则亦敬鬼神祀遗象拜先人邱陇显犯其所谓十诫岂真不乐升天堂不畏入地狱哉秉彝攸好之德出于至性发于自然天堂地狱之说不足以胜之也
