<!-- { "loadSidebar": true } -->
唐书吐蕃赞普居跋布川或逻逤川地理志跋布川在逻逤川西南渡藏河乃至其地即今之雅鲁藏布江是也源出藏之西界卓书特部落西北三百四十余里打木朱克喀巴珀山东流百余里左纳嘉克嘉河有四源合而南流入雅鲁藏布江又东流受一小水又东流四十里乌克藏布河东北来会一统志在卓书特西南三十里源出东北桑里池西流二百五十余里北受尚里噶巴木岭克龙山流出之二水南受拉主客山祖伦山羊巴木山流出之三水由羊巴木岭西转南流八十余里又受西北牙拉岭达克龙山流出之二水又南流六十余里入雅鲁藏布江转东南流五十里郭永河西南来会一统志在卓书特部落东南源有四一出昂则岭北名龙列河一出盖楚冈前山名盖楚河一出塞丹山名朱克河一出拉鲁冈前山名拉出河俱东北流二三百里合为一水又东北流六十余里入雅鲁藏布江又东流十余里右纳苏穆朱池流出之水又东流八十里右受作噶尔河左受萨楚藏布河一统志在萨噶西南一百余里源出岳图冈阡诸山流出六水俱南流百余里会为加巴阑河又南流五十里其西北有拉主克祖伦羊巴木山流出之三河西南有昂色昂勒宗山流出之二河俱流入加巴阑河东南流又折西南与东北查萨公噶尔他拉山流出之二水西南捏木出六色立羊古山流出之二水会为萨楚藏布河又西南流七十余里入雅鲁藏布江转东南二十里会翁楚河一统志在萨噶西南二百余里源有四一出西南查木东他拉泉一出冈克马尔他拉泉一出正南那木噶山之北一出东南他克拉泉俱北流百余里合为瓮楚河又北流二十余里入雅鲁藏布江又东流十余里满楚藏布河自北来一统志在萨噶西南北有斜尔充山放龙山流出二水南流二百余里东有冈充查达克山流出三水西有拉克藏卓立山流出一水六水合流为满楚藏布河又东南流四十余里入雅鲁藏布江式尔的河自南来一统志在萨噶西南一百余里源有三一出西南沙盘岭一出正南舒拉岭一出冈拉洼干山俱北流百余里合为式尔的河又北流九十里入雅鲁藏布江并会又东流四十里右受萨布楚河一统志在日喀则城西百八十里源出城南楚拉米洪罗绰尔莫三山流出三泉北流百余里合为拉楚河又北流百余里旁有二水一自西南来名桀河一自东南来名当出河合为萨布楚河北流一百二十余里入雅鲁藏布江又东流经宗喀折而北流三十里左受萨尔格河一统志在萨噶东南其水出于拉布池西南流四百余里东有拉布冈允山流出一水西有拉温必普达克拉克诸山所出八水分流与拉布水会名萨尔格河又南流三十余里东有萨出河西有鲁河俱汇于此西南流三十余里转东南流百二十里入雅鲁藏布江又北流折而东二百四十里至列克隆受一小水源出舒尔穆藏拉山转东南二百五十里至札布桑堆左右各受一水折而东北八十里至章拉孜为四达之孔道又北流转东经科颇拉日东巴受二小水二百里至嘉汤有达克楚河西北来会一统志源出章阿布林城西北一百八十里札木楚克池南流百余里入龙冈浦池又有三水西来会流为达克楚河又东流一百八十余里至穆克布查克萨木马桥北受北来之鄂宜楚河又东南流六十余里入雅鲁藏布江折而东北经彭错岭八十里至花寨子左受结特楚河又东北流转东六十里经得尔敦庙前北受邹索克布山之水南受当楚河有二源出于九山九沟北流百余里至塔克相合又北流经人进孜百二十里至那尔汤东西各受一水又北流经冈坚寺东八十余里入雅鲁藏布江又东流经后藏札什伦布之北八十里至拉古会年楚河一统志源出朱母拉母山及顺拉岭北流二百余里合而为一名章鲁河又北流八十余里至娘娘庙东有八小水从东北来合流入此河又经江孜城南折西北流六十里过人进冈又西北七十里至巴浪城之西有二水从西南来亦入此河始名年楚河北流遶日喀则城东四十余里入雅鲁藏布江折东北而东南流百五十里至年木哈达商河自北来会一统志在商那木林城南源出西北绦查拉及达索克布二山流出二水东南流二百四十余里合东北佑山之水南流五十余里入雅鲁藏布江又东流百六十里从噶木巴拉岭北入地左纳宗木汤之水又东流八十里至甲马卡左右各受一水又东流八十里经乌裕克林哈城南受一小水又东流七十里至曲水喀尔招木伦江自北来会水道提纲雅鲁藏布江经楚舒尔城南又东南至日喀尔公喀尔城北有喀尔招木伦江自东北合诸水西南流经地拉萨来会疑即古吐蕃之藏河也喀尔招木伦江源有二一曰米底克藏布河出墨竹工卡城之东北三百里米底克池西南经蓬多城东北而西南一源来会曰达穆河出蓬多城东北二百里之查里克图岭二源既合乃名喀尔招木伦江又东南流受西来二水之合东注者又东南折而东流受北一小水又东折而南而西南百里又折而东百数十里经敖那庙北又东乃折而东南受东来冈噶拉岭水乃西南流过鄂纳铁索桥又南经墨竹工卡城西又南折而西曲曲百余里经噶尔靼庙北又西经第巴达克城南又南稍西有一河西北自温主普宗城合三水东南流来会又南数十里经得庆城北又折西流曲曲经拉萨之南即唐时吐蕃国都今为达赖喇嘛所居也又西北流十余里至董郭尔城东南受东北来一小水又西南流数十里经日噶牛城北有羊巴尖河合楚普河自西北合四小水东南流三百余里来会又南流八十里折西南流受西北来二小水又西南经楚稣拉城东南又西南至日喀尔公喀尔城之北合于雅鲁藏布江转东南流左右各受四小水二百五十里至奈布东城折南流百余里经桑里城西南野尔占城东北左右各纳一水转东南四十余里有鄂噶达克萨之水东北来入之又东南流六百余里至工布泽布拉冈城南与匝楚藏布江会水道提纲作年楚必拉江源出沙羽克冈拉山即喀尔靼庙东南山也有水东流三百里曰马木楚河与南来巴拉岭之巴隆楚河会又东北百里与北来乌山之乌斯江会又东经鹿马岭百八十里至顺达有水曰隹曩河发源过拉松多东南流经江达城东折而南流合东二小水来会又康南曲曲流三百里至工布什噶城南有水东北自巴麻穆池南流合东一水而西南流来会又东南折而西南有西来齐布山之牛楚河合而南流经工布珠穆宗城东底穆宗城西又东南至泽布拉冈城东合于雅鲁藏布江东流四十里底穆宗河北来入之又东流少南五百余里出唐古特界入貉貐野番境其间道里无可考大约东南流千有余里然后折而南下至孟拱之东北入缅甸国境
盖自金沙江之西雅鲁藏布江之东江卡之南腾越之北中间纵广千有余里山周遭众水荟萃若澜沧若潞江若龙川若槟榔皆发源藏地东南流至此紧束各隔以一山相距不过数十百里之遥其附近潞江者有怒夷俅夷二种时与外人相通稍具人性至于内山貉貐野人则以树皮木叶蔽体蛇虫鸟兽为粮见人则攫而生啖之藏图志所谓戳歹果乌尔鲁兔族是也旷古以来路径不通人罕到是以诸水原委错乱首尾混淆异说纷歧迄无定论西人地图误以雅鲁藏布江连于亚山之蒲兰蒲达汪并误以大金沙江为潞江于是海国图志遂谓大金沙江下游与恒河会而入海移缅甸之江于东印度混二水为一水岂知大金沙江经流阿瓦都城再南流至跋散入海西北去孟加拉之恒河五六千里何缘相会乎且孟拱孟养西北一带崇冈叠巘联绵千余里山阴之水悉汇于蒲兰蒲达江山阳之水悉汇于大金沙江界限分明绝不相蒙山势经孟奈布尔部落至俺来刊即古柯枝盘盘等国蜿蜒南下直达跋散海口今山外皆英吉利属部山内皆缅地又大金沙江者乃滇人之所名对丽江之小金沙江而言也滇人经商皆在缅甸境内无一至印度者此乃西图之误中土从来无有言大金沙江会恒河者也显西人地图未敢遽指为实但用点连之亦缺疑之义云尔去岁在大理府城有法国教士出示地图则以雅鲁藏布江连于大金沙江盖其人久居滇中往来蛮方缅地多次确知非雅鲁藏布不足当大金沙江之上源也此江既定而后徼外诸水有条不紊矣雅鲁藏布江南流入缅甸东北界缅人称为伊拉瓦底江转西南流千余里孟拱孟养二水合而西北来会又南流百余里麻里河东北来会又南至蛮慕新街合槟榔江自此以下地势平旷水流漫衍宽七八里或十余里不等按新街即赵宏榜所败绩处正统中蒋雄率兵追思机法为缅人所压杀于江中亦此江也郭登自贡章顺流不十日至缅甸者亦此江也转西流而西北百数十里至磨太折而西南经老官屯百余里至格沙龙川江自东来会又南流而西南至灭未微切石西岸见有冈阜绵数十里有一水自北来入之又南流左纳二小水及磨打河又南流至阿瓦城东北有能河抹自东来会源出木邦西南流合四小水至阿瓦城东半蒙河自南来合而北入于伊拉瓦底江阿瓦城之东五里曰安拉普那城滇人居此者三千有余多娶缅妇为室东北十里曰孟得俐城乃缅王所居环以木栅自新街至瓦城约计千有余里伊拉瓦底江环遶三城折向西流少北百余里有磨河北来入之转西南流百余里有更的宛河西北来会源出孟拱北境西北流合十数小水而西而西南千余里合东北之呵洛河又西南二百余里合西北之卖龙可转南流左纳二小水二百余里有孟奈布尔河自北来抹打河自南来二水合而东北流来会又屈曲南流而东而东南左纳二小水右纳一小水四百余里入伊拉瓦底江江中有大洲水分为二南流六十余里复合为一折而西南而南而东南左右受十数小水至们纳为缅南界设有蕴几一员从此南流入英国境至别牟一作刖罗模为大马头商贾云集有火车铁路一日可达漾贡轮船水程则须三日也自此以后江愈宽流愈钜轮舶往来络绎两岸多建洋楼曲曲南流分为数派其正干则折向西南由跋散以入海故又称曰跋散江云
