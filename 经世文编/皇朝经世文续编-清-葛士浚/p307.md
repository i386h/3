<!-- { "loadSidebar": true } -->
道光二十一年四月英人之受款于广东也在我师则以救一时之危在敌亦急欲得银以济兵饷故通商章程彼此皆未暇议及洋兵大困于三元里自知已结粤民之怨又畏粤民之悍不敢复入内河贸易欲洋商赴香港而香港隔海风浪洋商无肯往者遂欲以香港易尖沙嘴及九龙山将军总督以香港尚未奏允何二地约其仍来黄浦敌遂不许我修复虎门台尽拆各台之石移筑香港且欲我拔去内河沙石桩筏彼此相持虽有通商之名无通商之实又余保纯与义律议先送军饷六百万圆其烟价在外将军止以军饷改称商欠奏闻其余情未上达也及洋船退出后内河填塞要害增修台守备日固不能如向日之闯突敌众皆咎义律议款时不别索地埠遂扬言英吉利国王谴义律无能改命璞鼎查为兵帅欲复往沿海各省必如上年在天津所索各款会六月香港有风飓之事祁怡良张皇入奏谓撞碎洋船无数漂没洋兵汉奸无数所有帐房篷寮新修石路扫荡无存浮尸蔽海　朝廷力发藏香谢海神布告中外允广东保举守城文武至数百员而洋船数十艘已全赴福建攻陷厦门矣初上年洋艘之攻厦门也水师提督陈阶平先告病邓廷桢督同兵备道刘耀春止守旧台叠沙垣据形势故贼攻不破及颜伯焘嗣任首劾陈阶平之规避与琦善杨芳之主款意气甚锐然故纨裤虚憍自大且轻邓廷桢之仅仅自守奏言用守而不用攻则贼逸我劳贼省我费大止可施诸岸上不能载之水中小舟止可行诸内港不能施之大洋遂请饷银二百万造战舰五十余艘募新兵数千水勇八千欲与出洋驰逐又于口外之峿屿青屿大小档增建三台备多力分新铸千又多未就空船空台徒等废物适闻广东款议成奉撤兵省费之　旨尽散水勇八千不筹安置水师提督窦振彪亦出巡外洋内备单弱七月初九日洋船数十艘突至投书令让出厦门为外埠俟上年天津所索各事皆遂再行缴还次早驶进先以数火轮往返忽东忽西哨探形势并试我路路者官皆陷于石墙孔内惟能直轰一线不能左右转运取准故夷先以舟试之知其所值则避之也既而诸舟拥挤进我守青屿仔尾屿鼓浪屿之兵三面环击沈其火轮舟二大兵船一又伤其一桅敌遂以二三艘并力攻一台一台破再攻一台将士死伤相继洋船遂注攻大台飞炮从空堕岸上散遣之水勇变为汉奸从中呼噪应之颜伯焘刘耀春同时退避贼遂登岸反旋转我台上大回轰厦门一昼夜官署街市皆毁颜伯焘刘耀春退保同安厦门遂为贼据然洋人得厦门亦不守不数日全队驶赴浙江惟留数艘泊据鼓浪屿八月初四日颜伯焘即以收复厦门奏问然同知潜处四乡未敢回署视事　诏降颜伯焘三品顶带留任遣侍郎端华赴福建勘实以闻时鼓浪屿洋人日招工匠增造小舟为驶窥内河计是月以大船五小船三十驶入厦门之木桩港口沈我兵船五副将林大椿游击王定国中死提督普陀保总兵那丹珠督兵御之炮沈大洋船一始退出外洋其福州省河外之五虎门潮至通舟潮退阁浅故洋船未敢驶入云
初裕谦自正月赴浙江代伊里布为钦差大臣时洋船已去定海总兵王锡朋郑国鸿葛云飞以兵五千驻定海辑流移修城垒台为善后计裕谦任事刚锐而不娴武备与颜伯焘同前此倾心于林则徐而林则徐又旋有遣戍新疆改赴河工之　命盖广东盐运使王笃入京于　召见时力党琦而排林林则徐去浙浙事益无所倚定海孤悬海中本不必守之地徒分兵力提督余步云庸而猾素为裕谦所鄙一时无人可代姑令驻招宝山不令渡海调度三镇又皆武夫无远略裕谦所任随营知府黄冕署定海知县舒恭寿皆吏才而非边才及是筑定海外城葛云飞欲包濒海市埠于城内左右抵山其三面则以山为城裕谦未渡海亲勘但据图指挥从之有诤者曰守舟山已为下策况所筑者又必不可守之城乎天下无一面之城此乃海塘耳非外城也贼左右翻山入即在城内矣备多则力分山峻则师劳请但环内城为新郛勿包外埠勿倚外山庶城足卫兵兵足守城犹得下策既而挠于咻议遂不行至若捐舟山专守海岸之策更无暇筹及也是夏广东讲款奉　旨各省撤兵省费时精兵五千皆在定海其镇海甯波仅兵四千分布各口八月初洋船先犯石浦以礁险不利而退东西游弈十二日进攻定海我军破其火轮舟一即窜遁十四日连樯进攻晓岭开数百我兵皆隐侧崖未伤其小舟登岸者为郑国鸿督兵扛击退次两日又营五奎岛又绕攻东港浦又绕攻竹山门皆为我却十七日贼乘我守兵力疲遂分由五奎山东港浦晓岭三路进攻以牵我师其攻晓岭之贼登岸后即撤舟以绝反顾前贼死伤后贼继进我守山兵逆风下击铳不得力日午铳皆热透贼遂冒死登山入城三总兵相继战死舒恭寿服毒死邑民救苏之定海复陷其镇海防兵四千裕谦以千余兵守城内外余步云率千余守招宝山总兵谢朝恩率千余守隔江之金鸡岭裕谦先期见招宝山建白旗知余步云贰志乃盟神誓众余步云托足疾不跪裕谦奏言洋船黑兵及汉奸不下万人贼可帮来犯我必扼要分守贼可数日不攻我必昼夜防备彼我寡彼聚我散彼逸我劳又海艘乘风潮而至前艘稍退则后艘必自相撞碎故有进无退我兵未历战阵各存一炮火难御之见是贼五船一心且众船一心而我兵则一人一心是以自粤至闽莫之敢撄臣何敢轻视惟有殚血诚厉士卒断不敢以兵单退守为词离镇海半步不敢以保全民命为词受逆人片纸余步云心恨之二十六日洋船攻镇海分犯金鸡山及招宝山每路数千而余步云不许士卒开炮且两次上城请退守甯波裕谦不许贼甫由招宝山麓攀援登岸余步云即率兵西走贼踞招宝山俯攻镇海其隔江之金鸡山兵亦溃裕谦知事不可为令副将丰伸齎钦差大臣关防送浙江巡抚自沈泮池死之二十九日洋兵船四火轮舟二小舟数十进至甯波余步云复弃城走上虞甯绍台道鹿泽长知府邓廷彩从之时甯波以西江渐浅狭敌小船驶至慈谿余姚于是二城亦逃散一空土匪四起言传播浙西大震余步云先后两奏尚以裕谦先走为词及殉难事闻　朝廷赐諡赐祠赐袭无可再诬则又流言此次洋兵至浙皆为报复裕谦夏间枭斩白夷嗢哩之仇亲驻曹娥江以此语谕渡江难民浙江巡抚刘韵珂至据以入告而无如敌之在广东先已败盟索尖沙嘴索九龙山不许修虎门炮台也且诡称国王褫义律改命他帅未至定海先破厦门也又无如在浙先后投敌书悬敌不皆以欲索各省埠地为词无一言及裕谦也明年伊里布在乍浦移书英酋诘其何故再犯彼复书至亦一字不及裕谦裕谦有攘寇之志而无制寇之才同于张浚议者不咎其丧师失地而翻以英之在粤在闽败盟诬咎于浙帅不据英书英示为词而据余步云逃罪之语为词则是责张浚之不如汪黄而汪黄遂堪退敌也九月贼以火轮小舟犯余姚犯慈谿二城先溃遁英焚掠而去
是月　命宗室大学士奕经为扬威将军侍郎文蔚副都统特依顺为参赞以河南巡抚牛监总督两江授怡良钦差大臣驰赴福建奕经用宿迁举人臧纡青言浙兵屡不可用除奏调川陕河南新兵六千外宜多用土勇水勇甯波镇海汉奸通贼宜令浙江京官各保举绅耆使分伏乡勇为内应而委员招集山东河南江淮之土勇万人及沿海渔盐枭贩江湖盗贼二万余分伏三城水陆并攻以南勇为北勇之目以北勇为南勇之胆刊给赏格惟用散攻不动大队不刻期日陆路伺敌出入水路各乘风潮逢敌即杀遇船即烧人自为战使彼出没难防而后以大兵蹙之得　旨允行又　诏举奇材异能之士且　谕奕经毋遽往杭先驻苏城使敌无备俟各省兵勇齐集再赴浙江十月奕经至苏幕下侍卫容照司员杨熙联芳阿彦达皆纨少年所至索供应征歌舞纵摴蒱揽威福苏城流言四起远播京师于是奕经移营嘉兴十二月十五日奕经文蔚同梦洋人纷纷上船窜出大洋诘朝各述所梦不约而符又适接甯波来禀有洋人运械上船之信于是将军参赞锐意进兵夜不能寐明年元旦赴杭留参赞特依顺守杭州而奕经文蔚渡江十六日抵绍兴先是去冬大雪平地五六尺入春又淫雨昼夜兼旬所备火舟薪苇皆淋湿不堪用且三城水陆纵横数百里兵勇布置未周非二月中旬不能集事各路委员皆请缓师期半月而奕经坚不肯待定计二十八日进兵恢复三城而原议分伏散战之法一变为排阵对战之举时敌闻大将军至亦先自为备甯波英目尽上船惟留数百人守城上大炮以待我西门之兵镇海则英兵尽上招宝山俟我兵入城则开炮俯击为一举歼我之计此梦兆所由也而诸将方严饬我军不许火器火管恐延烧民舍但约城中汉奸内应禽缚英酋英兵以献三城唾手可得得城后即执所获英酋与之议款为万全无失于是奕经以兵勇三千营绍兴之东关使文蔚以兵勇四千半屯慈谿二十里之长溪岭半属副将朱桂屯西门外之大宝山以图镇海提督段永福以兵勇四千半伏甯波城外屯大隐山以图甯波而副将谢天贵率兵千余屯骆驼桥以扼镇海甯波适中之路其领乡勇者陆路则泗洲知州张应云主之令沈船梅墟以隔断甯镇英船而杨熙伏勇上虞策应水路则海州知州王用宾主之专驻乍浦而故总兵郑国鸿之子郑鼎臣专司定海水勇以火攻洋船及期陆路官兵皆冒雨夜进至城则雨霁其从甯波西门入者城内伏勇先歼守门之贼钉城上之炮洞开城门以待我兵长驱至府署敌始惊觉巷战相持俄北门洋兵又绕至攻其后前后受敌洋兵踞街楼屋甍之上火箭火炮两面雨下巷狭墙高仰攻不利屯兵五百且战且退死伤者半段永福督后队至闻风反走既不登城扼斗力战又不退保大隐山而直走东关余步云率兵二千驻甯波之奉化中途闻败折窜终夜喘呼野此甯波之师也其慈谿大宝山之兵则副将朱桂参将刘天保分领之刘天保率河南劲勇五百先发镇海城亦开门以待内应寥寥不能缚贼急使人出城取火器至则天已黎明城外招宝山敌铳齐发我军踉跄遁出而朱桂军风雨迷路未至此镇海之师也至是始知仓卒布置之误然所死不过二三百兵于大局尚无害于是朱桂率陕甘兵千二百回屯大宝山之右刘天保收河南兵五百回军大宝山之左张应云兵勇亦回守慈谿城奕经既不斩弃营逃将以肃军令又不进营上虞以壮士气文蔚复调张应云赴奕经营商军事于是慈谿城中乡勇无主亦溃散二月四日敌遂遣火轮舟焚我火舟数十于姚江而以兵二三千自慈谿登岸陆行十余里进攻大宝山自撤原舟以绝反顾朱桂以扛炮兵四百御之自辰至未击死洋兵四百余歼其头目巴麦尊我兵隐石树木间无一伤者
