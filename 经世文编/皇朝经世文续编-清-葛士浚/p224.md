<!-- { "loadSidebar": true } -->
蒙古正白旗护军校苏隆阿之女霍勒霍屯氏字于繙译生员瑞祥未昏而瑞祥没女欲以死殉其家防之严不得死乃以奔丧请父母哀其志许焉至家则抚棺大痛瑞祥之父母泣观者皆泣徐出袖中刀截其发誓守义以终此道光十三年事也金纯甫太守为瑞祥之叔父余盖闻之太守云或曰霍勒霍屯氏贞女也余曰霍勒霍屯氏节妇也或曰妇人之义从一而终未为人妇而守妇人之义非礼也余曰义之所在即礼之所在霍勒霍屯氏之守义也礼也今夫礼莫重于君臣父子夫妇父子以天合君臣夫妇皆以人合以君臣论为人臣者无有贰心至未委质策名则似乎分之所不属然而古之节士不幸当国家之变即不必捐躯以殉而匿迹销声终身不出彼其心恒若有耿耿难忘者岂不谓吾固有君哉君臣之义无所逃于天地之间孰非王臣而得谓其未为人臣乎哉然则为人妇者可知矣女子未嫁是未为人妇也未嫁而已许嫁不得谓非人妇也礼言女子许嫁缨缨之义取乎系身有所系即义无可绝义无可绝而绝以其未嫁也而宽之义无可绝而心有所不忍绝转以其未嫁也而苛之夫以守义者为非礼岂义无可绝而绝之者之有当乎礼耶礼准乎义义不关乎嫁与未嫁而视乎能守不能守余故曰霍勒霍屯氏之守义也礼也且人苟尽乎其实即不当靳之以名未为人妇而无媿乎为人妇妇之可也春秋之法可进者进之则即以霍勒霍屯氏为节妇也亦宜虽然有奇节者必有盛名名之所在好名者趋焉世家大族门楣相尚其未嫁而守义者或为势之所迫而非其心之所安夫即使其心未必如是而其迹如是论者犹不能不以节予之而况霍勒霍屯氏之毅然决然初非有所迫而然其至性为何如也于戏可以风矣余闻是事不胜嗟叹而又恶夫人之好为苛论而适以便其苟且之私也因力辨焉以祛世俗之惑即以为天下之为人妇者劝而天下名教之所系有类乎为人妇而较重乎为人妇者其亦可以自决也夫
　　归葬于女氏之党议　　　
袁翼
曾子问篇云女未庙见而死不迁于祖不祔于皇姑死则归葬于女氏之党示未成妇也予尝读而疑之及反覆于汉唐宋明诸儒之说而愈疑也屯之六二曰女子贞不字十年乃字后汉书百官志曰凡有孝子顺孙贞女义妇皆扁志其门女之所谓贞者贞其节以从一无二天也故昏礼既纳币之父母死则停昏既葬致命于女氏曰有丧不得嗣为兄弟女氏许诺而弗敢嫁也既免丧女之父母使人请之而后嫁之女之父母死亦如之盖男女有三年之丧嫁娶愆期可以易偶而女犹弗敢遽嫁者缨有所系系之于一为正也请昏之始纳采者被采择也问名者知名字也纳征以皮币者征之言成至是而夫妇可以成也亲迎之日父亲醮子欲以上事宗庙下继后嗣重之至也主人受礼及醮女皆于庙以先祖遗体与人亦重之至也昏之厥明枣栗脯修赞见舅姑入室盥馈舅姑同日飨妇礼以一献舅姑降自西阶妇降自阼阶示传付之义亦重之至也不幸猝然朝露不及庙见而不迁不祔归葬焉何前之郑重若是而后之恝置若是欤贾服曰礼妇至不成昏无问舅姑在否必俟三月祭祖庙后始配之故春秋讥先配后祖为非礼未配则未成妇死而归葬奚为不可贾之言是矣然曷以断为不可先配也士昏礼合卺后御衽妇席在西媵衽席在东皆有枕北趾入亲脱妇缨烛出媵侍于户外当夕衾裯相共仪礼显有明据而三月未配之说经无明文夫女无二天已侍寝即为所天岂所天而不使同兆乎况庙见与未庙见其间仅有相去数日者庙见而即死得以祔姑先庙见一日死遽令归葬此岂近于人情乎且前之昏礼郑重如是既昏之后枕席之久又如是而成妇不成妇必定于入庙投地区区之一奠又岂非理之至悖者乎晋江应元疑之而不得其通强作成妻成妇之说　国朝毛奇龄从而附和之彼但知子妇庙见之为孝而不知女子以身属人名节大关有夫而不得同兆之为至痛也班固曰庙见必以三月则善恶可知夫善者固庙见矣恶者将不庙见而出之耶设有介乎善恶之间者将庙见耶抑不庙见耶不庙见而衾裯业已交矣舅姑业已事矣妇人非祭不得入庙三月之中一旦有斩衰之丧不得复行告庙之吉礼或迟至期而妇死迟至再期而妇死则亦以未庙见而归葬耶如曰某氏来归祖你之灵未接祖你不知有是妇也故不迁不祔则不得葬于夫之党然始至之时与妇并拜以告至朝庙矣此庙非即祖你之庙耶祖你之灵岂必待三月庙见而始知有是妇耶且曾子问篇又云亲迎在途有齐衰之丧男女改服于门次即位而哭除丧不复昏礼夫不复昏礼则不复庙见不幸于三月中妇死又将何说以处此耶　国朝吴定因援仪礼舅姑已殁三月奠采之文以为不迁不祔者未见祖庙也归葬于女党者未见你庙也若舅姑逮存已执笄见焉则虽未见祖未见皇姑先王必许其葬于夫之党而特不迁不祔也疑经而迁就以圆其说可乎哉愚考古礼有传之于今而当时未行者有行之数十年而旋废不行者礼之近人情者圣人弗禁则废不近人情之礼又安得而禁之乎六经毁于秦火戴记皆汉儒补缀成篇鱼目混珠累累不少非若仪礼之尚为圣人完书也晋时易三月庙见为三日之期温公书仪朱子家礼并从其制三月中必无不克庙见之事而女子以身事人之义全受全归矣我心匪石不可转也我心匪席不可卷也邶风是诗为卫夫人而作夫人至城门而君死入持三年之丧不返于齐此事在夫子定礼以前矣妇之报夫者如此其夫贞之报妇者如彼其恝吾故曰非夫子之言也
　　书刘贞女纪略后　　　
方东树
嘉兴钱侍御仪吉言其巡视西城之年平谷民妇某氏自绞死下指挥验状无他伤民之父妇之父母列辞皆曰妇以舅怒其夫惧而死死愚也无冤余察妇所以死者甚可疑日访于其旁近粗得其颠末趣召民受辞一如其父言问诸邻人亦如之乃独引妇之父母及两弟反覆导之卒皆如民父之言盖妇家愿而畏事邻人惧讼之及而不以实告余虽显然明白而终不能引道路之言证成于讼廷惟自疚身有土地之责而不能为匹妇伸理冤枉因书其事以着某氏之隐节侍御后游广州因以语于祁中丞竹轩中丞曰是狱不穷治则死者之心安因尚论夷齐卫辄事曰求仁得仁此妇亦是心耳侍御所谳狱在道光十三年而十六年又有刘贞女事刘贞女者仪征人许字某氏年十七为归妻于其夫家而实未即成婚居半岁忽自归誓不再返父母惊而诘之泣不言既而亦喻其有难言之隐不卒询而听之女勤针黹操苦役为父母服劳未几而父没踰年而母又继丧女侍疾奉汤药不解带者百余日弗懈父母没女哀毁欲以身殉不饮食数日赖诸亲劝勉始节其哀自是以后代其兄经家事兄本贫窭叠遭大故兼频年水患饥馑相仍家一岁而数迁女食不饱衣不温曾无几微愠恚意至十六年某月日夜忽自经死女兄澍实为文以纪其事而曰妹不死于初归之日惧以死伤父母心也不死于父母没之日不忍以事重累兄弟也不死于饥寒播迁之日恐人谓其不堪贫也及今家稍裕而卒以死是妹之善其死以全其贞也方子曰女未尝一日忘其死而顾以死不得其宜不遽死文信国至柴市之殉而心始毕王炎午乃欲早迫之非但不能知信国抑由于义之辨析未精也嗟呼聂政之姊能显其弟贞女之兄能表其女弟岂非贤哉岂非贤哉若平谷民妇之兄弟虽愚而卒得钱侍御祁中丞为之表其微炳如日星矣又何憾焉余故为牵连书之以着其义
　　书归震川贞女论后　　　
王廷植
此归氏震川贞女论也震川为有明一代文人言古文者多取法焉幸哉贞女何因而得有此论也贞女之事不着于古其姓氏亦不显自归氏之论出而辨之者多矣而贞女遂传于千古矣其言曰女未嫁人而或为其夫死又有终身不改适者非礼也是则以改适者为礼矣其于礼引之父母死与女未庙见而死两条而不引夫死一条何也曾子问曰娶女有吉日而女死如之何孔子曰齐衰往吊既葬而除之夫死亦如之谓夫死则女亦以齐衰往吊或又曰斩衰往吊既葬而除也经已明言夫死矣既令其服又令其吊谓非夫妇乎其为夫死或终身不改适又何非礼之有若以改适为礼则吊者一夫改适者又一夫而可为礼乎先王制礼不强人以所难经言既葬而除而不言嫁与不嫁礼贵通而行之也除服而嫁礼也除服而不嫁尤礼之至者故曰礼顺人情又曰礼之近人情者非其至者也彼女子有贵贱智愚贤不肖之不同必以一例绳之则非天下之通礼矣归氏以女子在室惟父母为之许聘而己无所与焉又谓女子不自知其身之为谁属焉又曰一礼不备不亲迎无父母之命犹为奔也非礼也是则以改适为父母之命矣夫娶女有吉日女年已二十矣纳采问名纳吉纳征请期五礼皆行皆父母之命也所未行者惟亲迎耳岂女子尚不知其身之属于何人乎孟子以亲迎为礼之轻者亲迎则成夫妇此婚嫁之常礼也今不幸事变不能亲迎而夫即死夫死矣而于女遂无所与乎以前父母之命皆无有也又将请媒妁写庚书家亲迎以俟父母之后命乎礼所谓齐衰往吊亦以女虽未嫁而于夫之死不能恝然虽嫁之必待服之除也今之未嫁而夫死者有齐衰往吊者乎不齐衰往吊而即改适其于夫亦薄矣何归氏不责其非礼乎夫天地阴阳之气在下为河岳在上为日星女子之贞烈者其气自足以壮山河而光日月岂乖之伤之之云乎彼改适者徒以阴阳之气之有待于调和非是则不改适则未免言之太刻矣归氏又以此为廉耻之防焉夫以未觌面之夫哀其死而殉之而守之此礼义廉耻本于性生纯乎天理绝无一毫情欲之私其往归夫家是闻丧而捐生赴难并非私逃为谁氏之妾也而竟诋之为奔岂不诋夷齐为篡乎何其言之背谬至于如此乎
