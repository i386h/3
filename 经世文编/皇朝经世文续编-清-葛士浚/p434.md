<!-- { "loadSidebar": true } -->
使臣遇他国与己同等之使前来本署拜谒不论两国君位尊卑皆当按宾主之理延之上座至三等公使拜谒二等者亦当按宾主接待惟二三等公使拜谒头等公使不得援以为例一千八百十四十五年间奥京大会又一千八百十八年间艾克司会议各国使臣坐位均未拘次序使臣画押按法文字母查国名以字母之前后定其次序○再一千七八百年间四国在艾克司会议各国使臣不拘礼节不分尊卑系预为议定至会议之特设一圆棹各国使臣环坐以座位无上下而等级亦无分尊卑矣
论使臣与职爵宗亲次序
因公会晤使臣与地方职爵位次或按彼此等级两国情谊以及向来成案而定昔帝王之使前往诸侯之国国君让居首位者有之因位次而争执者亦有之今则绝无如此推让者
按通行常例国君子弟位列公使之先其余宗亲尚无定制
本地各项职官前往公使署内与数国公使会晤除头等公使外无论何等皆让本地职官位列在先头等公使祗逊位于总理大臣而已至公使前往本地职官住宅与本地大臣会晤除总理大臣外无论何等职官皆让公使位列在先
论接待使臣并使臣朝觐之礼
因使臣之等级不一各国之条约不同风俗亦异于是接待公使之礼亦各悬殊今就现在通行之例论之
公使一经行抵任所即当报明该国总理大臣若头等公使可委本署参赞前往报到投递副本国书请示朝觐时日至二等公使亦可委之参赞但正使行文知照总理大臣请示朝觐时日者居多使臣报到等事即经照章办理而总理大臣业已照覆后国君即准其朝觐昔头等公使觐见国君左右排列仪仗甚盛现在除土国外礼节一概从简○办事大臣抵任照例应将文凭呈递总理大臣其报到以及请示呈递文凭时日等事仍与二三等公使无异
至如何朝觐或在公朝或在私朝当按照两国意见并向来定章而行使臣非必俟觐见国君之后方能接印任事有先行私见迟逾数月始补行觐见之礼者然遇旷典大礼特遣头等公使往往有预先委员或函致彼国议定接见之礼该使方前往供职者
头等公使到任卸任朝见国君之礼西洋大国虽不皆同今就其所同者略为述之
朝见届期带见大臣率领六马宫车前往使臣公署请正使先升带见大臣同坐该使自备之车空随于后其随使人员皆自备车辆相随迨至宫门有武弁人等执刃击鼓列队迎接进正门升正阶御前大臣出迎带见大臣前引行至殿内国君或坐或立旁列王公大臣正使与随使人员进行三鞠躬礼国君立命正使坐正使坐诵陈词词毕参赞捧过国书正使呈递国君国君接而授之总理大臣国君复诵答词使臣仍三鞠躬退出自一千八百五十年间法国始特立带领公使觐见大臣之职以前均系内大臣兼膺此事
有将正使随送回者有随往拜见小君储贰以及懿亲后方送该使回署者在日斯巴尼亚等三四国使臣觐见君后有以吻亲君后之手为礼者
国君无躬亲答拜之例皆令总理大臣前往其余或亲往或遣人代往向无定章
朝觐之后使臣方得任事而享一切权利
查土耳其定例凡二等使臣朝觐先将国书呈递冢宰次递国君至办事大臣祗拜谒冢宰呈递文凭而已待使臣妻室之礼按使臣等级而论惟头等公使夫人面君君方赐座遇有庆贺之事头等公使可请国君王后前来本署但非大典不可轻有此举
论私朝接见使臣之例
头二等公使国君可在私朝接见至接见二等在私朝之时居多其一切礼仪较上文所载更为简便国君不陞正殿使臣无随从执事君或独立或祗总理大臣伴驾使臣行常礼将所奉之国书呈上其副本例应随求见信函先为呈递
接见三等公使之礼即驻札公使不但各国不同并视彼此之情谊而定
使臣于到任卸任除例应朝见外遇有紧要事件如伊君发给手书宝星以及慰问信函令其面呈彼国之主亦可特为谒见国君有于公使觐见之外按期复行接见者如元旦等日
论使臣互拜之礼
使臣到任之后虽于未经朝见之先业已私拜各国使臣然既经朝见必当再为官拜至如何拜谒须遵照常例彼此等级而行若未经有此拜谒则使臣不自以为公然接任
头等公使朝见之后即将接见日期或公服或便服自行知照各国公使总理大臣亦将该使臣接见本地官绅日期载之邸抄屈期往拜者由掌礼大员带见
头等公使除彼此另有情谊不计外有不亲拜二三等者祗投名刺而已至二三等公使则异是无论何等凡在本地各国使臣皆应亲往拜谒
使臣之妻亦同此例头等公使之妻惟先拜他国头等公使以及总理大臣之妻而已伊亦当速为答拜至二三等公使之妻应先拜头等
昔有大国二等公使抵任不欲先拜四等者因而互相争执不一而足今则除头等外无论何等公使一经到任皆应先拜各等公使再本地大宪与各国公使因拜谒之先后亦间有争执者此等情事应以遵照常例为要
各国礼节既多不同使臣抵任后可将如何朝觐拜谒之处询诸前路以便奉行否则一有不周愆尤难免
论尊称使臣之例
凡与头等公使往来言语信函除国君外皆以爱克塞郎司译言至尊之意称之至二等使臣本不膺此尊称惟兼本国文武大宪之衔方可查西洋各国御前大臣部院水尚书陆提督以及文武大宪等职皆同此尊称今二等公使亦以此称之者非视其本职乃视其兼衔而呼之耳
论尊敬使臣之礼
查使臣驻京之例未开凡头等公使到京以及沿途接待与友邦之君亲临无异今则除土耳其国头等公使外其余若是接待者甚鲜至郊迎使臣护送进京之礼久已废弃惟航海而来守口所放以为示敬之仪详见水师礼节之内
头等公使与教皇使臣专享崇礼有三乘坐六马轻车一也武弁列队迎接二也公署可设华盖三也头等公使署中若设华盖内悬国君之像大小与本体相若遇国君庆贺典礼及该使抵任时接见官员应立于华盖之侧以免遮掩君像
总之使臣驻劄他国不得于同等公使所享宠荣之外另求优异如两国立有成约另当别论
小国接待大国使臣往往格外从优者有之甚至大国待二等公使不如小国待三等之礼盛也遇国家庆贺大典其公使位次仅逊于亲王王妃公主等无论何等使臣皆当延请至各等参赞按常例亦莫不折柬而约昔办事大臣及参赞之夫人原不带见国君迩来亦觐见矣
论赏赐使臣职衔礼物
使臣或久驻该国或委办紧要事件诸臻妥善或奉命来行庆吊其返旋国国君率有赏赐以示嘉奖或赏以职衔或赐以珍物如烟壶小匣等类上以宝石镶嵌君像往往有之至使臣应否收受须请本国指示而民政之国间有不准其收受者宝星等件往往赏赐太滥则佩者必多其光荣反为减色
　　论使臣所任之事　　　　　　　　　　　　　　　　　　　　　　　　　
丁韪良译
使臣勤公总论
使臣应端各等学问以备出使上卷业经论及然使臣不得因科第进身遂谓能胜其任其关系任内一切情形更当专心讲求以为办事地步
其首要在通晓两国向来交际之道及友谊厚薄之处因此当查阅其在彼历充使臣者寄来文件皆收存本国总署则前任有未完事件当如何接办两国交涉事件通商事务以及出使之国其君主于执政大臣是何性情均由此知之他如礼节间每起争端若调阅成案则何如接待之处不难查照办理使臣于历年成案及现在情形既已熟悉仍于请训时领受规条俾得有所遵循
再使臣能通彼国语言文字则其国会与新报一切公论均可洞悉否则人情未能周知必至落落寡交不能联络一气躬膺公使之任应于本国执政大臣意见相同且立志宜坚盖立志未坚之人无论居官内外不过一庸才耳况历来着名公使大多出执政党与泰西各国论政恒分党与各执一说君民从此说则此党执政从彼说则彼党执政是以执政党与随时更换虽然如此政务仍不及乱如国政改归别党则公使因志向不合卸任而去者往往有之此其人可谓立志坚定矣柔媚之辈或笑斯人为固执然公忠体国之臣与假公济私之辈自有公论以上各条论备出使
使臣到任之后当拜谒同寅以尽礼仪而彼此性情即于交接见之与人初交凡一举一动于将来品望之轻重颇有关系须以寡言慎行为要果是干才不虑其久閟不显惟益自谦抑则人愈称羡之任内一切事宜皆当尽心办理不可稍涉怠忽亦不得顾全自己总以永敦和好为念如两国有怀疑之处须设法解之彼国以我国有违理之处当为辨明之彼国有非理之处亦宜宛转言之以昭名臣内刚外柔之义盖事关紧要断不可稍涉柔懦以致本国失利交接之间当令人钦佩不可致人侮慢
使臣欲成其事必先取信于人虽交接各有心意必推诚相与不可参以欺诈若彼此猜疑实于公事大有妨碍即两国遇有不甚浃洽亦当倍加谨慎毋失仪于彼国君王
彼国有庆吊大事宜情文兼至至彼地教规及各等礼节亦宜慎重以协舆情凡彼国良辰吉日有何礼节若于公事无碍不妨随俗同乐以联两国之情而免隔膜之弊
彼国情形宜随时体察办公之际若可变通亦当因时制宜不可拘守成例其中若有利于本国之事即取其利归于本国彼国国会于新报议论政务须因文考义以便洞悉一切彼国执政大臣偶有争端亦须察其胜负凡有权势之人宜设法交接
访问事情须加意谨慎以免招人之疑尤不可使人厌弃倘彼国别有一党其议政与朝廷不合切不可与之同谋如有人谤毁朝廷及抗拒上司等情亦不当面从昔者教皇公使唆法国主教抗违国家一案法国总理大臣致书于驻札罗马本国公使内称教皇公使似此任意妄为殊属有乖职守
探问事情不可令人觑破恐不吐实如彼国议政党有机密要事是宜置若罔闻至遇事应否干预由使臣自行定夺然遇有谋害本国之事以及违约等情即当查办但遇事不可仓皇办事尤不可急迫
或问使臣可用诡计否曰遇难办事必须持守坚定如他人以计相欺亦宜以计应之譬如敌人掘隧道以攻城我以隧道破之又如将帅出征必设埋伏则使臣以计破计何过之有然干练之臣鲜有用诡计者设有以计加害亦能防范但不肯用诡计以陷人耳况公使品诣既高办事必正岂肯用诡计以自贬耶盖秉性忠直之人措施必有成效专用诡计之辈经营终属徒劳
各国政务互有联属使臣虽处一方亦当悉闻其政幸各国均有本国使臣驻劄应由本国总署将往来公文抄录送阅若本国不及录送则宜于本国各使互通音信以达各国政事
使臣虽不必博鸿儒之名亦当留心实学既广见闻亦慰岑寂欲知彼国情形须读其史记诗文访查彼地土产机巧造作以及军旅之事见闻既多而又不自炫耀则人自不敢轻视当立日记簿每日见闻之事俱登入簿以备查阅每张须留空白以备增补改易
论使臣处世之道
公使与人相处贵乎无我一举一动小心谨慎惟恐稍不合宜尤当纯任自然稳固不至撼动遇事以和平沈静处之不可任气盖任气之人激之易动犹柔懦之人撼之易摇耳言语之间尤宜谨慎往往因一言之失一年之功尽弃可不慎欤与人会晤当不动声色不可使喜怒达于面目如雨阳之现于阴晴表若一切事宜果能触类旁通察真伪而悉情形庶不至临事受人蒙蔽
