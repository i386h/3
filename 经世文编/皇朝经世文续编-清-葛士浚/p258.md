<!-- { "loadSidebar": true } -->
泾县包慎伯集中有乡兵对一篇谓练乡兵有七病一恐藉民为兵粮难继给二恐拣阅钝弱罚不可胜三恐强梁之徒欺凌争斗四恐率长恃众挟制官长五恐奸民煽之或至不测六恐卤莽拨调遇敌则溃七恐事靖当罢人无所归欲去七病而收其功须用己说其说谓州县亲民之官须减从下乡唤集各乡知事衿耆赐坐与食面谕以盗贼之害团结之利使乡民晓然共信官长筹备保全而无调遣阵闹之患其法于巡乡时一面给门牌查户口以二十五丁为一甲立其素为民所服者为甲长甲册成乃议派兵古法三丁抽一今州县十六以上五十以下之丁壮常过十万五而派之邑可得二万人五人为伍五伍为两两置长拣甲首点充兼督教阅不附兵额忧患相善恶相保坊郭工商一律编派兵法四两为卒乡兵恐人多难制故相相保至两而止二两立一师择兵之能者或武生及邑之有材技充当优给饩食教以技仗部伍贫富必均其役不入伍而愿学者听古富者出钱贫者出力之说断不可用其有好义愿输兵需者从优奖励不愿者勿强各两汇册呈令令据总册割为几乡乡各千余人各度旷地为演武场每季就阅其轮派应阅之人两长呈单备点师名填于两册之端阅时不精技仗坐师不遵约束坐长优等多者师与长有赏阅法比营赏法加厚罚差薄行之必信其凶横滋事者两长白于阅时按律重惩间有出众之能数阅后即申请褒异拔于营标收用以明收材技之益阴除騺悍之害阅毕照文课例标示优等于乡盖兵有常数而无常人则无逃籍与无事而食之患而有人皆习兵兵皆可用之效令阅两载之后守于仲冬就县一阅赏罚如县县阅于乡甲日发乙乡牌乙日发内乡牌府阅于县间一日离城远者往来不过三日公堂发饭食钱二百四十文每里所需岁不过三十千文捐公自办不经吏手劝谕应不甚难也夫家结为伍伍结为两比户相为保虽无赖横所向而皆遇其敌流匪闻之势必远窜来则人自为战据险拒之易易耳包说如此与戚说不同盖戚之法精练官兵以破灭寇盗者也故用束伍之法以严其节制包之说团结乡勇以保全地方者也故用保之情以密为联络节制者将军督抚之事保者郡守州县之事合两法而用之天下幸无事矣予故节录之以备用
　　答某友书
熊少牧
书至承询保甲事宜知邑侯举行保甲闻足下贤能具礼属为保长此周官党正闾胥鄙师县正之职与州县相助为理者也保甲法自成周迄两汉后魏盛唐明初皆循之劝善良诘奸慝课作息谨守望以乡人治乡人耳目近而情谊亲洵政之至善于民有利而无害者然行之或恐其扰而弊且滋甚则董事不得其人耳廉明公慎如足下既尝取于清端陆清献张清恪王伯咨诸儒先之论研究其理随时制宜矣迂疏如不佞亦勤勤焉就而商之抑何虚衷敛气乃尔邪因辱下问敢举所目击而惄然私忧者与参末议焉吾乡距行台省百里川原明秀田壤沃饶居氓业耕读颇知自爱无奢靡呰窳佻儇之习乃岁久齿繁俗替濡染洊深其不轨有三端及今挽之或不至江河日下乎一洋烟之流毒也鸦片制自外夷购以重值燖为烟膏偃卧即灯烛力吸之热蓄五内成瘾按时必吸断之则疾垂死面黧形槁萎苶不任操作始为豪有力者能致浸假中下户皆耽之老少男女贪嗜无忌津亭肆设馆为囮士落殖农辍耒妇休蚕织迨卓锥无地锢癖转增黠而穿窬贱而倚市罹罪罟斁彝伦势不至转弃沟壑不止嗟乎狡夷造此以厉中国其深谋谲算岂仅在囊括内地之财货而已哉乃闇者不悟甘以身殉此辈原无足惜其隐祸岂有极耶一神祀之谄渎也里有社蜡大傩报司啬宣时气礼也至若民所瞻仰民所取财用暨以死勤事以劳定国御大菑扞大患在祀典诸神则天子诸侯建国置都设庙祧坛墠而祭之以为民祈福非闾阎所敢擅祀沿至近代祠宇所在多有谓忠孝节义秉彝攸好瞻礼足以兴发其志意犹之可也即苹藻以昭忠信君子亦嘉予焉顾今之奉神不然广厦文榱玮闳轮奂雕塑土木魁然须眉琼弁衣金舆缬幔又或磔髯努目或靓饰仙姝咸幻变有生气仪仗之盛僭踰无等岁正月初吉天贶日中秋节必出行香灵旗辟涂葆盖簇列鼓吹风曳鑪烟雾喷远近结彩龙攒护有长至十余丈者鸟枪虽厉禁亦盈千累百响震山谷观者举国若狂抵迎祀之家牲牢犒劳壶之费众视其丰啬为喜怒每行香一次综计所耗不下三百余万钱岁岁有赢无绌神聪明正直其能罔怨恫乎他如争道忿敛赀干没以致嚚讼牵连在所不免尤可者村人寒暑遘疾辄祷神夜醮缚一豕覆以病者亵服钲声角声刲豕声巫师唱喝声交作比邻亚旅秉炬火讙嚣驰幽谿丛薄呼魂归魂归病者呻吟床褥如痴如梦幸而遇医霍起推功神佑往往有祷未毕而奄逝者余一灯兀坐几于无夕不闻嘻神耶魅耶人为之耶又乌从而知之盖乡愚惑于石言莘降史册可征而僧道复侈言因果报应以投其好而坚其信列子谓楚人鬼班固谓湘沅之间重淫祠繇此观之信矣右二端皆足下听所及盍达之令长令长因达之大吏严加法禁庶弊可去其太甚欤顾尝究推其故要缘于不明理不明理缘于不读书不读书缘于不择师故吾终举一端则塾师之滥忝也古者家塾党庠术序务延乡大夫之贤而老者主之凡入大学递升俊选士者胥自小学植其基观汉之专师宋之大儒初必循循焉小学是讲所谓登高自卑陟遐自迩也即今制以科目取士求工帖括其师类能则古称先训门下士精探六经四子书之旨发而为言因文见道故常成就伟才明体达用为国家桢干讵意教术流失以来小学悉废村夫子冬烘头脑授受庸猥甚至屠酤小贩方外饥寒无赖之徒茫不解少仪内则弟子职为何语亦抗颜号召童蒙以资餬口所课别有俗本讹言破句鄙俚不伦彼田翁圃叟利其值廉而礼简使子若孙从之游卒之呫哔二三年仍一丁不识或稍长知自振励时过无及且童时先入者为之主心蔀日丰夫何怪其瞀于所处不审其义之当为不当为哉然则塾师之关系良非浅鲜天下事有似轻而实重似缓而实急者此类是也足下周旋梓里所接晤诸父老可将择师之道恳切申明将教修经正经正民兴前二端亦不待惩诫而媿悔自生他日采风便当颂吾乡为小邹鲁矣以外若武断乡曲开场纵博讼师土猾私习天主等教保甲条约已详不赘
　　覆文任吾书　　　　　　　　　　　　　　　　　　　　　　　　
曾国藩
团练之事极不易言乡里编户民穷财尽重以去年枯旱十室九饥与之言敛费以举团事则情不能感说不能动威势不能劫彼诚朝不谋夕无钱可捐而又见夫经手者之不免染指则益含怨而不肯从事故国藩此次办法重在团不重在练团者即保甲之法也清查户口不许容留匪人一言尽之矣练则必制器械造旗帜请教师拣丁壮或数日一会或一月一会又或厚筑碉堡聚立山寨皆大有兴举非多敛钱文不可方今百姓穷困无生可谋治之者当如养久病之婴儿攻补温凉皆难骤进风寒饮食动辄为咎故鄙意重在团不重在练抑且不遽重在团而先重在办土匪我不能有利于民但去其害民者而已而害民之中又择其尤甚者如尊书中所谓会匪头目抢案首犯斩刈无赦其余可宥原者皆行保释最为得体舍粤匪而求胁从舍豺狼而问狐狸此近来大不平之事也劝捐之说苦无简明条例不足取信于乡人条例必颁自户部乃可据为典要此间亦无刊定要例不若就乡人所愿为之官愿得之封典告知省城主持此事之人然后较量多寡以定从违其可捐之户亦须择其尤富者至少亦须大钱一千串乃可起捐庶小户无勒派之弊而　国帑有尺寸之补李筱泉年兄醇厚明白仆所深知若得诸君子相助为理必有可观足下所代作告示都为妥善惟第七条按户出丁到处练艺尚与鄙见不合鄙意各乡但行保甲之法团而不练惟城厢则操练一二百人以资剿办土匪之用待岁月稍久民心信从然后层层引入庶费不多而事易集耳
　　上督抚宪紧要事宜归入善后筹议五条　　　　　　　　　　　　　　
魁联
谨将宝郡目前紧要事宜就卑府管见所及有当归入善后章程一并筹议者酌拟五条恭呈鉴核
一善后章程应通盘筹画以期一劳永逸也宝郡辖一州四县幅辽阔民猺杂处毘连粤西自蓝正樽曾如炷等迭次滋事之后刁悍之风日甚一日比年滋事虽俱在新甯而宝属所虑实不止新甯一县访闻武冈一带痞棍藉保地方民食为名私立关卡沿河阻抢与漵浦黔阳交界之区尤匪徒丛集若不乘此通盘筹画彻底查办不特患等养痈并恐忧在眉睫
一地方痞匪请大张告示俯准就地惩创也痞匪愍不畏法由来已久若拘泥成例一一办案不特讼狱滋繁囹圄充塞而且情重法轻稽延时日惟有拏获审实登时处死一法方足以快良民之心而慑莠民之胆拟请宪恩俯赐大张告示俾地方官有所遵循而匪徒稍知敬畏此亦先声夺人辟以止辟之意
一慎重缉捕拟酌筹经费俾资召募训练也痞匪之多由于地方官捕拏不力其捕拏之不力者半由无人半由无费访闻此等痞棍多有军械呼啸成动盈千百断非差役所能捕拏若轻易会营不特犒赏维难而且事多牵制且营兵衙役之中即大半与痞棍通气拟仿照苗疆练勇量为变通酌于乡勇中选募五百人配给衣粮器械府州县分领随时训练专司捕拏痞棍匪徒不准承办差票各县所领春秋二季送府考验宝庆府所领由长宝道考验若地方官督率有方认真训练其收效可与镇筸练勇相等以之捕拏痞匪较之兵役亦易得力惟宝庆虽属猺疆究与苗防有间若归部议必格不行而整顿地方似非此不可且此项经费虽为数不赀然一二年间果能匪棍绝迹即可徐议裁汰较之频年窃发重烦征调所省较多惟目前如何筹措应否归于善后案内核议办理之处伏候钧裁
一各县城垣宜修葺完固以壮保障观瞻也新甯城楼上年兵勇围攻时放火烧毁固应赶紧修筑即宝庆郡城周围查勘亦坍颓过甚不特保障所资抑且观瞻所系或筹款兴工或设法劝捐均属目前要务再新甯衙署及千总营房考棚多被匪徒拆毁均系栖止公廨且亟须开考似应请饬其迅速兴修归于善后案内办理
一各县保甲应认真编查以备荒政棘手也保甲之法本为弭盗安良之善政惟地方官奉行不善假手丁胥差保则无益于民而徒滋骚扰宝庆地方最虑旱灾当此丰稔之时民情尚易浮动若稍值偏歉大势汹汹匪徒从中播弄尤易酿成事端拟乘此大兵甫竣将各境匪徒尽法惩办之后即督饬各牧令教杂编查保甲先访每乡公正绅耆交给牌册告以清理地面保护身家之意其十家之中互相查填出结一乡造完即将簿呈缴地方官便道抽查量加惩劝倘一家之中有不安本分之人其劣迹昭着者准绅耆送案惩治若劣迹未着绅耆但不敢保结即令其九家互结此一家另自出结随时察看办理宽其期限不许在官人役干预愚民虽难与虑始易与图终但得一二乡办理妥善则各乡自踊跃从事一半年之间果能次第办竣则丁口之多寡户族之强弱孰贫孰富孰莠孰良可以按册而稽了如指掌匪徒固无所容身而荒政亦有可藉手者矣再戚令筹议善后章程内开拨请改食粤盐一条查食盐口岸奏案恐难遽改惟是滩高路远淮盐从无运到新邑而小民苦于食淡不能不藉买粤私痞棍藉缉私为名私立关卡纠众阻抢利之所聚众争趋之此弊一日不除新甯之患一日不了至应如何办理之处并乞鸿裁
