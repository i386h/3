<!-- { "loadSidebar": true } -->
折南百余里经塔城关之东沿江两岸土人多穴地取沙以淘金又东南百余里至巨甸自奔子湳以下水势平缓两岸多有村落田亩膏腴人烟稠密土人号曰摩梭为六诏之一也又东南流经石鼓营阿喜汛二百里至木笔湾折而东北环遶大雪山之三面南诏蒙氏僭封大雪山为北岳金沙江为四渎之一中甸境内硕多罔河西北来入之源出中甸东北海子西南流至小中甸青香树折而东南入金沙江又南流经永北厅西境丽江县东境左会无量河右受漾弓江源出丽江县东北大雪山南流经府治又南经鹤庆州折东入于金沙江又南流至宾川州西境右受枯木河源出小浪穹土司折而东下程海之水自北来答旦河自南来入之答旦河发源宾川州南境北流至州治经鸡足山又北少东入于金沙江又东流至白盐井右受泡江源出云南县北界东南流转北至白盐井入金沙江又东流少北左受沘那大罗二河合流之水又东流与打冲河即鸦龙江之下流相会折南经红卜苴土司左纳二小水右受大姚河源出姚州东北流至大姚县又东北入金沙江又东南流左纳黎溪州土司一小水右受龙川江源出镇南州西境东南流经楚雄府治折而北会定远河转东流历广通县又东北至元谋县又东北入金沙江又东流至白马口车安河自北来源出会理州东北境南流至州治又南受四小水又东南入金沙江大环水从南来源出勒品甸土司北流经环州土司入金沙江并会又东经通安州土司转东北至法戛会普渡河源出昆阳县西南境北流经安甯县治东曰安甯河滇池之水自东来会又北流转东北经富民县治南又东北与掌鸠河合又东北入金沙江又东流会玉虹河源出苦竹土司东南流受三小水入金沙江折东北左受一小水又北流纳会通河有二源俱出者保土司合而东南流经会理村折东入金沙江又北流右纳璧谷河源出寻甸州西南北流转西北入金沙江又北流经会泽县西境受以礼河源出会泽县南西北流入金沙江又北流左纳一枝河源出阿都土司南流历天久披沙诸土司转东南至洼鸟入金沙江又北流经木期古二十一寨至巧家营与车洪江相会源出嵩明州南嘉利泽名牛栏江北流合马龙州之西河折东北历沾益州西境名车洪江又北流历宣威州西境又北流阑入贵州威甯州西界至索桥折西北流入金沙江又北流左右各受一小水又北流历永善县西境至黑米土司纳一枝河源出竹黑土司又北流经沙骂土司折东北至千万贯土司受一小水又东流经雷波厅治南又东经黄乡蛮夷贰二土司至平夷受马湖之水源出马湖东流名石角河折南入金沙江又东流至泥溪土司左右各纳一小水又东经屏山县治南又东流左右各受二小水至安边受大小纹溪之水大纹溪源出鲁甸厅合恩安之水东北流经大关县治折东流入四川筠连县界兴小纹溪合又会定川溪东北流入金沙江一名横江又东北至叙州府城东与岷江相会此后不复称为金沙江矣自丽江至叙州里数未敢遽定其曲抱建昌之三面等诸河套李穆堂先生所云南北二干如黻文亚字者是也约计二千五六百里自发源至此则已六千里而遥然山峡紧束急溜奔泷怪石危滩不通舟楫至叙府以下然后帆樯络绎水驿远近枝派分合固昭昭在人耳目无俟重述焉
　　鸦龙江源流考　　　　　　　　　　　　　　　　　　　　　　　　
黄楙材
鸦龙江即古若水水经注若水经越巂大筰县入绳而不言其源所从出一名西月河唐书地理志云渡黄河四百七十里至众龙驿又渡西月河二百一十里至多弥国西界又经犁牛河按黄河犁牛河二水中间别无他水然则西月河当即今之鸦龙江是矣其里数亦相合源出巴颜喀喇山东南名玛楚河木鲁乌斯经流山之阳星宿海正当山之阴其地为青海部落固祭土司玛楚河东南流百余里经称多土司折南流四十里经拉布土司受一小水又东南流二百里左受二枝流右纳三泊水三泊者南曰拉木错泊中曰囊必泊北曰噶拉木泊相连如贯珠西北流入玛楚河又南流百里经春科土司入四川边徼乃名鸦龙江又东南流左右各受一小水经蒙葛结土司又东南二百里右纳杂楚河又流南百里有一枝河发源青海卓作克阡通拉山东北来会折南流百五十里谢楚河东来源出束暑土司鄂衣楚河西来源出林总土司南流百里转东南经霍尔百利甘齎麻书二土司二百余里南入鸦龙江并会又南流少西百二十里至纳林冲左受一枝流有二源一出束暑一出绰布斯甲西南流经瓦述更平霍尔章谷三百余里入鸦龙江又南流五十里右受楚穆河源出土占对东流四百余里入鸦龙江又南至上渡为喀木番商运茶之道转东南经喇滚土司而西南而南流三百里至中渡汛为进藏驿道设外委一员管理渡船江之东为明正宣慰司所辖江之西为里塘宣抚司所辖左纳八角楼之水右纳麻盖宗之水又南流百二十里至下渡入甯远府界屈曲二百里至赶到底与打冲河会源出泸沽湖东南流经左所合浪蕖盐源白盐井三水又瓦述曲登之水自北来会东流入于鸦龙江自此以下遂名打冲河又东经怀远营折南流五百里至迷易土司与安甯河会源出冕甯县北百余里南流经县治东又南流二百里经府城西又南二百里至永定营转西南百五十里入打冲河西南入于金沙江丽江府志指鸦龙江为古泸水引元史云水源广而多瘴鲜有行者春夏常热可燖鸡豚诸葛武侯五月渡泸即此水也元李景山云益州记水经俱以泸水在永昌不韦县寰宇记以为在巂州会川县景因出使越巂考泸水源盖建昌泸川驿有孟获城又有泸古州孔明渡泸繇巂州入益州此名渡泸为有验余按鸦龙江上中下三渡在唐宋之世为吐番入寇之道至于武侯南征由巂入益先逾大度河后渡金沙江不必经由鸦龙汉时巂州即今甯远永昌即今会理虽置郡日久尚取道于马湖其北路隔绝于旄牛国不能通也
　　澜沧江源流考　　　　　　　　　　　　　　　　　　　　　　　
黄楙材
后汉显宗时通博南山道渡兰津行者苦之歌曰汉广德开不宾度博南越阑津渡兰沧为他人兰沧之名始于此水经注华阳国志皆不能考其源滇志澜沧江源出吐番嵯和歌甸之鹿石山一名鹿沧江一曰浪沧江南入大理府云龙州界接嵯和歌甸即今察木多之转音也明人李元阳着黑水辨史秉信着冈春黑水辨俱以此为禹贡之黑水元阳云澜沧潞江皆由吐番北来盖与雍州相连水势并汹涌皆入南海然潞江西南趋缅中内外皆夷其于梁州之境若不相属惟澜沧由西北向东南徘徊云南郡县之间至交趾入海今水内皆为汉人水外皆为缅夷则禹之所导于分别梁州界者惟澜沧足以当之元史至元二年大理劝农官张立道使交址并黑水跨云南以至其国观此则澜沧江之为黑水益彰彰明矣后人驳之谓澜沧源近难界雍州又绝无黑水之名不如潞江源远而本有喀喇乌稣之名为可据也夫澜沧潞江二水并发源于藏地东南流入云南维西厅界相距甚近中隔一山南流至永昌以下乃复分开潞江折向西南由缅甸以注南海澜沧折向东南经顺甯潽洱由南掌暹罗以注南海论其首则潞较远于澜沧论其尾则澜沧又倍于潞其远近大小无所区别彼此各执一辞迄无定论二者皆可指为黑水其实二者皆非禹贡之黑水也禹贡之黑水惟雅鲁藏布江足以当之余别着论今不复述姑就澜沧之原委与所纳之支派详考之按卫藏图志澜沧江二源一源发于匝坐里罔城西北一千余里格尔吉匝噶那山名匝楚河匝楚河源出青海格尔吉土司东南流二百余里折南受二小水又东南三百余里经隆庆土司又东南三百余里至洞巴土司左右各纳二小水折南流少西入喀木界又西南流二百里至察木多寺左名曰昌河有四川桥为通蜀之大道一源发于匝坐里罔城西北八百余里巴喇克拉丹苏克山名鄂穆楚河鄂穆楚河有两源一出拉尔古东查山一出索克布索克谟山东南流二百余里二水相合名鄂穆楚又东南三百里至俄洛桥为入藏之大道又东流四十里至察木多寺右名曰都河有云南桥为通滇之大道俱东南流折而南至匝坐里罔城东北三百余里察木多庙前二水合流名拉克楚河唐书地理志经犁牛河度藤桥百里至列驿又经截支川四百四十里至婆驿乃渡大月河罗桥准以今之地望及西甯进藏驿站所谓截支川大月河者即昌都二水之上流也拉克楚河南流百四十里至包敦入乍了界又南流二百里至兄衣折而西南二百余里至撒金拉复折而东南二百余里至察瓦寺有甲仓河东北来会甲仓河源出官角西南流经草里工又西南至洛加宗合洛楚河又西南至乍了寺前与猛楚河合猛楚源出打仔西南流经哈甲峡口又西南至噶噶折南流经昂地雨撒与甲仓河合而西南至察瓦冈入于拉克楚河又东南百余里左受色尔恭河色尔恭河源出桑昂巴西南流至阿足合上春朋之水又南流经石板沟拉尔塘转西南合下春朋之水又西南入于拉克楚河折南流入江卡境百余里至角占有左贡河西北来会左贡河源出喀木杂楚库工山之南麓二海子名杂楚河东南流至梭罗桥又东南经左贡境转东流入于拉楚河番商运茶之道由此过皮船渡或有紧急之事则用溜筒渡之故土人皆呼曰溜筒江云又东南流三百余里至盐井土人取水倾注碉楼之上少顷风干成盐河东之盐色白河西之盐色红或谓蛮盐性热食之多喉病是以番民男妇往往项负赘疣者十居六七盖未经熬炼之生盐且搀杂不净也
拉楚河又东南流三百里经茶利大雪山入云南界始名澜沧江又东南经阿敦子为滇人进藏之大道设有税卡又东南流三百余里经塔城关折南流二百余里经维西厅西境又南至兰州土司东别为沱曰漾濞江东南流至上江嘴土司左受剑川河又南流经浪穹县西境至漾濞巡检司左右各纳一水有铁索桥广八丈又东南至合江铺受大理洱海之水转西南流经蒙化厅境受永平胜备河之水南合于澜沧江澜沧正干由兰州西南流五百余里至云龙州治西纳沘江之水又南流少东二百余里至霁虹桥两山壁立耸拔千仞因石基以建桥铁十六上覆平板广十有五寻摩崖多擘窠大字皆明以后款识有残碑云　国初平西亲王进剿金齿李定国拆断此桥我军编筏以济事定之后亲王乃捐赀重建后又改名永济桥端设有税局厘卡按永昌为汉博南道疑此即古之兰津也控驭诸蛮最扼形胜又东南流二百余里受永平银龙江之水经顺甯府北境合漾濞江折南流经营州东境顺甯之水自西来会又南流转西南经孟戛孟班诸土司境右纳耿马河左受威远江又东南流左右收二小水至孟养土司名曰九龙江又东流折南经车里孟龙孟仑诸土司罗梭江自东北来会从此南流出滇徼外入南掌国自发源至此历五千余里两岸皆崇冈叠巘无一隙之坦途急溜奔泷如银河倒泻舟楫罔通下游经历南掌暹罗又五千余里亦复如是
　　潞江源流考　　　　　　　　　　　　　　　　　　　　　　　　
黄楙材
