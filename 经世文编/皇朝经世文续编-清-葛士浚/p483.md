<!-- { "loadSidebar": true } -->
凡两国交涉之事条约所及者依约而行条约所不及者据理而断中外各国所以敦睦谊于不敝也按旧约各货纳税后即准由中国商人运天下路过税关不得加重税则只可按估价则例每两加税不得过若干分此约立于道光二十二年维时海内无事田赋足额尚无厘金名目当事又不知中国税额较之地球各国有轻至四五倍七八倍者故与洋人立约如此耳厥后天下多故饷无所出始创为抽厘之法盖西国通例量出为入一岁中有额外用度辄加派于各项之中或有兵事亦由众商捐集钜饷殆与中国抽厘名异实同而于例定之商税则迥不相涉也夫中国有自主之权军饷筹之中国非各国所能干预创办厘捐之初洋商之货亦在各子口抽课均无异辞迨咸丰八年十一年订立条约与各口通共章程始议定洋货土货倘愿一次纳税免各子口征收纷繁每百两征银二两五钱给予半税单为他子口毫不另征之据其不领税单者仍应逢关纳税遇卡抽厘斯乃格外通融之法体恤洋商已无微不至彼洋商运洋货以子口半税抵内地厘捐其获利过于华商远矣然而商人无餍之求靡所底止往岁滇案未结英国威使复徇奸商之请藉端要挟所欲甚奢日久相持始立烟台条约定于租界内不抽洋货厘金又洋货运入内地不分华商洋商均可请领半税单是又格外通融之法所以优待洋商流通洋货者至矣尽矣蔑以加矣闻各国议院于中国厘金一事本不以为非戊寅八月新闻纸英之大臣以烟台条约未遽核准并有虑中国之责其食言者威使徘徊观望其理既绌其气自衰彼之本计不过俟德法诸国修约之后坐享其成其或从中播弄或隐为主谋均未可知然各国所据以争者旧约之说也盖尝细绎旧约之意当时既无厘卡则内地祗有常关耳常关税额较轻于洋关其曰路过税关不得加重税则者譬如江海关纳税复过苏关浙海关纳税复过杭关均不再按值百抽五之例纳税耳然该关之税仍自当完故后此议定不领税单者有逢关纳税之款而各商无不遵行至厘卡收捐专为筹饷而设名之曰捐则非税可知名之曰卡则非关可知二者既不能相混则条约固无不得抽厘之文彼西人将何说之辞且查同治元二年闲上海洋商屡请领事阻止租界抽厘英国卜公使批劄驳斥法美两使亦意见相同乙亥七月新闻纸录字林新报有同治二年英使批上海英领事禀英国外务大臣复英公使之语均言租界应由华官抽收华商之捐夫租界且如此况在租界之外举是以折之而彼当无词也洋人之货一入华人之手听其或留或售或用或不用洋人不得过而问焉则华人以名义所在自捐公家之饷亦固其所西洋诸国无物不征无人无事不征即如商贾既税之于合伙又税之于出入货物又税之于发收银钱又税之于每岁所赢之利其征敛之繁十倍中国设使中国欲减其税项以便华货之畅行彼能允之乎举是以折之而彼当无词也洋人之说动谓以厘金之故致洋货阻滞不行考近年进口洋货每岁值银至八千万两以外较之十数年前几逾一倍可谓年盛一年矣而犹云贸易不畅其将谁欺举是以折之而彼又当无词也总之洋商于已得之利则习而忘之未得之利则变幻百出以图之充其无穷之欲壑虽尽去商税犹未以为足也众商日聒之领事领事日唆之公使公使非不知事之难行姑肆其恫喝以尝试中国幸而得请可以要誉市恩万一中国必不能允彼亦有词以谢众商矣然则应之者在洞烛其情始终勿为所摇而已
　　利权三　　
薛福成
间尝闻西人为持平之论者曰洋商之求免厘金非敢干中国之政特以中国厘卡林立收数互有异同运货者不能约定成本恐多折阅耳审如是则加洋税免厘金之说也昔者日耳曼未一统之时小邦棋布关税繁苛百货不能流通自普人称雄始集各邦议立统关入口货但征税一次税亦视前加重以各邦幅员之大小按月均分近者德相毕士麻克又在其国议加进口税今裁撤厘金之议德使巴兰德颇主之若知中国必不能允彼或以统关之说进然中国之形势与德国异中国之地以开方道里积算赢于德国者几及二十倍各省各口所设厘卡皆有必不可缓之用待以支销今洋关加税少中国万不敷用加税多洋人又未必愿也则惟有坚持旧章与之駮辩而已且中国所需之物祗有此数即去厘金贫民不必因之多用洋货其贩运在数百里内者抽课本微即或道路远纳厘较多获利亦较厚其数辄加之售货之内而华民亦不因此少用洋货是厘金无损于洋商也中国之护商旅也陆路则有防勇水路则有水师皆恃厘金以给巨饷去厘金必去水陆各营盗贼之起何以弹压洋货土货皆将阻滞不行是厘金大有益于洋商也夫无损如彼有益如此然而巴使拾威使之绪余起而相争彼自谓天下强国德犹出英之上故凡英所不能行于中国者欲竞而得之以示豪举然窃以为误矣巴使于约章之原委厘务之窾要实未究心徒受威使之愚弄而不自知今以洋船贸易论英商居十之七美德法及东西洋各国共居十之三就令争而获利亦不过英取其十而德取其一威使自知无可置喙乃嗾巴使于修约之时强中国以所难行事成则英商坐享其利不成则德人且以不谙公法为笑于天下威使为英计则得矣何英之智而德之愚耶德之君相素以豪杰成名一闻此中曲折亦必不以巴使为然也或曰中国加洋药之税罢洋货之厘以相抵可乎曰抽厘则利权在我加税则利权在彼即令倍加洋药之税与厘金若足相抵然洋药在中国例本当禁专恃此为利源名已不顺万一异日有可禁之机必以碍于帑项而中止是使中国留终古之毒也且洋药之为物轻微易藏在于把握若加税过重偷漏必多仍无补于国计而厘金之利则一去不可返矣威巴诸使每举关卡一二小节以为要挟罢厘之词不知此等乃通商常有之事就案清理则可藉为要挟之资则不可而况彼之所晓渎者又各有一是非也然则洋货加税之说可行乎曰必不得已如所加之数逮于厘金之数又于立约之时善防其弊则固未尝不可行西洋各国税额大较以值百取二十取四十为衡又多则有值百取六十者有值百取百者又有通行免关税者盖于轩轾之中各寓自私之计不若中国之大公无我出入一体今酌中定论自洋药而外均以值百取二十为断或于厘金所失之数稍足相偿乎
　　利权四　　　　　
薛福成
自巨寇窃发以来军饷告匮始立榷厘之法古之人有行之者汉之算缗唐之除官钱宋之头子钱其意皆相同也救时之彦创为此策而军饷赖以支持者逾二十年迩者群寇削平洋人颇谓军事起则抽厘以助饷军事定宜免厘以恤商不知此说似是而实非者也盖自各国通商而洋货之贩运洋人之游历日益繁多不能无水陆各营以资保护不能无船政机器诸厂以精制造不能无江海各隘台以固藩篱凡若此类虽质之洋人必皆谓当为之事而岁出之经费亦十倍于前日是故通商之事既不可废即各项经费一日难减即各省厘课一日难停也夫中国于厘务苟持之甚坚洋人或出于加税之一说万一所加之数竟如中国所需之数则其中又有利有弊何也当子口税章初定之时洋商以半税而免内地厘金其利本优于华商华商之巧者不免与洋商狼狈相倚譸张为幻于是有代华商领半税单而取其规费有用运照庇送无运照之土货有用洋船代华商带洋药各货有凭运照免纳厘金未到子口之先已将土货销售是洋税与厘金均受其病也是使守分之华商不能获利也是驱守分之华商不得不为奸商也今定税例华商洋商一律凡进口之洋货纳税于海滨之通商正口凡出口之土货纳税于内地之第一子口各厘卡量加裁并论其大势宜密于近海而疏于内地用新定税额一征之后任其所之不复重征是举前此弊端一举而清之也不必立防弊章程而弊自绝矣内地各省祗须于最要之口设立总卡既可撙节浮费而华货贩运较近者并无所征则小民咸受其益此皆中国之利也然而犹有虑者厘金取之华民中国有自主之权今既尽归之洋税设洋人于下次修约复以税重为言势必致固有之利权动为洋人所牵制是宜于立约时声明加税与停厘相抵如异日酌减税额亦宜酌复厘金以昭平允永杜洋人之藉口此一端也中国既权厘金所入尽归之洋税其或华人自在内地贩运土货若免其征税既恐洋商隐附于华商以滋弊混若偶经一卡而亦用值百抽二十之例势必有所难行是宜明订章程核定道里之远近如某处至海口须经几卡则货税亦可作几次分缴如是则华人不以苛敛为苦而所经各卡节节稽征洋税不能偷漏此又一端也二端既立乃可祛其弊而收其利矣然则中国既得其利洋商独无利乎曰有洋商运货入中国可豫定成本若干赢余若干操券而来必如愿而返利一也关税交纳之后运入内地无守候验货之烦无逐卡停留之苦行运既速成本较轻利二也洋商一次纳税虽若稍重然隐加之售价之内仍取偿于华民华民但知洋货之不复纳税也无不乐于贩运或益从此畅销利三也利之所在显然易明洋人何惮而不为然窃料洋人昧于远图而溺于近利加税一说势固必不我从也则惟有坚持旧章与之驳辩而已
　　上曾侯条陈第四则　　　　　　　　　　　　　　　　　　　　　　　　　　　
张焕纶
机器利钝价值贵贱宜随时采访以免欺伪中国开采煤铁鼓铸船等事在在需用机器往年购买或窳败不合用或价值浮滥及与理论往往恃强胡赖耗费不资纵立合同视为具文为今之计宜于随员中奏派一人专司访察再访税务司吏选一西人辅之机器之制岁易月新随事纪录设欲购买即责令担保工匠教习亦令选择器有不合用匠有不称职惟彼是问西人重利恤名既居其任必不欺负此事虽小益国甚大
　　扩充商务十条上南皮张制军　　　　
钟天纬
一曰设商会窃见中国经商之道心思未尝不敏营运未尝不勤而获利终不逮西商者良以彼则官为护持此则官多抑勒耳查西洋政治事事必顺人情惟商务则一切操以垄断彼国家非特不禁反从而庇之俾其获利此无他西国以商税为岁入之大宗故视工商为国家之命脉各埠均设商会京都且设总会而延爵绅为之领袖其权足与议院相抗每有屈抑许经愬诸巴力门衙门故商人得恃无恐贸易盛而国势日强中国则不然目商贾为市侩薄工艺为细民平日抑勒百端有事视为鱼肉故其势涣散而不能自立更何能与洋商颉颃即如关税洋人仅完厘半而华人则勒索数成盘查则洋船不敢谁何华船则百般恫喝以致华商人人短气而有不能自保之势矣诚能仿外洋领事之法许各业推举绅董优以体制假以事权遇有商务许其直达有司凡有益于中国商业听其设法保护而不以成法挠之如粤中百工聚商贩肩摩地窄人稠生计困苦苟为振兴内以裕小民衣食之源外以杜洋人侵牟之害大足开天下风气之先斯亦转移之妙术也窃慨粤东缙绅巨族每与长吏抗衡若礼貌之加舍彼就此其亦古人式怒蛙之见乎
