<!-- { "loadSidebar": true } -->
国家财赋出入之数岁有常经自设关通商以后华洋税额骤增一千数百余万迨至今日凡京饷协饷出使外国南北洋海防经费及税关洋人辛俸一切支销之款靡不取给于是自同治壬申平回之役及前岁中法之战先后贷洋人银二千余万皆从各关按年加息分还于是关税不支日以告疲迩者　朝廷整练海军首筹钜饷当事始议加捐洋药适英以法取越南恐法独擅西南通商之利也急谋从事缅甸以通滇道又以俄进兵阿富汗并有窥伺印度之意也欲结中国之援俾国无东顾之忧而得以全力抗俄于是特允中国加抽洋药厘金彼盖知所抽之数仍加于中国吸食之人而其利不因而稍减且可以示德于中国计洋药每箱税厘并征银一百十两核与英常税值百抽二十之数相等然洋药有害民生法所当禁专恃此为饷源名既不顺况从违之权操之洋人则情更难恃此盖一时权宜之计而未可为根本之图者也按西洋各国税额大率值百取二十取四十为多有多至值百取百者更有两国有衅故重敌税至值百取二百者皆视其事之损益以时定税之重轻所以自护其权利于条约本无关也中国以值百抽五定税则载在条约然并无不准加税之文是在人为之何如耳中国税额若照英值百抽二十之数岁可溢银三千余万如洋药等项虽值百抽百亦可即永远禁止亦无不可此事当今未可遽行当俟欧洲有衅而为之变通于条约之中而与公法绝不相背固非拘守约章者所能知也若夫滇桂陆路通商事系创始税则一切为条约所未载与海关事体迥别滇省矿产之富甲于天下若英法于缅甸越南各开铁路以达于滇滇中百货将尽趋于彼而内地由川入江之路益闭不通彼且居我之货由海道运入各关贸易重利此中国之大患也为吾计者必令彼由海运入之货与吾内地由江运出之货成本多寡相等庶可保全权利而使滇省永受通商之益前岁中法立约第六条有减轻税则之文此事既误于前矣当筹补救之法查中西税额轻重攸殊今若于议约时申明两国立一公平出入税则务使轻重相同以昭平允如得不肯减轻其税则必无辞以拒我之加税而前约不废而自废矣税则大致仍照西例值百抽二十为断而时轻重之西人视我之办事合彼西法虽始必迎距而实未有不心服者在立约之始坚忍持之而已万一事势尚有难行或议停内地半税单而于边关第一子口重抽厘金抵彼税额必相当乃止是亦救时之中策乎英取缅甸法取越南暹罗介两大之间国势日岌若英更取暹罗则自印度以东由缅甸暹罗属于新加坡利尽南海根柢磐亘日益强大亦法之所深忌也中国宜与英法立约公同保护暹罗仍不准妨其自主之权割缅甸怒江以东之地开中国边界与暹相接英既灭缅甸喜于通商之利骤无大志或可就我范围更仿朝鲜之例与暹罗立约通商厚结其意暹罗惧英法之偪必亲睦于我如吾海军既治舟师入七洲洋借暹罗为东道主足以张示中国形势亦筹边利国之一道也
　
进口正税
出口正税
复进口半税
船钞
内地半税
共计
光绪元年
三百九十万四千四百三十九两
六百九十三万一千九百八十四两
六十四万五千九百六十一两
二十三万六千六百九十四两
二十四万九千三十一两
一千一百九十六万八千一百九两
二年
四百六万三千五百八十二两
六百九十九万五千五百六十九两
六十一万一千四百三十两
二十三万四千三百十四两
二十四万八千二十六两
一千二百十五万二千九百二十一两
三年
四百十七万五千七十五两
六百八十四万三千七百六十三两
五十七万二百二十一两
二十二万四千三十四两
二十五万三千九百八十五两
一千二百六万七千七十八两
四年
四百十八万八千九十二两
七百十万九千六百三两
六十五万三千五十九两
二十六万一百三十一两
二十七万三千一百三两
一千二百四十八万三千九百八十八两
五年
四百八十四万二千五百二十四两
七百三十八万五千七十两
七十一万三千四百四十七两
二十四万七千八百三十三两
三十四万二千七百九十六两
一千三百五十三万一千六百七十两
六年
四百六十一万七千七百七十三两
八百二十六万八千六百八十二两
七十八万六千一百九十六两
二十四万九千五百九十一两
二十三万六千三百四十一两
一千四百二十五万八千五百八十三两
七年
五百万二千十一两
八百三十二万九千六百六十八两
七十三万九十一两
二十七万三千五百七十四两
三十四万九千八百十八两
一千四百六十八万五千一百六十二两
八年
四百六十八万四千七两
八百六万八千四百三十五两
七十四万七十八两
二十七万九千七百九十九两
三十一万三千三百五十三两
一千四百八万五千六百七十二两
九年
四百四十万一千四百十两
七百五十五万四千三百七两
六十九万七千四百八十五两
二十八万四千四十四两
三十四万九千五百十一两
一千三百二十八万六千七百五十七两
十年
四百三十七万五千三百七十二两
七百七十八万八百十六两
七十四万五千五百四十八两
二十七万九百十四两
三十三万八千六十二两
一千三百五十一万七百十二两
洋货进口土货出口每值百两皆抽银五两为进口正税出口正税土货转运别口每百两抽银二两五钱为复进口半税洋货转运别口在三十六个月内给发免单逾期照完正税为复进口正税洋商运洋货入内地及入内地购土货皆每值百两抽银二两五钱为内地半税凡火论夹板等船一百五十吨以上每吨纳银四钱一百五十吨以下每吨纳银一钱为船钞四月纳钞一次
皇朝经世文续编卷一百十六
　

　洋务十六商务四
　　利权一　　
薛福成
自来有天下者取诸民以制国用即量所入以治民事此古今不易之通义也孟子论取民之法准乎什一以为轻乎此与重乎此举非尧舜之道盖必如是而后用可足用足则事治事治则民治也后世幅员日广道路之转输有费官吏之征调有费往往取之甚轻而民之所供已至数倍况地之肥硗民之勤惰万有不齐于是取民之制不得不务从其俭以恤民艰我　朝承明代加赋之后悉除一切无名赋额厚泽深仁旷古未有通计一岁取诸民者惟江浙腴壤于什一为近此外由内地推之边省又推之瓯脱荒远之区有数十而取一者有数百而取一者有縻勿绝一无所取者盖地旷民贫不得不薄赋以示绥怀相承久矣然其当治之事当设之防或更倍于内地又不能以取之者微而置之不理故合计天下地丁正赋约二千余万仅足供绿营兵饷之用而其余出款尚繁入款有限即令无偏灾无大役犹且汲汲不遑迨稍值事变不得已而议开捐例议减俸廉议令州县摊捐各款所得甚隘而其弊不可胜穷也所节甚微而其耗不可胜言也曩者粤孽构难一时名臣谋士创为榷货抽厘之法诚以有寇不能不募兵有兵不能不筹饷自然之势也明之晚季军饷皆出于加赋一丝一粟必取之力田之农农之谋食也艰稍夺其事畜之资即已流亡失业所以流寇愈炽驯至事不可为若夫厘金悉取诸商商有余资以营贸易莫不自顾身家且所抽之厘仍加诸所售之货之价则于商并无所损而其利实取之众人所以积少成多而民无大怨各省厘金最旺之时通计岁收不下二千万今亦有一千四五百万所以能剿除群寇懋成　中兴之业者职是故也夫明之贻误与今之成功其得失较然明矣迩者军事渐平而经理厘务之人或失其初意不无病民之事于是论时务者莫不扼腕抵掌欲去厘金而洋人亦遂执洋货免厘之说以继其后夫厘金果不便于民俟中国财用充足徐图裁减可也外人而挠我自主之权不可也中国整饬厘金之弊严杜中饱俾商民乐业可也予洋人以垄断之柄不可也何也洋货既免厘必旋及于土货洋商之运货免厘必更揽庇华商之货厘金之利岂不尽失耶且今军事虽平而各路防营尚不可撤各省田赋尚未复额一切城廨仓狱善后之工尚未尽修莫不恃厘金为挹注苟或去之则拘孪贫弱百务俱废异日彼乘我无备求减洋税将何以应之且华商因避厘金之故竞买税单而洋税因之稍旺厘金既去则洋税必多偷漏是洋税随厘金而减者又自然之势也万国公法有之曰凡欲广其贸易增其年税或致他国难以自主他国同此利权者可扼之以自护也又曰若于他国之主权征税人民内治有所妨害则不行今各国徇商人无厌之请欲有妨于中国其理之曲直不待辨而明矣
　　利权二　　
薛福成
