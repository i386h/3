<!-- { "loadSidebar": true } -->
窃维我　朝定鼎燕都居重驭轻八旗禁旅悉入环卫每岁糜金钱数百万两以赡其身家计至深也无如二百余年来户口日繁纵使军旅不兴岁入如故隐销坐耗上与下均岌岌有不可终日之势历朝谋国诸臣已逆知经费之难继与旗人生计之日艰屡次条奏实已准行者如清查入官地亩分拨拉林地方移住双城堡屯田外官准带亲族随任所以调剂之者至矣而屯边之法旋以安土重迁事寝不行近复准出外谋生而去者寥寥固由人情惮于跋涉亦以各旗兵丁之愿去者欲贸易则无本欲耕种则无具欲迁徙则无资也臣官京师时亲见旗民生齿繁庶不农不商除仰食钱粮外别无生生之策自圜法变更南漕不继一丁所领之粮不敷供一丁之食其强者悍然为非每陷刑网弱者坐以待毙转于沟壑我　皇上视民如伤四海之内一夫失所犹深轸恤矧以八旗世仆勳旧子孙近在辇毂忍令饥寒颠覆不为之计乎从来以一人养天下恒苦其不足使天下自为养常觉其有余臣窃以为今日安插旗人其上策在移屯边方中策则听往各省而已夫移屯于丰盈坐享之日人情孰不好逸而恶劳移屯于冻馁交迫之秋人情又莫不辞饥而就饱此今日移屯一议较之昔人事半而功倍也臣论先言听往各省之法即就从前武隆阿英和诸臣所奏而推广之无论马甲养育兵闲散其愿出外谋生赴各厅州县者准其径呈本旗都统前往照商籍军籍例编为旗籍户婚田土命盗案件归地方官管理生子随时呈报督抚年终汇咨部旗绿守战马粮及各营将弁亦令一体考拔并许用旗籍应府州县文武试及乡会试欲应繙译试者照各省驻防例凡降革休致官弁及举贡生监与各省驻防愿移者均听之此移之内地人所乐从其资给概从其省也至若移屯边防之法臣请　钦派廉干大员为屯田大臣随带司员查照旧档于奉天吉林一带及独石口外红城子开平等处与张家口外之兴和新平等城昔年富俊孙家淦诸臣所勘定旧地岁计可开若干顷并建造房屋城堡添制农具牛种及军装器械酌定成规宅中驻扎始终经理其事再由八旗都统剀切劝谕旗户愿移口外者照道光初移屯双城堡旧例由户部当堂发给治装银三十两沿途官给车马到屯后每户官给房屋四间农具牛耔皆备三时务农之隙讲武刑罚教养之事皆屯田大臣主之十年以后地亩照下则升科征收之粮粜运于口内而积银于屯所每年即以屯粮所粜为次年京旗移屯与屯所各项之用无事再动库帑此移之边防事极艰难其资给不得不量从其优者也然议者必谓口北寒冷不宜粟麦饔飧无出流离远徙易伤臣仆依恋之心不知昔年迭次移居双城堡及拉林地方旗户至今长养子孙称为乐土若非耕种何以自存至孙家淦勘地原奏亦将地方之寒暖谷种之所宜与日用之水火煤薪旗民之相安蒙古旗厂之无扰以及山场之可牧平原之可猎条分缕晰非徒托诸空言况人气日聚地气亦开天气即为日暖旗人不过一迁徙之劳永可丰衣足食较之株守在京饥寒无策告贷无门相去远矣臣所谓恤旗民者此也议者又必谓边屯太多禁军单薄恐非强干弱枝之道不知　　圣朝开国之初人心甫定不得不藉资劲卒镇辅京畿今则薄海黔黎胥归天籍自军兴以来收复郡县殄除渠魁大都绿营兵勇及蒙古与东三省兵力居多旗人生长京华习于豢养偶有调遣未闻得力若令移屯口外练习风霜耕种牧营生资劳苦气体必见充实再能督帅得人训练有素无难上复　国初骁健之风十数年后环边之地东西开辟不断北可震慑强邻南亦以拱卫京邑设有征调缓急更为可恃臣所谓足边防者此也特以移屯诸费昔年犹以为难今日帑藏空虚更安得此闲款臣尝私心计之八旗现放兵饷除二成大钱外实放银四成人口嗷嗷朝不谋夕各省军务告蒇必应循例照八成旧章以裕兵食窃谓救八旗一时之穷困其惠小贻八旗无穷之赡养其利长当未减之时而忽议减其势逆而难行迨已减之后而量为增其势顺而易节请于定复八成兵饷之年暂给六成酌留二成每年约可得银一百余万两治装银两与房屋种具每户以八十两计之加以屯所修城堡制器械及一切费用每年至少亦可移数千余户俟屯田升科后移屯有资京旗兵饷仍复八成之旧如此则目前经费毋庸另筹日后正供永无不足臣所谓舒国用者此也昔臣佐理度支筹之至再而军旅方亟未暇上陈今虽出为疆吏不敢缄默自安所幸僭伪削平东南渐臻底定寰宇民生皆蒙休息似宜及时预筹本计勿责旦夕之效冀开乐利之源　国家亿万载之丕基可于是而益固矣
　　请变通旗民交产章程疏　　　
直隶总督刘长佑
窃照同治二年四月准户部咨议覆御史裘德俊奏请仍准旗民交产一摺抄奏内开咸丰二年会议令顺天直隶等处悉准旗民交产照例税契升科奏奉　谕旨准行嗣因弛禁后各州县请报升科者甚属寥寥而盗卖隐占之案层见迭出虽有升科之名并无纳赋之实复于咸丰九年奏请规复旧制仍禁民人典买旗地遵奏在案兹据御史裘德俊以旗籍生计艰难请复旗民交产之例应请准如所奏顺天直隶等处无论老圈自置亦无论京旗屯居及何项民人俱准互相买卖照例税契升科一切章程照案办理庶旗民有无均可相通于八旗生计不无裨益等因奉　旨依议钦此咨行到臣当经饬司通行各属遵办在案嗣据调任布政使王榕吉呈称据前任清苑县知县朱溥禀称遵即出示剀切晓谕并传集乡地予限查报如各村民人买卖旗产互相捏饰匿不税契升科闲有屯目社书禀出某村某户隐匿旗地数亩或数十亩若据禀纷纷传质人数繁多不免扰累咸丰二年弛禁后查办升科一无成效此次准令旗民交产奉文日久查办仍无头绪其藉端生事之辈反得有所藉口而肆其指控案牍日繁见多粮租毫无实济利未能兴弊不堪举与其任法而不能行曷若变通办理使农田税课两有裨益悉心酌议不必责成乡地人等按亩查造画清地界册籍凡有置买旗地无论远年近年即以同治三年为期按村出示晓谕饬令民人自赴州县呈明地段亩数有原契者检同原契查核相符立时查照章程分别酌定应征钱粮数目即自同治三年起征粘发旗产契尾给领收执毋庸等候覆勘再议科则以期迅速既不许差役下乡藉端勒索亦不烦弓手人等赴地勘丈所征粮银按季造报俟一律报完汇归旗产奏销册内报部如其有意故违逾限延不呈报一经查出或被告发即将地亩入官兼治以隐匿不报之罪如此酌量变通既与原奏章程并无窒碍且可速收实效至咸丰二年查办案内间有已经报出地亩尚未议定科则旋即奉文停止此时若仍令按年补征未免向隅况九年以前民欠粮银曾有奉豁明文此项事同一律应请即以此次查办为始统自同治三年起征以纾民力等情由司具详经臣咨部核覆旋准户部咨覆此案章程酌量变通应由臣奏明办理等因即经饬据前署布政使李鹤年覆核详请具奏前来臣查民人既准置买旗地自应照例税契升科未便任令隐匿延不首报该司等所议变通办理法系为税契升科不致有名无实起见拟请准如所议分别办理
　　请量为变通调济宗支疏光绪五年　　　
戈靖
窃维　恩由近以及远法因时而制宜我　朝笃念懿亲敦叙之典远过往代　列圣相承有加无已咸丰年间复开道府之例近奉　恩谕轸念闲散宗室觉罗人等生计维艰　加赏两月钱粮凡所以为宗室谋者周且备矣惟是椒衍瓞日益繁盛固系功德垂荫之灵长而枝分派远不免饥寒实深　祖宗在天之隐痛诚以闲散宗室钱粮则限以岁时仕进亦定为专缺既不如觉罗满蒙汉道路甚宽并不如士农工商得以自谋生理是岂　圣朝亲睦之本志哉格于成例未有以变通之计为　国家策久远者臣目睹情形难安缄默请于常例之外量为调济俾天潢支派均得仰沾　实惠谨拟七条为我　皇太后　皇上敬陈之
一宗室二两钱粮宜请复旧章也向例宗室十岁即给二两钱粮所以养赡之并欲其及幼学之时使得就傅读书耳自改为十五岁始补二两宗室子弟有力读书者甚少此五年中经费所省有限蒙养伊始竟使不学将落良可惜已今请仍自十岁即补二两钱粮以资教养
一宗室官学生宜请增入咸安宫国子监也查觉罗满蒙汉子弟各有官学然复挑补咸安宫国子监官学所以教育而造就之者意至美法至良宗室子弟止有两翼宗学同系宗族未足以相观摩不出家塾未足以广闻见窃谓有教无类请于两翼宗学外照八旗章程增补咸安宫国子监宗室官学生以广陶成
一宗室笔帖式宜请分补各部院学习也查宗室笔帖式惟有宗人府一途外衙门并无缺额但宗人府缺少人多补缺实形壅滞而各部院笔帖式之缺尚宽即拨各处满缺二三名作为宗室专缺照宗室郎中员外郎主事之例似于满缺不致有碍则宗室笔帖式补缺可疏通矣
一宗室举人宜请酌补中书小京官也查旗民文举人会试三科后有拣发知县及大挑之例宗室举人非会试中式每多废弃虽有选宗人府笔帖式一途而得选匪易同系举人宗室则报效无由实为可惜请将宗室举人三科后酌选中书小京官以遂其向上之志
一宗室读祝官赞礼郎宜请增补　陵缺也查例载宗室有京读祝官赞礼郎各缺并无　陵缺今止有赞礼郎一缺近来文武两途皆形阻滞致令有材能者于邑不伸转生枝节何若将各　陵读祝官赞礼郎旗缺改增宗室专缺似于旗缺不甚相妨并请仍添京缺读祝官则宗室登进之途稍宽矣
一宗室武场乡会试宜量为取中也查宗室文闱乡试每取中六七名会试每取一二名独至武科即有精于骑射技艺者不得与试未免向隅应请仿照文闱乡会试例酌量取中数名以备干城腹心之选
一闲散宗室请准游幕屯居也前山西巡抚今大学士沈桂芬条陈八旗准出外贸易及在外寄籍等因曾经议准在案今宗室生齿日众食三两者按现章支领每月不及二两自养多不能足现在经费支绌兵饷难复旧章宗室何能议加与其使之坐困京师何如使之自求生计如有愿游幕屯居者准其由旗报府给以执照注明何方倘在外滋事即准该地方官详解宗人府严加管束如此则宗室不致困苦矣
　　援照成案拟请拨给旗员随缺地亩片光绪八年　　　
吉林将军铭安
