<!-- { "loadSidebar": true } -->
或又谓中国食用之物类皆不宜于西洋所销大宗惟丝茶耳近年各路通商岁销均各有定数多寡不甚悬殊华商既恃为洋庄以待销洋商亦预计华工以采买倘丝茶所集逾额太远则有拥挤跌价之虞英法俄奥四国之人岁不加多故丝茶之市岁不加旺至于他货制造更鲜知洋式车虽疾驰何所载以服远贾哉噫此皆巧辩饰说也夫通商之道首在通一国之有无不必定在牟他国之利息铁路既开华货载其九而洋货载其一谁享其利不问可知苟中国起居服食事事便宜则岁买洋货之钱漏自塞纵使中国无一物可售诸洋庄而亦使洋货无一物可售诸中国则与洋人争贸易之策已独得骊珠矣若夫丝茶产于南省为多本无待铁路以行销原不足以藉口也惟转运既易则内地亦必有栽种者所产既多而谓丝茶之互市不旺者吾未之信也
或又谓西人好游妇女不喜家居出则夫必随行挟子女故游人多而火车之价客店之费皆易取盈我中国民习勤俭安居乐业者多苟非仕宦兵役游幕经商终身几不出里门若妇女则尤以踰阈为戒安得游人不知铁路专重通商运货原非为行旅而设然以行旅论则铁路必建于往来孔道如由江甯通至北京则八九省来往之人自必络绎不绝八九省驿站之费可省所费不赀以中国人数配之当百倍于英国何忧行旅不出于其途尝见三家村有一兰若则十里以内男妇毕集焉无他取其路近耳若有铁路则千里缩如咫尺天涯名胜不啻户庭隔省亲朋不难觌面不齎宿粮一夕可以往返则游人自众矣华人未尝不好游特游于近地耳王道不外人情必欲禁民之宴游则儳焉不可以终日非深明治道之言也
或又谓洋俗以银行息皆只一二厘惟铁路之股分可收息四厘今中国若借洋债以开铁路则委员增其一经纪增其一洋人汇号又增其一于是本三厘之息可以变为八厘甚且溢至一分夫洋人合众力以谋生犹只取息四厘我中国视为官事而苟且将之岂能获利在四厘以外以一分重息借本而获利仅只四厘其亏折伊于何底此言稍似近理然犹非推原之论也论其本原则惟国家愈富及所营之产业愈稳斯取利愈轻乃中国未尝无财特未开国家银行置公款于无用之地又听银号典商之盘剥故闾阎之私利最重而又不能取信于己民反仰他人鼻息层层朘削辗转侵吞其受病均在铁路以外若能国家自开银行自借国债则天下之官利渐轻倘借作铁路赀本而由国家为保而其铁路又十分可靠则人皆有置产业贻子孙之心而不藉股分之涨落为买卖空盘之举斯铁路之利愈轻与买田亩造市廛相等其利亦祗数厘而已拆息既轻斯铁路之股票愈昂铁路之开销更省自能支持于不敝矣
或又谓中国幅太广有铁路则巡察易周官吏不敢踰法顾察吏之昏明在精神不在形嚣矜暗昧之身虽日驾火车以周巡其受蔽被惑益不可解若其治身心以治左右则无私足以普照临虚衷足以广视听有日坐幽斋而万里无殊一室者康熙雍干之世无大无小皆归　圣人洞鉴之中岂其时已有火车耶此言也不过袭八股之唾余立说甚高而皆无当于实理夫为治有本末修齐治平者本也礼乐兵刑者具也不得谓其本已立而其为治之具举可废也有铁路则察吏较精犹之有千里镜而目力较远使由盲人窥之自然熟视无睹焉若因噎废食而遂谓千里镜之无用我有离娄之明自若驾千里镜之上不亦诬乎且使康熙雍干之世早有铁路则　列圣周谘博访更可稍纾　勤劳岂无补于郅隆之世哉
或又谓中国各省置兵饷糈甚费有火车则惟练兵数万屯于京师察事变而应之王师所加祸乱立平其说近似有理然观西洋诸国各部均设防兵未尝以有火车而径撤盖身习于其地然后山林溪谷形势了然无迷途入坎之虑且君之于百姓非欲俟其逆谋既成而尽诛之将镇以兵威使之积畏而不萌异志又况兵易增不易减每闻裁兵则营员煽使鼓噪以挟制疆吏其不譁者大率空籍之故今若信其可以裁兵而开铁路异时铁路既开必有言兵之不可裁者省饷之说夫谁欺欤此皆不根之说也西洋各部屯兵姑不具论若山川形势则不必久于其地而始知昔普鲁斯之将蹶法国也普兵人人藏有法国地图是以履法境如入钓游之乡况有铁路则兵威所及千里肃然驰剿更速控驭更遥此正所以销逆谋也若减兵之案咸同以来书不胜书譁噪者有几如有空额更宜裁之　本朝养兵百年未收其效诚不如裁额兵之半而俟临时招募勇营之为愈矣
或又谓中国久知开矿会典所载皆召商试采矿旺则开矿竭则闭未尝藉火车以致之也使因而造火车则是耗无穷之资财博有限之矿课其利安在至于煤铁为轮船枪所必需即驳运维艰亦断不致如云南铜运之苦矧产此之山随在皆有就近挹注何待火车闻英国煤铁势将不继深冀中国开采以火车运出供其取求则彼兵轮商轮可以久泊而无忧是特彼之利而已为此说者似于铁路之源流尚未晓然盖铁路虽因运矿而起而实不专恃运矿之用也即以矿论亦以煤铁为大宗然一省之矿产祗供一省之用运诸他方即不合算山陕之煤不能供江南之用川黔之铁亦不能济闽粤之需何也以就近有矿可采自不必求诸远方但邻近地方仰煤为炊待铁为铸者自以转运迅速为便有铁路则成本可轻运脚可贱所利于矿务者如斯而已而销路既畅即矿务愈兴一矿获利则人皆争思开矿矣若谓英国煤铁将穷此特矿学之士一家之言且尚在千百年之后不必为此远虑也即使有之彼时岂无设新法以代之者如美国创设火油机器已以火油代煤矣而中国欲自秘其千百年之矿产是无异恐邻人觊觎其田产而遂荒弃不耕也不亦愚哉
或又谓漕河淤塞惟恃海运以济京师他时或有海氛运道必致阻绝非不知建铁路以代漕亦思患预防之计然尝筹之如移漕督于济甯而令南漕由清江浦起岸陆运以达济甯沿途州县平治道途各于站次多造邸舍庌庑以容粮车所过州府转相递授严定赏罚使升斗无缺如此未尝不可以达京仓我　朝西征新疆西藏沙漠迢遥运粮不匮而谓腹地必须火车乎火车办不得人则偷盗短欠弊亦相等京仓惟恃接济而已不必以一昼夜驰至为益也呜呼书生之见抑何阔疏乃尔夫河运不及海运之廉海运不及铁路转运之速而乃反欲以陆运代之劳费与烦扰不知凡几辗转授受运十石之米率不能致一石况粮车所至需索夫马征求草远近骚然百姓且逃亡之不暇矣所雇粮车沿途载粮以逃畴能禁之此万难行之策也岂若铁路运漕事速而费省无漂失之虞无霉蒸之患无敌国外患之截阻哉若夫沙漠运粮劳费百倍如有铁路则新疆早定兵气早销何至动延数载哉
或又谓西洋各国之田统归豪富所有铁路之造惟富者彼此商允让地即不致纷扰闾阎我中国若买民田以开铁路无论官中发价获领为难即领价弗亏民之失地者究无从遽得可耕之地银一到手坐食寻空此后谋生伤哉奚恃即谓官荒可拨补民田而官荒所在之处未必即民庐所在之处纷纷徙就载道流离斯冻馁者众矣不知铁路所经田价顿涨公司购地给价必优贫民售出一亩之田即可于他处转购数亩且室庐坟墓皆可绕道避之即欲迁移亦必给以迁费即藉以经营贸易亦何致坐食而空况在大道之旁谋生更易秋蔬春韭湿草枯薪皆足易钱以餬口若以官荒拨补此尤拾纸上陈言　国家必无此厉民之政况为公司办理者乎
或又谓筑路之法非洋匠莫得平适至于火车事件与垫路之铁条脂轮之油水中国皆无能制造一概须置自外洋为铁路一道银之出洋者数千万为铁路数道银之出洋者且数万万兴此工作辇出无非实银安有珠还之一日即借诸彼人实于司库无异然负此巨款果能脱然无累乎土耳其回回大国也自仿西洋造火车借英德等国金钱一千九百兆无由归还强邻遂相陵逼几致亡国借贷固日穷之道也然亦思铁路每里约需万金而购地筑基去其一人工物料去其一汽车铁条去其一惟汽车须买自洋人其余皆华人所得而铁条则可自行轧造所谓漏出外洋者不过十中之一二耳若借洋债为之不如华人自为集股而国家保其利则即变为我华之国债矣何致蹈土耳其之覆辙哉且土人虽借英人之赀而至今不闻其铁路归英人掌握者盖商务与国政判若两途不能以公司之负欠而强国家代偿也
或又谓乡僻小民百亩之入以养十余口犹有余财通都大邑则所入倍而莫能如之何则商贾所不到嗜欲无自生粝食粗衣此外更无他求也今行火车则货物流通取皆便人心必增奢侈财产日以虚靡是通商之弊得铁路而益助以虐此则黄老清净之说也夫通商热闹之区百工技艺负贩佣夫皆倚为谋生之路聚一隅则食用自必增贵然亦思彼食力之人在穷乡僻壤生计无聊不过日趁数十钱或百文钱而止及至大埠谋生每日有至二三百文者食用虽贵除去开销外尚有盈余以畜其妻子而所贵之物如米盐鱼肉蔬柴薪仍不过近处乡愚所得昔在北省见妇女不习女红尝劝之纺织则对以出力做活必食量倍增向食一筋者食二筋犹嫌不足售出布疋除成本外实余无几诚不如每日减食半筋而半眠半起之为合算也及游越南见越人商务工务农务事事为洋人华人所夺遂束手以嬉识者早决其国之必亡矣盖为国之道首重在勤使民皆有生计若专以俭言是居今之世而欲卉衣穴处效太古之风则其国乌足自立于强大之间乎
或又谓西人每言搭载火车货物不能增贵心窃疑之迨在德国取各商总行卷册查其目前货价较诸火车未行时腾贵若干乃知米牛羊肉等约增四分之一惟余物有增至十成之三四者西洋金银流溢人易营生故不嫌为贵若在中国则贫民咸有饥色矣火车之成本工食煤火及岁修日用各费均加诸货价之中未有不令军民生计艰难者此言也殆亦知其一而不知其二者矣火车所经沿途顿成数十闹市百工所聚自然物价稍昂然亦思货价既昂则人工土产与夫舟车负担其佣值亦必增贵平日升米二十钱而谋生者甚苦日仅博得数十文迨米价加倍反可日趁数百文虽伙食甚贵庸何伤乎
或又谓守国之道人和而外兼重地形兵力苟不如人则据险凭高亦足自固若造铁路则不惟不设险而且自平其险山川关塞悉成驰骤之坦途重门洞开屏障悉撤一夫奋臂可直入内室矣洋人尝言中国之地崎岖盘曲不足以骋炮车故攻战较为费力然我中国不能以炮车往人亦不能以炮车来则陆守得宜犹可补水战不足奈何自失其险以延敌哉不知此亦曲说也王公设险惟古为然自有枪炮而兵法一变自有炸弹爆药而兵法更大变向所谓天险临以火炮而辄靡纵有金城汤池炸弹横飞当之辄烂如果西人不计岁月步步为营天涯终有可到之日若恃有险要而负嵎自固倘敌人袭据海口名城攻我所必救听之乎抑援之乎援则征调不齐听则巢穴愈固彼时必致两穷有铁路则我可朝发夕至彼未必能批亢捣虚何也铁路距前敌不知几千寻丈纵前敌失利汽车早已疾驰虽得空路何所用之倘彼乘以入犯或燃以待或埋雷以轰不难全车虀粉况汽车机木戾甚繁一件不全即难行驶天津至京并无火车庚申之役竟犯　宫阙又何说乎
