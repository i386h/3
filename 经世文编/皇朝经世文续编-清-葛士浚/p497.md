<!-- { "loadSidebar": true } -->
窃臣国藩上年在天津办理洋务经前江苏巡抚丁日昌奉　旨来津会办屡与臣商搉拟选聪颖幼童送赴泰西各国书院学习军政船政步算制造诸书约计十余年业成而归使西人擅长之技中国皆能谙悉然后可以渐图自强且谓带幼童前赴外国者加四品衔刑部主事陈兰彬江苏候补同知容闳皆可胜任等语臣国藩深韪其言曾于上年九月本年正月两次附奏在案臣鸿章复往返函商窃谓自斌椿及志刚孙家谷两次奉　命游历各国于海外情形亦已窥其要领如舆图算法步天测海造船制器等事无一不与用兵相表里凡游学他国得有长技者归即延入书院分科传授精益求精其于军政船政直视为身心性命之学今中国欲傚其意而精通其法则当此风气既开似宜亟选聪颖子弟往外洋肄业实力讲求以仰副我　皇上徐图自强之至意查美国新立和约第七条内载嗣后中国人欲入美国大小官学学习各等文艺须照相待最优国人民一体优待又美国可以在中国指准外国人居住地方设立学堂中国人亦可在美国一体照办等语本年春间美国公使过天津时臣鸿章面与商及允俟知照到日即转致本国妥为照料三月间英国公使来津接见亦以此事有无相询臣鸿章当以实告意颇欣许亦谓先赴美国学习英国大书院极多将来亦可随便派往此固外国人所深似于愿和好大局有益无损臣等伏思外国所长既肯听人共习志刚孙家谷又巳导之先路计由太平洋乘轮船迳达美国月余可至当非甚难之事或谓天津上海福州等处已设局仿造轮船枪军火京师设同文馆选满汉子弟延西人教授又上海开广方言馆选文童肄业似中国已有基绪无须远涉重洋不知设局制造开馆教习所以图振奋之基也远适肄业集思广益所以收远大之效也西人学求实济无论为士为工为兵无不入塾读书共明其理习见其器躬亲其事各致其心思巧力递相师授期于月异而岁不同中国欲取其长一旦遽图尽购其器不惟力有不逮且此中奥窔苟非览久习则本原无由洞澈而曲折无以自明古人谓学齐语者须引而置之庄岳之闲又曰百闻不如一见比物此志也况诚得其法归而触类引伸视今日所为孜孜以求者不更扩充于无穷耶惟是试办之难有二一曰选材一曰筹费盖聪颖子弟不可多得必其志趣远大名质朴实不牵于家累不入于纷华者方能远游异国安心学习则选材难　国家帑项岁有常额增此派人出洋肄习之款更须措办则筹费又难凡此二者臣等亦深知其难第以成山始于一篑蓄艾期以三年及今以图庶他日继长增高稍易为力爰饬陈兰彬容闳等悉心酌议加以覆核拟派员在沪设局访选沿海各省聪颖幼童每年以三十名为率四年计一百二十名分年搭船赴洋在外国肄习十五年后按年分起挨次回华计回华之日各幼童不过三十岁上下年力方强正可及时报效闻前闽粤甯波子弟亦时有赴洋学习者但止图识粗浅洋文洋话以便与洋人交易为衣食计此则入选之初慎之又慎至带赴外国悉归委员管束分门别类务求学术精到又有繙译教习随时课以中国文义俾识立身大节可冀成有用之材虽未必皆为伟器而人材既众当有瑰异者出乎其中此拔十得五之说也至于通计费用首尾二十年需银百二十万两诚属巨款然此款不必一时凑拨分析计之每年接济六万尚不觉其过难除初年盘川发给委员带外其余指有定款按年预拨交与银号陆续汇寄事亦易办总之图事之始固不能予之甚吝而遽望之甚赊远适异国储才备用更不可以经费偶乏浅尝中辍近年来设局制造开馆教习凡西人擅长之技中国颇知究心所须经费均蒙　谕旨准拨亦以志在必成虽难不惮虽费不惜日积月累成效渐有可观兹拟选带聪颖子弟赴外国肄业事虽稍异意实相同谨将章程十二条恭呈　御览合无仰恳天恩饬下江海关于洋税项下按年指拨勿使缺乏恭候　命下臣等即饬设局挑选聪颖子弟妥慎办理如有章程中未尽事宜并请　敕下总理衙门酌核更改臣等亦可随时奏请更正 
　　派员带幼童出洋并应办事宜疏附出洋应办事宜六条　　　
北洋大臣李鸿章
窃臣等拟选聪颖子弟前赴泰西各国肄习技艺以培人材业于十年七月初三日专摺会奏在案旋准总理衙门覆奏不分满汉子弟择其质地端谨文理优长一律送往每年所需薪水膏火准于江海关洋税项下借拨等因知照前来伏查挑选幼童出洋肄业固属中华创始之举抑亦古来未有之事所有带幼童委员联络中外事体重大拟之古人出使绝域虽时地不同而以数万里之遥需之二十年之久非坚忍耐劳志趣卓越者不足以膺是选查有奏调来江之四品衔刑部候补主事陈兰彬夙抱伟志以用世自命挹其容貌则粥粥若无能绝不矜才使气与之讨论时事皆洞烛几微盖有远略而具内心者又运同衔江苏候补同知容闳前在花旗等处最久而志趣深远不为习俗所囿同治二年曾派令出洋购买机器该员练习外洋风土人情美国尤熟游之地足以联外交而窥秘钥以上二员上次摺内业经奏明均堪胜任相应请　旨饬派陈兰彬为正委员容闳为副委员常川驻扎美国经理一切事宜此时不敢遽请奖叙将来办有成效再由臣等从优酌保至挑选幼童应在上海先行设局头批出洋后即挑选次年之第二批又挑选第三年第四年各批与出洋之员呼吸相通查有盐运使衔候补知府刘翰清渊雅纯笃熟悉洋务业经檄令总理沪局事宜所有驻洋及在沪两局中外大小事件由陈兰彬等互相商办各专责成兹将臣等前奏所未及者酌拟应办事宜开列清单恭呈　御览仰恳　天恩　饬下总理衙门核覆施行
附出洋应办事宜六条
一挑选幼童不分满汉子弟年十二岁至二十岁为率收录入局由沪局委员查考中学西学分别教导将来出洋后肄习西学仍兼讲中学课以孝经小学五经及　国朝律例等书随资高下循序渐进每遇房虚昴星等日正副二委员传集各童宣讲　圣谕广训示以尊君亲上之义庶不至囿于异学一切童选定后取具年貌籍贯暨亲属甘结收局注册在沪局肄习以六个月为率察看可以造就方准资送出洋仍由沪局送册报明通商大臣转咨总理衙门查考至洋局课程以四个月考验一次年终分别等第报查其成功则以十五年为率中间艺成后游历两年以验所学然后回至内地听候总理衙门酌量器使奏明委用此系选定官生不准半涂而废亦不准入籍外洋学成后不准在华洋自谋别业
一出洋委员及驻沪办事所有内外往来文件应刊给关防洋局之文曰奏派选带幼童出洋肄业事宜关防沪局之文曰总理幼童出洋肄业沪局事宜关防均经臣刊刻饬发以资信守
一每年八月颁发时宪书由江海关转交税务司递至洋局恭逢三大节以及朔望等日由驻洋之员率同在事各员以及诸幼童望　阙行礼俾嫺仪节而昭诚敬
一出洋办事除正副二委员外拟用繙绎一员教习一员查有五品衔监生曾恒忠究心算学兼晓沿海各省土音堪充繙译事宜光禄寺典簿附监生叶源浚文笔畅达留心时务堪充出洋教习事宜业由臣檄饬遵照届时同正副委员一并前往
一每年需用经费查照奏定章程于江海关洋税项下指拨洋局用款下年应用之项于上年六月前由上海道筹拨银两眼同税务司汇寄外洋交驻洋之员验收其沪局用款即交沪局总办支销惟原奏系二十年内共用一百二十万金约计每年须六万两而细加推算分年应用之款参差不齐不能适符六万之数如首数年沪上设局幼童齐往用款较钜第四年竟至八万九千六百余两末数年幼童已归用款较减第十九年仅需二万三千四百余两此外各年递推亦皆多寡悬殊兹有陈兰彬等核开清单某年应用银若干交江海关道署存照按年寄洋仍由该道分析造报以昭核实
　　选派闽厂生徒出洋习艺并酌议章程疏附选派船政学生出洋肄业章程十条　　　
北洋大臣李鸿章　南洋大臣沈葆桢
