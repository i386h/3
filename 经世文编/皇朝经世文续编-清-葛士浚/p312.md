<!-- { "loadSidebar": true } -->
窃臣于光绪元年四月二十五日奏请将土田州知州革去世职其地改土归流一案五月十一日奉　旨该部议奏钦此八月接准　部咨查思恩府属之土田州一缺原系土人岑氏后裔承袭今据该抚等奏土知州岑乃青病故无子族众支分争袭分党仇杀土民流离转徙日不聊生来营泣诉苦状均愿归流官管辖不愿复为岑氏土民应请将土田州知州革去世职其地改归苗疆知县一员其思恩府属百色同知与镇安府属奉议州判二缺酌量升为苗疆直隶厅简缺知州以资治理等语自应准如该抚等所请添设苗疆知县一员百色同知改为苗疆直隶州奉议土州州判改为简缺知州并令该抚体察情形通筹全局及一切未尽事宜详细奏明办理等因具奏奉　旨依议钦此咨行到粤臣钦遵督同藩臬两司谆饬妥员梧州府知府徐延旭暨该管道府等将一切事宜细心体察妥筹酌议去后旋据陆续禀呈前来臣与两司等通筹全局查土田州地方内外共分十里每里分三都每都分四图每图之广袤十里二十里不等多与百色厅奉议州紧相毘连今请改流应于燕峒紧要之地设立知县一员作为苗疆冲繁要缺管辖上隆下隆上恩下恩上田里及篆里之一二三都等处拟请名县曰恩隆其余各里附近百色者拨归百色管理将百色同知升为苗疆直隶州即以恩隆新县属之附近奉议者拨归奉议管辖即将奉议州判升为简缺知州以资控制新设之隆恩县清查田亩丈量升科每年应征地粮银二千九百九十三两零应征兵米一千四百三十二石零添设驯导一员文武学额各四名廪生增生二名四年一贡并添设县丞一员驻防上田里平马墟又分防下隆里巡检一员上恩里巡检一员篆里巡检一员典史一员其营制添设恩隆营守备千总各一员驻扎县城把总一员分防陇田外委把总马战兵二名分防下隆篆里额设马战兵五名步战兵三十七名守兵八十八名俾资守御防缉又新升苗疆百色直隶同知经营龙篆武隆下田里篆里之四都应征地粮银一千五百二两零本色米一千七十三石零督征阳万土州判解厅转运地粮银二百三十八两添设学正一员文武学额各四名廪生增生各二名四年一贡并设照磨一员该厅既已升为直隶州毋庸再属思恩府以符体制又新升奉议简缺知州该州原设有闰实征地粮银四百八十四两零无闰实征地粮银四百六十三两零新编中田里地粮银一千三十二两零本色兵粮米八百一石零并添设吏目一员该州原定学额三名廪增生各二名四年一贡拟请增设文武学额各一名其廪增各生均循原设该州仍属镇安府以符旧制据藩司严树森署臬司周星誉分晰造册会详请奏前来臣覆加体察无异相应请　旨部分别议覆如蒙　恩允臣当按照新设文武各缺分照例遴员请补募兵如额督同司道协营严饬各该文武员弁讲求治理勤慎操防一洗从前土规陋习以奠民生仰副　圣朝轸念边氓绥靖疆圉之至意其修建城垣衙署各事宜另行由司详咨核办应颁文武各员弁印信钤记并岁需俸薪养廉兵饷银米各数目现已分晰造册随案送部以备核覆至岑氏一族构祸逃亡者迭饬严密侦缉获日另行惩办余皆疏远之族年来叠造祸乱荡析离居情形均属可悯核与附逆酿患者有间拟请准其各安耕凿邀免迁徙出自　皇仁如有于改流之后另滋事端即饬各该文武随时拏办合并陈明
　　请移设绿营疏　　　　　　　　　　　　　　　　　　　　　　　　
岑毓英
窃维政有常经兵无常势守经贵于达变因势在乎转移　国家定鼎以来于八旗之外设立绿营棋布星罗法良意美乃承平日久营伍废弛仓猝军兴不得已而募勇助剿事竣之后有请创立水师者有请添设营制者有请量移汛地者皆蒙　朝廷采择施行盖以时异势殊不能不量为变通也滇省寇乱多年仰赖　圣主如天之福以次削平凡在臣民同深庆幸惟治不忘乱斯能长治安不忘危始可久安所有善后事宜必须妥为区画谨将管见所及敬为我　皇上陈之　一迤西丽江府城地处极边界连西藏仅以鹤丽镇左营右哨千总分防殊不足以资控制又丽江剑川交界之喇鸡鸣地系江边要隘江外即是野人距丽江府城五百一十里鹤庆州城四百二十里剑川州城三百二十里该处附近盐井近颇丰旺从未设兵驻防商民每被抢查鹤丽镇总兵及中营游击左右二营都司均驻扎鹤庆州城拟请以鹤丽镇右营都司移驻丽江府城剑川营都司移驻喇鸣以固边圉该处既设都司剑川已为腹地即以丽江汛千总移驻剑川州城亦属相宜又蒙化厅地方纵横数百里只有景蒙营千总外委各一员带兵一百数十名不敷分布该处距景蒙营三四百里有鞭长莫及之势而景东厅幅辽阔营兵不能再分查提标中左右三营大理城守营同驻大理府城拟请将提标右营游击移驻蒙化该处距大理仅一百八十里遇有征调可以一呼而至其原驻蒙化之汛弁兵丁撤归景东以备添拨分防又楚雄府属八哨地方界连景东迤逦三四百里山深林密猓夷聚居不下百余寨奸宄溷迹此拏彼窜拟饬楚雄协副将分派千把一员带兵数十名设汛防守并饬景蒙营游击于交界之处再设一汛派把总外委一员带兵数十名梭巡会哨以期道途安靖商贾畅行　一迤东澂江府城距省一百二十里为省城籓篱所属有新兴路南二州河阳江川二县向由临元镇以把总一人分驻澂江千总一人分驻江川新兴路南各有把总一人每弁不过带兵数十名分设各汛塘堆卡缉捕巡防有名无实且与临安相距三百八十里该总兵亦兼顾不遑故咸丰年间城贼起而澂江先失屡次围省朝发夕至大为心腹之患查滇省旧设额兵四万八千数百名嗣经裁减仅有三万七千数百名曩时督抚两标城守一营共设兵七千数百名裁减之后仅存三千数百名今大乱初平情形迥异亟应酌量添设拟请仿照云南广西营设游击一员中军守备一员左右哨千把外委共十六弁马步守兵共七百七十五名作为澂江新兴路南江川四属以扞卫省城将四属原设各汛弁兵撤归临元镇标择要安置　一迤南临安府属之曲江距府城一百余里地当冲要村寨稠密田土肥饶由馆驿五山而至甯州婆兮绵二三百里山河险阻异常回夷杂处屡为盗薮上年荡平馆婆贼巢暂留勇营驻防该处向归临元镇中营分防只派外委把总一员兵数十名地广兵单难期得力查临元镇总兵及中营游击左营都司同驻临安府城拟请将临元镇左营都司移驻曲江汛弁移驻婆兮更以澂江汛弁移驻甯州属之青龙街塘汛相联随时巡缉庶不致有疏防之虞以上各条均为通省善后起见臣赋性庸愚知识浅陋曷敢以旧章妄有损益而节年用兵转战各属既身经以目爰思患而预防采诸舆论询谋佥同不揣冒昧据实奏　闻可否仰恳　天恩饬部臣核议奏请　饬下遵行其员弁兵丁如何调补兵米俸饷如何划拨容俟钦奉　谕旨当与督臣悉心妥筹分别办理现在滇省军务初竣安置兵丁最关紧要安置之法又莫善于易勇为兵而俸饷虚悬殊难措置臣等前已请　旨饬催各省欠饷若宽为筹拨迅速解滇亦不难乘时整顿以复　圣祖　列宗之成法此又臣有志未逮而不敢稍存推诿者也
　　报明南路剿番情形疏　　　　　　　　　　　　　　　　　　　　　　
沈葆桢
窃臣等于本年二月十七日业将商办狮头社番情形奏明在案兹迭据总统淮军提督唐定奎禀称狮头等社凶番前虽经各军连营进扎将海边树木斫清而近山仍可藏匿狙击无已二月十二日前营之勇差往枋者九人途遇生番数十被杀者七受伤者二连日福靖左营之勇被杀者五南势湖之勇被杀者一含沙射影防不胜防唐定奎招土勇千余人为乡导督饬各军将山腰污莱行翦薙自南势湖起至刺桐止开路计宽三十余丈直三千余丈该番无莽可伏沿途一清随获狮头社奸谍林进春一名汛明枭示当唐定奎之初至也先于十八社中访出同恶之番社曰内龟纹曰外龟纹曰内狮头曰外狮头曰竹坑曰阿栽米息曰中心仑曰吗梨肥曰草山曰千仔曰阿养益曰中汶凡十有二社地皆毗连因定进剿之路一出刺桐一出南势湖十四日该番等竟敢先由刺桐脚迤北要劫出哨淮勇格移时枪毙凶番二人夺获器械数件方各兽散二十日中军提督周志本副营提督章高元亲自入山探路见山洼茅屋数间料有藏伏施火箭射之果有生番百余突出喊抗我军绕山而归其地盖外狮头社之卡也二十二日周志本督队由南势湖探路鱼贯而入约行数里左岩右溪鸟道一线侧足乃通正警备间生番约有五百余人突起迎击枪子雨坠周志本执蝥先登士卒攀缘而上顶踵相摩凶党死拒益力鏖战两时始骇而奔我军乘胜急攻连破其五卡直捣草山社克之弱息辎重早已迁匿焚其草百区败番等分两路奔窜凭高下瞰数十武外犹虎视眈眈也拟即筑垒其地以山无汲道整队而还是役计阵斩悍番十余名枪毙百余名夺获器械百余件我军亦阵亡铭中副营左哨官游击束维清一员正勇三名枪伤铭中前营左哨官副将杨春泰一员正勇二十余名乡导千总郭占鳌亦右手受伤唐定奎于山麓廓清之后旋亲督部伍由刺桐循溪右偏而进三里许至竹坑山口察勘形势可以安营惟荆榛满目急须芟薙三月初三日派武毅右军右营管带朱先聘屯之调集亲正左三等营帮筑壁垒布置就绪唐定奎仍循溪右而进数日之中又清山三里有奇遂至竹坑山下地势回旋为竹坑狮头往来必由之道初八日复调集亲正等营助筑营垒派武毅左军右营管带何迪华驻之唐定奎仍督将士前行伐木绕至竹坑山之后其地曰竹坑埔该处距刺桐十里溪广山高竹坑社在其东南阿栽米息中心仑在其正东内外狮头社皆在溪北实为形胜之区仍饬亲正等营协筑壁垒令左军左营管带陈有元扼之现入山虽深逐节廓清连环进扎俟攻克险砦即分兵久占建瓴之势既成破竹之功可待南势湖一路山溪更险亦已开通三里有奇该处系往狮头社要隘可以安营惟其地石少土松囊土成之乃得结实已派管带铭字中军左营梁善明驻之余仍步步翦除相机前进批亢捣虚以收全胜之效现在抗违者知技无可恃渐生其惕息之心附和者知法在必惩潜消其勾结之术虽披荆斩棘将士劳苦迥异寻常较诸冒险图功糜血肉之躯以侥幸于一胜者又不当以彼易此攻心为上多杀何为此臣葆桢与唐定奎往返熟商不敢以稍延时日为惮也至恒春建治事宜俟剿务稍松即行举办其衙署一切业经绘图贴说由内地购材绳削俟工竣转运至台以节运费而免旷工兹先将淮军近日开路入山进迫番社情形合词恭摺由轮船到沪交上海县发驿六百里驰奏
　　北路中路开山情形疏　　　　　　　　　　　　　　　　　　　　　　
沈葆桢
