<!-- { "loadSidebar": true } -->
世情冷煖有一毫介意便是渣滓亟宜化之
室人讥予多言隐觉怫然方望一家迁善而恶闻己过悖矣
知其不可为而为之满腔恻隐之心也不问世道人心如何这一副与人为善热肠断冷不得
谈人过止缘心地不洁以恶感恶遂牢着于心不去耳过岂在口哉
武侯言违覆而得中犹弃敝屩而获珠玉恶直喜谀自怙其过无乃宝敝屩而弃珠玉耶
支持外面尚是畏人意多不到安处善乐循理地步终靠不住
孔子之乐在发愤忘食颜子之乐在克己复礼孟子之乐在不愧不怍不从实地上作工夫悬空想像以为至乐在是圣贤无此学问
才看出些少道理便是己非人如何能有长进
一言不诚欲行掩护病中生病
昔人谓岩墙处处有之饮食起居不适其宜皆岩墙也宜时时畏谨
朴庵患闲思告以思本心官思得其正自无闲思遏抑他不得惟时以圣之贤之言栽培浇灌令义理融洽与心为一则俗肠俗骨变矣工夫以渐以恒不可欲速助长
人能禁得冷耐得穷便有几分人品
薛方山以汉之二疏为为身谋以后其君而责以伊周之事夫伊周之德之位岂二疏敢望盖自度其德与力不足以转移储贰如太甲成王之迁善悔过则莫若移疾去位犹可以远辱而保身高节远识亦大异乎知进而不知退者矣何事过求乎
无坚定之力视听持行且游移无据更莫论处大事临大节
疑人偏见安知非己之偏不可不察
利害倚伏不必别有害利心即害也
言适可而止多一句便错字字当理言简意尽最难
居敬工夫到至虚极静时看道理便亲近
本源不透彻藉古人语言激发意兴转眼便衰歇了终归无济
双池云视听言动偶失其则家人已生漫易之心亲爱贱恶稍流于辟家人已生怨怼之心读此思修身之道有多少不检之处
蕺山云无事得一偷字有事得一乱字诚然惟其无事时偷所以有事时乱
交游宜慎不止比匪为伤即一种不长不短随俗浮沈朋友日与渐濡亦足损人高明之志
　　求阙斋日记二则　　　
曾国藩
人必中虚不着一物而后能真实无妄盖实者不欺之谓也人之所以欺人者必心中别着一物心中别有私见不敢告人而后造伪言以欺人若心中了不着私物又何必欺人哉其所以自欺者亦以心中别着私物也所知在好德而所私在好色不能去好色之私则不能不欺其好德之知矣是故诚者不欺者也不欺者心无私着也无私着者至虚者也是故天下之至诚天下之至虚者也当读书则读书心无着于见客也当见客则见客心无着于读书也一有着则私也灵明无着物来顺应未来不迎当时不杂既过不恋是之谓虚而已矣是之谓诚而已矣以此读无妄咸中孚三卦盖扞格者鲜矣
治心之道先去其毒阳恶曰忿阴恶曰欲治身之道必防其患刚恶曰暴柔恶曰慢治口之道二者交惕曰慎言语曰节饮食凡此数端其药维何礼以居敬乐以导和阳刚之恶和以宜之阴柔之恶敬以持之饮食之过敬以检之言语之过和以敛之敬极肃肃和极雍雍穆穆斯为德容容在于外实根于内动静交养睟面盎背
　　塾言三十七则　　　
刘熙载
志于道则艺亦道也志于艺则道亦艺也故君子必先辨志
有先事之学有即事之学事已至前学似无及然能察之明处之当便是工夫
能事人而后能使人知亲上敬上推之即知慈下礼下矣故小学之教自事人始
证父非直从井非仁仲子恶能廉匡章非不孝以此类推可识圣贤精义之学
因时制宜因地制宜因人制宜穷理须是将理穷得活了方有用
干土之下有伏泉死灰之中有宿火几希可以扩充如是
问昔者有过今日无过可谓之过乎曰昔者疾今日愈可谓之疾乎只怕自谓已愈之时仍是病人耳
夜行者以火照路照路只为行路起见学或务知不务行与照路而不行何异
人外无道道要在人上尽事外无理理要在事上尽
不言而四时行者天也天以行代言人以言代行可乎
责己者尽伦之本舜之负罪引慝孔子之所求未能只是常见己之不是耳
有志立品者未至纯粹且须坦白表里如一便可实实用功以去非求是不然挟助长之心强附纯粹必反落着善掩不善界里断送一生矣闻圣人取狂狷而恶乡愿以此
狂狷可为社稷之臣直谅之友乡愿则容悦而已矣善柔而已矣余以是推之
大者不立故廉为小廉谨为曲谨不然君子之一介不取细行必矜又何尝有一时不以廉谨自律哉
有益生人之用方可为才观高幸才子高阳才子可以定才之实矣
能用才而不为才所用方是量余才外若有一分技痒之意浅矣
体不立则用不行而非用要无以见体观于天以时行物生为道则知人有开物成务之责矣
既内自尽又外求助此二语通乎学问事业之本
古与今理同势异不能贯通之是不知本不能变化之是不知用
超出一物斯能运动一物纳身瓮中尚欲瓮惟我运乎
己富而能济人之贫己贵而能恤人之贱己智而能觉人之愚己勇而能振人之弱与物为体即是可推君子
推乐于人引忧于己小人反是
吾欲为物计久远物或不喻其意而反以为苦之吾于此不可忿疾于顽致不能从容以成事焉
善操舟则风不为患人事之可以挽回气数何疑
隐用变化之道于人而人不知者上也若待于显辨是非须是理平而气不动人乃易从
谋贵详断贵约推而上之可通精一之旨一是一非显然相形则无事乎权权从似乎两是者而生故非有精义之学者不可言权
困于饮食男女与困于死亡贫苦皆非易之所谓亨者
心贪为贫屈为贱衰为老疚为病亡为死若心无累境自不能困之
木入水则浮金入水则沈浮者自浮沈者自沈水无与焉舍分量而问位置枉为务外而已
随时之义随时救之非徇之也以喜随人者不占而已矣
为人作一事要旁人道好及要其人生感其不因人不知而辍者鲜矣抑所谓人之君子天之小人也
道只是个常常必合对待流行者以观之遇盈谓盈遇虚谓虚遇消谓消遇息谓息难以知常矣
观于药性知草木亦秉五常之一只是不能相通故天地之性人为贵
人之本心喻以镜不如喻以日日能长养万物镜但能照而已用异则体可知矣
生于其心害于其政举趾高心不固内以占外外以占内皆易理也
不情之理非理非理之情不情失在礼乐不相用也相用者须是节而和和而节
　　劝诫浅言四则　　　
曾国藩
立身以不妄语为本治家以不晏起为本居官以不要钱为本行军以不扰民为本
以才自足以能自矜则为小人所忌亦为君子所薄
好谈兵事者其阅历必浅好攻人短者其自治必务实之学必自禁大言始欲禁大言必自不轻论兵始自不道人短始
三达德之首曰智智即明也古来豪杰动称英雄英即明也明有二端人见其近吾见其远曰高明人见其粗吾见其细曰精明高明者譬如室中所见有限登楼则所见远矣登山则所见更远矣精明者譬如至微之物以显微镜照之则加大一倍十倍百倍矣又如粗糙之米再舂则粗糠全去三舂四舂则精白绝伦矣高明由于天分精明由于学问好问若买显微之镜好学若舂上熟之米总须心中极明而后口中可断能明而断谓之英断不明而断谓之武断武断自己之事为害犹浅武断他人之事招怨实深惟谦退而不肯轻断最足养福
孔子教人莫大于求仁而其最切者莫要于欲立立人欲达达人二语立达云何盖我要步步站得稳须知他人也要站得稳所谓立也我要处处行得通须知他人也要行得通所谓达也圣贤教人修身千言万语而要以不忮不求为重忮者嫉贤害能妒功争宠所谓怠者不能修忌者畏人修之类也求者贪利贪名怀土怀惠所谓未得患得既得患失之类也忮不常见每发露于名业相侔势位相埒之人求不常见每发露于货财相接仕进相妨之际将欲造福先去忮心所谓人能充无欲害人之心而仁不可胜用也将欲立品先去求心所谓人能充无穿窬之心而义不可胜用也
　　修绠山房日记二十则　　　
瞿庆贤
周官云学古入官议事以制又云不学墙面事惟烦三代以上未有歧学与事而二之者
儒者之学期于明体适用今则为治心之学者不求通时务为经世之学者不反励身修所学庸有济乎无省察克治之功虽终日读书只是虚度日子
功夫最怕外周密而内疏懈谨于人所共见忽于人所不见终身不能入道
士穷见节义特谓穷则节义显见耳实则无处不可见节义日用闲于不当为之事断然不为即节义之所见也苟且徇之即是节义不立
与人谈论率有二病一是必欲直己之说一是苟且顺之人说
勿顺己意所便安勿徇人情之好尚处事方直截了当卤莽而不精审沾滞而少决断皆事之贼
处世无利己损人矜己傲人之心则不期和而自和舍此而言和必至于流持身有非礼不动非义不取之守则不期介而自介舍此而言介必失之厉
记曰强毅以与人心中有分辨不为诡随是谓强毅若言行闲辄露圭角是客气也而或以此为强毅失之远矣
多发议论此心已不凝静心当凝静时神明内敛虽一语亦不轻发
就人情物理上体验则读书方能通世务
闻誉而欣闻毁而戚必至迁就所为以避毁邀誉是皆名心为累名心不断到底做成乡愿
与善柔者处其他损处未及见先长我自是之病自是者百损之根也
凡人知识之蔽不外气质习俗物欲三者蔽于气质者以己之意见为是非囿于习俗者以世之好尚为是非汨于物欲者以心之爱憎为是非三者胶固于中一遇事来即凭此以为是非安能见得真是非
家庭闲是非太明必至日启争论若不至争论而隐伏在心为害滋甚
学未至于此圣尽人是蒙故当随处虚心从善以求发其蒙
书太甲言王徂桐宫居忧克终允德孟子推之云太甲悔过自怨自艾盖徂桐之后其所以克终允德者必有此怨艾之实境读古人书正当推见当时实境方有益
心定时眼前有一物置之不正必使得正而后心安苟役役无定虽有颠倒在眼前亦漠然不觉是故平天下者欲使万物各得其所必在钦厥止
为善去恶此志要常自扶策日用闲涵泳义理以充养其志审察思虑以维持其志勘验过失以激励其志皆所以立其志使不放倒
遇事于难措置处正宜子细思量求得正当道理若小有窒碍遽视为无可奈何是此心先已懈散更何能区处道理
　　省心迩言十六则　　　
朱树新
学问之道致知贵心虚力行贵心实
左传言立功孝经言扬名功必济世名必副实若止科第而已则但可谓富贵何功名之有俗唤科第作功名误矣
责人时须想着人非圣人孰能无过律己时须想着细行不矜终累大德
孔子言乐道人之善孟子戒言人之不善圣贤俱以隐恶扬善为心
能勘破义利一关斯全得纲常两字世未有怀利以相接而能不遗不后者也
养气之功重在自反而缩集义所生生于其缩耳
忠质文各当其用是即所以为中清任和各当其用是即所以为时
人须要自食其力从人餔餟最可耻故梁伯鸾之赁舂王承福之业圬皆可与伐檀之诗人媲美
朱子曰天生一人便须管天下事窃谓人固不可为自了汉然须先理会得身心事才能管天下事也闲杂思虑随灭随起切要工夫或作或辍可惧孰甚
过自欲生寡欲则寡过
讼过只须改过讼之不已而成心疾非徒无益而又害之矣伊川程子曰罪己责躬不可无然亦不可长留在胸中为悔
吾人有道中之学无道外之学以道学之名加人而自甘于无道不学异哉
未事不多言语临事不动声色既事不伐功能
