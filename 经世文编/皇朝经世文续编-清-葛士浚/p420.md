<!-- { "loadSidebar": true } -->
窃尝谓西国富强不尽由于制器治兵诚如来谕谨就见闻所及为知已陈之西国制治之要约有五大端一曰通民气民居甚散分位悬殊通之匪易乃由乡举里选以设上下议院遇事昌言无忌凡纤悉不便于民者必本至诚以设法妥贴之又设卿大夫里正等官以安闾阎以审狱讼用民治民自无纷扰而复实查户版生死婚嫁靡弗详记俾一夫无不得所则君公之分愈尊而上下之情愈通矣二曰保民生人情莫不欲安富寿考使以横逆待之诛求困之盗贼冤狱以折挫之惠未必吉逆未必凶人人无自立之权遂人人无自坚之志矣西国则上以诚心保民下亦咸知自保凡身家性命器用财贿绝无意外之虞且予告官员半俸赡之老病弁兵终身养之老幼废疾阵亡子息皆设局教育之使居官无落职之虑则不至贪墨临阵无内顾之忧则无所畏缩有不共勉厥职上下一心固结不解者乎三曰牖民衷凡智慧材力日浚则日灵日梏则日窒西国孩提教以认识实字稍长教以贯串文义量其材质分习算绘气化各学而月杪年终总其所习而试之必令心领神会手舞足蹈不令读未解之书不妄试未习之事及其成人或专一事而或名一艺终身无一日废学者何也有新报之流传有社会之宣讲也新报自朝政至技艺何止千百皆通人载笔至理名言自君公以至婢媪牧圉与妇孺之在舟车无不人手一编某国得某地某人创某器咸能洞悉其源委也社会亦每国数百处系老师宿儒分讲治制律例制造格致等学环听者男妇数百人口讲指画必使听者领悟而后快故通国男妇无不各勤所学而智慧材力如萌之易生枝叶之易茂矣四曰养民耻西国无残忍之刑惟故杀者罪止远戍苦工其余不过监禁及罚锾而已监禁之服用清洁与官家埒又教以诵读课以工艺济以医药无拘挛亦无鞭挞而人犹畏刑自守视犯罪为不齿即寻常偶爽一约若负重疚偶拾一遗若挞市朝是以牛羊昼夜野货物堆聚通衢衣物之遗忘于舟车者每出新报招认从未闻有宵小之觊觎者虽由民有生计亦民知廉耻故也父母不怒责其子家主不呵叱其仆虽犬马亦不加箠楚而雍然秩然自无违忤乖张男女杂坐谈笑而不及淫乱皆养耻之效也五曰阜民财古人言有国者宜藏富于民愚谓民之富有三要一尽地力谓讲水利种植气化之学而使尺寸无弃地也二尽人力通工易事而可各擅专门由熟生巧也同力合作而可任用致远裒多益寡也又济之以机器可令时省而工倍也三尽财力有公司及银号而锱铢之积均得入股生息汇成大工大贾庶蓄财者不致浪费矣有钞票及金银钱而便于轻齎利于转运一钱可抵百钱之用矣凡此五端之所以上下相学永久不渝者尤本于四道则孔孟之忠恕官礼之精详黄老之坚定佛氏之澈悟也其治国齐家持躬接物动与尽己推己之旨相符直合王霸为一而駸駸三代大同之治矣此孔孟之道也其政治规制既合周官八法八柄九两九职以至邦交之合行人制器之合考工无不缕晰条分整齐画一制法者既公而无私奉法者即久而无弊此官礼之道也本百折不回之志以立坚强不拔之操无嚣竞无浮躁遇事则以静制动行权则欲取故与实有大智若愚大巧若拙之概迥非补苴张皇之治所得希其万一此黄老之道也至于穷事物之理则无论格致等学必抉其疑即政治律例公法理财治狱之书莫不元箸超超辩才无碍绝无影响附会臆度悬揣等病有内典之精深而无内典之隐晦皆其深造自得贯通了悟之证此佛氏之道也夫然而可制船械可兴工商可固边防可勤远略凡有所为莫不纲举目张而举重若轻也此皆见闻所得非敢好事铺张暇时当再逐条指实以发明之所识西国博雅之士论及创制每推中国如新报之仿邸抄化学之本丹家信局则采孛罗之记印书则为冯道之法煤灯之本于四川火井考试之本于岁科取士至于南针火药算学天文之开于中国更无论矣唯西国日求其精中国日失其传耳穷则变变则通诚吾国今日急务矣漏残灯烬率笔直书尚求知己不吝垂教
　　英人以三岛制五洲论　　　　　　　　　　　　　　　　　　　　　　　　　　
彭瑞熙
中国帝王自唐虞以至三代专务以德怀人乂安华夏而已故九州五服之外非所措意也秦始皇既六国方欲乘囊括席卷之势远吞四夷乃祖龙谶应继嗣不终仁义不施诈力何益汉武帝雄才大略北伐匈奴南收两粤东灭朝鲜西开西域西南控制诸夷功烈盛矣然后财殚民怨悔抱轮台故元帝弃珠崖光武绝西域议者或短之而实则力不能有与其罢敝中国不如弃之为便吾乃今独不解于英吉利也英吉利以三岛立国大西洋海中其始与法荷奥意诸国强弱胜负仅足相当溯自前明中叶以来二百余年代有贤主内修政理外整军戎既树本洲之威遂兴域外之举故首据北亚美利加继开五印度我　朝干隆中美利坚华盛吨崛起遂失沃腴之区仅余荒寒之地而五印度日益繁盛其富不赀失于西而获于东抑何幸也此外如新加坡麻六甲槟榔屿锡兰岛亚丁岛等处当东来孔道咸建埠设兵流通百货其在阿非利加则旧有岌哥洛尼加弗勒里阿特兰斯法苏劳那塔耳等处近又役属埃及扼东道之咽喉其在南亚美利加则有歪阿那特尼答牙买加等处其逼近中国者则有香港一岛而澳大利亚一洲初不过拾法兰西之弃余而数十年间垦辟经营招来生聚又开得金山诸矿而国益富兵亦益强于是五大洲之域迢遥十余万里莫不星罗棋布而臂指使之绝无尾大之虞是操何术哉或曰轮船迅速涉海如一苇之航火器精工临阵有无敌之技加以军储充裕电报灵通此英人所以能制五洲与曰是数者乃西洋各国所同有而非英人所独有也综其大势必由君臣一心赏罚明信而尤为制胜者在善审邻邦之势而处之得当耳其于欧洲列国强者御之弱者抚之初不贪其土地故各国服从惟俄罗斯国大而强英人忌之最甚故东则结好丹国以拒波罗的海之冲南则保护土耳其以塞黑海之口又挟持阿富汗以绝其争印度之源近年又据高丽之巨文岛意将遏俄人东出之路非仅垂涎高丽也其于中国则信为无虞无诈而又商务之大利所存故自庚申换约以来和好特固亦颇助偏师借巨款以示诚心其于美利坚自华盛吨立约以后盟好亦坚至于荒地则营之不惮其劳要地则争之以联其势视重洋迢递如隔户庭谓非善审其势而处之得当乎我　圣朝怀柔远人实迈前代然不可不知己而知彼夫俄罗斯与我毗连狡焉思逞法兰西侵凌已见和约难坚固已在所当备至英人虽与我貌相亲厚然亦逼处堪虞去年又灭缅甸密迩滇南思患预防知　圣君贤相必不肯一日忘也
　　缕陈中西情形种种不同火车铁路势不可行疏光绪七年正月　　　　　
刘锡鸿
窃闻近有建议仿造火车铁路者此等创举　朝廷自必深思博访确见妥善然后施行决无徒听数人私言遽兴大工之理然臣顾亟亟言之者无事生事人心惶惑物议沸腾甚非　国家之福臣尝奉使西洋讲求其事既有所见不敢不即陈明以期早日罢论息此纷纭也夫火车之利于遄行速者一昼夜三千里缓亦一千数百里而且一机器居前能缀十数车于后每车上下兼坐可容百数十人行不至颠簸亦不晕眩虽崇山峻岭巨壑深泽穴以通车则悉成平地而无攀跻跋涉之苦此实古今之奇观绝世之巧术臣虽迂拙亦乐其便冀以施诸中华是以驻英驻德使事余暇即览其纵横之道亲履其制造之局与其巨商老匠悉心推求而又博考诸各国豪酋及波斯日本土耳其等国非西洋而效为西洋火车者朝夕以思如此者两年乃叹火车实西洋利器而断非中国所能仿行也臣窃计势之不可行者八无利者八有害者九敢请为　皇太后　皇上详细言之西洋人于各货总汇行店皆名曰公司火车铁路特公司为之无关国帑盖其人豪富既众机变又多闲暇无事则相聚为奇巧以炫奇能迨既成而势可行冀以图利者遂然醵资俾之益大其事不知有同伙吞蚀之虑者每国铁路公司约数家每公司所集资本约金七八十兆至百余兆每百兆金钱计值中国银三万五千万两用能养盈万工匠岁成铁辙数千万丈火车三百余具以应用而常不穷所谓众擎易举如此若中国则商民决无约伙为此者倘以官领之而招民凑股则近年百姓受欺于官屡矣闻轮船招商局尝集股银七千余万初时以三四分息许之嗣因浇裹不敷仅给息五厘而止人皆怨悔深以为惩岂复肯蹈覆辙况此时民力大困即网罗天下富室亦未易集西洋一公司之巨资也其不可行者一也无已则动公帑为之夫帑藏不充久矣上而宿军士且乏衣食而无以肃威严下而调饥黎民且倾仓廪而无以普赈恤百废不举类皆以财力未裕而苟安之乃筹款项以事此不急之务其于政体亦似略乖矣然姑勿论此洋人之论谓铁路必多然后商货周流而无滞计英国三岛南北不及三千里东西仅及千里其为铁路共十七道所费金钱六百三十兆之多我中国地舆数十倍于英据西洋匠师言由广州潮州长沙岳州汉口沿大江东折至南京北而淮扬取道临清天津以达京师为铁路一道需银七千万两夫一道即七千万若仿英国十七道之制则十二万万矣地舆远过于英十七道必仍不足则且数十万万矣我　国家经费有常何处筹此巨款抑此仅就初造言之耳以铁轮辗铁路两铁易于迸伤机器板屋亦易震坏每岁必须修而葺之每五年即复易而新之修葺之费或可取偿于度载人货之资更新之费将安所出其不可行者二也西洋专奉天主耶稣不知山川之神每造铁路而阻于山则火药焚石而裂之洞穿山腹如城阙或数里或十数里不以陵阜变迁鬼神呵谴为虞阻于江海则凿水底而熔巨铁其中如磐石形以为铁桥基址亦不信有龙王之宫河伯之宅者我中国名山大川历古沿为祀典明禋既久神斯凭焉倘骤加焚凿恐惊耳骇目视为不祥山川之灵不安即旱潦之灾易召其不可行者三也西洋铁路既由商民凑股为之则在事之人莫非自治其事之人修涂造车在在结实与中国之付诸委员吏役视为官事而徒存其状貌者不同溯自军兴以来法令稍弛矣在下者知侵冒不足以干典刑遂相习以自肥其囊橐在上者知徇庇不足以获重咎因相率而见好于属僚凡百施为类皆虚伪工料之给发十每不得五矣价值之浮销一或竟报三矣矧火车机器购自外洋道远而无从稽核其不以一报十者几何苟一切薄料减工更从以补旧刷新之机器则有形而亡其实势不可以久支即监之以洋人亦岂能直发其覆如福建船厂所造轮船举不堪用美国暨日本人谈及有责洋监督日意格之无良有为日意格原谅其难者盖方今所谓制造若此其不足恃也
