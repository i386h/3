<!-- { "loadSidebar": true } -->
近岁灾荒及燕秦晋豫燕境水继以旱饥馑频仍晋豫奇旱已历三载草根树皮剥食殆尽弱肉强食同气相残尤为数百年未有之惨自客岁及今　朝廷发帑截漕频蠲巨款减膳节用共戴　皇仁黜匿灾暴民之臣下罪己求言之　诏哀痛恻怛可谓至矣而讲读诸臣或推本　君身杜逸豫以祛邪佞或严责枢辅甘膜视而少血诚其为将来久远之图则兴水利垦荒田裕仓谷等事无不达诸　九重为目前赈济之计则筹采运议捐借惩贪蠹诸条亦莫不效其一得况外自查赈大臣各直省协济臣民均竭蹶从公专责成而广劝助乎救荒无善策要在得人赈荒有专条难拘成法今晋豫阎李诸公已先后奏调各员派同地方绅士且查且赈防弊至周又酌刊古来救荒章程俾境内遵行岂尚待刍荛之献言者然而京员所陈有言之未悉而不克准行者有虽准而未克实行者疆吏所陈有但务补苴而未塞祸原者有慎重仓储而实滋流弊者事不能悉数请试举其一二如蒋武部之请借洋款是也而为将来归还之计曰取诸地丁捐项嗟乎晋豫遘此奇灾民之死亡过半牛种耕具百无一存即日后稍有转机岂遽能如额征收以偿数百万之巨款至各省赈捐零星凑集数本无多又有局费运费诸项存余几何乃不亟拯溺而为归款计乎宜　朝议之不从所请也愚谓为归款计不若停苏杭织造及各省制造机器各一二年　钦派出洋大臣将行未行者亦宜布告外国以今值赈灾费巨不暇通使修好暂缓遣行其他不急之务浮冗之费概令中外大臣核实裁减如数奏　闻如此行之数载所节之费即可以偿洋款而有余何患其事之多所窒碍也张侍讲所陈诚祈恤民省刑三事宝少司成所奏察厘税开粮捐购洋米增粜局四事　圣旨既已允行然而内之庸劣公卿　朝廷或恃为老成而无失外之巧猾员弁长吏又误为练达而多能任此庸臣猾吏之所为我　皇上良法美意又谁能曲体而力行之乎故京师行平粜而米价益贵督抚查水利而累月不闻即此两端而大小臣之藐玩　王法不待深求而得之矣豫省库空如洗固宜多方筹借以救燃眉然此外亦有不容忽者如崇侍郎客岁查办豫省抚藩后奏交李署抚沿途豫民愬词该抚仍未将所指各州县据实查参莺粟之害晋豫所同而阎星使奏定晋省申禁章程剀切详细豫省亦未闻仿照施行专为挪东移西之计而绝不审厘奸剔弊之方此谓务补苴而未塞祸原也苏抚覆陈豫省筹借江苏仓谷一节以苏松太存谷共只三十余万石万难借拨为言原为通省命脉起见不知今之仓谷大半虚名既据藩司查有三十余万石何不奏请如数借出迅解豫省则此款之虚实赢绌不待考而自明赢者奖之绌者黜之一省守令之赏罚即可为各直省守令之惩劝苏省倘有急需即由豫抚筹还谷石于互相通融之中寓互相查察之道苏抚乃以未能酌拨为辞此谓重仓储而实滋弊窦也凡此数者皆由反覆参考而知或可补近日荒政所不及乎若洋米可救南粮之穷银捐不如粮捐之便及以工赈粥之当通变宜民稍有识者皆能辨之无待愚之赘言慺慺之诚固甚愿　皇上明赏罚以励臣工百僚矢精白而从　王事则以诚格天而天灾自弭但讲目前补救之方盖犹其外焉者矣
　　荒政全策　　　
彭世昌
臣维荒政者　国家之仁政也有豫备于未荒之前者有补救于已荒之后者全在大小官吏因时制宜多方筹办庶有裨于民生然非博采旁询确有成见则布置难期其周妥且非准今酌古都为一编则查考恐惑于纷歧用不揣冒昧谨遵我　朝成宪广取古今之说悉心融萃期于篇幅不繁而纲目悉备辑为备荒事宜十有四条救荒事宜四十有二条另缮进　呈恭候　钦定拟请　饬发各省循照办理不但已荒之区宜力图补救即未成灾地方亦宜先事豫防有备无患固非止为一时计也是否有当伏乞　皇太后　皇上圣鉴训示施行谨　奏
　备荒事宜十四条
一曰重农事　自古为政莫先足食足食不外务农我　朝念切民依重农贵粟屡颁　谕旨诚二帝三王之用心而万世兆民所永赖也有司牧之责者凡夫劝课之方允宜实力奉行并购求区田代田诸法以厚民生毋得徒事虚文此为备荒第一义
一曰勤开垦　生齿日繁待食者众向之所耕田亩可食千人者今以之食万人或虑其不给矣欲求充裕之法不若于各省闲旷之处令民择地开垦其无力者官为贷给牛种而不遽行升科则民有所利而愿往者多既岁可增百万之粟且无人满之患亦一举两善之道也
一曰兴水利　水利之兴所以资蓄泄备旱潦变歉岁为乐岁也各直省大吏宜饬查各属境内形势细加筹度何处可以疏渠何处可以筑堰何处可以穿井开塘或劝民自为或动用公款官为办理务期事在必行则效有必致岂止一时之利哉
一曰急补种　昔人谓地方遇有水旱种植必不得时即须先察地利如水多则急以不忌水者种之旱久则急以不畏旱者种之失彼得此尚可支持其半此诚备荒之急着也
一曰备杂粮　杂粮如豆荞麦芋薯等物其种甚多不论南方北方皆宜广为之备虽地气或有不齐但能随时种多寡必有所获其足以资接济一也大抵南人以稻谷为大粮北方以粟麦为大粮此外往往多不留意一遇歉岁遂不可支是宜预为之筹也
一曰治菜圃　民不可有菜色不可不兼治菜圃盖萝葡莴苣菠薐葱瓜瓠之属平时可以佐食荒岁亦足以充饥其法以数亩之地缭以短墙或限以枳篱先种长生韭二三十畦余莳时蔬一二十种惟务勤加灌溉每种菜一亩八口之家四时皆可取给若近城市其利尤倍
一曰广树植　树谷之外可以供食用备饥荒者莫如树木雍正二年　上谕舍旁田畔及荒山不可耕耘之处度量土宜种植树木桑柘可以饲蚕枣栗可以佐食柏桐可以资用即榛楛杂木亦足以供炊爨仰见　圣虑周详无微不至地方官宜责成乡耆里长广为劝谕就所宜之木随处种植勿视为不急之务
一曰裕仓储　积储者天下之大命也常平之制善矣此外如义社各仓并宜一律兴举凡立仓不论若干家若干人总以乡村附近联络者公设一仓如乡村零户有难于联络者或每族各设一仓或一族中每房各设一仓均听其便如建议之初仓廒未立或神庙或公祠或殷实之家仓屋有余者暂行借储一俟积谷稍充便可另自置仓又募谷不拘一法总以无抑勒无假手为要宜于秋熟时州县官设立印簿遣绅衿耆老数人转相劝谕听捐户自登姓名谷数多寡各量其力银米悉从其便出者毋吝劝者毋勒或每年一捐或数年一捐或一捐不复再捐均酌度情形随宜办理捐谷既有成数即赴地方官呈明立案更有推广劝募之法如称寿开筵酬神演戏等事节其糜费捐入义仓此祝寿酬神之上术亦即备荒之长策也又司出纳宜择老成殷实者一人总管再择一二人逐年分管仍设立四柱册登记明晰互相稽查不经官吏之手州县官核实转报而已至遇岁歉即以本地所积之谷散给本地之人先尽极贫次中贫至家计稍可自支者不必散给仍以岁之上下分别赈贷赈粜赈济又积谷尚未充盈不妨变通办理创质谷法于东作方兴之时听农民以物质押资其工作秋后加利清还于仓储有益于民亦便臣父大忻道光年间曾仿此法捐谷千余石于族并置仓廒一座择人经理今行之数十年积谷颇裕不但本族可无匮乏之虞且逐渐可以及远矣至于日积日多谷不胜用又宜划分若干为嫠育婴等会以广任此亦计虑之所必及也
一曰禁种莺粟　栽种莺粟大为农田之害例禁綦严民间倘有仍前栽种者应从重议罚以备里社之荒并责成该族长里长立令拔除改种五谷如有顽梗不遵者该族里长禀究盖少一废谷之地即多一产谷之地不得以积习难除致妨民食
一曰戒浮靡　谚云富家一席酒贫家半年粮此言奢靡之蠹也不独富也即家无担石之粮往往亦染于习气有效尤者此辈虽在丰年已不能给一遇饥岁立饿死矣地方官宜剀切出示劝谕富者务宜图匮于丰省无益之费为有用之地贫者愈当量入为出力求撙节庶几家给人足可恃无恐也
一曰酌禁远粜　禁粜固非善政昔人谓收成之方仰屋而叹荒俭之地顿足而呼是也然以本地足谷遂任四方多粜则本处之粮必尽贫民不免于饥死亦不可不虑今有一法凡地方丰收及旧存足支三年者酌留两年之谷自备其余一年之谷任其远粜若利其价高任意多粜致本处之粮骤贵且尽者准人举发籍其谷分存义仓 
一曰预筹他籴　凡事豫则立地方遇有水旱若待其成灾之后议籴则价必腾踊且恐缓不济急须于灾象甫兆时通盘算扣本境户口若干需谷若干现存仓谷若干不敷若干预于他方谷多处买存以待不时之需亦备荒先着也
一曰安插游民　游民者民之蠹也平日游手好闲生计无出往往三五成藉端生事一遇饥馑多为盗贼是宜设法以安插之或劝其学习杂艺或贷以资本使之谋小生理或令充当闲役或令看守庙宇皆无不可
一曰保全富民　保食六条终于安富良以富者贫之母也一邑有富民则一邑缓急可恃一乡有富民则一乡缓急可恃若富民凋敝贫民何依设遇灾歉更何所恃乎是在贤有司于无事时加意护持而后有事时得赖其力如平粜助赈施粥诸举是也
　救荒事宜四十二条
一曰勘灾　勘灾务在亲履田亩勘准分数轻重如八九十分五六七分之等轻重已确将来核赈及钱粮蠲缓等差即以此为张本但事变无定有现勘得本属轻灾及十日半月之后竟成重灾者此又不可不察也至灾区有谓宜特遣大员往勘者盖为慎重灾伤起见非遣官不足以专责成又有谓遣官无益且多一供亿之烦不如令地方官自勘者皆未可执为定论窃谓中荒之岁被灾止在一方一隅则仅令有司自勘为便若遇大荒之岁赤地数千里饥民数百万则必特遣大员会同督抚办理方可期其有济惟巡历所至须是自携资斧轻骑减从然后能不扰也
一曰报灾　匿灾者罪无可辞矣即经报闻而或稍涉迟延哀此穷黎朝不谋夕尚可少待须臾耶地方官于踏勘之后务宜遵照例限详报上司上司立即准题如有迟报逾限者照例扣算月日议处伏查干隆六年　上谕向来各省报灾原有定期若先期题报便不合例朕思按期题报乃指其本而言至于水旱情形为督抚者察其端倪早为区画随时密奏则朕可倍加修省而人事亦得以有备若过拘成例则未免后时矣敬绎　圣训是即依限题报且恐后时况任意迟报乎
一曰停征　地方遇有水旱灾象已成即宜一面停征一面力请督抚具题请蠲如奉准蠲免即刊刻誊黄为百姓明白豁除倘或不与豁除犹朦混私征是使实惠不得及民且重以流亡之苦也尚得谓之司牧乎
一曰审户　林希元荒政首言审户难良以户口不清则百弊从此而起也然办理亦自有要宜仿保甲之法挨门逐户查验丁若干口作何生理有无残疾及田粮等项编排的实然后散赈之时大口小口极贫次贫皆可按籍处分无滥无遗岂止弭盗而已哉惠士奇谓厘户之法当仿照韩琦河北救荒政而择甲户之以资为官者宪司礼请之属以计口均户而分五等每县若干都每都五人视民居稀稠而增减其数复受之粟而属以亲至某乡聚民均给人日一升幼小半之十日一周终而复始至麦熟止仍分粜粟之所给粟之所俾均主之而有司总其成此法亦可采用
