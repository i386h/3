<!-- { "loadSidebar": true } -->
道光二十三年闰七月初七日邸报　钦差两江总督耆英等在广东附片具奏征收夷船进口硝磺税银一摺据称各国洋船压舵之咸沙可以煎滤成硝因例无免税明文各国夷商均在外洋私售无赖匪徒即指为违禁货物查拏生事议嗣后每硝一担征收三钱其出口硝磺仍应严禁等语查咸沙难免回潮以之压舵似非淡沙石块之比难保不损坏船板即可煎滤成硝在夷船进口之时尚是咸沙并非硝磺亦未便以未成硝之沙责其纳税且咸沙煎硝向在何处地面若系由该国煎成在外洋私售则直谓之硝磺不得谓之咸沙若到内地始煎则何以又在外洋私售如咸沙可以成硝则是滨海之地无处非硝又何需乎内地之硝磺不需内地之硝磺则向来硝磺出洋之禁何以立法綦严今既明立章程征进口之硝税则硝在船中是出是入碍难分辨窃恐以进口二字朦混影射名为征咸沙进口之税实以弛硝磺出洋之禁其弊不可胜言自来内地奸商私贩硝磺非卖与洋盗即卖与外夷从不闻外洋有硝载入内地是以例无完税明文如果海岸之咸沙皆可成硝则奸商虽为渔利起见亦有身家既无重利可图何必冒险私贩此议一行是向负私贩之名今遵公贩之例以未成硝之沙科税有硝之名无硝之实殊非体恤外夷之道洋船瞬息千里守口员弁果能一一稽查保无有出洋之船夹带硝磺者乎既明收进口之税则难禁出洋之硝所得不偿所失流弊正自无穷若有意俯就外夷则是授人以柄酿祸无涯向止粤东一省今则福州厦门甯波上海一律照办从此外夷之硝磺不可胜用矣彼有所赢则此有所绌　国家收税无几受患实深厝火积薪当防其渐

葛士浚《皇朝经世文续编》卷

皇朝经世文续编卷七十八

　兵政十七海防下
　　道光洋艘征抚记上圣武记　　　　　　　　　　　　　　　　　
魏源
道光十八年四月鸿胪寺卿黄爵滋奏言敬筹国计宜防漏近年各省漕赋之疲累官吏之亏空商民之交困皆由银价昂钱价贱向时纹银每两兑钱千今则每两兑至千有六百其洋钱价亦因之遽长而银少价昂之由由于粤东洋船鸦片烟盛行致纹银透漏出洋日甚一日有去无返此烟来自英吉利洋人严禁其国人勿食有犯者以击沈海中而专诱他国以耗其财弱其人既以此取葛留巴又欲以此诱安南安南严令诛绝始不入境今则蔓延中国横被海内槁人形骸蛊人心志丧人身家实生民以来未有之大患其祸烈于洪水猛兽积重难返非雷厉风行不足振聋发聩请仿周官用重典治以死罪　诏各省将军督抚会议速奏时中外覆奏皆主严禁惟湖广总督林则徐所奏尤剀切言烟不禁绝国日贫民日弱十余年后岂惟无可筹之饷抑且无可用之兵　上谓为深虑远识之言　诏林则徐来京面受方略以兵部尚书佩　钦差大臣关防驰赴广东查办海口节制水师初鸦片烟在康熙初以药材纳税干隆三十年以前每年多不过二百箱及嘉庆元年因嗜者日众始禁其入口嘉庆末每年私鬻至三四千箱始积澳门继移黄浦道光初严禁复移于零丁洋之趸船零丁洋者在老万山内水路四达为中外商船出入所必由洋艘至皆先以鸦片寄趸船而后以货入口凡闽浙江苏商船即从外洋贩运其粤商则皆在口内议价而从口外运入始趸船尚不过五艘其烟至多不过四五千箱可筹火攻而总督阮元密奏请暂事縻徐图驱逐于是因循日甚其突增至二十五艘烟二万箱者则在道光六年两广总督李鸿宾设巡船之后巡船每月受规银三万六千两放私入口前此定例互市以货易货不准纹银出洋洋商岁补内地货价银四五百万圆逮后则但有外补洋烟之价绝无内补货价于是援例影射藩篱溃决及道光十二年总督卢坤始裁巡船而水师积习已不可挽道光十七年总督邓廷桢复设船而水师副将韩肇庆专以护私渔利与洋船约每万箱许送数百箱与水师报功甚或以师船代运进口于是韩肇庆反以获烟功保擢总兵　赏戴孔雀翎水师兵人人充橐而销烟遂至四五万箱矣京卿中有奏请将鸦片烟照药材收税者不报十九年正月二十五日林则徐驰驿抵粤传洋商伍怡和索历年贩烟之洋商查顿颠地时查顿已闻风先窜惟颠地随英吉利公司领事义律由澳门至省城洋馆林则徐派兵役监守之并于省河之猎德台筏断来往谕令将零丁洋二十五艘之烟土勒限呈缴免其治罪否即断薪水停贸易又以禁烟事宜策问书院士子皆以水师包庇贩私对于是奏革水师总兵韩肇庆之职终以邓廷桢所保不能尽正其罪公司领事者英吉利国王所派洋官司贸易者也他国皆洋商各自贸易惟英吉利别有公司皆通国富商合赀银三千万员而国王派领事一员总管之凡与中国官吏抗衡桀骜皆领事所为故他国如中国鹾务之散商散轮而公司则犹鹾务之总商整轮也初议三十年为一局继展限六十年道光十三年公司局散粤中已无领事此洋务第一转机而总督卢坤初至广东未悉利害听洋商言反行文英吉利国令仍派领事来粤初至者曰劳律卑即以兵船闯入虎门构衅勒令归国再至者即义律在粤三载至是既被围省馆不能回澳始于二月十二日具印禀遵缴将驶往东洋之烟船尽驶回粤共缴鸦片烟二万二百八十三箱计每船大者千箱次者数百箱每箱百有二十斤共二百三十七万六千余斤林则徐会两广总督邓廷桢亲驻虎门验收以四月六日收毕每箱约赏茶叶三筋其烟土请解京师　诏即在海口销毁毋庸解京俾沿海民人共见共闻咸知震讋
林则徐会同督抚于虎门监视销毁就海滩高处周围树栅开池浸卤投以石灰顷刻汤沸不爨自然夕启涵洞随潮出海其鸦片共四种最上曰公斑土白土次之金花土又次之每箱四十枚又有小公斑土尤贵皆产于东印度之孟阿腊南印度之孟迈之曼达剌萨其印度洋埠发票有每月发至万有二千余箱者虽间售南洋各国而中国居其大半岁不下五六万箱其烟在印度本地每箱值价银二百五十圆至广东则价银五六百员为利一倍共烧毁赀本银五六百万员并利银共千余万员时有各国洋商闻风来观作文纪事颂中国之政林则徐下令尽逐外洋之趸船与澳门之奸商不许逗留内地其续至商船有鸦片者傥自揣不敢报验即日回国亦免穷追其进口之船均应具结有夹带鸦片者船货没官人即正法其令过严已非律载蒙古化外人犯杀罪准其罚牛抵偿之例时西洋弥利坚诸国皆遵具结于是义律由省下澳禀言趸船贩烟之弊极须设法早除如委员来澳会议章程可冀常远除绝禀请准本国货船泊卸澳门此洋事第二转机林则徐以澳门向例惟准设西洋额船二十有五艘若英人援此例不入黄浦则海关虚设而私烟夹带何从稽察严驳不许义律言不准泊澳便无章程可议因不受所赏茶叶不肯具结言必俟奉国王命定章程方许货船入口时义律已寄信附货船回国往返不过半年原可少需毋迫也而五月内复有尖沙嘴洋船水手殴毙村民林维喜之事谕义律交出人犯抵罪义律拘讯黑夷五人未获正犯悬赏购告犯之人亦非故意抗违也七月林则徐与邓廷桢遵例禁绝薪蔬食物入澳并以澳门寓居洋人原为经理贸易今既不进口贸易即不应逗留澳门义律率其眷属及在澳英人五十七家同迁出澳寄居尖沙嘴货船于是义律始怨暗招洋埠兵船二艘来粤又择三大货船配以械赴九龙山假索食为名突开攻我水师船我参将赖恩爵挥兵发击翻双桅洋船一杉板船一及英人所雇吕宋趸船一八月义律遂托澳门西人代为转圜愿将趸船奸商尽遣回国其货船亦愿具结如有夹私者船货充公惟不肯具人即正法四字此粤事第三转机而林则徐以与各国结不画一必令书人即正法之语且责缴凶犯旋有英国二货船遵式具结于九月晦入口而义律遣二兵船阻之且禀请毋攻毁尖沙嘴之船以俟国王之信水师提督关天培以凶犯未缴掷还其禀时我师船五艘在洋弹压彼见前禀不收且我师船红旗即发来攻盖西人号令红旗进战白旗止战也关天培开应之击断洋船头鼻西兵多落海死十月初又回攻我尖沙嘴迤北之官涌山台不克洋船恐我乘夜火攻又水泉皆下毒无可汲饮遂宵遁外洋前此九龙山之战奏奉　批谕有不患卿等孟浪但患过于畏葸之语十一月初八日　诏曰英吉利自禁烟之后反覆无常若仍准通商殊非事体至区区关税何足计论我　朝绥抚外人恩泽极厚英人不知感戴反肆鸱张是彼曲我直中外咸知自外生成尚何足惜其即将英吉利贸易停止且于原奏中洋船遵法者保护之桀骜者惩拒之语　批谕云同是一国之人办理两歧未免自相矛盾此因禁烟而并断英人贸易之本末也
