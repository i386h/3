<!-- { "loadSidebar": true } -->
一如两国议事意见不合欲请友国调处则友国同两国会议设法办理两国有何意见应由友国代达若友国有妥善办法祗可献谋不可强派两国愿否依从均听其便两国议立条约友国毋庸保其必遵如两国同求作保友国愿保亦可两国议立重大之约往往请友国襄助如两国讲和欲请友国调停则事有所赖以成
一如两国互起争端不能协合亦可请友国秉公判断倘欲专请国君或择其德纯望重两国交服之士亦无不可惟请人判断与调处不同盖请人调处并无必从之理而请人判断必当遵其所断若所断显有违理或偏袒不公则所断难以顺从如所断有伤国体或灭其自主之权则所断亦毋庸议故友国判断事情必使两国信服不生猜疑方可遵照然判断虽公亦难保退无后言甚至两国皆怨恨者有之一千七国八十三年英美两国争界一案未能分清嗣于一千八百十四年约定彼此简派大员公同商议划分界址以绝争端倘两国所派大臣意见不合即请友国持判平断旋因该大臣意见果有不合复于一千八百二十七年在英京商定共请荷兰国君以断此案两国遂派驻荷大臣呈请彼国荷君允准乃派本国总理大臣会同将相详查此案该大臣等既经查明即于一千八百三十年覆奏荷君当即断定遂于明年召见英美使臣告知所定界限讵意荷君所定之界不遂两国之意当经美国公使行文斥駮复经美国国会议駮据云荷兰于所争之界未能判断是非竟于居中之处立界碍难依议等语于是两国复派大臣公同商议以期永绝争端遂于一千八百四十二年分明界限查其所定之界亦在所争者之间而与荷兰所拟稍异
论数国会议之例
事关数国大局者应由各国简派全权大臣公同会议遇当议立和约往往亦由各国遣使会商遇两国交战之时如欲会议和约应将和约大旨先行拟定以免迟延其大旨既为和约纲领尤贵清切
按公法之理无论国之大小有相关之事均可派员同议
会议之所若无窒碍应设于各国冲要之区俾各大臣致书本国较为便捷
各大臣初到会所必须互相拜晤然后定期会议并将一切开会礼节预为商定开会首日须公举掌会大臣如会所设于某国每举该国正使为掌会大臣若有调处之国则举此国正使掌会复由掌会大臣保荐一员作为掌书以司记载于是众大臣各将所奉全权字据公同校阅查核均属妥善即由掌会大臣将会议缘由略陈梗
昔者各国会议往往因酬应虚文及行坐次序互起争端是以必须预为言明以息争竞一千七百十三年各国会议于余德来又一千七百四十八年会议于艾克司二次会议恐因尊卑次序致起争端贻误公事乃议此次不分尊卑以杜祸萌
近来各国情形虽不以虚文为重而于某大臣可以开议某大臣可以收议及致嗣等情最为慎重其开议之责或归掌会大臣或授于调处大臣抑或由各大臣轮流致词必须预为商定然现在常例各国公使皆准将关系本国事件轮流陈述立法甚善于理亦公其可言而退缩不言者实属咎无可辞
会议礼节既定即当开议如会议之国较多事件纷繁应将各大臣所陈之事缮写节略公同画押以便存记各大臣并应逐件照录呈递本国
往往应议事件繁多而分类不一非一人所能专司必须某国简派大臣数员分理其事则当和衷共济俾得迅速蒇事至于奏报本国或众谋佥同会衔具奏或意见不合各抒己见皆可
各国举行会议原因往返函商需时不如面商妥速一俟各大臣商议妥协即行缮写节略如意见不合未能议定亦应将彼此意见开载节略之内其节略须俟对读后由各大臣查阅相符并无舛错再照所拟次序公同画押以昭凭信凡紧要语言须开列节略之内其无关紧要者毋庸开载务期简而易明以免敷衍之弊会议既经完竣该公使等宜将所定各节立定条约如事件不一难以归并则立条约数本而另立专条以联络之诸国会议往往因事件繁多分为数约一并附入总约并立专条载明附入各条亦如录于总约一体遵守无异
会议之时有公使一二人私议事件不请各国使臣共议则此议不为公议
公使若倚仗国势办事专权擅行议事不请各国使臣同议以及将私议之事混入公议之内各等情弊为使臣者一经闻知当即斥駮并声明日后如因此私议贻误大局我国不任其咎若听其舞弊不即斥驳是默许之矣
会议之时常有大国专权擅行主持若不力为斥驳则该国之私议成为公举此等陋习殊堪痛恨一千八百一十四年奥京大会时日耳曼各小邦因奥布巴魏四大邦欲专操会议之权遂行文于该国以申其冤据称各诸侯既有会议之权不能让此权利于人耳
小国议立条约大国必欲作保揆其意见系为干预国政挟制弱小此等恶习不可不严为防范
　　论使臣升降解任等情　　　　　　　　　　　　　　　　　　　　　　　　　　
丁韪良译
论使臣解任事宜
使臣解任之故共有七端
一差期已满即应交卸回国毋庸候本国谕旨其署任公使遇正使到任亦当如是
一出使若专为庆吊等典或专办某事一俟其事或成或败应行回国奏明
一使臣奉命调回本国者当即交卸起程
一本国之君或驾崩或退位国君因淡视权势求寂静而退位者较少惟因侵逼而避位者历来不胜枚举使臣例应解任如彼国之君或驾崩或退位亦宜一体办理按本国之君驾崩使臣原应另递文凭惟新君即位例应致书于彼国其国书如详及仍留该使则不必另递文凭再彼国之君驾崩使臣理宜另授文凭如该使势必留任则两国交涉事件姑照常办理遇有未完公议不必停止而仍候本国施行
一彼国若干犯公法侮慢使臣或别有重大事故则当酌度情形解任回国
一使臣不知自检扰乱国政干犯法禁或伊本国有违理之处则彼国可以发给护照令该使回国并勒限出境不准逗留如情节甚重即派兵押解出境惟无论何故均不得拘执锁拿更不得戕害其身一千六百四十五年日国驻威国公使为官民所共愤威国托言恐酿成事端当即护送该使出境　一千六百五十四年法国驻英公使结党谋叛经国主饬令于二日内即行出境　一千七百十八年日国驻法公使因谋害法国摄位大臣经法国监禁三月而后押解出境同时法国驻日公使口出妄言致触该国总理大臣之怒令该使即日起程回国　一千七百四十四年法国驻俄公使因致书毁谤俄君经该国令其即行出境　一千七百六十一年葡萄牙国君大婚吉期教皇公使故意失仪即令该使回国　一千七百八十八年俄国驻札瑞典公使擅自行文瑞国各大臣系藐视国君国君恐官民受其挑唆致起衅端乃令该使即行回国俄君闻之亦令瑞典使臣回国以示报复之意　一千八百十二年法国违背条约侵扰瑞典属地该国即令法使起程回国　一千八百四十八年英国驻札日国公使因钻营等情日国即饬该使回国
一使臣遇有升降亦宜解任
以上诸条系使臣解任之故但使臣解任后尚未出境则于其便利宽假之处均不可缺少
论使臣奉调回国应行事宜
两国遇有不协之处使臣因而解任者有之但应否觐君陛辞或俟本国谕旨到日再行起程应由使臣酌度情形随机办理使臣应候谕旨之处有二
一使臣承办某事或已经办成或未能办成应候谕旨再行起程
一本国欲调使臣回国若非因两国不协必当致书彼国国君
使臣陛辞应行礼节当照上任礼节办理但请觐国君应由总理大臣代为奏请并将谕旨副本一并送阅其原文则由该使面递国君并诵陈词其觐君告辞往往私宫接见不在公朝
如奉命调回时不在任所或因病及各等事故未能觐君按例可专摺辞行附以本国谕旨其摺须由总理大臣代递国君有时寄书于该使之国褒奖该使其书应由驻劄彼国之使臣呈递
使臣尚未离任而新使已到如系二三等公使则旧使于觐君辞行时便可带领新使朝见若新使系暂行署理则带见总理大臣而已
论使臣升降调遣及署缺事宜
遇有关系重大事件原宜特派头等大员前往办理若本国有使臣驻劄彼国亦可赏加官衔派充此差给与国书以昭凭信一俟差竣即当归复原职如本国赏给实授亦应另递国书使臣加级之故共有数端如遇彼君登极大典前往朝贺或本国国君委使臣递送宝星或两国结亲由使臣作伐等事
有因头二等公使需费浩繁降为三四等公使者并另给文凭呈递彼国但近来此事罕见
使臣如赏给头等公使充当要差即应照头等公使之礼接待但该使一经差竣即当归复原职不准仍邀头等优待
使臣若系专派暂署任满时毋庸呈递调回国书若以参赞暂署则任满仍复参赞之职无须文凭以供职亦无须国书以解任
论使臣在任病故事宜
使臣死后必须妥为棺殓其殡葬事宜当照品位办理如该故员曾有遗言不欲厚葬亦宜随其志至教规诵经等事可否奉行应视彼国法律风俗办理如该故员家属愿扶柩回籍可听其便不得禁阻其署中所存公文书件应由参赞查点开单封锁盖印若无参赞请友国公使封锁钤盖友国印信并开清单
二三分及写立字据以凭查核俟新使到任其公文由某员封锁即由某员随同开拆亦当写立字据以昭凭信遇使臣在籍身故按法国例应由总理大臣派员抵寓搜查有无公文等件由来员查点封锁至开封之期亦由来员前往开封若有公文等件该故员家属即当交来员查收以便存库并立收条为凭
该处地方官原不准干预署中之事若署中无参赞亦无友国公使驻劄彼国则地方官应将公文封锁以免遗失
该故员有无遗命其所遗一切物件应归何人领受当照伊本国律例办理如承继之人欲将家属等物带回本国可听其便不得扣留征税至该故员在彼国所遗地产房屋当照地方法律承领此各国通行之例也如该故员系彼国之人其遗产应如何办理尚无定章在日耳曼诸国屡因此节互起争端
按例使臣或因病出缺或因他故出缺其一切权利随即停止然各国于使臣之眷属及随员人等暂给宽免之处与该使生前无异其他职官病故亦同此例
新任公使未到以前署中日行事件即责成参赞代办
　　论各国往来礼节
丁韪良译
论礼节缘由
按公法凡自主之国俱用平行之礼虽国势强弱不一其权利并无参差则均有自主之权也故无论何国应以国体为重而遇有屈抑藐视等情均应一体伸雪以昭平允但各国威势不同国君称号亦异而其所操之权与所行之礼亦各有差别
查古时教皇及日耳曼皇原有封王之权而令他国以下礼事之嗣因不洽舆情经各国改立新制则国君不论称号尊卑俱用平行之礼
如某国君增其称号别国是否认之均听其便一千七百一年伯郎丁希侯改称王号改国名曰布鲁斯除日耳曼皇外无有认之者至罗马教皇逾八十年始认之○日国女主意撒伯尔于一千八百三十年登极年甫三龄俄布奥三国初不认之逾十八年始认之又萨尔定王于一千八百六十年改为义大利王奥国与日耳曼诸邦久未认之
两国本属平行而某国愿将其平行之权推酿彼国亦无不可故此国与彼国愿笃友谊于礼节之间偶自推尊其尊卑典礼或载明文或系默许久遂成例而不可违
论国君典礼
