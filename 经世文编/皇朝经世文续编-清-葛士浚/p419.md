<!-- { "loadSidebar": true } -->
自海禁宏开而夷舶辐凑实古今一大变局魏源筹海三策四论止是道光间情事左侯相序谓其所设方略非尽可行而大端不能加洵笃论也况今视咸同间又变视光绪初亦稍变矣爰就管见聊摅末议魏志已及不详述焉昔之备夷专在海口内河今则兼在边境藩属英人烟台议约阑入准其藏探路一条非仅注意藏地盖欲开道滇蜀为陆路通商捷径法之取越犹英志也乃英则番民亦能阻止法则兵力亦难扞御虽其骄横过英亦由中枢大臣为积威之所劫耳今法声言欲据福州盖即英人道光末年声言直捣阿瓦故智倘亦如缅被其恫喝非特难望普鲁社亦且有愧马达加斯加矣窃计法兵舰不过廿余艘法兵士不满五千人就令实欲一战无论不胜普与英俄必乘其弊即使幸胜洋人既守局外汉奸亦绝勾通彼之军火炭米淡水马匹亦难接济我果奋然一战无论主客劳逸众寡顺逆大相悬绝可卜必胜即或不胜法之疆不过佛狸今之政岂亚元嘉彼徒得一臧质尚不使虏马饮江此有檀道济数人何至牵动全局且法之不难敌亦明矣刘团义旅数千卒能覆军戮将今之率土同愤十倍刘团法之出于声与形而不出于实正畏此也英俄各国胥视此为进退苟又不战而和三年内外英必过独吉岭俄必过兴安岭高暹缅藏诸藩必难全矣中枢不允赔费计诚是也而终不肯战者非以战之难保必胜乎不知事无全利亦无全害李密惟违柴孝和而驻东都故易胜为败庄宗惟听郭崇而袭汴京故转亡为存自古英雄举事以多顾虑而至败亡不可胜数苟非倜傥无前若小太宗未有能行度外之事奏非常之功者也乘机会而息后患惟在断与不断耳备夷近策有八远策有四一曰办团以壮声援踵保甲成局着实行之虽不能扞外寇实可以靖内奸至于渔团其益尤大二曰筑坞以护台勿蹈道光间虎门厦门定海上海宝山覆辙三曰掘地洞以避开花然则入洞以避止则出洞以御夷虽多且利亦难骤进四曰结刘团以复东北圻越南故所失地刘团能复即以予之许竭力援应刘团不亡非徒两圻难为法有西贡海防商务必多妨碍捐虚名而收实效此类是也以视自为守御难易显然五曰募善泅胆勇以便用奇邓廷桢于南澳梁体于粤东某委员于乍浦其明效也六曰制平原战车以备陆战天津地势平坦陆路尤难堵御夷人行军愤用小舟渡军登岸倘用林则徐剿青海番时所制陆战车教习车战津防尤可无虞七曰习用测量法以期必中勿专用丁监生旧式宜兼仿欧洲人新制八曰讲攻击海船法以期必破邓廷桢林则徐皆着成效今船虽坚于昔苟聘西人谨求未必遂无其法以上八条皆可立办者也若夫难以立办而究不得不办者又有四焉
一曰添设领事以保商民而据冲要也南洋岛华人有数百万谓宜各岛分设领事特遣重臣驻星加坡总理一切事宜盖星加坡一埠自苏彝士河既开遂为海道咽喉四方电线文报悉萃于此此处声势联络人心固结足以纲纪万国节制两洋二曰练习海军以巡外洋而固内地也兵之为用匏系株守多亦见少变动周流少亦见多我师惟难出洋巡逻故为外夷所轻若练海军数万分布南洋各岛时出大洋惯狎风涛熟习形势俾成海外雄师尤易出奇制胜即寇绕道入犯可使腹背受敌或又分军攻其要害夺其饷需夷能攻我我亦能攻夷较之海疆万里港纷歧节节设防备多力分但为人制而不能制人者相去远矣外可震叠诸夷内可屏障各省张星使幼樵一疏当今筹海第一要着也三曰考取洋学以广人材而供驱使也宜于南洋各岛兴立书院训课洋学繙绎汉文考试一准内地生员定制予以顶戴拔其尤者咨送总理衙门以备任用此后办理中外交涉事件情形必能熟习措施必无乖违以及制造管驾诸事取之洋学有余较之特遣幼年子弟分投外洋学习费多人少其效何如四曰整饬边防以联藩属而杜狡谋也越缅暹藏世修职贡越既属法缅藏亦逼于英暹介缅越之交不便海道稍易自保缅之阿瓦暹之宾角或仿驻藏大臣旧制各设领事一员联络声气坚其内附之忱越南覆辙庶可不继复八关九隘招野人生番再将南甸营都司移驻蛮允设塘汛于野人境疏滩浅于新街江声势既通饷需亦便此固缅之大略也修江孜定日帕克里等处边备廓尔克布鲁克巴二部虽弹丸地尤当抚以恩信无事可资保塞有事可效前驱此固藏之大略也东三省　国家根本伊北路门户蒙古诸部西北屏障欲固伊非仿西人之法兴修铁路添设电则奏报稽迟转输劳劬何足以长驾远驭欲固东三省非行张洎之策沿边建三大镇各统数万之众鼎峙而守则形势单弱所谓具城自固不能出战者也何足以互相策应若夫昔则恶其强而抑之今则怜其弱而扶之六国于土耳基莫不然也堂堂　中朝顾智反出欧洲下耶蒙古各盟固不可一任羝羊之触也此固东北之大略也
　　答倭问兴亚
姚文栋
吾欲亚洲各国之君一年一会于天津吾欲亚洲各国之海陆军大将一年往来数会则情意联络畛域不生矣吾欲亚洲各国之才人学士开一大会共相论难以研求富国强兵之术柔远能迩之方则智识日开人才奋起矣大抵亚洲局势中国为主日本辅之如兄弟如手足一气联络戮力同心则进可以经略欧美退亦屹然自立于不败此为统筹亚洲言之也如第为中国计则地广财丰一面濒海战守皆便原不必有资于日本而为日本计则环海为国如虎在平原无负嵎之势倘或强邻开衅兵船四集如困长围此时若得我之援兵则人心壮而国力不屈矣凡事不极其变则不见其真故吾推极言之也然则亚洲之联络在日本最为切己之要而今之失皆日本任之何也琉球一案不了则我与日本隐嫌未释而朝鲜亦不能无疑于日本安得真和睦乎夫琉球得之犹石田也南疆形势亦不系乎此为此区区而误大计吾未尝不慨谋国者之失其方也
　　日本地理兵要例言　　　　　　　　　　　　　　　　　　　　　　　　　　　
姚文栋
日本四岛幅员无几而大海环之论其形势不在陆而在海元代平壶之役专攻其西彼得以全力守御一方故能胜我德川氏末造米舶入浦贺旋入下田俄舶入大旋入唐太英舶入函馆旋入长崎东西往来倏忽无定彼首尾不能相顾不攻而溃举国骚然赖襄尝言元幸自一面来耳若自四面来扼吾要喉断吾粮道杜绝吾兵之策应其祸岂可胜言此诚破的之论兵家舆地家所宜共知者也
今中国与日本商船往来之道有二一自上海历长崎神户而达横滨一自广州香港迳达横滨自长崎至神户者必经濑户内海其间岛屿棋布节节可伏且一入下关口峡彼若以兵绝吾后路则能入而不能出皆犯兵家所忌故用兵时此道不复可行自香港至横滨即彼所谓南洋一水汪洋驶行无阻可以直捣浦贺进逼品川东京横滨皆震动矣此正道也西攻下关牵掣其势此间道也如其东西出没变化无方则不由长崎北溯下关而自朝鲜釜山浦南下先据对马壹歧此一道也不由下关西赴神户而自南洋迳入加太等海峡或据淡路以逼之此又一道也自长崎南绕北夺佐贺关捣攻下关之腹此又一道也或自珲春图们江出师潜渡青森据箱馆此又一道也由箱馆南下会于横滨此又一道也或兵船抵新泻而陆行四五百里出东京之背此又一道也或扰山阴沿海西赴长门会于下关此又一道也或自福建台湾进师先据鹿儿岛而分兵以助攻东京此又一道也自鹿儿岛西上长崎此又一道也大抵日本之要害其濒于东者为横滨以其近东京也横滨之要害在浦贺以其当海湾之口也其在中权者为大神户以其近西京也而明石峡为其西户加太由良鸣门三峡为其南户皆大神户之要害也其濒于西者为长崎以其当江浙之冲其濒于南者为鹿儿岛以其当闽粤之冲也然长崎屏立五岛而山川港为鹿儿岛湾之口则此二者又要害也下关乃南北之津梁东西之喉嗌我若扼据其地则彼饷援隔绝四不相通为全国最要害之地壹歧对马二岛藩蔽其外且当朝鲜冲途则亦要害也平户北接二岛南接五岛海道甚狭此长崎与下关中间之要害也箱馆系北海道门户吾扼之亦可令彼饷援不相通故北之有箱馆由西南之有下关亦一要害也若夫沿海港湾无处不可碇泊海中岛屿无处不可屯驻是则兵无定形者耳
日人论吾中国二百年来错失三大机会一康熙戡定台湾时宜遂经略南洋以握欧亚两洲之枢纽此一可惜也一康熙时声讨罗刹之罪宜穷兵力略地北洋立界碑于乌拉岭巅而后许俄请和此二可惜也一干隆荡平准回之后宜移旌南指全收五印度而还此三可惜也愚意亦有甚可惜者日本之北海道与吾库页连接向虽附属于日而实未设官置戍若吾保守库页以通此岛则是据日本全国之上游譬若以陇制蜀不能出吾掌握中矣考日人经营此道自明治二年始仅不过十余年间也
日本建置凡经七变神武开创为国造之治越千三百有五年至孝德时改为国司之治国造世袭略如封建国司流官略如郡县也又越五百三十年至后岛羽时源赖朝为天下总追捕使置守护于国郡置地头于庄园是为守护地头之治又越二百三十年至后醍醐时足利尊氏大封诸将是为世袭守护之治则魁柄久已下移而尾大不掉之势亦成矣越三百十四年至后土御门时境内鼎沸遂为战国割据之世越一百二十三年丰臣秀吉削平其乱录郡国之石数以封诸侯德川氏代兴复定诸侯之秩序是为封建之治越二百八十年明治维新尽撤藩封于是为郡县之治初置三府六十县其后归并六十县为三十六县然政治措施之便虽府县为宜而山川形势之分则旧制九道八十五国为善故近时地志皆以道国为纲不以府县为纲
日本近颇留意地学立于官者内务省有地理局海军省有水路局士民私立者有东京地学协会虽人才奋起而着述未多兹编系取陆军省军人所诵习之兵要地理小志照译汉文旁搜近人航海记载以附益之又以沿海港湾岛屿礁岬等为海道要端博考详稽分条胪载意欲借彼先导为吾指南然纸上空谈究不如兵轮实测总望吾国轮派将弁东来测量庶几考核得真讲求渐熟可备异时缓急之用或请将此书印给外海水师各营令其觕明梗概则亦不无小裨日本海陆军人咸诵习内务省所颁之清国兵要地理志一书吾地情形彼军人固讲之有素矣
日本总图以文部省所刊日本全图两幅为最佳分图佳者有三种一大日本府县分辖图一册内务省地理局所刊以三府三十六县为纲一酒井彪三所撰之大日本一统舆地分国图四十余帧以八十五国为纲又有海军省水路局所刊海图一百五十余页系沿海测绘分图尤号精细皆可与此书参观日本里数与吾中国及泰西皆不同其法六尺为一间六十间为一町三十六町为一里计其一里当吾中国六里零西洋之二里零也尺度又微有别
　　巴黎答友人书　
李凤苞
