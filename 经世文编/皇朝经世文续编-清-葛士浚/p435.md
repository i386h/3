<!-- { "loadSidebar": true } -->
使臣欲人钦佩不应自满盖君子尊而弥谦则人益敬之若小人满而招损则人必鄙之遇事须量力而行不得恃才而往各国之人每因外国使臣探听国政必多未惬若使臣偶闻机密之事遂自谓洞悉情形而肆意夸张岂不益干忌讳办理公务有得力之处亦当处己谦退不得喜人推尊盖虽有实绩亦不得务声名也所以学问极其宏通不宜尽情暴露才识极其卓越不可令人咸知则人之称道者自不约而同矣
谚云兵无饷必溃使无智必败言智者宜通权达变相机而动也智为使臣之准的如指南针为行路之先导或问智因何而生曰天姿颖悟加以练达凡事用心研究终必志气如神耳愚而自用者往往于礼节之间自作聪明肆意更张智者则恪守成礼而已教化隆盛之时人皆遵礼因赋性不同志趣亦异必齐之以礼始免相欺之弊况好礼原非诈伪内有谦让之心即外有庄敬之礼狂放之人每发一言声若迅雷犹恐人未之闻也智者不然一启齿间彼此即能会意虽言者未毕其词而听者已达其旨矣
使臣恪守成礼固堪嘉尚然亦不必过于拘泥盖中心既有遵循外面必形舒泰真才无俟纷饰如美姿无需点染也谚云为僧不在衣若人无真才虽加意装饰一望而知其底蕴矣
使臣衣冠必须整肃以免人之耻笑若衣式更换亦毋庸过趋时样泰西服制各国虽大同小异而时有少变该使不必尽从俗也
使臣贵有辩才以及杂学无论所遇何人均能与之接谈若所接之人肄业不同宜举其所知之事而谈之遇办公之人不必逞其口技至于筵席之间言贵巧而不贵多虽出语恰当应对如流而措词必须慎重不可讥人之过亦不得以利口伤人以免招人愤恨义国有诸侯者一日同公使某凭栏眺望乃诮该使曰予闻有公使者被我祖逼吓坠楼正在此耳公使抚剑笑曰彼时之公使殆不佩剑耶
使臣当于同寅各官结纳数人以为亲近之交盖互相观摩各有取益是宜推诚相与情意相投交友贵乎亲近而择友尤贵乎详慎也况一署内之官吏谙练者为数无几一都中之使臣知机者亦属寥寥择其熟悉公事者而友之最为紧要与他友相交亦当善为接待不分畛域两国利害相背非指驻札之国则使臣之交情断难甚厚昔威国与邻邦相交曾云近邻不如远邻盖言无所争也使臣之交友大概类此交友若多则询问事情自易遇人探听机密事件固当秘而不宣倘友以事来访若无妨碍亦宜据实直陈我既告之在先新报传之于后则友中怀感激而以我未知之事酬之使臣须善为酬应不得一味俭啬更不可欠债不还庶免人之轻视使臣虽贵广交亦须量力而为况旨酒嘉殽不过令人称赞其实友之亲近不以征逐而加厚也
使臣宜以声名廉耻为重勿赌勿淫至于戏园之优女慎勿亲近庶可自远祸端
论使臣有管辖本国人民之责
使臣驻劄外邦有保护本国人民之责其随员人等亦归使臣管辖至本国之人其能否归使臣管辖须视驻劄之国律例而定然现在各国情形无论和约所定若何准驻劄公使之权可及本国人民遇有死生嫁娶等事向由使臣注册存案如该人民欲立合同字样遣人代办事情或分产业抑或身故遗产指归何人各等情亦由该人民呈报本国公使盖印为证公使委派司库发给此等文件往往有之
发给护照一事亦归使臣指掌查护照之设原为稽查带照之人系何国之民如本国人请发护照使臣即当照例发给至地方人民欲到公使本国应由地方官给照由使臣查验盖印然使臣驻劄某国不应发给某国人民护照除使臣遣某国之人寄信及服役雇工向准给照外其余地方人民一不准发给护照但现在情形与往昔稍异即如护照一节从前甚严今则渐就废弛矣
遇有本国人民受人欺压淩虐地方官不肯查办抑或偏袒地方人民应由使臣设法保护代伸屈抑若因钱财细故彼此争讼使臣即不必干预倘事关大局并牵连万国公法之理使臣虽未奉命亦当料理如有违约等情更宜赶紧查办
本国之人因私事与人不和而求护庇其事与大局无干则愿否保护由使臣自行裁处盖地方官既有管辖地面之责使臣岂可任意多事若越俎干预公事则违理已甚而不足取信于人地方官须办之事无论大小应请总署转饬办理不得自行知照更不得阻挠地方官审办案件如查其审断不公宜请总理大臣饬令覆审如该国添设新例与条约不符或擅改条约本意使臣即当照会总理大臣将此条例暂停以俟更订使臣既有保护本国人民之责即宜不时稽查如该人民有冒犯国法妄干国政等情或一切行为有伤国体以及滋生事端使臣即当预为申斥盖此等不守分之辈若经地方官查出必然惩办使臣虽欲保护亦难启齿也
论使臣奏报本国事件
使臣驻劄外国不惟尽心公务且宜广询博访据所见闻随时奏报本国其所办事件固当将紧要关键详细具奏即事之有益于公务者亦宜声明且近来各国友谊敦笃贸易繁盛彼此休戚相关使臣仅就见闻所及奏报节目即无遗漏若闻有利国便民之事即当速为入奏以便本国举行而整理内治推广外交均获裨益使臣尤当留意者如彼国兵势强弱军械是否精工军威是否振作通商情形船只数目工艺若何有何制造新法库帑充裕否地丁钱粮若干江海市镇若何台坚固否信局办法若何运河若干道铁路若干条武库所存军械若何尚有多事不及备载
使臣应奏事件不但关系该国之事即该国议论别国之事是何意见使臣亦当入告本国以便揆度其事若所奏事件头绪纷繁当将总节开列疏内其详细情形另缮节略随疏呈递如国君无暇细览祗看奏疏亦可知其梗近来使臣奏事往往抄录新报附入疏内若干练之臣不屑为之然新报亦多可采如有关系公事不甚明悉之处使臣当于入奏时细为分晰以免本国游疑与其将无稽之言入告莫若无所奏闻
使臣奏事当将风闻之事与确凿之事分别注明遇有要事必须详细奏报以便本国权其轻重倘所奏未能确实一经查出即当自行检举并行更正
遇有新刊书籍所载之事于本国公事有碍或闻该地方众望绅耆议论公事亦可采择入奏所奏事件往往有难于明言者或恐触国君之怒或恐伤两国之好然使臣当据实直陈其词不涉于朦混方不负委任亦不可因事逆耳遂文饰之
总之使臣奏事贵乎真实不得遗漏恐于公事有碍使臣既受委任即当矢慎矢勤以尽其职缘使臣奏事恒有两难一则恐其不实不尽一则恐其扬厉铺张遇事均当详细研求再行入奏若造次奏报则后来追悔无及使臣预料事情须留有余地步不可言之太过庶免言之不验耳
论使臣商议公事
使臣商议公事向无一定规模惟熟谙公务才学特出并博闻广见之员方可胜任
头等公使觐见国君面谈公事者有之各等使臣亦间有之然遇有商办事件仍须会同总理大臣办理不能与国君面议了结法虽迟缓而使臣可以有思维之暇而免仓卒之谬所谓圣盟乃奥布俄三国之君于一千八百十五年在巴里会晤面议而立不在此例缘盟内所载无非治国兴教移风易俗之道既多含混之词亦非必守之约则照行与否均听其便至后来君臣遵守与否亦难责备其与常约迥异可知国君虽与使臣畅谈不便商议公事诚恐一言既出不克挽回是以遇有公事必由总理大臣办理而国君观其动静若有造次应允之处即可密谕如国君另有办法临时再行传知故国君与使臣面谈虽于公务有益而不能作为公议仍由总理大臣详为商酌
议立条约之时虽经国君批准如未由总理大臣画押则不足以昭信守此事不独君权有限之国为然即君权无限之国亦如是或问面商与函商二者孰善曰大抵办理公务须先行面商而继以文件盖面商以知其能成与否而后行文结案可也
两国创议一节应由本国总理大臣行文本国使臣令其照录一分呈送本国查阅其覆文应由彼国总理大臣行文彼国公使令其抄录送交本国总理大臣查阅昔俄国论英国处置南亚美利加诸国未能合宜乃行文驻札英京公使令其读与英国总理大臣知悉公使将欲展读总理大臣即止之命抄留一分俄使不允总理大臣曰此文篇幅甚长头绪纷繁间有可駮之处若仅诵读诚恐难以强记是以本大臣不欲闻耳
使臣遇有请办之事无论大小可径行文彼国总理大臣毋庸由本国转行其覆文即由彼国总理大臣行知使臣亦有须由两国总理大臣往返函商方能完结者此项文件系由使臣递送而使臣仍非驰驿者可比盖遇有分辩之处应与彼国总理大臣辩论随时奏报本国其事可否允诺当酌量轻重奏明本国候旨施行如有万分棘手以及意外不测之事当从权办理不必过拘训条而训条之大旨仍不可违本国每有公文令使臣代递必先授密训以便有所遵循如所授训条其中有难行之处或于公事有碍当即奏明本国另换训条如事情紧急不克守候即当变通办理不可拘泥然亦不可造次而行致累本国而悖其办公之道故使臣当权其轻重以免任意妄为遇事于本国大有裨益虽稍越训条亦可从权办理使臣此等情节本系因公起见本国亦必详细考查是否妥善善则褒奖不善则申斥昔英法日三国会议和约日君欲向英国追还热尔巴他要隘以他处抵之英国始已允准继又驳之恐归还之后致本国人民议论并称愿将富洛里达两省让给日国以代热尔巴他若不允诺则别无办法斯时日国疲于军务日使因思本国君主性情固执必不允准若稍延时日则于本国不利沈吟良久乃慨然曰我代国君允之虽与训条不符而事已至此即指首为孤注我亦为之盖该使实为保全大局起见后虽革职亦无憾也
使臣所奉训条有不甚明悉之处即当请示本国以免错误
议者移也如二人对面而来终有相逢之候但不知遇于何处盖彼此皆欲就己不肯就人耳至于以势强压逼之允从是强也非议也夫商议事件于关键之大小轻重须先期详为筹画了然于心则大节既得小者可毋庸探索或者意中有事姑佯议他事以探彼之意见如医家诊以探病势即知其性情则所请之事是否有成不难预料即所谋未成使臣亦不可懈志如彼国所议有忽出意外者使臣亦不必惊骇盖静心以待究有以却之也
事虽求利本国然亦不可固执不让所请若未能遽得须通融办理先以小节让之而令彼视为大惠则友谊渐笃
总理大臣与外国公使商议事件往往以未议以前开列条目以便逐款商议国君面议亦应如此使臣欲以所议要事奏闻本国可将疏稿向总理大臣诵读以正其是否有讹至数国会议须将所议之事缮写节略一纸公同画押存案遇此等事使臣当倍加慎重句斟字酌以免造次而顾考成如某公使怀疑则不可于节略画押祗用信函说帖日记等式开列其事则关系较轻
事如果品亦待其熟而后取之但不可游疑不决坐失事机办公之法贵乎谦退不可妄出大言亦不得以势相逼致触彼怒非惟于事无济而亦易肇祸端良将能设计攻敌而不悖于义良使能议事图成而不涉于妄经云毋谎此之谓也
论从中调处之例
两国有不协之处往往请友国从中调处其调处之法有三
一凡两国或向无交际而欲通往来或曾经罢议而复欲会商应请友国襄助代为致词如两国未请而友国之情前来愿为效劳亦无不可祗为通其往来而已
