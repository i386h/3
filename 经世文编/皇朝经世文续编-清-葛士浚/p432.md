<!-- { "loadSidebar": true } -->
夫使臣既不归地方管辖其公署亦因之宽免若任听罪犯不论某国人民逃匿公署使地方官碍难查拿实于本国自主之权有损现在遇有公使署内隐匿罪犯若经地方官知照仍不交出不但将公署围守以防脱逃并可立即进署锁拿一千七百二十九年日国有公爵名理伯拉者犯罪藏匿英国公使署内是时法院议此谓派员前往搜捕可也因公使驻札原为固持两国往来友谊于彼此均有裨益今如此则反阻挠此国政令夫寻常罪犯如可视公使情面免其查拿而罪大恶极要犯亦可藉之逃出法网天下于理不合于公法相背之事莫甚于此不但邦国受其害恐致有倾覆之忧矣然此事议者不同或云罪犯藏匿使臣公署地方官派兵围守以防脱逃不得进署锁拿可由总理大臣代为令其交出否则向伊国君索取亦无不可此一说也或云巡捕官可径向公署索取罪犯若仍匿不交出即可进署查拿但于使臣与其随从人员权体之上不得稍有伤碍此又一说也愚按若确有藏匿罪犯之据并有刻即脱逃之虞似此两项情节该巡捕官不妨进署搜捕但不得扰及使臣盖公使既负推诚相信之义即不得藉公使之权利以免搜查若有可疑之处而尚无确据祗可行文辨论并可将情节申诉彼国但不得闯入公署即有藏匿确据而不至刻即脱逃者祗可围守公署或请使臣出署或送使臣出境惟总不得闯入公署也即公使往来行台亦归此律
再使臣车辆等项不得载匿罪犯以致远扬亦不得私带一切违例物件昔法国驻札罗马公使容留应遣罪犯以及那不勒斯地方逆匪并用该使所乘之车载伊等逃逸行抵城外被官兵拿获将罪犯俱行监禁该使深以违法责之教皇答以似此等匪徒汝欲救之我欲惩之在汝随意护庇逆党而我为此国之主既经路遇伊等谅应容我拘拿况使臣之权利亦不当似此之漫无限制也昔驻札罗马公使隐匿罪犯按照情节原有免其查拿之例但一千八百十五年此例即已废弃
论使臣有罪案不归地方审断
使臣既不归地方管辖不论所犯何罪其驻劄之国均不得拘审昔时此理间有或违今则莫不遵守
查一千七百六十三年荷兰驻劄海斯公使犯有不法情事国主乃命拘执旋即释放而承认违背公法之过至使臣有谋害人命重案而被地方官拘审者自古祗有葡萄牙公使之弟在英京杀人旋被英诛一案而已昔葡萄牙公使之弟随使驻札英国因故杀本地人民即逃匿署内英国执政大臣示以应将该犯交出照例惩治葡以不归此地管辖覆之英以该犯无公使之文凭即当归我惩治于是将该犯正法赖氏论之曰由英国惩治有违公法因既系公使署内之人应与使臣同其利益
或曰私罪如伤害人民之类与公罪如妄用权位之类有间其公罪可归地方拘审昔苏格兰使臣罗斯者有谋害英国君王爱里萨白之举在英国执政论之使臣既于驻劄之国谋害君主即不得藉公使利益以免惩治而苏格兰使臣则谓不然以驻劄之国无惩治公使之权为辞是时英国将伊监禁后乃定议派兵将该使送出境外而已又一千七百十七年瑞国驻劄英京公使与他国同谋图复旧朝因机事不密将所约信函被英查得遂将该使立即拘禁其一切案卷全行入官以凭查办并请荷兰君主将瑞国驻彼公使亦代为拘执以为伊系同谋首犯瑞国遂拘执英国公使是时赖法国从中调处各将使臣释放
马洪氏评论此事以为英国拘执驻劄英京使臣则可请荷兰代拘驻彼使臣则不可盖使臣既谋害本国本国之安危攸关即不能泥于公法免其拘执至驻劄他国使臣亦倩代为拘执似未公允裴里莫与马洪氏所论相同瑞典公使被禁一案据荷兰国以伊未递国书则无所回护
愚按使臣既违公法恃其权利谋害驻劄之国该国即不可亦违法拘执再彼之谋害情节无论如何重大断无不顾其职守居然拘执惩治之理其惩治殊无他法惟逐出境外而已
昔英国查得日国公使有引敌入境谋逐君主爱里萨白之意是时有将此事问诸法师名阿白里古者彼答以凡使臣于驻劄之国无论显有如何谋害情事皆不得治以死罪但可遣之回国交伊君主代为惩治等语英国乃从此议于是将该使遣回派人前往日国以诉其罪后雅各嗣位有某国使臣犯罪与此事相同是时问诸法师名葛顿者彼答以凡使臣有代君身而行之意按公法不得拘审等语盖使臣一言一动应视为代君身而行起兵而攻其君则可违法而执其臣则不可其公法之重有如此也此理不独英国遵守各国亦无不遵之使臣不但不得拘审即遇使臣涉讼虽欲自行投审亦势所不能此节非为有益于其身实有益于国政因妨碍国体莫逾于拘审使臣也至使臣离任卸此权利之后自不能如是宽免矣一千七百三十四年法国驻丹公使闻布城当机被围乃擅离职守前往救援是将使臣一切权利尽行舍之福拉桑曰以袍易甲虽为勇敢然公使行之究属不合盖人之恂谨在于守分耳○法国驻札波兰公使亦在当机带兵守城登陴探望城破时遂被擒而囚焉○昔法日两国借用撒洼之兵旋即遣撤撒公不悦虐待法使以泄其忿
再使臣遇有词讼亦不可传之作证惟令其投递供呈如伊不愿并无勒令之法一千八百五十六年美国京师杀死人口一案荷兰公使目睹其事地方官欲究此案乃祈总理大臣转请该使到案该使不允据云必须行文本国如蒙允准方可缮写供词递送地方官查阅该使遂请示本国旋奉准覆而该使又称只可查阅供词不准盘诘等语地方官以词涉恃符难以凭信遂不取供
或问使臣若有冤抑之事可在其驻劄之国控告否发氏曰该使臣当将冤抑之事禀知本国由本国代为申理云云此答不为无理因使臣非经本国允准不得涉讼既经允准即可知照总理大臣转行该衙门查拿罪犯照例惩办若系财产事故遇本国允准即可径赴该衙门控告但此等案件亦甚罕有
论使臣有争端地方不得拘审
凡因财产事故不得在驻劄之国将公使控告此例通行天下均无异议但必有限制且有势不能从其例者然仍不能管辖其身即其任内应用之物亦不能管辖昔美国驻布公使租赁房屋限满交房时房主辄以损毁物件为辞欲留物作抵美使不允遂起争端在布国以为公使优免之处不至于此而美国以公法所许使臣优待之处不可被地方条例限制若于使臣之物件托辞擅动则其余优免之处亦渐成具文矣
发氏云使臣署内日用一切物件皆不归地方管辖无论系何负欠断无变卖署内物件偿还以及霸留公使不发护照之例一千七百七十二年海斯驻法使臣拖欠帐目未能偿还即欲请领护照起程回国法国总理大臣不肯给照准债主扣留该使物件以备抵销一面行文各国公使云敬重外国公使一节自为理所当然而遇欠债不还欲行回国者其驻札之国以此法处之则于敬使之例无所损也○后于一千八百十三年法君降谕曰驻札法国公使若拖欠帐目回国之时不准债主扣留物件作抵○一千七百九年英国因俄使妄被拘禁一案乃谕令各衙门遇有控告外国公使以及帐目涉讼等情不准查拿拘禁将向来拘禁公使各条例均着永远革除
遇有使臣欠债不还者债主可呈请本国总理大臣或行文彼国代为讨取或在彼国衙门代行控告其驻劄之国断无查问讨取之权与该使未在此土无异公使优免之处在视公使与在伊本国无异其该使欠债等项可藉伊本国法院追讨于例无所不合
使臣之物不归地方管辖者惟应用以便供职之物方可宽免其余私产无关职守者仍归地方管辖使臣在驻札之国若有产业恐其不能自如不妨改派别官使臣于驻劄之国贸易者其一切货物钱财帐目等项皆归地方管辖此事现亦罕睹遇有因贸易争执之处不能赴地方官直行控告该使有司亦不能径行传讯查抄公署用物以备赔补但变通将私产备抵而已公使购买物件以供使用倘物件太多而有可疑之处务须从宽以示厚待之意我国人民有受屈情事不可不理明而仍不得有损于公使之权利如债主将欠单转给他人向使臣讨取而该使不照单发给伊祗能将情呈诉地方官即请单上盖印以为业经讨取之证一千八百五十四年比国驻英公使之参赞名都爱者缘案被传先遣讼师代往继以使臣权利藉口抗传不到英国法堂云公使随员人等原不应到案何以不先声明乃已遣人到案而又托故不到本法堂难以宽免
除以上各节外使臣有归地方官审断者其情节开列于左
一某国遣来之使系我国之人若非彼此言明免于管辖则使臣一切争端应按本国律例惩办者即归地方官审断
一某国之使遇有争讼若愿归驻劄之国审断而其本国允准则地方官即可审断
一使臣控告他人若查得该使理曲所控不实则所有词讼经费可向伊追交
一使臣系属原告若被告旋行上控者该使亦当听审
总之使臣在驻劄之国准其控告地方人民但彼既控告不能不听地方官审断
论随使人等归地方管辖之处
凡随使参赞协理等员皆赖正使护庇其随使人员之利益正使亦不能不代为争执至随侍人等则不然遇有犯法情事不能按照随使人员不归地方管辖之例若犯法在署内地方官仍不得经管因公署例不归地方管辖盖使臣之署内即如使臣在本国之境内既在本国犯法仍归本国惩治若在署外则归地方官惩治盖罪犯无论何国人民在某国犯法若无另邀宽免之例即归某国审讯按例惩办一千七百九十一年布国公使驻札巴费里亚其护兵于途次旅舍自尽布使请巴国将死尸送还巴国未允辞以公使之随从人员与公使之随侍人等当有区别凡随侍人等均应归地方官管辖又一千八百十二年巴国公使驻札布京者其护兵在署外将仆役杀害遂被拿获布国因该犯非本国人民不为审办乃请巴国自行惩治巴国遂差弁解回而布祗为之照例验尸录送证供而已以上两案虽同而办法迥异
使臣属员遇有犯法情事地方官虽不能径行审讯亦可将案内情节行知使臣查办因公使人员无论享何利益断无令人隐忍受屈不向有司控诉之理一经控诉该地方官即可传集人证录其口供以便向外国申诉若情节于该国政务实有妨碍自不可强令其人民具供遇有财产争执等事其办法亦多相同如使臣随侍人等遇有欠债不还地方官即可查拿其人将伊署外寄存财物查抄备抵与本地人民无异惟不得牵连公使也
凡事有干系公使或奉公使之命而行者是责归公使地方官不得擅拘其人法师多有论公使属员固不可拘执至于财物等项亦当有区别不可滥行查拿于公务不可稍有阻碍其公署当谨为保护一切无职守之人均不得沾此利益
论正使管辖随使人员之权
正使无审讯随使人员以及本国人民之权而驻劄回回等国者皆由国君特授以此权焉昔时使臣于随从人员秉生杀之权者间或有之如法国公使罗尼驻札英京其属员因故杀本地人民一案该使即请本国绅耆会同审讯拟以大辟似此情节为现在各国所断不能容者矣
现在东西两洋奉教各国使臣遇伊随从人员无论在署内署外有犯法情事该正使之分所当尽者如左
一遇有随从人员犯法在署内者即行拘执在署外者被地方查拿行知请还本署
一将案情事体全行立稿遇用本地人证向地方各官索取
一查取本署人员所陈之证供
一将犯法之人解交本国以便审办
一案内遇有未尽情节代本国法院询访证据
使臣仅照以上各条办法但不得将本署人员擅交地方官
