<!-- { "loadSidebar": true } -->
窃查同治十三年六月间经英国驻京大臣以印度派来官员由缅入滇并派繙译官马嘉理前往迎接商请总理衙门照案发给盖印护照并咨沿途各省及云南督抚一体知照旋经英国大臣声明繙译官马嘉理已于是年十二月由滇安抵缅甸新街地方迎接印度派来副将柏郎等折回滇境迨光绪元年正月十七日马繙译行至腾越厅属之蛮允地面遽遭戕害十八日柏副将等被人持械击阻等因五月间　钦派湖广总督臣李瀚章前往查办并派前侍郎臣薛焕会同办理一面由英国驻京大臣选派参赞格维讷等往滇观审二年三月李瀚章等查明覆奏据称英国繙译官被戕系因野匪索取过山礼不遂致被杀害其同行各员被阻系由已革南甸都司李珍国主谋案关中外交涉未便遽拟罪名请　下总理衙门会同刑部议覆奉　旨允准由总理衙门恭录照会英国大臣并将李瀚章等原摺及供招信函等件一并抄送知照查该革员李珍国及各犯等各有供证可凭自应酌照中国定例分别科罪惟据英国大臣开送节略内称将参赞格维讷等所报情形逐层核对查湖广督臣李瀚章等原讯供证指出李珍国等为案内要犯虽按中国律例可作为定罪之据若按英国例法评议仍似难称信谳如将前项人犯治罪英国未能视为允协转恐更滋疑虑此案被戕被阻皆系英员因思西国理教所重倘仅责其既往莫若保其将来切请将现在带案候办之人毋致惩办等语臣钦奉　谕旨驰赴烟台与英国大臣会商中西律例既殊办法亦异似应据情权宜拟结除署腾越镇总兵蒋宗汉腾越厅同知吴启亮业经革职毋庸议外其已革都司李珍国及匪犯而通凹腊都等十一名可否仰恳　天恩特施法外之仁俯如英国大臣酌予宽免罪名伏候　圣裁第念繙译官马嘉理系我和好之国所派职员复经发有护照遭此戕害其同行之员并被击阻未免有伤两国睦谊　朝廷笃念邦交自必深加惋惜拟请　旨宣示中外俾释疑况中国与各国早经立有条约彼此均当恪守上年九月间总理衙门具奏申明条约将各国人民请照游历保护之条通行各省务须细核条约本意分别办理应请　旨饬下各省督抚臣檩遵上年九月十一日　谕旨再行严饬所属仰体　国家敦睦友邦之意嗣后遇各国执有护照之人往来内地于条约应得事宜务必照约相待妥为保护若不认真设法致有侵凌伤害重情即惟该省官吏是问并于各府厅州县张贴告示使之家喻户晓洞悉中外交际情形以后端自可不作如蒙　俞允即由总理衙门拟定告示咨行各省照办
　　通商口岸关系英人命盗及审断交涉案件委员观审章程光绪二年十一月　总署王大臣咨南北洋
滇案议结条款曾经本衙门照式刷印于本年八月间咨行查照在案查条款内开凡遇内地各省地方或通商口岸有关系英人命盗案件议由英国大臣派员前往该处观审此事应先声叙明白庶免日后彼此另有一辞威大臣即将前情备文照会请由总理衙门照复以将来照办缘由声明备案至中国各口审断交涉案件两国法律既有不同只能视被告者为何国之人即在何国官员处控告原告为何国之人其本国官员只可赴承审官员处观审倘观审之员以为办理未妥可以逐细辩论庶保各无向隅各按本国法律审断即条约第十六款所载会同两字本意以上各情两国官员均当遵守等语本衙门于八月间接准英国威公使照会以遇有命盗案件派员观审按照条款备文照会请由本衙门照复存案等因除由本衙门照覆以派员观审一节自当通行各省照办外相应咨行查照
　　致陈荔秋星使　
徐赓陛
岁阑辱教示并见寄海外诸什国情遐俗风尚毕陈固可远绍輶轩不仅铺张景物也重次千字文行气骋词如无缝天衣不见缀补痕迹其精思大力直不可思议钦迟无似谨珍重藏之窃揣岛外诸国逐末竞利用度无节外袭富强之内无远大之谋岛客之入我中国者其识见亦浅即如招工一事愚以为与其禁之而防不胜防不如弛之而因以为利吾粤多盗每年省会枭戮无虑二千人而郡县诛耡者尚不在内问拟为从而发籍礅禁保朿尤众实则皆坚不认供之黠盗耳今使立一法令招工之事由官经理即此项人犯赊其一死官为刺字贩与外洋以所得值给该犯为出洋赀本既不失　国家好生之心又可仿屏御魑魅之意于　中朝政体无损也而此等慓悍之徒即为凌虐至毙本属罪有应得倘能本桀骜之性积怨抑之气在彼中攘臂作难亦足耗损其国万一我　朝欲勤远略并可引以为援以作向导内应苟有枭人崛起克自树立得其土地人民则因而封之如秦汉赵佗汉周钱鏐故事彼挟中国以为重亦死生不敢背负从此胜算在吾彼劳我逸因号召之便乘机衅之利不及百年固不难元昊称臣楼烦系颈矣阅邸抄知公新被　恩纶向用方笃他日持苏子之节乘宗之风经国远猷淬厉伊始故敢陈其固陋惟　公明教焉
　　论招工洋务抉要
李东沅
书曰民为邦本本固邦甯故先王行仁政以济贫乏严法令以禁惰游所以保我黎民不致流离异域者意良厚也频年粤东澳门有拐诱华人贩出外洋为人奴仆名其馆曰招工核其实为图利粤人称之为买猪仔夫曰猪则等人于畜类仔者微贱之称豢其身而货之惟利是视予取予复闻猪仔一名载至西洋税银一圆澳门议事亭番官收费银二圆而又恐华官烛发其奸于是上下贿蒙诡计百出且粤省拐匪先与洋人串通散诸四方投人所好或炫以赀财或诱以门败赌一吞其饵即入牢笼遂被拘出外洋不能自主又或于滨海埔头通衢歧路突出不意指为负欠牵扯落船官既置若罔闻绅亦不敢申诉每年被拐累万盈千其中途病亡及自寻短见者不知凡几即使抵埠悉充极劳极苦之工少惰则鞭挞立加偶病亦告假不许置诸死地难望生还或谓猪仔落船皆经番官讯问不愿者立遣回籍其飘然长往绝无顾虑者皆属情甘似非刑驱势迫不知拐匪奸计百出贿通上下即使番官审讯悉属拐党替冒并非本人一一过堂释遣回籍之文敌以欺世心狠手辣踪秘术工且其中不乏富贵之家单传之子误罹陷望断家乡一线宗祧于焉中绝言之酸鼻闻者伤心夫贩人出洋本干例禁亦为西律所不容昔年有贩阿洲黑人为奴者经英国上下议院集商禁止出赀数十万悉赎之还尽行遣释而严申禁约弊绝风清诸国无不称颂其德政美国南北之战其始以禁止贩奴而起后卒设法禁绝一视同仁今汕头等处诡秘难知而澳门一隅彰明较着夫澳门本香山县属即归洋人管辖我　朝宜申明条约遣一介往责西人曰贩人出洋为奴实干例禁各国共知公法具在查历年运往外洋之人皆我赤子不少富家宦族墨客寒儒据生还之华佣述其苦几同地狱然细核所由半皆受骗于匪人非真立有合同甘心远适试为平心而论易地以观倘以此待贵国之人其果能乐受否乎贵国嗣后当饬地方官留心查察并禁船主不得私行运往如敢故违一经访察或被告发船立充公人即定罪如此则理直气壮洋人自当折服矣
　　索逃犯议　
李钟珏
泰西公法最重匿藏他邦逃人之罚而待中国不然中国罪犯逃至他国地界者务为蔽护官府百索不得如去年粤东一犯逃在香港又犯西律监禁狱中委员往索多方阻勒犹曰于彼亦有案件也其他之罪大恶极必不可恕者一至其地若无事之人毫无忌惮如昔年奉　旨严拏之某犯逃在新加坡公然戴已革之顶插身官场干预公事此尤无忌惮之至者矣所以然者当中英前届换约之日未将此条切实更定至今得以藉口夫中西文法不同往往同一语言轻重互异立约之时苟不悉心紬绎一字含浑他日即受牵制即如中英和约第二十一条载中国民人因犯法逃在香港或住英国船中者中国官照会英国官访查严拏查明实系罪犯交出等语细绎和约原文曰逃在香港则出港一步如南洋各埠皆不在此约矣曰往英国船中其洋文亦专指在港之英船而言则出港一步其他英船亦不在此约矣当立约之日以交涉祗有香港一地故如此立言今也租界日辟南洋各岛尤为逋逃渊薮亟宜重定约章务照泰西公法一例办理现届下次换约之期不远窃以为此事实为换约时第一要务盖邦有常刑斯有纲纪使罪犯皆可巧避则纲纪不振而天下从此乱矣余常询诸西士之达时务者曰公法既重逃人之例何以独收中国犯人岂非显悖公法耶抑真外中国于公法耶曰非也泰西重公法尤重教吾教以仁慈为主彼犯人者求生而来若捕而送之是速其死矣为教主所不忍曰然则西国犯人何以互交乎曰中西律例轻重不同刑法各异西国人命重案祗有监禁而牢狱亦洁净中国一入狱中备受苦楚无论绞斩极刑即审案时每至血肉交飞哀惨难状皆为吾教不忍昔年香港曾交一犯至粤后有教士某在法场亲凌迟之惨上告教王教王恻然爰登新闻纸引为深戒不然西国何爱于罪犯而甘受逋逃薮之恶名哉观教士所言未始无故我中国断不能枉法以就彼教然他日换约时亦当揭明此意稍示变通矣
　　禁猪仔议　
李钟珏
南方以物之者曰仔猪仔者犹言小猪也闽广两省生齿繁盛当海禁未开南洋岛如苏门答腊加拉巴小吕宋等处中国人民商贩出洋家于其地者不可胜数海外获利数倍内地愚民艳之日趋日众然皆因其戚友安然无害未尝有拐骗贩卖驱良民而置之死地者也同治初年泰西英荷诸国开辟荒岛乏人垦治以重赀诱往作工遂有贩卖猪仔之事当时闽之厦门越之香港澳门公然设馆被拐者驱入舟中絷其手足如载豕其苦难言及至外洋更遭惨酷十必死五而奸民则坐获重利后经地方绅士据情禀报上达总署通行沿海各省严密查禁又照会英国定以三十余款可谓详备而英国不允其法未行特猪仔之馆不复公然开设比年以来较之同治间风亦少息然厦门香港汕头每一轮船开行凡下舱搭客往往数百人多至千余人其中自愿出洋者固多而被拐之猪仔何船无之中国虽不设馆新加坡仍有客馆专收猪仔前年中国驻坡领事官设法议禁英员不允后经移请潮惠嘉道出示查禁以为清源之策而示悬旬日卒为驻粤英领事齗齗于大府檄令收回于是拐贩之徒知中国禁令不行益复肆行无忌上年粤东火船查出被拐良民至六十人之多则其他之未经破案者可知矣为今之计欲与西官商禁则总署之照会且不允行矣地方之告示且不准悬矣即执公法与论亦必强词夺理徒费口舌惟有责成就地绅士购线查缉其法在闽粤沿海各州府选择公正绅士谕以缉匪之事每一轮船开行于埠头密查下船之客必一一过目如遇形迹可疑详细盘究平日又访查拐匪不使入境绅士不同委员气谊联而耳目近访查较易而确此犹古者守望相助之法彼外人不能阻我者也况闽粤人好仗义凡有益地方之举皆肯为官府将伯之助近年粤东清理匪乡一事亦经绅士帮办以之助禁猪仔焉有不乐从哉此诚简便易行之策也
皇朝经世文续编卷八十七
　刑政四治狱
　　审明丁灿庭等两次京控疏　　　　　　　　　　　　　　　　　　　　　　　　
林则徐
