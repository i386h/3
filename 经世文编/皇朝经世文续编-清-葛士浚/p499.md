<!-- { "loadSidebar": true } -->
自中外交涉以来中国士大夫拘于成见往往高谈气节鄙弃洋务而不屑道一临事变无所适从其号为熟习洋务者则又唯通事之流与市井之雄声色货利之外不知其他此异才所以难得也今欲人才之奋起必使聪明才杰之士研求时务而后可昔汉武帝诏举茂才异等可为将相及使绝域者似宜略仿此意另设一科　饬令内外大臣各举所知亦不必设有定额其新科进士大挑举人优拔贡如有洞达洋务者亦许大臣保荐仿学习河工之例别为录用其用之之道如胆识兼优辨论横生者宜出使熟谙条约操守廉洁者宜税务才猷练达风骨峻整者宜海疆州县求之既早斯用之不穷彼士大夫见闻既熟亦可转移风气不务空谈矣
　　文法举隅序
曾纪泽
国家怀柔所暨琛所通殊方异类至于十余万里于是讲求经济之学者以通知各国语言文字为当务之急数十年来中外多闻强识之士为合璧字典数千百种或以典画多少为经或以音韵为目或以西洋字母为序亦既详且博矣然而说字义者多谈文法者少则譬诸韅靷胥具轮辕不缺而无寸牵以制辐盖终不可行焉余尝欲取英国文法译以华言门燹员云尟暇因循遂已汪君芝房所学邃于余纵谈既洽因以属之阅月而成册虽缕证据本逮原书然名目纲领大致已备亦急就之奇觚启蒙之要帙也丁君冠西手是编示余乞弁以言士大夫方持不屑不洁之论守其所已知拒其所未闻若曰事非先圣昔贤之所论述物非六经典籍之所纪载学者不得过而问焉夫先圣昔贤之论述六经典籍之纪载足以穷尽宇宙万物之理若道而不必赅备古今万物之器与名学者于口耳之所未经遂概然操泛泛悠悠茫无实际之庄论以唐塞之不亦泥乎上古之世不可知盖泰西之轮楫旁午于中华五千年来未有之刱局也天变人事会逢其适其是非损益轻重本末之别圣人之所曾言学者得以比例而评骘之其饮食衣饰之异政事言语文学风俗之不同尧舜禹汤文武周孔之所不及见闻当时存而不论后世无所述焉则不得不就吾之所已通者扩而充之以通吾之所未通则考求各国言语文字诚亦吾儒之所宜从事不得以其异而诿之不得以其难而畏之也今之学者不耻不智顾且为虚憍夸大之辞以自文饰一旦有事　朝廷不得贤士大夫折冲樽俎之才而用之则将降而求诸庸俗驵侩之间诗书礼义无闻焉唯货利是视其于交际之宜措施之方庸有当乎抑或专攻西学不通华文鉴其貌则华产也察其学术性情无以异于西域之人则其无益于国事亦相侔耳自同文馆设而英才辈出之二患者庶几其有瘳焉芝房与左君子兴皆馆中通英文生之佼佼者年富而劬学兼营而并鹜亦既能曲证旁通启牖后进矣纪泽使于欧罗巴洲求才于馆以匡助余子兴忻然就道芝房方欲以词章博科第则姑辞不行二君者出处不同其为志趣之士则一也异日者馆中生徒斐然有成或以干济闻或以文藻显中国声名文物彝伦道义先圣昔贤六经典籍之教未始有损也而复益以海国人士深思格物实事求是之学则谓是编为岷源之滥觞焉可也
　　与葛子源书　　　　　　　　　　　　　　　　　　　　
姚文栋
日昨奉尊翰大着拟续海国图志说一首均已拜读我国在道光时洋商埠头以广州为第一其一切交涉事务亦萃于两广总督衙门默深幕游此邦得纵观积年卷牍旁采见闻是以有海国图志之作三四十年来局面又一变矣上海固昔日之广州也而洋务中交涉事务又移于北洋衙门吾辈生长沪江闻见不患其隘更得纵观北洋卷牍乃可续成此书然此犹是一家言也方今五州广通繙译辈出鄙意欲仿外洋通例设立地学会联合四方同志为一局互相考求又与各国地学会中通信往来广征书籍此即西人所云交换智识之法移通商局面运之于学问一途集五洲才人之心思为吾一国之利益行之数十年欧美情形必洞若观火矣岂不胜于钻研汉文故纸一手一足为烈者耶若思默深生于今日吾知其亦必出于此策也日本地理兵要一书鄙意盖为规复琉球而作今将例言及目录抄出寄阅倘椽笔制一序冠之大妙或代征之同学诸子以张我军想必有以报我也
　　上曾侯条陈摘录二则　　　　　　　　　　　　　　　　　　　　　　　　　　
张焕纶
三曰暇时延见西儒以备谘访彼中官吏固宜优接矣然交涉事多彼此畛域岂能尽泯若闲暇时延见西士接以温词款以虚衷彼必乐于自献优游餍饫渐可得彼国之窾要西人在中国广设学堂自夸义举而彼中亦有乐读中国书籍者宜为别设一院择中士教之则彼将不得擅美事既惠而不费国主闻之且必感悦数年之后有能通华文者劝其繙译彼国书籍怂以传播中国当获盛名谅亦乐从且泰西清议之权力与国敌异时设有难事或可稍得其助如此费省而益多事近而效久又人己两利者也
五曰宜选译西国政教书籍以备采择今之论西国者曰财货之雄械之利而已岂知西国制胜之本不在富强其君民相视上下一体实有暗合于儒者之言则其为政教必有斐然可观者今所译仅有机器格致各种书窃谓国家盛衰系乎风俗人才而风俗人才尤急于蒙养西国孩童皆有书院犹得古者小学之意今虽设有出洋局然费钜难继所养仅百人岂能家喻户晓不如取各国学校书院章程繙译成书寄归中国请先于通商各埠设蒙养书院取古人教子弟之法而略以西法参之冀渐推广其费视出洋为省而其功必宏远矣教者政之本教成则政立矣外如医学及农家种植各书亦宜广为采购此古人輶轩采风之义也
　　救时刍言四则上南皮张制军　　　　　　　　　　　　　　　　　　　　　　　
张焕纶
广求边才
今日所求边才非第在识西字习西学而已要以洞悉各国政教大端强弱大致性情好尚所在今日所以抚驭怀接之道何者为要何者为缓何者宜亲何者宜防何者在所必争何者在所不必争总之识大体规远图而不务急功上也其谙悉西国律例军阵战法器械利钝城垒坚否随机应变才堪肆应者次之其熟谙西语算学化学机器学及航海开矿各技者又次之今日所得类又次者耳宜进求之
洋务摺请发钞
昔人言学者不可不观京报以知时务今之学者多不知外情由于洋务摺子之不发钞不发钞之故盖虑机密重情为外人刺知也然数年来所谓　密谕密摺往往中人未及知外人早知之且故刊之报章之以揶揄我然则洋务之不发钞不足蔽外人之耳目适足锢我中土志士之学识而已即或事在当机未便遽泄何不于事平之后将首尾文牍刊刻颁布或谓事有匿瑕含垢权宜一时者宣之不示辱乎不知今日泄沓成风正坐上下梦梦怡然以为太平耳正须宣示之俾知外人如此其强暴　家国如此其受侮我　皇上以爱惜民命之故如此其匿瑕含垢而不忍轻于一试则天下之士无论智愚贤不肖皆当抵掌而谈攘臂而奋矣众志成城西人不足拒也
请续瀛寰志略或海国图志
　会议算学取士疏光绪十三年　总署王大臣
