<!-- { "loadSidebar": true } -->
窃平黎匪之法难以力争必以智取必俟黎出而后战彼若不出索战无从即使深入而山径奇险难以骤越水恶瘴重触则生病万一遇有埋伏更为可虑愚窃以为以兵勇攻黎不如以熟黎攻生黎而熟黎攻生黎尤不若以客匪攻黎匪查客匪之所从来本系外省良民因流离荡析散之四方流寓既久生息遂繁欲去无家可归如留又不见容于土着既不见容势必见诬诬之太甚势必争争太甚复谁助客民而屈土着无论理之是非总以土着为良民概指客民而斥之曰匪既名之匪罪自难逭于是兴师动众声言剿办该客民等遂不得不辗转逃窜以入黎穴而苟延其性命非我族类其心必异原其本心谁肯舍名都大邑不居而甘伏处恶山劣水之中以与禽兽为伍哉其所以至此者实以无家可归不得已而为此也论以后顽梗不法之行其事可诛念从前流离失所之苦其情可悯民何以为客殆曾子所谓久散之民也似当在哀矜之列现在大兵压境客民自计无可逃窜不得不恐骇黎人而使之悉力坚拒黎人自计无所短长又不得不奉客民而听其驱策筹画欲并客黎合办则永无分之之时欲划客黎分办则愈坚其合之之志夫善用兵者必知敌情能知敌情然后批却导窾以无厚入有间恢恢乎其有余现在黎匪之情听客匪为播弄客匪之情恃黎匪为屏蔽为今之计欲剿抚黎匪必先离闲客匪欲离闲客匪必须安插客匪查从前客匪之在各处不见容于土着以其为客也若居此处即入此处之籍贯则化客为主早相安无事矣现闻客匪不下万余人其中必有头目稍明大义者未必不为子孙长久之计而知弃安就危弃顺从逆之非计即以前猖獗如发逆其心未尝一日不思归降以图富贵惟拒之太甚斯不能不拚命置之死地以冀万一之生况今之客匪本非黎类徒以当日官民交攻逼而走险以至于是大抵此辈亡命之徒从逆则为悍贼归顺可为功臣可否恳恩密札冯军使派心腹能干者饬其确访客匪稍明大义切实可靠之头目前往剖陈利害约以反戈相向许功成日破格奖励无论多少一编入各州县民籍任其置田产联婚姻云云彼之竭力助黎者无非为性命计既准入籍而有家乡之可归又为保奖而有富贵之可享其谁不踊跃立功而犹甘自穴居野处为蠢黎操戈以徒丧其性命者无是理也且该客匪等与黎人狎处既久情伪尤知手足久习轻捷凡黎人所能行而我兵所不能者客匪能之也肠胃既服水土凡黎人所饮食而我兵所不能者客匪能之也长驱直入不须向导而路径皆熟不忧藏匿而巢穴皆知只须一大将押后权作接应便可收斩将搴旗扫穴擒渠之功不惟可省饷糈并可保全兵勇且可使千万流离之苍生皆得其所开疆辟土之功敬悉大人素不屑居在大人民胞物与不使一夫失所之量或可稍慰万一乎说者谓招安本非易事难保必不终变然此只在主兵者之驾驭运用未可概作刻舟论也某总见得该客匪铤而走险并非本心今日之势其助黎人者非客匪不行而其所以平黎人者亦非客匪不行某前与琼州开矿之张主事闲论客匪情形据称无论客匪不愿生事该主事在彼处日久言之最详加以客匪由来某亦知之甚悉管见所及不敢不陈
　　防黎示　　　　　　　　　　　　　　　　　　　　　　　　　　
王之春
照得黎匪扰民为害已久兼有客奸煽诱啸聚飘忽靡常虽经防军协同团练随时堵剿而兵出贼归兵归贼出为患未有已时欲求保卫之方惟有筑寨之法乡之有寨堡犹邑之有城池查嘉道年间川省教匪纵横四出咸同年间捻匪马贼蔓延西北虽经大军剿灭揆厥成功实因南北一律广筑寨堡行前人坚壁清野之法故能制御流寇诚为意美法良筑寨之法就各州县择其最大村庄或险要处所仿照官军营垒以挖濠之土筑墙留东西两门出入墙外以竹编篱或栽刺竹寨中煤水军火均备墙垛堆放乱石门楼安置枪一遇有警附近小庄妇女牛马粮物均运入寨中固守其壮丁伺隙而出兼可联络附近寨堡追击贼匪该匪进无所掠退亦受创自然计沮势涣琼属近黎州县亟应仿办筑寨以资保卫札饬各州县督率乡团绅民实力勘筑并由本道饬各防营如遇军务有暇可以就近助工外合行出示晓谕为此示仰阖属乡团绅民人等知悉尔等须知御寇方能保家一劳乃可永逸禽鸟为巢尚防阴雨蛰虫坯户亦御风寒如念剥之灾同为墐户之计众擎易举合力兴工其首先报竣寨工坚固者分别给奖倘有偷安阻挠或敷衍塞责作不如程者定行提惩责令改作本道择可劳而劳如父兄之卫子弟尔等因所利而利合乡共保身家庶无负惩前毖后之苦心
　　会　奏黎匪剿抚事宜疏　　　　　　　　　　　　　　　
张之洞　吴大澂
窃查琼州黎匪自攻克陈钟明什密老巢平毁马岭廖二弓十八村匪寨后军威已振西峒逆首陈汶中马岭逆首黄清廖二弓逆首那肥即胡那肥那闪陵水逆首丁须生蓝红衫胡明时乐会逆首赖文成等负嵎抗拒死党尚多又有伪大将军郑显昌系光绪七年闰七月奉　旨饬拿未获之逆首琼民多罹其害均应亟为剿办以伸　国法而快人心当经提督冯子材派直隶州知州刘保林督率部勇剿办那肥一股道员杨玉书知府冯相荣率军追剿陈汶中黄清各匪分饬绅团搜捕余孽上年十一月二十七日探知那肥踞廖二弓老巢濠深岩密上列石为死守计刘保林派队进攻先毁坚木栅十余层该逆犹抵死不退二十八日我军直逼老巢以火箭飞射寨中知县石佩琼主簿杨士丞巡检杨桂振等绕出山后围攻自辰至午贼势不支弃巢向后山越窜石佩琼督勇猛追那肥中枪倒地经杨桂振割取首级逆党回援杨士丞猝为飞弹所中登时阵亡各军四面兜击殄毙悍贼百余名夺获枪械三百余件阵亡勇丁九名受伤三十余名生擒匪供那肥枪毙属实余匪逸出无几维时陈汶中窜入陵水首弓之打铁十二月初一日杨玉书冯相荣暨团绅谭乔绅分带兵练驰往围捕该逆夺门狂窜练长林明志奋勇持斗枪毙逆首陈汶中练长吴金章生擒伪先锋胡那耀并毙匪伙多名初七日杨玉书冯相荣刘保林移营廖二岭尾逆首那闪率党出栅拒战猛鸷异常我军合力围攻伤该逆左脚始经就擒解交冯子材大营讯明枭示连日各军剿捕搜山丁鬓生蓝红衫胡明时三逆以次就擒总兵林长福率萃右军搜剿乌坡一带余匪初一至初五等日将横山固贼党一并攻毁生擒赖金昌王打狂等匪歼毙逆党数十名我军亦有伤亡知府冯相华率萃中军分搜定安望天岭天峒岭一带擒斩逆匪赖文才伙党黄亚二等九十余名萃右军擒获逆首赖文成暨匪党胡凤尾等八十余名刘保林所部萃左军擒获黄昌明等一百余名萃前军擒获林成珍等一百八十余名均系积年党匪供认迭次杀掠不讳经冯子材先后饬令正法东中两路匪势已经涣散惟郑显昌黄清未获十二月二十一日侦知郑显昌率其死党盘踞万州黎峒冯子材饬署万州营游击方敬选派弁兵会合萃军驰往围捕千总张德星五品军功朱廷光首先奋勇深入黎巢将该逆生擒解营正法本年正月十二日冯子材自赴宝停司督剿令冯相荣刘保林分率勇团搜山是夜蹑及黄清于廖二弓湾洲地方都司陈荣坤守备刘步高连枪击毙之令降黎认明属实并将平日济匪致富被控多案之土棍李荣诰拏获正法合县称快当萃军渐移琼南之时中路定乐毗连之岭门乌坡一带尚有余匪当经臣之洞由省另派福军四营益以土勇两营前往搜剿抚定其西路客匪黄邹保温河清伙党前次虽经投诚渡海安插仍复潜回故地伺便纠众劫掠怙恶不悛法难宽宥经道员方长华派军擒斩匪首陈赞桂匪目张秀生邓亚生赖官生等四十三名稍轻者分别发交州县惩禁保释仍饬该处绅团勒拏余匪以期安缉又有儋州匪首陈钟铭藉报复为名纠众滋扰感恩地方焚杀淫掠黎汉各村均被其害上年八月　奏明在案方长华派府经历毓濂等设法擒获交冯子材大营讯办以上情形接据冯子材暨方长华杨玉书护雷琼道谦贵等节次咨报禀报前来计定乐陵万澄感各匪俱已渐次廓清惟崖州一属处琼郡之极南距府城将及千里山谷最深瘴毒最重从古人迹未到之处该处生岐最悍自道光九年至十一年戕官为乱经前督臣李鸿宾督军剿平卒以官兵未能深入草林岭以北黎自此叛为生黎不纳丁粮抱寨抱丑打荡等黎匪四出焚杀甚惨绅民屡经禀请剿办又陵崖交界之卜马峒在五指七指之间地势深险素为匪窟此两处尤应乘机勘定此时将士久劳馈饷不易然不就此兵威一律底定则琼地病根未除声教终梗以后难期再举
