<!-- { "loadSidebar": true } -->
　　上又以大理寺卿曾望颜之奏欲封关禁海尽停各国贸易交两广大吏议奏林则徐力陈不可且言各国不犯禁之人无故被禁必且协力谋我始寝前议自封港以后英商货船先后至者二三十艘皆不得入口人人怼怨于是义律于十一月复遣人禀言在粤办事多年实欲承平今诸事扰乱心多忧虑自后请遵照　大清律办理而无违国王之法乞仍许英人回居澳门俟国王谕至即开贸易此粤事第四转机而林则徐以新奉　谕旨不便骤更复严斥坚绝其国货船先后起椗扬帆驶出老万山者十余艘并续至之艘多观望流连寄泊外洋不肯去而粤洋渔船蛋艇亡命之徒贪薪蔬之厚值并以鸦片与之交易趋者如骛时林则徐已奉　命总督两广与水师提督关天培密筹师船未可遽出大洋不如以毒攻毒遂招募渔艇蛋户以授火船领以弁兵于二十年正月先赴各岛嶴潜伏约俟月晦夜乘退潮往乘长潮还游击马辰等四路分进出其不意突攻之于长沙湾烧毁运烟济夷匪船共二十三岸上篷寮六生擒奸民十余焚溺死者无数洋船带火仓皇开避我兵勇乘潮急还无一伤者是时吸烟罪绞贩烟罪斩之律已颁一年有六月之限期已半各省查办日严纷纷戒食者已十之五六而英吉利国中闻广东罢市之信各埠茶叶皆囤积不肯出售市价踊贵我闽粤贩茶之商船南赴洋者皆倍利而返其伦敦国都银肆无银转输至借邻埠之银钜万以供支发义律已回国请兵时女王令国人会议其文武官皆主战其贸易商民皆不欲战连日议不决最后拈阄于罗占士神庙三得战阄始决计国王命其外戚伯麦为统帅率兵船十余加以印度驻防兵舰二三十艘二十年四月林则徐奏闻尚有以逸待劳以主待客彼何能为之　谕五月初九夜林则徐又遣兵船于磨刀外洋以火船烧毁杉板洋船二毙白洋人四又有大洋船桅帆着火弃椗驾逃先后延烧大小匪艇十有一禽获汉奸十有三五月英国大小兵船十二并车轮火船三先后至粤泊金星门其余尽泊老万山外林则徐又以火船十艘每二艘以铁索乘风潮攻之洋船皆急驶避仅焚其杉板小船二而英人自是不敢驶近海口林则徐自去岁至粤日日使人刺探西事翻译西书又购其新闻纸具知西人极藐水师而畏沿海枭徒及渔船蛋户于是招募丁壮五千每人给月费银六员赡家银六员其费洋商盐商及潮州客商分捐又于虎门之横档屿设铁练木筏横中流购西洋各国洋二百余位增排两岸又雇同安米艇红单船拖风船共备战船六十又备火舟二十小舟百余以备攻剿购旧洋船为式使兵士演习攻首尾跃中舱之法使务乘晦潮据上风为万全必胜计林则徐亲赴师子洋校阅水师号令严明声势壮甚至是又下令每杀白洋人者赏银二百圆黑洋人半之斩首逆义律者银二万圆其下领兵头目以次递降获兵艘者除火药械缴官外余尽充赏于是洋船之汉奸皆为英人所疑忌不敢留尽遣去其近珠江之内河在澳门西虎门东者尽以重兵严守其余海口多礁浅非洋船所能入洋船至粤旬月无隙可乘遂乘风窜赴各省是月洋船三十一艘赴浙江先以五艘攻福建厦门时水师提督陈阶平先期告病总督邓廷桢督金厦兵备道刘耀春中其大兵船火药舱沈之又募水勇数百伪装商舟出洋攻之于南澳港是夜无风洋艘不便驶避且柁尾无我舟低又外蔽皮幕铳弹不能中遂坏其柁尾掷火罐喷筒歼其夷兵数十会风起夷艇始窜遁六月全艘赴浙江攻定海陷之总兵张朝发中折股旋死其分出之船游弈闽粤时时窥伺七月洋船突攻澳门后之关闸我守兵沈其数小舟伤其洋目洋兵数十八月林则徐侦洋帅士密之兵船五艘在磨刀洋遂遣副将陈连升游击马辰等率五兵艘出洋剿之每艘兵六百马辰先遇洋帅之船即乘上风攻之破其头鼻船欹兵溺围攻良久洋船弹已尽仅放空于是他船以小舟十余来围马辰之船而洋帅之船乘我兵与他舟相持即乘闲窜遁捞获死尸十余及军器帅旗入奏遂奉贪功启衅杀人灭口之　严旨
盖自定海失守后浙江巡抚乌尔恭阿提督祝廷彪束手无策　朝廷以定海孤悬海中非海道舟师不能恢复而水战又洋艘所长且承平日久沿海恐其冲突已有蜚语上闻言上年广东缴烟先许价买而后负约以致激变者又有言邓廷桢厦门军报不实者七月　命两江总督伊里布为钦差大臣赴浙江甯波视师且　沿海督抚遇洋船投书即收受驰奏又命侍郎黄爵滋祁寯藻赴福建查勘适七月洋酋伯麦及义律以五艘驶赴天津投书书乃其国巴厘满衙门寄　大清国宰相之词多所要索一索货价其初次来书尚不敢显言烟价但以货价为名及见内地复书不及禁烟之事后遂显索烟价矣二索广州厦门福州定海上海为市埠三欲共敌体平行四索犒军费五不得以外洋贩烟之船贻累岸商六欲尽裁洋商浮费直隶总督琦善收书奏闻是时洋兵艘并未北上志在求款通商尚未决裂使控驭得宜盟约立就天津巡道陆建瀛言洋人所求前三事大后三事小请以免税代烟价以澳门为市埠以海关监督与之平行但必严持禁烟为名以鸦片烟之至不至决数事之许不许其通商裁费事宜则令仍回广东与林则徐定议既可服外人之心亦不失中国之体此西事第五转机而任事者以为在津速结则功小不如张之使大遂一切不决许且于复书中即言上年广东缴烟其中必有多少曲折将来钦派大臣前往查实不难重治林则徐之罪　诏以琦善为钦差大臣赴粤查办革林则徐邓廷桢之职留粤听勘并沿海各省不得开八月洋船自天津起椗以中国无决允之语不肯归我定海惟撤兵船之半赴广东先是林则徐奏言自六月以来各国洋船愤贸易为英人所阻咸言英人若久不归亦必回国各调兵船来与讲理正可以敌攻敌中国造船铸至多不过三百万即可师敌之长技以制敌此时但固守藩篱即足使之自困若许臣戴罪赴浙力必能殚竭血诚克复定海以慰　圣不报九月义律回浙入见伊里布于镇海城索俘酋安突德及七月间余姚知县汪仲洋陷软沙之洋舟及黑白夷数十人至是索之不果而去伊里布遣其奴张喜赴洋船馈牛酒首贺以林邓革职之事洋酋伯麦摇首曰林公自是中国好总督有血性有才气但不悉外国情形耳断鸦片可断一切贸易不可贸易断则我国无以为生不得不全力以争通商岂仇林总督而来耶是时直隶山东争以敌情恭顺入告山东巡抚托浑布遣人馈洋船归至有各人向岸罗拜之奏而广东裁撤水师之船已半途被掳矣署总督怡良奏闻而十月琦善至广东查上年义律先后缴烟印文欲吹求林则徐罪不可得则首诘船之役何人先开欲斩副将以谢之而兵心解体矣撤散壮丁数千于是水勇失业变为汉奸英人抚而用之翻为戎首矣撤横档水中暗桩屡会义律于虎门左右洋船得以探水志察径路而情形虚实尽泄矣听盐运使王笃之言尽屏广东文武专用汉奸鲍鹏往来传言其人故奸人颠地之嬖僮义律所奴视益轻中国无人矣义律与琦善信云若多增兵勇来敌即不准和于是已撤之兵不敢再调凡有报缉汉奸者则诃曰汝即汉奸有探报洋情者则拒曰我不似林总督以天朝大吏终日刺探外洋情事一切力反前任所为谓可得外洋懽心而敌人则日夜增造三板小船招集贩烟之蜈蚣艇蟹艇数百此外火箭喷筒竹梯攻具增造不可数计水师提督关天培密请增兵琦善惟恐其妨和议固拒不许偿洋商烟价银七百万圆而其心必欲索埠地琦善前以厦门及香港二地商之邓廷桢廷桢言厦门全闽门户不可许香港鼎峙为粤海适中之地环以尖沙嘴裙带路二屿藏风少浪若令英人筑台设久必窥伺广东
