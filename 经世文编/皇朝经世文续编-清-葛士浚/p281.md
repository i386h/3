<!-- { "loadSidebar": true } -->
窃臣于六月十七日驰赴马尾事业经奏明在案随接见在事员绅咨询一切并驾轮船周览上下形势知马尾一区上抵省垣南台水程四十里下抵五虎门海口水程八十里有奇自五虎门而上黄埔壼江双龟金牌馆头亭头闽安皆形势之区而金牌为最要自闽安而上洋屿罗星塔乌龙江林浦皆形势之区而罗星塔为最要马尾地隶闽县踞罗星塔之上流三江交汇中间港汊旁通长乐福清连江等县重山环抱层层锁钥当候潮盛涨海门以上岛屿皆浮潮归而后州渚礁沙萦回毕露所以数十年来外国轮船夹板船常泊海口非土人及久住口岸之洋人引港不能自达省城道光末年地方大吏筹备海防但载石凿舟以塞林浦上流竟割重重天险而弃之臣询之海滨土人至今犹共以为非策也船坞在马尾山麓地曰中歧但就其一方地势而言大江在前迤南而下西拱状若匡中间坦处旧本村田去年购买归官始圈为船坞计地周围四百五十丈有奇客冬以来招集民夫洼者平之低者垒之虑田土之积弱难胜也沿坞密钉木桩以固之虑海潮溪汛之不时骤至也沿坞各增五尺以防之坞外三面环以深濠既藉通运载之船亦可泻积淤之水坞内滨江者为船槽若铁厂轮厂机器之厂木之厂架木之栈房皆参列其后余尚有从前未经商定之件宜俟洋将到闽续行分别筹商措置坞外之东迤北为臣及办事各员绅公所外列外国匠房三十间周以垣加鳞之次外国匠房之左为法国学堂后缀生徒下处三十间其制略如匠房之式又左为英国学堂其生徒下处同之下近江浒则煤厂在焉上倚山麓则中国匠房在焉循麓再上山之左肋可以眺远臣饬前驻楚军五百人因地筑垒不特可揽船厂全局沿江上下数十里风帆沙鸟如在几前稍下则监督日意格所居也在臣公所之右者有外国医生寓楼匠首寓楼其与日意格山楼对峙者则副监督德克碑之屋下为官道将抵江岸划为官街以便民间贸易一切土木或已经完工或已有三四分至八九分不等辰下畚锸雨集斤斧云从计日课功屈指可数此船坞内外之大概情形也臣又惟船政根本在于学堂因于六月十九日就马尾甄别法学艺童随及英学艺童既因其勤惰分别升降复定章程每日常课外令读　圣谕广训孝经兼习论策以明义理其续招入局者先扃门考校择其文理明通尤择其资质纯厚者以待叙补盖欲习技艺不能不藉聪明之士而天下往往愚鲁者尚循规矩聪明之士非范以中正必易入奇今日之事以中国之心思通外国之技巧可也以外国之习气变中国之性情不可也且浮浇险薄之子必无持久之功他日于天文算法等事安能精益求精密益求密谨始慎微之方所以不能不讲也采办一节似易实难不患美材之难求而患人心之苟且向来官场气习以浮冒塘塞为能船政之兴尤视为利薮去年以来承办铜铁木料煤炭者非无其人然用商贾有时扰累之弊甚于官司用官司有时侵渔之端甚于商贾驯至劣幕奸胥交通市侩鬼蜮丛生是以民间置货尚有精良一属公家便多鼎明知　国帑之当重竟敢于糜　国帑明知要工之不可误竟敢于误要工言之实堪痛恨臣迩又闻向来外国船材煤炭多运自缅甸暹罗现虽遣员先于近处采干搜岩他日恐仍不免取材荒裔重洋辽迥更防不胜防任非其人糜费虽多仍归无用拟乘此发令之初明罚法以警其余人心畏法而后弊窦可除良材毕至也至船厂之兴固须收罗工匠轮船下水则舵工水勇缺一不行非徒习惯风涛尤须熟精枪盖　国家之创造轮船譬诸千金买骏倘冲锋陷阵不持寸铁虽有千里之马安足成功现在洋匠尚未至闽船成尚需时日拟先调闽中旧撤船十只添练水勇二三百名未成船以前藉以巡缉近洋成船以后即可擐甲登舟驾轻就熟此臣近日考校学堂分饬采办及招募水勇之情形也至制造工程俟日意格等分载工匠轮机到厂后再行具奏除绘图咨呈军机处总理衙门外理合先将大概情形谨会同一等恪靖伯陕甘总督臣左宗棠福州将军臣英桂闽浙总督臣吴棠福建巡抚臣李福泰恭摺由驿具奏以　闻
　　设险守国论　　　　　　　　　　　　　　　　　　　　　　　　　
吴曾英
尝谓恃险失险二者均过昔者竹不守西蜀云亡成大岘不守前赵与南燕覆灭此有国者所深戒也九边险要无过长城大道曰关小道曰口若偏关若甯武若鴈门为外三关若居庸若紫荆若倒马为内三关此外喜古北独石以迄张家口杀虎口尤称形胜王公设险于斯为大今南北一家内蒙古五十一旗外蒙古八十六旗悉隶典属于乌里雅苏台有将军于科布多有参贽于库伦有办事大臣均守在俄夷之交界或设鄂博或设卡伦或设柳条边与西之岭崑罔东之白山黑水遥遥鼎峙严密周防非前代以燕赵秦晋为边塞者可比然今天下大势又在水不在陆自岭南至辽左一片汪洋无复藩篱之限西国又用轮船电线呼吸相通几似无险可扼而阴沙暗礁布满大洋其落漈烂泥尾万里长沙千里石塘等舟船向不敢近所可横行直驶者止长沙门沙马崎头门及天堂门五岛门而已此亦海国形势天设之险以限中外者也窃谓海疆防守大局当分三路粤闽为一路吴越为一路燕齐为一路粤闽最居险要西国之船由地中海驶苏尔士而浮红海印度海便是自亚丁锡兰新嘉坡以抵香港厦门粤闽首当其冲三山五羊之间时虞侵轶所幸虎门厦门南澳海坛等岛屿环拱将弁星罗互相策应于南洋或可无虑耳燕齐外障朝鲜最要莫如登郡北与旅顺对峙天然门户北洋重镇无过于是倘得大臣统辖三路复于庙岛皮岛之罘岛等处添设台层层控扼天津牛庄犹处堂奥也吴越财赋要区上海一隅尤四大洲总汇在通商十四口中最为繁剧非但西国从香港来者趋之若鹜近且由大东洋取道日本从横滨神户长崎以径入吴淞已别开生面防御之谋云何得已伏思大江入海之口斜向东南而东南岛屿以陈钱为要害由陈钱而洋山殿前马蹟大衢恍如驿传昔人有言之者矣前明胡宗宪议设总镇于陈钱分哨洋山马蹟大衢据险而守以重江浙门户洵硕画也今诚参用其策创设东洋水师统辖江浙洋面兼募渔勇以联舟会哨令声势上接辽阳下连岭峤未始非中权扼要思患预防之长策也至南北海疆之岛屿地广而险如南澳大奚山各三四百里海坛玉环山周围各七百余里其他即不甚相类而一二百里数十里者更不可胜数揆其形势正天造地设之郡邑也乃沿海之沙洲岛屿极多而悬海之府厅州县极少长此听其荒废弃而不守或永为逋逃渊薮或如澳门香港被外夷垂涎占据可虑亦可惜如就幅员广狭悉设郡邑大者分治数县小者合治一县俾小民开垦升科立子孙长久之业茧丝保障亦足兵足食良图也古人云治险以狭又云一寸山河一寸金诚不可忽今大海诸山皆饶鱼盐财用足以供赋税裕度支即使建置之初不无耗费钱粮断不至如西域新疆岁需协济且彼悬海人多强悍抚而用之悉洋防劲卒也沿海地皆回抱环以扼之即海国长城也此其为利于国家岂浅鲜哉
皇朝经世文续编卷七十三
　兵政十二地利下
　　十三道嘎牙河纪略　　　　　　　　　　　　　　　　　　　　　　　　　　　
胡传
甯古塔之南二百里有岭曰老松岭长白山北出之东干也其岭西接嵩岭东分二支一支东北行山西之水曰斗沟曰马连河曰马楞河皆北流入瑚尔哈河山东之水曰穆楞河东北流入兴凯湖一支东南行斜曲蟠绕以达珲春山东之水北流者入绥芬河东南流者入珲春河山西诸水会而为嘎牙河南流入图门江则俗所谓十三道嘎牙河水也甯古塔与珲春以嘎牙河为界过老松岭而南五十里曰骆磊子水又三十里曰哈密达水二水皆东流其相会入嘎牙河处相去不远俗谓之三坌口顺河而南三十里曰小荒沟口四十里曰大荒沟口又四十里曰汪清口皆在东岸为山西诸水出山之口山中皆深箐老林以其在嘎牙河之东故俗又谓之东大山延袤四五百里种葠打牲者百数十户散处其闲地广林密而人稀盗贼因之为穴窟光绪八年三月予奉钦差督办大臣吴檄入山查察户口地势俗所谓十三道嘎牙河者遍历其境乃得知其道里之大略焉一由三坌口过河而东十五里曰鱼梁子又十五里曰青沟又南过岭十里曰二家子沟其东北过岭二十里曰百层沟又东二十里曰桦皮甸一由小荒沟口而东二十里曰小荒沟营又东北三十里曰托盘沟又北二十里即鱼梁子由小荒沟营而西南二十里即大荒沟一由大荒沟口而东五十里曰影壁磊子其东北二十里曰砀石河其西北二十里曰西大坡由坡而北五里曰柞木台又五里曰子道沟其东曰小东沟其北五里曰煮大米沟再北过岭四十里即二家子沟由影壁磊子而东四十里曰大荒沟上嶂其北过岭十里曰小青沟折而西南过岭二十里曰夹皮沟小青沟之南过岭二十里即小汪清沟一由汪清口而南十二里曰五人班折而东八里即大小二汪清沟合流处由小汪清沟口入山三十五里溪尾沟水入焉又二十十城城墙磊子又十里曰高家窝棚其北有道通大荒沟其东十五里分两源东源约深三十里西源约深五十里由大汪清沟口入山四十里曰六人班又东四十里曰大崴子又东二十里亦曰托盘沟其南有间道达珲春之密站计七十里其北有间道至小荒沟之北源五十里由此至小汪清沟北入大荒沟过影壁磊子经柞木台北至二家子沟其北复有间道达甯古塔不过一百八十里各沟发源之处俗谓之七十二个顶子其东即绥芬河源皆窝集窝集者　国语密林也再东二百里俗谓之老岭水之北流者为瑚布图河水之南流者为珲春河即中国与俄罗斯分界处也各口入山二三十里间有一二耕者再入则皆种葠打牲者之所居山中蹊径丛杂路路可通十数里之间忽缘山忽渡水忽踰岭忽穿林变幻无定恒终日不见人迹其山水迫狭山石巉岩之处往往仅曲磴一缕其林之密者苍翠阴翳罕睹天日幽僻隐奥为自古人迹罕到之区故盗贼出没其间而难于掩捕然细察窝集中凡隐隐有蹊径可辨处其两旁林木必有斧斤所斫之痕或一或二或三四以为标记数十里连接不断是以山中人有道在树上之说循此深入穷追必可得其巢穴之所在故记之以为后之捕盗者向导之一助云
　　西行日记二则　　　　　　　　　　　　　　　　　　　　　　　
冯焌光
按汝水古本一渎今截为二南北异源不复通注今北汝河自会沙河东迳郾城县西东会渚颍诸水下入淮其郾城以上古汝水也郾城以下乃古大水经流东入颍者也今南汝水发源泌阳东北山历遂平西平上蔡汝阳新蔡县东南入淮其上蔡以下南汝水故渎上蔡以上实古瀙水也汉志定陵高陵山汝水出东南至新蔡入淮水经注汝水出鲁阳县大盂山东南迳定陵城北右则滍水左入焉东南迳奇额城记北濆水出焉世亦谓之方水又东南迳郾县北邓城西悬瓠城北至原鹿县故城西而南入淮以今地考之则郾城南境西平东上蔡西皆故汝水所经矣自故道中湮于是以郾城以上会沙河者为北汝至下流则遂蒙沙河之名以上蔡以下会瀙水者为南汝其上源则讳瀙水之目使考古者纠纷不可理而究之郾城以上之北汝为古汝水上源上蔡以下之南汝为古汝水下流固晓然可见也向曾考索其说因途次所经故附及之
