<!-- { "loadSidebar": true } -->
往见陈文恭公巡抚陕西河南专意农事兴水利溉田在湖南教民耕种诸法悉备可为知本计者江浙经乱后距今十二三年荒岁之田未垦者仍多百姓惮于疏辟之勤而自惜其力州县苦于奏销之累而没其名荒者听其芜莱垦者亦相为隐匿亦宜户部所应经营督抚所应劝导者此又一事也一曰喀什噶尔之地宜割与雅谷刊氐羌数叛酒泉光武仍其君长赐以印绶吐谷浑徒浩亹河郭元振请即其所置之边要密迩义取縻无所顾惜至于汉建校尉唐置都护远或万里近或数千降胡杂虏因叛袭封以为故事无足比论惟喀什噶尔之地逼近安集延其势不能筑葱岭为长城以遮遏之浩罕诸部并于俄罗斯回部余民乘喀什噶尔之乱袭据其地犹慑中国之威而思托为附庸去岁威妥玛代为之请嵩焘谓当俯顺其心与为约誓令缴还各城但得一镇守乌鲁木齐之大臣信义威望足以相服可保百年无事若徒恃兵力攻取旷日持久耗费无已幸而克捷而回部余民必走投俄罗斯以相比附构兵纵掠终岁骚动徒使俄人乘闲坐享其利而中国承其敝未知所以善其后也夫经国者务筹久远主兵者惟取进攻是以弃地之议不能出之将帅也惟恃　朝廷权衡缓急轻重秉成算以宣示机宜而后将帅之威伸而　朝廷之恩乃深入远人之心使之俯首而听约束故以为威妥玛之代请实机会之不可失者此又一事也一曰伊一城宜与俄人定约以垂久远英俄两国势足相敌而英人务拓地以兴利俄人务袭土以开疆无端乘乱袭据伊此其志在掠地而已窃度新疆事定令俄人交付伊犁一城必尚多烦议论西洋公法无乘乱据人土地之例势且要求兵费责以收赎而非有巨款足厌其心知其必不能允也故莫如反其道而行之不责其减价而赎之我而责其准所赎偿交易而鬻之彼如日本库页一荒岛犹欲全据之必不肯轻易退还伊犁明矣与其含糊悬宕以生戎心莫如明与定约画疆分界可保数十年之安必不得已收回黑龙江以西地与之互易亦尚有名可据此又一事也一曰停止各省厘捐嵩焘于厘捐筹饷知之甚明行之甚力湖南开办厘捐实一力赞成之在粤东陈覆厘捐情形援古证今自谓能得其要领然凡为厘捐以筹饷也原非国家经制军务告竣十余年迄今不议停止则非体矣且法久则弊生各省本无急需相与视为闲款不甚措意是以办理日久收数日微骤有军务筹画饷糈踵事循章习为故常将更无可施力尤两敝之道也前岁因滇案议停租界厘捐是专为洋人免厘何异敺鱼而致之渊敺雀而纳之丛不独有失民商之心其伤国体实甚意谓宜及时停免各省厘捐租界免厘一节自应删除并与立约因事筹饷不在此例而如福建之茶浙江之丝及凡物产之在其地者应收土税以备地方之用不与厘捐同免此皆可据理以求胜者旧时茶税每箱八两五口通商骤减至二两五钱曾与赫总税司言之渠意亦谓如此各省自有之利尚可设法另议无并土税不准完纳之理中国自有之利操纵宜出之　朝廷蒙于此事极有不安于心者此又一事也嵩焘本奉使海外凡中外交涉事件稍有所见例得上闻怀欲陈之久矣徒念京师蒙被口语侧身天地至无所容　朝廷亦不能不采纳人言加之贱简又甫出洋屡见参案更不敢敢有所陈论自取愆尤独念中堂为国重臣中外得失利病所关宜盛虑区区所陈准时度势略举其切要者措之而得行之又至简而易非徒为高远难行之言以自快其议论者往与宝相论今时洋务中堂能致其大丁雨生能致其精沈幼丹能尽其实其余在位诸公竟无知者宝相笑谓嵩焘既精且大嵩焘答言岂惟不敢望精且大生平学问皆在虚处无致实之功其距幼丹尚远虽然考古证今知其大要由汉唐推之三代经国怀远之略与今日所以异同损益之宜独有以知其深窃以为南宋以来此义绝于天下者七百余年此则区区所独自信而无敢多让者也惟中堂采择上陈推而行之所以裨益国家必多矣
　　条陈洋务事宜疏
王先谦
臣闻人臣在上位者以尽职为忠居下位者以尽言为忠值当言之事而淡漠于局外即为负　恩有自效之路而缄默于当官亦为瘝职方今纪纲整肃寰宇粗安切要之图莫如洋务　九重宵旰所经营中外大臣所筹度或害未至而先防之或机甫发而善应之　上下同心内外一体审慎详密维持历年综论彼族情形约有三变咸丰十年英法各国内犯要挟百端和约既订互换成议俄美亦相继立约就中英为祸首抚局初定彼人狡诈难信内地糜烂　朝野岌岌其时深可虑者首在英同治初元剿办发捻大有转机西人知我兵力尚强心渐慑服虽文乃耳马加利等前后数案屡烦辨论旋就安帖俄国疆域毗连蓄意侵占议界之事屡催不办且以代收伊为词坚执推延駸駸进步其时深可虑者又在俄同治末年倭人犯我台湾近复动辄称兵不遵定约海防未固御侮尚无把握此时深可虑者又不在他国而先在倭敌情既有变更则区画亦因之而异伏读嘉庆十五年七月　仁宗睿皇帝圣训有曰国家经理大事总当握其要领专心一意方克有济即如医家治病遇有棘手之证若不究其受病根源率行下药虽多方疗治其病不除钦此今洋务万分棘手亦当认定病证以为下药次序自古敌国外患无代无之办理多方是非各别汉系单于之颈唐犁突厥之庭力足以举敌此最上也齐桓兴召陵之役无损于芈楚毫末而周以尊寇准赞澶渊之师无损于契丹毫末而宋以振气足以慑敌不战而屈人抑其次也张浚覆军于大金沐晟败绩于交址师行虽正任用非人无审己料敌之能而贸然一试者也割地和亲卑称厚币前代多有困敝随之蔑足论矣是故逊让无救于边患务在自强卤莽适以速颠危要在审敌壮我以气以慑敌然后可以立国充我之力以举敌然后可以久安审机赴势间不容发苟或失时后将奚补臣故竭其愚悃谨就管见所及约为四条缮呈　御览
一审敌情　本朝奠鼎中原臣句丽而役蒙古前代边患一举而空之独准噶尔跳梁西北旋就芟夷俄罗斯僻处边远时蓄诡谋　列圣抚御得宜故能帖耳受命及咸丰末泰西诸国纷至沓来俄人起而交乘要约互市迩来倭国狙伺日甚一日合十数国之从以构难中土实为千古未有刱局敌则求请无厌我乃应接不暇此亦智勇俱困之秋矣然而强弱异形缓急异势以目下情形而论敌之谋我既各有其用意所在我之应敌亦当审择所处酌分次第就最亟者专精筹办以为制胜自强之基破方发之狡谋而后可以杜无形之大患若浑同一视则此十数国方张之势无在而非隐忧治丝棼之庸有济乎秦之兼并也攻韩魏而交楚齐汉之筹边也威匈奴而抚南粤卒乃六合混一胡越来庭诚熟审先后远近次序专力切己之图气伸于一隅而威遂立于天下也干隆二十三年正月俄人呈献阿睦尔撒纳逆尸蒙　高宗纯皇帝谕曰驾驭外藩之道示之以谦则愈骄怵之以威则自畏此二言若子孙世世能守实大清国亿万年无疆之庥也钦此臣思今日情势原不能遽希全盛之轨而劳心殚力以期有济则　皇太后　皇上当与中外大臣同之稍一因循受病愈深恐无挽回之日然则揣敌情以求所从事非见在更不可缓者哉就各国言之泰西诸大邦通商者据我津要传教者愚我黔黎彼皆蓄意甚深贪很万状谓其志不在土地诚非洞微之论但西人越国数万里兵饟既难为继虚实究未深知各国互市擅利之区又贪恋牵制而无能首祸故兵船祗藉以恫喝必不遽启战争即彼国有衅可乘亦中华百年以内兵力所不及此但可縻而不可图者也俄国地大兵强与我接壤实为肘腋巨患若彼意存开衅陆地相持胜负未定海道来犯防不胜防此我终当善策之而不能遽发者也独倭夷蕞尔小邦横行海外势杀于俄国而地偪于泰西顾叠兴无名之师显露与我为难之意纵其得志为患不后于俄覆而取之不惟俄人有所震慑而不敢生心即泰西知我兵力竟能及远亦将潜戢其诡计此天予我以自强之资不可失也倭之崛起为雄也特听巴夏礼阴谋怂乘中国之敝而起耳然其国据三岛视中华一二省之大地不为广新购铁甲船祗四号皆木质蒙铁海战并不堪用小兵船闻亦甚少兵不为强洋债日增穷困弥甚国不为富往岁窥我台湾正进退维谷之际而我允给兵费得意以去近遂破灭琉球夷为冲绳县駸駸乎雄视海上矣然其实非有深固不摇之基业长驾远驭之规为也夫觇国者不必履其地而知之观其所行而足以察其民之从违与其国之兴废倭夷蔑弃旧人专任一来自外洋之巴夏礼而所谋又不协于众志其臣离矣仿效西人制度改易衣冠焚毁典籍耗民财而隳士气其人畔矣萨司马不服竭其全力仅乃平之内属变乱夷甿流离年来侵台湾入琉球佳兵犯顺皆败征之先见举国以为　天朝且旦夕加兵也而皆有怨毒其上之心其能安然无恙者特以强力偾兴之时未遭外侮虽疲敝而尚足自支耳
或谓倭国兵精所向得志不知萨司马本其属地琉球弱小取之甚易非倭力果有余也宋王偃破敌益地国灭于齐郅支单于乘胜骄嫚枭首于汉倭夷虽横不过桀宋郅支之比即与诸海国争衡亦当覆败况　天威震叠岂丑虏所能当耶然彼果无挑衅之师我何妨示包荒之度今背公法者倭也弃和约者倭也开兵端者倭也彼既藐我为无能犹审顾迟回而不思一怒彼之得尺进尺岂有已时不今岁兵及于台湾则明年祸发于朝祥待其气力壮盛而始图之其难什伯该夷比年用兵行径类小偷不予痛惩则放胆恣行将成大盗而不能擒捕且琉球朝鲜均我东方属国密迩倭夷琉球不复朝鲜能无寒心斯又东藩观听所系非仅　国家戎政攸关也侧闻辨论琉球一事该夷藉口何如璋照会措词过激延宕枝梧今转不必急责其退还琉球而彼若诡计调停割地两属亦不可允许盖许之则彼得利而我无以为问罪之名不许则该夷贪地不还曲终在彼见在该夷坚指琉球本其属国刊入洋报传布各邦我亦当明斥其捏冒使各邦知之否则各邦转以彼为有理之事矣窃谓办理之法首在慎择使臣明岁更换之期此任较各国公使尤重非文士所能胜必得历练营务朴实沈毅坚忍有为之文员充之不用副使以免掣肘令其广设耳目使彼中虚实纤悉咸知长崎横滨各岛现有中国理事官当由使臣遴择调派以期呼应灵通各岛多中国商民由使臣饬各理事官不动声色按户派丁阴以兵法部勒使之彼此联络守望相助托为保卫闾阎务在结以恩信俾肯暗为我用该夷与中土同文购画彼中山川形势尚易为力得其地图可发交南北洋大臣派人讲习备行军向导琉球遗臣义士有来归求救者量为收恤勿绝其望既以究知该国地形兼令谍探倭夷动静盖兴灭国即所以振　天威此实关系我　朝字小存亡体统不得视为乡邻之即天下臣民皆有以谅　圣主之心并非因喜功而糜费也一俟海防少完兵船足用举该夷背约构兵诸罪布告各国霆击风卷出其不意收琉球孑遗之众出朝鲜犄角之兵战舰直捣其夷巢华民响应于各岛以堂堂正正之师取众叛亲离之地可一举而集事也然后乘战胜之威清俄人占越旧疆定泰西互市限制胜势在我则进止轻重随所施而咸宜　高宗驭远之鸿规何不可再见于今日哉　朝廷不出师以威四夷　朝廷苟出师以威四夷或者其必由乎此矣
