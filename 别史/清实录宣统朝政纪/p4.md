<!-- { "loadSidebar": true } -->
○上以登极礼成。颁诏天下。诏曰。我大清诞膺天命。累洽重熙。仰维太祖太宗。肇造鸿业。世祖奠定神州。圣祖世宗高宗仁宗宣宗文宗穆宗。圣圣相承。功崇德茂。逮我大行皇帝。临宇天下。三十有四年。宵衣旰食。勤求治理。上禀孝贞显皇后。大行太皇太后慈训。肬■闲任亲贤。抚绥区夏。维新政治。中外同钦。方期景祚延洪。及时布宪。迺圣躬弗豫。于光绪三十四年十月二十一日。龙驭上宾。钦奉遗诏。祗遵大行太皇太后懿旨。以朕承继穆宗毅皇帝为嗣。并兼承大行皇帝之祧。入承大统。神器至重。责在藐躬。朕自维冲龄薄德。惧弗克胜。顾念列圣诒谋之善。大行皇帝付托之隆。勉抑哀思。恪遵成命。于十一月初九日。祗告天地宗庙社稷。即皇帝位。以明年为宣统元年。仰迪前光。永绥多福。抚黄图而缵绪。宣紫綍以颁恩。所有事宜。开列于后。一、在京在外诸王以下至公等以上。俱加恩赐。一、内外自公主以下至格格。各加恩赐。一、内外满汉文武大小官员。俱加一级。一、内外大小各官。除各以现在品级已得封赠外。凡升级及改任者。著照新衔封赠。一、文官在京四品以上。在外三品以上。武官在京在外二品以上。照现任品级。各荫一子。入监读书。一、内外文职自四品以下。武职自三品以下。降革留任。及住俸罚俸处分。准其开复。一、各直省儒学。无论府州县＜目辟＞行＜匧心＞口＜韦未＞＜夗贝＞。俱于宣统元年。以正贡作恩贡。次贡作岁贡。一、每府州县＜目辟＞行＜匧心＞口＜韦未＞＜夗贝＞。各举孝廉方正。暂赐以六品顶戴荣身。以备诏用。务期采访真确。毋得滥举。一、历代帝王陵寝。孔子阙里。及五岳四渎等祀。应遣官致祭者。照旧例行。一、官吏兵民人等有犯。除谋反叛逆。子孙谋杀祖父母父母。内乱妻妾杀夫。奴婢杀家长。一家非死罪三人。采生折割人。谋杀故杀其正人命。虫毒魇魅毒药杀人。强盗妖言十恶等。真正死罪不赦外。军务获罪。隐匿逃人。亦不赦外。其余自光绪三十四年十一月初九日以前。已发觉。未发觉。已结未结者。咸赦除之。有以赦前事告讦者。以其罪罪之。一、各省军流人犯。查明到配三年。实在安静守法。及年逾七十者。释放回籍。一、各旗籍内务府及五旗包衣人等。凡侵贪挪移。一切赔罚应追银两。实系本人家产尽绝者。查明准予豁免。其分赔代赔以及牵连著赔者。一概豁免。一、凡官员因公赔罚等项。而其子孙又代祖父著赔者。查明豁免。一、旗营官兵。有因出征及被灾借支俸饷者。免其扣还。一、满汉兵丁。有曾经效力行闲。因被伤年老闲住者。除例得优恤外。查明酌加恩赉。一、各直省有同堂五世。及亲见七代者。除例赏扁额外。查明各加恩赉。一、天下之本农为重。各府州县＜目辟＞行＜匧心＞口＜韦未＞＜夗贝＞。果有勤于耕种。务本力作者。地方官不时加奖。以示鼓励。一、除五旗包衣佐领下披甲人等不赏外。八旗满洲蒙古汉军护军、披甲人、石滟驳手、步军。各赏一月钱粮。一、军民年七十以上。著许一丁侍养。免其杂派差役。八十以上者。给与九品顶戴。九十以上者。给与八品顶戴。百岁以上者。给与七品顶戴。一百二十岁以上者。给与六品顶戴。百岁至一百二十岁以上者。均仍题明。给与建坊银两。一、各处养济院。所有鳏寡孤独。及残疾无告之人。有司留心。以时养赡。无致失所。于戏。丕基寅绍。敢忘兢惕之思。庶绩辰凝。实赖劻勷之佐。尔诸王文武大小臣工。其各矢公忠。以弓滟＜兪＞滟弓予冲人。用固我国家亿万年无疆之祚。布告天下。咸使闻知。　　

○谕军机大臣等、近闻有海外逆党。乘国家多难之际。妄思煽乱。肆意捏造谣言。其诬妄狂悖。直有使君臣上下所不忍闻者。复敢刊印函单。分致京外各衙署回所学堂。淆乱是非。多方簧鼓。居心尤属险恶。著邮传部迅电各处邮政局。认真拣查。遇有自外洋寄来汉文函件。字奣＜虘阝＞亦封式在五件以上。分致上项各处者。立即拆阅。傥语涉悖诞。即刻一律焚毁。其各埠外国邮信局社。亦由该处地方官。婉商仿行。共保治安。并著民政部、步军统领、顺天府、暨各督抚。随时派员认真查访。严禁传送悖逆各函件。勿得稍涉疏漏。致扰大局。此旨由邮传部寄电各省埠一体钦遵。　　

○又谕、赵尔巽奏、川省边夷猖獗。亟宜设法筹办一摺。猓夷介于川滇之闲。素不安静。近复句结匪徒。日肆侵掠。著赵尔巽、锡良、会同体察情形。妥筹办理。原摺著钞给锡良阅看。　　

○陕甘总督升允奏、遵拟法政学堂办法。约有四端。曰展学期。分学科。招绅班。优奖励。因地制宜。不敢铺张其事。蹈有名无实之愆。又奏甯夏茶商。不洽蒙情。另行招商变通办理。均下部知之。　　

○四川总督赵尔巽奏、设立全省矿务总公司。除现在官办各矿。及华洋商人禀准已开之矿外。凡川省未开矿产。概归总公司承办经理。又奏、盐斤加价。抵补土税。分别引票边计。及核本通摊办法。均下部知之。　　

○贵州巡抚庞鸿书奏、遵裁绿营。将臣　　

○标及提镇各标。酌裁一营。定广等处十协。各裁都司一员。永安遵义两协。各裁守备一员。共裁副将五员。参将二员。游击六员。都司五员。守备八员。千总一员。把总五员。外委四员。下陆军部议。　　

○是日照旧章停止举哀。　　

○壬辰。派贝勒载洵诣皇极殿大行太皇太后几筵前恭代行初祭礼。　　

○谕内阁、朕缵承大统。登极礼成。追念前谟。弥深乾惕。仰维列圣相传之治法。无非敬天法祖勤政爱民。凡先朝未竟之功。莫不敬谨继述。本年八月初一日。大行皇帝钦奉大行太皇太后懿旨。严饬内外臣工。务在第九年内。将各项筹备事宜。一律办齐。届时即行颁布钦定宪法。颁布召集议员之诏各等谕。煌煌圣训。薄海同钦。自朕以及大小臣工。均应恪遵前次懿旨。仍以宣统八年为限。理无反汗。期在必行。内外诸臣。断不准观望迁延。贻误事机。尚其激发忠义。淬厉精神。使宪政成立。朝野乂安。又仰慰大行太皇太后大行皇帝在天之灵。而巩亿万年郅治之基。朕有厚望焉。　　

○度支部奏、遵议筹拨江北练兵饷械银两。于无可设法之中。勉为拨济。自明年起。由两淮解部二文加价项下。按年拨银三十万两。以三年为限。俾作岁饷之用。依议行。　　

○又奏、甯苏两属地芦等项。折徵忙钱。历有年所。近因江苏州县赔累。经该省督抚请规复公费。每徵银一两。加钱二百文。尚未经年。今又议改为徵银解银。每两随收公费六百文。非惟无以取信于民。且亦无此政体。所请应毋庸议。本年苏属下忙钱粮。仍查照上年奏案徵收。甯属仍照旧章办理。依议行。　　

○理藩部奏、达赖喇嘛受封。现值大行太皇太后大行皇帝大事。未便举行。而达赖喇嘛在京。不服水土。若令久候。不足以示体恤。拟变通办理。令其先行起程。至西甯塔尔寺候封。俟受封后。即遵旨回藏。依议行。　　

○又奏、喀尔喀哲布尊丹巴呼图克图等呈进九白贡物。得旨、准其呈进。　　

○又代奏、达赖喇嘛恳请予以奏事权限。得旨、著理藩部查明该达赖喇嘛所称依照陈例。事在何年。有无案据。详细具奏。候旨覆奏。　　

○御史蔡金台奏、摄政体制。酌拟纲要。一。凡大祀祭享。俱请由摄政王用本身冠服恭代行礼。百官迎送。悉如旧例。皇上于宫内斋戒。俟数年后奏请亲行。一、召见内外臣工。拟请于偏殿设御座于正中。摄政王位于东。皆南面。引见及外国使臣觐见。亦如之。数年后再奏请皇上御座。其一切跪拜侍班各礼节。及凡除授赏罚各事宜。向由钦定者。均照常拟签进单于摄政王。恭候裁定。如旧例。臣谨案睿忠亲王原制。有诸王侍坐。叩与不叩条。当时佐命诸王。皆骨肉至亲。故常蒙赐坐。叩拜所以谢赐。即可见侍坐非常例也。故饶余郡王以越次与睿忠亲王并坐议罪。且恭考列圣朝之免叩拜者。皆系本支伯叔。仅惠端亲王在同治时。以叔祖被赐。至其子惠郡王奕详。则虽系叔辈。亦不能与。亲亲之等。天泽之分。不容溷也。故今惟设御座于正中。以明诸王大臣实跪对至尊。于摄政王之旁坐而受。无所不安。此已谦于周公。万不能更议坐对。以＜圭黾＞滟卖朝纲也。又恭考同治元年奏定听政章程。穆宗毅皇帝实同御座。故请数年后援照举行。至外臣觐见。亦用此制者。正使外人知我国之尊重朝廷。虽摄政王亦恪恭有别。较西礼似更周至。一、行各部院及各行省俱恭以谕旨饬行。凡各官谢恩请安。俱不另行之于摄政王。奏事摺内。亦只书皇上圣鉴。臣谨案睿亲王时。或称谕旨。或称王谕。似非统一之道。考周公摄政时。诸诰皆称王。归政始称公。最为确当。宪法所谓以君主之名行权是也。又案睿忠亲王于升赏官员定制。不向王谢恩。所以明一尊也。今谨推及请安奏事诸摺。皆敬本此意。一、宫室出入之制。臣谨案国初诸王府第。独睿忠亲王在东华门外。以身膺大政。出入最便。＜目辟＞行＜匧心＞口＜韦未＞＜夗贝＞护最周也。惟其分为叔父。尚当退就臣列。故未敢径居大内。今若即景运隆宗两门外之殿阁。奏奉皇太后懿旨。专为摄政公所。以别于醇亲王府。似为名正言顺。否则亦必于禁城近处规定。以昭慎便。其寻澡出入。尤宜增多护＜目辟＞行＜匧心＞口＜韦未＞＜夗贝＞。凡兵役警道。官民避道。皆分所当然。警备尤关紧要。欧洲向不警跸。近亦以危险时闻。渐慎出入。摄政王之身。关系甚钜。不可忽也。再此次摄政王监国。与皇本生祖考醇贤亲王时。政权上在大行太皇太后情形不同。恭绎遗诏。凡政事均归裁定。惟必须奏闻皇太后之大事。始恭请懿旨。诚以摄政王分为本生。则自奉诏后。徐恭对皇太后外。实别无北面之义。分固尊于周公也。然臣所拟召见臣工条。犹请中让御位。其他各条。亦多有敬避皇上者。盖敬体摄政王尊重朝廷之意。委曲出之。更无臣工可与坐对之理。夫以二百余年听政肃穆之地。忽焉而君■羊臣坐立参差。是何景象。且恐外人援此而议损觐礼。则关于国体尤钜。即谓古有三公坐论之事。亦当俟皇上亲政后。特恩改定。此时出之议礼诸臣。则奣＜虘阝＞亦涉轻藐。且乘此危疑之际。不惟诸臣不敢擅改朝章。即摄政王亦似不当轻更祖制。异日追论。谁执其咎。兹事重大。臣不敢畏忌不言。得旨、著内阁各部院衙门并案会议具奏。　　

○癸巳。理藩部奏、达赖喇嘛呈请陛辞。据情代奏。得旨、现在大行太皇太后大行皇帝之丧。未满百日。著毋庸陛辞。照例颁赏。　　

