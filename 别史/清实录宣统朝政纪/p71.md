<!-- { "loadSidebar": true } -->
○以隆裕皇太后恭送孝钦显皇后梓宫永远奉安山陵。及恭奉神牌黄舆还京。免经过之大兴、通州、三河、蓟州、遵化五州县地方本年额赋旗租。并赏给平毁麦田籽种银。　　

○以恭题孝钦显皇后神主。赏加协办大学士荣庆太子少保衔。大学士鹿传霖太子太保衔。　　

○赏恭办丧礼王大臣、承办丧礼内务府、民政部、礼部、步军统领堂司各官、恭送梓宫、及随从隆裕皇太后赴陵之王公大臣文武官员、管营大臣、守护陵寝大臣加级有差。随营兵丁半月钱粮。　　

○赏直隶办差大小员弁各一级。沿途当差兵丁一月钱粮。　　

○赏陆军部兵丁饷银。行营兵丁。修道步甲半月钱粮。　　

○赏恭请小轝大轝校尉民夫。及内务府雇备夫役银。　　

○赏请轿隶尉银。　　

○乙酉。孝钦显皇后神牌升祔太庙。监国摄政王恭诣黄幄。行朝奠礼毕。诣太庙街门外。恭候神牌黄舆至专滟瓦城门外。诣黄舆前行礼。恭捧孝钦显皇后神牌入太庙。代行谒列圣列后礼毕。奉安于孝贞显皇后之次。行礼毕。礼亲王世铎恭捧穆宗毅皇帝神牌庄亲王载功恭捧孝哲毅皇后神牌。监国摄政王复代行谒孝钦显皇后礼。并行致祭礼。　　

○添铸学部图书之印。从尚书荣庆等请也。　　

○添铸广西巡警道、吉林密山府知府各关防印信。从巡抚张鸣岐、总督徐世昌等请也。　　

○赏恭送孝钦显皇后梓宫喇嘛缎疋银两。　　

○丙戌。以孝钦显皇后升祔太庙礼成。颁诏天下。诏曰。朕维礼明追养。孝莫大于飨亲。诗纪肇禋。典莫隆于格祖。馨闻是播。殷荐维虔。矧慈范树于六宫。尊崇宜备。懿德光于四表。报享尤殷。爰考彝章。用彰茂矩。钦维皇祖妣孝钦慈禧端佑康颐昭豫庄诚寿恭钦献崇熙配天兴圣显皇后坤元协吉。泰运延洪。度表肃雍。迈徽音于任姒。道崇巍荡。跻郅治于唐虞。亲政事而宵旰忘劳。轸民依而暑寒泯怨。锡万宇承平之庆。式启鸿图。贻两朝远大之谋。弥殷燕翼。君■羊贤并进。左右夔龙。元恶必除。诛流欢鲧。乃丑类尚思蠢动。渠魁犹肆鸱张。特遣六师。用张九伐。举雕戈而西指。关陇肃清。拥铁甲以南征。江淮底定。由是皇图巩固。上理咸登。寰海交通。宏规益辟。储君■羊材而立学。文教覃敷。习阵法以成军。武功丕显。兴垦务而尽田畴之利。修矿政而发金锡之藏。振商业则百产罗珍。尚工艺则五材备用。舟车毕达。权量胥同。而且恤民以减刑章。化俗必敦礼让。肃明禋于阙里。俎豆升歆。讲信睦于邻邦。敦盘修好。盖能综古今之制。斯能审中外之宜。是以会集议员。颁行宪政。允符舆论。胥洽君■羊情。朕以幼冲。缵承大统。恪遵遗训。勉奉前型。仰圣化于椒庭。功参位育。荫恩晖于兰殿。祚衍灵长。方期率土胪欢。永嵩岳华封之祝。讵意重霄远隔。增秋霜春露之悲。泽溥璇图。五十年创成宏业。光宣璆册。廿二字崇上徽称。昔年吉壤曾诹。隰原是度。今日神乡永奠。灵爽攸凭。奉先则志切瞻依。望山陵而兴感。承祀则情深忾僾。飨寝殿以通诚。敬告天。地。宗庙。社稷。先师。于宣统元年十月初四日。奉安菩陀峪定东陵礼成。初九日升祔太庙。几筵在御。弥存昭假之思。圭瓒肃将。益切苾芬之荐。既竭诚而尽礼。宜锡类以推恩。所有事宜。开列于后一恭送孝钦显皇后奉安礼成之执事大臣官员加一级。一直隶办差之地方文武官员加一级。一内外大小各官。除现在品级从前已得封赠外。其升级改任者。著照新衔封赠。一满汉孝子顺孙义夫节妇。该管官详加咨访。确具事实奏闻。礼部核实旌表。一各省儒学以正贡作恩贡。以次贡作岁贡。一各省养济院所有鳏寡孤独及残疾无告之人。有司留心养赡。一穷民无力营葬。并无亲族收瘗者。地方官择地多设义冢掩埋。毋使暴露。于戏。重祭先之典。告备告时。徵昌后之祥。卜年卜世。尊亲共戴。与覆载以同仁。茀禄偕臻。彳滟扁垓埏而被德。布告天下。咸使闻知。　　

○谕机大臣等、电寄专使大臣贝勒载洵、电奏、英主赠给宝星。著准其收受。　　

○又谕、电寄出使大臣李经方、电奏、英主赠给宝星。著准其收受。　　

○热河都统廷杰奏、遵章校阅常备军第一标。程度均有可观。现奏添练一标。拟就内务府庄头亲丁挑选。将来推广。更可编练围场驻防。俾边外八旗子弟之兵壁垒一新。该标统带刘玉琦等训练有方。可否分别奖叙。以策后效。下所司议。　　

○又奏、常备军步队业经编制齐全。惟马队第一营尚缺后队一队。自应一律补足。以厚兵力而便操防。下部知之。　　

○以凉州副都统玉昆为成都将军。　　

○调镶蓝旗蒙古副都统恩志为凉州副都统。　　

○赏恭送神牌回京之王公大臣。暨护送员弁各一级。兵丁半月钱粮。并恭请神牌黄舆銮舆＜目辟＞行＜匧心＞口＜韦未＞＜夗贝＞校尉银。　　

○孝钦显皇后升祔礼成。赏礼部执事各官纪录有差。　　

○丁亥。验放陆军部游学毕业生。得旨、王风清等十七名著赏给陆军步兵科举人。张凤标等五名著赏给陆军工兵科举人。李铎等四名著赏给陆军马兵科举人。朱绶光等九名著赏给陆军石滟驳兵科举人。均并授副军校。万德等八十六名著赏给陆军步兵科举人。李实茂等三十五名著赏给陆军石滟驳兵科举人。韩凤楼等十九名著赏给陆军工兵科举人。张鹗翎等二十三名著赏给陆军马兵科举人。萧祖康等八名著赏给陆军辎重兵科举人。均并授协军校。梁训勤等四名著赏给陆军石滟驳兵科举人。吴元钧著赏给陆军马兵科举人。谢家珍著赏给陆军辎重兵科举人。恩锡等五名著赏给陆军步兵科举人。均并以协军校记名补用。　　

○东三省总督锡良等奏、敬谨勘明陵寝禁山周围额设鹿角。援案兴修。下部知之。　　

○又奏、吉林之延吉厅。自光绪三十三年日兵越界图占。前督臣徐世昌遂奏请特派专员督办吉林边务。其时日人藉口界务未定。地方官应办诸事。措置为难。故边务处之设。不独兵队归其管辖。即地方一切裁判巡警学堂。亦无不统属于边务。自系一时权宜之计。现在延吉界务业已解决。日人原设宪兵分遣所。亦经裁撤。开办商埠。大致亦已就绪。亟应设官建治。因时制宜。查督办边务本系军事性质。以后自当划分权限。除军政国防仍由该督办吴禄贞随时商办外。凡地方一切行政。及外交事件。应即归地方官主持管理。惟日人于延吉特设总领事。体制较崇。我自应有高级之地方官与之对待。拟即将驻珲春之东南道移驻延吉。或半年驻珲。半年驻延。以期兼顾。臣昭常昨抵延吉。晤商督办边务吴禄贞。并与臣锡良一再电商。意见均各相同。自应奏明办理。惟臣等所至为筹虑者。延吉全境南临朝鲜。东控海参崴。为吉林南部重要地域。日俄两国一旦有事。亦为形势之所必争。利害攸关。实系东省全局。趁此领土已定。整军经武。讵能再作缓图。此次日人要约开埠四处。均占延境形胜。无非为军事上之计画。且名虽开放。交通未便。西人裹足。实与日人租借地无异。现在驻延日总领事甫到。擅带警兵多名。即有违约举动。臣等焦忧切虑。未敢谓边务大局从此可望和平。且查俄人于东海滨省一带。有陆军十余万。日于朝鲜亦驻兵数万人。我则由延至珲。分段驻扎。仅有陆军一标。边卡空虚。兵力单薄。不特缓急一无可恃。且益以召外侮而启戎心。臣锡良前在京时。曾奏调拨陆军两协前往延吉。比到任后。查明除调东客军不计外。奉省仅有陆军两标。吉省仅有陆军一协。均系驻扎要地。不能抽调。江省则并无陆军。夫吉江两省。东自临江州以至珲春。南自长白山以至图们江口。绵长三千余里。处处与俄韩。边境毗连。实逼处此。不得已先其所急。则延珲一带。至少非练有陆军一镇。不足以言备边。查吉林边防经费。部拨与吉省筹拨各三十万两。支应一切。本未宽余。吉省财力拮据。骤增出款三十余万金。实已筋疲力尽。自开放商埠后。豫计添设各级审判检察各厅。每年已需经费十三四万两。此外如增设官署。推广巡警学堂。筹办实业。在在均须补助。年来督办边务经费。极力腾挪。祗能勉拨银十余万两。通盘筹画。必须由部常年筹拨银一百万两。内外协济。方可编练陆军一镇。现督办边务吴禄贞熟谙韬略。胆识俱优。恳恩府念根本重地。饬部臣会议筹拨。仍令吴禄贞督办边务。专管延珲全境军政防务事宜。傥部臣拨款为难。一时未能拨济。则惟有将督办边务一差暂予裁撤。仍俟筹有钜款。再行扩张规画。要之此事关系国防。必当内外协力通筹。始克徐图补救。此则臣等旦夕焦思。举凡筹虑所及。不敢不切实上陈者也。得旨、该衙门妥议具奏。　　

○湖广总督陈夔龙奏、两湖有赈粜米捐一款。系前湖南抚臣俞廉三奏准开办。嗣因鄂省收回美商承造奥汉铁路。一时无款可筹。经前任督臣饬将此项米捐借拨垫用。本为一时权宜之计。本年鄂省水灾奇重。仰蒙朝廷施济于上。官绅商界协助于下。而动用之款。数已不资。此后由冬俎春。赈抚工粜。需款尤钜。伏思鄂省应得一半赈粜米捐。原为灾荒而设。际此饥馑洊臻之日。顾史思义。自应将前项捐款仍拨充赈粜之用。以符奏案而济急需。所有鄂境粤汉铁路之应还赎路本息金圆小票息金。及粤汉川汉两局局用。铁路学堂经费。现在粤汉及鄂境川汉两路。均归邮传部接办。此后支付上项款目。亦应由邮传部筹给。其以前为该两路垫用之赈粜米捐。如能由部归还清款。固属最善。否则即作为两路之股款。给以股息。俟开车见利。照章分红。以期两有裨益。下部知之。　　

○改铸奉天临江县八道江分防巡检印信。从东三省总督锡良请也。　　

○以内阁学士耆龄为马兰镇总兵官。兼总管内务府大臣。　　

○调湖广总督夔龙为直隶总督兼北洋大臣。未到任以前。以布政使崔永安暂行护理。　　

○以江苏巡抚瑞澂署湖广总督。调山西巡抚宝棻为江苏巡抚。以山西布政使丁宝铨为山西巡抚。　　

○实授孙宝琦为山东巡抚。　　

○蠲免湖北沔阳、江陵、公安、石首、监利五州县被水田亩本年应徵钱粮杂课。并将上年原缓银米递缓一年。　　

○戊子。谕军机大臣等、电寄陈夔龙、瑞澂、宝棻、均著迅速来京陛见。湖广总督著杨文鼎暂行护理。江苏巡抚著陆钟琦暂行护理。　　

