<!-- { "loadSidebar": true } -->
○两江总督张人骏奏、江苏咨议局决议豫算案。删减增补。强迫施行。并以辞职相要挟。查豫算岁出。虽有国家地方之类别而岁入尚未划分。国家与地方经费。取资同在表列岁入各款之内。自治费亦无专项可指。实属无从剖析。此次议删甯省补助上江公学经费。该局常驻员呈请解职文内。并请在国家行政费内拨补。以为于地方行政经费。及此项豫算案无涉。如此持论。似于目下帑藏竭蹶情形。茫未计及。按局章第二十四条二十九条所载。自不能令该局再议。所有该局常会临时会两次执议豫算案删减增补。均觉窒碍难行。下部知之。摺包　　

○云贵总督李经羲奏、云南省城各级审判检察厅成立。派员试署及代理推检各缺。下部知之。随手　　

○江苏巡抚程德全奏、前准民政部咨府厅州县辖境。有壤地插花。不便行政者。妥筹改正。奏明办理等因。兹查苏属靖湖厅抚民通判一缺。系光绪三十年。前督臣端方等奏准以苏州府管粮通判一缺改设。移驻洞庭西山。原为因地制宜起见。惟时异势殊。太湖枭患近渐平息。其民刑词讼。现又筹设审判。不归行政官讯办。该厅地方瘠小。下级自治。祇能合城乡为一区。本年筹设厅自治。势必强分为上下两级。而区域大小从同。徒增担负于人民。无裨行政之实际。拟请将靖湖厅归并太湖厅管辖。其现任通判刘嘉琦即照例归裁缺即用班内留省补用。此外又有武进、丹阳、泰兴、三县合辖之福兴洲地方。现正办理自治。三县会同监督。已形不便。泰兴又远隶甯属。文牍往返经旬。设监督官厅之政见。彼此偶有异同。则一时骤难解决。查该洲地属武进者十之七。属丹阳泰兴者十之一二。拟请改归武进县专辖。庶足以正经界而资治理。得旨、内阁议奏。寻奏、准如所请。从之。　　

○山西巡抚丁宝铨奏、陆军财政局试办宣统四年豫算。其岁出分现行案新案两种。现行案就现办之事现有之款核计。新案则以汰旧编新为主。臣悉心筹画。不独新案需款较多。一时未能筹足。且体察地方情形。各路防营。目前实难议裁。祇得仍照现行案办理。俟各属巡警完备。再行汰旧编新。以符成镇原议。下部知之。摺包　　

○塔尔巴哈台领队大臣荣昌因病解职。赏护军参领文琦副都统衔。充塔尔巴哈台领队大臣。现月　　

○以烟癖未除。革直隶候补道翁之缮职。永不叙用。随手　　

○旌表捐躯明志直隶涿州烈妇安王氏。摺包　　

○缓徵云南宜良县属歉收田亩宣统二年应徵钱粮。摺包　　

○豁免云南恩安县属被灾地方宣统二年应徵条粮。摺包　　

○永豁云南昆明县属营舍税关购用田地额徵钱粮。　　

○丁酉。孝慎成皇后忌辰。遣官祭慕陵。　　

○谕内阁、电寄赵尔巽、据电奏拟调邓邦述来奉办理审计事宜。请以候补三品京堂朱启钤署理吉林民政使等语。著照所请。

电寄

　　

○又谕、电寄查赈大臣冯煦、据电奏、山东滕峄灾区。由盛宣怀续拨银二万两饬员查放。并江皖新灾酌加急赈等语。知道了。电寄　　

○引见北洋大学毕业生。得旨、考列优等之朱焜、郭养刚、陈祖诲、于震、吴炽棻、邝英杰、梁朝玉、詹荣锡、杨卓、钮翔青、水崇逊、均著赏给进士出身。改为翰林院庶吉士。考列中等之周镐川、赵玉田、郑礼谦、孙亦谦、刘永嘉、吕金藻、黑树铭、陈朝栋、水崇庞、均著赏给进士出身。以主事分部尽先补用。　　

○引见山西西学专斋毕业生。得旨、考列优等之仇元王滟寿、成元治、刘学圣、考列中等之左儒、武讲、郭元章、孙晋祺、赵魁元、池庄、李荫钟、常克勋、解云辂、曾纪春、米佩棻、侯德旺、张景良、葛尚功、柴维梓、孙鸿业、均著赏给进士出身。

现月

　　

○宪政编查馆奏、遵限考核京外各衙门第三年第二届筹备宪政成绩。综计凡十二项。除颁布文官考试章程、任用章程、官俸章程。业经奏改期限外。其余十一项。按之京外各衙门奏报所称、皆能克期进行。著有成绩。各省之中。于推广厅州县肬■闲易识字学塾。应以四川为最。厅州县巡警一律完备。应以东三省为最。其余各省虽有参差。皆无贻误。惟云南广西甘肃三省未据奏咨。应请归入下届一并考核。但自去冬钦奉谕旨。缩短议会年限。修正筹备清单。百端待举。皆在今年。傥或稍涉因循。必致贻误大局。应请饬下京外各衙门并日计功。毋得丝毫玩忽。必进行无闲于始终则期限不虞其迫促庶于宪政前途。不无裨益。报闻。

摺包

　　

○理藩部会奏、派员前赴蒙疆。择要调查。并豫计行程。及调查办法。约分三端。一、调查事项。如司法之筹设审判厅。改良监狱。添设习艺所等类。皆为应办事项。然向来盟长札萨克均有审判死罪以下之权。与将军大臣无异。其中祇分单蒙案件。与民蒙交涉案件而已。因案件不同。而审判之权。遂有会同不会同之别。是不独行政官兼管审判。即审判人员。又有蒙员汉员之差异。如欲筹设审判厅。则司法不能不独立。究竟将军大臣与明长札萨克能否尽弃其审判权。而单蒙与蒙民交涉案件。能否全归审判厅办理。或暂行分别审判等级。凡关于初级审判厅案件。无论民蒙。均归各旗自审。关于地方审判厅以上案件。无论民蒙。统归审判厅审理。仍以将军大臣为监督机关。暂定过渡办法之处。均须就各地情形切实调查。乃能定改正之方法也。又如教育一节。为开通蒙民之要政。而教育之善不善。其结果尤在入手之初。采用何种教育。可以无流弊。否则蒙古素重黄教。迷信者多。强迫太深。徒滋为渊敺鱼之害。现在各将军大臣与内盟各旗。有已经设立学堂者。有甫经组织者。应由调查员先赴各将军大臣驻所。并已设学堂之蒙旗。切实调查其教育方法。与所用教科书。及教育人员。是否宗旨纯正。不染歧趋。并应如何推广。如何改良。可以收开通蒙民之效。此外尤关紧要者。如蒙古商务。向以茶为大宗。理藩部例有清茶票规。为大宗入款。近来销数顿减。不及旧额十之三四。实由西伯利亚铁路交通便利。俄茶倒灌。华茶质窳费重。难与竞争。加以向来限制华商最严。票额有定。转不如俄商之任便贸易。此皆宜详细调查。急图改良。以维商业而抵外货。又蒙古素重牧畜。其皮革骨角。亦为出口大宗。惟不知牧养之法。顿形销减。其余风俗习惯。凡有堪资政治学术者。均由调查员就近调查。以资参考。渐图改良之豫备。除实业交通警务财政兵制。既据各该衙门覆称暂不派员。拟由此次所派各员就调查之便。如有所得。亦拟咨商各衙门以资补助。至边防一端。事关秘密。应由军咨府酌定宗旨。另行会同办理。此调查宗旨之宜豫定者也。一、调查区域。拟由察哈尔入手。先行调查其所属八旗。次多伦诺尔厅。锡林果勒盟。东至热河及昭乌达卓索图两盟。锡哷图札萨克喇嘛旗。北至库伦。及图车两部落。恰克图哲布尊丹巴沙毕游牧。西至乌里雅苏台。及三札两部落。又南至绥远城。及依克昭乌兰察布两盟。如时期短促。则乌里雅苏台及三札两部落暂缓调查。其哲里木一盟。交通甚便。拟另行调查。其西路各盟。拟俟来年续办。此调查区域之宜先规定者也。一、调查办法。凡调查员所经之处。须由各将军大臣派员协同调查。并派明白通事。以便传语。至各盟旗之处。亦由各盟旗派员导引。以资接洽。又向来各部所派调查员。均优给津贴公费。自备车辆。不用地方官供给一切。所以省扰累。便调查也。此次亦仿照办理。凡调查员在内地行走。及至将军大臣驻所。并有旅店饮食可购之处。均须自备资斧。不受地方官供给。惟由台站行走。及出外调查。所须饮食房闲。仍由台站供应。按值发价。以免扰累。臣等公同商酌。意见相同。伏候命下。敬谨遵办。依议行。摺包　　

○又奏、敖汉多罗郡王色淩敦噜布以分旗治理。以便举办新政。呈请代奏。窃维蒙古分设札萨克管理地方旗务。关系匪轻。恭查钦定外藩王公表传。敖汉多罗郡王索诺木杜棱。系札萨克郡王班第伯父。屡从大兵出征。颇著勋绩。历次叙功优赉。于顺治五年追封今爵。今郡王色淩敦噜布是其后裔。系属长支。照然可考。惟索诺木杜棱当日从征。编所部为二十佐领。塞臣卓理克图子班第编所部为三十五佐领。并长支二十佐领。为五十五佐领等语。查理藩部比丁册档。今郡王色淩敦噜布名下所属佐领五人。现任札萨克郡王棍布札布名下所属佐领一人。其余佐领。皆分属于各族血■乣台吉名下。共计佐领五十五人。与原呈所开额数无异。至该郡王援引喀喇沁增一中旗成案。臣等谨按会典喀喇沁一等塔布囊。实于康熙四十四年授为札萨克。此外尚有内盟鄂尔多斯右翼前末旗于乾隆元年以族属繁而增设者。其外蒙古三音诺彦旗。于康熙四十六年令善巴子车棱达什析其兄亲王达什惇多布属别为一旗。授札萨克为右翼中左旗。其中右旗札萨克。于乾隆十七年超勇襄亲王策棱次子车布登札布之兄成衮札布请析所属。令车布登札布辖之。别为一旗。其左翼中旗札萨克。于乾隆二十四年亲王德沁札布以本旗丁户滋血■乣。请编佐领。授次子齐旺多尔济辖之。别为一旗。均经奏准有案。此次该郡王因族属繁衍。多有逃荒。又因与现任札萨克界隔老河。办事诸多不便。请以所管四参二十佐领。另编为右翼一旗。并恳恩请给札萨克之职。以便专任旗务。事关增设官职。臣等未敢擅便。谨将历次分设札萨克成案具实上陈。恭候钦定。如蒙俞允其应如何分管旗界。并区分佐领之处。拟请饬下热河都统会同该札萨克棍布札布妥慎办理。从之。摺包　　

