<!-- { "loadSidebar": true } -->
○署绥远城将军瑞良奏全蒙垦务。至今已成弩末。以经费言之。则无从腾挪。以事机言之。则无从著手。惟一言收束。举数年来未尽之事宜。合十三旗未了之轇轕。一一归结。良非易易。而至急至难者。莫如达拉特旗渠地。改办永租一事。该地依河为命。渠患之显者。固在黄水。而其病源尤在短租。佃民择地耕种。有水之地。任便指垦。无水之地。等于石田。卒至渠田愈种愈少。渠租愈收愈绌。渠道愈修愈艰。欲救其弊。必自改办永租始。惟永租之法。不难招人认领。实难得殷实民户。先垫资本。臣现拟督饬局员。令按段选举殷实地户。减价永租。仍令公举会首。总理其事。似此执肬■闲驭繁。或可不劳而理。容俟议有端绪。再行奏陈。得旨著＜辶黎＞方■土岫到任后体察情形。妥议具奏。　　

○又奏遵旨妥筹旗丁生计。酌拟办法。自前署将军信勤。创立筹办处。原设三科。兹拟改为五科。曰筹备。曰农务。曰工艺曰商业。曰庶务。兹事体大。一切推行机关。应需款项。必须提纲挈领。始可计日程功。故筹备先焉。绥远地尚宜农。如后山牧厂。及认领后套之地三千余顷皆可耕种现拟先设农事试验场一所。附设农林小学堂。并研究水利森林畜牧各事。以开风气从此释戈负耒。或可寓兵于农故农务次之。蒙地较寒。物产无多。惟牛羊毛革煤炭矿质为大宗出产。现拟设工艺局一所。广为传习。余如瓦木小器匠艺织染布疋各事。女工各项。皆分类教授。但使各有一长即可自食其力。故工艺又次之。边城孤立。交通不便。惟张绥路工一成。商务必旺。拟先设商业小学堂一所。择八旗子弟之聪俊者。教以书算登记运输储蓄各事。并附设列肆。使得实地试验销售出品。使觇市价行情。克练习于平日。庶致用于将来。故商业又次之。收发文牍。稽核用款造办报销。及因公差遣。采办支应等项。均须派员经理。俾得各专责成。始可有条不紊。故庶务又次之。以上所拟办法。不过因地制宜。因人为教。惟办事之难。实难于筹款。尤莫难于用人。绥远存款无多。取材尤乏。臣惟有认真办理。务求实在两字。以仰副朝廷加惠旗丁变通旗制之至意。均下部知之。　　

○添设浙江粮道库大使员缺。从巡抚增韫请也。　　

○辛卯谕军机大臣等、东三省鼠疫盛行。现在各处严防。毋令传染关内。著外务部民政部邮传部随时会商。认真筹办切实稽查。天津一带。如有传染情形。即将京津火车。一律停止。免致蔓延。　　

○又谕、电寄锡良等、据电奏试署吉林西北路道于驷兴。防疫因循请暂行革职留哈。并派试署吉林交涉使郭宗熙。总办哈埠防疫事宜。暂行兼署西北路道。俾专责成等语。著照所请。　　

○又谕、电寄陈昭常。据电奏巡查哈埠防疫情形现在旋省等语。防疫事宜。关系紧要。著仍督饬各员认真分别妥速筹办。以＜目辟＞行＜匧心＞口＜韦未＞＜夗贝＞民生。毋得稍涉疏懈。　　

○又谕、电寄张鸣岐、据电奏粤省绍荣公司。承包基铺山票饷项。欠缴额款。及报效等费一百三十余万两。请将承办商人候补三品京堂苏秉枢。暂行革职勒限追缴等语。著照所请。　　

○又谕、资政院奏陈请山西省北盐务一案一摺。下督办盐政大臣知之。　　

○又谕、都察院奏、代递已革空衔花翎文耀等、为变通旗制筹画生计。又代递贡生章福荣筹条陈八旗生计呈二件。著变通旗制处知道。　　

○直隶总督陈夔龙奏查明宣统二年十月分顺直各属雨水粮价情形。得旨、知道了。再者朕因东三省疫气蔓延。深虑传入关内。已晶■宜谕严防矣。该督身任封疆。责无旁贷。务当严密查防。总以京津一带不致染疫为要。　　

○山东巡抚孙宝琦奏、前经邮传部奏、准将各省官电归部办理。惟查东省河工两岸绵长千余里。前抚臣周馥奏明设立官电局。专司报水报工。原为消息灵通。随时防范。与他省官电不同改归部办必多窒碍。应请饬部仍准东省河工官电。循旧管理以重要工。得旨、邮传部查核具奏。　　

○颁铸直隶各属高等地方暨各级审判厅即信二十二颗。从总督陈夔龙请也。　　

○予故直隶遵化州知州严以盛。浙江处州镇总兵官窦如田宣付史馆立传。窦如田并准附祀各省淮军昭忠祠。从总督陈夔龙请也。　　

○蠲缓直隶安任隆平甯晋四州县。积涝地亩本年粮租有差。　　

○壬辰。谕军机大臣等、电寄李经羲、电奏悉滇缅北段界务。久未划清。兹据探闻英兵将抵片马。意图占据审时度势究未便轻启兵端。应由该督饬地方文武。妥慎防维。勿任卤莽偾事。一面镇抚汉夷。免生惊扰。并著外务部磋商办理。以维边局。　　

○又谕、电寄陈昭常据电奏本年吉林应进祭品。现因防疫加严。应否一律暂缓等语本年著暂缓呈进。　　

○又谕、电寄宝棻、据电奏恳将滑县永城夏邑三县灾赈。汇入江皖筹赈案内。一并协济等语。此次河南被灾之区。有与皖境毗连者。著照所拟。由盛宣怀等察看情形。拨款赈济。　　

○直隶总督陈夔龙奏、前拟开平煤矿发给国家债票。乃为尊重主权起见。系收回以后体恤英商之款。并非赎矿之价。且债票数目。亦未遽定。兹既奉旨应毋庸议。当即电饬洋员。向英外部英公司将原拟条件。正式取销。臣与英外部直接交涉。从此中止。此后有所提议。英外部必仍执与中央政府交涉为词。臣惟有随时会商外务部按照查办大臣载泽等所拟各节。妥筹办理。惟债票数目。应由张翼与英公司详慎核算。以免吃亏。得旨、即著该大臣等懔遵十二月初五日之旨。妥筹办法。毋稍迁就。　　

○又奏、开平矿产。关系国家主权除以国家名义收回该矿之外。别无完善办法。今拟由滦矿公司。自行筹款收回。则是堕入商业问题两公司列于平等地位。国家无从强迫。即隐认从前骗约为正当。著手一差。毫厘千里伏祈饬下外务部臣妥慎研究。以期至当。得旨、览。　　

○予故南书房行走礼部左侍郎张亨嘉祭葬。　　

○癸巳。谕内阁、恩寿奏、考核属员分别举劾一摺。陕西西安府知府瑞清、兴安府知府胡薇元、本任延安府知府调署汉中府知府爱星阿、商州知州胡启虞、调补临潼县知县刘赓年、署华州知州本任咸甯县知县王世金滟英、兴平县知县张瑞玑、升补华州知州杨调元、署延长县知县试用知县洪寅、署蒲城县知县本任长武县知县曾士刚、均著传旨嘉奖。岐山县知县吴命新、居心巧滑语多饰词。署乾州知州大荔县知县陈润灿驭下不严差役用事。均著开缺留省查看。署山阳县知县试用知县傅丽文、操守难信。怨讟繁滋。开缺查看前洵阳县知县卢秉钧、知识庸闇。难与更新。大荔县丞李松寿、擅受民词。试用府经历舒承勋、行为残忍。贾策三。纵丁电索。署江口主簿施锡寿。纵役酿命。试用直隶州判吴永锡、违例苛罚。分缺先用典史毛节埙、收厘弊混。候补县丞郭钊、任意苛罚均著即行革职。武功县训导郭晖、烟瘾未除。著革职永不叙用。　　

○谕军机大臣等、电寄瑞澂、据电奏在咸丰县境。生擒匪首温朝钟正法。击毙悍匪数十名。另擒悍党多名。夺获枪械百余件等语。办理尚属妥速著会同赵尔巽＜目辟＞暒穴＜曰融＞夕＜夗贝＞捕余匪。解散胁从。并将善后事宜。妥为经理。　　

○又谕电寄张人骏等、据电奏徐属灾区甚广粮食尤缺请展免完米谷杂粮税厘三个月等语。著照所请。　　

○又谕、农工商部奏、遵拟奖励棉业。化分矿质局暨工会各章程分别缮单呈览。著依议。　　

○御史路士桓奏自日俄订立协约以来东三省之疆域。彼已视为领土范围。政治军事工商业各方面之计画著著进行迨布置既定一纸宣告。则数千里之疆土。非复吾有。且今日列强纵横之局。以机会均等之局也设有一国势力骤增。则诸国必君■羊起而竞进。而受之者实惟吾国。故日俄分得东三省之日。即君■羊雄割据吾土之日。然其失败之由有二。一则亘古穷荒。未经垦辟。是不啻有大仓广库。而复扃闭而漠置之。以致狐鼠穴居。盗贼攘据。一则中外通商以来。各国之经济力。未尝贯输于腹内。惟以比邻之故。让俄人以单独进行。进行不已。日本乃起而与之争。争定而后订立协约。以支配吾土。有此二因遂成。今日之危局。今欲救危图安惟有移腹省之人民以实空虚之地。引列强之势力。以为牵掣之谋。质而言之。则借款移民而已。借款之说。利害所关。出入甚钜。今拟东三省之借债即以东三省之财产为抵押。而尤当以东三省之名义募借。豫计此项债额当以二万万两为限。盖尝考今日东三省未垦荒田。当有二万万余亩。以每夫授田百亩计之。约应移民二十万户殆垦地成熟。田赋一项。按中则每亩徵银四分。已可得银八百余万两。更以现在奉天田赋三千万亩。共收契税烟酒出产牲畜四项税银三百余万为比例。则垦地二万万亩。应入各项税银二千万有奇。是则赋税两项。可岁收银二千六七百余万若每年以五成还债并息计之不出二十年。当可清偿此皆豫算有著之款。目前既可牵掣分割之危机。日后且无损失主权之贻患救亡图存。转危为安。无愈于此。下部议。寻度支部奏借款抵押之说。须从长计议。方可著手现在借款过多。外人投资。已不如从前踊跃。东省介处邻邦。环球注目。似宜计出万全未容轻于一掷。应俟筹有办法。再行核酌办理。从之。　　

○以办理京师高等实业学堂出力。予度支部左侍郎绍英议叙。翰林院编修袁励准。以侍讲升用。　　

○甲午。谕内阁程德全奏、考察属员分别举劾一摺。江苏松江府知府戚扬、太仓州直隶州知州姚炳熊、华亭县调署长洲县知县张鹏翔、均著传旨嘉奖。补用道陈光淞、纵容丁役。内行有亏。候补知府胡玉瀛、貌似有才。舞弊最工。阳湖县知县伊立勋、玩视民命。私用门丁。浙江试用知县刘承业、缉获洒卖。徇情枉纵。署马迹司巡检叶日荫、擅受刑责。酿成民命。新阳县典史殷敏、看管案犯。收受银钱。已撤巡舰代统江南水师学堂毕业生封燮臣、玩勿戎机。匿赃不报。福山镇左营中哨四队外委欧忠彪、查米出洋。任听贿放。均著即行革职。封燮臣、欧忠彪、著分别归案从严讯办。并将封燮臣文凭勒追注销。　　

○谕军机大臣等、电寄锡良、现在东三省因疫势未消。所有东三省一切摺奏。暂著改为电奏。俟一个月后。再行电奏请旨。改归摺奏。　　

○又谕、电寄陈夔龙、据电奏遵旨筹办防疫。并现在办理情形等语。著照所请。　　

