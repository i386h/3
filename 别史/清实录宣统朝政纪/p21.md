<!-- { "loadSidebar": true } -->
○恭上德宗景皇帝尊谥礼成。诏曰。自古帝王体元立极。受箓膺图。丰功极于垓埏。伟烈迈乎轩昊。爰有鸿名上晋。骏誉丕昭。盖所以垂光耀于无穷。表遵亲之共戴。礼至隆。典至钜也。钦惟兼祧皇考大行皇帝政敷九有。治奉三无。徇齐敦敏之资。天生神圣。精一危微之旨。道契渊源。溯当践阼之年。仰禀垂帘之训。学勤时敏。德懋日新。皇极既端。有严有翼。成章克守。不愆不忘洎乎大政亲裁。渊衷益懔。允肖孝治。再秉慈谟。肃郊庙以升歆。谒陵园而展敬。抚辰凝绩。夙夜忧劳。恭己垂型。宫廷劼毖。勤披章奏。玉漏宵闻。引对臣工。金门晓辟。时廑圣虑。惟恤民依。泯寒暑之怨咨。徵雨旸之时应。屡蠲租赋。尾逋犹悯乎城乌。偶值灾祲。羽肃更矜乎泽雁。蒿宫轸念。蔀屋蒙庥。加以才俊登庸。孝廉察举。风愆示儆。饬百尔之官常。敦朴为先。罢四方之珍贡。求言置鼓。进善悬旌。筹海运以实仓储。千艘挽粟。修河防以平水患。万束搴茭。子惠均敷。寅衷靡懈。治功炳蔚。德化涵濡。固宜卜朝野之又安。见天人之协应。乃万几毕理。志克守成。而百度维新。功同创始。际贞元之运会。值寰宇之大通。多难正以兴邦。殷忧所以启圣。辟古先所未有。合欧亚以同盟。深维穷变通久之规。用宏舍己从人之量。莘莘立学。六经与百艺咸修。赫赫成军。战法与阵图并习。厘官制则敺■几员必汰。订商约则远物毕登。减刑律以去繁苛。振工业以程器用。垦务兴而交通阡陌。警政举而靖谧闾阎。画一度量权衡。示之准则。综括电邮路矿。力与经营。协和民教异同之纷争。化除满汉畛域之成见。信义敦于邻国。仁恩被及华侨。游惰振兴。颛蒙启迪。大纲先立。期宪政之推行。舆论能参。俟议员之会集。艰难用济。观听同倾。然犹师道独尊。崇素王以升大祀。讲闱特御。选儒臣以阐新知。大宝箴悬。承华图补。节文定礼。经济设科。用能条贯古今。燮和远迩。盖总三十四年之郅治。翼翼巍巍。斯巩亿万千岁之丕基。绳绳继继。朕仰蒙寿育。恪奉典型。方期爱日长承。寿永华嵩之祝。讵意昊天不吊。悲深弓剑之遗。帝德难名。万方兴感。皇仁永锡。九土输诚。谨命诸王贝勒文武君■羊臣敬考彝章。议升谥号。百辟卿士。佥言允符。昭告天地宗庙社稷先师。于宣统元年正月二十八日。敬奉册宝。恭上兼祧皇考大行皇帝尊谥曰同天崇运大中至正经文纬武仁孝睿智端俭宽勤景皇帝。庙号曰德宗。盛典聿昭。恩纶特沛。所有事宜。开列于后。一岳镇海渎庙宇倾颓者。该地方官奏明修葺。以致诚敬。一内外大小各官。除各以现在品级已得封赠外。著照新衔封赠。一在京满汉文武大小官员。俱各加一级。一在京王公文武官员任内有革职留任及降级罚俸者。咸与开复。又在京官员现在议降议罚者。悉行豁免。一外藩蒙古王公以下台吉以上有罚俸住俸者。咸与开复。其现在议罚者。悉行豁免。一满汉孝子顺孙义夫节妇。该管官细加咨访。确具事实奏闻。礼部核定。以凭旌表。一各省道路桥梁闲有损坏者。著地方官查明修理。以利行旅。一各处养济院所有鳏寡孤独。及残疾无告之人。有司留心以时养赡。勿致失所。一现在内外监候质审及干连人等。俱著准其保释。一军流人犯。本人身故。其妻子情愿回籍者。该管官报明该部。准令各回原籍。于戏。隆名允受。垂万系以贻休。闿泽覃施。普八纮而锡福。布告天下。咸使闻知。官报　　

○谕内阁、肃亲王善耆奏、筹办海军基础一摺。所奏不为无见。方今整顿海军。实为经国要图。著派肃亲王善耆、镇国公载泽、尚书铁良、提督萨镇冰按照所陈各节。妥慎筹画。先立海军基础。并著庆亲王奕劻随时总核稽察。以昭慎重。俟规模大定。再候谕旨。铁良任重事繁。著开去专司训练禁＜目辟＞行＜匧心＞口＜韦未＞＜夗贝＞军大臣之差。俾得专心擘画。以固邦圉。现月　　

○又谕、朱家宝奏、查明属员优劣。据实举劾一摺。安徽安庆府知府豫咸、芜湖县知县沈宝琛、调署亳州知州怀远县知县李维源、署理建德县知县试用直隶州知州张赞巽、署理蒙城县补用知县王树鼎、署理寿州知州补用知县马宏图、署理灵璧县试用知县袁励衡、试用通判蒋汝中、既据该抚胪陈政绩。均著传旨嘉奖。宿州知州张守诚捕务懈弛。难期振奋。署理合肥县补用知县郑秉璘纵丁需索。被控有据。署理黟县补用知县罗贺瀛丁役弄权。兼有嗜好。署理泾县补用知县包惠畴性耽安逸。公务颓废。均著即行革职。无为州知州彭名保治行平常。不胜繁剧。著开缺另补。绩溪县知县张廷权久病误公。事权旁落。著以原品休致。婺源县知县刘燧章声名狼藉。兼有嗜好。太湖县白沙巡检郭秉璋举动乖谬。兼有嗜好。宿松县小姑巡检焦延禧贪鄙嗜利。物议沸腾。宿州时村巡检张作霖利欲薰心。罔恤名检。署理无为州土桥巡检试用巡检李澡直■心藉端科敛。兼有嗜好。前署祁门县大洪巡检试用巡检姚源轻佻喜事。不洽舆情。均著即行革职。现月　　

○谕军机大臣等、内务府奏、三月十二日德宗景皇帝梓宫奉移山陵暂安。各衙门需用车辆。自行发价雇觅。其内廷传用车辆、及本府各处需用车辆。仍咨行顺天府雇觅一摺。著依议。现月　　

○东三省总督徐世昌奏、永陵明堂前草仓河泊岸被水冲刷。分别应修缓修。报闻。摺包　　

○又奏、奉天府属新设之抚顺县。业经设有审判厅。一切命盗各犯。均由该厅收管。请将抚顺县典史裁撤。下部知之。摺包　　

○湖广总督陈夔龙奏、鄂省被淹溃堤。业经督饬筹修。并办理工赈。报闻。摺包　　

○纂修官史宝安恭纂　　

帮总纂官蓝钰恭辑监修总裁世恭阅正月初三日正总裁那月日专司蒿■禾本陆恭覆阅甲寅正月二十日　　

徐月日　　

荣月日副总裁唐月日　　

宗室宝恭阅一签九月贰拾壹日

　　

陈恭阅七签十月初八日　　

熙月日　　

郭恭阅十一月十五日　　

宗室麒月日


大清宣统政纪卷之八　　

宣统元年。己酉。二月辛亥朔。谕军机大臣等钦天监奏、崇陵工程动工吉期二月初八日卯时吉一摺。著永修大臣谨遵办理。

现月

　　

○又谕、理藩部代奏、喀喇沁郡王贡桑诺尔布、呈请入陆军贵胄学堂听讲并请留京当差一摺。贡桑诺尔布。著准其入陆军贵胄学堂。随班听讲。现月　　

○又谕、恽毓鼎等奏、拟请改定学堂章程以杜流弊而励人才一摺。著学部议奏。现月　　

○以美国军舰来华游历。赏美海军副提督伊摩利施罗达等宝星。摺包　　

○予湖北汉阳故国子监学正刘传莹、从祀乡贤。并列入国史儒林传。摺包　　

○予故湖北汉阳镇总兵周芳明优恤。战功事迹。宣付史馆立传。并附祀前兵部尚书彭玉麟湖南原籍专祠。摺包　　

○豁免陕西榆林府属广有仓旧欠粮草。摺包　　

○壬子。谕内阁、镇国公载泽奏、请收回成命一摺。海军关系重要。亟应筹办。以立始基。该镇国公向来办事妥慎。筹画精详现筦度支。总司财政。著仍遵前旨。实力计画。以期早日观成。所请收回成命之处。著毋庸议。现月　　

○谕军机大臣等、御史饶芝祥片奏、实官移奖。弊混滋深等语。著吏部度支部议奏。现月　　

○又谕、法部会奏、查明京师审判人员被倢■＜曰融＞■＜石木＞各款一摺。著依议。现月　　

○又谕、所有光绪三十四年以前。缘事降调革职及遣戍释回已未录用文武各废员。除业经病故及已复原官者毋庸议外。余著该部查明原案。开具肬■闲明事由。分缮清单呈览。　　

○以恭修德宗景皇帝实录。派大学士世续为监修总裁官。大学士那桐、张之洞、尚书陆润庠、溥良为总裁官。侍郎唐景崇、瑞良、郭曾炘、熙彦、署侍郎王垿、内阁学士麒德、为副总裁官。侍郎恩顺、为蒙古总裁官。现月　　

○以主使家丁殴毙人命。贵州试用通判陆永丰。革职讯办。摺包]　　

○癸丑。遣官祭文昌帝君庙。　　

○谕内阁、都察院代奏、学部参事江瀚条陈。请清讼狱等语。据称自停止刑鞫以后。残酷之风虽减。暒滟它延之害愈深。因证据未备。两造争执。遂以不了了之。民闲受累无穷。各省讼费。名目繁多。百端需索。冤纵获理。家产已倾。若如所陈情形。实堪痛恨。著京外问刑各衙门。将一切弊端。认真厘剔。不得视此旨为具文。傥再查有各项情弊。定行严加惩处。现月　　

○谕军机大臣等、都察院代递吏部员外郎黄允中条陈。新设游观。有伤风俗。著民政部严行查禁。现月　　

○江苏巡抚陈启泰奏、苏省太湖水师。原有五营一哨。师船一百二十号。现编为第一二三四五五营。营各三哨。师船二十三号。已于光绪三十四年十一月二十六日。一律改编成军。仍照常巡缉。兼护厘卡。下部知之。摺包　　

○山东巡抚袁树勋奏、东省创设图书馆。储藏四库善本。兼收列国宝书。并附设金石保存所。凡本省新出土之品。与旧搨精本。一律收存。下部知之。摺包　　

○以巧饰戒烟。革江苏候补通判李昌洸职。　　

○甲寅。遣官祭先医之神。　　

○谕内阁、张鸣岐奏、举劾属员一摺。广西调署怀集县事富川县知县金开祥。署左州事兴业县知县陈善浚、卸署灌阳县知县捐升知府翁绶琪、既据该抚胪陈政绩。均著传旨嘉奖。准补象州知州赵宗海、学务废弛。尚明例案。桂平县知县曾广致、缉捕下力。才尚可造。均著留省察看。开缺另补。武缘县知县倪育万、巧滑性成。前在容县署任。讳匿盗案多起。陆川县知县梁祖训、工于钻营。前在试署任内。议罚违章。用人不当。试用知县刘祖恩、前署平南县任内。学务甚为废弛。捕务亦极玩视。向武士州州判鲁厚＜辶黎＞方■土、条理不清。办事竭蹶。前在代理天保县任内。并有违章加收税契之事。试用知州方中。胸少条理。办事因循。委充土思州弹压委员。并有玩视要案之事。试用通判黄荫福、貌似有才。心术险诈。试用通判易祥麟、在署来宾县任内。苛罚婪赃。查明实据。周罗司巡检赵志远、违例擅受。被控有案。署下雷土州吏目候选巡检戴式潜、把持公款。藉学渔利。署五山司巡检试用典史袁文焕、沾濡嗜好。不堪造就。藤县典史陶寿熊、巧饰戒烟。诸多不谨均著即行革职。灌阳县知县魏志良、试用道陈鸣惠、补用直隶州知州汪文畬、即用知县李肇律、候补知县周翰、试用知县谢国南、谢宝森、区应庚、沈秉惠、补用知县何宝符、另补知县续曾、熊光瓒、匀属才具平庸。难资造就。魏志良著开缺。同陈鸣惠等十一员。一并咨送回籍。现月　　

