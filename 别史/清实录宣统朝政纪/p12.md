<!-- { "loadSidebar": true } -->
○又谕袁树勋奏倢■＜曰融＞■＜石木＞劾戒烟不力各员一摺。鸦片久悬厉禁。凡属臣庶。皆应袚濯自新。兹据奏称同知蔡思荣等、自甘沉痼。实难稍事姑容。山东武定府同知蔡思荣、署蒲台县知县候补知县龚敦仁、金乡县知县署阳信县知县陈冠、沾化县知县钟树森、馆陶县典史韩琫森、烟瘾均未断净。声名亦复平常。候补知府穆文开、候补同知李友鑫、候补通判杨浚基、候补知县徐受谦、兆兰、张祖谦、郭鸿宾、王乃祯、黄乃汉、刘邦彦、候补府司狱钱煜龄、候补盐大使朱光翼、试用从九杨慎修、候补典史史书云、试用典史杨维翰、候补守备高岱龄、张殿英、均属嗜好甚深。或巧为掩饰。或情形显著。均著一并革职。黄乃汉、刘邦彦、曾充禁烟检查委员。有意欺蒙大负职守。并著永不叙用。候补知府唐式郇、荆震生候补知州谢端候补通判孙震、候补知县范文华、姚近曦、候补布经历陶元锦、试用县丞王毓苹、试用典史郭庆溥等、烟瘾未除。精神短少。著以原品休致。候补知府谢锦甲、候补直隶州知州陈尔延等、沾染嗜好。不知振作。著勒令回籍。现月　　

○礼部奏、恭上隆裕皇太后徽号。是否用玉册玉宝。抑或用金。得旨、著用玉册玉宝。早事　　

○以外务部左丞邹嘉来署右侍郎。现月　　

○以睦谊真挚赏德国外部大臣舒恩等宝星现月　　

○戊辰谕内阁、朕兼祧皇考德宗景皇帝梓宫。奉移山陵。著钦天监于宣统元年三月内。敬谨选择吉期具奏。现月　　

○谕军机大臣等、都察院代递江西举人候选盐大使彭天爵、条陈时势艰难。请先策励人心。以激公忠而维大局呈一件。著会议政务处知道。现月　　

○又谕都察院代递侍＜目辟＞行＜匧心＞口＜韦未＞＜夗贝＞王兆基条陈。请推广武员选举资格呈一件。著宪政编查馆知道。现月　　

○又谕、都察院代递吏部员外郎黄允中。条陈新政纲要呈二件。均著会议政务处知道。现月　　

○又谕、电寄张人骏、电奏悉。前据冯汝骙电奏称。江西大庾边界。有匪盘踞探悉粤省散勇等语。当即电饬该抚督饬文武各员。妥速防剿兹据张人骏电奏称、粤省并无散勇。此次匪徒。系漏网拳匪。句结滋扰。江西防剿失利。并有焚毁教堂巡署。图攻郡城等事。此项拳匪。既系上年漏网。何以至今尚未剿除净尽。致令窜扰。尚集有四五百人之多。著张人骏冯汝骙、会同妥速筹办。勿分畛域。督饬文武员弁。认真剿捕。务绝根株而靖地方。电寄　　

○以外务部右参议张荫棠署外务部左丞。记名海关道吴宗濂署右丞。记名道周自齐署左参议。员外郎曹汝霖署右参议。现月　　

○己巳。会议政务处奏议覆江督端方奏、敬陈军政大纲。请择要施行一摺。查原奏所陈纲要四端。大致规仿东西各国制度。为改良军备期臻完善起见。臣等详加覆核。其中有业经筹办者。有尚待详求者。谨逐条拟议陈之。一、首颁徵兵诏令。风厉天下一节。徵兵之利。近时论者甚多。然必能如原奏所称。人人知服兵役之义务。而后徵令乃可实行。又必人人能受军事之教育。而后徵兵乃有实效。查练兵处奏定营制饷章。内载募兵制略。专选合格乡民。入营后优免差徭。遇有案件。准照生监一律遣抱。意在重其品格。俾知从军入伍之荣。渐化重文轻武之习。本年八月宪政编查馆奏定宪法纲要。已将纳税当兵义务。明白宣示。逐年筹备事宜内。如编定户籍。推广学塾等项。俱与军事相为表里。以后如何逐渐罢除召募。推广徵集。应由陆军部归入逐年豫备事宜。详细拟订。其与民政部学部有相关属者。随时会商筹办。请旨施行。二、明定军官出身。筹设中学堂兵官学堂一节。选兵必先选将。＜圭黾＞滟兄在今日学术日精。自非特辟专途。不能创开风气查练兵处奏定补官制略。凡用军职。先尽学堂毕业之员选充。正与原奏所叙普日将校出身。用意相合。陆军各级学堂奏定办法。按通国军队所需员数。酌定学额。现在各省小学堂将次毕业。中学堂正议开办。惟如原奏所称中学人才辈出。军官合格自多等语。中学堂尚属普通之学。须俟升入兵官学堂毕业后。始具军官资格。计其学程。由小学中学至兵官学堂。须七年有奇。再入专门学堂。或大学。统计须在十年以上。既未能期以速成而陆军镇协。按年扩充。不得不参用他项人员。该员果能得力。亦不得不酌补军官。是今日官军之未能概以学堂为限者。时势为之也。惟陆军官制。与军制相维系。须就目前与将来办法。并顾兼筹。以垂经久。应由陆军部斟酌时宜。另行妥议。一面赶紧开办陆军中学堂。并依次设立军官学堂。以宏造就而敷任使。三、请归并督练公所。豫备建置陆军都督府一节。查都督府系久远之规。督练处系权宜之制。各省新军练及一协以上。准设督练公所。原为创练伊始。不得不按省分设。以为筹办总汇之地。责成分任之谋。原奏拟请分为八道。固为统一军事。撙节军费起见。惟各省编练新军。限年足额。筹饷用人事繁任重。若数省并归一处。其在总督兼辖省分。已虑隔膜。若山东山西河南等省。原无总督兼辖者。办理尤形窒碍。至将来设立都督府。必须总揽通国大势。边防腹地。统筹分建。应俟三十六镇一律练成。再由陆军部通盘筹议。奏明办理。四。编定陆军刑罚。设立军事裁判所一节。查军人以武勇为节概。以服从为宗旨。性质既殊。故法律亦异东西各国。军律既有专章。裁判亦归特别。皆为尊重保全军人而设。练兵处前奏惩罚制略以及各军所设正副执法官。即系隐师其意。本年九月陆军部复经奏定各项惩治章程。声明应修军律。现饬员司参考中外调查军队情形。妥为拟订裁判所。必以军律为根据。应由陆军部考查明备。分别订立。奏请颁行。以上四端。应请饬下陆军部按照所陈各节详慎图维。次第筹备从之。现月官报　　

○又奏、遵议前署江北提督徐绍桢奏请实行徵兵制度。查该署提督所奏。与两江总督端方前奏。用意相同。业经详议覆陈。至请建设军咨府一节。查政权军权。莫不统于朝廷大权之下。陆军部奏定军咨处章程。系遵旨暂归陆军部办理。故暂名为军咨处。并声明为设立军咨府始基。一俟规模大备。应否改为军咨府之处。由陆军部奏明办理。从之。现月官报　　

○外务部奏、添设英属坎拏大总领事一员。驻扎阿达瓦埠。并设正领事一员。驻扎温哥埠。派员试署。保护华侨。又奏、设立驻扎缅甸仰光领事官。均依议行。摺包　　

○验看州县事实列入最优等人员。得旨、直隶高阳县知县畅文藻、著在任以直隶州知州候补。现月　　

○举行光绪三十三年军政。湖北湖南两省各营卓异官八员。年老官三员。有疾官一员。罢车滟耎官一员。浮躁官一员。分别议叙处分如例。摺包　　

○以顾全睦谊撤退军队。赏日本国陆军步兵中佐水野胜太郎等宝星。摺包　　

○以年满回国。赏义国海军统领吕贲等宝星。摺包　　

○蠲缓直隶沧州被灾歉收村庄应徵粮租。摺包　　

○庚午。谕内阁、皇祖妣李钦显皇后梓宫奉移。著钦天监于宣统元年九月内敬择吉期。至永远奉安吉期著于十月内敬谨选择具奏。现月　　

○东三省总督徐世昌等奏、查江省出产。以粮石为大宗向有粮捐一项。每石徵中钱六十文现在需款孔殷。自以整顿税捐。为筹款入手办法。江省粮捐未免太轻。且不分粗细。亦欠平允。现经参酌情形将原有粮捐。改为粮税。按米之高下。分为二等。上等每斗徵钱二十四文。次等每斗徵钱十二文。现已试办数月。民情均尚乐输。似于饷糈不无小补下部知之。摺包　　

○以恭修玉牒出力。予提调官内阁侍读学士灵照等奖叙有差。摺包　　

○辛未。谕内阁、前据宪政编查馆奏议覆度支部奏清理财政章程。当以财政关系重大。不厌求详。仍饬度支部妥酌具奏。兹据度支部奏称该馆核覆章程。增益条文益加周密。妥善可行等语。方今财政艰难。内外交困。必以廓清积弊。确定豫算为先。全赖部臣疆臣和衷共济。各饬所属。共矢公忠。按照所拟章程。实力奉行。认真办理。用副朝廷慎重度支之至意。现月　　

○附录妥酌清理财政章程清单第一章总纲。第一条。清理财政。以截清旧案。编订新章。调查出入确数。为全国豫算决算之豫备。第二章清理财政之职任。第二条。臣部设立清理财政处。各省设立清理财政局。专办清理财政事宜。第三条。臣部清理财政处。由臣部选派司

员分科办理。其职任如左。一开列各省出入各项条款。发交各省清理财政局分别调查。一综核京外光绪三十四年分出入款项。详细报告册。并宣统元年以后各季报告册。一摘录各项说明书。分门别类。编成总册。一会同各司稽檄京外各处豫算报告册。决算报告册。一汇录京外各处豫算报告册。决算报告册。编成总册。一核定各项清理财政章程。第四条。各省清理财政局。设总办一员。以藩司或度支司充之。会办无定员。以运司关盐粮等道。及现办财政局所之候补道员充之。设监理官二员。由臣部派员充之。其职任如左。一造送该省光绪三十四年分出入款项详细报告册。及宣统元年以后各季报告册。一造送该省各年豫算报告册。决算报告册。一调查该省财政沿革利弊分门别类。编成详细说明书。送部查核。一拟订该省各项收支章程。及各项票式簿式送部。第三章划分新旧案之界限。第五条。各出入款项。截至光绪三十三年年底止。概作为旧案。各省旧案历年未经报部者。分年开列清单并案销结。第六条。各省出入款项自宣统三年起作为新案前项新案。遵照本章程第十四条第二十三条办理。第七条。各省出入款项自光绪三十四年至宣统二年年底止。作为现行案。前项现行案除由清理财政局将光绪三十四年分调查报告。宣统元年分按季报告外。仍由该管司道。详请督抚。将全年出入款项。分别造册报销。宪政编查馆增订第四章调查财政之方法。

