<!-- { "loadSidebar": true } -->
○又谕、现经降旨。以宣统五年。为开设议院之期。所有各省代表人等、著民政部及各省督抚。剀切晓谕令其即日散归。各安职业。静候朝廷详定一切。次第施行。现月　　

○谕军机大臣等、本年因安徽连遭灾歉。湖南黑龙江猝被水患。当经分别颁发帑银。由该督抚等、妥筹赈抚。其余浙江等省。据报偏灾。亦经谕令该督抚等、截留漕粮。并筹办急赈。妥为抚恤。小民谅可不至失所。惟念来春青黄不接之时。民力未免拮据。著该督抚等。体察情形。如有应行接济之处。即著认真查明。据实覆奏。务于封印以前奏到。候朕于新正降旨加恩。此外各该省有无被灾地方应行调济之处。并著一体查明具奏。该督抚等、务当痛除积习。饬属确查。不得稍有捏饰。以副朝廷实惠及民之至意。将此通谕知之。廷寄　　

○甲戌。谕内阁、钦定宪法。为万世不易之典则。现在提前筹办宪政。亟应首先纂拟宪法。以备颁布遵行。著派溥伦、载泽、充纂拟宪法大臣。悉心讨论。详慎拟议。随时逐条呈候钦定。如应添派协同纂拟之员。并著随时奏闻。候朕肬■闲派。以期迅速办理。克期告成。现月　　

○谕军机大臣等、有人奏知府讯案枉纵。民不聊生。请饬疆臣查办一摺。著增祺按照所奏各节。确切查明。据实具奏。毋稍徇隐。原摺著钞给阅看。寻奏、严家炽平日居官。颇著勤能。办事亦极谨饬。委无枉纵瞻徇情事。请免置议。报闻。廷寄　　

○又谕、电寄瑞澂、据电奏房县监犯反狱。戕杀狱官一案。当经批饬勋阳府伍铨萃提审。兹据审明刘金亭等、结夥反狱。执持器械。拒杀典史刘树桢。及禁卒军牢差役身死。并拒伤书役多人。俱罪干斩决。请将刘金亭、刘长春、林寿堂、王福生、袁得美、李培珍、先行正法等语。著照所请。该部知道。电寄　　

○宪政编查馆奏、前纂成行政纲目一编。咨送各衙门逐条酌核。如有尚须量为变通损益。及事隶两部或数部者。由各衙门分别会商。详细签注。兹准各衙门先后咨覆到馆。臣等督饬馆员。详加厘定。仍依原奏体例。为表十有三。附表一。其各衙门签注。及臣馆厘定之文。仍分别摘要。注于附考格内。其未尽之义。则于每表之后。附加按语。而将原奏按语删除。另撰凡例十二条。著于篇首。以挈大纲。缮本呈览。又奏、核订新刑律告竣。缮虽呈览。并从之。摺包　　

○乙亥。以黄河秋汛安澜。颁发大藏香十五枝。交雷震春祗领。虔诣大王将军各庙祀谢。现月　　

○御史陈善同奏、日本之于我国。素抱囊括席卷之心。自本年夏开。吞并韩国后。颇闻彼增兵南满。严密布置。又复借逃避本国水灾为名。移民该处。阴行其侵掠政策。每日自轮船与南满铁路载来者。盈千累万。大有反宾为主之势。北满一带。俄国兵民。近日闻亦突增数万。该二国之制。民尽为兵。今日所谓累累之流氓。皆他日桓桓之劲旅。一旦祸发。腹背受敌。东三省兵民。将无插足之地。言念及此。可为寒心。又现在韩国新亡。其失业之民。及眷怀故国之士。往往窜入吉奉边境。叩关求庇。难保其中不无奸细匪人。别蓄诡计。稍有不慎。即恐贻日人以口实。肇将来之衅端。此均不可不长虑却顾者。应请饬外务部臣。会同东三省督臣。吉林黑龙江抚臣。先事绸缪。妥议抵制。以重边防。又奏、新疆省城。自经兵变。商民财产。损失无算。市面萧条。武备空虚。盗贼所在伏莽。窃发可虞。兼以俄国商民至该处者。日益加多。素萌窥伺。其侦探队潜踪四布。蓄谋叵测。万里岩疆。岌岌乎有朝不保夕之惧。应请饬新疆抚臣。认真整顿政务。安辑流亡。并一面赶紧修复军备。肃清盗匪。毋得稍有疏虞。均下所司知之。摺包　　

○以竭诚襄助。赏德国驻奉天领事官韩根斯、驻哈尔滨领事官韩赐宝星。摺包　　

○丙子。仁宗睿皇帝诞辰。遣官祭奉先殿。早事　　

○监国摄政王代诣养心殿。墨国使臣巴哲格等觐见。摺包　　

○谕内阁、前据都察院代奏、学部丞参上行走柯劭忞等、举人张春海等各呈称、官绅激变滥杀无辜等语。当经谕令孙宝琦确查。兹据查明覆奏。山东莱阳海阳肇乱之初。实由官绅办理不善。继则派出文武各员。措置亦未尽合宜。自应分别惩处。已革山东莱阳县知县朱槐之、已革海阳县知县方奎、昏庸贪劣。激成变端。均著永不叙用。候补道杨耀森、署莱阳县知县奎保、张皇操切。厥罪惟均。杨耀林、奎保、均著即行革职。都司衔留直补用守备陈忠训、驭兵不严。误毙平民。著革职永不叙用。绅士王圻、王墀、放利而行。不恤人言。王景岳、假公济私。贪鄙无耻。葛桂星、于赞扬、张相谟、宋维坤等、声名甚劣。候选县丞王圻、著即行革职。增生王景岳、岁贡生葛桂星、均著褫革。余著查取职名。一并咨革。均不准干预地方公事。并交地方官严加管束。开缺登州府知府文淇、巡视两县。接受呈词。未能秉公审理。亦为激变之由。著即行革职。登州镇总兵李安堂。统领军队。约束不严。著即开缺。山东巡抚孙宝琦、仍著免其置议。现月　　

○引见已革福建道监察御史安维峻。得旨、著以内阁侍读用。现月　　

○御史温肃奏、议院之有无成效。全视选举之当否为断。苟选举不得其人。则极美之名。可变为极弊之薮。此臣所以鳃鳃过虑而不容已于言者也。夫所贵乎议院者。谓其能代表舆论。担任赋税。血■乣所信服也。今之为民代表请开国会者。其同乡且不识其姓名。所谓代表者何在。匪特此也。各省之咨议局。地方自治会。本议院之基础也。而求其资格能副是选者。恐去之尚远。其故良由地方官于调查选员资格时。未能逐一分别。一委之调查员。其充调查员者。率皆窟穴于报馆学堂之无聊人员。稍负乡望者。遂有羞与为伍之意。民闲见其然。亦复因疑生沮。于是资格听人自填。稽察毫无责任。良莠杂出。假公营私。此等情形。万方一概。而究其弊之所伏。实由规定选员章程时。祇求规仿之似。未得鼓舞之神。笃于信外国。而疏于察内情。此亦今之君子之通病也。臣维中国风尚。所重者功名。所信者殷富。民闲行事。恒视此为向背。而其中等级亦自分明。若照地方自治选举法。人纳二圆之租税。或公益费。一律可充议员。则绅富中之豪者。便以无所优异而不乐就。此时教育既未能普及。又无多数之法政人员。家喻户晓。使人皆知国民之义务。则提倡劝导之责。将于谁属。拟请将来编订选员法。除以普通税率规定外。其在籍举贡以上及实缺人员。或一人可占二票。或票数略等。先准其被选。纳税多者亦如之。其秩较崇税较多者。并以次递加。总使其优异逾常。以为血■乣劝。所谓巨室所慕。一国慕之也。否则如现在之自治会。自好者既以不与闻为高。无识者又将以贻后患为惧。及其所得。不过二三好事之徒。但解要求。毫无担任。国家亦何利有此议院为耶。臣非好为过虑。特以筹办自治之始。已有此流弊。将来召集议院。难保不再蹈前车。是用缕陈。不觉辞费。抑臣更有请者。议院名义。既以监督政府自居。必不予以指摘之端。而后可以收相济之益。傥或意见不同。因而徒党各立。深恐议院成立之后。重烦宵旰调停。臣于九月二十八日摺中。请责成枢臣。已略陈梗概。请饬宪政编查馆妥筹办理。下所司知之。摺包　　

○。又奏、东西各国。对待报纸。皆有专律。本兼保护限制二义。民政部初设报律实仿之。然程度既不相同。则条文每不适用。盖报纸之职。在开发民智。代表舆论。且精通法理。常佐政府之不逮。然求之中国今日。殆寥寥无几。其怀诈挟私。生心害政者。所在多有。综其弊端。约有数种。其一为逆党之机关。专摹写政府之腐败。人民之受制。提倡革命。肆敛金钱。以煽惑军学两界及侨民商贾为旨。其一为权要之机关。坐领官本。交通重署。专以粉饰私人名誉。回护奸蠹劣奣＜虘阝＞亦为旨。其一为无赖之渊薮。专务攻讦阴私。捏造黑白。以讹索劣员之乾薪。挟制官府之举动为旨。三者之用意不同。其妨害人心则一也。比者政府诸臣。知报律之不容缓订。特交资政院提议。或以为公论所出。不宜过示裁抑。不知近年以来。人心浮动。如饮狂药。谁实使然。半由报纸煽之也。若再务虚名而忘实祸。寖成舆论专制之习。其为患有不忍言者。请饬宪政编查馆及民政部。迅筹修订。严示限制。得旨、著民政部认真办理。摺包　　

○陆军部奏、近畿各镇。训练事宜。关系重要。应由臣等前往密查。拟请随时出京。毋庸奏明请训。从之。摺包　　

○成都将军玉昆奏、现就旧有八旗官学。略加修葺。定名为工艺传习所。又就原设正红旗满蒙佐领旧署空地。定名为农业试验厂。召募工师。延订教员。并拟裁马匹充作经费。下部知之。摺包　　

○以陆军第五镇统制官叶长盛为山东登州镇总兵官。现月　　

○以招待考察陆军。赏日本陆军中将长冈外史等、美国正参领司开勒等、法国统领德康佩等、德国都统克司乐等、奥国陆军部大臣动那依虚等、义国副都统施宾嘉的保禄等、俄国陆军部大臣苏霍木林等宝星。　　

○丁丑。谕军机大臣等、资政院奏、湘省发行公债。未交咨议局议决。有违定章。请旨裁夺一摺。此次湖南发行公债。系奏经度支部议准之件。该抚未先交咨议局议决。系属疏漏。既经部议。奉旨允准。著仍遵前旨办理。嗣后各省有应交咨议局议决之案。仍著照章交议。现月　　

○召见京察一等内务府郎中彬格。得旨、著交军机处记名以关差道府用。现月　　

○召见开缺吉林度支使陈玉麟。得旨、著交军机处存记。　　

