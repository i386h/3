<!-- { "loadSidebar": true } -->
○己卯。谕内阁、朕敬维列祖列宗。至仁极圣。临民敷政。无时不广开言路。博采君■羊谋。朕御极以来。勤求治理。于嘉言直谏。凡有益于国计民生者。罔不虚衷采纳。见诸施行。即由该长官代奏者。亦必详加批览。酌核办理。惟近来建言诸臣。其直言敢谏。披沥忠忱者。固不乏人。而怀挟私见。及毛举细故。不知大体者。亦尝有之。否则毫无建白。缄默偷安。甚负朕殷殷求言本意。自此申谕之后。朝廷宽其既往。严其将来。其有言责诸臣。暨代奏抒诚进言者。果能关怀时局。为国为民。条陈得当。朕不但立准施行。且加以奖叙。傥敢如前不悛。任意尝试。亦必予以惩处不贷。用示广纳忠言。励精图治之至意。现月　　

○予故正白旗满洲都统固伦额驸公符珍恤典。现月　　

○庚辰。穆宗毅皇帝忌辰。遣官祭惠陵。早事　　

○谕军机大臣等、有人奏、视学官戴展诚等、在湖北棋盘街驰马。将老叟蹂蹋毙命。该视学官等、安无所动。亦不遵例报官等语。著杨文鼎按照所奏各节。秉公查办。据实覆奏。毋稍徇隐。原片著钞给阅看。寻奏、此案系县役陈亮、因乘马惊跳。以致撞毙人命。业经提案讯办。且肇事之时。戴展诚等、已先回寓。实非意料所及。应毋庸议。报闻。廷寄　　

○又谕、电寄李经羲、电奏悉。著赵尔巽饬知耿葆煃、迅赴云南永昌府任。俟边务稍松。再行送部引见。　　

○御史赵熙奏、学部奏拟检定小学教员章程。妨碍教育。下会议政务处议。寻奏、检阅学部奏拟检定小学教员章程。以该御史所陈各节。详加考核。如所请将检定小学教员章程。暂缓通行一节。查章程第十四条内。本有现在教员缺乏之时。凡偏僻地方。有略通经义算术者。暂时准充教员。俟风气稍开。然后实行检定之语。是已早经筹及。毋庸另议。又请另将课本订定颁行。已于议覆御史赵炳麟摺内。酌拟办法饬行。惟所请于该章程后另加附条。声明此项检定。私塾。不在其内一节。查检定章程。私塾原不在内。但官立私立两等小学之经官立案者。亦应照办。应由学部补行声明。又查章程内应受试验资格。专指举贡生监。而各处为塾师者。童生甚多。亦不乏明通之士。其中有通晓各项科学。愿充小学教员者。亦准受试验检定以宽限制。从之。现月　　

○马兰镇总兵耆龄、因病开缺。以正白旗汉军副都统苏噜岱为马兰镇总兵官。兼总管内务府大臣。现月　　

○辛巳。孝惠章皇后忌辰。遣官祭孝东陵。早事　　

○谕内阁、孙宝琦电奏、山东濮州知州蒋兹、非刑毙命。曹州府知府王赓廷。徇私溺职等语。朝廷慎重民命。停止刑讯。不啻三令五申。凡为地方官者。自当一体遵守。乃署濮州知州蒋兹。于文童萧春旺一案。擅用非刑毙命。实属残酷妄为。著即行革职。归案讯办。曹州府知府王赓廷、于尸亲晶■宜次控告。置之不理。著一并革职。听候查办。以为玩视民命者戒。现月　　

○会议政务处奏、东三省总督奏、拟于图们江上源。自红旗河以西。北循省界。南至石乙水。中抱布尔湖里。设一县缺。曰安图县。建治于红旗河西南岸。又于松花江上源。循下两江以东。上两江以南。尽紧江漫江流域。设一县缺。曰抚松县。建治于下两江东岸之双甸子。统归新设之长白府管辖。应如所请。以资控制。依议行。摺包　　

○外务部奏、美洲巴那玛华侨。被虐苦累。拟设总领事官一员。以资保＜目辟＞行＜匧心＞口＜韦未＞＜夗贝＞侨民。添设二等通译官一员。二等三等书记官各一员。以资办公。依议行。摺包　　

○四川总督赵尔巽奏、筹办厅州县巡警。粗具规模。并设立巡警教练所情形。得旨、著即认真办理。摺包　　

○又奏、川省京饷协饷。需用甚钜。援案再办宣统二年按粮银一两。加津贴银一两。以资接济。又奏、巴里塘等处。徵收租粮。照旧按年变价。拨充边务经费。又奏、关外盐井地方。试办抽税情形。均下部知之。摺包　　

○予故大学士张之洞督学四川政迹。宣付国史馆。从四川总督赵尔巽请也。摺包　　

○赏日国瑞典丹国比国各外部大臣等宝星有差。　　

○壬午。谕内阁、贝勒载润之第一子。著命名浦佑。　　

○引见州县事实列入最优等、在任候补知府陕西商州直隶州知州胡启虞、得旨、著以知府在任尽先即补。现月　　

○赏给游学专门列入一等之詹天佑、魏瀚、李维格、郑清濂、邝荣、吴仰曾、杨廉臣、工科进士。严复、辜汤生、伍光建、王劭廉、文科进士。张康仁、法科进士。列入二等之邝佑昌、李大受、温秉仁、卢守孟、刘冠雄、江起鹏、工科举人。陈联祥、格致科举人。现月　　

○军咨处奏、各省遣派测量留学生。并拟定章程。又奏、陆军留学生毕业回国时。由派遣省分委用。又会奏、黑龙江省巡防。队改编新军。查核陆军部定章。已逾成立之期限。应请饬赶速筹办。均依议行。摺包　　

○税务处会奏、议格邮传部奏、吉长张绥两路。购运机器材料。免税三年。援案照准。从之。现月　　

○癸未。谕内阁、周树模奏、考察属员贤否。分别举劾一摺。黑龙江署呼兰府知府留江补用直隶州知州黄维翰、奏调补用知府王杜、署大赉。厅通判候补同知钟毓、既据该抚胪陈政迹。著传旨嘉奖。汤源县知县刘虞卿、才具平庸。性情贪鄙。于任内自领腴荒。转售渔利。被控有案。拜泉县知县王明焰、懦弱无能。君■羊小用事。认民妇为义母。出入衙署。物议沸腾。候选知县朱建功、管理军械。漫不经心。捏写帐簿。浮冒侵蚀。候选知县熊恩溥、查拏私烟。诈赃受贿。均著即行革职。现月　　

○谕军机大臣等、电寄各省督抚。岑春蓂电奏悉。据称近来沿江各省。谎传外人有占据东三省。意图瓜分之说。湘省无知之徒。发单开会。滋生事端。虽经示禁。浮言仍不能免。且谣传东三省。日俄已订私约。东三省人民惊慌。并云俄法英有各处进兵之说。果有此事。朝廷岂能故示秘密。绝无应付。此等影响无据之言。实系造言生事之徒。布散流言。希图煽惑。非特妨害治安。且恐激起交涉。亟应严行禁止。如各省有发布传单。开会演说等事。著各该督抚迅速解散。傥有匪徒从中生事。尤宜加意防范。严密查拏惩办。以遏乱萌而安大局。并查实在情形。迅速密为电奏。电寄　　

○又谕、都察院代奏、法部郎中陆觐麟。条陈各部院调用外官。留补京职。应补交实银呈一件。著该部议奏。现月　　

○山东巡抚孙宝琦奏、青州满营兵米。因灾缓徵。不敷支放。拟请援案折银给发。得旨、该部查核办理。摺包　　

○广西巡抚张鸣岐奏、按察司署分设总务、审判、监狱、三科治事。又奏、议定分区分期禁售土膏情形。又奏、开办第二中等农业学堂。蚕业科情形。均下部知之。摺包　　

○准贝勒载洵等、收受俄皇所赠宝星。电寄　　

○蠲缓山东青城、东平、东阿、济甯、历城、章邱、邹平、淄川、长山、新城、齐东、齐河、济阳、禹城、临邑、长清、平原、肥城、平阴、惠民、商河、滨、利津、蒲台、邹、阳谷、寿张、菏泽、曹、郓城、濮、范、朝城、聊城、馆陶、鱼台、胶、沾化、滋阳、益都、博山、临淄、博兴、高苑、乐安、昌乐、安邱、昌邑、潍、高密、即墨、乐陵、曲阜、甯阳、泗水、钜野、观城、海丰、陵德、德平、阳信、滕、峄、汶上、单、城武、定陶、堂邑、博平、茬平、清平、莘、冠、高唐、夏津、武城、邱、金乡、嘉祥、兰山、郯城、费、莒、沂水、日照、寿光、八十七州县。及收并＜目辟＞行＜匧心＞口＜韦未＞＜夗贝＞所各盐场被灾地方。本年钱粮漕米有差。摺包　　

○甲申。谕军机大臣等、有人奏、安徽巡抚朱家宝、查覆冯汝骙事件。朋比谩欺。迄今未见覆奏等语。著张人骏将此案迅即查明覆奏。毋得延缓。原片著钞给阅看。延寄　　

○又谕、有人奏、关道罪状多端。前疏仅举一节。再列款纠倢■＜曰融＞■＜石木＞一摺。著张人骏按照所倢■＜曰融＞■＜石木＞各节。归并前奏。确切查明。迅速覆奏。毋稍徇隐。原摺著钞给阅看。廷寄　　

○东三省总督锡良等奏、清理盛京内务府财政。又奏、筹设八旗满蒙文学堂。八旗女工传习所。均下部知之。摺包　　

○闽浙总督松寿等奏、浙省裁撤绿营。腾饷编练陆军。所有提镇以下各员。悉予开缺。别图位置。下所司妥议具奏。寻军咨处等会奏、应如所请迅速编成一镇。以应期限。其裁兵裁官一切善后事宜。均责成该督抚等、妥筹办理。从之。摺包　　

○山东巡抚孙宝琦奏、收回德商勘办沂州、沂水、诸城、潍县、烟台、五处矿产。议废合同。并签定条款。下部知之。摺包　　

○又奏、厘定直省官制要义。一确定督抚权限。特设责任专治。以绝牵制。一申明司道职守。俾各有独立责任。而后督抚任事之范围。可以收缩。裁局所。并入司道。增设参佐。改差为缺。而后责任职权法。可以实行。一加重知府责任。而其职权范围。则上据督抚职权之所不能逮。下据州县职权之所不能胜以定之。一除州县回避之例。确定登用资格。严其选举。以发达民政。至官制精神。全在任用惩戒两法。两法不立。职权责任。皆成具文。拟请饬各督抚照臣所奏。博访周咨。各陈所见。由宪政编查馆、资政院汇择核定施行。下宪政编查馆知。摺包　　

○乙酉。德宗景皇帝升祔奉先殿。监国摄政王代诣行礼。现月　　

○监国摄政王面奉隆裕皇太后懿旨。明年正月初十日万寿。皇帝在宫内行礼。王公百官。毋庸进内行礼。停止筵宴。在外之公主福晋命妇。均毋庸进内行礼。现月　　

○谕内阁、礼部奏、万寿圣节。应否照案行礼一摺。明年正月十三日万寿。朕在宫内恭诣隆裕皇太后前行礼。王公百官。均毋庸行礼。现月　　

○外务部等奏、东三省总督锡良等奏、借款筑路以兴实业。应仍由该督等、与美国借款公司。订立合同。咨部核定。至组织银行。另借外款。应从缓办。又奏、议结滇匪扰乱。滇越铁路受亏。赔偿法国损失银二十万两。作为收回天津军粮城法国兵房之费。并与法使商定设立河内领事事宜。均依议行。摺包　　

○赏一产三男河南柘城县民妻张刘氏、通许县民妻田厉氏、米布如例。官报　　

○赈抚广东佛山、新甯、香山、清远、从化、永安、翁源、广甯、高明、高要、开平、恩平、长乐等厅县被风被水地方有差。摺包　　

○丙戌。孝和睿皇后忌辰。遣官祭昌西陵。早事　　

