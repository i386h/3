<!-- { "loadSidebar": true } -->
○河南巡抚吴重喜■心奏、签注刑律总分则草案。择要缮单。并陈管见。窃维刑与礼相维系。白虎通曰。礼为有知设。刑为无知设。唐律犹承此旨。前明未戾唐制。我朝损益变通。如秋审制度之规定。已具博爱主义。近年复免除淩迟枭示。停止缘坐笞杖。薄海同钦。惟自中外交通。刑法互异。通商口岸。裁判之权。移于领事。诚有不得不改之势。然其中有不尽适用。不可偏废者。一曰流刑暂缓废止也。总则主刑之种类。死刑之下。直接徒刑。分有期无期。俱禁之狱。定其劳役。其无期徒刑监禁逾十年以上。仍许假出狱。此系用日本最新学说。第查日本旧时刑法。徒流人犯。不分无期有期。移居岛地。后经停止。中国腹地诸省。生齿日繁。罪人日增。边省户口畸零。地多遗利上年东三省督臣徐世昌等奏准军流人犯。移以实边。盖此项囚徒。罪不至死。禁之内地。督令服役。何如流诸边境。俾充垦荒开矿等苦工。较为有益。臣以为无期徒刑不如改为无期流刑。其配所除东三省外。新疆藏蒙。一律遣派。其情节凶恶者。或到配后酌加监禁年限。或以兵法部勒之。其有期徒刑之最长期以下。不妨执行于内地监狱。一曰比附未可删除也。比罪之法最古。亦以人情万变。科条不能赅。唐代出罪举重明轻。入罪举轻明重。诚不能无爱憎之弊。明律改为引律比附。加减定拟。问刑者有所依据。以律为衡。即不能凭空比引。我朝益昭慎重。凡援引比附者。均请旨遵行。原奏采日法指斥比附。于第十条明定律无正条。不论何种行为。概不为罪。亦虑执肬■闲御繁。不无渗漏。遂于一罪悬数等之刑。并列数十圆以至数千圆之罚则。由裁判官伸缩于临时。窃恐不肖官吏。初无畏难苟安之心。转有骫法营私之便。一曰罚金不合定为主刑也。现行律例。于收赎诸条。大率施之于情节较轻及应授笞杖人犯。其常赦所不原者。概不准收赎。草案于罚金定为主刑。凡因过失致尊亲属于死或笃疾者。按照律例俱在不原之列。悉以罚金科之。既失之宽。而于俱发罪之执行刑期。有以罚金与拘留徒刑并科者。又失之严。如四十三条之例。受五等有期徒刑及拘留。得以一日折算一圆。易以罚金。刑既可以易金。四十五条之第二项。罚金确定后。无资力完纳者。以一日折算半圆。易以监禁。金又可以易刑。是使豪财者玩法。绌赀者罹刑。止奸不足。长恶有余。且监禁日数。不得逾三年。罚金定额。多至三千圆。以半圆折一日计算。三千圆之罚。应处六千日之监禁。乃以不过三年为限。负罚愈巨。处分愈轻。尤非情法之平。其他关于帝室之罪。奸非之罪。杀伤之罪。修订者芸人舍己。未免自坏礼防。签注者义正词严。所以力持名教。要之根本中之根本。以宽施教养为先务。但使人民知识日进。游惰者少。不至轻罹刑网。目阔节疏。或能适用。否则刑罚不中。民之手足无措。遑论有裨时艰。得旨、修订法律大臣。法部汇核具奏。　　

○命御前行走喀拉沁郡王贡桑诺尔布。乾清门行走土尔扈特郡王帕拉塔均著入直当差。　　

○癸亥。谕军机大臣等、都察院奏、法部主事赵振熙等代已革道员王昌炽鸣冤。请旨交审。以辨是非一摺。法部主事赵振熙等均著交大理院严切根究。据实覆奏。　　

○又谕、都察院代奏、检讨张书云请开三阁。令词臣读中秘书呈一件。著学部知道。　　

○护理云贵总督沈秉＜辶黎＞方■土奏、滇开化较晚。沿边土司。地数千里。往往因语言习尚不同。与内地人民隔阂。非先之以教育不为功。查滇边土目辖境。惟永昌、顺甯、普洱三府、暨镇边直隶厅紧接外域。今以兴学为安边计。自以从三府一厅办起。第土民混沌未凿。即授以初等小学。恐亦难入。谨按逐年筹备宪政清单。本年应设肬■闲易识字学塾。以此开化。较为适宜。既以同化为宗旨。自应以国文为主科。先之以音读、讲解、习问。继之以钞写、默写。终之缀字、成文。其补助科目。则以习礼、谈话、算数、体操、唱歌、农业六者为限。前三者改良其习惯语言。锻炼其心思脑力。后三者俾其服从规律。陶淑性情。增益智识。而尤在随时觉以尊亲之大义。作巩固国防之用。至身任土目者。虽年长难学。而宗族子弟可教。惟土司族土民其分素严。沿边土民学塾。土目之宗族子弟。必不乐入。不得不另筹办法。省会学堂较外郡规级略备。令其附学。量程度入相当班次。来学则优遇之。毕业归则照章奖励。更奖扁额。附学必置之会垣。俾略瞻军界政界之设施。习闻通人正大之言论。以激发其忠爱。惟学非财不办。沿边土司有限。其宗族子弟来学者。由公家供膳食操衣书籍。甚或增教员。开新班。费属无多。至三府一直隶厅土民学塾。需款甚钜。若责土司就地筹措。势必骚扰。拟照川滇边务大臣关外学务局成案。由司库边防要需项下按年提银二万两。以作经费。得旨、所奏甚是。即当认真筹办。该部知道。　　

○贵州巡抚庞鸿书奏、黔地贫瘠。流民极多。上年九月筹修通城沟渠。收聚游民。编成工队。督令修沟。以此冬防稍静。本年二月沟工告竣。此辈工人若不设法安置。仍然流散。拟就旧贡院弥封所房屋。作为警务工厂。收聚流民。雇匠师教令人娴一艺。昼令工作。夜为讲导。钱有余利。代为居积。将来出外可自营生。先收一百二十名。逐渐推广。由巡警经费项下每月提银二百两。充火食工本。派委员巡长管理训练。报闻。　　

○予故云南新军标营管带官董成顺优恤。　　

○纂修官何国澧恭纂　　

总纂官熊方燧恭辑监修总裁世恭阅三签正月初三日正总裁那月日专司蒿■禾本陆恭覆阅甲寅正月二十二日　　

徐月日　　

荣月日副总裁唐月日　　

宗室宝恭阅九月廾五日

　　

陈恭阅七签十月十六日　　

熙月日　　

郭恭阅二签十一月十六日　　

宗室麒月日


大清宣统政纪卷之十四　　

宣统元年。己酉。五月。甲子。谕内阁、前奉先朝谕旨。农林要政。著各省督抚饬属详查所管地方官民各荒。并气候土宜。限一年内绘图造册报部。并晶■宜次饬令各省兴办工艺实业。原以农工均为富民要图。办理刻不容缓。现在时阅两年。奏报尚属无几。著农工商部再行严催各省督抚。将以上应办农林工艺各项事宜。迅速分别举办。毋再因循悠忽。用副朝廷振兴实业。念切民生之至意。　　

○谕军机大臣等、贝勒载涛等奏、畅春园等处附近地方民种官地。一律收回。恳恩赏给银两。以示体恤一摺。又奏、在阅武楼及西花园基址酌改操场一片。均著依议。　　

○又谕、电寄新任陕甘总督长庚、陕甘地方紧要。著速兼程赴任。至九年内应行豫备之各项立宪事宜。尤不可视为缓图。到任后即将应办各事。次第举办。并随时奏闻。勿稍延误。　　

○乙丑。以京师雨未沾足。再遣贝勒载洵诣大高殿恭代祈祷行礼。仍派贝勒载涛诣时应宫。贝子溥伦诣昭显庙。镇国公载泽诣宣仁庙。镇国将军载＜目辟＞暒甫嗷＜夗贝＞诣凝和庙拈香。　　

○谕军机大臣等、恭办丧礼王大臣奏、保奖襄办德宗景皇帝大事出力人员。开单呈览。又奏、内务府坐办堂郎中荣铨可否以三院卿在任候补。得缺后以副都统记名肬■闲放一片。均著依议。　　

○又谕、礼部奏、遵保恭办德宗景皇帝大事典礼出力各员。开单呈览一摺。著依议。又奏、郎中端绪、聂宝琛无可加保。应如何奖励。请旨一片。端绪。聂宝琛均著以道员记名。　　

○又谕、有人奏、大臣容隐私人。败坏路政。请旨查办一摺。著那桐按照所奏各节。秉公查办。据实覆奏、毋稍徇隐。原摺暨钞单直隶上同乡官书各一件。均著钞给阅看。　　

○学部奏、准大学堂总监督刘廷琛咨开。大学分科。业经开办。请电咨各省遴选经明行修。具有根柢之科举举人。保送来堂。以备肄业经科大学之选。至拔优贡两项。皆中学较深之士。应著一并选送。从之。　　

○热河都统廷杰奏、现届己酉科考拔之年。热河全属祇有一额。即照新章加倍。亦仅拔二名。恳恩俯念口外地方先止承德一府。现又添设朝阳府、赤山■夆直隶州。除承德府原有拔额一名。遵章加倍考取二名。再添设朝阳府拔额一名。赤峰直隶州拔额一名。至热河驻防生员。向无专额。拟请给公额一名。下部议。　　

○丙寅。谕内阁、此次续经报到保荐人才。经派那桐等查验询问。兹已一律召见完竣。所有单开之特用员外郎陶葆廉著以郎中分部补用。试署贵州劝业道都司府知府王玉麟著俟补道员后以应升之缺升用。分省补用道钟文耀著仍以道员交军机处存记。发往云南差遣山东补用知府前东昌府知府魏家骅著以道员仍发云南尽先补用。湖北举人丁保树著以知县分省补用。　　

○谕军机大臣等、电寄专使日本大臣载振、电奏悉。日皇颁给祝瀛元等宝星。均著准其收受。　　

○顺天府奏、顺直绅士魏震等现于宣武门内创设京师蚕业讲习所。选购桑株。置备图书器具。延聘蚕学毕业女教习。招考女学生。讲授育蚕缫丝诸法。开办经费。业由本省官绅筹捐数万金。常年经费。除已呈由农工商部奏明每年拨助银三千两外。豫计不敷尚钜。恳援照农工学会成案。于备荒经费项下岁拨银一万两。俾资补助。从之。　　

○抚恤朝鲜遭风难民如例。　　

○丁卯。谕内阁、姚锡光奏、遵旨校阅陆军第五第六两镇一摺。据陈此次校阅该两镇官兵学术暨内务外场各项情形。均属精娴。著有成效。深堪嘉许。仍著陆军部督饬专司训练大臣认真训练。力求精进。逐渐扩充。俾成劲旅。用副朝廷修明武备。振励戎行之至意。　　

○贝勒载洵等奏、崇陵工程拟请暂停工作。俟经过暑夏。再行奏报开工。报闻。　　

○东三省总督锡良等奏、前以哲里木盟达尔汗王旗售荒得财。抗不拨地。饬高等审判厅讯结。现两造均服。自应从速拨地。俾安生业。一切办法。悉本原奏。以顾全大局。下部知之。　　

○又奏、本届己酉科拔贡。海龙、新民、兴京、凤凰、镇安、通化、怀仁、安东、宽甸、怀德、康平、奉化、绥中各府厅县未设拔贡定额。不能一体与试。拟请将海龙等十三学生员添设拔贡六名。下部议。　　

○又奏、驻奉日领事送到日皇赠给奉天各员梁如浩二等宝星。王怀庆三等宝星。沈承俊等四员四等宝星。倪文德等四员五等宝星。徐思明等二员六等宝星。得旨、准其收受佩带。　　

○以殉难惨烈。遗爱在民予故署沛县知县丁灵在沛县建立专祠。　　

