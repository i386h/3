<!-- { "loadSidebar": true } -->
○理藩部奏、内外蒙古。为国家屏翰。在朝廷抚绥藩服之心。有加无已。而官吏奉行不善。各藩积弊。有亟宜湔除者数端。一曰采买战马各省向就蒙旗选购。近年荒歉牲畜损伤。马难合格先将各本旗台吉等官马供应。不足则向他部落重价购买。送委员拣选十分之五六。余均拨回另购又勒令将所欠马额折银以偿。则承办各员。藉端骚扰概可想见一曰台站差徭查各站额设章京领催马甲乌拉齐等员名。向由各蒙旗比丁当差。并额设驼马廪羊以资供应。近来内地官吏及各路属官。其奉差到旗者。任意需索。甚者折价贷现。不满欲壑。复以威胁。即祭差及各项差徭。亦不免此弊。以致应差者啧有烦言。一曰供应官署。查各路衙门大小差使。修署添物及新旧交替之铺垫。向由所管各旗供应。颇有假公济私。勒捐摊派情弊。近惟库伦大臣三多奏定公费。余各衙门尚未议及。闻西路各处。陋规尤夥。遇有词讼。辄句结通事。上下其手。凡诸积弊。均足为猜嫌怨讟之媒。是以偶有设施。动招疑惧。即如臣部上年奏请变通旧例。将民人出边垦地。及汉蒙结婚通用汉字汉文等禁。酌予删除。乃据锡林郭勒盟长呈称该盟旗地多沙冈。土带鹼性严寒冰雪。耕种则获利无多。且有碍牧放蒙古崇信佛法敬重喇嘛誓不改变习俗。不愿学习汉语汉文。及与言语不同之人结亲等情。虽由各蒙风气未开。亦缘平日抚绥无术。往往新例未行。而流弊已见。朝廷纵有体恤蒙艰。改良藩政之意。而该藩等转不胜其惊恐。臣等再三审度。拟通行各路将军都统大臣及沿边督抚。将国家怀柔藩服力祛弊端之宗旨剀切宣布。如有弊端。报明臣部指名严倢■＜曰融＞■＜石木＞。务令从前因循隔阂之习。逐渐转移。庶几将来经营布置之方。较易措手。从之。　　

○东三省总督赵尔巽等奏、自三省设立清理财政局后。所有蒙务事宜。经派员调查办理。至于徵收蒙地大租。以及田房税契。均由度支司于长春农安等处。设清赋放荒总分局专理。并于长岭县设蒙荒招垦处。办理蒙旗垦荒。而省城蒙务处转同虚设。且该处本年豫算。亦经资政院议减。自应将吉省蒙务处裁撤。其未尽事。业由旗务处附设蒙务一科。赓续办理。报闻。　　

○贵州巡抚沈瑜庆奏、酌拟黔省陆军改良办法。查该标步队成军之始。系就省城原有常备五劳练军裁汰编改。不敷则由各州县徵募足额。虽曰新军。徒袭其名而已。前抚臣庞鸿书将第一营淘汰。在兴义县徵选土著。以补其阙。未几假革逃亡。营舍一空。此外二三两营。品类甚杂。其革逃在外者。屡犯抢案。适届三年退伍之期。亟图补救。素捻铜松思石各属民情尚武。爰派员赴各处。就本籍军家子徵选合格。编列成营。另派管带官训练。权名曰新徵步兵第一营。其暂不归入该标统辖者。虑其传染旧习耳。若如部臣原奏令合并一标。仍归该标统带官训练。恐徵兵复为募兵所诱。于新军前途大有障碍。拟请准予宽假时日。权宜办理俟该营操法纯熟。二三营退伍。另徵一律完备。再饬归并成标。以符原案。下陆军部议。　　

○甲寅。谕内阁、电寄瑞澂、据电奏、探知革党潜匿武昌。定期十九日夜闲起事。正饬防拏。旋据齐耀珊电称、于汉口拏获要匪刘耀璋一名。起获伪印伪示伪照会等多件。遂与统制张彪等督派弁兵。在省城内先后拏获匪目匪党三十二名。并起获军火炸弹多件。内有刘汝夔开枪拒捕。杨宏胜私藏军械。彭楚藩语尤狂悖。当将该三犯讯明正法等语。该革匪在鄂创乱意图大举实属目无法纪该督弭患初萌。定乱俄顷。办理尚属迅速。在事文武。亦皆奋勇可嘉。除刘汝夔三犯业经正法外。其余已获各匪。即著严行研鞫。尽法惩治。一面督饬地方文武。严密查拏在逃各匪。务获究办。一面出示晓谕。如有被胁勉从者。准其首悔自新。失察之巡警及地方文武。既经随同协拏出力均从宽免其置议。在事出力各员。并准择尤酌保。毋许冒滥。　　

○又谕、电寄李经羲、据电奏遵旨调营赴边堵截窜匪等语。知道了。仍著该督认真防范堵剿。毋稍疏虞。　　

○外务部奏、向章墨秘等国。以驻美使臣兼充日葡等国。以驻法使臣兼充。现墨秘交涉日多。必需专派驻使。古巴一国。距美仅一日海程。仍应由驻美使臣兼辖。至日国东北与法接壤西与葡邻。法葡则有海程之隔。今拟日葡两国共派驻使一人。即于日京设立使馆。至南美中之与我立约有年。而尚未设使者。厥惟巴西。由法南行至巴。海程三日可达。拟即以驻法使臣兼辖。瑞典甫于宣统元年与我订约。亦深盼我早日设使。其国北与俄界最近。又丹马与我通约已久。其国北与瑞典毗连。南距和兰。航路瞬息可达。拟以驻俄使臣兼辖瑞典。驻和使臣兼辖丹马。不必专设分馆。以上情形。或经各驻使议及。或早由彼政府声请。体察情势。诚有不得不酌量增改者。从之。　　

○又奏、墨秘日三国。各设二等公使。每馆设三等参赞一员。向兼领事者。日馆设二等通译。二等书记各一员。黑秘二馆。各设二等通译三等书记各一员。葡分馆设三等参赞一员。仍兼代办三等通译一员。均作为额缺。报闻。　　

○赏直隶法政学堂教员日本甲斐一之等、上海浚浦局总营造和兰奈格宝星。　　

○乙卯。谕内阁、瑞澂电奏、十八夜革匪创乱。拏获各匪。正在提讯核办。革匪余党句结工程营辎重营。突于十九夜八钟响应。工程营则猛扑楚望台军械局。辎重营则就营纵火。斩关而入。瑞澂督同张彪、铁忠、王履康、分派军警。随时布置。并亲率警察队抵御。无如匪分数路来攻。其党极血■乣。其势极猛。瑞澂退登楚豫兵轮。移往汉口。已电调湘豫巡防队来鄂会剿。并请派大员多带劲旅。赴鄂剿办等语。览奏殊深骇异。此次兵匪句通。蓄谋已久。乃瑞澂毫无防范。豫为布置。竟至祸机猝发。省城失陷。实属辜恩溺职。罪无可逭。湖广总督瑞澂著即行革职。带罪图功。仍著暂署湖广总督。以观后效。即责成该署督迅即将省城克期克复。毋稍延缓。傥日久无功。定将该署督从重治罪。并著军咨府陆军部迅派陆军两镇陆续开拔。赴鄂剿办。一面由海军部加派兵轮。饬萨镇冰督率前进。并饬程允和率长江水师。即日赴援。陆军大臣荫昌著督兵迅速前往。所有湖北各军。及赴援军队。均归节制调遣。并著瑞澂会同妥速筹办。务须及早扑灭。毋令匪势蔓延。　　

○又谕、电寄张人骏等、顷据瑞澂电奏、兵匪句结为乱。武昌失守。长江一带。最关重要。现在人心浮动。伏莽甚多。又值连年荐饥。灾民彳滟扁野。殊属可虑。亟宜严防句结响应著张人骏、程德全、朱家宝、冯汝骙、加意防范。毋稍疏虞。海外革党。密布内地。到处煽惑潜谋不轨。并著各省督抚随时严密侦防。免生事端以顾大局而弭隐患。将此电谕各该督抚知之。　　

○又谕、电寄陈夔龙等、湖北兵匪句结为乱。省城失守。京汉铁路为转运机关。至为重要。著陈夔龙、宝棻、瑞澂、加派军队。认真保护。所有桥梁山洞。尤须加意防守。毋稍疏虞。其黄河铁桥。除已饬陆军部派兵一营保护外。著宝棻再专派得力兵队分驻两岸。昼夜梭巡。如该省兵队不敷分布。准其酌量添募。所需军械。或由北洋借拨。或向陆军部请领。该抚迅即妥筹办理。　　

○又谕、电寄赵尔丰、据电奏、近日官军击匪情形。并各处匪势蔓延。川北空虚堪虑。已电商鄂督将驻施南一标。酌量调拨。以期布置周密等语。顷据瑞澂电奏、现驻湖北工程营辎重营句结革党为乱。省城失守。鄂乱初起。施南一标。似难再行调拨。当此匪势鸱张。亟宜严防句结响应该署督务须出以镇静。壹意坚持。将现有兵队加意激励。妥为布置。稳慎进攻。俟黔湘军到。即分途剿办。早靖匪氛。　　

○又谕、电寄松寿、据电奏、闽省防地辽阔。兵力单薄。恳将防军豫算概免裁减等语。著照所请。　　

○又谕、电寄代理川滇边务大臣补用道传嵩炑、据电奏、川边邮电毁阻。文报不通。边地数千里。只有＜目辟＞行＜匧心＞口＜韦未＞＜夗贝＞队二百。防军二百余名。难资弹压。炉库重要。又须保护。且谣传川路让与外人。蛮民惊恐等语。边藏地广兵单。准其酌量添募营队。以资防护。并将此次铁路收为国有政策。系朝廷体恤民艰。并非将路让与外人。剀切明白宣示。早释君■羊疑。王人文一时未能到任。所有川边事宜。著就近会商联豫妥慎筹画。毋稍疏忽。　　

○以捐田赡族。赏给前云贵总督刘长佑等扁额。　　

○丙辰谕内阁、瑞澂两次电奏、兵匪构变始末情形各等语。张彪督练鄂军。已历多年。竟至兵匪句结。省城不守。可见其平日训练无方。而事前既毫无防范。临时复漫无节制。不能固结军心。竟敢仓皇弃营逃出。实属大干军纪罪无可逭。统制官提督张彪著即行革职。并著瑞澂责令迅速痛剿逆匪。克复省城。所有被胁兵士。如非甘心从逆。即行设法收抚。傥再畏葸观望。定当加等治罪。现在荫昌所带兵队。已于今日专车陆续进发。到鄂后即著瑞澂会同筹画。迅赴事机。所请饬部筹拨饷项一节。著度支部迅速筹拨。　　

○又谕、据贝勒载涛奏称、本年秋操所调各项军队之军镇协自行演习。业经办竣。现在抽调军队赴鄂。所有大操。可否停办等语。本年大操。著即停办　　

○又谕、电寄赵尔巽、两次电奏均悉。湖北省城失陷。昨已有旨派荫昌督带重兵。迅速前往剿办。并饬陈夔龙宝棻等、添派兵队。保护铁路至由奉赴川。道路修阻。缓不济急。赵尔丰所拟由奉调拨三营之处。著暂行缓议。秋操已饬令停办矣。奉省为根本重地。该督务当即速回奉。妥慎防维。毋稍疏忽。　　

○又谕、电寄张人骏、据电奏、鄂乱事起仓猝。江南地处下游。向多伏莽。窃发堪虞。皖章滟贡逼近鄂疆。兵备均甚空虚。非缓急有备。实难肆应。且饥民载道。更应速为抚遣。在在需款。亟宜设法宽筹。请准照前奏由甯先行息借洋款五百万两等语。著照所请。　　

○又谕、电寄宝棻、电奏悉。武昌失守。昨已有旨派陆军两镇赴鄂剿办。派荫昌督兵迅速前往。一面加派兵轮。饬萨镇冰督率前进。并饬程允和率长江水师赴援。长江一带严饬各该省督抚加意防范。并饬陆军部派兵一营。保护黄河铁桥。并著该抚专派得力兵队分驻两岸。昼夜梭巡。现在事机万紧。所派兵队。已由今日陆续专车前进。该抚即按照所陈办法。移缓就急。抽调大队。保护京汉铁路。暨入豫铁路首站。毋稍疏虞。河南尤须加意戒严。以防北窜。驻京汉铁道鄂军一营。已密饬荫昌节制调遣。　　

