<!-- { "loadSidebar": true } -->
○理藩部奏、筹备藩属宪政。本年应办事宜。分别缓急。择要推行。查内外盟及青海西北路回部西藏之王公世爵内。计汗五人。王四十三人。贝勒三十一人。贝子四十九人。公七十三人。札萨克、台吉、塔布囊、七十八人。总共为二百七十九人。拟请设立专额议员。其员数由资政院核定。奏请派充。以练习其学问政事之才。为储备开通藩属之用。此项急办者一也。又凡已经设县之各蒙旗。官民能通汉语。有一定之居处财产者。均得有选举被选举之权。应否另定专额。抑或与汉民一律选举。应由宪政编查馆核定。其未经设县之各旗蒙。言语不通。居处无定。另订合宜办法。此项急办者二也。以上两端。为本年筹备之起点。其余俟各旗报告催齐。再行统筹全局。分列事项。妥定章程。每期将应办事宜。奏报一次。以冀渐逐推行。庶于分期举办之中。仍无违九年筹备之意。下宪政编查馆知之。摺包　　

○禁烟大臣恭亲王溥伟等奏、续拟禁烟办法十条。一此次查验倢■＜曰融＞■＜石木＞革休致人员。拟请永不叙用。不准投效各处。希图开复。一内外官员。既戒复食。查实革职治罪。该管长官。亦予以失察之咎。一每月分发拣选验看验放。及拱供候选人员。应饬取并不吸食鸦片亲供。具同乡同官切结。一现充要差各员。曾取有保结者。仍由各该长官切实覆查。如有不实。立即补送查验。以昭核实。一嗣后各衙门。每三个月结报一次。傥无人出结。应再调验。一嗣后各议员。如以吸食鸦片之人。滥行与选。调验得实。将本人与原选举人。及该局长等、分别惩罚。一电报招商矿务各局所委员。一体咨查结报。一各学堂职员。凡有烟癖。不准充当。其现在充当者。一并结报。一各省铁路公司、商会总协理、及员绅人等。亦应严察结报。一各省劝学所。咨议局。自治会及各项董事。不得以吸食鸦片之人充当。从之。摺包现月　　

○山东巡抚袁树勋奏、覆陈东省州县异常亏累。亟应变通办理。免提赢余。酌定公费。得旨、著按照所奏妥慎筹办。期收实效以清治源。摺包　　

○又奏、铜圆约有十弊。敬筹治标之法。一铸一两之银圆。限易铜圆若干。而铸小银圆小铜圆为补助。一当十铜圆。与制钱实质本不相当。拟折作五六文行使。一铜圆制钱并行。应稍区别价格。下度支部知之。摺包　　

○山西巡抚宝棻奏、前于按察司署筹设审判传习所。考取候补正佐各班。课授中西刑律民商诉讼各法。第一届入所各员。已满两学期毕业。拟择尤留办省垣各级审判厅。其余发各属暂充帮审等差。俾资实地练习。下所司知之。摺包　　

○又奏、参考刑律草案。照章签注。查分则草案。关于帝室之罪。首列肬■闲端。立义洵为正大。但尊君亲上。名教之大防。苟有危害杀伤。不得因过失而辄予宽减。叛逆不道。国法所不空。但系首魁要犯。均应尽法严惩。至骚扰地方。暴行胁迫。以及奸盗各项。亦宜从重治罪。以资惩儆。又总则著明律无正条。不得为罪。盖欲删除比附。以免意为轻重。然条目不足以尽事变。适足以开奸人趋避之门。其罪名等差。又设为某刑至某刑数等。上下悬殊。悉听裁判者之自为审定。方今裁判人材缺乏。于法律素未谙习。窃恐任意高下。处断难平。以上数端。皆关系重要。不复逐一签注。而特揭其大旨。可否酌量修订。择其重要各条。别辑暂行章程。照旧办理。而用刑上下之等。亦应于各条下详注其所由。俾裁判者有所依。免致罪名出入之差。得旨、修订法律大臣法部汇议具奏。摺包　　

○两广总督张人骏奏、改设省城高等巡警学堂。所有章程学科。均遵章更正。并附设肬■闲易科。下部知之。摺包　　

○又奏、省城设立清理财政局。照章派委总会办。先就奉行章程调查编造。俟部颁细则到日。再行遵照办理。下所司知之。

摺包　　

○乙巳。祭先蚕之神。遣内务府大臣奎俊行礼。早事　　

○谕内阁、赵尔巽奏举劾属吏一摺。四川巡警道高增爵、川东道陈遹声、署重庆府知府本任邛州直隶州知州耿葆煃、潼川府知府吴保龄、保甯府知府瑞龄、调署泸州直隶州本任眉州直隶州知州钟寿康、署打箭炉厅同知王典章、署汉州知州廷继、署华阳县知县试用知县钮传善、南部县知县史久龙、富顺县知县熊廷权、卸署富顺县本任南江县知县王棪、署合江县知县薛宜璜、名山县知县唐嗣禄、新都县知县邓隆、以上各员。既据该督胪陈政绩。均著传旨嘉奖。卸署巫山县本任新都县知县李思荣、庸闇无能。贻害地方。卸署安县本任隆昌县知县伍生辉、任情玩忽。酿患厉民。巴州知州赵万春、不谙治理。訾议甚多。梓潼县知县沈希濂、不恤民艰。营利废事。庆符县知县萧泽寰、纵容家丁。不恤人言。夹江县知县熊振翿、治理甚拙。利心未除。候补直隶州知州姚汝芳、前署城口厅通判。不理词讼。绅民交怨。均著即行革职。綦江县知县李桂芳、志气衰颓。毫无展布。著勒令休致。打箭炉厅同知武文源、敷衍无实。酉阳直隶州知州申辚、治盗无能。双流县知县郑毓王滟民、才短性执。珙县知县陈其训、舆论不孚。峨眉县知县萧茂芬、疏庸怠忽。垫江县知县张六翮、荣县知县赵惟新、铜梁县知县李景晋、荣经县知县彭文翰、永川县知县俞宝奎、荣昌县知县赵咏清等六员。俱难胜繁剧。人地不宜。以上十一员。均著开缺另补。另片奏、绥甯协副将唐珊峰、御夷无方。用人乖谬。难胜阃寄。崇化营都司李孔周、才力庸迈。心术难问。均著即行革职。马边右营守备刘德昭、峨边右营守备何学章、年力就衰。声名平常。均著勒令休致。又片奏、戒烟不力各员。据实纠倢■＜曰融＞■＜石木＞等语。保甯府教授喻镇藩、邛州学正戴纶＜辶黎＞吉、龙安府训导唐棣华、彰明县训导王式彝、试用巡检陈祖望、试用典史任庆瑞、补用县丞张贞吉、均著即行革职。彰明县知县姚良椿、戒烟不力。居官尚无废事。著暂行革职。调省查看。现月　　

○又谕、礼部奏、甘肃固原州回民李生潮、年逾百岁。核与乾隆年闲赵元寅之案相同。而年复较多。应如何优加赏赉。声明请旨一摺。李生潮著照例旌表。并于例赏外。加恩多赏一倍。再行加赏御书扁额一方。用昭嘉惠耆民至意。寻赏扁额曰遐龄人瑞。现月　　

○谕军机大臣等、陈启泰奏、苏松太道蔡乃煌。膜视公款。藐玩纲纪一摺。其中究竟系何情形。著端方按照所指各节。确切查明。据实具奏。毋稍回护。原摺著钞给阅看。寻奏、详加确核。略奣＜虘阝＞亦原心。究系因公。请免置议。报闻。摺包　　

○四川总督赵尔巽奏、遵章改设高等巡警学堂。下部知之。摺包　　

○贵州巡抚庞鸿书奏、拟裁通省教职。腾出的款。以为兴学之需。下部议。摺包　　

○调广西右江镇总兵陆荣廷为左江镇总兵官。以广西梧州协副将李国治为右江镇总兵官。现月　　

○丙午。谕内阁、庞鸿书奏、武员庸妄溺职。请旨惩处一摺。贵州普安营游击姚承恩、声名甚劣。被控有案。擅用非刑。血

■乣论不服。署平越营游击凯里营都司崔恩仲、贪鄙无耻。用亲随顶充兵额。并有缺粮情事。撤任后复与署中军守备尽先补用守备黄大元、滋闹。黄大元亦纵兵争殴。大玷官常。长坝营游击谭玉和、缺额不补。发饷婪索。私开押当。出佃官屋。以上四员。均属武营败类。著一并革职。现月　　

○谕军机大臣等、理藩部奏、科尔沁亲王色旺端噜布呈请叩谒孝钦显皇后德宗景皇帝梓宫等语。著准其前往叩谒。现月　　

○又谕、御史石长信奏请制造诸工。量予实职一摺。著该部议奏。　　

○又片奏、请整顿船政等语。著筹办海军王大臣知道。现月　　

○陆军部奏、请饬宽筹军费。得旨、著陆军部会同度支部随时酌度情形。实力妥筹办理。　　

○又奏、接管前兵部太仆寺事宜。拟分别酌核。或以类相从。划归各衙门掌管。或融洽新旧。归并酌裁。随时筹拟具奏。　　

○又奏、陆军重要事项。请饬毋庸发钞。均从之。　　

○又奏、陆军第五第六镇三年期满。请旨派员校阅。得旨、著派姚锡光认真校阅。　　

