<!-- { "loadSidebar": true } -->
○又奏、立宪之国。于宪法条文。莫不明著许人民自由信教。然不于法律中明定专条。确使教不涉政。则信教自由。终难无弊。选举教育两大端。实有不可不与宗教划清者。查各国议员选举法。凡属臣民。苟资格与定例相符。即有举人权及被举权。未闻因信教而歧视之我国选举法之不摈除信教之民也。固无疑义。第观各国议会中。德国有黑衣僧党之名。法国有保护旧教之党。义国则教王尚居罗马。虽昔日无限之法力。今仅得施于宫禁。而对于议员。尚欲嗾使其护教。西班牙则议员有教派非教派之分。伐异党同。各争门户。每置国事于不问。甚或藉教要挟。于教有利。则政府举动。彼必赞成。于教不利。则无论何事。彼必持异。所以然者。非信教自由之弊。实政教不分之害也。今者德法二国。曾于前数年明布法律。教会禁谈国政。议员禁兼教司。已可渐无流弊。若义国固建都于千余年之旧教土。故于政教分立。较他国为难。彼中兴君相。当时颇费经营。防之甚密。终以其民迷教过深。至今日尚不无牵涉。若西班牙本教势最盛之国。防患未周。今春以改教。党派争权。酿成内乱。迄未安稳。独日本议会。绝无教派。是虽素崇儒学之功。亦未始非先事防维之效。考日本初开议会时。内务省曾颁命令。凡人民之授神官神职者。除应得之选举权外。禁加入政会。发表政见。所谓神官神职者。尚是指旧日固有之神佛教而言。至光绪二十六年。开第四次议会。又复提议宗教法案。则所指自广。虽议而未决。意至周也。我国亦应取法各国。明定界限。庶人民得享自由信教之特典。国家得保政不涉教之常经。更有进者。观今日西国内政。固轻视宗教。而外交仍利用宗教。数十年来对于我国之要求。无非宗教创其端。言之滋痛。德法二国。于国内则抑教惟恐不严。于东方则扶教惟恐不力。教王虽有联络东方之志。而迫于国际。有愿莫伸。姑无论我国未必径与联络也。即与联络。亦恐办理不善。未能驱除教害。适以助张教权。教务既十分棘手。国会即不能静谧。我邦建国东亚。儒术昌明。士大夫读书明理。毋庸过虑。而愚民滋多。外情难测。亦当作未雨绸缪之计。此选举之对于宗教宜加限制者一也。自政教分立之制定。一国教育。有国民教育与宗教教育。一则为培植国民起见。于砥砺学问之中。兼寓激发忠义之意。学制由国家主之。故立校虽分官民。学制必归一律。全国人民。固无不在诱导裁成之列。一则为培植教民起见。于砥砺学问之中。兼施尊奉神道之教。学制由教会自定。而国家容许之。故学校皆分宗而立。学制亦依派而殊。惟孤苦无依之青年。与冀得教职之信徒。始扳依受教。教育之宗旨既殊。国家之对待自异。于是教立学校。禁讲政治。国立学校。禁讲宗教。教立学校。尤不得擅标大学之名。特开政治之科。以与国立学校相颉颃。是为立宪国通行之例。即义国为宗教根据之邦。亦于国立大学。废止神科。于中小两学。削除教语。以明国立教立之有别。我国昔日制度最宽讲宗教者。仅道观佛寺之师徒授受而已。自海禁大开。西方教士来中国传教。租界内地。恒有宗教学校。其初生徒不多。校舍自少。近年兴学。彼亦藉口代兴教育。大事扩张。又因我国初谈教育。诸未谙习。不免向彼考询。更或资彼财力。夫一国教育。既有国民教育宗教教育之分。即同是国民。讲宗教教育者。尚不许讲宗教以外之学术。岂有传教之外人。可代他国谋国民教育之理乎。惟比年以来。士习厌故。心醉欧风。此种学校。不但不以为越俎。并且转生其羡慕。循此以往。渐推渐广。名为助我造人才。实为彼教增势力。为今之计。虽不能骤加干涉。应由学部默为主持。凡宗教学校。不得援民立学校之例。请邀奖叙。请给出身。庶几界限分明。旧教新教。虽许自由信奉。政术学校。仍有一定指归。此教育对于宗教不可不加限制者又一也。目下教徒于选举上尚未有十分影响。所虑者实在学校。必须防微杜渐。以免他日藉教侵政。致生政教不分之患。下宪政编查馆知之。摺包　　

○又奏、自同治五年中义订结商约以来。中国徵税。须遵两国约章。义国徵税。仍按彼国法律。订约之初。专定义国向中国进口之税。不兼定中国向义国进口之税。则是大失持平者。查一国之关税制度凡二。一曰。独定关税政策。一曰。协定关税政策。中义约内。专言我之徵税。不言彼之徵税。于是彼之徵税。以独定而可以自由。我之徵税。以协定而不能增损。考诸西国。无此成例。是为对待东方国之特别政策。日本于同治四年。与义国订结之商约。与中国今日中义商约大致相同。至明治立宪。厘定税律。几经筹备。几经磋商。于光绪二十年冬。改订义日商约。始行更正。我国当以日本为鉴。先将各国条约详细调查。确实研究。以豫筹他日改约之方法。成效虽难骤见。果能详参利弊。洞悉窍要。坚忍以持。终有改正之一日。兹将上届义国徵收中国货物进口税数。及义国国定税类目缮览。下外务部知之。摺包　　

○命协办大学士荣庆、鹿传霖、为实录馆正总裁官。现月　　

○壬寅。谕内阁、鹿传霖等奏、特倢■＜曰融＞■＜石木＞道员烟癖未断。巧为掩饰。请从严惩处一摺。江西裁缺督粮道锡恩投所请验。多方挟带。意图蒙混。著革职永不叙用。江西候补道江忠赓瞻徇出结。咎有应得。著交部议处。现月　　

○谕军机大臣等、直隶总督端方等、电奏整顿捐务。筹拟核实报销各项办法。著度支部议奏。电寄　　

○又谕、电寄冯汝骙、电奏查明宜春县匪徒起衅。及获匪情形各等语。该地方官于劣绅苛捐敛怨。并不严禁。及乱兆已萌。又复迁延不报。实属颟顸庸懦。咎有应得。袁州府知府周邦翰、代理宜春县事袁州府经历吴德禄、前署宜春县事试用知县张善禄、均著即行革职。仍著速饬严拏卢元弓滟＜兪＞滟弓。务获惩治。其苛细杂捐。查明分别停减。并确查有无与卢元弓滟＜兪＞滟弓通同苛捐之人。一并究办。所有清乡缉匪事宜。务饬所属。赶紧办理。以靖地方。电寄　　

○癸卯。谕军机大臣等、署法部尚书绍昌差务较繁。著毋庸进文职班。　　

○又谕、有人奏、职官居乡不法。地方官扶同徇隐。请饬惩治一摺。著增韫确查具奏。寻奏、遵查被倢■＜曰融＞■＜石木＞各款。请将丁忧山西知府牟勉即行革职。并拏问治罪。从之。现月　　

○专司训练禁＜目辟＞行＜匧心＞口＜韦未＞＜夗贝＞军大臣贝勒载涛等奏、制造爵章式样。并拟定颁发章程。及颁发礼节。得旨、依议。爵章留览。摺包　　

○都察院奏、四川候补直隶州州判湖南拔贡唐启虞条陈政策。下会议政务处知之。摺包　　

○转外务部右参议曹汝霖为左参议。并署左丞。以郎中曾述棨为右参议。并署右丞。现月　　

○赏朝阳、安定、西直等门外粥厂、蓝靛厂粥厂、资善堂暖厂、同仁粥厂、广仁堂、敬节会善堂米石有差。其王恕园等处粥厂。已改设教养局。习艺所。米石仍照案赏给。现月　　

○甲辰。谕军机大臣等、电寄陈夔龙、电奏悉。鄂省灾后。民食维艰非借资邻省。不敷接济。著湖南四川江西各督抚。通饬产粮各属。劝谕绅民。毋得阻粮出境。以救邻灾。电寄　　

○吉林巡抚陈昭常奏、吉省水灾极重。设立筹赈处办理赈抚。约分三法。一移民。二工赈。三再放续赈。又奏、裁撤方言学堂。改设优级师范选科。并下部知之。摺包　　

○以办理吉林巡防营出力。予营务处督办提法使吴焘、总办副都统衔阿勒楚喀等、加衔升用有差。摺包乙巳。谕军机大臣等、电寄孙宝琦、电奏衍圣公孔令贻请趋赴山陵。叩送孝钦显皇后梓宫等语。孔令贻著准其赴陵叩谒。电寄　　

○又谕、电寄袁树勋张人骏、袁树勋电奏悉。业于该督奏调吴锡永到粤接替新军摺内。批令速调吴锡永接替。并饬韩国钧迅赴奉天署任矣。著张人骏迅饬吴锡永即日赴粤。毋稍延缓。电寄　　

○大学士孙家鼐等奏、前奏派学部丞参上行走柯劭忞。暂充国史馆帮提调。勘定魏源元史新编。兹校阅已竣。谨将原书呈缴。并附呈校勘记一册。窃谓原书入之别史。实在宋史新编之上。入之正史。则体例殊多未合。尚非新唐书新五代史之比。所有编修袁励准请将元史新编列入正史之处。应毋庸议。得旨、依议。校勘记留览。摺包　　

○修订法律大臣沈家本奏、纂修律例。向章五年奏请开馆一次。惟自同治九年以来。绌于经费。迄未举行。至今垂四十年。岁月寖久。既较每届修辑为难。而备推行新律基础。尤宜于新陈递嬗之交。为今昔折衷之制。揆厥本旨。亦与寻常编订。微有不同。现经按照前后奏定各节。克期从事。仍依大清例篇目。自名例至河防凡三十门。悉心参考。分修改修并移并续纂删除各名目。开列本条之首。每条加具按语。疏明其义。并将编订义例。条举撮录。别为一篇。缀列肬■闲端。以便省览。谨将缮写黄册。装潢呈进。俟命下之日。再由臣馆将本届修订律文条例。遵照向章。另缮黄册进呈。请旨刊印颁行。得旨、宪政编查馆核议具奏。摺包　　

○又奏、请将秋审条款。按照现行刑律。逐加厘正。藉为亭比之资。从之。摺包　　

○津浦铁路大臣徐世昌等奏、津浦铁路总站地址从前所拟之南开地方。因已革道员李德顺藉便营私。激成公愤。经前督办吕海寰拟改建于城北赵家场。现在逐加履勘。赵家场地势低洼。且难展拓。现经勘定限头地方。设立总站。报闻。摺包　　

○吉林巡抚陈昭常奏、筹办松花江官轮。以兴航业而顾江权。又奏、吉林旗务处内附设蒙务处。并编辑蒙话报。藉以疏瀹蒙情。并下部知之。摺包　　

○驻藏办事大臣联豫奏、西藏情形与内地不同。宪政骤难筹办。下宪政编查馆知之。摺包　　

○以战功卓著。予故巴里坤镇总兵调署伊＜覀之＞■牛镇总兵牛允诚附祀乌鲁木齐提督金运昌专祠。并宣付国史馆立传。

摺包　　

○以积劳病故。予故三姓副都统侬英阿、右翼协领魁常优恤。摺包　　

○予故额鲁特游牧领队大臣图瓦强阿、塔城新满营右翼协领富勒珲例恤。摺包　　

