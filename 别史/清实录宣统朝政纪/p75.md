<!-- { "loadSidebar": true } -->
○出使大臣钱恂奏、西教流入中国。始于唐代。有碑可证。前明正德以后。教分新旧。鬨争百年。酿成三十年大战。至顺治初年始定。当鬨争剧烈时。旧派有会名耶苏乙脱者。自揣西方势力不振。改辙而东。而中国西教由此遂盛。明臣徐光启、即此会中人也。乾隆以后。新派接踵而来。就今日统计上言之。犹新少而旧多。中国俗称天主教者。即旧教。俗称耶苏教者。即新教也。传旧教者重礼节。重皈依。传新教者重演说。重周济。其用不同。其体则一。旧教奉教王为进退。故昔盛而今衰。新教恃国力以蔓延。故今强而昔弱。东方旧教自救王力微以后。颇为法国政府所主持。光绪三十三年法国裁抑旧教。没其产。逐其人。事极严厉。教主不悦。彼此撤使。法国遂不问东方旧教事。而德以尊崇新教、素排旧教之国。起而揽任东方旧教事。用意至为深挚。中国失此机会。未将旧教事权主张担任。致柄仍外操。诚为可惜。今犹幸旧教之徒。未尽倾心于新教之国。补牢未晚。查旧教之在东亚者。以香港为总汇之地。划中国版图为五部。第一部乃直隶全省。满蒙全境。及河南＜目辟＞行＜匧心＞口＜韦未＞＜夗贝＞辉一府。第二部乃山东山西甘肃陕西及新疆。第三部乃浙江江南江西湖南湖北河南。第四部乃云南贵州四川及二藏。第五部乃福建广东广西也。此五部中又各分为十区、十二区、六区、四区不等。都凡四十二区。区各有长。掌区之行教。即如直隶省分为四区。区长一驻顺天。二驻永平。三驻河闲。四驻正定。在顺天永平正定者为拉萨里派。在河闲者即耶苏乙脱派也。华民受其学校教育、及蒙其慈善恩惠者。人数之多。阅之增骇。谨将光绪三十三年统计数开列清单。恭呈御览。此不过就臣在洋所调查者而言。恐未尽确。且不过就直隶一省而言。他省尚不在内。他区更不可胜计。约略言之。中国全境信旧教者当不下百一十万人。臣又见教王文库藏有福建人控诉案牍多件。夫以中国食毛践土之人。而远越数万里控诉于教王。则中国主权安在。将欲收拾此辈人心。自非洞悉其教业之盛衰。与教政之施行不可。而欲悉教业教政。又非确查其教地所驻在。与教派所区分不可。教派在中国。曰拉萨里者六区。曰耶苏乙脱者二区。曰米兰者三区。曰巴黎者十区。曰兴脱者六区。曰佛朗昔斯者九区。曰罗马者。曰司堆尔其者。曰巴尔母者。曰奥古士丁者各一区。曰多迷尼加者二区。虽同奉天主。而宗旨既微有不同。事业亦各随而异。方今豫备立宪。则教民统计。应所必详。有统计乃可以施抚驭之策。旧教无国力以为之助。收拾较易著手。果先将旧教抚驭得法。不使龃龉。更推而收拾新教。亦未始竟不可成之事。臣于光绪二十四年仰蒙德宗景皇帝特旨召见时。垂询教务甚详。追忆圣训教案我最担心一语。臣久欲于教务上谋所裨益。以上慰先帝在天之灵。奉使义邦。又旧教根本之地。虽为时仅及一岁。敢不竭诚谋和民教方法。臣愚以为宜先于畿辅调查入手。作一模范。然后推行于各直省。选择明于教学。明于外交之官员。与各区教长联络往来。务尽悉其情状。以闻于朝。以布于世。俾外人知我中国既非排斥教人。亦非藐视教务。庶几民教意见消融较易。而不至因教案酿成国际交涉。实中国莫大之幸。如蒙采择。请先饬直省详细调查。以为外省先导。下部知之。　　

○又奏、旧教奉教王为进退。新教恃国力以蔓延。臣于正摺内业经声叙。所谓国力者。有补助之财。以供其挥霍。有武力之援。以恣其要求。故办理新教。动关国际。一涉国际。辄形棘手。然新教教派。持论每平易近人。且多通晓普通科学。乐于亲近中国文人。果有明于教学者不为忤教昧教之谈。以与晋接。亦可藉通民教隔阂之气。查有路德派者。德意志瑞典等国人为多。新教本宗也。有喀尔维派者。和兰等国人为多。有英吉利派者。英国国教也。有梅秃特派者。英教之别宗也。有长老派者。美国人为多。中国新教以此派为最盛。有浸礼派者。以浸为洗之派。有萨拔脱派者。以通行礼拜日之上一天行礼拜者也。以上八派。皆新教之行于中国者。派不同者事亦不同。然大旨无殊。亦体察教务者所不可不分别研究。即遇有国际交涉。亦当随之而异其操纵者也。得旨、览。　　

○壬寅。护理直隶总督崔永安奏、京商销滞累深。原停引目仍难复额。请再展限五年。以恤商艰而保课运。下部知之。　　

○署两广总督袁树勋奏、查明粤路弊混确据。该路接收已逾三年。总理已历两任。用款至七百四十余万圆。成路祗一百二十八里。尚有合兴公司原筑三十里在内。种种败坏。不可枚举。请饬部整顿推持。以裨路政。得旨、著邮传部切实查办。　　

○湖南巡抚岑春蓂奏、省城巡警教练所业经遵章改办。惟各厅州县地方冲僻。固不相同。经费盈绌。尤难一致。不得不量予变通。拟暂定分等教练之法。一等额定百名以上。二等七十名。三等五十名。四等三十名。每属各设一所。一面认真教练。一面实力推广。务期名额程级悉能遵合定章。下部知之。　　

○实授溥善为内阁学士兼礼部侍郎衔。　　

○以押解赈款。感疾身殒。予湖南试用知县饶广裕照积劳病故例优恤。　　

○癸卯。谕军机大臣等、有人奏、山东办理禁烟。事多蒙混。请饬查办一摺。著孙宝琦按照所陈各节。严密确查。据实具奏。毋稍徇隐。原摺著钞给阅看。寻奏、盐运使张莲芬前曾因病吸烟。现已戒断。知县许业珍。盛津颐均系确无嗜好。请一并免其置议。至禁烟为目前要政。仍当随时派员密勋。期绝根株。不敢稍涉松懈。得旨、著即认真办理。毋稍疏懈。　　

○又谕、有人奏、山东阳谷县境内垦务委员杜秉寅等妄指民田作为官荒等语。著孙宝琦按照所倢■＜曰融＞■＜石木＞各节。确切查明。据实具奏。毋稍回护。原片著钞给阅看。　　

○翰林院侍读吴士鉴奏、详绎咨议局章程第二十二以下各条。督抚于咨议局议案。有宪法上所谓附再议权。而并无裁可权。查附再议权。惟民主立宪之法兰西。美利坚两国有之。君主立宪国则仅有裁可权而已。曰裁可者。即含有不裁可之义在其中。中国系君主立宪之国。似不应于各省咨议局反采用民主国再议制度。论者每虑各省督抚有蔑视咨议局之心。故缩小裁夺范围。然独不虑咨议局以万不可行之议。强迫督抚施行乎。万一事事送资政院核议。资政院能胜其繁扰乎。此种办法。东西各国皆无先例。现在官制未定。财政未理。咨议局所议事件。既无一定之准则。安能尽见诸施行。＜圭黾＞滟兄仓卒期闲所选之议员。贤者固不乏人。然亦岂能一律。骤假以民主国议院之特权。现在尚无对待之上议院以酌剂之。其弊患何可胜道。臣愚一得之见。莫如以各省行政官之会议厅。与咨议局作为对立。遇咨议局有不应议决之议案。呈请督抚施行。即由督抚发交会议厅公同审查。说明原委理由。行局知照。不交覆议。其应付覆议者。仍照章办理。如是两得其平。督抚不能徇一己之私。议员亦可免越权之害。又奏、各省议员宜限制兼差。以防流弊。又奏、各省行政司法官吏。宜慎择其人。由宪政馆覆核奏派。得旨、均著宪政编查馆议奏。　　

○给事中联魁奏、保举太滥。请将已保实官升阶人员。分别开去底缺。归入所保官阶候补。下部议。寻奏、嗣后除仍申明定制。无论何项劳绩。不得再保京堂并丞参等官外。其已保之各司员。应酌照例载各案。量予变通。以杜取巧。果系越次保升。应开底缺者。不当派司员各项乌布。从之。　　

○署两广总督袁树勋奏臣下车伊始。即闻广东有缉匪花红一事。既而详询僚属。证之案卷。乃知花红者。即缉匪之赏格。他省多取之官。而广东独取之民。恭读光绪八年三月闲谕旨、有人奏、广东潮州镇总兵方耀创立花红名目。勒捐富户。半归私橐等因。是广东花红之稗政。早在先朝睿虑之中。又前督臣陶模檄饬所属。亦云广东各处往往以匪已在逃。勒缴花红了事。始仅责成匪之父兄。继遂推至匪之亲属。甚且及于疏族祖祠。直匪饱劫掠之资。平民受追呼之惨。言亦绝痛。然以臣所闻。其流毒尚更有可悲可骇者。吾国户籍法未完。父子兄弟一家之财产。皆公共之财产也。一家之中有一人为匪。即籍没其一家之财产。于是其父兄子弟知无可幸免。亦胥迫而为匪。是以一匪之牵连。而驱多数人于为匪之路也。可悲骇者一。其或父兄子弟财产之不足。则更粥及匪之妻子。夫匪诚不义。其妻岂尽不贞。匪诚不慈。其子岂尽不孝。徒以追缴花红之故。而至于鬻妻卖子。且非特匪之妻子也。并有累及亲属疏族。而亦鬻妻卖子。以偿花红之费者矣。可悲骇者二。祠产亦一族公共物也。祖宗虽贤。亦不能禁子孙无一人之不肖。以缉匪之故。而脔割其祠产。以为花红。生者无以存。死者亦将馁矣。前明九族连坐之惨。尚不至此。可悲骇者三。如果有花红而竟能缉匪。或匪风因之稍戢。犹可说也。十余年来。广东之盗风如故。广东之花红亦仍如故。积而久之。缉匪者之心中目中。祗知有花红而不知有匪。是花红之无益于缉匪。适以懈缉匪者之责。而长地方豢匪之风。且使无所控告之民。强者散四方。弱者转沟壑。立法之不慎。上背朝廷罚锾之意。下益乡里鱼肉之资。此弊不除。非特不可维新。抑亦不能守旧。可长太息也。欲正本清源。非一律永远革除不可。臣节与水师提臣晤商。如从前悬有花红。俟缉获正匪。仍按格给赏。其匪名赏格。豫为宣布。通饬榜示周知。届时缉获。咨会给领外。其余不得分文勒派匪之亲属。以绝祸累。并由官家切实撙节。另储常年款项。专为缉匪给赏之用。总不得逾万两之数。其著匪悬赏较巨者。则另行筹拨。此次后文武衙门如再有私收匪族花红者。即以赃论。严加治罪。如所请行。　　

○又奏、钦廉防务。理应钦遵谕旨遴员接办。惟实无熟悉边务之人。恳暂饬奏调知府夏文炳前往布置。俟接替得人。再行赴滇差委。得旨、夏文炳已有旨署理云南开化镇总兵。著迅即饬赴滇任。所请留办钦廉防务。著毋庸议。　　

○以因公擅杀。革广西安化同知蒋航职讯办。　　

○以恃符滋事。革甘肃在籍守备李淩云职究办。　　

○以查验禁烟。未具保结。革防御敬福职。永不叙用。　　

○开复故已革礼部尚书李端棻原官。　　

○以遗爱在民。予故陕西兴安府知府童兆蓉宣付史馆立传。　　

○以战功卓著。予故广西左江镇总兵官黄忠立照军营立功后积劳病故例优恤。并宣付史馆立传。　　

