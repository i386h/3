<!-- { "loadSidebar": true } -->
○山西巡抚觉罗石麟疏报。大同等府开垦雍正四年分田地三十四顷有奇。湖南巡抚王国栋疏报。岳州等府开垦雍正四年分田地一百三顷有奇。署广西巡抚阿克敦疏报。桂林等府开垦雍正四年分田地六十六顷有奇。俱下部知之　　

○甲午。遣官祭历代帝王　　

○遣官祭关圣帝君　　

○以兵部右侍郎胡煦、教习庶吉士　　

○调云南曲寻总兵官刘起元、为云南乌蒙总兵官。贵州威宁总兵官孙士魁、为云南曲寻总兵官　　

○管理旗务王大臣等。遵上□日议覆、八旗满洲、蒙古、汉军。请按旗分、拨给官房。设立米局二十四处。各领户部银五千两。委官二员、领催四名办理。每旗各派参领一员稽查。通州于近仓之处。分左右二翼。按给内务府官房。设立米局二处。各领户部银八千两。委官四员。领催八名办理。每翼挨旗各承查一年。仍令该都统等、不时查察。此外违禁买卖者。严行禁止。从之　　

○户部议覆、福建总督高其倬、条奏闽省盐政事宜。一、谨产地之收晒。闽省盐场、福清一场最大。其各团所产之盐。零散难稽。请建设总仓。令各团晒丁、将所晒之盐。统归一处。封锁。则稽查自易。且免雨湿水淹之患。莆田一场。各团卤窟、并无遮蔽。应设法修砌。以资防护。至浔美、＜氵丙＞州、浯州、惠安、漳浦、南场、金坑、漳南、诏安等场。俱各委员整顿。期有实效。一、严销地之售卖。闽盐向系商行。后改为官卖。近复用水客肩贩。请暂令水客分认行销。而以官运接济。俟行之三年。有办理无误者。报部佥为商人。再请发引以立成法至存积盐斤。照例于场盐多产之时。官动课银。就场收积。以备接济。一、定盐课之额数。闽省盐课。有额徵公费二项。共徵银一十七万有奇。嗣后俱作正额。其额外溢行之盐。所获银两。造为盈余报查。除支给盐道、暨各场官役公用外。余俱造入盈余册奏销。所有解部水脚。即于长价等项内拨给。一、酌办理之人员。闽省旧设办理盐务各官。雍正二年、悉行裁去。嗣后请于通省佐杂官内。遴选廉干之员。管理钤束。仍不时遣员巡查。均应如所请。从之　　

○工部议覆、两江总督范时绎疏言。淮扬下河七邑。惟兴化地势最洼。分流东注。有梓辛等五河。河身最浅。应行疏浚。其场河自泰属富安场、至盐属五佑场、及王家港牛湾等处。亟宜深挑。又泰州城北鲍家坝之运盐河。向无堤防。应筑土堤一道。其刘庄之青龙桥、应改为石闸。盐城之石＜石达＞口、天妃口、廖家港、草堰口、如皋之苴洋、黄沙洋。各宜增建石闸。董家沟、徐家涵等处。应设涵洞。以资宣洩。应如所请。从之　　

○又议覆、河东副总河嵇曾筠疏言。仪封县黄河北岸。水势冲急。将雷家寺上首之滩崖、刷成支河一道。每当水势泛涨。抢救不遑。臣查旧有废堤。应请加帮高厚。接筑土坝一道。将支河跨断。不使掣溜侵堤。再南岸青龙岗迤下。水势萦纡。将上湾淘作深兠。与下湾相对。请乘势开穵引河一道。导水东行。则大河之水既畅。支河之势自缓矣。应如所请。从之　　

○旌表山东武定州烈妇、刘小来妻许氏、拒奸不污。被刃殒命。河南南阳县烈女、张天章聘妻白氏、父逼改嫁。自缢完贞。各给银建坊。入祠致祭如例　　

○乙未。旌表故明河南夏邑县义民张瑾、率众捍寇。就义捐躯。给银建坊。入祠致祭如例　　

○丙申。谕直省督抚布政使等。任土作贡。天地之常经。守法奉公。生民之恒性。断无有食地之利、而不愿输纳正供。以甘蹈罪戾者。何以钱粮亏空拖欠之弊。积习相沿。难于整理如此。一则胥吏中饱之患未除也。或由包揽入己。或由洗改串票。或将投匮之银、钓封窃取。或将应比之户、匿名免追。种种弊端。不可枚举。其故皆由于钱粮完欠细数。官未尝显示于民。在官则以为民欠。在民则以为已完。故吏胥得以作奸。而官民并受蒙蔽。应饬州县官。每年令各乡各里书手。将所管欠户各名下、已完钱粮若干。尚欠若干。逐一开明、呈送州县官。查对无差。即用印出示。各贴本里。使欠粮之民。家喻户晓。如有中饱等弊。许执串票具控。则吏胥不得肆其奸盗矣。再则不肖有司。借端侵渔、那新掩旧之弊。不可不察也。朕因各省旧欠甚多。恐民力难于输纳。格外开恩。准其分年带徵。其应徵之数。有在十年以上者。亦有宽至十年以外者。酌其多寡。分别远近。此朕爱养黎元之至意。期于民欠易完而民力可纾也。乃闻有不肖州县官。另立私册。于每年应徵分数之外。溢额多收。及至报解之时。止照分数起解。该管上司、因其已经照数起解。不复再行稽查。而此多徵之数。遂得任其侵那。又成亏空之项。且民间见已经完纳者、徒供官吏之侵渔。亦遂怠其急公之念。而抗延拖欠之事。由此而起。朕意分年带徵之项。亦应将花户名下、每年应完若干之处。详细开明。出榜晓示。令其按数完纳。以上二条。乃据朕所闻书示。其作何因地制宜、与斟酌立法之处。总在地方大臣。详察弊端。权衡损益。督率有司。实心经理。果有忠诚廉干之人。自无不可清厘之事。信乎治赋在乎得人。除弊方能立政。任地方之重寄者。其慎思之　　

○升一等侍卫赛音察克、为景陵总管　　

○丁酉。祭先师孔子。上亲诣行礼。御制仲丁诣祭文庙诗一章。勒石立碑国学。并颁发各省府州县学宫　　

○直隶天津总兵官赵国瑛、缘事革职。升直隶张家口副将岳超龙、为直隶天津总兵官　　

○戊戌。吏部等衙门议覆、云贵总督鄂尔泰疏称、乌蒙、镇雄、既经改土归流。并归滇省管辖。谨查乌蒙、镇雄地方。接壤千有余里。而乌蒙地势尤广。请仍设为府治。其扼要之地。一为天砥。去旧治七里。轩厂宽平。可建城垣。请设知府一员。教授一员。经历一员。司狱一员。知事一员。一为天关＜屯土＞。去府城窎远。设通判一员驻劄。又米贴地方、去府治西北三百里。控驭险要。设知县一员。教谕一员。典史一员。又鲁甸盐井渡地方、各设巡检一员驻劄。至于镇雄较乌蒙稍隘。请改为州治。稍移而南建立城垣。设知州一员。学正一员。吏目一员。其夷良地方、设州同一员驻劄。威信地方、设州判一员驻劄。毋享地方、设巡检一员驻劄。俱归乌蒙府管辖。至府州县文武童生。请暂照小学例、各取进十名。均应如所请。从之。寻定乌蒙曰乌蒙府。附郭县曰永善县。镇雄曰镇雄州　　

○旌表河南中弁县烈妇、张舜妻白氏。夫亡服阕。祭毕自经。鹿邑县烈女、孙芳聘妻殷氏。渑池县烈女、高金甲聘妻张氏。俱未婚夫殒。矢志投缳。各给银建坊。入祠致祭如例　　

○己亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命庄亲王允禄、怡亲王允祥、裕亲王广禄、行五推礼吏部尚书公夸岱、户部尚书常寿、礼部侍郎三泰、兵部尚书查弼纳、刑部尚书励廷仪、工部尚书黄国材、都察院左副都御史舒楞额、通政使司通政使留保、大理寺卿性桂、行九推礼。各以次耕如仪。上御斋宫顺天府官员。率耆老农夫行礼毕。至耕耤所。农夫终亩。王以下各官。行庆贺礼。赐茶。停止筵宴　　

○庚子。谕内阁。外省州县官员引见时。有留京以部属试用者。因观其才具似属平常。而一时不能遽定。是以令其在部办事以试看之。若此等之人。用为部属。即照常例升转。恐平常之员。与部中办事之能员。无所分别。非当日留京试看之本意。凡奉上□日交部试用之员。俱俟该堂官委用试验、具奏保举后。方准照例升转。将此传谕各部知之　　

○命署江南江宁将军拉锡、来京。以上驷苑总管来文、为江南江宁将军　　

○户部议覆、两江总督范时绎疏言。江属芦洲、坍涨不常。丈勘之年。以涨补坍。致彼此混淆。收纳钱粮官民不便。请嗣后将两江芦洲田地。遴员清丈。分划疆界。一切钱粮案件。酌归附近州县管理。应如所请。从之　　

○辛丑。上诣恩佑寺行礼毕。幸圆明园　　

○以贵州巡抚何世璂、为刑部额外侍郎　　

○湖北巡抚马会伯疏报。均州、汉川二州县。开垦雍正四年分田地一十二顷有奇。下部知之　　

○免直隶肃宁县、雍正五年分水灾额赋有差　　

○壬寅。谕礼部。考试冒籍之弊。向来习以为常。理当清查禁约。况今滇黔楚粤等省。苗民向化。新增土司入学额数。为学臣者、尤宜加意禁饬。毋使不肖士子、冒其籍贯。阻土民读书上进之路。再者朕念各省学臣、用度不敷。特令各该地方、给与养廉。俾伊等盘费从容。得以尽心考校。杜绝私情。但闻向来陋规。学臣有馈送督抚之项。若外存养廉之名。而暗中仍有馈送之实。则考试必至不能肃清。深负朕加恩学臣之意矣。目前虽无此事。因恐将来日久弊生。故论及之　　

○谕兵部。永顺土司彭肇槐、恪慎小心。恭顺素著。兼能抚辑土民。遵守法度。甚属可嘉。据湖广督抚等奏称、彭肇槐情愿改土为流。使土人同沾王化。朕本不欲从其所请。又据辰沅靖道王柔面奏、彭肇槐实愿改土为流。情词恳切。朕念该土司既具向化诚心。不忍拒却。特沛殊恩。以示优眷。彭肇槐著授为参将。即于新设流官地方补用。并赐以拖沙喇哈番之职。世袭罔替。再赏银一万两。听其在江西祖籍地方、立产安插。俾其子孙永远得所　　

○以内大臣佛伦、协理内务府总管事务　　

○旌表烈妇江南句容县王善性妻潘氏。吴县罗佐廷妻钱氏。吴江县陈起瀛妻沈氏。庞云衢妻费氏。青浦县张文辉妻颜氏。江阴县沈黉妻倪氏。沛县王玉衡妻祁氏。歙县方骏业妻吴氏。绩溪县胡光祖妻吴氏。江西新建县邹朝英妻王氏。新昌县刘守发妻吴氏。永新县樊绍圣妻贺氏。龙泉县张元钿妻彭氏。俱夫亡矢志。从容殉节。烈女、江南上元县沈邦彦聘妻王氏。江西都昌县余英涵聘妻彭氏。俱未婚夫殒。守义捐躯。各给银建坊。入祠致祭如例　　

