<!-- { "loadSidebar": true } -->
○癸亥。谕内阁。畿辅为天下首善之地。是以各府州县童生入学之数。昔年曾加恩增添。以示鼓励。惟宣化府属之蔚州、从前原隶山西。广平府属之磁州、从前原隶河南。及改归直隶之后。其入学仍照晋豫原额。未与直隶一体邀恩。又新从山西改归易、州管辖之广昌县、入学之数。尚不及直隶小县。此两州一县。均当酌议加增。每遇乡试之年。宣化府属、另立旦字号。与奉天府属夹字号额数相同。各取中三名。今宣郡人材。较前渐盛。又添蔚州一属。应举人数加多。查夹字号、前已广额二名。则旦字号、亦应加增中式之数。著礼部定议具奏　　

○又谕。乡会两闱。乃国家抡才大典。必须防范周密。令肃风清。始足遴拔真才。屏除弊窦。朕闻各省乡试之年。官字号举子入闱者。监临提调等官。有差人馈送饮食果品之事。虽无关于科场作弊。然当关防严密之时。有人往来号房。难保日久无雇倩传递之弊。且恐民卷中之有力者。亦可借此作奸犯科。不可不防其渐。嗣后著通行禁止。傥有仍蹈前辙者。一经发觉。即照科场作弊例。将与受之人。一同治罪　　

○调湖南按察使胡瀛、为湖北按察使司按察使。湖北按察使白映棠、为湖南按察使司按察使　　

○丙寅。孝庄文皇后忌辰。遣官祭昭西陵　　

○丁卯。调署直隶天津都统鄂弥达来京　　

○以原任直隶天津都统迈禄、署正蓝旗满洲副都统　　

○己巳。办理军机大臣等议覆。署黑龙江将军卓尔海奏言、呼伦贝尔地方。与喀尔喀蒙古等处。接连驻劄。一切文移往来。甚为紧要。再本尔得地方。已经添驻兵丁一千名。登记档案。亦需人掌管。请于此二处、各添设笔帖二员。以资办理。应如所请。从之　　

○庚午。岁暮。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○遣官祭太岁之神　　

○以云南鹤丽总兵官何勉、署云南永北总兵官　　

○旌表八旗节妇、满洲、保格妻傅察氏等一百二人。蒙古、布达里妻五齐雅尔氏等二十人。汉军、郎应毕妻宜氏等二十六人。直隶各省节妇、胡行谦妻刘氏等七百二十三人。贞女、徐氏等十一人。孝女、方氏一人。孝妇、李氏一人。孝子、马尔毅等二十三人。各给银建坊如例　　

○是岁、人丁户口二千六百四十一万七千九百三十二。又永不加赋滋生人丁、九十三万七千五百三十。田地、山荡、畦地、八百九十万一千三百八十七顷二十四亩有奇。徵银、二千九百九十万一千六百三十一两有奇。米、豆、麦、四百七十九万三千八百二十八石有奇。草、五百五十七万四千六十九朿。茶、三十四万三千七百十一引。行盐、四百九十三万六百二引。徵课银、三百九十九万二千五百五十七两有奇。铸钱、六万八千五百三十九万有奇　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十



大清世宗敬天昌运建中表正文武英明宽仁信毅大孝至诚宪皇帝实录卷之一百五十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。春正月。壬申朔。上于宫中拜神毕。御殿。王以下、文武各官、及外藩使臣等。上表朝贺。停止筵宴　　

○朝鲜国王李昑、遣陪臣尹游等、表贺冬至、元旦、万寿节。及进岁贡礼物。宴赉如例　　

○癸酉。谕内阁。朕闻浙江海塘工程。现在修理尖山。已堵筑三分之一。人心甚是踊跃。但夫役每日给工银三分六厘。稍觉不足。今当初春之月。水浅潮平。正趱筑工程之候。著照引河挑夫例。每日加足五分之数。又闻从前采运石块。每方给银八钱九分有零。今运送多资人力。著每方增银六分。俾夫役等工食宽裕。努力修筑。早告成功。以慰朕念　　

○乙亥。孟春。享太庙。上亲诣行礼　　

○上命皇四子宝亲王弘历祭太岁之神　　

○戊寅。世祖章皇帝忌辰。遣官祭孝陵　　

○己卯。谕内阁。今日诸王大臣等、以雍正十二年十月二十九日。庆云见于云南之大理等府。又见于广东之高州府。又山东宁阳县、产毓麒麟。嘉瑞骈臻。仰见上天慈恩福佑。具摺称贺。朕向来不言祥瑞。非为谦让之虚文。历年以来。各省多有庆云之瑞。兹又值朕生辰。云南广东两省同见。上天昭示嘉祥。但两省庆云。何如处处雨旸时若。俾岁岁五谷丰登。万民乐利。斯真可谓上天慈佑。尔等为朕思之。何由使宗室天潢之中。人人品行端方。何由使八旗根本之地。事事奉公守法。何由使六卿喉舌之司。纪纲整饬。万事咸宜。何由使封疆守土之吏。大法小廉。万民安业。朕之愿望。常多未满。则斯产麟、何足深庆。若以产麟为朕德所感。益属朕所不居。传言诚能格天。朕十二年来。恳切至诚。时时训诫尔诸王大臣。所颁谕上□日、不下数千万言。而诸王大臣。尚未尽能激发天良。公正无私。实心办理国家政事。则是朕于人心未尽感格。而谓能感格天心。实不敢自信也。朕惟益加黾勉。尔诸王大臣、亦当各思所以答朕谆谆期望之至意。至于朝廷一丝一粟。皆天下之民脂民膏。如朕今者解衣以赐。此衣虽被于朕躬。实未尝成之朕手。揆厥由来。仍是万民指膏。岂朕所得而自有哉。凡一丝一粟。用得其当。则是以民力所成者。令教养民生之人。食其美报。朕与斯人两居其是。用不得其当。则是以民力所成者。供剥削民生之人。恣其暴殄。朕与斯人两居其非。如其是也。朕亦何可言功。如其非也。朕岂得不引为己咎。尔诸臣自思之。必如何而后可使君臣之施受、常居其是。又何忍受君之恩、而转使君为尔等受过乎。夫大小臣工。各有职业。孜孜矻矻。尚恐隳废。安得有寸晷余闲。优游逸乐。如果无可办之事。有此一刻清闲。此即上天所赐之福。当及时思其职业、何事当为。思其过愆、何事当改。主敬二字、实不可以须臾离者。主敬则昏惰自去。精明自生。有事无事。心常惺惺。断不肯别寻无益之消遣、以致纵欲败度。尔诸王大臣、亟须猛省奋勉。厚自期待。果能实心实力、办理国家政事。俱成朝廷公正之大臣。则泽被生民。感召天贶。将使四海九州之大。尽致五风十雨之徵。此时再感上天慈佑。贺朕瑞祥。岂不更胜于庆云屡见、麒麟叠生乎。是乃朕所切望者。诸臣尚各勉旃　　

○调江南江苏布政使刘藩长来京。广东布政使张渠、为江苏布政使司布政使。擢户科给事中萨哈亮、为广东布政使司布政使　　

○癸未。顺天府进春　　

○乙西。谕内阁。据贵州台拱总兵卜万年奏称、台拱苗民。抒诚向化。台拱城外、瓦厂内居人两次失牛。俱经排略寨苗民收得送还等语。台拱苗人向化之初。即知廉让之理。较之内地拾金不昧者。更为可嘉。著钦差侍郎吕耀曾等、宣上□日奖谕。加倍犒赏。并谕众苗等、咸使闻知。俾其踊跃向善。同受国家恩泽　　

○己丑。调黑龙江副都统常寿来京。以黑龙江将军卓尔海、办理黑龙江副都统事务。奉天将军那苏图、署黑龙江将军。镶蓝旗满洲副都统觉罗柏修、署奉天将军　　

○辛卯。祈谷于上帝。上亲诣行礼　　

○谕内阁。傅泰由参领之职。加恩擢用。数年之间。至于巡抚。伊在任内。并无一长可称。朕犹谓其才具、不宜封疆之寄。旋命署理宁夏将军事务。其所职掌。不过坐镇地方、约束兵弁、整饬营伍数事。并非伊力所不能料理者。乃玩忽性成。将国家公事、视同膜外。以致所管弁兵、恣肆放纵。目无法纪。殴毙人命。扰累地方。溺职负恩。莫此为甚。傅泰、著革职拏问。其宁夏将军印务。著副都统赫星署理。其署副都统佟山、身在地方。见傅泰如此废弛。不行规劝。又不奏闻。深负委任。著革职。仍留署副都统任。效力赎罪　　

○壬辰。谕内阁。朕每见天下督抚有司等、于人命盗案。查审定拟时。曲为开脱。以行其妇寺之仁。意谓宽宥一人。可以种阴德于冥冥之中。不知君与臣、皆任教养斯民之责。平时不能殚教养之道。使之不陷于重辟。在吾君臣已有不得辞之过。然尚属伊等干犯法纪。自取其罪。国家设立科条。原以禁暴除奸。使人共守非可枉法市恩。是故刑罚之设。乃不得已而然。至于水旱灾荒。天时有不齐之数。鳏寡孤独。人生有所遇之穷。彼宁填沟壑而不肯为匪者。率皆良民。似此无辜之赤子。不幸而遭值困厄。朕以牧养斯民之任。寄之天下督抚有司。而不能保护抚绥、登之衽席。乃视同秦越。听其饥饿流离。此孟子所谓受牧牛羊。立而视其死者。天高听卑。必加重谴。而顾欲于命盗案中、曲活一二有罪之人。以冀幸邀福报。何识见颠倒、一至此乎。朕望天下督抚。董率有司。屏弃虚文。敦尚实政。平时则劝农教稼。辟地垦荒。崇俭黜奢。储粮积粟。以立其根本。偶遇旱潦。即据实奏闻。殚心区画。俾泽中鸿雁、共庆乐郊。有此济人利物之功。方不负父母斯民之职。较之曲活一二罪人者、相去奚啻霄壤耶。至于乐善好施。史称义举。扶危济困。人有同心。周礼以六行教万民。孝友睦姻而继以任恤。可见任恤之道。与孝友并重也。邻里乡党之间。原有休戚相关之谊。以己之有余。济人之不足。在我本为不多之费。而在人已为当厄之施。况民有秉彝。自然观感兴起。众擎易举。利益孔多。从来积善之家。必有余庆。一人行善。则庆在一家。众人行善。则庆在众姓。果然风俗淳良。号称仁里。则和气致祥。天道之感应。捷于影响。凡水旱灾祲之戾气。悉变为五风十雨之休徵矣。然兴仁乐善者、乃乡邻长厚之风。而鼓舞旌扬者、则大吏有司之责。如所属内有绅衿士庶、惠爱乡闾。力行善事。该督抚等、当优礼褒嘉。加意培植。以表扬之。应题请者、即行题请。将朕此上

□日、刊刻颁布。务使远乡僻壤、人人知悉　　

○解四川巡抚鄂昌任。调署湖北巡抚杨馝、为四川巡抚。以左佥都御史吴应棻、署湖北巡抚。实授程仁圻、为陕西西安布政使司布政使　　

○以翰林院侍讲学士钱陈群、提督顺天学政　　

