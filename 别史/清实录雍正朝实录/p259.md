<!-- { "loadSidebar": true } -->
○云贵广西总督鄂尔泰摺奏。官兵报捷、恢复乌蒙情形。查东川一路乌猓、性最冥顽。煽惑诸苗。江外则勾连凉山、下方、阿驴各贼。以为依仗。江内则纠合巧家营、者家海、以为党援。始于禄鼎坤、成于禄鼎新、禄万福、而东川之凡为禄氏凶目。起而应之。近江则补以扯地方、要截江路。近城以则以擢地方、窥伺城垣。东川境内。挖泥、矣氏、歹补、阿汪等寨。东川境外。急罗箐、施鲁、古牛、毕古等寨。迤＜辶里＞至于武定、寻甸、所属隘口。沿途堵塞。折毁桥梁以致行路断绝。威宁一路、阿底为咽喉。镇雄一路、奎乡为锁钥。悉勾通头目、互谋叛逆。杀伤塘兵。抢劫粮运。且串结汉奸。代传木刻。奸细四布。惶惑民心。臣一面飞调官土兵丁。分为三路。分防会巢□刀。一面出示晓谕。令各地方官、团练乡兵。以资守望。复严缉汉奸。密拏奸细。讯确逆情。随皆枭示。凡出师弁兵、各赏银两毡衫棉袄。运粮夫役、照价增加给与。通计两省所调官兵、共一万数千人。土兵半之。东川一路。令临元总兵魏翥国、总统兵马。仍听提臣张耀祖调度。续因魏翥国、被禄鼎明家人行剌带伤。禄鼎明正法。随改委楚姚总兵官官禄、威宁一路。令安笼总兵官哈元生、总统兵马。以梧州副将徐成贞副之。镇雄一路。有镇雄营参将韩勋、勇敢可用。仍令哈元生调度。随据韩勋、在莫都都地方。与贼血战一昼夜。杀贼数百。连毁四寨。贼众奔散。又在奎乡连战三日。败贼八千。杀贼二千余众。此镇雄一路之情形也。又据总兵官官禄、游击王耀祖等、前进东川。击败猓贼。烧毁十三寨。斩获甚众又游击何元等、巢□刀捕阿汪急罗箐。杀贼三百余人。贼哀求投降。搜擒男妇大小一百三十一口。又游击纪龙等、巢□刀洗者家海逆猓。斩杀无数。此东川一路之情形也。又据哈元生、前进乌蒙。击败贼、众数万。射死凶目黑寡、暮末。连踏贼营八十余座。直抵乌蒙。恢复郡治。此威宁一路之情形也。见在飞催张耀祖、分路穷搜。务获渠魁。尽屠丑类。所有安插调剂事宜。已饬徐成贞、会同文员、一面料理。其在事员弁、功过各异。事竣分别具题。听候部议。奉上谕。凡犒赏此役、皆从裕厚。不可稍存省费小见。于公用正项内、酌量动用。摺奏以闻　　

○添设云南宣威州学正一员。州学取进文武童生各八名。从升任云南巡抚沈廷正请也　　

○癸丑。以大学士孙柱、正黄旗汉军都统金以坦、俱兼管兵部尚书事　　

○升江南江苏按察使徐本、为湖北布政使司布政使。直隶清河道王纮、为江南江苏按察使司按察使　　

○甲寅。谕内阁。大学士马尔赛、张廷玉、蒋廷锡、自简任纶扉以来。祗遵朕训。仰体朕心。懋著忠勤。恪恭奉职。今年夏秋之间。朕躬偶尔违和。马尔赛、张廷玉、蒋廷锡、赞襄机务。公正无私。慎重周详。事事妥协。至诚之悃。方之史册所载、一心一德之风。洵属无愧。数月之中。朕躬得以静养调摄者。实赖伊等翊赞之力也。今朕躬已经全愈。宜加恩锡。以褒良佐以励臣工。马尔赛、张廷玉、蒋廷锡、著各赏给一等阿达哈哈番。永远承袭。仍各加二级。其所赐世职。伊等或带于本身。或给与伊子。听其自便　　

○又谕。向因四川地亩隐匿甚多。以致奸猾之徒。欺其疆界不清。契券无据。侵陵攘夺。告讦不休。数年来、内外诸臣奏请清丈者。不下数十人盖以田亩隐匿。不但无益于国课。亦且有害于民风。朕再四思维。始遣科臣高维新等。前往川省。会同道府州县官。料理清丈之事。近闻该省州县中。有地少粮多之处。乃历来地方官、勉强加增者。此番清丈。并未核减。即如成都、华阳、郫县、温江等处皆然。其他州县。或尚有与此相类者。著巡抚宪德、转饬布政使高维新等。再加确查。若有粮赋稍重之处。即据实奏请核减。以副朕均赋恤民之至意　　

○乙卯。吏部题。从前由部院郎官、补授参领佐领者。俱兼部院行走。至部院各司官员、承袭世职者。其兼理之处。未有定例。请嗣后、凡世职品与部院司员品相等者。仍令兼理行走。如有世职品大、部院司员品小者。俱令在世职上行走。所遗部司员缺。另行铨补。永为定例。得上□日、依议。嗣后世职品大、不应兼理司员者。果系才具出众之员。准该堂官具奏保留。带领引见。其循分供职者。照例开缺。不得奏请兼理。傥有请托徇情等弊。该员引见时。朕察其不称保留。或保留之后、办事不能妥协。即将具保之该堂官、严加议处　　

○八旗都统等遵上□日议覆、凡奉上□日赐与副都统职衔者。嗣后诸事悉与副都统一体照蒙古汉军副都统之例。给与亲丁钱粮二分。如见任护军参领等官。有蒙恩赐与副都统职衔者。亦照此例。至于年老告退人员。虽赐与副都统职衔。并无行走之处。不必给与亲丁钱粮。再、副参领等官。如系因参领员缺委署者。应给与亲丁钱粮。若因参领出征之缺委署者。其亲丁钱粮、亦概不必给与。从之　　

○丁巳。谕内阁。山东今年偶被水患。特命大臣会同巡抚查赈。有房屋倾颓者。赐以修葺之资。并大发仓粮。计口授食。又准总督田文镜之请。将青莱登三府州县存贮仓谷及通省捐监谷石。照时价平粜其奉天贩米商船亦准到东贸易。是东省小民。今岁三冬、粮食有资。可以无虑。但恐明年青黄不接之时。米价或致昂贵。不可不预为筹画。朕思奉天连年丰稔。各州县仓储、及庄屯收贮皆极充裕。且与东省一海之隔。顺风扬帆。一日可达。应趁此时北风之便。将奉天近海州县存贮米粮。运送二十万石、至山东海口。交与地方官。俟明年二三月间。照市价平粜。于小民甚有裨益。著正白旗汉军都统祖秉衡、刑部左侍郎王朝恩、前往奉天。会同将军府尹办理　　

○又谕。陕西副将参将等官。派令出征者甚多。其员缺俱须另员署理。而本省弁员。各有办理之事。难以兼顾。著大将军岳钟琪、于直隶山西两省参将游击内。有平日知其才具可用者。举出具奏。候朕酌量命往陕西。以备委署之用。其直隶山西之缺。著该上司递行委署。再、将来引见武弁时。著兵部奏明。有可胜陕西之任者。朕酌量命往　　

○戊午。谕内阁。乌蒙逆蛮不法。云贵四川。见在用兵征巢□刀。闻川省之永宁、建昌地方山路崎岖。所用军粮。皆须民人背负、方能运送。非若坦途之可以车马＜马犬＞载也。旧例每粮一石。运送百里。给与脚价一钱。而民夫一名止能背负米粮三斗。百里之程。须行两日。是百姓一日之所得无几。未足供其日用之资。著该抚即行确查。凡川省有山路险峻之处。运送军粮。需用人力。与永宁建昌相类者。著将脚价速议加增。一面奏闻。一面即行给发。其他云贵等省。若有似此脚价不敷之处。亦著该督抚确查增添。仍一面奏闻。该地方有司、务当实力禁止侵冒等弊。使力役之民。实沾恩泽　　

○礼部题。据通政使留保疏报。阙里文庙。修理告成。请遣官致祭。以光钜典。得上□日、皇五子弘昼、淳郡王弘暻、前往告祭　　

○己未。升陕西永固副将张嘉翰、为陕西安西总兵官　　

○户部议覆、巡视长芦盐政御史郑禅宝疏言。山东青登莱三府所属之安邱蓬莱等、十六州县票盐。旧系招商办课。民情未便。嗣后请革除商名。听民自行领票销卖。其应纳课银。摊入地粮、徵收造报。应如所请。从之　　

○又议覆、四川巡抚宪德疏言。松潘镇所属南坪营。涪州旧城内外。及黑格郎、会龙、隆康等处。空隙荒地。请令各兵安插家口承垦。永为世业。照松潘卫地粮之例。按年起科。应如所请。从之　　

○辛酉。上诣恩佑寺行礼毕。回宫　　

○谕内阁。通州石路。两旁培土。最为紧要。前已降上□日交与地方官。但恐伊等未必实心培垫。著工部每季派出司官。前往查看。并谕地方官知之　　

○总理太平峪工程事务保德疏言。万年吉地、圈入旗民地亩。请照原地上中下三则。将易州入官地亩。加厚拨给。得上□日、拨给伊等地亩。著将辛亥年应纳之钱粮、宽免一年　　

○添设热河巡检一员。从署直隶总督唐执玉请也　　

○壬戌。以正红旗护军统领宗室哈尔吉、为右翼前锋统领。仍留凉州办理军务　　

○调湖广荆州左翼副都统阿克山、为江南江宁右翼副都统。升浙江杭州协领图森、为湖广荆州左翼副都统　　

○升江南安徽按察使冯景夏、为江南安徽布政使司布政使。调江南江苏按察使王纮、为安徽按察使司按察使。擢浙江杭州府知府乔世臣、为江苏按察使司按察使　　

○癸亥。陕西西安左翼满洲副都统陆实缘事革职。升署正白旗满洲副都统僧保、为陕西西安左翼满洲副都统　　

○大学士等疏言。殿试武举届期。请派王大臣、同原监试之大臣等。考验弓马技勇。得上□日、著庄亲王允禄、大学士公马尔赛、大将军公傅尔丹、都统侯陈泰、公同监考　　

○甲子。以礼部左侍郎吴士玉、正红旗汉军副都统韩光基、俱署刑部侍郎　　

○命山东巡抚岳浚来京陛见。以刑部右侍郎王国栋、署山东巡抚。吏部左侍郎刘于义、协办山东巡抚事务　　

○乙丑。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵　　

○遣官祭真武东岳城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之九十九




大清世宗敬天昌运建中表正文武英明宽仁信毅大孝至诚宪皇帝实录卷之一百　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。十一月。丙寅朔　　

