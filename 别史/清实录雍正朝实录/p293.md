<!-- { "loadSidebar": true } -->
○乙巳。谕内阁。逆贼吕留良、以批评时艺。托名讲学。今罪迹昭彰。普天共愤内外臣工咸以罪犯私著之书、急宜焚毁为请。朕以为从来无悖逆之大儒。若因其人可诛而谓其书宜毁。无论毁之未必能尽。即毁之而绝无留遗。天下后世更何所据以辩其道学之真伪乎。以故毁书之议。概未允行。顷者翰林顾成天奏称、吕留良所刊四书讲义语录等书。粗浮浅鄙。毫无发明。宜敕学臣晓谕多士。勿惑于邪说。爰命在廷儒臣、详加检阅。兹据大学士朱轼等、于其讲义语录。逐条摘驳。纂辑成帙。呈请刊刻。遍颁学宫。朕以逆贼所犯者、朝廷之大法也。诸臣所驳者、章句之末学也。朕惟秉至公以执法。而于著书者之为醇为疵。与驳书者之或是或非。悉听之天下之公论。后世之公评。朕皆置之不问也。大学士朱轼等、既请刊刻颁布学宫。俾远近寡识之士子。不至溺于邪说。朕思此请亦属可行。姑从之。以俟天下后世之读书者　　

○谕大学士等。侍读学士渣克旦、见今派往喀尔喀地方。操兵防范。著给还侍郎原衔　　

○礼部题。孝敬皇后百日。例应行致祭礼。但适值来年正月。请于十二月二十一日。行三满月致祭礼。二十五日。行百日致祭礼。从之　　

○丙午。实授诺尔浑、为兵部右侍郎　　

○旌表陕西固原州烈妇、陈茂生妻段氏。拒奸不污。被殴殒命。给银建坊、入祠致祭如例　　

○丁未。谕大学士等。纪成斌久历戎行曾有战功。是以朕加恩用至总兵官。后因大将军岳钟琪极力保荐。谓其可以大用。始将伊擢用四川提督。令在西路协赞军务。上年岳钟琪来京陛见。将大将军印信、交与纪成斌护理。乃纪成斌堤防疎忽。为贼人所窥。始则盗窃马驼。既则逼近军营。无所忌惮。此时纪成斌一筹莫展。幸赖樊廷等、奋力出击。以寡敌众。大挫其锋。而贼众始退。纪成斌之罪。诚擢发难数。朕犹暂宽其罪。俾得黾勉效力、以赎前愆。乃伊一年以来。怠忽逡巡。每见钦差大臣。但言我实乃巴尔库尔弁兵之罪魁。纪成斌有忝职守。深负朕恩。著革去提督。改为副将。交与岳钟琪、凡有差遣之处。令其效力赎罪。若仍不知愧悔。著即参奏严究。四川提督、著陕西延绥总兵官颜清如补授。陕西延绥总兵、著陕西沙洲副将张豹补授。纪成斌、著补授陕西沙洲副将　　

○又谕。派出古尔班赛堪地方驻防之鄂尔多斯王查木阳、四子部落王阿喇布坦多尔济、著各赏银一千两。鄂尔多斯台吉策旺多尔济、额默根索诺木、著各赏银五百两。征巢□刀准噶尔贼人喀尔喀贝勒册卜登、赏元狐帽一顶。貂皮马褂。犭□欠袍各一件。银五千两　　

○大学士等奏请派员、赴扎克拜达里克、推河、翁机三处地方。修筑城垣。得上□日、扎克拜达里克地方、著副都统衔马哈达原任巡抚图理琛等前往推河地方、著副参领桑吉柱等前往。翁机地方、著原任将军来文等前往　　

○都察院左副都御史阿兰泰、缘事降调。以加副都统衔阿成阿、为都察院左副都御史。加侍卫胡习礼副都统衔。俱仍留军营　　

○以宁古塔副都统塔尔岱、为内大臣。在军营参赞行走　　

○兵部议覆、福建总督刘世明等疏言。福建陆路武职官员。籍隶本省者。请于附近江西省拣选调补其江浙两省。陆路都司以上官员。请以本籍五百里之外缺题补。至拔补千总。仍照定例。止避本营。其千总题补守备。请照文官教职之例。止避本府。应如所请。从之　　

○改云南督标中军守备、广罗、腾越、剑川、三协中军守备、顺云营守备、贵州遵义黔西、二协左右营游击平远定广、二协中军守备、普安、永安、安顺、新添、平伐、仁怀、石阡等营守备、广西新泰、思恩平乐、庆远等协中军守备、上思龙凭、馗纛、上林、富贺、三里、麦岭等营守备各缺。俱为都司佥书。从云贵广西总督鄂尔泰请也　　

○云贵广西总督鄂尔泰题。广西镇安府向武土知州黄道远故。请以其子黄扆承袭。下部知之　　

○戊申。升正蓝旗前锋参领阿那布、为本旗蒙古副都统。仍留军营　　

○吏部遵上□日议覆。直省府州县等缺。地方之要简不同。人才之优绌各异。必人地相宜。方于吏治民生、均有裨益。嗣后除道府员缺。系请上□日补授并沿海沿河苗疆、一切应行题补之缺。仍照旧例遵行外。其同知通判知州知县内。经督抚册报系冲繁疲难四者俱全。或兼有三项之缺。最为紧要。请令各该督抚。于见任属员内。拣选熟谙吏治、品级相当之员。具题调补。所遗之缺。归部铨选。至冲繁疲难四项内。兼有二项、以及专有一项之缺。据各省册报。十居八九。若概归在外题补。恐外省调缺太多见任属员、不敷拣选调补之用。应照例。归于月分升迁。如初选之员。到任后、或人缺不称。仍令该督抚酌量具题、对调。再、各省丁忧病故、在外所开之缺。向来扣留。知照督抚。将试用人员委署。今冲繁疲难既经分别。则在外所开缺内。如系四项俱全、或三项相兼者。请照旧例扣留。令该督抚将见任属员选择调补。所出之缺。将试用人员署理。其不兼四项三项之缺。归部铨选。至嗣后有应设应改之缺。令该督抚即于改设本内。将四项或全或兼或专等因。分别声明。直隶各省。一体遵行。从之　　

○改四川抚标中军游击缺为参将。从四川总督黄廷桂请也　　

○己酉。恭纂圣祖仁皇帝实录圣训告成。礼部具仪注。监修总裁大学士等。奏请呈送大内尊藏。上御太和殿。设卤簿。奏乐。监修总裁、副总裁、纂修等官。奉表恭进实录圣训。行礼毕。诸王、贝勒、贝子、公、及文武各官等奏言、恭惟圣祖仁皇帝深仁厚泽。盛业隆猷。纂辑成书。庆流万叶。臣等不胜欢忭。礼当庆贺。上传制曰。皇考圣祖仁皇帝厚德丰功。弥纶宇宙。光天之下。知识之伦。莫不沾被圣化。歌咏太平。朕缵承统绪。于皇考一言一动。时时奉为法守。爰命大学士等、恭辑实录圣训。兹者纂修告成。朕得朝夕诵述。身体力行。亦俾万世子孙臣民。钦遵弗替。朕心慰悦。与卿等同之。于是诸王以下、文武各官。行庆贺礼　　

○庚戌。谕内阁。钦惟我、皇考圣祖仁皇帝神圣首出。临御万邦。六十余年。至德丰功。际天蟠地。自昔史册所载。罕见比伦。雍正元年。朕命大臣等、督率官员。敬谨纂修实录。昭垂万世。迄今九载。编辑成书。朕心嘉慰。应加恩议叙。以奖勤劳。监修总裁官、及纂修、提调、收掌、繙译、誊录等员。与执事人等。著查照康熙十一年之例、斟酌议叙。其筵宴赏赉。亦著该部察例行　　

○月祭孝敬皇后　　

○平郡王福彭疏报。修理陵工告竣。得上□日、平郡王福彭、督率官员等。修理永陵护堤。福陵水法石工。洁诚襄事。敬谨竣工。甚属可嘉。在事人员。著分别议叙。再、福陵红门前大路。与宝城甚近。车马俱由山根左畔行走。有关风水。著行文奉天将军、府尹、嗣后于浑河东南西南。无关风水之处。设立船厂。以渡行人。红门前大路、及山根左畔。严行禁止行走浑河以北。凡系风水之地所有草木不许擅动。至迁移房屋。禁止耕种地亩。著赏给房价。补还地亩　　

○封喀尔喀扎萨克辅国公阿努里、为固山贝子　　

○壬子。谕大学士等。贝勒阿宝、并伊子衮布、在西路军营甚属效力。阿宝又带所属兵丁防范游牧。殊为可嘉。著赏还伊郡王原爵　　

○以广东广州左翼副都统马士杰、署广东广州将军　　

○命左副都御史阿成阿、为绥远将军。马尔赛参赞　　

○癸丑。大学士等遵上□日议覆。据靖边大将军顺承亲王锡保参奏。喀尔喀郡王敏珠尔多尔济、扎萨克台吉成滚扎布、调往军营。逗留不至。扎萨克一等台吉鄂穆布济、擅离汛地。回往游牧。罪难宽宥。请将伊等郡王台吉、俱行革退。得上□日、王敏珠尔多尔济之祖墨尔根济农古禄什稀、乃喀尔喀内首领扎萨克。从前恭顺进贡。后遇噶尔丹之乱。甚属效力。此次调兵。敏珠尔多尔济迟误未到。或有别故。著将敏珠尔多尔济、成滚扎布、调取来京。扎萨克台吉鄂穆布济、既派在库布可尔地方驻劄。伊闻贼信。私离汛地。罪不可赦。犹能保守伊之游牧。未被贼掠。尚属可矜。著将鄂穆布济、亦调取来京。俱俟朕面询后。再降谕上□日　　

○授故奉国将军武格子牟尼保、为奉恩将军　　

○复设湖北孝感县马溪河巡检一员。改应山县平里市巡检为平靖关巡检。移驻三里店。从升任湖北巡抚魏廷珍请也　　

○裁四川松潘卫守备缺。改设龙安府同知一员。照磨一员。俱驻松潘。添设南坪巡检一员。从四川总督黄廷桂请也　　

○改河南督标中军守备缺为都司佥书。从河东总督田文镜请也　　

○宁远大将军岳钟琪奏报。哈密塔尔那沁等处屯田。收获青稞麦子共五千石。下部知之　　

○以故喀尔喀镇国公索诺木班珠尔子贡格阿喇布坦、袭爵　　

○甲寅。孝庄文皇后忌辰。遣官祭昭西陵　　

○百日。致祭孝敬皇后　　

○谕兵部。法尔萨、巴尔米忒、著委署护军统领。巴尔米忒、著给还都统原衔　　

○贵州按察使张体义、缘事革职。升贵州贵东道方显、为贵州按察使司按察使　　

○以广东海关监督准泰、署福建福州将军。福建陆路提督张起云、患病解任。以广东潮州总兵官王郡、署福建陆路提督　　

○乙卯。谕大学士等。今年陕西西凤二府。并同华等州属。挽运甘凉西肃等处兵米十五万石。各运户因驮载牛只疲乏。在甘借领库银一万八千余两。另雇牲畜转运。此项银两。应于运户原籍、即行催追还项。朕恐运户中、不无力量艰难者。已经降上□日。宽以一年之限。今据署西安巡抚马尔泰、布政使硕色等奏称。藩司衙门、有连年平余银两请充公用。朕思运户借领官银。虽系应还之项。然伊等领运兵米。如期运到。并无迟误。应加格外之恩。以昭奖赏。藩司衙门。既有平余银两。著照数抵还运户借领之项。免其催追。以示朕体恤秦民之至意　　

○丙辰。谕大学士等。古尔班赛堪地方。驻满洲蒙古兵五千名。甚属紧要。护军统领达尔济、著给与将军印信。令其总统。鄂尔多斯王查木阳、四子部落王阿喇布坦多尔济、俱授为副将军。原任散秩大臣四格、巴匝尔、原任侍郎傅鼐、俱赏给原衔。与副都统胡琳、并在参赞上行走。达尔济见在归化城著减从驰驿来京。面请训上□日。再赴军营　　

○丁巳。岁暮。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○遣官祭太岁之神　　

