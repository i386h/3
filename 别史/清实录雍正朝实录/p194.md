<!-- { "loadSidebar": true } -->
○兵部议奏。江南盗犯奚贵卿等行劫犯案甚多。今已缉获。其从前讳匿失察各官。请令该督查明参处。得上□日、向来各省地方官。疎纵盗贼。习以为常。故失察之案甚多。今拏获盗贼之后。若将年远失察官员。一一追问议处。不但案牍繁多。其中必有贤能之员因此受累罢斥者。且恐处分太众。以致缉捕审讯之人。有所瞻徇隐匿。亦未可定。嗣后定例、自雍正三年正月以后、失察盗案之官员仍照例查参处分。若失察在雍正三年以前者。一概免其查参议处　　

○丁酉。谕内阁。福建有乔学尹失出故纵各案及禅济布参奏台湾县知县周钟瑄等款皆有关系之事。必须特差大臣审理。始成信谳著吏部左侍郎史贻直前往。会同高其倬、刘世明等。一一秉公察审归结。史贻直、既奉差闽省。管理吏部事务公傅尔丹。又别有出差办理之事。伊等起程后。吏部尚书事务。著大学士张廷玉、刑部侍郎杭奕禄、暂行署理。其吏部行文批到诸事。著兵部侍郎杨汝谷代管　　

○升内阁学士汪漋、为工部左侍郎　　

○予故福建巡抚朱纲祭葬谥勤恪。赠兵部尚书　　

○己亥。诸王大臣等奏臣等敬观景陵宝城、所生瑞芝五本光彩辉灿。五色鲜润。钦惟圣祖仁皇帝。盛德崇功。超越隆古。深仁厚泽。并被群生。我皇上纯孝性成。至诚昭格。今兹景陵宝城。特产芝英。根荄挺茂。不附木石而生。茎盖坚莹。自禀瑰金之质。数合九天之中位色分五岳之方隅图牒希闻史册未载。臣等谨按帝王世纪云。尧治天下太和、芝草生于郊。孝经援神契云。王者至孝格天。则神芝生。又瑞命纪云。五行四时调和。阴阳之精。以生五色神芝。为圣世美符焉。请宣付史馆。昭垂万世。得上□日、朕以实心实政为本。不言符瑞。但今芝草生于景陵宝城。此我圣祖仁皇帝、昭示嘉祥景象。朕心不胜感庆。准照所请。宣付史馆　　

○赈福建侯官等八县、旱灾饥民　　

○庚子。谕吏部。国家政务。必得其人而后理。朕加意旁求。多方遴选。惟期庶司百职。俊乂在官。以收得人之效。但各职需人之处甚多。该督抚等、又屡屡奏请。而现在赴部铨选之员。不敷拣用。因思自古人臣为国。有以人事君之义。孔子论举贤才之道。亦云举尔所知。可见凡人生平。必有深知笃信之才。足备朝廷任使者。果其以公忠为心。自无荐举不得其实之理也。兹特降谕上□日。著京官大学士以下主事。以上之汉军汉人。外官督抚以下知县以上之满洲汉军汉人。每员各举一人。除现任知县以上官员、不必保举外。或系举贡生监。或系山林隐逸。果有品行才猷。可备任使者。即亲戚子弟、亦不必引避嫌疑。据实保举至外官所辖之现任佐贰杂职等属员。亦准其保荐。朕从政务需人起见。开诚布公。以期集思广益。内外大小臣工等、共受国恩。时怀报效。自应秉公据实、以展臣子之心。必无有徇私冒滥、以自蹈欺罔者。傥或举非其人。将来觉察。或试用不称。责有攸归。勉之。勉之　　

○谕兵部。据朝鲜国王李昑、咨礼部文。称本国贼党。恐有潜逃。恳饬关口防汛诇察等语。朝鲜世效恭顺。伊国逆犯。即系朝廷法所应诛之人。傥有逃入边口内地者。自当即为擒捕。著行文盛京山东等处边界地方官员。朝鲜之语言衣服。与内地民人迥别。易于稽查。傥有此等罪犯潜逃者。著即严拏解京。如有窝留藏匿等情。从重治罪　　

○升正红旗护军统领雅亲、为正黄旗蒙古都统。仍兼正红旗护军统领。镶红旗汉军副都统噶尔萨、为本旗蒙古都统　　

○工部遵上□日议覆。福建、浙江、江南、江西、广东、湖广、山东等省。额设内河外海战船。所关甚钜。承修之员。每有逾限不即修完。及修完而未能坚固者。因议处定例稍轻之故也。嗣后、修造战船。如有未至应修年限损坏者。请著承修之员、赔修六分。督修之员、赔修四分。仍将承修官革职。督修官降调。至勒限完工之期。过于紧迫。嗣后、小修大修。应各展限期。先期领银备料。傥仍有迟误。应照旧例各加一倍处分。其有承修之员、延挨请领。及该上司故意掯勒。并将未完之船、捏报完工者。分别从重议处。从之　　

○辛丑。户部议覆。升任浙江粮道蔡仕舢、条奏粮务事宜。一、押运官、宜令兼司监兑。一、卫所备弁、宜加操演。一、运丁宜严规避。一、白粮宜随漕粮并徵。均应如所奏。从之　　

○赈江南宿州灵璧二州县、雹灾饥民　　

○壬寅。上御太和殿视朝。诸王暨文武升转各官谢恩　　

○升左通政陈良弼、为太仆寺卿　　

○癸卯。以原任甘肃巡抚莽鹄立、署正蓝旗满洲副都统。兼署理藩院侍郎事　　

○湖南巡抚王国栋疏报。岳州九溪二卫、开垦雍正四年分田地一百三顷有奇。下部知之　　

○丙午。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之七十四


大清世宗敬天昌运建中表正文武英明宽仁信毅大孝至诚宪皇帝实录卷之七十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。十一月。丁未朔　　

○戊申。改四川成都府管粮同知、为管粮水利同知。经理都江以下各堰工。从四川巡抚宪德请也　　

○己酉。谕内阁。朕御极之初。即降谕上□日。令诸臣不必进献仪物。雍正三年冬。诸臣以初行吉礼。有进献器皿书籍笔墨者。朕酌收一二。随降上□日令在京大臣。嗣后停其进献。至在外督抚。进本省方物土宜。盖以土产诸物。乃各省所出。该督抚藉此以展其敬爱依恋之心。朕亦因以昭上下一体之谊。其物不嫌于轻微简略者。所重不系乎物也。今各省督抚中。尚有未能深体朕心。于土产之外、复以器玩进献者。朕思督抚职任封疆。用度繁多。特为筹画养廉之项。原以供其日用要务之需。安能尚有余资。购求古玩。傥在己不能购求。转向属员索取。尤为不可。人臣事君之道。惟在至诚至敬。岂仅在区区进献之丰美乎。傥能永矢丹诚。为地方安民察吏。荐举廉干。为国家供职分猷。其可宝可贵、岂不远胜于连城之璧乎。兹特再行宣谕。傥或仍有进献古玩者。则并其方物土宜、亦行摈却　　

○户部议覆。云贵广西总督鄂尔泰疏言、滇省蒙化、宁州、宜良等、七府州县。额徵粮米。运至兵多之州县。山路崎岖。艰于输挽。请照从前永折之价。每石折银九钱。解赴兵多之处。采买交仓。名曰轻赍。民实称便。其米多兵少各属。并请照例折价。应如所请。从之　　

○庚戌。谕户部。福建历年地丁钱粮。雍正四年册报。共未完银、四十四万二千一百余两。其或欠在官。或欠在民。从前未曾分别明晰。经朕特遣大臣、会同督抚。彻底清查。除查出官吏侵蚀那移亏空外。实在民欠银三十三万八千三百余两。朕思今年闽省州县。有数处微欠雨泽。收成谅不能十分丰足。若于明年徵收正额之外。仍带徵历年旧欠。恐民力艰于输将。兹特大沛恩膏。将康熙五十五年起、至雍正四年。民欠地丁银三十三万八千三百余两。概予蠲免。其有已徵在官者。即照数留抵雍正己酉年本户正赋。此朕惠养黎元、勤求民隐之至意。该督抚等、应仰体朕心。家喻户晓。并严饬州县等官。实力奉行。务俾小民均沾实惠。傥有不肖州县。阳奉阴违。或将已徵在官者。侵匿入已。仍作民欠开报。或将应行蠲免者。私自徵收。一经察出。定将州县官从重治罪。该督抚一并严加处分。再云南、贵州、四川、广东、广西等省。皆系边远地方。如有历年实在民欠钱粮。俱著该督抚详细查明。将实数具奏　　

○升江南江安督粮道葛森、为山西按察使司按察使　　

○癸丑。谕大学士九卿等。朕恭阅太祖高皇帝实录内。圣训昭垂。惟时以敬天为要务。谆谆诰诫。念兹在兹。迩来又览明太祖本纪所载当时训谕之词。亦皆原本敬天之意。是知天道昭明。鉴观有赫。与人事感孚、捷于影响。自古迄今。神灵首出之君。必皆以钦崇时宪、为盛德大业所由成。承烈显谟所由极。此明太祖之开创规模。与我太祖高皇帝。后先同揆。良有以也。夫天、覆冒万物。至高至远。而其实上际下蟠。惟一理为充周。人心之中。禀赋自天。其大公至正之理。即天之所以为天也。朕临御万几。日深乾惕。祇求事事上合天心。至在廷诸大臣。佐朕为理。有赞襄辅翼之责。一言一动。皆在上苍降鉴之中。亦当无时无事而不敬畏。岂可蔽于一己之私、不知旦明陟降之理乎。兹朕特以素所躬行实践者、广勖诸臣。诸臣当每日于所欲言欲行之事。一一揆度理义。惕然内省。必可上对天地、下自对其祖祢、而无愧无怍者。然后举而行之。则以自知之明。为自省之功。时刻纠处。庶无亵越。盖事之纯乎天理者。即以讨罚刑威、加之于人。而其实乃所以为善。事之违乎天理者。即以庆赏赐予、加之于人。而其实乃所以为不善。故凡违道干誉煦煦为仁、自谓不愧于天者。乃悖天之尤者也。可不慎乎。又若刑名之官。职司邦宪。为天下生命所关。操生杀出入之大柄。尤不可不知天道之精微。凡议重议轻。皆宜准之国法。推之人情。无枉无滥。协于咸中。乃可以为敬天畏天之实也。故非特徇私利己之念。毫不可萌。即揣摩朕意、妄为迎合。亦万万不可。夫人命至重。自古帝王所最慎。在朕之权衡成谳。斟酌详审。原无成见于胸中。诸臣有一毫迎合之见。则私意障蔽。天理无自而彰。势必宜宽而或严。宜严而或宽。既不能殚对越之诚。又安能适合朕意之所在乎。尔诸臣果能以循理为矜恤。以执法为常经。宽猛咸宜。至公至当。则天理之所昭垂。即必为朕心之所孚合。是揣摩迎合之私。原可以不事也。朕念一德一心、明良交泰之道。无有大于事天者。是以不惮谆详缕晰而著明之。尔诸臣其敬听无忽　　

○升正红旗参领李永升、为镶红旗汉军副都统　　

