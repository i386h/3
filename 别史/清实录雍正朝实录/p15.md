<!-- { "loadSidebar": true } -->
○兵部议覆。川陕总督年羹尧、条奏川陕事宜。一打箭炉之外中渡河口系通西藏要隘。不可无兵弹压请将分驻岚州之化林协守备移驻中渡。建立土城。拨把总一员。兵二百名。随往分防。一、保县在大河之南、为土番出入隘口。防汛不可不增。请拨威茂营千总一员。带兵一百名。移驻保县。以资防御。其应支月粮、即以威州所徵彝粮、就近支给。一、松潘口外、各番部落不一。而阿树一处、最为紧要。今止给以委牌、暂令土目管理。终不足见信于羌番。请给长官司职衔、以资钤束。一、建昌所属越巂卫地方、甚为寥阔。每多蛮猓出没抢夺。今仅设守备一员。兵二百五十名。实难分拨防御。请改设游击一员。现在守备、即为中军。再添千总一员。把总一员。兵二百五十名。共五百名。分防弹压。一、大金川土司之土舍色勒奔、曾因出兵羊峝、著有勤劳。请给以安抚司职衔。分小金川土司之势。一、乌蒙土府、地界最广。奸目达木等、自土司禄鼎乾故后。益逞凶暴。土舍禄鼎坤、禄为固、情愿擒献。俟二人擒献达木。给以土职。各管其地。一、州省满城营房、有官生捐资盖造者。准予议叙。一、川省军前效力之武进士、武举、自备鞍马资粮。勤劳口外。武进士、请题补守备。武举、请拔补千总均应如所请。从之　　

○追封下嫁和硕额驸兴德之和硕格格为和硕怀恪公主。遣官致祭、修坟立碑如例　　

○乙酉。上诣寿皇殿行礼　　

○谕部院各衙门。凡一应衙门卷案。各有典守之官稽查引据全以旧档为凭。此固一代之典册、六官之掌故、不得视为具文也。收贮卷案。封禁虽严。而翻阅查对、不能脱书吏之手。盗取文移改易字迹百弊丛生。莫可究诘。嗣后司官迁转。将所掌卷案。新旧交盘。各具甘结说堂存案如有疎失、换易等弊。一经发觉。与受同罪。尔各部院衙门、急宜查核清楚。设法封贮。永杜弊端不得因卷案浩繁、畏难退沮。其交盘事例。尔部院诸臣、公同确议具奏。寻议、各衙门卷案、俱应呈堂用印收贮。遇有查阅。满汉司官、亲身验看。升转之日。出结交代并请拣发专写档案笔帖式。三年无误保送补用。从之　　

○谕吏部。各省督抚衙门事繁、非一手一足所能办。势必延请幕宾相助。其来久矣。但幕宾贤否不等。每有不肖之徒勾通内外。肆行作弊。黜陟属员则清浊混淆申理狱讼、则曲直倒置。败督抚之清节误督抚之功名。彼则置身事外、饱槖而去。殊属可恨。夫今之幕客、即古之参谋记室。凡节度观察等使。赴任之时。皆徵辟幕僚功绩果著。即拜表荐引。彼爱惜功名。自不敢任意苟且。嗣后督抚所延幕客。须择历练老成、深信不疑之人。将姓名具题。如效力有年果称厥职。行文咨部议叙。授之职位。以示砥砺。该部详议具奏。寻议、各省督抚应将幕客姓名、造册报部勤慎无过者、照应得职衔即用无职衔者、量给职衔特疏举荐者从优议叙。如徇私保举照徇庇例议处从之　　

○丙戌。上诣皇太后宫、问安　　

○谕吏部行取知县今年著停止俟雍正二年举行　　

○谕都察院御史巡城。关系紧要嗣后缺出通行开列具题候朕点用　　

○升二等侍卫郎泰为景陵总管　　

○户部右侍郎赫成额、差往归化城以侍读学士托时、署户部侍郎　　

○戊子大学士等纂圣祖仁皇帝实录首篇、及首卷二册进呈御览上敬谨阅毕谕曰纂修是如有应入条件仍著陆续纂入　　

○谕内阁。江苏巡抚吴存礼、将署理上海县同知郑山、题请革职留任、催追亏空钱粮。郑山既系贤能遴选署印之员。何至亏空钱粮。此项亏空应将遴委郑山署理之上司查明、令其分赔。嗣后凡委署印应遴选贤员署理如署印官亏空钱粮著落遴委署印之督抚布政使分赔如有将亏空钱粮勒逼接任官收受情由。著接任官开列情由、竟报部科。该部科即行据实奏闻　　

○追封皇后之父原任内大臣步军统领费扬古、为一等公。致祭一次修理坟茔。其子孙袭封一等侯　　

○追赠一等公佟图赖、为太师。一等公佟国纲、佟国维、俱为太傅　　

○封川陕总督年羹尧、为三等公　　

○调镶蓝旗蒙古副都统满丕、为正红旗满洲副都统。升正黄旗护军参领博尔吞、为镶蓝旗蒙古副都统王府长史林柱玉、为镶红旗汉军副都统陕西西宁总兵官王以谦、为镶白旗汉军副都统　　

○己丑。谕都察院巡视五城御史、每城设满洲汉军汉人三员太多。以后只派二员。汉军汉人、合派一员。笔帖式、亦随御史更换　　

○以内阁学士查嗣庭教习庶吉士　　

○旌表河南祥符县烈妇卢廷宣妻靳氏守正拒奸被刃殒命给银建坊如例　　

○庚寅。谕大学士等。侍郎王懿、在军前效力已久。亦有年纪。著原任江西巡抚王企埥、前往更换、协办军需钱粮。现今大将军处事少。兵部侍郎渣克旦。原任湖北巡抚张连登、吏部侍郎王之枢、著俱交与年羹尧、在布隆吉尔地方、垦地筑城。仍带原品效力　　

○追封下嫁和硕额驸舜阿颜之和硕温宪公主、为固伦公主。遣官致祭　　

○调刑部右侍郎黄叔琳、为吏部左侍郎。升署陕西甘肃巡抚光禄寺卿卢询、为刑部右侍郎。以甘肃布政使傅德、署理甘肃巡抚　　

○调工部右侍郎常寿、为兵部左侍郎。升内阁学士尹泰、为工部右侍郎。擢户部郎中诺敏、为内阁学士。署工部侍郎事　　

○辛卯。以刑部左侍郎王景曾、在礼部侍郎行走。擢额外御史马尔齐哈、为额外内阁学士。署刑部侍郎事　　

○升江南安徽布政使石文焯、为河南巡抚。福建按察使董永艾、为江南安徽布政使司布政使　　

○升四川按察使高其佩、为光禄寺卿。办理刑部侍郎事　　

○解四川布政使戴铎任。升吏部郎中罗殷泰、为四川布政使司布政使。擢知府衔管甘州同知事彭振翼、为四川按察使司按察使　　

○江西南赣总兵官马良灿、缘事革职。调陕西兴汉总兵官董玉祥、为江西南赣总兵官。升四川永宁副将吴正安、为陕西兴汉总兵官。调四川重庆总兵官杨尽信、为陕西西宁总兵官。四川松潘总兵官路振扬、为四川重庆总兵官　　

○升四川化林副将周瑛、为四川松潘总兵官。带兵驻劄乂木多地方　　

○壬辰。上诣寿皇殿行礼　　

○谕总理事务王大臣等。吴尔占所犯之罪甚重。朕即位伊始。未曾诛戮一人。吴尔占又系宗室。朕不忍将伊即正典刑。著从宽免死从前伊父获罪于皇考。贬其亲王之爵。伊等怨望。肆行诽谤。皇考深知伊等、承袭王爵者不知感恩。不承袭者又生怨望。是以未令承袭。伊等希图王爵。互相倾害。陷伊宗嗣于死地。色亨图、又觊觎王爵。各处钻营。卒不能得。复生怨望。去年在南海子、举止傲慢。以致皇考震怒。伊等俱属无知妄乱。不安本分之人。不可容留京师。经希之子、并吴尔占父子、色亨图父子、给假五日料理。发往盛京。到盛京时、无论城内城外、令其在五十里内居住。伊等属下佐领、交与该旗请上□日。朕另有处置。包衣佐领内、令其酌量力能养赡人数带往。其余交该旗请上□日。至于一切器用。交与伊随往之家人。限两个月、务令收拾清楚。起身前去。不可潜留一人。傥仍来往京师、暗通音信。彼时朕不得已、定按律治罪　　

○调江西布政使许兆麟回京。以候补道员石成峨、为江西布政使司布政使　　

○癸巳。上诣皇太后宫问安　　

○谕总理事务王大臣等。朕降上□日速议事件。每至迟延。应定限速结。议政九卿会议事件。亦有待一二人不至、以致耽延者。嗣后议政九卿会议事件、纵使一二人有事不至。现在之人、即列衔定议。其未到者、不必列衔。经朕查问。本人各自陈奏寻议、以奉上□日速议事件、定于五日内完结。从之　　

○转礼部右侍郎景日昣、为左侍郎。升内阁学士蒋廷锡、为礼部右侍郎。仍在学士里行　　

○吏部遵上□日议覆。直省督抚兼衔。查川陕总督。统理西安甘肃四川三处事务。控制番羌。两江总督。统理江苏安徽江西三处事务。地连江海。俱应授为兵部尚书兼都察院右都御史。其余总督、及各省巡抚。仍照旧例。由各部侍郎、以及别项官员补授总督者。俱改为兵部右侍郎、兼都察院右副都御史。由侍郎补授巡抚者。亦改为兵部右侍郎、兼都察院右副都御史。由学士、副都御史、及卿员、布政使补授巡抚者。俱授为右副都御史。由左佥都御史补授巡抚者。改为右佥都御史。永为定例。从之　　

○礼部议覆。福建巡抚黄国材疏奏、琉球国进贡头号船内。贡使、表文、及方物。一半沉海。所到二号船内彝目应准其返国令补具表文方物进呈。得上□日。琉球国进贡使臣毛宏健等。所坐头号船内人员俱冲礁覆没。甚属可悯所失表文方物免其补进。二号船内所存方物。交与来使带回。仍准作进贡。其赏给之处。著察例具奏。所赏之物。行文该地方官赏给。令其起程　　

○甲午。谕内阁礼部。至圣先师孔子。道冠古今。德参天地。树百王之模范。立万世之宗师。其为功于天下者至矣。而水源木本。积厚流光。有开必先。克昌厥后。则圣人之祖考。宜膺崇厚之褒封。所以追溯前徽、不忘所自也。粤稽旧制。孔子之父叔梁公。于宋真宗时、追封启圣公。自宋以后。历代遵循。而叔梁公以上。则向来未加封号。亦未奉祀祠庭。朕仰体皇考崇儒重道之盛心。敬修崇德报功之典礼。意欲追封五代并享烝尝用伸景仰之诚。庶慰羹墙之慕。内阁礼部可会同确议具奏　　

○以左翼前锋统领弘昇为镶白旗满洲都统　　

○以淳郡王允祐、管理左翼四旗都统事务。镶白旗满洲副都统纳秦、管理左翼四旗护军统领军务。辅国公阿布兰、管理右翼四旗都统事务。镶红旗汉军都统吉当阿、管理右翼四旗护军统领事务　　

○以都察院左佥都御史嵇曾筠、为河南乡试正考官。翰林院侍讲文岱、为副考官。侍讲王传、为山东乡试正考官。贵州道御史柯乔年、为副考官。内阁学士查嗣庭、为山西乡试正考官。编修鄂尔奇、为副考官　　

