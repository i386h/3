<!-- { "loadSidebar": true } -->
筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。九月。癸酉朔。擢监察御史纳尔泰、为光禄寺卿　　

○乙亥。谕刑部。国家刑名。最关紧要。而九卿秋审定拟。尤为谳狱大典。各省抚臣所奏。若轻重不同。九卿当悉心斟酌。务期画一。以成协中之治。假使宽纵者仍其宽纵。严刻者仍其严刻。则各省刑名。委之督抚。更无余事。又何用廷臣之集议乎。嗣后秋审案件。若其中有应改而不改、及不应改而妄改者。经朕察出。定将九卿从重议处。若九卿及与议之官员等、意见或有不同。准两议陈奏。请上□日定夺。即众人皆同。而一人独异者。亦准陈奏　　

○丁丑。谕内阁。各省所定府州县冲繁疲难等缺。多未确当。著各该督抚再行详细查明。据实具题。如具题之后。将来接任督抚、仍有题请更改者。将原题草率之督抚。交部议处。其苗疆烟瘴边远等缺。亦著一体分晰确当具奏。如有疎忽。亦照此议处　　

○礼部议覆。江西布政使李兰条奏、故唐御史中丞张巡、见危授命。保障江淮。江西居民、庙祀最盛。捍御鄱阳一湖。屡昭显应。请加封赐祭。应如所请。从之。寻封为鄱阳湖显佑安澜之神　　

○议叙进巢□刀四川紫古哵儿斯堡贼番功。游击傅宏礼等、及阵亡受伤兵丁。升衔赏恤有差　　

○戊寅。兵部议覆。直隶总督李卫疏奏、裁改官弁兵丁事宜。一、张家口协标。请裁左营游击一员。左右营守备二员。千总五员。把总九员。改右营都司、为左营中军守备。一、改张家口路标参将为游击。添设千总二员。把总三员。裁柴沟营参将一员。改柴沟营守备为都司。一、改龙门路游击为都司。所辖赵川堡守备为千总。添拨龙门路属长安岭把总一员。改长安岭都司、归宣化镇管辖。一、改石匣营副将、为提标前营游击。裁守备一员。千总一员。把总三员。一、裁顺义营游击一员。撤原拨居庸路把总一员归本营。改怀来路参将为都司。怀来路中军守备为怀来城守备。一、添设岔道汛守备一员。永宁路千总一员。东马营外委把总一员。一、移石匣营守备一员、驻天津镇。添拨宁河县把总一员。韩村外委把总一员。一、改顺德广平两营都司、俱为游击。各添拨千总一员。外委把总一员。杜胜营、添拨千总一员。外委把总一员。一、移开州千总一员、驻临洺关。添拨开州城守备一员。把总一员。高家铺等集外委把总。磁州彭城镇外委把总各一员。一、移易州马水口外委把总一员、驻黄庄司。紫荆关外委把总一员。驻奇峰口。原设官庄岭汛兵驻孔哥庄。添设马水口把总一员。涞水县把总一员。一、改河协城操营守备、为景州营守备。移城操营外委把总一员、驻大龙湾。南皮县外委把总一员、驻冯家口。冯家口把总一员、驻南皮县。一添拨马水口营固城店把总一员。撤原拨高阳新安二县之河协外委把总二员。回本营。添拨高阳新安外委把总各一员。一、添设张家口外太平庄把总一员。黑河川千总一员。一、宣化府属之沙城。延庆州属之永宁城。并古北口城内。各添设巡检一员。一、古北宣化沿边等处。新募兵五千四百名。应分别裁汰者。二千三百零六名。此内人材不堪。准令归农者三百三十六名。拨补旧额老弱兵二百二十五名。再于蔚州、独石、龙门等营。添派四百七十名。于拱极、通州、畿南各府等营。添派五百七十八名。余六百九十七名。俱归督标。以补新营召募之数。均应如所请。从之　　

○己卯。升署直隶宣化总兵官补熙、为江南提督。以原任江南提督南天祥、署直隶宣化总兵官　　

○庚辰。遣官祭历代帝王　　

○遣官祭城隍之神　　

○辛巳。吏部议覆。宗人府府丞张国栋条奏、贤良方正出身人员。原因行止端方。才品素著。始庸保荐。得官之后。除因公诖误、仍照定例议处外。如犯贪酷不法等案。应分别加倍治罪。至原保举之州县道府、及不能查出之督抚等。亦请分别。加等议处。应如所请。从之　　

○户部议覆。正监旗汉军副都统祖鲁条奏、旗员在河工效力年久者。往往潜住在外。不复归旗。请饬令河道总督、详加考核。其不熟悉河务者。照外任旗员例、勒令归旗。至谙练河务、应行留工人员。其家口悉照外省驻防例、分别旗分、注明丁册、移咨该旗。傥有逗遛隐漏等弊。查出、照归旗违限例治罪。应如所请。从之　　

○壬午。以翰林院侍读王安国提督广东肇高学政　　

○甲申。遣吏部侍郎吕耀曾、大理寺卿德福、往贵州宣谕古州等处苗蛮人等。谕曰。朕为天下生民主。抚御万方。凡有血气。皆吾赤子。莫不望其遂生复性。以同受朝廷之德化。是以各省苗猺猓獞、种类虽殊。皆渐次经理。化其顽梗。期其善良。况尔古州等处苗人。尤非僻处穷边者可比。地界在黔粤两省之中。与内地人民、土壤交错。乃从前恶习相沿。罔知法度。恃其险阻。出没无常。扰害居民。邀截行旅。且即同类之中。自相讎杀。报复相寻。以强陵弱。以众欺寡。视劫夺为固然。等人命如草芥。此等残忍之风。朕实深为悯恻。故于数年前。命封疆大臣等、经理化导。其怙恶抗拒者。不得不惩以兵威。而革面革心者。悉加意抚绥。俾游乐土。今苗疆诸事就绪。凡尔苗众。皆为服教向化之良民矣。不但朕民胞物与一视同仁之怀于焉大慰。即尔苗众。亦当知去危苦而就安全。离汤火而登衽席。岂非尔古州等处从来未有之美俗乎。如果自兹以往。戕贼之念不萌。顽梗之心不作。安居乐业。守法奉公。朴者优游于耕凿。秀者沐浴于诗书。尔等苗众。与土著之民。一同上进。且使尔子子孙孙、服畴食德。永受国家教养之福。岂不善欤。今因苗疆奠定。特遣大臣、会同该省文武大员。亲历古州等处。宣朕谕上□日。并加赏赉。尔等苗众、其仰体朕心。祗遵朕训。父教其子。兄勉其弟。族党亲朋、互相劝励。共敦善俗。永息刁风。以副朕育正群生之至意　　

○乙酉。以翰林院侍读刘统勋、编修梁诗正、俱充日讲起居注官　　

○改顺天府北城黄土司巡检、为清河巡检驻清河。从顺天府府尹陈世倕请也　　

○丙戌。工部议覆。山东巡抚岳浚疏言、德州系卫河回溜顶冲之处。每遇雨水骤发。直溃东堤。查城北有哨马营地方。在卫河东岸。应于此地、开挑新河。建滚水坝一座。两岸各筑遥堤。酌开涵洞四座。以资宣洩。应如所请。从之　　

○丁亥。吏部等衙门议覆。升任云南临元总兵官董芳疏言、云贵川广等省苗疆地方。请照台湾例、令文武官弁互相稽察。文职同知以下等官、武职游击守备以下等官、如有将苗夷科派扰累等情。除该员弁参处治罪外。其同城文武、代为容隐、不行揭报者。查出一并分别议处。至边地山箐深密。道路崎岖。该管官弁、如不亲身前往。致生事端。亦令文武官弁、互相稽察。违者查参议处。均应如所请。从之　　

○戊子。谕内阁。各省生童、往往因与地方有司争竞龃龉。相率罢考。此风最为恶劣。士为四民之首。读书明理。尤当祗遵法度。恪守宪章。化气质之偏。祛嚣凌之习。况国家之设考试。原以优待士子。与以上进之阶。凡此生童。不知感戴国恩。鼓舞奋勉。而乃以私忿罢考。为胁制官长之计。有是理乎。嗣后如果该地方官有不公不法、陵辱士子等情。许令生童等、赴该上司衙门控告。秉公剖断。傥不行控告。而邀约罢考。即将罢考之人。停其考试。若合邑合学俱罢考。即全停考试。该部妥议通行　　

○以署镶红旗满洲副都统伊兰泰、为正红旗蒙古副都统　　

○浙江提督万际瑞、因病乞休。允之。升江南苏松水师总兵官李灿、为浙江提督。福建台湾水师副将陈伦炯、为江南苏松水师总兵官　　

○改湖北黄冈县下庶乡等地方、归黄州府同知管理。团风等地方、归通判管理。从湖广总督迈柱请也　　

○辛卯。谕内阁。嗣后凡缮写谕上□日进呈时。将朱笔更改者。遵照誊写。与朱笔所改之上□日。一并呈览。再从前各部院衙门。八旗、缮写谕上□日进呈。经朕朱笔更改者甚多。并著各处查出誊写。与朱笔所改之上□日。一并呈览　　

○工部尚书海寿、缘事解任。以刑部尚书宪德、兼理工部尚书事。升翰林院侍读学士张廷瑑、为詹事府詹事　　

○升步军统领鄂善、为正蓝旗满洲都统。仍兼步军统领事务。以刑部尚书宪德、署正红旗满洲都统　　

○刑部议覆。四川巡抚鄂昌疏言。凡因奸致死人命。分别已未成奸定例。惟伤人未死者。例内未经议及。请嗣后除强奸妇女、止以手足行强者。已成未成。仍照凡奸本律。如因强奸执持金刃凶器。戮伤本妇。及拒捕致伤旁人。已成奸者、拟斩监候。未成奸者、拟绞监候。应如所请。从之　　

○壬辰。升正红旗护军统领阿岱、为左翼前锋统领仍留军营　　

○西路副将军张广泗等奏报。本年九月初四日。吴尔图水、有贼数百人。夥聚藏匿。臣即飞饬副都统班第、达什、原任总兵张元佐、游击郎建业、于初五日五鼓。齐赴喀桃以南芦草沟一带。复飞饬固原提督樊廷、带兵赴鹻泉子地方。分路搜巢□刀。果于喀桃、遇见贼夷潜伏。我兵夺据山梁、冲入贼队。连败贼众。遂越过噶顺。直抵鄂龙吉大坂。计斩贼四百余人。生擒三十六人。身负重伤者甚众。所获马匹器械口粮等物无算。追杀一百七八十里。余贼远遁。得上□日、张广泗调度分遣。悉协机宜。在事将弁兵丁等。俱各奋勇直前。得获全胜。甚属可嘉。著从优议叙赏赉。署大将军查郎阿、虽奉调来京。然自统兵以来。与张广四同心协力。整饬戎行。鼓励士气。此番克捷。亦由查郎阿平日训练整顿之所致。著一并交部从优议叙　　

