<!-- { "loadSidebar": true } -->
○戊戌。上御乾清宫西暖阁。召皇子、诸王、大学士、学士、各部院寺堂官、詹事府、翰林院、科、道、及武大臣之能诗者九十四员。至乾清宫。赋柏梁体诗。钦定八庚韵。朱书黄签。分给诸臣各一字。授几赐坐。笔墨灿陈。酒肴并列。内侍传谕曰。今日赋诗式燕。用昭君臣一体之谊。诸臣毋得过拘礼节。能饮者不必限以三爵。诸臣聆谕。方共持杯染翰。御制先成。命大学士张廷玉、捧示诸臣。涵盖万有。义蕴精深。诸臣诗句、次第构就。书于分韵黄签进呈。皇子、诸王、及大学士、九卿等、至御前进酒上寿。上亲赐皇子、诸王、大学士、尚书、都统等饮。命皇子诸王、分赐诸臣饮。诸臣叩首跪饮毕。趋候于乾清门外。少顷、复召至乾清宫。上升宝座。皇子、诸王、及文武诸臣、分东西两班序坐。作乐。进膳。赐食。演剧。宴毕。王以下诸臣、叩头谢恩。趋出。复颁赐糕饼瓜果等物有差。上亲制序文。宣示诸臣。序曰。朕继大统。惟朝乾夕惕。兢兢仰法皇考。期贤哲盈廷。民康物阜。永承至隆之圣治。尝思古之明良、赓歌喜起。君臣一德同心。旷代为之欣慕。今在廷臣工。协衷以资赞理。顾瞻济济。皆我皇考数十年教育栽培之所诒也。是以庶政具举。兆民乐业。朕实嘉赖焉。康熙二十一年春。圣祖于乾清宫开昇平之。振赓扬之歌。盛称一时。美冠千古。今丙午九月。节届重阳。览百谷之斯登。忻三农之有稔。光风溢目。海宇澄清。爰集王公卿尹。用陈几筵。笑言勿禁。威仪不拘。相悦于一堂。弗限夫三爵。然礼著享燕之义。诗有嘉宾之咏。古君臣于饮食燕会间。即具献纳拜扬之典也。唐虞文武之世。休风如昨。朕与诸卿、宜则傚之。今用柏梁体。朕为倡始。诸卿递成篇什。今日也。非徒命酒徵歌。扬华摛藻。盖欲昭圣祖养育之深恩。朕廷泰交之雅会。垂之奕世。永传斯事云尔。御制天清地宁四序成。赓歌拜手颂昇平。和硕诚亲王臣允祉卿云旭日映金英。和硕恒亲王臣允祺恩覃九有仰文明。和硕怡亲王臣允祥普天率土庆时亨。和硕庄亲王臣允禄愿抒愚忱体维城。多罗果郡王臣允礼湛恩渥泽周群生。皇四子臣弘历太和景象弥寰瀛。皇五子臣弘昼九族敦睦沐恩荣。多罗顺承郡王臣锡保御筵陪侍玉瑽琤。镇国公臣德普一庭和气庆丰盈。保和殿大学士臣马齐素餐帷幄愧调羹。文华殿大学士臣嵩祝皇衷感召惟至诚。文华殿大学士臣田从典老臣瑶席献寿觥。文渊阁大学士臣高其位梯航万国歌永清。文渊阁大学士臣张廷玉黜陟维公玉衡呈。吏部尚书臣查弼纳均平九式百度贞。户部尚书臣蒋廷锡仁风四洽天宇晴。礼部尚书臣李周望声灵赫濯昭鸿名。兵部尚书臣蔡珽求厥明允先平情。刑部尚书臣塞尔图虞廷弼教忝秋卿。刑部尚书臣励廷仪职司水土任匪轻。工部尚书臣李永绍圣德刚健符乾行。都察院左都御史臣福敏千八百国胥朝正。都统臣巴颜德珠联璧合佳瑞并。都统兼刑部侍郎臣高其佩锡寿兆民齐篯彭。侍郎授为一品臣登德恪襄六计声教宏。吏部左侍郎臣查郎阿澄清官叙在铨衡。吏部右侍郎臣王沛憻版图恢廓周八纮。户部左侍郎臣常寿蔚兴文教广汇征。礼部右侍郎臣塞楞额天章烂熳云霞赪。礼部右侍郎臣魏方泰止戈偃武靖鲵鲸。兵部右侍郎臣杨汝谷河海清晏环神京。工部左侍郎臣郝林蓬莱佳张锦棚。内阁学士臣胡煦阴阳调和奏六茎。内阁学士臣何国宗佐持风纪严章程。左副都御史臣杭奕禄大化翔洽绥烝氓。左副都御史臣刘师恕九重乾乾日励精。副都统臣马喇凤城佳气拂霓旌。副都统臣李淑德宫酝香浮翡翠罂。宗人府府丞臣唐执王琪花璀璨光兰蘅。通政使司通政使臣缪沅彤廷仙乐谐韶韺。詹事府詹事臣鄂尔奇声香昭格洁牺牲。太常寺卿臣邹汝鲁嘉禾叠产供粢盛。顺天府府尹臣刘于义宣扬德化人欢迎。署理江苏巡抚臣陈时夏天厨惠赐饫珍烹。右通政兼光禄寺少卿臣罗其昌承平雅颂音噌吰。大理寺少卿臣吴隆元梧冈翙羽来凤鸣。少詹事臣伊尔敦桥门璧水波澄泓。少詹事署国子监祭酒事臣张廷璐蓼萧燕誉莪菁菁。太常寺少卿臣李钟峨卷阿献赋钦睿评。翰林院侍读学士臣阿尔赛青坛祗肃侍躬耕。侍读学士臣逢泰夙夜精白臣心盟。侍读学士臣德龄鱼依蒲藻鹿食苹。侍读学士臣吴襄叨随鸳序愧瑶琼。侍讲学士臣世禄萸囊拜锡逾赐樱。侍讲学士臣阿宁阿承天雨泽滋春萌。右春坊右庶子臣蔡世远风暄日丽鸟鸣嘤。侍读臣索柱五音从律和球锽。侍讲臣春台星云糺缦辉长庚。侍讲臣廖赓谟百僚佩玉鸣锵铿。鸿胪寺少卿臣吕谦恒香芬御茗辨旗枪。右赞善臣彭廷训湛露恩浓仙掌擎。修撰臣于振和鸣宫树听秋莺。编修臣狄贻孙铜壶昼漏声丁丁。编修臣缪曰藻天香碧落飘浮霙。编修臣吴应棻紫烟瑞霭互回萦。编修臣习寉□冏承恩馆阁供使令。编修臣梅珏成书天禄藜火晶。编修臣邹升恒石渠东观储琼瑛。编修臣马金门世直丹禁怀屏营。编修臣励宗万璅闱分校撷玑珵。编修臣邵基礼陶乐淑化自更。编修臣李钟侨仁渐义摩俗靡争。编修臣姚之骃三秋瑞谷充箱籯。编修臣徐本玉斝膏凝琥珀饧。编修臣牧可登碧香丹实罗金橙。编修臣凌如焕甘分珍果骈珠璎。检讨臣卫昌绩堂上堂下调琴筝。检讨臣舒大成东序西序吹簧笙。检讨臣杨椿佳时云日焕轩楹。检讨臣巩建丰新开蕊榜欢庠黉。检讨臣吴涛南薰解阜聆鏦铮。礼科给事中臣张鸣钧尚方玉食传香粳。礼科给事中臣杨尔德监史不设心先酲。兵科给事中臣邱尚志璇题丹墄仰峥嵘。刑科给事中臣姜颖新尧樽惠泽逮簪缨。工科给事中臣阎圻舜日丽照倍晶莹。监察御史臣尹秦左图右史玉案横。监察御史臣高维新所宝维贤轻白珩。监察御史臣程仁圻不须珍羽贡双晴。监察御史臣汤之旭钧天迭奏何砰鍧。监察御史臣梅琮重阳令节开九闳。监察御史臣钱兆沆帝庸作歌畅元声。监察御史臣李璇盈庭喜起臣邻赓。监察御

史臣陶正中

　　

○己亥。谕吏部。月选各官、考试履历条奏。原以观其学识。即知将来之趋向。今考试各官内。将所进履历条奏、询问本人。竟有不能奏对者。明系倩人代作。甚属不合。嗣后如仍有豫倩亲友代作者。一经查出。将代作之人与本人。俱以违上□日例治罪　　

○以顺承郡王锡保、管理镶蓝旗满洲都统　　

○淮关监督年希尧、参奏原任监督庆元贪婪劣迹。得上□日、庆元莅任年余。朕闻其声名不好。曾屡次询问张大有。令其据实陈奏。张大有坚称庆元秉公奉职。商民皆便。朕又询问张楷。张楷亦称庆元居官甚善。朕以二人陈奏之言、自属可信。故将庆元留管淮关税务。今览年希尧参奏庆元劣迹多端。商民含怨。则从前张大有、张楷、徇私妄奏可知。年希尧所奏庆元款迹。及伊不法之家人。俱交与黄炳、齐苏勒审理　　

○湖广提督赵坤奏报。沅州奸民谢禄正等、盘踞山谷为盗。遣兵缉拏。谢禄正尚未擒获。请将地方官议处。得上□日、不法匪类。藏匿山谷。盗窃为非。地方文武大吏、遣兵缉拏。预先若有调度。何难即时擒获。乃发兵千余名。而贼徒竟敢抗拒。贼首公然逃脱。则大吏全无布置。委用非人。而弁兵之怠玩可知矣。且此案起于康熙六十一年。此数年来。地方文武大吏。何故因循疎忽。纵盗养奸。并不早行缉捕。著加查询　　

○顺承郡王锡保奏。阿其那、染患呕症。前于初一日奏闻。奉上□日、将阿其那用心调养。欲食之物。悉著给与。臣遵上□日令太监给与调养。至初五日、阿其那病势加增。不进饮食。初十日病故。报闻　　

○庚子。以礼部右侍郎塞楞额、署理山东巡抚　　

○广东巡抚杨文乾疏报。广东广州、潮州、肇庆三府、开垦雍正三年分、田地四十九顷。下部知之　　

○云南巡抚管云贵总督事鄂尔泰题。云南永北土知府阿锦辉故。请以其弟阿锦先承袭。下部知之　　

○辛丑。降工部左侍郎明图、为内阁学士兼礼部侍郎　　

○云南巡抚管云贵总督事鄂尔泰题。猛卯安抚司衎珌故。请以其子衎志承袭。下部知之　　

○壬寅。谕内阁。张楷由道员拔至巡抚。理应感恩报效。乃到任以后。惟务沽取虚名。于地方事务、全不经心料理。朕降上□日训饬。而伊奏称臣有洁己爱民之心。无振作有为之能。大凡爱民之政。莫大于察吏缉盗。张楷在任。纵容不肖官吏、盐枭盗贼、为害地方。朕访知贪劣不及官员。指名令其参奏。伊始行参奏。朕访知盐枭私贩。指名令其缉拏。伊始行缉拏。数年来、裨益地方之事。无一可称。乃公然以爱民自夸于君父之前。又洁己二字。乃朕奖励臣下之语。张楷何得以此自居乎。且为大吏者。激浊扬清。兴利除害。皆职分以内之事。朕不知如何谓之振作。如何谓之有为。朕之谆谆训诲者。不过欲地方大吏、各勉其职。各尽其道。以为息事宁人之本。何尝以苛刻为能。察察为明。而令督抚等生事以滋扰乎。以朕绥靖地方之心。而张楷视为烦扰地方之事。其意不过欲姑息优容。得宵小之欢心。而不顾国家之法度。使名归于己。而怨归于上。尚得谓之知君臣之大义乎。著将张楷革职锁拏。严审定拟　　

○升詹事府詹事鄂尔奇、为工部左侍郎　　

○云南巡抚管云贵总督事鄂尔泰题。腾越州盏达副宣抚司刀思琳故。请以其子刀思弼承袭。下部知之　　

○甲辰。谕内阁。古者射御居六艺之中。圣人所重。本朝开国以来。骑射精熟。历代罕有伦比。旗人凡少长贵贱。悉皆专心练习。未有一人不娴熟弓马者。士子应试。必先试其骑射合式。方准入闱。盖恐其专习文艺。或致骑射生疎。故先以此试之。即今部院堂司官、亦每月如期在本旗教场。该管都统佐领看练弓马。所谓有文事者必有武备。创制立法之意。诚深远也。近来文官外任之人。渐渐不习于骑射。若听其因循怠惰。将来必致骑射生疎。岂国家创制立法之意乎。凡旗人外任文官、六十岁以下者。限二年之内。仍须熟练骑射。傥二年后、有不能骑射者。该督抚即行参劾。若督抚徇隐。经朕察知。将督抚一并治罪　　

