<!-- { "loadSidebar": true } -->
○己酉。诸王、贝勒、贝子、公、文武大臣官员等、议奏大行皇帝尊谥庙号。议曰。谨按传云。为人君。止于仁。礼运云。仁者、义之本。顺之体也。得之者尊。说文云。在天为元。在人为仁。故易曰。元者、善之长。仁者、德之首。大行皇帝、体元立政。茂育群生。以义制事。绥安兆姓。史称帝尧、其仁如天。惟大行皇帝、实与并之。又按礼经云。有虞氏禘黄帝而郊喾。祖颛顼而宗尧。而尚书舜典云。舜格于文祖。释者谓、文祖、尧庙也。又归格于艺祖。释者谓、艺祖尧之祖也。合之祖颛顼之文。则有虞氏有三祖矣。宋臣陈祥道云。凡配天者、皆得称祖。故国语、展禽、有有虞氏祖高阳而郊尧之说。尧所以称文祖也。颛顼至尧、皆黄帝子孙。而皆称祖。又周礼、大宗伯、祫禘追享朝享、解云。古者朝庙合群祖而祭焉。故祫谓之朝享。以合群祖为不足。又禘其祖之所自出。故禘谓之追享。夫祖之所自出、始祖也。而其下曰群祖则自始祖以下、皆可称祖矣。又谥义曰。帝王功业隆盛。引古者祖有功之义得称祖。此皆经书可据者。臣等窃谓惟圣字、可以赞扬大行皇帝之峻德。惟祖号、可以显彰大行皇帝之隆功。恭拟敬上尊谥曰、合天弘运文武睿哲恭俭宽裕孝敬诚信功德大成仁皇帝。庙号曰圣祖。是日、上召诸王大臣等入、谕曰。诸王大臣官员、俱深悉我皇考一生神圣实行。同心合词。恭上尊称。无一人异词。甚惬朕怀。朕之哀思、庶可稍释。谕毕。上持针刺中指出血。将奏内圣祖二字圈出。敬恭高捧。交与大学士等赍出　　

○谕总理事务王大臣等。陵寝自修理以来。历有年所。今应重加修缮、彩画表饰。著议奏。寻议、陵寝重大。应派内务府总管一员。工部堂官一员。阅看修理。得上□日、著派十七阿哥允礼去。再著孙渣齐佛保去　　

○谕内务府总管等。诸王大臣佥云、朕持服二十七日后。应居乾清宫。朕思乾清宫、乃皇考六十余年所御。朕即居住。心实不忍。朕意欲居于月华门外养心殿。著将殿内略为葺理。务令素朴。朕居养心殿内。守孝二十七月。以尽朕心　　

○庚戌。谕大学士等。朕惟敷政之道。用人为先。辟门吁俊之典。由来尚矣。然知人则哲。自古为难。朕在藩邸、不与朝臣往来。所以内外大小官吏、皆不能晰知。今荷皇考大行皇帝、命承大统。临御之初。简用人材。尔诸大臣、皆久蒙。皇考知遇。任以股肱。兹值梓宫在上。灵爽式凭。尔等哀感交迫之时。益当各竭忠荩。仰报高深。内而大臣、以及闲曹。外而督抚、以及州县。或品行端方。或操守清廉。或才具敏练者。尔等各据真知灼见。从公具摺密奏。古人云。内举不避亲。外举不避讎。尔等果矢公忠。以人报国。或素日同僚共事。或同乡同年。或门生亲戚子弟。俱准保奏。勿避嫌疑。勿徇私援党。勿沽名市恩。勿轻听风闻。勿言过其实。有一于此、则上负皇考任用之恩。又负朕咨询之意矣。皇考遗命嘱朕笃爱懿亲。保全臣下。数十年来圣明之世。本不容有奸贪昭著之人。朕所需者人材。但当有举无劾。毋得修怨陷害。尔等具摺、或满字。或汉字。各须亲写。不可假手于子弟。词但达意。不在文理字画之工拙。其有不能书写者、即行面奏。至于政事中、有应行应革。能裨益国计民生者。果能深知利弊。亦著各行密奏。朕自即位以来。用人行政、若有阙失。亦宜直言无隐。朕之谆切询问者。一则急欲得人以资治理。二则欲知朕行事之当否。三则观尔等所举之人。及所奏之事。便可知尔等之居心制行矣　　

○谕理藩院。翁牛特公鄂齐尔、自幼跟随我皇考。效力多年。人甚谨慎。朕十岁时。亦曾跟随出猎行走。著封为贝子　　

○宗人府右宗正镇国公准达、患病解任。以左宗人辅国公阿布兰、为右宗正　　

○升盛京工部侍郎觉罗苏库、为礼部尚书。户部左侍郎敦拜、为都察院左都御史。内阁学士励廷仪、为兵部左侍郎。仍兼管翰林院掌院学士事　　

○河南巡抚杨宗义疏报。邓州、新野等七州县、开垦康熙六十年分田地五百六十三顷有奇。下部知之　　

○停止江南常州府解送荐新籼米　　

○辛亥。谕吏部。现今。调来引见人员。著将职名、分晰缮写进呈。其中有应令引见者。或应派大臣验看者。其补授赴任之处。候上□日定夺　　

○以兵部尚书孙柱、充经筵讲官　　

○升内阁学士格尔布、为盛京户部侍郎　　

○遣满汉御史各一员、巡查陵寝道路。严禁往来人等、骚扰村庄。饬地方官修理道路。不得豫派累民　　

○靖逆将军富宁安奏报、巴尔库尔等处地方屯田、收获青稞一万五百七十石有奇。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一


大清世宗敬天昌运建中表正文武英明宽仁信毅大孝至诚宪皇帝实录卷之二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

康熙六十一年。壬寅。十二月。壬子朔。以奉移大行皇帝梓宫、安奉寿皇殿日期、行告祭礼。上从苫次望见陈设祭品。失声大恸。谕诚亲王允祉等曰。皇考明年七旬大庆。吾兄弟等、方思万寿圣节。在畅春园、尽诚致敬。供奉甘旨。与四海臣民、共效无疆之祝。岂意今年此日、乃于乾清宫、作如此陈设耶。复大恸不止。诸王皆伏地号恸。大臣近侍在左右者。咸感泣不能仰视　　

○恭检大行皇帝御用服物。于梓宫前颁赐诸王大臣。及内廷效力人员有差　　

○谕宗室及觉罗人等。皇考至仁至厚。恩笃宗支。凡宗室觉罗、大罪薄惩。小罪宽免。历年无一人及于刑辟者。必不得已、乃令圈禁。朕思皇考时、问罪圈禁之人。原不应释放。祗以现遇恩赦。姑与宽宥。伊等当念身系宗室觉罗。须闭户家居。安分静守。慎毋怙过不悛。再罹重罪　　

○禁止八旗官员、诟骂属下人等父母。违者交该管官惩治　　

○以镶红旗满洲副都统马尔萨、署正黄旗满洲都统。镶蓝旗满州副都统伊都善、署正黄旗蒙古都统。銮仪使李杕、署正黄旗汉军都统　　

○癸丑。谕户部。皇考御极六十余年。泽周兆姓。恩洽人心。凡巡幸所经州县、小民无不除道清尘。趋事恐后。古北口一路。为我皇考每年行幸之地。农工商贾。皆得瞻仰天颜。亲承膏泽。今闻皇考宾天。民心倍深悲痛。朕念此路百姓、历年殚力。宜加恩恤。著将宛平、顺义、怀柔、密云、平谷五县。昌平一州。雍正元年正项钱粮、尽行蠲免。又陵寝一路。此时正当修道。亦宜加恤。著将大兴、三河二县。通、蓟、遵化三州。雍正元年正项钱粮、亦尽行蠲免。尔部即遵谕行　　

○是日向夕。上以翼日、梓宫将移寿皇殿。特命御膳房供祭加隆。上奉斝献馔。哀号陈奠。诸王大臣、皆恸哭失声　　

○甲寅。恭移大行皇帝梓宫。安奉寿皇殿。上先于梓宫前亲奠。呼抢擗踊。痛哭尽哀。灵驾由景运门出、升大舆。上西向跪哭随行。是日、卤簿全设。内大臣侍卫、俱在乾清门外、分翼跪列。总理事务王大臣、内务府、礼部、工部大臣等。俱在两旁敬谨护侍。其余王以下、公以上、文武满汉大臣等。俱分翼齐集。候梓宫至。跪迎毕。号哭随行。声震衢路。梓宫入殿门。上于东首跪迎。皇太后率同太妃。皇后妃嫔等。预俟于殿内。皆跪迎。随安奉梓宫毕。上行奠祭礼。号哭尽哀　　

○是日、恭奉大行皇帝服御诸物、及图籍宝器、文房武库之具。手泽攸存者。悉陈列几筵左右。自后上每日黎明。诣寿皇殿献食三次。每献毕。于观德殿席地坐。有应奏事件。仍命照常呈进。至日脯。方回苫次　　

○诸王大臣等、合词恭恳节哀。谕曰。我朝自太祖太宗世祖以至皇考。咸贵实行。不尚虚文。朕受皇考教诲鞠育。迄今四十余年。恩勤笃挚。慈爱无穷。今遇皇考大事。五内哀痛。至情迫切。实不能已。朕非于此自谓尽孝。亦非博尽孝之虚名也。况天降缟雪。林木皆白。自安奉梓宫。群鸦环绕殿庭。哀鸣七夜。仰观天意。俯察物情。尚且如此。朕能已于沉痛乎。今梓宫奉移寿皇殿。朕未释服之前。必每日三次亲诣献食。一月内、每日一次亲诣献食。一月后、数日亲诣一次。如此、庶可稍释悲思。若欲朕衔哀强制。则朕心愈无以自解。尔诸大臣不必再奏　　

○谕总理事务王大臣等。从前皇祖母孝惠章皇后大事时。皇考命贝子允祹、署理内务府总管事务。办理妥协。皇考曾深嘉之。今兹大事。允祹经理三衙门事务。井井有条。其办理梓宫事务。甚为效力。允祹著封为郡王。其总理事务之王大臣等。亦克殚悃诚。诸事允当。除二王已经加恩外。舅舅隆科多、大学士马齐、俱著赏给阿达哈哈番世职　　

○调户部左侍郎李永绍、为盛京工部侍郎。升内阁学士李周望、为户部左侍郎。太常寺卿黄叔琳、为内阁学士、兼礼部侍郎　　

○乙卯。礼部会同王大臣、及大学士、翰詹各官等。恭上皇太后徽号曰仁寿皇太后。遂将应行典礼仪注具奏。奉皇太后懿旨。予蒙大行皇帝深恩。备位妃列。几五十年。虽夙夜小心。勤修壸职。未能图报万一。今日予子仰遵遗命。缵承大统。实深悚惕。当龙驭升遐。予本欲相从冥漠。予子皇帝再三谏阻。情辞恳至。予念先帝付托之重。丕基是绍。宗社攸关。勉慰其心。未伸予志。今诸王大臣援引旧典。请上尊称。此时梓宫大事。正在举行。凄切哀衷。何暇他及。尊崇典礼。实非予心所安。予戒慎居心。谦冲训子。但愿予子体先帝之心、永保令名。诸王大臣体先帝之心、各抒忠悃。则兆民胥赖。海宇蒙休。予躬大有光荣。胜于受尊称远矣。诸王大臣共谅予心。勿复固请。于是诸王大臣等复援据典礼。具摺恳请。皇太后坚执不允。上诚敬谆切、叩请再三。始奉皇太后懿旨。诸王大臣援引旧典。恳切陈辞。皇帝屡次叩请。这所奏知道了　　

○命八旗详察孝行素著者以闻　　

○丙辰。上诣寿皇殿祭奠　　

