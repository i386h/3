<!-- { "loadSidebar": true } -->
○辛酉。谕内阁。今科选拔庶常。应如何简选考试。务得人材。以济实用。尔等会议具奏。寻议、进士选拔庶常。原属储才大典。必得学问素优、才品兼著之士。方可选列清华。查雍正元年癸卯科。殿试后集诸进士于保和殿御试。并令九卿各举所知。雍正二年甲辰科。照前举行。今科进士、亦应详加考试。仍令内阁九卿确行保举。其考试拟用论、诏奏议、诗、四题。或作一二篇。或诸体全构。听其各展所长。届期钦点大臣、阅卷进呈。其进士内。有彼此熟悉。素为众所推服者。亦令公同举出。伏候皇上亲加选定。从之　　

○以户部左侍郎常寿、署礼部右侍郎　　

○壬戌。议政王大臣等议覆。署黑龙江将军公傅尔丹奏言、墨尔根城。旧有额兵九百名。并无枪炮船只。请添置汉军二佐领。挑选兵一百名。设佐领二员。骁骑校二员。合前兵共一千名。照例添设枪炮船只。令其操演。应如所请。从之　　

○内阁等衙门议奏、查嗣庭蒙恩擢用。历官至礼部侍郎。阴怀二心。忍行横议。臣等谨将查嗣庭所著日记、悖逆不道大罪。并夤缘请托关节私书。逐款究审。嗣庭亦俯首甘诛。无能置喙。除各轻罪不议外。应照大逆律、凌迟处死。今已在监病故。应戮尸枭示。查嗣庭之兄查慎行、查嗣瑮、子查澐、侄查克念、查基、应斩立决。查嗣庭之子查克上、在监病故。次子查长椿、查大梁、查克缵、侄查开、查学、俱年十五以下。应给功臣之家为奴。所有财产、查明入官。得上□日、查嗣庭、著戮尸枭示。伊子查澐、改为应斩监候。查慎行、年已老迈。且家居日久。南北相隔路远。查嗣庭所为恶乱之事。伊实无由得知。著将查慎行父子、俱从宽免。释放回籍。查嗣庭之胞兄查嗣瑮、胞侄查基、俱免死流三千里。案内拟给功臣之家为奴各犯。亦著流三千里。其应行拏解之犯。该抚查明、一并发遣。查嗣庭名下应追家产。著变价。留于浙江。以充海塘工程之用　　

○癸亥。辅国公阿布兰、缘罪革爵。封其侄法尔善、为辅国公　　

○以正白旗满洲副都统博第、协理正白旗汉军都统事务　　

○甲子。宗人府参奏、满都护隐匿圣祖仁皇帝朱批谕上□日。应革去公爵。得上□日、满都护、后朕亲叔恭亲王之子。是以朕即位时。任以要职。伊自委用之后。总不肯实心为国家出力。惟恋恋于阿其那、苏努、保泰等党与。甘为犬马。不孝不忠。伊弟海山。人甚狂悖。海山之子伦木布、圣祖仁皇帝望其成人。令随乾清门御前侍卫处行走。及皇考升遐。伊竟无滴泪。朕见其如此忘恩。实为痛恨。故令于伊父海山处拘禁。满都护之弟对青额、庸劣无耻。在侍卫班中、饮酒沉醉。竟在中和殿阶上溲溺。满都护隐匿不参。及朕闻知。止于革退。亦未将伊究治也。海山任贝勒时。满都护任伊陵辱。隐忍不露。而暗将海山谋陷中伤。纠伊党与。极力排挤。其奸诈处、朕知之最悉。虽时加训诲。伊并不感恩改悔。而于其党与。则甘心出其胯下。伊大罪甚多。不胜枚举。因伊尚无子嗣。彼兄弟子侄中。又无可以袭封之人。是以朕俱宽免。今未交朱批之事。以伊身所犯之罪较论之。此犹其小者耳。若将满都护革去公爵。则恭亲王子孙承袭无人。满都护虽不念其父。朕岂不念朕叔父乎。著从宽免革公爵。俟伊改悔　　

○调福建汀州总兵官陈祖训、为广东南澳总兵官。广东左翼总兵官朱杰、为福建汀州总兵官。福建金门总兵官谢希贤、为广东左翼总兵官　　

○乙丑。以翰林院侍读学士王謩、沈翼机、俱充日讲起居注官　　

○刑部议覆。署江西巡抚迈柱奏、永新县民朱伦三、同侄朱三杰、致死伊弟朱宁三一案。朱伦三应拟流徙。朱三杰应拟徒。得上□日、从来凶悍之人。偷窃奸宄。怙恶不悛。以致伯叔兄弟、重受其累。本人所犯之罪。在国法虽未至于死。而其尊长族人。翦除凶恶。训诫子弟。治以家法。至于身死。亦是惩恶防患之道。情非得已。不当按律拟以抵偿。如朱伦三因伊弟朱宁三、屡次犯窃。累伊鬻男变产、代赔赃银。又复偷牛被获。故将朱宁三致死。朱三杰并未与谋。著将朱伦三、朱三杰、徒流等罪、俱从宽免。嗣后凡遇凶恶不法之人。经官惩治。怙恶不悛。为合族所共恶者。准族人鸣之于官。或将伊流徙远方、以除宗族之害。或以家法处治。至于身死。免其抵罪。著九卿详悉定议具奏。寻议、凶悍之人。伯叔兄弟、治以家法。因而致死。若必按律拟抵。则不法子弟、终不知所儆惧。嗣后许族人。呈明地方官。照所犯罪科断。若已经官惩治。仍不悛改。该地方官、查明过犯实迹。流三千里。傥事起一时。合族公愤。处以家法致死。该地方官审明所犯。确有应死之罪。将为首者、照罪人应死而擅杀律予杖。若罪不至死。将为首者、照应得之罪减一等。免其抵偿。若本人并非凶悍不法。无过犯实迹。而族人诬捏殴毙者。将为首之人、仍照本律科断。从之　　

○广西巡抚韩良辅奏报、苍梧道张若霈病故。得上

□日、张若霈居官勤慎小心。著加按察使衔、以示优恤　　

○旌表直隶深州烈妇。冯喜公妻李氏、拒奸不污。自缢全贞。给银建坊。入祠致祭如例　　

○丙寅。工部议覆、江苏七浦闸应留应毁事宜。据会勘水利广东总督孔毓珣、疏称太仓州七鸦河之七浦闸。系宣洩巴城诸湖、及娄江之水。随潮启闭。请立闸夫启闭、以收实用。升任江南总督查弼纳、亦言七浦与海口相近。为刘河要口。特为蓄洩常熟诸湖、并海潮之水。历今五十余年。应仍其旧。户部尚书蒋廷锡则奏七浦地方。自建闸以来潮水为闸所阻。潮大时、闸外之田每虑浸溢。潮小、则闸内之田灌溉无资。应请斥毁。署江南总督范时绎、亦言七浦闸、河身窄狭。潮进、则其势迅疾。沙泥随潮而入。潮退、则势平缓。不能尽随而出。舆情以拆毁为便。俱与孔毓珣所奏不同。应再令范时绎、及江苏巡抚陈时夏、会同河道总督齐苏勒、原任山东巡抚陈世倌、郎中鄂礼、丁忧在籍户部尚书蒋廷锡等、虚公确议、画一具奏。从之　　

○戊辰。皇后千秋节。停止行礼筵宴　　

○遣官祭关圣帝君　　

○己巳。詹事府詹事陈万策、缘事降调。以顺天府府尹刘于义、为詹事府詹事。兼理府尹事　　

○庚午。赈广东三水等五县水灾饥民　　

○辛未。大学士等奏、遵上□日询问扬州府在京官员通政使缪沅等、会议原任给事中许承宣、条陈扬州水利一疏。据称扬州旧有陈公、勾城、上雷、下雷、小新五塘。潴蓄天长、六合、上游之水。及旴泗寿春支流。接于高宝各湖。历代资以济运。兼灌溉江都、仪徵、山田数十万顷。自明季豪强侵占为田。遂致堙塞。傥邀照旧开修。诚于地方有益。得上□日、著交与总督范时绎、总河齐苏勒、巡抚陈时夏、定议具奏　　

○工部议覆、河东副总河嵇曾筠疏言、兰阳县管、梁、蔡、耿、四水口一带堤工。河势冲啮。应将梁、蔡、耿三水口迎溜处所、抢筑埽坝。加镶坚固。并于四水口堤南、各筑鱼鳞月堤。以作重门之障。其二堡至三堡大堤。水激堤松。应帮筑贴堤。又祥符县南岸李盘寨、程家寨等处、月堤卑薄。应增筑高厚。祥陈二县、旧有民堤数处。应一例加帮、以资抵御。陈留县七八九堡大堤。地势洼下。汛水直射堤根。堤北旧有隔堤。年久残缺。并须与老堤一例增培以免冲刷之患。应如所请。从之　　

○壬申。以原任山东济宁州副将李楠、为正红旗汉军副都统　　

○癸酉。调江西巡抚伊都立来京。户部右侍郎署湖南巡抚布兰泰、为江西巡抚。以浙江观风整俗使王国栋、为湖南巡抚。浙江布政使许容、以原衔为浙江观风整俗使。升江南苏松道、孔毓璞、为浙江布政使司布政使　　

○调湖北巡抚宪德、为四川巡抚。四川巡抚马会伯、为湖北巡抚　　

○旌表浙江海宁县烈妇。章大第妻蒋氏、拒奸不污。堕水殒命。给银建坊。入祠致祭如例　　

○甲戌。以镶蓝旗汉军副都统傅泰、为户部右侍郎　　

○旌表河南汜水县烈女。李愈女李氏、守正拒奸。被刃殒命。给银建坊。入祠致祭如例　　

○乙亥。以正白旗满洲副都统博第、署正蓝旗蒙古都统　　

○升镶红旗汉军副都统金以坦、为江南京口将军。湖广襄阳总兵官张溥、为镶红旗汉军副都统。调河南南阳总兵官杨鹏、为湖广襄阳总兵官。升贵州定广副将马世龙、为河南南阳总兵官　　

○以署直隶古北口提督郭成功、为陕西宁夏总兵官。升直隶正定总兵官杨鲲、为直隶古北口提督。以原任直隶正定总兵官张起鹏、为直隶正定总兵官　　

○吏部议奏、云贵总督鄂尔泰、巢□刀抚乌蒙镇雄土府有功。应加二级。得上□日、鄂尔泰、著加二级。赏给拜他喇布勒哈番世职　　

○兵部议覆、云贵总督鄂尔泰疏言、贵州安顺州、四面环夷。五方杂处。请立安顺一营。设守备一员。千总一员。把总二员。将坝阳、石头寨、黎儿哨、山京四汛。归并管辖。即移四汛兵、三百二十名、分防汛守。并移安顺府经历一员、兼巡检职衔、驻安顺州城内、专司查缉。均应如所请。从之　　

○刑部奏、向例、在京问拟徒罪人犯。无论本地及外省人民。俱送顺天府府尹衙门充发。限满仍听回京。京师首善之地。岂宜令奸徒杂处。请嗣后问拟徒犯。顺天府所属州县、仍送该府尹发遣。其余各省民人、俱递回各该处督抚衙门发遣。年限满日。交与地方官管束。不许再至京师。如有私自来京者。拏获之日。枷责递回。该地方官照例议处。其容留之家。亦一并分别旗民治罪。得上□日、此等匪类。岂但不宜再令来京。即往别省。亦生事妄行。嗣后徒犯限满回籍。交与地方官严行管束。不许出境。傥有私自出境、及在本处生事者。地方官查明。即将该犯拟流远省。如该地方官管束不严。听其出境生事。定行严加处分　　

○丙子。以康亲王崇安、管理正蓝旗三旗事务　　

○添设湖北汉阳县汉口镇巡检一员。从湖北巡抚宪德请也　　

○戊寅。孝恭仁皇后忌辰。遣官祭景陵　　

○己卯。刑部议覆、福建巡抚毛文铨疏报、盐枭彭瑞仁等、致死郑建如一案。查彭瑞仁拒捕杀人。明系大夥私贩。应令该抚访拏夥党。并将失察各官查参。得上

