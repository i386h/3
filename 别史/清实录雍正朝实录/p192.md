<!-- { "loadSidebar": true } -->
○添设安徽布政司衙门仓大使一员。裁照磨一员。从安徽巡抚魏廷珍请也　　

○丙子。河东总督田文镜疏言、东省仓库钱粮。俱

有亏空。且多那新掩旧之弊。历任抚臣、不及查参。皆该管之知府、知州、为之通同徇隐。请嗣后东省知府、直隶知州、离任时。将所辖州县仓库钱粮、俱照豫省交代之例。限三个月、令接任官查明出结如有亏空。即著落知府、知州均半分赔。完后方许另赴新任。傥接任官、徇情出结者。即著落出结之官分赔。再查知府、直隶知州、亦有仓库。向系该管之道员盘查。请嗣后道员升迁事故离任者。亦照此例交代。得上□日。东省吏治废弛。仓库钱粮、尚有亏空。且多那新掩旧。及仍复收受陋规。加增火耗科派等弊。是以特命田文镜、为河东总督。整理清查。扫除锢习。虽管理钱粮、系巡抚专责。然岳浚以少年新办巡抚之事。或有未谙。田文镜、练达老成。经理豫省钱粮、已有成效。则东省钱粮、于积弊丛生之后。应悉听田文镜主张料理。岳浚与费金吾、尽心竭力、协同赞助。则自无不清厘之患矣。傥稍存怠忽之念。经朕察出。定将布政使严加处分。该抚一并议处。田文镜此奏、俱照所请行。又前迈柱差往江西办理钱粮。甚为妥协。今湖北湖南钱粮、亦有不清者。著迈柱与巡抚、一同办理。凡各省钱粮、总督旧无兼办之责。今令田文镜、迈柱兼理者。乃因人而施。后不为例　　

○喀尔喀瓦齐赖巴图土谢图汗汪扎尔多尔济、达什垂木丕尔托音、各遣使进九白年贡。俱宴赉如例　　

○丁丑。差往西藏吏部尚书查郎阿等奏、臣等遵上

□日统领大兵。自五月初六日。由西宁出口。于八月初一日至西藏。即会同在藏驻劄之副都统马喇、学士僧格、将阿尔布巴隆布奈、扎尔鼐等审讯。据阿尔布巴等供称、谋杀康济鼐是实。查阿尔布巴等。身受国恩。不思报效。乃心存叛逆。大干法纪。应分别情罪。将阿尔布巴、隆布奈、俱拟凌迟。其阿尔布巴之子、噶尔丹盆楚克、衮楚克拉贾布鄂达尔汉、噶尔藏吹达尔、隆布奈之子席木本吹扎特、俱拟斩。将扎尔鼐拟斩。其妻及子喇克桑、扎木巴、并二逆之妻女。及同胞兄弟。俱离本处发遣。并将协助阿尔布巴等之喇嘛人众亦分别治罪。番人素性凶恶。阿尔布巴等。须令番众目睹正法。以示惩戒。臣等一面奏闻。一面将阿尔布巴等。及事内应斩人犯。即行正法。其应行发遣之人。由撤回兵丁内、酌量派出。解送至江宁杭州荆州将军处赏给兵丁为奴。奏入。报闻　　

大清世宗敬天昌运建中表正文武英明宽仁信毅大孝至诚宪皇帝实录卷之七十三


大清世宗敬天昌运建中表正文武英明宽仁信毅大孝至诚宪皇帝实录卷之七十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。冬。十月。戊寅朔。享太庙上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○上诣恩佑寺行礼毕。幸圆明园　　

○颁雍正七年时宪历　　

○己卯。以翰林院侍讲学士觉罗吴拜、充日讲起居注官。詹事府少詹事伊尔敦、翰林院侍读国琏、编修开泰、俱署日讲起居注官　　

○户部议覆。福建总督高其倬遵上□日议奏。洋船出入海口。必按定期限。方易稽查。嗣后每年出口船只。应令于四月内造报。入口船只。于九月内造报。如入口之船、有番账未清、不便即回者。准俟来年六七月间回港。有遭风飘泊他省者。准取具该地方官印结赍回。有舟行被溺、无凭查据者。饬取飘回余人、或邻船客商等确供详核。傥故意迟延。并徇私捏报。即行分别究处。至每船应酌带米石。暹罗大船三百石。中船二百石。噶喇巴、大船二百五十石。中船二百石。吕宋等处、大船二百石。中船一百石。土□赤仔等处。中船各一百石。如有偷漏。以接济外洋例论罪。再、出洋之船。动经数月。油钉棕麻等物。酌量许带。仍注明数目。以凭查验。均应如所议。从之　　

○又议覆。川陕总督岳钟琪疏言、陕甘二属。丁银偏累。向经题准摊入地亩徵收。但甘属河东地方。粮轻而丁多。河西地方。粮重而丁少。若将河东丁银、摊入河西。是两处田粮。轻者益轻。而重者更重。请将二属各自均派。河东则丁随粮办。河西则粮照丁摊。应如所请。从之　　

○庚辰。镶蓝旗汉军都统耿化祚等查奏。佐领许煓、应还伊父许国桂赃银。请将许煓供出房地私债抵补。得上□日、此等追比之事。当量其情事。若果有借券凭据者。尚可令其赔还。再如上司官员。挟制勒索者。此系干犯国法贪婪之项。亦属理应追比。至并无文券中保。止据一面之辞。遽令赔还。深为悖谬。其曾因亲友情谊。馈送数十百金者。若照伊所供著赔。或遇外任人员。虽实未收受。而势难为此数十百金。来京质审。不得已承认赔偿。则是科敛众人之银钱。代此等贪婪犯官赔垫。此乃断不可行之事。八旗内如有类此者。断不可准。彼既拖欠银两。不能完纳。自有彼应得之罪也　　

○改直隶永平府粮捕同知、为理事同知。仍兼粮捕事务。从署直隶总督何世璂请也　　

○辛已。谕户部。向来江浙收兑漕粮。俱用本地粳米。择其乾圆洁净者。方准交纳。遇收成稍薄之年。该督抚每以红白兼收为请。朕皆允行。夫米粮乾洁。皆可久贮。原不在色之红白。江浙二省。户口繁多。每年应纳漕粮。将及四百万石。若必拘定本地粳米。恐米价昂贵。民间难于输将。嗣后、江浙徵收漕米。但择乾圆洁净。不必较论米色。准令红白兼收。籼粳并纳。著为例　　

○镶红旗满洲副都统布达时、缘事革职。调镶蓝旗满洲副都统伯马兰泰、为镶红旗满洲副都统。升正黄旗参领德禄、为镶蓝旗满洲副都统　　

○旌表直隶饶阳县烈女、金光斗女金氏。拒奸不污。投缳殒命。给银建坊。入祠致祭如例　　

○壬午。谕吏部。云南、贵州、广西、三省文武官弁。嗣后有系鄂尔泰题补之员。应行引见者。不必一面具题。一面送部引见。著鄂尔泰先行请上□日。若令来京引见。再起身来京。并传谕兵部。嗣后鄂尔泰题补文武官员。有应行议令引见者。俱将应否引见之处。于本内请上□日　　

○以兵部右侍郎胡煦、协办刑部侍郎事。都察院左副都御史杭奕禄、协办刑部额外侍郎事　　

○升右通政冀栋、为光禄寺卿　　

○户部议覆。盛京户部侍郎王朝恩疏言、船厂等处。新设永吉、泰宁、长宁、三州县。民人入籍无多。丁口钱粮有限。请将从前安插各处流徙人等、及本身已故、而子孙戚属、无力还乡者。除系赏旗为奴、并当差之人。仍听将军管辖外。其余悉令拨给永、泰、长、三州县管辖。嗣后、发到徙民。并令于五年之后、一体完粮当丁。均应如所请。从之　　

○癸未。镶黄旗蒙古副都统宗室满珠锡礼奏言、京营武弁等员。参将以下。千总以上。应参用满洲。不宜专用汉人。得上□日、从来为治之道。在开诚布公。遐迩一体。若因满汉、存分别之见。则是有意猜疑。互相漠视。岂可以为治乎。天之生人。满汉一理。其才质不齐。有善有不善者。乃人情之常。用人惟当辨其可否。不当论其为满为汉也。自我太祖高皇帝开国之初。即满汉兼用。是以规模宏远。中外归心。盖汉人中、固有不可用之人。而可用者亦多。如三藩变乱之际。汉人中能奋勇效力。以及捐躯殉节者。正不乏人。岂可谓汉人不当用乎。满洲中、固有可用之人。而不可用者亦多。如贪赃坏法。罔上营私之辈。岂可因其为满洲而用之乎。且满洲人数本少。今祗将中外紧要之缺补用。已足办理。若参将以下之员弁、悉将满洲补用。则人数不敷。势必有员缺而无补授之人。朕屡谕在廷诸臣。当一德一心。和衷共济。勿各存私见而分彼此在满洲当礼重汉人。勿有意以相远。始为存至公无我之心。去党同伐异之习。盖天下之人。有不必强同者。五方风气不齐。习尚因之有异。如满洲长于骑射。汉人长于文章。西北之人。果决有余。东南之人。颖慧较胜。非惟不必强同。实可以相济为理者也。至若言语嗜好。服食起居。从俗从宜。各得其适。此则天下之大。各省不同。而一省之中。各府州县亦有不同。岂但满汉有异乎。朕临御以来。以四海为一家。万物为一体。于用人之际。必期有禆于国计民生。故凡秉公持正。实心办事者。虽疎远之人而必用。有徇私利己。坏法乱政者。虽亲近之人而必黜。总无分别。满汉之见。惟知天下为公。凡中外诸臣。皆宜深体朕怀。同寅协恭。股肱手足。交相为济。则国家深有倚赖。久安长治之道。必由于此也　　

○升太仆寺卿蔡嵩、为宗人府府丞　　

○升湖南按察使赵弘恩、为四川布政使司布政使。湖南岳常道郭朝祚、为湖南按察使司按察使　　

○喀尔喀车臣汗滚臣故。遣官往奠茶酒。并赏银一千两　　

○甲申。以故鄂尔多斯扎萨克多罗郡王喇锡班珠尔兄子查木阳、袭爵。封其子色卜腾诺尔布、为辅国公。先是喇锡班珠尔之兄萨克巴。为董罗卜长子。代袭王爵。寻病卒。子查木阳尚幼。伊祖母请封弟喇锡班珠尔为多罗郡王。至是喇锡班珠尔复病卒。故有是命　　

○乙酉。礼部议覆。广西学政卫昌绩疏言、考试武童。今虽用武弁监射。而内外场顶换之弊。不能尽息。应令学臣会同监试。于合式武童内。有技勇汉仗好者。另用好字印面。阅卷时。先尽数取进。如不足额。再将合式卷内补入。应如所请。得上□日、考试武童。令武弁监射者。不过相助学臣之意。其去取仍听学臣阅文定夺。若先尽好字号取进。则外场重于内场矣。假遇微末武弁。及不能秉公监射之人。情弊不可胜数。嗣后、应用何等武弁监射。若该武弁监阅不公。听学臣参奏。应如何定其处分之处。著再议。寻议、考试武童。例用武职监射。满洲、汉军、用副都统。奉天、用满洲协领。直隶各省、用副将参将游击。该督抚提镇、拣送监射。如武员监阅不公。滥用记印。许该学臣指参。从之　　

