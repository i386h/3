<!-- { "loadSidebar": true } -->
○吏部议覆。河道总督齐苏勒参奏。监生火政升、陈琦、假冒考职州同。应照律杖徒。援赦宽免。得上□日。大小官职。皆国家名器所关。假冒之人。欺君罔上。盗窃名器。其罪较十恶不赦者、亦不为轻。此等之人。若侥幸得官。出身先己不正。何以为百姓之表率。且狡诈性成。罔知信义。必至于贪赃坏法。无所不为。若但予以杖徒。不足以示惩。火政升、陈琦、著发边卫充军。不准援赦。嗣后永以为例。现在各省官员。杂职内、若有假冒顶替之人。著自行出首。朕开恩免其治罪。但令革职回籍。倘仍恋职潜藏。将来或被纠参。或被告发。则于边卫充军之外。加等治罪。著通行直省督抚。遍谕所属官员人等知之　　

○戊子。敕封河东盐池神、为昭惠裕阜盐池之神　　

○己丑。调礼部左侍郎通智、为兵部右侍郎。工部左侍郎鄂尔奇、为礼部左侍郎。仍兼管工部侍郎事　　

○升山东巡抚塞楞额、为工部左侍郎。以山西布政使岳浚、署山东巡抚　　

○壬辰。谕内阁。外省将军、训练兵丁。颇能严加约束。是以近来兵丁、各知安分守法。亦能娴习骑射武艺。但驻防兵丁、常买地方民人为仆。中多匪类。往往自恃旗人。生事不法。将军等有密奏此事者。来京陛见之副都统、亦有因朕询问、据实陈奏者。朕知之甚悉。既为兵丁。理应随时随地、勤苦习劳。岂可忘其职分所在。多置使令之人。营求便安之理。兵丁所恃以为生者。惟在粮饷。仆从既多。所需衣食亦广。一人所得粮饷。何能豢养多人。且果系良民。岂肯入旗为奴。其入旗为奴者。或在地方被事。欲图报复。或赌博饮酒。不务本业。或系大盗惧捕。或为人命逃避。希图藏身。此等之人。何能得其力乎。况将犯法为盗之人、买为奴仆一经发觉。必贻累己身。此皆兵丁愚昧无知。贪其价贱。妄思多得奴仆。曾不计其豢养之艰难、罪谴之株连也。著行文各省将军、副都统、通行晓谕严禁。嗣后如有违上□日收买民人为仆。著该将军参处。如隐匿不奏。著地方大臣官员密奏。倘地方大臣官员、亦通同徇隐。经他处发觉。将该管大臣官员、及地方大臣官员、一并从重治罪　　

○癸巳。以翰林院侍讲春山、充日讲起居注官　　

○云南巡抚常赉、缘事革职。调贵州巡抚沈廷正、为云南巡抚。升贵州按察使张广泗、为贵州巡抚。调云南按察使赵弘本、为贵州按察使司按察使。升云南盐驿道刘业长、为云南按察使司按察使　　

○裁江西布政使照磨一员。南昌府检校一员。乐安县县丞一员。临江府丰积仓大使一员。九江府广盈仓大使一员。南浦所大使一员。从江西巡抚布兰泰请也　　

○丙申。谕内阁。为政之道。以爱民为本。爱民者、必须厚民之生。雨旸时若。百谷顺成。始可登苍生于衽席。然感召天和。必由于民情之舒畅。而民情舒畅。必由于吏治之克修。从来言吏治者。不外兴利除弊二大端。夫利之所在。小民自必趋事赴功。不待督率而为者。为上者不过相导之而己。至于除弊。则小民所不能为之事。而专赖为上之人。时刻留心体察。破积习以厚民风者也。盖地方之害。莫大于贪官蠹役之朘削。强绅劣衿之欺陵。地棍土豪之暴横。巨盗积贼之劫夺。此等之人。不能化导惩戒。则百姓不获安生。假若为大吏有司者。图宽大之名。沽安静之誉。于贪官蠹役、则庇护之。于强绅劣衿、则宽假之。于地棍土豪、则姑容之。于巨盗积贼、则疎纵之。虽在己无残害百姓之实迹。而留此害民之人。令百姓暗中受其荼毒。无可控诉。古人云。养稂莠者害禾稼。惠奸宄者贼良民。如此、则民气何由而舒。天和何由而致乎。天以牧民之任。授之君臣。而百姓又复敬谨尊奉。胼手胝足。竭力输将。以事其上。为君臣者。当共思之。受天之恩。奉天之命。食民之食。衣民之衣。而乃怠忽优游。不能锄奸禁暴。置民间疾苦于度外。上负穹苍。下负百姓。诚天地间之大罪人矣。岂但天理有所不容。即清夜扪心。当如何愧怍。有牧民之责者。各宜抚躬自问。时加警省。慎之勉之　　

○丁酉。旌表河南封邱县烈妇、王国士妻周氏。拒奸不污。投缳殒命。给银建坊、入祠致祭如例　　

○戊戌。补行四川、广西二省雍正五年分军政。不谨官二员。罢软官四员。年老官一员。有疾官一员。才力不及官三员。分别处分如例　　

○吏部遵上□日议覆。文武官员、劣迹昭著者。同城之知府司道、亲标该管官、统辖官弁。既分别议处。其不同城者。应减同城一等。分别百里以内、百里以外议处。至属员劣迹。正在访察。而督抚提镇、己先察出。若即行具揭者。其文武官员、照失察例处分。亦应分别同城不同城、与百里以内、百里以外。于疏内声明。以凭察核。从之　　

○刑部议覆。署直隶总督宜兆熊疏言、元氏县民柳文保、殴死伊侄柳福满、应否照鹤六斤之例。准其留养。得上□日。向例斩绞等犯、非常赦所不原者。其父母年至七十。家无次丁。始将应否留养之处。开明罪犯情由。请上□日定夺此乃法外之仁也。然亦必本犯之罪有可原。其父母之情有可悯。然后准其留养。从前鹤六斤之案。其父母年未七十。而李绂违例两请。法司议覆时。即照两请具奏。朕以被殴之人。系抽风身死。情罪尚轻。姑从宽典。准其留养并非著为定例也。今宜兆熊等、将柳文保之案。援引鹤六斤之例。两请具题。该部理应严行驳诘。按律定拟。方为平允。今仍照两请议覆。欲自沽宽大之虚名。而不顾国家之宪典。殊不知将实在有罪之人、枉法纵释。使死者含冤。生者抱痛。积孽亦己深矣。而欲以此邀福于冥冥之中。有此天理乎。且定例父母七十。方行两请。是合例之人。尚须酌其情罪之轻重。而后从宽。今若又开未及七十留养之例。将来各省效尤。凡父母现存之人。皆可援以为请。而斗殴杀伤拟抵者。无几矣。凶暴之徒。必至肆行无忌。何以示惩。嗣后若情罪果轻。该督抚据实陈奏。朕自揆情度理。开恩宽宥。无得强引留养。以开枉法之端　　

○己亥。宗人府议奏。诚亲王允祉、受皇上隆恩。不知感激。身为亲王。惟利是视。将国家政事、置之度外。将伊私事、妄行渎奏。复因查出勒索苏克济银两。询问之际。愤怒怨望。在上前喝责王大臣等、毫无臣礼。应革去王爵。禁锢私第。得上□日。允祉原系昏庸下质。不明大义之人。从前圣祖皇考因伊不孝不忠。屡经降上□日切责。朕御极以来。允祉举动无礼。妄行渎奏之处、不可枚举。朕思现在惟此一兄。事事容忍。昨于诸王大臣前、愤怒情状。实属悖逆。但朕兄弟内、如此等者几人。故为此种狂妄。必欲令朕将伊等治罪。其心诚不可解。良由朕不能感化所致。亦未可谓皆若辈之罪也。允祉免其褫爵拘禁。著降亲王为郡王。撤去佐领四个。视其改过与否。伊此等悖逆。皆由伊子弘晟所致。法难姑容。著将弘晟拏交宗人府、严行锁禁。嗣后一应交与诸王公等会议之处。允祉不必入班　　

○庚子。礼部议覆。福建总督高其倬疏言、原任山西道监察御史萧震、于康熙十三年遭耿逆之变。与原任邵武府知府张瑞午等、合谋讨贼。事洩身殉。妻妾媳婢、同时死节。查张瑞午等、俱经予恤。萧震亦应照品级致祭一次。入功臣庙。其妻林氏、妾张氏、媳郑氏、俱应准其旌表。给银建坊、入祠致祭。其婢曾氏、照例旌表。限于名分。停止入祠。从之　　

○辛丑。谕吏部。张广泗、现有招抚生苗等事。贵州巡抚事务、仍著沈廷正署理。令张广泗得以从容办理。俟张广泗到任后。沈廷正再赴云南新任　　

○禁都察院都事、经历、笔帖式、及直省按察使经历、照磨官、僭用獬豸补服。从都察院左都御史三泰请也　　

○以领侍卫内大臣尚崇廙、总理三陵事务　　

○壬寅。以果亲王允礼、兼理镶蓝旗蒙古都统事务　　

○松江府知府周中鋐、山清里河把总陆章、督筑吴淞江险工。被溺身故。加赠周中鋐太仆寺卿。给全葬。至祭一次。荫一子入监读书。陆章、致祭一次。荫一子以卫千总用　　

○甲辰。调浙江处州总兵官冉起凤、为浙江温州总兵官。浙江温州总兵官李灿、为浙江黄岩总兵官。浙江黄岩总兵官方文登、为浙江处州总兵官　　

○乙巳。谕议政王大臣等。内务府自添设御史之后。于事甚有裨益。今各旗虽原有御史、稽查事务。并未查奏一事。尔八旗不论满洲蒙古汉军。骁骑参领、前锋参领、护军参领内、有为人诚实。能通文义者。各旗大臣、及前锋统领、护军统领等、会同每旗拣选八员引见。补授御史四员。稽查旗内事务。仍兼原任行走。如果实心办事。朕将伊等补用部院衙门。此时查出事件。姑给数月限期。凡有舛错不齐之处。该旗查明改换整理。倘仍有不改换整理者。于次年正月间参奏。其原设稽查旗内事务御史。仍照常稽查　　

○添设云南镇元府经历一员。宣威州吏目一员。恩乐县典史一员。从云贵总督鄂尔泰请也　　

○丙午。调江南京口左翼副都统刘汝霖、为正蓝旗汉军副都统。升广东广州协领高其伸、为江南京口左翼副都统。广东广州协领董朝衡、为福建福州右翼副都统　　

○戊申。封故理密亲王子弘曣、为辅国公　　

大清世宗敬天昌运建中表正文武英明宽仁信毅大孝至诚宪皇帝实录卷之七十



大清世宗敬天昌运建中表正文武英明宽仁信毅大孝至诚宪皇帝实录卷之七十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。秋。七月。庚戌朔。享太庙。遣裕亲王广禄行礼　　

