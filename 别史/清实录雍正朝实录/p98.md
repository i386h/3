<!-- { "loadSidebar": true } -->
○乙酉。谕兵部。朕君临万方。中外一体。有功必赏。有罪必惩。初无偏党之心。亦并不存依违之见。前以罗卜藏丹津、潜行悖逆。谋扰边陲。朕命将出师。用彰天讨。满洲绿旗汉土官兵。皆能奋勇争先。克成懋绩。论功行赏。恩所宜施。乃年羹尧以私昵人员、冒滥入册。以致绿旗官兵议叙、至今驳查未定。而土司功册、亦因之暂停。朕心深为悯念。夫土司非比内地。凡所遣调目兵。皆预定名数。按名随师。无从虚冒。其功绩等第、必当详确稽查。如四川属之瓦斯、杂谷二土司、部下目兵。与三寨包坐之头目所部番兵。皆屡年效力。战功尤多。小金川土司汤鹏、陕西土司鲁华龄、于攻取桌子山时。其目兵亦能戮力用命。似此边远番众。知效忠诚。则其寸功、必宜尽录。尔部查照领兵官所报各土司功册。除各土兵已给赏赐外。其官目应各加以职衔。仍予恩赏。阵亡带伤者。照依绿旗兵丁、一体优恤。务期均沾实惠。仍将此旨、下与该管督抚提镇、转饬各土司。自兹以往。尤宜益矢忠勤。各安驻牧。严束部落。不得滋事生非。和睦族邻。不可恣行仇杀。尺地莫非王土。率土莫非王臣。悉苗种类固多。皆系朕之赤子。或有强悍不平。各土司祗宜赴该管上司陈告。岂得任意戕杀。以背朕好生保赤之念各该土官、果能凛遵训诫。则世守职土。朕自加恩。若敢恃功骄肆。阳奉阴违。则国法具在。亦断不因今日之功赏、更从宽贷也　　

○丙戌。礼部左侍郎牛钮、缘事降调。升翰林院掌院学士兼理兵部侍郎阿克敦、为礼部左侍郎　　

○和硕怡亲王等陈奏、直隶水利营田事宜三款。一、白卫淀池等河情形、并绘图进呈。一、请于滦蓟文霸等处、各设营田。一、请拣选河员。得旨、直隶地方。向来旱涝无备。皆因水患未除。水利未兴所致。朕宵旰轸念。莫释于怀。特命怡亲王、及大学士朱轼、前往查勘。今据查明绘图陈奏。所议甚为明晰。且于一月之内。冲寒往返。而能历勘周详。区画悉当。以从来未有之工程。照此措置。似乎可收实效。具见为国计民生、尽心经画。甚属可嘉。著九卿速议具奏。至于工程应用人员。若交与九卿拣选。恐有掣肘。即令怡亲王及朱轼拣选请旨。其从前差往修城修堤之员。俱著于水利工程处、一同办理　　

○丁亥。谕大学士等。今岁直隶地方被水。小民乏食。朕轸念维殷。已截漕发粟。多方赈恤。但恐停赈之后。正值东作之时。农民谋食无策。著再加赈一月。如从前所发之米、不足赈粜。著署理总督蔡珽、确查奏请增发米石。以副朕爱养黎元之意　　

○戊子。孝庄文皇后忌辰。遣官祭昭西陵　　

○谕大学士等。积贮仓谷。关系民生。最为紧要。朕屡降谕旨。令该督抚严饬州县。及时买补昔年亏空之数。无如苟且迟延。奉行不力。即如原任直隶总督李维钧、曾奏称各属仓谷、已补足七八分。及今冬发仓赈济。亏空甚多。若非截留漕米、并发给通仓之米。穷民几至失所矣。昨据月选官陈克复修奏、亏空仓谷。请支动正项买补。一面严追本官还项。朕已交与九卿议行。今直省地方。俱著定限三年。将一应仓谷。务期买补完足不得颗粒亏欠。三年之后。朕必特差官员。前往盘查。如有缺项。定行重治其罪。傥有不能补足情由。著该督抚题奏。凡亏空钱粮。犹可勒限追完。无损国帑。若亏空仓谷。则一时旱涝无备。事关民瘼。是亏空仓谷之罪。较亏空钱粮为甚。自宜严加处分。并著内阁、九卿、确议定例具奏　　

○谕内阁。山东历城等四十三州县。德州等五卫所。今岁被水。收成歉薄。巡抚陈世倌、奏请将被灾之州县卫所。应徵漕粮。尽行缓徵。分作三年、带徵起运。经部议覆、以漕粮无本年全缓、分作三年带徵之例。应缓徵一半。于雍正四年秋成后、徵收起运等语。朕思被灾地方。有轻重不等。若被灾既重。即徵收漕米一半。闾阎亦觉艰难。著山东巡抚、于四十三州县五卫所之中。悉心详查。其被灾稍轻之处。仍照部议缓徵一半。被灾重者。准其全缓。务期分别确当。不得草率偏枯。傥轻重失实。日后发觉。定行重治其罪　　

○以都察院左佥都御史王廷杨、江南安徽按察使叚如蕙、经理直隶水利事务　　

○升湖南辰沅靖道祖秉圭、为江南安徽按察使司按察使。实授许容、为陕西西安按察使司按察使。仍兼管西安粮驿道事　　

○己丑。谕陕西总督巡抚等。西安地方紧要。又有满洲驻防兵丁。省仓米石。应当多贮。查西安现在所贮米石、为数无多。今岁秦省收成丰稔。著总督岳钟琪、巡抚图理琛、就近商酌。动用库银采买米石。存贮省仓。以为备用。其米数多寡。该督抚酌定奏闻。务须陆续采买。勿令价值腾贵。傥仓廒不足。亦令该督抚酌议收贮之法。该督抚等、宜仰体朕心。实力奉行　　

○谕河道总督齐苏勒、宿迁以下。因黄河决口。尚未堵成。黄河大溜。不能畅直通流。致有淤浅一二处。水势急溜。河身复多沙砾。该地方官概不实心料理。以致回空漕船。至此不无阻滞。傥冬底春初。决口尚未合龙。河溜不归故道。宿迁运河一二浅处。明年重运漕船、定多梗阻。干系甚大。该总河当严饬河员。上紧堵筑。必于桃汛之前。将宿迁决口、修筑坚固。其淤浅处、加工挑浚。则来岁粮艘重运、方无迟误之患　　

○加副参领靳治豫、工部侍郎衔。协理江南河工事务。以其父靳辅、向任总河。著有劳绩。靳治豫亦明晰河务故也　　

○庚寅。礼部等衙门遵旨议覆、先师孔子圣讳、理应回避。惟祭天于圜丘、丘字不用回避外。凡系姓氏、俱加偏旁为邱字。如系地名、则更易他名。至于书写常用之际则从古体□字。得旨、今文出于古文。若改用□字。是仍未尝回避也。此字本有期音。查毛诗、及古文、作期音者甚多。嗣后除四书五经外。凡遇此字、并用邱字。地名亦不必改易。但加偏旁。读作期音。庶乎允协。足副朕尊崇先师至圣之意　　

○谕刑部。从前内外恶乱钻营之人。紊乱法纪。朕知之甚悉。是以登极以来。不时教训。宫内太监。并外廷大臣等。凡事无得欺隐。有钻营者、断不宽恕。若被拏获。务必从重惩戒。正法。屡次谕旨甚明。乃有扫院太监傅国相、向奏事太监刘裕、探听外边有一废官。欲图开复。曾否保奏一事。刘裕止告诉总管太监。俱不奏闻。甚属可恶。著将总管太监、并奏事太监刘裕、问明情由。凡有关涉此案人犯。俱行锁拏。查问治罪　　

○升河南开归道沈廷正、为河南按察使司按察使　　

○辛卯。上以圣祖仁皇帝东西暖阁御用绒氊、宣示廷臣。诸王大臣等奏言。圣祖仁皇帝临御六十余年。时时以爱惜物力。崇尚俭素。为休养元元之本。而圣躬服御之物。尤倍加撙节。质朴无华。历久不易。今臣等恭览御前陈设之氊。历三十余年、尚洁净完整。崇俭惜物。实从古未有。请宣付史馆、以昭圣德。得旨、是　　

○户部等衙门遵旨议覆、直隶河防水利事宜。据和硕怡亲王等疏言。直隶之卫河。淀河。子牙河。永定河。皆汇于天津州大直沽入海。此直隶水道之大略也。卫河与汶河、合流东下。德棣沧景以下。春多浅阻。一遇伏秋暴涨。不免溃溢。请将沧州南之砖河、青县南之兴济河、故道疏浚。于旧时建闸之处。筑减水坝。以洩卫河之涨。静海县权家口。亦筑坝减水。白塘口入海之处。并开直河一道。使砖河兴济河之委、同归白塘出口。修理海口旧闸。以时启闭。则沧瀛以北。水利兴而水患除矣。东西二淀。跨雄霸等十余州县。均应疏浚深广。并多开引河。使诸淀脉络相通。其已淤为田亩者。四面开渠。中穿沟洫。庶圩田旱涝有备。其赵北、苑家二口。为东西二淀咽喉。赵北口、堤长七里。板石桥共八座。俱应升高加阔。苑家口北之中亭河。上流之玉带河对岸。为十望河。均应开通。庶东西二淀。无冲决之患矣。子牙河为滹漳下流。清浊二漳、发源山西。经广平、正定、而滹沱、滏阳、大陆之水会焉。其下流。有清河、夹河、月河、皆分子牙之流。同趋于淀。宜开决分注。以缓子牙河奔放之势。永定河、俗名浑河。水浊泥多。故道遂湮。应自柳乂口、引之稍北。绕王庆坨之东北入淀。两河淀内之堤。至三角淀而止。为众淀之归宿。应照旧开通。逐年疏浚。两河之浊流、自不能为患矣。至各处堤防冲溃甚多。如高阳河之柴淀口。新河南界之古堤。新安之雹河。均应疏浚修筑。再、请于京东之滦蓟天津、京南之文霸任邱新雄等处。各设营田专官。经画疆理。召募老农。课导耕种。民力不办者。动支正项钱粮。代为经理。田熟岁收十分之一。以补库帑。足额而止。营田一顷以上者。分别奖赏。有能出赀代营者。民则优旌。官则议叙。至各属官田、约数万顷。请遣官首先举行。为农倡率。民间田庐。有碍水道者。计亩拨抵。视其亩数。加十之二三。河淀淤地、必须挖掘者。将附近官地、照数拨补。则营田水利。人皆趋事乐从矣。均应如所请。从之　　

○提督山西学政右庶子刘于义奏言。山右当丰亨之时。宜豫筹积贮。或动正项钱粮。或从公费中。每年将银四万两。发太原、平阳、潞安、大同四府。建仓积贮。以备各州县需用。选择州县、或府佐贰官、廉洁有才者。专董其事。如能实心办理。三年准其议叙。如有那移亏空。严加处分。每岁于青黄不接时出粜。秋收时买补。其间小歉平粜。中歉出借。大歉赈济。务定章程。以垂永久。得旨、刘于义所奏常平积贮事宜。甚为有益。著交与山西总督伊都立、就近酌量。一面定数具奏。一面举行。从来积贮米谷。自督抚以及州县。皆耽延瞻顾。苟且塞责。此弊务须痛革。实心奉行　　

○壬辰。岁暮。袷祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○遣官祭太岁之神　　

○癸巳。赐朝正外藩科尔沁、翁牛特、敖汉、喀尔喀、乌朱穆秦、阿禄科尔沁、阿霸垓、巴林、扎鲁特、吴喇忒、柰曼、苏尼特、四子部落、鄂尔多斯、喀喇沁、蒿齐忒、郭尔罗斯、厄鲁特、土默特、和托辉特、辉特、青海厄鲁特、阿霸哈纳、杜尔伯特、毛明安、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○旌表八旗节妇满洲、那辛妻杨佳氏等一百八十七人。蒙古、博罗起塔忒妻白佳氏等三十六人。汉军、朱珏妻刘氏等四十四人直隶各省、节妇。朱景运妻刘氏等八百二十一人。贞女。朱氏等二十二人。孝子。张桐等十六人。各给银建坊如例　　

