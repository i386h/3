<!-- { "loadSidebar": true } -->
○兵部议覆。黑龙江将军那苏图等疏言、黑龙江等处。八旗索伦打虎儿。三十九佐领内。有袭与伊等子弟者。亦有轮流补放者。因向无定例。每遇缺出。不免互相争讼。查索伦打虎儿三十九佐领内。所有噶那逊等十七佐领。向未将他姓之人补放。请俱授为世袭佐领。遇有缺出。即于伊等子弟内拣选补放。其毕尔冲额等二十二佐领。向非承袭之缺。请俱定为公中佐领。如遇缺出。于各旗防御骁骑校内挑选补放。均应如所请。从之　　

○办理藏务吏部尚书查郎阿等遵上□日覆奏。查陕省进藏兵丁。共八千名。此内除留于木鲁乌苏之东蒿沁察罕哈达兵二千名。坐站兵一千八十名。现至藏兵四千九百二十名。四川进藏兵。共四千名。此内除留于黎乌齐兵二千名。坐站兵五百名。现至藏兵一千五百名。云南进藏兵三千名。于罗隆宗留兵二千名。乂木多留兵一千名。臣等谨遵谕上□日。拣选陕西兵一千名。四川兵一千名。交与驻劄西藏之大臣迈禄、周瑛、副将马纪师。并酌量派出陕西四川游击守备千把等官。令其驻劄。以备差遣。达赖喇嘛、于二十三日自藏起程。所撤兵丁。分作五队。第一队、副将惠延祖、带领宁夏兵一千五十名。第二队、臣查郎阿、马喇、带领西安满洲兵四百名。固原兵五百名。四川兵一百名。副将周起凤、将达赖喇嘛、在臣队内防护。令副将杨大力、带领四川兵四百名前行。第三队、参将王有循、带领督标兵四百九十名。凉州兵二百三十名。第四队守备戴义雄。潘世喜、带领固原兵七百五十名。第五队、总兵官周开捷、带领西宁兵八百名殿后。以次起程。其云南总兵官南天祥、原率领兵一千名。驻劄乂木多。今西藏事方平定。且将达赖喇嘛。移往里塘。请将乂木多兵丁。于藏兵未撤之先。暂令驻劄。以便应援。奏入。报闻　　

○广东将军蔡良、参奏左营中军副将金国泰、右营游击吴廷元、酗酒不职。得上□日。广东文武官员。每以饮酒宴会为事。相习成风。今将军标下将弁。群聚酗饮。致相争殴。此风不改。官箴安在。书经以三风十愆。儆于有位。曰敢有恒舞于宫。酣歌于室。时谓巫风。又曰卿士有一于身。家必丧。古训所垂。岂非官方之炯戒。嗣后、该督抚将军。应将属员严加申饬。其或不悛。即行参处。大凡居官者或遇节令之期。或有喜庆之事。设酒开筵。原所不禁。若以酒食游戏。徵逐应酬。不惟玩愒时日。废弛政务。并起忿争结怨之端。有关大体。各省文武大臣。俱宜约束属员。时加训诲。庶于风俗官方、并有裨益　　

○喀尔喀辅国公册凌巴尔故。遣官致祭　　

○庚午。谕户部。广西梧浔二厂税课。每年赢余银三万一千四百余两。著交与该抚。赏给府州县、及佐贰官、以为养廉。其雍正四年四月以前。各官所收赢余银两。俱从宽免其追赔　　

○又谕。朕前降上□日。令江南浙江各截留漕米十万石。以济闽省之用。今据福建总督高其倬奏称、十万石可以敷用。著将江浙漕米各运五万石赴闽。其余仍起运来通　　

○升四川夔州府属达州为直隶州。兼辖东乡太平二县。从川陕总督岳钟琪请也　　

○辛未。谕内阁。山东济宁州城内。匪类纠党。劫狱盗库。拒捕伤人。大干法纪。在城之文武官弁等。督率兵丁并力擒拏。登时俱获未令兔脱一犯。甚属可嘉。此案内被伤身故之兵丁数人。因擒捕凶犯。奋不顾身。深可悯恻。应加恩照阵亡例赏恤。其被贼斫伤数人。及擒贼有功之官弁兵丁。俱应照军功例、议叙赏赉。著河道总督、会同山东督抚查明分别等次具奏。知州高令树家属。被贼斫伤。虽未致命。亦可轸念。著赏银一千两。高令树、平日居官如何。著该督抚查奏。凡州县捕役原为缉盗安民而设。济宁州此案盗犯。闻其蓄念设谋已久。何以该州官员捕役。平时既漫无觉察。而临时又畏避不前。则捕务废弛可知。著该督等一并严察议处奏闻。凶犯劫狱之日。若在监人犯。有未敢随众妄动者。则系畏法改过之人。亦著查明奏闻。著该部分别请上□日。减等发落　　

○壬申。管理旗务王大臣等议覆。正红旗汉军副都统韩光基奏言、向来八旗。每两旗共立官学一所。令请增添四所每旗各立一学并增添教习四员。每学各用一员。其读书之人。二十岁以下。十岁以上。俱令入学肄业。至八旗因公降革人员。应请交与八旗大臣等。择其可用者引见。遇缺补用。以赎前愆。其革退兵丁。请择其可用者、仍准挑兵。均应如所请。从之　　

○户部议覆。刑部尚书励廷仪条奏。禁止贩卖私盐四款。一、窝顿私贩之家宜究。一、无引私盐之禁宜严。一、获盐不获人。概行免追之例宜明。一、有司拏获不报。及减多报少之罪宜重。均应如所请。从之　　

○癸酉。升太常寺卿傅德、为大理寺卿。仍兼理太常寺卿事　　

○云贵广西总督鄂尔泰疏言、滇省无著亏空银两。屡次移咨各原籍查追。俱称无产可变。虽将本身家属。监禁严比。不过徒稽岁月。究于钱粮无补。查滇省欺隐田土内。有漏报勋庄叛产等项。不自行首报。别案发觉审出。应令纳价。准为己业。又滇省现任官委署他任者。其署任内养廉。现议扣留一半。以此二项。代补远年无著亏空。约计两年可以全楚。得上□日。云南边远地方。非近省可比。数年以来。各官遵依鄂尔泰教导。办理地方事务。甚属效力。其署任内重收养廉之处。不必扣除一半。又欺隐田土纳价之项。著存公备用。至于通省无著亏空、共二万六千六百余两。该督既称实系无可著追。著开恩豁免　　

○甲戌。以镶红旗汉军副都统张溥、署广西提督　　

○调贵州安笼总兵官蔡成贵、为广西右江总兵官。升贵州黎平副将哈元生、为贵州安笼总兵官　　

○一统志总裁大学士蒋廷锡等奏言、本朝名宦人物。各省志书既多缺略。即有采录。又不无冒滥。必得详查确核。棌其行义事迹。卓然可传者。方足以励俗维风。信今传后。请谕各该督抚、将本省名宦、乡贤、孝子、节妇、一应事实。详细查核。无缺无滥。于一年内保送到馆。以便细加核实。详慎增载。得上□日。朕惟志书与史传相表里。其登载一代名宦人物。较之山川风土。尤为紧要。必详细确查。慎重采录。至公至当。使伟绩懿行。逾久弥光。乃称不朽盛事。今若以一年为期。恐时日太促。或不免草率从事。著各省督抚、将本省通志。重加修辑。务期考据详明。摭采精当。既无阙略。亦无冒滥。以成完善之书。如一年未能竣事。或宽至二三年内、纂成具奏。如所纂之书、果能精详公当。而又速成。著将督抚等官。俱交部议叙。傥时日既延、而所纂之书、又草率滥略。亦即从重处分。至于书中各项分类条目。仍照例排纂。其本朝人物一项。著照所请。将各省所有名宦、乡贤、孝子、节妇、一应事实。即详查确核。先行汇送一统志馆。以便增辑成书　　

○乙亥。谕户部。滇省边镇诸臣。用度不敷。朕深为轸念。著将报明公件余剩银一万三千两。全行赏给提镇等官。以为养廉。若有赢余。令该提镇酌为营伍公事之用。以副朕眷念边镇之至意　　

○谕兵部。云南等省、所有苗蛮犭□农獞。种类甚多。残忍性成。逞凶嗜杀。剽掠行旅。贼害良民。又或劫去人口。重价勒赎。所以为内地平民之害者。不可枚举。而众苗之中、又复互相仇杀。争夺不休。于其所辖土民。则任意伤残。草菅人命。朕念普天率土之民。皆吾赤子岂肯令边省苍黎。独受苗人之侵扰。而苗众繁多。朕亦不忍听其独在德化之外。是以从封疆大臣之请。巢□刀抚兼行。切加训诲。务以化导招徕为本。不可胁以兵威。或致多有杀戮屡颁谕上□日甚明。今幸数年之内。苗人陆续归诚者甚众。将来可望地方宁谧。但官弁士卒。跋涉于深林密箐之间。历险峻之区。染瘴疠之气。而苗性狡狯反覆。当用兵之际。往往诡诈负嵎。出其不意。以致官兵受伤。亦闲有之事。夫弁兵受国家多年教养之恩。虽临阵捐躯。义不避难。但以蠢然无知之苗蛮、而致损我义勇之士卒。得失不足相抵。朕心深为悯恻。除已降上□日赐恤赏赉外。其云南、贵州、四川巢□刀抚苗蛮之官弁兵丁。从前若有预借银两。俱免其还项。阵亡之官弁兵丁。著照阵亡例、加倍赏给银两。得病身故、及受伤之官弁兵丁。著照阵亡例、赏给银两。俱交与鄂尔泰、岳钟琪、各于所属确查动帑。遵上□日赏赐。务俾均沾实惠。以副朕优恤弁兵之至意　　

○吏部议覆。署贵州巡抚沈廷正疏言、黔省命盗案件。向援苗例。多属外结。后经督臣鄂尔泰题准、民苗一切案件。皆扣限完结。今据司详、定番、普定等州县、土苗命盗各案。从前各官。既不依限缉审。逾限又不查参。若将接任之员、一例议处。又属冤抑。请将所报各案疎防承缉之官、自雍正元年起、以题明准到部覆之日为始。逐案分别。按限查参。应如所请。得上□日。苗民案件。扣限完结。系雍正五年所定之例。其官员等处分之处。著从雍正六年起、照例扣限查参。六年以前案件。免其查揭　　

○云贵广西总督鄂尔泰疏报、云南等府开垦本年分田地九百四十三顷有奇。下部知之　　

