<!-- { "loadSidebar": true } -->
○福建总督高其倬疏言、各处弹八□允钱粮。一以部颁法马为准。福建各属收解钱粮。轻重不等。司库部颁法马。止有一副。弹八□允纷繁。将铜质磨擦。分数渐轻。请颁部法二副应用。循环缴换。得上□日、部颁法马。乃轻重合宜之式样。各省布政司。自应照式较准。制成法马。并令阖属画一遵奉。其或有出纳之际。加重减轻者。即当严查参处。此乃经常之道。岂有钱粮总汇之布政司。出纳繁多。专以法马一副。日日弹用。以致铜质销磨。轻重失实之理。且部中循环更换。亦不胜其繁。高其倬所奏。迂阔若此。宜乎福建各属收解钱粮。轻重不等也。著该部将朕谕上□日、通行各省。傥有如闽省因一副常用。将铜磨轻。与原颁分两不符者。咨部另请颁给　　

○己丑。谕内阁。外省乡试房考。旧例皆用现任知县入闱。朕思知县身为民牧。地方政务甚繁。入闱动经数月。诸事或至迟误。朕意欲将外省房考之例、斟酌更定。或于邻省中、举人进士之在家。候选者。临期调取数十人。交与监临之督抚。秉公掣签。令其入闱分校。著九卿悉心详议具奏　　

○以镶白旗护军统领公博尔屯、署镶黄旗蒙古都统　　

○命贵州巡抚何世璂、来京陛见。以贵州布政使祖秉圭、署理贵州巡抚。贵州按察使赫胜额、署理贵州布政使司布政使。贵州黎平府知府张广泗、署理贵州按察使司按察使　　

○命大学士九卿等。观浙江巡抚李卫所进瑞谷。大学士等奏言、皇上至德光昭。太和翔洽。是以宇内遍产嘉禾。浙江又呈瑞谷。臣等不胜欢忭。得上□日、览卿等所奏。此非朕凉德所能致。想浙省浇漓之习、必然丕变。是以感召上苍如此之瑞应。朕深为浙省臣民庆幸。著将此晓谕浙江通省　　

○刑部等衙门奏。宛平县民重阳。因伊妻龚氏、与张起凤通奸。将龚氏打死。张起凤被打走脱。重阳应拟绞监候。得上□日、律载止杀奸妇者。照殴妻至死律。拟绞。盖恐奸情不实。将此杜借名杀妻之弊。若奸情是实。而奸夫被殴走脱。及拏获到官承认者。亦照此拟罪。殊未允协。著九卿会议具奏。寻议、本夫于奸所获奸。将妻殴死。奸夫走脱。后被拏获到官。审明奸情是实。奸夫供认不讳者。将奸夫拟绞监候。本夫照不应重律。杖八十。永为定例。从之　　

○庚寅。谕吏部。朕因盛京各官、习气不好。是以拣选京员调补。原欲其悉心办理事务。若到任未久。即以京城员缺升用。于盛京部务无益。嗣后由京补授盛京满汉司官。历俸三年。方行升转。如三年内、遇伊应升之时。尔部奏闻。以升衔留任。仍以升衔较俸　　

○命理藩院。右侍郎班第、回内阁学士任。升内阁学士顾鲁为理藩院左侍郎。调理藩院左侍郎众佛保、为右侍郎　　

○辛卯。刑部议奏。四川成都府拏获捏称岳钟琪造反之人。据侍郎黄炳等。审系湖广黄州府麻阳县民卢宗汉、寄居川省长寿县。因赎田私事。希图准状。播造浮言。沿街叫喊。并无主使之人。应将卢宗汉、照妖言惑众律。拟斩监候。从之　　

○壬辰。谕内阁。朕览文武官员履历。开载年岁。任意增减。多有不实。外省文武、年岁不实者尤多。夫国家用人。惟论其才力之可以办事任职与否。原不以年岁之老少为重轻。如老成望重之人。宜于居官服政。年齿虽多。而精神尚徤。即属可用之员。若年虽未老。而志气委靡。则不可用。是多者不必减之为少也。少年精壮之人。宜于效力宣劳。年虽轻而办事勤敏。亦属可用之员。若年齿虽大。而才具庸劣。则不可用。是少者不必增之为多也。人之立身。事事皆当诚实。不可涉于欺诈。彼增减年岁者。无益于功名。而有关于品行。岂得习为固然。今朕特为训谕。凡各官从前之年岁不实者。著即行改正。令以实在年岁、开明注册　　

○癸巳。谕兵部。明年更换阿尔泰驻防兵丁时。将军巴赛员缺。著派护军统领公博尔屯前往。参赞大臣常色礼员缺。著派都统查克旦前往。其驻防兵丁。即令博尔屯、查克旦、会同该旗大人。预将年力精壮、汉仗好可以学习成材者。拣选派出。令其前往　　

○升索伦总管塔尔岱、为白都纳副都统。仍兼理总管事务。并发帑五千两。交塔尔岱带往。酌量养育索伦穷苦之人。及赏给效力兵丁　　

○调奉天锦州副都统图尔赛、为熊岳副都统。升奉天总管多索礼、为奉天锦州副都统。仍兼理总管事务　　

○甲午。谕兵部。各省武职内、俱有可用之人。因各省有题补不题补之分。是以各员升转。遂有迟速之异。其有题缺之省分。该督抚提镇、得拣选保题。升迁甚速。至本无题缺、及题缺无多之省分。即有谙练贤员。亦必论俸升迁。格于成例。每多迟滞。殊觉不均。嗣后本无题缺、并题缺无多之省分。著该督抚提镇、秉公拣选。将职名开列。具本保题。尔部注册。以备朕拣择酌用　　

○户部议覆河道总督齐苏勒等疏报。江南朱家口堵塞之后。安河等淀、以至木家墩一带地方。尽皆淤成膏腴美地。分晰丈勘新淤地亩。泗州、虹县、桃源、睢宁、宿迁五州县。共丈出二万二千六百二十二顷六十三亩零。共应升科银四万八千四百五十两零。此新淤之地。俱系平衍沃土。非寻常湖滩可比。应即于雍正六年升课起租。其木家墩一带。俟乾涸之日。陆续清丈。另行报升。并请于五州县适中之地、在宿迁县白洋河镇。设立卫守备一员。徵收钱粮。新卫赐以嘉名。伏候钦定。应如所请。从之。寻定新设卫曰潼安　　

○乙未。赏各省会试下第武举银各四两　　

○康亲王崇安等遵上□日议覆顺天学政孙嘉淦条奏。请整饬八旗官学。以育人材。嗣后选官学生。务择聪明俊秀子弟。考课分习清汉书。每旗给官房一所为学舍。以贡生五人为教习。派定所教人数。优其廪给。专其训导。又不时稽查勤惰。期满。分别议叙。应如所请。从之　　

○丙申。谕大学士九卿等。天地生财。原以济生民之用。贵乎流通于宇宙之间。故出之于此。得之于彼。流通转移。各受其益。此即裒多益寡。酌盈剂虚之道也。乃愚昧无知之人。不明此义。惟恐积之不固。秘之不深。或以万计。或以数十万计。埋藏地中。多方掩盖。不令人知。迨岁月久远。子孙亦无从踪迹。遂至迷失。是锱铢而积之。什袭而藏之者。竟归于乌有。亦惑之甚者矣。或有时被他人刨取。旁观忮妒。每致纷争角讼。因而受累招尤。岂非埋藏者实贻之害乎。似此愚昧无知之见。若不明白开导。终至迷而不悟。朕为爱养生民计。欲使财宝流通。彼此得其利济。其作何晓谕劝戒禁止之处。著九卿会议具奏。再富家巨室。每以金银殉葬。毫无益于死者。而徒起小人觊觎之心。厥后往往不免偷掘之事。此其于理不顺。于事非宜。更不待智者而后知也。并将此通行晓谕劝导之。寻议、通行八旗。及各直省督抚。转饬地方官。遍张告示。宣扬圣训。明白晓谕禁止。嗣后有收金银埋藏地中。及被他人偷掘者。事发。将所藏金银、充地方赈恤穷民之用。至以金银殉葬。尤非礼制。应一并晓谕禁止。从之　　

○谕兵部。满洲兵丁。弓马技勇。均属优长。惟于水师、向未练习。是以朕令天津地方。设立水师营。今杭州驻防兵丁。既在滨江沿海之地。亦当挑选壮丁。学习水师。著鄂弥达、李卫、悉心商酌具奏　　

○谕八旗都统等。获罪人犯。俱送刑部监禁。监内人多。或致感触时气。旗人与民人不同。民人犯法。完结之日。即回原籍。若旗人罪案完结。仍供各项差役。并非弃置不用之人也。所以治其罪者。特欲其知所惩戒改悔耳。乃旗人一罹罪戾。即成废人。殊觉可惜。况监内拘禁者又皆恶乱奸险之重罪人犯。一处拘禁。岂有善言相告。不但不能悛改。徒习于为恶而已。除八旗现审之罪人。及审实之死罪。照常在刑部监禁外。其审结定罪、缓决候审、及亏空官银监追人等。著八旗各将入官房屋修筑高墙。分为三所。重犯一处。轻犯一处。犯妇一处。如此分别监禁。既可减灾病。亦无扰乱等事。包衣佐领下人等。亦照此行。宗室觉罗等。于宗人府拘禁。似为允当。著管理旗务王大臣、会同内务府总管、详议具奏。寻议、八旗各将入官房屋。修筑高墙。分为三所。重犯、轻犯、以及犯妇。分别看守。所需米粮柴炭等项。照例支取。看视医生。请上□日派委。众犯家属。准于初二十六入看。并严禁看守人等徇情需索。从之　　

○饬各省总兵官、毋得进献方物　　

○丁酉。上御太和殿视朝。诸王及文武升转各官谢恩　　

○戊戌。命文渊阁大学士张廷玉、为文华殿大学士。仍兼管户部尚书、翰林院掌院学士事　　

○礼部等衙门遵上□日议覆。各部院堂司官相见仪注。并请满汉画一遵行。不得互异。得上□日、堂司相见体统。虽经大臣等议定。而科道与各部司官皆不曾与议。恐狂妄无知之小人。将来别有议论。亦未可知。此所定仪注。著科道与部院司官、公同详议具奏。寻议朝廷名分。自有尊卑。满汉礼仪。尤当画一。所议堂司相见仪注。及满汉科道体统相同之处。至为允当。应请著为定例。永远遵行。从之　　

○署直隶总督宜兆熊疏言、霸州雄县等二十四州县被水穷民。已蒙恩散赈。其各属被水地亩钱粮。暂请缓征。得上□日、朕念直隶滨河之地。易于被水。用沛特恩。遣官发帑。加意赈恤。此乃格外惠及穷民之意。至于被水之处。仍应勘明分数。题请照例蠲恤。不得因已经遣官发帑。遂不照定例遵行。并谕各省知之　　

○己亥。谕议政王大臣等。阿尔布巴差兵至阿里。欲害颇罗鼐。被颇罗鼐。将伊所发之兵。尽行截杀。已领兵往招。征巢□刀阿尔布巴。此举若能事成。于西藏有益。但今现有钦差马喇僧格在藏。恐伊等或为阿尔布巴所惑。从中讲和。或被阿尔布巴等诓诱。以至颇罗鼐受害。则大有关系。著岳钟琪于川陕标下官员内、选择熟习番情。通晓番语。可以差遣往藏者。速令其前往。将一应情节。密述与马喇、僧格俾伊等心中明白则诸事无阻。此谕、著学士班第送去。其详悉之处。班第口传　　

