<!-- { "loadSidebar": true } -->
○移云南鹤庆府通判驻维西。添设剑川州州判一员。驻中甸。从云贵总督鄂尔泰请也　　

○己酉。谕内阁。治天下之道。在于用人。今日刑部堂官塞尔图等、保举笔帖式一人。升补主事。朕问其在部办事几年。则对曰三月。又问所以保举之由。则曰因伊坐台十二年。是以举之。朕令内外各衙门遴选人员者。原期官得其人。人称其职。使吏治民生、均收实效也。况刑部为民命所关。朕尤加意慎重。惟恐用人不当。使刑罚偶失其平。干天和而枉国法。此意乃举朝所共知者。塞尔图等、以朝廷量能授职之典。视为用情市恩之地。此不过身受者一人感激而已。而欲有益于国家之事。生众人鼓励之心。岂可得乎。朕治天下。用赏用罚。悉秉至公。夫赏所当赏。则在朕并非加恩。而受之者不必私感。罚所当罚。则在朕并非用威。而受之者亦不当怀怨。凡受恩而生感者。即受罚而生怨者也。施恩而喜人之感激者。即用罚而惧人之怨望者也。然则喜人感激。将日日施恩。而惧人怨望。不几置法度于不用乎。塞尔图等、身为大臣。乃庶官之表率。今存卑鄙狭小之见。既欲市卖私恩。则必回避嫌怨。似此私心自用。即作威作福之所由也。此风断不可长。是以特行宣谕。令内外臣工、咸以为戒　　

○又谕。领侍卫内大臣六员。实授内大臣。亦著定为六员。朕特旨额外补授者。可准为额外之员　　

○辛亥。谕河道总督齐苏勒、两江总督范时绎、江苏巡抚陈时夏、钦差督理江苏水利李淑德、陈世倌。朕轸念民依。以苏松地势稍下。特遣大臣、会同督抚。开浚水道。为久远之计。太湖之水归海者。经刘河白茆河居多。必径直深广。令水畅出。方能一劳永逸。图志所载、二河形势数十里。一径直趋入海。无少曲折。因海口为潮沙堙塞。悉成平陆。今既开浚疏通。务必尽去新涨地亩。以复故道。闻有地方土民、不愿开浚。投递公呈。或请别开支河。或请另开新道。其言纷纷不一。此皆背公怀私之徒也。傥至惑于听闻。依违迁避。使积水不能畅出。数年后、仍致壅塞。则罪不可逭矣。该督抚钦差等、当竭力秉公详勘。务为一劳永逸之策。或有生事阻挠者。指名参处。严禁刁风。无得少有欺隐。苟且塞责了事。异日代人受过也　　

○壬子。谕内阁。安南国定界一事。朕己加恩。别议立界。该国王不知感激。又复具本。从广东云南二省总督处求为题达。伊愚昧无知朕当颁敕谕。再行开示。昨鄂尔泰奏称己移咨文前去。如文到日。该国王己遵奉施行。则此不必再颁。一切事宜。著鄂尔泰妥酌行之　　

○吏部题。二等阿思哈尼哈番陈俊、因病休致。应销去恩诏所得拖沙喇哈番。余三等阿思哈尼哈番。以其子陈国仪袭替。从之　　

○旌表河南商邱县烈妇、张孟林妻苗氏。拒奸被刃。贞烈不污。给银建坊。入祠致祭如例　　

○癸丑。谕内阁。朕以移风易俗为心。凡习俗相沿。不能振拔者。咸与以自新之路。如山西之乐户。浙江之惰民。皆除其贱籍。使为良民。所以励廉耻而广风化也。近闻江南徽州府、则有伴儅。宁国府、则有世仆。本地呼为细民。几与乐户惰民相同。又其甚者。如二姓丁户村庄相等。而此姓乃系彼姓伴儅世仆。凡彼姓有婚丧之事。此姓即往服役。稍有不合。加以棰楚。及讯其仆役起自何时。则皆茫然无考。非实有上下之分。不过相沿恶习耳。此朕得诸传闻者。若果有之。应予开豁为良。俾得奋兴向上。免至污贱终身。累及后裔。著该抚查明定议具奏。寻礼部议覆安庆巡抚魏廷珍遵旨议奏、江南徽宁等处。向有伴儅世仆名色。请嗣后绅衿之家。典买奴仆。有文契可考。未经赎身者。本身、及其子孙、俱应听从伊主役使。即已赎身。其本身、及在主家所生子孙、仍应存主仆名分。其不在主家所生者。应照旗人开户之例。豁免为良。至年代久远。文契无存。不受主家豢养者。概不得以世仆名之。永行严禁。应如所议。从之　　

○授一甲进士彭启丰、为翰林院修撰。邓启元、马宏琦、为翰林院编修　　

○西洋博尔都噶尔国王若望、遣使麦德乐、表贡方物。宴赉如例　　

○甲寅。调正白旗汉军副都统常保、为镶黄旗蒙古副都统。升镶白旗护军参领德尔芬、为正白旗汉军副都统　　

○乙卯。谕八旗大臣、内务府总管等。直隶州县。缉拏逃盗。每每察访至内府庄头之家。而庄头等、护庇不令缉捕。以致逃人盗案。匪类不绝。再八旗在屯居住人等。多系不思上进、怠惰浮薄之辈。竟有窝藏逃盗。欺陵百姓。好事妄为者。若不严加约束。必至妄生事端。八旗都统、内务府总管等。行文直隶总督、及巡察御史。嗣后内府庄头。及乡居旗人。有窝藏逃盗在家者。地方官差役搜捕、有抗拒者。即将窝家一并拏究。或有不守本分。酗酒生事妄为者。该地方官、即行详报总督。若系旗人。由总督移咨该旗。系内府庄头。移咨内务府。该旗及内务府、将应行审理者。即行审理。应行拏送者。即行拏送。若有迟延违误。将尔等治罪。若地方官徇隐、不行详报总督。或已详报、而总督不行移咨各该管处者。被巡察御史题参。该总督、及州县官。一并严加议处。巡察御史、徇隐不行查参。或别案发觉。或经朕访闻。务必重治其罪。如此立法。则内府庄头、及居乡旗人。各知警戒。畏法守分。而直隶地方、窝藏逃盗之弊可清。于乡居旗人百姓、亦大有裨益　　

○宣化总兵官李如柏疏言、宣镇所属各营。请于执三眼枪、及大刀兵丁内。酌改数名为藤牌手。得旨、各处营伍。所习武艺。所用器械。原无定制。是以武弁到任。往往以己所好尚、操演所属兵丁。学习未久。而接任旋复更改。非训练专精之道也。除骑射通行学习外。其余各种操演。著该上司、会同通省大员。因地所宜。酌量永远＜矢见＞制。定议以闻　　

大清世宗敬天昌运建中表正文武英明宽仁信毅大孝至诚宪皇帝实录卷之五十六



大清世宗敬天昌运建中表正文武英明宽仁信毅大孝至诚宪皇帝实录卷之五十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。五月。丙辰朔。升镶白旗蒙古副都统塔拉图、为正蓝旗护军统领　　

○戊午。孝诚仁皇后忌辰。遣官祭景陵　　

○调正白旗满洲都统拉锡、为镶白旗满洲都统。以正蓝旗满洲副都统多赛、署镶黄旗蒙古都统　　

○己未。夏至。祭地于方泽。遣康亲王崇安行礼　　

○谕内阁。前织造等衙门、贡献物件。所进御用绣线黄龙袍。曾至九件之多。又灯帏之上、有加以彩绣为饰者。朕心深为不悦。即降上□日诫谕。近因端阳令节。外间所进香囊宫扇中。有装饰华丽、雕刻精工者。此皆开风俗奢侈之端。朕所深恶而不取也。向来外省诸臣。凡有进献方物。朕每颁赐诸王内外大臣。如黄龙绣缎之类。既不可以颁赐。不过收贮于宫中耳。其余华灿之物。在朕用之。心中尚觉不安。若赐诸王大臣。在伊等亦觉非分。岂非费于无益之地乎。况朕素性、实不喜华靡。一切器具。惟以雅洁适用为贵。此朕撙节爱惜之心。本出自然。并非勉强。数十年如一日者。凡外臣进献。惟应量加工价。少异于市肆之物。即可见恭敬之忱。何必过于工巧。人情喜新好异。无所底止。见一美丽式样。初则竞相慕傚。后必出奇斗胜。此雕文纂组、古人所以斥为奇衺。岂可导使为之而不防其渐乎。盖治天下之道。莫要于厚风俗。而厚风俗之道。必当崇俭而去奢。若诸臣以奢为尚。又何以训民俭乎。朕观四民之业。士之外、农为最贵。凡士工商贾。皆赖食于农。以故农为天下之本务。而工贾皆其末也。今若于器用服玩、争尚华巧。必将多用工匠。市肆中多一工作之人。则田亩中少一耕稼之人。且愚民见工匠之利多于力田。必群趋而为工。群趋为工。则物之制造者必多。物多。则售卖不易。必致壅滞而价贱。是逐末之人多。不但有害于农。而并有害于工也。小民舍轻利而趋重利。故逐末易而务本难。苟遽然绳之以法。必非其情之所愿。而势有所难行。惟在平日留心劝导。使民知本业之为贵。崇向朴实。不为华巧。如此日积月累。遂成风俗。虽不必使为工者尽归于农。然可免为农者相率而趋于工矣。至于士人所业。在乎读书明理。以为世用。故居四民之首。然父兄之教子弟。亦当观其才质如何。若果颖悟恂谨、可望有成。则当使之就学而为士。若愚浊中下之资。读书难通。即当早令改业。使尽力于南亩。诚恐读书不成。而又粗识数字。旷废闲游。必致非分妄为。越礼犯法。是浮慕读书之名、而不得其道。其伤农而害本者、为尤甚也。朕深揆人情物理之源。知奢俭一端。关系民生风俗者至大。故欲中外臣民、黜奢贱末。专力于本。人人自厚其生。自正其德。则天下共享太平之乐矣。朕自身体力行、为天下先。诸王内外大臣、文武官弁、与乡绅富户、当深体朕心。钦遵朕谕。期共勉之　　

○谕吏部。庶吉士陈浩等、教习已久。今加考试。应分别授职。除编修王安国、已经授职外。清书庶吉士陈浩、赵晃、严源焘、刘统勋、黄祐、俱著授为编修。刘统勋、著在南书房行走。汉书庶吉士吴应枚、汪由敦、王峻、吴龙应、蒋振鹭、李清植、赵大鲸、于枋、朱良裘、吴兆雯、开泰、杨士鉴、徐焕然、吴延熙、顾贽、熊晖吉、俱著授为编修。张若涵、程光钜、俱著授为检讨。徐天麒、以部属用。诸锦、周廷燮、陈璟、归进士原班用。舒明著再教习三年　　

○庚申。谕内阁。朕览治河方略。见原任河道总督靳辅、昔年修理河工。劳绩茂著。欲加恩泽。以奖勋庸。据该部查奏、靳辅于康熙四十六年。已蒙圣祖仁皇帝加赠宫保。给与世职。今著追赠工部尚书衔。予祭一次。以示朕笃念前劳至意　　

