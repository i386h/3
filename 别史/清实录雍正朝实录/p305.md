<!-- { "loadSidebar": true } -->
○颁御制重修阙里。圣庙碑文墨笔。收藏阙里。以为世守。从衍圣公孔广棨请也。碑文曰。朕惟上天垂佑蒸民。笃生至圣先师孔子。以仁义道德。启迪万世之人心。而三纲以正。五伦以明。后之继天御宇。兼君师之任者。有所则傚。以敷政立教。企及乎唐虞三代之隆。大矣哉圣人之道。其为福于群黎也甚溥。而为益于帝王也甚宏。宜乎尊崇之典、与天地共悠久也。曲阜庙庭、为孔子里宅。毓圣钟灵之地。神爽式凭。明禋祗肃。庙貌崇闳。由周而来、久且加盛。我皇考圣祖仁皇帝、德符元化。悟彻性天自羲农尧舜禹汤文武周公之道。集成于孔子者。一一体于身心。宣为政治圣统在上。应运而承。康熙甲子东巡狩。临幸阙里。谒奠庙林。殷礼隆仪。汉唐莫及。朕躬膺丕绪志切羹墙。即位之初、加封先师五代王爵。诣雍释菜。题额歌诗。佩德报功之愿。夙夜罔释于怀。雍正二年。阙里圣庙。不戒于火。有司奏告。朕悚惕靡宁。诣庙致祭。旋发帑兴修。命大臣专董厥役殿庑规模。悉准宫阙制器备物。亦令绘图呈式。裁酌协宜。数年内、谆谕执事臣寮。经营周至。纤毫无憾。始惬朕衷。七年冬、有司具奏大成殿上梁前二日庆云见于曲阜。合词称瑞。朕以天人感应。理固不爽。而诚敬微忱。讵能邀上帝先师之垂鉴。用是祗将祀事。倍增试额。俾普天率土。被圣人之德化者。同心感庆。庶足以广教泽而答嘉庥。而抚躬警勉。恒朝夕凛凛焉。朕尝谓帝王之尊圣。尊其道也。尊其道、贵行其道。居行道之位。而能扩充光大。达之政令。修齐治平得其要。纪纲法度合其宜。礼乐文章备其盛。凡圣道之未行于当时者。悉行于后世。虽去圣久远。而心源相接。不啻亲授于一堂之上。默证于千载之前。如是而钦崇褒显。悉由于中心诚服。而治化日盛。圣道斯尊。且夫圣人之道。一天道也。天以牖民之责属之圣人。删定赞修。代天宣教。彝伦惇叙。礼法彰明。后之帝王、奉其道以治世。师承罔斁。资益良多。然则尊天尊圣。理原合一。今兹之崇礼至圣。正所以钦若昊天。而于修建庙廷之重典。有不至诚至敬者哉。朕勤求上理。宵旰孜孜。冀以仰述皇考之鸿谟。丕扬先师之厚泽。爰敬推上天笃生圣人。与圣人承天立教、垂宪奕世之意。勒文碑石。以昭示臣民于无极。而系以辞回天心觉世。圣治承天。治法道法。圣圣相传。三五之隆。以道致治。峻德宏昭。丰功远被。闻知续统。至圣挺生。中天复旦。文教昌明。经纬三才。陶融万象。体具中和。功侔参两。表扬六籍。程式五常。如会沧海。若揭秋阳。惟我皇考。聪明睿智。苞蕴图书。汇宗洙泗。德与圣合。礼为道崇。升堂容肃。过里恩隆。绪缵朕躬。勤图绍述。至训煌煌。箴铭宥密。惟皇建极。惟圣时中。古今虽邈。心理攸同。作帝王师。与天地配。开辟一人。神灵如在。奕奕新庙。辉映尼防。金丝在御。车服盈堂。焕乎天文。五云示庆。锡佑者天。承庥者圣。敢云瑞应。鉴厥微诚。普祈洪贶。永福编氓。文治光华。日星晶丽。木铎扬声。垂亿万世　　

○乙酉。夏至。祭地于方泽。遣平郡王福彭行礼　　

大清世宗敬天昌运建中表正文武英明宽仁信毅大孝至诚宪皇帝实录卷之一百十八



大清世宗敬天昌运建中表正文武英明宽仁信毅大孝至诚宪皇帝实录卷之一百十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。闰五月。丙戌朔。谕大学士等。朕闻甘省、自四月十五以后。风多雨少。河西四府一州。多系水田。目下望雨、尚不甚急。河东四府二州。则急待甘霖。朕心深为廑念。西边正当用兵之际。军需民食。全赖甘肃收成。今入夏以后、雨泽愆期。傥禾稼歉收、则所关匪细。可传谕查郎阿、许容等。令其就近酌量情形。为未雨绸缪之计。早为办理。庶诸事从容。于军民俱有禆益　　

○添设陕西宝丰、定远二营。守备各二员。把总各二员。从署陕西总督查郎阿请也　　

○戊子。免陕西甘、凉、宁、肃、各提镇营兵。借支银一万八千四百两有奇　　

○庚寅。大学士等遵上□日议覆。贵州巡抚张广泗条奏、古州善后事宜四款。一、都江、清水江。为黔楚粤。三省之通流。应设立哨船。联络声势。一、古州等处积贮。最关紧要。请分别镇营。各贮米石。责成该管同知通判县丞等经管。一、新疆文武各员。三年俸满之后。应予保荐升转。以示鼓励。一、效力通事人等。请分别勤惰等次。给与养赡。并授以土外委千把总劄付。令其宣布条约。化导苗民。均应如所请。从之　　

○旌表江苏靖江县烈妇。陆昆妻刘氏。拒奸不污。投缳殒命。给银建坊。入祠致祭如例　　

○辛卯。议叙陕西宣谕化导官员。右春坊右赞善钱陈群等五十一人。分别升转有差　　

○壬辰。升光禄寺卿王＜泭＞、为太常寺卿。仍兼理光禄寺卿事。右通政广东观风整俗使焦祈年、为光禄寺卿。仍留观风整俗使任　　

○以兵部尚书鄂尔奇、署步军统领　　

○癸巳。解宗人府右宗正德昭任。以平郡王福彭、为右宗正　　

○以故二等阿思哈尼哈番岱奇里子达桑阿、袭职　　

○甲午。谕八旗官员人等。昔人云。和气致祥。乖气致异。此天人相感之至理。古今不爽。朕以此训导天下臣民。至详且悉矣。去夏今春。京师亢旱。地犹微动未息。朕戒慎恐惧。思过省愆。幸邀上天慈恩。锡以霖雨。不致大为灾患。然所以垂象示儆。必有由来。朕留心体察。于旗人得一二事。似有抑郁不舒之气。以致上千天怒。朕不得自宽。众亦各应自省也。如用兵准噶尔一节。八旗将士、远役于外。父母妻子、愁望于家。或者以为朝廷不恤士卒。有此可已而不已之举。不知准噶尔贼夷、狡狯凶顽。世济其恶。扰害我臣服之蒙古。窥伺我西北之边疆。若不加创惩。则蒙古不获安居。边塞不能宁谧。我八旗之人、尚得优游燕处、度外置之乎。是知皇考经理于前。朕绍述于后。皆出于万不得已。并非穷兵黩武。欲拓地开疆。而疲劳将士于沙漠穷荒之地也。观近日贼夷跳梁之状。以我朝大兵。驻劄边境。而犹心怀觊觎。敢肆狂逞。则从前虽欲弃置不问。以图息事宁人。其可得乎。我满洲八旗人等、素有忠义之心。勇敢之气。尔等祖父自从龙入关、以及各处征讨。削平寇乱。皆以捐躯致命为荣。以老死牖下为耻。今乃承平日久。习于宴安。因数年之征戍。即生愁怨之心。而忘乃祖乃父之劳绩。何志气隳惰。自暴自弃。一至于此乎。从来急公殉难者。享千古不朽之荣名。而奏凯献功者。膺国家宠褒之爵赏。岂但出征弁兵、当勇往争先。即其父母妻子、亦当深知大义。遏抑私情。务其远大。则忠君报国之悃诚。必蒙上天垂鉴。默加福祐。大功可以立成。凡列在戎行者。均受国家逾格之恩泽矣。又如催追亏空一节。闻八旗人等、亦以为苦累。独不思居官之人。侵盗国帑。剥创民膏。律以国法。皆在不赦之列。朕以习染既久。人数众多。不忍加戮。特从宽典。勒追还项。以儆将来。使知侵盗横取之物、不足以长子孙。庶可以止奸贪而厉廉耻。此朕之苦心。实欲为人心风俗计也。若云朕为财物计、而为此综核之事。独不思十年以来、朕之减除正赋。蠲免积逋。与夫兴修工程。赈济赏赉。加惠于官弁兵民者。所费不下数千万。曾无吝惜。岂有惟与旗人较量锱铢之理哉。且雍正三年以前之旧欠。朕已令该旗大臣等、查奏酌免矣。朕之意上□日、旗人既未能悉知。该管官员、又不能宣布开示。每于催追之时。过于严刻。甚且牵累无辜。此庸劣不忠之大臣。奉行不善。而更隐示以奉朕意上□日。致令若辈心怀怨怼。朕上□日果如是乎。夫获罪而不知悔。沐恩而不知感。此皆乖戾之气。均足上千天和。用是再颁谕上□日。通行晓谕。傥八旗人等、果能遵朕训诲。洗涤肺肠。共矢爱君亲上之怀。永绝昧理欺公之习。不但朕之沛泽施恩。必先自旗人始。而上天福祐善良。诸事吉庆。亦可预信其必然矣　　

○乙未。谕办理军机大臣等。前因西路军营兵丁、行走攻击之时。从前所定口粮不敷。朕已加恩增给。今思兵丁驻劄之时。亦应使之口粮宽裕。以鼓勤劳。其如何酌量加增之处。尔等妥议具奏。寻议、驻劄之兵。与行走坐卡之兵。俱十日给米一斗。十日给面十二斤半。则口粮皆可充裕。得上□日、依议。兵丁等遇有调遣行走之时。每月著再加赏羊价银七钱　　

○署陕西兴汉总兵官董绍祖、缘事革职。以陕西西凤副将米国正、署陕西兴汉总兵官　　

○盛京考察满汉各部官员。不谨官一员。罢软官一员。有疾官二员。分别处分如例　　

○予故议政大臣领侍卫内大臣克什图、祭葬。谥勤恪　　

○旌表江苏丹阳县烈妇。凌从俊妻周氏、守正拒奸。投缳殒命。给银建坊。入祠致祭如例　　

○丙申。护宁远大将军岳钟琪奏言。据驻劄鲁谷庆总兵官王廷瑞禀报。贼人寨桑额尔克得松、领贼二千名。分东西二路。来犯哈喇火州城。参将刘廷琰、游击李英等。分兵迎敌。杀伤贼人。俱皆败走。刘廷琰等、领兵追巢□刀。贼人远遁。因见黑雾大风。不便穷追。撤兵回城。臣等仍飞饬总兵王廷瑞、昼夜严防。时加哨探。理合缮奏。报闻　　

○丁酉。谕内阁。上年冬间、北方雨雪稀少。朕恐今岁夏间、蝗蝻萌动。已密谕该督抚留心防范。顷闻江南淮安府属之山阳、阜宁二县。海州所属之沭阳县、扬州府属之宝应县、各有一二乡村。生发蝻子。虽目前萌动之处。不过数里。然恐捕治不力。渐致蔓延。为禾田之害。著该督抚有司、督率人役乡民。速行扑灭。无俾遗种。傥有怠忽从事者。即行纠参。从重议处　　

