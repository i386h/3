<!-- { "loadSidebar": true } -->
○甲寅。诸王满汉文武大臣等、以河州地方、黄河澄清。合词奏贺。并请宣付史馆。垂示永久。得上□日。朕从来不言祥瑞。谅王大臣等、久已深知朕心。朕之祗事上帝神明。惟以公诚一念、为昭格之本。果蒙上天垂鉴。频年显示嘉祥。观公诚之感通神捷如此。则怀不公不诚之心者。岂能逃于上天之谴责乎。朕心不但不敢矜夸。且因此倍加乾惕。更愿天下臣工士庶、各矢公诚之念。以受上天之恩。著照王大臣等所请。宣付史馆。俾世世子孙臣民、恪遵朕训。以绵福泽

　　

○谕户部。据马尔泰等奏称、邳州、宿迁等十八州县被水人民。已会同地方官查勘赈济。拟给两月口粮。其房屋倒塌者。给价安顿等语。凡此穷民。朕心深为轸念。著将所定口粮之数。增给一半。并于两月之外。加赈一月。务令小民得所　　

○添设四川副都统衙门笔帖式一员。从四川巡抚宪德请也　　

○江南江宁右翼副都统德尔本、以老病乞休。允之　　

○旌表山东德平县烈妇、孟魁妻张氏。守正拒奸。自缢殒命。给银建坊、入祠致祭如例　　

○乙卯。巳刻。京师地震　　

○命查八旗兵丁、因地震致垣舍坍塌者。每旗各赏银三万两。按各佐领人数。均匀分给。圆明园八旗兵丁。每旗各赏银一千两。以为修葺屋宇之用　　

○丙辰。谕内阁。昨日地震。兵民房室墙垣。必有颓塌者。八旗兵丁。已降谕上□日。每旗赏银三万两。令该旗大臣、按名分给。其内外城居民。每城著派出满汉御史各一员。分查民间房舍。或屋宇倒塌。或墙垣颓缺。作速据实清查。分别具奏。朕将加恩赏给该御史等、务悉心秉公办理。傥有吏役隐匿虚冒扣克等弊。经朕访闻。将吏役从重治罪。该御史严加议处　　

○谕靖边大将军傅尔丹等。京师于八月十九日巳时地震。当时即止。不为大患。近京东南正北各路地觉微动。较京更轻。惟西北稍重。不过百里而止京城内外、及圆明园地方俱好。朕躬甚安。但此番地动较往年略重。其年久之房屋墙垣、有坍塌者。损伤之人。亦不过千万中之一二。至于出兵之大小官员兵丁等。凡有家口之在京城内外者。朕令细加访查。悉皆平安无恙。军营离京甚远。恐道路传闻不确。致生疑虑。特颁谕上□日。著大将军等通行晓谕官员兵丁等、咸使闻知　　

○礼部议覆。署直隶总督唐执玉等疏言、和硕怡贤亲王。以天潢懿戚。作帝室股肱。综理百为。纲维庶政。上宣主德。下殚民谋。直属绅士商民等、既蒙其惠爱。宜荐以馨香。公请代题。恳建专祠。应如所请。于直隶省会清苑县、建祠一所。任县之穆家口、建祠一所。天津建祠二所。俾沐膏咏勤之众。获展春祈秋报之情。从之　　

○戊午。命鸿胪寺少卿顾祖镇、内务府郎中鄂善、户部郎中阿兰泰、带内库银二万两。前往京师附近地方。察看地震情形。加恩赈给　　

○己未。谕宗人府。康亲王崇安、心术狡诈。行止轻浮。岂堪为宗室之坊表。不准管理宗人府事。其宗令事务。著裕亲王广禄管理　　

○移河南信阳州州判、驻平昌关。改信阳汛为信阳营。添设守备一员。兵五十五名。属汝宁参将管辖。从河东总督田文镜请也　　

○授故奉恩将军席勒图子英俊、为奉恩将军　　

○庚申。谕宗人府。吾弟怡贤亲王第三子弘暾、于前年病故。彼时降上□日。一切礼仪、俱照贝勒之例行。嗣又降上□日。于怡贤亲王诸孙之中、以一人为弘暾之嗣。令福金富察氏抚养。今著将宁郡王弘晈之长子永喜、为弘暾嗣。袭封贝勒　　

○壬戌。谕诸王大臣等。数年以来。遵化州陵寝附近之地方。雨旸时若。年谷顺成。今年春月。畿辅微觉亢旱。而遵化等处。则雨泽调匀。民人乐业。六月日食之期。陵寝之地方。则阴雨不见。本月十九日。京师地震。朕系念山陵。忧劳寤寐。星遣侍卫等、驰往看视。今据差回人员。及守护陵寝之大臣等奏称、十九日地觉微动。较他处更轻。村舍墙垣。悉皆无恙。居民竟有未经知觉者。朕以手加额五内欢欣。益见我皇考之圣德神功。际天蟠地。受眷佑于上帝。贻福庆于苍生。若此之彰明较著。朕感上帝之慈恩。念皇考之功德。特将近事之显而可见者。晓谕诸大臣九卿等共知之　　

○甲子。命果亲王允礼、大学士蒋廷锡、内务府总管海望、总理三库事务　　

○丙寅。谕内阁。京师本月十九日地震。朕恐惧修省。感激上天垂象示儆之恩。倍加乾惕。今年各直省收成颇好。而其中又各有被水涝溢之处。该省督抚大臣、往往引过自责。朕即批示。并宣谕左右大臣曰。此非臣工之咎。其过实在朕躬。盖今年春夏以来。朕体中违和。仰惟宗社攸关。列祖皇考付托之重。不敢不保护此身。是以屏除思虑。葆静颐养。而勤政敬事之心。实不及平时。又因吾弟怡贤亲王薨逝。朕心悲悼。有伤天和。遂至水涝情形。见于数省。朕深知其由。不肯诿过臣工。而为大臣者。俱当抚躬自问。默加省察。以凛天戒。不在引过之虚文。此朕从前晓谕臣工者。目今又有地震之异。仰蒙上天垂慈。显示儆戒。惟有夙夜祗惧。切加省改。以戴天恩。除兵民人等屋宇倾圯者。一一查赏外。再将朕意、晓谕内外知之　　

○礼部左侍郎蔡世远、缘事降调。转礼部右侍郎吴士玉、为左侍郎。升都察院左副都御史王图炳、为礼部右侍郎　　

○升云南巡抚沈廷正、为河东河道总督。贵州布政使张允随、为云南巡抚　　

大清世宗敬天昌运建中表正文武英明宽仁信毅大孝至诚宪皇帝实录卷之九十七


大清世宗敬天昌运建中表正文武英明宽仁信毅大孝至诚宪皇帝实录卷之九十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。九月。丁卯朔。谕内阁。昨因京师地震。凡兵民等屋宇倾圯者。已降上□日详查。赏给银两。以为修理之费。而满汉大小官员等。亦俱有修垣葺屋之事。朕心轸念。著将各部院衙门官员、八旗都统、副都统、统领、参领、佐领、骁骑校、护军校等、以及上衙门之世袭官、上三旗侍卫、内务府官员、步军统领衙门等官、巡捕三营官弁、每人俱赏给半年之俸　　

○谕八旗都统。八旗兵丁等房屋倾圯者。昨已每旗赏银三万两。为修理之用。闻该管之都统官员等。不论坍塌墙垣之多寡。及有无伤损人口之处。一概均匀给散。并无差等。其名则均。而实则不均之甚。总因伊等潦草塞责。不肯以实心经理公事。俾朕之恩泽不滥不偏。登众兵于衽席也。除从前所赏银两。各旗已经均给外。朕再赏每旗帑银三万两。著该旗大臣等、悉心确查。分别等次。秉公赏给。务令寒苦之家。实沾恩惠。傥仍任意给发。不能公当者。经朕访闻。必于该旗之大臣官员是问。至于八旗官弁、已给半年之俸。不在查赏之内　　

○户部议覆。福建巡抚刘世明疏言、台湾县水冲沙压田园。自康熙六十一年、至雍正四年、无徵粟石。应著落从前不行详报之知县周钟瑄等赔补。但自五年以后、应徵原额。已奉上□日永行豁免。则此项分赔粟石。亦应一体予豁。以免离任穷员苦累。应如所请。从之　　

