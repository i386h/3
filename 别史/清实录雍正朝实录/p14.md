<!-- { "loadSidebar": true } -->
○是日、颁诏天下。诏曰。古帝王有出世之勋。必有非常之谥。故黄帝表中和之美。颛顼著谦约之文。大行受大名。扬光本因乎法地。有功兼有德。加号必极于同天。此追尊之钜典。守国之常经也。恭惟我皇考大行皇帝。受箓绵长。膺图悠久。以生知安行之至圣。行存诚主敬之实功。无一事不上合天心。无一念不下周民虑。禋郊飨帝、岁必躬行。祈谷佑民。典恒虔举。慈闱定省。宗系展庸。问夜求衣。卑宫菲食。万几悉归于尽善。庶政一出于大中。式劝官方。广开言路。奖廉课吏。敕法儆邪。器以使人。公能肥众。赈恤之诏、屡下十行。蠲免之租、动成千万。宽刑肆赦。发帑赉兵。巡省恩膏、备详方策。治河经略、具载史书。以自强不息之精神。为久道化成之事业。武功之赫濯则荡清三孽平定沙漠、元裔灭除台湾置郡、收水西而抚红苗、定土番而复三藏。文德之光华。则亲临太学、特幸阙里、严饬学臣、敦训士子、增博士之员、跻十哲之享。手定五经。穷研六艺。诗同雅颂。文媲典谟。学贯百家。圣实天纵。深仁厚泽。溯四千余载之史册、莫有等伦。伟烈丰功。纪六十一年之政治、何能悉举。今龙驭上宾。星霜未改。普天之思慕。应与岁月而俱深。率土之攀号、惟望徽称之允合。朕缵承鸿宝。嗣守丕基。方继述之是图。岂追崇之敢后。谨命诸王、贝勒、大臣、文武群臣、稽考礼文。恭荐谥号。卿士百辟。不谋同辞。肇举上仪。恪遵旧典。祗告天地宗庙社稷。于雍正元年二月十九日。奉册宝恭上皇考大行皇帝尊谥曰。合天弘运文武睿哲恭俭宽裕孝敬诚信功德大成仁皇帝。庙号曰圣祖。既表尊亲之大义。当施逮下之洪恩。于戏、帝德难名。固揄扬之莫罄。圣功丕显。期昭示于无穷。庶慰遐迩之心。以协天人之愿。布告天下。咸使闻知　　

○诏内恩款凡十一条　　

○庚午。谕理藩院。据察哈尔总管诺尔布奏报。察哈尔厄鲁特佐领罗卜臧锡拉布、蓝翎侍卫垂木丕尔等逃遁等语。著作速传知将军等。令其派兵各路。要截捕擒。再著喀尔喀、苏尼特、严令各处哨汛。追巢□刀擒获。其现在厄鲁特。恐伊等妄生疑虑。著一等侍卫达鼐。郎中鄂赖。前往照管。俟将罗卜臧锡拉布等、擒获之后。再回京　　

○谕内务府、孙思克之妻、系公主长辈。且系功臣之妻。今闻溘逝。朕意欲令公主穿孝。此事交与该部议奏。将内库银赏给二千两。派大臣一员。侍卫十员。将茶酒往奠。东四旗除有承办事件之大臣外、俱著前往。发引之日、仍著往送　　

○辛未。上诣皇太后宫、问安　　

○实授宜兆熊、为福建福州将军　　

○直隶巡抚赵之垣、缘事革职。升直隶守道李维钧、为直隶巡抚　　

○给川陕总督年羹尧、二等阿达哈哈番世职。并加其父原任巡抚年遐龄、尚书衔　　

○壬申。命在京部院衙门、复行三年考察例　　

○癸酉。行百日大祭礼。上诣寿皇殿。躬亲奠献。哭泣尽哀。诸王大臣等奏、皇上追念先皇、悲思笃切。躬襄大事。劳瘁倍常。伏恳强持哀情。仰慰先皇付托之命。其诣寿皇殿拜奠之处、乞多隔数日。得旨、朕因皇考付托鸿基之重、故爱惜此身。于臣子哀慕之道、十分未尽二三。朕非强饰以取孝名。但朕受圣祖皇考四十五载顾复教育深恩、今一旦永诀。中心悲痛、何能自已。目今尚可瞻仰梓宫。罔极哀思、乘此犹可稍展。至梓宫暌隔之后、何由再得瞻仰皇考乎。朕躬尚能自持。朕亦尽力强制。诸王大臣所奏、知道了　　

○甲戌。升四川川东道胡期恒、为陕西西安布政使司布政使　　

○陕西西安按察使永太、缘事革职。擢陕西临洮府知府王景灏、为陕西西安按察使司按察使。实授傅德、为陕西甘肃布政使司布政使。擢四川成都府知府刘世奇、为陕西甘肃按察使司按察使　　

○乙亥。遣官祭先农之神　　

○谕总理事务王大臣等。向来地方官奏销钱粮、不给部费。则屡次驳回。恣行勒索。朕欲革除此弊。特设会考府衙门前降谕旨甚明。近见各处奏销之事。并不送会考府、各部有擅行驳回者。则勒索之弊、尚未革除。嗣后有应驳之事。定须送会考府查看。如果应改驳。会考府王大臣官员列名驳回　　

○升广东广州协领张天植、为江南京口右翼副都统　　

○总理事务王大臣等遵旨议覆、自西陲用兵以来。青海王台吉等、俱各效力。应酌加封赏。亲王罗卜藏丹津、应加俸银二百两、缎五疋。郡王戴青和硕齐察罕丹津、应封为亲王。贝勒额尔得尼厄尔克托克托奈、应封为郡王。贝子巴尔珠尔阿喇布坦、墨尔根戴青拉查卜应封为贝勒。辅国公噶尔旦达锡、敦多卜达锡、应封为镇国公。吹拉克诺木齐、亦应封为贝勒。其贝勒阿尔布坦温布、应加俸银一百两。公诺尔布彭苏克、应加俸银五十两。此外领兵进藏、以及驻防噶斯柴旦木人员、应行文该将军查明具奏、分别。加赏。从之　　

○封和硕端敏公主、和硕纯禧公主、和硕恪靖公主、俱为固伦公主　　

○追封青海贝子丹忠为郡王。遣官致祭。赐银二百两。以其领兵进藏著有劳绩也　　

○丙子。孝昭皇后忌辰。遣官祭陵　　

○谕总理事务王大臣等、从前土默特、因迁移台站、殊为扰累。伊等于用兵之际。知系国家大事看守台站。毫无迟误。甚属可悯。除照例赏给米粮外。应按人数。再加恩赉。此前往给赏之处。或另委人员。或即交与管理台站人员办理。著议奏。寻议、土默特坐台蒙古。应每兵各赏给银五两。公鄂伦岱、整理军台事竣。不必前去。亦不必另派人员。其赏给银两之事。即交管理台站人员办理。从之　　

○以翰林院侍讲吴襄、提督顺天学政　　

○丁丑。上诣寿皇殿行礼　　

○遣官祭历代帝王　　

○以大学士萧永藻、总理三陵内外事务。内务府总管董殿邦、管理三陵包衣佐领下官员执事太监等事务　　

○以户部郎中张坦麟、署理顺天府、府尹　　

○戊寅。上诣皇太后宫、问安　　

○晋封喀尔喀多罗郡王额驸敦多卜多尔济、为和硕亲王。和硕额驸台吉策凌、贝勒丹津多尔济、俱为多罗郡王。辅国公博贝、为多罗贝勒　　

○副将军阿喇衲摺奏。哈密扎萨克一等达尔汉白克额敏。在吐鲁番地方。不服水土。呈请带领回人四百名。至哈密塔尔那沁。种地效力。应将额敏发回哈密。从之　　

○己卯。谕吏部。亏空钱粮各官、若革职留任催追、必致贻累百姓。伊等既已获罪革职、岂可复留原任。嗣后亏空钱粮各官、即行革职。著落伊身勒限追还。若果清完。居官好者、该督抚等奏明。著通行直隶各省督抚知之　　

○副将军阿喇衲奏报。罗卜脑儿地方回人古尔班等。率领哈喇库尔、萨达克图、哈喇和邵三处户口一千余人。输诚投顺。下部知之　　

大清世宗敬天昌运建中表正文武英明宽仁信毅大考至诚宪皇帝实录卷之四


大清世宗敬天昌运建中表正文武英明宽仁信毅大孝至诚宪皇帝实录卷之五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺鸿胪寺事臣三泰等奉敕修

　　

雍正元年。癸卯。三月。庚辰朔。清明节。上诣寿皇殿、致祭行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵　　

○复福建福州府驻防汉军马兵钱粮旧额　　

○辛巳。上诣皇太后宫问安　　

○以翰林院侍讲王国栋、为陕西乡试正考官。编修吴家骐、为副考官。刑部右侍郎黄叔琳、为江南乡试正考官。修撰邓钟岳、为副考官　　

○礼部左侍郎革职留任王思轼、以老病乞休。命复还原职、致仕　　

○癸未。命建故一等公佟图赖、佟国纲、佟国维、图海等祠。春秋致祭　　

○增给外省驻防满洲前锋兵、每月钱粮一两　　

○甲申。谕总理事务王大臣等。在藏之兵、或撤回。或于通藏之路驻扎及西宁所余官兵撤回之处。集议以闻。寻议、西藏地方。因策妄阿喇布坦、妄行扰乱。用申天讨。平藏之后。留兵防护。恐屯劄日久。唐古特等供应繁费。应将驻藏官兵、尽行撤回。察哈尔及额驸阿宝之兵丁。应令公策旺诺尔布、都统武格、阿宝等统领。由西宁路遣回阿宝在军营年久。应令伊与策旺诺尔布等。一并来京。其江宁杭州兵丁、令副都统吴纳哈带领。由云南遣回。四川绿旗兵丁、令副将李现光带领。由打箭炉遣回。至两路适中之乂木多、系通藏大路。应于四川绿旗兵内、挑选一千驻防。应令总督年羹尧、于川陕总兵副将内、拣选管辖。再、阿里地方。甚属紧要。今康济鼐亲身赴藏同隆布奈等料理藏地。其阿里地方。无人办事。应交康济鼐派出效力之人奏闻赏与职衔。协助防守。再、查西宁有绿旗兵六千。防守地方。已属足用。其都统汪悟礼带领京师之兵。应尽行撤回。得上□日。额驸阿宝令其带领兵马。前往游牧地方。休息数日。再令来京　　

○命吏部定直省督抚兼衔　　

○加吏部尚书兼步军统领舅舅隆科多、保和殿大学士马齐、川陕总督年羹尧、俱为太保　　

