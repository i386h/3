<!-- { "loadSidebar": true } -->
○吏部题。原任领侍卫内大臣一等侯兼一拖沙喇哈番巴浑德故。销去二次恩诏所得五拖沙喇哈番、为一等伯。又分一拖沙喇哈番、奉上□日与巴浑德长男巴隆承袭。余二等伯、以其四男马哈大承袭。从之　　

○礼部题。辅国公讷图女、请授为乡君。其壻豊盛额、现系散秩大臣一等公。无庸另给品秩。从之　　

○礼部议覆浙闽总督觉罗满保疏奏。西洋人在各省。起盖天主堂。潜住行教。人心渐被煽惑。毫无裨益。请将各省西洋人、除送京效力外。余俱安插澳门。应如所请。天主堂改为公所。误入其教者、严行禁饬。得上□日、西洋人、乃外国之人。各省居住年久。今该督奏请搬移。恐地方之人、妄行扰累。著行文各省督抚、伊等搬移时、或给与半年数月之限。令其搬移。其来京、与安插澳门者。委官沿途照看送到。毋使劳苦　　

○复设江南云台山东海营。以海州营守备一员移驻。并添设把总一员。兵一百六十六名。从漕运总督张大有请也　　

○设立广西太平土州学。以养利州训导一员移驻。额取文武童生各四名。从广西总督孔毓珣请也　　

○旌表山西宁乡县烈妇、赵进妻冯氏。守正拒奸。被勒殒命。给银建坊如例　　

○甲子。谕兵部。国家保障封疆。惟武臣是赖。参将以上、责任尤重。其年老有疾、不能办理、以致营务废弛者。自难姑容。但其间或有久历戎行、曾著劳绩者。情亦可悯。嗣后参将以上、有老病之员。该督抚提镇、照例题参。仍将伊从前行间效力之处。查明缮摺、夹入本章内。同送内阁奏闻。朕酌加恩典。以示笃念旧劳之意　　

○喀尔喀扎萨克多罗贝勒垂扎木散故。遣官致祭　　

○旌表河南孟县烈妇、谢廷报妻邓氏。拒奸不辱。斧伤殒命。福建福清县烈女、林胜卿聘妻何氏。未婚夫故。投缳殉节。俱给银建坊如例　　

○乙丑。上御太和殿。传胪。赐殿试武举李琰等一百三十六人、武进士及第出身有差　　

○兵部遵上□日议奏。平复台湾外委官张春等一千八百余员、淡水营援守外委官张朝任等二百三十余员、均应加等议叙从之　　

○福建巡抚黄国材、以年老乞休。温上□日慰留之　　

○丙寅。以册立皇后、及册封贵妃、齐妃、熹妃。上亲诣奉先殿、行告祭礼　　

○遣官告祭天地太庙社稷　　

○升福建台湾水师副将林亮、为福建台湾总兵官　　

○升山西平遥县中学为大学额取文武童生各十五名。从山西学政彭廷训请也　　

○添设宣化镇属土木堡岔道城、榆林堡、鸡鸣堡、左卫城、怀安城、六处驻防兵、共一百九名。从宣化总兵官许国桂请也　　

○丁卯。上御太和殿。命太保吏部尚书公隆科多、为正使。领侍卫内大臣马武、为副使。持节赍册宝。册立嫡妃那拉氏为皇后。册文曰。朕惟道原天地。乾始必赖乎坤成。化洽家邦。外治恒资乎内职。既应符而作配。宜正位以居尊。咨尔嫡妃那拉氏、祥钟华胄。秀毓名门。温惠秉心。柔嘉表度。六行悉备。久昭淑德于宫中。四教弘宣。允合母仪于天下。曾奉皇太后慈命、以册宝立尔为皇后。尔其承颜思孝。务必敬而必诚。逮下为仁。益克勤而克俭。恪共祀事。聿观福履之成。勉嗣徽音。用赞和平之治。钦哉　　

○命文华殿大学士嵩祝、为正使。礼部右侍郎三泰、为副使。持节、册封贵妃。册文曰。朕惟起化璇闱。爰赖赞襄之职。协宣坤教。允推淑慎之贤。聿考彝章。式崇位序。咨尔妃年氏、笃生令族。丕著芳声。赋质温良。持躬端肃。凛箴规于图史。克俭克勤。表仪范于珩璜。有典有则。曾仰承皇太后慈谕、以册宝封尔为贵妃。尔其时怀祇。敬。承庆泽之方新。益懋柔嘉。衍鸿庥于有永。钦哉　　

○命保和殿大学士马齐、为正使。都察院左都御史尹泰、为副使。持节、册封齐妃。册文曰。朕惟教始宫闱。端重肃雝之范。礼崇位号。实资翊赞之功。锡以纶言。光兹懿典。咨尔妃李氏、持躬淑慎。秉性安和。纳顺罔愆。合珩璜之矩度。服勤有素。膺褕翟之光荣。曾仰承皇太后慈谕、以册印封尔为齐妃。尔其益懋温恭。尚祗承夫嘉命。弥怀谦抑。庶永集夫繁禧。钦哉　　

○命礼部左侍郎登德、为正使。内阁学士塞楞额、为副使。持节、册封熹妃。册文曰。朕惟赞宫庭而衍庆。端赖柔嘉。班位号以分荣。丕昭淑惠。珩璜有则。纶綍用宣。咨尔格格钮祜鲁氏、毓质名门。扬休令问。温恭懋著。夙效顺而无违。礼教克＜女间＞。益勤修而罔怠。曾仰承皇太后慈谕、以册印封尔为熹妃。尔其祗膺巽命。迓景福以咸绥。翊辅坤仪。荷鸿庥于方永。钦哉　　

○命兵部右侍郎牛钮、为正使。礼部右侍郎蒋廷锡、为副使。持节、册封懋嫔。册文曰。朕惟协赞坤仪。用懋珩璜之德。佐宣内治。必资柔顺之贤。爰考彝章。式隆新典。咨尔格格宋氏、臧嘉成性。著淑问于璇宫。敬慎持躬。树芳名于椒掖。曾仰承皇太后慈谕、册封尔为懋嫔。尔其祗承象服。昭勤俭而化翼宫闱。永荷鸿庥。履谦和而诞膺纶綍。钦哉　　

○命吏部左侍郎巴泰、为正使。礼部左侍郎王景曾、为副使。持节、册封裕嫔。册文曰。朕惟化理肇自闺闱。令仪是式。功容凛夫图史。礼秩攸崇。爰贲徽章。用昭彝典。咨尔格格耿氏、克叶柔嘉。早推淑慎。允合珩璜之度。宜膺象服之荣。曾仰承皇太后慈谕、册封尔为裕嫔。尔其聿修懿行。迓景福于方来。式佩纶言。荷洪禧于勿替。钦哉　　

○戊辰。以册立皇后礼成。颁诏天下。诏曰。朕惟乾施坤成。乃布和于四序。日明月俪。并临照于万方。故王者建邦。必正宫庭之位。圣人作则。首隆册命之文。所以理叙人伦。辅修内治也。朕丕缵鸿基。钦承大业。奉皇妣孝恭仁皇后谕上□日。以嫡妃那拉氏、诞秀高门。禀贞华胄。淑恭中度。懿范性成。孝敬尽于晨昏。承颜养志。柔嘉著于宫壸。惠下肃躬。令德克全。徽章允称。宜册立皇后。洎慈闱失恃。典礼久稽。而宗事聿严。正名斯亟。兹敬遵慈训。载考旧仪。祗告天地太庙社稷。于雍正元年十二月二十二日、册立那拉氏为皇后。俾承光于轩耀。式正号于长秋。大礼既成。湛施应溥。于戏。祉贻璇室。宏昭式榖之原。福备椒庭。广锡敷恩之典。布告天下。咸使闻知　　

○诏内恩款、凡十三条　　

○是日、遵上□日免行庆贺礼　　

○己巳。谕兵部。今科中式武进士、系元年所取。状元、授为一等侍卫。榜眼、探花、授为二等侍卫。二甲十三名、授为三等侍卫。令戴孔雀翎。三甲记名三十六人、俱授蓝翎。余照例拣选补用　　

○河道总督齐苏勒疏报。河南中牟县杨桥决口、已经堵筑合龙。得上□日、此系隆冬加筑。今值春融。尤宜加意保护。务期永远坚固　　

○庚午。孝庄文皇后忌辰。遣官祭暂安奉殿　　

○癸酉。遣内阁侍读学士班第、祭太昊伏羲氏等陵。左副都御史杨汝榖、祭炎帝神农氏等陵。侍讲学士觉罗逄泰、祭女娲氏等陵。左副都御史江球、祭黄帝轩辕氏等陵。内阁学士胡煦、祭少昊金天氏等陵。孔子阙里吏部左侍郎巴泰、祭颛顼高阳氏等陵。大理寺卿觉罗常泰、祭夏禹王等陵。左佥都御史陈允恭、祭辽太祖陵　　

○抚远大将军年羹尧摺奏。西宁一带番贼。俱经巢□刀灭。惟南川口外郭密九部。肆行截抢。臣广行招抚。祗有沙克都尔阿拉布坦。率三部来投。具余部落。仍行恣肆。其呈库、活尔贾二部。暴戾尤甚。岳钟琪带来瓦斯杂谷之兵。熟习山路。臣前令岳钟琪、在归德堡。将上寺东策布下寺东策布之助恶贼番。巢□刀抚兼施。己俱安插。即移师进巢□刀郭密番贼。搜捕贼穴。将呈库一部。攻杀殆尽。活尔贾等部。首恶已诛。其余尽皆投降。奏入。报闻　　

○甲戌。岁暮。祫祭太庙。上亲诣行礼　　

○遣官祭永陵、福陵、昭陵、暂安奉殿、孝陵、孝东陵、景陵　　

○遣官祭太岁之神　　

○己亥。旌表八旗节妇、满洲、齐蓝保妻马佳氏等四十六人汉军、唐玺妻田氏等二十四人。满洲孝子钟保等三人。直隶各省节妇、陈之鸾妻谭氏等一百三十五人。贞女、施氏等十三人。孝子、李东等九人。各给银建坊如例　　

○是岁、人丁户口、二千五百三十二万六千三百七。又永不加赋滋生人丁、四十万八千五百五十七。田地、山荡、畦地、八百九十万一千八百七十九顷六十二亩有奇。徵银、三千二十二万三千九百四十三两有奇。米、豆、麦、四百一十二万八千六百五十七石有奇。草、四百八十二万七千八百六十一束。茶、四十九万五千六百三十引。行盐、五百二万四千一百三十八引。徵课银、四百二十六万一千九百三十二两有奇。铸钱、四十九万九千二百有奇　　

大清世宗敬天昌运建中表正文武英明宽仁信毅大孝至诚宪皇帝实录卷之十四


大清世宗敬天昌运建中表正文武英明宽仁信毅大孝至诚宪皇帝实录卷之十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。春。正月。丙子朔。上诣堂子行礼。回宫。拜神毕。御殿。王以下、文武各官、外藩王、及使臣等。上表朝贺。停止筵宴　　

○朝鲜国王李昀、遣陪臣李樴等、表贺冬至、元旦、万寿节。及进岁贡礼物。赏赉如例　　

○策妄阿喇布坦使臣根顿等、随班朝贺行礼。特令赐宴　　

○丁丑。谕理藩院。朕问贝勒博贝管辖之吴梁海人民、近时何以资生。据奏、在将军祁里德处、借饷一万八千五百六十两。买牲分给。各得产业。今胜于昔。其所借饷银、伊将俸银逐年抵补等语。朕思博贝、历年宣力。勋绩卓然。且吴梁海等众、均系朕之百姓。岂有养育朕之百姓、而借饷于朕之理。所借银两、不必扣还。著行文将军祁里德知之　　

○以河南道御史陆赐书、为陕西乡试正考官。翰林院编修徐云瑞、为副考官。侍读学士吴隆元、为江南乡试正考官。检讨李兰、为副考官　　

