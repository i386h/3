<!-- { "loadSidebar": true } -->
○辛亥。改广西直隶宾州、并州属之上林迁江二县、俱归思恩府管辖。拨宾州原属之来宾一县、仍归柳州府管辖。从广西巡抚金鉷请也　　

○添设山东登州镇成山卫汛。派千总把总各一员。战守兵一百名。驻防养鱼池海口。从河东总督王士俊请也　　

○免直隶通州、丰润等六州县、雍正十一年分水灾额赋有差　　

○壬子。谕内阁。直省关税监督。于地方官原不相统辖。一切呼应不灵。且大小口岸甚多。监督一人。势难分身兼顾。地方文武各员。以为无与己事。并不协力稽查。则奸商之隐漏。地棍之把持。俱所不免。嗣后凡有监督各关。著该督抚兼管。所属口岸。饬令该地方官、不时巡查。如有纵容滋扰情弊。听该督抚参处。至监督徵收税课。及一切应行事宜。仍照旧例遵行。不必听督抚节制　　

○又谕。闻江南通州滨海地方。上年秋收稍歉。现今米价昂贵。盐场灶户、谋食维艰。将来青黄不接之时。尤不可不加赈恤。著署总河高斌、即将通州盐义仓存贮之谷。酌拨数千石。委员分运各场。设厂煮赈。再行酌量拨运平粜。至各场灶户。有现在应徵折价钱粮。著一概暂缓。至秋成之后。再行徵收　　

○又谕。刑部右侍郎觉和托、朕以其在部甚久。由郎中历升侍郎。乃伊并不感戴朕恩。实心办事。今日以争论旗务。竟与署镶红旗满洲副都统穆敦、在乾清门任意喧闹。及朕询问穆敦。又复巧饰覆奏。穆敦、人甚卑鄙。平日并不实心效力。动辄支吾、以希徼幸。觉和托、穆敦、俱著革职。发往军前效力　　

○癸丑。上御经筵。讲毕。赐大学士、九卿、詹事、及讲官等宴　　

○办理军机大臣等议奏、据统领红郭尔鄂隆等处兵丁领侍卫内大臣侯马兰泰奏称、臣处满洲兵丁。前经奏准、调拨一千名。前往乌里雅苏泰大营。但此项兵丁。沿边居住日久。马匹倒毙。应用不敷。请停其前往。将马场挑选兵一千名。全行调拨。以收实用。应如所奏。令公博尔屯、副都统绰尔多、先行带领前去。再于满洲兵丁内、酌量挑选六百名。令额驸多尔机虎、副都统富达礼、随后带往。如马匹等项。一时采买不及。即令停其派拨。从之　　

○甲寅。免浙江新城、分水二县、雍正十一年分旱灾额赋有差　　

○乙卯。谕办理军机大臣等。镶蓝旗蒙古副都统敦巴、俟采买马匹后。协同副都统富达礼、带领满洲兵丁六百名。前往乌里雅苏泰军营　　

○丙辰。移广东归善县县丞、驻惠州府城。欣乐司巡检、驻三栋墟。内外二司巡检、驻梁化墟。连州朱冈司巡检、驻东陂观。惠来县神泉司巡检、驻靖海。从广东巡抚杨永斌请也　　

○丁巳。孝康章皇后忌辰。遣官祭孝陵　　

○戊午。祭大社大稷。上亲诣行礼　　

○己未。晋封贝子允祜、为多罗贝勒　　

○升奉天府府尹吕耀曾、为都察院左副都御史。仍管奉天府府尹事　　

○以两江总督管理江苏巡抚事高其倬、为江苏巡抚　　

○升正白旗满洲副都统署宁古塔将军杜赉、为镶白旗护军统领。仍署宁古塔将军　　

○加户部员外郎蒋蔚、翰林院检讨衔。提督湖北学政　　

○撤河南南阳镇拨防浙川县守备一员。仍归南阳存城。移荆子关把总一员。驻防淅川。协防淅川外委把总一员。驻防荆子关。从河东总督王士俊请也　　

○旌表湖北随州烈妇、向绍宗妻涂氏。嫠居拒聘。赴水捐躯。给银建坊、入祠致祭如例　　

○庚申。礼部议覆。广东巡抚杨永斌疏言、兴宁县民幸登运、年一百二岁。长子幸伯达、八十二岁。次子幸伯玉、八十岁。三子幸伯锦、七十八岁。四子幸伯旺、七十四岁。五子幸嘉宾、六十七岁。一门眉寿。千载希逢。请予旌表。以光盛典。应如所请。得上□日。依议。幸登运、著加赏上用缎一疋。银十两　　

○辛酉。移贵州安南营守备一员。带把总一员。兵五十名。驻礶子窰。撤原防礶子窰千总一员回安南营。从云贵广西总督尹继善请也　　

○壬戌。上以大学士张廷玉回京。遣内大臣户部侍郎海望、迎劳于芦沟桥。颁赐酒膳　　

○以镶黄旗满洲副都统宗室色布肯、署镶白旗护军统领　　

○大学士等议覆。营田观察使陈时夏奏言、文安大城两县界内、修筑横堤一千五百余丈。本年营田四十八顷。俱获丰收。但恐水涸、即成旱田。请于大堤东南尚家村。开建石闸。堤内挖河。引子牙河之水。以资灌溉。仍于北岸多开涵洞。或添建小闸。以资宣洩。应如所请。从之　　

○大计浙江、湖广、山东、山西、河南、四川、广东、福建各省官员。及河东二省河官。卓异官二十二员。不谨官三十六员。浮躁官十七员。罢软官二十三员。才力不及官三十一员。年老官五十六员。有疾官二十四员。分别升赏处分如例　　

○癸亥。春分。朝日于东郊。上亲诣行礼　　

○甲子。谕内阁。福建南澳总兵官康陵、不谙水师营务。且行事乖张。屡报出洋。并不亲往。著解任来京。其南澳总兵官员缺。著福建闽安副将张天骏补授　　

○福建水师提督王郡奏言、厦门一岛。地少人多。兵民食米。应为筹画。查提督衙门。有营房鱼池等项租银。每年可得五百余两。请买贮谷石。于米价昂贵时。照依原价借给。俟秋成后。买补还项。得上□日。著照所奏行。王郡身为提督。将任内应得之项。筹济兵食。甚属可嘉。著交部议叙　　

○一等伯马尔逊、缘事革退。以其兄阿尔逊、袭替　　

○乙丑。上诣恩佑寺行礼毕。幸圆明园　　

○遣翰林院侍读春山、兵科给事中李学裕、致祭故安南国王黎维祹。兼敕封故国王嗣黎维祜、为安南国王。敕谕曰。王朝布化。万邦抒藩翰之忱。海宇同风。六服永河山之祚。奉车书于一统。旧服增修。绵带砺于千秋。新恩特沛。尔安南国王嗣黎维祜、南徼分符。北廷拱极。维屏维翰。常遵声教之颁。来享来王。克笃忠贞之谊。兹当嗣服。请命于朝。既燕翼之克承。光昭令德。宜龙光之遐贲。宠锡荣褒。特封尔为安南国王。尔其恪守先封。虔共尔位。怀仁慕义。时砥砺夫躬修。启后光前永绵延夫世泽。钦哉。毋替休命　　

○大学士等议奏、浙江海塘工程。前奉谕上□日。令该督程元章等、先筑土备塘一道。堵塞尖山水口。渐次改建石塘。并于中小亹开挖引河。分洩江流。以减水势。今据该督奏称、尖山水口。势难堵塞。引河亦难于开挖。查海塘关系重大。其如何捍御潮势。保护塘工之处。自应及蚤商办。乃该督漫无成见。迁延愈久。成功益难。应令该督、再于中小舋详加踏勘。如何施工疏浚。即令妥确定议具奏。至尖山水口。实系海塘受患之由。若不急为堵塞。则每年徒费钱粮。究于塘工无补。亦应交该督等、将应用物料。预购齐备。俟冬初水落。设法举行。得上□日。浙省海塘。关系重大。固须详慎。尤戒迟疑。若总理不肯担承。则分任者愈多瞻顾。其何以谋奠安。而垂永久。程元章毫无确见。著将海塘一应工程。交杭州副都统隆昇总理。令御史偏武前往协办。所需文武工员。俱听隆昇拣调。其运办物料给发钱粮等项。仍著程元章料理。毋得推诿稽迟　　

○添设贵州黄平州州同一员。驻旧州。独山州州同一员。驻三脚＜屯土＞。清平县县丞一员。驻凯里。铜仁县县丞一员。驻松桃。普安县罐子窰驿丞一员。威宁州得胜坡巡检一员。黎平府照磨一员。裁黎平府属八舟龙里欧阳。新化四土司吏目缺。移普安县原驻罐子窰典史、回县城。从贵州巡抚元展成请也　　

○免江南宿州灵璧等四州县、雍正十一年分水巡额赋有差　　

○丙寅。礼部题、故奉国将军鄂明妻民觉罗氏。自二十三岁孀居。经今六十五岁。守节四十二年。请照宗室节孝例。赏予银币。给敕奖谕。从之　　

○旌表甘肃固原州烈妇、提标左营阵亡守备文理妻王氏。闻夫死事。投缳尽节。给银建坊、入祠致祭如例　　

○丁卯。遣官祭历代帝王　　

○以兵部左侍郎高起、协办步军统领事务　　

○移湖北京山县县丞一员。宜都营外委千总一员。驻多宝湾。并添设多宝湾把总一员。从湖北巡抚德龄请也　　

○戊辰。遣官祭关圣帝君　　

○谕内阁。大学士朱轼、从前革职等案。俱著开复　　

○刑部议覆。湖北巡抚德龄疏言、向例以财行求。无禄人、俱照有禄人减一等。而说事过钱者。或止照有禄人减一等。或照本律递减二等。殊不画一。嗣后以财行求。说事过钱。照例与受财人同科。有禄人概不减等。无禄人各减一等。傥承审官不依例拟断。将说事过钱之无禄人、仍照律减二等者。照故出人罪议处。再行求说事。亦有首从之别。请将为首者、照例科断。为从者再照有禄无禄听减一等。傥所许财物。立议封贮。官吏虽未收受。亦应向许财之人、追取入官。并将听许之人议处。应如所请。从之　　

○己巳。实授傅德、为内阁学士兼礼部侍郎　　

○升正黄旗满洲副都统宗室色贝、为正蓝旗蒙古都统。以承恩公那穆图、为正蓝旗汉军都统　　

○辛未。大学士等议覆。河东总督王士俊奏言、德州临清二处。地临水次。舟楫可通。向经奏准、截留南漕二十万石。易谷四十万石。存贮备用。但东省民情。鲜食大米。截留之米。易谷甚难。请于附近临德二州等处。应徵漕米十万石。改徵谷二十万石。既省运费。兼益民生。应如所请。至该督奏称东省历年截存仓谷甚为充裕。现存之米请以酌给兵丁。将兵丁应支折色。扣存买谷等语。恐离仓遥远之兵。概行改给。未免跋涉艰难。应将沿河标营各兵、应支折色。就近酌给一半米石。即以饷银买谷还仓。盈余银两。准作运费。殊为便益。从之　　

○兵部议覆。四川总督黄廷桂疏言、四川保宁府属广元一汛。向拨川北镇标守备、千总、把总各一员。兵二百三十名。每岁轮流驻防。甚为劳费。请酌留把总一员。马步兵五十名。永远驻劄。其余官兵、仍行撤回镇标。应如所请。从之　　

○壬申。孝昭仁皇后忌辰。遣官祭景陵　　

