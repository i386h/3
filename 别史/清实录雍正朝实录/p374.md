<!-- { "loadSidebar": true } -->
○遗诏曰。自古帝王统御天下。必以敬天法祖为首务。而敬天法祖、皆本于至诚。至诚之心。不容一息有间。是以宵旰焦劳。无日不兢兢业业也。朕蒙皇考圣祖仁皇帝为宗社臣民计。慎选于诸子之中。命朕缵承统绪。绍登大宝。夙夜忧勤。深恐不克负荷。惟仰体圣祖之心以为心。仰法圣祖之政以为政。勤求治理。抚育蒸黎。无一事不竭其周详。无一时不深其祗敬。期使宗室天潢之内。人人品行端方。八旗根本之地。各各奉公守法。六卿喉舌之司。纲纪整饬。百度维贞。封疆守土之臣。大法小廉。万民乐业。十三年以来。竭虑殚心。朝乾夕惕。励精政治。不惮辛勤。训诫臣工。不辞谆复。虽未能全如期望。而庶政渐已肃清。人心渐臻良善。臣民遍德。遐迩恬熙。大有频书。嘉祥叠见。朕秉此至诚之心。孜孜罔释。虽至劳至苦。不敢以一息自怠。方冀图安保泰。久道化成。今朕躬不豫。奄弃臣民。在朕身生本无生。去来一如。但我皇考圣祖仁皇帝付托之重。至今日虽可自信无负。而志愿未竟。不无微憾。宝亲王皇四子弘历秉性仁慈。居心孝友。圣祖皇考于诸孙之中、最为钟爱。抚养宫中。恩逾常格。雍正元年八月间。朕于乾清宫、召诸王满汉大臣入见。面谕以建储一事。亲书谕上□日。加以密封。收藏于乾清宫最高之处。即立弘历为皇太子之上□日也。其后仍封亲王者。盖令备位藩封。谙习政事。以增广识见。今既遭大事。著继朕登基。即皇帝位。仰赖上天垂佑。列祖贻谋。当兹寰宇乂安。太平无事。必能与亿兆臣民、共享安宁之福。至于国家刑罚禁令之设。所以诘奸除暴。惩贪黜邪。以端风俗。以肃官方者也。然宽严之用。又必因乎其时。从前朕见人情浇薄。官吏营私。相习成风。罔知省改。势不得不惩治整理。以戒将来。今人心共知儆惕矣。凡各衙门条例。有从前本严、而朕改易从宽者。此乃从前部臣定议未协。朕与廷臣悉心斟酌而后更定、以垂永久者。应照更定之例行。若从前之例本宽、而朕改易从严者。此乃整饬人心风俗之计。原欲暂行于一时。俟诸弊革除之后。仍可酌复旧章。此朕本意也。向后遇此等事。则再加斟酌。若有应照旧例者。仍照旧例行。自今以后。实愿内外亲贤股肱大臣、念朕朝乾夕惕之苦衷。仰答皇考圣祖仁皇帝利益社稷苍生之诚念。各秉忠良。屏除恩怨。一心一德。仍如朕在位之时。共相辅弼。俾皇太子弘历成一代之令主。则朕付托得人。追随列祖皇考在天之灵。亦可不愧不怍矣。弘历仰承祖宗积累之厚。受朕训诲之深。与和亲王弘昼。同气至亲。实为一体。尤当诚心友爱。休戚相关。亲正人。行正事。闻正言。勿为小人所诱。勿为邪说所惑。祖宗所遗之宗室宜亲。国家所用之贤良宜保。自然和气致祥。绵祖宗社稷万年之庆矣。庄亲王心地醇良。和平谨慎。但遇事少有担当。然必不至于错误。果亲王至性忠直。才识俱优。实国家有用之材。但平日气体清弱。不耐劳瘁。傥遇大事。诸王大臣当体之。勿使伤损其身。若因此而损贤王之精神。不能为国家办理政务。则甚为可惜。大学士张廷玉、器量纯全。抒诚供职。其纂修圣祖仁皇帝实录。宣力独多。每年遵上□日缮写上谕。悉能详达朕意。训示臣民。其功甚钜。大学士鄂尔泰、志秉忠贞。才优经济。安民察吏。绥靖边疆。洵为不世出之名臣。此二人者。朕可保其始终不渝。将来二臣、著配享太庙。以昭恩礼。其应行仪制。悉遵成典。持服二十七日释服。布告天下。咸使闻知　　

○是岁。十一月。丁未。恭上尊谥曰。敬天昌运建中表正文武英明宽仁信毅大考至诚宪皇帝庙号世宗　　

○乾隆二年。三月。庚寅。辰时。葬泰陵　　

○上在位十有三年。寿五十有八。上以圣神文武之资。际累洽重熙之盛。膏泽浃于八埏。声教孚于万国。纪纲整饬、而实本乎宽仁。法度严明、而悉原于慈爱。运一心之经画。垂百世之规型。施之有序、而出之有原。盖圣人之德。无以加于孝。孝者、仁之本也。上在藩封四十余年。奉侍圣祖仁皇帝。深蒙眷爱。曲尽孝思。视膳问安。婉愉靡间。守身秉礼。诚一不移。友爱弟兄。多方调护。而大公至正。无党无偏。圣祖知可以为宗社臣民主。故授之天下。迨缵承丕绪。善继善述。行一政。必体圣祖之遗意也。出一令。必承圣祖之遗训也。乃至素服三年。永怀孺慕。瞻御容而怆怀霜露。诣山陵而洒泣松楸。缠绵恳挚。一出于至性之不容已。孝之至、仁之至也。由是而郊坛禋祀。对越加虔。夙夜冰兢。明威时凛。此天心佑而雨旸顺应也。上稽成宪。绍述不忘。考核史书。编摩画一。此祖德彰而燕翼贻休也。经筵时御。睿论精深。宸藻频颁。天章炳焕。致隆礼于先师。崇王封于五代。官制增于阙里。祭器颁自内廷。诣学谈经。圜桥门而观听者数千人。此天德王道之大本。而政治以时而出也。夫行政以爱民为要。而安民以用人为先。内而卿尹庶僚。外而封疆大吏。以及守令百职。崇卑必见。询问必周。党援袒护之必惩。狡诈贪污之必斥。公忠者倚任之。虽有小过而卒保始终。廉能者奖拔之。虽至挂误而卒仍录用。守土之将弁。亦勖以和衷。励之廉节。莫不丁宁训诫。令其大法小廉。以行其怀保元元之至意。用是蒸黎疾苦。休戚相关。四方水旱。每劳宥旰。营水利于京畿。免浮粮于南国。仓庾屡发。数辄逾乎万千。灾沴偶萌。膏不屯于旬日。蠲赋之诏叠下。弭盗之条屡申。何其周以溥也。刊律例以晓愚蒙。慎桁杨以敬庶狱。奏当之案。裁决必亲。勾到之时。哀矜倍切。省淹系而释囹圄之苦。悯瘴疠而定流窜之方。何其恺以恻也。下及从征之士。许以更番。退老之弁。加之半俸。借饷未偿。则俯恤军兴而免之。吉凶有急。则分贮帑金以赒之。何其泽沛戎行、膏流洋溢也。又念庶官之备。由于得士是以锁闱广额。书院赐金。开繙译之科。举鸿博之典。下第之士。给以归资。又询其所就而随才器使之。俾俊乂毕登而庶绩咸理也。风化之原。由于表率。是以祈年耕耤。训俭兴仁。进八旗而示诫。专节使以观风。戒浇漓之旧习。敦谨朴之淳风。而四方丕变。从欲以治也。上之保绥兆庶。既合遐迩而同仁。而抚辑远人。亦遍要荒而一视。准噶尔侵扰边域。则命将兴师。苗疆诸寨、顽梗行残。则遣兵进巢

□刀。武功赫濯。威詟数千里之外。及其输诚向化。纳土归心。则宥其前愆。俾之宁宇。又若允安南之请地。减朝鲜之贡粟。徂维求定。远至则安。要亦扩其胞与之怀。使之共享昇平之福而已。他若笃本支而置宗室觉罗之学。礼前代而锡明裔侯爵之封。秩风雷先蚕等祀以答神庥。立贤良昭忠等祠以褒臣节。增禄糈于百官。厚赉与于藩服。养耆老。恤孤幼。德洋恩溢。天下皆感兴于覆冒之内。夫凯以强教。弟以悦安。二者恒相为用。故大圣人仁育义正。无非教也。上临御十有三年。励精图治。惟日孜孜。凡所为官方吏治。立纪陈常。一本乎精明强固之才。以行其震动恪恭之意。即因时制宜。于圣祖之法。稍有变通。而实皆体圣祖之心以为心。所谓孝思维则。永锡尔类也。是以天庥协应。符贶洊臻。珠联璧合之祥。甘露庆云之瑞。黄河清。醴泉出。麟凤芝草嘉禾之属。屡年叠见。而圣不自圣。益加懋勉。弗懈以勤。中外乂安。人心康乐。风俗日以敦庞。民物日以畅遂。迨乎龙驭上宾。敷天雪涕。如丧考妣。至矣哉、自唐虞三代之盛。未有过于此日者。洵足光列圣之贻谋。而永裕万年之福祚者矣　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十九
