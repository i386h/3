<!-- { "loadSidebar": true } -->
○己卯。谕内阁。宁夏为甘省要地。渠工乃水利攸关。万姓资生之策。莫先于此。是以朕特遣大臣。督率官员等。开浚惠农、昌润二渠。又命修理大清、汉、唐三渠。以溥万民之利。年来惠昌二渠。及唐渠工程。渐次告竣。于民田大有裨益。其大清渠、汉渠、虽未竣工。然闻连年加谨堵叠。极力挑浚。水泽已可敷用。不过湃崖闸座。有应行修理之处。可以从容经理。非比唐渠之必应及时速成也。目今甘省军兴之际。挽运兵粮。正需车辆。兹因修理渠工。又复雇车运送物料。恐小民承应公事。力难兼顾。有误春耕。所当酌量变通。以体恤民隐者。查宁夏有专司水利之同知。著将未竣之渠工。交与该员。照通智、史在甲等所料估之处。于每岁春工内。分年陆续修理。再令宁夏道鄂昌、勤加督率。不时稽查。务期工程坚固。利济有资。使民田永沾膏泽。通智、史在甲、将各件与鄂昌、交代清楚。即行回京。其在、工效力之文武官弁。交与该署督查郎阿、计其在工之久暂。访其奉职之勤惰。量其办事之能否。应留陕题补委用者。留陕题补委用。应咨部请上□日者。咨部请上□日。应发回本地者。发回本地。其见任武弁及兵丁等。派拨渠工效力者。俱令各归营汛。在工夫役等。交与鄂昌、将附近者、令归南亩。远来者、酌量遣回　　

○升福建澎湖副将陈勇、为福建海坛总兵官。以广东琼州副将苏福、署广东潮州总兵官　　

○庚辰。署陕西总督查郎阿奏言。据大学士等咨称。甘州系沿边要地。贺兰山亦附近宁夏。领催哈喇等二十七户。系叛逆辉特公巴济属下。安插于此。究有未便。应饬令甘宁文武员弁。严加防范。不时稽查。将来作何安插之处。再行酌议。臣即密令甘提臣宋可进、宁夏镇臣李绳武等。会同文员。加谨防范。小心查察。令酌量安插于附近边墙之内。严加管辖。以固疆圉。奏入。报闻　　

○辛巳。封顺承亲王锡保子熙良、为世子　　

○大学士等议奏。据厄鲁特郡王额驸色卜腾旺布、告称属下人等。见存游牧处。有四百二十户。其内有十四寨桑。若将伊等移住内地。其中未出痘疹者多。未免恐惧。但见在游牧。又与贼交界。伏乞皇上施恩。往西移于喀尔喀河附近居住。甚属坚固。至属下人等牲畜。并无倒毙伤损。力能迁移等语。应如所请。移住于喀尔喀河地方。伊属下人等、既称牲畜丰足。力能迁移。不必更加赏给。得上□日、色卜腾旺布、属下人等。不随逆贼。诚心归附伊主。甚属可嘉。著加恩赏给寨桑等银各一百两。属下人等。每户银十两。色卜腾旺布、感念朕恩。不受准噶尔贼人之欺诱。属下逃窜。又效力往追。著加恩赏银一千两　　

○壬午。命少保云贵广西总督鄂尔泰、为保和殿大学士、兼兵部尚书　　

○升云南督标中军副将潘绍周、为广西右江总兵官　　

○癸未。宁远大将军岳钟琪奏言。臣因入冬以来。积雪甚深。严饬卡伦之弁兵。祗令登城瞭望。不许分遣远哨。讵料驻防镜儿泉副将马顺、不遵军令。阳奉阴违。擅遣弁兵远出巡哨。以致城北山内兵丁、突遇贼夷。被伤二名。冲失一名。副将马顺、随遣游击杨玉、守备张嵩、先后带兵追赶。贼夷远遁。其违令之副将马顺、理合参奏。得上□日、镜儿泉卡伦。离军营不及百里。驻兵不少。贼来、即至伤失兵丁。一任远遁。岳钟琪是何防范。且安设卡伦。原为巡探。如雪雾黑夜。尤宜加意。若止令登城瞭望。不许分遣远哨。以为恐有疎防。是必将待贼临城而后防矣。是何军令。岳钟琪不知自咎。仅以副将阳奉阴违为词。朕实不解。将岳钟琪、与副将军等。交部严察议奏　　

○甲申。给驻劄古尔班赛堪将军达尔济、建勋将军印。赏银二千两　　

○议叙追巢□刀准噶尔贼人功。科尔沁郡王罗卜臧喇锡、巴林郡王桑里达、扎赖特贝子特古斯、翁牛特贝子罗卜藏、敖汉公额驸罗卜藏、喀尔喀公敏珠尔、屠巴、巴木丕尔多尔济、扎萨克台吉旺扎尔旺布、达锡丕尔、根敦、诺尔布扎卜、齐旺扎卜、特克锡、策卜登、拉布坦等。各赏赉有差　　

○宁远大将军岳钟琪奏言。去年袭击贼夷。沿途细看。有穆垒地方。形势险要。兼可屯种。若于此建筑城池。驻兵二万。贼兵断难飞渡而东。再于巴尔库尔驻兵一万。于鲁谷庆、皮禅等城。添设官兵足一万之数。如此、则贼兵来时。我军互为犄角。前后邀截。可令大创而去。若将来穆垒驻兵有未协之处。请将臣置之重典。妻子从重治罪。得上□日、穆垒果为要隘之地。可以堵截贼人来路。又与鲁谷庆等处。互为声援。著照所奏。定议举行　　

○乙酉。礼部题。孝敬皇后册谥礼成。请照例遣官敕谕朝鲜国王。得上□日、上年十一月已讣告该国王。今因册谥礼成。又遣官员前往。恐外藩不无迎送供应之烦。此次不必命使。尔部照颁示各省之例。一体行文朝鲜。将朕此上□日。传谕该国王知之　　

○调江南京口左翼副都统蔺照、为福建福州右翼副都统。升福建福州协领朱廷桂、为江南京口左翼副都统　　

○调陕西宁夏总兵官李绳武来京。升福建福州将军标下副将萧生岱、为陕西宁夏总兵官。以云南普洱总兵官邱名扬、署四川松潘总兵官　　

○署直隶总督刘于义疏报。永平等府、开垦雍正九年分田地四百四十八顷有奇。下部知之　　

○丙戌。谕大学士等。穆垒驻兵一事。最关紧要。若大将军岳钟琪定议举行。可于绿旗兵丁内。拣选二万名遣往。其鲁谷庆等处。应添兵若干。亦酌量派出。西路蒙古兵丁较少。应酌议添拨。以资行间之用。前京城派往之骁勇兵一百名。巴尔虎兵一百名。额驸阿宝属下兵丁五百名。俱著派去。军营所有归化城之土默特兵丁内。挑选五百名。鄂尔多斯兵丁内。挑选三百名。一并带往。再北路副都统达什、带去察哈尔兵一千名。亦著往西路。原任总管班第、给与副都统职衔。令其与达什、一同管领、达什、班第二人。各赏银一千两。其察哈尔兵弁。著顺承亲王酌量。每人赏给银两。俾其行装宽裕。给与马匹。于二月杪、三月初。由阿济一路前去。至阿宝之兵。前曾降上□日。令于今春撤回本游牧处。今既留在军营。著大将军岳钟琪、量加恩赏。可即传谕两路大将军知之　　

○又谕。侍郎顾鲁、军前效力有年。著授为内大臣在西路参赞上行走。赏银一千两　　

○又谕绥远将军马尔赛、至军营时。著副都统阿岱、前赴顺承亲王处。在参赞上行走　　

○江南京口右翼副都统张天植、休致。调浙江杭州右翼汉军副都统陈世璠、为江南京口右翼副都统。升杭州织造隆昇、为浙江杭州右翼汉军副都统　　

○丁亥。谕理藩院。厄鲁特郡王额驸阿宝之子公衮布、在西路军前。甚属效力。著加恩封为固山贝子　　

○裁云南宾川州宾居巡检缺。添设景东府猛统巡检一员。从升任云贵广西总督鄂尔泰请也　　

○戊子。谕内阁。广东总督郝玉麟病痊。著仍回原任办事　　

○升湖广永顺副将杨凯、为湖广镇筸总兵官　　

○改江西抚标中军游击缺为参将。武宁、铅山、瑞州、抚州、广昌、鄱湖、兴国、文英、永镇、横冈、羊角、永丰、樟树、南康、南湖等营。及南昌、赣州城守营守备各缺。俱为都司佥书。从署两江总督尹继善请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百十四



大清世宗敬天昌运建中表正文武英明宽仁信毅大孝至诚宪皇帝实录卷之一百十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。二月。己丑朔。谕大学士等。据奉差原任巡抚布兰泰奏称、翁机修城地方。并无树木。土少沙多。不能修城等语。翁机系通军营大路适中之地。其附近地方。或有可以修城之处。即离驿路稍远。但可掘井取土。即可修城。著交与驿站官员踏勘奏报　　

○添设广东香山县黄梁都巡检一员。从广东总督郝玉麟请也　　

