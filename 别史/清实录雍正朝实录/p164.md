<!-- { "loadSidebar": true } -->
监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。冬十月。癸未朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正六年时宪历　　

○甲申。命署江南江宁将军何天培来京。以镶白旗满洲都统拉锡、署江南江宁将军。工部尚书兼内大臣公夸岱、兼理镶白旗满洲都统事务　　

○九卿遵上□日议覆。云南、贵州、四川、广西、湖广五省。改土为流之土司。有犯斩绞重罪者。其家口应迁于远省安插。犯军流罪者。土司并家口、应迁于近省安插。饬令该地方文武官稽查。不许生事疎纵。从之　　

○川陕总督岳钟琪题报。巢□刀抚建昌冕山贼番事竣。苗疆底定。普雄凉山、地方辽阔。请暂留兵丁弹压。土兵口粮。并恳赏给。得上□日、冕山贼番。向来逞恶肆奸。敢行不法。久为民害。地方大吏、畏难因循。不肯办理。岳钟琪遵上□日巢□刀抚。调度有方。俾苗疆永远宁谧。甚属可嘉。岳钟琪、著交部议叙。并将在事官兵、加恩议叙赏赉。其兵丁等借支银两。概加恩赏给。不必扣还　　

○乙酉。谕内阁。向来甘肃估拨兵粮。其每年某州县、应拨若干。并应支何营兵丁。多寡远近之间。总无一定。皆听每年酌估。以致胥吏作奸。上下其手。近闻该督抚等、将放粮之州县。与领粮之营汛。酌量派定。以除积弊。但平居无事之时。支放皆有定额。傥遇用兵筹饷之际。需用粮石。不在定额之数。若不预定章程。恐不肖官吏、临时又开纳贿营私之路。著该督将甘肃所属州县、额徵粮石之多寡。与营汛之远近。逐一计算。应如何估拨。悉心酌定。使支放皆奉成规。不萌钻营规避之念。则于官弁兵民、均有裨益　　

○谕大学士九卿等。科道职司言路。乃朝廷政务所关。当矢竭公忠。无欺无隐。方为称职。朕观数年以来。科道陈奏者。并无忠谠可信之词。又有庸陋之科道。既不敢直陈政务之大端。又恐蹈缄默之愆。往往摭拾琐细迂谬、毫无关系之事。滥行条奏。甚至颠倒是非。紊乱黑白。或借以行私植党者有之。从来人君听言纳谏。原为美德。但言之公者、自应嘉纳。而言之私者、岂可漫为听从。今科道所奏。朕若不加采纳。则以朕为不能受谏。若所言谬妄、而稍为惩戒。则谓刻待言官。以杜忠谏之路。此为君之所以难也。旧例科道吏部等官。专用科目出身之人科道职司纠参。吏部管理考察。相为表里。凡外任科目出身之州县官。一经行取内升。即可补授吏部科道。由是操督抚之短长。敢于上司前、傲慢无礼。为督抚者。亦恐结怨报复。不加约束。颇为吏治人心之害。是以数年以来。行取之典。未曾举行。朕思礼部管理科场。翰詹职司文翰。国学官员有课士之责。自宜专用科目之人。若科道吏部、皆系办事衙门。并非用其文墨也。何必拘定科目乎。朕意欲将旧例变通。以杜党援之弊。而收用人之效。嗣后铨补科道吏部、及州县行取之例。著大学士九卿等、详议具奏。但此例相沿已久。今欲变通。若稍有未协。恐生疑议。如或不应更易。即各陈所见。毋面从背非、以蹈欺罔。寻议、嗣后科道缺出。在京则令翰林院掌院、于编修检讨内保送。各部院堂官、于各属司官内。不论科甲贡监。择其勤敏练达、立心正直者。保送引见补用。在外则各省督抚、将州县官保送引见。恭候选定。其留京者、以科道补用。至吏部四司郎中等员缺。与户兵工刑四部司员。不论科甲贡监。俱归月选。从之　　

○户部议覆。川陕总督岳钟琪疏言、川省运贩米船。向无船料。客商或夹带私盐违禁之物。无可稽查。而沿途地方官。往往借端需索。请照淮关船料尺寸则例。抽报料税。所输无几。稽查甚便。至米船出川。地方官如有勒索稽留者。该督抚指名题参。应如所请。从之　　

○喀尔喀车臣汗滚臣、遣使进九白年贡。宴赉如例　　

○丙戌。谕内阁。八旗满洲、火器营护军校。及兵丁等。往芦沟桥操演枪炮。起身甚速。天气寒冷。著每人赏给银五两。制备御寒衣服。不得妄费　　

○以礼部左侍郎唐执玉、为武会试正考官。都察院左副都御史钱以垲、为副考官　　

○丁亥。正红旗汉军副都统李楠、缘事革职。升正黄旗护军参领舒楞额、为正红旗汉军副都统　　

○顺承郡王锡保等遵上□日审奏。隆科多罪案。大不敬之罪五。欺罔之罪四。紊乱朝政之罪三。奸党之罪六。不法之罪七。贪婪之罪十六。查隆科多私抄玉牒。收藏在家。大不敬之罪一。将圣祖仁皇帝钦赐御书。贴在厢房。视为玩具。大不敬之罪二。妄拟诸葛亮。奏称白帝城受命之日。即是死期已至之时。大不敬之罪三。盛京兵部主事马岱之事。屡奉圣谕。隆科多明知干犯。复行妄奏。大不敬之罪四。皇上赏银三千两。著令修理公主坟墓隆科多迟至三年。竟不修理。大不敬之罪五。圣祖仁皇帝升遐之日。隆科多并未在御前。亦未派出近御之人。乃诡称伊身曾带匕首、以防不测。欺罔之罪一。狂言妄奏。提督之权甚大。一呼可聚二万兵。欺罔之罪二。时当太平盛世。臣民戴德。守分安居。而隆科多作有剌客之状。故将坛庙桌下搜查。欺罔之罪三。妄奏被参知县关敶、原系好官。欺罔之罪四。皇上谒陵之日。妄奏诸王心变。紊乱朝政之罪一。妄奏调取年羹尧来京。必生事端。紊乱朝政之罪二。妄奏举国之人、俱不可信。紊乱朝政之罪三。交结阿灵阿、揆叙邀结人心。奸党之罪一。保奏大逆之查嗣庭。奸党之罪二。徇庇傅鼐、沈竹、戴铎、巴海。不行查参。奸党之罪三。比目□匿伊门下行走之蔡起俊。奸党之罪四。徇庇阿锡鼐、法敏、将仓场所奏浥烂仓米。著落历年监督分赔之案。巧为袒护具奏。奸党之罪五。曲庇菩萨保。嘱托佛格免参。奸党之罪六。任吏部尚书时。所办铨选官员。皆自称为佟选。不法之罪一纵容家人、勒索财物。包揽招摇。肆行无忌。不法之罪二。徇庇提督衙门笔帖式詹泰、嘱托原任吏部侍郎勒什布。改换成例。不法之罪三。发遣安西人犯、应给口粮。并赤金等处、应裁应补兵丁之处。故行推诿。欲以贻误公事。不法之罪四。因系佟姓、捏造惟有人冬耐岁寒之语。向人夸示。以为姓应图谶。不法之罪五。自知身犯重罪。将私取金银、预行寄藏菩萨保家。不法之罪六。挟势用强。恐吓内外人等。不法之罪七。索诈安图银三十八万两。贪婪之罪一。将受赵世显银一万二千两。贪婪之罪二。收受满保金三百两。贪婪之罪三。收受苏克济银三万六千余两。贪婪之罪四。收受甘国璧金五百两。银一千两。贪婪之罪五。收受程光珠银五千两。贪婪之罪六。收受六格猫睛映红宝石。贪婪之罪七。收受姚让银五百两。贪婪之罪八。收受张其仁银一千两。贪婪之罪九。收受王廷扬银二万两。贪婪之罪十。收受吴存礼银一万二千两。贪婪之罪十一。收受鄂海银一千五百两。贪婪之罪十二。收受佟国勷银二千四百两。贪婪之罪十三。将受佟世禄银二千两。贪婪之罪十四。收受李树德银二万一千四百余两。贪婪之罪十五。收受菩萨保银五千两。贪婪之罪十六。以上罪状昭著。隆科多应拟斩立决。妻子入辛者库。财产入官。疏入。上召议政王大臣内阁九卿等。谕曰。隆科多所犯四十一款重罪。实不容诛。但皇考升遐之日。召朕之诸兄弟及隆科多入见。面降谕上□日。以大统付朕。是大臣之内承上□日者、惟隆科多一人。今因罪诛戮。虽于国法允当。而朕心则有所不忍。隆科多忍负皇考及朕高厚之恩。肆行不法。朕既误加信任于初。又不曾严行禁约于继。今惟有朕身引过而已。在隆科多负恩狂悖。以致臣民共愤。此伊自作之孽。皇考在天之灵。必昭鉴而默诛之。隆科多免其正法。于畅春园外附近空地。造屋三间。永远禁锢。伊之家产。何必入官。其应追赃银数十万。尚且不足抵赔。著交该旗照数追完。其妻子亦免入辛者库。伊子岳兴阿、著革职。玉柱、著发往黑龙江当差　　

○理藩院奏。鄂罗斯头目郎喀、呈请将商人之马匹牛羊。留在张家口外牧放。应如所请。令张家口察哈尔总管、严行稽查盗贼。禁止斗殴。得上□日、鄂罗斯既欲将伊等马匹牲畜。牧放边外。著照所请行。即派司官一员前去。稽查盗贼。禁止斗殴。并晓谕鄂罗斯郎喀。尔等留住之人。必须拣选善能管辖者为首。使约束尔等之人。毋令生事。再行文与就近居住之总管等。著各属下人。加意约束。防禁盗贼。鄂罗斯、系外藩小国。如伊等马匹牲畜。被人偷窃遗失。查系何处地方。即著该地方总管等。查缉交付。若不能查获。著该地方总管等、照数赔偿　　

○戊子。谕吏部。台湾远隔海洋。向来学政、交与台湾道兼管。朕思道员管理地方之事。又兼学政。未免稍繁。应将学政交与派往巡察之汉御史管理。永著为例　　

○户部遵上□日议覆。西安八旗出征官员、所借银两。请于各人所得俸银内坐扣。其休致病故者。俱于伊等子弟所得俸银钱粮扣完。得上□日、凡出征兵丁所借银两。朕已加恩。尽行豁免。其官员等所借俸银、未曾豁免者。原有深意。盖官员与兵丁不同。若与兵丁一体豁免。则将来遇有差遣之时。本人不便借支。该管官不便借给。缓急之际。转觉无所资藉。朕所以未曾降上□日豁免者。正加恩于出征之官员也。但已经休致、及亡故之人。本身既无俸可扣。于其子孙俸饷内扣还。朕心不忍。除有罪革职人员外。著加恩全行豁免。至外委之员。本无俸禄可以指借。当时何得借与以市私恩。著查明、于原借给之将军大臣名下追补。凡满洲蒙古、汉军、绿旗、各处出征之官员。俱照此上□日行　　

