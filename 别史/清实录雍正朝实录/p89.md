<!-- { "loadSidebar": true } -->
○兵部等衙门遵上□日议奏、皇上轸念功加外委兵丁。匮乏可悯。令臣等确议如何录用给俸之法。谨将清查录用条款。开列奏闻。一、康熙三十年以前功加人员。历年久远。多系假冒。无庸送部推用。其近年以来、克取打箭炉。恢复西藏、台湾。及平定逆番各案。合计共有四五千人。应令督抚提镇转行营协州县。将该员三代履历、年貌籍贯。开载明白。各加印结。造册分送部科存案。以杜顶替之弊。一、从前议叙功加册内。多有徇私冒滥者。应令督抚提镇、著领兵将弁、及同事现任各官。出具功绩实在有无印结。造册送部。以杜冒滥之弊。一、功加之游击都司、现照旧例、归于双月推用。其功加守备一班。向已裁去。现在功加守备、几至二千余人。请于双月单月、增设功加守备一班。一、各省把总缺出。于三缺内、将功加人员补用一员。其二缺、仍归于现在兵丁拔补。一、功加人员。从前授劄之后。悉令开除名粮。因无别项生理。以致困穷失所。嗣后未得补用之功加人员。俱令督抚提镇、收入标下差操。各给目兵粮饷。勤慎者、给与外委把总职衔。老病者、题明给与半饷。养赡终身。一、实在立功人员。同在一案、同加一衔者。再令督抚提镇、会同考验。分为三等。送部引见。分别补用。以杜钻营奔竞之弊。如此、则查验既清。录用有日。功加人员、共沐皇仁矣。从之　　

○太子太傅武英殿大学士兼工部尚书王顼龄故。辍朝一日。赐祭葬。加祭二次。谥文恭。赠少傅　　

○吴喇忒扎萨克镇国公达尔玛西礼、缘事革退。以其子达尔玛机里第、袭爵　　

○丙子。太祖高皇帝忌辰。遣官祭福陵　　

○谕内阁。满洲兵丁。于技勇武艺、俱已精练。惟向来未习水师。今欲于天津地方、设立水师营。分拨八旗满洲。前往驻防操演。似属有益。其应于何处驻劄。设立几营。派兵若干。用船若干。并如何制造船只。如何演习兵丁之处。著怡亲王会同朱轼、张廷玉、蒋廷锡、拉锡、详议具奏　　

○以镶白旗汉军副都统石文焻、正蓝旗汉军副都统顾俨、俱署理正白旗汉军都统　　

○丁丑。以理藩院侍郎本锡、署理镶黄旗蒙古都统　　

○西洋教化王伯纳地哆、遣使噶哒都易德丰进表。贡献方物。宴赉如例　　

○旌表山西祁县烈女、程尔洁女程氏。逼奸不从。守贞被刃。殒命。给银建坊、入祠致祭如例　　

○戊寅。户部侍郎蒋廷锡、内务府总管来保、遵上

□日议奏。查阅京仓事宜。上召入。谕曰。尔等所议甚妥。应开沟垫土添桥等项。著科估具奏。仓内空廒。铺架松板。著仓场衙门奏闻。其所用竹气通。高出米项之上。以透洩汗蒸之气。京师若不能多办。可行令江南粮艘带上。至尔等所奏、以石灰铺匀砖上。可隔潮湿。但恐石灰和入米内。于人不甚相宜。可将石灰于砖下铺垫。余依议　　

○升大理寺少卿张谦、为贵州巡抚　　

○调镶红旗满洲副都统常安、为正黄旗蒙古副都统。升镶红旗参领德成、为本旗满洲副都统　　

○增江西省各学取进文童额数。南昌、新建、丰城、高安、宜春、清江、庐陵、吉水、安福、临川、金溪、南城、新城、上饶、鄱阳、赣县、宁都等十七县。向系大学。照府学额。各取进二十名。奉新、永新、宜黄、东乡、南丰、广昌、贵溪、余干、星子、都昌、建昌、德化、湖口、大庾等十四县。向系中学。升为大学。各取进十五名。萍乡、峡江、玉山、安仁、安义、瑞昌、南康、石城等八县。向系小学。升为中学。各取进十二名　　

○旌表山东阳信县烈妇、高明妻吴氏。守正拒奸。被刃殒命。给银建坊、入祠致祭如例　　

○己卯。谕吏部都察院。安民必先弭盗。盗风不息。皆由有司官、讳盗不报之故。不但江南地方、盗贼素多。近闻河南、湖广路上、有过往官员被劫者。州县官贿赂事主。通同隐若。司道既无觉察。督抚亦受蒙蔽。以致盗贼无忌。贻害不小。不可不严行稽察。朕思巡按御史、久经裁汰。自不可复。今或于满汉御史、并部员内、拣选贤能官。酌量于湖广、江南、浙江、福建、山东、河南等省。每省或差二员。或一员。或两省差一员兼理。今其专司稽察盗贼。并巡查驿站烟墩。傥有纵容盗贼。隐讳不报者。许据实题参。一切地方事务。差员不得干预。若生事滋扰。必从重治罪。尔等详细酌议具奏　　

○议政王大臣等议覆。振武将军穆克登奏称、鄂尔昆一带、尚有昔人耕种、及灌水沟渠旧迹。图拉等处、现有大麦小麦。并非不可开垦之所。但霜降迟早不一。米谷宜否不齐。请于屯长内、酌派十余人。于明年三月内、遣往耕种试看。俟秋收后具奏。应如所请。从之　　

○辛巳。诸王大臣等、合词疏奏、本月二十三日、孝恭仁皇后三年服制已满。恭恳皇上驾居乾清宫。一应吉礼。悉照成例举行。至圆明园密迩禁城。风物清淑。允宜随时驻跸。以慰万民瞻仰之忱。得上□日。三年之内。叠遭皇考皇妣大事。朕追思永慕。莫释于怀。今服制期满。大礼告成。诸王大臣等、援引典礼。合词陈奏。朕念三年持服。不过默尽其心。非敢自谓尽孝。今虽勉从诸王大臣所请。而孺慕之诚。终身不能忘也　　

○谕仓场总督。今年米价腾贵。可将廒内旧贮米石。减价平粜。并行文直隶总督。凡近水州县。可通舟楫者。俱令赴通仓领运。平粜便民　　

○壬午。秋分。夕月于西郊。遣怡亲王允祥行礼　　

○癸未。谕大学士九卿等。今年夏秋。直隶地方。雨水过多。恐秋禾歉收。穷民乏食。已降谕上□日。令该地方官、详查赈济。朕早夜思维。深切轸念。若于赈济之外。有城工应修理者。即行修理。俾穷民佣工。藉以养赡。更为有益。著于六部中、选择司官六员。编检庶常内、选择四员。御史内、选择二员。中书内、选择一员。俱在汉官中。择其为人老实。谨慎可用者。带来引见。候朕指示修理城工地方。令其前往。再、连岁口外、收成颇好。朕曾降上□日进口粜卖米粮。不得禁止。近闻各口官弁、于米粮进口之时。每借稽察为名。多方勒索。以致阻滞。著兵部行文各口。毋得仍蹈前辙。使米粮不得通行　　

○吏部议覆。吏部左侍郎查郎阿奏称、直隶州州同州判。虽系佐贰。现管逃盗等案。不便以捐纳贡监补授。管辖属县。请将举人铨补州同。恩拔副榜贡生、铨补州判。应如所请。从之　　

○甲申。诸王大臣等、合词疏奏。本月二十一日、皇上告祭奉先殿。三年之大礼既尽。万载之嘉详方始。臣等谨按唐六典云。皇帝即吉之辰。百官奉表进贺。列宴于紫宸殿。宋嘉祐礼云。仁宗宫中改吉。百官奉觞上寿。臣等法古典礼。拟备筵宴。进献阙廷。以展踊跃欢忭之忱。祈皇上俯允所请。得上□日。朕荷天祖默佑。克尽三年之礼。然孺慕之念。终身莫释于怀。昨已晓谕廷臣矣。兹诸王大臣、援引古礼。陈奏恳切。勉从所请。以慰臣民虔望之意　　

○谕山东巡抚陈世倌。据奏、历城、聊城等州县、秋禾被淹。农民失望。巳饬各地方官抚恤等语。该抚务须督率有司。加意经理。毋使穷民失所　　

○八旗都统等议覆。护军统领阿尔纳奏称、察哈尔地方。挑取护军。及查点军器。现交于游牧总管、副总管。其所有护军参领二员并无可管之事。请行裁汰撤回。令其管理护军营事务。应如所请。从之　　

○乙酉。直隶总督李维钧、缘事革职。以兵部尚书蔡珽、署理直隶总督　　

○丙戌。孝恭仁皇后三年服满。上诣奉先殿祭告。行释服礼。上御乾清宫。召诸王大臣入见。垂泪谕曰。父母之恩。鞠育顾复。为人子者。终身仰报不尽。而朕荷皇考皇妣教育之恩。尤为至深至厚。诚所谓欲报之德、昊天罔极也。三年之中。如祭祀朝会。国家大礼。不可旷缺。朕不得已。勉从诸王大臣之请。照例举行。不过于宫中持服。以默尽其心。而究未能尽此心于万一也。日月易迈。已届三载。礼制有定。而朕心无穷。此一领素服。朕衣之三年。今日更换。不胜凄怆之至。朕之一念。岂但三年固结于中。即终身之久。亦断不能忘也　　

○丁亥。谕刑部。嗣后直隶各省秋审。情实、缓决、可矜人犯。各该督抚、仍照常具题外。该部进呈黄册时。著将情实、缓决、可矜三项分别。汇归各项。仍照省分远近为序。从云南省起。刊刻刷印进呈　　

○八旗都统等、将服色等事。各按等秩、定制具奏。上召入。谕曰。览奏、欲定官员军民服用。一概加以禁约。朕试问诸臣、照此定制、以申禁约。能管束令其必改乎。断不能也。法令者。必其能禁而后禁之。明知法不能胜。而禁止之。则法必不行。从前屡禁而不能。岂可复禁乎。且照此奏、各按等秩。将紀疋、及貂鼠猞猁狲等细裘。悉行禁止。不准服用。转令大臣官员、得以贱价购而服之。是乃富室获其利也。其兵丁等、概令更换。则布疋等物。一时价值腾贵。反致贫乏兵丁、难以为生。有何益哉。尔等见有服用僭越之人。诫饬约束。晓谕而训导之。以为伊等生计。渐至醒悟。数年之后。自然悛改。一遵俭朴矣。不必过于烦细。以致纷扰　　

○以故青海固山贝子策凌敦多卜子丹巴、袭爵　　

○两广总督孔毓珣题、广西茗盈土知州李縯鼎、患病休致。请以其子李天荫袭替。下部知之　　

○旌表直隶烈妇、开州冯彦居妻刘氏。逼奸不污。被勒殒命。南乐县张二墨妻孟氏。拒暴不辱。含忿投缳。各给银建坊、入祠致祭如例　　

○戊子。调直隶布政使罗密来京。以户部郎中德明、署理直隶布政使司布政使　　

○礼部议覆。贵州学政王奕仁疏称、黔省苗人子弟。情愿读书者。准其送入议学。一体训诲。每遇岁科两试。于该学定额外。取进一名。以示鼓励。应如所请。从之　　

○己丑。以举行经筵大典。告祭奉先殿。上亲诣行礼　　

○遣官告祭先圣先师　　

○山东兖州总兵官冯杰、缘事降调。升直隶三屯副将赵国瑛、为山东兖州总兵官　　

○吏部议覆。刑部左侍郎黄炳疏参、原任川陕总督年羹尧、系封疆大吏。于南坪筑城一案。委用知州边鸿烈等。恣行扰累。激变番民。又不据实参奏。明系年羹尧启衅生事。隐匿徇庇。应将所有一等精奇尼哈番。降为一等阿思哈尼哈番。从之　　

○庚寅。上御文华殿。行经筵礼。讲毕。赐大学士、九卿、詹事、及讲官等宴　　

○升广西巡抚李绂、为直隶总督。江南江苏布政使鄂尔泰、为广西巡抚　　

○辛卯。上御太和殿。诸王大臣官员行礼毕。侍宴大臣上殿进酒。始奏乐。圣孝纯至。心不忘哀。听乐兴感。礼毕、回宫　　

