<!-- { "loadSidebar": true } -->
○旌表八旗节妇满洲麻哈大妻佟佳氏等、一百七十人。蒙古古木布扎布妻段氏等、十四人。汉军李景秀妻杨氏等、三十六人。孝妇、潘氏一人。直隶各省节妇、尚毓琇妻吴氏等、六百四十四人。贞女、邓氏等、二十一人。孝妇、汪氏一人。孝义侯治经等三人。孝子、邹世麟等、二十五人。各给银建坊如例　　

○是岁、人丁户口、二千五百四十四万二千六百六十四丁。又永不加赋滋生人丁、九十二万二千一百九十一丁。田地、山荡、畦地、八百八十一万三千七百八十顷八十六亩有奇徵银、三千八万九千四两有奇。米、豆、麦、四百七十五万二千七百四十五石有奇。草、五百二万六千二百八十八束。茶、三十三万二千二百九十一引。行盐、五百一十六万二千七百八十三引。徵课银、四百一万五百六十七两有奇。铸钱、九万一千一十七万一千一百二十有奇　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十六




大清世宗敬天昌运建中表正文武英明宽仁信毅大孝至诚宪皇帝实录卷之一百二十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。春正月。癸未朔。上于宫中拜神毕。御殿。王以下、文武各官、及外藩使臣等。上表朝贺。停止筵宴　　

○朝鲜国王李昑、遣陪臣李正望等、表贺冬至、元旦、万寿节。及进□山戊示□贡礼物。宴赉如例。　　

○丁亥。孟春。享太庙。上亲诣行礼　　

○遣官祭太□山戊示□之神　　

○谕内阁。川省为产米之乡。历来听商贾贩运。从长江至楚。以济邻省之用。雍正九年。巡抚宪德、以川省米价稍昂。又复碾办军糈。奏请暂禁商贩。此不过一时权宜之计。至雍正十年。川省收成丰稔。米价平减。宪德即当奏请开禁。乃至今照前禁遏。以致米谷不能流通。楚省不得川米之益。甚非大臣公平办事之道。况目今江浙有需米之州县。望济于楚省。而该抚不令川米赴楚。则邻省何所资藉。著即传谕宪德、速弛米禁。毋蹈遏籴之戒　　

○办理军机大臣等议覆、署陕西总督刘于义疏言、驻劄陕西省勇健营兵丁。其中多骄悍不可用之人。请令总兵周一德等、甄别挑汰。递回原籍。应如所请。得上

□日、朕前以各省民人内、必有人才壮健、技勇可观、愿为国家效力、以图上进者。是以特降谕上□日。令各省督抚、召募拣选、送京训练。以备军旅之用。伊等如果能奋勇出力、建绩立功。将来俱可为干城之寄。故叠加恩赉。于应募后。即各给守粮一分。赡养家口。到京后。拨给房屋居住。月饷银米。从优给发。起程赴陕。又各赏衣装路费银两。暂令驻劄近边地方、以候差用。俾伊等各展效力之心。并图进身之路。是朕加恩于勇徤兵者。至为优渥。伊等各自揣量。实为过分。乃其中多有放纵骄悍、生事不法者。上年到京。即不安本分。肆行争斗。及令赴陕。沿途又复生事骚扰。该督抚曾具摺参奏。而驻劄甘州之后。竟有私自脱逃之人。陈天培又经具奏。此等无赖之徒。固由各省督抚、不慎重拣选。滥募充数。总统大员、不能严行约束。整饬教导。而在伊等受恩而不知感。自甘废弃。冥顽恶劣。即令调赴大营。亦不可用。著总兵周一德、即行甄别挑汰。递回原籍。交该地方官严加收管。不令出境生事。若有心怀怨望。捏造浮言。并恃强肆横。斗殴不法等事。该地方官立即拘拿。禀知督抚提镇。一面奏闻。一面按法究治。至于挑存可用之人。俱应感激朕恩。遵循法纪。嗣后益加黾勉。努力戎行。以图上进。朕必加以恩泽。著将此上□日晓谕知悉　　

○戊子。谕办理军机大臣等。差往西藏办事之副都统李柱、于途次病故。原任都统马喇、前曾在藏办事。熟谙彼处情形。著以副都统衔。前赴西藏。与青保、苗

寿协同办事。僧格、迈禄、俱在藏年久。俟马喇到藏之后。著僧格、迈禄回京　　

○大学士等遵上□日议覆。浙江总督程元章疏言、海宁县今年夏秋潮势、自东而西。侵入仁和县界。石草各塘。坍卸无常。势甚危险等语。查海宁东塘。向有修筑石草各工。而西首现冲之仁和县界。原系土工。离杭城仅二三十里。且与长安坝下河向北一带、相距不远。设有疎虞。建瓴而下。有关杭嘉湖苏松常六郡利害。自应速为修筑。以备春伏大汛。但各处塘工。止有石土之分。独宁邑又有草工者。盖缘其地沙活土浮。潮头往来。搜抉塘脚。即使大石铺砌。而上重下虚。最易倾倒。不得已修筑草塘。暂为堵御。是三项工程。因时随地、各不可少。但该督祗称各塘危险。未经疏明何项塘工。无凭悬揣。应令逐一详勘。即乘春间水小时。将应行补葺修筑之处。酌动钱粮。相机料理。其通盘形势。作何筹画久远之法。应俟特简大臣前往查看。再行定议。得上□日。着内大臣海望、总督李卫、驰驿前往浙江。会同总督程元章、将海塘工程、通盘相度形势。筹画事宜。应作何修筑、以垂久远之处。详细查勘。悉心定议。其修筑工程。着大理寺卿汪漋、原任内阁学士张坦麟前往承办。仍照旧令程元章总统办理。张坦麟、即于本籍前往。直隶总督印务。著署刑部尚书唐执玉、暂行署理。营田观察使顾琮、协办　　

○己丑。世祖章皇帝忌辰。遣官祭孝陵　　

○庚寅。谕内阁。上年江南沿海被水地方。如常熟等二十二州县。并续报之华亭等六县。该督抚等已遵上

□日轸恤。定议大赈三次。每次以一月为期。料寒冬初春以来。穷民存养有资。不致失所矣。朕念二三月间。正青黄不接之时。尚须筹画接济。资其力作。庶可无误春耕。着再加赈四十日。其有从前遗漏贫民。并前可糊口、而目下力不能支者。俱着查明。添入补赈之内。再被水之盐场灶户。亦照贫民例、加赈一月。该督抚盐政、务须督率有司。实力奉行。使被水之家。均沾恩泽。以副朕恤灾拯困之至意　　

○又谕。江南范公堤。为沿海之藩篱。盐场之保障。原系商人捐办工程。闻现在残缺甚多。急应修筑坚固。现据两江总督魏廷珍、委员确勘料估。着即一面具题。一面乘二三月间。作速兴工。使沿海穷民。得以佣工糊口。但工程绵远。需大员董理。着交与协理河务西柱。即行督率各工。悉心查办　　

○办理军机大臣等议覆。侍郎纳延泰奏言、臣等公同喀尔喀扎萨克图汗、格勒克颜木聘尔等、详议驻兵地方。查红郭尔鄂隆、可驻兵一千名。其东南百余里外。兔白彻克。可驻兵二千名。西面之西巴尔台河面一带。至济尔哈郎图。可驻兵二三千名。如此既可照管喀尔喀游牧。亦足堵御阿济道路。请行文都统哈达哈、副都统绰尔多等、即带领兵丁。于青草发时、起程前往驻劄。应如所请。从之　　

○辛卯。祈谷于上帝上亲诣行礼　　

○谕宗人府。朕幼弟允秘、秉心忠厚。赋性和平。素为皇考之所钟爱。数年以来。在宫中读书。学识亦渐增长。朕心嘉悦。著封亲王。皇四子弘历、皇五子弘昼、年岁俱已二十外。亦著封为亲王。所有一切典礼。著照例举行

　　

○调奉天副都统常昇、为宁古塔副都统。宁古塔副都统巴尔岱、为奉天副都统　　

○壬辰。谕内阁。各省学校之外。地方大吏。每有设立书院。聚集生徒。讲诵肄业者。朕临御以来。时时以教育人材为念。但稔闻书院之设。实有裨益者少。浮慕虚名者多。是以未尝敕令各省通行。盖欲徐徐有待。而后颁降谕上□日也。近见各省大吏。渐知崇尚实政。不事沽名邀誉之为。而读书应举者。亦颇能屏去浮嚣奔竞之习。则建立书院。择一省文行兼优之士。读书其中。使之朝夕讲诵。整躬励行。有所成就。俾远近士子。观感奋发。亦兴贤育材之一道也。督抚驻劄之所。为省会之地。著该督抚商酌举行。各赐帑金一千两。将来士子群聚读书。须豫为筹画。资其膏火。以垂永久。其不足者、在于存公银内支用。封疆大臣等、并有化导士子之职。各宜殚心奉行。黜浮崇实。以广国家菁莪棫朴之化。则书院之设。于士习文风、有裨益而无流弊。乃朕之所厚望也　　

○调署云贵广西总督高其倬、为两江总督。署两江总督尹继善、为云贵广西总督。升江南驿盐道陈弘谋、为云南布政使司布政使　　

○予故礼部左侍郎蔡世远、祭葬如例　　

○癸巳。命原任四川巡抚法敏、前往归化城。与都统丹晋等、办理钱粮事务　　

○正白旗满洲都统穆森、年迈有疾。命以原官休致　　

○戊戌。谕内阁。大定副将杨馥、统兵击贼。奋勇先登。为暗枪所伤。其忠义之气。甚属可嘉。伊子杨恒新。现在军前。技勇颇优。亦甚有志气。著授为游击。不必在军前效力。遇有游击缺出。即行题补。平越营游击罗资衮、以带兵应援。勇往被害。深可悯恻。伊子罗云标、现在随征效力。著授为守备。该督等酌量题补。至杨馥、罗资衮、应得恤典。俟事竣题报到日。仍照例赏给　　

○庚子。命大学士伯鄂尔泰、前往北路军营。经略军务　　

○命山西大同总兵官张朝良、陕西凉州总兵官杨＜王宏＞、前往西路军营行走。以署陕西花马池副将陈弼、署陕西凉州总兵官　　

○辛丑。以福建陆路提督王郡、暂署福建水师提督。福建福州将军阿尔赛、署福建陆路提督　　

○办理军机大臣等议覆、靖边大将军顺承亲王参奏、振武将军傅尔丹、在乌孙珠尔地方遇贼。并未亲身督阵。以致兵丁懦怯回营。原任副都统阿三、推诿退缩。一与贼遇。即行奔比等语。应将傅尔丹、阿三、交三法司定拟具奏。顺承亲王锡保、不能筹画指示。应交宗人府议处。得上□日、乌孙珠尔对垒情形。朕曾细问额驸策凌、傅尔丹情罪。尚有可原。从宽免其治罪。著留军营。听大将军等调遣。效力赎罪行走。阿三、前岁同陈泰贻误军机。朕曾加恩免其治罪。今据大将军参奏情由。甚属可恶。已在军前取有确供。交三法司定议具奏。余依议　　

