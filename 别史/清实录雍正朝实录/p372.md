<!-- { "loadSidebar": true } -->
筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。八月。丁卯朔。遣和亲王弘昼、祭先师孔子　　

○戊辰。祭大社大稷。上命皇四子宝亲王弘历行礼　　

○办理军机大臣等议覆。署宁远大将军查郎阿等摺奏、巴尔库尔官兵撤回之后。西北两路军营。无庸两相传报。柰曼等处台站。俱可不设。俟官兵起程时。应将柰曼等处、及西路口外台站全撤。但哈密桥湾等处、尚有兵驻防。往来递送文报。请于马莲井子以东。星星峡以西。各派兵安设马塘。每塘拨给马六匹。以供驰送。应如所请。从之　　

○己巳。谕办理苗疆事务王大臣等。从来经理苗疆之意。原因苗性凶顽。久为地方居民之害。是以计议巢

□刀抚。为乂安百姓之计。若云利其民人。则其人不过如鸟兽之属。若云贪其土地。则其地本在吾版图之中。纵使日久之后。苗众抒诚向化。输纳钱粮。计算尚不及设汛养兵万分之一。然则国家果何所利而为此哉。乃逼近苗疆之紧要州县。设兵不过三四十名。全不足以资捍御。而逆苗萌动之时。文武官弁、又皆在睡梦之乡。茫然一无知觉。今逆苗突入内地。勾引熟苗。肆行抢掠。良民遭其荼毒。以安民之心。而成害民之举。朕与经理之大臣、安能辞其过耶。每当谳狱之时。遇身获重罪之犯。应加刑辟者。朕与执法之臣。皆再四推研。求其生而不可。然后寘之于法。此心尚应恻然。其见小卑劣者。尚欲卖法以为阴德。今黔省被害之民。皆无罪之良民也。我君臣目视其遭凶苗之惨祸。如蹈汤火。其幸得保全之民人。此时当竭力抚绥。勿惮烦劳。勿惜公帑。期登灾黎于衽席。若再稽查不力。董率无方。以救灾恤困之资。或饱污吏贪官之腹。不令穷民得沾实惠。经朕访闻。必将大小官员。在该省即时正法以示众。或有但在洁已。而不能安插贫民者。著该督抚即以溺职题参。不必论其向日之官声。稍为宽贷。其灾黎避往之地方。亦照此上□日一体料理。若视为邻省之事。稍存怠忽之心。朕亦必治以溺职之罪。若将赈恤之项。借名侵蚀者。亦必即行正法。贵州既有被害之州县。则运饷募夫。俱须邻郡接济。著将今年黔省钱粮、通行蠲免。其被贼残害之州县。蠲免三年钱粮。若有已徵在官者。准抵下次应徵之额赋。著将此上□日、通行晓谕各省官弁兵民等。咸使闻知　　

○谕内阁。从来满洲风俗。于尊卑上下之分。秩然有礼。即冠履亦从不滥置一处。此风实应永为典则。当年圣祖皇帝惟恐古风渐远。时颁谕上□日。谆谆告诫。朕即位以来。敬谨奉行。凡于本章奏摺中。遇有坛庙等字者。必敬谨捧持。不敢置于床座。近见满洲薰染汉习。诸凡轻忽。礼意渐弛。竟有将稿案任意安放鞾袜间者。此风不可不严为整饬。以儆玩亵。嗣后部院及八旗官员人等。于一切稿案。或置怀中。或贮囊内。皆可携行。不得夹带鞾袜之间。该管上司、务须严行查禁。违者即行参处。如不实力遵奉。经朕查出。将该管上司、必加严处　　

○免江苏泰州、上元等二十州县、雍正十二年分水灾额赋有差　　

○庚午。谕办理苗疆事务王大臣等。设兵所以卫民。乃为政之要务。是在封疆大臣、相其形势。审其机宜。筹画布置于平时。则偶遇宵小窃发。而有先事预防之计。民人自不至于大受其扰。贵州地方。苗众杂处。野性难驯。况新疆初定之时。尤为叵测。宜加意防范者。乃黄平清溪等处紧要州县。仅有兵丁三四十名。不但不能击贼。即看守城池。亦甚不足。以致贼苗猝然蠢动。全无捍御。遭其戕害。元展成职司巡抚。身在地方。平时竟在睡梦之乡。全无一念筹及。亦无一语奏闻。而逆苗萌动之时。又复茫无觉察。且上年哈元生、奏请于安笼定广思南等处、添兵弹压。廷议交与该督抚查议。而元展成又以减少议覆。似此苟且因循。今见丑类肆虐。民人老幼、困苦流离至此。不知伊意中亦自悔从前经理之疏忽否耶。尹继善远隔滇南。且自到任以来。即有元江普洱之事。专心料理。始得就绪。安能虑及黔省。此皆元展成贻误地方之咎。纵使痛惩逆苗。抚绥百姓。俾得安插。亦难解于从前溺职之罪。若再不悉心筹画。多方经理。或致被难贫民、尚有不得其所者。经朕访闻。必将元展成在黔省正法。以为负恩溺职者之戒　　

○内大臣户部侍郎海望摺奏、臣前遵上□日拏问傅尔丹。今审事已毕。臣自鄂尔昆起程。派弁兵管押傅尔丹。携带回京。奏入。报闻　　

○裁江苏彭城驿驿丞缺。从江苏巡抚高其倬请也　　

○署湖南巡抚钟保疏报、巴陵等四县、雍正十二年分开垦芦洲田地四十二顷有奇。下部知之　　

○辛未。谕办理苗疆事务王大臣等。据直隶总督李卫奏称、保定训练之兵。闻挑选赴楚之上□日。无不感戴国恩。争先愿往。其中有偶患疾病略觉软弱。及年力稍次。存留在营者。无不再三告恳。叩头垂涕。驱之不去。众目共见。竟有蒋廷贵者。回寓自缢。臣见兵气勇锐如此。不敢壅于上闻等语。朕闻蒋廷贵之事。深为奇异。此实向来绿旗兵丁中所未闻者。惟我满洲旧俗。见义必赴。临阵必先。若徵兵选将之时。已不得与。则深以为耻。或以疾病衰颓、而卒于床第间妻子之手者。则以不得致命疆场。为有生之大恨。此等刚劲之概。勇敢之气。与生俱来。千万人如出一心。实能超越乎往古者也。乃数十年以来。承平日久。人习安闲。遂将急公趋事之古风。渐渐改易。每当出兵远差之时。虽求去者纷纷。皆不过饰为外貌。而其实则胸怀退避。并无勇往之诚心。竟至派出统领之大臣。不以为朕荣任选用之恩。而以为上意不喜。特令远离、服劳受苦者。又或疑人谗谮、而有此差者。种种卑鄙私见。不可悉数。如发军前效力字样。乃指获罪之人。赐以自新之路。令其图功赎罪。岂冲锋破敌之兵弁。皆罪人之役乎。若然、则黑龙江、宁古塔等处简用之官员。皆谓获罪发遣可乎。即如前年署副都统卢保、具奏朕前。怨伊该管大臣、有意苛求。派伊送马苦差。似此偷安懒惰之人。岂尚知有我满洲夙昔之美俗乎。蒋廷贵以一绿旗兵丁。而迫欲效力戎行。不获如愿。遂捐躯命而不恤。不知满汉蒙古在内在外之弁兵等。受国家多年爵禄养育之恩。而存畏难退缩之念者。闻蒋廷贵之事。其亦负愧于心否耶。著将此上

□日、交与内外领兵大臣。刊刻宣谕。咸使闻知。蒋廷贵、著照阵亡兵丁例赏恤。以示恩奖　　

○谕八旗都统等。军前借支饷银。并非亏空可比。乃该旗不行奏请。滥行著落伊兄弟等名下。坐扣钱粮还项。甚属错谬。著通行八旗查明具奏　　

○兵部左侍郎喀尔吉善、缘事革职。转兵部右侍郎通智、为左侍郎。升内阁学士希德慎、为兵部右侍郎　　

○办理军机大臣等遵上□日议奏、伊都立原系重犯。蒙圣恩宽其罪戾。遣往军前。办理粮饷事务。复授为额外侍郎。乃心怀狡诈。收受范毓馪等买米银两。托言撤兵时。投米于河。诳报数目。与属员分肥。又将军需银两。浮冒开销。侵蚀数万。情属可恶。据大将军平郡王、内大臣侍郎海望等、审明亏空款项。从重拟罪。应行正法。请交三法司速行定拟。以为负恩贪婪之戒。得上□日。三法司速行详拟具奏　　

○壬申。谕办理苗疆事务王大臣等。黔省逆苗跳梁。地方大受扰害。元展成身为巡抚。平时经理粗疏。不能先事预防。今见百姓蹈于汤火。苟有人心。当痛自愧恨。筹画抚绥百姓之善策。以赎从前愆过于万一。乃伊具奏摺前来。并无愧耻之意。且将赈恤视为具文。据伊奏称、难民回籍之后。家私尽废。不能谋食。酌给十日口粮。资其养赡等语。似此乏食穷民。岂十日之后。便有糊口之计。是元展成意中、不过存赈恤之名。以塞巡抚之责。并不计及百姓之果能赈恤也。又奏摺内、叙述官兵击贼情形。显有不足哈元生之意。则平日文武之不和可知。元展成身为大臣。不能敦和衷之谊。其咎安辞。且哈元生批将弁文书。有听候督抚酌定之语。看此情形。非哈元生退缩不前。即系平日督抚掣肘矣。又如朕因军务未定。暂缓元展成之处分。俟事毕论其功过。而伊奏称皇上训示督责之中。无非造就生成之意。臣何幸而得邀覆载鸿恩。至于此极等语。朕降上□日、事毕论其功过。是赏罚正在未定也。今伊公然为此谢恩之奏。朕安能废弃国家之大法。而独私一元展成。别有生成之道耶。又如奏摺内、将前后用兵情形。糊涂开写。并未分晰明白。而但作颂圣之语。如恩同覆造。泽普穷檐之属。频见叠出。渎奏不休。不识元展成具何肺肠。而为此奏。伊虽靦颜书写。朕实无颜观览也。元展成著革职。暂留原任。戴罪效力。若赈恤穷黎一切事宜。有丝毫料理未善。必将元展成、在黔省正法　　

○以工部左侍郎顾祖镇、为顺天乡试正考官。翰林院侍讲学士戴瀚、为副考官　　

○旌表湖南绥宁县烈妇、苏知选妻李氏。守正拒奸。被刃殒命。给银建坊、入祠致祭如例　　

○癸酉。遣官祭关圣帝君　　

○甲戌。秋分。夕月于西郊。遣贝勒允禧行礼　　

○吏部题、湖广总督迈柱、陕西总督查郎阿、已奉谕上□日。补授大学士。其应加殿阁、及兼尚书职衔。恭候钦定。得上□日。迈柱、著为武英殿大学士兼吏部尚书。查郎阿、著为文华殿大学士兼兵部尚书　　

○乙亥。太宗文皇帝忌辰。遣官祭昭陵　　

○拨天津镇左营羊儿庄、严镇汛等处弁兵。归静海县四党口守备管辖。从直隶总督李卫请也　　

○丙子。谕内阁。傅鼐、著给都统衔。并给俸禄　　

○户部议覆。仓场总督宗室塞尔赫、查丈热河以东、八旗地亩事宜。一、宽城驿等处驿站弁兵三项地亩。共丈出三百九十八顷有奇。请照数按则输粮。归于热河兵粮内交纳。一、义院口、桃林口等处地亩。共丈出一百六十顷有奇。归于承德抚宁等州县。按数升科。一、南至长城。北至喀喇沁。东至科尔沁。西至热河地亩。向照热河庄头。以六亩为一晌。今共丈出十万六千晌有奇。请照上中下三则之例。按晌纳粮。俱应如所请。从之　　

○命故户部尚书原任浙江巡抚谥恭毅赵申乔、入浙江贤良祠致祭。从浙江巡抚程元章请也　　

○丁丑。太祖高皇帝忌辰。遣官祭福陵　　

