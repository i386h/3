<!-- { "loadSidebar": true } -->
○甲子。谕九卿等。朕闻浙省风俗浇漓。甚于他省。若不力为整顿挽回。及其陷于重罪。加之以刑。实有不忍。朕意专遣一官。前往浙江省问风俗。稽察奸伪。应劝导者劝导之。应惩治者惩治之。务使绅衿士庶。有所儆戒。尽除浮薄嚣凌之习。归于谨厚。以昭一道同风之治。其如何设立衙门。铸给关防之处。著详议具奏。寻议、查唐贞观中、置观风俗使。巡省天下。观风俗之得失。今遣官前往浙江。省问风俗。稽察奸伪。应授为浙江等处观风。整俗使。铸给关防。以重职守。从之　　

○谕户部。从前因泗州逼近黄河。常有水患。今岁又复被水。持命布政使石麟、动支库银二万两。亲身带往。散给穷民。此朕格外之恩也。今魏廷珍奏称、已奉谕旨动库银二万两赏给。无庸再议赈恤等语。殊非朕格外加恩、轸念穷黎之意。且赈济之例。应照被灾分数。酌定多寡。若云已加特恩。便不照常赈济。傥恩赏之数。不及应赈之数。则小民因此转未蒙恩矣。著交与魏廷珍、仍照定例。将应赈之处。确核具题散赈　　

○谕礼部。直省学臣、三年任满。著于各学生员内。选择人品端方。有猷有为有守之士。大省举四五人。小省二人。送部引见酌用　　

○谕兵部。各省驻防兵丁已故者。其妇女、每年以船载送回京。江南浙江等处。俱于七八月起程。福建广东荆州等处。俱于四五月起程。沿途换船。船户惟利是图。故意延挨。一到临清、济宁地方。即称恐致冰冻。仍令旱路来京。中途苦累。甚属可悯。嗣后著于定限之前一月起程。交与沿途地方官。速换船只。与粮船一例照管督催。务令必至张家湾。庶寡妇等不致苦累。而回空船只。亦不致守冻矣　　

○以河南学政光禄寺卿王国栋、为浙江颧风整俗使。大理寺少卿于广、提督河南学政　　

○理藩院遵旨议覆。蒙古官兵、于布拉罕、布娄尔二路。袭击策妄阿喇布坦边界。擒杀贼众。应请分别赏给银币。从之　　

○丙寅。上谕纂修实录总裁官大学士张廷玉、朕阅康熙四十七年实录。内载皇考褒奖朕之谕旨云。朕之诸子。多令人视养。惟四阿哥。朕亲抚育。能体朕意。爱朕之心。殷勤恳切。可谓诚孝。当时降旨。原有幼年微觉喜怒不定一语。朕曾奏曰。臣侍皇父左右。时蒙训诲。顷者复降褒纶。实切感愧。至于喜怒不定一语。昔年曾蒙皇父训饬。此十余年以来。皇父未曾降旨饬臣有喜怒不定之处。是臣省改微诚。已荷皇父洞鉴。今臣年逾三十。居心行事。大概已定。喜怒不定四字。关系臣之生平。仰恳圣慈。将谕旨内此四字。恩免记载。随蒙皇父传谕曰。十余年来。实未见四阿哥有喜怒不定之处。顷朕降旨时。偶然谕及。无非益加勉励之意。此语不必记载。今朕缵承大统。临御寰区。凡一喜一怒。皆慎之又慎。未敢轻忽。如或尚有不定处。足见皇考知人之明。评论不爽。如朕已无喜怒不定之处。是朕仰遵庭训。时时体察。得以陶镕气质。皇考训诲之恩。尤不敢忘也。尔等可将当日皇考降旨。及朕奏恳蒙恩俞允。前后情节。据实添载实录中　　

○谕内阁。助教一官。有教训士子之责。若只考试缮写。则年少浅学。但工写字者。皆可入选。何能得人。可传谕各部院衙门。将满字笔帖式内、为人老成。有品行者。保举引见。其应考繙译者。仍照例考试　　

○以原任镶蓝旗蒙古都统伯四格、为正白旗领侍卫内大臣　　

○正白旗蒙古副都统庄图、年老休致。升正蓝旗护军参领拉布坦、为正白旗蒙古副都统　　

○丁卯。调工部左侍郎郝林、为礼部左侍郎　　

○升正黄旗满洲副都统宗室鄂齐、为镶红旗汉军都统　　

○实授董象纬、为直隶马兰口总兵官。湖广提督赵坤、为銮仪卫銮仪使。升湖广襄阳总兵官冯允中、为湖广提督。调浙江定海总兵官张溥、为湖广襄阳总兵官。福建台湾总兵官林亮、为浙江定海总兵官。升福建台湾副将陈伦炯、为福建台湾总兵官　　

○户部议覆、黄铜器皿、除三品以上官员准用。民间乐器、天平、法马、戥子。及五斤以下之圆镜不禁外。其余文武各官军民等。所有旧存黄铜器皿。限三年内、悉交官领价。收藏打造者。照例治罪。并请通行各直省。一体严禁。得旨、依议。其各省禁止铜觔之处。且先于直隶八府、及各督抚驻劄之省城、试行之　　

○刑部等衙门议奏。楚宗、胡什礼奉旨带领塞思黑回京。并不请旨。擅将塞思黑锁拏。又复故意宽松。任其脱卸。明系怀挟奸邪。暗庇逆党。应照律将楚宗拟斩监候。胡什礼拟绞监候。得旨、楚宗、从宽免死。发往阿尔泰种地处效力。胡什礼、从宽免死。在粘竿处效力　　

○浙闽总督高其倬疏报。苏禄国王、遣使奉表贡献方物。已抵闽界。理合奏闻。得旨、苏禄国、远在海外。隔越重洋。从来未通职贡。今输诚向化。甚属可嘉。闽省起送来京之时。著沿途地方官护送照看。应用夫马食物。著从厚支给。以示朕加惠远人之至意　　

○添设浙江杭嘉湖三府分巡道一员。从大学士朱轼请也　　

○戊辰。谕诸王大臣等。我皇考圣祖仁皇帝、临御六十余年。富有四海。而躬行俭德。撙节爱养。以为保惠万民之本。此中外臣民所共知者。从来宫中服御之具。惟尚质朴无华。至于古玩器皿。皆寻常平等之属。竟无一物为人所罕见可珍奇者。此等事、朕向来且不深知。则外廷臣工。又何从而知之。朕即位后。偶令内监将大内所有玩器。稽查检点。并将避暑山庄等处。历年陈设之物。其中可观者。皆取回宫中。看来较朕藩邸所藏。尚属不逮。益钦服我皇考之至德。即此一节。已超越前古矣。偶因闲暇忆及。实不忍令皇考盛德。异日湮没而不彰。特书此以留示子孙。俾知皇考之节用爱人。戒奢崇约。不独溥鸿恩于万姓。亦且留厚福于子孙。而世世追思圣德。祗遵圣训。敬谨奉行。毋稍踰越。此又人人所当自勉者也　　

○署湖广总督福敏摺奏。湖广沔阳潜江等十州县、被水饥民。逃荒载道。查此十州县皆系水乡。米商易通。目下止需谷六万石。即已足赈济之用。楚省各衙门。现有赢余银两。原充公用。请动二万四千两买谷备用。但一时采买。恐谷价反致腾贵。应暂借常平仓谷六万石发赈。即将此项银两。陆续买补。庶于积储无损。而民生有益。奉上谕。买谷散赈。筹画甚为允当。实属可嘉。朕救荒心切。岂惜仓谷。但如此一转移间。赈务既济。积储仍不亏缺。可谓一举而两得也　　

○己巳。谕大学士九卿等。直隶地方。旗民杂处。往往以强陵弱。势力相加。而谨朴良民。常被欺压。因而相习于强悍之风。不知悛改。俗不淳厚。或由于此。朕励精图治。欲四海之广。道德一而风俗同。况辇毂之下。首善之区。尤当整饬化导。以为万邦之式。今欲将满汉汉军御史、各差二员。令其巡查直隶八府地方。凡旗下告退官员。及在屯之庄头。内监之族戚。与在籍之乡绅衿监。傥有不安本分。陵虐良民。不畏官吏。恣行暴悍者。或即行惩治。或具本参奏。其地方命盗案件。为听其查访。务使豪强敛迹。良善安居。以副朕移风易俗之至意。其如何遣官分巡之处。尔等定议具奏　　

○庚午。振武将军宗室公巴赛疏报。鄂尔昆等处。屯田收获麦、□□糜、青稞一百十石。下部知之　　

○辛未。谕户部。朕览所奏恩诏内、赏给老人一项。直隶各省、七十以上、至百岁以上、老民老妇。共一百四十二万一千六百二十五名。其仕宦绅士商贾僧道。皆不入此数内。洪范以寿居五福之首。而昔人称七十为古稀。诚以寿为难得而可贵也。乃今日老人之多。至于如此。皆由我皇考圣祖仁皇帝六十余年以来。深仁厚泽。休养生息。凡山陬海澨。僻壤穷乡。无不沐浴鸿慈。涵濡大化。太和翔洽。寿国寿民。所以期颐耄耋。庞眉皓首之人。至数百余万之多。所谓老耆以寿终。幼孤得遂长者。皆我皇考之赐也。从此益加培养。日积月累。则民间之享高年。介眉寿者。更不知如何之众矣。此等老人。躬际昌期。年登上寿。大抵皆居心忠厚。力行善事之人。即或有一二年少时未尽醇谨者。亦必中年暮齿。能自悔悟。盖一念修省。即荷上天福祐也。是国家有培养之恩。而本人又能修善以祗承之。非幸而致之者也。尔等百姓。睹太平之盛事。当欢欣鼓舞。谨身修德。以迓天庥。父与父言慈。子与子言孝。兄弟友恭。夫妇和顺。比闾族党之间。相亲相爱。无诈无欺。革薄从忠。循分守法。尽除乖戾之气。为国家淳朴善良之民。则天地佑善锡福。长享遐年。此必然之理也。但生齿日盛。食指繁多。则谋生之计。不可不讲。尔等百姓。当重农桑以顺天时。勤开垦以尽地利。务本业以戒游惰。谨盖藏以裕久远。而且节省食用。爱惜物力。毋尚奢侈。毋竞纷华。毋任意糜费、以耗有用之财。毋但顾目前、而忘经久之计。朕以勤俭先天下。宫禁之中。尚多方撙节爱养。以为加惠元元之本。尔等小民。安可忘物力之艰难乎。诚能体朕谆谆训谕之意。敦善行、则心体安。务本计、则俯仰足。惜财用、则家室裕。人心和乐。风俗醇美。同为寿考之人。长享昇平之福。朕盖有厚望焉。著该部将朕此旨。转发直省督抚。通行所属郡邑乡村。咸使闻知　　

○以詹事府詹事张廷璐、为顺天武乡试正考官。翰林院检讨巩建丰、为副考官　　

○壬申。谕户部。钱粮之有火耗。原非应有之项。但以相沿日久。地方官员。非此无以养赡。故姑且存之。而各省旧例。亦有轻重之不同。傥地方官员。于应取之外、稍有加重者。朕必访闻、重治其罪。向来山西省亏空甚多。地方官无以藉口。动称因预备军需所致。并将侵蚀之银。皆指为军需之用。及诺岷到任。加意整顿。尽革从前之加派。而各属无著之亏空。不能填补者。则将各官应得耗羡。归之于公。以为酌补亏空之计。又恐各官无以养廉。以致苛索于百姓。故于耗羡中酌定数目。为日用之资。以官员之羡余。补官员之亏空。既可完帑。亦不累民。实权宜得中之善策也。前闻伊都立、将通省火耗应减者。皆出示裁减。朕甚嘉之。近日又闻伊都立以用度不敷。竟不奏闻。而将已减之耗羡。仍旧徵取。经朕访闻。尚不肯深信。因降旨询究。务令照前裁减。今伊摺奏、竟系实有之事。认咎无辞。伊都立如此暮四朝三。前后矛盾。同于儿戏可乎。夫以封疆大臣。不能宣扬德意。使小民知朕恤下之恩。而反为此悖理营私之事。昏庸若此。岂事君理民之道。伊都立、著交部严加议处　　

○谕刑部。逃人在外生事。被人殴死。与寻常斗殴不同。不应拟抵。庶使逃人知所儆惧。尔部即知会各省遵行　　

