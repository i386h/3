<!-- { "loadSidebar": true } -->
○戊午。靖边大将军顺承亲王锡保摺奏。臣遵上□日遣人询问和托辉特贝勒班第。见在移驻地方今据呈称本年秋间。因准噶尔贼逆来犯。由原驻桑金答赖等处。东迁至塞楞格河北山厄格地方驻牧。闻逆贼逃遁。巳踰阿尔泰山岭仍由厄格地方前进。来至塞楞格河。同扎萨克根敦。贝勒车苏隆等部落。于南北两岸驻牧。山岭险峻。树木丛繁。更兼河流深阔。占据要害。可以御敌。奏入。报闻　　

○议叙北路苏克阿尔达湖地方击败准噶尔贼夷功。喀尔喀贝勒册卜登、扎萨克台吉齐巴克扎布、葛木丕尔、齐旺、协理台吉巴海、厄莫根、罗卜藏、及弁兵等。俱赏赉有差　　

○旌表八旗节妇、满洲族保妻喀拉氏等、一百十五人。蒙古卓特巴妻洪氏等、十六人。汉军萧璋妻线氏等、二十七人。直隶各省节妇、曹淮妻杨氏等、共七百六十五人。孝子、边溥终等二十三人。贞女、聂氏等十九人。孝妇、邵氏一人。孝女、杨氏一人。各给银建坊如例　　

○是岁。人丁户口、二千五百四十四万一千四百五十六。又永不加赋滋生人丁、八十六万一千四百七十七。田地、山荡、畦地、八百七十八万六千一百九十顷八十亩有奇。徵银、二千九百七十九万七千五百一两有奇。米、豆、麦四百七十六万八千四百八十七石有奇。草、五百一万七千七百二十七束。茶、三十二万八千七百二十引。行盐、五百一十九万二千三百四十四引。徵课银、三百九十五万一千一百两有奇。铸钱、十万四千八百七十五万九千六百六十有奇　　

大清世宗敬天昌运建中表正文武英明宽仁信毅大孝至诚宪皇帝实录卷之一百十三



大清世宗敬天昌运建中表正文武英明宽仁信毅大孝至诚宪皇帝实录卷之一百十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。春正月。己未朔。上于宫中拜神毕。御殿。王以下文武各官。及外藩使臣等。上表朝贺。停止筵宴　　

○朝鲜国王李昑、遣陪臣李樘等。表贺冬至、元旦、万寿节。及进岁贡礼物。宴赉如例　　

○癸亥。孟春。享太庙。上命皇四子弘历行礼　　

○遣官祭太岁之神　　

○乙丑。世祖章皇帝忌辰。遣官祭孝陵　　

○丁卯。顺天府进春　　

○谕八旗兵丁等。兵可百年不用。不可一日不备。帝王之治天下。未有不以明武备为先务。而兵丁之武艺。亦未有不勤加训练、而能有成者。从来士农工商。各治一业。苟不专心竭力。则其业必不精。况兵丁所司者。皆战斗之事。弯弓挟矢。冒镝冲锋。非膂力刚强。不能披坚执锐。非技艺娴熟。不能克敌宣威。奈何怠惰苟安。虚度岁月。不思国家设兵之本意。不念自己专司之职业乎。尔兵丁等世受国恩。朝廷爱养。犹如赤子。凡八旗将军大臣等。多由行伍出身。渐登荣显。尔等诚能立志向上。奋勉自励。勤加练习。技勇可观。将来建立功勋。驰名军伍。不但本身有上进之阶。且光耀宗祖。荣及子孙。受福曷可限量哉。国家承平日久。人人耽于安逸。武备渐弛。今当边陲用兵。是以降上□日令勤加操演。又念操演之兵。若仍轮流值班。则其力难以兼顾。而工夫未免间断。是以不令该班。俾得专心训练。又复给以饭钱。资其食用。无非体恤尔等之勤劳也。尔等各宜勉力学习。如骑射。长枪之类。必令纯熟精强。用成国家之劲旅。以柔弱怯懦为耻。以安逸华丽为戒。人之力量。用之则日增。不用则日减。如出城操练之际。正可演习步行。又何必骑马乘车。徒多糜费。嗣后果能仰遵朕训。努力向前。且互相劝勉。鼓励锐气。朕必闻知。加以格外之恩赏。如有不肖之徒。苟且怠玩。甚至妄生怨言。摇惑众听。此不但藐视公事。自误功名。实为人心风俗之害。经朕察出。必以军法从事。勉之勉之　　

○谕八旗该班兵丁等。目今军兴之际。兵丁等训练操演。甚为紧要。若以操演之兵。仍令照旧该班。则训练未有专功。技艺难以纯熟。是以特加挑选。令其每日操演。将尔等分作两班。轮流当差。所以使操演之兵。得专心学习也。然人果有上进之志。何时不可黾勉。何地不可学习。即如尔等换班之时。原可练习技艺。虽该班之地。不便演放枪炮。而拉弓相扑舞棍趋走等技艺。在领班之大臣官员。未尝不可训练。尔等慎勿以未经入选。不在操演之列。自甘懦弱。而不勤加训练也。夫该班与操演。俱系一体出力。且操演兵丁。如有缺少。自必于该班兵丁内挑补。则尔等不更当奋勉乎。见今虽将尔等分为两班。较前稍为劳苦。然较之军前之人。则劳苦又相悬绝矣。数年后。仰邀天眷。大兵凯旋之时。尔等差使。仍得暇豫从容。傥目今不思黾勉。但偷一时之安。以致技艺生疎。则日后必为无用之废人。国家经制钱粮。岂有养赡废人之理。如有此等无知不肖之徒。一经查出。除革退钱粮外。仍从重治罪　　

○甘肃巡抚许容奏言。臣以沿边要地。或有蠢动。加意防范。今准甘提、凉镇各咨称。准署督臣、令贝勒丹中、在阿拉克山。阿尔坦特布什等处驻牧。并准其部下人等。至边内贸易。又据肃州报称。遵奉署督臣、安插公巴济旗下领催哈喇等户口于哈鲁鼐地方。给以米面茶封。又据宁夏道府报称。奉署督臣遵上□日、安插公通摩克、公巴济、人众于贺兰山后。并将喀尔喀部落扎萨克台吉鄂穆布济、扎萨克台吉多尔济、王格勒克颜木聘尔、公喇旺、公完舒克等。一体安插。支给米面茶封。近又据地方官禀报。镇夷口内红布湖地方。住有夷帐。云是巴济公部落。为贼众迫胁。逃避内地。臣闻镇夷口外之巴济公。已叛归准噶尔。而伊等部落。言称避贼。岂可深信。置之内地。恐至藏奸。且宁夏地土平漫。仅隔一贺兰山。并无险要。凉之镇番。孤悬塞北。自凉抵肃。径窦繁多。外通边墙。而诸夷渐次逼处。人心难测。在查郎阿、宋可进、自必悉心筹画。防范严密。而臣鳃鳃过虑。殊怀隐忧。请嗣后塞外附属诸夷。未奉谕上□日安插。而伊等口称避贼内徙者。不许纵令入口。即有力量单弱。不足御贼。而势当应援者。宁可遣兵远护。不宜拔帐近移。伏惟圣裁。奏入。报闻　　

○己巳。谕吏部。凡因公诖误降调人员。赴部候补。应行引见者。从前未令督抚出具考语。嗣后各员赴补文内。著督抚将伊居官如何之处。出具考语。尔部于摺内注明具奏。带领引见　　

○辛未。祈谷于上帝。遣庄亲王允禄行礼　　

○乙亥。谕内阁。京师自冬及春。未得雨雪。畿辅地方。及近京各省。虽有奏报得雪者。亦未普遍沾足。因思上年十一月十五日月食。据钦天监观候。曾引占书燕赵旱禾麦有伤之语。朕心甚为忧惧。拟于正月祈谷之期。虔祷上帝。以迓天和。后因朕躬偶感风寒。医家奏请避风静摄。是以未曾躬亲祀典。此心愈加乾惕。惟兹数月以来。雨雪未降。显系上天垂象以示儆。甚可畏也。朕虔诚修省。体察政治之阙失。以期仰格天心。大学士九卿等。各宜恪慎斋戒。至诚祈祷。尤当洗心涤虑。殚职奉公。以为敬天祈福之本。京师为四方辐辏之地。民食浩繁。更宜豫为筹画。至于该督抚等。各自敬谨修省外。所属地方雨泽之有无。播种之迟早。务期悉心访察。先事图维。傥二麦歉收。必思患豫防。勿使黎民有乏食之虞。方不负朕之委任。傥有玩忽隐饰等弊。经朕访闻。必加严谴。内外大臣等。领此谕上□日。务在实心奉行。不必以空言覆奏　　

○谕大学士等。张家口外领兵驻劄之都统萨穆哈、著来京。令都统绰奇、副都统宗室满珠锡礼前往。绰奇所管镶蓝旗事务。著平郡王福彭署理　　

○丙子。署陕西总督查郎阿奏言。臣遵上□日委游击朱奇芳等出口。至阿拉克山贝勒丹中处。派人协同询问公通摩克等、迁移游牧之处。今据朱奇芳等具禀、前至诺颜喀拉地方。见公通摩克回称。王格勒克颜木聘尔、在锥仑地方驻牧。公喇旺、欲往哈鲁鼐去。扎萨克台吉鄂穆布济、并巴济旗下佐领翁鄂柴等。俱欲往绰确去。此等地方、俱于贺兰山甚近。扎萨克台吉多尔济、与我附近驻牧。扎萨克台吉西里扎布、仍在古尔班赛堪地方。我等产业牲畜。俱被逆贼抢劫。属下之人。渐至饥馁。兼无居住帐房。见今皇恩甚重。仰恳给发口粮等语。臣查诺颜喀拉等处。系喀尔喀游牧之地。于哈鲁鼐、贺兰山甚近。臣暂将王格勒克颜木聘尔、并公通摩克人等。酌量给发茶面帐房等物。其作何料理安插之处。伏祈皇上敕部议覆施行。得上□日、大学士等议奏。寻议、王格勒克颜木聘尔、公通摩克等。被贼劫掠。今、游牧俱移于诺颜喀拉等处驻劄。应派章京一员。动支户部银二万两。驰驿前往。将王格勒克颜木聘尔、公通摩克属下。查明户口。善加抚育。台吉及属下之人。每家各赏牛羊牲畜。每人赏给银六两。以制帐房。其所赏之牲畜。于未滋生之前。行文查郎阿、交与宁夏官员。将一年所食之口粮面茶等物。办理赏给。得上□日、通摩克率领属下之人。向内移行。路遇贼人、抢掠人口牲畜。甚为可悯。王格勒克颜木聘尔之户口牲畜、亦被劫掠。著赏给二人银各一千两。以为立产之具。余依议　　

