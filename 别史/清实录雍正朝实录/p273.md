<!-- { "loadSidebar": true } -->
○戊辰。谕大学士等。今年三月间。准噶尔贼人、侵扰吐鲁番。纪成斌闻信。即令樊廷等领兵前往应援。此举实欠详审。盖贼人之意。原欲疲劳我士马。故为此出没诡计耳。彼时朕阅纪成斌之奏。即降上□日切加申饬。越数日、岳钟琪奏到。其所见与朕意相同。又越数日、纪成斌奏到。知贼人未见我师果已潜遁无踪矣。贼之狡狯如此。是以朕谕令吐鲁番人众、商酌迁移暂避之计。盖欲善为保全之。以俟大军凯旋共享昇平之福也。今据大将军岳钟琪奏报。贼人于四月间。又复侵犯吐鲁番。额敏和卓、求请应援。大营未曾发兵前往。大将军办理甚是。但朕细思之。贼人若仍以千余人骚扰吐鲁番。则彼地城垣兵力。足以捍御。倘复增添贼众。吐鲁番力不能支。朕心有所不忍。况伊等前次感恩望济之言。甚为恳切。朕又有令其迁移暂避之上□日。料贼人必知信息。倘乘其迁移之隙、而侵害抢掠之。是吐鲁番之人、因遵上□日而受累。尤朕所恻然者也。可传谕岳钟琪、令其确探贼耗。众寡若何。情形若何。久暂若何。其应否应援之处。酌量变通办理。不必拘执前说。至于贼兵引去后。吐鲁番回子、有情愿迁移者。又应如何沿途防护、不受贼人劫夺侵陵之处。著大将军留心经理　　

○奉天将军那苏图疏言、凤凰城边外。设立陆路防汛之虎耳山等处。有草河叆河二水。俱自边内发源。至边外莽牛哨地方。汇流入于中江。其中江之中。有洲名江心沱。沱西属凤凤城管辖。沱东系朝鲜国界址。每年常有匪类、私乘小船。偷运米粮。虽虎耳山设有陆路防汛。而河水阻隔。且界连朝鲜。难以查缉。请于草河叆河汇流入江之莽牛哨地方。设立小船四只。三板船二只。将驻劄虎耳山防汛之官弁一员。兵丁二十名。再添派官弁一员。兵丁二十名。移驻于此。立为水师汛地。若值冰冻之后。仍撤回虎耳山陆路安设。并令该管城守尉等、督率稽查。得上□日。所奏设立水路防汛之处。既与朝鲜国连界。著该部行文、询问朝鲜国王。若设立水路防汛。于该国有无未便之处。俟回奏到日。再行定议　　

○己巳。谕八旗都统等。八旗所设钱局。应照民间价值。逐渐减价。至每两换大制钱一千文而止。如此、则钱价自平。于民生实有裨益。其随时减价之处。八旗务须画一办理　　

○庚午。旌表河南商水县烈妇、王三妻郭氏。拒奸不污。投缳殒命。给银建坊、入祠致祭如例　　

○辛未。谕内阁。用兵以筹饷为先。而挽运以得人为要。果得其人。则民力不致烦劳。国帑不致糜费。而兵食饶裕。士饱马腾。其裨益于公事。良非浅鲜也。年来西北两路用兵。筹饷事宜。朕心甚费区画。北路军粮。范毓馪承领运送。诸事谙练。措置得宜。朕深嘉奖。已加优叙。西路军粮。向来俱系官运。今行之日久。难保无侵帑累民之处。因思通政使赵之垣、副将马龙、乃三秦世族。且官至大员。于本地土俗民情、素所熟悉。若照范毓馪之例。领取帑银。转输挽运。似属可行之事。朕将此询问赵之垣。据称情愿效力。查内地军粮、运送巴尔库尔军营者。年来经理、己有头绪。但自军营进巢□刀之粮。尚无转运之善策。著赵之垣前赴军营。与马龙公同商酌。如何运送之法。听其自行定议。酌量举行。每石运价若干。朕悉照数给与。不令丝毫赔垫。但不可有浮冒侵蚀之弊。总与地方有司。毫无干涉。其间迟速机宜。及道途防护等情。则与大将军、该督抚等、计议而行。俟赵之垣到彼。与马龙商酌定议。果能承领办理。具奏到日、给与钦差关防　　

○壬申。谕大学士等。镇安将军常赉、著从安西前赴军营。与大将军岳钟琪、副将军石云倬等、计议进兵事宜。但闻贼人有窥伺陶赖卡伦之信。常赉前赴大营时。途次须小心防范。或带兵丁数百名护送。或探听贼人远遁之后。再行前往。务慎重妥贴。总以七月初旬至营为期。其现在甘凉歇息之归化城蒙古兵一千名。已奉上□日令其前赴军营备用。可令原管领之都统艮敦等、带领出口。务于七月初旬到营。可传谕查郎阿等、并常赉知之　　

○癸酉。谕大学士等。任国荣、仍带总兵衔。前往北路军营。管理车骑兵、兼司屯种事务。著大将军傅尔丹、酌量派委。照总兵官胡杰之例行走　　

○谕内阁。朕以江南苏松等处、积欠钱粮甚多。弊端百出。官民并受其害。特令大臣等、率领多员。前往清查。分别官侵吏蚀民欠。务期至确至当。以清积弊。以除民累。前闻各员奉行不善。转至闾阎有追呼之扰。大负朕之初意。已降上□日严行申饬。禁止催徵。后又闻有司以民欠逼令认为侵蚀。如父子兄弟异户。即为包侵。又因别名立户。即加以包侵之罪。又昨据清查太仓州钱粮之温而逊奏称、愚民每将自欠钱粮。混开被吏侵蚀。及经逐户覆核。实系自田自欠。因出示通晓。已皆据实禀改。是民欠之中、竟有捏称侵蚀者。著差往各员。详细确查。有应行更改之处。即行更改。务使分晰清楚。毫无疑窦。以副朕厘奸剔弊、嘉惠元元至意　　

○授辅国将军巴尔图子谟章、为奉恩将军　　

○云贵广西总督鄂尔泰奏报。乌蒙逆贼悖乱。将士忠勇忘身。不三旬而复郡治。不七旬而收全土。今渠魁就擒。并无漏网。云贵土兵。已经通檄全撤。得上□日。乌蒙改设府治之初。诸事尚未就绪。又值刘起元不善抚驭激成事端。逆党勾连几有猝难收拾之势。而将弁军士、奋勇争先。旬月之间。削平寇乱。此皆总督鄂尔泰、平时节制封疆。以公忠表率官僚。以义勇训练将士。而临机应敌。又复调度有方。用能迅奏肤功。永安苗境。论功行赏。当以鄂尔泰为先。但念该督自闻贼变以来。时时以先事疎防、引过自责。今军事告竣。不肯自居荡寇之功。屡次陈奏。情词恳切。朕曲从所请。以成其谦抑之素志。若以功过而论。则一时疎略之微瑕。岂能掩其多年教养之善绩耶。特将朕意、宣谕中外共知之。所有阵亡带伤、及奋勇官兵。著该督查明送部。从优议叙赏恤　　

○甲戌。调贵州安笼总兵官韩勋、为贵州古州总兵官。升贵州大定副将刘朝贵、为贵州安笼总兵官。云南楚姚总兵官官禄、缘事革职。调云南永北总兵官柳时昌、为云南楚姚总兵官　　

○乙亥。皇后千秋节。停止行礼筵宴　　

○遣官祭关圣帝君　　

○谕大学士等。从前三月间。贼众有二千余人。来吐鲁番。见我兵前往应援。贼兵即先行潜遁。今据大将军岳钟琪奏报。四月间、又有贼千余。来扰吐鲁番。并有二百余人。犯我陶赖卡伦等语。朕看此情形。或者将来贼人、由哈喇沙尔、潜往噶斯地方。又如上年故智。暗行骚扰。或增添人众。窥伺青海。亦未可定。格默尔等所统兵力、未免稍单。朕前次曾有不应调拨西宁兵丁之上□日。若此时有应用添兵之处。恐格默尔等亦不敢调取。德成亦不敢派拨。可传谕德成、达鼐、冯允中、管承泽、格默尔、鼐满岱、福宁等。从前所以不令调拨兵丁者。盖西宁军务尚未就绪。自以固守根本为是。今西宁布置已定。兵力有余。若贼人窥伺噶斯。自宜发兵应援。况目前青海蒙古兵丁、尚未攒集齐全。即器械等件。亦未周备。难以望其捍御贼锋。亦赖官兵为之保护。著德成等就近酌量。倘有用兵之处。或著管承泽、鼐满岱带领前往。或德成另议一二人前往。至官兵派出之后。遇有本地添兵防守之处。即将土兵派出。此上□日著德成、并谕众佛保、殷扎纳知之　　

○谕兵部。山东登州总兵官曾谟、著调补山东兖州总兵官。山东兖州总兵官岳含奇、著调补山东登州总兵官。前降谕上□日令湖广预备兵丁二千名。听候西路军营调拨之用。著岳含奇前往湖广。会同总督迈柱。加意挑选人材壮健、技勇优长者二千名。即令岳含奇、带领前赴西安驻劄。其领兵之副参游守千把等官。亦著迈柱、岳含奇拣选前往。此所派兵丁内。将长于藤牌者。挑选五百名。或一千名。充入二千名之数。若弁兵内、有人材可用、情愿赴军前效力者。亦著迈柱、岳含奇酌量派用。此二千兵丁。于秋末冬初候上□日、从湖广起身。一应赏赉银两。照例给与。其山东登州总兵官印务。著浙江温州总兵官冉起凤署理。浙江温州总兵官印务。著总督李卫遴选委用　　

○吏部议覆。宁古塔将军常德疏言、宁古塔助教。请照驿站官之例。定限六年。年满之后。令该将军出具考语。具题送部。其由八品笔帖式补授者。以主事等官用。由无品笔帖式补授者。以七品小京官等缺用。应如所请。从之　　

○补行湖南省雍正八年分大计。卓异官二员。不谨官五员。罢软官五员。年老官九员。有疾官二员。才力不及官二员。浮躁官二员。分别升赏处分如例　　

○戊寅。云贵广西总督鄂尔泰疏言、云南普洱府、添设新镇。额兵二千四百名。除原留普威营兵一千四百名、及新募补额外。其余调拨之兵。俱有家口在各标营。一时无力搬移。未免分心两地。共计未搬家口兵丁八百名。请赏给路费。俾得成家立业。又黔省拨往古州清江等处镇协营兵丁。及滇省乌蒙镇新增兵丁二千五百名内。有道途搬移之费者。并请一体赏给。得上□日。数年以来。滇黔两省兵丁。踊跃急公。甚属效力。朕已屡加恩泽。奖赏勤劳。兹所派往普洱、及古州清江乌蒙等处之兵。俱从他处搬移。安土重迁。应加恩恤。该督陈奏甚是。著照所请、给与迁移之资。于公用银两内、即行支给。以副朕惠养兵丁之至意　　

○己卯。谕大学士等。西路军营千总马建功、奉差探听贼兵信息。带领兵丁十人前往。因人少力单。遇贼被害。并伤兵丁石玉、张秀、阎得三人。深可悯恻。马建功等、俱照阵亡之例、加恩恤赏　　

○授信郡王董额子查库齐、为奉国将军　　

