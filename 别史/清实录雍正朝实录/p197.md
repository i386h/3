<!-- { "loadSidebar": true } -->
○丙子。谕户部。苏州巡抚所属七府五州。自康熙五十一年起、至雍正四年、未完地丁钱粮。积至八百一十三万八千余两。其中苏、松、常三府。太仓一州。积欠最多。自一百四十余万两、至一百八十余万两不等。朕念切民瘼。凡闾阎疾苦。周知洞悉。此未完钱粮、或有产去粮存、而不能完纳者。或有人产已尽、而无可催追者。又或有从前遇歉收之岁、而地方官匿荒未报。小民无力输将。致成拖欠者。累积十余年之久。其数至千百万两。但其中有或本系该地方官亏空、而希图卸脱、捏作民欠者。或粮户已经交纳、而奸胥蠹役、侵蚀入已、仍作民欠者。是此项未完、大约官亏空者十之一二。吏侵蚀者十之三四。其实系民欠、不过四五而已。在贫窭之民、固不能为无米之炊。而官吏因缘作弊。蠹国害民。情罪可恶。若非彻底清厘。即欲加惠于百姓、其道无由。是以从前令张楷、将江苏民欠、清查分晰。张楷并不清查。奏称俱系民欠。请分年带徵。朕虽姑允其请。意甚未惬。鄂尔泰、于苏州布政使任内。实力稽查。将有头绪。时以云南巡抚职任綦重。将鄂尔泰补授。而清查之案、又未竟其事。后陈时夏到任之后。一味怠忽疲玩。毫无整理厘剔之心。将从前分年带徵之项。一并催追。以致小民艰于输纳。地方官又奉行不善。日事敲扑严比。七府五州之黎庶。不得沾被恩泽。朕心深力轸念。乃陈时夏又奏称苏松积欠。难于清结。从前既蒙圣恩蠲免浮粮。今请以旧欠之粮、均派于新粮户内。分年徵收。以抵补积欠。夫苏松浮粮。朕仰承皇考圣心。每岁额免四十五万两。煌煌明上□日。布告亿兆。岂有既蠲正额、而复借此抵补积欠之理。朕以诚信待天下臣民。宁肯为巧许之术乎。且旧欠自有本人。即非本人。亦自另有著落。若舍此不追、而均派新粮。是刁民因积欠而得利。良民因先输而倍徵。从此人人效尤。谁复输供正赋。况以旧欠派入新粮、旧欠未必全完。而新粮又致欠缺。此种狂悖之论。不过因朕留伊在苏州清理未完。一时不能脱身。藉此草率完结耳。今尹继善现在清查。尹继善初任封疆。兹事烦重。非一人心力所能办理。苏松等七府、太仓等五州。历年带徵地丁钱粮。著一概暂停徵比。俟朕派员前往、与该地方官协理清查。将各州县官侵若干。吏蚀若干。实在民欠若干。一一厘剔清楚。朕当再降谕上□日。户部即遵谕行令该督抚。遍行出示晓谕。其派员分查之处。著户部详悉定议具奏　　

○命内阁学士班第、副都统罗密、往库伦地方。会同王丹津多尔济、修建庙宇。侍郎张保、原任巡抚布兰泰、往多伦脑儿。会同王色登敦多卜、修理庙宇　　

大清世宗敬天昌运建中表正文武英明宽仁信毅大孝至诚宪皇帝实录卷之七十五



大清世宗敬天昌运建中表正文武英明宽仁信毅大孝至诚宪皇帝实录卷之七十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。十二月。丁丑朔。以刑部右侍郎彭维新、充经筵讲官　　

○陕西巡抚西琳疏言、陕西西乡县无著浮粮、于雍正元年、奉上□日永行免徵。并蠲除康熙六十年以前旧欠在案。今查该县、尚有六十一年分未完银一千三百两。应请一并豁免。从之　　

○戊寅。上诣恩佑寺行礼毕。幸圆明园　　

○己卯。上自圆明园、幸净明园驻跸　　

○调正蓝旗满洲都统希尔根、为镶黄旗蒙古都统。升正蓝旗满洲副都统查尔泰、为本旗满洲都统　　

○云贵广西总督鄂尔泰疏报、贵州苗拜、克猛、长寨、古羊等生苗。共一百四十五寨。愿附版图。输纳粮赋。下部知之　　

○庚辰。上于玉泉山大阅。赐扈从内大臣、及大臣官员兵丁等、貂皮、甲仗、缎疋、银两各有差　　

○上幸圆明园　　

○辛巳。上回宫　　

○振武将军宗室公巴赛疏报、鄂尔昆集尔麻泰图拉等处屯田、收获青稞麦＜麻木＞共二千八百四十石有奇。下部知之　　

○壬午。孝惠章皇后忌辰。遣官祭孝东陵　　

○丙戌。谕兵部。李卫自简任浙江总督以来。凡保举武弁。俱极允协。具见留心营务。嗣后下江军政举劾。著总督范时绎、张大有。会同李卫办理　　

○丁亥。谕户部。朕惟善政养民。利赖必资地力。而率作兴事。倡先端藉缙绅。惟兹宁夏所属之插汉拖辉。地广土饶。水利充裕。朕特遣大臣、会同该督抚等。悉心经理浚治渠道。设县筑城。募民垦种。次第修举。行见人民乐业。饶沃殷阜。渐成西北蕃庶之区。此朕经国裕民之至计。欲使地无遗力。而亦宁夏一方人、数千百年未兴之乐利也。闻彼中得水可垦之地。计二万余顷。每户以百亩授田。可安置二万户。朕已谕令广行召募远近人民。给以牛具籽种银两。俾得尽力开垦。给为世业。惟是原议宁夏本籍现在出仕文武官员。俱令开垦授业。俾为世享之利。今闻报垦者寥寥。记曰。货恶其弃于地也。力恶其不出于身也。况乎上以急公而裕国。下以力本而厚生。缙绅者、小民之望也。果能身先倡率。则民间之趋事赴功者必众。凡属本籍之人。不论文武官员。或现任。或家居。均当踊跃从事。急先垦种。不可观望因循。耽延善举。凡兹所垦地亩。俱照原议、给为世业。三年起科。果能使沃土腴田、有广收之益。无闲旷之区。则不但于体国经野之谟。重有攸赖。而经营世产。伊等子孙、亦蒙永远之泽矣　　

○议政王大臣等遵上□日议覆。办理西藏事务吏部尚书查郎阿等奏称、颇罗鼐原在后藏与唐古特相居日久。众皆信服。应遵上□日令颇罗鼐总管后藏事务。自后藏至冈底斯阿里等处。俱令其管理。其前藏事务。访问素为土伯特信服之人二名、授为噶隆。据颇罗鼐保选二人。一名色朱特色布腾。一名策凌旺扎尔。俱系大员之子。素为人所敬重。臣等见二人诚实明白。即令管理前藏。授为噶隆。但招地初定。新放二噶隆。办理恐不能妥协。颇罗鼐办理噶隆事务。为人心服。查前藏后藏、相离不远。事可兼办。臣等暂令颇罗鼐统管前藏后藏。俟达赖喇嘛迁移完毕。招地撤兵。再令颇罗鼐专管后藏。均应如所请。从之　　

○己丑。谕刑部。今年各省秋审情实人犯内。有情罪略可原者。已于勾到之时、改为监候。刑部情实人犯。今年暂停处决。其情罪略可原者。分别减等发落。至于督抚九卿、所拟缓决之犯。论法、则均有应得之罪。而其中情事不一。尚有彼轻于此、稍可从宽者。或因一朝之忿、奋不顾身。或因纤毫之利、偶相争角。或因旁观不平而致斗。或因被打情急而还殴。似此类者。均非有谋害之念于平日。并无必杀之意于临时。祗以愚民无知。好勇斗狠。遂致陷于重辟。虽悔难追。深可悯恻。兹朕再四酌量。特施法外之仁。将此等人犯、照可矜人犯、免死减等之例发落。伊等试思。生于人世。同为父母妻子所倚赖之身。何苦舍命轻生。自罹法网。纵使终身缓决。亦只于囹圄之中、幽囚待毙。不亦大可哀乎。今幸遇国家宽典。特予矜全。从此再生之年。皆为迁善之日。当知恩不可以幸邀。法不可以再试。痛自悔恨。悛改前非。共为良善之民。倘或再有过犯。则断乎不能苟免矣。著该督抚于各犯发落之时。将朕此上□日、明白宣谕。加意训诫。务令人人改过自新。以副朕矜恤下民之至意　　

○授裕亲王广禄姊为县君。婿多尔吉护、为固山额驸　　

○升陕西洮岷副将颜清如、为陕西延绥总兵官　　

○升陕西巩昌府属之秦、阶、二州为直隶州。以清水、秦安、礼、两当、隶秦州。文成二县、隶阶州。改徽州为徽县。亦隶秦州。徽州原设州判一员。改为阶州州判。原设吏目一员。改管徽县典史事。原设学正一员。改管徽县教谕事。从川陕总督岳钟琪请也　　

○旌表盛京锦县烈女、才柱才女才氏。拒奸不污。投缳殒命。给银建坊、入祠致祭如例　　

○辛卯。谕兵部。达赖喇嘛来居里塘。已派副都统鼐格、前往迎接驻劄照看。鼐格缺、著派都统巴尔米忒前往　　

○以镶白旗满洲都统拉锡、署直隶天津都统　　

○户部议覆。西安布政使署甘肃巡抚张廷栋奏言、甘省由前任巡抚石文焯、收买小钱。改铸大钱。扰民已甚。请暂停鼓铸。应如所请。得上□日。从前禁止小钱之时。伊都立曾奏请收买小钱。朕严饬伊都立、以民间行使小钱已久。今若将小钱尽收入官。倘一时未能多铸大钱。则民间市易。不敷所用。大有不便。伊都立遵朕谕上□日而止。甘肃巡抚石文焯、又奏请发帑收买小钱。暂开鼓铸。朕批谕云、所陈开铸一事。朕详细斟酌再谕。若因不能禁止小钱。欲藉此为良策恐未必所毁钱铜、能敷新铸之用也。小钱之禁。不可急骤。暂宽候上□日。乃石文焯并不遵奉候朕再降谕上□日。复具摺恳请收钱开铸。朕以石文焯身在地方。屡次恳切陈奏。必确有所见。是以允其所请交部准行。不意收钱开铸之弊。烦扰驿站。贻累官民。至于如此。是石文焯之屡奏。不过固执已见。文过饰非而已。石文焯、身为封疆大臣。不将所行之事、筹画万全。遽行屡次陈奏。甚属草率。著将石文焯交部议覆　　

○青海厄鲁特扎萨克辅国公册凌故。遣官致祭　　

○壬辰。谕兵部。达赖喇嘛自藏起程。明年二月初可至里塘。此地原有喇嘛寺院。可以居住。著四川重庆总兵官任国荣、带领进藏兵丁二千名。前赴里塘暂住防护。弁兵等、天寒路远、效力勤劳。应加赏赉。以示轸念。达赖喇嘛初至里塘。其应支供给。预为办理。重庆总兵印务。著岳钟琪委员署理　　

○江南江苏按察使董永芠、缘事革职。调浙江按察使马世烆、署江南江苏按察使司按察使。升户科给事中方觐、为浙江按察使司按察使　　

○三等精奇尼哈番英敏、缘事革退。以其弟英俊袭替　　

○癸巳。礼部恭奉太祖高皇帝、孝慈高皇后、太宗文皇帝、孝端文皇后、孝庄文皇后、世祖章皇帝、孝惠章皇后、孝康章皇后、圣祖仁皇帝、孝诚仁皇后、孝昭仁皇后、孝懿仁皇后、孝恭仁皇后加上尊谥册宝。安奉太庙。上亲诣行礼　　

