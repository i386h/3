<!-- { "loadSidebar": true } -->

○旌表河南太康县烈妇、刘重三妻王氏。拒奸不辱。自缢完贞。给银建坊。入祠致祭如例　　

○己酉。谕宗人府。顺承郡王锡保、才品优长。乃国家实心效力之贤王。今在内廷行走。差遣甚多。王之费用亦多。著给与亲王俸。护卫官员。俱照亲王之数用　　

○又谕。十五阿哥允禑、封为贝勒。著在陵上居住。二十阿哥允祎、封为贝子。各赏给内府佐领。并各给蓝甲兵丁　　

○谕领侍卫内大臣等。朕思教育三旗之记名功臣子孙。若令伊等在一处读书。则教授之人。必不加勉。而众幼童聚于一处。亦不得实在肄业。将此内二十岁以上、曾习清汉书者。尔等查明。各与二两钱粮米石。令在部院为贴写笔帖式。令该管大臣、将优者保奏。以笔帖式补用。若二十岁以上之不曾读书者。照护军与四两钱粮米石。令在捕牲执事人处行走。并给养马钱优者、即可用为侍卫或补授官职其十九岁以下者。如在家能延师教训无庸并及。其余每月与四两钱粮。以为延师肄业之费。此次恩施。并将大臣等之子孙、一体均沾。交伊等父兄。令将子弟之文武学业。加意教训。俟伊等至二十岁时奏闻。朕所以如此施恩者。凡欲成就功臣之子孙也。伊等父兄。理宜仰体朕意。各自谆切教其子弟。庶伊等之文武学业。俱得渐进。以底于成就矣　　

○以镶白旗护军统领哈岱署正白旗蒙古都统　　

○升内务府郎中尚志舜、为内务府总管。　　

○添设山东郯城县大兴镇千总一员兵五十名属沂州营管辖。从山东巡抚陈世倌请也　　

○朝鲜国王李昑、遣陪臣李桡赍、表谢封世子恩。并贡方物。宴赉如例　　

○庚戌。刑部等衙门议奏。捏造小抄之何遇恩等、依律斩决。得上□日何遇恩邵两山、俱改为应斩。著监候秋后处决报房捏写小抄以无为有。甚属可恶。朕素性事事率真。不为粉饰。今岁驻跸圆明园。适值花开时。诸大臣奏事齐集。朕于理事后。偶尔率同观览赐以家常食馔。为时不过二三刻。仍以吏治民生人心风俗。谆谆诰诫君臣互相劝勉。并不因游览而忘咨儆也。赐食毕、朕仍至勤政殿办事如常。此满汉文武大臣所共知共见者。今观小抄所载。既可以捏造全无影响之谈。则从前之偶尔看花。又不知如何粉饰传播矣。夫自古帝王、游燕亦所不废。果能于游燕时、所对者、皆诸王大臣。所言者、皆民生国计。其于劝勉化导。不大有裨益乎。总之人主所最要者。在于一心。果诚心戒省。念兹在兹。无地非咨儆之处也。乃无识之人。不能知此。又加以捏造之言。令人闻而疑骇。如小抄所载。正复不少。又如各省督抚、贡献地方土产食物。此亦封疆大臣、达瞻仰之情。展恭敬之悃。实不便一概屏却。昔圣祖仁皇帝时、常择其不适于用者。皆不收受。朕思远方之物。既已赍至京师。若不收受。则携回反多路费。故常体其情而受之。而宫中所用有限。每因诸臣奏事之余。随便赏赐。总因朕心之待诸臣。坦易真率。实是家人一体之谊若谓朕借此为鼓舞臣工之具。因以分别朕待诸王大臣之轻重。则不知大体之甚者也。又见督抚等、自陈本中、有将颁赐细物。胪列详载者。此等识见。甚属卑陋。至于外任微员武弁出京时。朕择其可以琢磨者。每召入训诲。又加恩赐。无非欲其捧至任所。观瞻赐物。思朕训诲之切。以尽职守。而伊等出外。往往夸耀铺张。以致讹传失实。似此卑陋之见。谬误之言。远近传闻。安能察其真伪。故因小抄捏造之事。并谕及之　　

○辛亥。上诣恩佑寺行礼毕。回宫　　

○壬子。工部等衙门议覆、怡亲王允祥疏言、畿辅西南水利。一、拒马河、为涞水之下流。白沟河、为拒马河之归宿。马头芒牛诸水。又皆为白沟河之枝津水泉疏衍。俱可灌田。惟芒牛下无所归。多致泛溢。请于高桥以下。疏浚淤塞。使安流入淀。则房涿之水利可兴。一、房涿之间。王家庄等处。向系水田。改为旱田。甚属可惜。请于铁锁崖分流之处。深沟侧注。使水之来者不穷。复于白沟河之上。随宜建闸。使水之去者有节。则启闭以时。王家庄等处之水田可复。一、易水有三。濡水、名北易。雹水、名南易。武水、名中易。自濡水与涞水合。其流始大。请循石坝之旧基。考开渠之遗迹。沿流建闸、以广水利。一、徐水分为诸河。而安州实九河下流。有徐水为蓄洩之方。则安州无泛溢之害。请分减依城河以上诸水。令雹水、徐水。径趋东淀。复疏引一亩、方顺、蒲水、九龙等泉、以资灌溉。一、唐河上承滱水。合滋沙二河。明代于雹水村、架木为槽以过水。号为腾桥。溉田无筭。今请于唐水所经之处。筑岸浚渠。复多设腾桥、以防冲溃。则节宣有法。而濡溉无穷。一、沙河在唐河之南者。其流为大。请凡阜平。行唐。新乐之水田。有泉渠堙废者。尽行疏涤、以资民利。一、滋水自行唐县牛饮山白鹿谷而下。汹涌淜湃。淤田没稼。请于灵寿之滋水、七祖寨、岔头、锦绣、大明川等处。壅流积水、以溉田畴。复于深泽之龙泉堌沃仁桥等处。疏涤河流。凿渠收利。至猪龙一带。建闸筑堤。及时防护。则患去而利可独存。一、滹沱河性最悍急。合冶河而益大。当辟冶河以杀滹沱之势。引洨河以导冶河之归。请将冶河入滹之处。坚筑大堤以遏绝之。引入洨河以适其性。则宁晋朿鹿之民。得有宁宇。而正定诸县水利。可以渐兴。一、洨河为四水交流。故名洨城。旧曾筑堤以备旱涝。仍请建坝蓄水令农民易于戽汲。又纵横开沟。令可通流斯为万全之利。一、槐水、午水、泲水、泥河、泜水、沙水、李阳河、七里河、小马河、柳河等、诸水。故道久堙。源流可考。请酌量疏通。令漫水有归。则腴田可复。一圣水井、白马河、牛尾河、诸水。皆可为田畴之利。请将白马入泊故道。疏涤通畅。严禁邢民闭闸专利。复于牛尾河经行之处。酌量建闸。以时启闭。则任县民田永赖。一、刑台泉河无数。故曰百泉。旧有均利、均济、均惠、通济、通惠、通利、永赖、惠民、邵家、新闸、博济、永润、普润、诸闸。引百泉水溉田。请按闸座上下。遇需水之时。先闭下闸。俟蓄水既盈。乃闭上闸。复蓄如前。各以三日为期。禁民无得擅专搀越。并展拓河身一倍。则南和、任县。皆为泽国。一、野河引流。凡七十二道。会于沙河。又有洺河与沙河合。为沙洺河。常苦涸竭。请引滏阳河入沙洺。令永年、鸡泽南和等县。并得沾溉之利。一、滏阳河合诸沁二水。其流甚钜。向时建有八闸。应修复以时启闭。使上下均平。各沾水泽。一、南北二泊。为众水所汇。请于穆家口河道、隘者广之。浅者深之。令水势得分。复于邢家湾、王甫堤诸处。桥之废者葺之。少者增之。使水得畅流。不致梗塞。再将沣河古堤。增卑培薄。使水无泛决。则任县隆平之民。俱获利益。一、宁晋泊、地洼水深。自滹沱横截滏水。七里河口。淤为平地。泊水无归滏之路遂为民害。请于洨口营上村等处。大加展挖。使隘口宽深。则积潦消而涸出之地可耕。再作小堤以拒外至之水。作斗门以洩内出之水。则污莱悉成沃壤矣。一、滹沱为京西大川。绵亘千余里。时决时徙。深州、朿鹿。尤被其害。查南和县有乾河。为滹沱入滏旧路。请自张岔、开挑六七里。务令宽深。直达决河。复改流自木邱至焦冈。导滹河入滏水。则腴田尽复。深朿之冲决可免矣。以上十七条。均应如所请。从之　　

○甲寅。夏至。祭地于方泽。遣康亲王崇安行礼　　

○孝恭仁皇后三周忌辰。上诣寿皇殿行礼。先是、上有上□日、亲往祭陵。王大臣等、以圣躬素畏炎暑。万几已极劳苦。又触热往返五六百里。洵非所宜。且二麦登场。一路夫役祗候。不免耽误农功。因合词恳请停止。上勉从所请。命皇四子弘历前往行礼　　

○丙辰。上御太和殿视朝。诸王及文武升转各官谢恩。次朝鲜国使臣行礼　　

○上诣恩佑寺行礼毕。幸圆明园　　

○丁巳。广东巡抚杨文乾疏报。奸徒鼓众打抢米厂。殴伤官弁。喧闹公堂。内有旗标兵丁。请特差大臣审理。得上□日、原任广州将军李杕、已令来京。著兵部左侍郎塞楞额、驰驿速赴广州。会同署广州将军阿克敦、巡抚杨文乾审究　　

○戊午。谕兵部。勒什布、著以副都统衔。管理阿尔泰一路军台事务　　

○解正白旗护军统领来文任、以正白旗蒙古副都统满色、署本旗护军统领　　

○己未。康亲王崇安等议奏。苏努、七十。系阿其那、塞思黑、党乱助逆之罪魁。虽经身死。应照大逆律。戮尸扬灰。抄没家产。以彰国典。其苏努、七十之子孙内、有□□儿恶妄乱者。并请正法。其余发白都纳等处当苦差。苏努之第四子原任副都统赫世亨。现在甘州请提拏正法。得上□日、苏努、七十、照议治罪。以彰巨恶。伊等家产。谅已隐匿。何必抄没。苏努之子赫世亨、现在军前。著提解刑部监禁。其余子孙现在右卫者。著交与将军申穆德、即在右卫监禁。苏努、七十之子孙内、有奸恶不可留者。俱著右翼诸王、旗下大臣、公同分别详察。指名奏请候上□日。寻议苏努、七十之子孙内、赫世亨等十二人。实系奸恶。俱请即行正法。得上□日、苏努、七十、结为党援。扰乱国政。历年伤皇考之心。伊等子孙。理当加以诛戮。但将如许人正法。朕心不忍。苏努之子勒什亨、乌尔陈。著仍在诚亲王允祉处禁锢。俟阿其那、塞思黑事定。另降谕上□日。赫世亨、鲁尔金、福尔陈、书尔陈、木尔陈、库章阿。不可令在一处。著押往河南、山东、山西、江南、苏州、浙江等处。分交该督抚。于衙门内禁锢。其余俱著交与右卫将军。入于右卫兵额内、严行约束。如仍不悛改。指名题参。七十之子福永、著拟斩监候。珠栋、福明、七十之子寿善著交与伊族人其如何处治之处。著诚亲王允祉具奏。其余著发遣船厂披甲严行管束　　

○礼部等衙门遵上□日议覆、朝鲜国王李昑之四代祖李倧、在明天启三年请封。当据该国宗族臣民。称倧恭顺。因吁请统理国事。今该国王奏称、有明十六朝记。直以篡夺书之。实属冤诬。请删除杂说。著为定论。应如所请。俟明史告成后。将列传内立李倧之事。颁发该国。从之　　

