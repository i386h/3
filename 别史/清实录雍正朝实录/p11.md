<!-- { "loadSidebar": true } -->
○谕直省主考官。尔等俱系皇考选用之人。朕谅尔等、必能自好。是以特简为主考官。尔等务秉公考取学问优长之士。果能不徇私情。声名无忝。则不但无负朕之选用。亦不负皇考爱养之恩矣。回京之日。朕自加升擢。如有徇私之处。经朕访闻。定行从重治罪。决不宽贷　　

○升翰林院侍讲学士巴泰、为都察院左副都御史　　

○以翰林院编修庄楷、为四川乡试正考官。编修程元章、为副考官。工科给事中康五瑞、为广东乡试正考官。检讨王思训、为副考官。检讨朱曙荪、为广西乡试正考官。检讨德龄、为副考官。右中允张廷璐、为福建乡试正考官。编修朱一凤、为副考官　　

○吏部等衙门、遵旨议覆。新进士除钦点庶吉士外。拣选学问好者、令为内外官学教习。年满遇月官扣缺补用。余令回籍候选。从之　　

○甲辰。谕总理事务王大臣。从前每逢科场。有无赖棍徒、造言生事。此风断不可长。著传谕该管衙门、考试之前、即严行晓示。傥有此等无赖匪类。务将为首之人、从重治罪、以示儆戒　　

○封多罗淳郡王允祐子弘曙、为长子。贝子允禵子弘春、为固山贝子　　

○授固山额驸达尔玛达都、四品额驸萨克信、多罗额驸僧滚扎卜、俱为和硕额驸　　

○升湖广襄阳总兵官佟国弼、为镶蓝旗汉军副都统。湖广辰州副将万际瑞、为湖广襄阳总兵官　　

○乙巳。总理事务王大臣、会同礼部九卿。遵旨议奏。臣等谨考典章。恭上仁寿皇太后尊号。伏承懿旨。以圣祖仁皇帝梓宫奉移山陵之事未毕。屡辞不允。臣等众吁恳求。始荷允行。今恭上册宝典礼。皇太后仍欲迟迟。仰见圣德谦光。追念先皇诚敬哀慕之心。至真至切。从古未有。臣等窃思尊上崇称。圣王之盛轨。恪遵慈谕。大孝之至情。况值圣祖仁皇帝梓宫奉移山陵在迩。谨俟事毕之后。恭上皇太后册宝典礼。吉期交与钦天监选择举行。得旨、是　　

○升鸿胪寺卿胡煦、为内阁学士兼礼部侍郎。内务府郎中伊都立、为詹事府詹事　　

○以国子监祭酒刘师恕、为贵州布政使司布政使　　

○大学士王掞、以老病乞休。得旨、卿才品优长。皇考简任机务以来。宣力年久。恪勤尽职。倚毗正殷。今以老病乞休。情辞恳切。著以原官致仕　　

○朝鲜国王李昀、奏谢敕封弟李昑为世弟恩。并报该国议政金昌集中枢李颐命、左议政李健命、判中枢赵泰来等、谋逆伏诛颠末。报闻　　

○丙午。上诣皇太后宫、问安　　

○策妄阿喇布坦使臣垂纳木喀等、朝见。上命都统拉锡、理藩院尚书特古忒、传谕曰。尔国台吉、在我圣祖皇考时。虽有微劳。亦多罪戾。乃无故侵我哈密。发兵往招。杀害拉藏。毁坏佛教。惟天子统御万邦理宜兴师问罪。我圣祖皇考至仁如天。但令陈兵边境。俟其深悔前非。即加恩宽宥。并无意于殄灭尔国也。其后泽卜尊丹巴胡土克图、为策妄阿喇布坦、再三求赦。我圣祖皇考追念旧日微劳。又曲鉴胡土克图老人恳款之意。允其所奏。令遣使往谕。待其伏罪自陈。即降恩旨。今圣祖皇考升遐。朕缵承大宝。胡土克图老人远来。再为奏请。是以复遣使于尔。若尔台吉即遣亲信之人、诚恳陈辞。朕即宽宥。以宁尔土宇。若冥顽不灵。仍构兵端。亦可明言其意。如欲广我圣祖皇考之仁恩。惟尔台吉。欲振我圣祖皇考之武烈。亦惟尔台吉。朕仰承丕绪。行我军威。尔台吉讵不稔知。今胡土克图大喇嘛、又已圆寂。从此亦无有为尔台吉奏请者矣。可作速定夺来奏。若仍前支吾。则兵由尔起。无与于朕也。尔非专使故不与尔敕书尔其谨识朕言。一一往谕　　

○谕内务府。朕补授官员。但观其言语明白。人材去得。即加擢用。伊等应各加勤慎。矢心报效。若以朕选用之故。或怠玩居心。贪婪易守。又或年老隳颓。或疾病昏眊。尔等无得瞻徇。即行题参　　

○以故阿霸垓多罗郡王巴特玛衮楚克子、索诺木拉卜坦、科尔沁多罗贝勒阿毕达子、多尔济、各袭爵　　

○丁未。上诣寿皇殿行礼　　

○以镶蓝旗满洲都统辅国公阿布兰、署右翼前锋统领　　

○户部议覆、直隶巡抚赵之垣、题请领卖通仓变色米石。应如所请。得旨、此系朕亲自办理之事。皇考因直隶各州县。有米谷短少之处。将通仓变色米石。粜卖于民。甚属有益。并非勒令每处粜卖若干也。今赵之垣请于二百里内、附近水次之州县。派定数目粜卖。而户部照议准行。俱属错谬。此项变色米石。只宜于米谷短少之州县。然使领运繁难。便为无益。即应停止。傥民间实因米谷短少、情愿赴通籴买、自行运回。则听其买去可也　　

○考察天下军政。卓异官二十九员。不谨官二十六员。罢软官二十员。年老官六十八员。有疾官三十八员。才力不及官七十五员。浮躁官十八员。分别升赏处分如例　　

○己酉。谕内阁。从前皇考之时、凡上三旗大臣侍卫官员人等、俱不许在诸王门下行走。即诸王属下人、非该属处、亦不许私相往来。著领侍卫内大臣、及旗下大臣等、各将该管侍卫官员等、严行稽察。嗣后如有私相行走之人。一经查出。即行参革。如不纠参。经朕查出。或被旁人首告。定将该管大臣、一并从重治罪　　

○谕理藩院。赏赐蒙古扎萨克台吉、协理台吉之处。恩诏内并未议及。朕意欲赏赐伊等。著该院议奏。寻议、扎萨克台吉、塔布囊、白克、及协理台吉内之缔姻协理台吉、平等协理台吉等、应照赏赐公等之数。酌量递减。和硕额驸应照扎萨克台吉例。多罗额驸、应照缔姻协理台吉例。固山额驸、应照平等协理台吉例。赏给。从之　　

○以原任都察院左副都御史李绂、署吏部右侍郎　　

○庚戌。谕山东巡抚黄炳。朕缵承大统。父母斯民。普天之下。皆吾赤子。凡身任封疆者、当深体朕心。遇有灾荒、及时赈济。使穷黎实被其泽。据奏东兖两属。去岁二麦失收。小民未免困苦。直隶、河南、邻境之民、资生无策。亦有携家觅食者。朕览奏恻然。尔奏欲各捐已赀。以为赈济。朕思尔等资从何出。势必仍取之于民。是赈民实以累民也。不如动用仓储。遴选贤员。确查乏食穷民。分路赈济。小民庶得均沾实惠。至邻省流移之民。亦宜一体抚恤。毋令失所。又奏请平粜仓谷。于民食大有禆益。必得实心任事之人。方副朕惠养元元之意。再奏请漕粮十万石。分贮各县。往年曾经屡次截留。此项曾否支用。用存多寡。并如何分贮之处。著具本奏闻　　

○又谕。运道浅阻。旧例拨派民夫。挑浅济运。朕思东省连年薄收。百姓困苦。未必堪此重役。将来流亡日多。民生日蹙。深为可悯。古人救荒之策。有大兴役以济民食者。不若竟动正项钱粮。雇募民夫。给以工食。挑浚运河。则应雇既多。散者复聚。民资工食。稍延残喘。民心鼓舞。工程易就。运道早通。于兴役之中、即寓赈济之意。莫便于此。已有旨命佟吉图署理按察使。速赴河南。与总河齐苏勒商定。回任料理运道。俟其到日、尔可与公同竭力料理。务使小民得沾实惠　　

○户部议覆。工部尚书李先复、奏两淮盐价。督抚会同御史酌量料理、应无庸议。得旨、李先复等、所奏两淮行盐。国课攸关。凡关盐务之事。督抚应会同该御史。酌量料理等语。部覆定例遵行已久。应无庸议。但督抚与该御史、如相和好。即长盐价、以致病民。如不相和好。即不巡缉私盐、以致累商。嗣后傥各有意见。著将情由达部。听部定夺　　

○兵部题、陕西应升副参游击等员、照例应各加衔一等。仍留原任。得旨、近年用兵以来。陕西武官、虽升别省。不令其赴新任。仍留原任。甚属可悯。嗣后以升衔留原任者、遇有本省相当缺出。著该总督、提督、即行题补　　

大清世宗敬天昌运建中表正文武英明宽仁信毅大孝至诚宪皇帝实录卷之三



大清世宗敬天昌运建中表正文武英明宽仁信毅大孝至诚宪皇帝实录卷之四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。二月。辛亥朔。上诣寿皇殿行礼　　

○升内阁学士宗室佛格、兵部左侍郎励廷仪、俱为刑部尚书。翰林院侍读学士吴士玉、为内阁学士兼礼部侍郎　　

○升镶红旗护军统领吉当阿、为本旗汉军都统。仍兼护军统领　　

○以故喀尔喀多罗贝勒喇嘛扎布子策登扎布、袭爵　　

○壬子。上诣皇太后宫、问安　　

○谕各路将军等。策妄阿喇布坦、无故起衅。用兵八载。兵丁甚属劳苦。从前虽将老弱者撤回。今又历一二年矣。夫兵不务多。惟在精耳。须将实堪效力者。存留足用。裕其粮饷。方有裨益。现今尔等各处兵丁。不拘满洲蒙古汉人。择其精练者。存留军营。其年老残废者。于今年青草之时。令其各回本处　　

○命吏部尚书张鹏翮、为文华殿大学士。兼吏部尚书　　

○办理土默特事务刑部郎中福柱等奏。披甲阿纳等、盗牛二头。照例应绞立决。得旨、偷盗一二牲饩。即将蒙古立绞。人命重大。嗣后应改为拟绞监候。若从此蒙古盗案渐少、则照此例行。傥蒙古无知、法轻多玩。而盗案比往年较多、则仍照原例拟罪　　

○癸丑。追封仁寿皇太后曾祖额布根、祖一等阿思哈尼哈番兼佐领额参、父护军参领卫武、俱为一等公。妻、俱为公一品夫人。并命卫武子白启、袭封一等公。世袭罔替　　

○以正黄旗满洲都统马尔萨、署理领侍卫内大臣　　

○盛京礼部侍郎巴济纳休致。以镶白旗汉军副都统关色、为盛京礼部侍郎　　

○福建浙江总督觉罗满保疏报。台湾变乱。有南路下淡水、及安平镇等处、义民李直三等。倡率乡勇。首先杀贼。仰恳皇恩酌加议叙。其乡壮等、量予奖赏。得旨、据奏台湾义民李直三等、带领乡勇、协助官兵、击败贼众。竭忠效命。殊为可嘉。著该部从优议叙　　

○甲寅。上诣寿皇殿行礼　　

