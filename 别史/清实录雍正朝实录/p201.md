<!-- { "loadSidebar": true } -->
○福建南澳总兵官许良彬疏言、南澳为闽粤要区。地悬海岛。产米有限。全赖于内地买运入澳。接济兵食。臣所辖亲标。右营、属于广东。己经督臣孔毓珣、发银一千二百两。买谷二千石。备借给兵丁之用。左营、属于福建。尚未举行。臣思两营兵丁。自应一体筹画。请将臣之俸金、及随丁项下银两、捐买谷二千石。并建设仓廒。发交左营将备收贮。青黄不接。借给兵丁。散饷领银。仍令照数买补。概免利息。于兵丁大有裨益。得上□日、南澳远隔海岛。自应预筹积贮。今许良彬奏请、捐俸买谷。伊所有俸金。原以供其食用。何能办理公事。著动支闽省藩库银一千二百两。买贮谷石。以备左营兵丁借给之用。一切经管盘查之处。悉照右营之例行　　

○怡亲王第六子弘昑故命照贝勒例殡葬　　

○戊寅。祭大社大稷上亲诣行礼　　

○以盛京刑部侍郎署理将军事务武格、为陕西西安巡抚。调盛京户部侍郎王朝恩为盛京刑部侍郎。以盛京兵部侍郎永福兼管盛京户部侍郎事。升内阁侍读学士永国为盛京礼部侍郎。兼管盛京工部侍郎事　　

○升奉天锦州副都统多索礼、为奉天将军。奉天义州城守尉白尔赫图、为奉天锦州副都统　　

○命吏部尚书查郎阿、协办陕西军需事务　　

○己卯。以左副都御史陈良弼、管理顺天府府尹事　　

○正黄旗满洲副都统花色、缘事革职。以吏部左侍郎宗室普泰、为正黄旗满洲副都统。仍兼管吏部侍郎事。调镶蓝旗汉军副都统承保、为本旗蒙古副都统。镶红旗汉军副都统张溥、为镶蓝旗汉军副都统。以原任广州将军李杕、为镶红旗汉军副都统　　

○升云南元江副将邱名扬、为云南临元总兵官　　

○吏部议覆直隶总督何世璂参奏、迁安县知县王孔彰失察矿徒。应降一级留任。勒限一年缉获。典史刘然、无级可降。应革职留任。协同缉挐。得上□日、凡文武微员。其过愆本不至革职。因无级可降而遽行革职。似属太过。况远省微员。罢斥回籍。路费艰难。更觉可悯。其微员罪止降调、无级可降者。作何酌量。仍留原任。定以年限开复之处。著吏兵二部、详悉定议具奏。寻议、文职。从九品、未入流、武职。七品等官、实系无级可降之员。旧例。应降级留任者。则议革职留任。今改为降级留任。应降级调用者。则议革职。今改为革职留任。以示矜惜微员之意。俟三年无过。准其开复。其各部院衙门笔帖式、并旗员六品七品八品官、俱照此定议。从之　　

○又议覆、台湾各缺。向例三年任满。称职者加升衔。再留三年。方准升用。该员家属。格于成例。不得带往。难免系念。今奉上□日调往各官。到任一年。令督抚于内地拣选贤员到台协办。半年后、即令旧员回至内地补用。海疆既得谙练之员。而各官又免瞻顾之虑。应永著为例。至协办人员。既从内地调往。则内地员缺。需员署理。应于每年七八月间。由臣部请上□日、照台地道府同知通判知县等员。拣选人员命往。以备调补委署之用。凡调往各员。期满之日。政绩优著者。准加二级。称职者。加一级。以示鼓励。至经历县丞以下。及教职等官。事务简少。无庸委员协办。应照定例。三年称职。咨部以应升之缺即用。但在任候升。亦未免稽迟时日。应令该督抚、查明各官将满三年之时。于内地预行拣选调往。令俸满者回至内地候升。再、在台人员。其现满三年者。于调回内地时。照旧例升用。其先经加衔再留任三年者。亦于调回内地时。按伊等再留年分。分别。议叙。从之　　

○庚辰。谕内阁。齐苏勒、练达老成。深悉河工事务。是以授嵇曾筠为副总河。专管北河。而令齐苏勒兼理南北两河之事。今尹继善新管河务。朕意欲令其与稽曾筠分任南北两河。又思治河之道。必合全河形势。通行筹画。方可疏导安澜。若分令两员管理。恐有推诿掣肘之处。著怡亲王大学士等、会同署苏州巡抚王玑、及九卿内、本籍江南河南山东之人、通晓河务者。详悉速议具奏　　

○调正白旗蒙古副都统觉罗海兰、为正蓝旗满洲副都统。升镶白旗前锋参领图克善、为正白旗蒙古副都统　　

○予故直隶总督何世璂、祭葬。谥端简。赠礼部尚书。赏银一千两　　

○辛巳。谕内阁。考官专司衡文之任。必须学问明通者。始能鉴别不爽。雍正三年。曾将在京科目出身、应充正副考官之员。通行考试。分别等次记名。于雍正四年掣签命往各省。使典试事。今已越三年。从前考取人员。其中升迁外任。及告假回籍者甚多。即有在京者。其所学或以日久荒疎。而前此之未曾入选者。今用数年之功。文艺未必无所进益。且陆续新到之员。亦复不少。著照雍正三年之例、通行考试。俟朕分别记名。以备持衡之任。有不愿就试者。亦听其意　　

○以内阁大学士尹泰、为繙译乡试正考官。礼部左侍郎鄂尔奇、通政使司左参议吴山、为副考官　　

○镶白旗满洲副都统图纳、缘事革职。调镶黄旗蒙古副都统常禄、为镶白旗满洲副都统。升镶黄旗护军参领佟海、为本旗蒙古副都统　　

○加故河道总督拜他喇布勒哈番齐苏勒、为三等阿达哈哈番。照例承袭。并赏银三千两。予祭葬。谥勤恪　　

○壬午。祭历代帝王。上亲诣行礼　　

○谕内阁。历来河道总督。如靳辅、齐苏勒二人。实能为国宣劳。乂安百姓。合于有功民社祀典之例。著尹继善等、就近相度。地方。合建祠宇。有司春秋祭祀。以副朕优奖功勋之至意　　

○谕刑部。旗人犯军流等罪者。亦照汉人之例发遣。此例、题定于雍正四年八月。朕特令宽其期限。于雍正六年四月为始。令分发遵行。盖欲使众人无不熟知之后。而有仍然犯罪者。方照所定之例惩治。近见旗下议奏事件。竟有援引现今新定之例。以议从前所犯之案者。甚属错误。著该部详查。凡发遣旗人。其犯罪在此例未曾通行之前。而承问官、错拟发遣者。俱著奏闻。将伊等放回。仍照旧例归结　　

○浙江总督李卫、奏请陛见。得上□日、李卫著于三月内来京陛见。其各任印务。著李卫酌量、分派委署　　

○设立福建观风整俗使一员。从礼部右侍郎蔡世远请也　　

○癸未。谕内阁。江南苏松等处钱粮。历年积欠、至一千六百余万两之多。朕己加恩。将康熙五十年以前未完。概行豁免。其自五十一年以后应徵之项。又复宽限。分为十年、至十五年带徵。原冀民力宽纾。易于输纳也。乃数年以来。仍不能依限全完。因思此等逋赋。其实欠在民者固多。而为官员侵渔、及吏胥土棍中饱者。亦复不少。若不确查详核。明白分晰。则此事难以办理。今特差大臣、会同巡抚藩司、及清查亏空之御史、总理其事。又遴选大员。专畀以分查各府之任。再拣择州县、分派各处。务令彻底清厘。但念钱粮为数繁多。而积弊历年已久。侵蚀之官吏人等甚众。其中情节。亦有不同。在官者。或因奏销之时。原有民欠。而顾惜考成。那移报完。及徵收民欠之后随手花费。未曾还项。遂捏称尚欠在民。或交代之际。有已徵未解之项。乘机隐匿。而接任之员。不及查明。遂仍作民欠收受。其在吏胥土棍者。或舞弊作奸。暗行偷盗。或广为包揽。私入己囊。又或乡居窎远之民。难于入城。托其代为纳课。而一时用去。遂成逋欠。此皆情事之所有者。今既彻底清查。则水落石出。从前玩法隐匿之案。势必尽行败露。均有难逃之重罪。然朕心实不忍伊等之尽罹国典。是以特降谕上□日。凡侵蚀钱粮之官吏人等、准其自行出首。有能据实自首、毫无隐匿者。从宽免其治罪。其所欠钱粮。仍照从前带徵之限。分年交纳。若官吏本身已故。其妻子嫡属等、自必悉知情由。亦令自首免罪。一体宽限带徵。此朕法外之仁。所以保全伊等之身家性命。傥仍怙恶营私。执迷罔悟。不行自首。或首而不实。则天谴国法。均难脱漏。尚可幸免乎。定将伊等、照律科断。所有侵蚀之项。于一年限内、监禁严追。如逾限不完。即依拟治罪。著钦差大臣、巡抚等、刊布朕谕。务令所属官吏军民人等、及远乡僻壤、共知之　　

○升直隶三屯营副将李元亮、为正白旗汉军副都统　　

○甲申。上躬谒陵寝。是日启行。驻跸箭杆河　　

○以原任吏部右侍郎协理直隶总督刘师恕、补授内阁学士。为福建观风整俗使　　

○以故喀尔喀扎萨克多罗达尔汉贝勒詹达古米子拉旺多尔济、袭爵　　

○朝鲜国王世子李緈故。遣官致祭　　

○乙酉。上驻跸五百户　　

○丙戌。孝康章皇后忌辰。遣官祭孝陵　　

○上驻跸淋河　　

○谕内大臣等。蓟州城垣。新经修理。微有颓坏之处。若及时补葺。甚属易事。傥视为膜外。任意迟延。日久益隳。必致烦费。其城垣倒塌之处。著该州即行修补。嗣后该州遇有升转离任等事。将城垣有无颓坏。与接任官交代。若交代不明。即著落前任官修补。将此上

□日传谕伊等。再传谕内阁。凡直省有新修城垣。皆照此例行　　

○调正红旗满洲副都统马喇、为镶蓝旗满洲副都统。升三等侍卫宗室鄂齐、为正红旗满洲副都统　　

○丁亥。上谒昭西陵孝陵孝东陵。未至碑亭。降辇步入。至隆恩殿、行礼举哀毕。遂谒景陵未至碑亭。降辇步入。至宝城前、行礼致奠。哀恸良久。王以下、文武大臣官员、皆感涕不已　　

○是日。上回銮驻跸淋河　　

○戊子。上驻跸大石杆庄　　

○己丑。上驻跸长营　　

○调正蓝旗汉军副都统高峋、为福建福州左翼汉军副都统　　

○移江西广信府永丰县柘阳寨巡检、驻洋口。从署江西巡抚张坦麟请也　　

○庚寅。上回宫　　

○辛卯。遣官祭关圣帝君　　

○调正黄旗汉军副都统管承泽、为镶红旗汉军副都统。升镶红旗参领纪寿、为正黄旗汉军副都统　　

