<!-- { "loadSidebar": true } -->
○谕内阁九卿等。陈梦雷原系叛附耿精忠之人。皇考宽仁免戮。发往关东。后东巡时。以其平日稍知学问。带回京师。交诚亲王处行走。累年以来。招摇无忌。不法甚多。京师断不可留。著将陈梦雷父子发遣边外。或有陈梦雷之门生。平日在外生事者。亦即指名陈奏。杨文言乃耿逆伪相。一时漏网。公然潜匿京师。著书立说。今虽己服冥刑。如有子弟在京者。亦即奏明驱遣。尔等毋得徇私隐蔽。陈梦雷处所存古今图书集成一书。皆皇考指示训诲。钦定条例。费数十年圣心。故能贯穿今古。汇合经史。天文地理。皆有图记。下至山川草木。百工制造海西秘法。靡不备具。洵为典籍之大观。此书工犹未竣。著九卿公举一二学问渊通之人。令其编辑竣事。原稿内有讹错未当者。即加润色增删。仰副皇考稽古博览至意　　

○谕九卿等。自皇考升遐以来。朕心哀慕无已。一应典礼俱详考旧章。务从隆备。盖不敢以天下俭其亲也。但上之所行。下必效之。向来八旗官员于丧葬等事。每多糜费。今见朕备礼如是。恐习以成风。竞尚奢侈。而兵民等或至倾家荡产。殊非朕以礼教天下之意。论语云。礼、与其奢也宁俭。丧、与其易也宁戚。礼记云。丧具称家之有无。载在典籍。灼然昭著。著九卿等、将满汉职官。按其品级。分为等次。及兵民丧葬。务从简朴。毋得僭妄。并将婚嫁等礼。详议定例。著为令　　

○谕刑部。恩诏内赦罪一款。徒开恶人徼幸之门。于政治甚无裨益。因朕即位之初。诸臣援例陈请。姑用允行。实则此等罪人。皆其自取。并非治之以不应得之罪也。此番援赦豁免人等。俱宜详记档案。如既赦之后。仍不悛改。干犯法纪。务必将伊等加等治罪。著详悉晓谕　　

○命大学士萧永藻、尚书凯音布、陈元龙、刑部右侍郎周道新、原任侍郎穆尔泰、都统马三奇、石文英、副都统胡必图谈巴、领侍卫内大臣宗室敬恒、散秩大臣伍格、巴渣尔、内务府总管董殿邦等。往马兰峪护视陵寝。以萧永藻勤慎廉洁。特命加太子太傅衔　　

○实授弘昇、为左翼前锋统领。调正白旗蒙古都统武格、为镶白旗蒙古都统　　

○以辅国公延信、为西安将军。仍署抚远大将军印务　　

○礼部遵旨议奏。雍正元年特开恩科。请于四月乡试、九月会试、十月殿试。其癸卯甲辰乡会试正科。改于雍正二年举行。二月乡试。八月会试、九月殿试。从之　　

○理藩院遵旨、将曾经军前效力、荷蒙圣祖仁皇帝恩眷之蒙古王台吉等。分别次序。在梓宫前。以圣祖仁皇帝御用物件赏赐。上谕曰。凡此皆皇考御用之物。尔等乃皇考信任之人。故颁赐尔等。嗣后当永永思念皇考恩遇之隆。倍加效力　　

○命年老大臣、六十五岁以上。许乘马入内。由东华门入者。至箭亭前下马。由西华门入者。至内务府总管衙门下马　　

○以大学士马齐袭伊祖哈世屯一等阿思哈尼哈番世职　　

○晋封阿霸垓辅国公达尔汉德木楚克、为镇国公。以其侍圣祖年久、谨慎朴诚也　　

○裁直隶惠清河监督缺。令通州坐粮厅兼理　　

○甲子。上诣寿皇殿、行月祭礼毕。诣皇太后宫问安　　

○谕部院各衙门。凡出示晓谕。原欲利民除弊。使人知所遵奉、以昭功令也。近见各衙门出示。或变易旧章。或恣徇私意。或作威作福。或钓誉沽名。往往朝夕自为更改。彼此互相矛盾。胥吏因之以作奸。宵小借端以滋扰。种种弊窦。不可胜举。先帝尝深恶之。嗣后各衙门遇当禁约晓谕之事。务期矢公矢慎。协情当理。可以永远奉行者。方准出示。傥仍蹈旧辙。科道官即行参奏治罪　　

○谕户部。自古惟正之供。所以储军国之需。当治平无事之日。必使仓库充足。斯可有备无患。皇考躬行节俭。裕国爱民。六十余年以来。蠲租赐复。殆无虚日。休养生息之恩至矣。而近日道府州县亏空钱粮者。正复不少。揆厥所由。或系上司勒索。或系自己侵渔。岂皆因公那用。皇考好生知天。不忍即正典刑。故伊等每恃宽容。毫无畏惧。恣意亏空。动辄盈千累万。督抚明知其弊。曲相容隐。及至万难掩饰。往往改侵欺为那移。勒限追补。视为故事。而全完者绝少。迁延数载。但存追比虚名。究竟全无著落。新任之人。上司逼受前任交盘。彼既畏大吏之势。虽有亏空。不得不受。又因以启效尤之心。遂借此挟制上司。不得不为之隐讳。任意侵蚀。辗转相因。亏空愈甚。一旦地方或有急需。不能支应。关系匪浅。朕深悉此弊。本应即行彻底清查。重加惩治。但念己成积习。姑从宽典。除陕西省外。限以三年。各省督抚、将所属钱粮。严行稽查。凡有亏空。无论己经参出、及未经参出者。三年之内。务期如数补足。毋得苛派民间。毋得借端遮饰。如限满不完。定行从重治罪。三年补完之后。若再有亏空者。决不宽贷。至于署印之官。更为紧要。必须慎重简择。盖署印之人。始而百计钻营。既而视如传舍。肆意贪婪。图饱欲壑。或取媚上官。供其索取。贻害小民。尤非浅鲜。其于前任亏空。视作泛常。接受交盘。复转授新任。苟且因循。亏空之弊、终不得清。嗣后如察出此等情弊。必将委署之上司、与署印之员。一并严加治罪。尔部可即传谕各省督抚　　

○谕户工二部。财者利用之源。古帝王足国裕民。务必制节谨度。朕初即位。每恐府库金钱。中饱于胥吏之侵蚀。以后凡户工二部、一应奏销钱粮米石、物价工料。必须详查核实。开造清册具奏。毋得虚开浮估。傥有以少作多。以贱作贵。数目不符。核估不实者。事觉、将堂司官从重治罪　　

○命吏部尚书富宁安、为武英殿大学士、兼吏部尚书。以理藩院尚书舅舅隆科多、为吏部尚书、仍兼管步军统领事务。廉亲王允禩、为理藩院尚书。理藩院侍郎特古忒、加尚书衔。仍办理侍郎事务。副都统位锡、兼署理藩院侍郎事　　

○乙丑。上诣皇太后宫问安　　

○升镶黄旗满洲副都统寿智、为本旗护军统领　　

○丙寅。上诣寿皇殿行礼　　

○上诣皇太后宫问安　　

○谕怡亲王允祥等。朕受皇考深恩。四十余年。未尝远离。皇考升遐。无由再瞻色笑。今追想音容。宛然在目。御史莽鹄立、精于写像。昔日随班奏事。常觐圣颜。皇考有御容数轴。收藏内府。今皇考高年。圣颜微异于往时。著莽鹄立敬忆御容。悉心薰沐图写　　

○谕总理事务王大臣。从前拣选庶吉士外。诸进士俱留京学习三年。伊等若果用心学习犹可。如不用心学习。则留京何益。嗣后进士中、拣选学问好者。著令为教习。年满照例录用。其余进士等。俱令回籍、候缺补用　　

○命怡亲王允祥、总理户部三库事务　　

○升内阁学士吴尔泰、为户部左侍郎　　

○实授马尔萨、为正黄旗满洲都统。升镶白旗汉军副都统拉锡、为正白旗蒙古都统。署镶白旗护军统领音德、为正蓝旗满洲都统　　

○命礼部改铸太常寺、及内务府总管银印　　

○裁广善库衙门、停止内外官员借俸例　　

○丁卯。上诣皇太后宫问安　　

○谕总理事务王大臣等。议政处将进藏损伤之驼只牛骡。照噶什图所奏、议定著陕西省六省官员赔补。朕思官员赔补。亦皆由民力而出。自有军需以来。此数省民人、亦甚劳苦。其赔补之处、俱著豁免　　

○升三等侍卫观音保、为正白旗汉军都统　　

○升江西按察使石文焯、为江南安徽布政使司布政使。江西饶南九道陈安策、为江西按察使司按察使　　

○停止直隶等四省官员、运米饷军例　　

○戊辰。上诣皇太后宫问安　　

○谕内务府总管等。内廷各执事人员。俱系随侍皇考之人。其中亦有大臣官员子弟。著各该处总管拣选保奏引见。朕酌量录用。有通晓满汉文者、著声明　　

○谕议政大臣等。大将军王来时朕止令副都统阿尔纳随来。弘曙令副都统阿林保随来。旨意甚明。侍郎渣克旦、系参赞大臣。擅自违旨前来。是何意见。著议政大臣、询问明白具奏。寻议、侍郎渣克旦、违旨私从军前来京。应革职。照例枷责。其阿达哈哈番世职、应交该旗另请承袭。得旨、渣克旦理应治罪。但系皇考简用。官至侍郎。此数年军务。伊亦效力。著革职留任。并带伊世职。令其自备资力。速回军前。效力赎罪行走　　

○调镶红旗汉军副都统广福、为本旗蒙古副都统。升河南南阳总兵官张致、为镶红旗汉军副都统　　

○贵州提督张文焕、以目疾休致。升云南鹤丽总兵官赵坤、为贵州提督。云南援巢□刀右协副将郝玉麟、为云南鹤丽总兵官。正蓝旗参领佟世琳、为河南南阳总兵官　　

○调湖广荆州右翼副都统宁古礼、黑龙江副都统额尔赛、来京。升正黄旗参领马尔图、为湖广荆州右翼副都统。一等侍卫阿思海、为黑龙江副都统。正白旗参领蔡瑜、为广东广州左翼副都统。正黄旗参领吴成龙、为广东广州右翼副都统　　

○户部议覆、河南巡抚杨宗义疏称。河南所属不近水次州县。徵收折色米一十五万一千三百八十石。每石折银八钱。照例节省一钱五分。解部。存银六钱五分。令粮道采买。今年秋收歉薄。市价每石、需银一两五六钱。与部内所定之价。大相悬殊。且恐采买如许漕粮。米价更贵。贫民艰于得食。请将附近水次州县应徵本色。现在徵收。其不近水次州县折色银两。徵银解部。或于来年秋后丰收。分作三年采买搭运。应行令该抚、将此项徵收折色银两。于本年内采买一半米石起运。其余一半银两。收贮库内、陆续采买。于来年尽数起运。得旨、今年应徵本色米石。照常运送。其应买米石。俱免其运送。著折银解部　　

○工部议奏、台湾各属军器损缺。应令赔补。得旨、去年贼犯朱一贵等作乱。官兵俱各效力。此项著落赔补军器之处。俱免其赔补　　

○己巳。上诣寿皇殿行礼　　

○上诣皇太后宫问安　　

○命协办内阁事务兵部尚书白潢、为文华殿大学士、兼兵部尚书　　

○调镶黄旗蒙古副都统宗室汝福、为本旗满洲副都统。正蓝旗汉军副都统哲尔衮、为镶黄旗蒙古副都统。升正白旗参领多赛、为正蓝旗汉军副都统。调正白旗汉军副都统觉罗诺穆齐、为本旗满洲副都统。升王府长史哈达、为正白旗汉军副都统。正白旗前锋参领萨哈查、为本旗蒙古副都统　　

○镶白旗汉军副都统真泰、缘事革职。升镶白旗护军参领关色、王府长史巴尔呼达、俱为镶白旗汉军副都统。巴尔呼达。仍兼长史行走　　

○停徵江南海州武进九州县水灾漕粮。从江宁巡抚吴存礼请也　　

○庚午。上诣皇太后宫、问安　　

