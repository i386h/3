<!-- { "loadSidebar": true } -->
○乙酉。户部遵上□日议覆、遣官往盛京、江西、湖广、采买米粮。得上□日、南方差汉御史、或给事中一员前往。动正项钱粮。照时价买米。雇觅民船。即行起运赶上漕船。可以先到、即先来。如其不能、在何处遇见粮船。即随便同行。此系官买之米。若交与地方官。恐派累小民亦未可定。不必交与地方官运送。著派同知通判等官一员。协同买米之员。管运到京。武职内、派守备一员押运。到淮之日。总漕处、派守备一员更换盛京差满官一员前往近据内府佐领等奏称现今庄头等将窖米一十一万五千四百八十四石粜卖一半其余一半米石暂行存贮俟得新粮于次年粜卖再库内现存银内留下七千五百余两其十万两。交与何处、请上□日等语。此派去之员。一到盛京。将锦州等处将军、府尹、及内府佐领所属现存米石。查看总数。于近海口处。兑十万石。即将内府佐领等所存库银动用。雇觅民船装运。如仓内现存米石数目不敷。动盛京钱粮、买米运送。再天津卫、系总会之所。理应修建仓廒。其应建几仓之处。八月间送梓宫时。尔等面传谕上□日与直隶巡抚著直隶巡抚会同天津总兵官、定议具题建造　　

○丙戌。谕大学士等。总督巡抚、保题官员、与例不合者。部议不准行、甚是。其应否照伊所请补授。朕自另降谕上□日。朕亦看保题官员之人何如耳。如恣意徇私。妄行保奏。朕断不准行。皇考当日亦是如此　　

○谕户部、兵部、从前商人王纲明。因亏空铜觔银两。具呈愿采买两江浙、闽、湖广、五省营驿马匹。于每匹额价内。节省三两。填补亏空。后五省以王纲明所交之马疲瘦不堪、易于倒毙。题请仍自行采买。每匹扣银三两交部。为王纲明补垫亏空。此事虽行已数年。但各省采买额价不敷。不能采买膘壮。营驿之马。恒至倒毙。以至地方官员。岁有赔累。况商人王纲明、亏空银两与各省地方官员何涉而代为补垫除从前五省解部补垫银两外。以后每匹扣银著俱行豁免。其王纲明欠项著另行查明清结　　

○工部议覆、川陕总督年羹尧疏奏、布隆吉尔地方。北连哈密。西接沙州。去嘉峪关约五百余里。请建城一座屯兵驻守。则柳沟赤金始得屏捍。应如所请。从之　　

○免直隶东明县、康熙六十一年分、水灾额赋有差　　

○以故一等阿思哈尼哈番鄂尔多子图那袭职一等阿思哈尼哈番李淑德、缘事革退。以其弟李淑明袭职　　

○予故墨尔根副都统马喀礼、祭葬如例　　

○丁亥。孝懿仁皇后忌辰遣官祭景陵　　

○议政大臣等议覆副将军阿喇衲疏奏察哈尔兵丁。现在行间之人。虽于军前员缺补用。但军前缺少。其本处员缺。并不补用。转将在家从未效力。及军前撤回之人补用为护军校骁骑校等员。揆诸情理似未允当嗣后应令阿喇衲、将伊所领察哈尔官兵内效力人员查明咨送该旗遇察哈尔地方员缺题补。至于其缺不便久悬。令该旗拣选现在应用之人奏请引见。暂行委署。得上□日自有策妄阿喇布坦之事已经八载。凡出征之在京八旗及盛京黑龙江宁古塔西安右卫等处。满洲绿旗官兵内、有宣力行间分内应升者。若于各本处补授。恐致悬缺不敷看守。是以将现在之人拣选补授以致军前效力官兵转壅滞其升迁之路著行文诸路将军等于、满洲、蒙古、汉军绿旗官员兵丁内有宣力行间分内应升人等查明选举。在京者咨送该旗。外省咨送各将军。绿旗咨送各该督抚提镇嗣后遇伊等应升缺出。令该处即行题补。至补授军前之人。其缺不便虚悬著该处即行拣选人员。奏请委署其补授之人。若再升转此委署之人亦可得升如此、则军前效力人等既获升迁之路即各本处才力可用人员亦不致于壅滞将此交兵部著遍行八旗诸路将军、及外省将军督抚提镇等知悉戊子。谕内阁。前因年羹尧奏称赵之坛、情愿捐银一万两。往布隆吉尔地方筑城效力。朕念赵之坛。系功臣之后。若伊才具、不胜知府之任。道员事简易办捐银叙用似属可行。若赵之坛才克胜任。即仍留知府用现今赵弘爕亏空库银三四十万两交与赵之垣料理。又何必另外捐银况年羹尧启奏筑城已有张连登王之枢等、可以竣事今复遣往效力议叙。似又开一捐例断不可行。若布隆吉尔筑城。张连登等所捐之资。不克完工。令年羹尧密摺具奏。再将情愿效力者发往。此朕从前谕上□日也尔等票签全不符合将朕紧要语句。俱行遗漏尔等俱系圣祖仁皇帝委任大臣圣祖仁皇帝天纵生知兼之临御日久。诸事精熟。尔等舛错之处。全赖圣祖仁皇帝改正所以不至误事。今朕临御之初。内藉大学士。外藉督抚。提镇理应诸事勤慎。尽心协办。如前日本上脱落一字。事虽甚小。然不得谓小事便可轻忽本章用心细阅。自无错误。又如前日蔡珽所奏之事。即系年羹尧奏过之事。尔等又票该部议奏。朕疑其或有异同照签批发。及观部议、仍是一事何至玩忽如此。朕若亦如尔等玩忽。督抚本章该批依议。用人一途、听之九卿、随意保举。岂不省事。但尔等可以负朕。朕何忍负我皇考之深恩乎。况朕于尔等陈奏虚心采纳。并未有偏执之处。人非圣贤。熟能无过。尔等果能指摘朕过。朕心甚喜。改过是天下第一等善事。有何系吝。以箝结为老成。以退诿为谨慎。非朕所望于尔等之意也　　

○谕兵部。进藏及克复台湾有功人员。其现在者。俱已邀恩议叙。惟有身故者、未得议叙。同为国家立功之人乃于身故之后。不得均沾恩恤。朕心深为悯恻。尔部著即酌加议叙。定为成例。以副朕褒录有功之至意　　

○升内阁学士史贻直、为吏部右侍郎　　

○停徵山东、山西、河南、历年带徵旧欠钱粮。宽限一年　　

○己丑。谕户部。朕自临御以来勤求民瘼。事无钜细。必延访体察。务期利民。而于徵收钱粮。尤为留意。惟恐闾阎滋扰。此念时切于怀。如江西省有漕米各州县。运粮到省。又自省仓搬上军船。故有脚耗、扒夫、修仓、铺垫等项。编载全书。历来支给已久。自康熙二十三年。部中误驳、不准支给。行令追还。嗣后一例驳追。究无完解。至三、十四年圣祖仁皇帝特颁谕上□日。将从前已经支给者俱免追赔恩至渥也。至康熙三十八年、部议又以脚耗与扒夫等项分晰未清仍令扣追。不知脚耗乃贴运之总名。扒夫等项。乃支给之细数。实一事、非两项也。自康熙三十八年至今已二十余载。应追银五十一万余两。米六十一万余石。积累增多。究无完解。追比日久。官民均受其累。朕知之甚悉。特谕尔部将从前积欠。尽免追赔。向后准其支给。副朕加惠黎元体恤有司之意　　

○谕署抚远大将军贝子延信。尔移书与额尔得尼厄尔克托克托奈等称钦奉谕上□日。青海台吉。皆系顾实汗之嫡孙。自我朝太宗皇帝时。顾实汗与达赖喇嘛和好。恭顺效力。至今百年。蒙我皇考施以恩宠。加封名号。普加庇护。后经策妄阿喇布坦。败坏黄教。围困西藏。杀害拉藏。且复谋侵尔等。于是我皇考遣发大兵。同尔等送达赖喇嘛至藏。振兴黄教。今罗卜藏丹津。无故称兵。以王等不入伊党。自相侵害。朕仰体皇考眷念顾实汗子孙之意。其罪未明。尚不忍即加征讨。已遣侍郎常寿、往问罗卜藏丹津所行情事。若罗卜藏丹津。知罪悔过。朕当定其是非。和解尔众。仍令尔兄弟照旧居住青海。如果罗卜藏丹津不遵朕上□日。侵犯边塞。岂可不遣兵征巢□刀。今王之属下人等。尽被抢掳。穷困投至甘州。朕闻之不胜恻然。特遣郎中通智、办给王公并属下人等廪饩牲畜。令从丰厚。王等在彼安居。不须忧虑。朕断不使尔等稍有拮据也。可如是往谕。并译蒙古文发往　　

○直隶巡抚李维钧摺奏。直属丁银请摊入田粮。奉上谕。此事尚可少缓。更张成例。似宜于丰年暇豫、民安物阜之时。以便熟筹利弊、期尽善尽美之效。今既经题奏。候部议到时。朕再酌定　　

○转宗人府右宗人辅国公讷图、为左宗人以辅国公普照、为右宗人　　

○庚寅。谕仓场侍郎、粮运关系国储。必须遄行无阻。始得及早抵通。自杨村至通州。河道多有淤浅。粮船起剥。每致耽延。以致回空冻阻。并误新漕。著该督严饬坐粮厅、查看河道。有淤浅处。作速挑浚深通。毋使阻滞。并知会天津总兵官、用心催赶。且天津一带地方、向有贩卖私盐等弊。粮船不许停泊。火速趱行。直抵通州。至抵通后。速行起卸交仓。毋得需索抑勒。苦累军丁。朕去年亲自阅仓。知漕粮过坝一昼夜可五万袋。可见交卸甚易。尔等加意督催务使空船早得回南新漕亦可无误。漕运一事。朕亲身阅历。纤悉洞知。尔等傥不尽心料理。或因勒索。致有迟延。责无所诿　　

○辛卯。谕礼部。朝鲜国归顺我朝以来。恪尽藩职。进贡年久。在太宗文皇帝世祖章皇帝圣祖仁皇帝时、屡次施恩。将伊国贡物减免。今所贡礼物尚多。此内若有可减去者、尔部会同内务府确议具奏、再加减免以纾朝鲜民力。寻议、朝鲜贡物。嗣后请酌减布八百匹。獭皮百张。青黍皮三百张。纸二千卷。从之　　

○颁赐朝鲜国王李昀缎疋。及使臣李樴等、赏赉有差。停止筵宴。上召使臣李樴进见、谕曰。尔朝鲜国王、启疆东土。于我太宗文皇帝时、诚心豫附。恪守藩封。我太宗文皇帝世祖章皇帝视同一家。恩施优渥。尔国王祖父、亦能仰承厚泽。奉职惟谨。百年于兹矣。我圣祖仁皇帝化成久道。万国来王。念尔国君李焞、幼缵嗣服。克绍前猷。权不下移。惠能抚众。数十年来、职贡匪懈。用是隆恩异数。宠眷有加。赉予便蕃。贡物频减。病则赐之以珍药。殁则锡之以荣名。特遣近臣、优颁奠吊。今朕缵承大统。尔嗣王李昀遣尔恭进贺表朕嘉尔嗣王、忱悃肫笃。又念尔系嗣王宗族、特行召见。以示优礼。尔归告尔嗣王、继乃祖父之绪。夙夜黾勉。慎守纲维。毋替厥服。长为屏翰。不忘恭顺。克殚忠诚。朕必体列圣怙冒弘仁。俾尔远藩。保安全于永久。尔其识之　　

○允浙江杭州左翼副都统带色致仕特加都统衔食俸。给拜他喇布勒哈番世职　　

○添设陕西耀州金锁关驻防外委把总一员。兵二百名。蒲城县永丰塘坊、外委把总一员。兵五十名。三水县石门关、把总一员。兵六十名。从川陕总督年羹尧请也　　

○壬辰。中元节。上诣寿皇殿。大行皇太后梓宫前行礼举哀　　

○遣官祭永陵、福陵、昭陵、暂安奉殿、孝陵、孝东陵、景陵　　

○禁止出差官员、不严朿人役。需索馈送。骚扰地方。州县官亦不得借钦差公费名色、私派里民　　

