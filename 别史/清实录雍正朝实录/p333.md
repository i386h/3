<!-- { "loadSidebar": true } -->
○谕内阁。直隶河渠水利。关系国计民生。朕悉心经理。开浚河道。修筑堤工。务令宣洩有资。闾阎获福。又特设正副总河。董率其事。以专责成。因王朝恩久历外任。且受朕深恩。是以用为总河。畀以畿辅河工之重寄。乃闻王朝恩自到任以来。性好安逸。不耐烦劳。仅于运河一路。坐船勘验工程。其他各处。从未亲历。以致紧要之处。堤岸残缺。水道壅淤。平时漫无觉察。今夏雨水虽多。旋即晴霁。并非久阴积涝可比。而蓟运还乡等河。及河间天津之运道。并顺德、广平、大名之百泉、滏阳、漳河等处。决口漫溢。伤害田卢。又如沧州砖河。月堤溃决。并不奏闻。希图隐讳。似此有忝职守。深负朕恩。著革职。仍留该地方。所有今年应赔工程银两。悉于王朝恩名下、追出还项。其直隶河道总督员缺。著太常寺卿营田观察使顾琮补授。徐湛恩、身为副总河。不能协助办理。甚属怠忽。著革去副总河。交与顾琮差遣委用。少有懈怠。亦著严行参奏。其副总河员缺。著永定河道定柱补授　　

○戊辰。遣官祭关圣帝君　　

○谕办理军机大臣等。据署陕西总督刘于义等奏称。吐鲁番等处回民。已移至安西。男妇大小共八千一十三名口。朕查从前回民、自吐鲁番移至塔尔那沁时。共九千二百七十三名口。今其中既有病故。例应扣除口粮。但伊等甫到安西。宁使之食用宽裕。著仍照原数支给。以示朕格外之恩。至总管额敏和卓、及伊亲丁。著照官员例。支给粳米。以示优异　　

○谕兵部。从前满洲侍卫、补用绿旗员缺。乃朕鼓励人材之意。近观所用满洲人员。能整顿营伍者无几。且绿旗应用之员甚多。嗣后满洲蓝翎侍卫。著仍在侍卫内行走。拣选都司守备时。不必带来引见　　

○己巳。添设顺天府四路捕盗同知衙门、经制外委把总各一员。从直隶总督李卫等请也　　

○庚午。办理军机大臣等议覆、署陕西总督刘于义奏言。肃镇兵丁。除出征拨防外。现在驻防之兵、甚觉单弱。查凉州现驻河南满兵五百名。直隶河南绿旗兵一千名。请将河南满兵五百名。直隶绿旗兵五百名。仍留凉州、以备调遣。其河南绿旗兵五百名。于十月初旬、移驻肃州。应如所请。从之　　

○辛未。议叙恢复乌蒙功。云贵四川官弁兵丁、及阵亡受伤者。分别升衔赏恤有差　　

○免江南六安、舒城等七州县、宿州一卫。雍正十年分水灾额赋有差　　

○癸酉。谕内阁。朕闻直省督抚藩臬衙门、俱有本房稿房掌案书办。一切官弁升降、刑名钱谷之事。皆伊等查例呈稿。缮写承发。督抚藩臬、不过从中斟酌。照稿签行。以致伊等把持操纵。弊端种种。直省皆然。惟湖南更甚。近来督抚藩臬衙门书吏。虽经一体关防封锁。然往往巧通关节。复将子弟戚友、招揽传递。事未入、则巳有照应。事未出、则已有声闻。属吏藉以钻营。伊等饱其溪壑。在督抚藩臬等、受国家重寄。未有明知故纵之理。但相沿日久。习焉不知。遂易为伊等之所朦蔽。所当留心体察。因地制宜。防范周详。稽查严密。务使弊绝风清。始于地方有益。从来任用书吏。不过藉其谙练成例。若果得老成明白之幕客。诸事娴熟。可资商酌。不使书吏得操其权。自无可作之弊。至于书吏积弊。朕已深知。但念伊等素习科条。兼晓文义。非冥顽愚蠢者可比。若督抚藩臬等、动之以情理。惕之以利害。指其既往之愆。予以自新之路。在今日之勤慎小心。固可享安宁之福。即异日之役满考用。亦可邀上进之阶。伊等自知舞文作弊。必累身家。畏法奉公。自收厚报。谅未有不革面革心。改途易辙者。著督抚藩臬等、将朕谕上□日。遍行训饬。严切提撕。傥自此以后。仍复怙恶不悛。或遇本官庸愚。为其障蔽。经朕访闻。定行查拏。于各该处即行正法。决不姑贷　　

○升鸿胪寺卿佛保、为通政使司通政使　　

○旌表河南项城县烈女、申天增女申氏、拒奸不辱。投井完贞。给银建坊。入祠致祭如例　　

○甲戌。吏部议覆湖广总督迈柱疏言。湖北恩施县忠建地方。离县窎远。请改为忠建镇。添设巡检一员。土司经历寨一带地方。应添设经制外委把总各一员。兵九十五名。分汛防守。均应如所请。从之　　

○以故三等精奇尼哈番巴理米亲叔之子阿尔纳、一等阿思哈尼哈番祖应枢子祖尚贤、二等阿思哈尼哈番长保子松凌、各袭职　　

○丙子。以署正白旗蒙古副都统宗室色贝、为正黄旗满洲副都统。调正红旗蒙古副都统富达礼、为镶红旗满洲副都统、仍留军营。以兵部右侍郎通智、为正红旗蒙古副都统、仍兼兵部侍郎。以镶白旗参领布颜图、署正白旗蒙古副都统　　

○丁丑。谕内阁。据巡台御史觉罗柏修等奏称。台湾修造战船。例系匠役紏夥。深入番社。采取木植。易生事端。嗣后请令番民自行采运。即在内地成造。朕思番社产木既多。若番民赴官售卖。按数给与价值。使之获利。又无骚扰。伊自乐从。但不预先妥议规条。难以期其必得。又恐通事人等、从中作奸。更滋弊窦。目前且向内地修造。其番人自行售卖之处。著该督抚悉心定议妥协办理　　

○谕理藩院喀喇沁王伊达木扎卜等旗分。田谷歉收。著派侍卫司官各一员。前往查勘。实在贫人、按名赈给。再、贝勒僧滚扎卜等旗分地亩。虽称五六分以上收成不等。或其中亦有乏食不能糊口者。著一并查出。酌量赏给　　

○以科尔沁和硕额驸观音保、为理藩院额外侍郎　　

○吏部议覆、广西巡抚金鉷疏言。太平府属恩城州土知州赵康祚、缘事参革。无人承袭。请改土归流。隶崇善县管辖。裁恩城州吏目缺。添设崇善县县丞一员。分驻弹压。徵解钱粮。应如所请。从之　　

○戊寅。以散秩大臣公马礼善、署正红旗满洲都统　　

○调四川重庆总兵官邱名扬、为陕西宁夏总兵官。署直隶天津总兵官吴正、为四川重庆总兵官。以长芦巡盐御史鄂礼、署直隶天津总兵官　　

○旌表烈妇。正白旗满洲保柱妻塔塔拉氏、痛夫阵亡。榇回自缢。湖北孝感县夏体元妻邱氏、遇寇不污。捐躯完节。广东海丰县黄允卿妻陈氏、夫亡殉节。绝粒捐躯。各给银建坊。入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十四



大清世宗敬天昌运建中表正文武英明宽仁信毅大孝至诚宪皇帝实录卷之一百三十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。九月。己卯朔。以湖南巡抚赵弘恩、署两江总督。两江总督高其倬、以总督衔、管理江苏巡抚事务。湖北布政使钟保、署湖南巡抚　　

○庚辰。谕内阁。朕御极以来、时时训谕奉差考试诸臣。秉公持正。杜绝私情。以为国家培养人材之本。幸奉差诸臣。皆能仰体朕心。恪遵朕训。屏除弊窦。遴拔真才。十年来试事肃清。士论翕服。朕屡向廷臣等、嘉奖再三。乃河南学政俞鸿图、原系查嗣庭案内获罪之人。朕格外宽宥。复加任使。谅伊必能感激黾勉。考校公明。以图报效。今据河东总督王士俊、列款纠参。赃私累累。实出朕意料之外。况当天下学政澄清之会。而俞鸿图一人、首先犯法。纳贿营私。甚属可恶。俞鸿图、著革职。差户部侍郎陈树萱、前往豫省。会同总督王士俊、将本内参奏情由。及有名人犯。一并严审定拟具奏　　

○辛巳。礼部左侍郎邓钟岳、缘事降调。转礼部右侍郎张廷璐、为左侍郎。仍留江苏学政任。升都察院左副都御史史在甲、为礼部右侍郎　　

○刑部等衙门议覆、署宁远大将军查郎阿参奏、总兵官曹勷、奉派领兵哈密。纵贼失机。饰词捏报。请在军前正法枭示。应如所请。得上□日、曹勷著在军前即行正法示众　　

○壬午。添设福建台湾府学、及台湾、凤山、诸罗、彰化四县学。训导各一员。从福建巡抚赵国麟请也　　

○癸未。谕内阁。向来仓场事务。废弛已极。乃朕所亲见者。经理之初。难于整顿。是以定例、将殚心供职之满汉监督三年任满即升。以示鼓励十年以来经朕留心整理。又复时时降上□日训饬。屏除弊端。今仓务渐次清厘。无复从前之陋习。嗣后为监督者。但能谨守成规。便可称职。亦不似从前之难于办理矣。若仍三年任满即升。似觉太优。著大学士、九卿、会同仓场总督。酌量定议具奏。寻议。各仓监督、嗣后果能实心效力。仓谷无亏。满监督笔帖式、三年差满。以小京官即用。仍按笔帖式论俸、升用主事。汉监督候选道、府、同知、知州、及保举学习人员、三年差满。准以应得之缺即用。如内有贡监生员、无职衔可用者。交吏部酌量议叙。其现任小京官、历俸浅者。差满。准其加俸三年。如历俸已久者。仍按俸推升。于升任内加二级。至降革效力人员差满。著仓场总督出具考语请上□日。从之　　

○办理军机大臣等议覆、署陕西总督刘于义奏言。回民头目。奉上□日赏给职衔。请照伊等从前有功等次。定品级之大小。将一等头目、给与正千户职衔。二等头目、给与副千户职衔。三等头目、给与正百户职衔。四等头目、给与副百户职衔。照例颁给号纸。应如所请。从之　　

○甲申。遣官祭历代帝王　　

○遣官祭城隍之神　　

○甘肃巡抚许容疏报。新宝等四县。开垦雍正七年、八年、九年、十年、十一年田地九千四百顷有奇。下部知之　　

○移广西泗城府经历、驻天峨四甲。添设照磨一员。驻府治。巡检一员。驻平乐一甲。永福县县丞一员。驻鹿寨村。从广西巡抚金鉷请也　　

