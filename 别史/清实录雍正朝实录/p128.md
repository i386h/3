<!-- { "loadSidebar": true } -->
○以左都御史兼理奉天府府尹事尹泰、协理奉天将军事务　　

○河道总督齐苏勒等奏报秋汛情形。得旨、年来河水甚大。在工人员。甚属效力。应分别等次。报部议叙。以示嘉奖。夫奖劳赏功。乃国家激劝臣工之大典。亦上司鼓舞属员之要务。必须秉公持平。方足以服众心而收实效。此次举报河工人员。务秉公心。勿徇情面。以副朕加恩河员之至意　　

○癸酉。降兵部尚书蔡珽、为奉天府府尹　　

○户部议覆、江西巡抚汪漋疏言。江西协济闽省谷石。俟明年秋后补运。查闽省积贮。最为紧要。而运道稍觉回远。应令江苏安徽巡抚。截留漕米十万石。从海运赴闽。至明岁秋收时。即以江西应运之米补还。从之　　

○甲戌。谕大学士九卿翰詹科道等。尔等多出自科甲之人。既诵法圣贤。读书明理。当知君臣之大义。须上下一体。情分相联。方克致昇平之治。人人共受其泽。自唐宋以来。去古已远。习俗浇漓。人心诈伪。狂妄无忌惮之徒。往往腹诽朝政。甚至笔之于书。肆其诬谤。如汪景祺、查嗣庭、岂能逃于天谴乎。我国家恩养休息。海宇晏清。八十余年。万民乐业。即尔等父母妻子。孰不沐浴膏泽。安享其福耶。且士人立身行己。以礼义廉耻为重。乃至昏夜乞怜。上书投札。满纸称功颂德之语。何廉耻荡然、至于此极也。又有将子弟姻戚、门生故旧、私书请托者。不知以素所亲爱之人。为之请托照拂。实属无益而有损。盖彼无倚恃。尚知警惕自守。勉励供职。若先有请托。彼必以为势力可恃。肆其狂妄。无所不为。及实在赃款发觉。则受请托者不能为之庇护。是非所以爱之。而实以害之也。又尔等皆系各省州县之百姓。受治于有司者。如请托之风尽除。凡地方有司。皆有所畏惧。而廉洁爱民。则尔等之子孙宗族。咸受其庆。不亦善乎如请托之风不绝。则地方官员各有倚赖。将肆其贪婪。则尔等之家产。不足饱贪官污吏之溪壑。尔等自为身家桑梓计。亦断应速改历代之陋习也。查嗣庭请托贿嘱之书札。不一而足。其日记所载狂妄悖逆之语。与汪景祺相为表里。而其诽议圣祖仁皇帝用人行政。大逆不道之言。不可胜举。实共工欢兜之流也。复有无知之徒。谓朕进人太骤。退人太速者。朕在藩邸时。从未与外廷诸臣往还。即认识者甚少。及即位后。有内外员缺。宁能不用人乎。而素无认识之人。不得不博采旁求以用之。及用之而徐观其人。实不可用。则不得不更易之。故大自督抚提镇、至于道府参游州县。每一缺出。苟不得其人。朕将吏兵二部月摺。翻阅再四。每至终夜不寝。必得其人。方释然于中。此为君之难。实不可以言语形容者也。又有议朕求治太速者。朕受圣祖仁皇帝付托之重。实欲治益求治。安益求安。以仰副圣祖仁皇帝养育深恩。然于臣下办理政务。从未尝刻期促限也。但励精图治。欲使天下臣僚。振作奋兴。去其怠玩。上下交相劝勉。庶底于有成。苟此志有或弛。则庶务积而丛脞矣。朕自朝至夕。凝坐殿室。披览各处章奏。目不停视。手不停批。训谕诸臣。日不下数千百言。悉出于至公至正之心。如从前政令。果有未协之处。尔等能直陈其非。朕即为改定。有独见者。即昌言之。或公同详议具覆。此时不言。日后私相议论。发觉之日。必治以重罪。勿谓朕求言之不诚也　　

○谕礼部。士子读书制行之道。首在明经。其以五经取中副榜者。必有志经学之士。著将今年各省五经取中副榜之人。俱准作举人。一体会试。再、今科各省所中副榜内、有两次中副榜者。亦准作举人。一体会试。此系特典。后不为例　　

○裁顺天府武学教授训导等缺。以满洲、蒙古、汉军武生。归八旗满洲教官管辖。大兴、宛平二县武生。归顺天府儒学管辖　　

○铸给八旗佐领图书。一应行文事件。俱令钤盖　　

○乙亥。赠江西南昌水师营阵亡游击杨光祖总兵衔从伊子直隶正定总兵官杨鲲、河南南汝总兵官杨鹏请也　　

○丙子。谕各直省督抚。春秋二季报户部册。务将藩库实存银两。悉行开报。应存应解。静候部拨。傥有行贿私嘱部中吏役者。与受俱按律治罪　　

○镶黄旗蒙古副都统查史、缘事革职。升镶黄旗护军参领昭保、为本旗蒙古副都统　　

○丁丑。户部右侍郎觉罗塞德、缘事革职。调礼部右侍郎塞楞额、为户部右侍郎。兵部右侍郎莽鹄立、为礼部右侍郎。升西安巡抚图理琛、为兵部右侍郎。调四川巡抚法敏、为陕西西安巡抚。以甘肃提督署四川提督马会伯、为四川巡抚　　

○解江西布政使丁士一任。升湖北粮道王承烈、为江西布政使司布政使　　

○免湖北沔阳、江夏等十一州县、武昌、武左等六卫。本年分水灾额赋有差　　

○戊寅。谕九卿等。各部汉司官、实能办事者。不过一二人。其余庸碌无能之人。偷惰安闲。实属冗滥。朕即位以来。其贤能司官。或升道府。或选科道。擢用甚众。而平庸之人。若一概升用。必致旷官废事。然尚不忍多行黜退。盖以各司人众。兼有堂官办理。事无贻误。故今春京察。止将甚不堪者、革退数人。其余概为优容。此朕宽大之恩也。乃汪景祺、查嗣庭等。妄谓郎中员外主事等官。壅滞不得升转。至有白首为郎。十年不调等语。此必司官中有不感朕宽容之恩。而以不得升用。私相怨望者。此等之人。既不能为国家效力。而反以不得即升为怨。又复多占员缺。阻塞后人升补之路。甚非整饬官方之道。著各部堂官。将所属司官。详加甄别。凡有才具平常。目前不能办事。将来不堪升用者。尽行举出。与应留办事人员。一同带来引见请旨。各部堂官、不得瞻徇情面。稍有容隐　　

○谕云贵、川、广、湖南各省督抚。直省地方官、办理钦部案件。皆有定限。其不依限完结者。例有处分。惟边省苗疆。间有督抚自行归结之案。地方官因无限期。遂生怠玩。以致案件稽迟。民人受其拖累。嗣后遇有民苗争讼事件。该督抚严饬该管各官。作速查审完结。如地界两省。或有关提之人。或有会勘之处。两省大吏。务须和衷办理。不得互相推诿。其有不肖有司。托故稽迟。巧为推卸者。即指名题参。毋得徇庇　　

○升广东琼州副将林秀、为福建金门总兵官　　

○添设直隶河官。天津州州同一员。青县子牙河主簿一员。属天津道管辖。涿州、霸州、州判各一员。吏目各一员。宛平、良乡、固安、永清、东安、武清六县、县丞各一员。主簿各一员。属永定道管辖。北运河同知、通判、各一员。耍儿渡县丞一员。东杨村主簿一员。蓟州、滦州、州判各一员玉田县县丞一员。丰润县主簿一员。属通永道管辖。霸州清河吏目一员。属清河道管辖。从直隶总督李绂请也　　

○己卯。命大学士马齐、为正使领侍卫内大臣马武、为副使。赍册宝封和硕怡亲王。奉上谕。怡亲王诚敬事君。公忠体国。自古贤王、罕与伦比。数年以来。遇王之生辰、与迁移府第。朕每次加以恩赉之期。及遣王祭祀行礼。奉差起程之日。朕留心观之。天气必暄和爽朗。今日册封。更觉风和日暖。足见朕之加恩。上合天意。而人臣之纯一恪恭者。天必降之福泽。其理昭然不爽。非人力所能强致也。朕心甚为嘉悦。将此旨传谕诸王大臣　　

○庚辰。封故镇国公准达子镇国将军永奇、为辅国公　　

○辛巳。谕宗人府。裕亲王广宁、朕授以王爵。并不感恩报效。反怀异志。退避不前。办事错谬。朕降旨切责。伊全无畏惧之容。尚未除保泰等朋党之念。甚属可恶。著拏交宗人府严加议处。寻议、广宁身受隆恩。由闲散宗室。封为亲王。又授为领侍卫内大臣。乃不思感恩效力。反怀异志。所议蓝翎侍卫李瑶一案。甚属错谬。皇上降旨切责。并无畏惧之容。结党营私。有干国纪。应将广宁革退王爵。在臣衙门永远锁禁。得旨、广宁、著永远锁禁宗人府　　

○正黄旗护军统领阿尔那、缘事革职。以镶蓝旗蒙古都统查克旦、为正黄旗护军统领。仍兼理都统事　　

○壬午。谕刑部。直省命盗重案。州县官承审不实。误拟重罪。著照贪官例革职。永不叙用。其接任官、能将实情审出者。著交部议叙。嗣后俱照此例行　　

○谕直省督抚等。向来革职留任官员。从前无开复之例。但年久奉职无愆。亦无示以鼓励。嗣后革职留任之员。如四年无过。该督抚等题明。准其开复。著为定例　　

○以户部尚书蒋廷锡、兼管兵部尚书事　　

○以翰林院编修缪曰藻、李钟侨、俱署日讲起居注官　　

○吏部议覆、山西总督管理巡抚事伊都立疏言。地方官收买小钱。例无议处正条。年终报部之时。并无起解。明系奉行不力。请严加议处。应如所请。嗣后州县官收买小钱不力。照失察私铸例处分。得旨、如此定例。则地方官自顾考成。必至奉行严迫。生事扰民。夫钱文乃民间日用必需之物。闻向来晋省民间所用。多系小钱。只应设法渐次收禁。若定例太严。逼令将小钱尽行收买。而大钱又未议及如何行布。民间日用。似有未便。著另议具奏。寻议、收买小钱。宽限三年。傥逾限犹有小钱事发者。将奉行不力之地方官。照失察次数降级。俱准其戴罪、限一年内拏获小钱。仍照次数还职。如失察五次以上者。降一级调用。从之　　

○癸未。以协理兵部侍郎黄国材、为正黄旗汉军都统。仍协理兵部事　　

○调直隶按察使彭维新、为河南按察使司按察使。河南按察使魏定国、为直隶按察使司按察使　　

○甲申。谕议政大臣等。岳钟琪现今经理巢□刀抚普雄番苗事务。地连三省。必须岳钟琪前往四川。就近遣调。方能悉合机宜。著岳钟琪亲赴川省。驻劄成都。以便相机调度。或于此时即便起程。或俟法敏到陕后起行。令岳钟琪酌量办理　　

○实授鄂尔泰、为云贵总督。加兵部尚书衔　　

○免湖南临湘等三县、岳州一卫、本年分水灾额赋有差　　

○乙酉。转工部右侍郎史贻直、为左侍郎。升都察院左副都御史刘师恕、为工部右侍郎。以湖北巡抚郑任钥、为都察院左副都御史　　

○解江西巡抚汪漋任。以吏部右侍郎迈柱、署江西巡抚。升湖北按察使宪德、为湖北巡抚。以云南学政翰林院侍读蔡嵩、为湖北按察使司按察使　　

○丙戌。擢监察御史官达、为光禄寺卿　　

