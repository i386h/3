<!-- { "loadSidebar": true } -->
○戊申。召入诸王大臣九卿等。谕曰。历年以来。朕之数弟。昏昧无知。不安本分。其奸伪逆乱之行。尔众大臣、从前虽略晓一二。何能尽知。尔等且不能尽知。外间小人。又何由知之。伊等为人、存心行事。朕因三四十年共在一处。知之甚悉。伊等僭妄之心。悖逆之行。及其党与。于国家大有关系。阿其那等、历年伤皇考之心。不孝不忠。结为党援。扰乱国家。其罪倍甚于二阿哥。从前阿其那、塞思黑、允禵、允＜礻我＞等。共为党与。包藏祸心。将不守本分诡随之人。百计千方。引诱交结。又将生事□□儿乱、喇嘛僧道医卜棍徒优人之属。种种贪利小人。留心收揽。重利贿买。各致死命。且在各处称扬伊等美名。串通内外奸伪之人。希图大位。有不入其党者。即妄加危言以恐吓之。故不为其所笼络。不为其所欺蒙者盖少。国家被其扰乱。人心受其蛊惑。外则与阿灵阿、鄂伦岱、苏努、七十、赫寿等乱臣。结党往来。内则与皇考御前侍卫、拜唐阿、太监等、钻营交结。探听一切喜怒信息。若非我皇考神明圣智。心如金石。未有不为伊等诡秘之计所动摇者。伊等奸伪之计。皆我皇考所洞悉。乃穷困怀羞。凶心益逞。当皇考高年。反种种激怒。无所不至。圣躬憔悴成疾。皆阿其那等不忠不孝。奸伪结党。种种可诛之所致也。知臣子者、莫如君父。我皇考因阿其那不孝不忠。恶贯满盈。深用震怒。曾谓阿其那为乱臣贼子。乃吴三桂之再世。父子之恩绝矣。此等之上□日。难以尽录。皇考之上□日甚明。伊等皆得罪于宗庙社稷皇考之人国法所当诛者也。朕即位以来、将伊等罪过。俱从宽宥。凡事教训。冀伊等解散党与。去其僭妄之心。改其悖乱之行。将阿其那封为亲王。简用重任。总理事务。阿其那仍不改其觊觎悖逆之心。奸伪之行。凡朕所交之事。俱有意欲败坏之。事事以美誉自居。欲将恶名归之于朕。其悖逆之心。无少改悔处。具为朕所觉察。伊但凶心稍萌。朕即显然晓示于众。故伊计穷力绌。知其悖逆之心。奸伪之行。断不能施布。意欲朕加以诛戮。或可有玷朕名誉之万一、以洩其忿。种种扰乱。全无人臣之体。竟至在众大臣前发誓。公然诅咒。连及朕躬。举动狂悖。一至于此也。封阿其那为亲王之时。伊妻家之亲。为伊贺喜。阿其那即云、何喜之有。我头不知落于何日等语。朕不知其何心而出此言。再阿其那在拘禁之处。向看守太监云、我向来在家。每餐止饭一碗。今饭加二碗。我断断不愿全尸以殁。必使见杀而后已等语。岂有身为臣子。而如此暴虐悖逆之理耶。再、阿其那于皇考在日。不能承欢奉事。以叨君父之矜怜。不能保其贝勒之爵禄。不能不犯锁拏之罪。伊之乳公乳母之首领不能保。妻子不能保。家财不能保。则阿其那之才具福分、显然可知。夫阿其那以此才具福分。兼以不孝不忠。挟其奸伪之心。恣其所行之事。傥至此大位。岂能上安宗庙社稷。报答祖父之恩。泽被生民之众哉。果系诚心为大清国之人。未必愿阿其那位登大宝也。至塞思黑、乃系痴肥臃肿。矫揉妄作。粗率狂谬。卑污无耻之人。皇考从前不比之于人数。弟兄辈亦将伊戏谑轻视。即阿其那亦知伊庸昧无能。特引诱愚弄使出奴力。塞思黑因阿其那事败。未称伊等之心。数年间、挺身觊觎大位者。亦阿其那将伊怂恿之所致也。朕即位以来、因思伊等断不可置之一处。将伊遣往西大通居住。原欲令其更改恶心逆行也。伊觉朕之宽仁。断不肯伤伊等身命。不但不改其悖逆之心。反种种妄乱。敢行自古人臣未行之事。敢言自古人臣未出之言。祗欲激怒朕心。务令诛之而后己。至于带给允＜礻我＞书札内。有机会己失。悔之无及等语。数千里寄此等悖逆书信。毫无畏惧。如此不法。是诚何心。仰蒙圣祖皇考隆恩。豢养臣子三四十年之恩泽。岂有因未遂僭妄之私。即怨望君父。与国为仇。如此悖逆肆行。有是理乎。且伊蠢然无知。行事悖谬。不量已才。不知羞耻。以不足比数之人。贿买棍徒。而小人惑于流传之言。以为塞思黑可邀大位。致使众口纷纷。此亦世所罕闻也。而伊亦公然自受。恣口乱言。自古以来。亦未有不自度量。靦颜无耻。悖谬干法。如塞思黑者也。至允禵生性糊涂急暴。不知天高地厚之人。皇考知伊在家。必然生事。特远遣出征在外者。允禵乃信阿其那、塞思黑之唆诱、顿萌大志。自古有大志之人。岂有不愿身名美善之理。而允禵于出征处。妄费国帑。肆行贪饕。骚扰地方。又钻营塞思黑、令在皇考前巧为设法。取青海台吉之女。逐日醉饮。种种淫乱贪污之行。众皆知之。允禵身为大将。而所行之事。有国法在。有皇考洞鉴在。有公论在。自当黾勉图功。粉饰邀誉。强为忍耐。遂伊愿望之心。而乃丑行不法。至于如此。似此伎俩人品。若至大位。恣任其意。何所不为。岂能为国家万姓造福也。不过私心令伊同党中不忠不孝、奸宄乱国、当诛之数人、儌幸而已。非国家之福也。朕即位后、即降恩上□日、将允禵唤回。允禵于未到京之时。即露种种狂悖。于到京之日。向朕轻躁妄行。状类棍徒。其罪不可枚举。朕皆宽宥施恩。于皇妣梓宫前、封伊为王。全不思报朕恩。并不改伊等朋党之初心。逆志益恣。向朕种种欺妄。暴虐之心倍加。近者、蔡怀玺投伊院内字帖。内开二七变为主。贵人守宗山。以九王之母为太后数语。允禵不行奏闻。将要紧字样裁去涂林。但交与总兵范时绎、令不论如何完结。且云、并非大事。看其如此悖乱之行。即史书内亦属希有。至于允＜礻我＞、但知索取民财。争夺买卖。交结内侍。种种宵小刻薄。无耻劣行之处。难以屈指。举国共知。阿其那将此等人、亦行设法牢笼。令其出力、以为羽翼。阿其那等、心怀奸恶。扰乱国政。煽惑人心。邀买美名。结交匪类。遍处称扬伊善。不过欺人而已。岂能欺上天皇考乎。阿其那等、承欢皇考者何处。效力者何处。有裨国家者何处。利济军民者何处。施恩臣工者何处。有益兄弟者何处。且当皇考圣明在御之时。阿其那为皇子。何得交结外人。不曾与政事。有何善足称。遂至人目之为佛者何故耶。此皆伊等所结朋党作乱之徒。招摇惑众。小人愚昧。入其机变。不审始末虚实之所致。甚显然也。伊等如果有善可据。朕此数言。又安能掩没伊等之善行乎。但众多愚昧。伊等存心行事已久。众人被其欺惑者深。朕若不如此明白降上□日。分析伊等奸伪之术。凶恶之性。不孝不忠之行。众皆难以知晓。今众人但将伊等果如何好。如何似佛之处。稍为揣度。则若梦之醒。咸自晓然也。且当皇考之时。朕若欲似伊等结党。不能得人耶。若欲似伊等邀名。不能致誉耶。若欲效伊等之所行。岂力不能为之人耶。祗因上天照鉴可畏。皇考恩德甚重。朕心不忍忘负。是以但宁静守分。敬谨孝顺于皇考之前。朕自幼时、诸兄弟俱恭敬朕躬。朕于兄弟中。亦并无私嫌。而朕亦从无希冀大位之念。此皇考所深鉴。众人所共知也。昔朕之兄弟中、往往有得罪皇考者。朕身为之解释调停。以宽解皇考之怒。凡此不可枚举。现今诸王与皇考亲近侍卫。俱悉知之。朕非邀名。亦非为伊等。乃实为君父年高。仰体圣躬之故。是以坚持心志而行之耳。莅位以来。为因国家利害所关。但欲伊等改其凶悖之性、以及于善耳。设使朕先便有希冀此位之念。今已登此位矣。又于伊等何仇乎。朕从前若有被兄弟凌辱。或致朕于恶地。或于朕有亏伤处。如此等私怨。傥有一事。傥有一人。亦必不能掩众人之耳目。皇考在时、朕赖皇考之恩。平安尊荣。已四十五年。与此等不肖弟辈。岂但并无仇隙。即些微一言之不合。亦未有也。朕临御以来、日夜念皇考之恩。付托之重。于政事竭力勤求。已经四载。尔众大臣朝夕在廷。觌面奏事。岂有不知之理。自古帝王。未有如我圣祖皇考之勤政者。即皇考之勤。亦无自朝至暮办事之理。但朕甫登大位。因素性于事不好干预。臣工皆所未识。政务皆所未经。念皇考付托之重大。恐其陨越遗漏。故尔精勤求治。自晨至暮。总无间断。伊等不得窥朕之瑕隙。于元年二年间造言。有谓朕每日早理事。日中即醉饮者。又有谓朕日中酒醒。日昃方理事者。朕当时即已闻知。诸卿宁不闻乎。朕从不能饮。若彼时即降谕上□日。似乎弭谤。亦谓流言虚实。历久自明。故未郎降谕上□日。经今曰载。朕从前不饮之处众已共知。伊等见朕勤理政事。又皇考以大业付托朕躬。奸恶之徒。遂欲以不美之名。加之于朕。以有过加之皇考。欲使天下扰乱不已。故又造此等无稽之言。传播声扬。今郭允进作书抛入塞楞额轿中。内云十月作乱。八佛被囚。军民怨新主。又谓朕自即位以来。遭旱潦饥荒之灾等语。观此、实乃阿其那、塞思黑、允禵、允＜礻我＞等、朋党之奸逆、凶恶之小人。行乱作恶之书办皂隶旗棍等。贪取货财。讹诈寻事。惯于钻营之徒。见朕将部院衙门、及各省私弊。尽行除革。政治肃清。此辈宵小之人。不能行其劫掠讹诈之事。始移恨于朕。不惮法度。不畏死亡。特造此等悖乱之语、以摇动人心。扰乱国家。欲使朕心疑畏。将此辈恶棍朋谋之人。容忍宽假之意。朕以圣贤大公至正之道治天下。焉有因此等悖逆之言。遂尔畏惧宽假之理乎。谓阿其那为佛者。岂以其不孝不忠。如鬼如蜮之行乎。不然。伊又有何等忠孝仁慈之美行耶。似此凶暴恶诈奸险之佛。诚自古所未闻者。况水旱疾疫。世所有者。此辈如此妄言。傥偶逢其事。众即以其言为验而信之矣。所关甚钜。朕即位三年以来、幸叨天贶。众所知者。此岂可以假饰之事乎。傥非皇天眷佑。稍合此辈造作之言。又不知如何造作谤讪矣。如直省去岁偶值水灾。朕即发粟数百万石赈救。又令修治堤塘。大开水利。因轸念元元之故。动用数百万帑金。使直省数百万黎民。竟若无灾。不致艰食。直隶通省百姓之感戴。亦难掩众人之耳目。天下军民。朕爱之俱如赤子。自临御以来、所以推恩于军民者甚备。天下之人。何故不戴朕恩。反生怨恨也。且不知怨朕何事也。岂即以惩治阿其那等当诛之奸类故乎。如朕即位三年、有一事可致军民之怨。朕万岁后、何以见我皇考在天之灵。朕如有致军民可怨之处。众人即当明言。今者、内有郭允进之辈。外有蔡怀玺之徒。任意造作各样谣言。实国家之蟊贼。不可以不正法也。我朝自太祖太宗。肇造区宇。至我皇考。百有余年。满洲等世沐恩膏。朕承皇考之命。嗣此鸿基。天惟一日。国止一君。八旗人等、亦惟感戴大君。一心事朕而已。似此不忠不孝之辈。扰乱国家。妄行不法。乱臣贼子之居心行事。八旗之人。聆朕晓谕之上□日。当必骇然深烛其行事之悖乱。当切齿而共恨之者。嗣后尔等各部院衙门八旗之内有如此等妄造语言。摇乱人心者。汝等加意访拏。诛殛数人。群小自然戒惧。不敢妄为矣。傥知之闻之。故作不知。被他处拏获审出时。将隐匿之人。照犯人一例治罪。塞楞额陈奏、甚是可嘉。大凡微贱小人。不知国家之大义。怀奸隐匿以示私恩。如塞思黑、允禵等。以关系已身之事。值此等妄言之人。尚故作不知。纵之以示宽仁。非国家之叛臣贼子而何。且置法纪于何地乎。从前诸王大臣、请将阿其那、塞思黑、允禵、即行正法。断不可留。所奏甚为得理。此辈包藏异心。挠乱国政。乃获罪于宗庙、社稷。与我皇考之人。理应正法。但伊等历年结成党与。妄造语言。蛊惑人心久矣。阿其那等、种种奸诈恶逆之事。中外及八旗军民人等。尚未得遍知。此事乃关系皇考及朕躬之事。今故将此辈奸恶。不忠不孝大罪。备悉言明。使中外之人。昭然尽晓。即将此辈正法。亦属当然。日后亦不得议朕。即姑留之。不过少延其性命耳。亦无所关碍。汝等谨记此上□日。录出奏览后、传与京城内外八旗军民人等、一体知之　　
