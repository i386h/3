<!-- { "loadSidebar": true } -->
□日云、亲王之邸。何得擅入嚷闹。且母妃在内。岂可惊扰。尔等速行逐散。如不散。即行锁拏。若不能锁拏。即将庄亲王革去王爵。来保常明正法。伊等遵上□日前去。乃是日并未至廉亲王处嚷闹。朕往旃檀寺瞻礼。问及提督阿齐图。奏称、三十日至廉亲王处嚷闹。次日至李延禧家嚷闹。且抢去物件。派出官兵拏获数人等语。朕始闻知。而内务府大臣、并未向朕奏明。后庄亲王与常明来保等、拏获数人审讯。奏称、据供嚷闹李延禧家。系廉亲王所使。廉亲王亦直认不辩。朕意若果系廉亲王所使。廉亲王必不肯认。今既承认。必非廉亲王所使。朕素深知廉亲王奸诈。因令阿齐图研审各犯。果供并非廉亲王所使。及再问廉亲王。乃云、此等无知小人。我原替他应承来。廉亲王阴致人于死地。而又于此等处代为应承。冀人感激。其居心之卑鄙。尚可问耶。况内府佐领下人数百名、前往嚷闹。此等不法之事。伊视为淡然。不行入告。置之而去。岂非欲加朕以不美之名耶。此案抢夺李延禧之家。固属不法。至于亲王府邸、擅入嚷闹。尤为大干法纪。此俱系庄亲王来保常明等、始则孟浪通传。致起事端。继又不行据实奏闻所致。庄亲王著罚亲王俸三年。常明、来保、俱著革去内务府总管。来保著枷号三个月。鞭一百。廉亲王审定为首嚷闹之五人。著廉亲王查明具奏。交与夸岱、额腾吉、同刑部侍郎二人、监看正法。其余为从四十余人。著交与刑部、定拟斩绞、监候秋后处决。至王邸自有守门官员兵丁。此等之人。何由得入。著将伊等、交与今日面奉谕上□日之王大臣、会同察议具奏。近日廉亲王、乘醉将伊门下之护军、酷打致毙。隐匿不行奏闻。恐死者之家申诉。遣太监等嘱令寝息。今日朕当诸臣之前。面问廉亲王。初犹支吾。反覆穷诘。始俯首无词。廉亲王外市慈厚之虚名。而内忍行惨酷毙人之实事。虽工于矫饰。而欲盖弥彰。著交领侍卫内大臣、与宗人府会审具奏　　

○升营造司郎中五十一、为内务府总管　　

○丁酉。上回宫　　

○谕内阁。来保原在辛者库。朕即位后。拔入佐领下、授为内务府总管。理应凡事加谨效力。乃并无一事

输诚陈奏。一味苟且因循。沽名钓誉。甚属不堪。今姑从宽典。免其枷责。伊兄现在跟随诚亲王。著同伊兄一处行走效力。无得推诿迟延　　

○调正黄旗蒙古副都统费雅思哈、为白都纳副都统。墨尔根副都统乌察拉、为黑龙江副都统。黑龙江副都统阿思海、为齐齐哈尔副都统。齐齐哈尔副都统多起纳、为墨尔根副都统　　

○浙江按察使甘国奎、缘事革职。调山东按察使董永艾、为浙江按察使司按察使。升山东兖宁道徐湛恩、为山东按察使司按察使。仍管兖宁道事　　

○旌表直隶烈妇、天津州张庚锡妻陈氏。抗节被害。武邑县王五妻杨氏。拒奸投缳。各给银建坊、入祠致祭如例　　

○戊戌。谕内大臣等。朕曾降上□日、著廉亲王允禩、察奏为首嚷闹之五人。即行正法。今据廉亲王允禩、将为首五人姓名具奏。此内有自首一人。又有一人坚供抱病未去。而廉亲王允禩、据厨子认识、遂入于五人之内。可见廉亲王所审。甚不足凭。人命关系重大。岂可草率定案。廉亲王允禩生出事端。扰乱政事。若此等嚷闹妄为之人。不行处治。则国法何在。若即据廉亲王允禩所审正法。则其中不无冤抑。此事原不必急迫。可将案内众犯、交与刑部监禁。著内大臣、大学士、议政大臣、九卿等、公同详确会议　　

○陕西道御史太平仓监督殷式训、遵上□日陈奏、摊赔任内亏空米石。实非本身亏折。不应赔补。得上□日。从前通仓霉烂亏耗米石。原任仓场总督法敏等、议令历年监督概行赔补。朕因历年仓场监督、疏忽因循。种种情弊。多不称职。是以姑允其议。而所降谕上□日中。原许不应赔补之人。自行陈奏。随有原任监督数人、申诉得理。朕巳施恩宽免。今览御史殷式训分晰陈奏之处。甚为明白。著大学士九卿等、将此案始末。详悉查明具奏。至于历年监督等、有屈抑不应赔补之处。著往都察院具呈申诉。寻议、各监督等、除奉上□日豁免、及详部议结外。尚有五十二员。在京者。许赴都察院呈诉。在籍及年老病故者。限文到四月。或亲身、或的属、赴都察院呈诉。如果系牵累、不应赔补者。请上

□日豁免。照仓场原议。在仓役脚价内扣还补项。偿实系本员亏空。朦混具呈。加倍治罪。仍著落家产变赔。从之　　

○以镶黄旗满洲副都统宗室诺穆珠、署正蓝旗汉军都统　　

○己亥。诸王大臣等奏、本月十三日。圣祖仁皇帝三周忌辰。皇上亲诣景陵行礼。十二月初十日。为孝庄文皇后梓宫安奉地宫之期。皇上若又亲往。当此冬令严寒。一月之内。圣驾两次往还。臣民之心。实有未安。又今年近京州县、稍多雨水。皇上正在施恩赈恤之际。恐地方官民、不无迎候供役。请于躬诣景陵祭奠之日。即于昭西陵先期行大祭礼。孝庄文皇后梓宫奉移宝城之日。遣诸王大臣前往祭奠。得上□日。十二月初十日。皇曾祖妣孝庄文皇后安奉地宫。朕本欲亲往祭奠。但皇考圣祖仁皇帝三周祭期。去十二月初十日甚近。一月之内。两次往还。天气严寒。沿途官民、迎候供役。未免劳苦。朕意正在踌躇。览诸王大臣所奏。援引典礼。请于十一月十三日。先期祭奠。于礼既尽。于心亦安。所

奏是。著照此行　　

○宗人府遵上□日议奏、允禩心怀奸恶。其悖逆结党之罪。屡蒙皇上宽免。超授亲王。畀以重任。理应感恩悔过。乃从前既欲裁减包衣披甲额数。及交伊办理。忽背前议。奏请增添。激令内务府人等嚷闹。明系市恩惑众。毫无畏惧。奸恶已极。相应革退和硕亲王。撤出属下佐领。以示惩警。得上□日。允禩革退和硕亲王、并撤出属下佐领之处。俱从宽免　　

○庚子。以川陕督标中军副将姚文玉、署陕西固原提督　　

○壬寅。上以圣祖仁皇帝三周致祭。又恭值孝庄文皇后安奉地宫致祭。躬诣山陵　　

○是日启行。驻跸任家庄　　

○癸卯。上驻跸定府庄　　

○甲辰。上驻跸贾家庄　　

○予故太子太傅湖广总督杨宗仁祭葬。加祭一次。谥清端。赠少保。并给拜他喇布勒哈番世职　　

○乙巳。上驻跸姚家庄　　

○丙午。上谒昭西陵孝陵孝东陵。躬奠举哀。旋谒景陵。至宝城前、行礼致奠毕。诣明楼、伏地恸哭。近侍大臣、孰劝再四。乃回行宫　　

○是日、驻跸马兰峪城东南　　

○赐四陵文武大臣官员缎疋。执事兵丁银两。及从祭蒙古诸王台吉等、衣服缎疋有差　　

○丁未。上谒景陵。行三周致祭礼。跪奠毕。恸哭不止。近侍大臣、敦请节哀。上旋诣昭西陵。行安奉地宫告祭礼。奠献礼毕。上复诣宝座前、跪哭良久。扈从诸王、文武各官、及蒙古诸王台吉等、俱齐集举哀　　

○是日、上回銮。驻跸九百户　　

○戊申。上回宫　　

○己酉。谕礼部。贵妃年氏。秉性柔嘉。持躬淑慎。朕在藩邸时。事朕克尽敬慎。在皇后前。小心恭谨驭下宽厚和平。皇考嘉其端庄贵重。封为亲王侧妃。朕即位后。贵妃于皇考皇妣大事。悉皆尽心。力疾尽礼。实能赞襄内政。妃素病弱。三年以来。朕办理机务。宵旰不遑。未及留心商确诊治。凡方药之事。悉付医家。以致耽延日久。目今渐次沉重。朕心深为轸念。贵妃著封为皇贵妃。傥事出。一切礼仪。俱照皇贵妃行　　

○壬子。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○停止次日朝贺　　

○上幸圆明园　　

○乙卯。九卿遵上□日议覆。设立各省巡察官。并该员出差事宜。及地方官盗案处分十一条。一、出差官职司巡察。应令礼部铸给关防。以重职掌。一、各州县盗案。于巡察官处。一体通报。以凭稽察。一、巡察官令于所历地方。密访盗贼窝藏之处。会同地方文武官弁、协力捕缉。以清盗源。一、冲途驿站。有差使肆行骚扰者。详报巡察官、据实题参。一、道路烟墩。应令巡察官加意查察。傥有防守疏懈者。题参议处。一、巡察官务于一年内遍历通省各府。悉行访察。一年之内。克称厥职。从优议叙。傥遇有盗案、通同隐匿。或在地方生事滋扰者。该督抚查参议处。一、承缉盗案。初限不获。降一级。无级可降之官。革职。俱留任。仍照旧例遵行外。至再限不获。例应调用革职者。今议再留任一年。如一年内能获盗过半。照例开复。如再不获。始照例调用革职。其承缉官将一案盗犯全获者。每案纪录二次。一、请宽承缉盗首之处分。嗣后限内获盗过半、并获盗首者。免其参处。限内获夥盗过半、而盗首未获者。罚俸一年。再限不获盗首者。罚俸二年。三限不获盗首者。降一级留任。一、凡事主报盗。如有地方官借端吓阻者。核实题参。照讳盗例革职。其有失察书役需索、及拖累事主者。一并题参。从重议处。若事主有以窃报强、挟制官府、妄行控告者。查明治罪。一、地方官遇有盗案。一面申报上司。即一面关会邻境州县营汛等官。遍处查察。一月内拏获邻境案内盗首者。加一级。再纪录一次。拏获夥盗者。每一名、纪录一次。拏获之兵役。令原失事之地方官、给银二十两。一月后拏获者。纪录三次。拏获过半者。纪录二次。一、捕盗厅官。于所属州县官、如有讳盗不报、及以强为窃、察出揭报者。免议。失察者。罚俸一年。徇隐不报者。革职。如所辖地方缉拏盗犯。三月内全获一夥者。准其纪录一次。得上□日。依议。浙闽二省。不必派官前往。江宁安徽二处。共派一员。湖北湖南二处。共派一员。山东河南二处。各派一员。著大学士九卿等、于小京堂、及科道各部郎中内、拣选引见。至所议请宽承缉盗首之处分一条。甚是。著照所议行　　

○免江南山阳等四县、本年分水灾额赋有差　　

○丙辰。皇贵妃年氏薨。上命辍朝五日　　

○己未。以正白旗蒙古副都统满色、署镶白旗蒙古都统　　

