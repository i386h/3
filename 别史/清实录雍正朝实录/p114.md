<!-- { "loadSidebar": true } -->
○庚申。谕都察院。闻京城近日米价腾贵。恐有奸人囤积射利。因天气连阴。借此扰乱。著都察院转饬五城。晓谕各行户。不得过高价值勒索小民。傥有囤积遏籴。不遵劝谕者。该城御史密行察访。从重治罪。将京仓好米、发五万石分给五城。每城领米一万石。照例立厂。委员平粜。俟市价平减。即行停止。其未粜之米即存贮该城。将来或市价复昂。即将此米平粜。若此米用完。仍需平粜。著都察院再行请上□日　　

○以内阁学士众佛保、兼理藩院侍郎事　　

○辛酉。太子少傅大学士高其位、以老疾乞休。温上□日慰留之　　

○兵部议覆、浙江巡抚李卫疏言、浙省为江闽咽喉向设炮位甚少。请添设子母炮四十八位。分给满汉驻防兵。拣选协领等员教习演放。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之四十四




大清世宗敬天昌运建中表正文武英明宽仁信毅大孝至诚宪皇帝实录卷之四十五　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。六月。壬戌朔。谕大学士九卿翰詹科道等。朕自即位以来。念皇考付托之重。惟恐天下之人。有一夫一妇不获其所。自朝至夜。殚心竭虑。晷刻靡宁。无非欲休养民生。澄清吏冶。使中外永享昇平之福。以仰慰我圣祖仁皇帝在天之灵。即如前岁雨泽偶愆。去岁畿辅被潦。朕在宫中、虔祷上天。中夜屡起。瞻望云色。以卜晴雨。祈祷之时、尝终日饮膳不御。不止于减膳而已。此皆朕默尽其心。不肯令人知之。在朕心以为敬天勤民、励精图治之意。至真至切。可以自信。无少愧歉于中。故凡下诏求言之事。未曾举行。今夏二麦登场之时。适值连雨。目前虽晴。尚未开霁。朕为小民深切轸念。且奸民郭允进、私贴谣歌。有军民怨新主之语。朕因此反躬自省。不能无疑。或用人行政之间。在朕已实尽其心。而众人观论。尚有以为未当之处。亦未可知。总之千万人之中。有一二人或有异议。朕心即欲省察而权衡之。尔诸臣皆朕简用之员。职在劻勷。谊同休戚。若朕身有过。可直言无隐。政治得失。亦即各抒己见。据实陈奏。朕必嘉纳。勿视为具文。勿有所瞻顾。苟且塞责。重负朕真切清问之至意。寻大学士等奏言、皇上自御极以来。郊坛大典。禋祀必亲。精诚靡懈。值旸雨偶愆。虔祷宫中。终日却膳。中夜屡兴。皇上敬天之诚。从古未有也。谅阴大礼。尽伦尽制。斋居素服。僾见忾闻之诚。三年如一日。每礼遇旧臣。必曰、此仰体圣祖皇帝之意。每广行惠政。必曰、此仰推圣祖皇帝之恩。夙兴夜寐。惟以继志述事为心。皇上孝德之隆。从古未有也。开恩科。广学额。崇重科目。澄清吏道。命内外之臣、密举所知。临轩召见。不以小善而或遗。不以微瑕而遽弃。博采旁搜。惟恐不及。皇上用人之当。从古未有也。综理万几。细大必周。兢兢业业。竟日端坐。至黄昏秉烛之候。尚览悉庶务。批答奏章。皇上莅政之勤。从古未有也。豁除苏松江西浮粮。及各省积欠。不下数百余万。直省少有水旱歉收。即蠲赈缓征。八旗人等、俱蒙养育教诲。每遇刑谳。必详求再四。迺定爰书。去年畿甸偶遭水患。发太仓之贮。运奉天之粮。分遣官员。察视赈济。被水之区。官给耕牛。令其及时播植。就食京师者。给资送回原籍。额征旧欠。悉予停缓。又有畿甸九十九河。潴于三淀。遇潦必溢。为患已久。特遣亲王大臣、相度疏浚。垦辟水田。远至宁夏边外。浚河修渠。开沃田累万顷、以惠边氓。米价骤贵。发米五万石。减价平粜。又将八旗甲米、先期支放。米价顿减。皇上爱民之仁。从古未有也。是以万国九区。感深高厚。遐迩臣庶。庆遇隆平。咸以为皇上嗣绍圣祖仁皇帝丕基。协德重华。如舜之继尧。今日之运。即唐虞之盛也。苍穹协应。地轴呈祥。日月璧合于营室。五纬珠联于乾方。响应毕臻。昭然可睹。奸民郭允进、于无数亿万之中。自绝于大造者。凡有血气。皆切齿痛愤。不愿与之戴履天地。其私贴谣歌。又何能摇惑人听乎。至于求言之切。从古又未有如皇上者。科道、则封章奏事。文武诸臣、则分班进摺。外而封疆大臣、及方面有司。得以上陈地方事宜。内而引见各官。并于缮写履历中、皆得敷陈所见。是皇上无时不求言。而诸臣无人不获尽言也。刍荛之论。每赐包容。千虑一得。辄令廷议。大舜之好问好察。执两用中。我皇上固已追媲盛德矣。臣等祗聆圣谕。傥有末议可效涓埃。即当陈奏。以仰副圣主悬鞀设铎之盛心。疏入。谕曰。朕自即位以来。朝乾夕惕。惟恐有负皇考付托之重。于国计民生。风俗吏治。时时留心咨访。而未专下求言之诏者。亦惟恐诸臣因此或有颂扬之语也。近因雨水稍多。朕推诚降上□日。询问政治得失。今览诸卿所奏。敷陈功德。朕若作愧歉之词观览。亦属居然任受矣。奏内颂扬之语。朕不作颂扬观。惟实心作规谏期望观。益加黾勉。以期副诸卿陈奏之语。以仰慰皇考在天之灵。诸卿近来皆守法奉公。恪勤供职。于敷奏举劾之间。朕洞见诸卿之心。朕甚嘉焉。但似出于勉强。尚未底于自然。亦期诸卿交相砥砺。合于大公。赞襄化理。以副朕心膂股肱之寄。朕既宵旰励精。诸卿亦当公忠匪懈。必底自然。君臣至诚勉勖。一德同心。为四海苍生造福泽于无穷。以共报我皇考之深恩。是朕之厚望也　　

○以翰林院编修徐本、检讨姚三辰、俱署日讲起居注官　　

○癸亥。谕议政王大臣等。穆克登屡次所奏之事。殊觉勉强。不胜将军之任。公巴赛、著授为振武将军。常色礼、穆克登、丁寿、俱授为参赞。协同办事　　

○谕吏部、兵部。凡因冤抑被参而复职者。皆系朕特恩超拔之人。该员自应加意奋勉。以报格外之恩。嗣后此等人员。除因公诖误外。若居官仍有贪酷不法者。应重治其罪。题参亏空革职之员。补完开复。与捐复者亦如之。著行文各直省将军督抚提镇、一体遵行　　

