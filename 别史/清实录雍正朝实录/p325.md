<!-- { "loadSidebar": true } -->
○庚戌。策试天下贡士陈倓等于太和殿前。制曰。朕仰荷上天列祖眷佑之隆。圣祖仁皇帝付托之重。临御万方。十有一年于兹。兢兢业业。宵旰励精。凡所以致治之道、无不期其备举。至奖励忠勤。振兴髦士。奋武卫而厚民风。尤未尝一日少弛于怀也。至治之世。大小臣工。类以纯诚自矢。亦以精白望人。盖惟戴君为元首。故其视同官也、一如肢体痛痒之相关。化朋党比周之习。为劝善规过之风。夫是以协恭和衷。共成致主泽民之业也。朕推诚以遇臣工。时以公忠体国、切加勖勉。深冀内外诸臣、共臻斯路。而服官受糈者、果克以忘私袪伪、自励而交励耶。若犹未也。则图所以殚厥心者宜何如。业先四民之谓士。必思所以有异于齐民之实。而后立心制行、始不沦于污下。故孟子曰尚志。记曰士先志。即宋陆九渊讲喻义喻利。亦谓所喻由其所习。所习由其所志。志之不立、为士之基已隳。纵记问广洽。文藻华赡。正昔人所讥为虽有文采而不可近者也。然则士可不自植其本欤。而师儒之教、又可弗急其先务欤。夫治世不弛武备。凡以制治保邦于永久也。今直省营制。非不勾稽有册。简阅有规。校练有期。侵冒有禁矣。然保无有习为具文、未能实力举行者乎。其何以副朕固圉卫民之意。夫士不练。不可以程勇。器不精。不可以言备。然则弧矢戈矛之用。与夫坐作进退疏数之节。司戎政者、可勿时时加意欤。移风易俗。吏治之最也。导民以爱敬。则忠顺可移。驯民以敬恭。则诟谇不作。诱掖有术。不难引中人而纳于君子之涂。朕治天下。恒以正人心、厚风俗为切务。故擢孝廉方正。崇忠孝节义。旌义门。奖还金。举凡裨补风化之事。靡不激劝嘉与、以树风声。兹遐迩民俗、其悉淳欤。大小臣工。何以赞朕振兴民行之政也耶。大抵寮采矢公诚。则有以倡棫朴菁莪之化。胶庠敦礼教。则有以储股肱耳目之才。军政修明。则生民安堵。风俗淳厚。则众志成城。所谓清和咸理。成万年有道之长者此也。尔多士其悉抒所蕴以对。朕将亲览焉　　

○以通政使司左参议徐杞、署陕西甘肃布政使司布政使。仍办理噶斯军需事务　　

○裁湖北归州属南逻巡检一员。牛口巡检一员。兴山县属高鸡寨巡检一员。长阳县属蹇家园巡检一员。从升任湖北巡抚王士俊请也　　

○旌表烈女、河南邓州张崇德聘妻牛氏。江苏盐城县赵树仪聘妻王氏。湖北汉阳县李邦有聘妻俞氏。黄陂县李端聘妻黄氏。俱未婚夫殒。矢志捐躯。各给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十九



大清世宗敬天昌运建中表正文武英明宽仁信毅大孝至诚宪皇帝实录卷之一百三十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。夏四月。壬子朔。享太庙。上亲诣行礼　　

○谕内阁。今日诸臣进殿试卷。朕阅至第五本。字画端楷。策内公忠体国一条云。僚采之际、善则相劝。过则相规。无诈无虞。必诚必信。则同官一体也。内外亦一体也。广而至于百司庶职。何莫非臂指手足相关数语。极为恳摰。颇得古大臣之风。因拔置一甲三名。及拆号、乃大学士张廷玉之子张若霭。朕心深为嘉悦。盖大臣子弟、能知忠君爱国之心。异日必能为国家抒诚宣力。大学士张英。立朝数十年。清忠和厚。终始不渝。张廷玉朝夕在朕左右。勤劳翊赞。时时以尧舜期朕。朕亦以皋夔期之。张若霭禀承家教。兼之世德所钟。故能若此。因遣人往谕张廷玉。使知朕实出至公。非以大臣之子、而有意甄拔。乃张廷玉进见。再三恳辞。以为天下人才众多。三年大比。莫不望为鼎甲。臣蒙恩现居政府。而臣子张若霭、登一甲三名。占寒士之先。于心实有不安。傥蒙皇恩、名列二甲。已为荣幸。朕以伊家忠荩积德。有此佳子弟、中一鼎甲。亦人所共服。何必逊让。张廷玉跪奏云。皇上至公。以臣子一日之长。蒙拔鼎甲。但臣家已备沐恩荣。臣愿让与天下寒士。求皇上怜臣愚衷。若君恩祖德。佑庇臣子。留其福分。以为将来上进之阶。更为美事。陈奏之时、情词恳至。朕不得不勉从其请。著将张若霭、改为二甲一名。以表大臣谦谨之诚。并昭国家制科盛事。令普天下士子共知之　　

○又谕。任启运、授为翰林。在阿哥书房行走。于开泰、焦以敬、吴超、桑调元、李光型、刘学祖。著赐进士。补入殿试榜　　

○奉命查勘浙江海塘内大臣海望等奏言、查浙省江海情形。其门户有三。省城东南、龛、赭两山之间。名曰南大亹。禅机、河庄两山之间。名曰中小亹。河庄山之北。宁邑海塘之南。名曰北大亹。此三亹之形势也。今南大亹早已淤成平陆。数十年前、水由中小亹出入。后渐徙流北大亹。年来北大亹之桑田庐舍。已成沧海。若欲遏江海之狂澜。仍归中道。恐非人力所能为者。查海宁东南。有尖山耸峙。镇锁海口。其西有小山。俗名塌山。相去百余丈。现今江水大溜。紧贴北塘。直趋尖山。塌山之间。而海潮激塘。护沙日刷。若于尖塌两山之间。俟冬初水落。修建石坝。设法堵塞使江水海潮。仍向外行。则北岸护沙。可望复涨。至于仁宁二邑海塘。自华家衖以东。尖山以西一带塘工。有草塘、条石塘、块石塘不等。内有大学士朱轼、于巡抚任内。修建石塘五百丈。完固无损。又新建之条石塘。尚属整齐。其余草塘、易于朽烂。而石块旧塘、亦易于坍塌。殊非经久奠安之计。似应改建大石塘。庶可垂诸永远。再请于海塘之内。添筑土备塘一道。比之旧塘。再高五六尺。务于今年秋汛以前。上紧趱筑完工。万一风潮泛溢。有此备塘抵御。似可以卫护民生。咸成乐土。得上

□日、所议俱属妥协。著交部。照所奏行。朕思尖塌两山之间。建立石坝。以堵水势。似类挑水坝之意。所见固是。若再于中小亹、开挖引河一道。分江流入海。以减水势。似更有益。从前虽经开挖。旋复壅塞者。皆因惜费省工之故。今若加工开挖。两工并举。更觉妥备。石坝建后、即有涨沙。而石塘亦可渐次改建。以为永久之利。其开挖引河之处。著程元章、会同汪漋、张坦麟等。相度地势。酌量办理　　

○癸丑。上御太和殿。传胪。赐殿试贡士陈倓等三百二十八人。进士及第出身有差　　

○予故杭州将军塔拜、祭葬如例　　

○上幸圆明园　　

○甲寅。谕理藩院。鄂尔多斯郡王查木阳、身为副将军。并不将伊属下精兵派出。且迟延日期。疎脱兵丁。甚属不合。著削去郡王。授为贝勒。发往军前。效力赎罪。贝子齐旺班珠尔罗卜臧、于伊属下派兵时。并不详慎。以致逃回。甚属怠忽。著降二等、授为辅国公　　

○旌表浙江桐乡县烈妇、董大铭妻沈氏。守正拒奸。投缳殒命。给银建坊。入祠致祭如例　　

○乙卯。命吏部尚书嵇曾筠、为文华殿大学士。兼吏部尚书。仍管理江南河道总督事务　　

○调刑部尚书刘于义、为吏部尚书。仍署陕西总督。升左都御史涂天相、为刑部尚书。礼部右侍郎吴襄、为礼部尚书。刑部左侍郎张照、为都察院左都御史。仍兼管顺天府府尹事。左副都御史冯景夏、为刑部左侍郎。内阁学士邓钟岳、为礼部右侍郎。擢光禄寺少卿高起、为兵部右侍郎。升奉天府府尹杨超曾、为总督仓场侍郎。调顺天府府尹焦祈年、为奉天府府尹　　

○丙辰。擢内务府郎中盛安、为太仆寺卿　　

○戊午。谕办理军机大臣等。从来造作言语。煽惑人心者。律有不赦之条。若在军前、造言传播。其罪更重。应照军法、即正典刑。此自古相传之宪典也。数年以来、西北两路用兵。征讨准噶尔。该管大臣官员等、居心怠忽。办事粗疎。号令不严。稽察不密。间有不肖之人、在军营各处。捏造全无影响之谈。或称京师近有某事。或称某营近有某事。一人倡先。众口附和。愚昧之人。不能辨别。信以为实。而该管之大臣官员等、虽心知其非。往往以为难于根究。希图省事。置之不问。遂致若辈肆口流传。全无忌惮。又有从军营回来之人、造作言语。以惑乱在京之听闻。如此等事、不但有妨于公务。亦且大害于人心。不可不严加禁约。著行各路将军。令其详细晓谕该管弁兵、及跟役、买卖人等。嗣后傥有造作浮言者。必将为首之人。究出姓名。奏闻请上

□日。即于本处正法示众。其失于觉察之该管官弁。一并治罪。若能查出参奏。免其议处。至在京造言生事之人。交与步军统领、八旗大臣、五城御史、顺天府、先期晓谕。傥怙恶不悛。即行查拏。从重治罪　　

○又谕。朕从前以侯马兰泰、于去年贼至推河时。领兵截杀。奋勇成功。故将伊调回。留朕左右。令其学习办事。近闻军前人等。俱喧传马兰泰一闻贼至。甚是畏怯。喀尔喀协里台吉孙都布。再四跪请出战。始行遣

往。马兰泰出营、行未二十里即回。朕将此问之马兰泰。据奏系人捏造陷害之语。此事日后自有分晓。马兰泰军前事务、尚未完结。著仍往红郭尔鄂隆地方。督兵操演。效力行走。公丰盛额、不必前去　　

○添设山西大同府同知一员。驻府城。朔平府通判一员驻左云县。应州安东巡检一员。驻口前村。从山西巡抚觉罗石麟请也　　

○移广东遂溪县湛川司巡检。驻东海地方。白鸽寨把总。驻东山汛。从广东总督鄂弥达请也　　

