<!-- { "loadSidebar": true } -->
○丁巳。谕内阁。各省乡试旧例。以巡抚为监临。布政使为提调。道员为副提调。按察使为监试。道员为副监试。朕思藩臬二员。乃通省钱粮刑名之总汇。入场一月有余。将地方公事、沉搁迟延。于官民均为未便。况场务既有道员二人。则科场之事。已有大员料理。不必又用藩臬。从今科始。各省以道员一人为提调官。一人为监试官。永著为例　　

○以内阁学士任兰枝、为浙江乡试正考官。翰林院编修王峻、为副考官。侍读杨炳、为江西乡试正考官、编修徐焕然、为副考官。编修刘统勋、为湖北乡试正考官。检讨张若涵、为副考官　　

○戊午。中元节。遣官祭永陵、福陵、昭陵、昭西陵、孝陵、孝东陵、景陵　　

○云贵广西总督鄂尔泰疏报。都匀各寨苗民、输诚纳赋。编入保甲。下部知之　　

○己未。以左副都御史陈良弼、署镶白旗汉军都统　　

○庚申。云贵广西总督鄂尔泰疏报。滇省广南府城、三月初七日、日丽中天。庆云拥护。自午至酉。万众欢呼。下部知之　　

○改广东广州府理猺同知、为广东理猺军民同知。升府属之连州、为直隶州。兼辖阳山连山二县。从原任广东总督孔毓珣请也　　

○辛酉。广东左翼总兵官谢希贤、缘事革职。升广东虎头门副将李顺、为广东左翼总兵官　　

○壬戌。谕内阁。直省各营缺额马匹。例用朋扣银两买补。自康熙十年、山西、河南、陕西、甘肃、湖广、四川六省营马缺额。以招中茶马拨给。所有朋银、悉行解部。其后四川、湖广、停拨茶马。动朋银买补。陕、甘、晋、豫四省。仍领招中茶马。至康熙四十五年、停止招中。而四省督抚、并未奏请给发朋银。遂致营马凡有倒毙。皆各兵买补。前降谕上□日。令岳钟琪将陕甘二省营马缺额、作何补给之处。定议题覆。现交部议。其山西、河南二省。尚未降上□日。又闻河营马匹。亦系兵丁自行买补。著该部一并查议具奏。寻议、嗣后征巢□刀西藏、并安台回营兵丁。凡实在倒毙马匹。著该管提镇核明咨部。照康熙四十五年、西安甘肃西宁定价。动支朋银、给兵买补足额。其陕甘各营倒毙马匹。并准照直省营马例开报。不得过十分之三。再、山西河南二省。以及河营。每年亦应准报十分之三。山西照陕西马价。河南照该省驿马价。河标照山东营马价。各动支朋银、给兵买补。至定例领马五年。方准免赔。各省应一体遵行。从之　　

○癸亥。赐大学士张廷玉、蒋廷锡第宅各一区。白金千两。赐张廷玉调梅良弼匾额。蒋廷锡钧衡硕辅匾额。　　

○以镶黄旗护军统领色尔璧、署左翼前锋统领　　

○甲子。谕内阁。粤东三面距海各省商民。及外洋番贾。携资置货、往来贸易者甚多。而海风飘发不常。货船或有覆溺。全赖营汛弁兵。极力抢救。使被溺之人、得全躯命。落水之物、不致飘零。此国家设立汛防之本意。不专在于缉捕盗贼已也。乃沿海不肖之弁兵等。利欲薰心。贪图财物。每于商船失风之时。利其所有。乘机抢夺。而救人之事。姑置不问。似此居心行事。更甚于盗贼。其无耻残恶已极。岂国家兵弁忍为之事乎。广东福建二省居多。而他省沿江滨海之营汛。亦所不免。此皆该地方督抚提镇等。不能化导于平时。又不能稽查惩究于事后。以致不肖弁兵等。但有图财贪利之心。而无济困扶危之念也。嗣后若有此等、应作何严定从重治罪之条。使弁兵人等、有所畏惧儆戒。著沿海督抚、各抒己见。议奏到时。九卿再行会同定议。此上

□日颁到之时。著一面定议。一面即行出示。宣谕弁兵等知之　　

○谕户部。向来奉天文职官员。仅有俸银而无俸米。嗣后著照京官之例。各按俸银数目。赏给俸米　　

○添设河南河标营守备二员　　

○云南巡抚沈廷正疏报、寻甸禄丰等三十一州县、开垦雍正六年分田地一千五百七十顷有奇。下部知之　　

○乙丑。以故喀尔喀扎萨克辅国公册凌巴尔子巴木丕尔多尔济、袭爵　　

○丙寅。命各省委署试用人员、在京命往者。照委署职衔、给与俸银　　

○丁卯。正白旗蒙古副都统鄂密、缘事革职。升原任镶白旗护军参领马哈达、为正白旗蒙古副都统　　

○户部议覆。湖广总督迈柱条奏苗疆事宜。一、湖南地方民人、往苗土贸易者。令将所置何物。行户何人。运往何处。预报明地方官。该地方官给与印照注明姓名人数。知会塘汛。验照放行。不得夹带违禁之物。如有官吏兵役、借端需索者。一并查究。一、苗人至民地贸易。请于苗疆分界之地。设立市场。一月以三日为期。互相交易。不得越界出入。乃令该州县、派佐贰官监视。一、苗疆州县。请选择诸苗说服之人、立为苗长。以稽捕缉之事。三年无过。量为奖赏。其有生苗归化者。给以寨长千百户执照。三年无过。亦予奖赏。造册汇报兵部。一、请照川省之例、于苗疆州县、选安分勇敢之土苗。每处用一二十名、充当民壮。以备差遣访缉。仍行文武互相觉察之法。以防勾通推诿等弊。均应如所请。从之　　

○添设山东兖州府督捕同知一员。驻曹县桃源集地方。移原驻桃源集之曹州州同。驻州治从署山东巡抚岳浚请也。　　

○改湖广黄州府属黄陂县、德安府属孝感县、俱隶汉阳府统辖。从湖广总督迈柱请也　　

○戊辰。升河南布政使谢旻、为太常寺卿。仍署河南布政使司布政使　　

○己巳。礼部题、暹罗国王森烈拍、遣使赍奉表文。进贡方物。请照例交送各该处查收。得上□日。暹罗国王遣使远来。贡献方物。具见悃诚。朕念该国远隔海洋。所进方物。赍送不易。欲酌量裁减、以示恩恤远藩之意。但此次贡物。既已赍送前来。难以带回本国。著照往例收纳其常贡土物内。有束香安息香、袈裟布疋等、在内府无须应用。嗣后将此等免其入贡。永著为例。该部详悉行文该国王知之　　

○庚午。以户部员外郎冯祖悦、为陕西乡试正考官。翰林院编修开泰、为副考官。大理寺卿黎致远、为江南乡试正考官。编修李清植、为副考官　　

○署浙江总督性桂疏报。湖州府归安县民王文隆家。育蚕二十七筐。内有九筐。万蚕同织瑞茧一幅。长五尺八寸。宽二尺三寸。实为上瑞。得上□日。朕闻养蚕之家。或聚众蚕于磁瓮之中。面上糊铺一纸。众蚕于纸上盘旋往来如织。纷纶凝结。久而成片。器圆者成圆。器方者成方。既成之后。去其原纸宛似人力织成。以此推之。器小者可成小幅。则器之大者、亦可以成大幅矣。今浙江所进。大抵多由人工造作。如果系万蚕同织而成。必有确实凭据可验。著明白查奏。傥由人工造作。亦将实情具奏。朕每事必期核实。况素性不言祥瑞。岂可稍涉虚罔。至于进茧之人。不过微末乡民。希冀恩赏。非作奸犯科者比。亦不必严讯。以致苦累　　

○辛未。谕兵部。向例武举在本省学习之后。遇有千把总缺出。即在本省、与兵丁一体拔补。伊等希冀得缺。未免开钻营幸进之端。且该管官之秉公拔补与否。亦无从考验。嗣后将随标差操学习之武举等。令该督抚等。看其材枝优娴、晓习营务者。照年满各总例。送部考验。分发别省。遇有千把缺出、即行补授。则人材既可造就。而拔补亦得公平。将此永著为例　　

○谕都察院。凡人臣办事。务须秉公持正。不可存一恐惧好乐之心。若先有恐惧好乐之心。则心既不得其正。事必不能合中。或太过。或不及。皆非中庸之道。所谓中庸者。本日用常行之事。即至当不易之理。而人每多习而不察也。且人臣事君。尤当至诚不欺。若稍存欺心。便是获罪于天。试观大奸大恶之人。天不遽加之显报。必俟其罪恶贯盈。全体败露。然后降之灾殃、以昭著于天下后世。尔等必先问心。若果能不愧幽独。方可质诸大廷广众。遇事又必须审定是非。不可偏执已见、自以为是。如办一事。初信为是者。宁可再加详审。将他事比较。并将他人议论详酌。或有未协之处。必求至是而后行。盖天下自有公是公非。必心无私曲。方能辨别是非。凡被他人所惑。溺爱不明。其为害尚小。盖以人为凭。可冀有时觉悟。傥自身溺爱不明。其为害也更甚。而觉悟体察也尤难。夫心怀偏私。则一己之是非。己不能定。又何能定他人之是非乎。大凡立心行事。必从根本上用力。方能有济。若专务枝叶。虽费尽心思于事无裨。朕办理天下事务。廓然大公。因事制宜。实不预立成见。尔等凡有条奏。如果有益于国计民生。朕自采纳。若预揣朕意。曲为迎合。或袒庇瞻徇。畏首畏尾。不惟于国家政事无补。实难逃朕之洞察。在国法何得宽贷也。总之人情任劳易。任怨难。任怨之事。不独在臣工。即为君者亦然。但存心合乎天理。虽有一二无知之辈、肆为怨谤。久之天下后世、自有公论。尔等果能公忠为国。目下即被小人怨尤。日久自然消释。上天必加垂佑。人主必能体察。尔等敬聆谕上□日。各思奋勉。勿负朕教诲之至意　　

○谕八旗都统等。朕思八旗各佐领下。既有副骁骑校。亦著添放副护军校一员。每月俱加钱粮一两。共给与五两。米石照旧。给与顶带补服。仍著戴翎　　

○调云南鹤丽总兵官苏大有、为贵州古州总兵官。云南开化总兵官南天祥、为云南鹤丽总兵官。以原任福建督标中军副将仇元正、为云南开化总兵官。升云南督标中军副将陈清、为云南曲寻总兵官　　

