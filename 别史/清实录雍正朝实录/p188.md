<!-- { "loadSidebar": true } -->

○甲申。上御经筵。讲毕。赐大学士九卿詹事及讲官等宴　　

○谕内阁。官员有莅民之责。其语言必使人人共晓。然后可以通达民情。而办理无误。是以古者六书之制。必使谐声会意。娴习语音。所以成遵道之风。著同文之治也。朕每引见大小臣工。凡陈奏履历之时。惟有福建广东两省之人。仍系乡音。不可通晓。夫伊等以见登仕籍之人。经赴部演礼之后。其敷奏对扬。尚有不可通晓之语。则赴任他省。又安能于宣读训谕、审断词讼、皆历历清楚。使小民共知而共解乎。官民上下。语言不通。必致吏胥从中代为传述。于是添饰假借。百弊丛生。而事理之贻误者多矣。且此两省之人。其语言既皆不可通晓。不但伊等历任他省、不能深悉下民之情。即伊等身为编氓、亦必不能明白官长之意。是上下之情、捍格不通。其为不便实甚。但语言自幼习成。骤难改易。必徐加训导。庶几历久可通。应令福建广东两省督抚、转饬所属各府州县有司、及教官。遍为传示。多方教导。务期语言明白。使人通晓。不得仍前习为乡音。则伊等将来引见殿陛。奏对可得详明。而出仕他方。民情亦易于通达矣　　

○谕刑部。凡州县正印官、因公出境。遇有即应正法人犯。理宜即令本州县之佐贰官监决其应如何定例之处。著查明议奏。寻议、凡遇决不待时之犯。部文到日、正印官因公出境。即令同城之州同、州判、县丞、主簿等官。会同本城之武职官弁。遵查不停刑日期。代行监决。再查州县内、无佐贰官之处甚多。而吏目典史、官职卑微。不便令其监决。应令该知府于部文到日、即派委府属之同知、通判、经历等官。星速至该州县。亦会同本城之武职官弁。遵查不停刑日期代行监决。著为定例从之　　

○命江西巡抚布兰泰来京。以署江苏巡抚。内阁学士张坦麟、署江西巡抚。内阁侍读学士协办河工事务尹继善、署江苏巡抚　　

○云贵总督鄂尔泰疏报。云南镇沅府、开垦彝田四百三十顷有奇。下部知之　　

○免江南高邮、桃源等七州县、雍正五年分水灾额赋有差　　

○乙酉。谕吏部。州县为亲民之官。地方事务。全资料理。凡有委署印务者。必邻近地方。始能兼顾。向来督抚藩司等、委员署印。每凭一己之私心。而不计道里之远近。此习相沿已久。近日秉公之上司、已将此等陋习涤除。而其余尚有未能尽改者。如常赉、官达之在广东则以韶州府乳源县、令署广州府之花县。又以广州府花县、令署惠州府之海丰县、此皆隔府差委、相去数百里之远者。夫州县一官。钱粮必及时徵收。盗贼必立时缉捕。人命必当时相验。承审案件、必如限完结。若于数百里之外、兼摄印篆。不但顾此失彼。诸务废弛。而吏役奔忙。人犯拖累。种种迟误之处、难以悉数嗣后州县缺出。该上司等、必须选委邻近官员署理。傥正印官、一时不得其人即遴选邻近之贤能佐贰官署理。如系地方要缺。邻近难得其人。则将隔府正印官委署。另委官员、以署该员本县之事。务期人地相宜。而各县公务、又不至于迟误。斯有裨益。傥该上司有市惠徇情、任意委署者。经朕察出。定严加处分　　

○谕湖广督抚等。桑植土司向国栋、保靖土司彭御彬、暴虐不仁。动辄杀戮。且骨肉相残。土民如在水火。朕闻之深加悯恻。既有被害男妇纷纷来归。情愿编入版籍。以免残虐。若拒而不纳。则结怨之土民、必至无遗类矣。朕抚有四海。内地苗疆。皆朕版图。汉土民人。皆朕赤子。偶有一夫不获。皆廑朕怀。况数千里土民。安忍置之度外。今俯顺舆情。俱准改土为流。设官绥辑弹压。其应行审理之旧案。著该督抚、一并审结。但带兵入内官弁等、须仰体朕心。不得杀戮无辜。并晓谕平日奉法之土司。仍各安居乐业。不必疑惧。其土民向被桑植、保靖二土司残虐者。著加意抚恤。去其苛政。务使出水火而登衽席。以副朕除暴安民之意。如有助恶党与。即行剪除。傥归诚向化。皆从宽释。其向国栋、彭御彬、应安插何省、不令失所之处。著该督抚酌量定议。以广朕法外之仁、仍将此晓谕附近土司。咸使悉知朕意　　

○命办大学士事领侍卫内大臣公马尔赛、为武英殿大学士兼吏部尚书　　

○以户部右侍郎傅泰、署广东巡抚。调署广东布政使王謩来京。以广东肇高廉道王士俊、署广东布政使司布政使　　

○丁亥。太宗文皇帝忌辰。遣官祭昭陵　　

○谕诸王大臣等。朕待臣下。至公至平。从无一毫偏向。惟视其人如何耳。如杨文乾、为广东巡抚。石礼哈、与阿克敦、常赉、官达四人、协力朋谋。欲加倾陷。而朕早已洞烛其私。严加申饬。石礼哈、曾面奏杨文乾、与伊不合。恐被中伤。朕谕之曰。尔等四人协力、尚不能害一杨文乾。杨文乾一人之力、独能害尔等乎。后杨文乾具摺陈辩。朕谕此事朕先已洞悉其隐微。何待尔辩。尔今自辩。转觉其小矣。总之满洲、汉军、汉人、朕俱视为一体并无彼此分别。又如迈柱巡抚江西。则按察使积善诬奏之及总督湖广则布政使黄焜诬奏之。朕察二人之狡诈。并加处分。又如李卫为浙江巡抚而黄炳诬奏其云南藩司任内之事。朕亦洞烛其狡诈。又如田文镜为河南巡抚。而蔡珽、李绂、谢济世等。交结党与。极力排陷。后皆败露。自罹重谴。夫迈柱、满洲也。李卫、汉人也。田文镜、杨文乾、汉军也。但能竭忠尽力。则彼挟私倾陷之徒。无论其为满洲、汉军、汉人、皆不得施其狡狯奸谋。则朕之公平无偏可知矣。尔诸王大臣、须存同朝共事之公心。不可略有分别。畛域之私见。每遇一事、惟秉公持正。齐心并力。据理以办之。勿稍存一满汉形迹于胸中。以致事有参差。盖同朝之人。虽地分不同。其所办之事。皆朝廷之事也。何有于满洲、汉人、汉军、蒙古、而生彼此之见哉。国家须满汉协心。文武共济。而后能致治。夫文武不可偏重。而满汉顾可以偏向乎。心无偏向则公。公则未有不和。既公且和。是以百官得其序。万事得其宜。而天下莫不治平矣。人有自患其孤立者。此谬说也。古之所谓孤臣者。其上谗谄蔽明。举朝皆以邪曲害公义。而其人孤忠莫白。故谓之孤。今之人、纵矫然自异。岂得谓举朝无一同志。况朕以公正无私之心、临莅于上。为臣者、果能忠诚自矢。而于上一心一德。虽举朝无同声附和之人。其为不孤也孰大焉。从来上下交而其志同。其要总在一诚。诚之为道。有感必通。尔等以诚来。朕即以诚应。设或尔等不诚。而以诈伪来。亦必不能逃朕之洞鉴也。勉之慎之　　

○免江南海州、清河二州县、雍正五年分水灾额赋有差　　

○戊子。祭大社大稷。上亲诣行礼　　

○上诣恩佑寺行礼毕。幸圆明园　　

○己丑。太祖高皇帝忌辰。遣官祭福陵　　

○谕内阁。世祖皇帝御制人臣儆心录。刻板收贮礼部。著交武英殿。将满汉文、各印千本进呈。其板内字画圈点。有应加修整者。著武英殿人员、校看办理　　

○宗人府疏奏、已革辅国公敬恒公爵。例应降一等授封。今遵上□日以敬恒亲弟云升之长子释迦保、袭为镇国将军。从之　　

○户部议覆。湖广总督迈柱疏言、荆州一府、绵延千有余里。其所属之归州、巴东、兴山、长阳四州县。施州卫。大田所。俱地处山僻。离府窎远。请将归州升为直隶州。裁施州大田二卫所。归并为县。施州卫、所管之施南十五土司、应归县辖。同巴东、兴山、长阳三县。俱隶归州。卫所原设之游击、把总、仍留弹压。其卫守备、千总、守御所千总、俱裁去。设归州州判一员。新县知县一员。典史一员。巡检一员。卫教授改为教谕。其训导应仍旧制。均应如所请。从之。寻定新设县曰恩施　　

○辛卯。调户部左侍郎史贻直、为吏部左侍郎。升通政使王玑、为户部左侍郎　　

○壬辰。谕内阁。凡各衙门事件、交与科道官员稽察者。盖欲其按限归结、不致迟误也。近见科道行查之案。其衙门随便托词回覆。而科道遂不复问情由。是科道之稽察、不过查其遗漏而已。其迟延之故、并未致问。殊非差委科道之本意。嗣后若但以行查塞责。遇有不应迟延之案、该衙门托词回覆。而科道官并不详查、即置之不问者。经朕察出。定将科道一并处分　　

○以江南京口将军金以坦、为镶蓝旗汉军副都统　　

○福建按察使乔学尹、缘事革职。擢福建漳州府知府潘体丰、为福建按察使司按察使　　

○刑部议奏、滁州民贾荣生、殴死无服族弟贾必富。应拟绞监候。安徽巡抚魏廷珍、以贾荣生之母徐氏、年已七十六岁。家无次丁。题请留养。查徐氏见有出继次子贾瑞生、可以养赡。与留养之例不符。该抚所请无庸议。得上□日。贾荣生依拟绞。著监候秋后处决。大臣执法。贵得其平。始无偏轻偏重之弊。克副明刑弼教之意。屡降谕上□日。甚为明晰。今魏廷珍又以不合例之人题请留养。且称与例相符。显系市恩枉法。将魏廷珍交部严察议奏。以为人臣市恩枉法者之戒　　

○山西道御史晏斯盛参奏、八旗巡役。每以查拏僭越。借端肆横。臣乘马入城。并未令人导引。祗因随行一骑。偶然惊突前行。前锋兵丁等。遽将臣拘至营房。及管旗大臣问明。始行放回。似此巡查不实。臣不敢以事涉己身、隐忍缄默。得上□日。凡官员等车马仪从之属。各有等次。从前降上□日申饬者。原以重体统而防僭越。今左翼前锋兵丁等。借端滋扰。混行查拏。甚为多事。若被屈官员、隐忍不言。则此辈益至肆行无忌。晏斯盛据实陈奏。甚属可嘉。著交部议叙。其生事妄行之兵丁。及该管官员等。著交部议处　　

○甲午。升内阁学士缪沅、为工部左侍郎。都察院左副都御史王承烈、为工部右侍郎　　

○升山西大同总兵官祖秉衡、为江南京口将军。陕西定边副将张善。为山西大同总兵官　　

○河南总督田文镜疏报。归德府商邱县、卖面贫人陈怀金、拾获遗金二十四两。全数付还银主王盛立。力辞酬谢。得上□日。朕训诲臣民。惟以正人心、厚风俗为首务。期于薄海内外、去浇漓之习。敦仁让之风。今豫省乡民、不拾遗金者。既有孟津之翟世有。又有商邱之陈怀金。见利思义。暗室无欺。古称难得之事。一时屡见。可见民心淳朴。性善皆同。率教从风。颛蒙更捷。实风俗转移之机会。朕心深为慰悦。陈怀金、著给与九品顶带。赏银五十两。以旌其善　　

