<!-- { "loadSidebar": true } -->
○辛巳。谕内阁。皇五子前往山东阙里。专为文庙祭祀大典。并不与闻地方一事。若有无知生事之人。向皇五子前告状者。著地方官严拏治罪。将此预先通行晓谕沿途官民弁兵人等知悉　　

○升太常寺卿史在甲、为大理寺卿　　

○改江苏江宁府属溧阳县、归镇江府管辖。从署两江总督史贻直请也　　

○壬午。吏部等衙门议覆。宁远大将军岳钟琪、条奏设立边方郡县事宜。一、陕省延安府属榆林、靖边、神木三厅。管辖沿边三十堡。除神木同知所辖东十堡、已改归州县管辖外。其榆林同知所管中十堡。靖边同知所管西十堡。现今夷汉杂居。必须大员弹压。请于榆林地方。设知府一员。照磨一员。即将榆林州同、靖边经历、定边县丞、各改为知县。怀远堡、亦改设知县。四县俱添设典史一员。榆林卫教授、改为府教授。其榆林靖边卫训导、俱改为县学训导。定边怀远二县、请将绥德肤施二县之训导改设。俱归新设之榆林府知府管辖。一、榆林添设府县。足资分理。原设之榆林靖边同知、及波罗州同、威武镇靖巡检、榆林广育仓大使各缺均请裁汰。惟留神木同知一员。以司粮捕。一、榆林道原辖延安绥德鄜州等处。今榆林既改为府。请将神木道、改为延绥道移驻绥德州。管辖延安绥德鄜州等处。其新设之榆林府。并延绥道所属之直隶葭州、吴堡府谷神木等州县。俱改归榆林道管辖。均应如所请。从之　　

○移云南大理府通判、驻所属赵州迷渡地方。裁迷渡巡检缺。添设白崖巡检一员。裁开化府经历缺。添设文山县典史一员。从云贵广西总督鄂尔泰请也　　

○癸未。翁牛特扎萨克多罗达尔汉岱青贝勒厄尔德卜鄂齐尔、因病休致。以其子台吉彭苏克、袭替　　

○予故署户部左侍郎常德寿、祭葬如例　　

○甲申。湖南巡抚赵弘恩疏报。会同总兵官周一德等。抚绥六里红苖地方。安兵设汛。苖众各归诚感戴。纳户输粮。下部知之　　

○乙酉。工部议覆办理陕西宁夏渠工兵部侍郎通智等疏言、本年三月。奉上□日察勘大清汉唐三渠水利事务。查三渠应行修浚之处甚多。惟唐渠为尤甚。宜于今冬备料。明春兴工。其大清渠、汉渠、需用物料。采办全备。至壬子年春间动工补修。应如所请。从之　　

○以故青海扎萨克辅国公达锡班珠尔伯祖子策凌、袭爵　　

○旌表江南上海县烈妇、顾定妻朱氏。逼奸不从。刎颈完节。给银建坊。入祠致祭如例　　

○丙戌。赈山西天镇县旱灾饥民。并免本年分额赋有差　　

○丁亥。谕内阁。各省选拔生员到京。朕俱特派大臣。秉公考试。分别等次进呈。前有湖北应山县生员杨可镜一卷。文理荒疎。经部议照例革去选拔。顷朕闻杨可镜、乃明臣杨涟之元孙。昔顺治四年。杨涟之子杨之易、为江南松江府同知。遭提督吴胜兆之叛。捐躯殉难。忠节凛然。蒙世祖章皇帝之恩。优加赠恤。此即杨可镜之曾祖也。朕思杨涟父子。两世忠义。其后嗣子孙。若稍能自立。品行无亏。虽文艺不工。亦当格外造就。杨可镜准作选拔。赴国子监肄业。仍著礼部带领引见　　

○晋封喀尔喀扎萨克郡王丹津多尔济、为扎萨克和硕亲王　　

○戊子。谕内阁。朕即位之初。清查户部钱粮。始知历年以来。亏空竟至二百五十余万两之多。是时怡贤亲王管理部务。奏称此项亏空。历年已久。若一一根究。责令赔补。则获罪之人甚众。恳请宽免查究。嗣后以本部余平银两。陆续代为完补。数年以来。该部既有补帑之事。是以各省解银交库之时。平银未免稍重。但从前解京银两、到部交纳时。杂费繁多。又有暗中包揽。官吏勒索。种种情弊。此中外所共知者。自怡贤亲王管理三库以来。弊绝风清。各色浮费。悉行禁革。虽余平银两。略觉加添。而较之从前杂费。则减省已多。且怡贤亲王之意。原欲俟亏空弥补全完之后。仍将平银裁减。此亦王屡次陈奏于朕前者。今库中亏空之项、俱已补足。著将辛亥年春拨解部银两。照从前余平之数。减去一半。该部即行文各省巡抚布政使知之。此项银两。大约出自耗羡项下。嗣后著留于本省。以备地方公事之用。若司库官员、有额外多索者。著管理三库之王大臣查参。若外省官员、因此次恩上□日。将解部之项。或有扣克短少等弊。亦著王大臣指参议处　　

○增置福建督标水师营。驻福州南门外之南台。设游击一员。守备一员。千总二员。把总四员。拨督标三营内战守兵共九百名。为水师营兵。从福建总督刘世明请也　　

○和托辉特扎萨克多罗贝勒博贝故。追封郡王。遣官致祭。赏银一千两　　

○旌表浙江兰溪县烈妇、董长美妻吴氏。拒奸不污。投河殒命。给银建坊。入祠致祭如例　　

○己丑。传胪。赐殿试武举齐大勇等一百十八人、武进士及第出身有差　　

○复设四川川北道一员。驻劄保宁府。从四川巡抚宪德请也　　

○庚寅。谕内阁。凡朕降上□日特交事件。该衙门有即行办理者。亦有迟久尚未办理者。总因无专司稽察督催之人。是以迟速不齐。间有耽延。嗣后著于满汉文武大臣内。派出数人。管理钦奉上谕事件。专任稽查督催之责。其满司官、即用议政处办事之员。汉司官、著派出之大臣等拣选委用　　

○裁江南临淮县濠梁驿、滁州滁阳驿、江浦县江淮驿、六合县棠邑驿、丹徒县京口驿、江都县广陵驿、仪徵县水驿、高邮州盂城驿、宝应县安平驿、山阳县淮阴驿、清河县清口驿、宿迁县钟吾驿驿丞各一员。其驿务归各州县管理。复设潜山县青口驿、太湖县小池驿、驿丞各一员。添设南陵县公馆驿、桃源县古城驿、驿丞各一员。从署两江总督史贻直请也　　

○辛卯。以原任北河总督范时绎、为镶蓝旗汉军副都统　　

○复设广东盐运使衙门知事一员。驻劄潮州府。从广东总督郝玉麟请也　　

○裁福建南靖县平南驿龙岩县适中驿、南平县王台驿、将乐县白莲驿、崇安县兴田驿、驿丞各一员。其驿务归各县县丞巡检等员管理。从福建总督刘世明请也　　

○封巴林辅国公桑里达、为多罗郡王　　

○壬辰。署振武将军顺承郡王锡保摺奏。八旗驻防官兵等呈称、营中行走已两年有余。一应巡汛牧放等类。俱习学熟练。情愿仍留驻防。俟大兵凯旋。请不照前例。三年更换等语。理合奏闻。得上□日、此奏甚属可嘉。著照官兵所请行。种地绿旗官兵。仍照旧更换　　

○以故一等侯朱之琏子朱震、袭爵　　

○以故三等精奇尼哈番夏襄元子夏冕、袭职　　

○三等阿思哈尼哈番阿林、缘事革退。以其弟苏尔那、袭替　　

○癸巳。谕议政大臣等。五旗诸王属下公中佐领之缺。在一旗内拣选。易于得人。若止在该王属下拣选。未为允当。嗣后、五旗诸王属下公中佐领缺出。在一旗内如何拣选补授之处。著议政大臣、会同兵部八旗大臣等、详议具奏。寻议、五旗诸王属下之公中佐领缺出。该王属下。若有人去得、品级相当之员。拣选带领引见补授。如不得人。即于该旗大臣官员内。拣选引见补授。庶品级相当。于佐领之事、亦有裨益。从之　　

○解山东布政使孙国玺任。以山东登莱青道孙兰芬、署山东布政使司布政使　　

○甲午。户部议覆原任长芦盐政郑禅宝条奏。一、山东行运散盐地方。逐一确查。除可以整包行运者、照旧每包额重二百二十五斤外。其道路崎岖、车辆难行之处。许分作四包。每包重五十六斤四两。著为定例。一、永利场之赵家坨、请委令富国场大使。房家坨、委令久山镇巡检。各就近管理。再移驻外委一员。拨兵九名。协同巡役缉查。其汀河辛庄二处。亦移驻外委一员。拨兵九名协缉。一、东省十场二县。存贮灶谷八千三百石零。旧无仓廒收贮。又从无动用之处。请归并附近仓廒存贮。其有相隔州县稍远之处。于明春青黄不接时。减价粜卖所卖银两。俟秋成后。照数买交附近州县仓廒收贮。遇有应行赈恤之处。同民户一体赈恤。一、请裁海仓场大使缺、归并西由场管理复设官台场大使一员。将寿光潍县兼管之固堤场、归并官台场管理。一、嗣后经徵全完之场大使、并州县等官。请照地丁钱粮、经徵五万两以下全完之例。督催分司、运同、运判。照直隶知州、知府、督催十万两以下全完之例。盐运使。照布政使督催五十万两全完之例。俱给与纪录一次。以示鼓励。均应如所请。从之　　

○添设船厂四品官五品官六品官各一员。领催八名。管辖原驻兵三百名。从黑龙江将军卓尔海请也　　

大清世宗敬天昌运建中表正文武英明宽仁信毅大孝至诚宪皇帝实录卷之一百



大清世宗敬天昌运建中表正文武英明宽仁信毅大孝至诚宪皇帝实录卷之一百一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。十二月。乙未朔　　

○丙申。以故三等精奇尼哈番德克精厄子伊灵阿、故二等阿思哈尼哈番刘相子永寿、各袭职　　

○丁酉。靖边大将军傅尔丹、自京回北路军营　　

○戊戌。谕兵部。前因口外用兵。哈密为军需往来之地。特准大将军岳钟琪之请。将驻防兵丁口粮盐菜。加恩增给。又准署总督查郎阿之请。将肃镇兵丁折支米豆草束银两。各行增给。总以肃州哈密一带地方。兵马往来。物价未免昂贵。故加恩于常格之外也。今思嘉峪关、在肃州哈密之间。其地苦寒。所需兵粮、皆从肃州转运。事属一体其营汛兵丁折支米豆草束之价。俱著照肃镇之例米豆、每石加银五钱。每草一束、加银一分。其加增之期。亦照肃镇补行给发。以示朕轸恤边兵之至意　　

○旌表烈妇、河南封邱县张伸妻张氏。被强不染。自缢完贞。山西闻喜县郭洪春妻李氏。守正拒奸。被刃殒命。各给银建坊、入祠致祭如例　　

○己亥。升署安徽布政使刘楠、为太常寺卿　　

○工部等衙门遵上□日议奏、直隶河工。关系重大。请设立河道水利总督一员。驻劄天津。令四道厅员、及印河各官。受其节制。一切事务。俱照河东总河例行。其营田事务。仍归直隶总督管理。从之　　

