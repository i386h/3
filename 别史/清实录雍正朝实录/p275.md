<!-- { "loadSidebar": true } -->
○丁酉。盛京工部侍郎陈福寿、缘事降调。升内阁学士对琳、为盛京工部侍郎　　

○以故科尔沁多罗扎萨克图郡王撒胡喇克子沙晋德尔格尔、袭爵　　

○戊戌。谕宗人府。朕叔恭亲王常宁、昔年受皇考友爱深恩。不知感激报效。而因循懒惰。悠忽终身。此中外所共知者。恭亲王身后。皇考因满都护、赋性庸愚。不便将伊承袭。以其弟海善、袭封贝勒。令在内廷行走。教诲施恩。望其成立。以继恭亲王之后。乃伊性情暴戾。行止乖张。口出逆言。心无伦理。种种罪恶。不可殚述。嗣因步军统领托合齐案内。款迹败露。革去贝勒。禁锢在家。未几仍蒙皇考宽宥慈恩。将伊释放。遣往军前效力赎罪。乃伊仍不悛改。辄敢违上□日私回。若论军法宪章。均无可赦。朕念其为恭亲王后裔。委曲全其性命。仍行拘禁。此海善之大概也。从前海善获罪之后。无应袭之人。皇考不得已。而仍用满都护。且加以厚恩。畀以荣宠要职。无非欲其努力向上。改过自新。以延恭亲王之一脉。乃伊下愚不移。转入于阿其那、塞思黑、苏努、保泰等之邪党。私相固结。而不思皇考高厚之鸿慈。其颠倒妄乱。至于如此。及朕即位以来。又复加恩任用。指示开导。以感动其天良。冀收后效。而伊顾恋匪党。狡狯百端。摇惑人心。阻挠国政。且钻营诈伪。行止卑污。其获罪被参之案。不可枚举。朕悉行宽宥而保全之。此满都护之大概也。满都护之弟对青额、庸劣不堪。罔知愧耻。昔在侍卫班联。曾因饮酒沉醉。竟溺于中和殿阶级之上。此众人所共知者。海善之子伦木布、昔蒙皇考深加恩养。令在乾清门侍卫班中行走。训诲矜全。冀其上进。乃皇考升遐之日。万国臣民、如丧考妣。而伦木布、面无悲戚之容。目无涓滴之泪。朕以此知其未具人心矣。是以降上□日、将伊与伊父海善、一同拘禁。今已病故。此对青额、伦木布二人之大概也。朕叔恭亲王之子孙。大抵如此。假使稍有可望成立之人则满都护、屡获重罪之后。朕即可选择而用之矣。祗因不得其人。是以将满都护、姑容曲宥。以至于今。今满都护病故无子。见无可承袭者。朕念吾叔后嗣凋零。再四思维。或择一人袭封贝勒。或赐袭郡王。以继其后。然而得其人、则可以继续先绪。不得其人、则必至废坠家声。且一时勉强袭封。而不克承受。将来获罪被谴。难以保全。非所以成就之也。海善等、即前车之鉴。著宗人府、会同议政大臣、八旗都统、满洲尚书侍郎等。秉公详慎。于恭亲王子孙内。选择可以袭封之人。公同举出。奏闻。请上□日。若果不得其人朕意欲照皇考时。以朕弟淳郡王过继纯亲王为嗣之例。于朕幼弟中。选择一人。封为郡王以继恭亲王之后。如此、则朕叔之王爵、可以长久绵延而伊之亲子孙。各守禄位。易于称职永远同受国家之恩泽。似为有益。亦著会同悉心定议具奏　　

○庚子。宁远大将军岳钟琪疏言、贼夷围困吐鲁番。臣挑选马兵三千名。令张元佐、曹勷、张存孝、统领。于四月二十四日进发。又令颜清如带兵二千名。前赴塔库驻劄。又备兵四千名。令纪成斌统领。前赴陶赖要隘驻劄。傥贼人倾众前来。臣即亲身统领陶赖、及塔库二处驻劄之兵。兼程前往巢□刀戮。惟是回民。若令此时迁移。途中行走不能便捷。三千护御兵丁。首尾亦不能相顾。拟将应援三千马兵内。暂留一千名。驻劄吐鲁番。以为抵御防范。其余二千名马兵。令其回营。如蒙准臣前奏。安设三千兵。驻劄吐鲁番。臣即将驻劄塔库之步兵二千名。令其前往补数。俟我军进击乌鲁木齐之时。再令回民迁移内地。即将此一千兵丁护送。可无劫夺之患。得上□日、应援吐鲁番之举。朕早已降上□日。此奏尚有计算未到之处。今年秋间袭击。是第一善策。至于应援吐鲁番、乃相机不得已之举耳。若但加意筹画于应援之师。而不计及于袭击之举。是舍本而逐末也。且发应援兵丁三千名之外。又令颜清如领兵二千名、驻劄塔库。纪成斌领兵四千名、驻劄陶赖。是已派兵九千。与前请上□日驻兵三千于吐鲁番之奏。大不符合矣。今年原议挑选精兵一万二千名。进击乌鲁木齐。不知此所派应援吐鲁番之九千兵。在此一万二千名兵丁之外乎。抑即在其内乎。此兵平定吐鲁番回营。人马尚可进击乎。况前奏设三大卡伦于要隘之处。安兵三千名。此非大营之精兵乎。今称存营兵丁。尚有万余。足以防御。假若贼人既扰吐鲁番。使我兵前往应援。又以大众侵犯军营。或再如上年之故智。绕过大营。惊扰塔尔那沁。及图呼鲁克等处。则我军之力既分。不识尚可巢□刀杀耶。或但能防御新筑城也。奏摺中总未言及此。甚属疎漏。至于吐鲁番一部落。乃向来甚费商议、置之度外者。即上年遣发弁兵驼只。往彼搬运米粮。亦俱未经奏闻。致生贼人窥伺之心。屡次侵扰。此乃从前办理错误、以致目今有不得不应援之势。今大将军亲在军营。若确见速应救援。便当遣兵迅往。何必迟回审顾。且前次奏称留兵三千名。便可防护吐鲁番。万无一失。今又将吐鲁番应否留兵、及回民应否迁移。何时动身之处。请上□日定夺。前后全不符合。显有推诿之意。朕在数千里之外。岂能洞悉地方情形。与临事机宜。预先一一计算而指示之乎。殊失朕信任倚赖之初心矣。傥见此谕上□日。以为吐鲁番不应移内。勉强顺合朕意。轻率举行。则尤其不可　　

○予故陕西宁夏将军席伯、祭葬。谥襄壮　　

○辛丑。予故直隶古北口提督魏经国、祭葬。谥僖恪　　

○壬寅。谕内阁。今年仲夏以来。京师雨泽愆期。目前甚觉亢旱。朕于宫中斋心虔祷。尚未仰蒙天降甘霖。辗转思维。从来上天之锡福降灾。悉由于人心之感召尚书曰。作善、降之百祥。作不善、降之百殃。古人又曰。福之至也。人自生之。祸之至也。人自成之。盖上天慈爱为心。断无降灾于人之理。其遭值水旱饥馑者。皆由天下人之自取。所当恐惧修省。以凛天戒。若因此而或生怨尤之心。则其获罪更大。而为无忌惮之小人矣。朕深明此理。时刻自儆。切切冀望天下臣民。共修趋吉避凶之道。以承受上天之恩。数年以来。谕之详矣。今兹亢旱之象。或由于朝廷政事之有阙。或由于臣工职业之不修。或由于士民心术之不善。有一于此。皆足以干天和。而致祲沴。傥有无知小人。不察人事感召之故。不知上天垂象之意。狂肆冥顽。敢生怨怼。则乖戾之气。自外生成。上天虽欲宽宥而不可得矣。朕兢兢戒惧。夙夜靡宁。再四推求。欲得致旱之由。急行改易。凡属臣工。均当抚躬自思。何处不能称职。何事应当获谴。一一省察而悛改之。至为士为民者。虽无治人理事之权。而举念之纯疵。居心之善恶。天高听卑。实垂照鉴。苟无自作之孽。必不遭难逭之条。总在吾君臣士庶、各自扪心。省愆思过。勿推于他人而存自恕之念。勿诿诸气数而忘儆惕之心。则和气致祥。时雨甘霖必仰邀上天之恩赐。勉之勉之。著将此上□日、通行晓谕在京官弁兵民人等。咸使知悉。其近京省分。若有缺雨之处。著一体宣示　　

○又谕。赌博之事。败坏品行。荡废家赀。其为害于人心风俗者。不可悉数。欲杜此恶习。则赌具之禁。自不可以不严。朕为此拳拳训饬。至再至三。凡地方大吏有司、有教养斯民之责者。皆当仰体朕心。奉行唯谨。不当视为具文也。京师户口繁多。五方杂处。年来稽查严密。不肖之徒。颇知歛迹。至于外省之稽查。较京师为易。而督抚以至守令。奉行不力。闻省会之地。有公然制造赌具。列诸市肆。而不知畏惧者。百姓之藐法若此。则大小官吏。能辞溺职之罪乎。步军统领衙门。屡次拏获私卖赌具之人。供称贩自外省地方。则外省之疎忽废弛。显有证据矣。赌博难禁。而造卖赌具之禁、尚属易行之事。前年定例。凡失察造卖赌具之知县。照溺职例革职。知府革职留任。督抚司道等官、各降一级留任。著该部将朕此上□日、再行宣谕。傥嗣后有犯者。必照定例处分。不稍宽贷　　

○予故云南临元总兵官魏翥国、祭葬如例　　

○癸卯。谕内阁。仲夏以来。京师亢旱。雨泽愆期。朕心焦劳。无时或释。因思刑狱、上关天和。法司衙门。此时尤当加意。除重罪监候处决人犯、不应宽释外。凡有牵连待质。及候审候结轻罪之人。将来拟罪。不至于死。而羁禁在监者。著刑部堂官。逐一速查。应完结者、即行完结。应保释者。即行保释。俟处暑后再行审明结案。八旗高墙拘禁人犯。著该旗大臣。亦照此速行办理。毋得稽迟。至于枷号人犯。除情重罪大。奉上□日永远枷示者不宥外。其有限期未满枷号之犯。著照旧例。暂行保释。于处暑后补枷。以满期限。刑部、八旗、顺天府、五城御史、可一体遵行　　

○添设贵州安顺府同知一员。驻郎岱。从云贵广西总督鄂尔泰请也　　

○署直隶总督唐执玉疏报、霸州、大城等十四州县、开垦雍正八年分田地、一百七十顷有奇。下部知之　　

○乙巳。谕内阁。每年伏暑之时。停讼停徵。久有成例。况今年五六月以来。直隶山东、河南等省。雨泽愆期。甚觉亢旱。尤宜宁人息事。感召天和。或恐庸劣有司。不遵定例。妄滋扰累。著该督抚通行申饬。时加访察如有生事扰民者。即行题参。从重议处　　

