<!-- { "loadSidebar": true } -->
○丙寅。谕内阁。尚书舜典云、钦哉钦哉。惟刑之恤哉。朱子曰。所谓钦恤者。欲其详审曲直。令有罪者不得免。而无罪者不滥刑也。吾弟怡贤亲王尝奏朕云、今法司衙门、凡有审问事件。并不究其情之虚实。动以夹讯。夫听断之下。求之于辞气耳目以察其情。设诚以待之。据理以鞫之。未有不得其实者。何庸夹讯。傥有证佐确据。情罪显著。而本犯犹狡狯不以实供。则不得已而用刑。若并不详鞫其情。而概用重刑严讯。三木之下。何求不得。此重案之未免有冤抑牵累也。吾弟之言如此。是以八年以来。凡朕交王承审数十件繁难大案皆以诚敬用心。以情理感格。简孚阅实。愚顽自将罪犯、委曲招吐。从未曾夹讯榜楚一人。而诸案情罪。无不允当。吾弟之存心忠厚如此。今外省有司、既不能听辨五辞。无明决折狱之才。每遇重大案件。至期限将满之时。虑及处分。则连用重刑。该犯欲缓须臾之命。凡官吏讯问之语。靡不承认。遂据其供招。锻炼成狱。且凡遇命盗案件。其中牵连之人。有司亦明知其无辜。而欲为开释。恐致上司之翻驳。遂有非夹讯不能归结之论。夫欲保全一己之功名。弥缝上司之查驳。无论情之虚实。罪之轻重。輙用三木以讯。每致未结而有刑毙之人。此其居心尚可问乎。吾弟怡贤亲王、存心仁恕。固不待言。而其本怀、总不欲使天下有一冤抑之人。俾国家受滥刑之议。此其忠君爱国之心。出于诚恳笃挚。是以凡有听断。归乎至当。能使群议帖服。刑章式叙也。今吾弟薨逝之后。凡启灵大祀之日。上天必赐以清和景象。而群工黎庶、各致其哀慕深情。天之报吾弟、亦云厚矣。吾弟嘉谟入告之事。不可胜数。偶因戒饬问官轻用三木一节。将吾弟敷奏之言。宣示于众。且布告各省有司。令咸以吾弟怡贤亲王之听讼居心。奉为按鞫之规范。则明慎用刑。庶几咸中有庆矣。著凡掌刑名衙门。将此谕刊榜。永示于堂署　　

○丁卯。谕内阁。江宁织造郎中隋赫德具摺奏称。本年六月初一日。日食之期。江宁地方。先期阴雨。至午后则天色晴明。万物共见。日光无亏。地方咸以为瑞。特行奏贺等语。朕彼时即批谕切责隋赫德。此并非尔职掌应奏之事。且以识见庸鄙之人。而轻言天象。尤属诞妄。又山西巡抚觉罗石麟、奏称太原等处。浓云密雨。日食不见。朕亦降上□日切加申饬矣。从来天象之灾祥。由于人事之得失。若上天嘉佑而示以休徵。盖欲人之知所黾勉。永保令善于勿替也。若上天谴责而示以咎徵。盖欲人之知所恐惧。痛加修省于将来也。凡为人者。受天嘉佑。而或骄矜纵肆。怠惰前修。则将转福为灾矣。受天谴责。而或戒慎悚惕。省改前愆。则将化灾为福矣。此天人感应呼吸相通之理。朕所日日训示天下臣民者。况天之锡福降灾。即如人君之赏罚也。凡为臣者。受赏一次。则终身当有奋勉感激之心。受罚一次。则终身当有儆惕抱愧之意。安有过后即淡漠置之。俟再有赏罚之时、而复知感惧者乎。雍正八年六月初一日之日食。乃上天垂象以示儆。所当永远敬畏。勿忘兢业之心。讵可以偶尔观瞻之不显。而遂夸张以称贺乎。山西地方。偶值阴雨。不可以概天下。至隋赫德所称江南日光、不见亏缺。朕推求其故。盖日光外向。过午之后。已是渐次复圆之时。所亏止二三分。是以不显亏缺之象。昔年遇日食四五分之时。日光照耀。难以仰视。皇考亲率朕同诸兄弟在乾清宫。用千里镜、四周用夹纸遮蔽日光。然后看出考验所亏分数。此朕身经试验者。若果亏蚀不及分数。则系钦天监推算之误。又岂可因此而怠忽天戒。稍存纵肆之心乎。康熙三十六年二月初一日日食。是时我皇考降上□日。日食虽人可预算。然自古帝王。皆因此而戒惧。盖所以敬天变、修人事也。若庸主则诿诸气数矣。去年水潦地震。今又日食。意必阴盛所致。岂可谓无与人事乎。可谕九卿。如有人事应修改者。悉行奏闻。皇考敬天之心、诚切如此。是以上天眷佑。本年即成荡平噶尔丹之大功。边方宁谧。中外欢腾。此即转灾为福之明徵也。又康熙五十八年正月初一日日食。皇考在宫。敬谨齐肃。特命朕同诸皇子、赴礼部衙门。虔诚礼拜。是日阴云微雪。未曾显见。皇考谕廷臣曰。京师虽未曾见。别省无云之处。必有见者。况日值三始。人事不可不谨。或有缺失之处。诸臣应商酌确议。此皆我皇考之垂训子孙臣民者。今见外省臣工中。有因今年日食不显而生欣喜之心为庆贺之奏者。甚属非理。大违朕心。特谆切宣谕。俾中外臣民共知之　　

○旌表湖北彝陵州烈妇、毛秉德妻周氏。遇贼守节。投岩殒身。给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之九十五



大清世宗敬天昌运建中表正文武英明宽仁信毅大孝至诚宪皇帝实录卷之九十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。秋七月。戊辰朔。享太庙。遣裕亲王广禄行礼　　

○己巳。升光禄寺卿史在甲、为太常寺卿　　

○以正白旗护军统领魏腊、署正蓝旗蒙古都统　　

○庚午。上亲诣怡贤亲王殡所奠酒　　

○谕内阁。怡贤亲王月祭。著行至明岁八月举殡时。明岁周年。及举殡前期。俱照大祭礼、读文致祭。三年后。每岁俱行常祭礼。此系特恩。后不为例　　

○辛未。予故湖北巡抚费金吾、祭葬如例　　

○壬申。谕八旗武职大臣等。武艺者、乃满洲之本务。八旗大臣、有管辖兵丁之责。理宜操练武艺。习劳苦。耐寒暑。以及疾趋超距扑跌等技。留心谙习。近观大臣官员侍卫等值班。俱不亲佩腰刀。一味偷安。又不操练服习劳苦。傥遇紧要处。不能争先。独使兵丁前进乎。抑停留等待乎。且至彼时、力不能支。即怀奋勇之心。亦属无用。安能使兵丁克称精锐乎。从前皇考每岁行围。令众人学习技勇。服习劳苦。及朕即位。仰思皇考付托之重。八年以来。励精图治。未及巡幸郊外。而武职大臣侍卫官员兵丁、技力亦渐不如前。不可不急为整饬。嗣后八旗武职人员、及各省驻防之武职人员、年未至五十五岁者。勒限半年。令各奋力学习一切技勇。若仍有自图安逸、不肯学习者。或经朕调来引见。或经朕行幸时查出。必重加惩治责革。照违上□日例治罪。如有学而不能者。准其告退　　

○大学士等议覆。宁远大将军岳钟琪、遵上□日议奏、派出牧马之鄂尔多斯青海蒙古兵一千名。请于今年调赴军营。应如所请。从之　　

○改湖南永州府清军同知、为理猺同知。移驻江华县。添设道州、江华县游击千总各一员。宁远县、永明县守备各一员。道州、江华、宁远、永明之紧要各汛。千总二员。把总八员。百队十六员。募添分汛兵丁共三百名。从湖广总督迈柱请也　　

○癸酉。谕兵部。旧例、武弁给与亲丁名粮。以为养赡仆从家口之需。前朕闻弁员等离任时。即将随丁名粮、召募补足。而接任之员陆续候缺。每至数载、不得养赡之资。甚为艰窘。已特降谕上□日。嗣后武弁去任者。将所有名粮、不必募补。留与接任之员。俾其得沾余润。此无非体恤贫员。给与养廉。以免扣克虚冒。苦累兵丁之弊也。近闻武弁等、若有升迁事故者。于该员离任之日。即将随丁名粮。按数开除。其住支银米。归作截旷项下、汇报充饷。俟新任之员到日。方许申报起支。朕思署事之员。不无往来车马食用之费。且各营署事。多系部发候补试用之人。并无俸薪等项。应为筹画养赡之道。嗣后武弁去任之时。其亲丁名粮。照旧存留。不必归入截旷项下。其署事之员。若系候补试用者。准其全行支给、以作养廉。若系现任之员兼理者。准其支给一半。将一半留在本营。以为修葺衙署、添补器用之费。即交该营守备存贮。如有动用之处。每季造册、申报该上司查核。著各直省一体遵行　　

○理藩院参奏巴林扎萨克多罗郡王林穆布、每日酗酒纵饮。将护卫大受、乘醉擅杀烧毁。残忍滥恶。请革退王爵。解京圈禁。从之　　

○四川巡抚宪德疏报。建昌所属木里喇嘛。率众归诚。恳附版籍。下部知之　　

