<!-- { "loadSidebar": true } -->
○庚子。孝惠章皇后忌辰。遣官祭孝东陵　　

○以故和托辉特扎萨克多罗贝勒博贝子班第、袭爵　　

○辛丑。湖广提督岳超龙疏报、镇筸镇所属地良坡等处。于万寿节。祥云五色。捧绕日轮。光华四射。历午未申三时。下部知之　　

○敕封直隶滹沱河神、为长源永济滹沱河神　　

○安南国王黎维祹、遣陪臣丁辅益等、奉表谢恩。进贡方物。宴赉如例　　

○壬寅。调镶红旗蒙古副都统阿鲁、为正蓝旗满洲副都统。升署正红旗满洲副都统索林、为镶红旗蒙古副都统　　

○以浙江平阳副将冯吉品、署福建福宁总兵官　　

○宁远大将军岳钟琪、自京回西路军营　　

○云贵总督鄂尔泰题、云南普洱府车里土司宣慰使。刀召金保故。其子年幼。请以其弟刀细闷纳抚孤协理。下部知之　　

○予故户部侍郎管三库事务噶尔泰、祭葬如例　　

○旌表河南信阳州烈妇、刘卜世妻杨氏。守正拒奸。投缳毕命。给银建坊、入祠致祭如例　　

○甲辰。谕户部。今年江南河东等省、间有被水州县。已降上□日发粟蠲租。并令该督抚加意抚恤。但至明□山戊示□春间青黄不接之时。恐不无借资邻省、买米减粜之事。湖南湖北二省、向来积谷甚多。正在预筹出陈易新之法。而今年又复丰收。谷价大减。恐民间出粜维艰。朕特思酌盈剂虚之道。著将从前商捐、及耗羡银两、存贮楚省藩库者。动支五万两。遴选贤员。分往所属丰收价平之处。籴买新谷。暂行收贮。俟邻省需米平粜。即令委员来楚。照楚省原买价值、先尽仓贮之谷、交买运回。以济民食。仍将新谷补仓价银还项。如此、则邻省无贵籴之虞。而楚省又得出陈之益。事属两便。傥邻省可以不用。则仍留楚省。于青黄不接之时、照价平粜。于民亦属有济。著该督抚遵谕料理。并移会邻省知之　　

○丙午。以和硕端柔公主、下嫁齐墨特多尔济。授为和硕额驸　　

○丁未。以正蓝旗参领达尔济、署本旗满洲副都统。正红旗护军参领伊克寿、署镶蓝旗满洲副都统　　

○礼部议覆。四川巡抚宪德疏言、四川省城内、原设成都华阳两县。康熙八年间。将华阳归并成都。今因土广人稠。复经分设。实与他处一县分为两县者有别。又系省会首邑。请照中学之例。□山戊示□科两试。每县各取进文童十二名。□山戊示□试武童。每县各取进十二名。应如所请。从之　　

○戊申。以镶蓝旗护军参领胡琳、署正红旗满洲副都统　　

○庚戌。谕内阁。今年直隶近河地方。虽有被水一二处。而其余州县。俱各十分收获。何以京城及通州米价、皆至昂贵。著大学士询问九卿。现今直属米价若干。将所知逐一开明。并将如何使京城及各处米石价平之处。详议具奏。寻议、目今米价。较春间俱属浮贵。五城各厂。买米人多。每至拥挤。请于每城暨通州、各添一厂。将成色米石、广为减粜。至城内八旗、及通州左右两翼米局。系收买之好米。请照春间市价、量加五六分粜卖。如从前价值稍浮。请照现议价值发卖。并行令步军统领、顺天府府尹、严查窝囤之弊。又定例每年春季。以二月给俸米。三月放甲米。今请于辛亥年春季俸甲米。各先期一月支放。秋季亦照此例。其各处卖米之钱。请照户部从前所奏。于每月兵饷内、量加支放。俾米价钱价。俱各疏通。至于成色米石价值既贱。尤便民间。应随时发粜。不必拘定米数。俟米价既平。应停之时。户部再行奏闻。从之　　

○礼部议覆。四川巡抚宪德疏言、茂州羌民。久列版图。载粮入册。与齐民无异。请照例与汉民一体应试。科举出贡。卷面不必分别汉羌额数。凭文去取。以广乐。育鼓励之意。应如所请。从之　　

○又议覆。四川巡抚宪德疏言、渠县已故知县王质、从征讨贼。建绩致身。请照例立传设牌。从祀昭忠寺。应如所请。从之　　

○辛亥。调云南布政使葛森、为贵州布政使司布政使。升云南按察使常安、为云南布政使司布政使。云南驿盐道冯光裕、为云南按察使司按察使　　

○科尔沁扎萨克图郡王撒胡喇克故。遣官致祭　　

○癸丑。命大学士朱轼、兼管兵部尚书事　　

○以吏部左侍郎刘于义、为直隶河道水利总督。内阁学士徐湛恩、协办河道事务　　

○陕西西安左翼汉军副都统陈良栋、缘事降调。调正红旗汉军副都统朱国极、为陕西西安左翼汉军副都统　　

○刑部等衙门会议。吕留良、身列本朝子衿。妄附前代仪宾之裔。追思旧国。诋毁朝章。造作恶言。妄行记撰。猖狂悖乱。罪恶滔天。甚至敢将圣祖仁皇帝诬蔑指斥。悖逆已极。臣等莫不切齿痛心。允宜按律定罪。显加诛灭。以扶人纪。以绝乱源。吕留良、应锉尸枭示。财产入官。伊子吕葆中、曾叨仕籍。世恶相济。前此一念和尚谋叛案内。连及吕葆中。逆迹彰著。亦应锉尸枭示。吕毅中、应拟斩立决。伊子孙、并兄弟伯叔兄弟之子、及女妻妾姊妹、子之妻妾、应行文该督。查明按律完结。并行知各省府州县。将大逆吕留良所著文集、诗集、日记、及他书已经刊刷、及抄录者。于文到日。出示遍谕。勒限一年。尽行焚毁。得上□日。吕留良怀悖逆不臣之心。假托先儒糟粕余论。欺世盗名。以致人心陷溺。为其迷惑已久。愚昧之徒。称为夫子。几谓其驾乎程朱之上。甚至奉祀书院以尊崇之。今其逆谋秽行。无不败露。天下焉有丧灭伦常。犹得托名于理学之林、而著作尚有可取者乎。今内外臣工等、合词陈奏。朕思吕留良之罪。从前谕上□日甚明。在天理国法万无可宽。然天下至广。读书之人至多。或者千万人中。尚有其人。谓吕留良之罪、不至于极典者。朕慎重刑罚。诛奸锄叛。必合乎人心之大公。以昭与众弃之之义。至其所著书籍。臣工等奏请焚毁。复思吕留良、不过盗袭古人之绪余。以肆其狂诞空浮之论。有识见者。固不待言。即当日被其愚惑者。今亦自然窥其底里而嗤笑之也。况其人品心术若此。其言更何可取。今若焚灭其迹。假使毁弃不尽。则事属空文。倘毁弃尽绝。则将来未见其书者。转疑伊之著述、实能阐发圣贤精蕴。而惜其不可复得也。即吕留良书籍中、有大逆不道之语。伏思我圣祖仁皇帝圣德神功。际天蟠地。如日月之照临宇宙。万古为昭。岂吕留良所能亏蔽于万一乎。著将廷臣所议。行文直省学政。遍行询问各学生监等。应否照议、将吕留良吕葆中锉尸枭示。伊子吕毅中斩决。其所著文集诗集日记、及他书已经刊刻刷印暨钞录者。尽行燔毁之处。著秉公据实。作速取具该生监等结状具奏。其有独抒己见者。令其自行具呈。该学政一并具奏。不可阻挠隐匿。俟具奏到日。再降谕上□日　　

○添设甘肃张掖县驿丞一员。驻劄沙河。兼管沙河抚夷二驿。高台县驿丞一员。驻劄盐池。兼管盐池双井二驿。改凉州平城驿兼管之通远驿务、归平番县管理。从甘肃巡抚许容请也　　

○敕封广东徐闻县庙神、为英佑骁骑将军之神　　

○免直隶蔚州蔚县二州县、本年分水灾额赋有差　　

○乙卯。以镶蓝旗蒙古副都统敦巴、署镶红旗护军统领　　

○调直隶天津都统拉锡回京。以正蓝旗满洲副都统阿鲁、署直隶天津都统　　

○护理宁远大将军印务纪成斌奏报、准噶尔贼人。乘我西路军营不备。倾其丑类二万余众。犯阔舍图卡伦。盗赶驼马。总兵官樊廷、率副将冶大雄等。领兵二千。转战七昼夜。救出两处卡伦官兵。会合总兵官张元佐等、击杀贼兵。不计其数。将马驼牲畜。悉行夺回。得上□日。所奏逆夷盗赶驼马情形。大学士等、可传谕靖边大将军傅尔丹、参赞陈泰、苏图、令其行文副将军巴赛等。驻牧和博克萨里之逆夷。或遣贼众、至北路卡伦偷盗驼马。亦未可定。宜小心防范。不可疎忽。亦不得闻信矜张。务宜镇静严密。万全无弊。傅尔丹等、亦速驰赴军营。斟酌妥办　　

○四川巡抚宪德疏言、川省回民、感激天恩。集众诵经。恭祝万寿。得上□日。数年以来。凡内外臣民等。感戴朕恩。有欲建立碑亭。及开设经坛。以申颂祝者。皆已严行禁止。并令大臣官员、殚竭诚意。屏绝虚文。晓谕所属士庶兵丁等、一体遵奉。屡降谕上□日甚明。川省回民集众诵经。该抚不行禁止。转为代题。甚属不合。著严饬行。并晓谕众回民知之　　

○赈江南寿州凤阳等十州县、凤阳长淮二卫、水灾饥民　　

○丁巳。谕大学士等。大将军岳钟琪、从西安由肃州前赴军营。途中有调拨兵丁、办理军务之处。须用印信行文。前所颁宁远大将军印信。留在军营。今特将抚远大将军之印遣员赍送。交与大将军岳钟琪领受。大将军未到军营以前。一切行文。俱用抚远大将军印。既到军营以后。仍用宁远大将军印。将抚远大将军印缴回。并著大将军岳钟琪接到谕上□日印信之日。通行所属知之　　

○又谕。凉州驻防满洲兵丁一千名著右翼前锋统领宗室哈尔吉、原任都统鄂善、带领前往肃州。再著西安将军秦布、在西安驻防满洲兵丁内。挑选一千名。交与副都统僧保、张正文、带领前往凉州驻劄。再拨凉州绿旗兵丁一千名。令山西太原总兵王绪级、驰驿前往。带领赴肃州。太原总兵印务、著宣化总兵李如柏署理。宣化总兵印务、著三屯营副将高弘棨署理固原提标兵丁。或拨一千名。或二千名。令大将军岳钟琪、酌量调拨。京营副将张存孝、著加总兵衔。驰驿前往肃州。听大将军委署统理宁夏将军印务著刑部侍郎常赉署理。宁夏兵丁。著预备一千名。俟有调拨之处。著副都统卓鼐统领前往。此各路所派弁兵。及统领之员。俱听大将军岳钟琪调度节制。其办理军需署肃州总兵印务马会伯、亦听大将军派委。张存孝、著赏内库银二千两。僧保、张正文、卓鼐、王绪级、各赏银一千两。其调拨西安、凉州、满洲及固原提标、凉州镇标各官弁。照例赏给二年俸银。马兵每名赏银三十两。步兵每名赏银二十两。宁夏官兵、若有调拨之处。亦照例赏给　　

