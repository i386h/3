<!-- { "loadSidebar": true } -->
○丙申。刑部议奏。参革河南学臣俞鸿图、受贿营私。应拟斩立决。得上□日、俞鸿图、著即处斩。学政科场乃国家兴贤育才之要政。关系重大。十余年来。各省试官。不闻有婪赃败检之劣迹。朕心颇喜。以为试事渐次肃清。今观俞鸿图赃私累万。则各省学政之果否澄清。朕皆不敢深信矣。盖学政与督抚、同在一省。学政之优劣。督抚未有不深知者。祇因督抚有所请托分润。代为隐瞒。朕复何从而知之。嗣后、各省若有考试不公。徇情纳贿者。经朕访闻。除将学臣从重治罪外。该督抚亦必照溺职例、严加处分　　

○礼部议覆提督贵州学政晏斯盛疏言、南笼府属永丰州。久经建治设学。请将土籍文童生。岁科各取进四名。又黎平府之古州。虽未设学。而苗民繁庶。颇知向学。请择其文理明顺者。量取一二名。附入府学苗童之后。以示鼓励。均应如所请。从之　　

○赈济江西新淦等五县、水灾饥民　　

○丁酉。谕内阁。据提督顺天学政吴应棻奏称、前经摺奏八旗岁考不到生员一事。原为清查规避起见。但恐旗人借端苛索。高下其手。或现在京师。亦混称驻防随任。或已经考过。仍不放回原处。仰恳敕下八旗。转行申饬。秉公稽查等语。吴应棻原奏。本以杜规避之端。而旗人或借此生事。亦未可定。著各该都统、转饬参领佐领。秉公稽查。有徇情朦混、及需索苦累等事。该都统即行纠参　　

○移湖南镇筸镇属池河营守备。驻新寨。并添设把总一员。兵二百名。其新寨小汛弁兵。移驻池河营。从署湖南巡抚钟保请也　　

○旌表烈妇、直隶涿州范文明妻刘氏。矢志殉夫。投缳殒命。江苏吴江县张树勋妻赵氏。夫仁服阕。仰药捐躯。浙江海宁县顾廷芳妻朱氏。遇暴不辱。赴水全贞。安徽桐城县唐云仙妻王氏。河南浚县郭太曾妻寇氏。俱强奸不从。自缢完节。河南汝州刘得贤妻萧氏。贵州平远州刘起沛妻孟氏。俱守正拒奸。被刃殒命。烈女、江苏江阴县陆绳武聘妻夏氏。杨安基聘妻孙氏。宿迁县臧高飞聘妻高氏。邳州陈天琚聘妻王氏。湖北汉阳县陈御兆聘妻胡氏。河南祥符县田登路聘妻张氏。虞城县耿曰璞聘妻薛氏。滑县李大小聘妻赵氏。俱未婚夫殒。闻讣投缳。各给银建坊。入祠致祭如例　　

○戊戌。升都察院左都御史徐本、为工部尚书　　

○兵部议覆山西巡抚署理提督印务觉罗石麟疏言、大同镇属标营。向因地当边隘。额设兵数原多。嗣于雍正九年。复议添兵五千名。旧设者、或操防有余。新增者、或无需调遣。自宜因时随地。酌量议裁。查大同镇四营、应裁兵一千名。杀虎协、裁千总二员。把总四员。兵四百名。朔平营、裁参将一员。守备一员。千总一员。把总三员。兵七百三名。改设都司一员。茹越营、裁守备一员。兵九十名。改设把总一员。阳方口、裁守备一员。兵一百三十名。改设把总一员。其破鲁堡、把总一员。兵七十九员。贾家堡、把总一员。兵四十五名。永兴堡、把总一员。兵六十七名。车道场、把总一员。兵三十九名。宁武营、兵一百三十一名。偏关营、兵一百五十九名。老营营、兵一百三十三名。保德营、兵二十四名。均应裁汰。应如所请。从之　　

○刑部议覆。参革河南学政俞鸿图、婪赃累万。伊父户部侍郎俞兆晟、平日不能教子。及家人曹楷、来往京中会银。而俞兆晟懵然罔觉。应降二级调用。得上□日、俞兆晟向来品行不端。与李维钧结为姻亲。又依附年羹尧门下。皆朕所深知者。因伊痛自悔过。办事尚有才干。用至户部侍郎。自怡贤亲王仙逝。复萌故智。弊端种种。将王数年苦心整理之成规。任意更张。甚属可恶。今伊子俞鸿图、纳贿婪赃。紊乱学政。非寻常私弊可比。伊有此逆子。岂真一无见闻。而欲脱然事外乎。刑部审理时。祇引失察家人子弟之条。希冀从轻完结。大徇情面。著将刑部堂官。交都察院严察。俞兆晟、著革职。令刑部秉公严审定拟。傥仍瞻顾徇隐。朕必亲审以明此案。将承审官自有另行处治之道　　

○己亥。定八旗副参领、俱为正四品　　

○升内阁侍读学士兼礼科给事中岱奇、为内阁学士兼礼部侍郎　　

○云贵广西总督尹继善、奏报官兵进巢□刀普思逆夷大捷情形。得上□日、普思一带。土贼猖狂。皆前岁漏网之贼首。自号神仙。迫胁夷民。煽惑滋扰。今总督尹继善、檄饬各路将弁周仪等。克期进巢□刀。擒斩首恶神仙喃奔等二百余名。招出投诚夷民八千余名。尚有贼首召补达等三名。及其余党窜匿未获。攸乐恩茅一带。悉已荡平。尹继善悉心调度。俱属妥协。自应乘此军威。将首恶尽歼。余党尽扫。以期一劳永逸。至擒获贼首。当即行正法。其眷属即行分赏。投诚之众。急宜抚绥。胁从之徒。量加惩治。凡事每懈于垂成。忽于既定。尹继善甫制滇南。虽心力俱强。而威信未立。此举实关三省筹画。非仅为元新普思计也。可传谕尹继善知之　　

○河东总督王士俊题。原任河道总督陈鹏年、清勤任事。于豫省河务。著有成劳。请入豫省贤良祠。以申报享。从之　　

○乌朱穆秦亲王色登敦多卜故。遣官致祭　　

○庚子。升鸿胪寺卿德福、为大理寺卿　　

○办理军机大臣等议奏。喀尔喀公葛木丕尔、于上年冬月严寒之时。率领官兵。过阿尔泰山岭。开通雪路百余里。深入贼境。直抵察罕胡济尔等处。贼众惊溃。抛弃辎重。四路奔逸。当经擒获贼夷男妇人口、及马匹牲畜等物。因贼既远遁。振旅还师。甚属效力。应行文定边大将军平郡王、副将军额驸策凌等。将葛木丕尔等功绩。注册议叙。从之　　

○吏部议覆贵州巡抚元展成疏言、贵东贵西二道。及安顺都匀等府厅州县。系苗疆最要之缺。向经题准、俸满三年。即予升用。其册亨州同。罗斛州判。虽系佐杂。均有钱粮命盗专责。实与州县不殊。又永丰州吏目。及南笼府经历。亦系共处烟瘴。事同一体。请将四缺、均照苗疆要缺之例。三年俸满即升。应如所请。从之　　

○厄鲁特贝子沙毕多尔济故。遣官致祭　　

○辛丑。以署镶蓝旗满洲副都统宗室章格、为正黄旗满洲副都统　　

○陕西宁夏将军卓鼐、缘事革职。以直隶天津都统阿鲁、为陕西宁夏将军。前往巴尔库尔军营。统领西安宁夏满洲兵丁。以傅泰、仍署陕西宁夏将军。正白旗蒙古都统迈禄、署直隶天津都统　　

○癸卯。谕内阁。署正蓝旗蒙古副都统兼内阁额外学士觉罗佛凝峨、人甚平常。不称内阁学士之任。不必在学士内行走　　

○添设广东龙川县老隆司巡检一员。从广东总督鄂弥达请也　　

○甲辰。谕办理军机大臣等。副都统管承泽、本非无能之人。乃并无黾勉之心。钻营怠忽。情殊可恶。著革职。在西宁城内枷号　　

○改直隶晋州、及州属之无极、藳城二县、定州属之新乐县、俱仍隶正定府管辖。分保定府属之深泽县、隶定州管辖。添设正定府平山县洪子店巡检一员。从直隶总督李卫请也　　

○改贵州黎平府属之天柱县、归镇远府管辖。添设镇远县县丞一员。分驻卭水司。从贵州巡抚元展成请也　　

○乙巳。调河南南阳总兵官马世龙、为山东登州总兵官。山东登州总兵官冉起凤、为河南南阳总兵官　　

○吏部议覆升任四川巡抚宪德疏言、凡各省直隶州所理案件。先经题准、令归该管道员。就近审转。今查川省之潼、绵、眉、卭、资、达、嘉等州。去道治遥远。与就近之例不符。至滤、茂、忠三州。虽近道治。而该道周巡地方。审解事件。不免守候稽迟。请仍照旧例。径行解司审转。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十一



大清世宗敬天昌运建中表正文武英明宽仁信毅大孝至诚宪皇帝实录卷之一百四十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。夏四月。丙午朔。享太庙。上命皇四子宝亲王弘历行礼　　

○山西巡抚觉罗石麟疏报。汾州府介休县上堡村、向有水泉三处。今于旧泉之外、连涌新泉六处。又有泉从井口涌出。俱各水清味甘。共可灌地一千七百六十余亩。上堡村有水神庙一座。请加修葺。以答灵贶。下部知之　　

○丁未。兵部等衙门议覆。湖广总督迈柱奏言、容美宣慰土司田旻如、行事奸狡。赋性狂妄。滥给劄付。私徵钱粮。制度僭越。掳掠邻近土民。种种恶迹。罪不容诛。经臣胪列纠参。蒙恩上□日暂停革职审拟。令其来京询问。讵意抗违不出。假抚恤荒民之名。具摺诳奏。宽限两月。藐抗如故。且移居平山寨。作狂悖负嵎之举。阖司土民、见其不法。恐干天讨。投出者共有五百七十余人。又有石梁司长官张彤砫、先率土民投缴印信令箭。其不能投出之土众。又计诱田旻如出洞。催令起程。旻如自知众怨亲离。投缳自缢。按其情罪。未足蔽辜。伊子弟、俱非善类。难以承袭。请将容美司改土归流。俾土众早登衽席。应如所请。将田旻如原领敕书印信号纸。缴部查销。其一切善后事宜。应令该督妥协办理。从之　　

○予福建台湾南路阵亡受伤弁兵。守备张玉等、恩荫祭葬赏赉有差　　

○庚戌。湖北巡抚德龄疏报。汉阳等五县、开垦雍正十年分田地二百顷有奇。下部知之　　

