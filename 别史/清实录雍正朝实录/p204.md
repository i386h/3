<!-- { "loadSidebar": true } -->
大清世宗敬天昌运建中表正文武英明宽仁信毅大孝至诚宪皇帝实录卷之七十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。三月。乙巳朔。谕内阁。向来外官告病回籍。不复起用。朕从爱惜人材起见。降上□日、令于该员告病之时。该督抚若察其居官尚好。即于本内声明。俟病痊后、赴部引见。仍以原缺补用。文职已有此例。文武本属一体。以后武职告病者。著照文职之例行　　

○以翰林院侍读国琏、左春坊左赞善许王猷、修撰陈德华、编修崔纪、俱充日讲起居注官　　

○调广东总督孔毓珣、为江南河道总督。以云南提督郝玉麟、为广东总督。升云南鹤丽镇总兵官张耀祖、为云南提督。贵州定广副将苏大有、为云南鹤丽总兵官　　

○吏部议覆、江南道监察御史姚之骃奏言、向来直省督抚提镇封上本章。例有揭帖。分递部院科道。但各省具揭。或先期另封投递。而通政司按期收本。不查揭帖之后先。辄发提塘分送。拜疏未上。具揭先行。恐滋弊窦。请饬令各省、凡有揭帖必随本章同发。封套注明月日。申送通政司。于送本次日。始令提塘分送各衙门。应如所请。从之　　

○丙午。谕内阁。总督田文镜、公忠历练。自莅任豫省以来。抚绥化导。以实政实心。为察吏安民之本。是以风清弊绝。吏畏民怀。地方舒畅之气。感召天和。数年之中。年谷悉登丰稔。该督之功。实为可嘉。兼该省绅士庶民。风俗向来醇朴。又能遵封疆大臣之教。人人向义输忠。以受上天之恩。实可谓良民矣。夫因荒歉而蠲免正赋者。乃赈穷恤困之意。若群黎共敦善行。以迓天庥。屡岁有秋。灾祲不作。则赏善旌良。朕之加恩沛泽。更为愉快。著将豫省雍正七年额徵钱粮。蠲免四十万两。总督田文镜、可确查分数。通行所属州县。一体遵奉。使闾阎均沾实惠。朕广收人材。以资吏治。每当保举引见之时。觉豫省之人较少。大约豫省士风。器量谨厚有余。而才具明通不足。今欲加以策励以备国家政事之用。著田文镜通行所属府州县、选其才猷可供任使者。不拘人数资格秉公举出。该督再加遴选。具题奏闻。送部引见。又念中州之民。务本力田。勤于耕作。著该督于常例岁举老农外。再令所属、每处各举一人。给以八品顶带。以示优奖。并将朕上□日。晓谕远乡僻壤之民。俾共知之　　

○刑部议覆、广西巡抚金鉷疏奏苏英殴死苏仍将一案。照律拟绞监候。因中途脱逃。应加等拟绞立决。得上□日、凡拟罪潜逃之犯。应绞者改为立绞。应斩者改为立斩。必该犯本案。情罪可恶。至秋审时。无可宽缓而又有脱逃之罪。方改为即行正法。若本来所犯情罪。尚有可原。或因愚昧无知。或因不知新定之例。一时起意。惧罪潜逃。此等之人。当仍照本罪。拟为监候。著三法司、通行各直省督抚、一体遵行　　

○正黄旗汉军都统金以坦摺奏、向来原管世管之佐领。一遇缺出。或有不能定拟之处须候查明家谱补授。若公中佐领、有训练办事之责。未便久悬且选补又不拘世系。请嗣后不必照原管世管之例。致延时日。限二十日内。缮摺交送当月处。汇奏引见。从之　　

○川陕总督岳钟琪疏报四川雷波拉密结觉一带蛮方。广袤千有余里。雷波土司杨明义、与米贴陆氏、同恶相济。结连吞都土司德昌、及阿路、结觉、阿照等处逆蛮。截粮伤兵。负嵎聚众。经四川提督黄廷桂、遵上

□日率兵前进。先巢□刀雷波。继破拉密。旋攻结觉。又平定平底、噶哈、阿路、阿照等寨峒、一百余处。请以结觉地方、归沙骂土司管辖。所获番户。分建昌镇永宁协管辖。留永宁夔州兵五百名。令叙马营游击、带领千把总五员。暂驻雷波。留重庆兵三百名。令忠州营守备、带领千把总三员。暂驻黄螂。以资防范。得上□日、雷波等处苗蛮。狂悖不法。勾连恶党。骚扰附近民夷。及官兵到日。辄敢抗拒。岳钟琪等、调度有方。巢

□刀抚兼施。俾凶犯全获。从此附近民夷。咸得宁辑。深属可嘉。办理此事之大小文武官弁等、著该部查明。分别议叙　　

○旌表甘肃中卫县烈妇。教允文妻孙氏、矢志殉夫。投缳殒命。给银建坊。入祠致祭如例　　

○戊申。谕内阁。直省各处富户。其为士民而殷实者。或由于祖父之积累。或由于己身之经营。操持俭约。然后能致此饶裕。此乃国家之良民也。其为乡绅而有余者。非由于先世之留遗。即由于己身之俸禄制节谨度。始能成其家计。此乃国家之良吏也。是以绅衿士庶中之家道殷实者。实为国家之所爱养保护则本身安可不思孳孳为善。以永保其身家乎。夫保家之道奢侈糜费。固非所以善守。而悭吝刻薄。亦非所以自全。周礼以乡三物教万民。有曰孝友睦姻任恤。可知公财行惠。任恤之义。与孝友而并重也。盖凡穷乏之人。既游闲破耗。自困其生。又不知己过。转怀忌于温饱之家。若富户复以悭吝刻薄为心。朘削侵牟。与小民争利。在年谷顺成之时。固可相安。一遇歉荒。贫民肆行抢夺。先众人而受其害者。皆为富不仁之家也。逮富家被害之后。官法究拟。必将抢夺之贫民。置之重典。是富户以歛财而倾其家。贫民以贪利而丧其命。岂非两失之道。大可悯恻者乎。朕为此劝导各富户等、平时当以体恤贫民为念。凡邻里佃户中之穷乏者。或遇年谷歉收。或值青黄不接。皆宜平情通融。切勿坐视其困苦而不为之援手。如此、则居常能缓急相周。有事可守望相助忮求之念既忘。亲睦之心必笃。岂非富户保家之善道乎。从来家国一理。若富户能自保其身家。贫民知共卫夫富户。一乡如此。则一乡永靖。一邑如此。则一邑长宁。是富户之自保其家。犹富户之宣力于国也。况积善之家。必有余庆。种福果于天地之间。子孙必常享丰厚。岂不美欤。著各省督抚、将朕此上□日。通行该属之乡绅士民人等、共知之　　

○户部议覆、漕运总督张大有疏言、向年山东、河南二省。有输运蓟州遵化丰润三州县、官兵需用米石。其沿途管押。以及回空催趱。例责成于押运通判。以一员而管领数帮。前后不能兼顾。请添设蓟粮千总二员。

轮流领运。抵蓟之日。交粮守候。则责成于千总。空船回次。则责成于通判。应如所请。从之　　

○云贵广西总督鄂尔泰奏报、丹江鸡讲生苗。自恃地险人众。不服招抚。经新任抚臣张广泗、调遣官兵。分路进巢□刀。苗众投诚。其上下九股、及清水江、古州等处。现俱以次宁贴。得上□日、古州等处生苗。自古未归王化。其人愚悍性成。罔知法度。自恃地形险峻。出没糜常。扰害居民。劫夺行旅。虽无背叛之迹。然为地方良善之患。亦不浅矣。向来石礼哈等、曾以招抚之事奏请。朕怙冒万方。岂忍令此地苗蛮、独在教化之外。祗以石礼哈非能办理此事之人。故未允其请。续经鄂尔泰陈奏前来。朕见新任巡抚张广泗、才具优长。周详缜密。必能副朕委任。是以谕令办理。今张广泗亲历苗境。巢□刀抚兼施。苗民怀德畏威。莫不抒诚归向。使自古未服王化之地。均得沾被朝廷之声教。鄂尔泰、张广泗、及在事文武官弁、俱著从优议叙。其兵丁等著鄂尔泰、将帑银赏赉具奏　　

○川陕总督岳钟琪疏言、西溪一带地方。为番蛮出入之所。原驻防兵七十名。不足分布。请再拨建昌左营兵一百三十名。令建昌左营守备、驻防西溪。以资弹压。拖科贼首既除。其番部应就近归沙骂土司管辖。逆贼加乐等、见亦就擒所遗番众。应暂令阿都土司管辖。从之。　　

○己酉。吏部议覆、广东总督孔毓珣疏言、琼州一郡。孤悬海外。海口所城。尤为扼要。商贾辐辏。奸良易混。请将琼山县县丞移驻。就近稽察。应如所请。得上□日、各省佐贰微员。有地方职掌紧要者。亦有新设新移、正需料理者。必须于众员中拣选才具稍优、熟练事务之人。方可胜任。著各省督抚、将佐贰紧要之缺。查明具奏。交与该部注册。遇有缺出。该督抚拣选题请调补。如本省乏员。或将别省见任之员题补。或请上□日拣选。永著为例　　

○工部议覆、原任河道总督齐苏勒疏言、黄运两河堤工。保守宜加详慎。向来堤顶之上。民间私盖房屋。既恐伤堤。而抢护亦多碍手。今淮安府、及宝应县、占住之堤。已经谕民移徙。惟遥月等堤。与运河纤道。道里绵长。乡民居住日久。骤令拆毁。恐致失所。请嗣后堤顶民房。如遇倾圯。禁止重修。令移盖于堤旁隙地。再、堤顶之屋。有输纳房租者。计自徐邳、以至江口。每岁徵银不过百余两。有益于国课者甚小。并请一并豁免。以杜藉名私占之弊。均应如所请。从之　　

○免福建侯官等九县、雍正六年分旱灾额赋有差　　

○庚戌。谕王大臣等。护军统领塔拉图、朕闻在军前每日醉饮。大负委任。著革职来京。其员缺。令副都统衔察哈尔总管马尔萨前去　　

○户部议覆、湖广总督迈柱疏言、丁银田赋。同属正供。但穷民有寸土全无、而受丁银之累者。富户有田连阡陌、而丁银与穷户相同者。苦乐不均。请将武郧等九府州、武昌等十卫所、自雍正七年为始。照通省摊匀丁银数目。派入田粮徵收。其续报劝垦。以及自首隐匿、每岁所报升科。应暂缓均摊。俟再遇编审时。一并派入。均应如所请。从之　　

○署广东巡抚傅泰疏奏、监犯病故。请按季汇咨。以省烦渎。得上□日、审结定拟监犯病故。随报随题。著为定例。圣祖仁皇帝临御六十余年。未尝更改。所以慎重民命。恐有狱卒陵虐、灭口致毙等情也。况广东系山海交错、僻远之区。傅泰初任封疆。于分内应办之事。尚未能周到。何暇为此越分陈奏之事。且朕日理万几。不敢稍自暇逸。正冀为大臣者。赞勷鼓舞。励精图治。而傅泰奏称、章疏滋烦。有渎圣听等语。甚属不合。著将本掷还　　

○辛亥。以吏部尚书仍管河东副总河嵇曾筠、为河南山东河道总督。山东境内运河。一并管辖　　

○旌表直隶新安县烈妇。张攀鳞妻荆氏、矢志殉夫。投缳殒命。给银建坊。入祠致祭如例　　

