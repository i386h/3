<!-- { "loadSidebar": true } -->
○丙戌。谕内阁。私贩硝黄。禁约甚严。闻湖广永顺之耶里等处。与川省连界地方。素产焰硝。土人以煎熬为业。外省小贩。多以布盐杂物、零星换易。运至梅树地方分发。而私贩者、即于此处雇船装载。分往各处发卖。以致附近之苗人。得以偷买。私制火药。此皆州县有司疎忽怠玩之故。著四川湖广该督抚等、转饬该地方官。严行查禁。傥有犯者。按律治罪。若地方官仍玩忽疎纵。著即题参议处　　

○命甘肃布政使孔毓璞、前往甘凉一带地方。就近办理军需　　

○调山东按察使公元来京。升山东盐法道唐绥祖、为山东按察使司按察使　　

○丁亥。谕内阁。前据靖边大将军傅尔丹摺奏。统领北路大兵出口。已到阿尔泰驻劄。所过沙碛地方。从来无水草之处。今岁青草畅茂。清泉涌溢。士马饱腾。且冬月天气、和暖晴明。众心无不欢忭。又口外料理台站之内大臣克什图来京。所奏相同。又据宁远大将军岳钟琪摺奏。统领西路大兵出口。已到巴尔库驻劄。所过沙碛地方。水草并无缺乏。道途坦适。天气晴和。军旅欢忭。以为神助等语。自两路大兵启行以来。边塞长途。深系朕念。仰蒙神明默佑。士马安宁。且于沙碛从无水草之区、显赐灵应。朕心实为感庆。应于北路西路、各建庙宇。虔诚展祀。以答神贶　　

○移湖北武昌守道、驻黄州府城。安陆府同知、驻沔阳州之黄蓬山。从湖广总督迈柱请也　　

○戊子。谕内阁。西路军需。前经宁远大将军岳钟琪、悉心经理。筹画周详。一一妥协。今岳钟琪领兵出口。乃地方巡抚大吏有司之专责。自应竭力遵照办理。而许容在任。凡事推诿马会伯。但以洁己为务。不肯担荷。查郎阿、武格、又系新任。诸凡未谙。上司属员。彼此猜疑推卸。明年乃进兵之期。关系最为紧要。伊等之身家性命。犹其小者耳。应命在京大臣前往、稽察督理。方于军务有益。著兵部尚书查弼纳、往陕总理稽查军需诸务。常德寿、常赉、俱著各给印信。并令乘驿往来。遇有分办之处。即分任其事。仍听查弼纳调度。凡关系军需事件。俱著查弼纳等、相机派委该督抚料理。其有应行续办者。即令地方官动支钱粮、办理奏闻。若地方官有侵欺扰民者。一面革职拏问。一面奏请审拟。其怠忽迟延者。自督抚以及文武员弁、俱著即行题参。如有指称军需名色。扰累民间之棍徒胥役。著即题请正法　　

○调户部右侍郎王廷扬、为工部左侍郎。工部左侍郎汪漋、为户部右侍郎。以太仆寺少卿阿山、署户部左侍郎事　　

○停止勾决直省秋审情实人犯。其有可矜者。酌议俱减等发落　　

○旌表直隶钜鹿县烈妇、史有邦妻谭氏。拒奸不辱。被刃殒命。给银建坊、入祠致祭如例　　

○己丑。以翰林院修撰彭启丰、编修吴应枚、俱充日讲起居注官　　

○户部议覆。原任户部侍郎王玑、条奏山西蒲州府属、分县、治河增兵事宜三款。一、临晋县之虞乡镇。请分设县治。增置知县、典史、巡检各一员。其临晋县。现设教谕、训导各一员。额取童生二十名。请将训导一员。拨管新县儒学事务。童生各分取十名。一、涞水一河。经临晋县之东界。猗氏县之西界。地处洼下。时有侵溢。请于东西两岸。各建水门木闸二座。以时启闭。一、蒲州府城内。请添设千总一员。兵一百六十七名。该府之永乐镇。添外委把总一员。兵十名。临晋县城内。添兵十名。该县之角杯村。添把总一员。兵二十名。其虞乡镇新设县治。添外委把总一员。兵十名。均应如所请。从之。寻定新设县曰虞乡　　

○以故杜尔伯特扎萨克固山贝子巴图子班珠尔、袭爵　　

○庚寅。升正蓝旗护军参领莫尔浑、为福陵总管　　

○刑部议覆。尚书德明条奏、律内向无窃盗诬良治罪之条。故凶恶之徒。肆行扳害。嗣后窃盗有将良民诈陷。或指称窝赃、妄行扳害者。应加等比依三犯窃盗、分别赃数多寡治罪。如地方官故行徇纵。照失察诬良例。诬扳致死者革职。未经致死者。降四级调用。再、强盗扳害良民。较之窃贼诬扳。被害尤甚。请嗣后除首盗杀人、及伤人夥盗、并行劫三次者。俱例应正法。无庸加等外。其未伤人之夥盗。有诬扳良民者。加等照夥盗伤人例、拟斩立决。均应如所请。从之　　

○裁直隶古北口监督。其税课、归密云县徵收。从户科给事中巴图请也　　

○辛卯。免浙江江山县、本年分水灾额赋有差　　

○癸巳。谕兵部。闽省武职等官。多长于水师。而未谙陆路。著各省督抚于千把总内、挑选人材壮健、弓马娴熟者。咨送闽省。交与该督抚。以备题补之用。其应作何酌量咨送名数之处。著该部议奏。寻议、江南、湖广、应各拣选千总五员。把总四员。浙江、应拣选千总三员。把总二员。江西、应拣选千总一员。把总一员。行令各该督抚等、给咨赴部引见。恭候钦定。命往闽省。该督抚等、遇有陆路守备员缺。将拣选之千总题补。千总员缺将把总拔补。从之　　

○江南崇明总兵官林秀、缘事革职。调广东左翼总兵官施廷专、为江南崇明总兵官。升福建延平副将李维扬、为广东左翼总兵官　　

○兵部议覆。云贵广西总督鄂尔泰疏言、粤西营制。惟抚提、及左右二镇标。设有马兵。其余桂林等六协。全州等十三营。因马匹久经裁汰。以致兵丁骑射生疎。请复设战马共四百匹。各按营制地宜。酌量分拨。其马兵、即于各协营步战兵内挑补。按期操演。应如所请。从之　　

○旌表满洲正蓝旗烈妇、故五品典仪官张宝妻唐氏。守节不污。拒奸被杀。给银建坊、入祠致祭如例　　

○乙未。谕内阁。凡交议条陈事件。其原条陈之大臣、亦著入班会议　　

○署川陕总督查郎阿疏言、招往安西沙州等处屯垦民户。统计共有二千四百零五户。所种小麦青稞粟谷穈子等项。计下种一斗。收至一石三四斗不等。其余各色种植。亦皆丰厚。家给人足。莫不欢忻乐业。臣恐口内奸贩囤户、闻粮多价贱。兴贩射利。已令总兵道员、严行查禁。并传谕民户。按一年所需扣存外。其余即在本处粜卖。以济兵丁商民口食。得上□日。安西屯垦地亩。今年人力既勤天时复稔。各种粮谷俱获丰收。朕心深为慰庆。今查郎阿禁止奸徒兴贩射利。办理甚是。惟是饬令民户多余之谷。只许在本处粜卖。尚未妥协。朕思民户盈余之谷。原期粜价。以为日用之资。若本地籴谷者少。则出粜未免艰难。不可不为计及。著该地方官、酌量本地情形。不必相强。若有将盈余之谷、情愿出粜者。著动支官银。照时价籴买。存贮公所。明年傥有需用之处。听办理军饷之大臣、及该督抚、行文支拨。安西现有备用银两。即可动用采买。再于西安藩库、拨补还项。此朕体恤民户。俾粜谷得价。用度丰裕之至意。著地方官善于奉行。不可勒令粜卖。生事滋扰　　

○以故青海厄鲁特扎萨克辅国公册凌子色卜腾达什、袭爵　　

○旌表直隶开州烈妇、王坤妻刘氏。拒奸不污。投缳殒命。给银建坊、入祠致祭如例　　

○丙申。谕内阁。密亲王允礽安葬。著赐祭一坛。遣礼部堂官一员、前往致祭　　

○谕理藩院。八旗游牧地方。甚属紧要。近来总管等、仍有贪婪勒索属下之事。蒙古等、虽欲陈诉情由。因无巡察之人。即有含冤受抑者。亦无处控告。著于每年。或部属司官、或监察御史、派出一员。令其巡察。如有此等之事。即著据实参奏。傥徇庇隐匿、被接任之员查出。将巡察官一并从重治罪。其归化城。亦照此派往　　

○升署户部左侍郎太仆寺少卿阿山、为内阁学士兼礼部侍郎。仍署户部侍郎事　　

○工部奏、参革道员吴应龙、修造威宁城工逾限。应照例治罪。得上□日。凡官员居官声名不好。有负任使者。闲令于该地方工程效力。以示惩儆。非其人犯罪甚重。应籍没家赀者可比也。为督抚者。于此等人员之身家。有余不足。岂无闻见。自应审度伊等之力量。分别工程之大小。派令办理。若不量其力而概与以重大之工程。则伊等自度力不能完。即使竭蹷从事。仍不得免于罪谴。势必观望迟延。并其所有之力。亦退缩不前矣。于工程有何裨益。嗣后凡有此等效力人员。著该督抚等、询问本人情愿如何效力。再察其力量。果与所认相符。然后派拨工程。具奏请上□日。傥有欺诳推诿。不肯据实承认者。著该督抚题参。再行治罪。吴应龙、既称有产可变著该抚询问。令伊将实在力量据实供出。即照伊力量派委工程。令其速行修理　　

○丁酉。谕内阁。大学士孙柱、虽素餐多年。生平尚无大过。且年已八旬。先帝旧臣、在朝者甚少。著将伊名下应追银两。俱行豁免。其停俸案件。亦著开复。以昭朕优恤老臣之至意　　

○工部右侍郎法保、缘事革任。升都察院左副都御史宗室塞尔赫、为工部右侍郎。以署镶白旗满洲副都统二格、为都察院左副都御史。仍署副都统事　　

○敕封京都云师、为顺时普荫云师之神。雷师、为资生发育雷师之神　　

○署福建总督史贻直奏言、原任台湾参将林子龙、前被陈伦炯揭报。经高其倬据揭题参。今审得纵兵聚赌、废弛营伍二款。毫无凭据。即招会婪赃一款。亦历审并未入已。查林子龙、从前效力戎行。颇著劳绩。访其在任。颇得兵民之心。若遽令放弃。甚为可惜。可否令其来京引见。量加委用。得上□日。林子龙从前引见时。原经朕记名。系武弁中壮健材能之员。后被陈伦炯揭报贪劣款迹。因将伊革职究审。今据史贻直一一审讯。各款皆虚。是陈伦炯之揭报。实为屈抑。凡为文武大臣者。秉公举劾属员。乃职任中第一要务。今陈伦炯、将材能历之林子龙、枉加弹劾。而所特荐之游击洪继龙、则甚属庸常。高其倬亦言其不胜台湾之任。是陈伦炯之举劾颠倒。实与公是公非相左。又何以使所属员弁、共知劝惩乎。陈伦炯、受圣祖仁皇帝多年教养之恩。朕又加任用。乃伊不思至诚报效。仍复苟且营私。返之于心。何以自问。著该署督传上□日询问。确取口供具奏。林子龙著仍留闽省。交与该署督。以参将副将酌量题补　　

