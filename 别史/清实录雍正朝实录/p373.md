<!-- { "loadSidebar": true } -->
○谕办理苗疆事务王大臣等。黔省逆苗不法。扰害地方。以致居民逃避于邻省。湖南接壤黔疆。朕闻该督抚有司、经理有方。俾转徙之灾黎。不至失所。甚属可嘉。著该督抚、将实心办事之员记名。俟事竣之后。奏请议叙。沅州切近黔省。闻难民聚集者。竟至万人。且雇募夫役。赴黔运饷者。又多系沅州之民。除已降上□日、加增价值。用示恩恤外。朕念沅民急公趋事。倍于他处。著将沅州今年地丁钱粮。全行蠲免。若有已徵在官者。准抵明年应徵之额赋。著该地方官。敬谨奉行。毋使胥吏侵蚀中饱。其云南广西近黔之郡县。若有似此多养难民、努力趋事者。著该督抚查明具奏。朕必将该处官民、亦加恩泽。其怠忽从事之官员、即著严参。照前上□日从重治罪　　

○添设浙江布政司衙门、广丰等四仓大使一员。裁嘉兴府税课大使一员。从浙闽总督郝玉麟请也　　

○戊寅。予故散秩大臣副都统达鼐、祭葬如例　　

○旌表山东鱼台县烈妇、周云山妻吕氏。拒奸不污。被勒殒命。给银建坊、入祠致祭如例　　

○己卯。谕办理苗疆事务王大臣等。数年以来。云南地方、屡有用兵筹饷之事。民力挽输、未免劳顿。朕心深为轸念。今闻元江普思等处。军务告竣。用是特沛恩膏。将本年通省地丁钱粮。全行蠲免。俾滇民均沾实惠。若谕上□日到日。有已徵在官者。准抵明年应纳之正赋。著该督抚藩司。董率州县官员。敬谨奉行。毋使胥吏土棍人等。侵蚀中饱。以副朕加惠滇民之至意　　

○命北路军前内阁学士吴金、护军统领阿成阿、管辖家选兵丁。副都统敦巴、副都统绰尔多、管辖牧场察哈尔兵丁　　

○实授徐杞、为甘肃布政使司布政使　　

○定山东新设武定、沂州府学、廪生增生各四十名。取进文武童生各二十名。一年一贡。惠民、兰山县学、廪生增生各二十名。取进文武童生各十五名。二年一贡。从河东总督王士俊请也　　

○旌表江苏赣榆县烈妇、张世美妻刘氏。守正拒奸。忿激投缳。给银建坊、入祠致祭如例　　

○辛巳。谕内阁。据直隶总督李卫奏进遵化州陵寝垣外地亩、及保定县耤田、所产瑞谷多种。并有一本九穗者。朕览之不胜欣庆。朕常言地方年谷之丰歉。在于督抚居官之感召。十余年来。留心体察。历历不爽。至于京师畿辅之地。则内观刑部谳狱之公私。外观督抚政令之得失。以为雨旸休咎之本。总之感召之责。固在督抚。而用人之责。则在于朕。此中是非得失。朕实与督抚共之。所望内外大臣官员等、时时儆戒。刻刻提撕。信天道之昭垂。凛鉴观之不远。则丰亨有庆。灾沴潜消。万民共受其泽矣。朕素不言祥瑞。久已降上□日、不令各省进献嘉禾。今因瑞谷产于陵寝地方。感天祖皇考之昭示福应。信而有徵。特赐廷臣共观。并将朕敬慎乾惕之意。重加宣谕。期与诸臣共勉之　　

○壬午。谕八旗都统等。从前降上□日、令八旗于朔望日、宣讲圣谕广训。以教诲兵民。俾知忠考立身之大义。乃数年以来。各旗视为具文。奉行不力。即或宣讲。亦不过在各旗公衙门、及佐领家中。听讲之人。往往不能齐集。查八旗例于每月逢三逢八之日、齐集教场。操练兵丁。若于射箭之后。宣讲圣谕一二条。则地广人多。于家喻户晓之道。似有裨益。闻正蓝旗汉军、现在教场宣谕。著八旗照此通行。又闻皇城内、镶黄旗、正黄旗、正白旗侍卫教场三处。系挑选侍卫、操练弓马之所。从前地动之后。墙垣倾圯。屋宇亦不坚固。著该管大臣、详加验勘。及时修葺。并派人严加看守。毋得疏忽　　

○革镶红旗汉军都统董象纬职。给都统衔。前往北路军营。管领汉军兵丁。效力赎罪。命石礼哈回京　　

○癸未。谕兵部。朕轸念出征弁员。已降上□日将军营撤回千把人员。即得缺补用。以奖勤劳。今思军营兵丁中。有奋勇戎行。出众效力。或临阵对敌。得受恩赏。大将军曾给以外委委牌者。此等人回营之后。亦应即为补用。著该管大臣、将伊等效力之处。查核明确。并考验其技勇。若现有外委之缺。即令顶补。如缺少人多。即将现在外委人员内、未曾出力。而技艺生疏者。令其出缺。以军前之外委顶补。可传谕直隶山陕等数省。一体遵行　　

○授先贤冉耕六十五代孙冉士朴、五经博士世职　　

○甲申。办理苗疆事务王大臣等遵上□日议奏。据哈元生奏报、自五月初六日以后。遣发滇黔楚粤各省官兵。将鸡讲、丹江、稿贡、台拱、柳罗、清江各处。俱已开通。内地熟苗。渐已巢□刀洗。军声大振。顽苗丧胆。现在令各镇速靖新疆。饬将弁察其逆寨凶苗。造意勾引恶类。痛加巢□刀除。其有实系被胁附从者。如悔罪投诚。缴械擒凶。则姑予招安。仍令其保护运粮等语。查哈元生等、料理虽有头绪。但新疆凶寨。尚未尽巢□刀除。内地顽苗。尚未尽搜洗。乘此兵威。若不痛加惩创。恐顽恶者仍不知警戒。将来又复蠢动。贻害良民。请敕令哈元生等。毋得姑息完事。凡造意勾引各寨、以及附逆抗拒诸苗。暨内地熟苗、倡逆杀掠者。断难姑予招安。哈元生、董芳等、身在军前。自所深悉。但无畏难就易、邀功省事之心。自能无枉无纵。办理允当。至于上下两江协营。据哈元生奏内、称其始终安静。又古州诸处。俱未经附逆。此等顺苗。应令哈元生等。宣谕晓示。毋得牧留逆苗。致干国法。其实系被胁、不得已附从者。果能悔罪投诚。应察其诚伪。分别料理。得上□日。此番逆苗蠢动。不比往时。今大兵齐集。务为地方久远之计。无罪者、固不可株连。而有罪者、岂可容其漏网。傥此时存姑息之见。或希图省事。草率完结。以致贻患于将来。朕惟于张照、哈元生是问　　

○乙酉。转兵部尚书性桂、为吏部尚书。仍留军营。升兵部左侍郎通智、为兵部尚书。以宗室镇国将军德沛、为兵部左侍郎　　

○丙戌。谕办理军机大臣等。北路军营驼马牲畜。交与蒙古牧放。闻未定倒毙数目。以数万牲畜。经年牧放。即倍加谨慎。难保无一倒毙。乃悉令蒙古赔补。殊为可悯。自军兴以来。喀尔喀蒙古等。甚属效力。今特沛恩施。嗣后交与伊等之牲畜。一年于一百匹内、倒毙六匹以下者。免其赔补。如倒毙不至定数。酌量赏赐。以示鼓励。著行文大将军平郡王等。晓谕众蒙古知之　　

○正蓝旗满洲都统、带领宁古塔将军杜赉、咨送补授协领佐领等人员引见。得上□日。保送佐领之同海。当差日浅。且并无出征效力之处。若即行补授。反致年久劳绩之人。不得进用。甚不合理。著驳回。尔等行文杜赉、将年久效力人内。拣选保送　　

○云南巡抚张允随疏报、蒙化府开垦雍正十二年分田地二十六顷有奇。下部知之　　

○丁亥。上不豫。仍照常办事　　

○戊子。上不豫。皇四子宝亲王弘历皇五子和亲王弘昼、朝夕侍侧。戌刻。上疾大渐。召庄亲王允禄、果亲王允礼、大学士鄂尔泰、张廷玉、领侍卫内大臣公丰盛额、讷亲、内大臣户部侍郎海望、至寝宫前。大学士鄂尔泰、张廷玉、恭捧上御笔亲书密上□日。命皇四子宝亲王弘历为皇太子。即皇帝位。少顷。皇太子传上□日。著庄亲王允禄、果亲王允礼、大学士鄂尔泰、张廷玉辅政　　

○己丑。子刻。上崩　　

