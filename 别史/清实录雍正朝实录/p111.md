<!-- { "loadSidebar": true } -->
○调山东按察使徐湛恩、为广西按察使司按察使。升江南盐驿道杨绍、为山东按察使司按察使　　

○甲辰。皇后千秋节。停止行礼筵宴　　

○遣官祭关圣帝君　　

○添设江南、山东、河南、湖南等省。漕船领运千总十四员。随帮八员。从漕运总督张大有请也　　

○乙巳。诸王大臣等参奏。允禟改名、所拟字样。存心奸巧。殊属不法。应发令拟改。得上□日、此事在允禟、犹为罪犯之小者。阿其那、允禟、允＜礻我＞、允禵、固结匪党。潜设机谋。种种不法之事。不可枚举。朕所举以晓谕群臣。及尔等所共知者。不过十分之二三。其余有所干碍而不便言。及繁琐委曲而难以悉数者甚多。朕俱为隐忍。难以宣示也。祗因二阿哥在东宫时。失储君之道。阿其那、允禟等。潜萌希冀之心。而阿灵阿、揆叙、鄂伦岱等。复私相附和。将二阿哥百计倾陷、以便遂其私愿。夫二阿哥居心行事。皇考无不照察。废黜断自宸衷。岂伊等所得施其伎俩乎。二阿哥一日在东宫之位。凡为臣下者、当守一日之臣节。岂可以悖逆之私心。而视东宫如讎敌乎。及二阿哥废为庶人。已见斥于皇考。又有一等奸宄之徒。妄思复立、以图侥幸。此又背纪乱伦之罪人也。当时伊等见二阿哥废黜。妄以为伊等奸计之所致。邪党愈加坚固。公然欲仗邪党之力。以东宫之位、可唾手而得。慢无忌惮。竟有敢与皇考相抗之意。此实朝廷之大患。国家之深忧。是以朕即位以来、百凡整理。费尽苦心。乃三年之久。顽邪尚未尽化。风俗尚未丕变。尔等满洲大臣、急宜醒悟。当日世祖章皇帝御极、正在冲龄。睿亲王辅政。大权在握。一日以黄色衣示在廷大臣。询问可否衣著。而彼时大臣、尚力争以为不可。凡满洲耆旧内。此等刚方正直之风。权势所不能夺者。历历可考。当时上三旗风俗。只知有君上。后因下五旗之人。与上三旗之人并用。遂染下五旗卑微之习。然从前下五旗之人。虽各有该管之主。而其心亦只知有君上。不知有管主也。何至今日。遂苟且卑靡。一至于此。如昨日都统武格、在朕前奏对。尚将获罪削籍之允禟、称之为主。武格乃一无知武夫。此则风俗頺坏。大义不明之故也。孟子云、遵先王之法而过者。未之有也。朕事事效法祖宗。愿尔等亦效法尔之祖父。忠诚自矢。一念不移。古人云、天无二日。民无二王。臣子之于君上。乃天经地义。苟怀二心。而存游移瞻顾之念。即为乱臣贼子。天理国法。岂能容乎。如阿灵阿、鄂伦岱等之奸恶。不明大义。其存心行事。尔等当以为戒。当日满洲风俗醇朴。虽遇天潢宗室。未尝不加礼敬。尊君亲上之心。最为肫笃。朕今日之谆谆训诫。不惮反覆周详者。无非欲正人心、化风俗。使国家永享昇平之福耳。至于允禟改名之事。诸王大臣议令发伊自改。若发令自改。伊必至又多奸诈。著交与诚亲王、恒亲王、酌改具奏。寻议、允禟应改为塞思黑。从之　　

○福建巡抚毛文铨摺奏、本年雨水过多。米价腾贵。请令江西巡抚裴＜彳率＞度、拨谷运济。奉上谕。此等情形。关系紧要。何不预先奏明。而为斯临渴拙井之计。今已时届仲夏。乃云若至无可如何之后。必不能保其不滋事端。是何言欤。且计闽省存留新收米谷、有三十五万余石。各府常平仓谷、一百四十二万余石。摺内总不提起作何拨用。第言动发库银向邻省各处采买。则前项谷石。谅皆亏空无遗。尔所司者何事。朕之亿万赤子。何以安全。今于尔奏到之日。随已敕谕江西巡抚裴＜彳率＞度、速运米十五万石。前赴闽界。尔即遵照部文速行办理　　

○丙午。旌表江南句容县烈妇、严士盛妻王氏。遇暴不污。被戮殒命。给银建坊。入祠致祭如例　　

○丁未。以工科给事中郑其储、为四川乡试正考官。翰林院编修邵泰、为副考官。编修王兰生、为广东乡试正考官。编修曹源郊、为副考官。编修徐杞、为广西乡试正考官。吏部员外郎尹会一、为副考官。侍讲学士留保、为福建乡试正考官。编修崔纪、为副考官。福建道御史刘运鲋、为湖南乡试正考官。编修吴启昆、为副考官　　

○户部议覆、盛京户部侍郎傅鼐奏言、盛京仓储紧要。请添派副监督一员。互相稽察。应如所请。再查盛京监督。向系三年一换。嗣后并请照京城各仓例。一年任满更换。以清交代。从之　　

○旌表浙江武义县烈妇、徐文源妻邵氏。夫故殉节。自缢捐躯。给银建坊。入祠致祭如例　　

