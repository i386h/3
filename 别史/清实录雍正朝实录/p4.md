<!-- { "loadSidebar": true } -->
○内阁礼部撰拟元旦、万寿冬至表式。奏请颁发。得旨、皇考大事未过百日。正哀慕之时。朕岂忍升殿受贺。元旦冬至贺表。俟雍正二年举行。至万寿表文。过二十七月后举行　　

○遣公鄂伦岱、仍往军前总理驿站事务　　

○升盛京佐领噶达鸿、为内务府总管　　

○丁巳。孝惠章皇后忌辰。遣官祭孝东陵　　

○谕内阁。朕仰荷祖宗眷佑。缵承大统。恭上皇考圣祖仁皇帝尊谥。敬念太祖高皇帝、太宗文皇帝、世祖章皇帝、三圣相承。功高德盛。载考典章。加上尊谥。因念孝庄文皇后。肇基翊运。启佑两朝。朕在冲龄。备膺慈爱。孝康章皇后。诞育先皇。懿徽流庆。孝惠章皇后。德隆福厚。笃爱朕躬。朕意亦宜并加尊谥。但追尊固出至情。而推崇必遵定礼。尔等酌古准今、会同确议。俾朕得稍展思慕之诚。又念仁孝皇后。作配皇考。孝敬宽仁。坤仪懋著。孝昭皇后。恪恭温顺。树范宫闱。孝懿皇后。徽音淑德。慈抚朕躬。恩勤备至。均应恭上尊谥。以昭示万年。内阁九卿翰詹科道会同详察典礼具奏。寻议、臣等伏查从前恭上列祖尊谥。太祖承天广运圣德神功肇纪立极仁孝睿武弘文定业高皇帝。今拟于睿武字下、加上端毅二字。太宗应天兴国弘德彰武宽仁圣睿孝隆道显功文皇帝。今拟于睿孝字下、加上敬敏二字。世祖体天隆运英睿钦文大德弘功至仁纯孝章皇帝。今拟于体天隆运字下、加上定统建极四字。又查从前恭上列后尊谥。孝慈昭宪敬顺庆显承天辅圣高皇后。今拟于敬顺字下、加上仁徽二字。孝端正敬仁懿庄敏辅天协圣文皇后。今拟于仁懿字下、加上哲顺二字。孝庄仁宣诚宪恭懿翊天启圣文皇后。今拟于恭懿字下、加上至德二字。孝惠仁宪端懿纯德顺天翼圣章皇后。今拟于端懿字下、加上慈淑二字。孝康慈和庄懿恭惠崇天育圣章皇后。今拟于恭惠字下、加上温穆二字。又仁孝皇后、孝昭皇后、孝懿皇后尊谥。应遵照初上尊谥十二字之典礼。恭拟上仁孝皇后尊谥曰仁孝恭肃正惠安和俪天襄圣皇后。孝昭皇后尊谥曰孝昭静淑明惠正和钦天顺圣皇后。孝懿皇后尊谥曰孝懿温诚端仁宪穆奉天佐圣皇后。伏候钦定。得旨、是。依议　　

○谕总理事务王大臣等。朕奉皇太皇懿旨。孝懿皇后曾抚育尔躬。贵妃系孝懿皇后亲妹。应将贵妃封为皇贵妃。又和妃奉事先帝。最为谨慎。应将和妃封为贵妃。朕惟皇太后圣心至仁至厚。此旨实为允当。尔等会同礼部查例具奏　　

○又谕。朕奉皇太后懿旨。尔兄弟之母。当加意相待。朕念十二阿哥之母。多年侍奉皇考。甚为谨慎。久列嫔位。今晋封为妃。十五阿哥十六阿哥之母嫔。亦晋封为妃。再现在有曾生兄弟之母、未经受封者。俱应封为贵人。六公主之母、应封为嫔。内有一常在、年已七旬。亦应封为贵人　　

○戊午。谕吏部、兵部。王大臣等、验看革退人员内。其武职官曾在军旅效力。身经受伤。虽年齿衰迈。仍留职衔。文职官除年老庸劣外。若由进士举人正途出身。初选知县。即以才力不及革退。亦属可悯。嗣后将此等人员。或改授教职。或以原品休致。著会同酌议。定例遵行　　

○停止直省将军督抚提镇等官员献方物。其有恭献梓宫前食品。及赍送御用药物。仍照常呈进　　

○定下五旗补放参领各缺。均匀公派。亲王门下参领、不得过三员。郡王门下参领、不得过二员　　

○己未。谕总理事务王大臣等。皇考因八旗都统、护军统领、前锋统领等。印信过多。易致营私作弊。是以左右翼只各设印信一颗。今当大事之际。政务纷繁。若俟一翼大人齐集。乃始用印。恐致迟误。若分设印信二十四颗。未免过多。著总理事务王大臣、会同礼部兵部定议具奏。寻议、八旗皆有满洲蒙古汉军都统三员。应于每旗共给印信一颗。以昭信守。从之　　

○谕理藩院。外藩小台吉等到日。应给与廪饩。不必久留。即令起程。各回本处。随到、随令瞻仰梓宫。至于除服之后。朕隔一二日。至寿皇殿。乘便、著蒙古王贝勒贝子公、并大台吉十余人。齐集见朕。其各小台吉、亦令于景山东门内远处齐集　　

○以故多罗贝勒克起子固山贝子鲁宾、改授为袭封固山贝子　　

○以镶白旗蒙古都统马武、为镶黄旗领侍卫内大臣。仍兼理内务府总管事务。正红旗满洲副都统宗室勒什亨、署正黄旗领侍卫内大臣。升正白旗蒙古副都统觉罗舒鲁、为正白旗领侍卫内大臣。调正蓝旗汉军都统宜兆熊、为镶白旗汉军都统　　

○庚申。释服。行大祭礼。上号恸不已。群臣伏地环跪恳请。上乃于几筵前、行三跪九叩头礼。跪抚宝榻。悲哀逾切。良久、始易素服。是日、上从苫次、移居养心殿。自是每日黎明。亲诣寿皇殿奠献。致敬尽哀　　

○以领侍卫内大臣公鄂伦岱、为正蓝旗汉军都统　　

○辛酉。上诣寿皇殿行礼　　

○上诣皇太后宫、问安　　

○谕总理事务王大臣等。往年税差官员。公帑无亏。而羡余又足养赡家口。兼及亲族。近日则不然。率多亏帑获罪。归亦无颜见其族戚。公私均属无益。皇考洞鉴其故。每将税务交与地方官管理。各省已居其半。嗣后税务、悉交地方官监收。岁额之外。所有羡余。该抚奏闻起解。应赏给者、再行赏给。尔等会同户部工部议奏　　

○又谕。山东按察使黄炳、著补授山东巡抚。山东巡抚谢赐履、操守颇好。人亦谨慎。但现今漕船阻冻。兼有修筑河工之事。谢赐履系新任之员。未能谙悉。著以相当之缺。另行补用。至于黄河冲决。现在堵筑未竣。今冬若不乘时办理。恐至来春桃汛之时。愈难措置。国子监祭酒齐苏勒、著补授山东按察使。先赴河南。会同杨宗义、陈鹏年、将今冬修理黄河之处。商酌明白。再赴按察使新任。山东漕运河道事务。亦著齐苏勒会同巡抚办理。李树德向蒙皇考简任山东巡抚。旋改福州将军。尚未赴任。今东省钱粮、急宜清查。著宜兆熊前赴福州。署理将军事务。李树德代宜兆熊、署理都统事务。清查伊任内钱粮　　

○以镇国公登塞、为宗人府左宗人　　

○礼部议覆、据朝鲜国王解送山东采渔人杨三等十四人、被风飘至伊国。审无信票。又据奉天将军咨报、杨三等至凤凰城。始将信票交出。复被领催雅尔泰失去。应将杨三等、交山东巡抚确查曾否给票。雅尔泰照例治罪。得旨、朝鲜诚心笃敬。臣服我朝。历年已久。今将被风飘至杨三等船只送回。伊等或实系风飘到彼。或匪类借端、欲为不法。俱未可定。嗣后飘风船只人口、验有票文、并未生事者。照旧令其送回。若无票文、生事犯法者。著朝鲜国、即照伊国法究治。庶足惩匪类而戒妄行。著九卿詹事科道、公同会议具奏　　

○振武将军傅尔丹奏报。鄂尔斋图果尔等处地方。屯田收获＜麻木＞子青稞麦子共一万二百石有奇。下部知之　　

○免山西黎城县康熙六十年分雹灾额赋　　

○壬戌。上诣寿皇殿行礼　　

○上诣皇太后宫、问安　　

○谕总理事务王大臣等。署理宁古塔将军宗室巴赛、奉天将军唐保住、云贵总督高其倬、总河陈鹏年、山西巡抚德音、广东提督冯毅等。俱著实授　　

○谕八旗都统。比见八旗官员兵丁内。嗜饮沉湎。以致容貌改常。轻生破产。肆行妄为者甚众。其中岂乏材具可用之人。朕实悯之惜之。著八旗都统、各查该属官员兵丁内、酗酒不肖之徒。定以限期。速令悛改。能改则已。如不能改。系官员即行题参。应袭者令人承袭。系兵丁即行革退。以示惩戒。法在必行　　

○封贝勒允禩、为和硕廉亲王。十三阿哥允祥、为和硕怡亲王。贝子允祹、为多罗履郡王。二阿哥子弘晳、为多罗理郡王　　

○礼部遵大行皇帝谕旨议覆历代帝王庙。原祀伏羲氏、神农氏、轩辕氏、金天氏、高阳氏、高辛氏、陶唐氏、有虞氏、夏禹王、商汤王、周武王、汉高祖、世祖、唐太宗、辽太祖、宋太祖、金太祖、世宗、元太祖、世祖、明太祖、二十一位。今拟增夏启、仲康、少康、杼、槐、芒、泄、不降、扄、廑、孔甲、皋、发、商太甲、沃丁、太庚、小甲、雍已、太戊、仲丁、外壬、河亶甲、祖乙、祖辛、沃甲、祖丁、南庚、阳甲、盘庚、小辛、小乙、武丁、祖庚、祖甲、廪辛、庚丁、太丁、帝乙、周成王、康王、昭王、穆王、共王、懿王、孝王、夷王、宣王、平王、桓王、庄王、僖王、惠王、襄王、顷王、匡王、定王、简王、灵王、景王、悼王、敬王、元王、贞定王、考王、威烈王、安王、烈王、显王、慎靓王、汉惠帝、文帝、景帝、武帝、昭帝、宣帝、元帝、成帝、哀帝、明帝、章帝、和帝、殇帝、安帝、顺帝、冲帝、桓帝、灵帝、昭烈帝、唐高祖、高宗、睿宗、元宗、肃宗、代宗、德宗、顺宗、穆宗、文宗、武宗、宣宗、懿宗、僖宗、辽太宗、景宗、圣宗、兴宗、道宗、宋太宗、真宗、仁宗、英宗、神宗、哲宗、高宗、孝宗、光宗、宁宗、理宗、度宗、端宗、金太宗、章宗、宣宗、元太宗、定宗、宪宗、成宗、武宗、仁宗、泰定皇帝、文宗、宁宗、明太宗、仁宗、宣宗、英宗、景皇帝、宪宗、孝宗、武宗、世宗、穆宗、愍皇帝、凡一百四十三位。其从祀功臣。原祀黄帝臣风后、力牧、唐虞臣皋陶、夔、龙、伯夷、伯益、商臣伊尹、傅说、周臣周公旦、召公奭、太公望、召虎、方叔、汉臣张良、萧何、曹参、陈平、周勃、邓禹、冯异、诸葛亮、唐臣房元龄、杜如晦、李靖、郭子仪、张巡、许远、李晟、宋臣曹彬、韩世忠、岳飞、金臣斡鲁、粘没喝、斡离不、元臣木华黎、伯颜、明臣徐达、刘基、三十九人。今拟增黄帝臣苍颉、商臣仲虺、周臣毕公高、吕侯、仲山甫、尹吉甫、汉臣刘章、魏相、丙吉、耿弇、马援、赵云、唐臣狄仁杰、宋璟、姚崇、李泌、陆贽、裴度、辽臣耶律曷鲁、宋臣吕蒙正、李沆、寇准、王曾、范仲淹、富弼、韩琦、文彦博、司马光、李纲、赵鼎、文天祥、元臣不忽木、脱脱、明臣常遇春、李文忠、杨士奇、杨荣、于谦、李贤、刘大夏、凡四十人。得旨、是。依议速行　　

○癸亥。上诣寿皇殿行礼　　

○上诣皇太后宫、问安　　

