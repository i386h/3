<!-- { "loadSidebar": true } -->
○谕直省总督巡抚等。前四川巡抚蔡珽、题报重庆府知府蒋兴仁病故。本到之日。朕闻蒋兴仁之死。乃系自尽。特令蔡珽明白回奏。乃蔡珽回奏、仍复支吾不明。夫一介小民、偶有此事。尚必报明官长。详察情节。焉有身叨一命、而轻生若此。必有万不得已之情。或系本人犯法畏罪。或被上司逼勒。或受同事欺陵。断非无因。岂容草率含糊。冀逃国法。嗣后大小职官、若有此等之事。该督抚据实具奏　　

○升都察院左佥都御史汪漋、为太常寺卿　　

○抚远大将军年羹尧奏报。庄浪之谢尔苏部落番人。首倡为恶。擅据桌子山棋子山。又凉州南崇寺之沙马拉木扎木巴等。与蒙古通连。去年曾抢掠新城张义等堡。再、郭隆寺郭莽寺逃出之喇嘛。煽惑西宁之纳朱公寺朝天堂加尔多寺番人。与庄浪番贼串通。并不归顺。臣与奋威将军岳钟琪。及在西宁大臣等商议。派绿旗土司兵。共分十一路。于四月十五日。由西宁进发。后据岳钟琪等。陵续报称、纳朱公寺喇嘛番人。俱经投顺。即于朝天堂添设小张家胡土克图居住。至加尔多等番人。派副将纪成斌、张玉、总兵黄喜林等。分兵四路。直抵贼穴。杀贼数百。其余死于沟河者甚多。寺亦焚毁。又据游击马忠孝、王大勋等。杀贼于和石沟。游击王序吉、范世雄、败贼于石门口。凉庄道蒋泂、歼贼于喜逢堡。而前锋统领苏丹、率兵至旁伯拉夏口。番人假称来投。察其情形可疑。令人侦探。则众贼伏匿放枪。遂率官兵。直抵贼穴。杀贼其众。又凉庄道蒋泂、搜巢

□刀棋子山。破贼于巴洞沟。土司鲁华龄、杀贼于天王沟。前后被巢□刀殆尽。其为首谢尔苏之番贼阿旺策凌。被先密寺喇嘛。擒获解送。岳钟琪又领兵至镇羌。探得贼人俱在木茂山。即派员率兵截阻。杀贼甚众。其余贼人。竟弃妻子逃去。随留总兵官宋可进、凉庄道蒋泂、统率绿旗土司民兵五千名。暂驻防守。又守备马光、在宽沟地方。杀贼二十余人。众俱逃散。再查先密寺番人。顺逆无常。且与棋子山贼穴相连。恐后日复聚贼生事。是以令伊等喇嘛番众。俱移于加尔多寺之外居住。其先密寺。即行焚毁。此次阵亡受伤绿旗土司官兵。及所抚番人户口数目。俟查明造册。另行咨部。奏入。得上□日、桌子山棋子山番贼。甚属凶顽。倚恃地方危险。屡行劫掠。大将军年羹尧。筹画调遣。令奋威将军岳钟琪等。统率官兵进巢□刀。于山险林密之处。奋战五十余日。尽行巢□刀灭。黾勉效力。克奏肤功。永靖边塞。甚属可嘉。此次勋绩。著将大将军年羹尧。及岳钟琪等弁兵。俱从优议叙　　

○辛酉。谕四川、陕西、湖广、广东、广西、云南、贵州、督抚提镇等。朕闻各处土司、鲜知法纪。每于所属土民、多端科派。较之有司徵收正供、不啻倍蓰。甚至取其马牛。夺其子女。生杀任情。土民受其鱼肉。敢怒而不敢言。孰非朕之赤子。方令天下共享乐利。而土民独使向隅。朕心深为不忍。然土司之敢于恣肆者。大率皆由汉奸指使。或缘事犯法、避罪藏身。或积恶生奸、依势横行。此辈粗知文义。为之主文办事。助虐逞强、无所不至。诚可痛恨。嗣后督抚提镇、宜严饬所属土官。受恤土民。毋得肆为残暴。毋得滥行科派。傥申饬之后、不改前非。一经发觉。土司参革、从重究拟。汉奸立置重典。切勿姑容宽纵。以副朕子惠元元、遐迩一体之至意　　

○布隆吉尔副将军阿喇衲患病。以署固原提督噶尔弼、署理布隆吉尔副将军。军前立黄旗蒙古都统苏丹、署理陕西固原提督。陕西西安左翼副都统觉罗伊礼布、署理陕西西安将军　　

○礼部等衙门遵上□日议奏。古昔圣王制祀。凡有道有德、施教于学者。祀于瞽宗。汉文翁立学宫于成都。首祀孔子。又画七十二子之像于壁。此诸贤从祀之始也。厥后有功经传。皆得从祀。谓之经师。自唐至明、历代进退不一。而当代贤儒、得预于祀典。盖自宋始。伏读圣谕云、附飨庙庭诸贤。或有先罢而今宜复者。臣等议得明嘉靖时、厘定祀典。改祀于乡者七人。林放、蘧瑗、郑康成、郑众、卢植、服虔、范甯。罢祀者四人。秦冉、颜何、戴圣、何休。今俱宜复其从祀也。圣谕云、有旧缺而今宜增者。臣等公同详考先儒事实。请增入两庑从祀者、共十八人。孟子门人乐正子、公都子、万章、公孙丑、汉诸葛亮、唐陆贽、宋韩琦、尹焞、黄干、陈淳、何基、王柏、元金履祥、许谦、陈浩、明罗钦顺、蔡清、本朝陆陇其。允宜增入祀典者也。圣谕云、崇圣祠或有可升而附者。臣等议得宋张子横渠之。父张迪一人。可以附入崇圣祠。圣谕云、先贤先儒之后。孰当增置五经博士。臣等议得孔门弟子冉伯牛、仲弓、冉求、宰予、子张、有若六子。均宜确访嫡裔。赐以世袭五经博士。以昭崇报者也。以上四条。恭候睿鉴裁定。得上□日、先儒从祀文庙。关系学术人心。典至重也。宜复宜增。必详加考证。折衷尽善。庶使万世遵守。永无异议。尔等所议复祀诸儒。虽皆有功经学。然戴圣、何休、未为纯儒。郑众、卢植、服虔、范甯、谨守一家言。转相传述。视郑康成之淳质深通。似乎有间。至若唐之陆贽、宋之韩琦、勋业昭垂史册。自是千古名臣。然于孔孟心传。果有授受、而能表彰羽翼乎。其他诸儒。是否允协。以及宰予、冉有、增置博士之处。著再公同确议。务期至当不易具奏　　

○予故正蓝旗汉军副都统朱廷柱、祭葬如例　　

○壬戌。谕总理事务王大臣等。七十、马尔齐哈、常明等。皆夤缘妄乱之人。伊等皆廉亲王之党。七十原为阿灵阿谋主。各处钻营。阿尔松阿视为恩人。在户部时、专主户部之事。今在刑部、又专主刑部之事。凡小有才者、俱被引诱。愚懦又畏詟其威。并入伊党。常明业已正法。伊等俱在八旗王大臣、并近侍人家。或用逢迎。或用离间。又有暗地钻谋者数人。朕悉知之。但不遇事发姑不深究。伊等悔心悛改则已。若仍固执不改。伊等断不能掩朕之耳目也。七十、自浒墅关差回。隐匿半年任内浮额税银数万。朕俱加宽宥。止令出银数千两。为朕弟庄亲王修理府第。理应踊跃效力。乃竟不感戴宽宥之恩。并不作速全完。迁延至今。不肯交纳。且又造言怨望。经庄亲王具奏。朕著庄亲王、将七十圈禁伊府内、令其交纳。无论何人求尔。尔即奏闻。七十、仍复怠玩。反营求裕亲王、差苏克肫、嘱托布达时照看。朕御极之初。即谕诸王大臣曰。彼此结党。互相戕害。甚属恶习。尔等当以朕之所好者好之。所恶者恶之。是非画一、则奸党无自而起。善者朕所嘉美。尔等一体嘉美之。则其人愈加鼓舞以向于善。他人亦企慕效法之矣。恶者朕所贱恶。尔等一体贱恶之。则其人无地自容。亦可望其悔悟悛改矣。传曰、惟仁人、能好人能恶人。群臣当辅朕以成仁人。果能尽言规谏。朕并无所拒抑也。昔日皇考时、凡被谴责之人。本出于至公至当。而内有党同袒庇者、称为冤抑。众皆随声附和。素有仇者、亦解其仇。素不识面者、转成相识。本人亦忘其有应得之罪。随众自称冤抑。诚为恶习。人臣事君。当同德同心。协力和衷。乃国家之福。即不得已。亦当致身尽忠。直言进谏。何故竞效此最下恶习。朕甚不解其故。今将是非所在。听君上之自为。王大臣等、专擅行私于下、可乎。如此、则各自为党矣。欲除朋党之源。当令举国内外、共为一心。既为一心、则是非与予一人同之。朕有过误。大臣尽忠谏诤。朕必将用其谠论。鉴其忠心。其人亦足垂名万世。何故行此无父无君小人之行乎。朕在藩邸、甚恶此风。断不为其所染。廉亲王至今与朕结怨。亦即此故。今廉亲王之意。不过欲触朕之怒。多行杀戮。使众心离散。希图扰乱国家耳。如此、天岂肯如其愿乎。古人云。乱臣贼子。人人得而诛之。皇考每引述此语。特指廉亲王言之。乃至今朋党之人。尚犹未息。不知君臣大义之轻重。效法众人恶习。其事难以枚举。今七十等、夤缘妄乱之人。若不绳以国法。则宪典不行矣。现今审理七十。搜查家产。俟查完之时。著阿尔松阿、马尔齐哈奏闻。七十、著革职。拏交阿尔松阿、马尔齐哈。听其作何处分。阿尔松阿、马尔齐哈。往查七十家产。细微物件。不得藏匿。阿林保、布达时。亦往协助。其查出之家产。仍给庄亲王为修府之用。诸王大臣等。此后专心一志。辅翼朕躬。成全仁人之名。同好其所当好。同恶其所当恶。如仍固执不改。各为一是非。朕亦不得不执法从事矣。尔等谨识朕言。实心奉行。以副朕好生慈爱之至意。此事可遍谕八旗文武大臣官员知悉　　

○又谕。自西陲逆贼罗卜藏丹津等。背弃国恩。招集同恶。残其骨肉。侵犯边城。朕命年羹尧揆度。机宜。指麾将士。犁庭扫漠。迅奏肤功。惟逆贼犯塞之初。边民略被骚扰。克敌之后。居民安堵。不知有兵。且士马有饱腾之欢。闾阎无转运之苦。支用钱粮。一无糜费。昨因野番掠劫成性。出没无常。又令奋威将军岳钟琪。领兵搜捕余孽。将士用命。于深山林木之中。转战五十余日。俱已荡平。从此锋镝永清。疆圉开拓。今具奏善后事宜十三条。又定禁约青海十二事。运筹周密。措置精详。朕心嘉悦之。至其所奏善后诸事。皆合机宜。惟新辟地方。宜广屯种。而欲令五省有罪之人。发往开垦。恐此等之人。未必习于耕种。又无室家。可以覊留。于边塞之处。少当留意耳。尔等一并悉心妥议具奏　　

○谕礼部。内廷太监、及王公家太监之为民者。率多在京居往。此辈最好生事。不可容留。俱著回籍。如内有六十五岁以上、曾经效力。因得残疾而为民者。许其在京居住。令总管太监奏闻。其一应回籍者。著行文该地方官严查。如不在本籍居住。又往别省。将该地方官、一并从重治罪　　

○镶黄旗满洲都统苏克肫、年老休致。升正白旗满洲副都统那敏、为镶黄旗满洲都统　　

○旌表江南宿州烈妇、陈忍妻胡氏。拒奸不污。被勒殒命。给银建坊。入祠致祭如例　　

○癸亥。赐朝鲜陪臣李檀等、宴赉如例　　

○甲子。改山西蒲州营游击为副将。管辖黄河以北、中条以南、及潞泽平垣等营。从山西巡抚诺岷。请也　　

○乙丑。孝恭仁皇后周年忌辰。遣官祭景陵　　

○上以母后升遐。倐经周岁。痛色笑之难追。想音容而切慕。御制哀词、以志悲感云　　

○丙寅。命吏部尚书舅舅隆科多、户部尚书张廷玉、左都御史尹泰、朱轼、为纂辑大清会典总裁官。吏部侍郎史贻直、礼部侍郎蒋廷锡、兵部侍郎伊都立、内阁学士福敏、翰林院掌院学士阿克敦、为副总裁官　　

