<!-- { "loadSidebar": true } -->
○谕内阁。君臣上下之间。必至诚相接。始不愧堂廉一体之谊。朕待内外大小臣工、推心置腹。事事至诚。而为臣者。尚忍以伪妄欺诈之意待朕。其罪诚不可逭。宜兆熊、乃旗下平常无能之人。因其尚忠厚谨慎。荷蒙圣祖仁皇帝深恩。用至福建将军。伊在任并未出力报效。及朕即位以来。伊亦不过寻常供职。前因直隶总督员缺。一时不得其人。故令伊署理印务。畀以畿辅节制之重任。教导训诲。至再至三。然则朕之恩。尚可负乎。刘师恕、向来过误多端。近年屡经彰著。朕见其人尚谨慎小心。且年力精壮。深有悔过迁善之念。是以降上□日宽宥。格外加恩。令其协办直隶总督事务。以观后效。然则朕之恩。尚可负乎。张适、系年羹尧案内获罪之人。且又亏欠钱粮。法难宽贷。朕念伊祖张玉书、在圣祖仁皇帝时。效力多年。而伊之过犯、大约由于年羹尧之挟制。不能自主。于是赦其过愆。复其官爵。谆切训谕。冀其成人。伊亦感激愧悔。奏称情愿竭力报效。朕是以用为直隶布政使。然则朕之恩。尚可负乎。魏定国、由知州擢用知府。又经福敏、法海保荐。是以用为直隶按察使。且因伊服官效力。朕推恩及于其父。逾格优待。然则朕之恩。尚可负乎。大名府知府曾逢圣、前者被参亏空。朕料其历任多年。必有作弊贪赃之款。令该督藩臬等、晓谕该地方。若果有被屈受害之人。准其据实控告审理、以惩贪墨。昨闻有老秀才、呈告曾逢圣居官劣款。而张适将此秀才严刑毙命。诈称在监病故。且坐以平素积恶之名。不思辩冤既奉谕上□日。诬告自有国法。即此秀才果有应得之罪。亦当审实奏闻。按律置之于法。方足以服众心。岂有讼狱未定、曾逢圣之案未结、而将首告之人、遽以三木毕其性命之理。此必有意袒护曾逢圣。惟恐控告者多。先杀一人以箝众口。似此惨酷之行。世所罕见。宜兆熊、刘师恕、身为总督。若罔闻知。负朕任用之恩甘蹈徇隐之咎。尚得谓之事君以诚、无欺无隐者乎。魏定国专司一省刑名。乃任张适之恣意妄行。全不置问。及朕面加诘责。则将颠倒是非、草菅人命数案。全推于张适。而置身于事外。若然、则直隶之设立臬司衙门者何为。朕之简用魏定国者又何取乎。朕以至诚待诸臣。而诸臣以欺诈待朕。若不严加惩治。此风何由而息。张适、魏定国、俱著解任。著福敏、史贻直前往保定。将曾逢圣各案、及夹毙秀才情由。一一秉公严审。务将实情悉行究出。不得丝毫徇隐　　

○解山西布政使高成龄任。调江南江苏布政使张坦麟、为山东布政使司布政使。山东布政使岳浚、为山西布政使司布政使。升江南江苏粮道赵向奎、为江南江苏布政使司布政使。两淮盐运使张璨、为直隶按察使司按察使　　

○乙丑。以上元节。赐外藩科尔沁、敖汉、阿霸垓、乌朱穆秦、喀喇沁、巴林、翁牛特、苏尼特、郭尔罗斯、喀尔喀、柰曼、土默特、阿霸哈纳、厄鲁特青海厄鲁特、图尔古特、辉特、吴喇忒、扎鲁特、和托辉特、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○晋封故惠郡王博翁果诺孙贝勒球琳、为多罗惠郡王。镇国公弘春、为固山贝子　　

○丙寅。上元节。赐外藩王、贝勒、贝子、公、额驸、台吉、塔布囊等、及内大臣、大学士、侍卫等宴　　

○丁卯。以国子监祭酒孙嘉淦、署顺天府府尹　　

○授宗室扬德女为乡君。壻格扎多尔积、秩四品　　

○辛未。命察罕叟尔军营前锋统领穆克登回京　　

○癸酉。谕内阁。朕于雍正二年、即闻直隶沧州地方、有偷铸私钱之匪类。因饬令总督李维钧、严行查拏。伊回奏己经严查。并无私铸。今步军统领阿齐图奏称、番役因公前往沧州。拏获私铸之刘七等夥党多人。并获私铸器皿。观此、则沧州奸民私铸之弊。由来已久。而地方大吏、漫无觉察。今始败露。夫私铸钱文。大干法纪。且私钱不息。则钱法不能画一。而销毁制钱等弊。皆由此而生。何以便民间之用。畿辅近地、尚有此等奸民。则各省远方。安保必无此弊。著通行申饬。倘直省督抚中、有似此疏纵者。一经察出。必照溺职例处分　　

○甲戌。添设江南苏松属吴淞、天妃七浦三闸闸官各一员。白茆、徐六泾二闸闸官共一员。从河道总督齐苏勒请也　　

○乙亥。升詹事府詹事留保、为通政使司通政使。仍兼詹事府詹事　　

○户部等衙门议覆。四川巡抚宪德条奏安插入川人户事宜。一、入川人户众多。奸良不一。饬令该管官、逐户挨查。取结编入保甲。有游手生事者。即行驱逐。其实系匪类、现有过犯者。解回原籍。知情隐匿、暨官员失察者。并加处分。一、雍正四年秋冬以后入川人户。请将户口姓名人数开明移查各原籍。细加核实分别。内有本省已犯事故者。即行逐回。其留川之人、实系贫民无可资生者。酌拨地亩。并借给牛种口粮。所用银两。移咨本籍各府州县、照数赔补。或有移家落业、依托亲故谋生者。如资本无多、不能经运。仍酌量给与地亩。令其自行开垦。不必给与牛种口粮。一、入川人户。有情愿回籍者。不必给与口粮。将姓名人数、咨明本籍。川省仍造册存案。倘日后复来川省、即行惩治。一、川省无著地亩。现在清查丈勘。俟清丈完日、分别科则。编列字号。计留川人户之数、按亩均分认垦。如有占越争竞者。概行驱逐。一、稽查安插之事。分派各该道员经理。其保宁一府、旧无道员。请归并川东道办理。现在奉拨库银十万两。即分给各该道员收领。令确查应给人户。按数给发。造册查核。如有扣克侵冒等弊。严加参究。一、开垦荒地之道府州县。果能实力奉行、办理妥协者。事竣、照例议叙。杂佐等官、勤慎称职者。亦照州县一体议叙。倘有怠玩虗冒。即行紏参。均应如所请。从之　　

○丙子。转礼部右侍郎钱以垲、为左侍郎。升甘肃巡抚石文焯、为礼部右侍郎　　

○正白旗护军统领海祜、年老休致。升正蓝旗汉军副都统魏腊、为正白旗护军统领　　

○镶黄旗蒙古副都统常保、以老病乞休。允之　　

○戊寅。谕内阁。凡律例之设。乃详情察理、揆度至当、而后定者也。审拟罪案之时。应引某条、则引之。断无轻重任意或介在两可之理。常见外省本章、及法司议覆疏内、往往有先引一例。复云不便照此治罪。更引重罪以坐之。此乃臣下巧于营私之陋习。或欲以严刻之名、归之于上。或冀法外之恩、巧于开脱。均非明允之道。从前已经降上□日禁止。而去冬刑部本内、犹有蹈此者。夫治狱之道。贵得其平。而司刑之官。在乎执法。今以一罪而引两律。则是法无一定、而狱不得其平矣。岂朕明刑弼教之至意乎。嗣后再有两引条例者。外省督抚提镇本章、著通政司驳回。将情由参奏。三法司本章、著内阁驳回。将情由参奏。若所犯之罪。当引轻律、而故意坐以重罪。亦难逃朕之洞鉴。内外执法臣工、各宜凛遵。毋忽　　

○升江西布政使王承烈、为都察院左副都御史。浙江杭嘉湖道徐鼎、为江西布政使司布政使。督理苏州织造高斌、为广东布政使司布政使。福建台湾道吴昌祚、为山东按察使司按察使　　

○大学士兼管翰林院掌院事张廷玉疏言、谨查内阁部院奉上□日事件。俱交起居注衙门登记档案惟八旗具奏奉上□日事件。向例不交起居注。臣等无从记载。请自雍正五年为始凡八旗具奏奉上□日、及拣选人员、补授官职之处俱照阁部送馆。以便载入记注。从之　　

○己卯。以刑部右侍郎张保、吏部右侍郎兼正红旗汉军副都统舒楞额、俱兼管都察院左都御史事。兵部右侍郎胡煦、协理副都御史事　　

○山西右卫左翼副都统明亮、缘事革职。调镶蓝旗满洲副都统阿三、为山西右卫左翼副都统　　

