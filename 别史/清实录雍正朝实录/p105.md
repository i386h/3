<!-- { "loadSidebar": true } -->
○宗人府参奏、贝子允禵等、俱系往陵寝居住之人。理应敬谨行走。今孝庄文皇后梓宫未入享殿之前。允禵即率领伊子白起、广善散回。甚属不合。应将允禵革去固山贝子。撤出所属佐领。闲散宗室白起、广善、照不应重律杖八十。准其折赎。得上□日。俱著宽免　　

○敕封青海水神、为灵显青海之神　　

○青海厄鲁特扎萨克辅国公诺尔布彭苏克故。遣官致祭　　

○丙申。清明节。遣官祭永陵、福陵、昭陵、昭西陵、孝陵、孝东陵、景陵　　

○先是、宗人府奏、允禩、允禟、苏努、吴尔占等。既已削出宗籍。应将伊等本身、及其子孙、俱撤去黄带。更改旧名。归并各该旗各佐领。其有品级之女。一并销去品级。奉上□日允行。至是、正蓝旗都统音德等、将允禩允禟等、更名编入佐领事、定议奏闻。得上

□日。尔等乘便行文楚宗。将允禟之名、并伊子孙之名、著伊自身书写。告知楚宗。令楚宗报于尔旗。允禩之名。及允禩之子之名。亦著允禩自身书写。编入佐领　　

○工部议覆。怡亲王允祥等摺奏京东水利情形。一、河西数十里内、止有凤河一道。即桑乾河之分流。自芦沟河、经南苑、至漷县西南、流入武清县南。河流本畅。自武清之堠上村、淤为平陆。偶遇水潦。田庐弥漫。应循故道疏浚。仍于分流处、各建闸一座。以时启闭。一、香河、宝坻二邑、沿河堤岸、坍塌甚多。应及时修筑。再于牛牧屯以上。斜筑长堤一道。以障上流。俾运河无东溢之患。一、通州烟郊以南之水。汇于窝头。分为二支。南流入运河。东流经香河之吴村、达于宝坻。吴村以下。大半淤塞。难于开浚。应将南流一支疏通、畅入运河。其由香河入宝坻之沟头河、亦加疏浚。导之自宝坻城南、达于大河。不令漫溢。一、宝坻与蓟州接壤。蓟运河、自三台营会诸水、至宝坻之白龙港。又南经玉田、丰润、合浭水以达于海。应先修筑河堤。再于蓟州下仓镇以南、建桥下闸、壅水注于两岸。以资灌溉。一、浭水、出迁安之泉庄。至崖儿口。东决、则淹丰润。西决、则淹玉田。应开直河二道。与旧流分泻。其近河堤堰。更加高广。建闸开渠。庶令洼湿之区。皆为膏壤。一、玉田之蓝泉、流入蓟运河。河外潴水为湖。山水暴涨。河与湖平。应将河身疏通深广。朿以堤防。湖之西北。另开小河。引山涧诸水入河下流。使湖不泛溢。仍于湖心最深处、储为水柜。以济泉水之不足。其泉河一带、仍多方疏导。以广水利。一、丰润之王家河、＜氵义＞河、龙堂湾、泥河四道。或流入大泊。或流入蓟运河。田畴不蒙其利。应涤源疏流。筑堤建坝。于东北、引陡河为大渠。横贯四河之中。广开沟洫。以备旱涝。一、永平所属、若卢龙之燕河营。及营东五泉、滦州之别故河、龙溪、沂河、靳家河、黄垞河、陷河、龙堂、牤牛河。迁安之徐流营、泉河、三里河。皆应随地制宜。开沟引流。于水利营田。大有裨益。以上八条。俱应如所请。得上□日。依议速行　　

○戊戌。以镶蓝旗蒙古副都统伯马兰泰、署正黄旗蒙古都统　　

○升直隶天津副将管总兵官事徐仁、为正蓝旗汉军副都统。调山东兖州总兵官赵国瑛、为直隶天津总兵官。升直隶三屯副将柏之蕃、为山东兖州总兵官。调四川川北总兵官潘之善、为陕西安西总兵官。陕西安西总兵官孙继宗、为四川川北总兵官。仍署陕西甘州提督。署陕西安西总兵官宋可进、仍署陕西凉州总兵官　　

○己亥。陕西固原提督马焕、缘事革职。升四川重庆总兵官路振扬、为陕西固原提督。调陕西西宁总兵官黄喜林、为四川重庆总兵官。升江西袁州副将周开捷、为陕西西宁总兵官　　

○议政王大臣议覆。川陕总督岳钟琪等遵上□日议奏、潼关系陕西要隘。驻防满兵。于地方有益。应于西安八旗余丁内、择其人才壮健者。选取马兵四百名。步兵六百名。给与钱粮马匹器械等项。设城守尉一员。每旗设防御一员。骁骑校一员。领催四名。管辖操练。于潼关西门城外、建筑营房。分给弁兵。并请将潼关抚民同知、改为理事同知。审理案件。均应如所请。从之　　

○两广总督孔毓珣题、广西南宁府果化土知州赵常茂故。其子赵应龙年幼。请以其弟赵常荫、暂行管理州务。下部知之　　

○庚子。工部右侍郎马进泰、缘事革职。擢监察御史迈柱、为工部右侍郎　　

○镶白旗蒙古都统巴拜、以病乞休。允之　　

○辛丑。谕议政王大臣等。据遣往策妄阿喇布坦众佛保等奏称、策妄阿喇布坦、以克木可穆齐克、吴梁海地方。原系伊所属。被丹津喇布坦侵占。仍欲得此地方等语。今不令策妄阿喇布坦来使入内地。即于巴尔库尔地方遣回。恐策妄阿喇布坦乘此时发兵侵扰克木可穆齐克、吴梁海、现今我满洲蒙古兵丁、在茂岱察罕叟尔扎克拜达里克驻劄。著前锋统领丁寿、带满洲兵五百名蒙古兵五百名。副将军贝勒博贝、带喀尔喀兵一千名。前往唐奴山前之特斯等形胜地方驻劄。于克木可穆齐克居住之车零旺布。吴梁海居住之博贝处、不时侦探。若策妄阿喇布坦侵犯吴梁海等处。贼兵若少。即袭击之。如贼势众。断不可轻进。著将军穆克登、副将军丹津多尔济、策凌、博贝等。应于何处防守预备。定议奏闻　　

○封皇后弟五格、为一等侯　　

○移江南京口右营原驻簰湾守备一员。及千总一员。兵二百名。驻防镇江之圌山。仍拨右营千总一员。驻防簰湾。从江苏巡抚张楷请也　　

○壬寅。敬奉圣祖仁皇帝御容于恩佑寺。上亲诣行礼　　

○谕理藩院。昨为吴梁海人等、特降谕上□日。发兵驻防。朕复详思、克木可穆齐克地方之吴梁海人等。俱系车零旺布博贝属下。其来归之科罗尔卖等、现交博贝抚绥存恤。居之公所。此等人、向在喀尔喀边外树内打牲为生。与准噶尔所属之吴梁海接壤。又与鄂罗斯连界。必当轻徭薄赋。俾伊等生计饶裕。乃为有益。此等人素无知识。万一策妄阿喇布坦设计哄诱。或兴兵抢掠。虽地属弹丸。人极愚贱。而傥被侵犯。即与蒙古王贝勒之部落一体。岂可置之不问。观策妄阿喇布坦奏章。其意于吴梁海、每饭不忘。将来未必无乘间侵犯之事。今兹夏月。我师现在特斯等处游牧。朕欲乘此遣大臣一员。携带布帛茶叶等物。同王车零旺布、贝勒博贝、或亲至克木可穆齐克地方。或于附近吴梁海之唐奴特斯等处。齐集伊等为首之人。分别赏赐。明示朕意曰。皇帝轸念尔等民生。特命前来传上□日晓谕。尔吴梁海人、世居树内。以打牲为生。遇力强者、即为纳赋。由来旧矣。今尔等既纳贡赋于蒙古王贝勒等。即为朕之属国。所居与鄂罗斯、准噶尔边界甚近。据今差往准噶尔使臣回奏、策妄阿喇布坦云、克木可穆齐克地方之吴梁海人等。向俱为伊之属下。甚恨尔等。皇帝、恐尔等受伊侵害。故特遣大臣传谕。预为防备。且施恩赏赐尔等。嗣后远设营哨。尽心防御。策妄阿喇布坦所属之吴梁海、与尔等接壤。宜不时探察。再、鄂罗斯亦与尔等甚近。傥伊国人等侵尔边界。造屋种地。立即报知汛地。转报将军。即使策妄阿喇布坦侵害尔等。将军早闻。便可发兵救助。傥策妄阿喇布坦兵多。事起仓猝。尔等力不能当。即携带妻孥牲饩、暂移入内边游牧。若贼兵无多。尔等酌量已力、可以殄灭。即殄灭之。与其略不设备。致策妄阿喇布坦忽来见侵。劫掠牲畜。杀伤人民。何如早备之为善也。皇帝又轸念尔等生计。特命尔主王贝勒等、减尔贡赋。将所减之数。皇帝动支国帑、赏赉尔主。期与尔等生计有益。尔等诚能感戴国恩。恪遵训上□日。固守地方。探察详报。朝廷恩赉。自必有加无已等语。车零旺布、博贝、同命往大臣、如此详悉晓谕伊等再于伊等中、拣选老成服众之人。作为首领。令其守望相助。其遇有紧急事务。作何知会传报之处。亦著详细定议、开示伊等。伊等果能深知利害。感佩恩泽。则必输诚效力。从此边圉益固矣　　

○癸卯。镶蓝旗汉军都统阿鲁、缘事革职。调正红旗蒙古都统伊尔哈岱、为镶蓝旗汉军都统。以理藩院尚书特古忒、为正红旗蒙古都统。仍兼理藩院事务　　

○豁免河南祥符县、被水冲决田地额赋九千四百两有奇。从河南巡抚田文镜请也　　

○甲辰。谕大学士等。去岁畿南被水。深轸朕怀。虽截漕发粟、赈粜频施。然犹恐小民甫经灾沴之后。无力供输。是以又特降上□日、将雍正四年通省钱粮。俱令缓徵。夫今年钱粮。尚且缓徵。则从前未完之项。岂有转行急徵之理。今闻地方官、竟有仍追比前欠者。漠视民瘼。莫此为甚。深负朕忧念斯民之至意。著传上□日与直隶总督速饬各地方官、凡旧欠钱粮。一概缓徵。所有兵饷工料各项需用之处。俱动藩库银两拨给。不得短少扣克。如地方官仍有私徵等弊。一经察出。定行从重治罪　　

○诸王大臣等、遵上□日将允禩改名之处询问允禩允禩自改名为阿其那。改伊子弘旺名为菩萨保。奏入。报闻　　

○丙午。调镶蓝旗蒙古副都统伯马兰泰、为本旗满洲副都统。升正黄旗护军参领广西、为镶蓝旗蒙古副都统　　

○调山西总督伊都立来京。以山西布政使高成龄、署理山西巡抚印务　　

○丁未。谕镶黄旗大臣等。世袭官员。有舍兄而袭弟者。原袭职之初。或其兄情愿告退。或庸劣残疾。或非正室所出。因令其弟承袭。后遂专于此一支相继承袭。殊为屈抑。今后可将原立此官之人。查明共有子孙几人。俱带领引见。有庸劣疾病者。于本名下注明。各将家谱交送八旗。改定再进　　

○戊申。谕宗人府。鲁宾、人原不及。昨将允禩之事。于众人前询问。见其举动狂悖。原欲将伊正法。因伊无兄弟子息。不忍绝伊后嗣。特予宽典。谕令禁锢高墙。尔衙门奏称、无应袭伊贝子之人。朕令尔等往问鲁宾。据尔等奏称、鲁宾甚是惶恐。并非前日举动。且又耳袭。据此、将伊正法之上□日。伊或未闻。所以如此。伊之职衔。既无应袭之人。著将鲁宾宽宥。降授辅国公。伊之佐领。谅伊亦不能约朿。俱撤回置之公处　　

○调江南江宁将军董吉那来京。升陕西西安右翼满洲副都统觉罗伊礼布、为江南江宁将军。直隶天津协领关保、为陕西西安右翼满洲副都统　　

○复置江南海口苇荡二营。设参将一员。守备二员。千总二员。把总四员。兵一千二百三十名。专管采苇巡河之事。从河道总督齐苏勒请也　　

○己酉。封和硕简修亲王雅布庶子神保住、为和硕简亲王　　

