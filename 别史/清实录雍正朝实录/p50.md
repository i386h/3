<!-- { "loadSidebar": true } -->
○丙午。谕刑部。朕因朝仪不肃。曾屡降谕上□日严饬。刑部司官李建勋、罗植、朝贺失仪。此二人违上

□日。大不敬。本即应正法。但念即位以来。立心不以已意轻杀一人。且系立法之初。故令监候、秋后处决。以观众人知畏法与否。若众人仍不畏法。秋后定行处决。以为大不敬者之戒。则此二人、乃众人杀之也。后于献俘之日、见班行整齐。祭坛之日、亦皆敬谨。夫二人之可杀者、欲以明法也。今既人人皆知遵法。是法已明矣。则犯法之人、可从宽宥。乃众人生之也。可将李建勋、罗植、免罪释放。勒令回籍。并行文该地方官、勿令出境。尔等将此上□日、交与内阁。传谕大小官员知悉　　

○又谕。律例内、虽有父母年老、家无次丁、应存留养亲之条。但凶徒恃此、有意伤人。殊未可定。已死之人、亦属可矜。嗣后如此类存留。养亲之人。视其所犯罪之轻重。作何饬令多出银两、给与死者之家。若不给与、仍照原拟治罪之处。尔部定例议奏　　

○解四川巡抚蔡珽任。以礼部尚书塞尔图、署理四川巡抚　　

○改广东顺德营游击、为左翼镇标中营游击。原驻增城之镇标前营游击、为增城专营游击。隶提标统辖。其香山、春江二协。广海、新会二营。仍隶镇标统辖。从署广东总督年希尧请也　　

○戊申。升镶红旗护军统领吉当阿、为右翼前锋统领　　

○己酉。宗人府等衙门议奏。阿布兰负恩背逆。奏事不敬。应革去多罗贝勒。撤出所赏佐领。圈禁在家。原袭之辅国公。其子不准承袭。得上□日、阿布兰、著革去多罗贝勒。仍令在辅国公上、效力行走。将增赏之佐领。俱撤出　　

○四川巡抚蔡珽题。夔州府石砫宣慰使马洪裔故。请以其子马宗大承袭。下部知之　　

○庚戌。谕兵部。各省武职、有未经引见者。可行文督抚提镇。自副将以下、游击以上、除地方有紧要事务。及曾经引见之员外。将人材可观。素有声名者。每省陆续保送四五人。轮流来京引见　　

○谕内务府。内府佐领浑托和下人。分档时、派给各庄头者。以生齿日增。钱粮浩繁。因令往各庄服田力穑。庶几仰事俯育、人各有资。朕特念伊等生计。故有此举。尔等奉行不善。竟似将伊等发遣者。以致恐惧疑惑。再、庄头等、役使壮丁。颇多暴悍非理。嗣后如敢肆行陵虐者。许壮丁即行控告。所告果实。止一二人、则另拨与别处屯庄。至四五人、即将庄头革退治罪。其分档汉人内、有欲归民籍者。著询问原主。如情愿令其为民、则准其为民。有欲撤回、亦准其撤回　　

○以果郡王允礼、管理镶红旗满洲都统。仍兼管镶蓝旗汉军都统事务。伯四格、为镶蓝旗满洲都统。升镶蓝旗汉军副都统布达时、为镶红旗护军统领。仍兼镶蓝旗汉军副都统。以军前镶白旗护军统领吴世拔、为额外护军统领。调正蓝旗护军统领宗室汝福、为镶白旗护军统领。升镶黄旗满洲副都统阿林保、为正蓝旗护军统领　　

○升福建闽安副将谢希贤、为福建金门总兵官　　

○辛亥。谕礼部、兵部。安南国王黎维祹、遣陪臣范谦益等、贺登大宝。贡献方物。并三年岁贡。从广西桂林府水路进京。朕因向来驿递供应、多有骚扰。曾谕定例供给之外、不许溢额应付。今安南庆贺大礼。遣使远来。应加恩恤。其经过地方、供给食物。酌量增加。令其充足。以示朕嘉惠远人至意　　

○升正红旗护军参领绰奇、为镶蓝旗满洲副都统　　

○癸丑。以正蓝旗额外副都统那敏、为正白旗满洲副都统　　

○兵部议覆吏部侍郎史贻直条奏。武闱直省乡试。请照会试例。择其弓马娴熟。技勇出群者。另立好字号。以便取拔。应如所请。得上□日、考试武举、议定编好字号。在京武乡试。朕派信用大臣考试。嗣后各省武乡试。或以好字号取中。或以文章好取中之处。著于解部武乡试录内注明。以便会试时查对　　

○甲寅。谕诸王大臣等。李元玺等一案、系伊等新犯之罪。刑部宜照律审拟具奏。今览刑部所奏。将步军统领衙门、以李元玺照大光棍例拏送之旧案、及遇赦宽免之处。查出一并叙入本内。夫伊等旧案、与此案毫不相涉。乃刑部援引叙入。岂以李元玺之罪、曾经皇考宽免。亦欲朕将李元玺等宽免耶。抑以从前步军统领、将李元玺等、为大光棍送部之处、俾朕知之。即行正法耶。此明系以难处之事。归之朕躬。欲以试朕也。近日马尔齐哈在朕前。称笾豆之事、则有司存。是讥朕不当察及细务。其心欲朕不加详察。则伊等可以邀结党与。任意擅行。夫古帝王明四目。达四聪。舜好问而好察迩言。故上下之情、不致壅隔。闾阎疾苦利弊、无不周知。古人云、黈纩充耳。前旒蔽明。亦有所谓而云然也。马尔齐哈、粗识数事、便于朕前诵述古语。妄行渎奏。注云、道之全体。固无不该。然其分则有司之守。非君子之所重。并非谓全不留心也。如耕田播种乃农夫之事。讲诵训诂、亦属文士之业。若云不亲细务。朕又何用行耕耤诣学之典乎。国家设官分职。各有专司。而总揽万几。全在一人之裁决。但云委诸有司。则六部之事、付之六部。为天子者、惟有端默高拱而已。岂不为逸。但天下之事、可以如此料理乎。朕以刑部事件。民命攸关。所系非小。务期明罚敕法。简孚慎恤。每案必详审再三。求其至当。始惬于衷。而欲朕付之不见不闻可乎。若云有司。则刑部尚书侍郎。非大有司乎。今所办事件。颠倒如此。有司宁可恃哉。马尔齐哈、向在各旗行医。朕以伊系行医之人、必然好生。其为人似尚坦率。即位后。洊擢刑部侍郎。当感恩思报。竭力尽忠。以奉君上。而犹不改旧习。存从前分党之念。其始召见时、即礼貌疎略。绝无对君恭敬之意。闻其在乾清门。与大学士、列坐共食。曾降谕上□日严饬。令其改过。今又以曾子语、讥讽朕躬。设令朕或有不当。何妨直陈其事。冀朕采择。而为此隐约之词。狂妄甚矣。朕御极以来。用人行政。自返绝无过当。朝廷清肃。亦无揽权怙势之人。总理事务王大臣、皆皇考素所信重。遵奉皇考遗上□日。辅佐朕躬。而非其愿者。每怀嫉妒。輙以绝无影响之事加之。此皆有意扰乱国政。造言生事者之所为也。尔等心所不快之人。欲借事巧伤。朕确有成见。岂为宵小所动摇乎。皇考常言每事当防微杜渐。朕服膺圣训。尔等稍萌邪僻之见。朕断不能隐默也。朕用人任使、全出至公。而无知小人、妄生议论。谓朕听用总理事务大臣之言。所用者、皆系伊等亲友。伊等俱系皇考简用之人。非朕即位后所特擢也。今朝廷之上。俱是皇考时所用大臣。朕岂有私乎。马尔齐哈、系苏努之党。观其行事。伊等结引党与。至今犹未散解。朕屡申谕上□日。告诫谆切。望伊等洗心涤虑。将从前结党徼幸之想。悉行改除。伊等自求生全。身家可以永保。若执迷不悟。心怀二三。不竭力抒诚、为朝廷效力。则伊等自干国法。断不轻贷。嗣后如马尔齐哈、仍似从前狂悖。诸王大臣、见即参奏拘拏。故特谕知　　

○乙卯。遣官祭关圣帝君　　

○丙辰。谕诸王大臣等。廉亲王允禩、今日具奏贝子允禟事。又将议处满丕事。一并具奏。谓之无心、可乎。再、议处满丕案内。并不将总兵等官取供。遽行草率拟罪。向来定例、有如此者乎。皆因前日朕于马尔齐哈案内。言及苏努之故。是以间日一次、欲以扰乱朕心耳。从前皇考时、审讯与允禩相面之张明德、供出赖士普奇一案。皇考在乾清门降上□日曰。苏努之祖、阿尔哈图土门贝勒褚英薨逝时。太宗特降谕上□日云。此人若在。必乱国家。大抵此一宗枝。向日原有嫌隙。即如苏努、于我父子兄弟骨肉之中。谗谮离间。暗中钻营。惟扰乱国家是务。朕防之有年矣。尔等其知之。每事留意。此谕上□日、乃众阿哥及诸大臣等所共闻也。朕即位后、于苏努格外加恩。晋封贝勒。伊子勒什亨、委署领侍卫内大臣。亦冀伊等感朕宽大之恩。迁善改过耳。讵意勒什亨、并不感戴。仍袒护贝子允禟、扶同隐匿。将所交事件、故为迟延。及朕将勒什亨派往西宁。伊弟乌尔陈、指称武备院奏事入内。于朕前显露愤恨之容。勒什亨、系获罪之人。例不得奏请训上□日。而乌尔陈将伊兄引入紫禁城内。殊属不合。是以并将乌尔陈、同伊兄发往军前。今苏努以七十病故。退有后言。是仍念伊等旧日党与。扰乱国家之心。毫无悛改也。苏努不可留在京师。煽惑众心。著革去贝勒。其属下佐领。著撤回。存贮公所。止留伊府佐领。著伊同在京诸子。于十日内、带往右卫居住。到彼之后、若不安静自守。仍事钻营。差人往来京师。定将苏努、明正国法　　

○谕贵州巡抚毛文铨。黔省吏治戎政、俱懈弛不可问矣。尔必竭力整饬一番。提督赵坤、能清勤自励。实心任事否。闻伊近来、殊不及从前总兵任内之声名也。尔等宜文武和衷。互相劝勉。更闻贵州苗种不一。而狆家苗、尤属凶狠。年来内地刁顽人民。往往入彼巢穴。勾连生事。报复私讐。而营伍中、每公摊银钱。以备赎取兵弁之费。甚属可笑。究其故、总因武备废驰。官兵不敢正视苗猓。故为此掩耳盗铃之举。以因循自便耳。有司贪暴。不恤民隐。驱之为盗。武弁畏懦。不敢察诘。任其逃亡。颓风积弊。至于此极。尔亟当悉心筹画。既不可姑息、以滋长恶习。亦不可急骤致激起事端。逐渐整理。勤而忽懈。训练营伍。时时教演。申饬属员。务得民心。更加惩奸瘅恶。除暴安良。行有成效。庶不有忝厥职也。将朕此谕。亦通知赵坤。汝二人、密相商酌。诸凡讲求万全而为之　　

○戊午。礼部议奏。朝鲜国王李昀、恭贺孝恭仁皇后尊谥。礼物、应遵上□日停其收受。交内务府存留、准作年贡。从之　　

○己未。调镶白旗蒙古副都统额尔锦、为镶黄旗满洲副都统。升一等侍卫阿齐图、为镶白旗蒙古副都统　　

○调署理山西大同总兵官陈王章、署理江西南昌总兵官　　

○庚申。谕总理事务王大臣。朕从前曾传谕外省文武大臣等。凡陛见来京。不必进献一切物件。朕近日将镇协等官调来引见。特欲识认其人。询问地方事务。理应轻骑速来。不可带食物进献。嗣后著永行禁止　　

