<!-- { "loadSidebar": true } -->
○谕户部。去岁江浙海潮冲溢。沿海场灶淹没甚多。两淮盐政所属地方。经噶尔泰奏闻。朕即发帑赈恤并将雍正元年二年灶户未完折价银四万余两。悉行蠲免。其两浙盐政所属地方该巡盐并未将被灾之处题报。今谢赐履摺奏去秋海涛飘决情形两浙与两淮无异。朕一视同仁。务使均沾膏泽。著将华亭娄县、上海、海宁、余姚、萧山、慈溪等县、雍正元年二年未完场课银两。悉行蠲免　　

○以正蓝旗蒙古副都统苏穆尔济、署本旗蒙古都统　　

○以总督仓场侍郎法敏、为湖北巡抚。户部右侍郎托时、为总督仓场侍郎。户部额外侍郎觉罗塞德、为户部右侍郎。光禄寺卿杭奕禄、为都察院左副都御史。仍管光禄寺卿事　　

○山西大同总兵官马觌伯、缘事革职。发往阿尔泰军营效力。以原任镶白旗汉军副都统王以谦、为山西大同总兵官　　

○解广西按察使白洵任、升广西左江道甘汝来、为广西按察使司按察使　　

○理藩院奏、振武将军傅尔丹咨称、辉特台吉济克济扎卜、称由锡喇他拉、移游牧于伊族公巴济处。大将军年羹尧、遣人看送出口即回。道途困惫。人畜散毙。恳赐轸恤。应准其与公巴济同居。俟伊属下人等俱到。再议编设佐领。得上□日。辉特台吉济克济扎卜之事。年羹尧止用密摺具奏。并无报部。亦无行文与将军傅尔丹、及该扎萨克等。但交与章京一员。送至口上。即回。将此多人致此劳苦。谬乱已极。著年羹尧明白回奏　　

○裁浙江掌印都司一员。都司经历一员。并杭州前卫、右卫经历各一员　　

○青海贝子策凌敦多卜故。遣官致祭　　

○旌表浙江龙游县烈妇、席廾二妻方氏。持刀拒奸。被夺砍殒。给银建坊、入祠致祭如例　　

○丁巳。谕大学士等。顷将年羹尧解退大将军总督职任。补授杭州将军。陕西通省满汉兵民。群称得命、复见天日。靡不欢忻相庆。乃闻年羹尧系恋总督职任。又设法扬言、将行李发往。巧图仍留原任。自负为良臣。欲加朕以遗弃功臣之名。眩惑营求彼处兵民等。年羹尧既负朕恩。致犯众恶若此。尚复系恋营求。诚为不识羞耻者。间有愚人。或贪图年羹尧财物。或仍畏年羹尧威势。代为具呈。朕必照逆党例、从重治罪。断不宽宥。年羹尧应交岳钟琪事件。著作速交代。急赴杭州任所。将此行文岳钟琪、及该抚等。令其知悉　　

○以原任四川巡抚能泰、为都察院左副都御史　　

○戊午。八旗都统等议覆。镶白旗汉军都统范时捷奏言、从前八旗都统等。各在私家办事。一应行文档案、堆贮家中。并未按年登记。今蒙赏给公署。都统等、俱于公所办事。嗣后请照部院衙门、另立档案。编定年月。分析事件。钤押印记。交于印房收贮。应如所请。得上□日。尔等所议。止将档案收贮旗下公所。仍恐有火烛之虞。应再造一册。存都统之家。与印信一同收贮交代　　

○以故一等侯马三奇侄马尔英、袭爵。故三等精奇尼哈番色楞子黑达色、袭职　　

○己未。谕议政王大臣等。副都统田象坤奏称、乌喇地方紧要。止设将军一人。请添设副都统一员。协同办理。著照所请行。乌喇副都统、著盛京副都统委色补授。盛京副都统、著镶蓝旗参领觉罗傅哥补授　　

○又谕。策妄阿喇布坦。遣使具奏。言辞敬顺。巴尔库尔等处兵丁。在外年久。将吐鲁番等处驻劄兵丁。俱撤到巴尔库尔。会合一处。著照吐鲁番鄂龙吉阔舍图等处撤兵之数撤回。再、吐鲁番地方、拣选能员一人。令其驻劄。候我使臣归国著行文将军富宁安。撤兵时。吐鲁番回人。未免怯惧。将策妄阿喇布坦。敬谨遣使。及命使臣前去。不必用兵缘由。晓谕回人。俟使臣来时。其回众移居之处。照从前所降谕上□日行。著议奏寻议、巴尔库尔吐鲁番阔舍图鄂龙吉四处兵共计九千八百七十四名。吐鲁番兵内将种地兵一千名。暂留彼处。交与副都统克什图管辖。其余兵丁、照巴尔库尔原有兵数。暂留巴尔库尔驻劄。所余兵丁、俱行撤回。得上□日。克什图一人年老。著留穆森一同管辖其留在巴尔库尔之大臣、及统领撤兵之大臣。著将军富宁安酌量派出奏闻　　

○谕大学士九卿等人君图治。首在用人。书云、任贤勿贰。中庸云忠信所以劝士。盖君之待臣。原宜开诚布公。推心置腹。相信如一体。然后为臣者、乃可惟所欲言。惟所宜行。而无顾虑。朕御极之始。将隆科多年羹尧、寄以心膂。毫无猜防。所以作其公忠。期其报效。孰知朕视为一德。伊等竟怀二心。朕予以宠荣。伊等乃幸为邀结。招权纳贿。擅作威福。敢于欺罔。忍于背负。几致陷朕于不明。朕深恨辨之不早。宠之太过。愧悔交集。竟无辞以谢天下。惟有自咎而已。朕今于隆科多、年羹尧、但解其权柄。不加刑诛者。正以彼等之妄谬。皆由朕之信任太过是以惟有自责。而于伊等一概从宽也。自今以后。既觉其奸伪。晓谕众知。不复信任。假以要权。在朕既不失驭下之道。而诸人亦免被其愚惑。若伊等怨望不遂其欲。仍怙恶不悛。彼既视宪典等于弁髦。朕岂能始息以养奸邪。至于二人门下。向来趋附奔走者不少。此亦中人之常情。希其荐拔。畏其加害之所致。俱宜急解散党与。洗心革面。若仍念旧情。负国恩而感私惠。蔑大伦而重小节。往来钻营。妄有希冀。或馈送赂遗。或书札来往。设计陷人。或揣拟伺探朕意。暗作威福。不能改革。惟务隐密巧诈。若再发觉之时。决以逆党从重正法。伊等各宜警惧。无得自干诛灭。朕意已定。法在必行　　

○庚申。孝恭仁皇后忌辰。遣官祭景陵　　

○壬戌。谕礼部。前博尔多来京陛见。奏称僧人宏素处。有朕昔年赏赐金刚经一部。上有朕所制序文。今欲刊刻流传。朕细思向来并无此事。因命博尔多将此经取来阅看。昨日赍到。文与字俱非朕笔。且将朕名皆书写错误。甚不可解。闻宏素已经身故。其同寺僧人、必有知其由来者。著即行文问明具奏。不必严拏拘禁。前令各处呈缴御笔。伊等既将此序认为御笔。何以不行呈缴。若以为非御笔。何以不行详察。亦著问明。朕在藩邸时。因府第与柏林寺相近。闲暇之时。间与僧人谈论内典。并非以僧人为可信用也。况今临御天下。岂有密用僧人赞助之理。近日直隶宣化府、江南苏州府等处。竟有僧人假称朕上□日。在彼招摇生事者。已经发觉惩治。此等小人行为。皆于朕之声名大有关系。尔部不可不严行禁饬。若再有此等。著该地方官访拏参奏。毋得疎纵。年来各处呈缴御笔。今限期已满。尚有未缴者。所缴之内。亦有假笔混杂者。朕俱从宽。不行深究。今又有金刚经序文之事。尔部可严行各省。以文到之日。再限一年。务令全缴。傥再有隐漏。定行治罪　　

○癸亥。谕内阁。盛京风俗。甚属不堪。俱因苏努为将军八年。俯狥无知小人之心。沽取虚名。私恩小惠。逞其机诈。惟利是图。毫无裨益地方军民之处。风俗由是大坏。非有为国家实心效力之大臣尽心竭诚。大加整理。不能挽回风俗。著都察院左都御史尹泰、以原品往盛京署礼部侍郎兼理府尹事　　

○升奉天府府尹邹汝鲁、为太常寺卿　　

○添设云南中甸抚番清饷同知一员。经历一员。巡检二员。从云贵总督高其倬请也　　

○旌表烈妇、直隶广宗县李乔龙妻裴氏。江南霍邱县武二妻汪氏。宜兴县蒋瑞明妻张氏。俱拒奸不污。自缢全节。各给银建坊、入祠致祭如例　　

○甲子。吏部题、一等精奇尼哈番兼一拖沙喇哈番色特黑故。销去三次恩诏所得四个拖沙喇哈番。余一等阿思哈尼哈番、兼一拖沙喇哈番。以其子英寿承袭。从之　　

○设山西朔平、宁武二府。改右玉卫为右玉县。左云卫为左云县。平鲁卫为平鲁县。并割大同府属之朔州、马邑县。俱隶朔平府管辖。改宁武所为宁武县。神池堡为神池县。偏关所为偏关县。五寨堡为五寨县。俱隶宁武府管辖。改天镇卫为天镇县。阳高卫为阳高县。移原驻阳高通判驻府城。俱隶大同府管辖。改宁化所为巡检司。隶宁武县管辖。朔平、宁武、各设知府一员。宁武府、设同知一员。右玉等九县。设知县九员。典史九员。宁武设巡检一员。裁太原府中路西路同知二员。右玉等卫守备十员。宁武等所千总十三员。从原任山西巡抚诺岷等请也　　

○乙丑。升都察院左副都御史能泰、为左都御史。大理寺卿觉罗常泰、为都察院左副都御史　　

○吏部兵部议奏、杭州将军年羹尧、于川陕总督任内。妄参金南瑛等七员。应革职。得上□日。此年羹尧总督任内之事。并非将军任内之事。乃吏部应议者。与兵部无涉。若果以将军系兵部职掌。即应请上□日。交与兵部。而吏部可不必会议。今并未请上□日。含糊专擅。会同兵部议革年羹尧将军之职具奏。特预先立意、徇庇年羹尧耳。如此巧为。殊属不合。隆科多等、著交与都察院。严察奏闻。将本发回。仍令吏部议奏　　

○丙寅。以翰林院编修程元章、署日讲起居注官　　

○二等精奇尼哈番达尔查休致。以其子巴牙思呼郎袭替。二等精奇尼哈番伍巴什、缘事革职。以其弟五巴第袭替。三等精奇尼哈番西常故。以其弟来先袭职　　

大清世宗敬天昌运建中表正文武英明宽仁信毅大孝至诚宪皇帝实录卷之三十二





大清世宗敬天昌运建中表正文武英明宽仁信毅大孝至诚宪皇帝实录卷之三十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保

兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

