<!-- { "loadSidebar": true } -->
○庚寅。谕内阁我朝抚有方夏。列圣相承。惟以爱养黎元为本。圣祖仁皇帝临御六十余年。恩施恩洽于九州。蠲赈动逾乎千万。深仁厚泽。浃髓沦肌。朕登大宝。仰体皇考仁爱之圣心。勤恤闾阎疾苦之民隐。宵旰孜孜。凡可以厚民生、布膏泽者。至周至渥。历年以来。蠲免赈恤之条、叠沛频施。海内亦既共知而共见矣。惟是任土作贡者。治世之常经。劝善惩恶者。驭民之大法。禹贡以三壤成赋。周官以九式经邦。国家经费。皆取给于正供。圣人恤民之心无穷。而取民有制。亦不能频施逾格之恩、以绌国用也。至于游民惰农。王政所禁。奸胥墨吏。国法不容。使蠲租免赋。而奸黠顽惰之属。皆得滥沐恩膏。良善急公者。转未能均沾惠泽。又岂为政之道哉。朕以为蠲除历年之逋赋。而使顽户偏蒙其泽。不若减免新岁之额徵而使众民普受其惠。数年来晓谕中外者屡矣。是以清查带徵钱粮。如直隶、河南、山东、山西、浙江等省。民间完纳者最多。朕皆特沛殊恩。于该省丰稔之年。将额徵正赋。蠲免四十万两。无非欲将带徵完纳之数。仍散于良善之氓。使比户均被恩施。并未收之府库。此亦天下所共知共见者。江南苏松等处。财赋甲于天下。而历年积欠。亦较他省为最多。朕既豁免康熙五十年以前之未完者。其五十一年以后应徵之项。复宽限十年十五年带徵。以纾民力。又思此等逋赋。实在民欠者固多。而官吏侵蚀者正复不少。特遣大臣官员等、会同抚藩、及地方有司。逐一彻底清查。分晰官侵、吏蚀民欠三项。以除混朦之弊。又恐承命之员。以徵纳清厘。致滋纷扰。悉将带徵各项。停其输纳。严谕各员、实力奉行。务使分晰清明。毫无疑窦。今据侍郎彭维新、巡抚尹继善等奏报。清查告竣。自康熙五十一年起、至雍正四年。通计各属积欠、共一千一十一万六千三百两零。其中侵蚀包揽者。共四百七十二万六千三百两零。实在民欠者。共五百三十九万零。俱核对明白。无有混淆。朕因江苏逋赋。积弊丛生。筹画多年。而为此清查之举。所以经国计、清吏治、实欲厚民生而除民累也。苟有益于群黎百姓。朕即乐沛浩荡之恩。况朕敬承皇考宽赋恤民之鸿慈。于苏松额徵浮粮。豁免四十五万两。积岁计之。其数何啻几千百万。岂于区区之积逋、有所靳惜哉。但念官役之侵蚀。奸徒之包揽。蠹国害民。固为法所不宥。而民欠累累。亦皆抗玩疲顽之习。日积月累、以至于斯也。今欲概行豁免。不惟墨吏奸胥、罔知惩戒。且积久欠粮之顽户。无不沾恩被泽。自以为得计。而急公之善良不与焉。洵非阜民善俗之道也。则与其蠲除历年之逋赋。孰若免新岁之额徵、为大有益于斯民乎。再四斟酌。欲将侵蚀包揽之项。分作十年带徵。实在民欠之项。更加宽缓。分作二十年带徵。嗣后从壬子年为始。本年带徵之项。完纳若干。朕即照所完之数。蠲免次年额徵之粮若干。若官吏百姓等、果知悔过急公。于每年带徵额数外。多完若干。朕即将次年钱粮。照多完之数豁免。如此、则朕之清厘积欠。并无丝毫入官。实皆沛为万民普被之泽。而贪墨奸蠹之徒。无所徼幸。抗玩疲顽之习。知所儆惕。庶几吏治肃清。而民风淳厚。共成比户可封之俗矣。著该督抚督率地方官。实心奉行。其官吏侵蚀之项。务于本人名下著追。毋得株连以滋扰累。其民欠之项。俱按各户花名完纳。毋得波及兄弟亲戚。致令蠹役藉端苛索。傥有奉行不善、生事扰民者。该督抚即行题参严加议处。至于侵蚀钱粮之官吏。皆系应加重罪之人。苐以历年既久。人数繁多。不忍概行执法。施恩法外。宽为分年带徵。若废员中有能悔过自新。不拘年限。先行完纳者。应分别准其开复。以示奖励。其依限完纳者。宽免其罪。胥吏中有先期及依限完纳者。亦酌量加恩宽免其罪　　

○以署镶黄旗汉军都统柏之蕃、为广东广州将军。镶蓝旗汉军副都统范时绎、署镶黄旗汉军都统　　

○吏部议覆。广西巡抚金鉷疏言、归顺土知州岑佐祚、缘事革职。查无应袭之人。请改土为流。设知州一员。吏目一员。驻劄州城。旧设州同一员。移驻旧州地方。把总一员。移驻陇邦村。其频峝屯隘上勾荣劳四邦各隘。酌设百队土兵。以资防守。均应如所请。从之　　

○改广东抚标中军游击缺、为参将。从广东巡抚鄂弥达请也　　

○辛卯。谕内阁。我朝从前文武大臣。持躬正直。奉职公忠。树绩建勋。完名全节者。朕已降上□日。于京师贤良祠、永远展祀。以彰令范。因思外任大臣。镇抚封疆。宣猷布化。忠勇效命。威爱宜民。其政绩卓然可纪者。若于身故之后。建立贤良祠。俾得永膺祀典。既足慰兵民懿好之公。亦足为后来居官者之劝。如近日之将军蔡良、提督张起云、总兵苏大有、魏翥国、皆素有贤声。勤劳王事。而殁于官者。允宜在贤良之列。著直省各于省会之地。建立祠宇。其与祀之人。即从近年为始。向后凡有应请入祠者。该地方督抚、于一人各具一本请上□日。不必汇奏　　

○又谕。前朕降谕上□日、令漕标及江南河东总河标兵。各添设一千名。照马四步六之例。召募充补。今浙江总督李卫奏称、南方畜养马匹甚难。此时购买亦甚不易。若仍照马二步八、战守各半之例。可以少畜马匹。而于营制亦合。著即传谕总漕、总河、及河东总河。俱照此办理　　

○又谕。推河驻防之二千蒙古兵丁。著侯马兰泰管理。公博尔屯、著往扎克拜达里克。在马尔赛参赞处行走　　

○调直隶河道总督沈廷正来京。以刑部左侍郎王朝恩、为直隶河道总督　　

○大学士等遵上□日议奏。白格尔地方。在察罕叟尔西南。扎克拜达里克正西。贼人若由阿尔泰、阿尔木克图、布拉罕、巴尔鲁克、毕济、阿济等路。前往额济内等处。俱由此路经过。实属扼要。请于此处驻兵一万。可以阻截北路军营西南一路之贼人。且与察罕叟尔、扎克拜达里克、相离不过三四百里。可资应援。又系古尔班赛堪之总口。若驻兵于白格尔。已据险势。应将原派古尔班赛堪之五千兵。令建勋将军达尔济、移往白格尔驻防。再将现今扎克拜达里克家选兵二千名。绿旗兵五百名。令左副都御史阿成阿带往。并行文大将军顺承亲王、于扎克拜达里克、及察罕叟尔军营之绿旗兵内。均派二千五百名。以足一万之额。调至白格尔地方。令达尔济总管。从之　　

○又议覆。奉天将军那苏图遵上□日查奏。山海关外中后所。旧城西边地方。查出多余之地五万七千晌有余。此处可以造城。驻兵四千名。于盛京所属满洲汉军余丁内。每旗挑满洲兵三百名。汉军兵二百名居住。照例给与钱粮地亩等项。添设官员管理。应如所请。将盛京余丁内。挑选四千名。添设驻防。但此等余丁。现在十六城居住。应令仍在各旧住处当差操演。不必另行筑城设官。从之　　

○壬辰。以额外内阁学士署刑部右侍郎塔林、为吏部右侍郎。仍兼理刑部事。调工部左侍郎孙嘉淦、为刑部左侍郎。办理吏部侍郎事。仍兼顺天府府尹。以吏部右侍郎任兰枝、办理刑部侍郎事。擢大理寺少卿陈树萱为工部左侍郎　　

○办理哈密事务员外郎永恒等奏言、正月二十二日。准噶尔贼兵。突来侵犯哈密城垣。臣等在城上观望。周城四五里、觉贼兵势众。不便轻敌。贝子额敏于城外要地。拣选强壮回兵埋伏。擒获贼人蒙克据供领兵贼人。系色布腾、策零那木扎尔等。由乌鲁木齐前来。知哈密等处。牲畜甚多。特遣兵六千来攻哈密等语。臣等昼夜守城。相机巢□刀杀。将所擒贼人。交与贝子额敏看守。其所供情由。理合缮奏。奏入。报闻　　

○癸巳。谕大学士等。侍读学士阿兰泰与巴尔米忒前往科尔沁地方。赏赐兵丁事完。著俱往军营。协同博第办事　　

○户部议覆。云贵广西总督今升大学士鄂尔泰疏言、黔省遵义府属之正安州。现在州治。地僻人稀。并无城郭。其土坪旧治。地势宽阔。编民亦众。请将正安州治。移驻土坪。又绥阳县旺草里、离县窎远。接壤土坪。请将旺草里改归正安州管辖。俱应如所请。从之　　

○甲午。谕大学士等。费雅思哈、伍什巴著往推河地方。与侯马兰泰一同领兵驻劄其伍什巴所管兵丁。著护军参领委三代管。副都统塔尔马善、著同阿成阿前往将军达尔济军营。在参赞上行走　　

○又谕。察哈尔总管副总管之缺。因本地无应补之人。是以于京城蒙古旗分官员内拣选补授。伊等俱系由披甲护军升用之员。口外游牧地方。并无产业。艰于谋生。未免向属下人等、混行勒索。致被讦告。为稽查官员参奏。若竟照贪婪之律治罪。殊属可悯。嗣后于京城拣选补授察哈尔总管副总管办事官员。作何施恩赏给之处。著酌议具奏。寻议、嗣后察哈尔总管。请赏给帐房四架。马十匹。牛十头。羊八十只。副总管帐房三架。马八匹。牛八头。羊六十只。办事官员帐房二架。马六匹。牛六头。羊四十只。赏给之后。伊等再有勒索苛累等弊。查出将产业追还。从重治罪。从之　　

○以兵部尚书鄂尔奇、内阁学士班第、为繙译乡试正考官。内阁学士索柱、德龄、为副考官　　

○乙未。以漕运总督性桂、署刑部尚书。礼部尚书魏廷珍、为漕运总督　　

○以故苏尼特扎萨克多罗郡王垂际功苏隆子旺臣、袭爵　　

○丙申。谕内阁。冬春以来。京师未得雨雪。朕与诸大臣等戒惧修省。虔诚祈祷。以冀仰格天心。闻畿辅地方、及河南、山东。雨雪亦少。山西、陕西二省。虽有得雪之处。亦未周遍。朕心忧虑。深恐二麦歉收。小民难于糊口。已切谕该督抚等、多方筹画。为思患预防之计。从来天人感召之理。捷如影响。所赖该督抚等、以恤民之心。为格天之本。果能使民气舒畅。未有不感召天和者。至于清理刑狱。亦祈求雨泽之要务。除在京已命刑部法司、清查案件。速行归结。以免拖累外。其畿辅地方及河东山陕等省。郡县繁多。有司贤否不一。其中或有听断刻核、滥及无辜者。或有淹滞覊留、尘案莫结者。或有牵连待质、致误恒业者。该督抚大吏等、当悉心体察。严饬属员。速为清理。应释放者释放。应取保者取保。务期平允矜慎。俾闾阎各安生业。其他政令稍有不便于民者。急思力为改图。总在该督抚等、体朕若保赤子之心。各切痌瘝乃身之念。至诚恻怛。勤求民隐。殚竭实心。普行实政。庶几上天昭格。早降甘霖。勉之勉之　　

○转理藩院右侍郎众佛保、为左侍郎。实授纳延泰、为理藩院右侍郎　　

○以陕西肃州总兵官张朝良、署山西太原总兵官　　

○丁酉。遣大学士尹泰、祭先师孔子　　

