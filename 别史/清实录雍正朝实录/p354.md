<!-- { "loadSidebar": true } -->
○又谕。朕闻闽省漳泉地方。民俗强悍。好勇斗狠。而族大丁繁之家。往往恃其人力强盛。欺压单寒。偶因小故。动輙纠党械斗。酿成大案。及至官司捕治。又复逃匿抗拒。目无国宪。两郡之劣习相同。而所属之平和南胜一带为尤甚。朕思上天阴隲下民。与以至善之性。故云民之秉彝。好是懿德。虽五方风气不齐。而本然之性。则有善而无恶。漳泉之民。亦未有天秉独异者。其所以不善之故。则因俗尚嚣陵。渐成积习。耳闻目见、皆剽悍桀骜之风。而无礼让逊顺之气。遂令本然至善之性、陷溺而不自知也。其中即有善良之人。亦不过自洁其身。实难以数人之力。挽风俗之浇漓。朕自临御以来。屡颁谕上□日。训迪内外黎庶。详明谆切。至再至三。自通都大邑、至僻壤遐陬。咸使之家喻户晓。而各省民风。渐能奉法循理。不敢荡检踰闲。且如最难化者。莫过苗蛮猺獞之人。近亦颇知革面革心。有欣欣向化之意。岂漳泉内地之民。转不如苗众等之悔过迁善。革薄从忠。而甘于自暴自弃、陷身法网乎。朕心深为不忍。特降谕上□日。切加训导。易曰。积善之家。必有余庆。积不善之家。必有余殃。书曰。作善降之百祥。作不善降之百殃。此言善恶感召之机。捷于影响。作奸犯科之人。既为王法所不宥。必为天理所难容。祸福利害之间。判然两途。则尔等亦何所惮而不为善。何所利而为不善乎。大抵居乡之道。亲睦为要。保身之道。循分为先。毋以强陵弱。毋以富欺贫。毋以智侮愚。毋以众逼寡。毋为行险侥幸之事。毋为干名犯义之行。父老子弟。联为一体。邻里乡党。视若一家。相友相助。息讼息争。使朝廷旌为义乡。有司表为仁里。身名俱泰。刑罚不加。天下乐利之事。安适之境。无过于此。况闽省文风颇优。武途更盛。而漳泉二府人材。又在他郡之上。历来为国家宣猷效力者。实不乏人。独有风俗强悍一节。为天下所共知。亦为天下所共鄙。何不翻然醒悟。共相勉励。而成礼义仁让之乡乎。著该督抚仰体朕心。时加训诫。更立劝惩之法。实力奉行。务俾俗易风移。以副朕一道同风之至意　　

○礼部议覆。提督顺天学政吴应棻疏言。保定、正定二府属。业经改设直隶各州。请于保定府学取进文武童生原额内减取三名。以二名归易州。一名归定州。正定府学原额内、减取九名。以三名归冀州。三名归赵州。二名归深州。一名归定州。应如所请。惟正定府学额内、再应酌量准其减取七名。冀赵二州各拨归二名。以均多寡。得上□日、改设直隶各州。应增入学额数。著照该学政所请行。其府学文武童生。仍照原额取进。不必裁减　　

○理藩院奏。阿禄科尔沁扎萨克多罗贝勒达克丹旗分。今年歉收。请查明户口。赏给粮价。以资养赡。得上□日、著副都统阿兰泰、前往办理　　

○癸未。调江南京口右翼副都统陈世璠、为福建福州左翼副都统。升福建福州协领彭珠、为浙江杭州右翼汉军副都统　　

○升察哈尔总管纳兰宝、为归化城右翼副都统　　

○甲申。圣祖仁皇帝忌辰。遣官祭景陵　　

○乙酉。调署工部右侍郎觉罗柏修、署兵部左侍郎　　

○丙戌。户部议覆。署正白旗汉军都统高起条奏。八旗另户壮丁人等、有任意潜往关东居住者。该管官员、亦不详加查察。以致丁册虚悬。殊属违例。请行令各该旗逐一查明。将丁册内、有名无人者。俱移咨奉天将军等衙门确查。如有在彼多年。情愿永远居住之人。令其自行呈首。即于该处入册当差。有仍行潜匿。及嗣后不呈明该旗、私往别处者。一经发觉。照逃人例治罪。其该管之参佐领、并不行查出之地方官。照例议处。应如所请。从之　　

○兵部议覆。署黑龙江将军那苏图疏言、黑龙江所属一切命盗等案。俱交齐齐哈尔城内将军衙门监禁。请专设狱官二员。于记名领催内拣用。三年无过。以骁骑校等缺题补。应如所请。从之　　

○丁亥。谕内阁。据果亲王摺奏。自京师前至西安一路。直隶陕西二省地方。墩台齐备。且完固高峻。一望可观。而山西一路山径。向来竟未设立。其平坦之处。则仅存旧址。墩台倾圯。已成土阜等语。地方墩台之设。原以缉盗卫民。所关甚为紧要。朕屡降谕上□日。该督抚自应敬谨遵奉。稽查办理。石麟受朕委任。亲在地方。何以疎忽怠玩至此。著明白回奏。王羾身为山西巡察。此等甚有关系、而显然废弛之事。并无一语奏闻。其所奏者、皆不应陈奏之件。若非年老糊涂。即系苟且塞责。不肯实心任事。王羾、不宜巡察之任。著调取来京　　

○兵部议覆。河东总督王士俊、疏奏、东省裁卫设县事宜。一、大嵩、成山二卫、请改为二县。裁卫守备、教授各一员。设知县、典史、教谕各一员。一、靖海、威海二卫。请裁卫守备、教授各一员。添设巡检各一员。靖海卫、即以宁海州议裁之乳山寨巡检移驻。威海卫、即以文登县原属之温泉寨巡检移驻。均归并文登县管辖。一、莱阳县行村乡巡检、请改隶天嵩新县。文登县赤山寨巡检、改隶成山新县。一、大嵩、成山、既改卫为县。其考试生童额数。应行酌定。请将靖海卫、附大嵩。威海卫、附成山。各取进生童十六名。增设廪生二十名。均应如所请。从之。寻定大嵩改设县曰海阳。成山改设县曰荣成　　

○旌表山东章邱县烈妇、刘起妻王氏。调奸不辱。赴井全贞。给银建坊。入祠致祭如例　　

○戊子。谕办理军机大臣等。额驸兴德、著给予十年俸银。前往达里刚爱军营。协同散秩大臣四格等、操演蒙古兵丁。效力行走　　

○封理密亲王允礽子弘眺、为辅国公　　

○升顺天府府尹陈世倕、为都察院左副都御史。仍兼理顺天府府尹事　　

○命原任湖北按察使王柔、前往江南。与太仆寺卿俞兆岳、协办海塘事务　　

○宗人府遵上□日议奏。凡八旗获罪革职之觉罗、及获罪应行拘禁之闲散觉罗等。照宗室例、俱不准给钱粮。其实系贫乏不能自赡者。并请照例令族长人等、具结呈明。准一子不俟岁满。给与钱粮。从之　　

○封广西郁林州富民乡泉源之神、曰昭德沛泽泉源之神　　

○署湖北巡抚杨馝疏报。武昌、归州等七府州、开垦雍正十一年分田地四千一百顷有奇。下部知之　　

○己丑。尊藏圣祖仁皇帝实录圣训于皇史宬。副本敬贮内阁　　

○庚寅。户部议覆。河东总督王士俊疏言、东省向有寄庄地亩一项。以彼邑民人。置买此邑地亩。因而不派差徭。祗于正供之外。每亩徵银一二分、至四五分不等。名曰外徵。以代徭役。但地亩之授受不常。官吏得以上下其手。今东省丁粮。俱经摊入地亩。何必留此外徵之名。请将历城等六十一州县寄庄地亩、并历城益都二县、照寄庄徵银之废藩基地二项、所有外徵银两。各按州县地亩。一并均摊。以杜偏累之源。绝加派之毙。均应如所请。从之　　

○议叙巢□刀抚贵州丹江等处生苗功。升仕湖广长沙副将王惟一等、加衔有差。兵丁等、赏恤如例　　

○辛卯。吏部题。二等阿思哈尼哈番图拉故。应销去恩诏所得拖沙喇哈番。余三等阿思哈尼哈番。请以图拉之伯班第子明忠承袭。从之　　

○壬辰。谕办理军机大臣等。北路军营。目今无事。副将军常德、著来京　　

○调浙江杭州右翼汉军副都统彭珠、为江南京口右翼副都统　　

○陕西西安左翼汉军副都统朱国极、缘事革职。升江南京口协领王景佩、为陕西西安左翼汉军副都统　　

○兵部议覆。河东总督王士俊、疏奏、东省裁改卫所事宜。一、鳌山一卫。雄崖、浮山二所。请改归即墨县管辖。灵山一卫。归胶州管辖。所有守备、千总、教授各缺。俱行裁汰。一、鳌山卫原设把总。请改为千总。添兵三十八名。灵山卫把总。亦改为千总。添兵二十六名。雄崖、浮山二所。各添设把总一员。兵三十名。一、二卫二所既经裁改。应各添设巡检一员驻劄。除掖县原属之柴葫寨、胶州原属之逢猛司、及益都县颜神镇议裁之巡检三员。请分拨移驻外。再添设巡检一员。以资查缉。一、卫所童生学额。请照旧籍原设名数。各于所归州县取进。均应如所请。从之　　

○刑部议覆。升任翰林院侍读学士许王猷条奏。捕役缉盗未获。遂将素行不端之人。或曾经犯案、踪迹可疑者。盘诘拏获。及到官讯非正盗。均照诬良为盗例。拟以充军。似属情轻法重。请照充军例减一等拟徒。若其人本系良民。捏称踪迹可疑。指为素行不端。任意妄拏。及虽犯窃有案。业已改过为善。仍复妄拏私拷。逼认诬扳者。仍照诬良为盗例治罪。应如所请。从之　　

○癸巳。以刑部左侍郎盛安、正白旗满洲都统佛标、俱兼理内务府总管事　　

○吏部议覆。四川巡抚鄂昌疏奏。道府州县分辖改设事宜。一、川东道属之顺庆府。请改隶川北道。川北道属之绵州。改隶松茂道。松茂道属之资州。改隶永宁道。夔州府属之新宁县。改隶达州。一、川东道原管之渝关税务。请就近归重庆府管理。一、直隶嘉定潼川二州。请俱升为府治。设知府、通判、经历各一员。二府附郭、各增置一县。设知县、典史各一员。并原属各县、俱归府辖。改州学正为新县教谕。州训导为新县训导。均应如所请。从之。寻定嘉定新升府曰嘉定。附郭县曰乐山。潼川新升府曰潼川。附郭县曰三台　　

