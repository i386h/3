<!-- { "loadSidebar": true } -->
○己酉。谕内阁。从前年羹尧查拏陕西郃阳县私盐用兵一案。初据年羹尧奏称、并未伤损一人。及朕留心访察。知有伤损居民之事。续据黄焜寄与范时捷禀帖、亦止称伤损十数人。朕再加访问。知所伤之人甚多。因传谕审事侍郎史贻直、高其佩、令其用心查访。勿似黄焜从前用威恐吓小民。不敢申诉实情。今据史贻直高其佩奏称、遵上□日查访。实在因年羹尧用兵。致死无辜男妇老幼、共七百八十六名口。连前报出之十九名。共伤损八百零五名口。俱取有该县册结。凿凿可据。又奏称、年羹尧因查拏盐枭曹猪头。而该县将良善之冯猪头顶名解送。年羹尧并不覆审。即将冯猪头正法等语。朕以爱养百姓为心。惟恐一夫不获其所。乃年羹尧负朕委任之恩。逞其凶残之性。草菅民命。毒害无辜。以致多人受其惨酷。皆由朕任用匪人之故。深自愧憾。实无以谢郃阳之绅衿黎庶。郃阳地方、既被骚扰。著该督抚等加意抚绥。其被害之家。虽经钦差官员赏给银两。著该督抚等、再行优恤。雍正四年郃阳县应徵钱粮、尽予豁免。该督抚等、可遍行晓谕合邑绅衿黎庶。伊等遭年羹尧之残害。幸朕留心察访。研究实情。使伊等沉冤得伸。今特沛恩膏。以示轸恤。务令僻壤荒村、咸知朕意　　

○谕宗人府。普照之子恒冉、现在承袭公爵。其家原不应有二公。向因普照在军前效力。尚属勤谨。且年羹尧之妻、系普照兄女。朕因年羹尧青海之功。又念普照原系承袭公爵之人。是以特授为辅国公。今年羹尧如此背负朕恩。其普照之公爵。著不必承袭　　

○庚戌。裁会考府衙门。其从前任事之大臣。吏部尚书舅舅隆科多、尚书朱轼、原任大学士白潢、正黄旗汉军都统卢询等、各议叙有差　　

○以故三等阿思哈尼哈番进保寿子哈达、袭职　　

○领侍卫内大臣公傅尔丹摺奏、振武将军印信。已交代将军穆克登。所有喀喇沁土默特兵丁、令协理旗务塔布囊沙津达赖、台吉色楞拉什带领。归化城之土默特兵丁、令参领常保、佐领三都布、绰斯希带领。各回原处。臣由鄂尔斋图果尔地方起程。带领京城官兵赴京。奏入。报闻　　

○辛亥。二等阿思哈尼哈番刘忠休致。以其子刘琬袭替　　

○议政大臣等遵上□日议覆。一等侍卫副都统达鼐摺奏、臣奉上□日将青海人等。编设旗分佐领。颁赐恩赏。准奋威将军公岳钟琪咨明。遵上□日到西安。署理总督印务。其奋威将军印敕。已差官驰驿送京。西宁留驻一千兵、交臣办理军情事务。现今青海人等。感戴皇恩。守法畏惧。西宁镇标绿旗兵丁。可以调遣敷用。请将西宁留驻陕督标兵三百名。固原提标兵二百名。四川提标兵三百名。宁夏镇标兵二百名。俱令撤回原处。应如所请。从之　　

○壬子。调云南开化总兵官冯允中、为湖广襄阳总兵官　　

○以故科尔沁扎萨克镇国公图努满尔子喇嘛扎卜、袭爵　　

○靖逆将军富宁安疏报、塔尔那沁等处、屯田收获青稞八千九百三十二石有奇。下部知之　　

○癸丑。勾决四川广东福建三省情实人犯。上谕大学士等。人命至重。按罪务使情法得中。严固不可。宽亦不可。须平心研究。求罪犯可生之路。至于万无可生。然后勾决。则国法所不容。亦其自取耳。从来法宽则愚民易犯。非刑期无刑之意。尔等识之　　

○镶蓝旗汉军副都统明全、缘事革职。以辅国公伊尔登、为镶蓝旗汉军副都统　　

○以步军统领阿齐图、署正白旗满洲都统　　

○甲寅。命吏部尚书朱轼、为文华殿大学士。仍管吏部尚书事。调兵部尚书蔡珽、为吏部尚书。仍管兵部尚书、左都御史事　　

○以左翼前锋统领鄂善、署理镶白旗满洲都统　　

○丙辰。谕大学士等。凡事皆要持平。一有所偏。则轻重颠倒。为累非浅。况用刑岂可或偏乎。尔等称朕宽大详审。朕看来详审尤为紧要。盖能详审而得其平。则所施一当于理。并无宽大之足名矣。此即用中之道也。且偶然错误。人所时有。语云、人非圣贤。孰能无过。人能自见其过。庶可驯至无过。如自谓无过。则过必更多矣。即如尔等、归美朕躬。朕不敢自谓已能也。全赖尔等匡弼。设使朕有过失。尔等果能直陈无隐。朕且欣然纳受。虽词色之间。必无几微相拒之处。尔等不可不知也　　

○以詹事府詹事魏方泰、充日讲起居注官　　

○授先贤颛孙师六十六代孙颛孙诚道、五经博士世职　　

○吏部议覆。川陕总督岳钟琪疏参原任川陕总督年羹尧、将甘州巴尔库尔等处官员、应行奏请钱粮之事。诳称此非交代事件。并不交代明白。应将年羹尧所有一等阿达哈哈番、降为拜他拉布勒哈番。得上□日。年羹尧所有职衔。俱著革去　　

○丁巳。谕大学士等。朕体恤臣工。凡官员办事、著有劳绩者。无论大小。俱敕部议叙。其有过误。致干吏议者。亦照例处分。夫一人之身。有功有过。一官之级。有降有加。旧例、官员降级留任。停其升转。必三年无过。方准开复。降级后、虽有恩诏加级、不准抵销。殊非以功补过、开人自新之义。嗣后降级留任官员。遇有恩诏。及议叙加级者。俱准以加一级抵销降一级。庶使人皆奋励。勉图后效。亦鼓舞吏治之一道也。至于降级后、捐纳加级者。不得抵销前案　　

○又谕。古者视岁之上中。为储蓄之节。盖官民经画久远。不为一时苟且之计。积之于丰年。用之于歉岁。所谓有备无患。法良而意美也。朕自临御以来。宵旰勤求。无刻不以民依为念。乃重农积粟之诏屡下。而闾阎卒少盖藏、官仓亦多亏缺。即如直隶保定等府。去岁颇称有秋。今春二麦亦熟。乃以夏秋雨水过多。田禾被涝。而民间遂有饥色。若非多方赈恤。穷民必至失所。此皆草野无知。食不以时。用不以礼。但快目前之有余。罔计异日之不足。一朝旱涝。追悔无从。至于常平义仓。原为备荒而设。乃有司奉行不力。多至缺额。罪何可逭。兹据江南浙江江西湖广福建河南山西陕西广东广西云南贵州等省督抚报称、今岁秋成。八九十分不等。朕览奏、不胜慰悦。又重为吾民计及长久。宜乘此时、讲求储蓄之道。以备将来。该督抚等、可转饬有司。遍行晓谕。务须撙节爱惜。各留余地。预为他时缓急之需。社仓之法。亦宜趁此丰年。努力行之。勿但视为虚文故事。朕为吾民筹画养赡之道。惓惓于怀。无时或释。而吾民自谋其身家。若但苟且因循。不复长顾远虑。则重负朕轸念元元之意矣。至于州县仓储。向有亏缺者。若不趁此丰收之时。速行买补。将来发觉。断不姑贷。慎之慎之　　

○戊午。额尔喀车臣汗滚臣、遣使进九白年贡。宴赉如例　　

○己未。裁陕西郃阳县新设参将一员。守备一员。千总二员。把总四员。兵丁八百名。从川陕总督岳钟琪请也　　

○庚申。谕内阁。朕前曾降谕上□日。凡来圆明园奏事之大臣官员等。不必太早。今见大臣等务皆早到。如在南城居住人员。必得五鼓前来。其年老有疾之人。必受寒冷。尔等效力、惟在实心办事。似此奔走。并无关系。若侍卫、及职司看守人等。则不得不然。盖以伊等之专职也。尔等若不尽心于职务。虽经年如此奔走。何益之有。嗣后尔等咸遵朕上□日。毋得有违。虽稍迟误。或一二人不到。亦无妨碍。并不致有误事之处也　　

○刑部等衙门议覆。吏部左侍郎史贻直、刑部右侍郎高其佩奏称、臣等奉命审理原任川陕总督年羹尧。诬罚茶商、私占盐窝二案。缘商人王钦庵第自义等十一人。自湖广买茶。屯贮陕州平陆等处。咸宁知县严士俊、私禀年羹尧。遣人隔省提拏。诬以私贩。勒派赎罪银一万四千两。复将曲沃县富户高科等十人姓名。陷入案内。勒派帮助银七万六千八百两。严士俊、及曲沃知县魏士瑛等、共得银九千二百四十两。又年羹尧管理盐务时。革退旧商。将伊子年富、年斌、伪编商人富斌等名色。私占山西潞安泽州等十七处盐窝。自出本银行盐。别令心腹人等、伪编商名。私占陕西咸宁等十八处盐窝。代已行盐。前后得利银十七万二千二百两。又听信严士俊之言。私行印票一万二千张。每票抵作十引。共增盐引十二万张。止以十万具奏。其二万张课银、尽入私槖。请将年羹尧革职拏问。年富、年斌、革职。严士俊、魏士瑛等、俱拟绞监候秋后处决。年羹尧等所得银两。照例行追。分别入官给主。其行盐本利银两。应于年羹尧名下严追。一并入官。查年羹尧所有职衔。已于别案俱行革去。应俟各省将军督抚提镇、议奏到齐之日。提拏至京。审拟正法。一等精奇尼哈番年斌、应革职。年富、已于别案拏问。应从重归结。余并应如所请。从之　　

○辛酉。孝慈高皇后忌辰。遣官祭福陵　　

○琉球国中山王尚敬、遣陪臣毛健元、蔡渊等、进贡方物。赏赉如例　　

○壬戌。上回宫　　

○癸亥。以右春坊右中允蒋涟、署日讲起居注官　　

○甲子。钦定律例告成　　

○调镶蓝旗满洲都统赖都、为镶红旗汉军都统。军前镶红旗汉军都统噶尔弼、为镶蓝旗满洲都统。兼管右翼前锋统领事务　　

○升直隶河间府所属天津州为直隶州。管辖武清、青县、静海三县。从长芦盐政御史莽鹄立请也　　

○旌表福建永春县烈妇、吴立妻周氏。拒奸不辱。自缢完贞。给银建坊、入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之三十六




大清世宗敬天昌运建中表正文武英明宽仁信毅大孝至诚宪皇帝实录卷之三十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。冬十月。乙丑朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正四年时宪历　　

○丙寅。喀尔喀达什垂木丕尔托音、遣使进九白年贡。赏赉如例　　

