<!-- { "loadSidebar": true } -->
○又谕。朕即位以来。屡有臣工条奏、各处地方官。徵收落地税银。交公者甚少。所有赢余。皆入私槖。雍正三年。又有人条奏、广西梧州、一年收税银四五万两不等。止解正项银一万一千八百两。浔州、一年收税银二万两。止解正项银四千六百两。应令该抚查核。据实奏闻。并令各省抽收税银之处。俱据实奏报等语。随经九卿议令各省督抚遴委干员。监收一年之后。视其赢余若干。奏闻候旨朕思孟子言治国之道。首称取于民有制。所谓有制者。即一定额徵之数也。若税课之属。无显然额徵之数。则官吏得以高下其手。而闾阎无所遵循。即如从前各处税课。经地方官徵收。有于解额之外。多数倍者。且有多至数十倍者。既无一定之章程。则多寡可以任意。其弊不可胜言。属员既已贪取。上司必致苛求。官员既已营私。胥役必至横索。日积月累。渐有增加之势。而难于稽查。岂非民生之隐患乎。朕是以允从条奏所请。及九卿所议。令各省督抚委员监收。以定科则。其徵收不及旧额者。亦令奏闻。降旨裁减。年来报出赢余之处。朕皆令留于本地。或作各官养廉之需。或为百姓公事之用。使官员用度有赖。自不妄取民财。使地方公用有资。即可宽恤民力。无非以小民之财物。仍用之于民间。不令饱贪官污吏之欲壑而已。若该督抚等果能督率有司。奉行尽善。将一年所收者。悉行奏闻。不及额数者。请旨减免。则赋有常经。万民共受其福矣。乃闻外省中、多有奉行不善者。以朕爱民除弊之善政。而庸劣有司、借归公之名。或肥身养家。或争多斗胜。以致肩挑背负之微物。皆徵收税课。而该督抚等、又不悉心稽查。民间苦于扰累。或起朝廷加税之疑。独不思朕爱养斯民。如江南、浙江、江西三省。额徵钱粮。则永远豁免六十余万。各省每年蠲免之正赋。又一二百万不等。而发帑为地方兴修工程者。又不下数百万。岂有于数千百万之帑金。并不吝惜。而转与小民争此蝇头之利乎。至于提解火耗。乃均平通便之道。官员有养廉之资。民间无苛派之扰。上司无得受馈遗狥情瞻顾之私。下属无请托钻营暗通贿赂之弊。屡颁谕旨甚明。从前督抚中有请将耗羡归公者。朕切加训饬。盖此项乃民间之物。惟有用之于本地。若将丝毫归公。是朕利其所有矣。朕必不为也。著各直省督抚、将朕此旨。刊刻颁布。自谕到通行之后。倘仍有加添重耗者。一经发觉。将经徵之员。于本地方即行正法。其该管各上司、失于觉察者。亦必从重治罪。决不宽贷　　

○升山东文登营副将曾谟、为山东登州总兵官　　

○署川陕总督查郎阿疏言、肃州附近嘉峪关、一应军需兵马。俱由嘉峪关出口。必先顿歇肃州。遂致本地米豆草束昂贵。肃镇标兵、额食粮饷。本色少而折价多。不敷籴买之用。请酌量暂为加增。后不为例。得旨、朕前因宁远大将军岳钟琪之请。特念哈密为军需往来之地。将驻防兵丁。增给口粮盐菜。今肃州为大军出口要道。办理军务之员。咸集其地。食指繁多未免物价昂贵。著将肃镇兵丁折支米豆。每石于折中一两之外。增给银五钱。每草一束。增给银一分。自雍正七年秋季起。至大兵凯旋之日。俱照增加价值。每季按名给发。毋得扣克侵渔。统入该年奏销册内。报部查核。以示朕轸念边兵至意　　

○甲辰。谕内阁。十五日御门办事。奏事大臣、及引见官员等。俱著用补服。嗣后朕临御前殿。与应用朝服之日。照常用朝服外。至御门理事。只用补服。遇应服蟒袍之日。亦著补挂蟒袍。永著为例　　

○又谕。凡为人子者。于亲丧之礼。不得备尽其心。实为隐痛。朕亲身阅历而知之。故于内外大小臣工。有不得已令其在任守制者。乃因办理政务。从权之道。未尝不体其哀戚之情也如大学士朱轼、蒋廷锡、丁毋忧。皆给与假期。回籍料理。及来京之后。仍令素服办事。不穿朝服。不与朝会筵宴。俾得尽其守礼之心。其外任官员。或特旨留任。或经督抚题留者。皆著给与假期。令其回籍料理伊亲之事毕。而后回任。不强其心之所不安也。嗣后内外大臣官员。若有奉旨在任守制者。皆准其素服二十七个月。以尽人子之心。若遇朝贺筵宴、祭祀典礼、齐集之处。外省督抚提镇司道府大员。则委属员代行。州县等官。则委佐贰代行。再、如直省文武官员。遇朝贺典礼齐集之处。倘偶遇风寒之疾。或肢体等患。亦不宜勉强从事。有乖调摄之道。亦著属员代替行礼。其代替之处。督抚提镇则报明礼部。司道副参以下等官、则报明督抚提镇。著将此旨。通行各直省知之　　

○旌表江南江都县烈妇。张三选妻吴氏、拒奸不污。服毒殉节。给银建坊。入祠致祭如例　　

○乙巳。谕内阁。国家设兵卫民。所以安良除暴。虽尚武勇之力。然必谨守法度。顾惜廉耻。不为犯法干纪之行。始不负朝廷豢养之恩。可以有上进之望。八旗兵丁。国家所以养之者甚厚。偶有差遣征巢□刀之事。复加意体恤。赏给各项银两。行粮之外。复给坐粮。所以筹画其用度。养赡其身家者。至周至渥矣。为兵丁者。自宜感戴国恩。兢兢奉法。共知自爱。以邀爵赏而沐宠荣。况朕之训饬教导者。至再至三。岂伊等尚不知猛醒。痛改恶习乎。乃自藏回陕之八旗兵丁四百名。仍有沿途骚扰居民之事。经抚臣宪德、两次参奏。共一百三十余件。似此负恩犯法。无知无耻。朕实为伊等深愧之。且其所得有限。乃一时率其犷悍之性。不知检束。以致身投法网罪无可逃。能不愧悔。况损人利己者。天理之所不容。强夺横取者。国法之所不宥。尔兵丁等、奈何惟利是贪。而不顾天理。不畏国法。为此可羞可愧之行乎。今将该抚所参各款。一一开出。并降此旨。著交与八旗、及各省驻防管兵官员等。各抄录一道。每月传集兵丁。敬谨宣读。令其触目警心。时时检朿。恪谨遵奉　　

○礼部议覆、河南学政于广、条奏学政事宜。一、学臣考试之期。提调官例用知府。责任綦重。嗣后或知府有外委公事。请令申详督抚、另委州县正印官代理。不得以佐贰微员塞责。一、候补廪增。豫省旧例。虽考列三等。亦得新旧间补。殊非鼓舞人才之意。嗣后必考居一二等。方准与新考上等者、间补食饩。均应如所请。从之　　

○移江西南康府同知、驻吴城。吴城地方、归星子县管辖。拨九江营弁兵驻防。移长岭巡检、驻青山。左蠡巡检、驻渚溪。吴城巡检、驻三江口。柴棚巡检、驻周溪镇。从原署江西巡抚张坦麟请也　　

○丙午。孝惠章皇后忌辰。遣官祭孝东陵　　

○广东学政顾仔疏奏、原任连州知州朱振基、私供逆贼吕留良牌位。经生员陈锡等呈首。按察使元展成参奏。钦奉谕旨。朱振基等、著革职严审。其连州生员陈锡等、深明大义。不为邪说所惑。据实出首。以彰名教。具见士习淳良。甚为可嘉。著将今年该州应试完场之举子。交与该学政秉公遴选学问优通者四人。赏作举人。送部一体会试。以示恩奖。臣遵旨将连州完场朱卷。细加覆阅。选定卢伯蕃、陈锡、吴奇徽、戴雯等四名。送部会试。以副皇上奖励特典。下部知之　　

○丁未。谕兵部。鄂善、著前往凉州。协同秦布、办理事务。其驻劄太原兵丁、著石麟暂行管理　　

○调陕西西安副都统卓鼐、为陕西宁夏右翼副都统　　

○吏部议奏、内外文武官员。有恩允所请。封其曾祖、祖、父者。应准并封其曾祖母、祖母、与母。封其曾祖母、祖母、与母者。应准并封其曾祖、祖、父。从之　　

○授宗室锡绵女、为县君。壻罗卜藏西拉布、为固山额驸　　

○戊申。谕内阁。广东盗案繁多。民俗犷悍。应设观风整俗使一员。化导训饬。令风俗人心。渐归醇厚。又该省督抚奏称、粤东士习。未能端谨。请设学政二员。一司文衡。一饬士行。以为造就人才之地。朕思文行本属相关。不可离而为二。况广东地方辽阔。若司文司行。分属两员。仍各遍历通省。耳目闻见、恐有未周。著设学政两员。按该省地方。分管考试督察。广东观风整俗使。著右通政焦祈年补授。通省教职士子。令其兼行稽察　　

○又谕。康熙五十九年。陕省解送驼马进藏。文武官五十员。每员借支肃州公库银五百两。为行装路费之资。本系应给之项。因当时该督抚、未经题报。不敢作正项开销。是以各员回陕之时。仍于各名下著追补项。至今尚有未完银一万六千八百两。朕念伊等效力戎行。远涉藏地。虽非冲＜釒夅＞破敌者比。而间关行役。亦属可悯。著将未完银两。概行豁免。其已完者。悉给还本员。或交伊之的属。如该员有别项亏欠应追者。即准其抵补。以示优恤劳役之至意　　

○以顺天府府尹孙嘉淦、署工部左侍郎　　

○兵部议覆、四川提督黄廷桂疏言、夔州协属达州、太平二营。距夔遥远。难于控制。请就近归隶川北镇统辖。应如所请。得旨、依议。近来提镇等、每于到任之后。将营伍事宜。条奏更张。以为尽职。伊等身在地方。敷陈时事。其允协与否。部臣不能遥度。其情形。每多议准。即朕亦以伊等身为本地大员。必筹画周详。然后陈奏。是以照议准行者有之。乃细加察访。竟有捍格难行。或于该地方毫无禆益者。是伊等陈奏之时。或误听人言。或苟且塞责。并非确有所见。计出万全之举也。嗣后该提镇等。若于营伍地方事宜。果有深知灼见。断不可不更改者。方许具奏。倘有泛行陈请。经部议准、而究不可行者。定将条奏之人。严加议处　　

