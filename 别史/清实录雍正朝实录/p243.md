<!-- { "loadSidebar": true } -->
○谕内阁。昨据署理南澳总兵官张起云摺奏。雍正六年六月内。南澳镇巡海哨船。遭风飘烂。淹溺弁兵一案。其实在淹没者。系把总一员。兵丁十四名。被淹而幸获生全者。兵丁九名。其余兵丁三十七名。并未上船随行。乃冒开姓名。希图领赏。皆由千总蔡文郁、守备林甲俊等。冒滥报详等语。随据署提督许良彬摺奏。与张起云所奏相同。朕念江海之中。风涛不测。凡官弁兵丁。因公事差委。遭风受困者。著照军功加恩。傥有不幸至于身故者。著照阵亡之例。优加赏恤。此朕轸恤弁兵之特恩。亦料其不忍欺诳冒滥也。岂意举行伊始。即有南澳镇巡海哨船遭风、冒开兵丁三十七名之事。经张起云查出参奏。许良彬亦即据实奏闻。著将张起云、许良彬交部议叙。近有条奏内称、粤东三面环海。例应游奕巡查。而公事差遣往来。亦必经由海道。遂有无赖营兵。视恤赏之特恩。为射利之捷径。或值行船搁浅。偶尔擦伤。或船已停泊。近岸撞碎。是皆驾船不谨之故。而船内兵丁、惟恐责令赔修。转捏报人船飘溺。各营代详请赏。甚至有将战船暗地毁损。希图朦混邀赏者。即如上年龙门协把总张宾带兵巡海。遭风坏船。而弁兵多人。均扶篷登岸。又如百总徐禧、带兵护送盐船。偶尔被风损船。人俱登岸无损。此皆滥窃恩赏者。况粤东各汛水师。无不熟识水性。乘波出没。事属寻常。若一经被风飘溺。并未淹毙。遂准领银三十两。彼善于泅水之兵丁。得一次之赏。较二年之饷而有余。难免乘机作弊。应请嗣后、若有遭风身故之兵弁。仍照例优恤外。其被溺而仍获生全者。可否停其赏给等语。朕览条陈所奏。合之张起云、许良彬所参。是闽广滨海之区。事同一辙。竟以从优恤赏之恩。起小人贪利冒赏之念。将来或至暗伤船只。滋弊作奸。公事转至贻误。俱未可定。况闽粤二省。于沛恩之初。即有此等之事。则其他滨江沿海之地。仿效而行。亦势所不免矣。著各省督抚提镇。通行晓谕水师弁兵等。嗣后、若有遭风受困者。务据实开报。该管营弁、确查转详。勿以一时图利之念。忘朝廷格外之恩。而蹈欺罔之罪。晓谕之后。该管大臣等。益当仰体朕心。稽查核实。傥有不应赏而赏。与应赏而不赏者。经朕访闻。皆于该管之大臣是问　　

○免直隶宝坻县、雍正七年分、水灾额赋有差　　

○丁酉。谕内阁。教职一官。陶成士类。关系甚重。凡科甲出身之知县。有准督抚题请改教之例。盖以该员才具不足以治民。而学品尚堪以训士。故畀以师儒之席。俾得展其所长。以为国家兴贤育材之助。并非以县令改教。使不才者可借以藏身。而为督抚者。可以滥行题请也。朕恐改补之员。心志隳颓。怠忽职守。从前所降谕上□日甚明。嗣后、如有不堪课士之员。祇合勒令休致。傥仍瞻顾苟且题请。必将该督抚议处。著通行各直省知之　　

○戊戌。改云南宣威州沾益驿务。归该州管理。可渡驿务。归州属之倘塘驿丞管理。从云南巡抚沈廷正请也　　

大清世宗敬天昌运建中表正文武英明宽仁信毅大孝至诚宪皇帝实录卷之九十二




大清世宗敬天昌运建中表正文武英明宽仁信毅大孝至诚宪皇帝实录卷之九十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。夏四月。己亥朔。享太庙。上亲诣行礼　　

○赐广东举人卢伯蕃为进士。一体殿试　　

○策试天下贡士沈昌宇等、于太和殿前。制曰。朕绍缵洪基。抚临区宇。勤求治理。旰食宵衣。罔敢暇逸。深惟郅隆之世。朝宁有喜起之风。臣邻矢公忠之谊。司民社者树懋绩。列庠序者砥纯修。朕与中外诸臣、谆复诰诫。庶几黾勉恪恭。各殚厥心。臻兹盛轨。易曰。天地交泰。言明良之庆也。书曰。推贤让能。庶官乃和。言师济之美也。盖堂陛孚于一德。而后谟明弼谐。克赞其猷。僚采合为一心。而后抚辰凝绩。共收其效。朕推心置腹。一本至诚。冀百尔臣工。抒诚启沃。以襄治化。而在延诸臣。果能精白乃心。夙夜献替。无愧笃棐之义欤。抑群策群力。固将翕受敷施。何以俾同朝共事之臣。和衷交勉。以跻赓歌扬拜之盛欤。人臣职内职外。皆朕股肱耳目之寄。必也忠以居心。公以莅事。然后能与君为一体。苟党援互结。而怀溺情阿比之私。文貌相承。而挟矫诈沽名之术。何以称靖共匪懈。无忝厥职也。今欲使内外诸臣、相勉于古大臣公忠体国之谊。钦乃攸司。无载尔伪。励匪躬之节。而凛勿欺之忱。果何道之从欤。至于牧令为亲民之官。一人之贤否。万姓之休戚系焉。而初登仕籍之人。未尝试之以事。何由知其胜任与否、而用舍之欤。天下州县繁多。有一官、即需一人铨补。既不容以稍缓。而又欲酌繁简之宜。使人称其官。才符于职。其道安在。夫课吏者、督抚之责也。务为姑息。必长废弛玩愒之风。稍涉苛求。又非为国家爱惜人才之道。何以励其操守。作其志气。策其不逮。宥其过愆。使群吏承风率教。鼓舞奋勉。以奏循良之绩欤。国家造士之典至渥。所期于士者至厚。非专以文词相尚也。必崇实学。敦实行。处则为经明行修之彦。出则为通方致远之材。始克副长育造就之至意。乃海内之士。或驰骛于声华。或缘饰于巧伪。而乔野朴鲁之质。又拘迂固陋而无适于用。将欲使之洗涤积习。相与进德而修业。其何以渐摩陶淑。因材造就。以储誉髦之选欤。夫君臣上下。一德一心。斯庶官有所表率。而各殚厥职矣。内外官僚。克勤克慎。斯群材莫不奋励。而各端其习矣。尔多士留心经济有素。其各抒所蕴以对。朕将亲览焉　　

○庚子。和硕淳亲王允祐薨。辍朝三日。赐祭二次。造坟立碑。谥曰度　　

○升翰林院侍讲学士德龄、为内阁学士兼礼部侍郎　　

○调镶蓝旗汉军副都统黑色、为正红旗蒙古副都统　　

○癸卯。传胪。赐殿试贡士周雨□树等、三百九十九人进士及第出身有差　　

○以正黄旗护军统领兼内大臣哈达、为右翼前锋统领　　

○复设直隶邢台县西黄村巡检一员。移行唐县两岭口巡检、驻上碑村。从署直隶总督唐执玉请也　　

