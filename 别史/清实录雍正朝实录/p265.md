<!-- { "loadSidebar": true } -->
○甘肃巡抚许容疏言。甘省地方员缺。冲要居多。且办理军需。俱须干员。请于直隶、山东、河南、山西四省。见任同知通判州县内。令该督抚各拣选才具优长。办事勤敏者五员。咨送来甘。委办差使。遇有要缺。即行题补。得上□日、著照所请行。山东见有赈恤之事。正须干员经理。不必拣选咨送　　

○甲申。谕大学士等。准噶尔贼众。侵犯西路汛界。盗窃驼马。乘我不备。事起仓猝。其力战克敌者、甚属可嘉。而授命疆场者、尤为可悯。前已降上□日令建忠勇祠。春秋祭享。以表忠节矣。兹应赏给世职。令其子孙承袭。永志恩施。副将徐宗仁、著给与拜他喇布勒哈番。守备刘贵才、刘芳雨、李国勋、俱著给与拖沙喇哈番。其应得恤典。仍著该部察例具奏。千总王大谟、徐维新、外委把总方正、刘世勋、俱著该部从优议恤。此外如有应加恩恤之弁员。俱著大将军岳钟琪、查明具奏。凡阵亡兵丁。于恤赏定例之外、俱倍加赏赐。其随役人等。有受伤亡故者。照兵丁恤赏定例给赏。朕今以酒三爵。遥酹阵亡将士。著署内务府总管鄂善、将酒赍往军营。凡阵亡将士。每名以羊一只奠祭。宣朕悯恻伤悼至意。朕不得已而用兵。本期全师克敌。不损一人。乃为至愿。岂必捐躯致命。始称效忠报国乎。今此阵亡弁兵。朕虽加恩优恤。而恻怛不忍之念。愈觉难释于怀。著鄂善将朕谕上□日、遍行宣布。令众知之。至所赏赉银十万两。鄂善至军营时。或与大将军岳钟琪、或与护大将军印务纪成斌、分别将弁兵丁建功出力之等次。秉公赏给。务使均沾恩赐。以示国家酬庸奖勋之令典　　

○命庄亲王允禄、管理正红旗满洲都统事务。以镶红旗汉军副都统富昌、协理都统事　　

○乙酉。谕内阁。朕闻洞庭一湖。绵亘八百余里。自岳州出湖。以君山为标准。一望杳渺。横无涯际。而舵杆洲居西湖之中。去湖之四岸。或百余里。或二百余里。舟行至此。傥遇风涛陡作。无地停泊。亦无从拯救。多有倾覆之患。昔人曾经创议。若于此处建筑石台。则狂风巨浪之中。商船有挽泊之所。实有裨益。祗以水中立基。工用浩繁。事不果行。朕以勤求民瘼为心。凡内外远近地方。疏浚修建工程。可以利济群生者。无不乐为兴举。况商贾行旅之往来。可以避风波之险、而登衽席之安。尤事之亟宜举行者。查营田水利衙门、有存公银二十万两。著解送楚省。交与总督迈柱、会同巡抚赵弘恩、遴选贤能之员。相度。估计。悉心经理。建筑石台。以为行舟避风停泊之所。务期修造坚固。垂诸永久。毋得草率塞责　　

○丙戌。谕大学士等。此次准噶尔之事。出于不备。总兵官樊廷等、率领弁兵。奋勇先登。以寡敌众。兵丁中有冻伤手足者。有冒犯锋镝者。此等甚为可悯。著传谕大将军岳钟琪、令其各还内地营汛。另选兵以代之。至将弁等、虽与兵丁不同。亦当曲为体恤。樊廷为军功之首。朕欲擢授提督。并令回居任所。军前山永副将张朝良、降上□日升为重庆总兵官。其印务暂令他员署理。凡此御贼有功之将弁。自总兵以至千把。朕意俱遴员代其职任。令暂回内地本任、以息劳肩。若云领兵大员、一时难得其人。朕已简选石云倬、马纪勋、王绪级、张存孝等数人。命往军前。皆可充总兵之选。况此后进取之策。正须从容经理。目前并非进巢□刀之时。伊等暂时休息。将来大举。再赴戎行。未尝不可也。著岳钟琪悉心妥议密奏以闻。樊廷统兵在外。遣人报知大营。而外委把总马能、不畏贼锋。阅历险阻。以通音信。著以守备用。赏银五百两。其同马能报信之二人。及越山赴营之弁兵。并著查明从优叙赏　　

○以奉天复州城守尉珠海、署理奉天熊岳副都统事务　　

○丁亥。谕内阁。山东地方。上年遭值水患。穷民乏食。朕心轸念。屡颁谕上□日。并遣大臣赐粟赐金。加恩赈济。不忍使一夫不获其所。又念该省上年禾稼歉收。则今春青黄不接之时、米价必致腾贵。特命截留邻省漕粮三十五万石。拨运奉天米谷二十万石。减价平粜。以惠济闾阎。朕之为东省民食计者。亦备极筹画矣。细思上年济兖东三府之被水、较平时为甚。今发粟平粜。固不虑价值之高昂。而赤贫之民。仍苦于籴买之无力。且闻被水之后。有糊口转徙四方者。今各省渐次资送回籍。此等民人回籍之后。无以为资。势必至于失业。深属可悯。著侍郎刘于义、牧可登、巡抚岳浚。确查实在穷民、无力籴买谷石者。再给两月口粮以恤其困苦。资其耕作。查济兖东三府。尚有存仓谷四十万石。即将此为散赈之需。傥不敷用。再将截留之漕米、以二十万石平粜。以十五万石增添散赈。著该侍郎等遴选贤员。作速分途办理。使黎民均沾实惠。并传宣朕上□日。晓谕百姓等。受朕格外之恩。当乘此春和、努力耕种。勿因失业而作邪僻之事。勿因困厄而怀怨尤之心。果能祗遵朕训。则豫顺之气。自能感召天和。赐以安全之福。思之勉之　　

○又谕。据纪成斌奏报。北山之贼。已退。而鄂龙吉一带。尚有贼营驻劄。我军贮粮之处。宜筹画万全。图呼鲁克收粮之笔帖式奇书、以二百余人。竭力卫粮捍贼。贼众围困数日。能固守粮营。保全军实。深属可嘉。著赏与拖沙喇哈番。再赏银五百两。其同在图呼鲁克之弁兵。著岳钟琪、查郎阿、查明到日。从优叙赏　　

○授镇国公诺音托和女、为乡君。壻德玉、秩四品　　

○戊子。授理亲王弘皙第六妹、为郡主。壻彭素克拉锡、为和硕额驸。第七妹、为县主。壻齐旺多尔济、为多罗额驸　　

○封喀喇沁塔布囊罗布臧策布登、为辅国公　　

○己丑。赐大学士张廷玉、赞猷硕辅。蒋廷锡、万几贤辅匾额　　

○庚寅。谕内阁。上年江南邳宿等十八州县。遭值水患。穷民乏食。朕心深切轸念。特命大臣、会同该督抚。动帑发粟。抚绥赈恤。增给口粮之数。加添散赈之期。并赏给修葺室庐之费。务使被水黎民。咸登衽席。今据该督抚等奏报、正月十五日。已满散赈之期。朕思江南麦熟。在四月之杪。其间青黄不接之时。尚应为之筹画。虽本省邻境。皆有平粜之米谷。而赤贫之民。无资籴买者。仍复艰于糊口。深可悯恻。查扬州盐义仓。有积谷数十万石。原备赈济之用。著动支二十余万石。加赈穷民四十日口粮、以济其困乏。资其耕作。该督抚会同钦差侍郎彭维新等、悉心奉行。并晓谕百姓。乘此春和。尽力南亩。勿再游手失业。有负朕痌瘝轸恤之至意　　

○辛卯。转吏部右侍郎彭维新、为左侍郎。调礼部左侍郎兼内阁学士行走吴士玉、为吏部右侍郎。兵部右侍郎胡煦、为礼部左侍郎。升内阁学士任兰枝、为兵部右侍郎　　

○署直隶总督唐执玉疏报。保定冀州等三府州、开垦雍正八年分田地八十一顷有奇。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百二



大清世宗敬天昌运建中表正文武英明宽仁信毅大孝至诚宪皇帝实录卷之一百三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。二月。甲午朔　　

○乙未。谕内阁。山东济南、兖州、东昌三府。从前积谷甚多。因去年水灾之后。朕特命大臣动发仓粮赈济。用谷一百八十余万石。又念今春二三月间。青黄不接。小民粒食维艰。再发仓谷二十万石。截留漕米二十万石。重赈两月。是三府各州县存仓谷石。俱作赈济之用。虽登、莱、青三府。尚有存仓之谷。百余万石。而转运甚难。与济、兖、东三府无益。况天时不可预必。自宜早为筹画积贮之计。查去岁直隶收成颇丰。目今米价亦平。或从直隶采买米石。令回空粮船运至东省。或将南漕截留数十万石。分贮水次州县。尔等详悉查议。再、德州现有驻防兵丁。应否于德州照天津建仓之例。起建仓廒。以备每年截留存贮。傥河南、山东、有需用米石之时。则一水可通。似属有益。尔等一并确议具奏。寻议、通仓现存新收粟米十八万石。请动拨十五万石。再支户部库银、往通州天津等处。照时价采买粟米五万石。分交回空粮船带往山东。暂于德州、临清二处收贮。并著该督抚、将二处仓廒、酌量添盖。再令奉天将军等、动拨米二十万石。于五月内运至天津大沽口。天津总兵等、接运至德州。交与山东巡抚、酌量分拨。其东昌以下近水州县。应截留湖广、江西、漕粮三十万石。转运存贮。俟今年秋收后。将存贮之米。或全行易谷。或一半易谷。令该抚酌量办理。其应补谷八十万石。于壬子癸丑两年。采买完补。从之　　

○实授喀尔吉善、为兵部左侍郎　　

○以正蓝旗前锋参领满丕、署镶白旗满洲副都统　　

○多罗愉郡王允禑薨。辍朝二日。赐祭二次。造坟立碑。谥曰恪　　

○丁酉。遣大学士尹泰、祭先师孔子　　

○以镶蓝旗护军统领色尔璧、署正蓝旗蒙古都统。仍兼署左翼前锋统领事　　

○戊戌。祭大社大稷。上亲诣行礼　　

○谕大学士等。肃州、甘州、凉州、移驻满洲兵四千名。又凉州有归化城兵一千名。尚无统领之员。宁夏满洲兵、现今不过六百名。著户部右侍郎傅泰、前往署理宁夏将军印务。其肃甘凉等处兵丁、著常赉前往。给以镇安将军印信。令其统领。仍听大将军岳钟琪调遣　　

○己亥。谕大学士等。常赉统领五千兵丁。或应会驻肃州。或应会驻安西。或仍暂分驻于肃甘凉等处。尔等行文知照各该处外。再传谕大将军岳钟琪。署总督查郎阿。此五千兵丁。如有调遣。俾其自为一队。令常赉统领。不可零星分派。与绿旗兵丁混杂一处。恐满汉彼此推诿。转有未便。留此大队。为应援夹攻之师。甚为有益　　

○升甘肃布政使孔毓璞、为都察院左副都御史。仍留肃州办理军务　　

