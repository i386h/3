<!-- { "loadSidebar": true } -->
○谕兵部。本营兵丁、不得拔补本营千把。前经高其倬奏请。部议准行。数年以来。朕留心体访。始知将此处兵丁、用为他处千把。颇多未便。盖兵丁平日所管汛地。其情形险阻、素所深知。及用为千把。诸事有驾轻就熟之益。若用往他处。则初到之日。一切茫然。必待学习而后通晓。此办理公事之当筹及者也。至于微员末弁。安土重迁。盘费居址。措置匪易。若令调换至数百里外。必至拮据艰难。有室家之累。此又私情之当筹及者也。朕思本营兵丁、即为本营千把。诚不能免于牵制瞻徇。若于同城之中。互相更换。如系左营。则用为右营。前营。则用为后营。又如抚标镇标之同城者。亦可彼此更换。庶于公私两便。其地方止有一营者。或应于就近调补。或应仍照从前旧例。著该部定议具奏。寻议、嗣后督抚提镇、于本标下左右前后等营。准其互相拔补。或同城协营。亦许彼此更换。至独营地方。千总有左哨右哨之分。把总有头司二司之别。如无邻近营汛。可即于本营左右哨二司调拔。庶兵丁管理汛务。各皆娴熟。且可免迁移之累。从之　　

○礼部奏、镶蓝旗闲散宗室卢式之继妻民觉罗氏。怀贞守节。年例相符。应加旌表。给与银两缎疋。并奖谕敕命一道。从之　　

○免湖北蕲州黄冈等四州县、黄州蕲州二卫、本年分水灾额赋有差　　

○云贵总督鄂尔泰题、云南永北土知府阿锦先故。请以其子阿有威承袭。下部知之　　

○予故四川成都副都统给都统衔法喀、祭葬如例　　

○戊辰。上御瀛台紫光阁。阅视中式武举骑射　　

○以翰林院编修励宗万、提督山西学政　　

○升正白旗蒙古副都统拉歆、为镶黄旗蒙古都统　　

○正蓝旗满洲副都统觉罗英柱、缘事革职。以一等公达福、为正蓝旗满洲副都统　　

○云贵总督鄂尔泰疏言、黔省边界生苗、不纳粮赋。不受管辖。随其自便。无所不为。由来已久。臣自巢□刀抚长寨后。生苗目睹长寨苗户。安居乐业。各思投诚内附。长寨后路克猛等处。及马头山松把广顺州、定番州、古羊山外等处。招抚化、诲夷苗共一百八十四寨。一千八百余户。俱闻风向化。并献弓弩盔甲。虽区区顽苗顽猓、不啻犬羊。戋戋夷土夷粮、何增毫末。但念其原无统辖。遂任彼扰害边疆。欲行稽查。无从踪迹。纵思抚恤。末由招安。今仰赖圣主声教所讫。莫不愿附版图。但户口必须编造。钱粮自应从轻。且夷民半无姓氏。名字雷同。应行更定姓名。汇册报部。酌为额赋。按年输租。庶几边境长宁。夷民、永赖。得上□日。苗民梗化。由来已久。况属生苗。尤难慑服绥靖。鄂尔泰巢□刀抚并用。威惠兼施。俾生苗等向化输诚。咸愿纳赋。归附版籍。又谬冲逆苗等。素称犷猂难驯。今巢□刀抚已靖。悉皆内向。鄂尔泰办理。甚属可嘉。著由拜他喇布勒哈番、加授一等阿达哈哈番世职以奖劳绩。张广泗、遵依鄂尔泰调度。实心出力。著交部从优议叙。在事官兵。应如何议叙赏赉之处。著鄂尔泰分别具奏　　

○庚午。理藩院遵上□日、议覆。泽卜尊丹巴胡土克图、请加封泽卜尊丹巴喇嘛。遣官赍捧敕印。送至喀尔喀库伦地方。得上□日。泽卜尊丹巴胡土克图、与班禅额尔得尼、达赖喇嘛等之后身出处甚确。应封于库伦地方。以掌释教。朕为普天维持宣扬教化之宗主。而释教又无分于内外东西。随处皆可以阐扬。昔达赖喇嘛、与班禅额尔得尼、在西域时。其居住青海之厄鲁特顾实汗等。实与之邻近。相与护持。故其教盛行于西藏。自此各部落。俱为檀越。踵而行之有年矣。盖宣扬释教。得有名大喇嘛出世即可宣扬。岂仅在西域一方耶。泽卜尊丹巴胡土克图、其钟灵原有根源。乃与达赖喇嘛、班禅额尔得尼相等之大喇嘛也。故众喀尔喀俱尊敬供奉之。且伊所居库伦地方。弟子甚众。著动用帑银十万两。修建大刹封伊后身。俾令住持。齐集众喇嘛。亦如西域讲习经典。宣扬释教。再多伦脑儿地方。乃众喀尔喀归顺时、我皇考巡狩于此。众喀尔喀齐来朝觐会盟之地也。应造寺宇以表彰之。俾去世之张家胡土克图居住。张家胡土克图者、西域有名之大喇嘛也。唐古特人众。敬悦诚服。在达赖喇嘛班禅额尔得尼之上。各处蒙古。亦皆尊敬供奉。今其后身、禀性灵异。确实可据。著将多伦脑儿地方寺宇。亦动帑银十万两。修理宽广。使张家胡土克图之后身、住持于此。齐集喇嘛亦如西域讲习经典。以宣扬释教。蒙古汗、王、贝勒、贝子、公、台吉等、既同为檀越。朕如此推广教法。建造寺宇。一如西域令喇嘛居住讲习经典。于伊等蒙古之诵经行善。亦甚便易。盖礼佛行善。无分远近。宣扬释教之处愈多。则佛法可以日广。即泽卜尊丹巴胡土克图、张家胡土克图、皆前世达赖喇嘛之弟子。伊等岂肯忘其宗派耶　　

○户部等衙门议覆。四川巡抚宪德疏奏、各府州县增设裁改事宜。一、成都府请复设华阳县。添知县一员。典史一员。教谕一员。训导一员。裁府属之税课大使一员。一、请改资县为直隶资州。管辖仁寿、资阳、井研、内江四县。裁资县原设之典史一员。改绵州为直隶州。管辖德阳、安县、绵竹、梓潼四县。其威州应行裁汰。并入保县管理。改茂州为直隶州。兼辖汶川、保县二县。及各土司。一、请裁马湖府。其知府、经历、教授各一员。俱行裁汰。将马湖府原属之屏山县、归并叙州府管辖。其叙州府通判、请移驻马湖府。管东雷波等各土司。均应如所请。从之　　

○予故都统追封一等公谥襄毅赖塔、祭一次　　

○予故浙江定海总兵官林亮祭葬如例。赠都督同知　　

○辛未。上御瀛台紫光阁。阅视中式武举步射技勇　　

○署湖广总督福敏奏报、巢□刀抚谬冲花苗。巢穴已焚搜获男妇。现在解审。官兵俱撤回原汛。得上□日。花苗地连黔楚。素行不法。为害地方。今福敏会同巢□刀抚楚地从此无□□儿苗之扰。甚属可嘉。福敏著交部议叙。其在事官弁兵丁、应如何议叙赏赉之处。著福敏分别具奏　　

○免江南沛县、雍正四年分水灾额赋有差　　

○予故正蓝旗护军统领英合子祭一次　　

○壬申。上御瀛台紫光阁。阅视中式武举步射。复命亲军护军等步射　　

○授故奉国将军舒图子拖禅、为奉恩将军　　

○癸酉。兵部议覆。盛京偷采众犯。私越边口。往朝鲜地方。行□□儿不法。据该国王李昑咨报。皆由守口官弁、废弛徇纵所致除将失察之该管官革职拏审外嗣后应严行查禁。傥守口官不验明印票。任其出入者。该将军督抚提镇题参交刑部严行治罪得上□日。依议。著该管之将军督抚提镇等。实力奉行。嗣后傥有越境生事者。定将该管各官、从重议处。再者、昔年圣祖仁皇帝颁谕朝鲜国王。傥有盗贼前往伊国劫掠。著该国王即行追拏杀戮生擒解送。自朕即位以来。又降谕上□日。若飘风船只人内。有无票妄行生事者。该国王即照伊国律例。惩戒治罪。屡次谕上□日甚明。今内地盗窃之辈。因各处捕缉禁约甚严。无处可以藏匿。是以潜逃外国。苟且偷生。该国王既列藩封。当为朝廷尽捕盗安民之职。乃柔懦不能遵奉。转使内地犯法之人。恃朝鲜以为潜踪避罪之地。此风断不可长。嗣后傥有匪类。越境生事。而朝鲜不能擒获。以致漏网者。著该国王将伊国防汛之员。题参治罪。该部将该国王一并议处。以为藩王不能遵上□日奉行捕盗安民者之戒。著将此行文与朝鲜国王知之　　

○甲戌上御太和殿传胪赐殿试武举王元浩等、一百十六人武进士及第出身有差　　

○盛京工部侍郎常保、缘事降调。升大理寺卿通智、为盛京工部侍郎。仍留陕西、办理开垦修渠事务。以盛京刑部侍郎武格、兼理盛京工部侍郎事　　

○乙亥。宗人府议奏、闲散宗室广善、蒙恩赏给公衔。在陵寝居住。越分请安。请革去公衔。以闲散章京、看守陵寝。大学士萧永藻、不行拦阻。听其请安。应革职。得上□日。广善著革去公衔。在闲散章京之列行走。萧永藻向来操守甚好。伊恃其操守、骄矜偏执。诸事任意。在圣祖仁皇帝时。并无实心效力之处。及朕即位。因其年逾七旬。为旧日大臣。加恩优待。念景陵事务。关系重大。特命伊一切总理。且令伊得就闲散之地以颐养暮年。正所以善全之也。乃伊不知感朕之恩。且以朕不加任用。时怀怨望之意。自到陵寝以来。事事推诿瞻徇。不肯实心办理。即如笔帖式等、强夺民人牛只。而伊不行约束。小人偷锯陵旁枯树。而伊不知查访。贝勒允禑、到陵行礼。而伊不行齐集。其余如请安来京。不候上□日即去。似此疎慢之罪甚多。不可悉数。惟知阿謀允禵、以长其傲慢狂肆之罪。而其特行条奏者。则裁汰旧设之官员。减去祭祀之乳牛。以为节省钱粮之计。不知大体。负恩废职。萧永藻、著革职。仍在陵寝地方居住效力　　

○丙子。谕诸王大臣等、朕每恭读圣祖仁皇帝实录。必虔加顶礼。然后展诵。每遇圣祖尊号。必顶礼致敬。不敢平视。此朕居敬存心。不待勉强。非独一事为然也。圣人戒慎恐惧之功。无间须臾。时时收歛此心。便是敬。稍或不敬。则此心纵逸而不可追矣。凡人动怒之时。或与人相争之时。心尤易纵。切须以敬自持。果能操存涵养。不但是圣贤修已工夫。亦可得养生之道。不可不加之意也。尔等每聆朕谕上□日。听受之下。中心诚服。在尔等断无面从背违之习。然恐存此成见。或中心以为是。未必果然全是也。设尔等陈奏之言。朕或误以未当者为当。其失仅在一事。所系犹小。若朕所发谕上□日。尔等漫以未尽善者为尽善。其所系不綦重乎。嗣后切须为朕存心致思。详加体认。不可稍有迁就迎合之意。使朕有失言过举。朕于尔等有厚望焉　　

○丁丑。谕八旗都统等。历来满洲人材壮健。弓马技勇、罕与比伦。前令八旗查得亲军护军内、能开八个力以上硬弓者。现有一万八千余人。昨朕在瀛台考试天下武举骑射之后。令八旗人等、当众人之前校射。伊等所用之弓。自十八个力、以至十三个力不等。举重若轻。从容合度。众武举等、咸惊异以为从来罕睹。朕心甚为嘉悦。著分别赏给银两。伊等艺勇超群。是其尽心学习之所致。嗣后务须更加勉励。演习熟练。不可以弓力相争尚。将此通谕八旗知之　　

