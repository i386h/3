<!-- { "loadSidebar": true } -->
○大学士马齐等奏请纂修圣祖实录。得旨、是　　

○大学士白潢具摺恳辞大学士之命。谕曰。朕嗣绍丕基。夙夜祗惕。惟恐负皇考付托之重。念内阁要地。襄赞匪轻。特命尔入阁办事。尔具摺恳辞。朕素闻尔居官操守甚好。巡抚江西时。绥辑地方。甚有裨益。及任兵部尚书。清勤恪慎。皇考每加优奖。今朕以机务重大。资尔料理。尔可即遵旨供职。不必固辞。兵部事务亦紧要。仍著尔兼管　　

○以宗室佛格、太常寺卿三泰、监察御史常保、俱为内阁学士、兼礼部侍郎。三泰仍兼理太常寺事务　　

○以原任贵州平越副将吴如译、为河南河北总兵官。升直隶山永副将王安国、为浙江处州总兵官　　

○礼部等衙门议奏。帝王即位。首重元正。元者、岁之始。正者、月之始也。故曰春王正月。所以纪即位之始也。明年雍正元年。为皇上龙飞之首岁。皇上孝思罔极。即不升殿受贺。而群臣进表之礼。断不可缺。臣等请雍正元年元旦。在京诸王百官。恭进皇太后表文。皇上表文。仍照例呈览。交与内阁收贮。将此表文式样。颁发朝鲜直隶各省。于雍正二年具奏。皇上万寿、冬至、虽不受贺。其表文亦照例具奏。交与内阁收贮。如此、则皇上之孝思已尽。而国家之大典亦全矣。从之　　

○辛未。上诣皇太后宫问安　　

○先是宗人府奏称亲王阿哥等名上一字。与御讳同。应请更定。上以名讳由圣祖钦定。不忍更改。礼部宜奏请皇太后裁定。至是礼部等衙门具摺启奏。得旨、朕曾奏闻皇太后。诸王阿哥名上一字。著改为允字　　

○以监察御史佟吉图、署工部左侍郎事　　

○礼部遵旨议覆、嗣后山东等处沿海地方人民。被风飘至朝鲜国境内。若有票文未生事者。仍令遵照旧例送回。其并无票文、私自越境生事之匪类。许该国王缉拏。照伊国之法审拟。咨明礼部具题请旨。命下之日。行文该国王、于伊处完结。仍报部存案。从之　　

○河道总督陈鹏年奏、秦家厂等堤工。河水漫溢。得旨、此漫溢之处。不于岁前堵筑完竣。来年桃汛水发。愈难办理。陈鹏年会同杨宗义、务于岁前速行堵筑完竣　　

○赠故一等侍卫副都统谥果毅海清为一品、致祭一次　　

○壬申。上诣皇太后宫问安　　

○礼部奏请雍正元年正月元旦令节。皇上具礼服。诣皇太后宫行礼。王公大臣官员、各依班次行礼。礼毕。皇上升太和殿行礼。得旨、朕转奏皇太后。奉皇太后慈谕。前皇帝登极、钜典攸关。故勉从诸王大臣之请。今雍正元年元旦。尚在百日之内。何忍即行庆礼。钦此。谕尔等知悉。至朕元旦升殿。前请颁发表式之本、己降谕旨　　

○封裕亲王保泰子广善、为世子　　

○升吏部右侍郎张廷玉、为礼部尚书　　

○以内阁学士福敏、充经筵讲官　　

○吏部题。大学士马齐、奉旨特给一等阿达哈哈番。并前所袭一等阿思哈尼哈番、又一拖沙喇哈番、授为二等伯。准其世袭。从之　　

○癸酉。上诣寿皇殿行礼　　

○上诣皇太后宫问安　　

○遣散秩大臣觉罗诺尔逊、祭长白山。散秩大臣永寿、祭医巫闾山。宗人府府丞吴梁、祭东岳泰山。内阁侍读学士田文镜、祭西岳华山。侍读学士瓦浑泰、祭中岳嵩山。翰林院侍读学士吴士玉、祭南岳衡山。都察院左副都御史伊忒海、祭北岳恒山。提督四译馆太常寺少卿吴廷揆祭南镇会稽山。翰林院侍讲学士涂天相、祭南海侍讲学士查嗣庭、祭太昊伏羲氏等陵。都察院左副都御史金应璧、祭炎帝神农氏等陵。通政使司左通政党古礼、祭女娲氏等陵。左通政钱以垲、祭黄帝轩辕氏等陵。右通政杨汝谷、祭少昊金天氏等陵。孔子阙里。大理寺少卿八十三、祭颛顼高阳氏等陵。太常寺少卿穆里浑。祭夏禹王陵。太仆寺少卿黄叔琬、祭辽太祖陵　　

○甲戌。上诣皇太后宫、问安　　

○升都察院左佥都御史魏方泰、为太常寺卿　　

○乙亥上诣皇太后宫、问安　　

○命大学士二等伯马齐、为圣祖实录馆监修总裁官。吏部尚书一等公舅舅隆科多、大学士嵩祝、白潢、吏部尚书张鹏翮、为总裁官。礼部尚书张廷玉、都察院左都御史朱轼、兵部侍郎励廷仪、阿克敦、内阁学士额黑纳、登德、为副总裁官　　

○又谕。承修皇考实录之事。所关甚属紧要。所派大臣官员内有升转者。著仍兼理行走。若有升转外省者。其员缺、著即奏闻　　

○赐都察院左都御史朱轼宅一所。银一千两　　

○加大学士马齐、嵩祝、吏部尚书张鹏翮、俱为太子太傅　　

○喀尔喀泽卜尊丹巴胡土克图、率达什垂木丕尔托音、多尔济托音、来京。恭吊大行皇帝丧。并献驼马。酌纳之　　

○丙子。孝庄文皇后忌辰。遣官祭暂安奉殿　　

○上诣寿皇殿行礼上诣皇太后宫、问安　　

○谕总理事务王大臣、兵部。在京武职官员。亦当照外省武职官员例。五年一次考选军政。其如何考选之处。著定议具奏寻议、在京武职官员。如领侍卫内大臣、八旗都统、前锋统领、护军统领、副都统、步军统领等。俱系近御大臣。不必令其自陈。遇五年考选军政时。各将属员详核。填注考语。照外省荐举及八法例。分别具奏。其各省驻防将军、都统、副都统等。照提镇例自陈。其属员、俱照京城之例举行。至德州等处之城守尉、协领、派大臣前往考选。其属员、即会同城守尉协领等详核。填注考语具奏。从之　　

○升内阁学士黄叔琳、为刑部右侍郎　　

○盛京兵部侍郎杨柱、缘事革职。升都察院左副都御史伊忒海、为盛京兵部侍郎　　

○丁丑。上诣皇太后宫、问安　　

○是日以增设历代帝王庙版位致祭。遣履郡王允祹行礼　　

○戊寅。上诣寿皇殿行礼　　

○上诣皇太后宫、问安　　

○是日、御史莽鹄立、恭绘圣祖御容毕。捧进于养心殿。上瞻仰依恋。悲恸不胜。命俟梓宫发引后。敬谨供奉于寿皇殿　　

○户部奏、云南铸钱事宜。得旨、依议。部议钱上清字。铸云泉。京城二局、系宝泉宝源字样。钱乃国家之宝。其云南铸钱清字。著铸宝云。四川铸宝川。此外别省、俱将宝字为首。次将各本省字样鼓铸　　

○己卯。岁暮。祫祭太庙。遣贝勒满都护行礼　　

○遣官祭永陵、福陵、昭陵、暂安奉殿、孝陵、孝东陵、仁孝皇后、孝昭皇后、孝懿皇后陵　　

○上诣皇太后宫、问安　　

○遣官祭太岁之神　　

○谕总理事务王大臣等。噶斯遣兵驻劄。特为防范策妄阿喇布坦之人。侵犯青海。今噶斯一路。官兵无事。可将驻劄年久之人撤回。其新往官兵内。验看汉仗好者。移至巴尔库尔效力。再量留兵丁。驻防噶斯一路之处。尔等详议具奏。寻议、噶斯现有满洲绿旗兵共一千六百八十七名、应行文将军宗查布。令其挑选满洲绿旗兵五百名。暂于噶斯一路、驻劄防守。其余兵丁。俱撤回原处。具勒色卜腾扎尔、盆苏克汪扎尔、达颜之子达锡策零驻守处。既与噶斯相近。伊等兵丁。亦令预备。如有用兵之处。与青海西宁等处兵丁。一并调遣。从之　　

○庚辰。上诣寿皇殿行礼　　

○上诣皇太后宫问安　　

○顺天府进春　　

○旌表八旗节妇瑚立妻赵氏等三人。直隶各省节妇、赵万卷妻唐氏等二十四人。贞女、姚氏等二人。孝子、卫大训一人。各给银建坊如例　　

○是岁、人丁户口、二千五百三十万九千一百七十八。又永不加赋滋生人丁、四十五万四千三百二十。田地、山荡、畦地、八百五十一万九百九十二顷四十亩有奇。徵银、二千九百四十七万六千六百二十八两有奇。米、豆、麦、四百六十六万八千八百三十三石有奇。草、四百九十二万二千八百一十束。茶、三十五万九千一百五十四引。行盐、五百五万一千六百五十六引。徵课银、四百四万四千一百一十一两有奇。铸钱、四十六万一千七百有奇。　　

大清世宗敬天昌运建中表正文武英明宽仁信毅大孝至诚宪皇帝实录卷之二


大清世宗敬天昌运建中表正文武英明宽仁信毅大孝至诚宪皇帝实录卷之三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。春。正月。辛巳朔。上诣寿皇殿行礼。回宫。不升殿受贺。诣皇太后宫问安。奉懿旨、免行庆贺礼　　

○朝鲜国王李昀、遣陪臣李混、李万选、表贺冬至、元旦、万寿节。及岁贡礼物。赏赉如例。停止筵宴　　

○颁雍正元年时宪历　　

