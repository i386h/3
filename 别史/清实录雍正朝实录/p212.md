<!-- { "loadSidebar": true } -->
○乙丑。先是、湖南靖州人曾静、因考试劣等。家居愤郁。忽图叛逆。遣其徒张熙、诡名投书于川陕总督岳钟琪劝以同谋举事。岳钟琪拘留刑讯。究问指使之人张熙甘死不吐岳钟琪置之密室。许以迎聘伊师。佯与设誓。张熙始将曾静供出。岳钟琪具摺、并其逆书奏闻奉上□日差刑部侍郎杭奕禄、正白旗副都统觉罗海兰至湖南会同巡抚王国栋、拘提曾静审讯。据曾静供称生长山僻素无师友因应试州城。得见吕留良评选时文内有妄论夷夏之防及井田封建等语遂被蛊惑随遣张熙至浙江吕留良家访求书籍吕留良之子吕毅中、授以伊父所著诗文。内皆愤懑激烈之词。益加倾信。又往访吕留良之徒严鸿逵、与鸿逵之徒沈在宽等往来投契。因致沉溺其说。妄生异心等语。随将曾静、张熙、提解来京。旋命浙江总督李卫、搜查吕留良、严鸿逵、沈在宽家藏书籍。所获日记等逆书并案内人犯。一并拏解赴部命内阁九卿等、先将曾静反覆研讯。并发看吕留良日记等书。据曾静供称、前因轻信吕留良邪说。被其蛊惑。兼闻道路浮言。愈生疑罔。致犯弥天重罪。今蒙一一讯问并发看吕留良日记等书。极其狂悖。又知圣朝深恩厚泽。皇上大孝至仁。心悦诚服自悔从前执迷不悟。万死莫赎。今乃如梦初觉等语。因俯首认罪。甘服上刑。内阁九卿等备录供词。进呈御览。上谕内阁九卿等。我朝肇造区夏。天锡人归列祖相承中外从乂逮我圣祖仁皇帝继天立极。福庇兆民。文治武功。恩施德教超越百王。普天率土。心悦诚服。虽深山穷谷庸夫孺子。以及凡有血气之伦。莫不尊亲。讵意逆贼吕留良者悍戾凶顽。好乱乐祸。自附明代王府仪宾之孙。追思旧国。愤懑诋讥。夫仪宾之后裔于亲属至为疎贱何足比数。且生于明之末季当流寇陷北京时。吕留良年方孩童本朝定鼎之后。伊亲被教泽。始获读书成立。于顺治年间应试。得为诸生。嗣经岁科屡试。以其浮薄之才。每居高等。盗窃虚名夸荣乡里是吕留良于明毫无痛痒之关其本心何曾有高尚之节也。乃于康熙六年因考试劣等愤弃青衿忽追思明代。深怨本朝。后以博学鸿词荐则诡云必死以山林隐逸荐则薙发为僧。按其岁月吕留良身为本朝诸生十余年之久。乃始幡然易虑。忽号为明之遗民。千古悖逆反覆之人有如是之怪诞无耻、可嗤可鄙者乎。自是著邪书。立逆说。丧心病狂。肆无忌惮。其实不过卖文鬻书。营求声利。而遂敢于圣祖仁皇帝任意指斥。凭虚撰造。公然骂诅。所著书文以及日记等类。或镌板流传。或珍藏秘密皆人世耳目所未经、意想所未到者。朕繙阅之余。不胜惶骇。盖其悖逆狂噬之词。凡为臣子者、所不忍寓之于目。不忍出之于口。不忍述之于纸笔者也。夫普天之下。莫非王土。率土之滨。莫非王臣。吕留良于我朝食德服畴。以有其身家育其子孙者数十年。乃不知大一统之义。其日记所载、称我朝或曰清。或曰北。或曰燕。或曰彼中。至于逆藩吴三桂连书。亦曰清。曰往讲。若本朝与逆藩为邻敌者然何其悖乱之甚乎。且吴三桂、耿精忠、乃叛逆之贼奴人人得而诛之。吕留良于其称兵犯顺。则欣然有喜。惟恐其不成。于本朝疆宇之恢复。则怅然若失。转形于嗟叹。于忠臣之殉难。则污以过失。且闻其死而快意不顾纲常之倒置。惟以助虐迎寇为心不顾生民之涂炭惟以兵连祸结为幸何吕留良处心积虑残忍凶暴至此极也。又如伪永历朱由榔窃立于流寇之中。在云贵广西等处。其众自相攻劫。贻祸民生。后兵败逃窜缅甸。顺治十八年定西将军爱星阿等、领兵追至缅城。先遣人传谕缅酋。令执送朱由榔。大军随至城下。缅人震惧。遂执朱由榔献军前。此伪永历之实迹。岂有被执时、满汉官兵、转于伊马前皆跪之事。瞽说荒唐。诞谬极矣。总之逆贼吕留良、于本朝实有徵应之事迹。则概为隐匿而不书。而专以造作妖诬。快其私愤。又文集内云。今日之穷。为羲皇以来所仅见等语。夫明末之时。朝廷失政。贪虐公行。横征暴敛。民不聊生。至于流寇肆毒疆场日蹙。每岁糜饷百万。悉皆出于民力乃斯民极穷之时也。我朝埽清寇氛。与民休养。于是明代之穷民。咸有更生之庆。逮我圣祖仁皇帝爱育黎元。海内殷庶。黄童白叟。不见兵革。蠲租减赋之政。史不胜书。久道化成。休养生息。六十余年民安物阜。即考羲皇以来。史册所纪屈指而数。蒙上天之眷佑。可以比并我朝之盛者。不可多得。而乃云羲皇以来未有之穷乎。又日记所载。怪风震雷。细星如彗。日光磨荡。皆毫无影响妄捏怪诞之处甚多。总由其逆意中幸灾乐祸。但以捏造妄幻、惑人观听为事。其失实不经。皆不顾也。夫灾异亦古所时有。上天垂象原以儆戒人君。令其修省进德若以捏影捕风之语。指为灾异。传诸后世。或谓从前太平盛世。尚有如此非常奇怪灾异。傥遇日月星辰水旱之变。必生轻忽。漫不经心。凡所以启后世人君之怠玩者。其罪可胜言乎。其他猖狂悖乱之词。令人痛心疾首者。不可枚举。吕留良生于浙省人文之乡。读书学问。初非曾静山野穷僻、冥顽无知者比。且曾静止讥及于朕躬。而吕留良则上诬圣祖皇考之盛德。曾静之谤讪。由于误听流言。而吕留良则自出胸臆造作妖妄。是吕留良之罪大恶极。诚有较曾静为倍甚者也。朕向来谓浙省风俗浇漓。人怀不逞。如汪景祺、查嗣庭之流。皆以谤讪悖逆自伏其辜。皆吕留良之遗害也。甚至民间氓庶。亦喜造言生事如雍正四年内有海宁平湖阖城屠戮之谣。比时惊疑相煽。逃避流离者有之。此皆吕留良一人为之倡导于前。是以举乡从风而靡。甚至地方官吏。怵其声势之嚣陵。党徒之众盛。皆须加意周旋优礼矜式。以沽重儒之誉。如近日总督李卫为大臣中刚正之人。亦于到任之时。循沿往例。赠送祠堂匾额。况他人乎。此其陷溺人心。浊乱世俗害有不可胜言者。数年以来。朕因浙省人心风俗之害。可忧者甚大。早夜筹画。仁育义正。备极化导整顿之苦心。近始渐为转移。日归于正。若使少为悠忽。不亟加整顿。则吕留良之邪说诬民者。必致充塞胶固于人心而不可解。而天经地义之大闲。□□民没沦弃。几使人人为无父无君之人矣。今日天道昭然。恶贯时至。令其奸诈阴险。尽情败露。则不容不明正其罪。以维持世教。彰明国法。且吕留良动以理学自居。谓己身上续周程张朱之道统。夫周程张朱、世之大儒。岂有以无父无君为其道。以乱臣贼子为其学者乎。此其狎侮圣儒之教。败坏士人之心。真名教中之罪魁也。朕即位以来。实不知吕留良有何著述之事。而其恶贯满盈。人神共愤。天地不容。致有曾静上书总督岳钟琪之举。曲折发露。以著吕留良之凶顽。而吕留良之子如吕葆中者。曾应举成名。蒙恩拔置鼎甲。仕列清华。其余子孙、多游庠序。乃不即毁板焚书。以灭其迹。且前此一念和尚谋叛之案。党羽连及吕葆中。其时逆迹早已彰著。蒙圣祖仁皇帝如天之仁。免其究问。而吕葆中遂忧惧以死。就常情而论。吕葆中之兄弟子孙、遇如此之惊危险祸。且荷蒙圣祖仁皇帝如此高厚洪恩。尤当感激悔悟。共思掩覆前非。以为幸逃诛殛之计。岂料冥顽悍骜。习与性成。仍复抱守遗编。深藏笥箧。此固吕留良以逆乱为其家传。故世恶相承。罔知儆惕。而实乃天道昭然。不容少昧。使逆贼之阴谋、彻底呈现于今日。逆贼之遗毒。不致漏网于天诛也。曾静逆书。朕已洞悉。知外间逆党颇众。竟有散布讹言。希图构乱者。然其所诋惟朕之一身。朕可以己意自为判定归结。若如吕留良之罪大恶极。获罪于圣祖在天之灵者。至深至重。即凡天下庸夫孺子少有一线之良。亦无不切齿而竖发。不欲与之戴履天地。此亦朕为臣子者、情理之所必然。应将已故逆贼吕留良、及现在子孙、嫡亲弟兄子侄、照何定律治罪之处。著九卿翰詹科道会议。直省督抚提督两司、秉公各抒己见详核定议具奏　　

○以正白旗参领蔡永文、署直隶正定总兵官　　

○丙寅。谕八旗大臣等。八旗官房。俱系身犯重罪贪婪人员、入官之物。不过以备赏赐耳。此次出征之大臣官员兵丁、俱系前往军前效力之人。如大臣内、有因房屋狭隘。愿换官房居住者。著怡亲王傅尔丹查明指给。尔等由该旗取具图样呈览。朕另降谕上□日。其营总及章京内。有愿换官房者。亦准其换住。再、护军校、骁骑校、护军马甲内、有租典房屋居住者。著该旗大臣等、确查各该旗所有官房。于大兵起程之前。酌量赏给。俾兵丁等、每月得省房租。以为家口生计之资　　

○擢户部郎中对琳、为内阁学士兼礼部侍郎　　

○户部议覆。署广东巡抚傅泰疏言、粤东文武会试举人。公宴银两。向例照各州县编徵定额。分给本州县之举人。未免多寡不均。请合省通计。按名给发。应如所请。从之　　

○礼部议覆。四川巡抚宪德疏言、威州地方、即经裁并保县所有取进童生额数。请两处通融。合取十二名。其屏山县、向隶马湖府。未经立学。今府已裁汰。该县改属叙州府。请设教谕一员。训导一员。原取府学生员改作县学。童生取进十五名。应如所请从之　　

○裁陕西凉州府平番县西大通驿驿丞一员。添设县丞一员。兼管驿务。其沙井一驿改隶兰州管辖。从川陕总督岳钟琪请也　　

○丁卯。孝恭仁皇后忌辰。遣官祭景陵　　

○上诣恩佑寺行礼　　

○戊辰。升广东香山副将汤宽、为福建金门总兵官　　

○兵部议覆。广东总督孔毓珣疏奏。南澳镇标右营把总翁德、巡海遭风。被溺身故。请予荫赠。应如所请。翁德照例致祭一次。荫一子以卫千总用。其被淹兵丁等、行令该督查明、分别恤赏。从之　　

○己巳。夏至。祭地于方泽。遣裕亲王广禄行礼　　

