<!-- { "loadSidebar": true } -->
○谕大学士九卿等。前于天津。盖造仓廒。原备截留漕米。是以朕谕托时等、将湖北湖南之米。截留二十万石。存贮天津。托时因奏、天津仓廒。地势卑湿。廒底须铺垫乾草。以隔潮气。昨牛钮奏称、垫草亦不免浥烂。如此、则截留漕米无益。前所降谕上□日截留之米。可仍令抵通归仓。当时盖造仓廒。原系李维钧、及地方官员经手。乃并不相度。高燥之地。草率营建。著托时前往天津。会同莽鹄立、柯乔年详审地形。或另择高阜之处。或将旧基培垫。交与李维钧、亲同当时经手之员。赔补修造。即著莽鹄立、柯乔年、监督工程。至于直隶州县仓谷。李维钧曾奏亏空无多。今岁秋收。即可全补无缺。今蔡珽奏称清苑仓谷。并无颗粒。清苑为保定附郭之县。仓谷尚亏空如此。则他处可知。李维钧前此所奏不实。著大学士会同刑部、问明具奏。又蔡珽奏称、目下省城米价腾贵。请令臬司浦文焯、携带脚价。亲至天津。将截留漕米。星速运三万石、以二万石直至省城平粜。以一万石量留沿途被水之处。以济急等语。畿辅之地。百姓艰食。朕心深为轸念。著托时到天津。将漕米拨三万石。交与浦文焯。作速运去。今岁近京一带。雨水较多。恐此米尚不敷用。再令陈守创、将通仓变色米、六成以上者。拨十万石。交与余甸、蔡起俊。动用脚价。运至天津。或平粜。或赈济。应运何处。俱听蔡珽调度。朕念直隶地方低洼之处。众水积而不洩。以至有水之害。而无水之利。疏通之道。不可不讲。已谕朱轼、张灿、经理此事。闻陕西潼商道王全臣、在陕挑浚秦渠。熟习水利。著王全臣来京。其潼商道员缺。著松茂道孟以恂调补　　

○遣官封朝鲜国王李昑子李緈、为世子。赐赉如例　　

○以江西南赣总兵官宋可进、署陕西甘州提督　　

○陕西固原提督杨启元、缘事革职。实授马焕、为陕西固原提督　　

○吏部议覆。西安巡抚石文焯疏奏、原任川陕总督年羹尧、参革四川夔州守程如丝、私卖盐觔。贪残□□儿暴一案。俱属虚事。明系年羹尧捏词妄参。应将所有一等阿思哈尼哈番。降为一等阿达哈哈番。从之　　

○壬辰。上幸圆明园驻跸　　

○谕宗人府。怡亲王、果郡王、实心为国。凡朕所交之事。尽心竭力办理。操守亦甚清廉。随朕行走之处甚多。所费甚繁。著加怡亲王俸银一万两。果郡王、著照亲王给与俸银俸米。护卫、亦照亲王府员额。著顺承郡王、班居果郡王下　　

○谕吏部兵部。朕在圆明园。与在宫中无异。凡应办之事。照常办理。尔等应奏者。不可迟误。若无应奏事件。在衙门办事。不必到此。其理事之日。尔等于春末秋初。可趁早凉而来。秋末春初。天时寒冷。于日出之前起行。不但尔等不受寒暑。即随从人夫。亦不至劳苦矣　　

○甲午。上回宫　　

大清世宗敬天昌运建中表正文武英明宽仁信毅大孝至诚宪皇帝实录卷之三十五



大清世宗敬天昌运建中表正文武英明宽仁信毅大孝至诚宪皇帝实录卷之三十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。九月。乙未朔。上幸圆明园　　

○户部议覆。陕西巡抚图理琛疏言、陕省西安延安两府。管理州县、地广事繁。请将商州、同州、华州、乾州、邠州、耀州、鄜州、葭州、绥德州、俱改为直隶州。其西安府属之镇安、雒南、山阳、商南四县。分隶商州。朝邑、郃阳、澄城、韩城四县。分隶同州。华阴、蒲城二县。分隶华州。武功、永寿二县。分隶乾州。三水、淳化、长武三县。分隶邠州。同官、白水二县。分隶耀州。延安府属之雒川、中部、宜君三县。分隶鄜州。吴堡、神木、府谷三县。分隶葭州。米脂、清涧二县。分隶绥德州。应如所请。从之　　

○丙申。以降调刑部左侍郎涂天相、为太仆寺卿　　

○川陕总督岳钟琪奏请陛见。允之。以西安巡抚图理琛、署理总督事务　　

○调署四川川北总兵官李如柏回京。升山东沂州副将张君烈、为四川川北总兵官　　

○议政王大臣等遵上□日议覆。靖逆将军富宁安疏奏、臣等伏读谕上□日。策妄阿喇布坦遣使入朝。甚属恭顺。巴尔库尔等处所有兵丁。实无可用。应行撤回。除遵上□日酌量存留外。谨将吐鲁番等处所有护军、交与副都统智勇、萨尔禅等领回。西安前锋、交与委署副都统登德礼领回。已于八月初二日、自巴尔库尔起程。其各路绿旗兵丁。俱交与提督路振声领回。应请饬部、将撤回官员兵丁名册。逐一查明。行知各该旗该营。照旧管辖。从之　　

○丁酉。谕大学士等。前因天津仓廒潮湿。不能收贮米石。故停止截留。今据蔡珽奏称、天津仓廒。虽不能贮米。可分发各州县、以备赈济。请仍截留二十万石等语。著户部速派贤能满汉司官各一员。前往天津。会同仓场总督托时、将河南小米截留二十万石。一面行文蔡珽、令其酌量应贮米之州县。拨派官员、于天津地方领运收贮备赈。前李维钧奏请赈济一月。朕思赈济原不可拘定日期。著加赈三个月。务令小民得所。现今遣增寿等前往奉天、采买米石。运至天津。可即行文伊等、于米石之外。采买高粱、或十万石。或七八万石。一并运至天津。于赈济大有裨益。尔等即遵谕行　　

○谕户部。朕体恤臣工。时深轸念。每思经理区画、以赡其俯仰之资。查旧例。在京大小汉官。每年俸米。俱支给十二石。盖因向日汉官携带家口者少。食指无多。故给米十二石。即可粗足。今见汉官带家口者多。若俸米仍照旧数。则日用或有不敷。难免内顾之虑。嗣后在京大小汉官。著按俸银数目、给与俸米。俾禄糈所颁。足供养赡。以示朕加惠群臣之至意　　

○戊戌。陕西甘肃按察使张适、缘事革职。升刑部郎中钟保、为陕西甘肃按察使司按察使　　

○辛丑。广西巡抚李绂奏报、天河獞蛮。在福禄里上中下三疃。周围八十里。万山重阻。窟穴为奸。各在隘口之内。难于搜捕。但所种之田。俱在各隘之外。趁秋稼未收。臣咨会督臣提臣、调发汉土兵丁、直至蛮峒。断其收获之路。谕以自投到案。免死审结。今已陆续投到。各案可以就理。兵丁所过。鸡犬无惊。理合奏明。下部知之　　

○陕西兴安总兵官武正安、疏请陛见。允之　　

○壬寅。谕八旗都统。嗣后八旗大臣、查出该旗一切应行参奏事件。即行参奏。其奏过之大臣等、将职名与事件缘由。于岁底汇奏以闻。至于未经查奏一次者。亦著陈明。既为大臣。各将所司之事。不时稽察。严加参劾。乃分所当为。不然。诸凡俱不以为事。但务徇隐以沽虚誉。则法度蔑如矣。将此传示八旗　　

○顺天府府尹张令璜疏言、耤田嘉禾。一茎九穗。实属盛世奇瑞。阖府绅士耆庶、公吁撰文立碑。昭示奕禩。得上□日。耤田嘉谷。虽有九穗之瑞。但今岁畿辅地方被水。小民乏食。朕方修省之不暇。所请撰文勒石。不必行　　

○甲辰。上回宫　　

○大学士高其位、以衰老不胜机务。具疏恳辞。温上□日慰留之　　

○加川陕总督岳钟琪、兵部尚书衔　　

○命山东巡抚陈世倌、来京陛见。以山东布政使布兰泰、署理巡抚事务　　

○乙巳。补原任詹事魏方泰、为詹事府詹事　　

○吏部等衙门议覆。川陕总督岳钟琪条奏、各省土司承袭。例取宗图册结。邻封甘结。由该管地方文武官。以次申呈督抚具题。乃地方官往往藉此居奇。将其印信封固。勒索陋规。不为请袭。甚有数年不能用印管事者。遂致部族番目、专权生事。互相争夺。酿成仇杀。最为隐害。请定立严限。以除地方官留难勒掯之弊。应如所请。凡土官病故。该督抚于题报之时。即查明应袭之人。取具宗图册结。邻封甘结。并原领号纸。定限六个月内、具题承袭。其未经具题之先。即令应袭之人。照署事官例用印管事。地方官不得将印信封固。致滋事端。再查土司之许其承袭者。原因其祖父向化归诚。著有劳绩之故。今伊嫡长子孙。虽得承袭本职。此外支庶。更无他途可以进身。亦属可悯。嗣后各处土司文武官员嫡长子孙、仍令其照例承袭本职。其支庶子弟中、有驯谨能办事者。俱许本土官详报督抚。具题请上

□日。酌量给与职衔。令其分管地方事务。其所授职衔。视本土官各降二等。一体颁给敕印号纸。其所分管地方。视本土官、多则三分之一。少则五分之一。庶几本末各有条理。使势足相维。而情更相安矣。从之　　

○予故山西太原总兵官金国正、祭葬如例　　

○丙午。祭历代帝王。上亲诣行礼　　

○遣官祭城隍之神　　

○丁未。上幸圆明园　　

○以内阁学士德新、教习庶吉士　　

○四川巡抚王景灏题、雅州所属故单东革什咱安抚使额鲁七立子登进、故董卜韩胡宣慰使雍中七立子坚参达结、请各袭职。下部知之　　

