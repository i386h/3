<!-- { "loadSidebar": true } -->
○四川总督黄廷桂奏言、潼川州盐亭县乡民杨士荣家。于本年五月初八日。牛产瑞麟。众皆称庆。谨绘图进呈。得上□日、朕从来不言祥瑞。屡降谕上□日甚明。上年山东巡抚、奏产瑞麟。朕将朝乾夕惕之心。宣谕中外。不准臣工奏贺。今川省瑞麟再见。朕心倍加愧悚。惟在吾君臣共修实政。士庶共敦实行。庶几感召天和。潜消灾沴。年谷顺成。万民乐业。此朕心之所谓祥瑞也　　

○癸卯。升正黄旗满洲副都统满泰、为镶红旗护军统领　　

○乙巳。吏部议覆署刑部尚书承恩公庆复条奏。一、向例刑部督捕司。设有前后二司。督捕一厅。请归并为一司。以专责成。除满汉司官四员、仍照旧例外。其笔帖式八员内、请撤回二员。一、江南一司、员少事多。请分为江苏安徽二司办理。满司官、除旧拨四员外。请再拨二员。汉司官、除郎中原设二员外。请添设员外郎一员。主事一员。一、各司案件繁多。请照工部例。设督催所。派满汉司官各二员。笔帖式二员。专管登记查催。俱应如所请。从之　　

○丙午。礼部议奏。多罗平郡王福彭继祖母瓜尔佳氏、守节母家。历三十载。请照宗室节孝例。颁给敕命。赐之银币。以示嘉奖。并准平郡王福彭、迎养藩邸。从之　　

○丁未。以领侍卫内大臣英诚公丰盛额、署镶蓝旗满洲都统　　

○办理军机大臣等议覆。署陕西总督刘于义奏言、口外赤金等处。牧放马驼。关系紧要。防范宜严。请于赤金之南、苏喇河口、常马尔河口等处。各拨兵驻劄。赤金靖逆之北、湃带湖、哨防营、布鲁墩等处。各设墩台。拨兵巡查。再于布鲁墩、哨防营、湃带湖、适中之地。派兵三百名。驻劄防守。应如所请。从之　　

○赈江西大庾等十一县、被水饥民　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十三




大清世宗敬天昌运建中表正文武英明宽仁信毅大孝至诚宪皇帝实录卷之一百三十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。八月。己酉朔。谕内阁。贝子允祐、著同庄亲王、学习办理正黄旗满洲事务、贝勒允禧、著同果亲王学习办理镶红旗满洲事务　　

○兵部等衙门议覆、福建总督郝玉麟、条奏台湾营制事宜。一、台湾远隔重洋。民番襍处。请于府治增置城守营。设参将一员。守备二员。千总二员。把总四员。兵一千名。防守府库仓狱。并分驻镇标南北两路各汛。所有镇标原设三营之兵、拨派各汛者。全数撤回府治。以资弹压。一、南路原设参将一员。守备一员。千总二员。把总四员。兵一千名。不敷防范分拨之用。请将驻劄山猪毛口守备。改为下淡水营都司佥书。再添设千总一员。把总二员。兵五百名。合原设弁兵分驻山猪毛口、阿里港、新园、万丹、凤山县治、凤弹、下埤头、攀桂桥、观音山、石井等处。一、北路延袤千有余里。原设参将一员。守备一员。千总二员。把总四员。兵一千一百二十名。亦不足分防弹压。请改参将为副将。再添设都司一员。守备一员。千总四员。把总八员。兵一千二百八十名。分中左右三营。以都司为中军。守备为左右二营。分驻诸罗县治、及斗六门、竹脚藔、笨港、盐水港、彰化县治、猫雾捒、篷山、竹堑、中港、后垄、南封、淡水等汛。其台协水师原拨笨港、盐水二汛兵丁。仍撤回水汛。一、安平地方外控海洋。内扼台郡。实系唇齿之区。请设立炮架七座。并酌量起盖仓廒。贮粟三万石。以资兵饷。一、台属田地丁口渐增。请将各处庄民。编造保甲。其各番社乡保。暨通事。俱严加选择。勿令奸匪充当。并设立社学。延请行优生员教导。以化愚蒙旧习。一、台属流寓人等内。有人材出众。从前随征效力者。请给外委功加劄付。即委为社长。约束居民。三年无过。准与内地兵丁。以把总相间补用。一、台湾孤悬海外。总兵一官。有统驭民番之责。请照山陕沿边之例。改为挂印总兵官。均应如所请。从之　　

○庚戌。予恤云南征巢□刀思普猓夷阵亡死难官弁。试用州同章伦、赠知州。荫一子入监读书。新平县典史沈洪扬、武坝巡检管青龙厂事丁珏、赠主簿。俱赐祭葬。千总王昌、把总张文秀、陈天申、康天锡、洪先、汪自贵等。荫子弟一人、以卫千总用。赐祭葬。丁珏妾吴氏、被掳殉节。给银建坊。入祠致祭如例　　

○辛亥。贵州巡抚元展成疏报。永宁、平远等五州县。开垦雍正十年分田地、十顷有奇。下部知之　　

○癸丑。以吏部左侍郎任兰枝、协理礼部侍郎事务　　

○礼部议覆、广西巡抚金鉷疏言。镇安府业经改土归流。应建置府学。添设教授一员。取进文武童生各十二名。泗城府学取进童生、旧无定额。请照镇安之额。取进。其新改流之东兰、归顺二州。请各设学正一员。取进文武童生各四名。思明土府、新改为土州。归并宁明州管辖。请照州学例裁教授训导缺、设学正一员。取进文武童生各十五名。梧州府北流县、既改隶郁林直隶州。则少拨入府学额数。请于旧额八名外。增取文武童生各四名。以补原拨府学之额。均应如所请。从之　　

○甲寅。谕内阁。据山东巡抚岳浚奏报。东省历年耗羡银两。现存库银七十五万四千两有零。从前豫省奏有存库银七十余万。朕已降上□日、将豫省本年地丁钱粮。蠲免四十万两。以加惠通省百姓。今东省亦应一体加恩。著将雍正十一年地丁钱粮。照豫省之例。蠲免四十万两。即以存贮之耗羡。照数拨补还项。该省督抚。务饬有司、实力奉行。俾闾阎均沾实惠　　

○乙卯。谕领侍卫内大臣等。近御当差之亲军。俱系由佐领内挑取之人。若将旧人挑为前锋。恐致误事。嗣后亲军内未满十年者。准挑前锋。其过十年者。毋得挑取。永著为例　　

○大学士等议覆、直隶总督李卫疏言。独石口边城外河西。请添造逼水堤、并东西雁翅二道。张家口边城外。旧有土堤一道。请增高三尺。改砌石坝。应如所请。从之　　

○予故致仁大学士孙柱、祭葬如例　　

○丙辰。谕办理军机大臣等。据署宁远大将军查郎阿等奏称。库尔墨图山地方。有逆贼五十余人来侵。被我官兵奋力攻击。斩杀二十余人。余俱生擒。未脱一骑等语。此次经理调拨。甚属可嘉。所有效力人员。俟查郎阿查明等次。具奏到日、再降谕上□日。数年以来。因西路将军等、办理疎忽。是以逆贼敢于玩视。今贼兵经此番伤损。必怀畏惧。或于今秋即整兵侵犯西路。或于冬天侵犯北路。俱未可知。著传谕查郎阿等、令其详悉筹画办理　　

○大学士管翰林院掌院事张廷玉等、遵上□日议奏。新科庶吉士。蒙恩议给廪饩。谨酌每月各给银四两五钱。其器用什物。向工部支取。并拨给官房一所。为教习馆。令庶吉士等、肄业其中。新刊上谕。每人各赐一部。内府所刊经史诗文。每种颂发三部。永远存贮馆内。以资课习。从之吏部议覆、广东总督鄂弥达疏言。韶州府粮捕通判。请令兼理曲江、乐昌、乳源三县猺务。改给关防。并酌立猺甲、猺目、以资查察。应如所请。从之　　

○丁巳。太宗文皇帝忌辰。遣官祭昭陵　　

○吏部议覆、广东总督鄂弥达疏言。连州所属三江地方。猺民向化。其理猺同知。及三江协副将。都司、守备等缺。请与内地一体较俸升转。应如所请。从之　　

○戊午。祭大社大稷。遣諴亲王允秘行礼　　

○甘肃巡抚许容疏言。本年甘属应徵地丁银两。奉上□日全行蠲免。丰年被泽。阖省欢呼。但查雍正十年。甘省先经蠲免。所有民间已完银十四万六千余两。准抵今年正赋。今年未奉恩上□日以前。又有已完银两。再甘省有新经入额钱粮一千一百余两。尚未报部。相应一并奏闻。得上□日、朕因加惠甘肃民人。是以将本年额赋。再行蠲免。其上年及今年春夏间已完之项。著该督抚、董率有司。详细确查。记明档册。准抵甲寅年应徵正课。至新经入额之一千一百余两。一体蠲免　　

○命铸给定边左副将军、定边右副将军印。赍送军营　　

○己未。太祖高皇帝忌辰。遣官祭福陵　　

○升浙江杭州协领穆鲁纳、为杭州左翼满洲副都统　　

○命果亲王允礼、管理宗人府事　　

○庚申。谕兵部。各省营伍。必须武职大员。平时亲行查察。庶可除怠惰废弛之弊。提督一官。节制全省。统辖之地甚远。难以亲身遍历。至于总兵分辖地方。道里不甚辽阔。巡察尚易周遍。嗣后各镇臣有应行巡察之处。著先期具摺奏闻请上□日。候朕批示遵行。不必拘定期限。以免各营预备供应。傥有丝毫苛累所属弁兵者。经朕察出。定行从重议处　　

○兵部遵上□日议奏。各省预行保举注册人员。除水师营不避本省外。其陆路都司以上等官。请照江浙两省题补之例。于本籍五百里外缺、掣签推用。守备、于隔府别营缺、掣签推用。从之　　

○辛酉。加赈直隶武强、武邑二县、被水饥民　　

○壬戌。调四川重庆总兵官马义、为四川松潘总兵官。云南普洱总兵官邱名扬、为四川重庆总兵官。云南鹤丽总兵官杨国华、为云南普洱总兵官。升湖广洞庭副将何勉、为云南鹤丽总兵官　　

○癸亥。谕理藩院。轮班朝觐之蒙古王、贝勒、贝子、公等。今岁著停其来京　　

○甲子。秋分。夕月于西郊。遣宁郡王弘晈行礼　　

○丁卯。上命皇四子宝亲王弘历祭先师孔子　　

