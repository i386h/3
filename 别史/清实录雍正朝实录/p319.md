<!-- { "loadSidebar": true } -->
筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。十二月。甲寅朔。谕理藩院。额驸策凌之马群、今年被贼骚扰。著于口外官马群内、赏给马二千匹。牛一千头。羊五千只。再额驸属下人等之产业、有被贼骚扰者。曾否另行赏给。已经饬查。尔等再行知顺承亲王。务令饶裕。均沾实惠　　

○工部议覆。署贵州巡抚元展成疏言、来牛城垣、为古州之大道。应遵上□日建筑石城。其各汛俱建筑土城土堡。请即动支库项。委员兴修。以资新疆保障。应如所请。从之　　

○署贵州巡抚元展成题、镇远府土通判杨世基故。请以其子杨懋承袭。下部知之　　

○乙卯。谕内阁。孙嘉淦于雍正元年、尚系翰林院检讨。朕看其为人、似属朴实。屡加任用迁擢。数年之间。官至侍郎。实望其殚竭诚心。为国家宣猷效力。乃伊偏执自用。从前屡有陈奏。皆迂阔琐碎、不可见之施行者。朕切加训诲。冀其开扩识见。至近日则缄默不言。并无一事之敷陈矣。伊为国子监祭酒。乃瞻顾私情。将亲弟孙扬淦荐用为监丞。孙扬淦行事乖张。士论不服。以致孙嘉淦声名大损。此众所共知者。国子监教习人员。特为教育人材而设。伊等分派之后。有实心供职者。亦有怠惰废弛者。自应分别用舍。以示激劝。即称职人员之中。有通晓事体。可膺牧民之寄者。亦有熟习文艺。可胜司铎之任者。又当因材器使。以资实用。是在祭酒等、秉公分晰、陈奏朕前。始可免冒滥名器、用违其材之弊。朕为此屡降谕上□日。孙嘉淦身为大臣。专司成均之职。宁不知之。今于引见教习期满人员时。朕令举其所知。而孙嘉淦并不据实陈奏。遽称宋镐一班六人。俱属可用。及朕详加询问。又忽称方从仁实不堪用。一时任意反覆。显系欺罔。应加重惩。以为人臣诈妄负恩者之戒。著将孙嘉淦革职。拏交刑部究拟具奏。寻议、孙嘉淦怀私欺罔。应照律挟诈欺公者拟斩。监候秋后处决。得上□日。孙嘉淦从宽免其治罪。著在户部银库效力行走　　

○吏部议奏。据兵部咨靖边大将军和硕顺承亲王锡保、将阵亡大臣官员造册送部、照例予袭世职。查副将军尚书查弼纳、参赞内大臣马尔萨、副都统苏图、觉罗海兰、应授拜他喇布勒哈番兼拖沙喇哈番。散秩大臣一等公达福、副都统戴豪、西弥赖、常禄、前锋统领丁寿、侍郎永国、应授拜他喇布勒哈番。二等侍卫德明等一百一十八员。及领催委署章京之傅成格等一十六员。均应授拖沙喇哈番。其祭葬银两。各按品级、照例恤赏。从之　　

○旌表正黄旗满洲列妇、前锋图拉妻萨克达氏。镶白旗护军五格妻博尔吉那氏。护军额里赫妻瓜尔佳氏。护军常住妻甯佳氏。俱闻夫阵亡。投缳殉节。各给银建坊、入祠致祭如例　　

○丙辰。吏部议覆。福建总督郝玉麟疏言、向列台湾镇协、三年报满候用。参将游击守备、二年报满题升。而在台文员、历俸二年半。止议加级。似未画一。请嗣后台湾道、准镇协例、三年报满。恭候酌用。知府同知通判知县各员、照参游守例、二年报满。题明候升。应如所请。从之　　

○丁巳。升镶黄旗护军参领胡什巴、为景陵总管　　

○升正黄旗满洲副都统阿鲁、为镶蓝旗满洲都统　　

○山东兖州总兵官曾谟、缘事革职。升广东肇庆副将李建功、为山东兖州总兵官　　

○己未。孝惠章皇后忌辰。遣官祭孝东陵　　

○庚申。实授吴金、为内阁学士兼礼部侍郎　　

○辛酉。谕内阁。朕妹纯悫公主在日。赋性柔嘉。秉心淑慎。今额驸策凌、又在北路建立战功。晋封亲王。纯悫公主、著追封固伦公主。赐祭一坛。并修理坟茔。以昭恩眷　　

○谕办理军机大臣等。从前车臣汗部落兵丁。曾派拨三千名随军。厄尔得尼招地方交战时。惟有一千二百余名。其余一千八百名。俱行逃回。续经顺承亲王奏请派拨车臣汗部落兵一千名前赴军营。现已准行。尔等可行文特古忒、除军营所有车臣汗臣一千名、与明年换班兵一千名外。再另派三千名。令渣克丹、阿敏道、带领在伊等游牧西界操练。则于保守游牧诸事、大有裨益。如不能足三千之数。或一千、或二千俱可。著特古忒、会同王垂扎卜、及扎萨克等公同拨派。又闻得从前贝子颜楚卜多尔济旗分、及扎萨克台吉沙克都尔扎布旗分之巴尔虎等。潜逃鄂罗斯地方。彼处不容伊等入境。仍住我卡伦外。窃取喀尔喀等什物。特古忒现在车臣汗部落。著会同王垂扎卜、扎萨克等、将脱逃之巴尔虎、作何收回之处。商议办理。收回时。著渣克丹、阿敏道、开道理法。加意训练　　

○又谕。闻管辖呼伦贝尔地方居住索伦打虎儿兵丁之博尔本察、达巴哈、并不和衷办事。不可不派大臣总统。著护军统领博第前往。博第起程后。著费雅斯哈、前往乌尔辉音查汉地方。协同蒙古王等、管理扎萨克军务　　

○壬戌。谕内阁。鄂齐以闲散宗室。朕加恩用为散秩大臣、及都统等官。又固西藏微劳。命伊袭封公爵。乃怠忽因循。并不实心效力。雍正五年。西藏阿尔布巴背叛。伤害康济鼐。朕将西藏人等不合情由、面问鄂齐。伊视为泛常。信口奏对。其在藏科理未协之处。全然不知愧惧。则居心之泄慢可知矣。复命管理天津水师。慢无约束。一任兵丁扰累地方。是以降上□日革退公爵。在侍卫内行走。继又念伊在宗室中尚为通晓事务。不忍令其放废。仍命管理副都统及护军统领印务。冀其自新。以赎前愆。岂料伊贪利纳赂。于胡五赎身案内、又私得银两。准其归宗。甚属卑鄙无耻。著将鄂齐革任。交与宗人府拘禁。照所得银数、十倍追出　　

○辅国公经召、缘事革退。以其侄璐达、袭爵　　

○癸亥。靖边大将军顺承亲王锡保奏报、鄂尔昆扎克、拜达里克等处屯田收获大麦小麦＜麻木＞子共九千四百石有奇。下部知之　　

○添设湖北汉阳府同知一员。驻劄汉口镇。专司督捕该镇、及汉阳、汉川二县巡缉事宜。仍兼理清军水利等务。其移驻汉口镇之通判、仍回汉阳府城驻劄。协理孝感、黄陂二县捕务。从升任湖北巡抚王士俊请也　　

○甲子。御书匾额、赐大学士鄂尔泰。额曰公忠弼亮　　

○谕办理军机大臣等。额驸策凌、于明年回军营时。令京城操演之兵、及沿途宣化大同右卫归化城等处兵丁。俱候额驸阅看　　

○谕八旗汉军都统等。尔等有素所熟识之人、可胜副都统之任者。各行保奏。其世家子弟、人去得者。不拘等次。亦著保奏　　

○旌表山东嘉祥县烈妇、金荣贵妻陈氏。拒奸不污。被殴殒命。给银建坊、入祠致祭如例　　

○乙丑。谕内阁。吕留良治罪之案。前经法司廷臣、翰、詹、科、道、及督、抚、学政、藩、臬、提、镇等。合词陈奏。请照大逆之例。以昭国宪。朕思天下读书之人甚多。或者千万人中、尚有其人、谓吕留良之罪、不至于极典者。又降上□日令各省学臣遍行询问各学生监等、将应否照大逆治罪之处、取具该生结状具奏。其有独抒己见者。令自行具呈。学臣为之转奏。不得阻挠隐匿。今据各省学臣奏称、所属读书生监、各具结状。咸谓吕留良父子之罪、罄竹难书。律以大逆不道。实为至当。并无一人有异词者。普天率土之公论如此。则国法岂容宽贷。吕留良、吕葆中、俱著戮尸枭示。吕毅中著改斩立决。其孙辈、俱应即正典刑。朕以人数众多。心有不忍。著从宽免死。发遣宁古塔、给与披甲人为奴。倘有顶替隐匿等弊。一经发觉。将浙省办理此案之官员、与该犯一体治罪。吕留良之诗文书籍、不必销毁。其财产令浙江地方官变价、充本省工程之用　　

○办理军机大臣等议覆。黑龙江将军卓尔海奏言、查打牲人共二千三百四十九名。请挑选一千名、令往齐齐哈尔城北本尔得地方居住。编为八旗于打牲处现任官员内、派副总管四员。佐领八员。骁骑校八员。训练操演。归打牲处总管统辖。臣于每岁春秋亲往查阅。其军器、俸赏等项。照例给与。免其进贡貂皮。应如所请。从之　　

○兵部议覆。广东总督鄂弥达疏言、粤东广州府、系海疆省会。中间一带、如潭州与黄梁都等处。海口宏阔。并无藩篱之阻。请于潭州罟草汛、筑土城一座。移守备一员。率兵一百二十名驻劄于黄梁都、筑土城一座。移都司一员。率兵一百二十名驻劄。此外凡附近省城之险要地方、请各酌添墩台。并拨弁兵分驻。应如所请。从之　　

○丙寅。谕办理军机大臣等。闻扬武将军工部尚书武格、在军前捏造撤兵之说。惑乱军心。著拏解来京。严加讯问　　

○以西路副将军张广泗、为正红旗汉军都统仍留。军营。命泰郡王弘春、管理正红旗汉军都统事　　

○实授元展成、为贵州巡抚。张钺为广西布政使司布政使。升广西苍梧道耿麟奇、为广西按察使司按察使　　

○铸给浙江杭州将军衙门左右二司印信。并给协领、参领、佐领等官钤记。从将军阿里衮请也　　

○添设广东惠州协兴宁营千总一员。外委把总一员。从广东总督鄂弥达请也　　

○丁卯。升内阁学士张照、为刑部左侍郎。仍兼内阁学士行走。署理顺天府府尹事。总督仓场侍郎岳尔岱、患病解任。调盛京户部侍郎兆华、为总督仓场侍郎。升广东观风整俗使光禄寺卿焦祈年、为顺天府府尹。裁观风整俗使缺　　

○江西按察使唐继祖、患病解任。升湖北粮道张廷枢、为江西按察使司按察使　　

○先是、靖边大将军顺承亲王等遵上□日议奏、马尔赛、负恩纵寇。不忠不孝。即诛戮不足蔽辜。臣等传集文武官员、恭宣谕上□日。详加询问。莫不异口同声、痛心切齿。李杕、曾犯重愆。弃瑕录用。乃复怀奸济恶。法所难宽。应将马尔赛、李杕、即正典刑。以昭国宪兵部等衙门议奏、马尔赛、世受国恩身邀异数。为北路将军。手握重兵。坐视贼人逃遁。有心偾事。贻误军机。应将马尔赛枭示军前李杕、庸懦贪狡。与马尔赛奸恶相济。应一并正法。得上□日。马尔赛、著即处斩。免其枭示。李杕、著在军前监候秋后处决。至是命副都统索林、奏事郎中张文彬、驰驿前赴扎克拜达里克军营。将马尔赛正法　　

○予故原任贵州提督加太子太保致仕杨天纵祭葬。谥襄壮　　

