<!-- { "loadSidebar": true } -->
○壬午。谕内阁。大学士朱轼、事亲最孝。今闻伊母在籍病故。自必哀痛切至。但伊母年已八旬有余。伊禄养显扬、俱无余憾。此时正当节抑哀痛。护惜此身、为国家出力。尽忠正所以尽孝。朕前已降谕上□日、赐银二千两、为伊母丧事之费。今朱轼奔丧回籍。著再赐银二千两、为伊一切盘费之用。其子亦令随归。伊到家守孝百日。将伊母之事料理完毕。即来京办事。尔等可详悉传谕朱轼知之　　

○大学士朱轼具摺谢恩。并奏请解任开缺、以终服制。得上□日、据奏情词迫切。此乃伊名节所关。朕知其出于至性诚恳。允从所请。解任开缺、以全其志。但三年为时甚久。卸事闲居在籍。伊心亦未必自安。况目前见有畿辅水利之事。正资料理。可于八月起身前来居住京师。以备委任顾问。不居见任之职。则与家居无异。于礼既尽。于心亦可安矣。朱轼素性诚笃。今遭母丧。深恐其哀毁过节。尔等可将朕意谆切谕之。伊年高体弱。不宜过于悲戚。况六十不毁。载在礼经。若能仰体朕心。时思朕训。护惜此身。为国家出力。伊母有知。亦必深慰。斯为忠孝两全。傥过哀以致毁瘠。则有负朕恩矣。尔等并传谕膳房侍卫永寿、携茶饭往赐　　

○升王府长史宗室图纳、为镶白旗满洲副都统　　

○实授德明、为直隶布政使司布政使　　

○河南巡抚田文镜疏报陕州鄢陵等九州县、开垦雍正三年分田地二百七十八顷有奇。下部知之　　

○癸未。谕八旗大臣等。从前护军参领、副参领等。俱加恩赏给亲丁钱粮、及折米价银两。此次骁骑参领等、甄别讫时、亦给与亲丁钱粮、及折米价银两。稍减于护军参领等。尔等会议具奏。寻议。骁骑参领、见在每月给亲丁钱粮一两。每年三季、给米二十四斛。副参领等、并无亲丁钱粮米石。嗣后参领等、每月给亲丁钱粮一两五钱。再折米价一两。将米二十四斛裁去。副参领等、每月给亲丁钱粮一两五钱。不折给米价。从之　　

○以翰林院编修程元章、提督福建学政　　

○礼部议覆、顺天学政吴襄疏报。昌平州孝女何百顺。乃何淳之女。淳子百魁、早卒无嗣。百顺见父母年高。矢志不嫁。以女代子。侍养终身。年踰六旬。殁于何氏。恭请特赐旌门。查定例、无旌表孝女之文。今何百顺、养亲不嫁。笃重天伦。事关风化。应请上□日施行。得上□日、著加旌表　　

○旌表直隶静海县烈妇、边楷妻周氏。矢志殉夫。自缢捐躯。给银建坊。入祠致祭如例　　

○甲申。上御经筵。讲毕。赐大学士、九卿、詹事、及讲官等宴　　

○乙酉。先是宗人府奏、据和硕简亲王雅尔江阿奏称。臣因进呈玉牒式样内、将皇子遗漏。停止俸糈。撤六佐领。入于公中。臣恳乞隆恩。量臣俸糈、将佐领撤出。将俸糈给与等语。查五旗王等所属佐领、皆系皇上之佐领。今请将佐领进上、以抵伊之俸糈。殊属不合。应无庸议。得上□日、雅尔江阿、人甚卑鄙。终日沉醉。将朕所交事件、漫不经心。专惧允禩、苏努等悖逆之徒。甚忝厥职。又因数案。议罪停俸。况王等属下之人、岂有售于朝廷之理。著严加议处。寻议。雅尔江阿、身系亲王。毫不力图报效。忝职之处甚多。又因数案议罪停俸。乃并不悛改。终日沉醉。欲将皇上之佐领、进上抵俸。甚玷王爵。应将雅尔江阿、革去亲王。令应袭之人承袭。得上□日、雅尔江阿、著革去亲王　　

○宗人府又参奏、镇国公永谦、由闲散宗室、超授镇国公。不知感戴殊恩。乃于允禩一案、并不据实陈奏。支吾抵饰。永谦、应革去镇国公爵。得上□日、永谦、著革去镇国公　　

○予故镶白旗护军统领济星、祭葬如例　　

○丁亥。上亲耕耤田。诣先农坛。致祭毕。更服至耕所。仍行四推礼毕。上御观耕台。命庄亲王允禄、怡亲王允祥、裕亲王广宁、行五推礼。吏部尚书孙柱、户部左侍郎蒋廷锡、礼部左侍郎阿克敦、兵部尚书法海、刑部尚书励廷仪、工部尚书李永绍、都察院左副都御史杭奕禄、通政使司通政使升授内阁学士图兰、大理寺少卿于广、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官、行庆贺礼。赐茶。停止筵宴　　

○戊子。上御太和殿视朝。文武升转各官谢恩　　

○升镶蓝旗汉军副都统辅国公伊尔登、为右翼前锋统领　　

○镶红旗蒙古都统雍吉纳年老休致。以辅国公塞尔臣、为镶红旗蒙古都统　　

○己丑。孝昭仁皇后忌辰。遣官祭景陵　　

○授故镇国将军噶喇玛子德尔登额、为辅国将军　　

○吏部遵上□日议覆、江苏布政使今升云南巡抚管云贵总督事鄂尔泰、前任江苏布政使时。将应得银两、买谷三万三千四百石有奇。分贮苏、松、常三府。以备赈贷。实属急公。应准加级议叙。得上□日、鄂尔泰、著加二级。伊平日实心办事。声名素优。又将应得之项、急公备用。是以降上□日交部议叙。若各省大吏、不识此意。谓急公即得议叙。苛索妄取。致累官民。此端断不可开。可将此令督抚司道知之　　

○庚寅。谕户部。朕轸念东省被水穷黎、粒食维艰。特允山东巡抚陈世倌之请。于大清河兴工疏浚。令乏食小民、得力役之资。为糊口之计。今天气和暖。土脉松润。正施畚插之时。去秋该抚奏请设厂煮赈。目下赴工者众。粥厂可以停止。但念此就食小民、其中岂无老弱残疾、不能赴工者。煮赈既停。麦秋之期尚远。此辈穷无所归之民、或仍至失所。朕心深为恻然。应行文山东巡抚陈世倌、将不能赴工之穷民、查明若干。每日仍给与升合之资。俟至麦收后停止。所用银两、俱作正项开销。该抚严饬各州县官、务期实心奉行。以副朕养育百姓之至意。尔部速遵谕行　　

○又谕。山东去年被水州县。其应输漕米、朕于部覆缓半之外、敕令该抚查被灾尤甚之处、将漕项悉行缓徵。但念各州县、应给兵粮、例不在缓徵之内。军糈固为紧要。而被灾黎庶、于粒食之余。责其输纳粮米。未免艰于措办。尔部行文山东巡抚陈世倌、著于起运雍正三年漕米内、截留五千石、以为支给兵粮之用。傥有余剩。即留为下年兵米。其支给米石、俟秋收后、徵补还项。尔部速遵谕行　　

○兵部左侍郎钦拜、缘事革职。调刑部右侍郎塞楞额、为兵部左侍郎。擢贵州按察使存柱、为刑部右侍郎。升监察御史富贵、为贵州按察使司按察使　　

○旌表河南夏邑县烈妇、戴超贤妻孙氏。夫亡殉节。自缢捐生。给银建坊。入祠致祭如例　　

○辛卯。祭历代帝王。上亲诣行礼　　

○谕八旗都统等。朕常饬八旗大臣。八旗为本朝根本。凡系生计禁令习俗等事。屡经申降谕上□日。从前皇考之时。恩赏稠叠。历经多年。而满洲等生计、并不见其滋殖。转益减损者。皆法令懈弛之故也。今八旗兵丁贫乏。即将仓粮国帑、尽行颁赐。朕固不惜。但使随得随尽。曾不浃旬。遽即荡然。亦何济之有。并有将原置房产变易无遗者。若于此辈、加以顾恤。不但恶者无所惩。即善者亦无由劝矣。凡此不肖人等。各参领、佐领。理宜痛加惩治。如终不改。即应革退。以为不肖者戒。大臣等、果能视兵如子。惩恶奖善。并责令参领佐领等、不时教导。何事不成。今大臣等、但知不通贿赂。不徇情面。以校射为要务。勤加操练而已。不知尔等职任、正不止于此也。必教以典礼伦常、及治生之计。俾各好善恶恶。崇俭戒奢。方可谓教育有成。嗣后大臣、及参领等、宜痛加勉励。竭诚管理。不可仍前粉饰。再、佐领下人等、俱关系一佐领。教导之事、较大臣参领等、更为切近。如原管佐领、世管佐领、或系年尚幼穉。或质甚愚昧或衰老不能办事。应行查明。如系伊祖父原管、及因宣力所得之佐领。只给伊佐领之俸。勿令管理事务。另于该旗大臣官员内、择其能管理者。令其兼管。至骁骑校、亦属紧要。若皆得其人。佐领下事务、自必整理。傥尔等仍不加意整饬。使兵丁等、生计无所资益。俟过三年。朕查阅之时、断不轻释也　　

○命协理大学士事务户部尚书张廷玉、为文渊阁大学士、仍管户部尚书。翰林院掌院学士事　　

○升户部左侍郎蒋廷锡、为户部尚书。江西巡抚裴＜彳率＞度、为户部左侍郎、仍办理江西巡抚事　　

○以正黄旗蒙古都统宗室申穆德、为山西右卫将军。山西右卫将军吴礼布、为正黄旗蒙古都统　　

○壬辰。谕江苏巡抚张楷。每见苏松二府漕米亏空案内、一经承名下、侵蚀至二三千石。访问其由。则粮重仓多之处。州县官不能兼顾。每派点收书、经管收纳。所收民粮。除丁兑外、原有斛面余米存留在仓。遂有粮户、将应纳米石、折银充抵。收书即以余米抵算。迨收折既多。余米不足以补。而所收米价、又已随手花费。以致亏空漕项。此不可不严立条禁也。嗣后收书有侵蚀漕米者。该州县详参审究。按其米数、照监守自盗律治罪。并将佥派收书之员、题参议处。查明折银之粮户追补。庶可惩猾吏而警愚民。至各州县所收仓粮。丁兑之外、傥有赢余。令该州县、修理常平仓廒。存贮以佐赈济。该抚严饬苏松二府各州县、实心奉行。傥有借余米名色、加收斛面。遗累小民者。定行重治其罪　　

○命山西右卫左翼副都统穆礼库来京。升前锋侍卫图尔赛、为山西右卫左翼副都统　　

大清世宗敬天昌运建中表正文武英明宽仁信毅大孝至诚宪皇帝实录卷之四十一



大清世宗敬天昌运建中表正文武英明宽仁信毅大孝至诚宪皇帝实录卷之四十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。三月。癸巳朔。上幸圆明园　　

○复设直隶延庆卫守备一员。梁城所千总一员。从署直隶总督蔡珽请也　　

○乙未。转吏部右侍郎沈近思、为左侍郎。吏部左侍郎管顺天府府尹事张令璜、为右侍郎　　

