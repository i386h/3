<!-- { "loadSidebar": true } -->
○壬辰。谕内阁。朕惟云雨风雷之神。代天司令。俾百昌万宝。普含膏泽。以锡福于烝民。厥功并懋。朕恭承天眷。恪修祀典。为四海苍黎仰祈嘉佑。己经特建庙宇。崇祀龙神风伯。而云师、雷师、尚阙专祠。尝考虞书禋于六宗之文。汉人以乾坤六子释六宗。震雷巽风。均列禋祀。而易曰雷以动之。风以散之。则风雷之发生万物。功实相等。礼记曰。天降时雨。山川出云。周礼。亦以五云辨年岁。是云与雨、皆运行造化。同昭天贶者也。前代、及本朝、南郊大祀。云雨风雷。俱列从坛之次。式隆配享。典礼亦既备矣。迩年以来。云物兆祥。雷行应候。茂育庶汇。宣布阳和。庇国佑民之德。灵应显然。今欲特建庙宇。虔奉云师雷师之神。因时祷祀。敬迓洪庥。以展朕为民祈福之意。其考据礼仪、相度营建之处。著礼工二部、详议具奏　　

○直隶布政使杨绍、缘事革职。以詹事府少詹事王謩、为直隶布政使司布政使　　

○补行湖南、四川二省。雍正二年分大计。不谨官三员。罢软官一员。年老官十一员。有疾官七员。才力不及官五员。浮躁官四员。俱分别处分如例　　

○豁免江南沛县、水沉田地额赋银三千二百七十两有奇从江苏巡抚尹继善请也　　

○癸巳。谕诸王、内阁、九卿、八旗大臣等、准噶尔一部落。原系元朝之臣仆。其始祖曰额森。额森之子托浑。渐至大员。因扰乱元之宗族。离间蒙古。恐获重罪。遂背负元朝之恩。逃匿于西北边远之处。元末、又煽诱匪类。结成党与。遂自称准噶尔。肆行劫掳。迨至我朝。有噶尔丹、策妄阿喇布坦二人。世济其恶。扰害生灵。灭弃释教。造孽多端。不可枚举。当我朝定鼎之初。各处蒙古。倾心归顺。共输诚悃。请安纳贡。求为属国。安享太平乐。利之福。八十余年。惟准噶尔一部落。遁居西北五千里之外。扰乱离间众蒙古。肆行劫夺。噶尔丹、身为喇嘛。不守清规。不遵佛教。破戒还俗。娶青海鄂齐儿图车臣汗之女为妻。后又潜往青海。贼害伊之妻父鄂齐儿图车臣汗。掳其属下人众。续因喀尔喀七旗内、彼此稍有嫌隙。奏恳圣祖仁皇帝为之和解。因遣大臣同达赖喇嘛使者前往。噶尔丹遣人暗探消息。遂以喀尔喀等卑视达赖喇嘛。使人为辞。遣伊族内微末台吉多尔济查布、将喀尔喀汗台吉等、肆行陵辱。喀尔喀汗等、怒彼狂悖无礼。会众将彼杀害。噶尔丹遂称杀害伊弟多尔济查布、与喀尔喀构隙。掩其不备。发兵猝击。喀尔喀众溃。纷纷来投。圣祖仁皇帝深为轸念。施恩育养。遣使往噶尔丹处、谕以兵为凶器。令其与喀尔喀和好。多方开导。讵噶尔丹冥顽不灵。借追袭喀尔喀之名。入犯边汛。彼时即行巢□刀灭。复有何难。我圣祖仁皇帝好生为德。遣使责问。噶尔丹惶愧恐惧。设誓撤兵。乃并不归伊住牧之所。仍潜居克尔伦图拉地方。暗行窥伺。圣祖仁皇帝复遣使降上□日。谕以应回原住牧地方。噶尔丹佯称遵奉谕上□日。仍乘隙潜掠沿边蒙古之畜牧。众蒙古不获安居。我皇考遂上告天地。亲统大兵。声罪致讨。噶尔丹辄敢逆天与我西路大兵接战。伊军大败。妻子被擒。噶尔丹窘迫自杀。彼时大兵即应直捣巢穴。收其部落。我圣祖仁皇帝恐天下后世有穷兵黩武之议。因而中止。策妄阿喇布坦者。噶尔丹之侄也。与伊叔噶尔丹、不相和睦。带领七人、潜逃至吐鲁番地方居住。圣祖仁皇帝以策妄阿喇布坦、向与伊叔不睦。惧其诛害。遁迹逃生。加以恩泽。伊当感戴归诚。且圣心仁慈。不忍遣兵、将噶尔丹余剩部落、悉行巢□刀灭。恩加格外。遣使赏给策妄阿喇布坦。彼时策妄阿喇布坦、力弱势微。甚为恭顺。其后离间伊之妻父图尔古特之阿王气汗、与其子三济扎布。诱三济扎布携带万余户、至伊住牧之处。因而强占入己。从此遂不安分。肆意妄行。窥伺青海。扰害生灵。率领贼兵前进。被哈密驻防轻兵、击败遁回。策妄阿喇布坦、又假黄教为名。潜兵入藏。无故害伊妻弟拉藏汗、毁坏寺庙。杀害喇嘛。抢掠供器。是以特遣大臣前往询问。乃伊愍不畏死。阻兵抗命。使臣率师甚少。兵力单弱。伊得以愈肆猖狂。圣祖仁皇帝仍赐包容。谕令边外两路大兵缓进。屡次遣使。示以圣意。谓策妄阿喇布坦、果能悔过恳恩具奏。其时另降谕上□日。若仍怙恶不悛。然后将此部落人众。悉行巢□刀灭。此我圣祖仁皇帝之本意也。朕绍登大宝。策妄阿喇布坦、虽遣使求和。朕知非伊本怀。谕伊来使云。尔归、告知尔台吉。朕缵承我皇考大统。尔台吉若欲受我皇考天恩。须尽改前非。遵朕谕上□日。定界安居。若欲犯我皇考天威。任尔备兵前来。定当加以天讨。如此降上□日分晰利害。遣使前去。又恐策妄阿喇布坦、心怀疑贰。将两路大兵尽行撤回。乃伊因此愈生骄傲。于定界一事。妄欲侵占界地。朕又向伊来使降上□日云。尔告知策妄阿喇布坦、定界一事。实于伊身有益。如遵奉谕上□日。即遣使具奏。若不遵谕上□日。亦必遣使前来。乃伊并不回奏。此际策妄阿喇布坦身故。伊之长子噶尔丹策零、遣使前来。奏闻伊父身故之事。称伊父已经成佛。又称欲使众生乐业。黄教振兴等语。噶尔丹策零不过边远部落、一微末台吉耳。使众生乐业。黄教振兴。岂伊应出之语耶。况伊果欲求和。应代伊父谢罪恳恩。送回青海叛逆潜逃之罗卜藏丹津、以赎前愆。乃并不输诚向化。敢以如许妄诞之词。见之陈奏。此特欲仿傚伊父之故辙耳。闻噶尔丹策零、甚属凶暴。且西藏阿尔布巴、隆布柰、扎尔鼐等、济恶同谋。将实心为国效力之贝子康济鼐杀害。此等叛逆罪状。皆因准噶尔与伊处相近。而逃去之罗卜藏丹津、原系伊等姻戚。彼此相依是以敢于悖逆。迨其窘迫仓猝之时。则必投奔准噶尔。亦属显然。因颇罗鼐奋勇直前。截其去路。阿尔布巴等、未得前进即被擒获。准噶尔性好抢掠。若留在众蒙古游牧地方。将来必受其害。今朕己将来使遣回。若伊诸事、俱遵上□日陈奏。临时、朕另行裁夺降上□日。傥仍前推诿。矜张肆恣。负朕屡次遣使开导指示之仁恩。抗玩不恭。将来噶尔丹策零、断非安分守法之人。必至生事妄为。况西北两三路大兵尽己撤回。此际伊等如或生事。则我朝如许安享太平之喀尔喀等。及办理安插妥贴之青海西藏。必至被其扰害。甚属可虑。且此事、乃圣祖皇考注意未完之事。仰赖上天眷佑。圣祖皇考福泽。国帑充裕。官员弁兵。同心奋勇。愿为国家效力。实系可以举行之会。若迟疑不决。定贻后悔。夫用兵者。国家不得己之事也。穷兵黩武为圣帝明王之所深戒。而以大加小。以强陵弱。又仁人君子之所耻而不为者。况准噶尔弹丸之地。又在极北之区。得其土、不足以耕耘。得其民、不足以驱使。即使灭此朝食。亦不足以夸耀武功。此皆朕所熟思而详审者也。但留此余孽。不行剪除。实为众蒙古之巨害。且恐为国家之隐忧。今天时人事。机缘辐辏。时不可迟。机不可缓。天与不取。古训昭然。且我圣祖皇考为此筹画多年。未竟其事。兹当可为之时。朕不敢推诿。亦不忍推诿。此朕一人之见也。用兵大事。所关甚重。不可轻率。著诸王、议政大臣、九卿、八旗大臣、各抒己见。公同详确密议具奏。寻议、准噶尔部落。自噶尔丹、逞凶悖逆。策妄阿喇布坦、复肆骄悍。俱己伏冥诛。今噶尔丹策零、凶顽踵恶。若留此余孽。则喀尔喀青海西藏等处。必被其扰乱。伏乞皇上命将兴师。大彰天讨。以除蒙古人民之害。得上□日、诸王、满汉文武大臣等、众议佥同。一切应行事宜。著即办理　　

○户部议覆、福建总督高其倬疏言台属各县仓粟。向经题明每年拨粟十万石。碾米五万石。运往泉漳二府平粜但台属正供粟石。止可存备全台并厦门金门等处兵粮。请将官庄现存粟四万九千石零。粟价银七万三千四百余两内抽拨采买运往泉漳二府永为定例。应如所请。从之　　

○旌表正蓝旗满洲烈妇赵琏妻柏氏、矢志殉夫。投缳殒命给银建坊。入祠致祭如例　　

○甲午谕户部。农事为国家首务。督率贵有专司前有人条奏、请于各省设立农官。以司劝课。或设巡农御史。令其巡行郡邑。劝勖农人。及时力作。亦足敦本业而防游惰等语。朕思各省耕作之情形不同。未可一例通行。现今畿辅之地营种水田以来。收获甚多。行之已有成效。设立巡农御史之事。当先行于直隶。每年特差御史一员。于二月田功初起之时。巡历州县察农民之勤惰。地亩之修废。以定州县考成。其有因循推诿。以致荒废农田者。即行参处。该御史亦勤加劝课。督令耕耘。九十月间。稼穑纳场之后。回京覆上□日。至明年二月。照例另派一员前往。其该御史出巡、一应供给车马。俱照现今巡察御史之例。按日给发。务使农业兴修。田功毕举。游手之人。咸归南亩。以副朕重农务本之至意　　

○又谕。盐、茶、皆民生日用所必需。查川省盐课考成。惟责之产盐州县。其余并无巡查之责。且有僻远地方。不行官引。以致私贩充塞。甚为盐政之弊。应将官引通行合省。约计州县户口之多寡。均匀颁发。令其各自招商转运。傥有壅滞。责成各州县。定为考成。如此、则有司等自必加意查察。使私贩息而官引销。弊端可以厘剔矣。又闻川茶、皆论园论树。以定税额。夫茶树有大小不同。园地有广狭不一。若概以园树之数为额。未为允当。应将茶税照觔两收纳方得其平。以上二项。著该督抚详议、定为成例。使川省盐茶、经理妥协。于民生均有裨益　　

○谕兵部。火器、关系军政。甚为紧要。鸟枪、硝黄、不许民间藏匿。例禁甚严。乃外省奉行不力。视为具文。前有人在打箭炉。见西藏番民来炉贸易。所带鸟枪、俱系内地制造款式。又有人在天全土司、查出鸟枪九十余杆。似此、则不法之民。私造鸟枪。违禁贩卖者不少矣。川省如此。他省可知。著该督抚、留心访察。严加申禁。毋得因循塞责。致干重谴　　

○升正蓝旗参领甘国标、为镶黄旗汉军副都统　　

○以江南邳、睢、山、安等处、河营目兵厉锦荣。钦相、谢玉等、修筑险工。飘没身故。照阵亡例。赏给祭葬银两　　

○乙未。上御经筵。讲毕。赐大学士、九卿、詹事、及讲官等宴　　

