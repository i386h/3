<!-- { "loadSidebar": true } -->
○己丑。谕诸王大臣等。从古帝王之治天下。皆言理财用人。朕思用人之关系。更在理财之上。果任用得人。又何患财之不理。事之不办乎。朕即位以来。推心置腹、以待尔等大臣。时时咨访。务得人才。共襄庶政。尔大臣等、亦各有所保荐、以备任用。朕深嘉之。但知人自古为难。而保人更非易事。知人者不过知其才具。岂能知其存心。保人者亦祗能保其目前。岂能保其异日。是以朕曲加体谅。从不苛求。但公私二字、所关甚重。不可以不辨。而公中有私。私中有公。尤不可不时时警省也。即如始初见其人善而举之。既举之后。其人改操易辙。即当据实奏闻。傥以为从前既举、而自护其短。为之掩饰弥缝。此则公中之私也。或始初因朋友故旧之情而举之。既举之后。时时警戒提撕。相责以善。一闻其声名不好。或即行检举。或密奏以闻。此则私中之公也。尔诸大臣、每一人所举、多者不过二三十人。平时访察其行为。劝勉其廉谨。或有居官不善。即行参奏。不稍回护。如此、则人人有所忌惮。争自濯磨。国家可收得人之益。尔等亦不愧以人事君之义矣。又如尔等大臣、各有子弟居官。为父兄者。同列于朝。情关朋友。岂不望其有成。然与其私受嘱托。庇护朋友之子弟。使子弟有所恃、而不肯努力上进。何如切加教导。使其儆惕。玉之于成。若大臣子弟。既有父兄之训迪。又有堂官之督率。则成人者必多。国家岂不甚乐有世家大族之子孙而用之哉。总之朕之优待尔大臣。与其迁官赏赉。不若成就尔之名节。为一不朽之人。尔等之于朋友、及荐举之人。与其结以私恩小惠。护其过愆、而丧其人品。何如以大义相规。使之为端人良吏。永保令名。至于家庭之间。训导子弟。又不待言矣。勉之戒之　　

○宗人府参奏、贝勒满都护之属下诺岷、为山西巡抚时。不将塞思黑属下为首行恶之太监李大成等严究。显系满都护指使党庇。应将满都护革去贝勒。与应承袭之人承袭。得上□日。满都护著革去贝勒。授为固山贝子　　

○靖逆将军富宁安奏报、吐鲁番之回子。恐为策妄阿喇布坦扰累。情愿迁入内地者。共六百五十人。应给与马驼帐房等物。从之　　

○庚寅。谕内阁。向年高天爵捐躯尽忠。大节可嘉。今大学士高其位等、为伊父奏请赐恤。著追赠礼部尚书职衔。并赐恤典。八旗各省、有似此被难而未获恩恤者。俱著详察奏闻　　

○兵部议覆。两广总督孔毓珣疏言、南海县佛山镇地方。商贾云集。匪类易于藏匿。请将广州协都司、移驻佛山镇。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之四十五




大清世宗敬天昌运建中表正文武英明宽仁信毅大孝至诚宪皇帝实录卷之四十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。秋七月。辛卯朔。享太庙。遣康亲王崇安行礼　　

○谕内阁。凡各省地方。有缺米、或米价昂贵者。必系其地、上年荒歉所致。今岁杨文乾、奏广东米贵。驻防兵丁、有不许巡抚减粜之事。宜兆熊、毛文铨、又奏福建缺米有土棍抢米之事。此二省、上年俱奏称丰收。并未云荒歉也。且据黄国材称、福建积谷。见有一百六十余万石。而毛文铨乃奏请于江西采买米石。朕已降特上□日、令江西运米十五万石、往福建平粜。然黄国材谓福建有米。而毛文铨则求米于邻省。观此、则当日两人之交代。种种不清可知矣。满保、黄国材、在福建多年。诸事善于掩盖弥缝。或毛文铨为其所愚耳。至福建广东二省。地处极边。米谷应作何贮备。著九卿会议具奏。寻议。福建地处海滨。福兴泉漳四府。人多田少。皆仰给台湾之米。自严禁奸商贩米出境之后。民食常苦不足。雍正二年。奉上□日饬发台湾仓谷、每年碾米五万石。运赴泉漳平粜。今请再动正项钱粮、运米十万石。存贮边海地方。至台湾商贩。仍许至福泉等府贸易。其米船出入海口设禁巡防。应令该督抚另行详议。至广东、近经总督孔毓珣以潮州谷少、不足碾米给兵。惠州谷多、又不能出陈易新。请拨惠州府仓谷平粜。将价银解交潮州府买谷存贮。实裒多益寡之良法。应令该督抚将通省仓谷。照此斟酌。令其多寡得宜。以储民食。再、粤西梧桂二府。与广东接壤。产米甚多。先经巡抚汪漋奏称、桂林等四府所有捐谷粜三价值。不必转籴还仓。请将银解部。经户部议准在案。应将此谷价。仍买谷石。运交广东分贮州县。亦足补益仓储。从之　　

○壬辰。以山东道御史刘嵩龄、为陕西乡试正考官。宗人府主事耿之昌、为副考官。吏部左侍郎沈近思、为江南乡试正考官。翰林院编修曾元迈、为副考官　　

○以镶黄旗汉军副都统李淑德、署正蓝旗汉军都统　　

○总理户部事务怡亲王允祥、参奏河工效力之候选知州郎逵。侵蚀帑银。捏报被窃。请交部审究。得上□日、朕因直隶频罹水患。思除害兴利。以厚民生。不惜多发帑金。特令怡亲王经画察理。无非爱养斯民之至意。凡属效力人员。皆当仰体朕心。畏法怀德。勤慎效力。乃郎逵竟忍侵蚀帑银。捏报被窃。似此劣员。不得照常例处分。著交刑部严审定拟具奏　　

○癸巳。谕内阁。从前发往军前之御史。陶彝、任坪、范长发、孙绍曾、高怡、范允＜釒芮＞、陈嘉猷、王允晋、高玢、柴谦、吴镐、给事中刘堂、御史外转道程镳、因其在京妄乱生事。故发往军前效力赎罪。今已行走数年。且大兵已撤。著将陶彝等十三人调回。遣归原籍。王奕清、王奕鸿、不比陶彝等。著在阿尔泰一路所设兵站内、自备资用。养赡驿站人等。效力行走。如果尽心效力。朕加恩宽免。若怠忽从事。定行从重治罪　　

○甲午。镶白旗满洲都统觉罗佛伦、缘事革职。调正蓝旗汉军都统希尔根、为镶白旗满洲都统。升署理两江总督范时绎、为正蓝旗汉军都统。仍留总督任　　

○吏部遵上□日议覆、三年大计。参劾八法人员。除贪酷劣迹、无庸引见外。其余、俱令该督抚给咨。来京引见。如有情属冤抑。及避重就轻等弊。将督抚照例处分。庶计典益加详慎。从之　　

○户部议覆、御史冯长发条奏、凡州县平粜。应多设厂所。以便附近居民赴籴。州县官亲临监粜。毋使穷民有远涉守候之苦。其有奸商豪户。囤积射利者。访拏治罪。平粜谷石。每石准销一二升。以抵耗折。如有搀和灰沙者。指名题参。至借给与民之谷。务令按名面给。秋熟后、按户缴还。傥吏胥捏名虚领。秋时追欠无著。将捏领之胥役。从重治罪。所欠米谷。于该州县名下追还。并照失察例治罪。其有官役侵克者。该督抚察出题参。应如所请。从之　　

○乙未。湖南巡抚布兰泰、参奏衡山县知县张翼、观剧饮酒。不行转解人犯。并不接受民间词状。应请革职。得上□日、张翼各款。俱属应参之事。但称不肯接受词状。此语甚属错误。民间词状。虚妄者多。一概接受。必启刁民诬告健讼之端。此风断不可长。若以收受词状之多寡。定属员之贤否。则必致以此相尚。生事滋扰矣　　

○一等精奇尼哈番吉当阿、缘事革职。以其弟色克图袭替　　

○丙申。上诣恩佑寺行礼　　

○丁酉。谕吏部、道府等官。有表率属员之责。必得贤能谙练之员。方于地方事务。不致贻误。朕慎重官方。虽州县等官、皆审酌补用。而于道府。尤为加意。非审知其人材识足以胜任者。不轻试用。捐例候选人员。初任者多。于地方事务。从未经历。一旦畀以道府。骤膺民社。未必遽能称职。及至不称职时。督抚纠参。反受黜革。情亦可悯。嗣后凡系捐例候选道府人员。俱著补授各部郎中。令其学习办事。至应升道府时。令各该堂官保送引见　　

○戊戌。谕直省督抚布按等。居官立身之道。自以操守廉洁为本。但封疆大吏。职任甚钜。洪范所称有猷有为有守。三者并重。则是操守者。不过居官之一节耳安民察吏。兴利除弊。其道多端。傥但恃其操守。博取名誉。而悠悠忽忽。于地方事务。不能整饬经理。苟且塞责。姑息养奸。贻害甚大。盖此等清官。无所取于民。而善良者感之。不能禁民之为非。而豪强者颂之。故百姓之贤不肖皆称之。无所取于属员。而亦不能禁属员之不法。故属员之贤不肖者皆安之。大臣之子弟亲戚犯法。则姑容而不行参革。地方之强绅劣衿生事。则宽待而不加约束。故大臣绅衿、皆言其和平。而望其久留甚至胥吏作奸而不能惩。盗贼肆行而不能察。故自胥吏至于盗贼、皆乐。其安静而不欲其去任。及至事务废弛。朝廷访闻。加以谴责罢斥。而地方官民人等、群然叹息。以为去一清廉上司。为之称屈。此则平日模棱悦众、违道干誉之所致也。且操守平常者。其心既不敢自恃。心怀畏惧。颇能整顿经理。事务不至旷废。朝廷又时时留心访察。一有不善。即加惩戒而在朝之官员、及伊属下之官吏绅衿人等、皆伺察其过不肯为之隐讳。是以此等之人。贻累于地方者尚轻。而洁己沽誉之巧宦。贻累于地方者更甚也。夫操守虽清。而皆顾惜情面。一味迁就。求容悦于人。自使内外之人誉之者多。若操守既更胜于他人。而又能实心任事。整饬官民。不避嫌怨。因而遂不满众人之意。或谤其苛刻。或议其偏执或讥其骄傲。故意吹索。加以评论。此风若不悛改。必至封疆大吏皆以实心任事整理地方为嫌相率而为苟且之计。吏治何所倚赖乎。朕深望尔等为明体达用之全材而深惜尔等为同流合俗之乡愿。故谆谆诰诫。不惮周详。此春秋责备之义。勉之凛之　　

○谕八旗都统等。据拉锡奏请、欲将旗印贮于公署。但贮于公署。又须派官兵看守。著八旗大臣等公同会议具奏。寻议、八旗印信。从前每旗原系各给三印。康熙五十三年。苏努奏请左右两翼、各给一印。于雍正元年正月。遵奉谕上□日。满洲蒙古汉军三旗。共给一印。见今八旗印信。俱系满洲都统掌管。其蒙古汉军旗下。遇有移咨用印之事。稍觉不便。请仍照前例。每旗与三印。收贮各都统家。则事无迟误。亦不必添派官兵看守。从之　　

