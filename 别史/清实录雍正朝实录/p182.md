<!-- { "loadSidebar": true } -->
○丙辰。谕内阁。各省驿站夫役。原以备公事之用。国家岁费帑金。本欲使州县无赔累之苦。民间无差派之扰。官民并受其福也。但闻各省往来人员。有不应用驿夫而擅自动用者。该管之人。或畏其威势、而不敢不应。或迫于情面、而不得不应。积习相沿。骤难禁止。地方夫役。并受扰累。重负朕加惠官民之至意。嗣后惟兵部勘合。钦差大臣。及督抚入境。学差试差。或知府下县盘查。及他员奉督抚差委盘查者。准动用夫役。其余概不准用。傥有违例妄索者。该管官即行揭报。督抚题参。若该管官违例滥应。发觉之日。照例治罪。著各省管理驿站之道员。不时查察。傥有徇隐。一并处分　　

○丁巳。户部议覆、川陕总督岳钟琪疏言、绥德州所隶绥德卫地。杂处于绥德、米脂、清涧三州县。及榆林中十营堡之中。其间有阻隔一县。而遥为管辖者。亦有四围俱系县土。而一区孤悬者。地既分归。民亦散处。该管官难于经理。请将该属地方。近州者仍归州辖。近县者改归县辖。应如所请。从之　　

○戊午。云贵总督鄂尔泰疏报、东川虽久改流。而六营长、九伙目、俱沿旧习。各踞一方。有则补营长禄世豪、法戛伙目禄天佑、素称凶悍。为害边疆。今禄天佑己经擒获。现在安设防汛。禄世豪前已被擒。解司供拟在案。二凶既靖。一郡悉宁。其余营长伙目。俱可渐次整理。得旨、平定东川。在事官兵、勤劳效力。甚属可嘉。著鄂尔泰查明。分别等次具题。交部议叙赏赉　　

○己未。户部议覆、原任苏州织造兼理浒墅关税务高斌疏言、浒墅关税务。向经监督高璜、题请部颁则例。刊榜悬挂。但历来商税。实未照例抽纳。浮溢居多。查现在该关所行则例。亦甚平当。商民称便。应将所有详悉数目。据实开报。请下部查核。刊定成例。永远遵行。应如所请。并行令各省经理关务之处。有似此阳奉阴违者。悉行奏请查核。以昭画一。从之　　

○壬戌。谕内阁。据山西太原总兵官袁立相奏称。平垣营守备梁玉、年己六十八岁。虽干八法。而精力不衰。且操守廉洁。办事敏练等语。夫八法内、开列年老者。盖谓其衰老不能办事。故令罢斥。并非限定年逾若干。即入于八法之内也。若限定年岁、以为处分。则年齿未老。而早衰不能办事者。又将姑容之乎。况年老谙练事务之人。尤为难得。傥精力可用。该上司当优待之。以为后进之表式。今袁立相既称梁玉精力不衰。而操守廉洁。办事敏练。只因其六十八岁。遂将伊填入八法参劾之内。殊非体朕爱惜人才之意。梁玉著仍留原任。并令袁立相酌量。梁玉既年老历练。若可胜游击之任。将来遇有缺出。著即题补　　

○江西巡抚布兰泰参奏、小溪驿驿丞馈送上司规礼。得旨、从前上司各官无养廉之资。势不得不受属员之馈送。而属员之力。难以供应。故地方陋规。不能悉行裁革。数年以来。朕百计筹画。为大小官员酌定养廉之项。使公私有赖。俯仰无忧。傥再有索取规礼者。自当重治其罪。至于从前之陋规。各省各项。何处不有。今若但就一二事参劾惩治。而其余悉置之不问。则严于此而宽于彼。用法不得其平。若将既往之事。一一追溯查参。恐大小官员。无人得免处分。繁扰纷纭。殊非为政之体。况不教而加之以罪。乃圣人之所戒。如贪赃侵帑、甚有关系之事。自不可隐匿姑容。以长贪风而废国法。使墨吏不知儆惧。若地方多年相沿之陋规。只当禁约于将来。不应追究其既往。即使本人自首。情愿缴出亦只应具摺请旨。或将此留为地方公事之用。今乃显然具本题参。且欲将此银归作公项。非情理也。此案不必究问。著该部行文将朕此旨、训谕布兰泰　　

○免江南无为、宿松等五州县。雍正五年分水灾额赋有差　　

○癸亥。皇后千秋节。停止行礼筵宴　　

○遣官祭关圣帝君　　

○工部议覆。署两江总督范时绎等遵旨查奏、云贵总督鄂尔泰条陈江南水利事宜。除镇洋县刘河、昭文县白茆河、扬州五塘等工。另议办理外。其丹徒丹阳一带运河。系杭嘉湖苏松常镇太八府州之运道。嗣后每岁捞浅所需银两。请于八府州属、按照漕额均派。秋深委员挑浚。江宁府秦淮河、其在城外者。著业佃人户附近挑浚。以资灌溉。城内梗塞之处。令沿河居民、每年捞浚。毋许堆积污秽。凡房屋占入河基之处。俟有倾圮。悉令查明清出。毋使日就湮废。至江南各府州县城河、并市镇云河港渎、应行疏浚之处。通行查明。实力修浚。不得侵派小民。虚应故事。应如所请。从之　　

○甲子。夏至。祭地于方泽。遣康亲王崇安行礼　　

○以通政使留保、署翰林院掌院学士　　

○乙丑。升四川松茂道李世倬、为陕西甘肃按察使司按察使　　

○兵部议覆、署直隶总督宜兆熊疏言、宣化府属之保安、延庆二州。属在关外。旗人杂处。最为紧要。城内止有知州吏目等员。并无武弁防御。如文职遇调。则城池仓库。门禁锁钥。乏员防护。查张家口协标两营。并无专汛护送等差。应拨把总二员。令其移驻改归怀来永宁二路参将都司管辖。应如所请。从之　　

○丙寅。谕吏部。人臣和衷共济。始于公事有所裨益。今直隶总督宜兆熊、刘师恕、意见不合。诸事参差。朕屡加训饬。不能悛改。若仍令同办总督事务。必致贻误。宜兆熊、原系庸碌平常之人。朕因其操守一节。尚有可取。故试用之。自署福建直隶总督两任观之。全不晓事。著回京。照部议所降之级补用。吏部侍郎何世璂、著署理直隶总督事务。仍著刘师恕照前一同办理　　

○以翰林院侍读学士谢王宠、署日讲起居注官　　

○丁卯。谕兵部。富宁安署西安将军事务以来。为时已久。所出员缺、并未题补一次。省城官弁。乃定额之缺。俱有管兵之责。关系甚重。富宁安之意。以为伊乃署印将军。苟且推卸。俟常色礼到日、听其补放。曾不计及伊身之署理或久也。常色礼于今岁腊月、自军中至京。明正方到西安。如许员缺。安可经年虚悬。富宁安在巴尔库尔出征处、为将军十余年。西安兵丁认识大半。凡遇员缺。理宜即行题补。况为现任大学士。非比别项小职衔之署将军事者。朕向日闻伊操守好。办事诚笃。自授为大学士以来。恩赐频仍。锡封侯爵。宠眷优渥。富宁安理应屏除一切。奋不顾身。将国家事务实心办理。乃凡事惟自图保全。视国家之事。与伊了无干涉。深负朕恩。富宁安、现署将军印务。著交兵部、严行察议。寻议、署西安将军富宁安、受皇上洪恩。宠眷优渥。乃西安驻防武职、关系甚重。而富宁安并不题补一次。视国家之事。漫不经心。深负皇上任用之恩。应将富宁安照溺职例革职。所得一等侯世职。一并革去。得旨、富宁安、著革去恩赏世职。其革去大学士之处。著从宽免　　

○调福建金门总兵官许良彬、为福建南澳总兵官。福建南澳总兵官陈祖训、为福建金门总兵官　　

○戊辰。免直隶天津州、雍正五年分水灾额赋有差　　

○己巳。谕内阁。国家举行大计。乃三年考绩之大典。其中卓异人员。皆加以特恩。不次擢用。诚以该管上司、为国家荐拔人材。必深知灼见。然后列为卓异。断无有徇私受托。草率冒滥。以负国恩而辱钜典者。而到任未久之上司。不能深知属员之贤否。又准其题请展限。以俟确访。如此、则属员人品之邪正。自无有不能辨晰之理。乃见有从前卓异之员。而后任内竟至贪赃枉法。罹于重罪者。夫以三年之久。数百属员之多。保举数人。以光大典。则非一时应诏荐举可比也。其人既犯贪赃枉法之条。则平日必系行止奸邪之辈。又非寻常诖误。及才力不及之类可比也。督抚提镇等、专以察吏为务。而乃以此等之人。列为卓异。及至败露之后。尚可藉口于知人之不易。不能保其将来乎。此等若不定以处分。恐相沿日久。必有滥举失实之弊。嗣后文武卓异官员、有犯贪赃不法之款。而审讯确实者。将从前列为卓异之上司、一并议处。傥于该员未败露之先。有能查出参奏者。免其处分。其如何定例之处。著九卿详议具奏。寻议、嗣后文武卓异之员。原任内有滥行贪酷不法之处。原荐举卓异之上司。不行揭报题参者。督抚提镇、降五级调用。司道府副将游击等、均行革职。若文武官员卓异之后。或复回本任。或升转他省。别犯贪赃不法之款。其原荐举之各上司。仍同在一省、不行揭报题参者。督抚提镇、降二级调用。司道府副将游击等降三级调用。如不同在一省、无容揭报题参者。督抚提镇、降一级调用。司道府副将游击等、降二级调用。不准抵销。从之　　

○命领侍卫内大臣公马尔赛、在大学士内办事　　

○庚午。补行江西抚标雍正五年分军政。卓异官一员。罢软官一员。年老官二员。有疾官一员。才力不及官一员。分别升赏处分如例　　

○辛未。署兵部尚书何天培、缘事革职。升吏部左侍郎石文焯、为兵部尚书　　

○巴林荣宪固伦公主卒。遣官致祭　　

