<!-- { "loadSidebar": true } -->
雍正三年。乙巳。六月。丁卯朔。谕内阁。昔圣祖仁皇帝明目达聪无微不照。而关系国计民生之事。尤殷采访。屡降谕上□日。令内外臣工、各抒所见。不时条奏。无非欲洞悉下情。兴利剔弊。期臻上理也。在廷诸臣、不能仰体圣怀。未见有剀切敷陈、禆益政事者。如科道等官之章奏。或请开例捐纳。或请开设矿厂。或请节省钱粮。种种假公济私之处。不可枚举。皆在圣祖仁皇帝洞鉴之中。故近年来、条奏之事。圣心裁择其可行者。见之施行。其不可行者。概置勿用。而言官之不得遂其私者。反有圣祖仁皇帝不甚纳谏之妄议。此等小人情状。朕在藩邸。知之甚悉。疾之甚深。故临御以来。谆谆告诫。期其各矢公忠。直陈无隐。夫条奏者。原欲上以匡君。下以泽民。非为臣子沽名之具也。朕原有上□日。即密奏中朕不行者。若有真知灼见。力恳施行。仍准其露章陈奏。非必止于密奏也。因念诸臣之欲进言者。或多所顾忌。或恐招怨尤。或有牵制之情。或有不便显言之处。故令各人密封进呈。其中言有可采。而易于招怨者。朕将摺内职名、裁去发出。或令诸臣会议。或即见诸施行。而外间不知何人所奏。其所以如此者。无非欲人人尽其所言。无所瞻顾回避。而朕得收听言之实效。于治理大有裨益也。乃有诈伪之人。因所奏既行。而夸耀于人者。亦有因裁去衔名、无可稽考。竟将他人陈奏之事、据为己有者。亦有谓出之自朕。托言诸臣。而实非诸臣之条奏者。种种浮言。深可痛恨。又常见人文集中。有拟稿未上之奏疏。夫既有此疏。何以未上。既云未上。何故存稿。此乃欺罔之徒。内怀诈伪。外托忠诚。遇事不敢直言。故饰虚词。传播人口。以欺世盗名也。且更有以特恩施行之事。而冒为己功者。如蠲免苏松浮粮一事。系户部所奏。恩自朕出。并无一人条陈。近闻有人自称为彼之密奏者。人而无耻。至于此极。朕念为政之道。首在得人。故自即位以来。于文武大小臣工。皆留意简选。而于伊等陛见之日。必召入面询。亲加训诲。欲其洁己奉公。勤修职业。谨守法度。爱养兵民。丁宁诰诫。至再至三。无非谕及内外事务。及勉励官方之语。而诸臣出外。每每任意增减。多方粉饰。以夸示于众。竟有与原降谕上□日。甚不相符者。此皆大有关系。著凡文武官员、曾经面奉谕上□日。除不能记载者。俱将训上□日、一一详细、将年月日一同缮写进呈。内外文武大臣。著自行封进。其不应摺奏之员。著封固交与该上司转奏。自今以后。凡面奉谕上□日者。俱著缮写进呈。若不缮写进呈。但私相传播。及私自记载者。即系假捏上□日意。定当从重治罪　　

○戊辰。谕兵部。陕西四川云南进藏官兵。朕从前俱己加恩议叙。其康熙五十九年得藏之后。四川云南两省官兵。驻防藏内。及查木多各处地方者。久著勤劳。甚属可嘉。至今尚未议叙。尔部行文岳钟琪、高其倬、各将驻防官兵。查明报部。交与议政处即行议叙　　

○云贵总督高其倬题、云南丽江府土知府木兴病故。臣以其胞弟木钟、声名平常。不能管辖土人。将丽江土知府、奏请改流。以流通判、改为土通判在案。今查木钟之外。悉皆远族。请将木钟改袭丽江府土通判。下部知之　　

○己巳。以翰林院编修尹继善、充日讲起居注官　　

○以果郡王允礼、管理镶蓝旗汉军都统事务　　

○调浙江巡抚法海来京。以浙江按察使甘国奎、署理浙江巡抚　　

○兵部议覆。广东提督董象纬奏言、水师员缺。拣选题补。务必声明、曾经何处水师效力。不得混加谙练水师考语。至水师原无熟练鞍马者。然弓箭鸟枪藤牌大刀等项。专精一艺。方足以御敌。如无一长可录、应即行纠参。不得滥保。至洋面汛界。难于确指。请敕文武官、于管辖沿海处所。分析报部。傥遇失事。互相推诿。知情不报。照讳盗例、严加议处。均应如所请。从之　　

○庚午。湖北按察使桑成鼎、缘事革职。升湖南岳常道王克庄、为湖北按察使司按察使　　

○署川陕总督岳钟琪疏言、遵上□日察勘杂谷、大小金川、沃日等处、土司构衅缘由差员到杂谷地方照旧立界。倾心悦服。又金川土司处。有美同等寨。本为金川咽喉。被前巡抚年羹尧强断与沃日。所以仇杀多年。今断归金川。以龙堡三哥、退给沃日。两家永无争夺。又土司承袭地方官勒索陋规。多致迟延岁月。请立严限具题。不许勒掯得上□日。本朝各省土司。俱畏威怀德。甚为恭顺。间有一二梗化者。皆由地方文武大吏、调剂失宜之故。今春年羹尧奏称。四川杂谷及大小金川等土司。颇有不法情状。朕即知此必年羹尧希冀其多事欲借此名色。得以久操大将军之权。固留川陕总督之任耳年羹尧若不速离川陕。则川陕必至多事。是以将年羹尧调往杭州。未几南坪坝之事。果已安帖。兹据岳钟琪所奏、杂谷金川沃日等土司又已悦服。彼此和辑矣。此诸土司。向日皆因年羹尧办理不公。以致互相讎杀。今岳钟琪遵朕谕上□日。办理有方。宁番息事。殊属可嘉。著交与该部议叙。其条奏土司袭职之处。著内阁九卿会议具奏　　

○授故辅国将军扎尔图子尚德、为奉国将军　　

○辛未。以直隶马兰口总兵官范时绎、总理三陵事务　　

○工部议覆。副总河稽曾筠疏称、兰阳县雷家庄、仪封县堌阳集、祥符县一览台、考城县石家庄、商邱县蔚家洼、虞城县待宾寺等处。旧有大堤。越堤。子堤。格堤。俱年久未修。残缺卑薄。急宜加帮高宽。并筑子堰、以固堤工。均应如所请。从之　　

○旌表直隶束鹿县烈妇、边瑚知妻李氏。拒奸不污。守正自缢。给银建坊、入祠致祭如例　　

○壬申。谕内阁。署总督岳钟琪、总督高其倬、杨宗仁、孔毓珣、河道总督齐苏勒、提督吴升、魏经国、在圣祖仁皇帝时。服官有年。勤劳素著。自朕即位以来。以能洁己奉公。深知大义。不附邪党。不事钻营。居官行己。俱属可嘉。应沛殊恩。以风有位。岳钟琪、高其倬、杨宗仁、吴升、魏经国、俱著加太子少傅衔。孔毓珣、齐苏勒、俱著加兵部尚书衔。以示朕嘉奖优眷之至意　　

○又谕。天时暑热。轮班条奏。著暂行停止。俟三伏后。仍前举行　　

○免河南阳武、封邱、中牟三县、本年分水灾额赋有差　　

○二等伯李绳宗、缘事革爵。以其侄李淑忠、袭替。一等阿思哈尼哈番苏班泰、缘事革职。以达诸护元孙满丕、袭替　　

○癸酉。谕大学士九卿等。年羹尧如许大罪显露。而伊子年富、年兴等、尚毫无畏惧之形。若伊父果有冤抑之处。应分晰代奏。若无冤抑之处。则应竭诚效力。以赎伊父之罪。乃随处为伊父探听音信。且怨愤见于颜色。年富、年兴、俱著革职。交与伊祖年遐龄。傥仍不悛改。定行正法。再、隆科多之子銮仪使玉柱、行止甚劣。亦著革职。交与伊父隆科多　　

○吏部议奏、原任川陕总督年羹尧、妄参道员金南瑛等。应严加治罪。得上□日。所议甚属悖谬。年羹尧所犯之罪甚多。虽即行正法。亦不足蔽其辜。并不在此一事。朕交此事。即当就此事定议。乃任意妄议。处分过当。前议既属徇庇。今议复尔过当。料他人断不敢如此定议。此必隆科多有意扰乱之故。隆科多著交与都察院、严加议处。此本吏部另议具奏　　

○命顺承郡王锡保、礼部尚书赖都、兵部尚书孙柱、都统范时捷、会同三法司。除钦交人犯、及斩绞重犯外。凡见审事件。有应释放者。即行释放。其部议枷责送门之人。亦著暂行保释。以时值盛暑故也　　

○甲戌。吏部等衙门、遵上□日公阅年羹尧奏摺。疏参年羹尧受皇上莫大之恩。乃狂妄悖逆。至于此极。种种不法。罪大弥天。今调任杭州将军。又奏称江南仪徵县地方。水陆分途。臣至此静候纶音等语。更不知其何心。人臣如年羹尧、背义负恩。越分藐法。为天地之必诛。臣民所共愤。请将年羹尧革职。及所有太保、并世职、一并革去。从前恩赏团龙补服、黄带、双眼孔雀翎、紫扯手等物。悉行追缴。敕下法司。将年羹尧锁拏来京。严审正法。以为人臣负恩不忠之戒。得上□日。年羹尧在任。种种僭妄。曾经降上□日询问。今据年羹尧奏称、伊为大将军所行之事。俱循照俗例而行等语。昔年用兵。有诸王掌大将军印者。有大臣掌大将军印者。惟允禵妄自尊大。种种不法。我朝大将军如此行事者。从未之闻也。年羹尧不但踵而行之。且杀戮过焉。今乃云循照俗例。夫允禵所行。悉僭妄非制岂可云例。假若云例。则系国家大将军之定制。岂可云俗。此语狂悖已极。在年羹尧职分。即当年诸王掌大将军印所行之例。伊尚不应比拟。而乃效法允禵狂妄不法之举乎。又据年羹尧奏称、既不敢久居陕省。亦不敢遽赴浙江。今于仪徵县、水陆交通之地。静候纶音等语。朕前降谕上□日。令速赴杭州新任。今逗遛中途。旷废职守。迁延观望。不知何心。其回奏摺内。凡支吾掩饰、及未经回奏之处。俱著年羹尧一一分晰明白回奏。至九卿等所议。革去一切职衔。追回恩赐等物。锁拏来京。严审正法之处。俟年羹尧回奏到日。再行请上□日　　

○乙亥。谕大学士等。各直省督抚提镇。旧例俱有颁发王命旗牌。所以重节镇之权。崇天室之威也。但传守既久。或遇地方卑湿。虫蛀漆剥。或因历岁滋多。形制毁敝。而该督抚提镇等、以旗牌损坏。例当参处。但藏之神笥。不敢修整。其有预防损坏。将所颁旗牌收贮。照样另造者。尤为不可。嗣后各督抚提镇、所颁王命旗牌。务须加谨收护。勿致损伤。亦不得另造。其有地方卑湿。历岁滋多。不免虫蛀漆剥。形制毁敝者。从宽免其处分听其一面照式整修。一面咨照该部　　

