<!-- { "loadSidebar": true } -->
○乙丑。刑部等衙门遵旨审奏。谢济世参劾田文镜各款。自认风闻无据。显系听人指使。要结朋党。扰乱是非。谢济世、应拟斩立决。疏入。上召入大学士、九卿、翰林、詹事、科道等。谕曰。科道乃朝廷耳目之官。果能秉公持正。据实敷陈。方合天下之公是公非。而于朝廷政事、有所裨益。昨日谢济世参劾田文镜贪赃坏法等事。今日朕特面询尔等满汉大小臣工。佥云、田文镜并无贪婪之事。谢济世所参各款皆虚。可见公道在人。难于掩蔽矣。夫身为言官。背公怀私。朋比结党。将造作并无实据之浮言。转相买嘱。怂涌纠弹。以洩私忿而报宿怨。令无知狂悖之人。愚弄指使。借风闻言事之名。以酬报私恩小惠。则颠倒是非。扰乱国政。其有害于人心风俗者不浅。我圣祖仁皇帝神明天纵。深知其弊。屡颁谕旨。严加训诫。停止风闻言事。盖以人君图治。固贵于明目达聪。而无稽之言勿听。弗询之谋勿庸。则访闻不确者、尚不可采。而况于构党倾陷。此风岂可长哉。朕在藩邸时。从不识田文镜之面。并不知其姓名。因雍正元年、年羹尧来京陛见时。言山西年岁歉收。宜早为赈恤。朕因降旨与巡抚德音、令其查奏。而德音回奏。称山西去年收成甚好。道途亦无饥民。实无可赈济之处。时适田文镜告祭华山回京复命。将山西通省荒歉情形。激切敷陈。备极周详。朕以田文镜系告祭之员。经过山西地方。闾阎疾苦。非伊责任。乃目击民瘼。直言无隐。深属可嘉。若非忠国爱民之人。何能如此。因遂令田文镜往山西。任赈济之事。田文镜到彼。尽心竭力。办理甚妥。即以田文镜为山西布政使。令其与诺岷、料理山西一应未清案件。二人秉公和衷。将积年亏空、及地方宿弊。剔除清理。吏治整顿一新。嗣因河南诸事废弛。故将田文镜调为河南布政使。旋即用为河南巡抚。朕之所以擢用田文镜、原委如此。及为巡抚后。三年以来。整饬河工。堤岸坚固。河汛安澜。年岁丰稔。绅衿畏法。正已率属。地方宁谧。而每事秉公洁已。谢绝私交。实为巡抚中之第一。李绂自广西来京陛见时。即奏田文镜参劾黄振国、汪諴、邵言纶。甚为冤抑。张球居官声名甚劣。田文镜并不纠参。且言黄振国、此时已为田文镜监毙灭口矣。未几、黄振国已从河南解赴来京。依然无恙。朕不知李绂受何人意指。而捏造此不稽之言。敢于冒昧陈奏也。至田文镜所参黄振国各案。皆系田文镜自行奏请、遣大臣前往审理。朕因差侍郎海寿、史贻直到豫。将各案重审。皆已究讯明白、定拟具奏。其张球一案。田文镜早经认过请罪。部议亦于张球讳盗案内将田文镜处分。夫督抚统辖通省。地方甚广。属员甚众。其居心办事、安能尽保其无过。田文镜始而误信张球为可用。既而察其不肖。即据实参奏。亦可以解其从前误用之愆。若必追究已往。借端苛责。则督抚大吏、将何道而始能免于指摘乎。至汪諴、邵言纶、皆系庸劣不堪之人。田文镜参处。并无冤抑。乃谢济世所言黄振国、张球、邵言纶、汪諴等事。与从前李绂自广西来京陛见时所奏。一一吻合。朕思封疆大臣、能为朝廷实心任事。即为国之栋梁。朕之股肱。若不为保护而任人倾陷。则朕何颜对天下封疆大臣乎。况从前特颁谕旨言天下巡抚中、实心任事。不避嫌怨。为国为民者。惟田文镜、李卫、杨文乾三人。今谢济世听人指使。将田文镜纠参。显与朕之明旨相悖。且田文镜并不可谓之权要。亦断不能加以贪污之名。而谢济世为此参奏者。其意不过欲使天下督抚、皆因循苟且。庸碌偷安。邀众人之虚誉。保一己之身家。而不为国家实心效力。以快其党锢之私心。此种结党营私。排挤倾陷之恶习。不可不严加惩治。是以令内阁九卿等、公同研究。务得实情。今内阁九卿等、审问谢济世时。将伊所奏田文镜各款。逐一究讯。谢济世皆茫无凭据。俯首无词。则其受人指使。情弊显然。谢济世既自命为报效国家之人。著革职。令往阿尔泰军前效力赎罪。此案亦免深究。前朕曾降谕旨。凡天下官员、有被上司参劾冤抑者。许令赴都察院控诉。若黄振国、汪諴、邵言纶、关敶、被参果属冤抑。何不遵旨赴都察院辩理。乃黄振国、汪諴、邵言纶、暗结党援。将本身所犯之罪。巧为掩餙。钻营李绂密奏。今又指使谢济世挺身陈奏。关敶以行贿被劾。乃不安本分。嘱托佟镇、寄信隆科多。在朕前称扬其善。以图侥幸。在黄振国挟势婪赃。狂妄不法。已罹重罪。而汪諴、邵言纶、关敶等处分。不过罢官。何至要结党与。请托权要。必欲更翻前案。报复私讐。实为法所难容。是以将黄振国、汪諴、置之重典。邵言纶、关敶、发遣边卫充军。朕素性不嗜杀人。但此奸恶之风。不得不惩一以儆百。实为人心风俗计也。半月以前。朕面谕九卿翰詹科道。戒以构党营私。徇情请托。言之可谓谆切矣。今尚有无理妄奏。如谢济世者。可见此风、一时难于悛改。而朕之所以姑宽谢济世者。盖以不教而杀。实所不忍。教而不久。朕亦不忍即加诛也。尔等诸臣、皆由科甲出身。将来为督抚。为学政。果能公忠体国。朕必当加恩保护。断不使萋斐之人。得行其倾陷之计。倘怀私挟诈。颠倒是非。朕亦决不姑贷。凡此构党排陷之风。朕必加整顿者。乃正所以为尔等诸臣之身家子孙、保全久远之计。若诸臣果能遵朕训旨。凡事秉公持正。合乎公是公非。则上下一心。君臣合德。永享昇平之福。岂不美与。诸臣当共勉之　　

○丙寅。上命皇四子弘历庄亲王允禄、视马武疾。谕曰。马武抱病危笃。闻之深为凄恻。马武事我皇考五十余年。朝夕侍奉。不离左右。恪恭谨慎。事事能仰体圣心。每当盛暑严寒。随从勤劳。并无几微倦怠之色。朕幼龄时。伊抱扶服事。备极小心。其情事宛然如昨。伊为人虽未读书。而侍从皇考数十年如一日。其功甚大。朕追念皇考。凡系昔年侍从之人、皆加恩眷。况马武乃年齿最高。效力最久。圣眷最渥之人。是以朕闻其病势沉重。悲伤垂涕。不能自已。屡次降旨、欲亲身前往看视。诸大臣合辞劝阻。至再至三。不得遂朕之愿。朕尚望其痊可。倘伊病果不起。著照伯爵、赐与恤典。赏银一千两。并给与世袭阿达哈哈番。以示朕优眷老臣之至意　　

○免江南宣城等三县、本年分水灾额赋有差　　

○丁卯。谕户部。今岁江南、秋雨稍多。其江安所属被水州县。已令该督抚转饬有司、确查赈恤。务使小民得所。但闻入冬以后。时有阴雨。积水未消。春麦未能及时耕种。恐交春米价渐昂。而青黄不接之时。更须预为筹及。况苏松户口繁多。民间食米、多取给于外贩。尤当早为留意。查江安粮道、有存贮还漕一项。约计二万八千余石。安庆、庐州、凤阳、淮安四府。各有分贮留漕之项。共计九万余石。此米原为地方备用而设。迄今年月已久。未必实贮在仓。应差京官一员、前往确查。并会同江南督抚、作何分别留运平粜之法。以济民食。但江南地广人稠。需米之处。此数未必敷用。必设法多贮。方觉宽裕。其应作何采买运送备用之处。著九卿速议具奏。寻议、江南现被水灾。需用米榖、倍于他省。应令该督抚动帑委员。赴产米地方采买运送。以济民食。或恐采买稽迟。请暂照河工事例。将所捐银两、改为本色米榖。每银一两、收米一石。或榖二石。米榖之数。少于常平。则易于急公。邻省之人。亦准其赴捐。悉令收买商贩米石。不论米□夋籼红白、俱准收纳。分别府州县之大小。酌量应捐米榖之多寡。捐足之日。即行停止。得旨、依议。苏、松、常、镇四府。地广人稠。需米甚多。而四府所属漕兑、共一百四十余万石。居七省漕粮三分之一。今州县既有被水之区。恐小民输纳匪易。著将成灾五分以上之地亩漕粮。缓徵一半。约计将及二十万石。俾闾阎既宽正额之输将。而地方又有多余之米粟。则编户穷黎。当不虑其乏食矣。其缓徵一半漕米。著于雍正五年秋收后带徵完纳。其不成灾之地亩。仍照额徵之数。准其红白兼收。著将此速谕该督抚遵行　　

○以工部左侍郎史贻直、署理吏部左侍郎　　

○以内阁学士德新、何国宗、吴襄、俱充经筵讲官　　

○调直隶古北口提督宋可进为陕西甘州提督。以原任陕西甘州参将加总兵衔郭成功、署直隶古北口提督　　

○兵部议覆。原任山西总督管理巡抚事伊都立等疏言、太原、大同、二镇汛防。请各酌道路冲僻。安置汛兵多寡。其道路村庄失事。汛兵、照疎防老瓜贼例治罪。俱应如所请。得旨、依议。此内汛兵照例治罪之处。著通行直隶各省一体遵行　　

○署湖广总督福敏等摺奏。请将通省州县各官、酌调繁简。次第调换。以便盘查仓库钱粮。奉上谕。湖广一省。旧无调繁调简之例。即他省亦未经通行。朕践阼以来。督抚诸臣、往往密为奏请。此举若出于至公。原属美政。倘涉于私比。则其弊不可胜言矣。所以朕不轻开此例。即一时权宜行之。惟视督抚之公私何如。而斟酌于其间耳。朕意调繁、自必皆勤干之员。至于调简、或亦偶有抱屈者。然大都姑容狥庇之举居多。地方繁简、固有不同。即就极简州县而论。莫不皆有刑名钱榖之责。其阘茸劣员。安可任其旷官贻误乎。若不过仅短于才。而无荡检踰闲之处。宜勒令退休。系科甲出身者。或题请改教。即如月选各官引见时。朕观其人虽似不及。但岂得以语言相貌。一见而定其优劣。遂将无过之人、即行斥革。是以姑且补授。令其莅任。是在尔等督抚大吏、秉公衡鉴。明试以功也。朕反覆思维。吏治须严为甄别。若系庸材。断宜沙汰。试思一人之荣辱得失。较之国计民生。轻重何啻倍蓰。向来姑容陋习。近于妇人之仁。欲以此沽宽厚之虚名。实不知乖激扬之大典也。地方惟良吏难得。果系有为有守之员。遇因公窐误参劾。仍不妨另为题留。设遇丁报艰事故。揆其情理。如非孤子。或亦可在任守制。给假数月。俾得尽其子道。然后赴任。倘该员报本念切。坚欲奔赴。则不必强。或具本题请、于服满之日。仍补本省。遇缺即用。如此、方为鼓励人材之道。今尔楚省牧令中。察有精勤能干之员、而在僻地者。用违其才。诚为可惜。尔等题请调繁可也。至于才短而任冲繁之地。欲为调简者。当仰遵朕谕。加意斟酌而行。均将与例不符情节。备细声明题奏。又所奏次第调换、盘查仓库之说。似可不必。倘或不肖有司、彼此互相容隐。反致尔等难于稽察矣。亦何益之有　　

