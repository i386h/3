<!-- { "loadSidebar": true } -->
○壬申。谕兵部。西路一应军需。从前俱系岳钟琪承办。今岳钟琪出口。奸胥猾吏、将谓接办之督抚。不能深悉底里。因而于造册奏销之时。影射混淆。不可不预为防范。督抚等受国家封疆重寄。军兴钱粮。是其职掌。岳钟琪出口之后。著将军需奏销事件。交与陕甘各该督抚。查明正项公项、应题应奏之件。逐一察核。陆续报销。但署督查郎阿。巡抚武格、许容。俱系本年到任。恐司道以至州县官员胥吏等。因督抚到任未久。不无乘机混淆。或至希图侵冒。或以刻削累民。二者均未可定。著于军务钱粮奏销册籍之外。兼造简明清册。令各司道、将某州县、某项工料物料、历经详议批定某等价值。或因时估实在不敷、改照某等价值。某项下共用军需若干。共用公费若干。照折中价节省若干。或不敷若干。逐件于奏销时、将奏销册、送督抚覆核。分晰题奏。将简明清册、邮递巴尔库尔。交岳钟琪察实缮写黄册、具摺奏闻。朕将奏销册与简明册。一并交与该部查对。若有舛错不符之处。该部分别驳查题参。照例议处。著将此上□日。即行文与宁远大将军岳钟琪、署总督查郎阿、巡抚武格、许容等。遵照办理。闻陕甘陋习。凡地方公事、亦有于事后科派百姓者。此次军需等项。悉用公项办理。丝毫不使累及官民。著督抚再行晓谕。使深山僻壤之人。一体周知。以杜猾吏奸胥、错名苛索之弊。傥稍有派累浮冒之处。该督抚即行访察纠参。若督抚不行查参。经他处发觉者。一并严加议处　　

○诸王大学士九卿等疏言、滇省日丽中天。庆云告瑞。仰见太平有象。天眷庥隆。臣等不胜欢忭。得上□日。朕思云霞之气。时结时散。今庆云屡见于滇南地方。自因该省大臣官弁兵民。有感格上天之处。始蒙锡此嘉徵。以示恩奖。但天象之灾祥。由于人心之敬肆。捷于影响。呼吸可通。朕每承天贶。益深虔惕。夙夜靡宁。惟冀滇省官民。愈加黾勉。始终一致。以仰答上天垂象之鸿恩　　

○护军统领七十疏言、苍震门乃紫禁内地。请添派章京二员看守。午门外。请添盖板房。以资兵丁宿卫。从之　　

○改浙江严州协左营都司、为中军都司。裁右营都司一员。添设嘉兴协中军都司一员。从浙江提督陈天培请也　　

大清世宗敬天昌运建中表正文武英明宽仁信毅大孝至诚宪皇帝实录卷之八十三



大清世宗敬天昌运建中表正文武英明宽仁信毅大孝至诚宪皇帝实录卷之八十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。闰七月。癸酉朔。谕内阁九卿等。易经云。立天之道曰阴与阳。立地之道曰柔与刚。立人之道曰仁与义。仁义虽分、而其理则一。天下之人、但知仁主于慈。义主于断。仁主于宽。义主于严。以为仁义各有其用。而不知其相资相济而不可须臾离也。盖有仁而无义、则姑息之爱。不合于事理当然之则矣。孔子曰。惟仁者。能好人。能恶人。盖其所好所恶。必合于事理之宜。而后天下享仁人之福。所谓杀一人以安千万人。义之至、正所以为仁之至也。即如翦除盗贼。义也。盗贼既除。则良善得宁。岂非仁乎。惩创凶顽。义也。凶顽既惩。善者益勉于善。而不善者且相率而迁于善。岂非仁乎。其余互相为用之处。皆可以此类推。其分仁与义为二而不能融会贯通者。则见理不透故也　　

○礼部议覆、云贵广西总督鄂尔泰疏言。贵州一省。原辖十一府。四十州县。每科乡试。额取文举人三十六名。五经二名。武举二十名。近于四川湖南两省内、将十三州县。改隶贵州。赴试人数较多。请增贵州乡试解额。加中文举人六名。共四十二名。武举三名。共二十三名。庶不致人多额少。黔省既经议加。则四川湖南应行议减。请将四川解额。文举人减四名。武举减二名。湖南解额。文举人减二名。武举减一名。应如所请。从之　　

○甲戌。谕内阁。凡外任文武官员。因公诖误革职者。朕恐其罢黜之由、限于定例。而人材尚属可用。不忍使之废弃终身。是以格外施恩。于部议革职之时。往往酌量降上□日。令其交代后、该上司出具考语、送部引见。此朕爱惜人材、体恤下情之意。惟是外官在任参罚之案常多。每有先经革职、奉上□日来京引见之员。陆续又有别案革职者。此等官员、著交部查明。若续参之案。情罪重于前案。非系因公诖误。则不应带领引见。若后案仍系因公诖误。与初参革职之案。情罪相同。仍著带领引见。于摺内将该员共有处分几案之处。声明候上□日　　

○调江西巡抚张坦麟来京。以太常寺卿署河南布政使谢旻、署江西巡抚。调福建布政使赵国麟、为河南布政使司布政使。调湖南布政使赵城来京。升贵州贵东道杨永斌、为湖南布政使司布政使。福建按察使潘体丰、为福建布政使司布政使。福建驿盐道孙国玺、为福建按察使司按察使　　

○吏部议覆、礼部尚书常寿条奏、六部汉军堂主事员缺、向系小京官、及有品笔帖式。论俸推升。不能尽得熟习繙译之员。嗣后、汉军堂主事缺出。请令各该堂官、于应升主事之汉军中书小京官、及有品笔帖式内。将熟习繙译者。出具考语、保送吏部。每缺拣选二人。拟定正陪。引见补授。再、起居注主事。职司繙译谕上

□日。载入史册。关系紧要。亦请于应升人员内。拣选熟习繙译者。引见补授。永为定例。应如所请从之　　

○添设山西右玉县之杀虎口、威远堡、巡检各一员。左云县之高山城、助马口、巡检各一员。平鲁县井坪城巡检一员。移沁水县东坞岭巡检驻端氏镇。从出西巡抚觉罗石麟请也　　

○乙亥。谕兵部。训练营伍之道。必技艺精熟。方有济于实用。闻直隶地方营汛中。枪手演习。止放空枪。从未装入铅子打把。似此、则信手高低。漫无准则。何由纯熟而成必中之技。直隶几处如此、则通省可知。直隶一省如此、则外省可知。嗣后、著通行直省督抚提镇等。转饬所属。于练习火器之时。用铅子打把。演熟准头。则火器皆成利用。于营伍实有裨益　　

○以翰林院修撰彭启丰、编修吴应枚、俱署日讲起居注官　　

○己卯。谕内阁。恭查陵寝祭祀。需用黍稷果菜。是以设立园头庄头。给与地亩。俾其种植灌溉。按时供办。康熙三年。圣祖仁皇帝于孝陵设立庄头园头。共给地四百一十晌。至康熙三十九年。又增给地一百五十三晌。据礼臣查奏、此二项地亩。已足供办祭品。朕伏念陵寝祀礼。关系重大。所需时献品物。必承办之人。充实丰裕。然后嘉谷珍蔬。繁茂鲜洁。庶可展孝思而达诚敬今欲加增地亩若干。赏给庄头园头。使之供应饶裕。著三陵总管大臣、详悉查议。到日交与该部议奏。寻议。请拨附近膏腴之地二百七十五晌。增给庄头园头。令其办理陵寝祭品。饶裕鲜洁。以达诚敬。从之　　

○贵州巡抚张广泗疏报。贵筑等十三县、开垦雍正七年分田地九千九百亩有奇。下部知之　　

○赈江西大庾县、水灾饥民　　

○庚辰。谕兵部。驻藏兵丁。其家口在家。著照出征兵丁之例。给与坐粮以为养赡之资。若家有喜丧事件。亦照出征兵丁例。赏给银两　　

○吏部议覆、礼部侍郎傅德条奏。天坛内牺牲所。牧养牺牲。关系祀典。其所牧所副等官。向例拣选年老之护军校骁骑校补用。以致管理不周。渐生侵蚀等弊。嗣后、所牧所副员缺。请令八旗满洲都统。于拜他喇布勒哈番、拖沙喇哈番等官内。拣选家道殷实、年富才优者。咨送兵部。引见补授。专司牧养。如办理五年称职。令太常寺堂官保题。交与该部。以应升之缺用。应如所请。从之　　

○赈云南南宁县、水灾饥民　　

○辛巳。喀尔喀辅国公三济扎卜故。遣官致祭　　

○壬午。吏部带领各督抚保举之知府耿觐谟等引见。上谕曰。知府一官。承上接下。以察吏安民为要务。督抚统辖全省。地方辽阔。属官多至百数十员。察核贤否。自难人人确当。所赖者汝等府道耳。一府所属、其多者不过十余州县。耳目易于周知。如能与督抚同心协力。则举劾悉当。吏治自然肃清。但不得背公违理。迎合督抚之意。如属员果贤、督抚或有苛求。尔等须竭力保全。不可搜求详揭。若系不肖之员、虽督抚密露庇护之意。亦不可委曲顺从。盖劣员贻误地方。即此时顺从督抚。曲为徇庇。将来傥被新任督抚题参。徒然贻累己身。若秉公察吏。获罪上司。即被参劾至于降革。朕调来引见。面加询问。果系情真理当。必将误参之上司。严加处分。在汝等何害乎。至秉公持正之督抚。尔等又不得与所属人员。通同欺诈蒙蔽。譬如督抚与朕、必能一德一心。方可整官方而清吏治。若各怀欺隐之心。朕亦难于办理矣。从来人才难得。朕欲尔等察吏。并非苛刻搜求细事。以参劾详揭为能。如属员之过、出于无心。情有可恕。务必尽心教训。冀其悛改。至再蹈前辙。然后参揭。方不屈抑人才。尔等皆有志上进之人。若能协同督抚。报效国家。抚绥百姓。将来升授大员时。自有贤能属员。来相赞助也。古语云。使天下无一夫不获其所。实非人力不能之事。一府之大、或一人之力不能周到。若一州县得一好官。则一方百姓。自受其福庇。推之天下州县、各得其人。岂非匹夫匹妇各得其所之明验乎。所以治天下之道、惟在察吏一事。再、近来外官。多有视督抚之行事以为进退者。如遇才守兼优。不徇情面。不避嫌怨之督抚。即踊跃向前。若遇中等督抚。则凡事因循观望。不肯尽心。殊非臣子竭诚供职之道。尔等总宜改除陋习。勉尽职守。以图上进。若不公忠勤慎。报效尽职。不惟深负朕恩。且有何颜面以对保举之人。而忍遗累于知己之上司耶。尔等赴任。务期夙夜凛遵。毋负朕谆切训诲之至意　　

