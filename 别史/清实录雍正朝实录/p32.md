<!-- { "loadSidebar": true } -->
○敕谕抚远大将军年羹尧。我朝自创业以来。皆效法列祖用兵纪律。无往不施仁德。孟子云、仁者无敌。统兵者之大义。莫要于此。罗卜藏丹津、系青海一台吉。自伊祖顾实汗以后。敬谨恭顺。请安进贡。至扎什巴图尔台吉、慕圣祖仁皇帝德化。叩觐天颜。蒙圣祖仁皇帝念及顾实汗、从前敬谨恭顺。晋封扎什巴图尔为亲王。叠沛隆恩。及病故后。令伊子罗卜藏丹津袭封。罗卜藏丹津、宜仰体宠眷。效法祖父。敬奉法纪。乃妄逞强梁。弟兄骨肉、自相仇敌。欺陵亲王戴青和硕齐察罕丹津、郡王额尔得尼厄尔克托克托柰等。恣行倡乱。朕甫闻其事。即遣侍郎常寿前往令伊等讲和修睦。罗卜藏丹津等、宜遵朕上□日。式好无尤。乃肆意称兵。侵袭亲王戴青和硕齐察罕丹津、郡王额尔得尼厄尔克托克托柰等。杀戮抄掠。以至察罕丹津等、情急投入内境。显负朕恩。悖逆天常。扰害生灵。诛戮不可少缓。故加天讨。遣发大兵。声伐罗卜藏丹津。朕欲拯救西域生灵。大张天威。特命尔为抚远大将军。统领满洲蒙古绿旗大兵。一切事宜。尔与苏丹、岳钟琪、常寿等、酌定方略。公同计议而行。勿当事会而致失机宜。勿恃兵强而轻视逆寇。密侦远探。罔或疎虞。各路大兵、暨蒙古兵丁。听尔调遣。凡遇有警。即遣发官兵、应援扑巢□刀。防备诈降。如罗卜藏丹津、敢于抗拒。即行巢□刀灭。其党内亦有惧罗卜藏丹津之势、胁从而行者。伊等果悔罪来归。即行宽宥。有能擒斩罗卜藏丹津来归者。分别具奏。有情急来归者。加意抚恤。其不抗拒者。毋加杀戮。须严禁兵将。凡经过地方。勿得骚扰百姓。勿离人父子夫妇。勿淫人妇女。勿掘人坟墓。降附者、勿得侵取其物。勿拆毁庐舍祠宇。勿扰害庙内番僧。副朕戡乱靖逆之意。官兵或临阵退缩。贻误军机。尔会同商议。官员以下、即以军法从事示众。官兵犯小过者。径行处治。勿泯没官兵功绩。勿宽纵违犯之人。赏罚务极严明。尔酌量调遣各路大兵。将罗卜藏丹津、歼巢□刀廓清。安靖边圉。斯称委任。尔务宜殚竭心力、早奏肤功。钦哉。故敕　　

○以翰林院侍读学士绰尔岱、办理北路军营粮饷　　

○予故正蓝旗蒙古副都统呢牙韩楚、祭葬如例　　

○己酉。谕归化城都统丹晋。前圣祖皇考由宁夏亲征漠北时。巡狩归化城地方。见归化城、土默特、两旗官兵士众委靡。弓马不娴。法度废弛。因将两旗都统革退。另选在京都统、副都统、参领等员管辖。历年训练有方。军律严整。旧习渐改。是以数年来、将在京选用之例停止。今尔保送之官兵人等、尽皆弓马娴熟。且两旗兵弁、行伍整齐。凡有行围及出征等事、与内地兵丁、一体效力。此皆我皇考教育所致也。归化城、土默特两旗、原在四十九扎萨克内。其都统、副都统等官、皆系国初归附之土默特功臣子孙世职。今既己弃咎从忠。允宜遵复旧例。楚宗、著授京城额外都统。楚宗员缺、将原任都统阿必达之子副都统艮敦补授。艮敦员缺、著丹晋、将尔两旗内应补人员、与原任都统、副都统世家子孙、及参领内、人材可用、仪表修伟、向能管辖兵丁、曾经效力行间人等、查明保送引见。以便简擢　　

○庚戌。令各部院衙门无品笔帖式、三年一考试。其文理优长者、给与品级　　

○辛亥。谕总理事务王大臣等。部院笔帖式、食俸仅二十八两。不及一护军领催之钱粮。而伊等乐于供职者。冀有升转之途也。伊等既有升转之途。若概与加俸。恐伊等不知鼓励。转不竭力。嗣后各部院笔帖式、著各堂官及该管之人、将伊等内、谨慎无过。又或办事勤敏。或写本精工。或善于繙稿者。于年终分别保奏。此保奏之人。如何照伊等品级、增添俸银。或另行加恩之处。朕再降上□日　　

○谕兵部。驿站关系重大。经朕屡加严谕。然其间积弊、难以尽诘。有在官之累。有在民之累。如直隶山西等省、差徭更为浩繁。虽驿马足数。亦供应不敷。乃内而兵部、外而驿道、于给发马匹时。官吏通情受贿。往往所给浮于勘合之数。且行李辎重、皆令驿卒乘马背负。多至八九人不等。所到州县、以见马换马、向有旧例。不敢诘问。至督抚提镇经过之处更唯命是从。嗣后照勘合之外、有敢多给一夫一马者。许前途州县、即据实揭报都察院。以听纠参。如甲县容情不揭。而被乙县揭报者。并甲县一并治罪。其督抚提镇骚扰驿递者。皆照此例。庶少苏在官之累。至若河南山东诸省、离京稍远。谓耳目易欺。每驿额设马匹、不过十存三四。其草料工食、仍照旧开销。且逐年详报例毙、侵蚀补买之价。差使一至。则照里科派。将民间耕种牲口、强遣当差。令其自备物料。跟随守候。种种累民。尤属不法。著该地方督抚、将所有驿站、彻底清查。缺额者、勒限买补。至派借民间牲口、尤当勒石永禁。违者即从重治罪　　

○兵部奏言、山西出征兵丁、倒毙＜马犬＞载辎重马匹。应令赔补。得上□日。山西兵丁、远驰异域、甚属劳苦。其倒毙＜马犬＞载辎重马匹。著照川陕例、免其赔补　　

○壬子。谕总理事务王大臣等。各处工程、有请将俸工银两捐助者。此事断不可行。伊等名为捐助。实则借端勒派。扰累小民。若直省大吏、将已分内所得羡余、捐助完工者。听其捐助。如或不能。著奏请动用正项钱粮　　

○又谕。向来八旗护军、皆系精兵。近日竟不有能射箭之人。著前锋统领、护军统领、自十一月起、给限四月将前锋、护军等、操练教训。务令整齐明年二月。朕躬行阅试　　

○镇国公普贵、因病解退。封其子智保、为辅国公　　

○镶蓝旗汉军副都统佟国弼、年老休致。升王府长史布达时、为镶蓝旗汉军副都统。以镶黄旗满洲副都统觉罗佛伦、署正白旗护军统领　　

○甲寅。谕兵部。在京八旗、及外省兵丁。有因衰病罢退、而无子弟可倚赖者。著赏给半分钱粮。养赡终身　　

○叙平郭罗克贼番功。封川陕总督年羹尧、为二等公。给四川提督岳钟琪、拜他喇布勒哈番世职。游击姚文玉、周瑛以下十五员。及外委官马万仓等九十七员。各功加二等。余俱赏赉有差　　

○礼部遵上□日议奏。八旗直隶各省、凡有孝行节义之人例得请。旌给银建坊。恭遇皇上彰善大典即乡曲贫民。勿令湮没。又以节妇年逾四十而身故者、守节己历十五载以上。亦应予旌。又酌设祠宇、入于祀典。诚激扬风化、敦率人伦之善政也。请敕下八旗直隶各省、督抚学臣。令所在有司、遍加采访。凡有节义之人、从前无力上达者。悉行查报。其妇人守节十五载以上、年逾四十而身故者。亦详查报明。一体予旌。直省该督抚学臣核实。于岁终汇题。八旗该都统、于岁终咨送臣部。臣部于次年二月汇题。请上□日旌表。永为定例。其设立祠宇。应令顺天府、奉天府、直隶各省府州县卫、每处各建二祠。一为忠义孝弟之祠。建于学宫之内。祠门立石碑一通。刊刻姓氏于其上。已故者、设牌位于祠中。一为节孝妇女之祠。另择地营建。祠门外、建大坊一座。亦标题姓氏于其上。己故者、设牌位于祠中。其八旗分左右翼、择地各建二祠。每年春秋二次致祭。直省交与各府州县卫所官。两翼交与大宛二县。至于建坊银两、嗣后应行停给。如系有力之家、仍听其自行建造。得上

□日。孝行节义建立牌坊。年久毁坏、遂至湮没。今欲设立祠宇。特为昭垂久远之意。并非欲节省钱粮。部议建立祠宇、停给建坊银两不合。建坊银两。仍著给与。余如议行　　

○裁云南澂江府经历缺其经历事务、归本府司狱兼管。添设丽江府经历一员。兼管司狱事务。从云贵总督高其倬请也　　

○复镶白旗一等阿思哈尼哈番富宁世职　　

○乙卯。添设热河满洲理事同知一员。从刑部尚书励廷仪请也　　

○丙辰。河道总督齐苏勒疏报。九月二十一日、水涌风狂。将中牟县杨桥后官堤、漫开十丈有余。飞催堵筑完竣。得上□日。漫开堤工。该督会同河南巡抚、严饬印汛各官。速为堵筑完竣。仍加谨防护保固　　

○丁巳。颁赏朝鲜国进香使臣如例。停止筵宴　　

○戊午。谕内阁九卿詹事科道等。从来用人之道。必兼听并观畴咨博采方能允当而无失朕于选用人员。勤加咨访。正以朕一人之耳目有限。不若合尔诸臣之见闻、始无遗漏也。乃尔等佥云、未能深知。互相推诿。夫百职在廷。四方具集。同乡亲故岂无见闻。其贤者、即小善亦应称举。不肖者、即小恶无容隐匿。若知其贤而不言。是谓蔽贤。知其不肖而不言。是谓党恶。即如月选官内、有刘尚俭者。系四川夔州府参革贪酷知府刘天观之子。其父刻剥民膏。为伊子捐职。罪莫大焉。如此之人。岂可录用。在廷岂无一人知之者。乃俱缄默不言。以此推之。可见知而不言者甚多。尔等之意。惟恐结怨于朋友。不若徇情容隐。自保功名。虽误朕选用之事而不顾。贻害于地方而不恤。试思得罪于朋友、与见弃于君父。孰重孰轻。全一人之功名、与贻地方之患害。孰大熟小。即所举之人、为贤为不肖。朕不过于引见时、借以参酌。自有裁夺。并非责尔等保其终身无过。致贻日后之累。何必过虑乎。嗣后务宜痛改积习。苟有见闻。即从实举出。进贤勿避嫌。退不肖勿避怨。朕生平惟以真诚待人。尔等亦当以至诚报朕。尚其各抒忠悃。勿负朕推心置腹之至意　　

○礼部遵上□日议奏。请将文庙从祀先儒位次。及各坛庙祭品、祭器、乐器、逐一绘图。汇为成书。颁示天下。从之　　

○己未。江西巡抚裴＜彳率＞度摺奏。擒获宁州铜鼓营奸匪。请严加搜捕。奉上谕。此等匪类。固不容姑息。亦不宜急迫。若涉因循。恐渐致滋蔓。若不辨奸良。又恐惊众、激成事端。但须整理营伍。修饬政治。官吏廉明。百姓畏威怀德。此一二匪类、何难消弭。全在封疆大吏、相机而行、实心任事也　　

○庚申。正红旗满洲都统图思海、缘事革职。以镇国公德普、为正红旗满洲都统　　

○辛酉。上诣寿皇殿行礼　　

○谕八旗大臣等。嗣后凡查富户、将从外任丁忧、及无罪致仕回京者。永远免其行查　　

○升一等侍卫宗室申穆德、为镶红旗满洲副都统　　

○直隶巡抚李维钧摺奏。保定郡城、天降瑞雪。奉上谕。冬令之雪、消蝗润麦。洵称瑞应。我君臣惟互相曰□助勉、以恭迓天庥。不因瑞雪及时遂尔逸豫怠忽。则一诚上格、自必永承彼苍之垂佑耳　　

