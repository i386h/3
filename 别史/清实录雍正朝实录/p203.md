<!-- { "loadSidebar": true } -->
○谕内阁。从来天人感应之理。捷于影响。凡地方水旱灾祲。皆由人事乖舛之所致。或朝廷政事有所阙失。督抚有司不得其人。或一郡一邑之中、人心诈伪。风俗浇漓。又或有一二大奸巨恶之徒、灭弃伦常。阴怀悖逆。皆足以干天和而召灾异。数年以来。朕以此理晓谕内外臣工、及万方黎庶者、不啻三令五申矣。乃湖南地方、连岁屡遭荒歉。朕以彼地之人事推之。如奸民谢录正等、逞凶肆恶。潜蓄邪谋。又有大逆之曾静、张熙等、灭绝天良。性同枭獍。地方有此等逆天悖理之人。以致旱涝不时。民人困厄。虽朝廷之政教频施。有司之职业无忝。安能代凶恶顽民、祈祷天恩。而宽其谴责乎。楚风愚悍。自昔为然。朕念率土之人。皆吾赤子。同归于善。甚切殷怀。著照浙江福建之例。设观风整俗使一员。观谕化导之。御史李徽、著补授都察院佥都御史。为湖南观风整俗使　　

○谕户部。钱为国宝。固贵流通以利民。然必权衡轻重。使得其平。方能便民用、而无囤积私销之弊。近闻马兰峪地方、奉天直隶数府、钱价过贱。民间贸易。物价必致亏损。且恐奸弊。从此而生。著该督、及奉天府府尹、严饬地方官。通行晓谕。嗣后钱价。每银一两。止许换大制钱一千文。并著该部行文各省督抚。转饬各地方。每银一两。所换制钱。不得过一千文。俾民用便利。而国宝流通。以为经久平准之定则　　

○吏部议覆、广西巡抚金鉷疏言、南宁府属隆安县新宁州。向系调缺。比来人民稠密。烟瘴全消。请将该州县正杂等官、归部铨选。其沿边之南宁庆远等处。所有知府、同知、通判、知州、知县、二十三缺。又新设之庆远府同知一缺。俱请归入调缺题补五年俸满即升。应如所请。又称沿边二十三缺内。有太平府通判、泗城府知府、同知、西隆州知州、西林县知县等五缺。皆地处极边。水土最为恶劣。请改为三年俸满即升。推升之后。果于风土熟悉人地相宜。再留三年。照升衔升用。查太平等缺。既地处极边。宜加体恤。未便令其久留。应将所请再留三年之处。无庸议。得上□日、金鉷请将太平府通判等缺俸满推升之员。再留三年。照升衔升用。该抚身在地方。必有所见。部议、水土恶劣。不便久留。虽据情理而言。但推升之员。既已熟悉风土。非初到者可比。或其人情愿再留。以图上进。亦未可定。惟是再留三年之后。果能称职。或格外加恩。或令该督抚、于本省要缺、保题优升。以示奖励。著该部另议具奏。寻议、太平府通判等五缺。应令该督抚于内地各官内、拣选调补。三年俸满。准以应升之缺升用。若该员情愿再留效力。或本省一时难得熟练之员。俱准据实具题。以升衔再留三年。果能称职。准照升衔升用。从之　　

○川陕总督岳钟琪疏言、沙州招徕户民。所给牛骡。倒毙二百余只。据乡约户民等呈称、沐恩赏给衣粮田舍。安居乐业。此项倒毙牛骡。情愿公帮买补。得上

□日、沙州招徕户民。安集伊始。即知姻睦乡里、有无共济之义。甚属可嘉。但此情愿帮补之人。俱系无业穷民。甫经耕获。未必即有余力。可以济助乡邻。著动支甘省藩库正项钱粮。每牛骡一头。给银八两。令本户照数买补。此因伊等敦睦尚义。朕心嘉悦。是以特加格外之恩。著该督、即饬该管官、按户查明散给。俾得均沾实惠。并宣谕上□日、奖励之　　

○丙申。春分。朝日于东郊。遣康亲王崇安行礼　　

○谕内阁。朕于兴修阙里文庙一事。尽诚尽敬颁发国帑。务令规模宏壮。坚固辉煌。计日告竣。雍正三年六月。即敕令原任巡抚陈世倌、领帑兴工。遴员修造。拳拳委托。至再至三。嗣于塞楞额接任之时。又复谆谆训谕。岂料陈世倌委用不得其人。既己耽误于前。而塞楞额又复因循怠玩于后。以致工程迟滞。久未告成。昨己特遣通政使留保前往。协同署抚岳浚督催。令在事人员。殚心竭力。迅速竣事。陈世倌、著速赴东省。尽心办理。以赎前愆。此次修理文庙工程。务期巍焕崇闳。坚致壮丽。纤悉完备。灿然一新。傥旧制之外。有应行添设者。有应加修整者。俱著估计奏闻。添发帑银。葺理丹艧。工成之日。朕当亲往瞻谒。以展尊礼先师至诚至敬之意　　

○免江西安仁县、雍正六年。分旱灾额赋有差　　

○丁酉。升都察院左佥都御史徐湛恩、为额外内阁学士。仍协理河南山东河工事务　　

○戊戌。谕内阁。各省关口。开放船只。向例有部颁号簿。以便稽查。兹闻各关另设私簿徵收。报部时、始将号簿挨日填造。其意以船只往来多寡不齐。不能逐日有徵收之数目。是以匀派填造。如此、则簿内数目。与商船过税串票。毫不相符。殊非政体。且凡事据实则可以无弊。作伪则弊窦丛生。嗣后各关、于部颁号簿。务须据实填写。如无船只过税之日。亦即注明。傥仍蹈前辙。定行严加议处。该部亦不得混行指驳。致滋弊端　　

○调刑部右侍郎彭维新、为吏部右侍郎工部右侍郎王承烈、为刑部右侍郎。以漕运总督张大有、为工部右侍郎。都察院左副都御史性桂、为漕运总督　　

○兵部议覆、署两江总督范时绎疏言、江南为九省通衢。差使既多。兼之地方卑湿。马匹易于倒毙。请嗣后江以南各驿。每马十匹。许其倒毙三匹。限一月买补。江以北各驿。每马十匹。许倒毙二匹。限半月买补。永著为例。应如所请。从之　　

○以故一等精奇尼哈番刘保住子常在、袭职　　

○以故二等精奇尼哈番祖俊亲弟祖奎之子祖云龙、袭职　　

○封图尔古特、固山贝子丹中、为为多罗贝勒　　

○己亥。上亲耕耤田。诣先农坛。致祭毕。更服。至耕所。仍行四推礼。毕。上御观耕台。命庄亲王允禄、怡亲王允祥、裕亲王广禄、行五推礼。吏部尚书公傅尔丹、户部左侍郎常德寿、礼部尚书石文焯、兵部尚书查弼纳、刑部尚书励廷仪、工部尚书公夸岱都察院左都御史三泰、通政使司右通政史在甲、大理寺卿傅德、行九推礼。各以次耕如仪。上御斋宫。顺天府官员率耆老农夫、行礼毕。至耕耤所。农夫终亩。王以下、各官行庆贺礼。赐茶。停止筵宴　　

○上诣恩佑寺行礼毕幸圆明园　　

○谕内阁。马兰泰之祖明安、原系兀鲁特部落贝勒。太祖高皇帝时。纳款归顺。在军中亦甚效力。建立功勋。授为二等伯。现今马兰泰承袭。朕念明安当年劳绩。格外施恩。著封为一等侯。令马兰泰承袭。世袭罔替　　

○又谕。本朝施恩功臣。锡以世职。俾其承袭罔替者。特以念其战功不忍绝其禋祀。使世世子孙。永沾恩泽也。但其中有因绝嗣、未经承袭者。朕甚悯焉。著怡亲王、尹泰、常寿、三泰、将从前建立功绩之大臣官员内。有绝嗣者。查其近宗。如无近宗。则查其远族并其亲戚。傥宗族亲戚全无。即于本旗内、查其可令为后者、袭职。再、太祖太宗时。因功所给之拜他喇布勒哈番以上等官。内有袭替几世者。不必概查。其世袭罔替者。悉行查明具奏　　

○又谕。据朝鲜国王奏称、伊国贼党谋逆。旋即败露。遣兵捕缉。丑类全获。已正典刑等语。朝鲜世效恭顺。受朝廷怙冒之德。伊国凶丑。即系干犯天讨之人。该国王先事觉察。不使漏网。从此境内无警。官民乂安。朕心深为嘉慰。兹因使臣回国。著于常赐外。加赐该国王、糚缎等四十疋。内府书籍四种。该国官员兵丁等、发奸捕贼。效力有功。亦属可嘉。著颁帑银一万两。交与该国王、分别赏给。务令均沾。以示朕旌赏之至意　　

○庚子。福建总督高其倬、疏请拣发人员。以备委用。得上□日、高其倬、向来不能教训属员。以致闽省吏治废弛。朕前令各省督抚、拣选州县官一员。咨送闽省。朕又拣选能员。陆续发往。乃高其倬于属员内悠忽瞻顾。积习未除。今又以知府同知缺出。补用乏人。题请拣发。现今史贻直奉差闽省。著会同高其倬、刘世明、将福建知府以下知县以上各员优劣。详加甄别。造册具奏。嗣后闽省有道府同知缺出。即可将优等之员。题请补授。其间朕或见有可用之人。亦当命往补用　　

○免甘肃武威县、兰州厅雍正六年分雹灾额赋有差　　

○厄鲁特郡王额驸车零旺布故遣官致祭　　

○辛丑。孝昭仁皇后忌辰。遣官祭景陵　　

○谕内阁。浙省为财赋重地。民力输将。朕所轸念。其旧欠钱粮。非不欲开恩豁免。祗以屡年未完之项。乃顽户之所拖欠。若以抗正供而沾膏泽。则顽民获利。而良善转未邀恩。非所以化导人心风俗也。今据性桂摺奏、浙省绅士庶民。咸能知朕教养之殷怀。感朕训诲之至意。踊跃完纳正赋。即此一事。可以见其感恩迁善之诚。朕实为浙省之士民风俗称庆。非重此数十万之国帑也。浙省向善之速。甚属可嘉。用沛鸿恩。将雍正七年额徵地丁屯饷钱粮。蠲免十分之二。共计六十万两。著李卫、转饬各属。恪遵奉行务使闾阎均沾实惠。并将朕加恩奖善之意。遍行宣谕。俾远乡僻壤。咸共知悉　　

○正红旗汉军都统高其佩、缘事革职。升镶红旗汉军副都统李杕、为正红旗汉军都统。正蓝旗蒙古副都统叶楚、缘事革职。调镶黄旗汉军副都统青保、为正蓝旗蒙古副都统。升镶白旗参领尚承恩、为镶黄旗汉军副都统　　

○壬寅。谕兵部。副都统马喇著留驻里塘。同鼐格、照看达赖喇嘛　　

○命盛京刑部侍郎王朝恩、兼管奉天府府尹事　　

○癸卯四川巡抚宪德摺奏、上年九月间。泸州里民。呈称军需米石。情愿捐助。不敢领受仓谷。臣见永宁建昌各路军粮。于不能马＜马犬＞舟载之处。俱派拨就近州县里民背运。负载奔驰。实属劳苦。而泸州里民。亦在派拨之内。是以不便再令捐输。未允其请。后据崇庆州里民具呈乐输。臣因崇庆未经派运故据情陈奏。今奉上□日蠲免该州一年额徵钱粮。鸿恩丕布。万姓欢腾。奉上谕朕前见崇庆州绅衿士民。好义急公。风俗淳厚。深为嘉悦。是以格外加恩。蠲正赋以示奖励。今据抚臣宪德陈奏、知泸州里民。曾经具呈在先。且泸民既有背运军饷之勤劳。又有乐助仓储之忱悃。虽抚臣未允所请。而民情之忠厚善良。实为罕见。著照崇庆州之例。将雍正七年额徵钱粮全行豁免。巡抚宪德、务体朕心。转饬该州恪遵奉行。使闾阎均沾实惠。傥谕上□日颁到之日。有已徵在官者。准其抵算庚戌年额赋　　

○旌表江南烈女。长洲县宋启业聘妻吴氏、武进县瞿元春聘妻董氏、歙县江承增聘妻徐氏、宿州张作栋聘妻周氏、俱未婚夫殒。矢志捐躯。各给银建坊。入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之七十八



