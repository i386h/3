<!-- { "loadSidebar": true } -->
○兵部议覆。四川总督黄廷桂疏言、三渡河新辟苗疆。地方辽阔。请于河西之七儿堡。添设参将一员。守备二员。千总四员。把总八员。马步兵一千二百名。酌量分驻庙顶磋多等处。以资防范。河东之瓦尾虚郎二处。各设都司一员。千总一员。把总二员。马步兵四百名。酌量分驻黑＜石曹＞山白宿凹等处。以资防范。再移宁远府厂务同知。驻劄七儿堡。添设冕宁县。县丞一员。驻劄瓦尾。专理苗疆事宜。应如所请。从之　　

○刑部题。河南郏县烈妇、刘柱妻吴氏。拒奸不从。守贞被害。应请旌表。查刘柱、系优人。伊妻吴氏。节烈可嘉。例应给银建坊。停其入祠致祭。从之　　

○乙亥。署镶红旗汉军副都统马世佐、缘事革职。以正黄旗护军参领音布、署镶红旗汉军副都统　　

○署云贵广西总督高其倬题。广西江州土知州黄锡璋、病故无嗣。请以其庶兄黄锡圭承袭。下部知之　　

○予阵亡吏部右侍郎兼正红旗满洲副都统舒楞额、祭葬如例　　

○丙子。谕办理军机大臣等。闻顺承亲王赏赉此次效力兵丁。将在克尔森齐老地方。交战获伤、及因患病马疲。未至厄尔得尼招地方之兵丁。俱不准给赏。以已经交战之人。不沾赏赉。殊未均平。著行文顺承亲王、查明给赏。以示鼓励　　

○又谕。据大学士鄂尔泰等奏请、将驻劄呼伦贝尔地方索伦巴尔虎兵三千名内。调拨二千名。前往察罕叟尔军营。其军营现在所有残疾兵丁、应行减退等语。著照鄂尔泰等所请。于呼伦贝尔兵内、挑选二千名。著黑龙江将军卓尔海、带领前往军营。卓尔海到军营后。再回任所。其料理兵丁起程。选派官员管辖。应于何日起程之处。著卓尔海酌量议奏。其余兵一千名。著博第达巴哈统领。照管伊等游牧妻子产业。黑龙江将军印务。著奉天将军那苏图、驰驿前往署理。奉天将军印务。著尚书海寿、驰驿前往署理。刑部尚书事务。著公庆复署理海寿到盛京后。那苏图再往齐齐哈尔、俟卓尔海自军营回任之日。那苏图、海寿、各回任所　　

○丁丑。添设两广盐运使司运判一员。驻广东合浦县石康地方。移广东顺德县县丞。驻容奇乡。从广东总督鄂弥达请也　　

○戊寅。添设太常寺赞礼郎八员。从太常寺少卿雅尔呼达请也　　

○命制帐房五千架。皮袄二万领。皮帽二万顶。带二万条。赏给北路军营兵丁　　

○旌表江苏兴化县烈妇、丁人彦妻唐氏。拒奸不从。投缳殒命。给银建坊。入祠致祭如例　　

○己卯。谕内阁。朕览本朝人刊写书籍。凡遇胡虏夷狄等字。每作空白。又或改易形声。如以夷为彝。以虏为卤之类。殊不可解。揣其意、盖为本朝忌讳。避之以明其敬慎。不知此固背理犯义、不敬之甚者也。夫中外者、地所画之境也。上下者、天所定之分也。我朝肇基东海之滨。统一诸国。君临天下。所承之统、尧舜以来中外一家之统也。所用之人、大小文武。中外一家之人也。所行之政、礼乐征伐。中外一家之政也。内而直隶各省臣民。外而蒙古极边诸部落。以及海澨山陬。梯航纳贡。异域遐方。莫不尊亲。奉以为主。乃复追溯开创帝业之地目为外夷。以为宜讳于文字之间。是徒辨地境之中外。而竟忘天分之上下。不且背谬已极哉。孟子曰。舜、东夷之人也。文王、西夷之人也。舜、古之圣帝。而孟子以为夷。文王、周室受命之祖。孟子为周之臣子。亦以文王为夷。然则夷之字样。不过方域之名。自古圣贤。不以为讳也。至以虏之一字。加之本朝。尤为错谬。汉书注曰。生得曰虏。谓生得其人、以索贯而拘之也。敌国分隔。互相訿诋。北人以南为岛夷。南人以北为索虏。汉唐宋元明、边烽不息。每于不能臣服之国。指之为卢。我满洲居东海之滨。若言东夷之人则可。今普天之下。率土皆臣。虽穷边远徼。我朝犹不忍以虏视之。惟准噶尔背天逆命。自弃于王化之外。或可呼之为胡虏耳。总之帝王之承天御宇。中外一家。上下一体。君父臣子之分定于天。尊亲忠孝之情根于性。未闻臣子之于君父。合体同心。犹可以丝毫形迹相岐视者也。我朝正位建极。百年于兹。列圣相承。功德隆盛。世祖章皇帝入抚中夏。救斯民于水火。而登之衽席。仁心仁政。洋溢中国。圣祖仁章帝临御六十余年。深仁厚泽。沦肌浃髓。中国之圣主。自尧舜以来、能伦比者有几。朕以凉德、缵承统绪。勤求治理。勉效祖考。虽未能跂及万一。然十载之秉公矢诚。朗如天日。满汉蒙古。并无岐视。此心久为臣民所共晓。夫满汉名色。犹直省之各有籍贯。并非中外之分别也。若昧于君臣之义。不体列圣抚育中外。廓然大公之盛心。犹泥满汉之形迹。于文艺纪载间。删改夷虏诸字。以避忌讳。将以此为臣子之尊敬君父乎。不知即此一念。已犯大不敬之罪矣。嗣后临文作字、及刊刻书籍。如仍蹈前辙。将此等字样、空白及更换者。照大不敬律治罪。各省该督抚学政有司。钦遵张揭告示。穷乡僻壤。咸使闻知。其从前书籍。若一概责令填补更换。恐卷帙繁多。或有遗漏。而不肖官吏、遂借不遵功令之名。致滋扰累。著一并晓谕。有情愿填补更换者。听其自为之　　

○礼部议覆。本部右侍郎今升尚书吴襄条奏。会试外帘官。受卷、弥封、誊录、对读四所。共用二十二员。设官太多。请照顺天乡试。用十六员。已足办理。又督门官、乡试用千把二员。会试亦请照例。不必派用部员。致妨部务。应如所请。从之　　

○庚辰。谕办理军机大臣等。家选兵丁、前往军营之时。朕降恩上□日。凯旋之日、将伊等妻子。俱令出本主之家。编为另户。但各路军营从征人内。亦有分档开户之人、充当领催披甲者。伊等久在军营。辛苦效力。甚属可悯。著各路军营将军大臣等。将效力行走好者。以伊等姓名注册。俟大兵凯旋之日。亦照家选兵丁例、编为另户　　

○以吏部左侍郎任兰枝、礼部右侍郎邓钟岳、为一统志总裁官　　

○授一甲进士陈倓、为翰林院修撰。田志勤、沈文镐、为翰林院编修　　

○予故福建漳州总兵官初有德、祭葬如例　　

大清世宗敬天昌运建中表正文武英明宽仁信毅大孝至诚宪皇帝实录卷之一百三十



大清世宗敬天昌运建中表正文武英明宽仁信毅大孝至诚宪皇帝实录卷之一百三十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。五月。辛巳朔。谕内阁。部院衙门销算钱粮事件。俱出书办之手。章京笔帖式内。通晓算法者少。即奸吏作弊。亦不能清查。算法乃六艺之一。各部院笔帖式、办事之暇。有情愿学习者。令其学习。俟三年后。候朕考试。再、官学生候补笔帖式。俱令其学习。有情愿考试者。亦准其考试。优者、朕施恩另用　　

○壬午。谕翰林院。选拔庶常。原以作养人材。今科进士陈倓、田志勤、沈文镐、已经授职。二甲第一名张若霭。著授为编修。张映辰、吴祖修、张湄、赵瓒、鄂容安、雷鋐、朱桓、朱泮功、鄂伦、周正峰、储晋观、陈大受、董邦达、姚孔鋠、张为仪、阮学浚、范从律、张瑗、陆嘉頴、汪师韩、徐梁栋、夏廷芝、吴学瀚、许集、肇敏、沈景澜、朱续晫、张映斗、时钧辙、王锡璋、曾丰、杨二酉、陈仁、王检、梁文山、焦以敬、程钟彦、双庆、赖翰颙、罗源汉、王文充、李修卿、查锡韩、冯元钦、李天秀、刘孔昭、刘学祖、邱玖华、唐进贤、张宗说、介福、沈齐礼、赫成峨、吴士功、王芥园、杜谧、刘元炳、胡定、张兰清、于开泰、杨琨、傅为詝、饶鸣镐、辛昌五、聂位中、陈中荣、王以昌、宋楠、六十八员。俱改为庶吉士。分别清汉书教习　　

○调刑部左侍郎托时、为工部右侍郎。升太仆寺卿盛安、为刑部左侍郎　　

○癸未。孝诚仁皇后忌辰。遣官祭景陵　　

○谕翰林院。教习庶吉士。所以造就人材。使之沉潜经籍。涵泳艺林。可以典制诰之文、鸣国家之盛也。从前庶吉士、皆就翰林院读书。教习大臣。不时策励。是以身心约束。学殖易增。馆阁之间、蔚然称盛。朕意今科选拔庶常。仍令在衙门读书。俾教习诸臣、得以朝夕训课。兼厚给廪饩。资其膏火。庶几枕经葄史。文藻可观。克称词臣珥笔之职。其应查照前例。及如何加与廪给之处。著酌议奏闻　　

○甲申。谕内阁。翰林院编修张若霭、庶吉士鄂容安、鄂伦、俱著在办理军机处行走　　

○署云贵广西总督高其倬疏报。普思逆贼刀兴国等。勾结夷众。叛逆不法。臣飞檄提臣蔡成贵、总兵官董芳、杨国华等。统领官兵。四面攻巢□刀。贼首刀兴国、及附逆之土目杨昌禄、李世藩等。皆经擒斩枭示。计前后擒获要犯、并贼眷共五百余名。斩杀逆贼三十六百余名。招出投诚男妇四万二千六百余名。此外未获逆贼。据险负固。现饬总兵官董芳、穷搜严巢□刀。务尽根株。其各路奋勇杀贼。及阵亡带伤官兵。俟查明造册送部。得上□日、此次效力之官弁兵丁。著分别议叙赏赉。其阵亡带伤者。著照例加恩　　

○丁亥。谕户部。山东通省。近报甘雨沾足。但从前有得雨稍迟之州县。今年二麦歉收。民力未免拮据。钱粮输纳。承办维难。朕心轸念。尔部即行文该督抚。得雨稍迟之州县卫所。应徵新旧钱粮。缓至秋成之后。再行开徵。以示朕体恤闾阎之至意　　

○调江南安徽按察使孙诏、为江西按察使司按察使。以光禄寺少卿刘吴龙、为江南安徽按察使司按察使　　

○加山西固关参将吴正副将衔、署直隶天津总兵官　　

○戊子。升鸿胪寺少卿素著、为太仆寺卿　　

