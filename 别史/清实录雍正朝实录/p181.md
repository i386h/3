<!-- { "loadSidebar": true } -->
○予告大学士田从典、行至良乡县病故。遗疏奏闻。得上□日。田从典、才品优长。老成练达。端方公直。恪慎恭谨。自办理部务、以及简任纶扉。实心宣力。勤劳懋著。屡以老病乞休。情词恳切。朕因允其所请。加太子太师衔、以原官致仕。赐以帑金、驰驿回籍。冀其颐养康健。于一二年后。再来京陛见。以慰朕眷念老臣之意。忽闻患病溘逝。朕心深为轸悼。遣散秩大臣一员。三旗侍卫六员。往奠茶酒。并念伊子年齿尚幼。无办理事务之人。遣内阁汉学士一员。满洲侍读学士一员。前往办理。地方官酌量委员、沿途照看。送至原籍。其应得恤典。著察例具奏。伊子年幼家居。著山西巡抚传谕该地方官。时加照看。新旧接任之员。俱将此上□日传知。通行遵奉。前朕赐田从典匾额对联。可暂于巡抚衙门收贮。俟谕祭之时。于两司中令一人赍往颁赐　　

○壬寅。谕内阁。钱粮之加耗羡。原非应有之项。朕勤求治理。爱养黎民。本欲将此项悉行禁革。而博采舆论留心体访。凡为州县地方官实有万不得已公私两项之用度。若全革耗羡。其势必不可行。为有司者。果能减轻收纳。不苛取于民。在民亦所乐从。此耗羡所以未尽裁革之故也。州县既有耗羡。而上司官员无以养廉。势不得不收州县之馈送。是上司冒贪赃之罪。以为日用之资。在谨慎小心者。则畏惧而不敢行。必至过于窘迫。而贪取滥用者。又因无所限制。借规礼之名。恣意横索。弊端种种。州县公私之用。既有不敷。必致加派巧取。为害于民。况上司既收属员之规礼。则必有瞻顾回护之处。而下属反得操上司之短长。于察吏之道。大有关系。所以雍正二年间、山西巡抚诺岷、请以通省耗羡。提解存公。将阖省公事之费。及上司下属养廉之需。咸取于此。上不误公。下不累民。无偏多偏少之弊。无苛索横徵之扰。实通权达变之善策。朕是以降上

□日允行。此提解火耗之所由来也。向来山西亏空甚多。国帑久虚。不能弥补。从前抚臣、多请将亏空之员。革职留任。以为弥补之计。夫以不肖之徒。令其留任还帑。是以亏空为护官之符。不但无益于国计。亦且有害于民生。而德音在任。又借弥补亏空之名。提火耗以肥私槖。及诺岷接任。洁已奉公。实心办理。将亏空劣员。悉行参革。州县火耗严行裁减。而酌留羡余。以补无著之亏空。既不累及于闾阎。而有司亦免参罚。又为官员定养廉之资。为公事留办理之费。诺岷此举。于国计民生、上下公私、均有裨益。然伊当始行之时。不但晋省属员怨望。而内外臣工。皆有异词。朕彼时降上

□日曰。此事惟如诺岷之督抚、方能行之耳。盖朕之意。原听各省督抚自为之。而至于不能行之督抚。不便行之地方。则朕并未强之使行也。诺岷举行之后。随有数省仿傚其意。提解十分中二三。以备公用。亦以地方公务繁多。若不预为计画。则一时需费。仍至累及小民。然此亦皆督抚自行奏请者。非由朕谕也。伊都立接诺岷之任。曾奏称山西亏空。渐次清楚。将来耗羡。便可充饷。朕严切训饬曰。本地之羡余。只应作本地之用度。若归公充饷。断无是理。且恐相沿日久。遂成公项。不肖官员。竟有重复徵收之事矣。田文镜亦曾奏称、豫省亏空。弥补己清。火耗尚有赢余等语。朕批示之曰。此项耗羡。原系豫省官民之物。假使果有赢余。则当增添官员养廉之资。使其用度宽裕。傥再有赢余。则当再减民间火耗之数。使其储蓄充盈。盖朕之准其提解耗羡者。原是爱养官民之苦心。若以支给地方公用之外。尚有余资。即准收作公项。朕必不为也。前陈时夏亦具奏、欲行提解耗羡之法。因其有分别地方有无多寡之语。朕谕之曰政令之行。必须各属一体。方得均平若有所分别。便可高下其手易滋弊端。谕上□日如此。闻陈时夏向人云。奉上□日令全提耗羡。此乃陈时夏自行奏请之事。而以其名归之于朕。朕不受也。今魏廷珍又效法之。以上江提解火耗之事。具摺陈奏。恐外人不知。亦以为出自朕意。故特颁此上□日。明白晓谕。盖提解火耗之举。若行之果善。亦督抚分内之事。不得居功。傥行之不善。实足为伊身家性命之患。无所逃罪。总在伊等自行度量。其愿行者。朕不拒阻。其不愿者。朕亦不强也　　

○癸卯。吏部尚书福敏、缘事革职。升都察院左都御史查郎阿、为吏部尚书。兵部右侍郎三泰、为都察院左都御史。仍兼理礼部太常寺事务　　

○以议政大臣公傅尔丹、署吏部尚书　　

○乙巳。谕吏部。据浙江总督李卫奏称、候补知县李弘汧、先经委署余杭县试用。才具尚属有余。续经改署桐庐县事。办事颇知黾勉。今因患病。相应勒令休致。夫平常无能之员。因患病休致。固不足惜。若系可以办事之员。因一时患病。遂令休致。放废终身。岂不可惜。况今己有外官病痊起用原缺之例。嗣后道府州县等官。除实在老病、不能供职外。其有一时患病、而平日居官尚好。于地方有益者。著该督抚酌量奏闻。解任

给假调理。俟病愈之后。仍复补用。如此、则人才不致弃置。而事务亦不致废弛矣　　

○调兵部尚书副总河嵇曾筠、为吏部尚书。仍办理副总河事。户部右侍郎何世璂、为吏部右侍郎　　

○吏部议覆。浙江总督李卫疏奏、遵上□日拣选举人。题补教职。今选何玉机等九十员。分别科分名次。遇缺咨部补用。岁底汇题。应如所请。得上□日。教职虽非州县可比。亦系职守官员。无咨部补用、年终始行汇题之理嗣后补用教职人员。著每月一次具题永著为例　　

○科尔沁辅国公萨麻迪故。遣官致祭　　

○丙午。湖北布政使黄焜、缘事革职。调直隶布政使徐鼎为湖北布政使司布政使。升山东按察使杨绍、为直隶布政使司布政使　　

○调署陕西西大通总兵官湖广提督冯允中署陕西西宁总兵官。仍兼署西大通总兵官印务　　

○户部议覆。山西巡抚觉罗石麟疏言山西之蔚州、与直隶之蔚县界址交错。应俱归直隶宣化府管辖。广昌县与蔚县县治村庄俱相交错。而蔚县向设广昌巡检一员。止经管广德一里。请将广德地方、归并广昌。仍隶山西大同府管辖。其巡检缺可以裁汰。至广昌守备向系宣化蔚州路管辖今应专属山西灵邱路参将管辖。均应如所请。从之　　

○丁未。谕内阁。凡办理府州县事务。若得曾经出仕谙练之人。于地方实有裨益。朕爱惜人才。于罢斥之员。常降上□日调来引见。以观其才具之优劣。不忍令其弃置。今思从前因公挂误之员。其中未必无才守可观者。著吏部行文各省。凡知府、同知、通判、知州、知县任内。除大计特疏纠参外。其因公挂误降革者。该员曾经居官五年。而离任之后。交代清楚。无钱粮案件未清之处。准本人亲赴吏部具呈。吏部不拘人数。即行奏闻。考试履历。带领引见。候朕酌量起用。起用之后。若有贪婪不法。再经参出。必严加治罪。傥系平庸无能。或行止不端之人。妄自陈请。希图侥幸者。亦难逃朕之鉴察　　

○工部议覆。山东巡抚塞楞额疏言、安山湖堤内、无地穷民。查明共四百五十九户捕鱼为业之湖民。共七十五名。应遵上□日动用本省耗羡银两。于堤旁搭盖房屋。设置船只。分给各民俾得安居乐业。应如所请。从之　　

○戊申。以正白旗满洲副都统戴豪署正蓝旗护军统领　　

○己酉。谕内阁。据礼部侍郎钱以垲疏奏、伊祖钱楞、于顺治年间以委署知县、尽节殉难。恳请恩恤。著该部查明议奏。寻议、顺治九年。福建巡抚张学圣、将沙县令董潾等五员殉难缘由。题请赐恤。因署将乐县知县钱楞、系委署之员。照例未经议恤。今该侍郎钱以垲、既称伊祖钱楞、随征入闽。与董潾等四员。同时殉难。应将钱楞追赠福建按察使司佥事。荫一子入监读书。照加赠品级。给与祭葬。从之　　

○庚戌。户部议覆。浙江总督兼理两浙盐课事务李卫疏言、江南苏松常镇四府。民间食盐。定例行销浙引。至京口一带地方。接壤两淮。仅隔一江。私贩易于偷渡。是以从前镇江闸口。责成文武各员。盘验搜查。但日久法弛。以致私贩潜滋。浙盐壅滞。请交江常镇道、就近管理。督同镇江府海防同知、京口将军标下副将、镇江城守参将、轮流分班经管。不论粮艘兵船差船。如有夹带私盐。许即严拏。其水陆一切私盐。并令查拏。傥有疎纵失察。照例纠参。仍严禁官弁兵役、毋得勒掯商民。需索进闸使费。傥该道员不能实力整顿。该督即行指参。照例议处。应如所请。得上□日。依议。盘查私盐。著该管官员实力奉行。并令江南巡察御史。不时访察　　

大清世宗敬天昌运建中表正文武英明宽仁信毅大孝至诚宪皇帝实录卷之六十八



大清世宗敬天昌运建中表正文武英明宽仁信毅大孝至诚宪皇帝实录卷之六十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正六年。戊申。五月。辛亥朔。授裕亲王广禄姊、为县君。壻罗卜藏、为固山额驸　　

○壬子。下嫁镶红旗和硕额驸伊伦奇之郡主故。遣官致祭　　

○癸丑。孝诚仁皇后忌辰。遣官祭景陵　　

○升广西布政使郭鉷、为广西巡抚。广西按察使张元怀、为广西布政使司布政使。山西冀宁道常安、为广西按察吏司按察使　　

○湖广永州总兵官杨国相、缘事革职。调浙江温州总兵官边士伟、为湖广永州总兵官。江南狼山总兵官郭祺、患病解任。调浙江处州总兵官王安国、为江南狼山总兵官。福建金门总兵官冉起凤、为浙江处州总兵官。升浙江杭州副将李灿、为浙江温州总兵官。浙江瑞安副将许良彬、为福建金门总兵官　　

○甲寅。旌表福建长汀县烈妇。陈广发妻熊氏、遇暴不污。被刃殒命。给银建坊。入祠致祭如例　　

