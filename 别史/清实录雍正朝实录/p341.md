<!-- { "loadSidebar": true } -->
○谕办理军机大臣等。据大将军平郡王奏称、塔尔马善等进巢□刀。行至额尔齐斯河地方。见逆贼人众牲畜。尽行收去。遂领兵暂回。所有懦怯不行速进情由。已经移咨饬行等语。朕思我军进袭之处。逆贼既已探知。先行移避。即令深入于事何益。平郡王移咨饬行。殊为过当。军行纪律甚严。若以大将军所谕。而塔尔马善等、竟不遵行。固属未便。傥勉强前进。而掳掠并无所得。方今春令、马匹疲瘦。口粮无几。甚为堪虞。断不得以轻忽贻误。今王之大营。现驻迤东。离行军之处甚远。一切军机。所关綦重。额驸策凌、身在彼地。我军情形。逆贼虚实。知之必悉。嗣后凡调拨进退之处。系策凌承办事件。俱听伊总理。著密行知照平郡王、及额驸策凌　　

○癸酉。理藩院议奏、喀尔喀扎萨克贝勒诺尔布班第、不能约束属人。以致抢夺粮石牲畜。应行议处。今已经病故。将其贝勒爵降二等。令伊孙旺扎尔承袭为扎萨克镇国公。从之　　

○移江苏宝山县主簿、驻高桥。上海县县丞、驻黄家湾。华亭县县丞、驻曹泾。就近管理塘工。从升任江苏巡抚乔世臣请也　　

○贵州巡抚元展成疏报、铜仁府界、坡东坡西苗民一百六十寨。向化输诚。愿纳粮赋。下部知之　　

○恩赏阿禄科尔沁贝勒达克丹等十旗贫乏人等银两　　

○旌表四川烈妇、建武营故兵权世魁妻王氏。夫亡殉节。托孤自缢。给银建坊、入祠致祭如例　　

○甲戌。总督仓场侍郎兆华、缘事降调。升内阁学士署大理寺卿宗室塞尔赫、为总督仓场侍郎　　

○驻劄西藏镶黄旗满洲都统青保、大理寺卿苗寿、缘事革职。以散秩大臣伯阿尔逊、镶白旗蒙古副都统那苏泰、前往西藏。办理事务　　

○办理军机大臣等议奏、据定边大将军平郡王奏称、署喀尔喀副将军印务贝子阿努里、因患病不能办事。请遣回游牧处调治。额驸策凌之子台吉成滚扎布、明白谙练。阿努里员缺、请令暂行署理。应如所奏。从之　　

○旌表正黄旗汉军烈妇、江西广信府故千总祖松林妻尚氏。夫亡投缳。从容殉节。给银建坊、入祠致祭如例　　

○乙亥。以镶白旗护军参领卢保、署本旗蒙古副都统　　

○授故辅国将军察尔岱子诺尔博、为奉国将军　　

○丙子。予故礼部左侍郎舒喜、祭一次　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十



大清世宗敬天昌运建中表正文武英明宽仁信毅大孝至诚宪皇帝实录卷之一百四十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。三月。丁丑朔。谕内阁。范时绎、由旗员历任内外显职。朕念其为勋臣之后。逾格加恩。实冀其追思伊祖。为国家竭忠宣力。绍述家声。岂料伊在江南任内。居心诈伪。办事瞻徇。吏治官方。毫无整饬。盐枭巨盗。纵令远扬。甚至与奸宄不法之徒。私相往来。曲为袒护。情弊败露。朕犹谅其愚昧而保全之。复用为北河总督。予以自新之路。乃当伏汛危险之时。袖手旁观。将国计民生。视同膜外。朕知其不可外用。降上□日切责。撤回京师。仍念范氏子孙。现为大员者甚少。范时绎屡经获罪之后。定感朕三宥之恩。痛自奋励。以图后效。因仍用为工部尚书。兼管兵部事务。今复将一切部务。巧于推诿。玩愒性成。全不实心效力。是朕屡加特恩而不知感。伊屡获重罪而不知愧。诚可谓下愚不移。非寻常疎忽之咎可比。范时绎、著革退尚书职任。以为负恩溺职者戒　　

○以镶蓝旗护军参领法保、署镶黄旗汉军副都统。镶红旗参领伊兰泰、署本旗蒙古副都统　　

○戊寅。清明节。上诣恩佑寺行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○大学士等议覆杭州副都统隆昇疏奏。浙江海塘工程。奉上□日命臣总理。查得河庄等山之东首。旧有南港河一道。舟楫可通。今西首沙淤者、仅一十五里。挑挖甚易。所费亦轻。据旗员兵丁等、踊跃争先。情愿效力。理合奏闻等语。应如所请。令隆昇酌量募夫。施工开挖。无庸资藉驻防兵力可也。从之　　

○己卯。办理军机大臣等遵上□日议奏。据署宁远大将军查郎阿、疏参江宁副都统阿克山、荆州副都统观音保、玩愒性成。罔知法纪。所管马匹。陆续倒毙走失。几及十分之八。业经三令五申。皆置不问。明系有心玩误等语。查马匹乃军行第一急需。该副都统等、于去年出口时。各领膘力壮健之马。值青草发生之时。而塔尔那沁、又水草敷腴之地。乃敢漫不经心。以致亏损如此众多。应按律治罪。再观音保、从前领兵赴陕。道经豫省。即纵兵践踏田禾。自陕赴肃。违例多支料豆。出口之后。不能约束兵丁。一任迷失无踪。今又将马匹倒毙走失。所存无几。视军令为儿戏。尤属可恶。应即行正法。以儆将来。阿克山、亦应拟斩监候秋后处决。得上□日、观音保、著即在军营正法。阿克山、依拟应斩。著在巴尔库尔城内通衢枷号。秋后处决　　

○刑部议覆广东按察使张渠疏言、直省窃盗之案。宜分别。夥党之多寡。并有无执持器械。以定情罪。请嗣后、三人以下。手持兵器行窃者。虽不得财。即杖六十、徒一年。得财一两以下。递加一等。至满贯论绞。其中有不持兵器者。仍照本律科断。四人以上。虽不得财。亦无器械。为首者徒一年。为从者各杖一百。得财一两以下。以次递加。为首者发边卫充军。为从者流三千里。若夥众至六人以上。不论曾否得财。首从并徒三年。计赃重于徒三年者。为首者流三千里。为从者各减一等。赃至满贯。为首者绞。为从者发边卫充军。至十人以上。不分首从、并发边远充军。赃满贯者仍绞。再、窃盗至十人以上。地方官有疎防讳匿等案。俱照强盗例处分。应如所请。从之　　

○移福建漳州镇标左营守备一员。把总一员。兵一百名。驻南胜。从福建总督郝玉麟请也　　

○辛巳。命江西巡抚常安、进京陛见　　

○兵部议覆去贵广西总督尹继善、疏奏黔省九股新辟苗疆善后事宜八款。一、台拱旧营。地基窄狭。请改建于欧家寨地方。以收形势之胜。一、九股地方辽阔。前议驻兵一千。尚觉单弱。请再添兵二千。将台拱营改为一镇。移清江镇总兵官驻劄。置中左右三营。设游击三员。守备三员。千总六员。把总十二员。酌量分驻下秉稿贡等处。以通镇远声势。清江请改为一协。设副将一员。统率原设左右两营官兵。一、台拱既议设镇。请将清江同知。移驻其地。清江既议改协。请于镇远府添设理苗通判一员。驻劄清江。抚戢苗夷。其天柱县县丞。应行裁汰。添设施秉县主簿一员。分驻台拱。以备同知任使。一、台供粮运紧要。查欧家寨前。有河一道。可以直通下秉。请委员确估。速加疏浚。以利挽输。一、台拱增驻之兵。若新募充补。技艺生疎。请于各镇协营兵内、择其精壮熟练者。抽拨充补。以资缓急。一、从前焚巢□刀各寨。不无逃匿山箐之人。请将现在抛荒之田。遍行晓谕。令其复安故业。一、九股地方。虽增设官兵。多方化导。猝难收效。请将苗寨界址清查。于旧有头目内、择其良善老诚者。按寨大小。酌定乡约保长甲长。令其管约稽查。一、古州清江。地界相连。中多险峻。应于适中郎硐地方。分设塘汛。并令文武官弁。巡行化诲。均应如所请。从之　　

○礼部右侍郎史在甲、以病乞休。允之　　

○调贵州清江总兵官卜万年、为贵州台拱总兵官　　

○壬午。调盛京户部侍郎葛森、为刑部右侍郎。升署太仆寺卿官保、为盛京户部侍郎　　

○免直隶沧州、兴国等十四州县盐场灶地、雍正十一年分水灾额课有差　　

○癸未。实授黄锡申、为广东左翼总兵官　　

○下嫁科尔沁扎萨克达尔汉亲王和硕额驸罗卜臧滚布之郡主故。遣官致祭　　

○甲申。上回宫　　

○乙酉。以翰林院侍读学士习寯、国子监司业王安国、俱充日讲起居注官　　

○丁亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命显亲王衍潢、庄亲王允禄、裕亲王广禄、行五推礼。吏部右侍郎阿山、户部尚书庆复、礼部尚书三泰、兵部右侍郎高起、刑部左侍郎盛安、工部左侍郎韩光基、都察院左佥都御史邵基、通政使司通政使佛保、大理寺少卿何宗韩、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官、行庆贺礼。赐茶。停止筵宴　　

○戊子。上幸圆明园　　

○辛卯。谕吏部。今日引见各部郎中。其中多有年老昏愦者。著传谕各部堂官。将满汉郎中员外内、有年老不能办事之人。秉公甄别。据实举出。该堂官带领引见　　

○以翰林院检讨色通额、充日讲起居注官。编修佟保、鄂敏、俱署日讲起居注官　　

○壬辰。户部议覆四川总督黄廷桂疏言、建昌府属儿斯瓦尾等堡番民、额徵粮米。从前因无文员。归于冕山营徵收。今七儿堡已设同知。请将徵收番民米石。即令该同知管理。应如所请。从之　　

○礼部议覆提督顺天学政吴应棻疏言、八旗生员。遇岁科试期。如果驻防随任。及实系患病。一时不能赴考者。应令各本旗查明。知照学臣。饬发教官造册。以便稽查。傥有规避。照例除名。该管各官、扶同徇隐者。照徇庇例议处。应如所请。从之　　

○移湖广恩施县戎角塘把总一员。驻东乡。从湖广总督迈柱请也　　

○癸巳。升镶白旗护军参领官保、为本旗蒙古副都统　　

○甲午。上诣恩佑寺行礼　　

○河东总督王士俊题。故明烈妇、河南灵宝县生员李明龙妻陈氏。李明沆妻季氏。李明夔妻张氏。于流寇陷灵宝时。一门妯娌。俱缝衣不辱。赴井全贞。请予旌表。以阐幽光。从之　　

