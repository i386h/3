<!-- { "loadSidebar": true } -->
○宁远大将军岳钟琪奏言、贼夷出没无常。毋庸零星远设卡伦。致滋贼人觊觎。今于镜儿泉三处。安设大卡伦。并派兵丁登山瞭望。再于沿途五里一拨。安设塘站。直接军营。一遇有警。接递相传。得上□日。贼夷既施鬼蜮之技。出没纷扰。意欲疲我士马并使军营马匹、不得牧放。自当计议防范擒巢□刀之策。今安设大卡伦三处固是。但此数千弁兵马匹。如何牧放看管。可免贼人窥伺。又三大卡伦之外。尚设小卡伦否。若于贼之来路设小卡伦。仍属照前。而更多一番防备。恐兵少力单。难于捍御。若不设小卡伦。则贼之来踪。日间可以登高瞭望。昏夜则如之何。又不知此三大卡伦、果能全堵贼之来路。俾必不能近我军营、窥我牧场否。倘乘小卡伦撤回之后。越大卡伦、扰我沿路塘站。不可不防。至于阿宝所领鄂尔多斯兵丁。从前派往军营者。原令专司牧放之事。乃大将军等、将伊等分散。派守各处卡伦。伊与绿旗兵丁等、言语不通。徒彼此推诿。甚属无益。嗣后蒙古兵丁、不可似此零星派用　　

○庚辰。夏至。祭地于方泽遣显亲王衍潢行礼　　

○谕内阁。从前因准噶尔之肆虐吐鲁番。回民畏其侵陵。有情愿移居内地者。谕令地方有司。善为安插抚绥。使之宽裕从容得所。顷闻在肃州居住之回子等、田瘠水少。收成歉薄。而所有牲畜。亦不敷用。生计未免艰难。此皆经管之员、办理疎忽。而该省大臣、失于觉察之所至也。著署总督查郎阿、将从前办理不善之员。查出题参。其有应行加恩抚恤之处。亦著查郎阿酌定请上□日。即将此晓谕吐鲁番移住内地之回民知之　　

○湖广总督迈柱题、湖南忠路安抚使覃建侯故。请以其子覃梓楚承袭。下部知之　　

○癸未。谕内阁。朕视天下兵丁。皆为一体。莫不冀其生计有赖。俯仰从容。然养育于平时者。自有经常画一之道。而加恩于格外者。则不得不由近及远。次第举行。如恩赏兵丁生息银两一事。首先及于在京之八旗。次则推广于外省驻防、及督抚提督标下。又次推广于各省镇标。皆令将军、副都统、督、抚、提、镇大臣、会同经理。以为长久之计。数年来。固有料理得宜、可济兵丁之缓急者。而措置未协、启人议论者。亦往往有之。则此事经画之难可知矣。至于各省协标兵丁。虽同列行伍。而驻劄分防之处。与督抚提镇、相隔遥远。若偶遇缓急。必须文移往来。多延时日。始得领此数金。岂能济其一时之用。若照例给发。则现今督抚提镇大臣、办理此事、尚觉繁难。未能妥贴。副将以下等官。岂可交办此事。恐徒贻累于弁员。而无裨于兵丁之实用也。近闻各省协标兵丁。有谓督抚提镇等、不为代请。而生怨望之心者。不知国家之施恩。并无偏向。戎行之沐泽。自有后先。将来西陲军务告竣。国用充饶。朕自徐思周遍加恩之策。若伊等不察事势。此时遽欲均沾。妄生冀幸。是因朕逾格之恩。而启非分之望。则朕惟有将现行之恩赏悉令撤回。然后可以画一。岂不因数人之无知、而阻众人受恩之路乎。思之思之　　

○兵部议覆。广东总督郝玉麟疏言、守备以下革职之员。除有籍可归、照例勒令回籍外。如本籍果无户口田粮室庐坟墓者。许该弁呈明该管地方官。咨查原籍。取具该府州县印结报部。听其入籍当差。应如所请。从之　　

○山西巡抚觉罗石麟疏报。忻州长子等四州县、开垦雍正八年分田地一十七顷有奇。下部知之　　

○甲申。谕内阁。西路军营台站。自上年十二月以来。往来文移繁剧。长途递送。从无迟误。该管台站官弁。实心供职。其在塘夫役人等。效力亦属勤劳。著交与办理军务之署陕西总督查郎阿。将京城至军营一路兵台官役等。分别内地外边、加恩给与议叙赏赉　　

○乙酉。孝恭仁皇后忌辰。遣官祭景陵　　

○丙戌。吏部议覆。巡察盛京御史释伽保条奏。盛京银库、旧有司库二员。请照掌关防官之例、三年期满。令该堂官出具考语送部。以在京司库、及对品之小京官调补。以防久留滋弊。应如所请。从之　　

○丁亥。广西巡抚金鉷疏言、教职一官。无可展施。纵有才能。莫由显著。请于广西现在教职内。择其年力强壮、应对明白、才品可观之员。咨送督臣。分派云南贵州两省。俟遇有州县及佐贰等缺。酌量试用题补。并请通行各省。一体遵行。得上□日。训士理民。俱关紧要。封疆学政。各有专司。定例彼此不得干预。若将教官之优者。悉改膺民社之寄。是以理民为重。而以训士为轻。凡留司铎之任者。皆上司所弃而不取之人。势必使天下教官。莫不希冀升迁。日萌钻营幸进之念。孰肯专心训课。为国家长养人材乎。况督抚不可干预学臣之事。亦如学臣不得干预督抚之事也。金鉷此奏。岂非欲兼揽学政之权。且沽教官之称誉乎。即据称教职一官。无可展施。其才能莫由显著。即如此、则又如何知其可办吏事而选用之乎。若以语言应对之间。定人品之优劣。分才具之短长。恐鉴衡之失实者不少矣。至于教官之贤者。督抚原可随时保举。而大计之年。又可列为卓异。并非不得与于荐扬之选者。金鉷实属冒昧。著将原本掷还　　

○刑部等衙门议奏。河南祥符县陈兼优仆人单从礼之妻张氏。因刘圣全逼奸不从。守正自缢。例应给银旌表。建坊墓前。因系仆妇。宜分良贱。请停其入祠致祭。从之　　

○戊子。云贵广西总督鄂尔泰摺奏。广西思明土府所属之邓横寨。强暴恣横。积恶多年。通计一百九十余户。丁壮千人。而凶徒聚处。专事劫杀。左有雷蓬。右有那练。暗结党羽。密竹层栅。藉为外卫。深壕险坎。设为内坑。枪箭能出不能入。兵役敢进不敢前。黔苗滇猓之中。从无此凶悍者。从前提臣张溥、以为必不可纵。而所委副将尚清、昧于形势。轻率进巢□刀。致损兵威。臣令镇臣蔡成贵、自二月十四日抵军营。抢筑炮台。劄营驻守。示以围困之意。一面督兵渐逼贼巢。克期攻入。三月初四日。据报我军分中左右三路。攻贼之四六九三甲。占踞其要隘。焚毁其寨栅。杀死贼兵无数。生擒一百余贼。悉行正法。尚余男妇六百余名。解赴省城。听候发落。贼众全平。奏入。报闻　　

○己丑。刑部议覆。甘肃巡抚许容疏言、番民纳些、诚心归附乃被背逆土司黄玺正、绑缚攒射。至死不移。忠义可嘉。请照例旌表建立石碑。刊列名姓。仍制牌位入祠致祭。应如所请。从之　　

○庚寅。湖北巡抚魏廷珍疏报。荆门、钟祥等十三州县、襄阳一卫、开垦雍正八年分田地一千三百三十顷有奇。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百六



大清世宗敬天昌运建中表正文武英明宽仁信毅大孝至诚宪皇帝实录卷之一百七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。六月。壬辰朔　　

○癸巳。以左春坊左庶子兼大理寺卿索柱、兵部左侍郎杨汝谷、顺天府府丞陈树萱、俱署都察院左副都御史太常寺卿刘楠、缘事降调。升大理寺少卿张国栋、为太常寺卿　　

○甲午。谕大学士等。宁远大将军岳钟琪摺奏、准噶尔贼众二千余人。围困鲁谷庆之城。昼夜攻打。二十余日。吐鲁番回子奋勇出击。杀死逆贼二百余人。带伤之贼甚多。请以三千劲兵。兼程而进。必获全胜。将来即以此三千兵丁。驻劄吐鲁番。合之回民。足备防御等语。朕前次闻吐鲁番回民等、感恩望济之言。甚为恳切。恐贼众再以大力侵凌。伊等不能抵敌。为其所困。已降上□日令大将军岳钟琪、酌量发兵应援。不必拘执前说。今岳钟琪具奏之日。尚未接到朕上□日。是以仍作游移之词。凡用兵之道。在于随机应变。不容刻缓。若果岳钟琪确有所见。即应遣兵速往。一面奏闻。何必待降上□日到日、始遣兵前往乎。又奏称挑选精兵三千名。驻劄吐鲁番外。余剩壮健兵丁。留驻新城防守。尽足备进击乌鲁木齐之数等语。朕思我兵进击乌鲁木齐之时。若有贼众绕道侵犯新城。当思应援巢□刀杀。岂可但作防守之计。至于此时应援吐鲁番。自属应行之事。但噶尔丹策零、性情躁妄。此次失利之后。或于冬季。多添兵力。攻扰吐鲁番。未知我三千兵丁、合之回子之力。便可以从容捍御否。且我军既驻劄吐鲁番。则将来不得不时为应援。岳钟琪从前、曾有吐鲁番驻兵数万之奏。若此时驻兵三千。将来因此牵制。有不得不加增之势。此则舍本逐末。必不可行者也。朕又思吐鲁番、乃阿尔灰、哈喇沙尔两路之关键。既有我军驻劄。则将来筑城于乌鲁木齐时。呼吸相应。贼人不敢绕袭我军之后。况我军正欲进攻贼之巢穴。若贼人果以大众来犯吐鲁番。则我军不劳远行。可以就近殄灭之。亦是善策。总在岳钟琪悉心筹画。务期万全。若将大营兵丁三千名、派往吐鲁番。则此三千之数。当另行拨派以足额。吐鲁番地方。难于多养马匹。况此三千兵丁。乃为防守之用。非为追击之用。所带马匹。可酌量存留。其余仍遣回大营牧放。至于炮火铅弹。多带备用。上年官买吐鲁番粮石。不必运送军营。即著留贮吐鲁番。以备大兵之用。吐鲁番回目额敏和卓等、诚心向化。尽力击贼。甚属可嘉。著大将军传上□日奖劳。酌量赏给缎疋银两茶叶等项。彼地既遭贼人侵害恐收成歉薄。粮食不敷。著即以官买粮石。酌量赏给。务使回民得所。将此详悉传谕大将军岳钟琪知之　　

○乙未。谕大学士等。河州副将马云、于上年冬月。在北山领兵败贼。著有劳绩今闻病逝。著加总兵官衔。赏银一千两。为归榇之费　　

○兵部议覆、江南河道总督嵇曾筠疏言、清江地方止有把总一员。不足以资弹压。请添设守备一员。驻劄巡防。令把总听其兼辖。应如所请。从之　　

○移广东广州府通判驻新城南海县县丞驻十三行。从广东巡抚鄂弥达请也　　

○丙申。以散秩大臣伯钦拜、总理三陵事务　　

○封故愉郡王允禑子弘庆、为多罗愉郡王　　

○免江南宣城等四县、雍正八年分水灾额赋有差　　

