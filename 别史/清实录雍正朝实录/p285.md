<!-- { "loadSidebar": true } -->
○壬申。靖边大将军傅尔丹摺奏。据乌苏图舒鲁克卡伦之侍卫达什尔图报称、贼人驻劄红鄂罗脑儿地方。约有万人。又科布多城外三十余里。有贼兵五六百名。往布延土前去等语。臣等固守城池。如攻城贼兵。人少势弱。即相机巢□刀杀。奏入。报闻　　

○癸酉。予故一等侯马尔英、祭葬如例　　

○甲戌。广东总督郝玉麟、因病请假。允其暂解印务。在署调理。以广东提督张溥、署广东总督调福建陆路提督张起云、署广东提督。以福建福州将军阿尔赛、署福建陆路提督。福建福州右翼副都统顾宏誉、署福州将军　　

○吏部议覆。江西巡抚谢旻、条奏设官移驻事宜。一、南昌府属新建县之吴城一镇。前经部准署抚臣张坦麟奏请、将南康府同知、移驻弹压。遂以吴城改隶南康府属之星子县管辖查吴城镇、前后左右。俱属新建若改隶星邑凡遇查拏匪类。拘审人犯。关移往返转致稽延请仍隶新建。一、吴城镇商民繁杂离县窎远应设大员弹压。请令南康府同知兼辖吴城捕务。其相近之樊家垄、及松门、吉山等处。俱令该同知管辖。一、吴城汛地。原系南昌水师营弁兵驻防。嗣因改隶星子。故于九江协内、派拨弁兵防守。今既复归南昌应将九江协弁兵撤回。仍于南昌水师营派拨。一、松门、吉山、俱在鄱湖之中。二山相去十里。控御迢远。只有吉山一汛。请于松门添设一汛。亦令南昌营水师拨兵驻防。均应如所请。得上□日。依议。前经张坦麟条奏。请将南昌府新建县之吴城镇。改隶南康府星子县管辖。经部议准行在案。今该抚谢旻、奏称不便。从前张坦麟冒昧陈奏妄事纷更甚属不合嗣后文武官员等、傥有将地方不可施行之事。妄自陈奏举行。经后任复请更改者。将原奏之人、交部议处。傥原奏本是。而后任妄为指摘。或有意翻案者。经朕察出。亦必从重处分。将此永著为例　　

○乙亥。谕大学士等。行文康亲王崇安、前往军营。同讷尔浑、李杕、在汉军营行走。听大将军马尔赛调遣　　

○浙江总督李卫、江南提督王绍绪、俱来京陛见。以江南崇明总兵官李灿、署浙江总督。河南南阳总兵官马世龙、署江南提督。浙江绍兴副将宋爱。署河南南阳总兵官　　

○丙子。升正白旗满洲副都统博第、为镶白旗护军统领。以原任荆州副都统偏图、署正蓝旗满洲副都统杜赉、俱为正白旗满洲副都统。升二等侍卫苏尔鼐、为镶白旗满洲副都统。调陕西西安左翼满洲副都统僧保、为陕西宁夏左翼副都统。实授拉萨立、为陕西西安左翼满洲副都统。升山东德州城守尉席尔塔、为归化城右翼副都统。署镶蓝旗满洲副都统五十六、为归化城左翼副都统　　

○工部议覆。署河南巡抚布政使张元怀疏言、黄河迁徙无定。堤工险易不常。所有汛弁衙署。应建于各工适中之地。请将豫河营守备、改驻祥符县埽头集。怀河营守备、改驻祥符县陈桥庶上下计里均匀。可以彼此兼顾。应如所请。从之　　

○丁丑。谕大学士等。上年西路击贼有功。及带伤患病之兵丁。前已降上□日、令其各回内地营汛。休息调理。以示恩恤。其冻伤手足、致成残疾者。旧例查其子弟一人入伍食粮。仍令地方官、每月给米三斗、养赡终身。朕思本兵若成废疾。而家无可以入伍食粮之子弟。恐月给官米三斗。不敷糊口之用。实为可悯。著该管大臣、确查上年西路兵丁、因击贼受伤。致成废疾。而家无子弟入伍者。俱给与守粮一分。以终其身。用示朕加恩优恤之至意　　

○振武将军顺承亲王锡保摺奏。据图垒卡伦之察哈尔章京西拉等报称、图垒、毛海、控科尔、苦克齐图等处。俱有贼兵往来。又贼兵二千余。由阿哈尔拜已至奎苏地方。并分兵往大兰一路等语臣即令喀尔喀副将军郡王额驸策凌贝子罗卜藏等。统兵分路往寻贼踪。如有偷盗牲畜之贼。即行击杀。贼如大队来犯。合兵会巢□刀。奏入。报闻　　

○旌表山东滕县烈妇、曹思庆妻殷氏。拒奸不从。投缳殒命。给银建坊、入祠致祭如例　　

○戊寅。谕大学士等。从前大将军马尔赛奏称、闻贼人有来犯科布多之信。臣请暂居第十五台。候顺承王再发咨文。差人至推河探信。贼人来犯察罕叟尔。臣往会汉军兵营。调右卫一千兵。归化城一千兵。在吴喇忒北形胜之地驻扎。以安慰内地扎萨克。若无贼信。仍往察罕叟尔等语。朕以此奏甚是。宜驻台站。不必前往察罕叟尔办事。令将右卫一千兵。归化城一千兵。俱各妥备。听候马尔赛调遣。续经马尔赛又奏称、贼人驻于科布多地方近处。臣自第十五台起行。差人前去探信。急赴察罕叟尔等语。朕以此奏妄谬。仍令其遵上□日驻劄台站。朕两次所降谕上□日尚未到。今马尔赛又奏称、贼人已在奎苏地方。欲会合汉军四千兵、喀喇沁一千兵、并调右卫归化城、各一千兵、前赴推河等语。凡事宜审定之后。方可相机而行。若闻一贼信。即辗转不定。如何办理。马尔赛今带领七千兵。至推河何用。此奏甚属不合。近喀尔喀副将军丹津多尔济奏称、若令汉军兵四千、驻扎在四子部落旗分。皆旷野之地。如遇雪大之年。必无柴薪。请将此兵驻劄于归化城相近有柴之处等语。已经行文于领兵前往之侍郎诺尔浑等。令暂驻于归化城翁滚山、附近有柴木水草之处候上□日。尔等行文马尔赛。贼人若无侵犯察罕叟尔、抢台等信。仍遵前上□日。驻劄台站。傥有贼信。急退回于归化城相对第十四台驻劄候上□日　　

○调刑部尚书励廷仪、为吏部尚书。仍专管刑部事务。升直隶河道总督刘于义、为刑部尚书。仍署理北河总督事务　　

○吏部议覆。广东巡抚鄂弥达疏奏添设移驻官弁事宜。一、粤东新会、开平两县交界之大官田。及清远、英德两县交界之大埔坪。均属冲要。请各设捕盗同知一员。专司督缉。一、大官田同知所辖。有新会、新宁两县。距广南韶连道驻劄之地甚远。请将该同知、归肇罗道就近统辖。大埔坪同知所辖。有广宁、长宁两县。距惠潮肇罗二道驻劄之地甚远。请将该同知、归广南韶连道就近统辖。其大埔坪地方。请拨右翼镇标左营千总一员、带兵三十名。驻防协缉。并受该同知管辖。一、阳江县之海陵岛。电白县之沙＜土郎＞墟。离县窎远。均为要地。请各添设巡检一员。以资防范。一、粤东理猺同知、向系兼管连州、连山、阳山三州县捕务。后因改为理猺军民同知。专理猺事。所有三州县事务。停其兼管。迩年以来。猺人驯服。事理不繁。请将三州县捕务。仍归理猺同知。一体查察。一、钦州如昔司、止设巡检一员。不足以资弹压。请将廉州府同知、移驻其地。再、崖州外接安南。内邻五指生黎。请将琼州府海防抚黎同知、移驻其地。又高州府属之梅菉地方。奸徒出没。请将该府通判移驻。专司捕务。又罗定州属东安县之西山夙称盗薮。请将原设罗苛司巡检、改为西山司巡检。移驻稽查。并拨河头营把总一员、带兵二十五名。驻防协缉。其罗苛司原管地方。改归东安县典史专管。一、崖州水土恶毒。正杂各官、俱列边俸其移驻之海防抚黎同知。如果三年之内。抚绥有术。黎民安堵。请照例以应升之缺即用。一、潮肇二府通判。请兼捕盗职衔。各分地方。经管督缉。潮州府同知、见驻饶平县黄冈。专理海防事务。请将附近之饶平、惠来、海阳、潮阳、澄海、普宁六县捕务。归该同知专管。其附近郡城之揭阳、大埔、程乡、镇平、平远五县捕务。分与通判督缉。肇庆府属之高要、高明、新兴、阳春、阳江五县捕务。归肇庆府同知管理。德庆、封川、开建、四会四州县捕务。归通判管辖。均应如所请。从之　　

○己卯。遣官祭历代帝王　　

○遣官祭城隍之神　　

○改浙江抚标中军游击、乍浦水师游击缺。俱为参将。台州协乐清瑞安中军守备、钱塘水师丽水营昌石汛守备各缺。俱为都司佥书。从浙江总督李卫请也　　

○喀尔喀镇国公索诺木班珠尔故。遣官致祭　　

○庚辰。谕大学士等。据大将军马尔赛奏称、本月十四日。臣从第十九台退回。欲往会汉军兵营。已行令领兵侯马兰泰等。于吴喇忒之爱卜哈河地方。择看水草驻劄。候臣调遣等语。前伊数次奏摺。朕俱明降谕上□日。令伊驻劄台站。今马尔赛若离台站。往会汉军兵营。诸凡信息。从何得闻。汉军兵、既令驻劄吴喇忒之爱卜哈河地方。伊又欲何处调遣。奏事并不候上□日。意见昏愦。甚属不合。尔等可行文马尔赛、令汉军四千兵、喀喇沁一千兵、俱于归化城翁滚山附近有柴木水草之处过冬。马尔赛仍遵前上□日。于归化城相对第十四台驻劄　　

○吏部议覆。署直隶总督唐执玉疏言、顺天府各州县程途远近。惟通州为适中之地。请将西南两路同知所管之大兴、宛平、东安、永清、固安、房山、良乡、涿州等州县。以及东路同知所管之新设宁河县、旗人一切刑名事件。改归通州理事通判就近审理。各由该路捕盗同知核转。再解臬司。道路既不纡回。人犯得免拖累。应如所请。从之　　

○辛巳。升正蓝旗蒙古副都统萨穆哈、为镶白旗满洲都统。仍署理正黄旗满洲都统事务　　

○旌表山西凤台县烈女、张性女张氏。未婚守贞。姑亡自尽。给银建坊、入祠致祭如例　　

○壬午。兵部议覆。四川总督黄廷桂疏奏、四川新设总督衙门。请驻劄成都府。并设中左右三营。以资调用。查川省幅员辽阔。军民番苗杂处。加以西陲办理军需。陕督一员、难以控制。所以特设四川总督。若督抚提臣、同驻省城。不但有首重尾轻之势。而三标兵丁同聚一城。亦属繁多。且事关裁减营制、改建衙署。该督未经会商提督。不便遽议。见今提臣既在军前。印务系督臣兼管。一切军务差遣。提标弁兵、足资调拨。应准其暂驻成都。并令先置中营一营。设副将一员。守备一员。千总二员。把总四员。至所称口外各衙门、往来移咨事件。须用繙译。请设笔帖式二员。蒙古笔帖式一员。应如所请。从之　　

○癸未。喀尔喀泽卜尊丹巴胡土克图、遣使进九白年贡。赏赉如例　　

○甲申。以翰林院侍读杨炳、编修开泰、俱充日讲起居注官　　

○调署正白旗满洲副都统吴礼、署正蓝旗满洲副都统　　

○命贵州省开局鼓铸。从云贵广西总督鄂尔泰请也　　

○乙酉。礼部议覆。云贵广西总督鄂尔泰疏言、贵州大定府。旧系州学。原额取进童生十五名。威宁旧系府学。原额取进童生二十名。今大定既改州为府。应于原额十五名之外、加增五名。至威宁虽以府改州。而读书向学之士不少。请仍准进学二十名。免其减额。应如所请。从之　　

