<!-- { "loadSidebar": true } -->
○赈江南靖江、丹阳二县、淮安、大河二卫、旱灾饥民　　

○乙卯。孝康章皇后忌辰。遣官祭孝陵　　

○谕吏部。由吏员捐纳出身、知县以上官员。直省共有几人。著查明奏闻。寻查明覆奏。得上□日、现今查出者。其居官优劣之处。著督抚出具保结报部。如不详细。日后发觉。将隐蔽之上司。一并革职　　

○丙辰。以镶白旗蒙古副都统吴广、署本旗护军统领　　

○礼部等衙门奏言。圣祖仁皇帝。以明太祖宗祀沦绝。访求支派一人、授之官爵。恪奉烝尝。我皇上继志存恤。特申前谕。臣等谨按明太祖之子。封藩者十二人。迄今三百余年。子姓虽繁。无从考证。查得厢白旗朱文元、系明太祖第十三子代简王之后。明崇祯时。简王后裔代王。为洪承畴监军于松山。我太宗文皇帝时。代王与伊侄文元、同被俘获。遂归我朝。曾蒙圣祖仁皇帝召见。亲询宗系。今原任内阁侍读学士朱汝锠之子众关保等。俱文元之孙也。文元于顺治年间。曾奏明往大同、取其宗族来京。今见任直隶正定府知府朱之琏一支是也。请于此一支内。查取谱牒。吏部拣选引见。择用一人。随饬礼部差官。同伊告祭明太祖陵。及昌平十三陵。以承祀事。仍令回京居住。嗣后每年春秋二季。令其呈明前往。从之　　

○丁巳。以翰林院编修王奕仁、提督贵州学政　　

○戊午。谕总理事务王大臣等青海之事。不日告竣。而策妄阿喇布坦、亦属恭顺。其撤回各路之兵。及固守地方之事。应预行定议。额驸策凌。贝勒博贝。俱在阿尔泰驻劄年久。地方情形。皆所悉知。现皆在京。可详询阿尔泰一路兵丁。如何撤回。及驻防兵丁。应于何处安设之处。确议具奏。寻议、策妄阿喇布坦。于伊使垂纳木喀去后。中心悦服。遣使诚恳前来。甚属恭顺。然永固边陲之策。宜预为筹画。查阿尔泰一路。振武将军传尔丹军前。现在兵丁、共三千八十二名。征西将军祁里德军前。现在兵丁、共六千九十八名。俱应撤回各本处。查先奉圣祖仁皇帝谕上□日。喀尔喀边疆。系与策妄阿喇布坦。及鄂罗斯接壤。交将军及喀尔喀王等会议。茂岱察罕叟尔。扎克拜达里克两处。俱系紧要形势地方。相应驻兵。已经盖造城二座。后以乌阑古木地方。广阔丰腴。可以屯田。于是又遣哨兵。于彼种地修城屯驻。但乌阑古木。直抵阿尔泰山前。与茂岱察罕叟尔。扎克拜达里克。及喀尔喀游牧处。相隔千里。应停其在乌阑古木驻兵。仍于茂岱察罕叟尔。扎克拜达里克两处。派京城满洲兵二千名防守。四年一换。蒙古兵二千名。永远屯驻。满洲兵、请于京城佐领内选派一千七百四十二名。其不足兵丁。于八旗汉军炮手内。均派充补。蒙古兵、请于八旗游牧察哈尔佐领内挑选一千名。再于右卫佐领内。挑选七百名。其不足兵丁。请于归化城土默特佐领内。酌派充补。此四千兵。应派将军一员。副都统一员。统领将军、在察罕叟尔驻劄。副都统、在扎克拜达里克驻劄。应铸给驻防茂岱察罕叟尔等处地方将军印信。其察哈尔右卫归化城蒙古兵二千名。俱设总管等管辖。于两城左近游牧驻劄。至阿尔泰军前。现有喀尔喀扎萨克兵二千名。应暂行存留。交与王丹津多尔济。额驸策凌。贝勒博贝等。统领调遣。丹津多尔济、应铸给管辖喀尔喀左翼兵丁副将军印信。策凌、应铸给管辖喀尔喀中路兵丁副将军印信。博贝、应铸给管辖喀尔喀右翼兵丁副将军印信。军营一应器械盔甲。交与兵部工部制给。俸饷马驼等项。按员令户部支赏。京城满洲兵、于明年四月内起身。令将军副都统带领出张家口。由中路行走。察哈尔右卫归化城兵、令总管等带领。各随其便。游牧前去。至茂岱察罕叟尔。扎克拜达里克两处。地亩丰腴。应俟将军到彼。派兵耕种。并令官商范毓馪等挽运米石。备支给口粮之用。其屯种事务。奏派大臣一员。铸给办理茂岱察罕叟尔扎克拜达里克两处兵饷关防。俟四年与将军一同更换。再、阿尔泰两路兵内。令传尔丹挑留五千名。暂行驻劄。其余今岁七八月间。令征西将军祁里德统领撤回。并将征西将军印敕带缴。至阿尔泰现在所设军台。俱系僻路。且瀚海辽阔。水草不佳。查张家口、抵朱尔辉、翁机、推河甚近。水草亦佳。应遣大臣一员。将台站那移安设。庶于驿站人员牲畜。俱有裨益矣。得上□日、尔等所议、令傅尔丹处暂留兵五千名。阿尔泰既有喀尔喀之兵。著留四千名。余依议。并行文大将军年羹尧知之　　

○谕直隶各省总督巡抚。凡百姓完纳钱粮。当令该户亲身投纳。不许里长甲首。巧立名目。希图侵蚀。不肖生员监生。本身田产无多。辄恃一衿。包揽同姓钱粮。自称儒户宦户。每当地丁漕米徵收之时。迟延拖欠。有误国课。通都大邑固多。而山僻小县尤甚。该督抚、著即严查晓谕。革除儒户宦户名目。如再有抗顽生监。即行重处。毋得姑贷。倘有瞻顾、不即革除此弊者。或科道参劾。或被旁人告发。治以重罪　　

○解浙江巡抚李馥任。以吏部左侍郎黄叔琳、为浙江巡抚　　

○抚远大将军年羹尧摺奏。据岳钟琪报称。二月初八日。领兵出口。闻巴尔珠尔阿喇布坦。在乌阑博尔克地方。即分兵三路进巢

□刀。及至其地。贼人已经逃遁。遂令总兵官吴正安、率兵由北路。总兵官黄喜林、副将宋可进、率兵由中路。岳钟琪、侍卫达鼐。率兵由南路。往追贼人。副将王嵩、纪成斌等。各率兵搜山。岳钟琪追至伊克哈尔吉地方。阿尔布坦温布。逃入哈尔吉山中。我兵进山。遂擒获阿尔布坦温布。黄喜林擒获巴尔珠尔阿喇布坦。并其叔伊克喇布坦。今追巢□刀贼首罗卜藏丹津。不可迟延。即携擒获之阿喇布坦等三贼进巢□刀。并收抚逃散部落。奏入。报闻　　

○己未。上御太和殿视朝。诸王暨文武升转各官谢恩　　

○予阵亡原任湖广总督额伦特祭葬、谥忠勇　　

○庚申。补行福建、浙江、四川三省。及总河属员。康熙六十一年分大计。卓异官十员。才力不及官二十四员。罢软官七员。年老官二十三员。有疾官七员。浮躁官十二员。不谨官十一员。分别升赏处分如例　　

○兵部议覆、山东、巡抚黄炳疏言。东省复设兖州一镇。应辖中右二营。每营各设游击一员。守备一员。千总二员。把总四员。兵八百名。其德州临清等十四营、俱归兖镇管辖。改原设兖州营参将、为台庄营参将。台庄营游击、为兖州镇标中军游击。兖州营守备、为中军守备。所有原设满家硐、界河营、二营守备把总兵丁。俱应裁汰。应如所请。从之　　

○改福建铜山烽火二营游击、为参将。邵武城守营参将、为游击。浙江大荆营参将、为游击。瑞安营陆路副将、为水师副将。镇海营陆路参将、为水师参将。磐石营陆路游击、为水师参将。其温州镇右营水师弁兵、俱为陆路。添设乍浦游击一员。守备一员。千总一员。把总二员。从浙闽总督觉罗满保请也　　

○辛酉。谕礼部。帝王临雍大典。所以尊师重道。为教化之本。朕览史册所载。多称幸学。而近日奏章仪注、相沿未改。此臣下尊君之词。朕心有所未安。今释菜伊迩。朕将亲诣行礼。嗣后一应奏章记注。将幸字改为诣字。以伸崇敬　　

○工部左侍郎阿锡鼐、缘事革职。转工部右侍郎萨尔纳、为左侍郎。升内阁学士绰尔岱、为工部右侍郎　　

○壬戌。调刑部右侍郎噶什图、为盛京礼部侍郎。以镶黄旗满洲副都统马喇、为刑部右侍即。仍署理副都统事务　　

○癸亥。上亲耕耤田。诣先农坛致祭。毕。更服。至耕所。乐工歌三十六禾词。上躬秉耒、执鞭扶犁。三推毕。又加一推、以示劝农至意。上御观耕台。命庄亲王允禄、裕亲王保泰、怡亲王允祥、行五推礼。吏部尚书隆科多、户部尚书张廷玉、礼部右侍郎三泰、兵部右侍郎李绂、刑部尚书励廷仪、工部尚书孙渣齐、都察院左都御史尹泰、通政使司通政使图兰大理寺少卿唐执玉、行九推礼各。以次耕如仪。上御齐宫。顺天府官员、率耆老农夫行礼毕。至耕耤所。农夫终亩。是日、停止庆贺筵宴。加赏耆民老农布各四疋　　

○甲子。命直隶、山东、河南、山西四省。旧欠钱粮。分作三年带徵。以纾民力　　

○谕直隶各省督抚等。朕惟四民以士为首。农次之。工商其下也。汉有孝弟力田之科。而市井子孙。不得仕宦。重农抑末之意。庶为近古。今士子读书砥行。学成用世。国家荣之以爵禄。而农民勤劳作苦。手胼足胝。以供租赋。养父母、育妻子、其敦庞淳朴之行。虽宠荣非其所慕。而奖赏要当有加。其令州县有司、择老农之勤劳俭朴、身无过举者、□山戊示□举一人。给以八品顶带荣身。以示鼓励　　

○抚远大将军年羹尧摺奏。罗卜藏丹津背叛。阿冈部落贼番。每探报内地信息。臣令凉庄道蒋泂等。率兵四路进巢□刀。擒。斩人口牲畜无筭。即将贼首阿冈囊苏正法。得上□日、蒋泂著加按察使衘　　

○丙寅。谕总理事务王大臣。清明节。朕亲诣陵寝致祭。应传之处、俱著传知　　

○刑部尚书励廷仪奏。请团练民壮。于每州县选取五十名。分习鸟枪、弓箭、长枪、其尤壮者、选为头役。即于州县俸工内、酌给工食。勤加训练。于武备实有裨益。得上□日、此奏甚好。严谕直省督抚、实心奉行　　

○云贵总督高其倬疏报。中甸地方。原系丽江所属。后为青海占去。领逆贼罗卜臧丹津伪劄。臣遵上□日令提臣郝玉麟、带兵驻劄中甸。其番夷人等。随即投缴伪劄。归诚纳土。现在详细安抚。清理疆界。得上□日、郝玉麟遵上□日、率兵至中甸。扬威驻劄。宣布德意。中甸番夷头目。欢忭感激。率众三千五百户。男妇一万七千五百名。喇嘛一千十四人。投诚纳土。高其倬复遣官安抚。殊属可嘉。俟青海事竣之日。议叙具奏　　

○抚远大将军年羹尧摺奏。据岳钟琪报称、二月十四日。领兵至席尔哈色地方。知吹拉克诺木齐。现在天城察罕哈达居往。因即派兵前往。擒获男妇牲畜甚多。吹拉克诺木齐。于十四日带三百余人。乘夜遁往噶斯地方。其属下都喇尔寨桑。及扎锡敦多卜之母。带领属下人口马匹逃遁。被台吉盆苏克注扎尔等。擒获投献。即赏给伊等缎匹银两。令带领蒙古兵五百名。往噶斯一路。追擒吹拉克诺木齐。并令守备刘廷彦等。带兵同往。再访得罗卜臧丹津。仍在原处居住。大兵务于十九日。至伊所住地方进巢□刀。奏入。报闻　　

○丁卯。转吏部右侍郎史贻直、为左侍郎。升太仆寺卿沈近思、为吏部右侍郎。以兵部左侍郎伊都立、兼管太仆寺卿　　

