<!-- { "loadSidebar": true } -->
○谕内阁。据刑部议覆、江西民人徐节孙、因救母情急、致死黄起鹏一案。本内有徐节孙若不夺打。听其下手。则其罪与杀母无异等语。殊为错谬。凡父母与人争斗。而救护情急、致伤人命者。止当原其救父母之情。若救护不力。而即加以杀父母之罪自古及今。无此科条也。此等过当之语。即见之谈论尚且不可。今乃载入奏章。通行天下。是迫人子以不得不杀人之势。又添杀人救亲之条例矣。况果如部议。设有凶恶之徒。谋欲杀人。先令伊父母寻衅斗殴。故作跌扑伤损之状。而伊子继至。迫切救护。毙人性命。且得引此案以自辩。则贻害长奸。岂可胜言乎。数年以来。屡降谕上□日。凡救亲情急、致成命案者。当察其情罪之重轻。以定减等与否。假若一概从宽。则其中诈伪百出。弊端丛生。刑罚多不得其平矣。徐节孙之罪。实有可原。但部议与杀母无异一语。大有疵病。不得不指出、晓谕内外之秉持法宪者　　

○乙酉。上回宫　　

○阿霸哈纳扎萨克贝勒纳木扎故。遣官致祭　　

○丙戌。升山西右卫左异副都统王常、为正红旗蒙古都统。仍留军营　　

○礼部议覆。陕西学政王兰生疏言、西安府原辖之耀州、同州、华州、乾州。延安府原辖之鄜州。巩昌府原辖之秦州。俱经改为直隶州。请于西安府学原进文童额内、酌减五名。以三名分归耀州、同州、华州属。二名归乾州属。武童额内、酌减一名。拨归乾州属之武功县。延安府学原进文武童生额内、各酌减三各。拨归鄜州属。巩昌府学原进文武童生额内、各酌减三名。拨归秦州属。应如所请。从之　　

○丁亥。上亲耕耤田。诣先农坛致祭毕。更服至耕所。仍行四推礼毕。上御观耕台。命庄亲王允禄、裕亲王广禄、贝勒斐苏、行五推礼。吏部左侍郎邵基、户部尚书公庆复、礼部尚书三泰、兵部尚书高起、刑部尚书宪德、工部尚书徐本、署都察院左副都御史索柱、通政使司左通政福柱署大理寺卿满色、行九推礼。各以次耕如仪。上御斋宫。顺天府官员。率耆老农夫行礼毕。至耕耤所。农夫终亩。王以下各官、行庆贺礼。赐茶。停止筵宴　　

○是日、上幸圆明园　　

○谕兵部。大学士鄂尔泰、现今交办事件甚多。所管镶黄旗满洲都统事务。著副都统偏图、暂行署理　　

○戊子。上诣恩佑寺行礼　　

○江南总督赵弘恩、摺奏江宁省城举行保甲事宜。奉上谕。编立保甲。先应审度。地方之可行与否。有司才力之能行与否。毋得一味严急。勉强从事。傥地方或不相宜。才力或有不逮。反滋纷扰。毫无禆益。前代论治术者。动称社仓保甲二事。然必须俯顺舆情。徐徐劝导。相机酌宜而为之。方能奏效。非如赌博宰牛私铸盗匪等项、但当绳之以法者之可比也。且立法之初。严似胜宽。而不知过严之弊。害亦随之。盖宽徐则奸宄暂时潜迹。而善良却不致株连。严急则奸宄固无所容身。而善良亦不免扰累矣。总之为政以得人为要。用得其人。自能因地制宜。顺时敷教。若不得人。纵奇策神术。徒美听闻耳。于事何济　　

○庚寅。谕内阁。朕闻南方滨江两岸。多系芦州。民间俱将芦苇堆贮洲上。卖以度日。而江楚及上江各帮漕船。由江往回。竟有不法水手。每遇芦柴堆积之处。輙纠集多人。蜂拥上岸。恃强夺取。洲民拦阻。动輙殴詈。民多怨言。夫领运弁员。即坐本帮粮船之内。水手肆行如此。安得推为不知。至督运之粮道。押运之厅员。虽云统辖众帮。亦当留心查察。何得任其多事。著漕运总督、通行晓谕。傥有仍蹈前辙者。经朕访闻。必将文武大小运官。分别严加议处　　

○旌表烈妇、直隶滑县吕大有妻陈氏。拒奸不染。自缢完贞。山东馆陶县国士魁妻李氏。守正拒奸。投河殒命。各给银建坊。入祠致祭如例　　

○辛卯。裁直隶张家口协标左营守备一员。改张家口路参将所辖万全营、膳房堡、新河口堡、洗马林堡、柴沟营、怀安城、左卫城、西阳河堡等营汛。归张家口副将管辖。从直隶总督李卫请也　　

○旌表江苏盐城县烈女、苏公焕女苏氏。拒奸不从。投水殒命。给银建坊。入祠致祭如列　　

○壬辰。调署白都纳副都统伊特伦来京。以白都纳协领昂萨理、署白都纳副都统　　

○喀尔喀和硕额驸多尔济色布腾故。遣官致祭　　

○癸巳。山西右卫右翼副都统巴尔赛、缘事降调。升长史色尔德、为山西右卫右翼副都统　　

○甲午。谕内阁。国家设立兵丁。原以充缉盗安民之寄。广东为滨海岩疆。武备尤宜勤练。不应少有废弛。查通省兵丁。共计七万余名。不为不多。岁费俸饷。将及二百万两。国家养之者不为不厚。乃近年以来。朕留心访察。粤省兵丁。怯懦退缩者多。奋往用力者少。曾有客船被劫。盗止八人。汛弁兵丁。一任事主喊救。闭门不出。又巡哨私盐。不能擒捕。屡被打伤。抢去器械。此朕访闻甚确者。同一广东之人。而为盗贼私枭者。则强悍无比。其食粮入伍者。转怯弱不堪。皆由将备选募时。多凭兵家子弟亲戚、夤缘充当。但取其应对熟娴。趋跄便捷。不但民间强壮勇敢之人。无由入选。即余丁中之勇健而质朴者。亦弃而不录。以致营伍之中。习尚虚文。全无实济。此乃戎政之最有关系者。著广东督抚提镇等、严饬所属将弁。痛改从前陋习。嗣后募补。务取强健勇敢之人。时加训练。申明赏罚。如再有遇贼退怯等情。必重惩以示儆。其现在老弱之辈。滥充营伍者。作何沙汰募补之法。著该督抚提镇等、秉公妥议办理。傥仍蹈前辙。经朕访闻。必将督抚提镇、及大小将弁。分别严加议处。不少宽贷　　

○贵州古州总兵官韩勋奏报。上年七月。苗人老包等、捏造出有苗王之语。当被拏获交审。嗣经释放。今年二月内。古州属之八妹高表等塞。听信妖言。纠集苗众。滋事妄行。臣差拨兵役。躧探确实。即派遣官兵弹餍。二十五日。各寨顽苗。同声响应。围攻汛城。将沿途安设之塘房毁坏。而藏弩等寨。遂与八妹同谋纠结。远近附和。官兵奋力巢□刀御。杀死顽苗多人。并将六寨揭毁。臣等差遣乡导通事人。传谕各寨。令将倡首纠结之人献出。现据乐乡等六寨。各将首犯拏解。恳救招安。得上□日、八妹高表等寨。地处险僻。离镇协较远。巡历难周。此番蠢动。虽系奸苗煽诱。纠众妄行。然揆厥情事。或因骚扰。或因恐吓。遂致激成事端。俱未可定。不然。以二万苗众。若早蓄异谋。何以旋聚旋散。官兵一出。即悔罪来归。并无自固之诡计耶。除捏造谣言、及倡首纠结之人。著督抚提镇、严缉勒献。审明按律治罪外。其起事根由。务期确实查出。不得丝毫粉饰宽纵。以致长奸贻害。且上年七月。即有苗人老包等、捏造苗王之语。嗣经释放。是上年造言之人。未曾根究。殊属疎忽。今八妹等寨。虽经惩创。然既已为匪。终怀疑惧。况造言倡首之奸苗。尚未尽除。余众骤难宁贴。著该督抚提镇、剀切晓谕苗人。勿蹈前辙。致干巢□刀除。并饬文武官弁、留心访察。严禁兵役骚扰恐吓等弊。以安苗众　　

○青海扎萨克亲王戴青和硕齐察罕丹津故。遣官致祭　　

○旌表河南镇平县烈妇、张从凤妻李氏。遇暴不从。自缢殒命。福建沙县烈女、王仲仁女王氏。拒奸不染。投水完贞。各给银建坊。入祠致祭如例　　

○戊戌。升镶白旗前锋参领六格、为正蓝旗满洲副都统　　

○予故礼部尚书吴襄祭葬。谥文简　　

○己亥。定边左副将军额驸策凌遵上□日议奏。噶尔丹策零请以哲尔格西拉胡鲁苏。为我喀尔喀游牧地界。查从前喀尔喀游牧。尚未至哲尔格西拉胡鲁苏地方。应即照伊所请行。但我卡伦。原在阿尔泰迤东额贝和邵、和通鄂博、布延土、科布多、托罗和乌阑等处安设。此系哲尔格西拉胡鲁苏界外。应议定将我卡伦。照旧安设。至厄鲁特游牧。应以额尔齐斯为止。如伊不遵。或以阿尔泰岭为界。不得越过哈巴、博尔济、阿里克泰、清吉尔等处。至中间交壤之处。彼此俱毋得打牲。嗣后阿尔泰迤东、令我处巡逻。迤西、令彼处巡逻。如此、庶争端可以永息。再、准噶尔策妄阿喇布坦在时。其游牧原在河泊克、萨里、察罕胡济尔迤西。数年以来。渐越额尔齐斯。贼夷素性狡诈。反覆无常。使伊游牧相逼太近。则防守实难。断勿令过阿尔泰岭。方为善策。奏入。报闻　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十三



大清世宗敬天昌运建中表正文武英明宽仁信毅大孝至诚宪皇帝实录卷之一百五十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。夏四月。辛丑朔。享太庙。上命皇四子宝亲王弘历行礼　　

○癸卯。谕内阁。教习举人贡生。多系不应即选之人、考取补用。即三年期满。不过勤于训课。其职易称。只宜量加议叙。以示鼓励。从前议以知县教职即用。未免太优。且中式进士之人。尚须分部学习。挨班铨选知县。若科分甚浅之举人。教习三年。遽行即用。迟速转觉相悬。殊属太骤。至举人铨选教职。亦须照依科分。历久方能挨补。今以近科举贡、教习期满。俱准即用。以致年久应选之人、转多壅滞。于铨法亦未均平。其应如何酌定班次、分别选用之处。著吏部详议　　

○调正白旗汉军副都统于永世、为镶红旗汉军副都统。升江南京口协领王景佩、为陕西西安左翼汉军副都统　　

