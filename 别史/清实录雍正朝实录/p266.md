<!-- { "loadSidebar": true } -->
○户部议覆、湖广总督迈柱疏言、湖南各营兵米。向例俱以六钱折给。今永顺、保靖、桑植、三营地方。系新辟苗疆。产米既少。商贩亦稀。价值昂贵。若照内地六钱折给。兵丁日食不敷。请自雍正九年为始。将永顺营兵米以一两折给。保靖桑植二营。以八钱折给。应如所请。从之　　

○庚子。谕大学士等。杭奕禄、班第、众佛保、著来京　　

○谕理藩院。布鲁克巴部落人等。互相仇杀。贝子颇罗鼐、遣使解和。宣朕威德。甚属可嘉。著封为贝勒。伊子一等台吉珠尔嘛特册登、屡次领兵效力边疆。著封为辅国公　　

○升湖南岳常道温而逊、为山西按察使司按察使　　

○吏部议覆、福建总督刘世明等、条奏台湾事宜。一、台湾府南面向隶凤山。北面向隶诸罗管辖者。俱应改归台湾县管辖。一、台湾县罗汉门。地方紧要。请以台湾县县丞移驻。与汛弁互相防查一、凤山县万丹地方。请添设县丞一员。管辖淡水枋藔口等处。其原设淡水巡检。移驻大昆麓。一、诸罗县笨港地方。烟户繁多。奸良莫辨。请添设县丞一员。令其查拏巡缉。其原设佳里兴巡检。移驻盐水港。一、彰化县、距大甲溪。一百五六十里。溪北更为辽远。一切钱粮命盗等项。悉令赴县。殊属不便。请将大甲溪以北地方归淡水同知、就近管理。均应如所请。从之　　

○壬寅。吏部议覆、广东总督郝玉麟疏言、广州肇庆二府属、地处低洼。沿河田禾。惟赖围基坚固。俾免水患。始获有秋。向例属县丞管理。但县丞驻劄邑中。潦水骤发。猝难兼顾。惟巡检所辖地方。与民最亲。偶遇潦涨围基、危险。即可督率乡民救护。南海、三水、高要、三县事繁。请以县丞为督理。巡检为专管。高明、四会、两县事简。请以知县为督理。巡检为专管。每年按时督率修筑。凡遇潦水涨发。加意防护。傥有贻误。入于大计内分别核参。应如所请。从之　　

○礼部议覆、江西巡抚谢旻疏言、江西棚民内文武童生。入籍在二十年以上。有田庐坟墓者。应准其各在居住之州县、一体考试。其入学额数。童生数满五十名者。请于额外另取一名。数满百名者。另取二名。数满二百名者。另取三名。其最多者。亦以取进四名为率。其不满五十名者。应令与本籍童生。一体凭文考取。应如所请。从之　　

○免直隶天津大城等三十四州县、雍正八年分水灾额赋有差　　

○癸卯。护理宁远大将军印务纪成斌奏言、逆夷准噶尔、驻劄鄂龙吉之贼兵。于正月十一十二等日。渐次退去。拏获被掳逃回之鄂尔多斯余丁。询知贼已远遁。臣复差委官弁。各路侦探。俱无贼兵踪迹。随于木城、噶顺、镜儿泉、察罕哈麻尔、陶赖、搜济一带、各设卡伦。安置弁兵。轮流更换。以资哨望。再查我军十二营盘。自东至西。首尾骤难相应。臣于各标营兵内。除损伤有病之兵。现在调养外。挑得精兵一万一千余名。派出九千名。令总兵官张元佐、樊廷、颜清如、曹勷、分领防御东西中三处。联络应援。得上□日、纪成斌、但言挑出精兵一万一千余名。其固守营盘若干。并安西肃州之兵六千人。作何分驻之处。并未详晰。且牧放官羊之鄂尔多斯余丁、被掳逃回。则各厂牧放之兵。亦必有被贼掳去者。其阵亡若干。被创若干。皆未言及。著传谕大将军岳钟琪、逐一查明。据实密奏。如战阵伤损之兵。内有残废者。照例给与半饷。其被掳逃回之鄂尔多斯余丁。著送来京。有询问之处。准噶尔降夷托克托和。及所获贼夷布库。著一并解京　　

○甲辰。孝康章皇后忌辰。遣官祭孝陵　　

○移福建台湾淡水同知、驻竹堑。添设台湾猫雾捒、鹿仔港、竹堑、八里坌、大社四处、巡检各一员。从福建总督刘世明请也　　

○乙巳。谕大学士等。驻藏之官弁兵丁等。已经数年。未曾更换。朕心深为轸念。查从前派往之兵。系陕西一千名。四川一千名。今陕西兵丁。现有征巢□刀准噶尔之事。难以派往西藏。四川新募充伍之兵甚多。著提督黄廷桂、巡抚宪德、酌量于新旧兵丁内。拣选二千名。前往西藏。将从前驻藏之兵换回。其弁员等、自总兵以至千把。亦应更换。若大员内一时不得职衔相当之人。可拣选干员。加衔委署前往　　

○谕贝勒颇罗鼐。朕为统一天下之主。凡四海生灵。一视同仁。无分中外。乃者附近帕尔城之布鲁克巴地方人等。起衅构兵。互相仇杀。朕闻之深为不忍。轸念于怀。尔能仰体朕意。遣使与班禅额尔得尼之使。一同前往和说。又遣使宣谕朕之恩德。布鲁克巴地方人等。遂感悟息争。输诚向化。各带部落。敬顺无违。且请朕施恩训诲。朕甚嘉悦。布鲁克巴地方人等。自兹以往。宜各守疆界。共相和睦。永遵佛教。祗奉恩纶。如能黾勉力行。朕自益加优眷。布鲁克巴之诺颜林亲齐雷喇布集后身喇嘛渣色礼布鲁克古迹等。著加恩赏赐。噶碧东罗布喇嘛。率众先归。尤为可嘉。著从优赏给。以示朕怀远嘉顺之至意。尔可将此谕上□日。宣谕布鲁克巴地方人等知之　　

○云贵广西总督鄂尔泰、遵上□日查奏乌蒙阵亡殉难文武员弁。游击。刘昆、马秉伦、把总。周世美等、忿激杀贼。阵亡。司狱。陈天锡、手刃妻妾。随即自刎。通判。刘镇宝、知县。赛枝大、教授。李焜、知事。刘懋美、巡检。叶徽祚、并遇害。应分别奖恤。游击刘昆之妻张氏、义不辱贼。手刃两女。复同妾吴氏、俱自刎。及恢复乌蒙。搜获刘昆之子。仅三岁。并乳母婢仆等五口。现在护送至省。俟事定送回原籍。行咨四川抚臣加意存恤。以为忠义者劝。得上□日、著该部分别。从优赐予恤典。游击刘昆之。妻妾两女。见危授命。义烈可嘉。著一并从优议恤　　

○丙午。吏部议覆、广东巡抚傅泰疏言、琼州府属之崖州、感恩、昌化、陵水四州县。水土最为恶毒。正杂佐贰各员。请援照台湾教职之例。于内地调补。三年任满称职者。以应升之缺即用。应如所请。从之　　

○兵部议覆、云贵广西总督鄂尔泰疏言、两广交界。有矿贼盘踞。两省官员。互相推诿。以致宵小肆行。良民被扰。请于浔州南宁等府要害处所。添设塘汛。并就近抽拨兵丁召募乡勇。使各相防守。庶汛地各有专责。匪类无计潜藏。应如所请。从之　　

○丁未。春分。朝日于东郊。遣显亲王衍潢行礼　　

○谕大学士等。从前阿尔泰兵丁驻劄之时。粮运维艰。是以廷议每兵、每月、祗给米一斗并羊价五钱。迩年以来。羊价渐长。所给银两。不足羊只之值。月米一斗。亦有未敷。不免半菽之虞。朕心深为轸念。查察罕叟尔、每年屯种所获。富有余贮。而运送粮石。较前亦易著将现今调拨军营防守之满洲兵丁。每名月给米二斗四升九合。其戍守阿尔泰之满洲兵丁。每名月给米二斗。至察哈尔土默特兵丁。每名月给米一斗五升。以示朕恩恤兵丁之意　　

○升正白旗内府护军统领巴图、为正黄旗满洲副都统。以镶黄旗参领吴礼、署正白旗满洲副都统　　

○授辅国公永奇女为乡君。壻伯殷岱秩四品　　

○浙江总督李卫疏言、雍正八年夏秋之交。淮北山东。适有水警。而浙省连岁丰收。请将浙省永济盐义二仓。及附近水次各县存贮米谷内酌拨若干。运往彼处平粜秋成买补。在淮北需米之处。米谷既多。价值自平。而浙省又得出陈易新。彼此均有裨益。从之　　

○大计奉天、直隶、浙江、河南、山西、广西、贵州、云南等省官员。卓异官二十八员。贪官一员。浮躁官十二员。年老官五十五员。不谨官三十六员。罢软官十三员。有疾官二十六员。才力不及官三十四员。分别升赏处分如例　　

○旌表江南泰州烈妇。周德甫妻茆氏、拒奸不污。被刃殒命。给银建坊。入祠致祭如例　　

○戊申。免两淮、通、泰、淮三分司所属莞渎等五场。雍正七年分、水灾折价银两有差　　

○己酉。谕大学士等。西藏驻劄弁兵。已降谕上□日更换。护军统领马喇、内阁学士僧格、在藏年久。朕甚悯念。命正蓝旗蒙古副都统青保、大理寺卿苗寿、前往替回。但二人一时回京。新任之人。不能熟悉西藏事宜。著马喇先回。留僧格协同青保等、再办事一年。马喇、僧格、各赏银一千两　　

○升镶黄旗参领查穆素、为本旗蒙古副都统。调镶黄旗蒙古副都统宗室满珠锡礼、为正红旗汉军副都统　　

○湖北按察使王肃章、缘事革职。升湖南粮驿道刁承祖、为湖北按察使司按察使　　

○户部议覆、云贵广西总督鄂尔泰疏言、贵州省新设古州镇营。密迩粤西之柳庆二府。所有岁需兵米若干。请于柳庆每年粜三谷内支给。以粤省之谷。易黔省之银。两有所资。但持银赴粤。亦有未便。应即于粤西额徵余存银内支出。作为协黔兵饷、以给米价。及一切运米杂费。该管官于秋成后。照数买补还仓。应如所请。从之　　

○又议覆、漕运总督性桂遵上□日议奏、漕粮过淮事宜九款。一、帮船到淮。原有津贴饭食之费。嗣后各帮。请照例将银呈缴给发。不许私相授受。一、各省漕船。有米数丁舵姓名等册。向来旗丁倩人代造。科派册费。嗣后请饬行各帮。自行缮送。一、漕船抵淮。应随到随收。饬吏役不得留难需索。一、总漕出署盘验。米数短少。应行捆责。令中军官约束行杖人役。毋许索诈分文。一、江浙粮艘。由镇江出口。方＜监-皿立＞桅篷。从前令催漕之员。就便查看。恐藉端需索。嗣后请俟过淮时。漕臣亲加点验。至扬州之三坌河。系各省粮艘总汇之所。应委廉干之员。前往弹压。一、漕船渡黄。如汛地弁员。不顾风色水势。混行催趱。请照例议处。或有疎虞。加倍治罪。一、漕船渡黄之后。至白洋河、及台庄八闸。俱系逆流水急。必须添雇人夫。往往弁兵串同人夫勒索。请于重运北上之时。将宿迁营游击委驻白洋河。徐州营副将委驻台庄八闸。稽察约束。傥有徇纵。一并参处。一各省应造漕艘。务将价料照数给发。毋许需索使费。如造不合式。将监造官参处。至空船南下。漕臣逐加查验。谕令归次速领三修银两。上紧加修。接济新运。如旗丁有以朽腐漕艘。撞触民船。借端勒索者。将该帮弁丁究处。一、漕船出运。各卫佥定正副二丁。赴次交兑。如有革丁衿监等。窜身入帮。即行拏究。运官不行查拏。一并究治。均应如所请。从之　　

