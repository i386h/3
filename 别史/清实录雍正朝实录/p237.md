<!-- { "loadSidebar": true } -->
○镶白旗汉军副都统梁永禧、缘事革职。升刑部郎中补熙、为镶白旗汉军副都统。镶蓝旗汉军副都统高应翙、缘事降调。升一等侍卫常昇、为镶蓝旗汉军副都统　　

○以福建南澳总兵官许良彬、署福建水师提督。福建金门总兵官张起云、署福建南澳总兵官。福建台湾副将康陵、署福建金门总兵官　　

○吏部议覆、广西巡抚金鉷疏言、粤西全州所属之西延司。猺獞杂处。巡检一员。不足弹压。请移本州州同驻劄。将巡检裁汰。其全州仍添设州判一员。以资协理宾州所属之武宣县。顺流直达浔州。不过四百里。而距宾州、地遥路险。应将武宣县、归浔州府管辖。庶公务不致稽迟。均应如所请又称马平、雒容二县、正印杂职等官。俱应仍照腹俸升转。查州县虽处烟瘴。尚有火耗足以养廉。杂职官员。俸银无几实堪怜悯。嗣后州县以腹俸升转。杂职仍三年即升。从之　　

○礼部议覆、福建巡抚刘世明疏言、台湾府属应试生儒原有另编字号。取中之例。后因台地士子。半系泉漳二府之人。希冀多中。故有撤去另编字号之请。今冒籍者俱已改归本籍海外诵读之士。竞切观光。请仍照旧例。另编字号。于闽省中额内。取中一名。以示鼓励。应如所请。从之　　

○改广西西隆州西宁县、归泗城府管辖。移西隆州治、驻偏牙。州同、驻八阳。从云贵广西总督鄂尔泰请也　　

○补行奉天雍正五年分军政罢软官二员。有疾官五员。年老官十七员。分别处分如例　　

○壬戌。谕内阁。元旦朝贺。凡三品以上之大臣年逾七十者。不必随班行礼。俟百官朝贺后朕回乾清宫。伊等至乾清门请旨　　

○刑部等衙门议奏、陆生楠、借论通鉴。妄抒讥讪谢济世、批点大学肆行毁谤。悖逆已极。经臣等审明定罪。奉旨交与振武将军顺承郡王锡保、将陆生楠、谢济世、逐一严讯兹据顺承郡王锡保参奏、陆生楠、谢济世、自知罪不容诛。一字无能置喙。应将陆生楠、谢济世、俱拟斩立决。于军前即行正法、妻子给付功臣之家为奴。财产查明入官。其陆生楠、父母祖孙兄弟。流二千里安置。至妄行注释之书。俱著严查烧毁得旨、陆生楠、著交与该将军、于军前即行正法。其父母祖孙兄弟。俱从宽免其流徙。谢济世、从宽免死。交与顺承郡王锡保、令当苦差效力赎罪。其妻子家产。免其入官。余依议　　

○甲子。予故福建福宁总兵官颜光旰、祭葬如例　　

○乙丑。孝庄文皇后忌辰。遣官祭昭西陵　　

○丁卯。谕内阁。定例正月上辛日。祈谷于上帝。若上辛在正月初五日以前。则于次辛行祈谷之礼。雍正三年五年。俱以次辛祈谷。率由旧章。但元旦朝贺者。朕躬之礼仪。上辛祈谷者。祀天之大典也。明年正月初二日上辛。礼部题请于十二日次辛、行祈谷礼。朕思若以正月而论。则十二日为次辛。若以立春后而论。则十二日为下辛矣。因元旦朝贺筵宴。而展祈谷之期。朕心深有未安。著定于初二日上辛行礼。先期照例敬谨斋戒。停止朝贺筵宴。嗣后若元旦逢上辛之期。则于次辛祈谷如在初五日以前。或值初七日世祖章皇帝忌辰著该部两奏请旨　　

○署川陕总督查郎阿摺奏、据四川提督黄廷桂咨称、护理重庆镇标游击保璠、于委署黔彭营游击任内。与酉阳冉土司。书使往来。节次勒索人口骡马等物。又冉土司之子冉广烜、奸占董昌规之妻为妾一案。馈送保璠银两礼物。土司冉元龄、又有川省奸徒杨承勋等结党一案。据贼党供称、杨承勋家有金镶玉印。刘伯温碑记。伊弟杨七、必要为王。送在酉阳司等语。俱应严究。奉上谕。各省土司。朕皆一视同仁。莫不欲其遂生乐业。共享昇平之福。是以屡降谕旨。令该督抚训饬官弁。加意抚绥。无得借端滋扰。若有苛虐生事者。必重治其罪。但管辖苗疆之官弁等。往往不能仰体朕心。屏除私念。若土司等、有不敢书使往来者。则加以傲抗之名。摭拾小事。申报上司。若私相往还。有所馈赠。则上司访知。又加土司以行贿钻营之名。究治其罪。如此、则土司岂不处于两难乎。即如该督参奏冉元龄之纳贿于保璠。朕知冉元龄、必有屈抑难申之情也。前据查郎阿奏称、四川奸徒杨承勋等、谋为不轨。假称家有金镶玉印。其弟杨七、必要为王。送在酉阳司去等语。朕批谕查郎阿云。酉阳土司、素称恭顺。必无藏匿重犯之理。若果杨七、逃往酉阳地方。则冉元龄亦无不严缉解送者。如杨七未至酉阳。而强向冉元龄索获。则冉元龄不更冤抑乎。总之各处土司。承祖父之遗业。受朝廷之厚恩。苟有人心。孰肯作奸犯科。自罹罪戾。惟是奸民匪类等播弄构衅。希图获利于官弁之前。则假捏土司不法事端。而在土司地方。又肆行恐吓怂恿之诡计。为督抚大吏者。安可不详加审察。而轻信属吏之浮言。为奸徒所愚弄乎。此案内需索受贿之保璠、著该督抚严加审讯。照所定苗疆之例。定议具奏。冉元龄、悉从宽免。不必查究。至于贼党所供金镶玉印之语。尤属荒诞。夫民间所谓金镶玉印。即历代传国玺也。当日元顺帝将此玺携归沙漠。是以明代求之未获。我太宗文皇帝天聪九年。察哈尔林丹汗之母。将此宝进献。至今藏于大内。今杨承勋家。安得又有金镶玉印。即使有之。亦系伪造无用之物耳。贼党谋逆之罪。不在此印之有无也。何必深究。著查郎阿、黄廷桂、宪德等、将朕谕旨。一并晓谕酉阳土司冉元龄知之　　

○以和硕和惠公主、下嫁多尔济塞卜腾、授为和硕额驸　　

○戊辰。岁暮。祫祭太庙上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○遣官祭太岁之神　　

○己巳。谕内阁。昨据山西巡抚石麟奏报、本年十一月初二日。保德州庆云呈瑞。今又奏报十二月初一日。临晋县庆云丽日。历午未申酉四时。又据布政使蒋泂摺奏、从前汾河形势。惟文水县地势低洼。河身淤浅。是以议开引渠二道。正河一道。今年六月内。汾河水发。河道改流。文水县自青高村、至伊家社。各开引渠二道。旧时漫流。已为沃壤。而东城村欲开之河。现今宽阔十余丈。或数十丈。众水会同。河身长二十五里。经年累月。人力不能成之功。天然疏浚等语。朕思晋省民风。由来醇朴。是以感召天和。屡岁皆登丰稔。即如近日预备军需民情踊跃争先恐后。悉出至诚。观此尊君亲上之念。则其孝亲敬长。克敦行谊可知而地方官员、平日训导有方。亦即此可见是以仰蒙上天昭示瑞应。以奖官民之善。朕心深为慰悦。著照河南省之例。通行所属府州县。将人材品行、可备任使者。不拘人数资格。秉公举出。该抚再行详加遴选。具题奏闻。送部引见。并令各州县、于常例岁举老农外。再各举一人。给以八品顶带。以示朕褒嘉善俗。广沛恩膏之至意　　

○旌表八旗节妇满洲、顺哥妻李佳氏等、一百四十五人。蒙古、存住妻吴氏等、二十三人。汉军、朱聘妻何氏等、二十五人。贞女。查哈克氏一人。孝子。王积善一人。直隶各省节妇。王承贵妻刘氏等、四百五十人。贞女。林氏等十人。孝子。曹大声等、二十六人。孝妇。李一原妻董氏一人。孝女。蒋氏一人。各给银建坊如例　　

○是岁、人丁户口、二千五百七十九万九千六百三十九。又永不加赋滋生人丁八十五万九千六百二十。田地、山荡畦地、八百七十三万二千二百一十五顷八十亩有奇。徵银、二千九百九十三万五千六百五十七两有奇。米、豆、麦、五百一十七万六千八百三十六石有奇。草、四百九十九万六千六百三十一束。茶、三十二万一千八百三十引。行盐、五百一十四万五千三百四十四引。徵课银、三百九十万一千八百三十八两有奇。铸钱、七万四千八百四十八万有奇、　　

大清世宗敬天昌运建中表正文武英明宽仁信毅大孝至诚宪皇帝实录卷之八十九



大清世宗敬天昌运建中表正文武英明宽仁信毅大孝至诚宪皇帝实录卷之九十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正八年。庚戌。春。正月。庚午朔。上于宫中拜神。以祈谷致斋、命于初六日御殿　　

○辛未。祈谷于上帝。上亲诣行礼　　

○贵州巡抚张广泗疏报、普安州农田收获之后。遗留稻根。重长青苗。渐致茂盛。为从来未有之瑞。得上

□日、黔省土薄性寒。而普安州乃有稻孙之瑞。皆因地方大吏。劝稼重农。而该省民人。力田务本。是以感格上天。昭示瑞应。嗣后当益加黾勉。以承天眷　　

○广东布政使王士俊摺奏、各州县奸盗诈伪等罪犯。请令地方官、榜列姓名。揭于通衢。以示惩警。奉上谕。奸盗诈伪匪类。欲以木榜书名。感发其愧悔之心。恐未必能然。朕意果遇横逆不法之辈。乡里必不敢书其名以籍其罪。无非将良懦乡民之小过、填写一二以塞责而已。有名无实。恐徒为百姓之笑具耳　　

○乙亥。上御太和殿。王以下、文武各官、外藩王、及使臣等、上表朝贺。停止筵宴　　

○朝鲜国王李昑、遣陪臣金朿弼等、表贺冬至、元旦、万寿节。及进岁贡礼物。宴赉如例　　

○丙子。世祖章皇帝忌辰。遣官祭孝陵　　

○丁丑。授总理陵寝事务领侍卫内大臣尚崇廙、为盛京五部尚书。以原任镶白旗汉军都统范时捷、为散秩大臣。总理陵寝事务　　

○湖广荆州将军吴纳哈、年老休致。调宁古塔将军哈达、为湖广荆州将军。升宁古塔副都统常德、为宁古塔将军。降奉天将军多索礼、为宁古塔副都统。调黑龙江将军那苏图、为奉天将军。升齐齐哈尔副都统卓尔海、为黑龙江将军。调正黄旗蒙古副都统王常、为齐齐哈尔副都统。白都纳副都统塔尔马善、为归化城左翼副都统。熊岳副都统图尔赛、为白都纳副都统。奉天副都统额尔勤、为熊岳副都统。镶蓝旗汉军副都统常昇、为奉天副都统。四川成都副都统黑色、为镶蓝旗汉军副都统。升陕西潼关城守尉吴和图、为四川成都副都统　　

