<!-- { "loadSidebar": true } -->
○办理西藏事务护军统领马喇、额外内阁学士僧格摺奏。班禅额尔得尼、贝勒颇罗鼐、遣人赍送官兵酥油、炒面、牛、羊、乾粮等物。臣等累经发还。伊等坚不领回。是以收留分给官兵。得上□日、马喇、僧格、可将班禅额尔得尼、颇罗鼐、所送之物。核算价值。充裕给与银两。并传谕伊等、朕遣兵在藏驻劄。特为众唐古特防守地方。使之宁谧。岂有丝毫贻累之理。今所送诸物。势必在伊属下众人摊派。未免滋扰。且我兵粮饷。并不缺乏。无须帮助。此番给还银两。并非外视尔等也。可传谕唐古特、咸悉朕意　　

○辛酉。谕大学士等。派往归化城兵二千名。著副都统绰尔多、同胡琳带往。绰尔多、著赏银三千两。准备起程。乾清门侍卫南岱、授为一等侍卫。于虎枪上行走之索伦新满洲内、挑选九名。令伊统领。随此次兵丁前往。照看马畜。每人赏银二百两。至一切应得之项。仍照出征官兵之例给与　　

○正白旗蒙古副都统马哈达、缘事革职。调副都统宗室诺穆柱、为正白旗蒙古副都统、仍留军营　　

○壬戌。谕大学士等。从前曾令汉军兵四千名。即在归化城过冬。现今贼虽败遁。明年或又来侵犯。宜预为防范。此四千兵丁、俱熟练枪炮之技。令其看守城垣。甚有禆益。令于年内预备妥协。拣择吉日。马尔赛统领由上海一路。按程至扎克拜达里克驻劄　　

○又谕。扎克拜达里克处。发遣人犯。俱著从宽免罪。即令充为绿旗兵丁。给与粮饷。在彼效力。年过六十以上。有情愿当兵、在彼居住者。留作兵丁。其并无妻子。已过六旬。愿回内地者。俟城工告竣、夫役回来时、将伊等由驿站从容发回。各归本籍　　

○癸亥。靖边大将军傅尔丹摺奏。臣等公同会商。以十月十三日、大兵自科布多城起程。弁兵各给口粮。所有帑银六十八万七千三百两。分令各大臣官员兵丁携带。并将火药铅子。均匀＜马犬＞载。就近由布娄尔乌哈尔扎。沿途食雪。向察罕叟尔进发。十月十七日、行至绰诺海拉琥地方。据振武将军顺承亲王咨称。九月二十二日。战败贼夷。大策零敦多卜等、俱已逃遁。喀尔喀副将军等、分路远追。因贼夷已踰阿尔泰山岭。即撤军回营等语、臣遂统率大兵。选择水草。休养马匹。向察罕叟尔。缓行至揆通乌阑地方。又咨称。驿站俱已接续。所有军机事件、应仍由大将军处奏闻。不必据咨转奏。所有臣等回赴察罕叟尔、领兵起程日期。理合缮奏。得上□日、傅尔丹既至察罕叟尔。著将靖边大将军印、交顺承亲王掌管。振武将军印、著傅尔丹掌管。协同顺承亲王办理事务　　

○改河南陕州营守备缺、为都司佥书。添设千总一员。从署河南河北总兵官范毓＜香奇＞请也　　

○甲子。谕大学士等。尔等可传谕傅尔丹。伊原与顺承亲王不和。王诸事并无过失。近日傅尔丹轻进。以致亏损官兵。若大将军印务、仍命管理。非但众心不服。即傅尔丹心亦不安。伊既失蒙古等之心、绿旗兵丁亦未必孚信。伊所恃者、惟数索伦耳。岂知首先溃散、几致伊于危殆者。即索伦乎。顺承亲王、诸事遵朕指示。领大兵在察罕叟尔。贼夷惧其声威。不敢侵扰。旋即败遁。朕今令傅尔丹为王协理。以赎前愆。至歼贼立功。惟王是赖。傅尔丹宜悉心尽力。勉图报效。若仍执前见。妄存私意。与王不和。不但无益于国家。傅尔丹恐益增罪戾矣　　

○又谕。朕闻汉军兵四千名。自京至归化城。伤损马驼甚多。及至归化城。变卖衣物。任意费用。甚属不堪。且路途尚近。即如此窘迫。亦甚属懦弱。著行文马尔赛、此次领兵大臣等、若不加意统摄。致兵丁仍蹈故辙。或有逃回者。马尔赛即行拘拏。应惩治者惩治。应正法者正法。再行文归化城都统丹晋、右卫、大同、宣化等处总兵官。凡兵丁家人内有逃回者。拏获奏闻。即行正法。其不加约束之大臣官员、从重治罪。马尔赛将此晓谕大臣官员兵丁知之。此兵到扎克拜达里克地方。马尔赛加意操演。严行约束　　

○以浙江衢州副将叶应龙、署江南崇明总兵官　　

○乙丑。谕大学士等。山东登州乃滨海重镇。所辖地方辽阔。查该镇本标、及所属兵丁。除水师外、额兵六千余名。似不敷用。再自添设河东总河之后。将南河总河标兵、归于河东总河管辖。而以漕标兵一千余名。改归南河总督。于是两河标兵、及漕标操防之兵、俱觉不敷。此四处兵、应否酌量增添。尔等详查议奏。寻议、登州一镇、延远二千余里。本镇标兵、及所属文登等十营。除水师外。共额兵六千三百余名。汛广兵单。实属不敷。臣等酌议。应添兵一千名。驻劄镇城。以实行伍。至河东总河标兵、一千九百二十一名。江南总河标兵、一千九百余名。漕标兵四千五百名。各有防河催漕等差。均觉不敷。请将漕标、及两河标兵、各添设一千名。与添设登镇陆路之兵。共四千名。交与总漕、总河、并登镇总兵官。精选技勇壮健之人。照马四步六之例。召募充补。再查登镇水师。现在共兵八百五十名。赶缯船十只。艍船七只。所辖海面岛屿甚多。往来巡哨。差使颇繁。应添艍船三只。兵一百五十名。以足一千之数。所添兵丁、务选熟于海道、及通晓水战之人。召募充补。艍船令山东巡抚委员监造。至各处应加守备千总等员。及应建营房。令总漕总河、登镇、会同该督抚详悉定议。从之　　

○升左都御史署西安巡抚史贻直、为兵部尚书　　

○以翰林院编修汪由敦、署日讲起居注官　　

○大学士等遵上□日议奏、扎克拜达里克地方。甚属紧要。马尔赛所领汉军兵四千名。即令马尔赛统领前往扎克拜达里克地方驻劄。现今可分作八队。诺尔浑、富昌、带领首队。于十二月初一日起行。李杕、祖秉衡、佟时茂、刘汝霖各领一队。随后而行。其余二队。交马尔赛于营总内、拣选二人。各带一队行走。马尔赛带领后队。于十二月初八日起程殿后。傥遇严寒大雪。难以行走。即在推河等处驻劄。俟明岁春融。再至扎克拜达里克。马尔赛起程时、抚远大将军印、交送康亲王。暂管。另给一印与马尔赛。伊领兵到扎克拜达里克时。与钦拜、阿成阿等、所领兵丁。俱听顺承亲王调遣。察罕叟尔处、所有盛京、乌喇、及索伦新满洲等兵丁。应令顺承亲王在内酌派数百名。遣往马尔赛处。在哨探瞭望紧要处差遣。归化城亦属紧要。马尔赛至扎克拜达里克时、令将图尔赛等、所领土默特兵丁一千名。遣回归化城。图尔赛、席尔塔、仍同僧滚扎卜等。统领喀喇沁一千兵丁。由扎克拜达里克、以至十三台处分驻。照看台站。察罕叟尔处、调扎萨克兵二千。令其驻劄推河。京城所派胡琳、绰尔多、带往之兵丁二千名。令其于本月择日起程。前往归化城。俟到彼之时。精选一千名。于二月间。令侯马兰泰、副都统达尔济、胡琳统领。往鄂尔昆之西形胜地方。与扎萨克兵丁、合一处驻劄。其余兵丁一千名。令副都统绰尔多统领。在归化城驻劄。再派四子部落、毛明安、喀尔喀、吴喇忒、鄂尔多斯、兵丁二千名。令鄂尔多斯王查木阳、四子部落王阿喇布坦多尔济统辖。又选派察哈尔厄鲁特兵各二百名。令总管雅图统领。俱于明年二月、前往吴喇忒之西界形胜地方。驻劄。得上□日、依议。马尔赛著给与绥远将军印。阿克敦等、即令随马尔赛前往办理印务　　

○改直隶张家口协标左右二营游击。河间、通州、大名、石匣、三屯、山永等协中军守备。怀安城、西城、赤城、滴水崖、怀来城、靖安堡、长安岭、乐亭、三河、采育、丰润、张湾、宝坻、广平、顺德、杜胜、忠顺、王家坪、曹家路、密云城、潘家口、燕河路、怀柔城、新雄、易水、白石口、沿河口、河屯等营、守备、及正定府龙固营、大名协右营守备、各缺俱为都司佥书。从署直隶提督路振扬请也　　

○丙寅。谕内阁。朕闻各省汉军驻防兵丁、营伍俱属废弛。而镇江为尤甚。前已降上□日、令将军王釴加意整理。俟明春专派官员前往考验。今值管理苏州织造事务海保回南之便。因思苏州与镇江、一水相通。计程不过二百余里。就近稽查。最为便捷。著海保回苏之后。于今冬明春。时常往来京口。将兵丁技勇。营阵规模。以及马匹、战船、甲胄、枪炮、器械之完备与否。一一查验。会同王釴、勤加操练。务令水师陆路兵丁等。技艺娴熟。武备整齐。将来或有调拨差遣之处。接奉谕上□日。数日之内、即可起程。如此、方为国家有用之劲旅。俟明年二三月间。朕再遣专官前往察看　　

