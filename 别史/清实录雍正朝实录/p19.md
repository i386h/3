<!-- { "loadSidebar": true } -->
○谕户部。朕临御以来、宵旰忧勤。凡有益于民生者、无不广为筹度。因念国家承平日久。生齿殷繁。地土所出、仅可赡给。偶遇荒歉、民食维艰。将来户口日滋。何以为业。惟开垦一事、于百姓最有裨益。但向来开垦之弊。自州县以至督抚、俱需索陋规。致垦荒之费、浮于买价。百姓畏缩不前。往往膏腴荒弃。岂不可惜。嗣后各省、凡有可垦之处。听民相度地宜。自垦自报。地方官不得勒索。胥吏亦不得阻挠。至升科之例、水田仍以六年起科。旱田以十年起科。著著为定例。其府州县官、能劝谕百姓开垦地亩多者。准令议叙。督抚大吏、能督率各属开垦地亩多者。亦准议叙。务使野无旷土。家给人足。以副朕富民阜俗之意。该部即遵谕行　　

○谕都统拉锡。嗣后游牧处、八旗察哈尔来京引见人员、内有军前效力。曾经皇考识认者。尔预先奏闻。朕加恩赏赐　　

○命卓异官员留京、以应升之缺用　　

○户部议奏。公库银两、应照常借与官兵。得上□日、此项支借银两、原欲使官兵有所裨益。其果否支借、及该管官员、有无指名侵用情弊。现在库内存数若干。遣副都御史牛钮、给事中鄂托拜、速往查核。再出征官兵支借库银、亦有已经豁免者。一并查明　　

○丙子。谕宗人府。淳郡王数年以来、安分守已。敬顺小心。朕御极后、尤竭诚尽敬。于皇考大事。一应典礼。不顾残废。黾勉曲尽。殊属可嘉。著晋封亲王　　

○免江南海州桃源等十州县、徐州一卫、康熙六十一年分旱灾额赋有差　　

○丁丑。孝陵蓍草生。马兰口总兵官范时绎、奏闻恭进。上命传视廷臣。无不惊喜赞颂、以为奇瑞　　

○江南安徽巡抚李成龙摺奏。二麦丰收分数。奉上谕。雨水年岁、及吏治民生、总宜据实上达。不可以宽慰圣怀、恐烦睿虑为辞。粉饰欺蔽。而托名忠顺。君臣本为一体。中外原无间隔。要当彼此披露。毫不隐讳。上下同心。和气充满。则自能感召天庥。百物阜成。万姓蒙福矣　　

○命各省总兵官、俱以摺子奏事　　

○给户部尚书孙渣齐、内务府郎中萨尔纳拖沙喇哈番世职　　

○戊寅。命发内库银九十万两交与诸王大臣、分派八旗、及包衣三旗。令属下官员、营运生息。以备各旗护军校、骁骑校、前锋、护军、领催、马甲、步兵等、有喜丧之事。俾得永远沾恩。其应给银数、自二十两至四两止。令参领以下、至各族长、查明具保。该旗都统、咨行内务府领取。无得虚冒。有不敷者、酌量加增。于二年正月为始　　

○命各部院衙门堂官、于笔帖式内、每十员、保举一等一人。二等一人　　

大清世宗敬天昌运建中表正文武英明宽仁信毅大孝至诚宪皇帝实录卷之六



大清世宗敬天昌运建中表正文武英明宽仁信毅大孝至诚宪皇帝实录卷之七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。五月。己卯朔。上诣皇太后宫、问安　　

○大学士等奏言、孝陵新产蓍草。修茎寻许。外泽中坚。清芬远布。皆由世祖圣祖功德之隆。皇上孝治之感。请宣付史馆。得上

□日、孝陵新产蓍草。皆由世祖圣祖功德隆盛所致。非朕孝思所能感格。诸臣陈奏剀切。著照所请行　　

○礼部等衙门、奏请御殿受朝。谕曰。朕原欲周年之后。始升御正殿。今诸臣授引古典、合词恳奏。朕限于礼制。勉从所请。其奏乐赐茶、著停止　　

○擢内务府郎中萨尔纳、为都察院左副都御史。办理工部侍郎事务。实授马尔齐哈、为内阁学士兼礼部侍郎　　

○庚辰。转宗人府右宗人镇国公德普、为左宗人。以辅国公讷图、为右宗人　　

○命都统宗室西伦图。拣选西宁绿旗鸟枪兵五百名。并柴旦木兵丁。带往察罕托罗海地方驻劄　　

○兵部议覆、云贵总督高其倬奏、鹤丽永北等处、取藏兵丁、倒毙马匹。恳免赔补。应无庸议。得上□日、兵丁远驰异域。甚属劳苦。且满洲、绿旗、俱当一视。其倒毙马匹、若仍令伊等赔补。朕心不忍。著悉行豁免　　

○免江南寿州合肥等十四州县、庐州等六卫、康熙六十一年分。旱灾额赋有差　　

○辛巳。仁孝皇后忌辰。遣官祭陵　　

○壬午。加武英殿大学士王顼龄、为太子太傅　　

○议叙追捕厄鲁特罗卜臧锡拉布等。并收管未曾逃遁厄鲁特人员功。封喀尔喀贝勒旺扎尔、为多罗郡王。公策布登策木楚克纳木扎尔、为多罗贝勒。追赠阵亡苏尼特台吉进达克、为辅国公。给察哈尔副总管宫额孙、拜他喇布勒、哈番世职。护军校多尔济、喀尔喀塔布囊巴赛、寨桑喀尔詹巴图尔、拖沙喇哈番世职。弁兵等、各升赏赐恤有差。其收管未曾逃遁厄鲁特之一等侍卫色卜腾。蓝翎侍卫纳木扎。俱加赏赉　　

○癸未。上御太和殿视朝。不作乐。文武升转各官谢恩　　

○是日、上诣皇太后宫、问安　　

○甲申。谕内阁。湖北布政使员缺。朕熟思数日。不得其人。著大学士、尚书、都御史、侍郎、副都御史等、各保一人。密摺封奏。如更有堪任也职者。亦并缮入。再有裨益政事。启沃朕躬之言。并附陈奏。务宜谨密。所奏必出于公正。傥有交通约会等情。经朕闻知、不独见轻于朕。且彼此非笑、亦当顾惜。尚其慎之　　

○谕礼部。近日天时颇旱。皇考先年屡降谕上□日云。大丧之后、必有旱年。太皇太后世祖章皇帝皇太后皇后之事。俱曾经过。朕当此之际。尝恐惧于怀而未置也。三月十二日、雨虽沾足。朕曾两三次以儆惕之意。晓谕众人。三月以来、多风不雨。遂觉旱乾。再直隶、山东、山西、河南地方。连年雨水不调。田禾歉收。朕虽遣大臣官员赈救。当此旱时。民必皇皇。朕心甚以为虑。朕在宫中、久已尽心虔诚祈祷。尔部亦虔诚祈祷。诸大臣各敬谨斋戒　　

○谕八旗大臣步军统领、及都察院。大小官员、有一定之品级。即有一定之服式。所以重名器、辨等威也。近多不按品级、佩带数珠。且马项悬缨。前用导马。更有将为坐具者。尤属僭越。嗣后应各按品级、遵奉定例而行。尔等严加稽察。有仍前僭越、即行参处。大臣官员、亦无得徇情隐庇。再旧例诸王等、以数珠、鞍辔、赏其属下。许令服用。今后著将赏用之处、行文该旗存案。年终汇奏。以便稽查　　

○直隶巡抚李维钧摺奏、直隶从前亏空、计州县岁之所余、积累填补。二年督令清理。奉上谕、州县官令少从容、不虑窘乏。方可责其尽心抚字。少有余资、亦可自为地方兴利之举。何可勒令为他人补苴亏缺耶　　

○升正黄旗护军参领雅亲、为镶蓝旗满洲副都统　　

○正红旗蒙古副都统保德、缘事革职。升镶蓝旗护军参领马起达、为正红旗蒙古副都统　　

○乙酉。谕宗人府。郑家庄修盖房屋。驻劄兵丁。想皇考圣意、或欲令二阿哥前往居住。但未明降谕上□日。朕未敢揣度举行。今弘晳既已封王。令伊率领子弟、于彼居住。甚为妥协。其分家之处。现今交与内务府大臣办理。其旗下兵丁、择日迁徙之处俟府佐领人数派定后举行。弘晳择吉移居、一切器用、及属下人等、如何搬运安置。何日迁移。兵丁如何当差。府佐领人等、如何养赡。及如何设立长久产业之处。著恒亲王、裕亲王、淳亲王、贝勒满都护、会同详议具奏。一切供用、务令充裕。勿使伊艰难。并贻累属下之人。彼处离京二十余里。不便照在城居住诸王、一体行走。除伊自行来京请安外。其如何上班、及会射诸事。著一并议奏。寻议、理郡王弘晳、迁移郑家庄。由兵部领取车辆、将需用物件载往。其给与理郡王人数、共三百四十五名。现有护军、领催、马甲、并亲随执事等、均给钱粮。令其当差行走。郑家庄城内、原有房四百间。如尚不敷、再行添造。现有钦放长史一员。所请护卫十二员。暂行跟随侍卫三员。蓝领侍卫一员。俟有缺出、照例咨部题明补放。郑家庄离京二十余里。升殿之日。理郡王听传来京。每月朝会一次。射箭一次。从之。设驻防郑家庄城守尉一员。佐领六员。防御六员。骁骑校六员。笔帖式二员。领催二十四名。兵五百七十名　　

○谕总理事务王大臣等。八旗外任废官、有愿在台站效力赎罪者。令其具呈。如果效力无误、著议叙　　

○九卿分别。议叙四川盖造营房官员。得上□日、议叙四川盖造营房一事。前则不及。今又太过。议事以公平正直为主。何至参差如是。若朕欲加恩。何难特发谕上□日。所以令诸臣公议者。原以求其至当。朕本无成见。尔诸臣宜矢公矢慎。共襄盛治。凡事当理。即合朕意。逢迎之术、断不可用　　

○兵部议覆、甘肃巡抚绰奇奏、同知迟煐等、应赔驼只银两。又游击王兆万等、倒毙驼只、俱应勒限追赔。得上□日、此项驼只、买备已久。原牧养官员、亦有身故者。且俱系微员。著落伊等赔补、势必不能。著俱从宽免　　

○丙戌。八旗都统等议覆、给事中巴图奏、每年开仓放米之时。铺户贾人、纷纷囤积。俟价昂时粜卖、颇有碍于生计。请将贾人买米、兵丁卖米之处。概行禁止。查铺户贾人、虽买米积贮。而米仍在京师。且居民俱仰给于仓米。若概不准卖。恐价值反致昂贵。所请应毋庸议。嗣后遇青黄不接之时。米价腾贵。请限定价值、以杜掯勒。至兵丁米石、实有赢余者。听其粜卖。傥不计足食。尽行出粜。令该管官责惩示警。从之　　

○丁亥。上诣皇太后宫、问安　　

