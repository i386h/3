<!-- { "loadSidebar": true } -->
○抚远大将军年羹尧摺奏。十二月十三日、罗卜藏丹津。送侍郎常寿回营。并呈奏章一函。笔帖式多尔济。被贼掠去。仗义捐躯。请施恩优恤。以示鼓励。得上□日、侍郎常寿、乃简任西宁办理青海事务之员。伊并不将罗卜藏丹津谋叛情形奏闻。一切军务。悉推诿于年羹尧。又擅弃西宁。轻往青海。为罗卜藏丹津所获。及罗卜藏丹津、将伊释放。复靦颜生还。溺职已甚。著将常寿、拏解西安监禁。至笔帖式多尔济、被贼擒获。不屈身死。甚属可嘉。著交部照殉节例议叙。仍著大将军年羹尧。照例予祭　　

○戊寅。命朝期行礼。左右两班。增派侍卫二员、随御史稽查　　

○谕抚远大将军年羹尧。朕前曾降上□日、罗卜藏丹津被困时、必将常寿送回请罪。今果将常寿送回矣。罗卜藏丹津、从此又以甘言巧恳、阻滞吾兵。亦未可定。罗卜藏丹津、乃辜负国恩、与吾兵对敌之叛贼。国法断不可宥。不得因伊曾封王爵、稍存疑虑。再与罗卜藏丹津同谋之王、贝勒、贝子、公等。既经背叛、其爵即宜削除。伊等或来归顺、或被擒获。不必更论其先曾封爵。但论其行事之轻重。可宽者从宽。应治罪者治罪。办理奏闻　　

○庚辰。孟春。享太庙。遣怡亲王允祥行礼　　

○是日、以故大学士一等公谥文襄图海、配享太庙西庑　　

○遣官祭太岁之神　　

○辛巳。祈谷于上帝。恭奉圣祖仁皇帝配享。上亲诣行礼。恭捧圣祖仁皇帝神位。奉安于上帝神位之右。太宗文皇帝神位之次　　

○领侍卫内大臣一等公马尔赛等、以伊祖图海配享、具疏谢恩。得上□日、此出自圣祖皇考所遗恩上□日。尔祖茂著功勋。尔等其法祖报效。各相奋勉　　

○实授许国桂、为直隶宣化总兵官　　

○壬午。世祖章皇帝忌辰。遣官祭孝陵　　

○甲申。谕理藩院。西海逆贼罗卜藏丹津一事。喇嘛等、理宜将叛乱之人、善言开导、令其和辑。不致起事、戕害生命。是为维持佛教。如其不能。亦应呈明该将军等、各自闭户安居。岂意反助西海悖逆之人、竟纠合数千喇嘛、手持兵刃、公然抗拒官兵。及至溃败。犹不降顺。入庙固守。以致追杀覆灭。有玷佛教甚矣。钦惟太宗文皇帝时。第五辈达赖喇嘛、遣使入觐、极为恭顺。及世祖章皇帝时。将第五辈达赖喇嘛、延至京师、封为瓦齐拉达喇达赖喇嘛。蒙被殊礼。百年以来。法教兴隆。皆我朝之恩赐也。前者、准噶尔寇犯招地。杀戮僧徒。拆毁寺庙。圣祖仁皇帝遣发大军。恢复招地。俾达赖喇嘛、重安法座。佛教复兴。如此隆恩、喇嘛并不感激。反助悖逆之人。凶恶已极。于佛门之教、尚可谓遵受奉行者乎。将朕此上□日遍谕各处寺庙喇嘛、并住居蒙古扎萨克处之大小喇嘛等知之　　

○乙酉。顺天府进春　　

○调署理山西大同总兵官马会伯、回云南永北总兵官任。以正蓝旗参领陈王章、署理山西大同总兵官　　

○丙戌。赏给巴尔库尔满洲察哈尔绿旗种地兵丁、银两有差　　

○丁亥。授四川提督岳钟琪、为奋威将军　　

○戊子。封喀尔喀镇国公策旺诺尔布、为固山贝子　　

○庚寅。以光禄寺少卿罗其昌、为河南乡试正考官。翰林院修撰于振、为副考官。太仆寺卿沈近思、为山东乡试正考官。福建道御史朱一凤、为副考官。编修夏力恕、为山西乡试正考官。侍讲黄鸿中、为副考官　　

○辛卯。谕兵部。副将孙继宗、领兵在布隆吉尔等处、同游击潘之善、大败青海逆贼。孙继宗、著赏给总兵官职衔。俟有陕西总兵官缺出题补　　

○壬辰。镶蓝旗汉军都统伊尔拜、缘事革职。以果郡王允礼、为镶蓝旗汉军都统　　

○命镶白旗蒙古都充武格、总管杀虎口至阿尔泰一路军台事务　　

○升镶白旗蒙古副都统成拜、为本旗蒙古都统。王府长史额尔锦、为镶白旗蒙古副都统　　

○升河南布政使牟钦元、为太常寺卿。调署理山西布政使田文镜、为河南布政使司布政使。升山西按察使高成龄、为山西布政使司布政使。浙江粮储道张楷、为江南江苏按察使司按察使。以原任云南按察使金启复、为山西按察使司按察使　　

○癸巳。谕总理事务王大臣等。额驸策凌奏称。伊自阿尔泰军营来时。副都统勒钦图、原任将军席柱、年俱衰迈。原爵公德瞻。在军营患病。请将此三人撤回等语。席柱、勒钦图、著撤回。德瞻系前往效力赎罪之人。俟军务告竣。再令伊回京　　

○谕宗人府。皇考以公星尼、招摇生事。革去公爵。继又念伊先人之故。仍复施恩、令伊子星海、承袭公爵。讵知星海又复不才。昏庸懒惰。身罹国宪。皇考尚冀星尼、或知惩创、悛改恶习。复其公爵、以观后效。今星尼、不惟不感戴皇考之恩、不知改行易辙。且各处钻营、无耻莫甚。有玷天潢。著仍革去公爵。拘禁在家。将应袭公爵之人、查明具奏。再伊属下佐领甚多、与公爵不称。可酌留数佐领、给与袭公之人。其余佐领、存于公处　　

○谕内阁。广东总督杨琳、办理盐务以来、闻将穷民生理、尽行霸占。百姓怨愤。夫钱粮虽属紧要。当为百姓存留微利养生。若既为钱粮起见。又图自已取利。丝毫不与百姓。使穷民失所、成群窃盗。其害较缺欠钱粮、为更大矣。务须谨慎廉洁、从公办理、方属称职。不可只为钱粮起见。不顾百姓　　

○八旗都统以年终将阅射优劣等人、及奏销钱粮纸张等项、各具摺汇奏。得上□日、览八旗都统所奏、甚属糊涂。理应陆续乘便、各将一二事具奏。朕得次第披览明悉。方可办理。今将一年所积事件、于年终汇奏。盈千累百之摺、朕一时从何处看起。朕若不披览明悉、如何办理。嗣后或应陆续分奏、以便朕览。或应公摺汇奏、以便交部查核之处。俱著详议具奏。寻议、八旗箭摺。嗣后请按月造册送部。其技艺生疎者。令该旗勒限教训。如再任意怠惰。即行参奏治罪。技艺优长者。令该旗记名。以示鼓励。至俸饷米石纸张等项。亦停其于年终奏销。令两翼各会同四旗、将一年内支领过数目。开明奏闻。并送户部查核。得上□日、箭摺所议尚是。至俸饷等项。著照部院奏销纸张例。酌量陆续呈览　　

○甲午。谕内阁。嗣后本章奏摺内、字样及人名、有与朕名同者、应回避更改外。其余与朕名音同字异、及边傍字样略同者、俱不必回避更改　　

○谕总理事务王大臣等。朕御极以来。加恩文武官员、各得升阶。而宗室独无仕进之路。朕欲施恩、予以升阶。思之再三、总不可得。如用伊等为大臣等、及侍卫、犹可供朕使令。若用部院、或遇属下人为大臣、难以行走、势必至瞻徇情面。若令其应乡会试、与民人一体搜检、恐失观瞻。可否补用宗人府官员笔帖式之处、尔等传与宗人府议奏。再宗室内、有学优才美者。作何考选之处、亦著议奏　　

○抚远大将军年羹尧摺奏。张家胡土克图之胡必尔汗。原住西宁东北郭隆寺。属下喇嘛甚多。素与罗卜藏丹津、阿尔布坦温布和好。本年正月。郭隆寺众喇嘛。忽聚兵操演。臣随给示禁止。而寺内喇嘛。传令东山一带番人。约于是月十一日。齐集拒战。臣见反形已露。急宜巢□刀灭。随遣提督岳钟琪、会同前锋统领苏丹、副都统觉罗伊礼布等。统兵进巢□刀。尚未至郭隆寺。而贼众已于十二日驻营哈拉直沟迎敌。我军直前奋击。斩贼数千。据其三岭。毁其十寨。副将宋可进、总兵官吴正安、黄喜林等。各有斩获。随沿途毁其七寨。焚其房屋七十余所。次日抵郭隆寺。寺外山谷间。伏贼千余人。皆逃入洞内。我兵施放枪炮。复聚薪纵火。贼俱薰死。计前后杀伤贼众。共六千余名。随毁郭隆寺。并究张家胡土克图之胡必尔汗消息。众喇嘛已预先携往大通河西杂隆地方。臣即将达克玛胡土克图正法。此次效力弁兵。及阵亡受伤者。俟查明咨部。得上□日、效力官兵。俟事竣议叙。其劳绩尤著之官弁。俱著加衔二等　　

○湖广提督魏经国摺奏、楚省大吏。皆减轻火耗。严禁馈送。清正自矢。奉上谕、目下如此、自兹日新不已、止于至善方好。恐一时鼓舞、勉强从事。又复因循、渐流于下。朕所虑者此也。须不时留心体访。少有不法者、必即奏闻。方见实心效力、忠君爱国之诚也　　

○正黄旗汉军都统左世永、缘事革职。以兵部尚书卢询、为正黄旗汉军都统　　

○丁酉。谕宣化总兵官许国桂、宣镇兵丁、出征劳苦。军前倒毙马匹、从宽免其赔补　　

○正红旗汉军都统宗室西伦图、年老休致。升刑部右侍郎高其佩、为正红旗汉军都统　　

○河南巡抚石文焯摺奏、请将巡抚衙门缴存节礼、及节省规例银两、解充西宁军饷。奉上谕、助饷之说、断然不可。止宜留充本省公用。如补苴亏项、修理城垣、道路、桥梁、堤岸、及兵马器械犒赏之需。以公完公。方为允协。将用过数目开除、摺奏以闻　　

○戊戌。以翰林院侍读学士吴隆元、教习庶吉士　　

○湖广巡抚纳齐喀疏报、蕲州等十三州县、及荆右、施州二卫、康熙六十一年分、开垦田亩八百八十八顷有奇。下部知之　　

○己亥。谕内务府。从前借欠内府公库银两、展限未完者、俱著豁免　　

○镶白旗汉军都统张圣佐、年老休致。以原任刑部尚书宗室佛格、为镶白旗汉军都统　　

○庚子。建孔子庙于归化城。左右两翼、各设满学教官一员。从都统丹晋请也　　

