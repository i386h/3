<!-- { "loadSidebar": true } -->
○谕知府。国家亲民之官。莫先于守令。盖州县官、与民最亲。而知府、又与州县官最亲。凡州县兴利除弊之事。皆于知府有专责焉。是知府一官、分寄督、抚、监司之耳目、而为州牧、县令之表率。承流于上。宣化于下。所系綦重矣。汉宣帝有曰。太守、吏民之本也。又曰。庶民所以安其田里、而无叹息愁恨之心者。政平讼理也。与我共此者。其惟良二千石乎。故两汉循良称盛。而贤守尤多。龚黄召杜诸人。大都皆廉洁和平。正身率属。以与民休养生息。史称其所居民富。所去民思。此皆彰明较著者也。皇考澄肃官方。慎简僚吏。知府中有政绩茂异。声名著闻者。必加优眷。数年之间。即膺殊擢。所以鼓励循良。务令群黎受福。尔等蒙皇考简用之恩。受国家民社之寄。地方不甚辽远。则于民间之疾苦、可以周知。势分不甚悬殊。则于属下之贤否、可以洞悉。尔果廉洁自持。屏绝贿赂。则督、抚、监司、必不致肆行需索。而州牧、县令、亦不敢恣意贪婪。近闻州县火耗。任意加增。罔知顾忌。以小民之脂膏。饱贪吏之溪壑。由尔不能却遗金于暮夜。又安能禁属吏之滥征乎。盘查仓库。必须核实。不可视为故事。乃或借盘查之名。勒索馈遗。是因盘查而亏空愈甚矣。尔能时勤劝诫。加以体恤。则州县可无亏空之虞。能制节谨度。淡泊是安。则尔亦可免亏空之累。劝农课桑。以厚风俗。禁戢强暴。以安善良。平情听断。以清狱讼。皆尔职守之所当尽者。至于督抚举劾州县。必由尔之详揭。务须秉公持正。勿涉偏私。若善于逢迎者、从而护庇荐拔之。而端方恬静之人、反故为摧抑。下吏皆苟且营私、以求容悦。地方之事、尚可问乎。居官者、每有初入仕途。清操自矢。渐登华要。顿改初心。既知砥砺廉隅。即当始终一节。更有巧于仕宦者、人每谓其名实兼收。朕最不解此语。夫名者、实之华。果能廉洁爱民。奉公尽职。此所谓实也。治行称首。民歌舆诵。此所谓名也。实至而名随之。如本立而华茂焉。若以弋取虚誉为名、而以封殖多藏为实。此则小人之尤。更甚于贪黩彰闻之辈矣。朕缵承大统。夙夜祗惧。惟恐有负皇考付托之重。深冀尔等、各体此意。精白乃心。以古循良自勉。若狥私纳贿。不能率属爱民。贻害地方。蔑视宪典。三尺具在。朕不能为尔等宽也　　

○谕知州、知县。朕惟国家首重吏治。尔州牧、县令。乃亲民之官。吏治之始基也。贡赋狱讼。尔实司之。品秩虽卑。职任綦重。州县官贤、则民先受其利。州县官不肖、则民先受其害。膺兹任者、当体朝廷惠养元元之意、以爱民为先务。周察蔀屋。绥辑乡里。治行果有其实。循卓自有其名。非内聚贿而外干誉。谓之名实兼收也。全省吏治。如作室然。督、抚、其栋梁也。司、道、其垣墉也。州、县、其基址也。书云。民惟邦本。本固邦宁。夫所以固邦本者、在吏治。而吏治之本、在州县。苟州县之品行不端。犹基不立。则室不固。庸有济乎。皇考临御六十一年。灼知州县之重。特行引见。咨询明试。至详至慎。其有廉能之员。每不次超擢、以示鼓励。今海内群黎。皆皇考所怀保也。朕膺宗社重寄。思缵皇考之治功。惟尔州县诸臣、具有父母斯民之责。其为朕立之基址、以固邦本焉。诚能洁已奉公。实心尽职。一州一县之中。兴仁兴让。教孝教忠。物阜民安。刑清讼简。朕将升之朝宁。用作股肱。如或罔念民瘼。恣意贪婪。或朘削肥家。或滥刑逞虐。或借刻以为清。或恃才而多事。或谄媚上司以贪位。或任纵胥吏以扰民。或徇私逞欲、以上亏国帑。王章具在。岂尔贷欤。更有任州县时、私肥已槖。而漫云、且俟显要。方立名节者。其与初市清名。晚而改操之人。何以异哉。至于钱粮、关系尤重。丝毫颗粒。皆百姓之脂膏。增一分、则民受一分之累。减一分、则民沾一分之泽。前有请暂加火耗。抵补亏空帑项者。皇考示谕在廷。不允其请。尔诸臣共闻之矣。今州县火耗。任意加增。视为成例。民何以堪乎。嗣后断宜禁止。或被上司察劾。或被科道纠参。必从重治罪。决不宽贷。夫欲清亏空之源。莫如节俭正直。节俭则用无不足。正直则上官不可干以私。若朘小民之生。以饱上官之贪欲。冒不测之罪。以快一时之奢侈。岂砥砺廉隅。为民父母之道乎。尔州县等官。其恪共乃职。勿贻罪戾。毋谓地远官卑。朕不及察其贤否也　　

○壬午。谕户部。恩赐老人。原为崇年尚齿。而地方赏老人者、每州县动支数千金。司、府、牧、令、上下通同侵扣。吏役复任意需索。老人十不得一。上负旷典。罪不容逭。今饬令督抚严查。务令有司亲自沿乡访察。据实造册给发。不许丝毫侵扣。傥仍蹈前弊。立即参处。如督抚奉行不谨。朕若访出。必加以失察之罪。再老人九十以上者、州县不时存问。其或鳏寡无子、及子孙贫不能养赡者、督抚以至州县、公同设法恤养。或奏闻动用钱粮。务令得沾实惠　　

○以翰林院检讨胡瀛、为云南乡试正考官。内务府员外郎鄂尔泰、为副考官。编修沈宗敬、为贵州乡试正考官。刑部员外郎朱崧、为副考官　　

○癸未。谕大学士等。前年因黄河冲决。皇考特遣牛钮、齐苏勒等、堵筑修理堤工。一切完竣。交与杨宗义。乃杨宗义、不能时时加谨防守。致修筑之处、又复冲决。经九卿议将杨宗义革职。拏交刑部、从重治罪。皇考从宽恕免。将一切河工、令其效力赎罪。今被冲决之堤工、俱已合龙。仍著杨宗义加谨防守。不时修筑。春日冰融之先。务期预为防守坚固。断不可似从前疏忽。又致冲决。果能加谨防护。即可赎其前愆。如将已完堤工、再致冲决。朕必重治其罪　　

○甲申。上诣皇太后宫、问安　　

○谕内阁。仓场侍郎李英贵患病。仓场事务。著顺天府府尹陈守创、暂行协理　　

○调湖北按察使赵弘运来京。擢云南广南府知府蔡起俊、为湖北按察使司按察使　　

○总理事务王大臣议覆、仓场总督李英贵等疏言、八旗官兵米石。请将所有六七成米、折算添给支放。应如所请。得旨、所给之米。照伊等所奏米色微高尤善。如支给米色、不及所奏。必将仓场大臣、该仓监督、从重治罪　　

○乙酉。平郡王讷尔素摺奏、十二月二十四日、辅国公延信到甘州。臣遵旨将抚远大将军印敕交明。于二十五日、起程赴京。奏入、报闻　　

○丙戌。孟春。享太庙。上亲诣行礼　　

○上诣皇太后宫、问安　　

○遣官祭太岁之神　　

○谕内阁。原任大学士阿兰泰、王熙、李光地、尚书赵申乔等、俱系皇考时、宣力效忠之人。作何追恤加恩之处。总理事务王大臣、会同大学士白潢、尚书张鹏翮、左都御史朱轼、查例议奏。寻议、大学士阿兰泰、王熙、各加祭一次。大学士李光地、赠太子太傅。户部尚书赵申乔、赠太子太保。从之　　

○上召来京叩谒梓宫之科尔沁达尔汉亲王和硕额驸罗卜藏滚布等、入养心殿。谕曰。尔等先世、俱在太祖时、归诚效顺。竭力同心。谊若一家。懋著勤绩。尔等皆深沐皇考加恩爱养之人。今闻皇考升遐。叩谒梓宫。哀号擗踊。朕心深为悯恻。仰惟皇考视尔等如子孙。于兹六十余年。恩隆情笃。今龙驭上宾。属大位于朕躬。朕仰承皇考付托之重。当视尔等亦如一家。深加爱养。尔等宜感念皇考深恩。和衷共励。竭诚效力。尔等众扎萨克、俱有办理旗务、统辖众庶之责。凡事秉公矢慎。各抚恤属下人等、慎勿扰累　　

○丁亥。世祖章皇帝忌辰。遣官祭孝陵　　

○上诣寿皇殿行礼　　

○戊子。大学士等、议奏纂修圣祖仁皇帝实录、开馆事宜。并开列纂修翻译收掌人员请旨。得旨、是。皇考御极六十一年。圣谟神烈甚多。卿等督率各官。务期悉心敬纂。速辑告成。俾永垂方册。以副朕继述显扬先德之意　　

○己丑。上以坛庙祭祀。典礼重大。命派王二人。散秩大臣、御史各二员。部员、侍卫、各四员。稽查失仪、及扈从人等、任意行走。著为例　　

○庚寅。命总理事务王大臣、及大学士嵩祝、白潢、吏部尚书张鹏翮、户部尚书田从典、礼部尚书张廷玉、左都御史朱轼、将汉御史、各部郎中、分别三等引见　　

○辛卯。祈谷于上帝。上亲诣行礼　　

○上诣皇太后宫、问安　　

○户部等衙门。遵旨议覆。浒墅、扬州、龙江、芜湖、湖口、赣关、太平桥、粤海、闽海等、九关税务。应照淮安天津等关例。交与各该抚、令地方官兼管。从之　　

○署理抚远大将军事务辅国公延信摺奏。甘州所屯兵丁。除京城满洲兵外。有预备调遣鄂尔多斯兵三百名。及宣化兵五百名。古北口兵四百八十名。山西兵五百九十名。陕西榆林兵一百九十名。分屯各处。现今并无调遣。请俱令撤回本处。奏入。报闻　　

○和硕庄亲王博果铎薨　　

○壬辰。谕总理事务王大臣、议政大臣等、青海台吉策零董洛卜、著封为贝勒。自西陲用兵以来。青海之王以下。台吉以上、各著劳绩。皇考曾降旨、俟凯旋之日、再行计功。今青海、王、台吉等、历年效绩。作何加封施恩之处。察明议叙具奏　　

○谕内阁。现今封印。各部院应奏本章。不用印信。照常送入内阁。票签进呈。其应用摺奏事件。著缮摺具奏。傥因封印之故。将应用本章具奏之事。概用摺奏。日后恐无凭据。将此通行晓谕　　

○谕署直隶巡抚赵之垣、河南巡抚杨宗义、朝廷设官置吏、原以养民。遇有灾荒、即多方抚恤。方不负委任之重。今据山东巡抚黄炳、奏称直隶河南、邻境小民、资生无策。间有携家就近觅食者。朕览奏恻然。当此春初、农事方兴。若任其流离、则小民何所依归。著即遴选贤员、招辑复业。核实赈济。务令得所。勿失农时。以副朕惠养元元之至意　　

○追封辅国将军巴尔堪、为辅国公。谥武襄。以其子巴赛、袭爵　　

○河道总督陈鹏年、以病剧具奏。命山东按察使齐苏勒、署理河道总督。御史佟吉图、署理山东按察使司按察使　　

○癸巳。上诣寿皇殿行礼　　

○调江西巡抚王企埥、湖北巡抚张连登、来京。升贵州布政使裴＜彳率＞度、为江西巡抚。山西布政使纳齐喀、为湖广湖北巡抚。山西按察使森图、为山西布政使司布政使。擢江西瑞州府知府高成龄、为山西按察使司按察使　　

