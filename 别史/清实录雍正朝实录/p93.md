<!-- { "loadSidebar": true } -->
○丁亥。谕刑部。凡强盗在监病故者、将管狱官俱行议处。但管狱官将强盗疎纵越狱。诚应议处。若监禁病故者。将管狱官议处。殊觉屈抑。嗣后监毙盗犯。未经取供、其案未曾审明者。将管狱官照例议处。若已经取供审明后。并无别故、在监病故者。管狱官似可免其议处。尔部会同九卿、详明分别妥议具奏。寻议。嗣后管狱官。将监犯未经取供、案未审明、监毙、及灭口致死者。仍照例议处。如已经取供审明后、管狱官并无致毙情事、在监病故四人以下者。免其议处。至将一案内盗犯。监毙五人以上者。罚俸一年、以儆疎玩。从之　　

○河南布政使黄焜、缘事革职。升陕西西安按察使费金吾、为河南布政使司布政使　　

○陕西甘肃布政使彭振翼、缘事革职。升陕西甘肃按察使钟保、为甘肃布政使司布政使。陕西平庆道李元英、为甘肃按察使司按察使。以陕西粮驿道许容、署理陕西西安按察使司按察使　　

○调广东高雷廉总兵官赵儒、为四川建昌总兵官。升浙江严州副将郝宏勋、为广东高雷廉总兵官　　

○戊子。谕都察院。五城煮赈。旧例、自十月初一日起。至次年三月二十日止。每城每日、发米二石。柴薪银一两。今岁直隶各州县、截留漕米二十三万石。仍复运送通仓米十万石。令散赈平粜。但恐来京就食之民尚多。每城日给米二石、或不敷用。著每日各增米二石。柴薪银亦倍之。各该巡城御史、亲率司坊官散给。尔等不时稽查。务使穷民得沾实惠　　

○庚寅。调云贵总督伊都立、为山西总督、管理巡抚事务。升云南巡抚杨名时、为云贵总督、仍管云南巡抚事务。调广西巡抚鄂尔泰、为云南巡抚、管云贵总督事务。山西巡抚布兰泰、为湖南巡抚。以内阁学士汪漋、为广西巡抚。湖南巡抚王朝恩、为内阁学士兼礼部侍郎　　

○靖逆将军富宁安疏报。吐鲁番等处屯田。收获麦子糜子六千九十石有奇。下部知之　　

○赈直隶霸州保定等六十九州县、天津梁城茂山三厅所水灾饥民　　

○辛卯。署川陕总督图理琛疏参。四川巡抚王景灏。前在西宁地方、经手办理军需。于年羹尧冒销军需银两之处。朦胧具奏。请将王景灏解任质审。得上□日、王景灏从前依附年羹尧、相助为恶。凡年羹尧种种贪暴劣迹。王景灏事事阿附。朕知之甚悉。以年羹尧之势力、王景灏不能抗拒。固属不职。然当此之际、亦有出于不得已之处。朕念王景灏年力方壮。才亦可用。姑从宽免其解任、予以自新。年羹尧任内。凡系王景灏经手之项。著逐一据实开明造册、移送陕西督抚、以凭确核。毋得丝毫朦混隐漏。伊若能痛惩前非。洗心改过。朕自照旧任用。傥仍复瞻徇私党。不实心为国出力。必严加治罪　　

○实授谢旻、为湖南按察使司按察使　　

○壬辰。添设稽察盛京御史一员。清查五部、及将军衙门事件。每一年派换。从奉天府府尹尹泰请也　　

○喀尔喀扎萨克厄尔得尼毕什勒尔图、扎萨克图汗和硕亲王多罗额驸策旺扎布、扎萨克和硕亲王固伦额驸敦多卜多尔济、副将军扎萨克多罗郡王和硕额驸策凌、巴林多罗郡王多罗额驸林穆布、阿霸垓多罗郡王索诺木拉卜坦、苏尼特多罗贝勒西礼、喀喇沁固山贝子和硕额驸僧滚扎卜、翁牛特固山贝子鄂齐尔、喀尔喀扎萨克固山贝子策旺诺尔布、巴林辅国公桑里达、喀尔喀扎萨克一等台吉达尔济雅、来朝　　

○癸巳。谕理藩院。值年轮班之蒙古王贝子台吉等。遇朕之万寿。庆贺来朝。即与元旦朝贺无异。见今距岁朝尚远。在此久候。不无劳烦。有欲归者、听其回家。如有情愿守候者、听其居住　　

○吏部议覆、詹事府少詹事钱以垲条奏。嗣后提镇诸臣。所得荫生。除通习文理者。照例考试、以文职补授外。其有幼娴武艺。人材壮健。愿改武职者。令其呈明吏部、移咨兵部。恭候皇上考试简用。应如所请。从之　　

○甲午。万寿节。停止朝贺筵宴。赐内阁九卿等、彩四百疋。翰林詹事等员、扁绫一百幅　　

○遣官祭福陵、昭陵、昭西陵、孝陵、孝东陵、景陵　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之三十七



大清世宗敬天昌运建中表正文武英明宽仁信毅大孝至诚宪皇帝实录卷之三十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正三年。乙巳。十一月。乙未朔。谕大学士等。今年直隶州县被水。小民乏食。朕轸念殷切。除裁留漕米、发给常平仓谷外。又将通仓米六成以上者。著托时、陈守创、亲交余甸、蔡起俊、运赴天津。分散赈粜。今朕访得所发之米。朽烂不堪。其高者不过三四成。低者全属灰土。朕轸恤灾黎。宵旰忧劳。无时或释。乃托时等全不仰体朕心。将此无用之米运给。有名无实。小民何所资藉。此已运成色米十万石。著赏给各处穷民。再另发六成以上米十万石。令托时陈守创余甸蔡起俊运往天津。再、今岁秋季所发官俸兵粮。米色俱不好。嗣后若再如此。必从重治罪。康熙五十五年。曾发通仓米五万石、分贮各州县备用。历年已久。闻俱陈腐。甚为有司之累。著从宽豁免　　

○直隶按察使浦文焯、缘事革职。升监察御史张廷栋、为直隶按察使司按察使　　

○议政王大臣等议覆。川陕总督岳钟琪奏称、打箭炉界外之里塘、巴塘、乍了、乂木多。云南之中甸。乂木多之外。罗隆宗嚓哇、坐尔刚、桑噶、吹宗、衮卓等部落。虽非达赖喇嘛所管地方。但罗隆宗离打箭炉甚远。若归并内地。难以遥制。应将原系内地土司所属之中甸、里塘、巴塘、再沿近之得尔格特、瓦舒、霍耳地方。俱归内地。择其头目。给与土司官衔。令其管辖。其罗隆宗等部落。请赏给达赖喇嘛管理。特遣大臣前往西藏。将赏给各部落之处。晓谕达赖喇嘛知悉。再、康济鼐、阿尔布巴、既封为贝子。管理西藏事务。请令康济鼐总理。阿尔布巴协理。颁给敕谕。晓谕唐古特人等。尽令遵奉二人约束。庶免扰乱之患。至从前年羹尧、奏请噶达地方、设立总兵官驻劄。今若将罗隆宗等处。赏给达赖喇嘛。则噶达地方、设立总兵官之处。请行停止。俱应如所请。得上□日。画定内地疆界。给与达赖喇嘛地方。晓谕番人之事。著遣副都统宗室鄂齐、学士班第、扎萨克大喇嘛格勒克绰尔济前往。会同提督周瑛、详细办理　　

○丙申。谕诸王大臣等。内府佐领内管领等。从前康熙三十年间、所用钱粮。不过三十余万两今增至七十余万两。朕思以国家徵输之额赋。而养此并非正项兵丁、无用人口。且逐年增添。无所底止。甚非经久之策。是以屡询廷臣。商酌变通之法。据廉亲王奏称、旗下披甲人。每一佐领。只二十四名。内府佐领。亦应照此办理。朕云、内府佐领下人等甚多。若照八旗裁减。恐不可行。廉亲王奏称、臣属之图巴海佐领。俱系六七人始得一披甲钱粮。照此办理。无不可行。朕因将此事、交与庄亲王、及常明、来保、同廉亲王确议。乃廉亲王议将内府佐领下增甲九十余副。廉亲王在朕前、奏请裁减内府佐领之甲。及至议奏。反议增添。诚不知其何心。若果前奏难行。亦当陈明从前所奏之误。何以面奏可裁。而又议加增。阴邪叵测。莫此为甚。伊从前种种奸谋。欺骗诸臣。在廷共识其奸。伊计无所施。又借此摇惑此等卑下之人。欲以扰乱政事。且邀结人心。沽取名誉。而加朕以不美之名。朕念内府佐领披甲之人。多系殷富官员之家人。即如来保常明家人、披甲者甚多。且内管领人等、即幼稚亦有钱粮。其披甲钱粮。乃分外多得之项。将此裁去。未尝不可。因酌量定额。每佐领准其留甲五十副。裁其家下披甲内之多者。且目前亦不即行裁减。俟其缺出、扣除不补。乃来保、常明、自顾其私。将不甚紧急事件。连夜通传。守夜步军、不能禁止。以致内府佐领无赖之人。齐集廉亲王府门、妄行嚷闹。彼时廉亲王来奏此事。适本日朕将廉亲王之舅家、拨给廉亲王。朕意谓其必因拨给之事来奏。未曾召入。谕令于诸王大臣奏事之日同奏。而廉亲王并未声明内府佐领人等嚷闹情由。即行退去。次日庄亲王内务府大臣奏称、内府佐领下人等。至廉亲王处嚷闹。朕降上

