<!-- { "loadSidebar": true } -->
○甲子。康亲王崇安、及诸王、贝勒、贝子、公、满汉文武大臣等、公同议奏。阿其那罪状四十款。阿其那秉性奸险。立心诡诈。康熙四十七年冬、圣祖仁皇帝圣体违和。奉上□日检视方药。阿其那毫无忧色。医药之事。漫不关心。惟与塞思黑、允禵等。促坐密语。情状叵测。及圣躬平复。毫无喜色。反有目前虽愈。将来之事奈何等语。惊骇听闻。众所共知者一也。素蓄异志。听信相士张明德诳言。遂欲谋杀二阿哥。希图储位。又与大阿哥暗蓄刺客。谋为不轨。众所共知者一也。趋奉裕亲王福全、令其保荐。及二阿哥既废。揆叙与廷臣、暗通消息。各人手心俱写一八字。众所共知者一也。诡托矫廉。而凡有用财收买人心之处。皆取之于塞思黑、托人重价购书。夸其好学。九流术士。招至家中。藏之密室。厚加赏给。俾各处称扬。众所共知者一也。平日受制于妻。一日与何焯共谈。任听伊妻门外大笑。不知省避。又将何焯之幼女。私养宅中。以为己女。众所共知者一也。二阿哥初废时。希冀储位。邪谋日炽。结党钻营。及事情洩漏。圣祖仁皇帝震怒。提拏发审。问所犯情由。俱已显著。圣祖仁皇帝召集诸王大臣等、细数其奸恶。降上□日革去贝勒。为闲散宗室。众所共知者一也。康熙五十三年冬、圣祖仁皇帝驻跸遥亭。阿其那遣人以将毙之鹰进献。又称伊在汤山等候进京。并不请上□日。行止自由。圣祖仁皇帝愤怒。严讯伊之护卫、及太监等。朋党奸谋。尽行显露。其太监冯进朝、供称鄂伦岱、阿灵阿、系伊逆党。彼时鄂伦岱、阿灵阿、理屈辞穷。仓皇退避。圣祖仁皇帝降上□日云、朕与伊父子之情绝矣。众所共知者一也。是日、圣祖仁皇帝又降上□日谕众阿哥云、八阿哥允禩、大背臣道。觅人谋杀皇太子。竟未念及朕躬也。前朕患病。诸大臣公保八阿哥。朕甚无奈。只得将不可册立之允礽放出。五载之内。极其郁闷。允禩仍望遂其初念。与乱臣贼子等、结成党与。密行奸险。谓朕年已老迈。岁月无多。及至不讳。伊曾为众人所保。谁敢争执。后日必有行同狗彘之阿哥。仰赖其恩。为之兴兵构难。逼朕逊位而立允禩。若果如此。朕惟有含笑而殁已耳。朕深为愤怒。特谕尔等众阿哥、俱当念朕慈恩。遵朕之上□日。始为子臣之理。允禩因不得立为皇太子。恨朕切骨。伊之党与。亦皆如此。二阿哥悖逆。屡失人心。允禩则屡结人心。此人之险。实百倍于二阿哥也。此圣祖仁皇帝之谕上□日。众所共知者一也。又因伊乳公雅齐布之叔厩长吴达礼、与御史永泰、同出关差。永泰所给银两不多。阿其那不顾国体。将永泰私行棰楚。圣祖仁皇帝将雅齐布赏与公主。阿其那背上□日。潜留雅齐布在京。致将雅齐布夫妇正法。嗣后圣祖仁皇帝曾降谕上□日云、允禩因朕将雅齐布正法。遂欲为伊乳公报复。与朕结讎愈深矣。为臣子者。竟敢与君父结怨成讎。逆乱已极。众所共知者一也。又自知种种不法。惟恐搜其字迹。家中恶党书札。悉行焚烧。将圣祖仁皇帝朱批摺子。一并销毁。悖逆不敬。众所共知者一也。二阿哥复行拏禁之后。阿其那径到圣祖仁皇帝御前密奏云、我今如何行走。情愿卧病不起。圣祖仁皇帝知其志望非分。作此试探之语。降上□日切责。众所共知者一也。见储位未定。与塞思黑、允禵、允＜礻我＞、交结弥固。必欲遂其大志。谲诈万端。致圣祖仁皇帝愤恨感伤。时为不豫。不孝之罪。上通于天。众所共知者一也。既革贝勒之后。暗以银马等物。要结汝福等人入党。又密同太监李玉、擅革膳房行走之厄穆克托。又与翰林何焯、固结匪党。盗取名誉。潜蓄异心。众所共知者一也。阿其那母妃丧时。凡事踰礼。沽取孝名。已及百日。尚令人扶掖而行。而受塞思黑、允＜礻我＞、允禵等、每日轮班送饭。豕羊狼籍。筵席喧嚣。脱孝后。面貌愈加丰硕。圣祖仁皇帝降上□日切责云、虚伪不孝。实属奸诡。众所共知者一也。康熙五十五年秋、阿其那偶患伤寒。正值圣祖仁皇帝自热河回銮。冀以病症、幸邀宽宥。故托大病。恳求魏珠谎奏。将所停俸米赏给。病愈、仍称病重。魏珠往看。乃下炕迎接。在地叩谢。奸伪无耻。众所共知者一也。康熙五十六年春、阿其那病痊。圣祖俯垂慈悯。将赐食物。遣人降上□日云、尔病初愈。不知何物相宜。故未敢送去。而阿其那忽起疑端。谓未敢二字、承受不起。即往宫中叩恳。圣祖仁皇帝复降上□日切责。僭分妄疑。大亏孝道。众所共知者一也。外作矫廉。内多贪鄙。数遣护卫太监等、私向赫寿、吴存礼、满丕、索要银两。众所共知者一也。圣祖仁皇帝宾天时。阿其那并不哀戚。乃于院外倚柱。独立凝思。派办事务。全然不理。亦不回答。其怨愤可知。众所共知者一也。皇上龙飞御极。情敦同气。冀其改过自新。念其尚有才干。晋封亲王。俾同总理事务。阿其那全无感激。受恩之日。出口怨诽。众所共知者一也。自蒙恩委任后。挟私怀诈。遇事播弄。冀以归过主上。摇惑众心。如奉移圣祖仁皇帝梓宫。诳请裁减人夫一半。意欲迟误山陵大事。众所共知者一也。皇上孝思罔极。特命莽鹄立、恭写圣祖仁皇帝御容。供奉瞻仰。阿其那乃奏称不当供奉。语言狂谬。众所共知者一也。任理藩院时。科尔沁蒙古。乃累朝近亲。蒙圣祖仁皇帝六十年厚恩。其台吉等、叩谒梓宫。阿其那令人于边口拦阻。致蒙古呼天号泣。众所共知者一也。任上驷院时。心怀叵测。请减内厩历来所蓄马匹。众所共知者一也。任工部时。盛京陵寝所用红土。旧例自京采买运送。阿其那奏请折银就彼采买。借节省脚价之名。轻慢陵工。众所共知者一也。监造列祖神牌。漆流金驳。全不经心。实大不敬。众所共知者一也。预备祝版之案。朽烂不堪。制造军前之器。钝敝无用。众所共知者一也。雍正元年春、桃汛将发。耍儿渡等处河工。关系紧要。地方官正值办理陵工大事。乃奏请将河工交与地方官。不令监督看守。欲使彼此交代耽误。堤岸冲决。殃害百姓。众所共知者一也。皇上乘舆法物。以断钉薄板为之。更衣幄次。以污油恶漆涂之。众所共知者一也。清查工部钱粮。于应追者、反与蠲免。于应免者、反令严追。颠倒是非。使人怨望。众所共知者一也。工部说堂之稿。将伊擡写。伊看过并不改正。径用印而行。妄自尊大。众所共知者一也。庇护私人。谋集党与。以私财数千金、代岳周完公补项。继又以典铺数万金、助其作奸犯科。众所共知者一也。包衣披甲额数。在御前密奏之时。则请裁减。在公廷议覆之日。则请增添。及至奸伪败露。众怨沸腾。争闹其门。皇上降上□日察讯。伊又枉陷无辜。以乱国法。众所共知者一也。阿其那之妻。不守妇道。圣祖仁皇帝谕上□日甚明。皇上降上□日遣回母家。伊女婢白哥、劝伊于皇上前谢罪奏恳。乃愤然曰。我丈夫也。岂因妻室之故而求人乎。白哥见伊日在醉乡。屡次劝谏不从。遂愤恨自缢而死。遂理昏乱。众所共知者一也。门下太监阎进、代伊隐瞒所行不法之事。则厚赏银币。护军九十六、据实供吐。违其本意。则立毙杖下。长史胡什吞、以直言触怒。痛加棰楚。推入冰内。几致殒命。身为人臣。敢操赏罚生杀之柄。众所共知者一也。清查太常寺奏销黄册。迟至一年之久。尚不查奏。违圣上□日而轻祀典。众所共知者一也。门上佐领。系管理事务之员。阿其那所用哈升、乃掳来之厄鲁特。用为头等护卫佐领。众所共知者一也。捏称工部郎中三泰、亏欠银两。寻隙参奏。众所共知者一也。皇上所交利益旗下银十万两内、擅自动用五六万两。私买人口。益张羽冀。众所共知者一也。奉上□日谕令悛改。乃含刀发誓云、我若再与塞思黑往来。一家俱死。一家二字、显行诅咒。众所共知者一也。奉上□日拘禁宗人府。全无恐惧。反有不愿全尸之语。凶恶之性。古今罕闻。众所共知者一也。塞思黑罪状二十八款。塞思黑行止恶乱。谋望非常。暗以赀财买结人心。且使门下之人。广为延誉。收西洋人穆经远为腹心。夸称其善。希图储位。众所共知者一也。康熙五十六年冬、圣祖仁皇帝召诸王子、面询建储之事。塞思黑陈奏之语背谬。圣祖仁皇帝面加切责。是夜三鼓时。圣祖仁皇帝念及塞思黑之言。益增愤怒。中夜起坐。次日塞思黑即畏惧称病。平日结交近侍。密行伺察探听。众所共知者一也。诈称有疾。私向穆经远云、皇父欲立我为皇太子。是以诈病回避。僭妄无耻。众所共知者一也。圣祖仁皇帝稍加教训。即生怨恚。每云、不过革此微末贝子耳。又每云、如大阿哥、二阿哥、一例拘禁。我倒快乐。出言悖逆。众所共知者一也。因封贝子。未遂其望。令秦道然各处称其宽洪大量。慈祥恺悌。图买人心。以谋大位。又密结何图、令其姑赴同知之任。如有用处。即速来京。不轨之情。公然出口无忌。众所共知者一也。康熙四十七年、圣祖仁皇帝降上□日。凡非本王门上之人。俱不许在别王子阿哥处行走。而塞思黑抗不遵奉。仍复招集私人。往来无忌。众所共知者一也。圣祖仁皇帝将阿其那锁拏发审。塞思黑与允禵、怀藏毒药。愿与同死。又令人携带锁金□靠从行。以示同患之意。及阿其那蒙恩宽免。塞思黑当众取出毒药。与众人看毕而弃之。固结死党。凶暴悖乱。众所共知者一也。向秦道然言生有异徵。又言曾患病。见金甲神满屋梁。诡诈妖言。欲惑人以图非分。众所共知者一也。将伊子弘晸、认内侍魏珠等为伯叔。窥探宫禁信息行事卑污。众所共知者一也。允禵往军前时。塞思黑私与密约。若圣祖仁皇帝圣躬欠安。即遣人驰信军前。以便计议。众所共知者一也。伊女聘与明珠之孙永福。索取赀财累百万金。夺据各处贸易。贪婪无厌。众所共知者一也。圣祖仁皇帝宾天时。皇上正在哀痛哭泣。塞思黑突至上前。对坐箕踞。无人臣礼。其情叵测。众所共知者一也。梓宫前上食举哀。塞思黑全无滴泪。皇上降上□日询问。即出帕忿争。情状不逊。众所共知者一也。允禵往军前时。塞思黑遣太监随从。复差人往来寄信。允禵回京时。又差人迎过大同。暗筹私事。众所共知者一也。又私与允＜礻我＞允禵相约。彼此往来密信。看后即行烧毁。图谋不法之处显然。众所共知者一也。圣慈曲加保全。发往西宁居住。伊屡次延挨日期。既到西宁。寄书允＜礻我＞。内称事机已失。追悔无及。逆乱之语。公然形之纸笔。众所共知者一也。初到西宁时。向穆经远云、越远越好。心怀悖乱。众所共知者一也。伊妻路经山右。纵容手下人骚扰百姓。殴打生员。公行不法。众所共知者一也。应赔钱粮。抗不还项。乃将诈取明珠家财数百万两。带往西宁。凡市买物件。听人索价。如数给与。图买人心。又越礼犯规。僭称王号。众所共知者一也。纵容属下人在地方生事。皇上特遣都统楚宗、往行约束。及楚宗到彼宣上□日。伊不出迎接。亦不叩头谢罪。口称我已出家离世之人。种种怨望。众所共知者一也。寄与伊子、及所属官员人等字。俱用朱批。伊子称塞思黑之言为上□日。僭逆已极。众所共知者一也。别造字样。巧编格式。令伊子学习。打听内中信息。缝于骡夫衣袜之内。传递往来。阴谋诡计。俨同敌国。众所共知者一也。太祖高皇帝钦定国书。臣民所共遵守。塞思黑径敢添造七字头。私行刊刻。变乱祖制。众所共知者一也。在西宁时、于所居后墙。潜开窗户。密与穆经远往来计议。行踪诡秘。众所共知者一也。又将资财藏匿穆经远处。令其觅人开铺。京中信息。从铺中密送。诡秘若此。众所共知者一也。又向穆经远云、前日有人送字来。上写山陕百姓说我好。又说我狠苦的话。我随著人向伊说。我们兄弟、没有争天下的道理。穆经远劝将此人拏交楚宗。塞思黑纵之使去。身在拘禁。尚为此悖逆之语。众所共知者一也。具摺请安。称奴才弟。摺请皇后安。亦有弟字。悖谬已极。众所共知者一也。自康熙元年以来。并无民人投充旗下之例。塞思黑不遵法度。隐匿私置民人一百四十七名。又有投充入档者五名。不入档者二十五名。引诱民户。纠合恶党。众所共知者一也。允禵罪状一十四款。允禵性质狂悖。与阿其那尤相亲密。圣祖仁皇帝于二阿哥之案。将阿其那拏问时。召入众阿哥。谕以阿其那谋夺东宫之罪。现交议政究审。允禵与塞思黑、同向圣祖仁皇帝之前。允禵奏云、阿其那并无此心。若将阿其那问罪。我等愿与同罪。圣祖仁皇帝震怒。拔佩刀欲杀允禵。经允祺力劝稍解。将允禵重加责惩。与塞思黑一并逐出。众所共知者一也。康熙四十八年夏、圣祖仁皇帝避暑口外。恐伊等聚党生事。止令阿其那跟随行走。允禵敝帽故衣。坐小车。装作贩卖之人。私送出口。日则潜踪而随。夜则至阿其那帐房歇宿。密语通霄。踪迹诡异。众所共知者一也。圣祖仁皇帝知允禵昏愚狂妄。必生事端。因遣往军前。使不得朋匪为恶。而允禵与阿其那、塞思黑、密信往来。曾无间断。机计莫测。众所共知者一也。在西边时。取青海台吉等女子。日夜纵酒淫乱。不恤军政。修造房屋。劳民费帑。众所共知者一也。指称杂项名色。糜费国帑三四十万。而进兵止到穆鲁乌苏。将所运粮饷迟误。身未到藏。乃于无用之处。伤损官兵千余。马驼死者数千。众所共知者一也。私受哲尔金银六万六千两。将疲瘦马匹。留与白讷喂养。令其买办驼只。信用蓝翎铁柱。任其招摇撞骗。向噶什图等、索银十二万两。又惧铁柱举发。始终庇护。众所共知者一也。在西宁时。张瞎子为之算命。诡称此命定有九五之尊。允禵大喜称善。赏银二十两。众所共知者一也。将到京师。一切礼仪。并不奏请皇上指示。及到京后。不请皇太后安。亦不请皇上安。大亏臣子之义。众所共知者一也。叩谒梓宫。并不哀痛。至皇上向伊哭泣相见。伊并不向前抱膝痛哭。拉锡微加扶携。令请上安。反肆咆哮。奏称拉锡侮慢我。求连我交与宗人府等语。皇上降上□日开谕。伊愈加忿怒。退出、将拉锡痛骂。众所共知者一也。孝恭仁皇后上宾。皇上仰体慈恩。将允禵晋封郡王。并无感恩之意。反有忿怒之色。众所共知者一也。皇上谒陵回跸。遣拉锡等降上□日训诫。允禵并不下跪。反使气抗奏。良久。阿其那见众人共议允禵之非。乃向允禵云、汝应下跪。便寂然无声而跪。不遵皇上谕上□日。止重阿其那一言。结党背君。公然无忌。众所共知者一也。允禵之妻病故。皇上厚加恩恤。乃伊奏摺中、有我今已到尽头。一身是病。在世不久等语。怨望非理。众所共知者一也。不以礼葬其妻。乃于居室之后。幽僻之处。私造两金塔。一为伊妻葬地。一备已身葬地。不遵国制。反从番僧之教。悖理不经。众所共知者一也。奸民蔡怀玺、造出大逆之言。明指允禵为皇帝。塞思黑之母为太后。用黄纸书写。隔墙抛入允禵院内。允禵不即奏闻。私自裁去二行。交与把总。送至总兵衙门。令其酌量完结。及钦差审问。始理屈词穷。悖乱之心显然。众所共知者一也。以上款迹。皆举臣等所知者言之。即秦道然、何图、穆经远三人。所供阿其那恶迹。繁不胜书。臣等谨按阿其那等、以邪党为足恃。而要结之念弥坚。以大位为可干。而构祸之心不已。不孝不忠。蔑天伦而干国典。罪恶满盈。昭彰耳目。实朝廷之罪人。宗社之蟊贼。圣祖仁皇帝尝降上□日严责阿其那云、乱臣贼子。人人得而诛之。圣明远鉴。正谓今日。伏乞皇上大施乾断。将阿其那、塞思黑、允禵等。即正典刑。以为万世臣子之炯戒。疏入。得上□日。我皇考聪明首出。文武圣神。临御六十余年。功德隆盛。如征巢□刀三藩。平定朔漠。军国大事。皆不动声色、而措置帖然。凡属凶顽。无不革面革心。望风向化。而独是诸子中、有阿其那、塞思黑、允禵者。奸邪成性。包藏祸心。私结党援。妄希大位。如鬼如蜮。变幻千端。皇考曲加矜全宽宥之恩。伊等并无感激悔过之意。以致皇考震怒。屡降严上□日切责。忿激之语。凡为子臣者。不忍听闻。圣躬因此数人。每忧愤感伤。时为不豫。朕侍奉左右。安慰圣怀。十数年来。费尽苦心。委曲调剂。此诸兄弟内廷人等所共知者。及朕即位。以阿其那实为匪党倡首之人。伊若感恩改过自新。则群邪无所比昵。党与自然解散。是以格外优礼。晋封王爵。推心任用。且知其素务虚名。故特奖以诚孝二字。鼓舞劝勉之。盖朕心实实望其改恶迁善也。乃伊办理事务。怀私挟诈。过犯甚多。朕俱一一宽免。未罚伊一月之俸。未治伊家下一人之罪。亦始终望其改过迁善也。迄今三年有余。而悖逆妄乱。日益加甚。时以蛊惑人心、扰乱国政、烦朕心。激朕怒为事。而公廷之上。诸王大臣之前。竟至指天誓日、诅咒不道。不臣之罪。人人发指。朕思此等凶顽之人。不知德之可感。或知法之可畏。故将伊革去王爵。拘禁宗人府。将伊家下数人正法。而阿其那反向人云、拘禁之后。我每饭加餐。若全尸以殁。我心断断不肯。似此悖逆之言。实意想所不到。古今所罕有也。总之伊自知从前所为之罪。久为朕心所洞悉。且为天地所必诛。扪心自问。万无可赦之理。遂以伊毒忍之性度。朕亦不信朕实有宽宥之心。所以故为种种桀傲狂肆之行。以激朕之怒。但欲朕将伊即置之于法。使天下不明大义之人。或生议论。致朕之声名、或有损于万一。以快其不臣之心。遂其怨望之意。朕受皇考付托之重。统御寰区。一民一物。无不欲其得所。以共享皇考久道化成之福。岂于兄弟手足、而反忍有伤残之念乎。且朕昔在藩邸时。光明正大。诸兄弟才识。实不及朕。待朕悉皆恭敬尽礼。不但不敢侮慢。并无一语之争竞。亦无一事之猜嫌。此历来内外皆知者。不待朕今日粉饰过言也。今登大位。岂忽有藏怒匿怨之事。而欲修报复乎。无奈朕昆弟之中、有此等大奸大恶之徒。而朕于家庭之间。实有万难万苦之处。不可以德化。不可以威服。不可以诚感。不可以理喻。朕辗转反覆。无可如何。含泪呼天。我皇考及列祖在天之灵。定垂昭鉴。阿其那、与允禔、塞思黑、允＜礻我＞、允禵、结为死党。而阿其那阴险诡谲。实为罪魁。塞思黑之恶。亦与相等。允禵等狂悖糊涂。受其笼络。听其指挥。遂至胶固而不解。总之此数人者。希冀非分。密设邪谋。贿结内外朋党。煽惑众心。行险儌幸之辈。皆乐为之用。私相推戴。而忘君臣之大义。此风渐积、已二十余年。朕自即位以来。竭力料理。百凡训诫。而又不得不反覆谆详、告谕众人者。祗因伊等所结之奸党。所行之恶迹。惟朕知之、最详最确。故三年以来。感之以恩。惕之以威。百计化导。冀其解散悛改。无如阿其那倡率不从。不但不肯解散悔过。而固结复深。况此奸党之风。如阿灵阿之子阿尔松阿、苏努之子勒什享等、皆继其父志、而奸恶过焉。似此毫无忌惮。父子相承。先后济恶。实为国家之大患。必贻后日之深忧者。此不待朕之宣谕。举国之人。岂不知乎。伊等既不肯解散改过。若朕此时不将朕所深知灼见者。分晰宣谕。昭示天下。垂训后人。将来朕之子孙、欲明晰此逆党之事。恐年岁久远。或有怀挟私心之辈。借端牵引。反致无罪之人。枉被冤抑。况朕之所深知者。在廷之臣、未必能尽知之。因三年于兹。朕遇便则备悉训示。明指伊等、居心行事之奸险。今在廷诸臣、虽知之矣。而天下之人、未必能尽知之。此是非邪正、所关甚大。朕所以不得不反覆周详、剖悉晓谕也。诸王大臣等、胪列阿其那、塞思黑、允禵各款。合词纠参。请正典刑、以彰国法。参劾之条。事事皆系实迹。而奏章中所不能尽者。尚有多端。难以悉数。今诸王大臣以为邪党不剪。奸宄不除。恐为宗社之忧。数次力引大义灭亲之请者。固为得理。但朕受皇考付托之重。而手足之内。遭遇此等逆乱顽邪。百计保全而不得。实痛于衷。不忍于情。然使姑息养奸。优柔贻患。存大不公之私心。怀小不忍之浅见。而不筹及于国家宗社之长计。则朕又为列祖皇考之大罪臣矣。允禔、允＜礻我＞、允禵、虽属狂悖乖张。尚非首恶。已皆拘禁。冀伊等感发天良。悔改过恶。至阿其那、塞思黑治罪之处。朕不能即断。俟再加详细熟思。颁发谕上□日。可将诸王大臣等所奏、及朕此上□日。颁示中外。使咸知朕万难之苦衷。天下臣工。自必谅朕为宗社久安长治之计。实有不得已之处也　　
