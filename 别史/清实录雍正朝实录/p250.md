<!-- { "loadSidebar": true } -->
○旌表陕西鄠县烈妇、杨性妻李氏。守节拒奸。被殴殒命。给银建坊、入祠致祭如。例　　

○丁未。谕大学士等。从前怡亲王常在朕前奏称、白家疃一带居民。忠厚善良。深知感激朝廷教养之恩。今王薨逝。而彼地居民人等、感念王之恩德。愿自备资本。建立祠宇。岁时致祭。舆情恳切。足徵王之遗爱在人。而民风醇厚亦即此可见。朕欲将白家疃数村地丁钱粮永远蠲免。以为将来祭祀香火之资。并使良民均沾恩泽。尔等确议具奏。寻议、白家疃等十村庄、具呈建祠之乡民。共三百余户。内有田土者甚少。查得此地附近有入官田土三十余顷。需人耕种。不若将此数村人口。酌量多寡。派拨地亩。令其世世管业。每年除办祭物外。俾得均沾余润。所有应纳钱粮。永远蠲免。庶于乡民俱有裨益。从之　　

○以正黄旗汉军都统金以坦、正红旗汉军都统伯李杕、俱暂行兼理镶红旗汉军都统事务　　

○戊申。擢内务府郎中海望、为内务府总管　　

○云贵广西总督鄂尔泰疏报、黔省黎平、都匀等处生苗。共二百七寨。归化供赋。下部知之　　

○壬子。吏部题、三等伯富达礼、缘罪革退。销去恩诏所得拖沙喇哈番。余一等精奇尼哈番又一拖沙喇哈番。又原立职之石廷柱孙庆德、袭替。一等阿思哈尼哈番巴锡故。销去恩诏所得拖沙喇哈番。余二等阿思哈尼哈番。以其亲伯之二世孙穆尔泰、袭职。从之　　

○甲寅。升太常寺卿署江西巡抚谢旻、为大理寺卿。仍署江西巡抚印务　　

○二等精奇尼哈番根敦查布、因罪革退。以其亲兄达克萨哈、袭替　　

○乙卯。山西巡抚觉罗石麟奏言、六月初一日。太原等处日食之期。浓云密雨。未见亏蚀。绅民称瑞。理应奏贺。得上□日、从前钦天监奏、今年六月初一日。日食九分二十二杪。朕心深为畏惧。特降谕上□日。令内外臣工等悚惕勉勖。各尽厥职。以凛天戒。今石麟以山西省城当日食之时。浓云密雨。及雨霁之后。日已复圆。具本题贺。宋嘉祐时。日食、入云不见时议称贺。司马光云、京师不见。四方必有见者。今晋省阴雨。岂能概论天下乎。石麟所奏。殊属不合。著将本发还　　

○旌表山西朔州烈妇、王善教妻刘氏。夫亡逼嫁。投井全节。给银建坊、入祠致祭如例　　

○丙辰。谕内阁。凡内外大小事务。必据实办理。始得其是非之正。合乎人心之公。若有挟制之弊。及苟且迁就之情。则事不得其正。而违乎人心之公。其为吏治风俗之患不小矣。至于文武、虽属两途。然同为朝廷之官。同办国家之事。实为一体。所当和衷共济。据实秉公。以尽勿欺之道。闻得外省、有文官已申文书。而武员恐其干碍。或于中途掣回者。或勉强令其更改者。武既可以施之于文。则文亦可以施之于武。似此挟制成风。苟且迁就。何以得事之实情。除事之弊窦。况目前虽草率结局。而嫌隙自此而生。文武不和。实始于此。著督抚提镇、通行晓谕。严加禁约。傥所属有犯此等情弊者。即据实参奏。毋得姑容　　

○河东总督田文镜奏言、豫省绅衿。感戴皇仁。恭建万寿碑亭。得上□日、朕以实心实政、训示天下臣民。如称功颁德。建立万寿碑亭。镂金刻石之举。皆属粉饰虚文。朕所不取。前以豫省官方整肃。民俗醇良。感召天和。屡丰有庆。是以特加恩赐、用示褒嘉。该省官民绅士、感激朕恩。惟有益加黾勉。永为循吏良民。以承上天之眷佑。至于撰文建碑。称扬功德。不过外观之虚文耳。嗣后他省、若有仿傚而行者。著该督抚先期谕止之　　

○丁巳。广东总督郝玉麟奏言琼州府等处、于本年三月十八日。祥云朗见。五彩缤纷。自卯达辰。经两时之久。得上□日、年来各省奏报庆云者甚多。朕并未以为祥瑞。该地方官民、宜各修职业。益加黾勉。以迓天庥　　

○以故三等阿思哈尼哈番富来子舒通阿、袭职　　

○旌表江南黟县烈妇、刘天元妻查氏。拒奸不污。自刎殒命。给银建坊、入祠致祭如例　　

○戊午。予故江南河道总督孔毓珣祭葬。谥温僖　　

○予故原任奉天副都统纳秦、祭葬如例　　

○己未。谕户部。甘肃地方。雍正八年地丁钱粮。前已降上□日蠲免。其河西四府州县、暨各卫所、额徵粮料草朿。又经一体免徵。朕念新归内地番民、向风慕义。愿附版图。其地亩额徵本色粮草。与河西等处赋税相同。亦应一体蠲除。俾令同沾恩泽。著将雍正八年河东之河州厅、洮州卫、归德所、河西之西宁、凉州府属应徵番粮。共一万二千有奇。俱加恩蠲免。该督抚即督率所属有司、敬谨奉行。俾番民均沾实惠　　

○谕兵部。上年派令满洲兵五百名、驻劄晋省。都统鄂善、约朿严肃。兵民颇觉相安。今鄂善奉差陕西。觉罗石麟接受管理。甚为疏纵。兵丁之中。有聚饮酣醉。恃众殴打民人者。有醉后混入民家者。又今年六月初二日。有兵丁之马二十余匹。至东门外。将民田吃损八九亩。踏伤十余亩。次日乡民聚集百余人。拴带马五六匹。拥至巡抚衙门击鼓喊叫。抚臣始差官查究。朕所闻者如此。凡差往各省官弁兵丁。朕每谆谆训诲。望其奉公守法。与百姓联为一体。休戚相关。今派往晋省之兵。恣意妄行。嬉游放肆。不遵法令。扰累居民。甚属可恶。目今晋省、已不须满兵驻劄。著护军统领宗室哈尔吉、前往太原府。将满洲官弁兵丁。俱行撤回。并会同巡抚觉罗石麟、将生事不法之兵丁。一一查出。重加惩治。即于太原府通衢枷号示众。其该管章京、亦查出。据实纠参。毋得稍有疏纵徇隐。觉罗石麟、身为巡抚。不能约束兵丁。著交部严加议处　　

○湖广镇筸总兵官周一德奏报、白沙、及明溪等处、五月十一日。庆云丽天。霞光万道。自辰至酉。万目共睹。得上□日朕不以庆云为祥瑞。湖南地方。民多刁悍。俗亦顽梗。该省官员果能实心化导。使之奉守法度。化鸷悍为循良。易浇漓为醇厚。此则朕心之所谓祥瑞也　　

○辛酉。大学士等遵上□日议奏、怡亲王茔制。宜用享堂七间。享堂之外。中门三间内围墙一百丈中门之内建焚帛亭祭器亭。中门之外。建神厨五间神库三间。东西厢、及宰牲房各三间。碑亭一座。其外为大门三间。周围墙二百九十丈。大门外。设奉祠房二十间。再加石桥二。石碑坊一。擎天柱二。神道碑一。俱斟酌典礼。允合舆情。得上□日、怡亲王有遗言身后殡殓。只用常服。一切金玉珠宝之属。概不可用。王妃及诸子、遵其遗言。只以常服为殓。即平日所束之带。亦未曾用。朕亲临其丧。亦祗以血泪巾帕、及所佩香囊附棺中。示含玉之意。志永诀之哀。盖王天性节俭。一生服食之需。爱惜物力。不肯多费丝粟。故拳拳于身后如此。且识见高明。深凛古人宝玉送死之戒。是以附身附棺之物。皆从其遗言。不忍违其素志。至于园寝之制。则关系国家之典礼。德懋懋官。功懋懋赏。乃古之通义。恐非朕所得私。亦非王所可让者。今大学士九卿等、详明定议。悉与典礼符合。甚惬朕怀。著依议行　　

○癸亥。谕内阁礼部尚书石文焯、原系庸才。内升以来。每事退缩。毫无踊跃奋勉之心。著革任。以原品在八旗井田效力行走。兵部尚书马会伯、在肃州委办军需以来。诸凡推诿贻误。措置颠倒。著革职。仍令在甘肃署理总兵官事务。效力赎罪　　

○升礼部左侍郎钱以垲、为礼部尚书。左都御史署直隶总督唐执玉、为兵部尚书。仍暂署直隶总督。吏部左侍郎署两江总督史贻直、为左都御史。仍暂署两江总督。调仓场侍郎刘于义、为吏部左侍郎。实授涂天相、为总督仓场侍郎　　

○户部右侍郎汪漋、缘事革职。升内阁学士俞兆晟、为户部右侍郎。实授孙嘉淦、为工部左侍郎。仍管顺天府府尹国子监祭酒事。以左副都御史谢王宠、为宗人府府丞。升宗人府府丞冀栋、为都察院左副都御史。擢监察御史顾琮、为太仆寺卿。办理水利工程事务　　

○以工部右侍郎鄂尔奇、内阁学士任兰枝、署户部侍郎阿山、教习庶吉士　　

○山西太原总兵官袁立相、因病解任。升浙江嘉兴副将王绪级、为山西太原总兵官　　

○乙丑。谕宗人府怡亲王第三子弘暾、朕指配富察氏尚未婚娶。而弘暾病故富察氏闻信即恸哭截发至王府恳求持服守制彼时怡亲王不允富察氏于门外跪哭。以夜继日。王始终未允。并未遣人与彼一语。王之意、以王子已故不忍再误富察氏之终身也。乃富察氏归至母家。持服守节。二年以来。之死靡他。今年吾弟薨逝富察氏又至王门悲恸衔哀。恳求服孝。从前之事。吾弟并未奏闻。今王之管事人员。以应否准其服孝奏请。朕始知之。遂降上□日准伊服孝。令进王府。谕王妃收以为媳。富察氏以幼年之女。能知大义。矢志柏舟。其情可悯。其行可嘉。弘暾身后一应礼仪。俱照贝勒之例。著于弘暾亲侄内、以一人为弘暾之嗣。即袭封贝勒。令富察氏抚养。俾其无子而有子。以彰节女之厚报焉　　

○移江南定远县主簿、驻北炉桥东地方。从署两江总督江苏巡抚尹继善请也　　

