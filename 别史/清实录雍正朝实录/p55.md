<!-- { "loadSidebar": true } -->
○乙酉。谕总理事务王大臣等。丁寿在军前年久。朕欲调回另用。著议奏。寻议、都统丁寿已自阿尔泰带兵前往巴尔库尔。现今巴尔库尔。有将军富宁安、吐鲁番、有都统穆森、统兵分驻。请将丁寿带往兵丁。交与将军富宁安、就近派大臣管辖。令丁寿驰驿来京。从之　　

○礼部题、请撰拟平定青海碑文。勒石国学。颁发直省。以昭功德。碑文曰。我国家受天眷命。抚临八极。日月所照。罔不臣顺。遐迩乂安。兆人蒙福。乃有罗卜藏丹津者。其先世顾实汗、自国初稽首归命。当时使臣建议、畀以驻牧之地。其居杂番羌。密近甘凉。我皇考圣祖仁皇帝睿虑深远。每廑于怀。既亲御六师、平定朔漠。威灵所加、青海部落札什巴图尔等、震詟承命。圣祖仁皇帝因沛殊恩、封为亲王。兄弟八人、咸锡爵禄。覊縻包容。示以宽大。而狼心枭性、不可以德义化。三十年来、包藏异志。朕绍登宝位。优之锡赉。荣其封号。尚冀革心、缉宁部众。而罗卜藏丹津、昏谬狂悖。同党吹拉克诺木齐、阿尔布坦温布藏巴札布等、实为元恶。谓国家方宏浩荡之恩。不设严密之备。诞敢首造逆谋。迫胁番羌。侵犯边城。反状彰露。用不可释于天诛。遂命川陕总督太保公年羹尧、为抚远大将军。声罪致讨。以雍正元年十月、师出塞。自冬涉春。屡破其众。凡同叛之部落。戈鋋所指、应时摧败。招降数十万众。又降其贝勒、贝子、公、台吉等、二十余人。朕犹闵其蠢愚。若悔祸思愆、束手来归、不尚可全宥。而怙恶不悛。负险抗违。乃决翦灭之计。以方略密付大将军年羹尧、调度军谋。简稽将士。用四川提督岳钟琪、为奋威将军。于仲春初旬、祃牙徂征。分道深入。捣其窟穴。电扫风驰。搜剔岩阻。贼徒仓皇糜溃。穷蹙失据。罗卜藏丹津之母、及谋逆渠魁、悉就俘执。擒获贼众累万。牲畜军械、不可数计。贼首逃遁。我师踰险穷追。获其辎重人口殆尽。罗卜藏丹津、孑身易服。窜匿荒山。残喘待毙。自二月八日、至二十有二日、仅旬有五日。军士无久役之劳。内地无转输之费。克奏肤功。永清西徼。三月之朔。奏凯旋旅。铙鼓喧轰。士众喜。四月十有二日、以倡逆之吹拉克诺木齐等三人、献俘庙社。受俘之日、臣民称庆。伏念圣祖仁皇帝威灵震于遐方。福庆流于奕叶。用克张皇六师。殄灭狂贼。行间将士、亦由感激湛恩厚泽。为朕踊跃用命。斯役也。芟夷凶悖。绥靖番羌。俾烽燧永息。中外人民、胥享安阜。实成先志。以懋有丕绩。廷臣上言、稽古典礼、出征而受成于学。所以定兵谋也。献馘而释奠于学。所以告凯捷也。宜刊诸珉石。揭于太学。用昭示于无极。遂为之铭曰。天有雷霆。圣作弧矢。辅仁而行。威远宁迩。维此青海。种类实繁。锡之茅土。列在藩垣。被我宠光。位崇禄富。负其阻遐。祸心潜构。恭惟圣祖、虑远智周。眷念荒服。绥抚怀柔。朔野既清。西陲攸震。爵号洊加。示之恩信。如何凶狡。造谋逆天。鼓动昏憝。寇侵于边。惟彼有罪。自干天罚。桓桓虎貔。爰张九伐。王师即路。冬雪初零。日耀组练。雷响鼙钲。蠢兹不顺。敢逆戎旅。奋张螳臂。以当齐斧。止如山岳。疾如雨风。我战则克。贼垒其空。彼昏终迷。曾不悔戾。当翦而灭。斯焉决计。厉兵简将。往捣其巢。踰历嵚岖。坦若坰郊。贼弃其家。我絷而获牛马谷量。器仗山积。蹇兔失窟。何所逋逃。枯鱼游釜。假息煎熬。师以顺动。神明所福。旬日凯归。不疾而速。殪彼逆谋。悬首藁街。献俘成礼。金鼓调谐。西域所瞻。此惟雄特。天讨既申。群酋惕息。櫜戈偃革。告成辟雍。声教遐暨。万国来同。惟我圣祖、亲平大漠。巍功焕文。迈桓轶酌。流光悠久。视此铭辞。继志述事。念兹在兹　　

○山西布政使高成龄摺奏、臣见内阁交出请禁提解火耗之条奏。臣伏思直省钱粮正供之外、向有耗羡、虽多寡不同、皆系州县入已。但百姓既以奉公。即属朝廷之财赋。臣愚以为州县耗羡银两、自当提解司库。以凭大吏酌量分给。均得养廉。且通省遇有不得已之费、即可支应。而不分派州县、借端科索。至以羡余赔补亏空。今抚臣诺岷、将每年存贮耗羡银二十万两、留补无著亏空之处、先经奏明。臣请皇上敕下直省督抚、俱如山西抚臣诺岷所奏、将通省一年所得耗银、约计数目、先行奏明。岁终将给发养廉、支应公费、留补亏空若干之处、一一具摺陈奏。则不肖上司、不得借名提解、自便其私、如条奏所虑矣。奉上谕、此事著总理事务王大臣九卿詹事科道、平心静气、秉公持正会议。少有一毫挟私尚气、阻挠不公者。国法具在。断不宽宥。各出己见、明白速议具奏。如不能画一、不妨两议三议、皆可　　

○丙戌。工部议覆。河道总督齐苏勒疏言、睢宁县黄河南岸周家楼村大溜顶冲、应下埽加帮宿迁县黄河北岸五堡、内逼运道。外临黄河。应下鱼鳞大埽。又竹络汰黄等坝西岸、关黄运之门户。应添筑拦黄土堤。共工程长一千四百七十三丈。均应如所请。速行儧筑。从之　　

○戊子。升山西右卫右翼副都统吴礼布、为山西右卫将军。降右卫将军觉罗延寿为山西右卫副都统　　

○工部议覆直隶巡抚李维钧疏言永定河堤岸柳岔口、至王家园一带内有淤塞一千一百丈。请速行挑浚深通。又郭家务工堤系沙土帮筑。不能防护急溜。请严饬专管分修官培筑坚固。均应如所请。从之　　

○湖广巡抚纳齐喀疏报。彝陵、宜都等三州县、开垦雍正元年分、田地共二十二顷有奇。下部知之　　

○己丑。兵部等部遵上□日议覆。武举、武进士、作何铨选不令壅滞之处。查每科武进士、前半以营守备用。后半以卫守备用。今卫备之缺、既经裁减。嗣后请将卫守备用之武进士内、再分十五名、以营守备用。于双月营守备各班之末、另立一班推补。守御所千总裁减之外、存缺无几。旧例粮船回空、随帮千总、以卫千总推用。此等人员。总漕称为明季世职子孙。今既非世职。应停其顶补。请将拣选之武举。候推守御所千总人员内、顶补推用。再裁缺之卫守备、及现任卫所千总、应升卫守备者。请于单月营守备各班之末、添设裁班、相间轮补。至卫千总领运、有二百一十一缺。加以边卫千总照旧分隶。则所裁卫千总之缺无几。应以候推卫千总之武举、照常铨选。其裁缺另补者、仍以卫千总原班补用。守御所千总裁缺人员、亦应仍以原班补用。从之　　

○庚寅。谕吏部。直省督抚、统辖属员。必中正和平、推诚体察。属员有一善、则奖劝诱掖以成之。其微瑕小疵、则多方训导、使之省改。必至怙过不悛。方据实题参。如此、始能激浊扬清于地方有益。若妄自尊大、暴戾恣睢。甚而一言不当。即加叱辱。如四川巡抚蔡珽、慢骂属官、以致重庆府知府蒋兴仁、愤激而死似此褊急任性。不惟有乖大臣之体。且恐属吏相率顾畏。阿顺取容。丧其气节。尚欲建立功名、安可得乎。尔部行文各督抚、须仰体朕意、正己率属。虚怀待下。即檄行申饬、亦无慢骂之理。至尊卑相见。尤有一定典仪。毋得倨傲、致长谄謀之风。其部院堂官、亦当和衷翕受、待属员以礼。始不负朕委任之意　　

○湖南巡抚魏廷珍、缘事革职。升浙江布政使王朝恩、为湖南巡抚。实授佟吉图、为浙江布政使司布政使。博尔多、为山东布政使司布政使　　

○辛卯。四川巡抚蔡珽题、镇雄土知府陇联嵩故。请以其子陇庆侯承袭。下部知之　　

○壬辰。刑部等衙门奏。七十应即正法。得上□日、七十行为妄乱。应行正法。但朕自御极以来。除强盗、故杀、谋杀人犯外。并未降上□日特杀一人。七十虽应处斩。亦不足以当朕之初命正法之人。常明之恶甚大。皇考亦未加戮。但行发遣。后在发遣处仍复妄行。始行正法。七十著从宽免死、佥妻子发往三姓地方。若仍造言生事。妄作妄为。则是伊自杀其身也。不可以彼地僻远、谓朕闻见不及也。将此谕上□日晓谕七十　　

○补行右卫雍正元年分、驻防军政。年老官六员。有疾官四员。才力不及官二员。分别处分如例　　

○癸巳。理藩院议覆。都统拉锡疏言、察哈尔右翼四旗、生计不足。请严捕积盗、以裕畜牧。应如所请。从之　　

○予故广东总督杨琳、祭葬如例　　

○甲午。谕五旗王、贝勒、贝子、公等。凡王府等佐领下人、有用于部院者。有用于外省州县者。王等宜为国家得人起见、奖成循吏。俾勤劳官职、竭力自效。王等亦与有光荣。乃反令其酷害地方百姓。侵克钱粮。妄取财物。汝为伊主、颜面置于何地耶。如王成勋。一州县官。伊主星尼、一公爵耳。尚勒取银两数千。若属于王府、而为大员者。尚可问乎。今将王成勋一事、遍谕五旗王、贝勒、贝子、公等。嗣后傥仍不悛改。再有发觉。朕必将五旗王府佐领下人、一概裁革。永不叙用　　

○衍圣公孔传铎奏报。阙里圣庙灾。六月初九日申时、大雷电。火自鸱吻中出。先师大成殿、及两庑、俱毁。圣像神位、移奉新建崇圣祠内。幸得无恙。得上□日、朕惟孔子道高德厚、为万世师表。所以维世教。立人极者、与天地同其悠久。朕临御以来、思极尊崇之典、以申仰止之忱。今阙里圣庙被灾。岂朕尊师重道之诚。有未至欤。朕在谅闇之中、素服斋居、无庸更事减膳撤乐。谨拟亲诣国学文庙、虔申祭奠。宣读告文。以展朕局蹐不安之诚。先期斋戒二日。于二十七日、不设卤簿、朕素服前往。诸王大臣官员陪祀者、亦皆常服从事。仍遣官驰赴阙里告祭。以慰神灵。幸新建崇圣祠无恙。圣像神牌。不至露处。朕心稍宁。遣工部堂官一员、会同该抚、作速计材料工、择日兴修。务期规制复旧。庙貌重新。告成之日、朕将亲诣行礼。该部遵上

□日速行　　

○升直隶正定副将石礼哈、为贵州威宁总兵官　　

○户部议覆。户部侍郎塞德奏请、设立井田。查内务府余地一千六百余顷。入官地二千六百余顷。应于此内、择二百余顷、为井田。将八旗无产业人内、自十六岁以上、六十岁以下者、派往耕种。满洲五十户。蒙古十户。汉军四十户。共一百户。各受田百亩。周围八分为私田。中间百亩为公田。共力同养公田。俟三年后、所种公田之谷、再行徵取。于革职大员内、拣选二人、劝教管理。三年、分别议叙。每年十月后、农事既毕。校围学射。并令户部派员往视。设立村庄。盖造土房四百间。计口分给。其耕种之人、每名给银五十两、以为置办种粒牛具农器之用。其井田地亩、傥有旗民交错之地。请将附近良田照数给换。从之　　

○乙未。达赖喇嘛班禅额尔得尼喇达克汗等、遣使表贡方物　　

