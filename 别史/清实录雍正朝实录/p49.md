<!-- { "loadSidebar": true } -->
○乙酉。谕户部。朕惟钱粮固属紧要。而民瘼尤宜体恤。闻有州县亏空钱粮、百姓情愿代赔者。此端断不可开。亏空之员。未必爱民。况百姓贫富不等。断无阖县情愿代赔之理。或系棍蠹勾连、借端科歛。或不肖绅衿、一向出入衙门、通同作弊。及本官被参、犹冀题留复任。因而号召多事之人。连名具呈。称系阖县愿赔。后官畏惧承追处分。接呈入手。即差役按里追呼。名曰乐捐、其实强派。累民不浅。嗣后绅衿富民、情愿协助者。听其自行完纳。其有阖县具呈者。即将为首之人、治以重罪。如府州县官、擅准派赔。著该督抚查参重处。至因公那移之项。依限全完。定例准其开复。嗣后督抚题报全完。即给咨本官。令其随本引见。朕观其人可用者。即用。如不可用。以原品休致。其年老及不愿补官之人。亦于本内声明。给还原职。不必来京。尔部行文直省督抚、一体遵行　　

○丙戌。王以下、文武百官、齐集午门前。设卤簿。鸣金鼓。上御午门楼前楹。升宝座。受俘。兵部官、率解俘将校、将平定青海所获叛逆俘囚吹拉克诺木齐、阿尔布坦温布、藏巴札布三人、白练系颈。跪伏。兵部堂官奏、所获俘囚。谨献阙下。上命交刑部。于是刑部官领上□日。兵部官引俘押出。王以下文武各官行礼毕。上回宫。是日、赐解俘官各蟒缎、朝衣、帽、鞾、加赏银百两。兵丁各赏银二十两　　

○以兵部左侍郎嵇曾筠、为河南副总河　　

○丁亥。谕宗人府。及部院大臣等。宗室阿布兰、朕素不深知。在皇考时。伊于委任之事。尚为勉力。廉亲王又于朕前保奏。朕因特加殊恩。由辅国公晋封贝勒。赏给佐领。又令总理事务。外人不知、以为阿布兰曾奏闻二阿哥矾书一事。故尔擢用。不知矾书事败、阿布兰尚自迟疑未奏。系贝勒苏努指使奏闻。非其本心也。阿布兰自任用以来。并不实心效力。而且素行卑污。前大将军允禵、自军前回时。伊特出班跪接。从来宗室公、于诸王阿哥、并无此例也。宗人府建立碑亭、翰林院所撰之文。阿布兰以为不隹。另行改撰。并不颂扬皇考功德。惟称赞大将军允禵。拟文勒石。朕即位后。伊自知诬谬。复行磨去。办理旗务。每每徇私。近参奏佐领一事。经朕交部查出。传示众大臣。似此罪恶种种。朕是以交宗人府议处。非有别意也。再李英贵、勒什亨、俱朕施恩擢用之人。因其不肖。有负朕恩。始行革退。善则用之。不善则退之。朕素性也。皇考每训朕诸事当戒急用忍屡降谕上□日。朕敬书于居室之所观瞻自警。今于阿布兰、既不加详察。任用太急。今伊自干不可宽宥之罪。又难以容忍。则皇考训诫之圣明益著。而朕亦知过矣。阿布兰应作何治罪之处。尔部院满大臣、会同宗人府定议具奏　　

○以吏部左侍郎吏贻直、充经筵讲官　　

○以内阁学士陈世倌、为山东巡抚。山东巡抚黄炳、为内阁学士兼礼部侍郎　　

○调浙江布政使王朝恩来京。以原任山东布政使佟吉图、署理浙江布政使司布政使　　

○戊子。以镶黄旗蒙古副都统花色、署理藩院侍郎事　　

○己丑。谕河南山东巡抚、并沿河镇道等官。粮船关系甚重。务须及时抵通。豫省向因漕米截留。并不留心河道。渐至淤浅。今粮船逾限未至。此系尔地方官责任。必须开浚深通。使舟行无阻。早到早回。不误抵次。再南粮大米帮船、亦为迟滞。至今未过临清。尔等皆有催漕之责。当协力趱行。务令速得抵通。将来回空之船。方不致迟误冬兑　　

○升陕西洮岷副将黄起宪、为江西南赣总兵官　　

○庚寅。升昭陵总管觉罗巴延德、为镶白旗满洲副都统　　

○谕总理事务王大臣等。策妄阿喇布坦、来使已回胡土克图处事务亦竣。前令顺承郡王、世子弘晟、在彼守护。今既无事。著伊等从容回京　　

○宗人府遵上□日议覆。宗人府官员定额。郎中六员。员外四员。主事六员。笔帖式二十四员。于此定额内、一半照例仍用旗员。一半补用宗室。其镇国将军、辅国将军、奉国将军、以郎中用。奉恩将军、宗定佐领、以员外用。荫生之五品官、以主事用。至闲散宗室内、考选学优材美之人。一等以主事用。二等以笔帖式用。从之　　

○四川巡抚蔡珽题、乌蒙土知府禄鼎乾故。请以其子禄万钟承袭。下部知之　　

○辛卯。谕漕运总督、及直隶山东河南巡抚各省旗丁。运粮进京。沿途水次。理应奉公守法。乃数年前浙江、湖广粮船运丁。因怀挟私忿。彼此争斗。逞其凶顽。持戈放箭。致有杀伤。又闻前岁之冬。粮船守冻在山东地方。竟行抢夺。扰害居民。去岁回空。又闻强取百姓衣物。此等妄行。皆大干法纪。嗣后总漕若不严加禁约。仍然宽纵。直隶山东河南巡抚、即转饬沿河官弁。不时稽察。傥犯法为非。即分别轻重。按律治罪。不得稍有徇纵推诿。以长刁风。若仍前有争斗伤人、及抢夺扰民之事。该督抚即行奏闻请上□日。于彼地正法。决不宽贷。可预行晓谕各省运丁知之　　

○豁免江西南昌府属宁州南昌等七州县浮额银、七万五千五百四十两有奇。从江西巡抚裴＜彳率＞度请也　　

○癸巳。铸给河南副总河印　　

○甲午。四川巡抚察珽题、建昌道属喇滚安抚司喇玛布故。请以其子丹正邦承袭。下部知之　　

○乙未。谕沿海各省督抚提镇等。出洋巡哨船只。最为紧要。旧例地方官承管修造。营员每多方勒索。不顾州县赔累。地方官惟知交结营员。嘱其收受。彼此俱挟私心。修造岂能坚固。以致出洋船只。易至朽坏重修。朕深知其弊。欲改归营员修造。使州县无赔累之苦。而于军政似实有裨益。尔等可会同速行确议具奏。若有不可行处。不可迎合、强以为是　　

○升内阁侍读学士班第、为内阁学士兼礼部侍郎　　

○兵部议奏。嗣后各处驻防兵丁、如有归旗之后。私行逃回者。令该管官员、严行查捕。解京治罪。傥有隐匿不报者。照隐瞒逃人之例、该管官以失察议处。从之　　

○河道总督齐苏勒遵上□日议奏、河南黄河、另驻副总河管理。标下官兵。臣即遵上□日于江南河营。拨兵八百四十名。连前拨留豫省协济之兵一百六十名。共足一千名。并选拨千总把总各三员。令其管辖。前往河南。听候副总河随工调用。以防大汛。下部知之　　

○以镶黄旗护军统领寿智、为散秩大臣。升正白旗满洲副都统觉罗佛伦、为镶黄旗护军统领　　

○丙申。刑部等衙门议覆。漕运总督张大有疏奏、请严回空粮船、夹带私盐、及闯闸闯关之例。嗣后如回空粮船、夹带私盐。拒捕杀人。将为首者立决。为从者边卫充军。其闯关闯闸、将船丁舵户枷号充军。为从者杖徒。押运等官、不行约束。知情故纵者革职。请著为令。从之　　

○丁酉。升右翼前锋统领苏丹、为正黄旗蒙古都统　　

○戊戌。齐齐哈尔副都统鄂山、军前缘事革职。升齐齐合尔协领多起纳、为齐齐哈尔副都统　　

○己亥。谕两江总督查弼纳、署江苏巡抚何天培、河道总督齐苏勒、漕运总督张大有等。京口一带运河。为南北漕运咽喉。历年以来。挑浚淤浅。皆系丹徒丹阳两县百姓派办。工役物料。俱出民间。殊属偏累。此运河乃杭嘉湖苏松常六郡共济之河。而独累两邑之民。其何以堪。朕深为轸念。今后须确估每年经费。悉心会商。或令地方官、支用地丁钱粮。或令河员、专司其事。于河帑内、动支开销。无致累民。更闻六郡向有协济之例。抑或共襄工费。以济运道。尔等确议奏闻。以副朕爱惜黎元至意　　

○庚子。升兵部侍郎塞尔图、为礼部尚书　　

○壬寅。升浙江镇海参将张溥、为浙江定海总兵官　　

大清世宗敬天昌运建中表正文武英明宽仁信毅大孝至诚宪皇帝实录卷之十九



大清世宗敬天昌运建中表正文武英明宽仁信毅大孝至诚宪皇帝实录卷之二十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。五月。癸卯朔。夏至。祭地于方泽。恭奉圣祖仁皇帝配享。上亲诣行礼。恭捧圣祖仁皇帝神位。奉安于皇地祗神位之西。太宗文皇帝神位之次　　

○甲辰。谕户部。朕惟漕运、关系甚大。经费本无不敷。而运丁恣行不法者、皆由官弁剥削所致。如开兑之时、粮道发给钱粮。任意扣克。运丁所得、十止八九。而佥丁之都司、监兑之通判、又多诛求。及至启行。沿途武弁、借催趱为名。百计需索。又过淮盘查私货。徒滋扰累。究属无益。运丁浮费既多。力不能支。因而盗卖漕粮。偷窃为匪。无所不至矣。嗣后各省粮道、给发钱粮。不许扣克分厘。尚途武弁、不许借端需索。运丁除包揽抗违外。所带些须货物。亦无庸苛刻盘查。至江浙船政同知、经管修造粮船。侵渔尤甚。此官于漕政、毫无裨益。著即裁去。尔部行文各督抚、不时查察。如有仍前需索等弊。立即指参。从重治罪。庶运丁渐有起色。自必保守身家。凛遵约束。禁官弁之侵削。即所以戢旗丁之刁悍也　　

○谕兵部。陕西地属雍凉。人材庄健。强勇者多。骑射娴熟。胜于他省。每科乡试、取中不过三十名。而入学额数、亦与他省不相上下。额少人多。不无屈抑。自雍正四年乡试为始。西安甘肃、武举各加中十名。其武童入学额数、若通省俱加。恐有冒滥。照文童改学例。令督抚会同学臣、查明技勇最优之州县。酌量数目。奏请加额　　

○直隶巡抚李维钧摺奏。畿辅地方得雨。奉上谕。京都左近。二十八日、虽亦得雨。尚未均遍。初一日雨至初二日早。方得十分沾足。朕深为忻庆。顷者夏至。有事于方泽。朕亲诣行礼。向蒙高天之恩。今复叨厚地之德。惟默感笃祐、益加凛惕耳　　

○谕河南巡抚石文焯等。有人条奏。河南河工、买草办运。及抢工夫役。州县俱派累里民。览之不胜骇异。朕如此推心置腹。任用尔等。凡有累民之举。概令据实入告。而尔等竟若罔闻。政令乖方。一至于此。朕亦无可谕尔等也。石文焯、嵇曾筠、田文镜同看　　

○乙巳。孝诚仁皇后忌辰。遣官祭景陵　　

