<!-- { "loadSidebar": true } -->
○甲午。谕刑部。刑狱关系重大。必须虚公详慎。尽得实情。不可疎忽遗漏。以致民有冤抑。夫君臣之义、本同一体。朕视臣下如手足也。尔等遇事有可疑不能决者。不妨面奏。俟朕斟酌至当。然后施行。若既不面奏。又以私心揣度。巧为迎合。及刑罚不中。则退有后言。将所谓股肱大臣之任。而存心卑污如此。岂不可耻。或朕有未当之处。亦不好直陈所见。人非圣人。孰能无过。君子之过、如日月之食。过而能改。善莫大焉。朕之不吝改过。谅尔诸臣素所共知。凡有功者加之以赏。有罪者加之以刑。此乃帝王驭世之大权。朕但知因事顺应。并不先有成见。尔等皆宜体朕钦恤之意。不可自恃己见。亦不可彼此推诿。和衷协恭。平心静气。毋得有意逢迎。务使用法、如衡之平。如鉴之明。庶几民不轻犯。国无冤狱。以共成咸中有庆之治　　

○又谕。下五旗王等属下问罪发遣者。部议俱发往各该打牲处。但发往该王打牲地方。数年之后该王每有私令回京者。嗣后因公事治罪发遣者不得发往该王门上打牲。各量其罪之轻重。发往三姓黑龙江等处地方。著定例具奏　　

○以原任员外郎觉罗塞德、为都察院左副都御史　　

○以正蓝旗汉军副都统多赛、署本旗蒙古都统　　

○户部议覆署江苏巡抚何天培奏言、江苏等属去岁秋禾水淹。穷黎乏食。业经题请散赈。民因未苏。请于本年正月起。至二月止。令各州县添设粥厂。广为煮赈。应如所请。从之　　

○工部议覆。河道总督齐苏勒疏言、宿迁县骆马湖、为运道要处。其东岸旧河、低洼、易洩。旧筑土坝未足捍御。请于湖东陆塘河通宁桥西相度高地。筑拦河滚水坝。再筑拦水堤六百丈中间口门宽三十丈。以便宣洩。庶于济运有资。应如所请。从之　　

○免江南镇江府丹徒县滨水坍田银粮有差　　

○乙未大理寺卿李敏启、休致升右通政梁文科为大理寺卿　　

○丙申。以青海平定。遣官告祭天、地、宗庙、社稷、奉先殿　　

○谕河南巡抚石文焯。豫省官塘以及偏僻道路烟墩俱宜整理修葺。直隶山东大道两傍。皆种树木。此法甚善。可豫饬明春栽植无误再诫训属员、不得借此扰民　　

○抚远大将军年羹尧、遵上□日议奏防守边口八款。一、大兵在巴尔库尔、吐鲁番地方。驻劄日久。今策妄阿喇布坦。恭顺遣使。虽事属未完。而兵可暂撤。臣请于巴尔库尔、吐鲁番兵丁内。选满洲蒙古绿旗兵。暂于巴尔库尔驻劄二千名。吐鲁番。驻劄一千五百名。再令绿旗兵二千名。驻劄哈密地方。其余兵丁。俱撤回原处。一布隆吉尔筑城。原为驻兵、防守疆界臣请于布隆吉尔。令总兵一员。统兵五千名驻劄。分为五营。其游守千把等官。照例增设。沙洲离伊孙察罕齐老图之口相近。地方紧要。应分一营官兵驻劄。其哈密地方窄隘。容兵甚少。应俟巴尔库尔、吐鲁番驻防兵丁撤回后派出镇标游击一员。千总一员。把总二员。兵五百名防守。每年轮班派往。其驻兵新城。乞钦定嘉名。以垂永久。一、布隆吉尔出嘉峪关五百余里。口外募兵。一时难得。现有甘凉、肃三州应撤回之兵丁。请即令驻劄其地其眷口、俱官给路费送往。遇有兵丁缺出由该营余丁内挑选充补。一、布隆吉尔。驻劄官兵。俸饷若由内地运往。于钱粮殊多糜费。查从前赤金卫、柳沟所等处。曾募人种地。今应于每营派余丁二百名。每人、官给牛二只。秄种四石。口粮三石。第二年。再给半分。至第三年但给半分秄种。过三年后。不必再给此项地亩。即作伊等恒产。不论米麦青稞收粮三石以为兵丁月饷。一、布隆吉尔、沙洲。民间事务。不可不设文官管理。赤金、靖逆二卫。旧设通判、同知。应留通判一员。兼管二卫。另于布隆吉尔。增设卫守备一员。沙洲。增设卫千总一员。令专管种地事务。其靖逆卫同知。令移驻布隆吉尔。均属肃州道统辖。一、肃州总兵官四营。共有兵三千二百名。肃州在口内。布隆吉尔既有大兵驻劄。其肃州兵丁。于口外分守台站。事件甚少。应将肃州镇标兵。拨出一营八百名。归入布隆吉尔。再将柳沟所兵一百名。靖逆卫兵一百名。俱拨入布隆吉尔兵丁数内。靖逆卫。设都司一员。赤金卫、柳沟所。各设千总一员。俱属布隆吉尔总兵管辖。一、布隆吉尔、沙洲。原系蒙古地方。赤金卫、柳沟所。亦曾为伊等游牧之所。因大兵在外。我兵种地驻劄。若大兵撤后。仍令伊等游牧行走。必至争竞生事。查布隆吉尔南山内。空地甚多。应派大臣一员。带领贤能章京。分地令其居住。庶内外地界分明。一、宁夏地阔田肥。原设总兵官驻劄。遇哈密有事。将满洲兵。由内派往。路途遥远。甚属无益。宁夏贺兰山之外。离哈密不甚遥远。宜于宁夏。令满洲兵驻防。其驻兵若干。及官员数目。俟西宁事完。臣亲加审视。详细定议。再行奏闻。得上□日、此事甚钜。著议政大臣等。各抒己见。详加定议具奏。寻议、抚远大将军年羹尧八款。分晰详明。俱应如所请。从之　　

○丁酉。直隶巡抚李维钧、摺奏现行地方事宜各款。一、亏空地丁银两、均摊十分之四。以便逐渐补完。一、减火耗每两二三分。以纾民力。一、起解兵饷知府例有规礼。今悉裁革。令州县自行解司。一、各官衙署、例有里下铺垫陋＜矢见＞。今已革除。一、清查地亩、无致隐占。一、行保甲以杜奸匪。一、查饬武弁、除募兵虚兵之弊。一、亲检三营甲帜。勤加操演。一、修整烟台。添建营房。增设马步兵五名。以严防汛。一、遍饬村庄、筑墙掘壕。兼选壮丁习练。以防盗贼。一、驿路两傍、栽种柳树。以恤行旅。奉上谕。天下督抚、皆当如此留心。扩而充之。何虞吏治不肃。民生不遂耶。村庄沟壑、实系有益之事。但须预为陈说利害。使遇民灼知有益。踊跃乐从。秋成之后、方可行之。断不宜急遽强迫也。民壮头目、殊难其人须择平素为众所推服者方可委之董率。尤须饬地方官、不时稽查其行止。忽致生事。至种树、即古人列树表道之意。朕现刊谕一道。尚未颁发。尔奏恰合。随即通行直隶各省矣　　

○赏各旗穷乏兵丁、置备盔甲兵器银两。定限届期齐备。该管官点勘。如有典质盔甲兵器等物严行禁止　　

○命复故狼山总兵官施而宽原衔。予祭葬。赠太子太保　　

○予故镶红旗蒙古都统杨都、故致仕杭州右翼副都统加都统衔带色各祭葬如例　　

○戊戌。以原任翰林院侍读学士陈世倌、为内阁学士兼礼部侍郎　　

○授允禔女、为县君。壻塞楞纳穆占尔、为固山额驸。辅国公普照女、为乡君。壻奎宝、秩四品　　

○遣官往勘鄂尔多斯、六旗被灾人民牲畜　　

○己亥。禁八旗官员兵丁、无得于戏园酒馆纵饮。违者治罪　　

○革除各省门差牙帖　　

○庚子。予故致仕礼部尚书凯音布、祭葬如例　　

○旌表湖北江夏县烈女、徐三汲聘妻毛氏。未婚夫殒。投缳殉义。给银建坊入祠。致祭如例　　

○辛丑。礼部议覆。青海构逆天兵往巢□刀。为期二旬悉经平定。边陲安辑大军凯旋。应如诸王大臣所请。皇上择日升殿。行庆贺礼。得上□日、此次平定青海。实由我皇考简用将帅之得宜。豢养弁兵之有素。伊等感恩效力。克奏肤功。此皆谟烈贻留。岂可为朕有乎。朕缵承前烈。守而弗违。应行典礼。勉从所请。俟告祭陵寝后、择日具奏　　

○壬寅。江西巡抚裴＜彳率＞度摺奏湖口关税赢余。应悉解部。奉上谕。今岁赢余。是尔等清厘所致。但数觉过多。傥额外剥削商民。则断然不可。关税多少、系于年岁之丰歉。难可预定。或遇不及之年。不可勉强必求足数。不然。是又增加税额矣。当严饬胥吏、毋致苦累商民　　

○晋封喀尔喀镇国公颜楚卜多尔济为固山贝子　　

○癸卯。抚远大将军年羹尧摺奏。据侍卫达鼐报称、三月初三日。与副将纪成斌等。搜寻罗卜藏丹津属人。探得夹木灿堪布喇嘛。在布代山后藏匿。恐由西藏一路逃遁遣人往调台吉济木巴等。派蒙古兵。往西藏邀截。即率兵前进至梭罗木地方。夹木灿堪布等。拒战败遁。我兵随后巢□刀杀。济木巴台吉等。抄路迎贼将夹木灿堪布、垂扎木素二人。擒斩枭首。送至军营。奏入。报闻　　

大清世宗敬天昌运建中表正文武英明宽仁信毅大孝至诚宪皇帝实录卷之十七



大清世宗敬天昌运建中表正文武英明宽仁信毅大孝至诚宪皇帝实录卷之十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。夏四月。甲辰朔。享太庙。上亲诣行礼　　

○乙巳。以青海平定。遣官告祭暂安奉殿、孝陵、孝东陵、景陵　　

○叙平定青海功。除已授大将军年羹尧为一等公、将军岳钟琪为三等公外授参赞苏丹、总兵官宋可进、为三等阿达哈哈番。总兵官黄喜林、为二等阿达哈哈番。按察使王景灏、总兵官周瑛、副将王嵩、纪成斌、为拜他喇布勒哈番。提督郝玉麟、总兵官武正安、为拖沙喇哈番。以侍卫达鼐、为副都统、授拜他喇布勒哈番。其余有功将士、各升赏有差　　

○八旗都统议覆。副都统马起达奏称、八旗世袭官员、佐领、有因其子幼小、及无嗣者、其职给与族人承袭。致本家之寡妇、贫乏不能聊生请将袭职族人之俸、稍行分给寡妇、得以养赡等语。查凡袭职年幼之员、原有食半俸半米之例。应照副都统马起达所奏、其年幼未行上朝官员之半俸、及养赡寡妇终身之半俸、亡故官员命妇期年之半俸请仍照常赏给。再无嗣之世职官员、其职袭与族人者、将袭职人员之俸。三分中、以一分养赡本家之寡妇。从之　　

