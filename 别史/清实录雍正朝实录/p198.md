<!-- { "loadSidebar": true } -->
○甲午。大学士朱轼、以积疴未痊。奏请解任调养。得上□日。卿才具优长。品行端谨。老成练达。勤敏和衷、朕所深知。正资倚任。今偶患咳嗽之症。自可从容调理。待其痊可。向来汉大学士、多用二员。现今阁中有大学士张廷玉、蒋廷锡、二人办理。实无旷缺。卿当颐养之时。必须宽怀澄虑。不以事物撄心。自然药饵有功。渐次平复。以慰朕之殷怀。今若以久未入直。仍虑及内阁职务。虽矢心匪懈。具见卿之悃诚。而思虑纷萦。殊有乖于调摄之道。朕昨以卿抱病多时。特遣内大臣前往看视。闻卿于内大臣之前、力疾叩谢。礼数繁多。甚觉劳顿。次日清晨。又至宫门谢恩。是转增朕心之不安。于义深为未协。朕知卿素性拘谨。举动备极小心。是以比来一切饮馔服食之类、未便频频颁赐。正所以冀卿之安逸。望卿之速痊也。嗣后宜恪遵朕训。时加颐养。导引中和。节劳静摄。即受朕恩赉。亦免其拜跪。始于病体为宜。卿年尚未老。若调摄有方。自然全愈。为朕宣力之处甚多。此时不必以解退陈情。用是特手书谕上□日赐卿。其悉朕惓惓之至意　　

○四川巡抚宪德奏言、西藏乌蒙等处。办运军需。蒙恩动用仓谷。毋许丝毫累民。今崇庆州绅衿士庶。以已资代办。谷数至三千余石。及催令赴仓领回。皆称情愿捐输。留为本州储备。得上□日。该州士民、慕义急公。情词肫挚。此皆圣祖仁皇帝六十余年、深仁厚泽、浃髓沦肌之效。朕心甚为慰庆。著将崇庆州雍正七年额徵钱粮、全行蠲免。以示格外加恩善良之至意　　

○左副都御史甘汝来、缘事革职。升太仆寺卿陈良弼、为都察院左副都御史　　

○复设江南海州营守备一员。驻清口镇。从漕运总督张大有请也　　

○乙未。升福建福州左翼副都统阿尔赛、为福建福州将军　　

○旌表河南邓州烈女、王文秀女王氏。被劫不污。自刎完贞。给银建坊。入祠致祭如例　　

○丙申。大清律集解附例告成。总裁纂修各官、交部议叙　　

○大学士九卿等议奏、仓场米石亏空。应著落前任监督各官摊赔。得上□日。仓储关系天庾。最为紧要。从前仓务废弛。弊窦丛生。不得不严加整顿。凡所以清查亏空、治罪分赔者。总欲令后人知所儆戒也。今仓场各官、俱已奉法。积弊渐清。人情咸知警惕矣。此项亏折余米。历年已久。其为何年何人之亏空实难确指用沛特恩。将此数十万摊赔米石。概行豁免。内有已经赔补者。其急公守法之心。甚为可嘉。著照数给还。并交部议叙。以示奖励　　

○吏部议覆。巡察顺天等处御史苗寿奏言、顺天府属二十五州县卫、驿传粮饷。向系通永霸昌二道分辖。嗣因直属兴举水利。将通永道缺改为河道。所司河务多于水次办理。从前一切职掌。未能兼顾请将通永道旧辖各州县卫、应行承办之事。悉归霸昌道管辖。应如所请。从之　　

○又议覆广西巡抚金鉷疏言、思明一州地方狭小毋庸专设流官。其就近之思明知府。又系土司。从无统辖流官之例。请将该州仍归太平府管辖。应如所请。从之户部议覆广西巡抚金鉷疏言、桂林府属涝江等处各矿请召募本地殷实商人。自备资本开采。所得矿砂。以三归公。以七给商。其梧州府属之芋荚山。产有金砂。请另委员办理。再、粤西贫瘠。铜器稀少。如开采得铜。并请价买。以供鼓铸。均应如所请。从之　　

○命河南开归河道、分巡南汝道。山东分守济东道、分守登莱青道。并加水利衔。各府同知通判、及各直隶州同州判、并兼管水利。听道员调委。从河东总督田文镜请也　　

○裁直隶古北口同知一员。从巡察顺天等处御史苗寿请也　　

○丁酉。谕内阁。从前西藏用兵之时。颇罗鼐甚为效力。蒙圣祖仁皇帝授为扎萨克台吉。上年西藏噶隆等、因嫉妒争权。彼此不睦。阿尔布巴、隆布奈、扎尔鼐、暗结匪类。公然肆恶。将朝廷敕封贝子、总理事务之康济鼐、擅行杀害。并欲害及颇罗鼐。颇罗鼐受其逼迫。领兵为康济鼐复讎。将逆党罪状奏闻。是以朕特遣大臣等、领兵前往。究问情由。以便分别治罪。颇罗鼐闻大兵将至。率众奋勇前驱。直抵藏地。阿尔布巴等、力屈势穷。被各寺喇嘛等、拘执献出。钦差大臣到彼。一一究问。尽得其悖逆妄乱之情。已将阿尔布巴等、及逆党正法西藏。歼此渠魁。黄教可兴。番众可辑。颇罗鼐、深知大义。讨逆锄奸。俾无辜受害者、得雪沉冤。背上□日肆行者。早正刑辟。甚属可嘉。著封为贝子。以奖义勇。以昭国宪　　

○戊戌。谕兵部。哈密驻防官兵、每年轮换。定期于十二月内派往。朕思腊月天寒。草枯水冻。官兵跋涉为难。查从前甘肃官兵、驻防哈密。有五月内更换之例。今仍著于五月内派往　　

○己亥。工部议覆。盛京户部侍郎兼理奉天府尹王朝恩条奏、各省修造战船。旧例解送总督亲验。总督或转委中军。以致监造文员、每被需索。兼多徇隐。是以船只工料、皆属虚糜。其实不能坚固。请嗣后修造战船。各该督抚、务须亲验。应如所请。得上□日。战船关系紧要。若仅委中军验看。或彼此瞻徇情面。不据实详覆。致使物料柔脆。不能经久。嗣后修造战船。当造成之日。其船厂附近省城者。著在城之督抚提镇、及布按两司、亲往验看。其船厂离省远者。著附近府城之文武大员、公同验看。务令修造坚固。倘有不能坚固、及浮冒侵蚀等弊。即行题参治罪。庶承修之文职、有所顾忌。不敢草率浮销。而监工之武弁、亦可免借端需索之弊。著该部遵谕速行　　

○庚子。谕户部。江南钱粮、积欠甚多。总理务在得人。分查亦须专责。著户部侍郎王玑、刑部侍郎彭维新前往。会同署巡抚尹继善、巡察御史伊拉齐、布政使赵向奎、总理其事。其分查各府大员。苏州府、著交与知府徐永祐。苏郡事务烦多。著该督抚委员代理。松江府、著派浙江杭嘉湖道王溯维。其杭嘉湖道员缺、著李卫委员署理。常州府。著派苏松粮道冯景夏。若冯景夏轮当押运之年。著总漕张大有、委员代管押运。镇江府、著派福建汀漳道朱鸿绪。太仓州、著派湖广岳常道温而逊。而汀漳道、岳常道印务。著该督抚委员署理。江淮扬三府、及徐通邳海四州、分查大员。著各部院堂官、于在京科道、及部属内、拣选保举引见派出。至协查各府所属州县。应用四十余员。亦著各部院堂官、于候补候选州县、及曾任江南之州县、因公挂误、无亏空未完者。各举所知。并将吏部记名人员、一并带领引见。候上□日命往。若在京派往之员。或不敷用。或不能胜任。著尹继善、赵向奎、徐永祐、王溯维、冯景夏、朱鸿绪、温而逊、将所知堪任清查之员。各行保举。该署抚会同总理大臣奏闻。现今浙江总督李卫、管理江南督缉之事。此清查积欠事务。亦令李卫与闻。其总理大臣、分查协查各员。作何分别、给与日用养廉之资。著该部议奏　　

○解陕西西安巡抚西琳任。以陕西西安布政使张廷栋、署西安巡抚　　

○陕西西安右翼汉军副都统赛都、缘事革任。调镶黄旗汉军副都统张正文、为陕西西安右翼汉军副都统　　

○陕西西安右翼满洲副都统朱兰泰、年老休致。调陕西宁夏副都统苏穆尔济、为陕西西安右翼满洲副都统　　

○辛丑。孝庄文皇后忌辰。遣官祭昭西陵　　

○壬寅。擢吏部郎中马尔泰、为工部额外侍郎　　

○陕西安西总兵官潘之善、患病解任。以陕西兴汉总兵官曹勷、署陕西安西总兵官。陕西西凤副将董绍祖、署陕西兴汉总兵官　　

○甲辰。岁募。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○遣官祭太岁之神　　

○乙巳。赐朝正外藩科尔沁、翁牛特、四子部落、鄂尔多斯、扎鲁特、喀尔喀、阿霸垓、阿霸哈纳、敖汉、毛明安、克西克腾、巴林、蒿齐忒、杜尔伯特、吴喇忒、阿禄科尔沁、喀喇沁、土默特、厄鲁特、青海厄鲁特、苏尼特、辉特、图尔古特、乌朱穆秦、哈密、王、贝勒、贝子、公、额驸、台吉、塔布囊等。及内大臣、大学士、侍卫等宴　　

○旌表八旗节妇。满洲观音保妻博尔吉氏等、七十五人。蒙古济尔泰妻史德特氏等、十四人。汉军范弘钧妻黄氏等、二十一人。直隶各省节妇。沈瑗妻夏氏等、四百二十人。贞女。徐氏等十二人。孝子。李盛山、吴修龄二人。孝女。莫氏一人。孝妇。赵氏一人。各给银建坊如例　　

○是岁、人丁户口、二千五百六十六万九百八十。又永不加赋滋生人丁、八十六万七百一十。田地、山荡、畦地、八百六十五万二千五百三十六顷二十亩有奇。徵银、二千九百四十九万九千九百一十六两有奇。米、豆、麦五百四万一千二百七十九石有奇。草、五百八十二万二千四百七十七束。茶、三十一万八千七百七十五引。行盐、五百一十二万二千四百十二引。徵课银、三百八十七万六千一百有奇。铸钱、七万四千六百三十万四千有奇。　　

大清世宗敬天昌运建中表正文武英明宽仁信毅大孝至诚宪皇帝实录卷之七十六



大清世宗敬天昌运建中表正文武英明宽仁信毅大孝至诚宪皇帝实录卷之七十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正七年。己酉。春正月。丙午朔。止于宫中拜神毕。御殿。王以下文武各官、外藩王、及使臣等。上表朝贺。停止筵宴　　

○朝鲜国王李昑、遣陪臣尹淳等。表贺冬至、元旦、万寿节。及进岁贡礼物。宴赉如例　　

