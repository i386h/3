<!-- { "loadSidebar": true } -->
○谕兵部、八旗都统等。朕看满洲武举武进士等。于绿旗营不甚相宜。若与绿旗官员、一体擢用。恐于营务未谙。亦且壅滞伊等升迁之路。嗣后将伊等如何补用、及如何升转之处。尔等会同详议具奏。寻议、八旗满洲、蒙古、武举武进士内。有人才出众、骑射娴熟者。除蒙特恩选用外。其余俱请交各该处、以伊等应得之缺补用。但伊等应补品级不同、则升用亦宜分别。嗣后将满洲蒙古武举、照汉人武举例。会试后、请派大臣验看。分别等次。才优者、列为一等。交与该旗、于护军校骁骑校等缺、挨次委署试用。行走三年。勤慎明白者。入于应升护军校骁骑校人员内、带领引见补授。骑射平常者、列为二等。驳回该旗。令其学习、以图会试上进。内有愿在该旗当护军前锋效力之人。亦著挑取、令其当差行走。学习娴熟时、拣选补用。其满洲蒙古武进士、除特恩挑选侍卫外。其余请交该旗、于护军校骁骑校等缺、挨次补用。行走三年。谙练称职者。入于应升人员内、带领引见补授。再此等人员、系实授者、自有应得之俸。其委署者、照副护军校副骁骑校例。给与钱粮米石。所服顶带、悉照委署官员之例。满洲武举武进士、既议以旗员补用、则现任内九门满洲千总、应请改补。以昭画一。嗣后、内九门千总缺出。请照外七门千总例。将汉军武举、及汉军捐纳人员补用。至汉军武进士、仍照旧例。以营卫守备补用。从之　　

○吏部题。部院衙门笔帖式缺出、例于考取繙译人员内、按旗挨名补用。但各旗出缺、多寡不同。借缺还缺之例。颇滋弊端。请嗣后照各部主事例。不论旗分。按定等第名次补用。得上□日、借缺还缺。易滋弊端。诚如部议。惟是笔帖式一途。系各旗人员出身之路。若本旗一时无应补之人、即将别旗人员顶补。恐行之日久、渐致人少。嗣后该旗笔帖式缺出。如不得应补之人。暂将原缺存留。积至十缺内外。将别旗应补之人、带领二十员引见。候上□日补授　　

○戊戌。以正红旗护军参领岱林布、署本旗蒙古副都统。正白旗护军参领孙达立、署镶红旗蒙古副都统　　

○河东总督田文镜、以久病未痊。奏请解任调理。允之　　

○己亥。署镶蓝旗蒙古副都统图尔泰、缘事革职。以镶黄旗护军参领金柱、署镶蓝旗蒙古副都统　　

○以河东副总河孙国玺、署河南巡抚　　

○旌表河南光州烈妇、田茂妻李氏。强奸不污。被勒殒命。给银建坊。入祠致祭如例　　

○庚子。以兵部右侍郎通智、协理理藩院右侍郎事　　

○加两江总督尹继善、兵部尚书衔。升湖北巡抚王士俊、为河东总督。实授乔世臣、为江苏巡抚。以内阁学士协理西安巡抚事德龄、为湖北巡抚。原署四安巡抚噶世图、协理西安巡抚事。兼办西路军需。内阁侍读学士阿兰泰、办理河东副总河事。解河南布政使徐聚伦任。升江南江苏按察使刁承祖、为河南布政使司布政使。擢江南安庆府知府徐士林、为江南江苏按察使司按察使　　

○大学士伯督巡陕甘经略军务鄂尔泰疏言、武备军威。火器最重。贵速利远。火药宜精。若硝味不淡。炭体不轻。磺色不净。而又配合不匀、工夫不细。则气滞不灵。三军难恃以为勇。臣因经由边郡。见各标营堡、施放枪炮。火烟不直。且半浓黑。知制药多不如法。曾经严饬指示大略。惟是拣材置料。硝易而磺难。硝贱而磺贵。惜费省工。輙以藉口。而陕甘两省、素称地不产磺。必赴外省采买。运费工价、未免浩繁。肃州极边每磺一斤、则价值一钱至二钱不等。军需要地。接济维艰。查肃州嘉峪兰金佛寺堡之所管汛地内、南山隘口。抵朱鲁郭。迤＜辶里＞而西。有硫磺山一座。周围四五十里。遍产矿磺。环山远近。并无番夷住牧。若委员开采、依法煎熬。合算人工运费、每净磺一斤、值不过五分。而出产甚多。用之不竭。不独便利军需、亦足接济陕甘两省标营需用。事关边陲武备。现与刘于义面商、委员经理。一面先支银数百两。交总兵沈力学、作本开工。理合奏闻。得上□日、开采硫磺。固于军需有益。但行之日久、不无私贩盗卖之弊。著署督刘于义、饬令总兵沈力学、派兵防护。实力稽查。俟开采足用后、奏闻请上□日　　

○又疏言、甘凉肃为军需汇集之地。仓储紧要。请将现行捐纳款项、改折本色粮石。在甘凉肃等处交纳。得上□日、边地改折米石、以便积贮。于军需诚为有益。但在本地采买、恐价值腾贵。转不便于军民。除甘凉肃本地民人援例者、准即以所有粮石交纳外。其他处捐纳人等、俱应由他处运交。不得于甘凉肃采买。著该督等、通饬晓谕、稽察禁止　　

○移福建漳州府同知、驻平和县南胜地方。改南靖县车田地方、归漳浦县管辖。从福建总督郝玉麟请也　　

○辛丑。谕办理军机大臣等。西路军营所需马匹。向由鄂尔多斯等扎萨克处采买。今北路所需马匹、又于彼处采买赶送、则西路反致难得矣。著将六旗鄂尔多斯所买马匹、停其赶送北路。交与各旗牧养。豫备西路需用。吴喇忒、乌朱穆秦等处、所买马匹、著备北路需用　　

○予故礼部尚书加太子少保衔钱以垲祭葬。谥恭恪　　

○癸卯。以镶蓝旗护军参领觉罗佛凝峨、署正白旗满洲副都统　　

○办理军机大臣等遵上□日议奏。发遣黑龙江罪犯。蒙恩上□日仍前改发北路军营屯种。予以自新之路。请嗣后此等人犯、改发于军营附近之处。一切衣食、照康熙五十八年酌定条例。著该处给发。由京城派弁兵递送军前。该犯在途、有妄行不法、逋逃拒捕者。即于本处立斩。至台站所裁车辆牛只、应仍前添设、以备沿途需用。从之　　

○礼部题。镶黄旗原任领侍卫内大臣公音德、端方恪慎。王事克勤。请崇祀贤良祠。制牌立传。从之　　

○甲辰。谕办理军机大臣等。绰奇、从前擢任将军。因不能称职。调补都统。又不能整饬和协。举动乖张。及遣往军前、益觉昏愦。今既奏称身得残疾。著革职来京　　

○调广东高雷廉总兵官蔡添略、为广东碣石总兵官　　

○予故太子太保河东总督田文镜祭葬。谥端肃　　

○乙巳。升镶白旗汉军副都统甘国璧、为正黄旗汉军都统。以原任总兵官董象纬、为正黄旗汉军副都统　　

○丁未。八旗都统等议覆、正黄旗汉军都统赵弘济奏言、八旗候补候选内外文职人员内、有不能即行补用者。有降级调用、及由部院衙门拨回、不能即得对品之缺者。此内不无人材可用之人。令其久于候缺。诚属可惜。请嗣后此等人员内、有情愿就武职效力者。令该旗大臣等验看拣选。其可习骑射、年力精壮之人。带领引见。令在该旗效力行走。如果不误委用、照伊等品级相当之缺、具题补用。应如所请。从之　　

○旌表河南汝州烈妇、田复兴妻郭氏。拒奸不辱。被刃殒命。给银建坊。入祠致祭如例　　

○己酉。加吏部尚书管理河道总督事嵇曾筠太子太保　　

○办理军机大臣等议覆、工部左侍郎原署西安巡抚马尔泰奏言、额塞尔津城、介在山谷之中。人由各处行走、不得见其踪迹。哈尔垓图地方、乃各路隘口总会之所。水草亦好。应将额塞尔津城驻劄步兵撤回。合计西宁大通马步兵丁、共派二千名。于哈尔垓图、详看耕种地方。令兵丁等作何开垦。并将修葺城堡之处、悉加筹画。专交与诺穆图、傅宁办理。再、董科尔寺、与西宁相近。现有参将一员。领兵五百名驻劄。无庸添兵。阿布海雅苏地方。天气甚冷。不便驻兵。扎哈素泰地方。水草尚好。其西宁居住之西安绿旗兵丁一千名、京师满洲兵丁二百名、臣与达鼐二人轮班。每年十月初、带往扎哈素泰等处。驻备策应。至正月间、仍回西宁居住。均应如所请。得上□日、哈尔垓图地方驻劄兵丁。著伊礼布统领。尹扎纳、管承泽、协同管理。修城种地事务、著诺穆图、傅宁办理　　

○又议覆、工部左侍郎原署西安巡抚马尔泰奏言、由四川调至多巴地方、驻劄之兵二千名。不耐寒冷。所乘俱系川马。调往口外。殊不得力。置之西宁。亦徒费钱粮。查西宁大通二处、除出征、及预备兵丁之外。尚有六千余名。足敷防守。傥有应行添兵之处、凉州现有直隶河南兵一千名。可以调遣请将川省兵丁、仍发回本省各归原汛。应如所请。从之　　

○予故湖广提督署都督同知岳超龙、祭葬如例　　

○庚戌。镶蓝旗汉军都统耿化祚、缘事革职。升正红旗汉军副都统韩光基、为镶蓝旗汉军都统　　

○礼部议覆、江南河道总督嵇曾筠疏言、洪湖为黄运两河之保障。高堰乃淮扬二郡之屏藩。蒙恩发帑金百万。兴筑石堤。为民捍患。两载告成。请御制碑文、以垂久远。应如所请。从之　　

○辛亥。大学士等议覆、江苏布政使白钟山、条奏海疆事宜。一、沿海镇标饷银、宜就近拨解。狼山镇驻劄通州。陆路至苏州八百六十里。往返需时。水路必经海洋。风涛可虞。苏松镇驻劄崇明县。渡海至苏。七百二十里。挽运尤觉艰难。现今添设太通道、驻劄崇明。耑辖太通二属。可以就近稽察催督。请嗣后狼山镇饷、即于通州、及附近州县拨给。苏松镇饷、即于崇明、及附近州县拨给。一、崇明宜多储米谷以济民食。崇明孤悬海外地不产米。先经巡抚乔世臣、奏准于江广产米之处、采买积贮。请即将此项米内、拨一万石。收贮崇明县仓。以备平粜。一、沿海沙洲、宜分筑土墩以避风潮。愚民生长海滨。止知鱼盐觅食。但有沙洲涨出、争向居住。罔知自卫。请饬令地方官、督率沙洲居民、于农隙挑筑土墩。高至二丈为度。不但潮至可以趋避、并可瞭望海洋。俱应如所请。从之　　

○办理军机大臣等议奏。据署陕西巡抚史贻直奏请、统辖勇健营兵丁提督陈天培、总兵官徐起凤、罢软废弛。不能约束兵丁。以致沿途生事妄行。惟总兵官周一德、明白谙练。纪律森严。可以管辖勇健营兵丁。前往军营。应如所请。得上□日、依议。陈天培、徐起凤、俱著革职　　

○壬子。调福建金门总兵官康陵、为南澳总兵官　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十五



大清世宗敬天昌运建中表正文武英明宽仁信毅大孝至诚宪皇帝实录卷之一百二十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

