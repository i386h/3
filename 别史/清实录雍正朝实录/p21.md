<!-- { "loadSidebar": true } -->
○大学士等、以拟取回避士子试卷、并落卷进呈。上曰。今年特恩开科。尔等拟取四卷、并落卷中之前二名。俱著取中为举人。以示鼓励人才之至意　　

○赐礼部尚书张廷玉、房一所、银一千两　　

○庚子。仁寿皇太后不豫。上诣永和宫亲视汤药。昼夜无间　　

○谕总理事务王大臣等。青海台吉。兄弟不睦。傥边境有事。大将军延信、驻劄甘州。相隔遥远。朕特将一切事务。俱降上□日交年羹尧办理。若有调遣军兵、动用粮饷之处。著防边办饷大臣。及川陕云南督抚提镇等。俱照年羹尧办理。边疆事务。断不可贻误。并传谕大将军延信知之　　

○撤布娄尔地方、随征绿旗弁兵。令山西大同总兵官马觌伯带回　　

○以署理大学士工部尚书徐元梦、礼部尚书张廷玉、俱署都察院左都御史　　

○辛丑。丑刻。仁寿皇太后、崩于永和宫。自圣祖仁皇帝升遐以来。皇太后哀痛深切。每致撤膳。上在哀毁之中。惟恐慈体违和。晨夕问视。孝养倍笃。皇太后积哀日久。疾遂大渐。是日、仙驭上宾。上擗踊号恸。抢地呼天。哭无停声。水浆不御。一切仪服隆备。尽礼尽诚。戌刻。大行皇太后大殓。皇后、及贵妃、妃、皇子等、俱成服。亲王以下、文武大小官员。王妃、公主以下、八旗二品以上官员命妇。俱齐集举哀。先是、皇太后久御永和宫。及礼臣等、尊上徽称。择日恭进册宝。上因奏请皇太后移御宁寿宫。届期受朝贺。皇太后固执未允。尚御永和宫。至是奉安梓宫于宁寿宫。上于苍震门内、设倚庐。缟素居丧。每日赴梓宫前、上食三次。哀号弗辍。俨如视膳。群臣莫不感泣　　

○上以时值炎热。诸臣齐集、易致伤暑。仰体大行皇太后慈爱至意。命设水于阴凉处。听其取饮。并命年老者、即或步履迟误、亦不深究。稽察官员、不必过严。又命传谕命妇等、咸使知之　　

○谕理藩院。传知外藩公主、郡主等。蒙古王、贝勒、贝子、公、台吉等。今值皇妣大事。伊等感戴平日隆恩。自必速来虔谒。但时值炎热。蒙古内未出痘者甚多。著停止前来。其应来者、恐涂间人马中暑。或致有伤。则重违皇考皇妣之圣心。朕亦有所不忍。前者皇考大事。朕曾谕蒙古诸藩。令于八月杪、来谒山陵。今亦定于八月杪来京。且伊等旗下地方。亦属紧要。不可疎防。来时或扎萨克、或协理台吉、必留一人办事。至公主、郡主等、有必欲来京者。亦不必急迫。著届期从容前来　　

○谕总理事务王大臣等。贝子允禵、原属无知狂悖。气傲心高。朕屡加训谕望其改悔。以便加恩。但恐伊终不知改。而朕必欲俟其自悔。则终身不得加恩矣。朕惟欲慰我皇妣皇太后之心。著晋封允禵为郡王伊从此若知改悔。朕自叠沛恩泽。若怙终不悛。则国法具在。朕不得不治其罪。允禵来时。尔等将此上□日传谕知之　　

○又谕。舅祖岳色、皇妣向欲加恩。今仰体慈怀。著授为拜他喇布勒哈番准袭一次　　

○壬寅。奉皇太后遗诰、颁示天下。诰曰。予承侍圣祖仁皇帝。夙夜兢业。勤修壸职将五十年。不幸龙驭上宾。予即欲相从冥漠。今皇帝再三谏阻。以老身若逝。伊更无所瞻依。雪涕衔哀。情词恳至。予念圣祖付托之重。丕基是绍。勉慰其心。遂违予志。后诸王大臣、援引旧典、请上尊号宝册。予以圣祖山陵未毕。辞却再三。实出至诚。非故为撝谦也。今皇帝视膳问安。靡间晨夕。备物尽志。诚切谆笃。皇后奉侍勤恪。礼敬兼至。诸皇孙学业精进。侍绕膝前。予哀感之怀。藉为宽释。予年齿逾迈。数尽难挽。予寿六十有四。得复奉圣祖仁皇帝左右。惬予夙志。夫亦何憾。今皇帝励精图治。爱育苍生。海宇乂安。兆姓乐业。天下万世、称君德之休明者。推功启佑。予没有荣施焉。惟是皇帝前当圣祖仁皇帝升遐之时。哀毁过情。今复遭予之戚。若悲伤太甚。则予冥冥之中、实所未安。宜念宗社攸关。勉自损抑。中外群臣、亦各恪奉乃职。竭忠尽虑。以副皇帝任用之意。丧制悉遵典礼。持服二十七日而除。皇帝成服后三日。即行听政。无旷万几。天地宗庙社稷之祭。不可以藐躬之故、稽迟大典。百神祀事、亦悉如常。布告天下。咸使闻知　　

○上居苫次。昼夜悲号。水浆不御。诸王大臣等、公请节哀。谕曰。朕遇圣祖仁皇帝大事。虽抑制哀衷。尚勉尽臣子之道。不意复遇皇妣皇太后之事。痛何容已。但负荷重大。务必节哀强忍。保护朕躬。以上慰我皇考皇妣在天之灵。尔诸王大臣、勿过为朕虑。又谕曰。天甚炎热。年迈者、六十五岁以上。但于早晨上食、齐集一次。六十五岁以下、有疾病不能者。亦著齐集一次　　

○癸卯。上以次日恭移大行皇太后梓宫。安奉寿皇殿。亲诣梓宫前、行告祭礼。攀恋哀号。恸哭不已　　

○甲辰。恭移大行皇太后梓宫、安奉寿皇殿。发引时。上稽颡痛哭。跪送于履顺门外。梓宫由东华门、进景山东门。上由神武门出。恸哭跪迎于寿皇殿大门外。梓宫奉安之后。致奠行礼。号泣良久。近侍皆痛哭失声。自是以后。上于顺贞门内、设倚庐以居。每日亲奠献焉　　

○谕礼部。朕惟尊亲之典。首重易名。圣善之修。必崇显号。我皇妣大行皇太后。端庄恭肃。慈惠安和。奉侍先皇。壸仪茂著。诞育冲藐。母道备隆。顾复恩周。命提义尽。宽仁逮下。泽洽宫庭。谦俭持躬。化流禁掖。朕继承大统。嗣服鸿基。方期合万国之欢心。奉慈闱之色养。不意遽遭大故。仙驭上升。抱痛衔哀。感深罔极。惟藉显扬之典。少申孝慕之诚允宜稽考彝章。荐升尊谥。应行典礼、尔部详议具奏　　

○乙巳。上每日诣寿皇殿大行皇太后梓宫前、号泣亲奠。诸王大臣等奏、皇上两遇大事。今又时当盛暑。请间隔两三日、亲诣一次。谕曰。朕性本质诚。不事掩饰。前云强忍节哀。言实由衷。尔等勿为朕虑。惟是皇妣诞育朕躬。慈恩罔极。今初成服。隔日、一诣梓宫亲奠。朕实难安。按之典礼、三次上食、俱宜躬亲。今止一次恭诣。已勉从尔等所请矣。每日清晨、哭奠尽哀。方得少展思慕之心。傥不胜暑热、力不能支。自另降谕上□日。诸王大臣、当谅朕此意遵行。勿得再奏　　

○以果亲王允礼、署右翼前锋统领。镶蓝旗满洲副都统雅亲、署本旗护军统领　　

○以镶蓝旗护军统领署右翼前锋统领辅国公普照、署陕西西安将军　　

大清世宗敬天昌运建中表正文武英明宽仁信毅太孝至诚宪皇帝实录卷之七


大清世宗敬天昌运建中表正文武英明宽仁信毅大孝至诚宪皇帝实录卷之八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。六月。戊申朔　　

○己酉。谕刑部。热审减等。国朝旧有成例。盖念时当盛暑。囹圄之地、倍觉炎蒸。笞杖所加、更为酷烈。故特予减等、以昭法外之仁。迨后日久弊生。罪人妄希巧脱。胥吏因缘为奸。故延日期。致逃法网。是以停止执□□审减等之例、以杜弊端。我圣祖仁皇帝如天好生。凡阅谳章、哀矜详慎。秋审决囚、屡行停止。至每岁夏月、必特沛恩纶。监候者宽其刑具。枷责者缓至秋凉。虽停热审之例。仍寓减等之心。恩至渥也。朕仰体圣慈。时深钦恤。嗣后每逢热审之期。仍复减等旧例。其监禁重犯、亦量加宽恤。至情罪可疑、及牵连待质人等、暂予保释。俟秋后再行拘禁。凡内外谳狱衙门、一体详慎遵行。庶几刑期无刑之意。其有故意迟延、仍蹈前弊、希图漏网者。除本犯不准减等外。官吏严加议罪。尔部即通行直省寻议、热审减等。自奉上谕之日起。立秋日止直省一体遵行。从之　　

○升镶黄旗佐领兼郎中多金、为本旗内府护军统领。正黄旗护军参领雅住、为本旗内府护军统领。吏科给事中巴图、为正白旗内府护军统领　　

○命太仆寺少卿须洲等、往山东、发司库银二十三万四千两。散赈济南、兖州、东昌、青州、莱州等府旱灾饥民　　

○庚戌。谕庄亲王允禄等。畅春园卫兵、往来劳苦。派八旗兵三千名。分班守护。盖造兵房一万间。给与居住　　

○谕总理事务王大臣等。三屯营副将李如柏、著赐总兵衔。与天津总兵官韩良辅、前往总督年羹尧处听用。原任前锋统领苏丹、原任都统噶尔弼、俱赐原衔。令往年羹尧处效力赎罪。苏丹、噶尔弼、韩良辅、李如柏、每人各赏内库银一千两　　

○壬子。上诣大行皇太后梓宫前、行初祭礼。哭泣尽哀　　

○癸丑。诸王大臣奏恳节哀、间日一诣寿皇殿。谕曰。朕傥不胜暑热。另降谕上□日。每日亲诣之处。仍著预备　　

○乙卯。谕理藩院。郭尔罗斯乏食。尔等议将邻近扎萨克公巴图旗下仓粮、拨给散赈等语。殊未妥协。若将此项仓粮拨给。将来伊旗下傥遇灾旱、又将何处米石拨给乎。朕思白都纳、贮存仓粮颇多。可备散赈之用。但止给与米粮糊口、并无产业营生。亦非久远之计。从前给产业买牲饩之事。俱将富户派出、以致苟且塞责。所给之物、浮报数倍。蒙古并不得实惠。夫科尔沁一旗、与别部落蒙古不同。太祖高皇帝时、首先臣服。且为朕皇曾祖妣孝庄文皇后、皇祖妣孝惠章皇后之母家。世为国戚。恪恭巽顺。历今百有余年。今闻伊属下之人乏食。朕心轸恻。著即动用正项钱粮三万两往赈。再派出大臣一员、司官一员、往郭尔罗斯旗下。将实在穷苦、并无牲饩之人。查明数目。按其户口。给与乳牛羊只务令宽裕足用。尔衙门、会同总理事务王大臣、速议具奏。寻议、白都纳仓内、发米二万石。按口给粮。户部发银三万两采买牲畜。遣都统伯四格等、驰驿前往赈给。从之　　

○丙辰。工部遵上□日议覆。河道总督齐苏勒奏称、山东运道。济宁一带、地居亢陡。全藉泉湖汶泗诸水、入河济运。近因连年亢旱。汶泗二河、仅存一线细流。而八闸、以至大王庙等处运河、底水原微。又无上源诸水会归。粮艘挽运维艰。急宜浚泉汇湖。导引入河。方克济运。应如所请。行文该总河、会同总漕东抚、严饬各泉源所属州县、挑浚疏通、汇归运河。务使漕艘前进、并多募民夫、协力挽运抵通。从之　　

