<!-- { "loadSidebar": true } -->
○谕户部。治天下要道、莫过安民。朕缵承大统以来。轸念苍生。痌瘝时切。直隶、山东、河南、连年歉收。特命缓徵额赋。遣官赈济。至于京师、每年自十月初一日起、至三月二十日止五城设立粥厂、令巡视五城御史、煮粥赈饥。今尚在青黄不接之时。著展期一月、煮粥散赈。至四月二十日止。但四方穷民、就食来京者颇多。著每日各增加银米一倍。务使得沾实惠、以副朕悯念穷黎至意　　

○谕礼部。国家抡才大典、首重试官。主考凭房考阅荐之文、定其去取。则一榜衡鉴之当否、系于分校诸臣之贤不肖、亦匪轻矣。近科以来。皇考慎重辟门吁俊之典。于顺天乡试及会试房考官、虑其人邪正不一。特命每房各用二人、同阅试卷。使之互相觉察、彼此钤制。用意良为周密。但法久弊生。一房两考官、岂皆遇秉公持正之人。设有一狡黠者参杂其间、即为贤者之累。况两人或皆不肖。则朋比作奸、为弊更甚。嗣后仍著照原定科场条例、各房止用一人校阅。其责既专。其功罪亦难推诿。务俾锁闱清肃、悉拔真才、以仰继皇考旁求俊乂之志。尔部即遵谕行　　

○谕都察院。各衙门募设书办、不过令其缮写文书、收贮档案。但书办五年方满。为日既久、熟于作弊。甚至已经考满、复改换姓名、窜入别部。奸弊丛生。更有一等缺主名色。掌握一司之事。盘踞其中。交通贿赂。上下朋奸。书办尚有更换。缺主总无改移。子孙世业。遂成积蠹。自后书办五年考满之后。各部院堂司官查明、勒令回籍听选。如有逗遛不归者、饬令五城司坊官、稽察遣逐。其缺主倚恃势力。抗违潜匿者。刻即参究。押解回籍。各部院一年一次保结具奏。傥仍有潜居京师者。或经朕闻知。或被科道题参。将出结之大臣官员、一并治罪　　

○谕科道等官。皇考临御六十余年。至圣至明。无日不以国计民生为念。凡所以咨访吏治、通达民情之意。至为殷切。迩年以来。无知小人、见科道疏章稀少。遂疑皇考不甚信纳群言。又讥言官皆缄默取容。此大失皇考本怀。真所谓坐井观天也。当时内而满汉大臣。外而督抚提镇。皆许其密摺言事。盖因各省地方事务。督抚身亲阅历。自能详悉周知。较言臣风闻言事、胜什倍矣。以此皇考据所闻见、折衷行之。大小国政、措置咸宜。言官无所用其建白。而实则天下之利弊、无不洞烛于圣心也。朕仰承大统。一切遵守成宪。尤以求言为急。在京满汉大臣、外省督抚提镇、仍令摺奏外。尔等科道诸臣、原为朝廷耳目之官。凡有所见、自应竭诚入告。绝去避嫌顾忌之私。乃为忠荩。若此时不能尽言。即后日官至大僚、岂能期尔建立谋猷乎。今著各科道、每日一人上一密摺、轮流具奏。一摺祗言一事。无论大小时务、皆许据实敷陈。即或无事可言、摺内亦必声明无可言之故。在外候旨。或召进面见。或令且退。其所言果是。朕即施行。即或未甚切当。朕亦留中不发。不令人知。傥有徇私挟讎等情、巧为渎奏。亦不能惑朕之耳目也。摺内之言、不许与人参酌。如有漏洩、或同僚知而言之。则同僚即可据以密闻。朕将两人之摺、合验情事。必不能隐讳推诿矣。至于有能面折廷诤。或弹劾权要。或更革弊端。不妨仍以露章奏闻。朕亦不拒。又朕居藩邸时、在朝大小官员、及皇考御前之人。以至艺术之流。从无熟识往来者。即藩邸岂无素所任使之人。然从不假以颜色、信用其言。今朕躬揽大权。所用一二大臣。皆深悉其人可用而用之。非有念旧偏徇之心。诚恐向日效力微员、借称王府旧臣。在外招摇吓骗。生事干法。其害甚大。断难姑容。尔等可不时留心察访。一有闻见。著即密参。切勿畏忌。尔诸臣其敬承明谕、各抒忠悃。毋负朕悬鞀设铎之意　　

○谕直省督抚尔等抵任、每使家丁管理事务、号为堂官。往往串通中军旗牌、威吓勒索。且使潜往各属、探听事件。各属皆有坐省家人。与督抚司阍、一气相通。尔谓甚密、而彼已知之。困得预为贿嘱。若误信其言。则是非颠倒。为害滋甚。至走差赍本之人。每至驿递。抑勒多端。骚扰百出。尤属不法。嗣后著永行禁止。堂上办事。则遣佐贰官、轮班直日。奔走出差。则于衙役中、择家道殷实、谨厚熟练之人分任。仍严加察访。若招摇生事。即行革退　　

○工部议覆、河道总督齐苏勒等疏言。豫省黄河北岸。沁黄交汇之处。至詹家店十八里。请建筑遥堤一道。赵庄地方。并沁河迤东。各筑挑水坝一座。应如所请。从之　　

○赐朝正外藩王、贝勒、贝子、公、台吉等、银币鞍马有差　　

○丁卯。大学士等。恭拟圣祖仁皇帝陵名进呈。上览奏、哀恸不胜。亲刺指血、圈出景陵字样　　

○命廉亲王允禩、办理工部事务。裕亲王保泰、办理理藩院事务　　

○以河南道御史吕谦恒、为浙江乡试正考官。翰林院编修田嘉谷、为副考官。山西道御史何世璂、为江西乡试正考官。编修任兰枝、为副考官。广西道御史漆绍文、为湖广乡试正考官。编修景考祥、为副考官　　

○戊辰。镶黄旗蒙古副都统哲尔衮、缘事革职。升镶黄旗护军参领巴尔米忒、为本旗蒙古副都统　　

○改直隶古北口总兵官缺为提督。以总兵官董象纬升补。陵寝副将缺为总兵官。以副将范时绎升补　　

○升署山东按察使佟吉图、为山东布政使司布政使。山东济东道程光珠、为山东按察使司按察使　　

○以山东寿张等五州县、黄沁水决、麦豆被淹、缓徵康熙六十年分未完漕项银米　　

○己巳。恭上圣祖仁皇帝尊谥。先期、礼部具仪注题奏。上曰。尔部所奏阅册宝仪注内、并未议及朕躬行礼之处。凡阅坛庙祝帛、悉皆行礼。今阅圣祖仁皇帝册宝、亦当行礼为是。礼部随遵旨议定、凡阅坛庙祝帛、皇上并皆行礼。今阅册宝、亦应照阅祝帛仪、行一跪三叩头礼。得旨、是。是日、设册宝案于太和门正中。大学士二员。恭捧香册香宝、安奉案上。行一跪三叩头礼。毕。礼部奏请皇上升太和门。视册宝。上素服乘舆出宫。至太和门后阶下。即降舆。步出太和门东门。望见册宝、即悲感涕泣。阅毕。行三跪九叩头礼。大学士恭捧册宝、由正中阶下。奉安各彩亭内。前列御仗。出协和门。彩亭启行后、上方回驾、预诣寿皇殿恭候。是日、大行皇帝卤簿、全设于寿皇殿大门外。彩亭由景山东门入。大学士恭捧册宝、由中门中路、入殿中槅扇。奉安于东边案上。上从大门中门入。进殿东、就拜位。行三跪九叩头礼。大学士恭捧香册箱跪献。上受册、供献毕。授左边。礼部大臣跪接。恭安册案上。大学士恭捧香宝盝跪献。上受宝、供献毕。授右边礼部大臣跪接。恭安宝案上。典仪官奏宣册宣宝。随捧绢册绢宝宣毕。上行三跪九叩头礼。奠帛、献爵、亚献、终献、毕。上行三跪九叩头礼。恭奉祝帛、绢册、绢宝、诣燎位。赞礼官奏礼毕。上趋至几筵前。跪抚宝榻。呼号大恸。左右无不悲感。以各有执事、不敢进劝。捧册宝大学士二人。进前哀恳。良久。上方出。及乘舆、犹涕泣不止。供献时。上高捧顶戴于首。备极恭敬。自初阅册宝、至于毕事。思功德之隆盛。感神人之礼隔。哀恸失声。涕泗交颐。骏奔左右者咸感动悲切。几不能持。因大礼攸关、皆勉强抑制、以襄钜典。册文曰。源远流长。宝历绵延于万叶。功高德盛。鸿名炳耀于亿年。参覆载以成能。亘古今而立极。光垂宝册。典重彝章。恭惟皇考大行皇帝。智勇表邦。宽洪锡福。统天作则。符大德之好生。法祖绥猷。继显谟而垂裕。溯自乾纲始握。暨夫泰运宏开。推上理之化成。以至仁为治本。勤劳几务。皆缘利济苍黔。爱惜人才。总为辑宁区＜宀禹＞。莅法宫而问夜。民隐周知。御銮辂以省方。舆情毕慰。导黄流于淮海。悉本宸衷。挽红粟于东南。用宽物力。无一夫之不获。致比屋之可封。万象如春。媲美三皇之世。百祥从善凝和四德之元。尊号宜崇惟仁克允。若乃时际守成。功同开创。我皇考膺图受箓。缵绪重光。文治休明威灵赫濯。值三藩之叛逆。命诸将以诛锄。攘元裔之跳梁。捣其巢穴。涤台湾之氛祲。隶我版图。喀尔喀穷蹙来归绥阖部而享安全之乐。噶尔丹凶顽不戢。统六师而彰扫荡之勋。惟彼策妄阿喇布坦者。潜踪远窜。负固弗庭。禁旅长驱。露布捷驰于北阙天威远震。御碑屹立于西藩。光列圣相继之谟猷。拓自古未通之疆土。式遵彝典。载考诗书。禹谟以帝尧为圣君。商颂以成汤为烈祖。德无不备。必称圣而始该。功有独隆。非称祖其曷副予小子寅绍丕基。仰承鸿业。莫罄显扬之悃。佥询朝野之公。谨奉册宝。恭上尊谥曰。合天弘运文武睿哲恭俭宽裕孝敬诚信功德大成仁皇帝。庙号曰圣祖。万年有赫百代弥尊。伏冀天慈。俯垂鉴格。谨言宝文曰。圣祖合天弘运文武睿哲恭俭宽裕孝敬诚信功德大成仁皇帝之宝　　

