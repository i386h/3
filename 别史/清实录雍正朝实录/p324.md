<!-- { "loadSidebar": true } -->
○丙戌。谕内阁。云南、贵州、广东、广西、四川、福建、六省举人。赴京会试。邮程遥远。非近省可比。朕意欲于落卷中。择其文尚可观、而人材可用者。添取数人。候上□日录用。以昭朕格外加恩之意。著传谕主考官、于六省试卷。遵上□日取中外。其次等可取之卷。不拘数目。秉公选出。俟发榜后。朕另派大臣、会同主考官。验看人材。更加遴选。再、六省下第举子内、除愿与下科会试者、不必报名外。若有情愿小就、以图即行录用者。著在礼部报名。一并交与派出之大臣、主考官拣选。奏闻请上□日　　

○理藩院议覆。巡查归化城郎中舒鲁克条奏、扎萨克蒙古等、有违例越界、在归化城地方居住者。应交归化城都统等查明。除贸易行走之人。不必驱回外。其余俟青草发生时。即令回各旗原游牧地方。嗣后不得越界居住。至民人出口。在各扎萨克地方、贸易种地。娶蒙古妇人。生有子嗣者。交归化城都统同知等。细查伊等原籍姓名户口数目。造册具报。内有愿归原籍者。由该同知给与印结。准其带领妻子入口。嗣后仍照旧例、严禁蒙古妇女、不许与民人为婚。如有违禁私娶私嫁者。将所娶妇人离异。媒保说合人。一并治罪。均应如所请。从之　　

○丁亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命显亲王衍潢、庄亲王允禄、裕亲王广禄、行五推礼。吏部右侍郎阿山、户部尚书彭维新、礼部尚书三泰、协办兵部侍郎事鄂善、刑部尚书海寿、工部右侍郎赵殿最、都察院左都御史福敏、通政使司左通政蒋永禄、大理寺卿索柱、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官、行庆贺礼。赐茶。停止筵宴　　

○戊子。兵部议覆。福建总督郝玉麟疏言、福清县、依山濒海。地当孔道。其驻劄之长福营左军。额兵仅五百一名。不敷调遣。请于通省各营、拨出兵共九十名。分派该营统辖。应如所请。从之　　

○己丑。理藩院参奏、土默特辅国公沙津达赖、前于和通胡尔哈地方。临阵遁归。又于乌孙珠尔地方。对敌挫衄。请革去公爵。得上□日、沙津达赖、著革去辅国公。在军前效力赎罪　　

○庚寅。上幸圆明园　　

○辛卯。谕兵部。云、贵、两广、福建、四川、参将以上人员。除未经引见外。若有引见已过三年、应令赴京者。著该督抚先行请上□日。不必即令起程　　

○三等精奇尼哈番济纳、缘事革职。以其子扎布承袭　　

○癸巳。吏部议覆。原署两江总督尹继善、疏奏改设府县事宜。一、江苏直隶徐州、改为徐州府。设知府一员。附郭增置一县。设知县一员。与原辖之丰沛萧砀四县、及邳州睢宁宿迁三州县。俱归府辖。改淮安府分驻徐州之河务同知、为徐州府河务同知。添设粮盐捕通判一员。经历一员。改徐州原设之盐捕河务州同、为新县粮河县丞。吏目为典史。南岸州判、为南岸主簿。北岸州判、为北岸主簿。改州学正、为府教授。以徐州原设之训导、改管新县学。一、凤阳府属之寿州、请分置一县。设知县一员。典史一员。以寿州原设之训导、分管县学。并添设定远县属池河驿巡检一员。均应如所请。从之。寻定徐州附郭县曰铜山。寿州分设县曰凤台　　

○甲午。吏部议覆。福建巡抚赵国麟疏报、台湾府淡水同知杨瑞祥、办运军粮。在洋遭风沉没。请加赠荫恤。给与祭葬。其同舟淹毙之幕宾家人书役舵工等。均照军功从役被伤例赏恤。应如所请。从之　　

○旌表浙江归安县烈女、高成龙聘妻贾氏。守正拒奸。自缢殒命。给银建坊、入祠致祭如例　　

○丙申。刑部议覆。广东总督鄂弥达等疏言、旧例刨参人犯、俱发广东琼州府属烟瘴地方。今奉恩上□日、改发沿海一带卫所充军。查广东沿海卫所、俱已奉裁。嗣后此等人犯、请改发内地。分派沿海之饶平、钦州等州县当差。应如所请。从之　　

○丁酉。以户部右侍郎韩光基、兼管刑部侍郎事　　

○户部议覆。广东总督鄂弥达、疏奏改县驻防事宜。一、程乡县改为直隶州。统辖兴宁、长乐、平远、镇平四县。改教谕为学正。典史为吏目。州学取进文童二十名。一、惠州协之兴宁都司、改归潮州镇统辖。移潮州镇左营游击一员。增拨兵丁一百名。驻劄新州。右营游击一员。专防揭阳县城。均应如所请。从之。寻定程乡新改直隶州曰嘉应　　

○戊戌。谕内阁。朕统御中外。一视同仁。凡番族人等。有遵奉法纪、抒诚效力者。无不厚加恩泽。如四川口外之叠尔格土目等。奉公趋事。上年已颁谕上□日、从优赏赉。其打箭炉之明正、里塘等土司土妇、及头目人等。归诚内附。十数年来。谨守往牧。奉法急公。内地兵丁、赴藏驻防。经行该地。番民等递运粮石。供应承办。虽按数给发脚价。不使扰累。而伊等效力奔走。于一切差使。并无迟误。勤劳恭顺。甚属可嘉。应厚加恩赏。以示奖励。又闻土民中有生计艰难者。亦应加赏恤。俾得并沐恩施。其如何分别。赏赉之处。著查议具奏。寻议、四川各番部中明正一部。最为恭顺。土司土妇、效力尤多。请各赏彩缎十疋所属头目人等。赏银二千两。其里塘、巴塘、乍了、乂木多、四部宣抚司以下。应赏彩缎自十疋。至六疋、以次酌给。所属头目人等。每部赏银一千两。黎乌齐、罗隆宗、说板多、冰坝、四番部土司大胡土克图以下。应赏彩缎。自八疋至四疋、以次酌给。所属头目人等。每部赏银六百两。至各部番民内、有生计艰难者。行令该督黄廷桂、委员会同该土司等。查明动帑赏恤。从之　　

○调山东按察使唐绥祖来京。擢广东广州府知府吴骞、为山东按察使司按察使　　

○调浙江温州总兵官冉起凤、为山东登州总兵官。升云南腾越副将张杰、为陕西兴汉总兵官　　

○己亥。上诣恩佑寺行礼　　

○壬寅。谕内阁。太庙享祀。向无上香之仪。朕意应确议增添。至奠帛献爵时。朕意应行跪礼。著大学士会同礼部。酌古准今。敬谨定议具奏。寻议、汉唐以前。尚仍三代爇萧之礼。至家时始有上香之仪。并于每位前跪。三上香。奠帛献爵亦如之。爵以三献。明洪武定制。无上香奠帛之仪。爵两献亦不跪。至嘉靖时、始改从宋制。本朝会典。因洪武所定而酌增之。是以有奠帛、有三献爵、而无上香之仪。臣等敬谨详议。大祀莫重于郊坛。而孝享莫尊于崇配。至宗庙之礼。宜与社稷坛同。查祭社稷坛时。皇上亲诣大社大稷前跪。上香。则太庙自应一例请嗣后享祀太庙。皇上诣太祖高皇帝位前跪。三上香。太宗世祖圣祖位前亦如之。分献官亦诣两庑跪。上香。其祫祭、及太庙后殿、奉先殿仪亦如之。至奠帛献爵之礼。太庙社稷俱不亲献是以皇上于拜位前恭立。所以亚于郊坛也。应请仍照旧仪行。从之　　

○调镶黄旗汉军副都统德尔芬、为正蓝旗洲副都统。升光禄寺少卿高起、为镶黄旗汉军副都统　　

○移直隶张家口千总一员、把总一员、兵二十名、驻劄口外察哈尔地方。从稽查游牧郎中文保请也　　

○免直隶蓟州、蠡县等七州县、雍正十年分水灾额赋有差　　

○癸卯。免江南通泰、淮三分司所属丰利等二十五场、雍正十年分水灾额课有差　　

○予故礼部尚书吴士玉祭葬。谥文恪　　

○甲辰。裁安徽凤阳关税大使一员。从安徽巡抚徐本请也　　

○予故刑部尚书署直隶总督唐执玉、祭葬如例　　

○乙巳。以镶蓝旗护军参领常寿、署本旗满洲副都统。署正红旗蒙古副都统伍什图、缘事革职。以正白旗参领元什、镶白旗参领八十、俱署正红旗蒙古副都统。镶白旗护军参领鄂鼐、镶黄旗参领赫星、俱署正蓝旗蒙古副都统　　

○办理军机大臣等疏言、阅靖边大将军顺承亲王查报阵亡官兵册结。与傅尔丹所奏原册、互异之处甚多。应将前报阵亡、今开未还缘由。传令该官兵家属知之。其给过恤赏银两、照数追缴。所给世职、亦暂停承袭。得上□日、傅尔丹身为将军。草率查奏。而该管大臣等官。亦任意捏报。是错误之咎。自在傅尔丹等。与该官兵无涉。所赏银两、不必追缴。其应给世职、著暂停承袭　　

○丙午。谕理藩院。喀尔喀多罗郡王垂扎卜、既承袭车臣汗名号。其扎萨克多罗郡王、著伊弟恭额萨木丕尔承袭　　

○又谕。喀尔喀车臣汗垂扎卜、具奏恳请俸禄。从前未给喀尔喀汗等俸禄者。盖欲伊等各守旧业。不令同众扎萨克王等一例将属下人等、另编旗分佐领。是以未给俸禄。今车臣汗垂扎卜、既以请给具奏。著给与亲王之俸。每年加赏银二千五百两。其土谢图汗、扎萨克图汗、亦著行文询问。伊等若不愿请俸。仍守旧业。各听其便。若情愿请俸。亦著照车臣汗垂扎卜之例赏给　　

○喀尔喀扎萨克贝勒策穆楚克纳木扎尔阵亡。遣官致祭　　

○丁未。以署正白旗满洲副都统觉罗佛凝峨、兼内阁学士里行　　

○旌表烈妇、直隶新安县王瑜妻管氏。涿州赵逊妻熊氏。河南固始县金铭妻周氏。江苏吴江县宋景莪妻沈氏。青浦县苏惠妻叶氏。湖北汉阳县王文纶妻田氏。俱殉夫完莭。河南扶沟县路康途妻温氏。登封县焦复亨妻杨氏。焦谦亨妻牛氏。山西左云县武镇湖妻李氏。江苏震泽县钱鼎臣妻钮氏。金山县鲁祥妻张氏。俱拒暴捐躯。各给银建坊、入祠致祭如例　　

○戊申。升内阁侍读学士巴颜泰、为内阁学士兼礼部侍郎　　

○己酉。上回官　　

