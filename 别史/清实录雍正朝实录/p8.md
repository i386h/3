<!-- { "loadSidebar": true } -->
○谕总兵官。国家幅＜巾员＞广大。凡岩疆重镇。关塞要害之地。设立总兵。俾之镇守。上承督臣之节制。下树将弁之表率。辑兵安民。厥任綦重。居是官者、当以宁谧地方为念。严饬官兵。巡缉奸宄。傥有匪类。务必穷尽根株。使宵小无从潜匿。良民得以宁居。若平时漫无觉察。日久必致蔓延。绸缪未雨之谓何。武臣虽不干民事。然保障捍卫。责有攸归。守此方、即当轸念此方之民。毋得视之膜外。纵兵肆扰。至文武职任虽分。尽心王事则一。彼此和衷。同心共济。自不致贻误公事。况揆文振武。经术同源。善于恤兵。必善于爱民。尚何至纵兵虐民。失国家设兵卫民之意乎。总兵统辖营汛甚多。当以训练为先。娴骑射。整队伍。备器械。限期校阅。勤惰严分。赏罚明而军政肃。隐然一长城矣。所属将弁兵丁。智勇超群、则立登荐剡。武艺精熟。则特拔戎行。以之鼓励军士。犹有古良将风焉。兵之所需。粮饷最重。给粮而扣克、则师旅有枵腹之忧。缺兵而不补、则营伍有空虚之患。总兵率先洁已。严饬偏禆。毋得久悬兵缺。以恣侵渔。毋得克减额粮。以肥囊槖。则兵籍无虚。士气益奋。有不收臂指之效者乎。至于驭兵之道。务在宽严得中。过宽、则兵以怠玩而生骄。过严、则兵以拘迫而滋怨。能于严明之中。隐寓爱恤之意。庶几上下一心。忠义自奋。此又在尔镇臣之善为运用者也。仰惟皇考垂诫提镇诸臣、有曰。韬钤宜裕。纪律宜明。拊循宜至。训练宜精。又曰。文武辑睦。毋相抗衡。军民调剂。各得其平。煌煌天语。勒于箴规久矣。尔等皆系皇考简畀之人。果能实心力行。不致始勤终怠。上负圣训。朕心嘉乃成绩。必懋锡殊典。如其徒拥厚禄。虚縻尔位。既无益于兵民。致有乖于令典。国法森严。朕不尔贷也　　

○谕布政司。朕惟国家官制。分省开藩。尔职居方伯。任寄旬宣。所以绥辑群黎。布昭德意。实庶邦之喉舌。列服之纲维。任既重矣。责亦大矣。府州县官之贤不肖。最关民生休戚。当不时察核治行。务知其实。分别臧否。以告督抚。尔以无私自信。督抚自不以私心致疑。协和尽力、以劝贤惩不肖。则除害兴利。一方安矣。今计典之黜陟。特疏之荐弹。朝廷凭督抚之奏章。督抚凭布按之详揭。尔布政为官吏表式。自当益矢公忠。若爱憎任情。是非倒置。以谄事上官、通行请托为贤。以不善逢迎、耻投暮夜为不肖。其何以称之屏之翰、百辟为宪者哉。夫官至监司。扬历有年。当服官之初。廉洁自守。渐登高位。顿改初心。更有矫饰虚声。潜纳贿赂。陋俗相沿。谓之名实兼收。其罔上行私为尤甚。孔子谓事君勿欺。宁不闻乎。赋役会计。皆尔专司。调剂均平。乃为称职。今钱粮火耗。日渐加增。重者每两加至四五钱。民脂民膏。朘剥何堪。至州县差徭。巧立名色。恣其苛派。竭小民衣食之资。供官司奴隶之用。尔试思户版税籍。谁为职掌。私派横征。谁任其咎。顾可失于觉察乎。各省库项亏空。动盈千万。是侵是那。总无完补。耗蠹公帑。视为泛常。尤为不法。宜严革前弊。永杜侵那。如司库盘查之责、在巡抚。亏空之根、亦由巡抚。巡抚借支、而布政不应者少矣。然职在监守。果能廉正自持。则巡抚挟势借支。断不能行。但谨身节用。量入为出。司库必无亏空矣。州县库盘查之责、在知府。觉察虚实之责、独在布政。尔但洁己率属。不容徇庇。州县库必不亏空矣。朕深悉弊源。所以反覆谆切言之。冀尔等悔且改也。皇考德洽区宇。六十余年。朕嗣守丕基。惟成法是式。尔等皆蒙皇考简拔。职任藩宣。果能各效忠诚。凛遵功令。朕自始终保全。加以擢用。若营私黩货。旷职累民。尔既负皇考之深恩。朕又安能弛国家之令典。三尺莫逭。尔其慎之　　

○谕按察司。朕惟直省大小狱讼。民命所关。国家各设按察司以专掌之。一切州县申详。至尔司而狱成。凡督抚达部题奏事件。皆由尔司定案。任岂不重与。皇考仁覆如天。每览西曹奏牍。反覆推详。惟宽惟慎。逮情实罪当。犹施缓决之恩。好生之德。洽于民心。六十余年于兹。朕嗣守大训。思四海之内。有匹夫匹妇。罚非其辜者。即非所以继皇考之志。夙夜凛凛焉。何道而能不滥不冤。实尔司是赖。朕惟国家考定律例。所以弼教。非以厉民。是故严立刑书。防其或罹于法。及至断狱。又条分缕析。思以曲全其生。书曰。钦哉钦哉。惟刑之恤哉。又曰与其杀不辜。宁失不经。此律例之本意也。今或情例相违。牵合文法、以纳民于网。或有两例并见、辄上下其手、以自遂其私。安得无冤狱哉。太祖高皇帝之训曰。生杀之际。不可不慎。听断之官。必期得情。大哉圣言。包举。虞书周礼之义。夫折狱凭口供。而平反凭案卷。今法吏不求得情。惟求完结。州县案卷之申详尔司者。多鍜炼口供。附于律例。冀免尔司之驳查。尔司之详督抚。督抚之揭部院者。又加文致焉。冀免三法司之驳查。汉路温舒所云、奏当既成。虽皋陶视之。犹以为死有余辜者也。口供案卷如是、冤抑何从平反。咎在听断之初心。原非欲必得其情也。今宜厘剔宿弊。归于明允。毋得因循故事。自堕奸欺也。大计黜陟、由尔司详报督抚。宜以用刑明慎、执法不阿者为贤能。毋以善事督抚、弗逆尔意者、为贤能也。地方豪猾。若苗有莠。不除不剪。害我嘉生。至于良善巨室。致政大臣。猾吏或借端侵抑之。非所以称朕意也。迩来士大夫、好云名实兼收。所谓名者、官爵也。所谓实者、货财也。习俗媮薄。朕甚悯焉。夫六廉之义。百司攸同。至纳贿出入人罪。于法尤重。戕人之命。破人之家。以润屋奉身。历观古来、逃于国法者、十无一二。免于天罚者、更百无一二。书之吕刑曰。狱货非宝。非听讼者之明训欤。尔司其正已率下。使法无枉挠。庶几刑措之风。尚其勖诸　　

○谕道员。尔等官历监司。所以赞襄藩臬、承流宣化者也。分守、分巡、职居协理。粮、河、盐、驿、各有专司。身居是官。必顾名思义。名者、实之华也。克副其实、而后名归焉。如守巡两道。首当洁己惠民。凡府州县之廉洁贪污。俱宜细加察访。不时密详督抚、以凭举劾。地方有土豪武断、尤宜禁戢剪除。卫良锄莠。乃称其实。若但知趋承大吏。或祗图下属陋规一切吏治民生。概置不问。贪庸陋劣。殊负朝廷设官之意矣。粮道、专理漕运。职任匪轻。使徒知起运规例。扣克运费。苦累运丁。营私烦扰。有玷官箴。贻害百姓。何所底止。河道、有董率工程之责。凡分修河员。孰贤孰否。俱应洞晰。并宜亲身经历。查勘估计。某口险峻。某口平易。某处堤工坚固。某处冒支帑金。傥不计虚实。不辨勤惰。仅以纳贿多者为能员。馈遗少者为拙吏。而于工程、漠不经意。一遇坍溃。谁之咎耶。盐道一员。尤关国课。迩年盐法、弊窦丛生。正项钱粮。每多亏欠。一由上下各官、需索商人。巧立名色。诛求无已。穷商力竭。不得不那新补旧。上亏国课。高擡盐价。下累小民。至于官盐腾贵。贫民贩卖私盐。捕役斗殴。株连人命。流弊无穷。一由商人用度奢靡。相仍陋俗。不知节俭。致欠额徵。尔等运筹盐法。宜将陋例积习。尽情禁革。必思何以苏商。何以裕课。上供军国。下利闾阎。方为称职。驿道、为驿站钱粮所系。必廉洁自守。乃克剔弊厘奸。凡驿递马匹。数目多寡。每有假冒开销。岁修船只。亦有虚浮不实。该员一贪赀货。势必昏庸。或过于苛核。勒索多方。经管属吏。疲不能支。总之病官病民。悉缘贪黩。敬尔有官。垂诸古训。靖共尔位。载在风诗。尔等各有常职。各守官方。名实二字。极宜体认。今以献赂为实。虚誉为名。动云名实兼收。内以欺己。外以负国。有靦面目。其何以立身而抒忠荩乎。皇考御极六十余年。以轸恤民生为首务。各省道员。必亲加遴擢。谆谆戒勉。极其详慎。朕缵承大统。翼翼小心。惟仰体皇考爱养元元至意。亦期尔等争自濯磨。振饬风宪。以副朕望。果能肃清纲纪。无致废弛。朕当破格奖励。其或因循不改。朕必置之重法　　

○谕副将、参将、游击等官。朕惟国家兵制。凡疆宇要地。既设提督、总兵、统率镇守。又设副将、参、游、分列营伍。递相钤辖。盖从古治兵、有大帅、必有偏禆。所以宣扬威武。协赞军机。收指臂之效。奠磐石之安也。尔等所属、地形有险易。兵数有多寡。各宜预定练兵之法。亲校骑射。严试技勇。简拔骁锐。更换老羸。务令一营士卒。人材雄健。武艺精娴。又时教以行阵。使之步、伐、进、退。井然有法。日演月习。气壮心齐。自成有制之师、而无难折冲御侮矣。乃有不肖将弁。不勤训练。按籍徒有虚名。责效毫无实济。营伍废弛。为害最大。究其弊、由于将弁之贪利而废法。一在冒虚粮而兵无实数。一在克月粮而兵有怨心。上亏天家之粮饷。下朘穷卒之脂膏。身司戎务、而不能廉正以服众。虽日示训练之法。谁为之踊跃用命乎。尔等遇有兵丁空缺。即选力勇技精者。补足队伍。至于马步各粮。按期领给。不得克减分毫。古之良将。多以爱恤士卒、克建肤功。投醪挟纩之风。尔等宜知向慕焉。官军之协守一方。所以捍卫一方之百姓。故曰。设兵以卫民也。防乱于未萌。缉奸于已发。俾居民安家乐业。共享昇平。自然受兵之利、而不受兵之害。傥或约束不严。纵兵肆虐。诱赌放债。恃强夺利。甚至地方小警。漫不防御缉捕。以致奸宄滋蔓。徒卸责于有司。文武失和。秦越相视殊背国家设兵镇守之意。律法具在。罪有攸归。至于尔等简用督抚中军。责任匪轻。尤宜洁己奉公。恪遵法纪。至都司、守备、千总、把总等员。各有城守汛防之责。亦宜努力称职。自奋功名。朕念尔等、曾受皇考选擢之恩。自应保守前劳。力图后效。果能整饬戎伍。允著干城之望。朕自不惜宠以崇阶。傥若废隳武备。侵渔糗刍。甚且妄执武官不惜死之言。恣意逞威。虐民生事。为害于地方。王法森严。决难轻贷　　

