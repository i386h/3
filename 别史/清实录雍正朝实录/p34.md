<!-- { "loadSidebar": true } -->
○以湖广道御史江芑、为云南乡试正考官。翰林院检讨任际虞、为副考官。吏部郎中王恕、为贵州乡试正考官。编修曹源郊、为副考官　　

○壬申。谕户部。朕御极以来。宵衣旰食。无日不以民依为念。督抚以下、守令以上、凡有地方之责者。均宜公忠体国。仰副朕心。今年夏月。朕以北省二麦歉收。差员到南省、于秋成后、采买米石、以备赈贷平粜。朕意切于为民。正欲酌盈剂虚、以羡补不足也。又恐有不便于民之处。于差员临行之时。再三申谕、地方米多、方可采买。不必定要买足今闻各省地方官。因钦差买米、禁止商贩、不许出境。大负朕痌瘝一体之意。甚属不合。况浙江及江南苏松等府、地窄人稠。即丰收之年。亦皆仰食于湖广江西等处。今秋成歉收。若商贩不通。必致米价腾贵。该部速即行文各省总督巡抚。凡有米商出境。任便放行。使湖广江西安庆等处米船、直抵苏州。苏州米船、直抵浙江。毋得阻挠。庶几有无流通。民皆足食。以副朕爱养元元之意　　

○升銮仪卫冠军使伯钦拜、为銮仪卫銮仪使　　

○癸酉。调署理大学士工部尚书徐元梦、为户部尚书。仍办理大学士事。户部尚书孙渣齐、为工部尚书。以公阿尔松阿、为礼部尚书。升工部左侍郎尹泰、为都察院左都御史。调刑部左侍郎阿锡鼐、为工部左侍郎。升内阁学士马尔齐哈、为刑部左侍郎。詹事府少詹事塞楞额、为内阁学士兼礼部侍郎。仍兼会考府行走。太常寺卿王沛憻、为通政使司通政使。一等侍卫林祖成、为光禄寺卿　　

○以正白旗满洲都统贝勒满都护、管理正白旗三旗事务。调正白旗蒙古都统拉锡、为本旗满洲都统。升镶黄旗蒙古副都统巴尔米特、为正白旗蒙古都统。镶黄旗参领花色、为本旗蒙古副都统　　

○镶白旗汉军副都统刘俊杰、缘事革职。调镶白旗满洲副都统李柱、为本旗汉军副都统。正白旗满洲副都统觉罗诺穆齐、为镶白旗满洲副都统。镶黄旗蒙古副都统奇尔萨、为正白旗满洲副都统。升一等护卫查史、为镶黄旗蒙古副都统　　

○抚远大将军年羹尧摺奏。十月十九日、贼人来侵镇海堡。臣令都统武格、率察哈尔兵、西安满洲兵、援救。二十日、厄鲁特兵二千名、番贼一千余人围堡。二十一日、至二十三等日、贼人陆续添兵。日夜转战。臣将前锋统领苏丹所领兵丁、交参将宋可进等。带领军前效力满洲绿旗官员。于二十五日、前往援救贼众六千余人。或据堡前之山。或在谷中埋伏。我兵分队奋攻。炮伤贼人甚多。贼人败走。镇海堡内。满洲察哈尔绿旗兵齐出截杀。贼人四散逃去。共杀伤厄鲁特六百余人。我军阵亡五人、被伤六人。再、多巴之囊素阿旺丹津、从前叛归卜藏丹津。今为我兵擒获。理应正法。但军务未完。暂行监禁。奏入。报闻　　

○丙子。万寿节。停止朝贺筵宴　　

○遣官祭福陵、昭陵、暂安奉殿、孝陵、孝东陵、景陵　　

○上诣寿皇殿行礼　　

○遣官祭真武、东岳、城隍之神　　

○是日、上御懋勤殿。召读卷官入。详定甲第。阅进呈十卷。一一酌定。大学士马齐等奏曰。皇上加意作人。恩施格外。落卷、回避卷、俱遣官校阅。有善必录。罔有遗才。士子无不感服。上谕曰。入闱各官、为国家宣力。伊子弟反不得应试。殊属可悯。考试回避诸生。其永著为例。又谕曰。国家取士大典。原应加意。朕惟以至诚御下。并非欲其感恩也。即如尔等大臣、若以恩意笼络。反为轻视尔等。朕平日行路、从不轻践人影。左右近侍、皆所深知。岂于大臣而肯轻视耶尔等能佐朕为令主。朕亦乐、尔等为良臣。随命读卷官等坐、赐茶毕。上回宫　　

大清世宗敬天昌运建中表正文武英明宽仁信毅大孝至诚宪皇帝实录卷之十二


大清世宗敬天昌运建中表正文武英明宽仁信毅大孝至诚宪皇帝实录卷之十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。十一月。丁丑朔。上诣寿皇殿行礼　　

○上御太和殿。传胪。赐殿试贡士于振等二百四十六人、进士及第出身有差　　

○戊寅。总理事务王大臣等议覆。抚远大将军年羹尧奏称、罗卜藏丹津、率兵四五千名。进攻西宁之南川口。因守口兵少。贼人冲入。防守兵见贼势众。即据申中堡。贼人围堡。堡内囊素潜与贼通。欲凿墙而入。守备马有仁等。奋力抵御。臣令参将宋可进、游击元继尹等、率领弁兵往援。贼人迎战。我兵内外夹攻。歼杀厄鲁特番兵九十余名。贼人败遁。因申中堡囊素助贼攻战。尽皆杀灭。所获贼人器械马匹。俱赏给兵丁外。我兵阵亡七人。随加赏恤。俟各处调齐兵丁。臣即见机巢□刀灭。但甘州兵少力弱。查喀尔喀厄尔得尼王各扎萨克、离甘州甚近。乞调蒙古兵三千名。协驻甘州。以壮军威等语。查喀尔喀厄尔得尼王各扎萨克兵丁。调往甘州。虽属近便。但冬令严寒。喀尔喀等散处遥远。应停其调遣。请就近派鄂尔多斯兵五千名。令副都统花色等带领。归化城土默特兵五百名。令副都统查克旦等带领。大同镇兵一千名。总兵官马觌伯带领。前往甘州。其马觌伯员缺。查永北镇总兵官马会伯、现在京师。应著驰驿往赴大同署理。从之　　

○己卯。谕内阁。四川成都兵丁。据大将军年羹尧奏请、调往松潘等口。其驻防四川副都统法喀、年近衰老。著护军统领纳秦、前往协理。所有兵马钱粮事务。会同巡抚蔡珽、商酌办理　　

○庚辰。总理事务王大臣等遵上□日议奏。谒陵之礼。始于东汉。历唐、宋、明、皆间岁一行。至于周年亲谒陵寝。未见纪载。我皇上至仁大孝。一岁之中。两诣山陵。孝思备挚。现今冬至将近。圣祖仁皇帝配天大典。指日恭行。伏望皇上以礼制情。停止亲谒。于诸王内、命一人恭代。得上□日。诸王大臣、援据典礼。劝止朕行。姑暂停往谒。今岁两次躬送梓宫。地方百姓、亦甚劳苦。俟明岁清明。亲往恭谒　　

○辛巳。以内阁学士塞楞额、仍充日讲起居注官　　

○以镶黄旗蒙古副都统查史、署正蓝旗蒙古都统　　

○总理事务王大臣等议覆。户部侍郎常寿条奏。外省驻防弁兵病故。若在京并无产业。养赡无资。所遗孤寡。请免其送柩回京。又太常寺少卿穆里浑条奏。外省驻防弁兵。内有寡妇、及年老告退之人。有亲子在驻防处、充补食粮者。请仍留就养。查外省驻防八旗弁兵。其宗族俱在京师。若令于驻防处造坟立业。年久旗民混淆。难于分别。嗣后除盛京等处外。其余名省驻防弁兵身故。仍令送柩回京。其寡妇、及年老告退之人。有亲子在彼处顶补马甲者、准留驻防处就养。从之　　

○壬午。以原任吏部侍郎塞尔图、为兵部侍郎　　

○以翰林院侍读学士沈翼机、提督江西学政　　

○九卿议覆。兵部尚书卢询条奏。诅定捕盗官役劝惩。及窝主之罪。嗣后捕役获盗。设立赏格。其窝主应发遣黑龙江。得上□日。此议尚未尽。从来盗案内、盗首脱逃。尚未缉获。或报称病故者甚多。如何使盗首必不漏网。盗案不致稽迟之处。应再加详议。至于窝主。有窝强者。有窝窃者。有知情者。有不知情者。有分赃者。有未分赃者。律内按罪分别立决、监候斩绞、以至杖笞。开载甚明。今概行议遣黑龙江、可乎。又议获盗过半。免其治罪。过半之外。拏获一名。赏银十两等语。夫获盗过半、免其治罪足矣。过半之外。拏获一二名。即加赏赉。此不过地方官酌量行之以示鼓舞。又何得预定数目、援为定例乎。此本著发回。再行详议具奏。寻议、嗣后承缉各官。不获盗首者。虽获盗过半、仍按限分别议处。如盗首果系病故。必查有实据。方准免其处分。捕役拏获盗首。令州县官从优给赏。其不获者。将家口监禁勒比。至窝盗之家。知情存留。分别定以杖流。存留三人以上者。充发三姓地方。永著为例。从之　　

○兵部议奏。参游以下等官丁忧。应给假十个月。回籍安葬。得上□日。所奏亦是。但尚未详尽。直省人居官、有远近不同。一例给假十个月。势必将任内事件。不交代清楚。草率离任。可乎。武职有防御之责。从前定例、俱著在任守制。必有深意。嗣后武职丁忧之员、该部应酌量地方远近。防守之处、有无紧要、与应否给假之处。该督、抚、提、镇、声明具奏。此本著再详议。寻议、武职参将以下等官。嗣后应仍照定例。不准给假。如实系独子、及家无以次成丁者。再查其驻防地方、非系紧要。许该督抚提镇具题请上□日。其限期难于预定。应照该员任所地方、与原籍相距远近。酌量定限。近者不得过六个月。远者不得过十个月。傥于定限外。借端逗遛。照例议处。从之　　

○癸未。调镶蓝旗蒙古副都统马喇、为本旗满洲副都统。升镶蓝旗护军参领硕色、为本旗蒙古副都统　　

○抚远大将军年羹尧摺奏。据随侍郎常寿之千总马超群等回称、常寿于初九日至罗卜藏丹津所驻巴颜布拉克地方。罗卜藏丹津云、是月十五日、我等在察罕托罗海地方会盟再议。十七日行至和尔地方。薄暮时。忽有二三千贼人突至。将侍郎常寿、及辎重劫去。笔帖式多尔济、愤贼陵辱。拔刀自刎等语。常寿现被禁堪布庙中。奏入。报闻　　

○甲申。大学士等、检举误票京口将军本章。请交部议处。得上□日。忠君爱国之心、发于至诚。凡事自不致舛错遗漏。若但思窃位沽名。趋利避害。侥幸于万一。而于国家制度、政事轻重。绝不加意。茫昧失序。岂不贻笑于世。此等小事、犹非所重。但能各守君臣大义。使朕不致恐惧疑惑。便是国家之福。朕之所望于大臣者、于一切利欲之心勉自克制。精白乃心。维持国家大体不使我朝君臣。贻讥于万世。朕之所望足矣　　

○以云南援巢□刀右协副将纪成斌、署理云南永北总兵官　　

○禁止奸棍私贩中国幼穉出口、卖与蒙古。关口官员兵丁、不行查拏者。分别议处。著为例　　

