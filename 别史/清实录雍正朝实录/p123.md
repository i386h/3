<!-- { "loadSidebar": true } -->
○又谕。朕从前差胡什礼、前往带领塞思黑回京。伊并未请上□日。私与楚宗商议、擅将塞思黑用三条锁锁拏。彼时奏闻之际。朕将楚宗等奏摺。发与诸王大臣等公看。并将塞思黑应否锁拏之处。询问诸王大臣。据诸王大臣佥称、塞思黑系获重罪之人。应当锁拏等语。及胡什礼到京回奏、述李绂有俟塞思黑一到、我便宜行事之语。朕闻知骇异。断以为不可。特命胡什礼星驰前往谕之。又于李绂奏摺中。朱批严饬之。李绂奏称并无此语。胡什礼、楚宗、从前不待朕之谕上□日。私将塞思黑锁拏。后又故意将锁宽松。任其脱卸。曾经李绂奏闻。彼时朕即欲将胡什礼楚宗拏问。治其任意之罪。又恐众人不知。或因此谓朕欲宽待塞思黑。或因此谓朕欲加严于塞思黑。又致妄存意见。是以暂行停止。未曾究问。今塞思黑既伏冥诛。则从前胡什礼楚宗等、擅将塞思黑上锁。后又私自宽释。明系有意欺罔。罪不可逭。著将胡什礼锁拏。交与副都御史常泰、带往保定。并将楚宗锁拏。一同明白严审具奏。即将二人留于保定候上

□日　　

○戊子。祭大社大稷。上亲诣行礼　　

○谕诸王大臣等。阿其那、塞思黑罪大恶极。天下共知。诸王大臣等、屡请将伊等即行正法。以彰国宪。朕意迟回。不忍即定。今塞思黑已伏冥诛。昨闻奏报。朕心恻然。今欲将阿其那从宽曲宥。诸王大臣等、以为何如。著各秉忠诚陈奏并询问直省将军督抚提镇等、亦令其各抒己见具奏　　

○以镶红旗汉军副都统金以坦、署镶蓝旗汉军都统　　

○己丑。谕诸王大臣等。朕将塞思黑之事。交与楚宗。楚宗始初所奏一二事件。尚有实心黾勉效力之意。朕料伊久在军前。年齿加长。必能改易前行。用加信任。畀以殊恩。乃楚宗将一二事件、致朕信任。未久、遂奏称塞思黑邀买人心。大有关系。断不宜处之极边。应拏送京城禁锢等语。似此明系见民人令狐士义之投书流言。因而具奏。恐吓朕躬。楚宗系专守塞思黑之人。将令狐士义之投书流言。并塞思黑与西洋人穆经远、从窗牖出入、时常计议。如许事件。妄乱行为之处。尽为隐匿。不行奏闻。及朕明降谕上□日。伊知塞思黑罪恶深重。断不能逃于法网。乃欲自盖前愆。将塞思黑从西大通解来保定时。并未奉朕谕上□日。擅将塞思黑锁拏。以见毫不徇情之意。且既称锁拏。自应实在加以锁钮。又复虚应故事。可以脱卸。是属何心。再塞思黑一切事件。已有上□日交与李绂矣。伊又行搀越。将塞思黑之亲随四人。另行拘禁他处。楚宗之行为。甚是悖谬。情殊可恶。著交与常泰、严行审明具奏　　

○八旗都统等奏、外省驻防官兵。有身故、及革退者。例将其寡妇、及家口、解送来京。每有到京未久。托故告假而去者。亦有因无所依附。具呈回去者。嗣后请令该将军、查明若有子弟披甲。而京中并无产业亲族者。准留彼处。若无子弟披甲。情愿来京者。解送回旗。该旗查明报部。概不准借端告假、复回原处。从之　　

○贵州巡抚何世璂疏报、平越普安州等四府州、开垦雍正三年分田地四十九顷有奇。下部知之　　

○授辅国公巴赛子奇通阿、为辅国将军。原辅国将军拜察礼子蕴兴、辅国将军富良子斐新、俱为奉国将军。奉恩将军毕喇席子石照、奉恩将军占泰子德克精额、俱为奉恩将军　　

大清世宗敬天昌运建中表正文武英明宽仁信毅大孝至诚宪皇帝实录卷之四十七



大清世宗敬天昌运建中表正文武英明宽仁信毅大孝至诚宪皇帝实录卷之四十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。九月。庚寅朔　　

○辛卯。大学士八旗都统九卿等遵上□日议覆。向例旗人犯军流徒罪者。俱改折枷责结案。未免轻于干犯。查满洲蒙古、营生之道。与汉民迥异。有犯军流罪者。概行发遣。恐致难以图存。请仍照旧例。枷责完结。其汉军人等、嗣后有犯军流罪者。一体照律发遣。从之　　

○壬辰。以湖广总督李成龙、为正白旗汉军都统。福建福州将军宜兆态、为湖广总督　　

○升江西南赣总兵官蔡良、为福建福州将军。浙江严州副将王郡、为江西南赣总兵官　　

○工部议覆。河道总督齐苏勒疏言、洪泽湖滚水石坝三座。门槛太高。若遇水长。周桥一带石工。甚属危险。请改下一尺五寸。庶寻常之水。既可潴蓄。而暴涨之时。又得畅洩。应如所请。从之　　

○癸巳。以陕西甘州提督马会伯、署四川提督　　

○宗人府参奏。固山贝子满都护、屡犯大罪。不知悛改。应革去固山贝子。禁锢高墙。得上□日、满都护、从宽免其圈禁。著革去固山贝子。授为镇国公。所属之任领、俱著撤出　　

○礼部遵上□日议覆。皇上躬亲胼胝之劳。岁行耕耤之典。嘉禾叠产。异瑞骈臻。今复行令地方守土之官。俱行耕耤之礼。仰见皇上敬天勤民、重农务本之至意。宜恪遵上谕。通行直省督抚、转行各府州县卫所。各择洁净之地。照九卿所耕田数。设立先农坛。于雍正五年为始。每岁仲春刻日。率所属恭祭先农之神。照九卿例、行九推之礼。所收米粟。敬谨收贮。以供各处祭祀之粢盛。于国计民生、大有裨益。从之　　

○甲午。上御太和殿视朝。诸王及文武升转各官谢恩　　

○正白旗满洲副都统哲尔衮、缘事革职。调镶白旗汉军副都统博第、为正白旗满洲副都统。升西安布政使黄焜、为镶红旗汉军副都统　　

○正白旗蒙古副都统满色、缘事降调。以散秩大臣鄂密、为正白旗蒙古副都统　　

○乙未。议政王大臣议覆。振武将军公巴赛奏称、唐奴山前特斯等处驻劄之满洲、蒙古、喀尔喀兵二千名。此际并无事务。阿尔泰山岭十月间降雪后。无庸防守。请将丁寿、博贝所领兵二千名。于十月初间撤回军营。俟来年青草发生时。令前锋统领穆克登、率察哈尔兵丁。在特斯驻牧。副将军贝勒博贝、率喀尔喀兵一千。在特斯河驻牧。丁寿率右卫蒙古兵一千。在扎布韩驻牧。平时操练。傥遇有事。公同商议。相机而行。仍于十月降雪后撤回军营。应如所请。从之　　

○吏部议覆御史顾琮条奏。各部院缺主。已经驱逐。请通行直省。一体禁革。应如所请。从之　　

○裁甘肃属之平凉、固原、庆阳、临洮、河州、兰州、岷州七卫、西固一所、各千总缺。归并各州县管辖。从甘肃巡抚石文焯请也　　

○丙申。谕内阁。钱文乃民间日用之所必需。向因钱价昂贵。朕悉心筹画。至再至三。今鼓铸之钱日增。而钱文不见其多。钱价仍复不减。是必奸民图利。有销毁制钱、打造器皿之事。若不禁止铜器。则钱价究不能平。嗣后除三品以上官员、准用铜器外。其余人等、不得用黄铜器皿。定限三年。令将所有黄铜器皿、悉行报出。官给应得之价。如旗人、则于本旗交官领价。汉官民人、则于五城该管之处。交官领价。不论轻重多寡。随便收买。不许发价之人、丝毫扣克。违者重治其罪。若三年之后。仍有私藏黄铜器皿者。亦加重处。如此、可永杜毁钱制器之弊。而国宝流通。民用充裕。实为有益。著九卿确议具奏　　

○云南巡抚管云贵总督事鄂尔泰题。云南普洱府车理宣慰司刀召匾猛故。请以其子刀召金保承袭。下部知之　　

○予故河南南阳总兵官董玉祥、祭葬如例　　

○丁酉。宗人府参奏。旗人亏空帑项。不能赔者、入辛者库。乃系定制。该旗王公、并无谢恩之例。辅国公阿布兰、从前讹取常泰之子银两。今又越例妄奏。应革去公爵。仍行禁锢。得上□日、阿布兰、革退辅国公。禁锢之处。暂行宽免。将所属佐领、俱著撤出　　

