<!-- { "loadSidebar": true } -->
○壬寅。谕内阁。甘凉肃等处兵丁。本年应支粮料草朿。例应折给银两。自行采买。朕因甘省年来办理军需。食物昂贵。兵丁所领银两。恐不敷用。特令加倍增给。以示格外之恩。提镇大员。自应体朕轸恤兵丁至意。悉心料理。加意爱养。近闻弁员中、尚有营私瞻徇。凡于过往应酬。及一切杂费。俱于各兵摊派。即如甘提马厂。每年尚有余利。若尽归公用。于兵丁不无小补。前任提督宋可进、祗知网利不恤兵艰。克扣饷银。滥用公帑。各镇将弁。未必不仿傚而行。著署督刘于义、侍郎杭奕禄、严饬陕甘提镇。将营中所有。除各官俸薪。及亲丁名粮外。凡有余利。俱归公用。接济兵丁。不得丝毫乾没入已。亦不得借公费等项名色摊派。署提督刘世明、受恩深重。尤当实力奉行。毋得仍蹈故辙。自取罪戾。嗣后弁员有私派侵蚀等弊。该署督等即行参奏。并将该管提镇、一并参处　　

○谕理藩院。喀尔喀贝勒策登扎布、恳请愿往军前效力。著照所请前往。伊带往之兵丁百人。马匹行粮。准照内地兵丁之例支给　　

○命铸靖边左右副将军印二颗。交大将军收贮。以备额驸策凌等、调遣满洲蒙古兵丁之用　　

○甲辰。以江西南赣总兵官刘章、署山西太原总兵官。安徽安庆副将康华龄、署江西南赣总兵官　　

○命署正蓝旗蒙古副都统郭多浑、蓝翎侍卫席喇布、赈济扎赖特贫乏人等　　

○喀尔喀固山贝子佛保、陷贼未归。以其兄沙克都尔查卜、袭爵　　

○丙午。谕内阁。国家以制科取士。原以觇士子所学。而士子所学。关乎世道人心。是文体之所系、固甚重也。士子读圣贤书。果能讲求明体达用之学。则以平日蕴蓄。发为文章。自然法正理纯。得圣贤语气。可以传世而行远。此则有本之学。有用之文。为国家所重赖者。若不于根柢讲求。而但以华靡相尚。则连篇累牍。皆属浮词。圣贤精义。既全无发明。圣贤语气。又毫不相肖。国家亦安用此浮夸浅薄之士哉。至于二三场策论。尤足觇经济实学。乃向来士子。多不留心。而衡文者、又每以经义已经入彀。遂将策论滥收恕取。不复加意阅看。殊非设科本意。今会试伊迩。著礼部先期晓谕应试士子。于二三场文艺。均应努力殚心。毋得潦草完卷。试官如以限于时日。不能细心校阅后场。不妨奏请展限。务得真才、以收实用。若所取试卷中。有经义可观。而策论疵缪荒疎者。朕惟于主考官是问　　

○调镶蓝旗蒙古副都统噶尔锡、为正黄旗满洲副都统。正红旗满洲副都统鄂齐、缘事革职。调正黄旗蒙古副都统瞻岱、为正红旗满洲副都统。以署正黄旗满洲副都统色尔登、为正黄旗蒙古副都统。署正红旗蒙古副都统岱林布、为镶蓝旗蒙古副都统　　

○丁未。上躬谒陵寝是日启行。驻跸烟郊　　

○授理亲王弘皙妹为郡主。壻喀宁阿、为和硕额驸　　

○户部议覆左副都御史二格奏称、自肃州以至哈密计程一千五百余里。其间沙州、安西等处。向属肃州道管辖。但该道驻劄肃州。事务甚繁。于口外地方。鞭长莫及。且现在安西开垦屯种。又有吐鲁番回民于瓜州安插。须有大员就近弹压。抚绥教导。尤属有益。应如所奏。添设安西兵备道一员。其原设之安西同知一员。移驻瓜州。办理永利屯田。与原设之靖逆通判。以至四卫一所。俱令该道统辖。从之　　

○三等公傅尔丹、缘事革爵。以其子兆得、袭替　　

○戊申。上驻跸天平庄　　

○己酉。上驻跸龙门　　

○庚戌。上诣昭西陵、孝陵、孝东陵行礼。奠酒举哀。次谒景陵。入隆恩门。即恸哭。至宝城前。行礼奠酒。哀恸良久。王以下、文武大臣官员等、随行礼举哀。　　

○是日上回銮。驻跸马伸桥　　

○辛亥。上驻跸小营　　

○赐扈从年老大臣官员缎疋有差　　

○壬子。上驻跸新庄　　

○谕内阁。朕躬谒陵寝。见沿途地方。安设水缸甚多。或动支钱粮。或派用民力。著查明具奏。地方官职司民牧。当以休养百姓为务。若祗以洒道清尘。为迎合朕心之举。错谬已甚。銮舆所过。即略有尘土。亦复何碍。伊等于此等处过于用心。转被朕之谴责。何不以此用之于民生吏治重受朕之嘉奖耶。一并传谕知之　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十七



大清世宗敬天昌运建中表正文武英明宽仁信毅大孝至诚宪皇帝实录卷之一百二十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。二月。癸丑朔。上回宫　　

○以署镶蓝旗满洲副都统石图、为正黄旗蒙古副都统　　

○四川建昌总兵官赵儒疏报、紫古哵儿斯堡等处贼番。狂逞不法。杀害厂商。臣率领汉土官兵。于九月初六日。自建昌起程。分路进巢□刀。攻克番寨六十余处。擒获首凶。于十二月十一日撤兵。得上□日贼番不法。赵儒领兵擒巢□刀。迅速事竣。甚属可嘉。著交部议叙。其在事将弁兵丁等。亦著分别议叙赏赉　　

○赈济杜尔伯特灾荒户口。并赏给耕牛耔种　　

○乙卯。以吏部右侍郎阿山、内阁学士索柱、吏部左侍郎任兰枝、户部左侍郎俞兆晟、国子监祭酒邵基、俱充经筵讲官　　

○以原任云南布政使葛森、为盛京户部侍郎　　

○丙辰。以镶黄旗满洲副都统保明、署本旗满洲都统。调正蓝旗满洲都统查尔泰、为正白旗满洲都统。以散秩大臣伯伊勒慎、为正蓝旗满洲都统　　

○丁巳。祭先师孔子。上亲诣行礼　　

○是日。春分。朝日于东郊。遣贝勒弘春行礼　　

○戊午。祭大社大稷。上亲诣行礼　　

○谕内阁。江南滨海之州县。上年遭值水患。贫民乏食。朕已蠲租散赈。加意抚绥。今春又颁谕上□日。加赈四十日。资其耕作。务令得所。近闻有司奉行不力。吏胥作奸。竟有未沾实惠之穷民。现在嗷嗷待哺。而松江所属为尤甚。此虽罪在有司、而督抚等亦岂无闻见。咎实难辞。著该督抚严行申饬。竭力稽查。并督率郡县官。速为料理。傥再有怠忽从事者。定将大小官员、严加处分　　

○以户部尚书鄂尔奇、为会试正考官。吏部左侍郎任兰枝、兵部左侍郎杨汝谷、为副考官　　

○以镶白旗满洲都统莽鹄立、署步军统领　　

○理藩院疏奏、车臣汗册卜登拜音珠尔、人甚不及。请以扎萨克多罗郡王垂扎卜、署理印信。得上□日。车臣汗名号。即著垂扎卜承袭　　

○己未。上御经筵。讲毕。赐大学士、九卿、詹事、及讲官等宴　　

○封二十四阿哥允秘、为和硕諴亲王。皇四子弘历、为和硕宝亲王。皇五子弘昼、为和硕和亲王　　

○谕办理军机大臣等。额驸策凌去时。曾奏请将都统哈达哈、遣往北路军营从前派往红郭尔鄂隆等处驻劄兵丁。曾著侯马兰泰管辖。今马兰泰不必前去。著留京在办理军机处行走。伊所挑马场兵一千名。著副都统黑色、于四月间、由马场起程。至归化城。会同哈达哈等管领。前往红郭尔鄂隆驻劄。今哈达哈既往北路军营。此兵著派公丰盛额总统。酌量哈达哈赴红郭尔鄂隆之时。丰盛额再由京起程　　

○以领侍卫内大臣承恩公庆复、为工部尚书　　

○以原任福州将军黄秉钺、为正红旗汉军副都统。正黄旗汉军副都统赵德沛、缘事革职。升黑龙江参领苏巴里、为正黄旗汉军副都统。正白旗汉军参领祖鲁、为镶白旗汉军副都统。正白旗汉军副参领曹煐、为正蓝旗汉军副都统　　

○庚申。上诣恩佑寺行礼毕。幸圆明园　　

○谕内阁。古云。兵可百年不用。不可一日不备。所谓备者。非徒操练技勇、演习行阵而已。如马匹军装炮火器械。军行必需之物。一一预备于平时。及有事调拨。便可刻期起行。不至拮据延缓。此乃设兵之本意也。我国家承平日久。武备渐弛。年来朕屡降谕上□日。谆谆训饬。虽该管大臣等、稍知以训练为务。然马力不足。资装器具不周。每闻派遣之信。勉强周章。迁延时日。所谓预备者。但有虚名而无实际。此则该大臣所当深知痛改、加意整理者。又如营中有必需之匠役不得不酌量给与兵粮数名、以资养赡。而将弁等、每多借此名目。将水火夫役等人。多占名粮。又每将粮壮兵丁。多派为亲随。不令当差。及遇头目把总缺出。即于此内拔补。以致荷戈持戟者、差使繁多。而不得上进之路。朕向知此弊。已屡降谕上□日。切加申饬。近闻此风仍未全改。亦著该管大臣严行查察。毋得姑容。又闻各营中。间有公中余利。如甘州提标马厂之类。原系存公备用。而该管将弁、往往据为己有。收入私槖。遇有过往应酬。及营中杂费。仍摊派兵丁。而不恤其艰苦。此弊尤当禁革。今再行晓谕。傥敢视为具文。仍蹈前辙。勿谓罚不加众。希冀苟免。其情罪轻者。照例处分。情罪重者。必在本地正法　　

○升左都御史吴士玉、为礼部尚书。仓场侍郎涂天相、为都察院左都御史。仍兼理仓场事务　　

○予故礼部尚书张大有祭葬。谥文敬　　

○赠故福建水师提督许良彬、太子少保衔。予祭葬。谥壮毅　　

○辛酉。晋封贝勒弘春、为多罗泰郡王　　

○以陕西布政使鄂昌、协理陕西西安巡抚事务　　

○陕西宁夏左翼副都统僧保、缘事革职。仍留军营效力。升一等侍卫喀拉、为陕西宁夏左翼副都统　　

○以前锋统领阿思海、管领西安满洲兵丁。镶蓝旗蒙古副都统敦巴、前往红郭尔鄂隆效力行走　　

○壬戌。谕办理军机大臣等。原任护军统领喀尔吉善、久历戎行。伊愿往军前效力。著赏给原品。令往红郭尔鄂隆军前。协助公丰盛额行走。赏银一千两　　

○以户部尚书彭维新、协办内阁事务　　

○癸亥。孝康章皇后忌辰。遣官祭孝陵　　

○甲子。遣官祭历代帝王　　

