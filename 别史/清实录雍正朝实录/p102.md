<!-- { "loadSidebar": true } -->
○庚申。谕刑部。允禩误指内府佐领下人到王府嚷闹为首之五人。既审无确据、岂可枉行正法。内中六十三一犯。既到王府、又到李延禧家抄抢。著监禁议罪。其余、并抢李延禧家人犯。俱分发云南、贵州、广西、四川等省极边。若系另户、著安插当苦差。若原系奴仆、著与彼处兵丁为奴　　

○又谕。兹当春令。监内人犯、宜及早清理。其罪轻者、速行酌定保释。至年羹尧案内干涉之人犯、若尚有未结案者、俱著速行完结　　

○以礼部左侍郎阿克敦、兼管翰林院掌院事　　

○是日、蒙古王、贝勒、贝子、公、额驸、台吉、塔布囊等谢恩。上召入。谕曰。尔等俱受国家深恩。封号优崇。非小部落可比。尔等在皇考时、或有过被惩。尔等毫无怨色。及朕嗣位后。厄鲁特罗卜藏锡拉布等、从察哈尔旗分逃去。朕之谕上□日未到、而内外扎萨克等、即领兵往追。似此竭诚效力。始终如一。天必加尔多福。今尔等归。各宜尽心养育属下之人。俾得各遂其生。朕心滋为喜悦。特谕尔等知之　　

○辛酉。谕诸王大臣等。允禩愈加悖逆。将朕所交之事、毫不实心效力。每事败坏。不但伊奸诈多端。伊妻更属残刻。允禩平日甚畏之。戊子年。圣祖仁皇帝御乾清门、曾特降谕上□日云、允禩之妻残刻、皆染伊外家安郡王恶乱之习。几致允禩绝嗣。伊妻闻之恐惧、方容允禩收女婢一二人。仅生一子一女。朕即位以来。于允禩无恩不施。无事不教。乃允禩终怀异心。并不悛改。未必非伊妻唆使所致。朕将允禩晋封亲王时。伊妻外家、向伊称贺。伊云、何喜之有。不知陨首何日等语。是诚何语。是诚何心。朕屡降严上□日与允禩之妻。又令皇后面加开导。谕伊劝谏允禩、感激朕恩。实心效力。乃屡次训教。允禩夫妻毫无感激之意。伊等恶迹昭著。允禩之妻。亦不可留于允禩之家。我朝先世、曾有旧例。信郡王敖扎之妻。因欺侮其王圣祖仁皇帝曾令休回外家。礼亲王福金残刻。太祖高皇帝特遣王等将伊处死。今尔等前去。将朕谕上□日、降与允禩之妻。革去福金。休回外家。降上□日与伊外家人等、另给房屋数间居住。严加看守。不可令其往来潜通信息。再将此上□日降与允禩。嗣后伊若痛改其恶。实心效力。朕自有加恩之处。若因逐回伊妻、怀怨于心。故意托病。不肯行走。必将伊妻处死。伊子亦必治以重罪　　

○刑部等衙门。议奏隆科多、挟势婪赃。差家人王五、牛伦、陆续索取揆叙家人安图名下、骡马缎疋古玩等物。并银十四万两。此外复收取赵世显、满保、甘国璧、苏克济、程光珠、姚让、张其仁、王廷扬、年羹尧等、金八百两。银四万二千二百两。隆科多世受国恩。贪婪犯法。应将尚书、一等公、并世职、俱行革去。照大不敬律拟斩立决。得上□日、隆科多婪赃犯法。即应按律治罪。但其才尚有可用。朕心悯惜。著革退吏部尚书。令其料理阿尔泰等路边界事务。已另降谕上□日。傥能尽心办理。尚可赎其前愆。如稍有怠忽。定难宽贷。伊家人牛伦、从前犯罪应死、彼时交与隆科多、自行处置。乃隆科多徇私容留、实属可恶。今招摇受贿诸事、又复败露。再难宽宥。著将牛伦即行正法。其馈送银两之奉天府府丞程光珠、著革职。从宽留任。淮徐道张其仁、济南府知府姚让、著调来引见　　

○壬戌。命增给五城饭厂米石。并于东直、西直、安定、右安、广宁、五门。增设饭厂以惠穷民　　

○癸亥。谕大学士等。各仓米石平价发粜。原欲与穷民有益。今闻清河本裕仓发粜米石。奸胥恶役串通铺户、贱买贵粜。此仓卖完、又领别仓发卖。是为富户生利也。殊属可恶。仓场侍郎所司何事。嗣后如有此等情弊。务将监粜官员正法。仓场侍郎严加治罪　　

○又谕近日米价渐贵。兵丁米粮支放、不必待至三月。著仓场侍郎、于二月初十日起、即行支给　　

○赈河南汝州延津等十八州县、水灾饥民　　

○河南巡抚田文镜疏报睢州陈留等二十三州县、开垦雍正二年分田地二千八十顷有奇。下部知之　　

大清世宗敬天昌运建中表正文武英明宽仁信毅大孝至诚宪皇帝实录卷之四十



大清世宗敬天昌运建中表正文武英明宽仁信毅大孝至诚宪皇帝实录卷之四十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。二月。甲子朔。调兵部尚书孙柱、为吏部尚书、仍兼理兵部事务。升都察院左都御史法海、为兵部尚书。吏部右侍郎福敏、为都察院左都御史。调刑部左侍郎绰尔岱、为吏部右侍郎。实授海寿、为刑部左侍郎　　

○调靖逆将军富宁安、来京陛见。以领侍卫内大臣镶蓝旗蒙古都统办理甘州事务查克旦、署理靖逆将军印务。归化城右翼副都统伊席泰、办理甘州事务　　

○调黑龙江将军陈太来京。以内大臣公傅尔丹、署黑龙江将军　　

○湖北巡抚法敏疏报。汉川等四县。开垦雍正二年分田地二百七十五顷有奇。下部知之　　

○乙丑。上回宫　　

○谕大学士等。副总河嵇曾筠、料理河工、往往虑及后患。预先陈奏一二语、以为将来卸过之地。如去年诿咎于属员。朕已切加申饬。今年河道险工下移。朕已降上□日。谕令早为防御。今桃汛将届。嵇曾筠始奏称相度情形、近来险势下移。必须先事预防。又称加帮大堤。因河臣未到、尚未收工。或有雨淋坍塌之处。似此皆预留地步、以便将来卸责。况江南睢宁漫口、与此无涉。何得借以为词。可行文嵇曾筠、严行申饬。武陟等处险工、既移于祥符兰阳等处。著嵇曾筠移驻紧要地方、以便督工保固　　

○丁卯。遣大学士田从典、祭先师孔子　　

○谕八旗大臣等。今年直隶雨水过多。二麦收获与否。尚未可知。因此京师米价腾贵。朕特降上□日、将三月应领米粮、令其于二月支放。乃闻八旗兵丁、冀得善价。将所领之米、尽皆粜卖。将来必致乏食。再复倍价籴买、则伊等生计、仍觉艰难。尔等将此晓示兵丁。严加禁约。务令存留食米。无得多粜　　

○戊辰。祭大社大稷。上亲诣行礼　　

○己巳。上幸圆明园　　

○谕宗人府。允禩既革其宗室、授为民王。不可照宗室诸王例、留所属佐领人员。凡有朝会之处、俱照民公侯伯例。交旗令其稽查各处、俱著书写亲王允禩　　

○以吏部尚书孙柱、兵部尚书法海、为繙译乡试正考官。礼部左侍郎阿克敦、刑部郎中宪德、为副考官　　

○加江南提督魏经国尚书衔。并给拜他喇布勒哈番世职　　

○庚午。诸王大臣等合词参奏、允禩不孝不忠。悖乱奸恶。请即行正法。以彰国典。上御勤政殿。召诸王大臣、及允禩入。谕曰。尔诸王大臣等、合词参奏允禩、请即正典刑。允禩、乃皇考之子。太祖太宗之孙。朕之弟也。今日之举。我列祖皇考在天之灵。实昭察于上。傥允禩不应正法、而尔等妄行陈奏。以残害列祖皇考之子孙。而陷朕于不义。尔等之罪、尚可逭乎。朕思尔等公同具奏时、或有随众列名、而不出于中心之诚者。故特召入、面加询问。若有以允禩为不当正法者。可出班另跪于右。朕今日如此询问。傥众人中犹有心口相违、不肯据实陈奏者。列祖皇考在天之灵、必加诛殛。谕毕。诸王大臣等回奏、允禩悖伦乱政。罪状多端。按之国法。应正典刑。诸臣实无异辞。上曰。诸王大臣、引据大义。欲正国法。所奏亦是。但朕曾降谕上

□日、断不治允禩之罪。即今令允禩离宗。亦因伊将确实之事、于诸臣前指天发誓。诅咒一家不获善终。难以存留宗室之中。此万不得已所致耳。朕本意断不将允禩治罪。此所奏知道了。允禩之妻。朕再详酌另降谕上□日　　

○谕大学士等。去年近京地方、雨水稍多。收成歉薄。穷民乏食。朕心轸念。即令蠲免钱粮。发通仓米四五十万石、遍行赈济。又念失业之民、觅食来京者多。故于五城饭厂、两次加添米石。又于五门增设饭厂五处。俾穷民得以养给。但目前虽逐日散赈究非长策。春气渐暖。正宜播种。此等穷民。不得早还故土、必致有误春耕。应如何设法资送。或由陆路。或由水路。俾得各回原籍、复其本业　　

○以世子弘昇、总理镶白旗三旗事务　　

○命查上三旗包衣佐领下护军校、骁骑校、及八旗护军校、骁骑校等。有食粮三十年者、列名奏闻　　

○辛未。理藩院奏、青海亲王察罕丹津等、起程北归日期。得上□日、察罕丹津等、既欲于十一日起程。著初十日至圆明园陛见。伊等俱因青海之乱、被贼抢掠。此时回去、恐牲口盘费不足。著将内库银各赏给一千两　　

○壬申。谕内阁。安民必先弭盗。而捕盗之法、在于速拏。闻有交界地方失事、盗贼窜匿邻境。有司以地非管辖、不便径拘。必用文移关提、添差缉拏。以致需迟时日。闻风远扬。即使日后拏获。而赃已花销。悬案不结。凡系地方官、均有弭盗之责。何分此疆彼界。嗣后交界地方失事。探实赃盗藏匿之处。无论隔县隔府隔省。一面即行密拏。一面移文关会。拏获之后、仍报明所在该管地方官、添差移解。傥捕役借端诬害良民、照例从重治罪。各该有司、务须协力稽查。使奸宄无可潜藏。以副朕息盗安民之至意　　

○颁赐在京各衙门御书扁额。宗人府曰敦崇孝弟。内务府曰职思总理。吏部曰公正持衡。户部曰九式经邦。礼部曰寅清赞化。兵部曰整肃中枢。刑部曰明刑弼教。工部曰敬饬百工。銮仪卫曰恪恭舆卫。通政司曰慎司喉舌。大理寺曰执法持平。理藩院曰宣化遐方。提督九门步军统领衙门曰风清辇毂。太常寺曰祗肃明禋。太仆寺曰勤字天育。光禄寺曰敬慎有节。国子监曰文行忠信。鸿胪寺曰肃赞朝仪。钦天监曰奉时敬授。顺天府曰肃清畿甸。仓场总督衙门曰慎储九谷　　

