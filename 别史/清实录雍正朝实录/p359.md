<!-- { "loadSidebar": true } -->
○办理军机大臣等遵上□日议奏。现今准噶尔逆贼败遁。又经使臣前往宣谕。谅贼夷输款非遥。我军班师在即。应预行酌定边境驻防事宜。除汉中一府、地居腹里。不必添驻外。查凉州为甘肃咽喉。通省关键。请驻兵二千名。西宁地处边隅。逼近青海。请驻兵一千名。此添驻兵丁。俱于西安驻防满洲蒙古兵内挑选。西安兵缺。俟现驻凉州西宁兵丁撤回时。于养育兵、暨余丁内挑补。其新驻兵丁。请设将军一员统领。驻劄凉州。所有应设协领、佐领、防御、骁骑校、笔帖式等官。令将军秦布酌议具奏。理事同知、通判等官。暨一切修理城垣营署军装等项。令总督刘于义等、详议具奏。预行办理。俟撤兵后。再行派拨驻劄。从之　　

○癸亥。谕内阁。据山东巡抚岳浚奏称、雍正十三年元旦。山东省城。祥云捧日。历辰巳二时不散。又正月初五六日。各府瑞雪普降。远近均沾。河东总督王士俊奏称、河南地方。于元旦得瑞雪一尺五六寸、至二三尺不等。朕闻之不胜喜慰。从来天道人事之感应。捷于影响。督抚之优劣。关系雨旸之休咎。年谷之丰歉。历历不爽。朕非以地方水旱灾祲。委其责于督抚也。督抚皆朕简用之人。其是非得失。朕实与共之。至于感应之道。亦必君与臣上下交修。均殚其职。然后可以上格天心。不可以地方远近而起分别之见。近而京师畿辅。既有部院督抚之分理。不得专指为朕一人之事。远而云贵川广。虽有督抚有司之代理。亦不得推卸以为非朕之事也。朕论感召之理如此。亦必该督抚实有善迹之可称。又有休徵之足验。朕方从而褒美之。若无其实而有其验。朕又必留心徐徐体察。不肯滥加恩奖也。假使将来不肖之督抚。有因朕此上□日而隐匿灾荒者。亦必不能欺朕之耳目。又或捏称祥瑞以冀幸邀嘉奖。使天下人谓天道之感应不足凭。则其获谴于神明者更大。尚何所逃罪乎。朕因河东两省元日之庆云瑞雪。再将朕平日敬信天道、勤求民隐之诚意。宣谕告诫。期与内外臣工共勉之　　

○以工部尚书协办大学士徐本、兼管都察院左都御史事。升左佥都御史吴应棻、为兵部右侍郎。仍署湖北巡抚　　

○以归化城副都统五十六、署归化城右翼都统　　

○旌表山东朝城县烈妇、王赞妻陈氏。拒奸不污。自缢完贞。给银建坊。入祠致祭如例　　

○甲子。命工部尚书巴泰、协办内阁大学士事。升江南安徽按察使刘吴龙、为光禄寺卿　　

○乙丑。上诣恩佑寺行礼毕。幸圆明园　　

○擢署陕西西安粮道伟璱、为大理寺卿　　

○丁卯。孝昭仁皇后忌辰。遣官祭景陵　　

○以兵部尚书镶黄旗汉军副都统高起、协办本旗都统事　　

○办理军机大臣等议覆。署陕西总督刘于义奏言、沙州协标出征兵丁。现经撤回沙州。足资防范。所有原拨沙州之凉镇兵五百名。安西兵六百名。请俱撤回本镇。每年于夏秋二季。派沙州兵四十名。前往巴颜布拉克、看守墩台。冬春二季。派安西兵三百名。前往推莫尔图等处驻防。应如所请。从之　　

○兵部议覆。四川总督黄廷桂、条奏更定营制事宜。一、永定营游击。请改为都司。裁守备一员。千总一员。把总二员。兵二百名。冕山营游击。亦改为都司。裁守备一员。千总一员。把总二员。兵三百名。所有原管龙潭等地方。归靖远营管辖。一、柏香营都司、千总、把总、各一员。兵三百名。请悉行裁汰。所有原管夷民。拨归越巂营管辖。一、越巂营路当孔道。旧设官兵。不敷防范。请将游击改为参将。添设千总一员。把总二员。兵一百名。移守备把总各一员。兵一百二十名。分防柏香地方。均应如所请。从之　　

○戊辰。春分。朝日于东郊。遣显亲王衍潢行礼　　

○己巳。谕兵部。官兵驻劄外边。原为防卫蒙古而设。若盗取蒙古马匹。是不能防卫而转行扰害。应加重惩。以儆将来。嗣后官兵及跟役等。有偷盗蒙古马匹者。一经审讯确实。即在本地正法。著该管大臣官员。将此上□日通行晓谕。务令人人知悉。文到三月之后。照此例遵行。至蒙古偷盗官兵马匹。或官兵等自相偷盗者。仍照旧例行　　

○吏部等衙门议覆。直隶总督李卫、条奏经理边界事宜。一、张家口所辖地方。请于新平路平远头分界。迤西归于山西。迤东归于直隶。著各该督抚、饬令地方官。查明地亩钱粮。竖立界牌。分划管理。一、山西分有旗地。应添设口外蒙古理事通判一员。承办旗民交涉事件。一、口外镶蓝旗和尔图地方。分归晋省。所有驻劄和尔图千总一员。请撤回直隶。与现驻章稿尔把总。分汛管辖。均应如所请。从之　　

○旌表直隶获鹿县烈妇、乔维章妻崔氏。拒奸不污。投缳殒命。给银建坊。入祠致祭如例　　

○庚午。山西巡抚觉罗石麟奏报。浑源浮山等二十八州县。开垦雍正十一年分田地五百九十顷有奇。下部知之　　

○以故三等精奇尼哈番阿尔纳子百成、三等阿思哈尼哈番李景唐弟李景虞、各袭职　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十二



大清世宗敬天昌运建中表正文武英明宽仁信毅大孝至诚宪皇帝实录卷之一百五十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。三月。辛未朔。以二等侍卫马尼、署正红旗满洲副都统　　

○壬申。谕内阁。各省自军前回来官弁等。因补行引见。即令来京。殊觉劳苦。可传谕各省。除已经起程外。其现在未曾起身、及嗣后续到人员。著于到家之日。计算休息一年。再令来京。如有保题升转者。仍照常咨送引见　　

○癸酉。兵部议覆。浙江布政使张若震奏言、卫所守备千总。分管屯田屯丁。有刑名钱谷之责。向隶都司管辖。近来都司俱经裁汰。请改归知府管辖并令各省一体遵行。应如所请。从之　　

○喀尔喀贝子班第达故。遣官致祭　　

○甲戌。谕内阁。南河春夏之间。防汛最为紧要。副总河刘永澄、到任未久。诸事尚未谙练。总河印务、仍著高斌署理。俟大学士嵇曾筠葬亲后。赴工任事。高斌再回盐政任　　

○乙亥。礼部议覆。安徽学政姚三辰疏言、庐州府原辖之六安州。凤阳府原辖之泗州、颍州、毫州。俱经改为直隶州。请拨庐州府学原额取进文童三名。武童二名。归六安州属。拨凤阳府学原额取进文童五名。以二名归泗州属。二名归颍州属。一名归亳州属。应如所请。从之　　

○又议覆。河南学政邹升恒疏言、河南府原辖之陕州。汝宁府原辖之光州。俱经改为直隶州。请拨河南府学原额取进文童三名。武童六名。归陕州属。拨汝宁府学原额取进文童四名。归光州属。应如所请。从之　　

○丙子。谕办理军机大臣等。据遣往准噶尔。使臣傅鼐等奏称、噶尔丹策零、请将哲尔格西拉胡鲁苏地方。为我喀尔喀游牧地界等语。朕意伊既如此恳求。若坚执不允。恐使臣徒劳往返。终无完结之日。但朕无由悬定。此系喀尔喀等游牧处。额驸策凌、素所深知。著将傅鼐等奏摺并地图。密寄额驸策凌。令其细阅。噶尔丹策零所请、应否准行。如不可行。或于我原定地方之内。伊原定地方之外。另有何处可定边界。暨定界之后。其中空闲地方、应否禁止彼此打牲之处。俱著详悉定议。事关重大。务期永远有益。著于噶尔丹策零使臣垂纳木喀等未到之前具奏　　

○礼部遵上□日议奏。直隶宣化府属之蔚州、广昌县、向隶山西。广平府属之磁州、向隶河南。今既改归直隶。请将蔚州磁州入学额数。照直隶大州县例。于原额十五名外。加取三名。广昌县入学额数。照直隶小县例。于原额八名外。加取二名。再、宣化府属士子乡试。旧例列为旦字号。额中举人三名。今添蔚州一属。人数较多。请将旦字号中额加增一名。从之　　

○丁丑。遣官祭历代帝王　　

○戊寅。兵部议覆。福建总督郝玉麟疏言、台湾府城东南。大东门内春牛埔。请添设一营。拨镇标守备一员。带兵三百名驻防。小南门。添设一营。拨水师千总一员。带兵一百五十名驻防。各植茨竹。以为联络。至南水门小北门二处。各建大炮台一座。并添设敌台、城门、城楼、炮架、望楼等项。南路之茄藤港。北路之蚊港等处。各设炮台一座。府城西南一带炮台空隙处。各设木栅。以资捍御。应如所请。从之　　

○己卯。吏部等衙门议覆。湖广总督迈柱、条奏苗疆建置事宜。一、彝陵州、请改置一府。裁知州、州判、学正、吏目缺。设知府、通判、教授、训导、经历、司狱各一员。附郭一县。设知县、教谕、典史各一员。俱驻府城。分防同知一员。驻湾潭。一、容美土司、请改一州。设知州、吏目各一员。驻州城。州同一员。驻五里坪。州判一员。驻北隹坪。改慈利县属之大崖关、归新州管辖。添设巡检一员、驻劄其地。其大崖关外原设土百户一员。请行裁汰。一、五峰司、请改置一县。设知县、典史各一员。驻县城。改长阳县属之渔洋关、归新县管辖。添设县丞一员、驻劄其地。所有新改州县。及归州、长阳、兴山、巴东等州县。俱隶彝陵新设之府管辖。一、府属地方。请设游击一员。守备一员。千总二员。把总四员。外委千把总四员。兵七百名。分防驻劄。其各紧要隘口。酌添塘汛三十九处。武弁俱于彝陵镇右营内抽拨。均应如所请。从之。寻定彝陵新设府曰宜昌。附郭县曰东湖。容美新设州曰鹤峰。五峰新设县曰长乐　　

○辛巳。谕办理军机大臣等。定边右副将军塔尔岱、在北路军营。历有多年。且身被伤痍。现今军营无事。著回黑龙江将军任所。给假一年。调理病症。其将军事务。仍著那苏图署理　　

○壬午。升浙江杭州副将雷逢春、为浙江衢州总兵官。调陕西延绥总兵官张豹、为陕西河州总兵官。实授米国正、为陕西延绥总兵官　　

○下嫁喀尔喀固伦额驸敦多卜多尔济之恪靖固伦公主卒。遣官致祭　　

○癸未。清明节。遣官祭永陵、福陵、昭陵、昭西陵、孝陵、孝东陵　　

○上命皇四子宝亲王弘历祭景陵　　

○遣官祭孝敬皇后　　

