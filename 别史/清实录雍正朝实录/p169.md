<!-- { "loadSidebar": true } -->
○户部议覆。两广总督孔毓珣参奏、广东东莞场大使胡文焕等。缺少盐额。请革职留任。勒限追赔。应如所请。限六个月补足。限满不完。题明革任。得上□日。凡官员任内、因钱粮未清。议以革职留任者。原属国家宽典。盖欲其于留任后、作速完结亏欠之项。不使其逍遥事外。得以脱然无累。孔毓珣于盐政、不得不如此办理。然使限满不完。仍议以革任。则怠惰劣员。究竟得以逍遥事外。徒贻接管官之参罚而已。朕思督抚等奏请革职留任追项之员。若不准其留任。则地方大吏、惟恐欠项无著。必有因循瞻顾。不即题参之弊。但既准其留任。应如何勒限严追。及至限满不完。于革任后、应如何治罪惩戒。并如何留于原地方严追完项之处。著九卿定议具奏　　

○兵部议覆。川陕总督岳钟琪疏言、嗣后有自备鞍马、随军效力人员。请令领兵将军督抚提镇考验报部。方准收录。应如所请。得上□日。随军效力之人。往往有未谙营伍、而具呈愿往。滥邀议叙者。此等自备鞍马之人。若后来力量不足。必致迟误公事。及迟误之后。又不便与众一同治罪。于军前甚属无益。嗣后若有自备鞍马、愿往效力之人。俱不必准　　

○戊寅。谕刑部。凡强盗拒捕、将官兵伤死之案。除同夥伤人之时。该犯不在一处者。仍照例议罪外。其同在一处。或三五成群。虽非下手之人。既在旁目睹。即系同恶共济。法所难宽。嗣后应照旧例立决。向来各省督抚、于命盗案件。或称酒后杀伤。或称饥寒所迫。巧为开释。是皆妇寺之仁。未闻圣贤之义者。夫酗酒之徒。已非良善。况恃酒致伤人命。更属凶残。今不因酗酒而加其罪。反因酗酒而宽其罪。恐奸恶之徒。借麯蘖迷心之名。以肆其□□儿暴杀人之计。流弊固无穷矣。至迫于饥寒之说。在老弱之人。容或有之。然为盗贼者。必系年力强壮之人。耕种佣工。何事不可资生糊口。乃丧心灭理。甘蹈刑戮而不顾乎。盖良善之人。虽遇饥寒。亦断不为盗。□□儿恶之人。不必饥寒而后为盗。其理显而易明。凡为封疆大臣者。岂可不察情理、而姑息以养奸乎。朕代天以出治。督抚受职以理民。□

□儿暴在所当惩。良善在所当恤。所谓天命天讨也。一夫不获其所。实吾君臣之责。傥无辜之民、不能保护而安全之。而使之有转徙流亡者。此必水旱之不时。积贮之未备。地利之未兴。科派苦累之未革。实朕与该督抚经理失宜。而使斯民罹于困厄也。清夜扪心。应如何抱惭负疚。若坐视百千良善之失所、而不生恻隐之心。转于□□儿暴殃民之盗贼、加之怜悯。欲枉法以保全之。岂非赏罚颠倒、重负父母斯民之责耶。朕儆惕之切。无一时稍释于怀。愿天下督抚臣工、咸体斯意　　

○议叙镇海堡截击罗卜藏丹津、并守护城池各员弁功。分别加衔纪录。阵亡兵丁、照例恤赏有差　　

○庚辰。谕内阁。坛庙祭祀。典礼攸关。理宜洁净斋戒。近闻大臣官员、于斋戒处饮酒嬉戏。殊失敬谨之节。著派监察御史二员。各部衙门司官四员。每旗贤能旗员各一员。内府官员二员。三旗侍卫二员。前往坛内。严行稽察。至旗下大臣。俱有管兵责任。祭祀前期一日。著即在各该旗衙门斋戒。至次早、预先前往再天坛内、有放鹰打枪。成群饮酒游戏者。著礼部太常寺出示严禁。仍不时派司官前往稽察。严拏治罪　　

○又谕。向来常有演习拳棒之人。自号教师。召诱徒众。鼓惑愚民。此等多系游手好闲、不务本业之流。而强悍少年、从之学习。废弛营生之道。群居终日。尚气角胜。以致赌博酗酒打降之类。往往由此而起。甚且有以行教为名。勾引劫盗窃贼。扰累地方者。若言民间学习拳棒。可以防身御侮。不知人果谨遵国法。为善良。尚廉耻。则盗贼之风尽息。而斗讼之累自肖。又何须拳棒以防身乎。若使实有膂力、勇健过人。何不学习弓马。或就武科考试。或投营伍食粮。为国家效力、以图荣身上进。岂可私行教习、诱惑小民耶。著各省督抚、转饬地方官。将拳棒一事。严行禁止。如有仍前自号教师。及投师学习者。即行拏究。庶游手浮荡之徒。知所儆惧。好勇斗狠之习。不致渐染。而民俗可归于谨厚矣　　

○户部议覆。川陕总督岳钟琪疏言、川省欺隐田地。请遴选贤能司官、前往查丈。应如所请。于各部司官、并候补候选州县内。拣选引见命往。如有奸民胁众阻挠者。按律治罪。得上□日。此本内但称奸民阻挠公事。按律治罪。而百姓实有冤抑下情。如何准其陈诉之处。未曾议及。著通行晓谕、丈量案内百姓。果有冤抑下情。准其控告。该督抚钦差官员。秉公审理。傥所控虚妄。将本人照诬告者加等律治罪。所请丈量地亩人员。著于小京堂科道内拣选。并令各部堂官、将司官保送。一并带来引见。其带往丈量人员。著于庶吉士、现任主事、内阁中书、中、行、评、博、候补候选人员内。拣选引见　　

○宗人府议奏、顺承郡王锡保、徇庇党羽。并不将延信大不敬之事参奏。又将不能骑马之章京、派拏延信。以致迟误。应将锡保王爵、并管理宗人府事务、一并革退。圈禁家中。得上□日。锡保革去王爵、及圈禁之处。俱从宽免。其特恩赏给之亲王俸禄、护卫官员、俱著撤回。仍罚郡王俸三年　　

○工部议覆。河道总督齐苏勒等遵上□日议奏、江南太仓州七浦闸。现在坚固。仍应存留。其闸内河身淤浅之处。请挑浚深宽。以资畅流。又吴淞天妃二闸、久经冲卸。应各移建上首。相度修筑。应如所请。从之　　

○升福建布政使沈廷正、为贵州巡抚。调署贵州巡抚祖秉圭、为广西巡抚。升长芦盐运使赵国麟、为福建布政使司布政使。广西布政使黄叔琬、缘事降调。升广西按察使郭鉷、为广西布政使司布政使。监察御史张元怀、为广西按察使司按察使。实授赫胜额、为贵州布政使司布政使。张广泗为贵州按察使司按察使　　

○免湖北公安石首二县、荆左荆右二卫、本年分水灾额赋有差　　

○辛巳。以康亲王崇安、为宗人府宗令。调宗令顺承郡王锡保、为左宗正。解右宗正德普任。转左宗正信郡王德昭、为右宗正　　

○升通政使兼太常寺卿孙卓、为礼部右侍郎。擢工部郎中傅德、为太常寺卿　　

○实授莽鹄立、为陕西甘肃巡抚　　

○免浙江安吉仁和等十州县、杭州前右二卫、本年分水灾额赋有差　　

大清世宗敬天昌运建中表正文武英明宽仁信毅大孝至诚宪皇帝实录卷之六十三




大清世宗敬天昌运建中表正文武英明宽仁信毅大孝至诚宪皇帝实录卷之六十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。十二月。壬午朔。谕诸王大臣等。诸王、及旗下大臣、部院大臣、内务府总管等、在乾清门外办事。所有跟随之人、并无限制。以致人数众多。颇觉繁杂。尔等查例议奏。寻议。亲王以下、宗室公以上。如进内禁门。带护卫一员。部院大臣等。带笔帖式一人。旗下大臣等。带印房笔帖式、或领催一人。又乾清门侍卫人等。出入景运门、隆宗门、后右门。俱照例投职名查验。在内行走之王等。亦得在隆宗门出入。其余俱令在后左门出入。从之　　

○命署黑龙江将军公傅尔丹来京。升兵部右侍郎那苏图、为黑龙江将军　　

○以正蓝旗满洲副都统一等公达福、为左翼前锋统领　　

○振武将军宗室公巴赛疏报。鄂尔昆图拉等处。屯田收获青稞、麦、糜、共二千六百五十石有奇。下部知之　　

○癸未。兵部遵上□日议覆、云南威远新平猓贼。聚众劫掠。残害居民。由来已久。该督鄂尔泰、严檄官兵。乘机巢□刀抚。凶贼就擒。地方宁谧。应加二级以奖勋劳。管总兵官事孙弘本、实心效力。应从优议叙。功加二等。从之　　

○赈江南泰兴县、水灾饥民　　

○云南楚姚总兵官南天培以年老乞休。允之。加署都督佥事衔致仕　　

○甲申。遣官祭甘肃河源之神　　

○刊刻孝经、小学、清汉文告成。御制孝经序文曰、孝经者。圣人所以彰明彝训、觉悟生民。溯天地之性。则知人为万物之灵。叙家国之伦。则知孝为百行之始。人能孝于其亲。处称惇实之士。出成忠顺之臣。下以此为立身之要。上以此为立教之原。故谓之至德要道。自昔圣帝哲王、宰世经物。未有不以孝治为先务者也。恭惟圣祖仁皇帝。缵述世祖章皇帝遗绪。诏命儒臣、编辑孝经衍义一百卷。刊行海内。垂示永久。顾以篇帙繁多。虑读者未能周遍。朕乃命专译经文、以便诵习。夫孝经一书。词简义畅。可不烦注解而自明。诚使内外臣庶。父以教其子。师以教其徒。口讽其文。心知其理。身践其事。为士大夫者。能资孝作忠。扬名显亲。为庶人者。能谨身节用。竭力致养。家庭务敦于本行。闾里胥向于淳风。如此、则亲逊成化。和气薰蒸。跻比户可封之俗。是朕之所厚望也夫御制小学序文曰、古者八岁而入小学。教之以洒扫应对进退之节。爱亲敬长之义。俾童而习之、以养其德性。其说散见经传。朱子采集为小学一书。所以示人教学之方。而有以为正心修身之本。其言约。其理该。盖六经四子性理诸书之阶梯也。皇考圣祖仁皇帝。尝特颁谕上□日。令有司兼以命题课士。海内士子、固已咸知诵法矣。又命尚书顾八代一人。繙译清文。日进呈览钦定。三年而后成。嘉惠后学之心、至深且厚。当日未经刊刻颁行。朕敬承皇考遗志。特命校对授梓、以资肄习。读者宜知纲常伦纪之当崇。视听言动之当谨。与夫嘉言懿行之当遵循慕效。修其职、自在家庭日用之常经。而充其量、可以成圣贤忠孝之大节。子弟之习、于是而淳。教化之原、于是而备。诗曰、成人有德。小子有造。朕盖深有望焉　　

