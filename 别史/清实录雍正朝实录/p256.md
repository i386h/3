<!-- { "loadSidebar": true } -->
○戊辰。谕内阁。自古为治之道。在于和衷。孟子曰。天时不如地利。地利不如人和。盖天下之事。未有不和而能有成者。果能和矣。则天地神明、尚觉呼吸可通。而况于人乎。然能和之道。惟在于公。公则必不至于不和。不公则断不能和。此又一定不易之理。朕所日日训诲天下臣民、而望其洗心涤虑、信受奉行、以共享昇平之福也。文武虽属两途。然同在一省一方之中。同办国家之事。则不但有同舟之谊。实如手足臂指之同在一身也。人身一体不适。则百骸皆为之不宁。此亦显而易见者。奈何为私欲蔽锢、而任肢体之互相戕贼、以贻腹心之患乎。数年以来。朕留心体察。内外同事臣工。颇能遵朕谕上□日。勉矢和衷之义。即文武各官。同在一方。而各殚其职。无争竞嫉忌之念者。亦多有之。此皆人心风俗之善。亦该省文武大臣、实心表率化导之功也。惟有广东一省。恶习相沿。颓风难挽。文与武既分为两党。而文与文、武与武、又各分为一党。如杨文乾、石礼哈、常赉、阿克敦、官达之互相排陷。仇怨相寻。则皆方愿瑛一人从中播弄之所致。至于文武彼此告讦之言。不可殚述。文官则言武职诸员、或向知府包揽漏税。或向州县嘱托人情。稍不如意。即出谤言。以勤谨办事者为过于躁急。以不徇私情者为擅作威福。又如兵米一项。地方有司给与本色。而营弁以不能折价为憾。往往蓄怨于心。此文员陈诉之大概也。武官则言文职诸员、贪鄙居心。党援不解。恃有承审之柄。藐视武途。大小有司、夤缘交结。武弁若拂其意。即启衅端。以为报复之计。常有武职查拏违禁之事。如赌博私宰等类。而文员则置若罔闻。或徇情释放。又如矿山聚众至数千人。系府县官员之家人、勾引奸徒开采。希图重利。武弁遣兵驱逐。以致结怨益深。此武弁陈诉之大概也。年来似此等语、达于朕听者。不止数处。亦不止数人。虽出于怨怼之口。不足尽信。然亦未必皆全无影响之谈。尔文武各员、自思之。膺国家简命之荣。受管辖兵民之寄。乃以营私网利之故。相倾相轧。效市井无赖小人之所为。而置人心风俗、官方戎政于不问。尔等不自知愧。朕实为尔等愧之也。况督抚藩臬而有袒护文官之心。则武弁必有被其屈者矣。提督总兵而有袒护武弁之心。则文员必有受其枉者矣。文员而有袒护百姓之心。则必有无辜受累之兵丁矣。武弁而有袒护兵丁之心。则必有无辜受累之百姓矣。不和之故。由于不公。不公之害。至使官弁兵民并受其困。为臣工者。尚可狃于故习而不猛省速改乎。巡抚统率全省文员。提督统率通省武弁。至于总督则兼文武而统辖之者。果能秉公持正。无党无偏。以己身为庶官之坊表。而又时时宣扬朕谕。俾其儆戒提撕。若遇属员有争竞告讦之事。则以理判其曲直。不存文武偏向之见。过小者、切加戒饬。过大者、即入弹章。俾强弱不得相陵。是非无或倒置。如此而属员有不革面革心、向风率教者。无是理也。朕今再颁谕上□日。通行晓谕。著该督抚等遵照刊刻。通省文武大小官弁、各给一道。俾令朝夕观览。改前愆而敦善行。傥再有蹈袭故辙。罔知悛悔者。则是冥顽不灵。自违越于德教之外矣。国法具在。本人自无所逃。而文武大臣、表率无方。训导不力。有忝封疆之任。负朕倚任之恩。亦定行严加处分。不稍宽贷。观风整俗使亦当留心稽察可也　　

○庚午。礼部遵上□日议奏、褒功列爵。古有成规。而肇锡嘉名。尤属旌庸盛典。我朝佐命元勋。承平良弼。锡之公爵。既已分为一二三等。以示宠荣。皇上笃念旧勋。更隆追奖。诚宜考其生平之实迹。加以庸显之令名。谨按佐命之臣。开疆拓土者。宜仿汉之信武、奉义、建策、唐之翼国、开国。宋之福国。元之忠武、寿国。明之雄武、靖宁等名。其宣劳尽力于承平之日者。宜仿汉之冠军、壮武、富民、褒德。唐之安国。宋之崇国、成国。元之宁国、定国。明之崇信、忠勤等名。或就其所树之勋、予以安东征西定朔平南等名。或就其立功之地、予以秦晋齐豫吴越楚蜀粤闽滇黔等名。上加征靖荡平绥定安辑等字。将原封一二三等之号。仍冠美名之上。至宗室等公。则加封奉恩字样。外戚等公。加封承恩字样。庶礼以义起。名与实符。宣之制敕。昭旧烈而弥光。袭之子孙。跂前徽而踵美矣。臣部将一二三等公、并宗室外戚公诰命事实。造具清册。移送内阁。撰拟美名。恭候钦定。从之　　

○辛未。敕封浙江德清县青溪庙神、为保济显佑侯　　

○封故淳亲王允祐子弘暻、为多罗淳郡王　　

○壬申。遣官祭历代帝王　　

○遣官祭城隍之神　　

○理藩院参奏、喀尔喀扎萨克多罗郡王汪扎尔、所办军前应用驼只。误限不到。怠玩军务。有负国恩。应革去王爵。将应袭之人奏请承袭。从之　　

○癸酉。以署正蓝旗满洲副都统阿鲁、为镶红旗蒙古副都统。仍兼理正蓝旗满洲副都统事　　

○丙子。实授黄文炜、为广东按察使司按察使　　

○赈江南建平县、水灾饥民　　

○丁丑。谕大学士等。从前直省应行起运钱粮。该省抚藩、以解部为艰。每至拨饷之时。百计营求。借备公协饷之名。存留本省。而户曹堂司、亦就中渔利。将杂项税课、尽留该省司库。即正项解部者。亦属寥寥。以致外省抚藩得藉存库名色。通同那用。而州县效尤。亦不肯随徵随解。官侵吏蚀。亏空累累。自怡贤亲王总理户部以来。与二三大臣。同心厘整。直省一切正杂钱粮。除实在存留。并各封贮数十万两。以备公用外。其余悉于春秋二季、按数拨解。从此各省不敢有虚收虚报之弊。是以亏项渐清。帑藏充裕。今怡贤亲王薨逝。户部大臣、仍遵守遗规。未尝稍易。但恐不肖司官、及奸猾胥吏、乘间觊觎。希图撞骗。而无知外吏。或冀幸可以复行旧习。稍留掩藏亏空余地。仍令书吏家人到京钻营。亦未可定。傥有此等。或经户部大臣察出参奏。或朕亲有访闻。定将抚藩革职究拟。司官书吏、即行正法。决不姑贷　　

○加河南河北道朱藻、都察院佥都御史衔。协办总河事务　　

○旌表直隶柏乡县烈妇、胡六妻张氏。拒奸不污。投缳殒命。给银建坊、入祠致祭如例　　

○戊寅。移陕西临潼县县丞驻关山镇。从西安巡抚武格请也　　

○己卯。工部议覆。湖广总督迈柱疏言、湖南永顺等处。新设一府四县。原议府治在榔溪地方。今查局势狭隘。未便建设。请将永顺府移驻猛洞。以永顺一协兵弁、随城驻扎。其桑植同知、应改为永顺通判。仍驻桑植司治。永顺同知、移驻旦武营。龙山县、移驻麂皮坝。并移田家峒巡检、驻榔溪。施溶州巡检、驻王村。张家坝巡检、驻里耶。均应如所请。从之　　

○予故陕西西安将军常色礼、祭葬如例　　

○庚辰。移贵州遵义府粮捕通判、驻仁怀县旧城。其仁怀县署、改驻生界地方。拨把总一员。兵五十名驻防。从云贵广西总督鄂尔泰请也　　

○甲申。谕内阁。朕临御万方。宵旰勤求。惟以爱养斯民为念。数年以来。除租减税。叠沛恩膏。不但旱涝歉收之处、蠲赈兼施。即该省年谷顺成、不须宽赋。而朕欲使民力饶裕。每加格外之恩。盖国家经费既敷。则藏富于民。俾各家给而人足。乃朕之至愿也。查各省钱粮。朕特降谕上□日蠲免者巳多。今次第举行。应及于江西湖北湖南三省。著将辛亥年三省额徵钱粮。各蠲免四十万两。又念直隶乃畿辅首善之地。应沛殊恩。山东今岁被水之州县稍多。朕心甚为轸念。除二省涝溢地方。已加意赈恤。并将本年额赋照例蠲免外。著将辛亥年二省钱粮。各蠲免四十万两。以上五省。各该督抚应仰体朕心。严饬有司。敬谨奉行。务令闾阎均沾实惠　　

○乙酉。谕内阁。朕览高其倬等所奏、太平峪吉地事宜。甚属妥协。大凡读书居官之人。通晓堪舆者甚少。即或知之。又往往以此为讳。不肯身任其事。高其倬乃封疆大臣。为国家树绩建勋。为己身扬名垂誉。原不必以此为宣力见长之地。乃其心以为国家之事。莫大于此。以一身协赞怡贤亲王。肩此重仕。筹度万全。无一毫瞻顾推诿之意。此实出于一片忠爱至诚之悃。不仅材识超群已也。高其倬、著赏给一等阿达哈哈番。管志宁、明图、任择善、海望、保德等。地理明通。赞襄勤慎。一并议叙　　

○户部遵上□日覆奏、太平峪所用民地。已经加倍偿给。其旗人地亩。应请行旗查案。得上□日。旗人地亩。若赏给银两。则旗人固得实惠。而佃种之人。未免无地可耕。著再查入官地亩赏给。使原佃之人。仍得耕种　　

○丁亥。谕兵部。周瑛著发往北路大将军傅尔丹军营、效力赎罪　　

○革北路军营直隶正定总兵官魏麟职。以不能约束兵丁故也　　

○己丑。以山东河南河道总督沈廷正、为都察院左副都御史　　

○庚寅。谕内阁。今年八月十九日地动。朕恐惧修省。以凛天戒。并将夏秋以来。朕躬静摄。不能勤敬如前。以致上干天和。引过自责。晓谕天下。今经一月矣。地气尚未全宁。又值两次阴雨。朕轸念露处之民。恫瘝乃身。未尝不愿与之共此苦也。惟是天地之灾祥。皆由于人心之感召。朱子曰。吾之心正。而天地之心亦正。吾之气顺。而万物之气亦顺。然则天地之心、安有不正者。其或有不正。乃从人心之所感。天地岂有降灾于人之理也。尚书曰。作善降之百祥。作不善降之百殃。善恶之报。如影随形。是人人有感格天地、锡福降殃之理。遇灾而惧。上下贵贱、当同此心。乃显而易见之理也。当地动之日。朕偶先登舟。是以并未受惊。即既动之后、城内宫中、及圆明园宫眷子孙长幼内外侍从数百人。悉皆安吉。岂非上天示儆之中。仍赐护佑耶。今者地动之象。久而未定。虽当日曾经皇考训谕曰。大动之后。必有微动。康熙十八年地动。至一月有余。又曾见书籍记载。明成化时地动。至二十三日。是地动经月之久。亦向来之所有者。然虔修人事。以转移天心。必须君臣上下。各殚其诚悃。朕身居帐幕之中。寤寐悚惕。寝食靡宁者。已一月有余矣。愿尔大臣官员士庶兵丁等。人人诚心感激上天示儆之深恩。返衷自问。思过省愆。不但恶事邪念急宜扫除。即怨尤抑郁之心。亦当屏绝。则天高听卑。必垂照察。不但地土宁静、共获安居。且可永免上帝之谴责。断无再罹险厄之虞也。朕非以地动之异。诿过于臣工黎庶也。朕之生平。先责己而后责人。先自勉而后共勉。愿天下臣民共知朕心　　

