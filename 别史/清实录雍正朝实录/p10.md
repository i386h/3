<!-- { "loadSidebar": true } -->
○理藩院奏、来谒梓宫之蒙古王、贝勒、贝子、公、额驸、台吉等、奏称世受国恩。不忍即归。拟住京师。候送梓宫。得旨、候送梓宫、尚须两三月。若去而复来。殊属劳苦。时当春季。马匹必致羸瘦。来而复归。必更艰难。著照王等所请、在京候送梓宫。俟安奉陵寝享殿礼成后、令回本地。至九月内。梓宫安奉地宫。伊等必复来送。正值草盛马肥。可即从伊本处、前诣陵寝　　

○甲午。谕内阁。各省奏销钱粮。除地方正项、及军需外、其余奏锁项内、积弊甚大。若无部费、虽册档分明。亦以本内数字互异。或因银数几两不符。往来驳诘。一有部费、即糜费钱粮百万。亦准奏销。或将无关紧要之处驳回。以存驳诘之名。掩饰耳目。咨覆到日。旋即议准。内外通同欺盗虚冒。此等情弊、尽在皇考睿照之中。圣恩宽大。未行深究。朕今不得不加整理。嗣后一应钱粮奏销事务、无论何部、俱著怡亲王、隆科多、大学士白潢、左都御史朱轼、会同办理或将各部贤能司员。指名保题。或酌量另取官员。令伊等管办之处。著王大臣四人议奏。寻议、钱粮关系甚重。应另立衙门。设满汉郎中、员外郎各二员。主事各三员。笔帖式十员。俱遴选贤能补用。至钱粮除地方正项外。其军需各省动用之项。具题到日。应准应驳。臣等会同该部查核议覆。其设立署名。恭候钦定。得旨、署名著为会考府。余依议　　

○乙未。上诣皇太后宫、问安　　

○谕九卿。朕受皇考付托之重。抚育群黎。夙夜孜孜。惟恐闾阎失所。昨山东巡抚黄炳奏称、东衮二属、上年二麦失收。小民未免困苦。直隶、河南、邻境之民、有携家觅食者。朕即饬谕直隶河南巡抚、加意抚绥。招集复业。但两省巡抚。并未奏闻。朕恐其视为泛常。奉行不力。尔等可会同确议。或特遣大臣。或交与该抚。作何赈济安辑之法。务使穷黎得沾实惠。又前岁河南、黄水溃决。泛溢于直隶地方。比年以来、两省近水居民。耕种无资。衣食匮乏。均应加恩抚恤。尔等一并议奏。寻议、直隶、河南流民。应各派大臣一员。会同该抚。动常平仓谷赈济。其无力耕种者、酌量赏给。不能回籍者、应令直隶、河南、山东巡抚、加意抚辑。从之　　

○谕户部。原任两江总督常鼐、劾奏两淮巡盐御史张应诏、科派加觔银两。经工部尚书李先复等、审明覆奏。尔部驳诘、以为加觔银两、去年众商、既已供为张应诏所派。今常鼐身故。众商遂改前供。所审未为允协。朕闻常鼐居官、本无令名。皇考亦曾向朕言之。其所奏岂可为准。皇考当日、不肯据常鼐所奏定案。故遣大臣前往察审。今既已审明。不必再行驳诘。况张应诏、本无科派之事。众商安得不改易前供乎。至于商人、欲以此项银两充饷。朕岂需此。其已交十三万余两。准其抵算往年商欠。其未完银二十余万两。尽行豁免。我皇考恤商爱民。若办理此事。亦必如此归结也。至于众商、历年所欠正项。关系国帑。著该部悉心确议、定限徵收　　

○丙申。上诣寿皇殿行礼　　

○是日、上以庄亲王博果铎薨。欲亲临祭奠。诸王大臣等、恳请停止。得旨、王大臣等、所奏虽是。但朕之长辈、止有庄亲王一人。宗亲谊笃。朕心必欲亲往。著宗人府、并有执事之王大臣等、随往　　

○谕总理事务王大臣等。八旗满洲人等。除照常考试汉文秀才、举人、进士外。至于繙译技勇。亦属紧要。应将满洲人等、考取繙译秀才、举人、进士。并武秀才、举人、进士。著会同该部。将作何考试、额数多少之处、定议具奏　　

○谕吏部。八旗满洲翰林。向无升转之途。甚为可悯。伊等如何升转之处、著议奏。寻议、嗣后翰林院满洲侍读、侍讲、谕德、洗马、国子监司业、缺出。将各部俸满应升之人、补授一员。将翰林院编修、检讨、补授一员。分缺补用。从之　　

○升内务府郎中李延禧、为内务府总管　　

○命八旗举人、生员内、有在护军、执事人、行走者。俱退回。生员、仍给银二两。举人、仍给银三两。令伊等读书　　

○先是、理藩院奏、泽卜尊丹巴胡土克图、原系法教内之第一人。数世行善。垂九十年。当噶尔丹叛乱时、身率七旗之喀尔喀等、来归。最为有功。伊系喀尔喀汗之子。土谢图汗之弟。遭逢圣朝。叠蒙殊遇。前年圣祖仁皇帝面谕之曰。癸卯年、朕寿七十。尔寿九十。大庆之年。尔必前来。断勿食言。胡土克图、领旨而回。今虽年迈衰病。遵谕来京。谒见梓宫。志愿已遂。泊然示寂。请照达赖喇嘛。班禅额尔得尼之例。给赐名号、印、册。以示优典。得旨俞允。命给与名号、印、册。既而喀尔喀土谢图汗等、以停止往吊胡土克图奏请。上谕曰。胡土克图、极蒙皇考圣祖轸念。礼遇加隆。皇考圣祖升遐、系甲午日。今胡土克国圆寂、亦系甲午日。佛果圣因。证明不昧。胡土克图、非寻常僧人比。朕躬亲往悬帕供茶。以尽朕心。将此旨传与喀尔喀汗、王、额驸、及胡土克图徒属人等、知之。至是、理藩院以移送泽卜尊丹巴胡土克图龛座。请派大臣官员、护送前往。上特命敦郡王允＜礻我＞、世子弘晟、赍赐印册奠仪。又命散秩大臣尚崇廙等、护送胡土克图龛座前行。所过蒙古地方。勿得任意骚扰需索　　

○总事事务王大臣议覆、河南布政使护理巡抚事牟钦元摺奏。豫省开封府以南。各州县岁获丰收。惟河北之卫辉、彰德、怀庆三府。自前岁黄河决口。田被水占。不得耕种。加以堵筑工程。小民输。运物料。自百里以至数百里。供应颇力。而现在涸出之田。苦无籽种。不免乏食之虞。请动藩库银二万两。分行赈给。并将本年分钱粮、及历年旧欠。暂行缓徵。应如所请。从之　　

○戊戌。谕总理事务王大臣等。刑部事繁。阿锡鼐、停其兼理仓场事务、著回部办事。李英贵补授满洲仓场侍郎。陈守创、以府尹带管仓场事务　　

○命总理事务王大臣、裕亲王保泰、世子弘昇、公马尔赛、领侍卫内大臣阿尔松阿、大学士嵩祝、都统阿尔赛、尚书孙柱、会同八旗前锋统领、护军统领、将前锋参领、护军参领、分别三等、带领引见　　

○庚子。上诣寿皇殿行礼　　

○谕吏部。开列各省试官、在部院之举人进士出身者。不比翰林人员。文章或致荒疏。若将此等人差往。不能阅文。殊属无益。伊等如有自称文间未经荒疏者、著开列、朕加考试　　

○调镶红旗蒙古副都统秦布、为本旗满洲副都统。升一等护卫舒米达、为镶红旗蒙古副都统　　

○以镶黄旗满洲副都统宗室汝福、署镶白旗护军统领　　

○理藩院议覆、喀尔喀和硕额驸策零、奏请将原编入察哈尔旗分、一佐领之人、停其给与钱粮。恳恩令带回本处。共为两个佐领。一体承办差徭。应如所请。从之　　

○辛丑。上诣皇太后宫、问安　　

○升湖南巡抚王之枢、为吏部右侍郎。翰林院侍讲学士查嗣庭、为内阁学士兼礼部侍郎　　

○以内阁学士魏廷珍、为湖南巡抚　　

○壬寅。谕总理事务王大臣等。母后诞育朕躬。缵承大统。谨考彝章。请上尊号。母后以皇考梓宫。奉移山陵之事未毕。不忍即受尊称。前据王大臣等、合词虔请。敬上仁寿皇太后尊号。盛德谦光。屡辞不允。诸王大臣援引旧典。恳求再三。始蒙慈允。今恭上册宝典礼。亟应举行。母后圣意。仍欲迟迟。朕复再四陈恳。未蒙许允。见今山陵之期已近。尊崇大典。言□耴吉何时。总理事务王大臣、会同礼部九卿、确议具奏　　

○又谕。前往陵寝之处、著总理事务王大臣、会同裕亲王、履郡王、公马尔赛、大学士嵩祝、详议具奏。寻议、宋明之礼梓宫至山陵。嗣帝皆不亲送。宋时以亲王宰相充之。明时或以皇子亲王主之。祈皇上思宋明定制之深意。念宗庙社稷之重任。以慰臣民之心。得旨、凡事当遵奉祖考巳行典礼、方为尽善。前曾祖母太皇太后发引时、皇考亲自恭送。至祖母皇太后发引时、皇考圣躬违和。兼有足疾。尚且亲送梓宫启行。诸王大臣、岂能劝止乎。亲送皇考梓宫至山陵、朕意已定。大臣等勿再强奏　　

○又谕。提镇副将、俱系圣祖仁皇帝简用之员。故将遗存弓矢櫜鞬等物、各行给赏。伊等应作何敬谨迎接供奉、俾圣祖仁皇帝恩泽、遗及子孙。累世永戴之处。尔等会同兵部议奏。寻议、所赏物件、应令伊等于子弟内、选择谨慎之人。赴部祗领。子孙永远供奉。从之　　

○镶黄旗汉军副都统马天宠、年老休致。以工部左侍郎满丕、为镶黄旗汉军副都统　　

○升内阁学士登德、为工部左侍郎。以原任国子监祭酒尹泰、为内阁学士办理工部侍郎事　　

○降刑部尚书陶赖、四级调用。张廷枢、五级。调用。侍郎王景曾、二级留任。以审拟陈□□□□夕□雷一案。徇纵故也　　

○户部等衙门议覆。仓场总督李英贵等、条奏仓场事宜四款。一、漕兑定例。原带耗米。以备晒扬折耗。不准旗丁批抵。听作仓中折耗。一、旗丁应给照米三升八合。查米既入仓廒。复行照出。恐滋弊端。请将此项米石留仓。量给价值。一、仓差满汉监督各一员。请嗣后于部员内、择家道殷实。操守清勤者题补。再于现行各监督内、择其操守清廉。米好数足者。题留复任二年。再于候补候选人员内、择其年力精壮。才猷敏达者。题请补用。给与本衘食俸、以为养廉之资。其应补应选之缺。咨部仍行补选。一年差满。果操守清廉。米好数足。亦题留复任二年。共三年、准作试俸三年。任满之日、任内米数谨慎收贮。数目充盈。题明交与吏部。以应升之缺即升。若改易操守。偷盗仓粮者。照侵欺钱粮例、尽法治罪。一、仓场衙门、有查仓、查船、及大通桥石土两坝、五闸等处。巡查诸事。旧止设笔帖式四员。请添满汉司官四员。同笔帖式在臣衙门差委稽察。该员果能实力办事。访察利弊。三年后、亦照监督以应升之缺即升。笔帖式俟五年俸满、以应得之缺即用。傥查验不实。徇私隐蔽。及怠惰误事者。严加参处。俱应如所请。从之　　

○癸卯。上诣寿皇殿行礼　　

○谕工部。去年黄河漫溢。冲决秦家厂。一时不能堵塞。朕念数省生民。暨东南漕运攸关。特遣齐苏勒、前往堵修。幸将秦家厂。马营口。俱经堵筑完工。但冬日冰冻。所修工程。或未必坚固。目今冰解流澌之时。水势定行稍长。况三月桃花水降。其堵筑堤岸。不可不加保固。今杨宗义丁忧。布政使牟钦元署理巡抚印务。凡齐苏勒所需河工物料。及所用官员。著牟钦元即行给与。毋得迟误。该部速行文牟钦元知之　　

