<!-- { "loadSidebar": true } -->

○乙丑。山西巡抚伊都立陛辞。上召入。谕曰。地方大吏。一切关系地方事件。务必实力行之。不可视为具文。即如严保甲。查私铸。断烧锅。禁赌博。皆朕令尔等奉行之事。傥接到谕上□日。毫不经意。只发几张告示。行之州县。贴于通衢。即以为我已奉行矣。严禁矣。是将谁欺乎。要必实心遵奉。细访密查。果有违犯。重治其罪。则惩一可以儆百。使法在必行。方为有益。并谕令属官、使皆知奋励。办理一切事件。悉出诚心。即如盗案获贼过半。照案缉拏。虽有成例。然必设法访查。务期全获。抵之于法。则人知畏惧。盗源可清矣。大凡为大吏者。当正已率属。砥砺廉隅。持身孤介。固不可贪婪肆志。亦不可矫饰偏枯。不可一味姑容以贻误。亦不可谬加参劾以塞责。凡事悉准天理。尊君亲上。善则归君。过则归已。人臣之义。当如是也。朕待臣下。开诚布公。尔等有何疑虑。而不坦白乃心、以取信于朕。庆君臣之交泰乎。其竭力经营。殚心筹画。毋负朕简任之意　　

○调镶蓝旗汉军都统伊尔哈岱、为正黄旗蒙古都统。正黄旗汉军都统卢询、为镶蓝旗汉军都统。仍令正红旗满洲副都统觉罗巴延德、署理。升户部右侍郎觉罗塞德、为正黄旗汉军都统。仍兼侍郎行走　　

○丙寅。谕吏部。三年举行大计。所以激浊扬清。整饬吏治。必举劾之间。至公至当。方足以昭劝惩之典。查定例、卓异人员。俱送京引见。而参劾人员。则听候部院议奏。不行引见。此中或有冤抑。及避重就轻等弊。亦未可定。嗣后大计之年。除贪酷之员。既已指明劣迹参奏。无庸再行引见外。其余参劾等官。该部照例处分出缺。其应作何送京引见之处。九卿详议具奏　　

○调陕西延绥总兵官李耀、为四川重庆总兵官。升陕西汉中副将蔡良、为陕西延绥总兵官　　

○西洋意达里亚国教化王伯纳地哆、奏请援释放德里格之例。将广东监禁之毕天祥、计有纲、一体施恩释放。敕谕曰。德里格、于康熙五十九年、因传信不实。又妄行陈奏。我圣祖仁皇帝念系海外之人。从宽禁锢。及朕即位后、颁降恩诏。凡情罪可原者。悉与赦免。开以自新。德里格所犯。与赦款相符。故得省释。彼时广东大吏、未曾以毕天祥计有纲之案。入大赦册内具题上闻。今据王奏请。朕查二人所犯。非在不宥之条。即王不行陈奏。朕亦必察出施恩。今特降上□日与广东大吏。将毕天祥、计有纲释放。以示朕中外一体。宽大矜全之至意　　

○丁卯。解顺天府府尹张令璜任。在吏部侍郎职任行走。以翰林院侍讲学士山西学政刘于义、为顺天府府尹。翰林院编修沈锡辂、提督山西学政　　

○戊辰。湖广永州总兵官陈尚武、缘事革职。调云南曲寻总兵官杨鲲、为直隶正定总兵官。江南狼山总兵官杨国相、为湖广永州总兵官。升浙江湖州副将王绍绪、为江南狼山总兵官　　

○己巳。增定湖南省各学取进文童额数。长沙、善化、湘潭、茶陵、攸县、益阳、衡阳、衡山、耒阳、零陵、祁阳、邵阳、武冈、新化、巴陵、华容、澧州、武陵、桃源、会同、郴州、靖州等二十二州县。向系大学。照府学额、各取进二十名。湘乡、宁乡、常宁、安乡、溆浦、永兴、桂阳等七县。向系中学。升为大学。各取进十五名。辰溪县、向系小学。升为中学。取进十二名　　

○庚午。谕刑部。缉拏赌博。当场所获银钱。不必入官。即赏给拏获之人。以示鼓励。嗣后永为定例　　

○谕总督仓场侍郎旗。丁挽运天储。每岁勤劳。朕屡降谕上□日。加恩优恤。欲其俯仰充足。不至匮乏。近闻粮船抵通。石坝经纪。勒索斛费。每船至三十金。在从前旗丁多带货物。射利营私。所过地方、不无需索烦扰。故抵通之后。有此陋规。今各帮旗丁。遵守法度。押运官弁。约束亦严。所带货物。有一定额数。不敢多携。除所给行月粮外。安有余赀以为斛费。尔仓场总督、可严饬坐粮厅。申饬经纪。嗣后粮船抵通。除应加耗米外。不得借斛费名色。索取银两。亦不得淋尖踢斛。以致正粮亏缺。苦累旗丁。傥有违者。必严加治罪。若该管各官、失于觉察。经朕访闻。亦必从重议处　　

○兵部议覆。奉天将军噶尔弼疏奏、伊父原任长史额尔德黑、曾在军前立功。未经议叙。请停噶尔弼进藏议叙。追赐额尔德黑谥应不准行。得上□日。噶尔弼为伊父额尔德黑请谥。著照所请给与。至额尔德黑从前效力之处。若应行议叙。仍著议叙具奏。嗣后若跟随王等出征护卫人员内。有出众效力者。似亦应行议叙。著定例议奏。寻议、从前随王等出征护卫人员。因功册无名、不录。嗣后应令领兵将军。将功绩据实造册报部。分别等次。照出征官兵议叙。如有遗漏及冒开者。将该将军题参治罪。从之　　

○癸酉。谕江西巡抚裴＜彳率＞度。闻福建今年春夏以来。雨水稍多。天气寒冷。禾苗兴发甚晚。目前米价昂贵。民食颇觉艰难。江西素称产米之乡。况去岁今春。皆获丰收。理宜通融。以济闽省。近闻江西地方官。遏籴不令出境。甚非情理。著将江西存仓之榖。碾米十五万石。动用脚价。遴委能员。即速运至闽省交界地方。先期知会闽省督抚。委员领去。分给各地方。以济民食。毋得迟缓。其动用脚价。作何还项。可与闽抚酌议。动用仓榖。作何还项。可与两江总督酌议具奏　　

○镶红旗汉军都统赖都、缘事革职。以内务府总管查弼纳、署镶红旗汉军都统　　

○甲戌。谕户部。江南泗州、逼近黄河。地势低洼。因去年黄水冲决之岸。尚未合龙。今年四月间、水势漫溢。以致泗州地方、禾麦又被淹损。朕心深为轸念。著布政使石麟、动支库银二万两。亲自前往泗州、确查被灾之民。逐户散给。勿令乡约里长、及胥吏人等、丝毫侵蚀。务使穷民均沾实惠。不至失所　　

○谕八旗都统等。从前八旗护军。俱由京城往畅春园换班行走。朕念其往返之间。稍觉费力。特发帑金数十万两。于圆明园附近。盖造房屋。派护军三千名居住。以供圆明园之差役。既有益于贫乏无房屋之人。而在京之护军、又得免于往来行走之累。又念此三千护军、差役甚多。是以叠沛恩施。恤其劳瘁。乃在京之护军、以不得一体遍沾。致生怨望。而圆明园之护军、又以管束太严。思欲规避。殊负朕爱养兵丁之心。嗣后朕再加察看。若在京护军、仍以朕加恩于圆明园之护军为过厚。朕即俱令回京。照前由京城换班行走。尔等可将此上□日、遍谕护军。俾各晓悟。知朕加恩于圆明园护军之处。并非无故漫加。则彼此欢洽。无有怨言。而朕亦乐于加惠矣　　

○以镶黄旗满洲副都统巴尔呼达、署正蓝旗护军统领　　

○乙亥。吏部题、散秩大臣一等精奇尼哈番觉罗舒鲁故。销去恩诏所得一拖沙喇哈番。余二等精奇尼哈番。以其子伊灵阿承袭。从之　　

○丁丑。谕管理旗务王大臣等。尔等遇会议事件。缄默不言者甚众。转以言者为专擅。似此何以议事。朕因将尔等分别。定为班次。前议大臣一班。后议大臣一班。如会议事件。限以二十日者。前议大臣十日。后议大臣亦十日。前议大臣于限内议定立稿。与后议大臣公同阅看。如所议皆符。即定拟具奏。或有不符。著另议具奏。仍将另议之处。告知前议大臣。有愿另奏者。亦准其另奏。如此、则学习之人。亦得谙练事体矣。将此著为定例　　

○调镶白旗蒙古副都统李淑德、为镶黄旗汉军副都统。镶黄旗汉军副都统梁永禧、为镶白旗蒙古副都统　　

○戊寅。谕议政王大臣等。盛京、船厂、黑龙江三处兵丁。从前有派往阿尔泰军营之缺。皆已挑补。今三处兵丁。业已撤回。于此浮额兵内、暂派五百名。作为额外兵。令前往阿尔泰。照京城例。一体更换。黑龙江副都统乌察拉、著调补船厂副都统。令其率领所派五百兵。往阿尔泰驻劄。船厂副都统委色、著来京。此时仍令署理。四川成都协领博斯果尔、著补授黑龙江副都统　　

○以詹事府詹事陈万策、为浙江乡试正考官。内阁中书周有堂、为副考官。礼部左侍郎查嗣庭、为江西乡试正考官。翰林院编修俞鸿图、为副考官。编修杨超曾、为湖北乡试正考官。内阁中书曹仪、为副考官　　

○庚辰。正黄旗满洲副都统勒什布、缘事革职。调正黄旗汉军副都统宗室鄂齐、为本旗满洲副都统。升正红旗护军参领关保、为正黄旗汉军副都统　　

○镶蓝旗满洲副都统满泰、缘事革职。以原任江南江宁将军董吉那、为镶蓝旗满洲副都统　　

○以镶白旗满洲副都统图纳、佛保、俱协办正白旗满洲都统事务　　

○辛巳。颁给八旗参领关防。凡佐领具报事件。俱令钤盖　　

○壬午。喀尔喀扎萨克和硕亲王达什敦多卜、年老解退。以其长子喇嘛扎卜袭替　　

○癸未。添设顺天府学满洲教授训导各一员　　

○甲申。陕西西安布政使马喀、缘事革职。升直隶按察使张廷栋、为陕西西安布政使司布政使。以詹事府少詹事彭维新、为直隶按察使司按察使　　

○吏部议奏、国子监汉字助教员缺。将举人副榜、按科分每旗咨取十人。并将由举人副榜出身之俸深笔帖式。每旗咨取五人。清文助教员缺。于清文俸深笔帖式内。每旗咨取十人。考取注册。不限旗分。各按名次补用。论俸升转。从之　　

○戊子。盛京考察各部满汉官员。不谨官四员。罢软官二员。年老官一员。有疾官一员。才力不及官二员。分别处分如例　　

○旌表山东沂州烈妇、李文选妻赵氏。拒奸不辱、投水完贞。给银建坊、入祠致祭、如例　　

