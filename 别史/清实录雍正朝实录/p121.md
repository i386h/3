<!-- { "loadSidebar": true } -->
○癸亥。谕直省督抚等。数十年来。各省钱粮。亏空甚多。朕曾降谕上□日、宽限三年。令督抚催追完项。至今未见有奏报料理就绪者。惟原任直隶总督李维钧、曾于去年奏称、各属地丁银两。俱已弥补。惟仓谷尚略有缺欠。冬春之间。即可补足。及去秋畿辅、水涝歉收。须用谷石赈济。而仓谷存者甚少。今夏遣官访查。各属亏欠。一一显露。仓谷如此。则库帑之亏缺可知矣。李维钧之罪。诚无所逃。据此、则他省之钱粮。不能清楚。显然可见。该督抚等、特迟缓不行奏报耳。又如各省亏空。动称无著之项。夫钱粮未经徵收。则欠在民。已经徵收。而有亏空。则欠在官。州县力不能完。则上司有分赔之例。本人虽已病故。而子孙有应追之条。何得藉口无著。以虚国帑。从前弥补亏空。皆指俸工银两。及朕有上□日、不许捐输俸工。则皆称以耗羡抵补。夫耗羡亦出于民。乃不问当日督抚等、所以致此亏空之由。而动称耗羡弥补。以百姓之脂膏。饱有司之溪壑。岂朕悯惜元元之至意乎。今特沛宽恩。凡各省亏空、未经补完者。再限三年。务须一一清楚。如届期再不全完。定将该督抚、从重治罪。如有实在不能依限之处著该督抚奏闻请上□日。又如前年原任浙闽总督满保、曾具摺奏称、梁鼐任内亏空银六万两。系圣祖仁皇帝南巡时所用。臣不便露此事情。彼时朕即批示云、当年皇考南巡。屡降谕上□日。丝毫不取给于地方。凡行在所需。悉由内府预备。食用等物。俱发官价采买。赏赉银两。皆从司库支给。严禁地方有司、不许与扈从人员、交结往来。私相馈送。违者以军法从事。立法甚为严切。即或修理一二处行宫。亦皆本地方情愿豫备。而所费亦属有限。何至亏空多金。历二十年之久。不能清结。我皇考及朕所行之事。无不可告天下臣民。其当年南巡时。如何费用之处。尔可据实直陈。而满保理屈词穷。不能回奏。盖此等银两。皆当日地方官结交匪类。馈送知交。暮夜钻营。恣意花费。及至亏空败露。则动称因南巡时用去。伊等违背皇考圣上□日。擅动公帑、以结私交。目无国法。其罪已不容诛。而又敢藉口南巡。将亏空之故。推卸于君上。以宽己罪。此尚得谓有人心者乎。又如山西河南两省。昔年亏空甚多。俱称应办军需所致。凡军需所用。皆有正项钱粮。何至累及地方有司。此皆平日地方官、不能大法小廉。下吏侵渔。工司需索。以致国帑久亏。反借支应公事之名。以掩其侵盗之实。深可痛恨。嗣后直省督抚等、当祗遵朕训。仰体朕心。共矢公忠。尽除旧习。以副朕委任封疆之重　　

○兵部遵上□日议覆。佐领一官。非散职可比。如兼在散骑郎行走。则佐领事务。必致有误。应将现在佐领之兼散骑郎者。俱撤回。嗣后散骑郎缺出。不准挑取佐领。俱于各属精奇尼哈番以下、拖沙喇哈番以上等官内。拣选引见补授。得上□日。现在王等属下之散骑郎、照常准留。贝勒贝子之散骑郎、俱著退回。嗣后王等如有欲挑欲留者。令其指名具奏　　

○赈湖南临湘等四县、岳州一卫、水灾饥民　　

○移河南磁州都司一员、守备一员、驻彰德府。彰德府千总一员、驻磁州。从河南巡抚田文镜请也　　

○追赠故王府长史额尔德黑、照伊子奉天将军噶尔弼职衔、予祭葬。谥果毅　　

○乙丑。上回宫　　

○以户部尚书蒋廷锡、为顺天乡试正考官。左副都御史刘师恕、为副考官　　

○谕内阁。数年以来。蒋廷锡协同怡亲王办理户部事务。秉公执正。厘剔诸弊。甚属尽心。而胥吏宵小、徇私作弊之人。未必无嫉妒怀怨者。今将廷锡入闱典试。或乘此造作浮言。妄加谤议。亦未可定。科场关系大典。若闱中阅卷。果有不公。许应试举子。赴都察院控告奏闻。若有不轨之徒。假捏污蔑之词。以洩私愤而挠公事。则国法断难宽宥。著步军统领、及顺天府府尹、五城御史、密访严拏参奏。从重治罪　　

○云南巡抚管云贵总督事鄂尔泰摺奏、滇黔大小文武各官。谨实据所知。开注进呈。奉上谕。治天下惟以用人为本。其余皆枝叶事耳。览卿之奏。非大公、不能如是。非注意留神、为国家得人、不能如是。非虚明觉照、不能如是。朕实嘉之。但必明试以功。临事经验。方可信任。即历经几事。亦只可信其已往。犹当留意、观其将来。万不可信其必不改移也。卿等封疆之任。古诸侯也。阖省窥伺。投其所好。往往揜其不善而著其善。粉饰欺隐。何所不至。惟才之一字、不能假借。凡有才具之员。当惜之教之　　

○追封故镇国公准达、为固山贝子。予祭二次。造坟立碑。谥温恪　　

○云南巡抚管云贵总督事鄂尔泰题、云南丽江府土。通判木钟故。请以其子木德承袭。下部知之　　

○丙寅。命各省情实人犯。停止秋决　　

○赈广东南海等五县、水灾饥民　　

○丁卯。祭先师孔子。上亲诣行礼。祭毕。谕礼部侍郎三泰、太常寺卿孙卓曰。仪注内、开献帛进酒。皆不跪。朕今跪献。非误也。若立献于先师之前。朕心有所不安。可记档案。以后照此遵行　　

○戊辰。太宗文皇帝忌辰。遣官祭昭陵　　

○谕内阁。从来直隶江南两省。盗案多于别省。是必有为首积盗、纠合匪类。巧于漏网。各州县被窃之处虽多。而奸猾之盗首。不过数人。窝藏之巢穴。亦不过数处而已。畿辅之地。为四方观瞻。岂可听宵小之潜藏。任有司之疎忽。李绂职司表率。安可漠不关心。可速饬属员。严加缉捕。务令得其根柢。以清盗源。若仍前疎忽。定将李绂治罪。并谕直隶提镇等官。各饬弁员。稽查防汛。以靖地方。毋得疎纵。自干罪戾。在京步军统领衙门。及巡捕营弁。五城御史。司坊官员。各宜尽心缉访。以副诘奸弭盗之职　　

○谕内务府。内府佐领、内管领下人等。过继义子。甚属紊乱。佐领及内管领人颇多。何至宗族姻戚中、悉无可以过继者。而必以陌路之人为义子耶。朕非禁止伊等过继。只因汉人中无赖之徒。混杂其间。冒食钱粮。内府旧人之子孙。转不能得钱粮养赡。朕欲加恩内府人等之故。著勒令此辈悉归民籍。可即晓谕伊等。各将实情自首。宽其治罪。傥此时仍隐讳不首。日后查出。著发边卫充军　　

○己巳。上御经筵。讲毕。赐大学士、九卿、詹事、及讲官等宴　　

○上幸圆明园　　

○吏部议奏、署理大学士事务户部尚书徐元梦、繙译本章错误。应革职。交部治罪。得上□日。徐元梦在内廷行走多年。从宽免其交部。著革职。在内阁学士之列。办理票签本章、一切繙译事务。效力行走　　

○庚午。太祖高皇帝忌辰。遣官祭福陵　　

○辛未。大学士九卿等奏、顺天府府尹刘于义、恭进耤田所产嘉谷。一茎双穗者五本。三穗者四本。四穗者三本。五穗者五本。六穗者三本。七穗者四本。八穗者三本。九穗者三本。又内务府恭进丰泽园皇上亲植稻谷。一茎四穗者二本。三穗者二十本。双穗者二百七十本。臣等蒙恩宣示。捧观之下。不胜欢庆。皇上敦本重农。岁举亲耕之典。宽租减赋。频施益下之仁。和气所钟。嘉禾献瑞。诚简册所希闻。应请宣付史馆。昭垂永久。报闻　　

○河南巡抚田文镜奏报瑞谷。得上□日。据田文镜奏进豫省所产嘉谷。有多至十三穗者。此实罕见之事。大凡为督抚者。果能殚心竭力。为国为民。必能感召天和。化灾祲而成丰稔。前岁畿辅偶旱。李维钧奏称、欲用法术祈祷。比时朕即降上□日止之。盖无实心实政、感格上天。而仗法术以为祈求。焉有感应之理。又如畿辅地方。常有水患。怡亲王亲身相度。悉心筹画。为国为民之念。实为诚切。故今岁六七月间。大雨时行之际。直隶地方、雨泽调匀。凡开浚修筑之处。皆得施工。而禾麦又复丰登。民生乐业。岂非至诚感通之验乎。朕非以地方之事、卸责于督抚。凡属督抚、皆朕简用之人。若督抚尽心于地方。则是朕用得其人。伊之功。即朕之功。若督抚不尽心于地方。则是朕用非其人。伊之过。即朕之过。督抚受朕深恩。委以封疆重寄。乃悠悠忽忽。不加意于吏治民生。而转令朕代为受过。清夜扪心。亦忍为之乎。督抚若有此等。不但伊身难逃国典。即冥冥之中、子孙亦必受谴罚。勉之慎之　　

○赈湖广武昌等四县、武左等三卫、水灾饥民　　

○癸酉。解陕西西安按察使司许容任。升户部郎中塞钦、为陕西西安按察使司按察使。兼管河东巡盐御史事　　

○甲戌。添设内阁汉侍读二员。照满洲蒙古汉军侍读品级。授为正六品　　

○乙亥。吏部议覆。办理理藩院事正白旗满洲都统拉锡、将吴梁海之事。隐匿不奏。请革职。交刑部从重治罪。尚书管侍郎事正红旗蒙古都统特古忒、侍郎本锡、均应革职。得上□日。拉锡、将吴梁海之事、有心隐匿。情殊可恶。但伊办理旗下事务。亦有效力处。著从宽免交刑部治罪。将伊议政大臣、散秩大臣、满洲都统、办理理藩院事务、并赏给伊世袭之职。俱著革退。以一等侍卫、管太仆卿事务。效力行走。特古忒、本锡、趋附拉锡。行止甚卑。俱著革职。从宽留任。署领侍卫内大臣伍格、著补授正白旗满洲都统。信郡王德昭、著学习管理正白旗事务　　

○丙子。正白旗汉军副都统田象坤、缘事革职。以镶黄旗汉军副都统石文焻、署理正白旗汉军副都统。调署正蓝旗汉军都统李淑德、署正白旗汉军都统。以原任巡抚黄国材、署正蓝旗汉军都统　　

○予故福建汀州总兵官陈有功、祭葬如例　　

○戊寅。旌表山东烈妇、文登县王平国妻丛氏。宁海州姜二妻孙氏。俱拒奸不污。自缢完贞。各给银建坊、入祠致祭如例　　

○己卯。大学士等议覆、浙闽总督高其倬、疏请酌定福建积贮之法。前已奉上□日、令江西运米十五万石。往闽济用。今请再将浙江漕粮、截留十万石。易谷二十万石。就近军往。从之　　

○庚辰。授故奉恩将军恩特赫默子色克、为奉恩将军　　

○裁山西朔平府总捕理事同知缺。旗民争讼事务。归并朔平府粮饷同知兼管。从右卫将军宗室申穆德请也　　

○赏恤四川征巢□刀羊峝逆苗、南坪等处、阵亡带伤兵丁如例　　

○四川巡抚法敏题、明正宣慰司桑结、系已故宣慰司蛇蜡喳吧之女。因无嫡派。向以其女护理在案。今桑结已故。其亲子系现任堇卜韩胡宣慰司坚参达结。请令其兼袭明正宣慰司。从之　　

