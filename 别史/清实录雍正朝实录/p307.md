<!-- { "loadSidebar": true } -->
○丁巳。谕吏部。凡官员议处之案。多系本任。乃亦有年久而后发觉。或逾年而后结案者。该员已经升迁。方行议处。如在外州县、升至道府。在内司官、升至堂官。遇原任内有应行议处之案。旧例照原任品级处分。朕思伊等所犯情罪。自有重轻。傥不过寻常诖误。輙照原任品级处分。似于情理未协。况此等人员。久经历任。其材必有可用。如因原任事发悉照原品降调略无差等。殊非爱惜人才之意。著该部悉心详酌。作何分别定议具奏。寻议、内外文武官员。升任之后、遇原任事发。应降调者。除贪赃酷刑、营私作弊等案外。其余寻常诖误事件。情罪尚轻。俱于现任内议以降调。则处分更得其平。从之　　

○礼部议覆。署浙江巡抚王国栋疏言、杭州府新城县、已故宜都知县周甸妻陈氏。于顺治二年。贼寇窃发。氏与姑罗氏。避难山中。猝遇寇至。欲刃其姑。氏以身卫姑。抱姑求释。寇释姑劫氏而行。氏行踰里许。随夺寇刃自刎。时年二十二岁。从前湮没。未获旌表。今奉上□日阐扬孝行节义。理合题请旌典。以励风化。应如所请。照例给银建坊。入祠致祭。从之　　

○己未。升内阁学士署户部侍郎事阿山、为吏部右侍郎　　

○升云南鹤丽总兵官南天祥、为江南提督　　

○癸亥。谕内阁。大学士鄂尔泰、上年来京陛见。朕以云贵广西三省地方紧要。本欲令其回总督之任。今因西北两路军务。尚资协赞经理。其眷属不便久住滇南。著总督高其倬等。将大学士家口、料理进京。其云贵广西地方紧要事宜。有应知会大学士鄂尔泰者。仍行知会。并三省文武官员。应禀报者。照常禀报。将此通行晓谕三省官弁知之　　

○办理军机大臣等奏言、山东、河南两省。应交粟米。除支给京城官兵外。每年俱有余剩。又有历年存仓粟米。现在甚属丰裕。嗣后请令山东、河南两省。于应交粟米内。每省改交豆五万石。运送至仓。分交八旗米局。平价卖与拴马官兵。则八旗应需马豆。永远足用。而民亦乐于改米交豆。殊为两便。至八旗官马。于四月出口时。每马一匹。给空草一束。至八月进口。因已收获。可以牧放。不复给草。查沿边收获甚迟。官马进口时。田禾大半未刈。官马不便牧放。多至疲瘦。嗣后请于官马进口时。照出口例。沿途支给空草。从之　　

○又议覆。领侍卫内大臣拉锡等奏言、查得察哈尔左翼四十六佐领。右翼三十五佐领。共八十一佐领。兵共五千余名。除现在出征、及预备调遣外。八旗止余兵五百名。即看守游牧。亦不敷用。今察哈尔巴尔虎孳生蒙古壮丁、一千四五百名。弓箭可观。人丁壮健。连各处觅食人丁、共二千有余。请将此人丁编设十九佐领。合之旧有八十一佐领。共成一百。左右翼各派五十佐领。共设兵七千。则一应差使。俱得整齐。应如所请。从之　　

○甲子。兵部遵上□日议覆。北路阵亡官员兵丁。应得恤典。除副将军宗室公巴赛、参赞觉罗海兰应移交宗人府详议。喀喇沁、归化城、土默特口外蒙古人等。应交与理藩院详议外。自副将军以下。披甲从役以上。俱请照会典开载之例。各给与应得赐恤银两。其各官如有世职大者。照世职给与。如世职小及无世职者。照本身职衔品级给与。京城八旗大臣官员兵丁从役。令各该旗都统查核。及察哈尔、奉天、宁古塔、黑龙江、右卫、宁夏等处。令该将军查核。将各官有无世职。造册送部。臣部移咨户部。给发赏恤银两。务令官员兵丁从役之父母妻子的属亲领。至副将军以下。骁骑校护军校以上。应加赠荫。移咨吏部定议。应予祭葬。移咨礼。工二部定议。其阵亡之原任副都统阿岱等七员均应照伊原品、赐祭一次。各荫一子入监。从之　　

○予故办理青海噶斯事务正红旗满洲都统德成祭葬。谥勤僖　　

○予故协理西藏事务陕西宁夏总兵官包进忠、祭葬如例　　

○丙寅。升大理寺卿史在甲、为都察院左副都御史　　

○礼部议覆。顺天学政吴应棻疏言、崇圣祠奉上□日追封五世王爵。而新置之牌位。各处舛错未能画一。请照国子监所书字样。通行直省。画一遵奉。查国子监崇圣祠字样。系肇圣王木金父公之位。裕圣王祈父公之位。诒圣王防叔公之位。昌圣王伯夏公之位。启圣王叔梁公之位。应通行直省。遵照成式。改制安奉。从之　　

○丁卯。护宁远大将军岳钟琪奏言、据贼营脱归之鄂尔多斯参领阿玉锡供称、噶尔丹策零、令小策零敦多卜。领兵三万。来犯北路。贼兵队内、有投降准噶尔之公巴济、达锡达尔扎贝子茅海、台吉册凌、协理台吉盆苏克岱青等五人引路。以大队抢掠察罕叟尔附近居住之喀尔喀等。直至克尔伦地方。巴济并献计与噶尔丹策零云。喀尔喀等、俱系懦弱之人。可以肆行抢掠等语。谨据供缮奏。得上□日、巴济等。有负国恩。实当诛戮。伊并不以投顺贼人为耻。反欲取信于贼。妄称喀尔喀懦弱。易于抢掠。殊属可恶。喀尔喀等一闻此语。自必痛心切齿。奋勇争先矣。著行文顺承亲王、晓谕军前喀尔喀等知之　　

○旌表山东曹州烈妇、朱大肖妻崔氏。拒奸不污。投缳殒命。给银建坊。入祠致祭如例　　

○戊辰。谕办理军机大臣等。前派往西北两路出征之满洲蒙古汉军大臣官员等。于起程之时。朕令宽裕给与跟随人数。其家中随甲银米、仍留为该员家口养赡之资。并未令其裁革。顷闻户部于本年三月间行文各处。以各员在外既有随甲。则家中不应重领银米。将各员随甲银米、停其支领。且自雍正七年大兵起程之日为始。凡家中领过银米。于本人应领俸银俸米之内、照数坐扣还项。该部因慎重钱粮之意。并未请上□日。遽尔通行。甚属错谬。殊非朕体恤出征人员之本意。今特颁谕上□日。凡军前之大臣官员等家中已领之随甲银米。不必扣还。其应领之项。照常给与。并将此上□日、通行各处军营知之　　

○己巳。四川总督黄廷桂奏言、建昌镇所辖竹核地方。当凉山之中。为苗疆腹心。其东南一路。有吽姑、及鱼红地方。层峦叠嶂。为诸蛮出入门户。俱请添设游击一员。守备一员。千总二员。把总四员。兵五百名。谷堆地方。为咽喉要道。请添设都司一员。千总一员。把总二员。兵四百名。其东北一路。有格落地方。乃蛮部出没之处。请添设都司一员。千总一员。把总二员。兵四百名。至于大赤口为竹核左翼门户。且有诸彝盘踞。请添设参将一员。守备一员。千总二员。把总四员。兵八百名。其小河坝地方。所在险要。请添设都司一员。千总一员。把总二员。兵四百名。又竹核西距靖远营、一百七十余里。中系诸彝巢穴。请于适中之勒必铁地方。拨靖远营守备一员。把总一员。兵一百五十名驻守。再竹核去新旧营汛甚属辽远。非建昌一镇所能统辖。请将竹核协副将、改设总兵一员。左右二营都司、改设游击二员。再增中营游击守备各一员。千总二员。把总四员。兵三百名。共一千五百名。分为三营。以成体制。其竹核迤南一带。有阿都等处。地方更大。彝蛮愈众。俟设镇安营之后、再行次第料理。得上□日、黄廷桂所奏竹核安兵设镇一事。关系紧要。朕闻川省蛮地、从前虽屡次用兵。然或悬赏诱致。指为投诚。并未加以惩创。又或凶蛮逃避。而附近良懦。转遭抢掳。以致众心不平。前案未结、而衅端复启。又或畏难退蹜。捏报撤师。草率完结。此次竹核安兵设镇、务须筹画周详。布置完密。俾边圉永靖。始为有益。大学士鄂尔泰、熟悉彼地情形。著悉心详议具奏。寻议、川属凉山一带。周围数千里。竹核适当其中。形势宽平。四达蛮境。各种番蛮、皆反覆不常。岳钟琪前议于竹核设副将一协。兵止一千二百名。固属单弱。不足以资控制。今黄廷桂请将竹核改协为镇。并分设各营。所议已属周详。但名为一镇。兵不过一千五百名。且总核兵数、虽有四千名。而零星分布。仍不足壮声势而镇番蛮。据臣愚见、竹核镇营。固须妥算。而阿都等处。应并熟筹。兵力宜合不宜分。蛮巢宜远不宜近。但使我势联络。不必是处设防。臣谨拟于竹核一镇、设兵三千名。内拨兵一千名、分驻吽姑、格落等处。鱼红、大赤口、阿都、沙马普雄地方。各设参将一营。额兵各一千名。互为掎角。则凉山虽阔。蛮种虽繁。而一重镇。五大营。上连建昌。下接昭通。三镇雄峙。旧营环拱。控驭则指臂相牵。擒剿则呼吸立至。如果将弁得人、似可边圉永靖。其作何安设塘汛。可否抽拨弁兵伏祈皇上敕下黄廷桂等、毋专执成议。亦毋以臣言为然。熟商妥酌。请上□日定夺。从之　　

○辛未。谕办理军机大臣等。从前应行发遣黑龙江等处罪犯。曾改发扎克拜达里克等处、令其开垦耕种。后因伊等在彼、甚不得力。是以停其改发。上年贼人窥伺扎克拜达里克。彼时所有罪人、跟随官兵。守护城垣。竭力捍御。甚属可悯。朕已加恩除其罪名。令充绿旗兵丁。入伍效力。续据顺承亲王等奏称、伊等深知感戴朕恩。共思黾勉。可见有罪之人、予以自新之路。仍可望其改恶从善。若发往黑龙江、三姓诸处。不过终身为人奴仆而已。朕意嗣后将应发黑龙江等处人犯。遣往北路军营。附近可耕之地、令其开垦效力。在伊身可以努力自新。而于屯种亦甚有益。其如何遣发安置之处。尔等详议具奏　　

○以提督江南学政詹事府詹事张廷璐、为浙江乡试正考官。刑科掌印给事中王瓒、为副考官。通政使司右参议邵基、为江西乡试正考官。翰林院侍讲喀尔钦、为副考官。编修李锦、为湖北乡试正考官。编修邓启元、为副考官　　

○镶黄旗满洲副都统延福、缘事革职。调镶黄旗蒙古副都统吴礼、为本旗满洲副都统。升王府长史德敏、为镶黄旗蒙古副都统。仍兼长史行走　　

○壬申。署云南贵州广西总督高其倬奏言、云南普洱府属、思茅土把总刀兴国。勾结苦葱蛮悖叛。煽动元江夷人。围攻普洱府城。又通关、大寨犭□罢夷。附和苦葱、过阿墨江。直犯他郎地方。元江营守备马汉勋、率把总康天锡。奋勇杀贼。贼众败退。贼益兵来攻。康天锡深入阵亡。臣即调遣迤东迤西官兵。令临元镇总兵官董芳、总统节制。由元江、景东两路。克期进巢□刀。报闻　　

○癸酉。谕理藩院额驸阿宝、从前曾请驻牧原驻地方著照所请驻牧。伊原有房舍历年已久。著交与地方官修理再赏银二千两。以为安插属下人等之用　　

○甲戌。升左翼前锋统领青保为正蓝旗蒙古都统。仍留西藏。以镶白旗满洲都统莽鹄立兼理正蓝旗蒙古都统事务　　

