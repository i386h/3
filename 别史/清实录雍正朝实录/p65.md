<!-- { "loadSidebar": true } -->
○又议覆、川陕总督年羹尧奏言。甘肃之河西各厅。自古皆为郡县。至明代始改为卫所。今生齿繁庶。不减内地。宜改卫所为州县。请改宁夏卫为宁夏府。其所属左卫、改为宁夏县。右卫改为宁朔县。中卫改为中卫县。平罗所改为平罗县。灵寿所改为灵州。宁夏中路厅。改为宁夏水利同知。西路厅应仍旧驻劄中卫。以资弹压。俱隶宁夏府管辖。西宁厅请改为西宁府。所属西宁卫、改为西宁县。碾伯所改为碾伯县。西宁通判专管盐池。即为西宁盐捕通判。西宁之北川。应设一卫为大通卫。俱隶西宁府管辖。凉州厅请改为凉州府。所属凉州卫、改为武威县。镇番卫改为镇番县。永昌卫改为永昌县。古浪所改为古浪县。庄浪所改为平番县。庄浪同知经理茶务。应仍其旧。俱隶凉州府管辖。甘州厅请改为甘州府。所属左右两卫。改为张掖一县。山丹卫改为山丹县。高台所改为高台县。以肃州之镇彝所并入。俱隶甘州府管辖。其肃州卫事务、即令肃州通判管理。靖远卫事务、改归靖远厅管理。所有卫所之守备、千总。及旧有大使三员。悉行裁去。均应如所请。以上四府。设知府四员。经历四员。知州一员。吏目一员。知县十四员。典史十四员。其大通卫设守备一员。张掖县添设县丞一员。至各处教职。或添设。或改移。应令该督抚确查另议。从之　　

○封厄鲁特多罗郡王和硕额驸阿宝之侄协理台吉功额喇卜坦、为辅国公　　

○戊戌。二等公阿尔松阿、缘罪革退。以其伯音德袭爵　　

○己亥。谕兵部。川陕进藏出口。一应用兵之处。倒毙骑驮马匹。著悉免赔补　　

○广东巡抚年希尧奏报。暹罗国王。入贡稻种果树等物。应令进献。并运米来广货卖。其来船捎目九十六人。本系汉人。今皆求免回籍。并为奏明。得上□日、暹罗国王不惮险远。进献稻种果树等物。最为恭顺。殊属可嘉。应加奖赉。其运来米石。令地方官照粤省见在时价。速行发卖。不许行户任意低昂。如贱买贵卖。甚非朕体恤小国之意。嗣后且令暂停。俟有需米之处。候上□日遵行。其压船随带货物。一概免徵税银。来船捎目徐宽等九十六名。虽系广东、福建、江西等省民人。然住居该国。历经数代。各有亲属。实难勒令迁归。著照所请。免令回籍。仍在该国居住。以示宽大之典　　

○升直隶巡抚李维钧、为直隶总督　　

○庚子。万寿节。停止朝贺筵宴　　

○遣官祭福陵、昭陵、暂安奉殿、孝陵、孝东陵、景陵　　

○遣官祭真武东岳城隍之神　　

○以正蓝旗满洲都统公音德、散秩大臣夸岱、俱为正白旗领侍卫内大臣　　

大清世宗敬天昌运建中表正文武英明宽仁信毅大孝至诚宪皇帝实录卷之二十五



大清世宗敬天昌运建中表正文武英明宽仁信毅大孝至诚宪皇帝实录卷之二十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太

保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。十一月。辛丑朔　　

○壬寅。上谕王贝勒公等。悉有一定品制。国家大典攸关。不可稍有踰越。亦不可过为贬损。各按品制遵行、乃为合理。朕前为贝勒时、并无僭越之处。后为亲王、亦未有意谦抑。惟遵国之制、守已之分而已。近闻廉亲王允禩、过为贬损。凡事俱减于伊为贝勒之时。至将引马悉行撤去。此伊专事诡诈、巧取谦让之名。诳惑愚人、邀其称誉。怀奸败法、心迹昭然。将此晓谕诸王贝勒公等。嗣后再有此等不按定制、过为贬损、以取虚名、紊乱典章者。著宗人府、即行纠参　　

○以和硕额驸舜阿颜、总理三陵事务　　

○调兵部左侍郎伊都立、为刑部左侍郎。以正黄旗蒙古副都统伯钦拜、兼兵部侍郎行走　　

○升内阁学士鄂赖、为理藩院额外侍郎　　

○癸卯。谕礼部。考试繙译举人、不必分作三场、只须一次考试。一日一夜、量其所能。章奏一道、或四书、或五经、酌量出一题。其优劣便已可见。此考试并无汉文、不必派汉大臣。再考试举子、俱系八旗内人。其繙译好者、众所共知。即字迹亦最易识认。伊等试卷应行誊录。著于六部各衙门善书之笔帖式内、酌量足用选取。令其誊写。选中之卷、进呈时、再定额数。仍选备卷呈览。其分校及巡察等员、亦俱照文乡试例派用　　

○命庄亲王允禄、总理宗人府事。信郡王德昭、为左宗正。转左宗正贝勒满都护、为右宗正。右宗正镇国公德普、为左宗人。左宗人辅国公讷图、为右宗人　　

○甲辰。谕各省巡抚等。朕今商贾贸易之人、往来关津、宜加恩恤。故将关差归并巡抚兼管。以巡抚为封疆大吏、必能仰承德意、加惠商旅也。但各关俱有远处口岸、所委看管之家人、贤愚不一、难免额外苛求、及勒取饭钱等弊。稍不如意、则执送有司。有司碍巡抚之面、徇情枉法。则商民无所控诉矣。嗣后。将上税课之货物、遵照则例、逐项开明。刊刷详单、分发各货店、遍行晓示。使众皆知悉。其关前所有刊刻则例之木榜、务令＜监-皿立＞立街市、人人共见。不得藏匿屋内、或用油纸掩盖、以便高下其手、任意苛索。立法如此、自能剔除弊端。但尔等受朕委任之重、尤当仰体朕心。遴选诚实可信之人、以任稽查之责。必期商民有益、方为称职　　

○丙午。冬至。祀天于圜丘。上亲诣行礼　　

○遣官祭永陵、福陵、昭陵、暂安奉殿、孝陵、孝东陵、景陵　　

○停止次日朝贺　　

○以户部尚书徐元梦、为繙译乡试正考官。内阁学士福敏、兵部右侍郎阿克敦、光禄寺少卿杭奕禄、为副考官　　

○升镶黄旗满洲副都统额尔锦、为本旗满洲都统　　

○丁未。以正黄旗蒙古都统署陕西西安将军苏丹、为陕西宁夏将军。其子正黄旗参领苏图、为陕西宁夏左翼副都统。协办将军事务。升山西太原城守尉阿林、为陕西宁夏右翼副都统　　

○宗人府府丞吴梁、以年老乞休。允之　　

○戊申。以正白旗蒙古副都统李柱、署正蓝旗汉军都统　　

○户部等衙门、遵旨议覆、积贮备荒事。将河南巡抚石文焯、山东巡抚陈世倌条奏内、酌议六条。一、民间积贮、莫善于社仓。积贮之法、务须旌劝有方。不得苛派滋扰。其收贮米石、暂于公所寺院收存。俟息米已多、建廒收贮。设簿记明、以便稽考。有捐至三四百石者、请给八品顶带。一、社长有正有副。务择端方立品、家道殷实之人、以司出纳。著有成效、按年给奖。十年无过、亦请给以八品顶带。一、支给后、每石将息二斗。遇小歉之年、减息一半。大歉、全免其息。十年后、息倍于本。祗收加一之息。一、出入斗斛、官颁定式。每年四月上旬、依例给贷。十月下旬收纳。两平交量。不得抑勒。一、收支米石、社长逐日登记簿册、转上本县。县具总数申府。一、凡州县官、止许稽查。不许干预出纳。再、各方风土不同。更当随宜立约、为永远可行之计。应令各督抚于一省之中、先行数州县。俟二三年后、著有成效。然后广行其法。从之　　

○己酉。谕怡亲王允祥、外藩人等来朝、给以食物。及其归国、颁以赏赐。俱有定制。但该管官员、未免忽略。遂使远人不沾实惠。朝鲜国、守职恪顺。百年有余。今琉球来使、亦甚恭谨。伊等归国时、一切应赏之物、择其佳者给与。务使得沾实惠。嗣后除理藩院蒙古宾客外。朝鲜、鄂罗斯、暹罗、安南等国。遣使来朝。所给食物。归时所颁赏赐。尔会同该部办理。或有应行加赏之处、酌量定议奏闻　　

○升大理寺少卿须洲、为宗人府府丞　　

○授一甲进士陈德华、为翰林院修撰。王安国、汪德容、俱为翰林院编修　　

○加直隶总督李维钧、兵部尚书衔。提镇俱听其节制　　

○赐滇省盐井龙神灵源普泽封号。致祭一次　　

○免浙江仁和等十一县、本年分水灾额赋有差　　

○巴尔库尔军前副将军镶红旗蒙古都统阿喇衲丧归。遣官奠茶。并命八旗蒙古大臣出城往迎之　　

○庚戌。谕翰林院。选拔庶常、原以作养人才。今科进士、特加简阅。取汪由敦、羊焕然、赵大鲸、于枋、姚璨、吴应枚、张泰基、程恂、诸锦、蒋振鹭、王峻、潘思榘、金相、吴龙应、陈浩、周长发、陈璟、谢朋庚、王泰甡、周廷燮、开泰、李重华、朱陵、李清植、徐延熙、赵晃、周吉士、程光钜、顾贽、严源焘、杨士鉴、吴兆雯、朱良裘、刘统勋、恒德、王廷琬、徐天麒、舒明、张圣训、熊晖吉等四十员。俱著改为庶吉士。并修撰陈德华、编修王安国、汪德容、分别满汉书教习　　

○以翰林院侍讲学士德新、充日讲起居注官　　

○调镶黄旗汉军副都统巴尔呼达、为镶白旗汉军副都统。升一等侍卫傅鼐、为镶黄旗汉军副都统　　

○宗人府议奏、世子弘晟、屡次获罪、俱蒙恩宥。今又讹诈银两。请革世子为闲散宗室。令伊父和硕诚亲王允祉、严加约束。从之　　

○八旗满洲蒙古都统等、遵旨议奏、宁夏地方辽远。官员兵丁、有遣往之处、照例各给车辆口粮外。其驿站、旧例一百里为一站。今应改八十里为一站。至驻防兵丁、各养官马二疋。两人共养骆驼一只。今既带家眷前往。应添马一匹。共给三匹。到时、仍著餧养二匹。此给与之马匹、照前各折银十三两。以伊等自行置备。由杀虎口、过鄂尔多斯、进横城口前往。再派理藩院章京二员。在鄂尔多斯东西交界处。各驻劄一员。禁止蒙古偷盗。约束兵丁。所用口粮、应用四十日。自京支给二十日。至大同时、再给二十日。马匹各给草束。纛旗著工部支给。炮四十位。著大将军年羹尧办理。于明年四月内、八旗分为八起。两日一起起程。得旨、兵丁往口外行走、收拾帐房锣锅等物、须得费用宽裕。马甲每人著加银三十两。步甲每人著加银十五两赏给　　

○严禁兵民等、出殡时、前列诸戏。及前一日、聚集亲友、设筵演戏　　

○浙闽总督觉罗满保疏报。台湾生番兰郎等四社。输诚纳贡。愿附版籍。下部知之　　

