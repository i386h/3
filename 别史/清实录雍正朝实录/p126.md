<!-- { "loadSidebar": true } -->
○乙卯。谕内阁、九卿、翰詹科道等。查嗣庭向来趋附隆科多。隆科多曾经荐举。朕令在内廷行走。授为内阁学士。后见其语言虚诈。兼有狼顾之相。料其心术不端。从未信任。及礼部侍郎员缺需人。蔡珽又复将伊荐举。今岁各省乡试届期。朕以江西大省。需得大员以典试事。故用伊为正考官。今阅江西试录、所出题目。显露心怀怨望、讥刺时事之意。料其居心浇薄乖张。必有平日纪载。遣人查其寓所、及行李中。则有日记二本。悖乱荒唐、怨诽捏造之语甚多。又于圣祖仁皇帝之用人行政。大肆讪谤。以翰林改授科道为可耻。以裁汰冗员为当厄。以钦赐进士为滥举。以戴名世获罪、为文字之祸。以赵晋正法、为因江南之流传对句所致。以科场作弊之知县方名正法为冤抑。以清书庶常复考汉书为苛刻。以庶常散馆为畏途。以多选庶常为蔓草。为厄运。以殿试不完卷黜革之进士为非罪。热河偶然发水。则书淹死官员八百人。其余不计其数。又书雨中飞蝗蔽天。似此一派荒唐之言。皆未有之事。而伊公然造作书写。至其受人嘱托、代人营求之事。不可枚举。又有科场关节。及科场作弊书信。皆甚属诡秘。今若但就科场题目。加以处分。则天下之人。必有以查嗣庭为出于无心。偶因文字获罪。为伊称屈者。今种种实迹现在。尚有何辞以为之解免乎。尔等汉官读书稽古。历观前代以来。得天下未有如我朝之正者。况世祖圣祖重熙累洽。八十余年。深仁厚泽。沦肌浃髓。天下亿万臣民。无不坐享昇平之福。我皇考加恩臣下。一视同仁。及朕即位以来。推心置腹。满汉从无异视。盖以人之贤否不一。各处皆有善良。各处皆有奸慝。不可以一人而概众人。亦不可以一事而概众事。朕惟以至公至平之心处之。尔等当仰体朕心。各抒诚悃。交相勉励。殚竭公忠。无负平日立身立德之志。或有一二心术不端者。亦宜清夜自省。痛加悛改。朕今日之谕。盖欲正人心。维风俗。使普天率土。永享昇平之福也。尔等承朕训上□日。当晓然明白。勿存疑愧避忌之念。但能恪慎供职。屏去习染之私。朕必知之。朕惟以至诚待臣下。臣下有负朕恩者、往往自行败露。盖普天率土。皆受朝廷恩泽。咸当知君臣之大义。一心感戴。若稍萌异志。即为逆天。逆天之人。岂能逃于诛戮。报应昭彰。纤毫不爽。诸臣勉之戒之。查嗣庭、读书之人。受朕格外擢用之恩。而伊逆天负恩。讥刺咒诅。大干法纪。著将查嗣庭、革职拏问。交三法司严审定拟　　

○丙辰孝慈高皇后忌辰。遣官祭福陵　　

○丁巳。谕内阁。为士者、乃四民之首。一方之望。凡属编氓。皆尊之奉之。以为读圣贤之书。列胶庠之选。其所言所行、俱可以为乡人法则也。故必敦品励学。谨言慎行。不愧端人正士。然后以圣贤诗书之道。开示愚民。则民必听从其言。服习其教。相率而归于谨厚。或小民偶有不善之事。即怀愧耻之心。相戒勿令某人知之。如古人之往事。则民风何患不淳。世道何患不复古耶。朕观今日之士。虽不乏闭户勤修、读书立品之人。而荡检踰闲、不顾名节者。亦复不少。或出入官署。包揽词讼。或武断乡曲。欺压平民。或抗违钱粮。藐视国法。或代民纳课。私润身家。种种卑污下贱之事。难以悉数。彼为民者。见士子诵读圣贤之书。而行止尚且如此。则必薄待读书之人。而并且轻视圣贤之书矣。士习不端。民风何由而正。其间关系、极为重大。朕自即位以来。加恩学校。培养人材。所以教育士子者。无所不至。宜乎天下之士。皆鼓舞奋兴。争自濯磨。尽去其佻达之习矣。而内外诸臣条奏中、胪列诸生之劣迹。请行严惩者甚多。朕思转移化导之法。当先端其本原。教官者、多士之仪刑也。学臣者、教官之表率也。教官多属中材。又或年齿衰迈。贪位窃禄。与士子为朋俦。视考课为故套。而学臣又但以衡文为事。任教官之因循怠惰。苟且塞责。漫不加察。所以倡率之本不立。无怪乎士习之不端。风俗之未淳也。朕孜孜图治。欲四海之大。万民之众。皆向风慕义。革薄从忠。故特简学之臣。慎重教官之职。欲使自上而下。端本澄源。以收实效也。凡为学臣者。务须持正秉公。宣扬风化。于教官之称职者、即加荐拔。溺职者、即行参革。为教官者、训诲士子。悉秉诚心。如父兄之督课子弟。至于分别优劣。必至公至当。不涉偏私。如此各尽其道。则士子人人崇尚品诣。砥砺廉隅。不但自淑其身。而群黎百姓、日闻善言。日观善行。必共生感发之念。风俗之丕变。庶几其可望也　　

○戊午。诸王文武大臣等、合词议奏。阿其那、塞思黑、逆天大罪。应戮尸示众。同党之允禵、允＜礻我＞、并应正法。上召入。谕曰。诸王大臣等所奏。乃执法定罪。至公之论。但阿其那、塞思黑、既伏冥诛。其戮尸之罪、著从宽免。允禵乃狂妄无知之人。为阿其那、塞思黑所愚。入其邪党。听其指挥。尚非首恶。故将伊拘禁于寿皇殿之旁。俟其悛改。当日皇考拘执阿其那之时。允禵与塞思黑、公然挺身保奏。允禵且曾邀约朕躬。伊等又私藏毒药。愿与同死。昨阿其那身故之后。朕遣人询问允禵云、阿其那在皇考之时。尔原欲与之同死。今伊身故。尔若欲往看。若欲同死。悉听尔意。皆时允禵回奏、我向来为阿其那所愚。今伊既伏冥诛。我不愿往看等语。据此、则允禵似有悔心之萌。或伊伪作此语。欲留其身以图将来报复。均未可定。著暂缓其诛。以徐观其后。若竟不悛改。仍蹈罪愆。再行正法。允＜礻我＞痴庸卑鄙。若将伊与阿其那等同列。亦觉不称。今既巳禁锢。亦免其正法　　

○予故浙江提督杨长春祭葬。谥勤恪　　

大清世宗敬天昌运建中表正文武英明宽仁信毅大孝至诚宪皇帝实录卷之四十八




大清世宗敬天昌运建中表正文武英明宽仁信毅大孝至诚宪皇帝实录卷之四十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正四年。丙午。冬十月。己未朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○颁雍正五年时宪历　　

○庚申。谕内阁部院大臣等。朕宵旰勤劳。励精图治。谆谆以正人心、端风俗为首务。而欲人心风俗同归于善。必先去其营求请托之私。而后可以成公平之化。大臣者、群僚之表率也。职官得、士庶之仪型也。大臣不能去营求请托之私。则标准不立。而百僚士庶。相习成风。更无所底止矣。外省督抚藩臬。皆地方大吏。其所办理。皆地方紧要之事。若在京大臣。以私情嘱托。必致进退人材。不得其实。听断狱讼。不得其平。种种倚仗势力。颠倒是非。夤缘奔竞之事。皆由此起。民生何由安。吏治何由肃乎。夫交以道。接以礼。圣人所不废。内外官员、凡有问候书札。及馈遗往来、而无所干渎者。不必拒绝。有关说请托者。宜严行禁止。地方大吏。正当谢绝知交嘱托之私情。以除向来相沿之陋习。在廷诸臣。亦可举国法以谢亲知。秉公去私。共襄移风易俗之化。慎之勉之　　

○诸王文武大臣等、以十月三十日。恭届万寿圣节。合词奏请庆贺。得旨、朕即位以来。事事效法皇考。当日皇考圣诞。未曾每岁行庆贺礼。是以今年朕万寿节。礼部奏请庆贺。朕降旨停止。盖皇考六十年来所行之事。朕力能效法者。无不遵奉施行。其力所不能者。则待朕黾勉于他日。即如皇考慎重武备。每岁巡行边塞。校猎讲武一事。朕年来未一举行。而庸劣无知之官员。及怠惰不堪之兵丁。颇有以朕之不往为是者。此皆愚贱之人。偷安自便。不知大体之论。国家武备。关系紧要。不可一日废弛。朕之不往。乃朕不及皇考之处。朕自知之。盖皇考德盛化神。睿思广运。巡幸所至。日理万几。略无旷缺。与在宫中无异。朕则从朝至夕。殚竭心力。尚恐经理未周。实无暇及于校猎行围之事。此朕不及皇考者也。皇考神武天授。挽强贯札之能。超越千古。众蒙古见之。无不惊服。而朕之技射。不及皇考矣。皇考圣体康强。如天行之常健。春秋已高。犹不减壮盛之时。而朕之精力。又不及皇考矣。是以临边讲武之事。未曾举行。祗于前岁令皇子出口行围。以习训练。而武弁及旗员引见。则皆试以技射而后用之。朕欲俟经理政事。悉皆得宜。即当于农隙之时。躬行狝狩之礼耳。朕事事不及皇考。惟有洞悉下情之处。则朕得之于亲身阅历。朕在藩邸四十余年。凡臣下之结党怀奸。夤缘请托。欺罔蒙蔽。阳奉阴违。假公济私之习。皆深知灼见。可以屈指而数者。是以今日宵旰忧勤。为世道人心长久之计。禁之不得不严。训之不得不切。非好为辨论。自取烦劳也。其他宣猷敷政。实不及皇考之万一。惟有事事黾勉效法而行。如万寿节不行庆贺礼。乃事之易行者。著仍遵前旨　　

○以吏部尚书内务府总管查弼纳、协理兵部尚书事务。署正蓝旗汉军都统黄国材、协理兵部侍郎事务　　

○升左翼前锋参领马尔齐、为归化城左翼副都统　　

○辛酉。陕西兴汉总兵官王之俊、缘事降调。升陕西河州副将刘世明、为陕西兴汉总兵官　　

○户部议覆、左都御史兼理奉天府府尹事尹泰奏言。奉属贮窖谷石。请照民仓存七借三之例。每年出纳稽查完数。以免霉浥。应如所请。从之　　

○科尔沁固伦额驸班第故。遣官致祭　　

○壬戌。以是岁停决。将刑部情实人犯李公等十四人。缓决人犯马振图等二十人。分别遣释　　

○癸亥。调安徽学政国子监祭酒孙嘉淦、提督顺天学政。浙江学政通政使司右参议李凤翥、提督安徽学政。以国子监司业王兰生、提督浙江学政　　

○调浙江布政使佟吉图来京。以原任陕西西安按察使许容、为浙江布政使司布政使　　

