<!-- { "loadSidebar": true } -->
○癸亥。正蓝旗汉军副都统祖鲁奏言、文职旗员内、有才具平庸。难胜部属州县之任者。准以旗缺对品补用。但此等人员。弓马既属生疏。旗务又不谙练。若非指定衘缺补用。恐有任情爱憎、高下其手之弊。请敕下该部。就其品级。拟定衘缺。如科道郎中道府等官。以副参领、公中佐领补用。员外郎同知知州等官。以步军校、副佐领补用。主事通判知县等官。以骁骑校补用。其司府卫之首领、州县之佐贰、以及笔帖式等官。俱以副骁骑校补用。该旗大臣、留心试看。其技艺生疏、行走怠惰者。即行参奏治罪。若果奋志黾勉。著有劳绩。一年之后。遇有应补缺出。据实出具考语。与该旗应升之员。拟定正陪引见。恭候简补。从之　　

○甲子。谕内阁。坛庙乃祭典攸关。俱当洁净严肃。太庙社稷、更宜恭敬。故派太监等、专责以扫除之事。又派旗员轮班看守。若非祭祀之日。一应官员。不许擅入。原系定例。近闻在内住宿之太监等、将伊等亲友。纵令出入行走。看守之旗员。亦将亲友引入廊院乘凉。此皆平日懈弛之所致也。著交礼部太常寺、严查禁止。割草之人。令太常寺酌量选择数名。令其敬谨除治。并交与内务府御史等、不时稽查。如有容留闲散人等混入者。即行指名题参。严加治罪。如仍前懈弛。经朕闻知。定将礼部太常寺堂官、及御史等、一并交部议处　　

○升鸿胪寺卿励宗万、为内阁学士兼礼部侍郎　　

○正蓝旗护军统领苏尔鼐、缘事革退。升正黄旗满洲副都统哲尔金、为正蓝旗护军统领　　

○以湖广彝陵总兵官冶大雄、署山西大同总兵官。升云南永顺副将王进昌、为湖广彝陵总兵官　　

○丙寅。谕内阁。四川夔关税务。向因未定章程。从京师特派官员前往监督。数年以来。章程渐定。不须特遣官员。著照旧例、仍交地方大臣、委员管理　　

○兵部议覆。本部左侍郎杨汝谷条奏、各省题补武职。其中有越衘越缺。及本省籍贯。并停升住俸与例不符之员。请令于题本内声明。俟奉上□日准其送部之日。令该员领咨赴部。至于递行题补各员。并令先将首题之员。送部引见。俟奉上□日准补后。再将接次补缺之员。陆续送部。应如所请。从之　　

○刑科给事中黄祐条奏、请将国朝臣工诗文赋颂、派员遴选。刊布直省。得上□日。著内阁礼部翰林院等衙门议奏。寻议、我国家文运昌隆。超越前代。圣祖仁皇帝御制文集。精微广大。灿若日星。我皇上圣学高深。文明光被。宸章奎藻。炳蔚古今。凡在珥笔诸臣。赓扬盛烈。歌咏昇平。或朝章国典。谱以声诗。或上瑞嘉符。形于雅颂。以及应制纪恩。词林馆课。诚宜搜辑荟萃。刊刻颁行。俾海内士子、有所程式。应如该给事中所奏行。再查康熙四十八年。大学士陈廷敬等、编集皇清文□士示页□一部。业经进呈。因其选择尚未精当。是以未行颁发。今请将原本交出翰林院。派员遴选。谨将圣祖文集选录。冠于卷首。并恳皇上颁发御制诗文。敬谨编入。垂示万世。至诸臣所作。除将文頴所选者。详慎删录外。其嗣后廷臣进呈诗颁等册。一并发出汇选。务取音律和平、词义正大者。陆续编次进呈。俟书成之日。刊刻颁行。从之　　

○戊辰。谕内阁。朕从来不言祥瑞。屡颁谕上□日。晓示天下臣民。是以数年来。凡以嘉祥入告者。朕皆屏拒弗纳。而各省之瑞谷嘉禾诞降者甚多。悉令停其进献。盖欲天下臣民、共敦实行。不尚虚文。以为敬天勤民之本也。今据湖广镇筸总兵官杨凯奏报、镇筸红苗。甫经向化。今年苗民所种之山田水地。黍稷稻梁。盈畴遍野。及至秋成。则皆双穗三穗四五六穗不等。万亩皆然。苗民额手欢呼。以为从来未有之奇瑞等语。又据侍郎蒋泂奏报、高台县属双树墩地方。在镇夷堡口外。自开垦以来。人烟日盛。今岁秋成。粟谷挺秀。有一本之内、枝抽十余穗者。有一穗之上、丛生五六穗者。屯农共庆为奇观。司垦咸称为盛事等语。朕思苗疆播种。乃夷民务本之先资。远徼屯田。关边塞军储之重计。今值经营伊始。欣逢瑞谷呈祥。且地广穗多。超越于见闻纪载之外。仰见天心眷佑。锡福方来。苗民之乐利可期。军旅之糗粮有赖。此非空言祥瑞。而无济于实用者可比。朕心不胜感庆。在廷臣工、莫不有抚绥苗众、筹边足食之同心。闻之定为色喜。是以将杨凯、蒋泂奏摺。及谷本图样。发出共观之　　

○己巳。诸王大臣等奏言、景陵宝城山产瑞芝九本。蒙皇上宣示臣等。端肃敬观。欢忻忭舞。此皆皇上纯孝所感。恭请宣付史馆。昭示中外。以承圣祖贻庥之庆。以彰上天锡福之心。上召入。谕曰。今岁元旦立春。喜遇四寅。仰蒙上天特赐盈尺之瑞雪。朕心感庆。期与臣民共加儆勉。自春及秋。直省地方。雨旸时若。除直隶江南近水数县。河流有涨溢之处。陕西数县。得雨稍迟外。其余则甘霖应候。禾稼丰登。虽不敢遽称大有之年。而各省年谷顺成。大率相类。诚为罕觏。此皆上天圣祖赐佑国家。显然昭著者。今当万宝告成之候。西师报捷之时。欣睹瑞芝九本。产于景陵宝城最近之山上。屈指数年以来。三秀之瑞。已经四见。实乃上天恩赐。以表彰我皇考之圣德神功。欲使中外臣民、咸知乐利养恬。共享昇平之福者。皆我皇考之所留贻。非偶然也。据此则诸王大臣等、奏请宣付史馆。昭示中外。于理应行。至谓朕纯孝所感。朕实愧不克当。并晓谕天下臣民共知之　　

○以正红旗护军统领伊兰泰、仍兼理镶红旗满洲副都统事务　　

○辛未。万寿节。停止朝贺筵宴　　

○上诣恩佑寺行礼　　

○遣官祭福陵、昭陵、昭西陵、孝陵、孝东陵、景陵、孝敬皇后　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十八



大清世宗敬天昌运建中表正文武英明宽仁信毅大孝至诚宪皇帝实录卷之一百四十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。十一月。壬申朔。谕内务府。大阿哥允禔薨逝。著照贝子之例办理　　

○癸酉。谕宗人府。大阿哥允禔之子弘昉、著封为镇国公　　

○谕办理军机大臣等。归化城右翼副都统伊什泰、年迈耳聋。将应办事务。推诿不肯出力。著革退副都统。发往军台效力行走　　

○加原任工部右侍郎年希尧、都察院左都御史衔　　

○广西提督张应宗、患病解任。升广西左江总兵官霍昇、为广西提督。广西梧州副将王无党、为广西左江总兵官。福建汀州总兵官朱杰、年老休致。以原任福建建宁副将王朝璘、为福建汀州总兵官　　

○甲戌。升浙江按察使刘章、为河南布政使司布政使。福建盐驿道杨弘绪、为浙江按察使司按察使　　

○福建金门总兵官吕瑞麟、缘事革职。升广东澄海副将许国腾、为福建金门总兵官　　

○乙亥。上诣恩佑寺行礼毕。回宫　　

○拨给巡捕三营游击守备等官房。从步军统领鄂善请也　　

○丙子。谕内阁。四川布政使刘应鼎、朕原不知其人。因伊在四川建昌道任内。称誉者甚多。是以就近历升至布政使。亦驾轻就熟之意。数年以来。朕观其屡次奏摺。并无实心实政、有裨地方之处。心亦疑之。今据总督黄廷桂参奏。显有贪利营私。种种劣迹。刘应鼎、深负任用。著解任。交与该督审拟。四川布政使员缺、著湖北按察使窦启瑛补授。湖北按察使员缺、著河南管河道白映棠补授　　

○升都察院左副都御史邵基、为吏部右侍郎　　

○喀尔喀车臣汗垂扎卜故。遣官致祭　　

○丁丑。谕办理军机大臣等。驻劄乌尔辉音查汉之管领蒙古兵丁都统巴尔米忒、现在患病。著来京。其员缺、著原任工部尚书海寿前往。与费雅斯哈管理　　

○加浙闽总督郝王麟、兵部尚书衔　　

○升广东广州副将李君贤、为江西南昌总兵官。河南南阳总兵官冉起凤、缘事革职。升直隶督标中军副将薛凤翼、为河南南阳总兵官　　

○戊寅。谕兵部。办理阿尔泰军台事务。祗有总管五十四一人。著总管觉和托、协同办理　　

○礼部议覆。提督四川学政隋人鹏疏言、夔州府原属之达州、既改为直隶州。梁山县、又拨入直隶忠州管辖。请于夔州府学取进童生原额内。酌拨六名。以四名归梁山县。二名归直隶达州。应如所请。从之　　

○己卯。吏部议覆。吏科给事中严瑞龙条奏。六科向无蒙古汉军之缺。请于转科时。将蒙古汉军御史、一例引见补授。应如所请。再查蒙古汉军御史。系部员升补。而六部蒙古汉军人员甚少。是以额设蒙古御史二缺。汉军御史五缺。今若再加科员之缺。则缺多人少。升转太速。请嗣后蒙古御史转科。将遗缺归满洲升补。俟蒙古科员缺出。如系满洲御史转补。将御史之缺。仍归蒙古。汉军御史转科。将遗缺归汉人升补。俟汉军科员缺出。如系汉人御史转补。将御史之缺。仍归汉军。统计蒙古科道二缺。汉军科道五缺。庶人缺均平。选法允协。从之　　

○庚辰。以翰林院侍讲学士杨椿、编修朱良裘、俱署日讲起居注官　　

○工部议覆。江南副总河白钟山疏言、宿迁、桃源、安东三县之夏家马路、陈家楼、王家马头等处。请下埽加镶。以资捍御。其阜宁县之辛家荡、系黄溜顶冲。兼有海潮上涌。请建筑越堤一道。及时保固。均应如所请。从之　　

○增设兵部稽俸厅。酌派本部事简司员、兼办厅务。从兵部尚书涂天相请也　　

○辛巳。镶蓝旗汉军副都统金继祖、缘事革职。以兵部侍郎觉罗柏修、为镶蓝旗汉军副都统。仍兼理工部右侍郎事　　

○壬午。谕内阁。各省将军所属协领内、有堪膺外省副都统之任者。著行文各该将军。出具履历考语。保举送部。如不得其人。亦出具缘由报部。毋得草率徇庇。如所保之人、不能称职。定将原保之将军大臣、一并议处　　

