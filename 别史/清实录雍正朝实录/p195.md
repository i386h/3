<!-- { "loadSidebar": true } -->
○盛京户部侍郎署奉天府府尹王朝恩疏报。复州、长宁等三州县、开垦雍正五年分田地九十六顷有奇。下部知之　　

○甲寅。吏部议覆。山东学政王世琛条奏、学正事宜。一、兖州府鱼台县学。请设训导一员。登州府福山县学。请添设教谕一员。一、济南府之泰安等三州。兖州府之曹州等三州。既改为直隶州。其从前由六州拨入府学之文武生员、请改归该州学肄业。并饬各省直隶州、照例遵行。一、学臣奉差。岁科共有两次考册报部。惟生员缘事欠考等项、止于岁考报册内开载。科考俱不开报。嗣后科考报册。请照岁册例。并行造报。一、鸿胪寺序班。经制六缺。例由直隶、河南、山东、山西、四省生员在京者。具呈考补。但此等生员。皆因规避考试。倩人递呈。并未亲身到京。嗣后生员愿考序班者。请令取具同乡京官印结。选取留寺学习。其迭催不赴考之生。该寺查出除名。仍归学肄业。一、文庙乐舞童。请就近于衍圣公所属户人子弟内挑补。如不足额。仍于曲阜县童生内挑选。一、东省卫籍童生。及衍圣公所属户人子弟。俱散居各州县地方。请令于现在居住之地应试。毋许两地赴考。违者照冒籍例治罪。均应如所请。从之　　

○添设直隶冷口、古北口、喜峰口、独石口、防守尉各一员。千家店防御一员。裁古北口、喜峰口、独石口、防御各二员。从镶白旗汉军都统鄂善请也　　

○以故科尔沁辅国公萨麻迪子拉锡塞旺、袭爵　　

○乙卯。朝鲜国王李昑、遣使奏谢减免贡米恩。宴赉如例　　

○丙辰。谕内务府。咸安宫房屋。现在空闲。著设立官学。将包衣佐领内管领之子弟、并景山官学生内。拣选颖秀者。或五六十名。或一百余名。入学肄业　　

○正黄旗汉军副都统李林森、缘事革职。以三等伯王釴、为正黄旗汉军副都统　　

○刑部议覆。原任江西巡抚布兰泰疏言、信丰县民殷志素家仆殷来福仔、夥同邱文远等。偷窃伊主财物。殷来福仔、应依奴婢盗家长财物、减凡盗一等例。免剌佥流。应如所请。邱文远等、获日另结。得上□日。查律内监守自盗。并赃论罪。是较平常窃盗、拟罪较重。今奴婢盗家长财物。与监守自盗官物者、情罪相等岂盗官物者、应从重。而盗家长财物者、便可从轻乎。况殷来福仔、起意勾引外人。同盗伊主财物。情罪尤属可恶。部议引减等之律定拟。尤属未协。嗣后奴婢盗家长财物应如何定例之处。该部详议具奏。寻议、向例奴婢偷盗家长财物。罪止于流。是以勾引夥同奸奴罔知儆惧。嗣后奴婢自行偷窃家长财物者请照窃盗律。分别赃数定拟。不准减等。仍行剌字、其奴婢起意勾引外人同窃者、照凡窃盗律分别赃数递加一等治罪。赃数满贯。于一百二十两以上者照律拟绞监候三百两以上者。照监守自盗三百两例拟斩。俱不准援赦。其被勾引之外人。仍照窃盗律分别定拟。从之　　

○改陕西阶州小川驿归成县管辖。从川陕总督岳钟琪请也　　

○丁巳。升大理寺少卿何国宗、为内阁学士、兼礼部侍郎　　

○以翰林院侍讲凌如焕、提督湖北学政　　

○戊午。谕内阁。迩年川陕汉土官兵。巢□刀抚番苗。远涉藏地。效力勤劳。朕心深为轸念。著动支库帑银十万两。交与总督岳钟琪、会同四川提督黄廷桂酌量分别等次。通行赏给。以示朕加恩沛泽之至意　　

○升大理寺卿性桂、为都察院左副都御史　　

○安庆巡抚魏廷珍疏报安庆等府开垦本年分田地二千二百一十五顷有奇。下部知之　　

○己未。圣祖仁皇帝忌辰。遣官祭景陵　　

○谕兵部。山东济宁州、有群盗持械。猝至文武齐集公所。致伤官弁一事。朕思武弁尚有营兵跟随。而文官祇有衙役书吏。不足备捍御之用。似应给与防护之人。尔等酌议具奏寻议、各省州县。额设民壮五十名。又有捕役皂快人等。防护未尝无人。因州县官视为具文。不加操练。卒然有事。即畏避潜藏。请令直省督抚严饬各州县于所设壮丁内挑选壮健能军器者二十名。用为长随。以资防护。该省两司官、给与五十名。道府、给与四十名。同知通判、给与二十五名。总于各州县壮丁内拣送。州县佐贰官、亦宜酌量给与。或四名。或六名。即在本州县拣选。至所给每年工食银六两。不得以荒缺扣减。从之　　

○庚申。谕内阁九卿。朝审情实人犯。其中情罪稍轻者。昨已降上□日减等发落。其余应行勾到人犯。今年著停其勾决　　

○户部议覆。广西巡抚金鉷疏言、苗地高椅几马二寨。系黔楚粤三省、极边之地。无所专隶。兹据该苗向化输诚。情愿归隶广西怀远县管辖。但二寨田亩、半系新垦。非膏腴可比。应照怀邑下则起科。其二寨人丁。亦应照康熙五十二年续生人丁、永不加赋之例。免其编徵丁银。均应如所请。从之　　

○镶蓝旗蒙古副都统硕色、以老病乞休。允之　　

○喀尔喀郡王盆素克故。遣官致祭　　

○壬戌。户部议覆。江南巡察御史戴音保条奏。江南盐务六款。一、灶户之私煎宜禁。一、过坝之丛弊宜除。一、屯船之偷卸宜严。一、豪棍之窝顿宜究。一、巡防之要害宜明。一、审理之推求宜实。均应如所请。行文各巡盐御史、及该省督抚遵行。从之　　

○工部等衙门议覆。川陕总督岳钟琪、遵上□日酌议、督理插汉拖辉。工程侍郎通智、单畴书、摺奏事宜。一、插汉拖辉。地方辽阔。开垦田地。可得二万余顷。止设新渠一县。鞭长莫及。请沿贺兰山一带。直抵石嘴子为界。于省嵬营左近。添立一县。设知县典史各一员。钦定县名。铸给印信。一、汉唐二渠。向设水利同知一员。专司其责。今新开六羊渠等处。堤岸甚长。工完之后。皆宜岁修。请添设水利通判一员。专司渠务。一、招徕人民。虽有四千余户。读书士子。尚属有限。请学校教官、暂停设立。一、石嘴子地方。向设营汛防守。今既设两县。宜分移二城。请将守备一员。把总一员。兵一百五十名。移驻添设县治。把总一员。兵一百名。驻于新渠城内。一、鄂尔多斯、向在闇门交易。今既开渠筑堤。招集民人。请将市口移于石嘴子墩台。按期贸易。仍令守备把总稽查弹压。庶不致借端生事。均应如所请。得上□日。建立学校一条。据奏招徕人民。已有四千余户。朕思其中亦多读书之人。若必俟人文蔚起。始行考取。恐远方士子。目前阻其读书上进之阶。应将两县中、现在读书愿就考试者。许其附入邻近州县内考试。酌量加额收录入学。俟两县人文渐盛。建学设官之日。仍行拨入本学。庶为妥协。余依议。寻定新设县名、曰宝丰　　

○予故原任吏部左侍郎加尚书衔致仕李旭升、祭葬如例　　

○癸亥。谕户部。今年江西省。有数县稍歉雨泽。恐明春米价昂贵。著将本年起运漕粮内、截留十万石。存贮本省。以备将来之用　　

○甲子。谕兵部。向来预备军需。如采买骡马、制办物件之类。不肖有司。往往虚耗国帑。派累民闲。种种弊端。朕知之甚悉。已降上□日屡行申饬禁止。而此风尚未全改。朕爱养斯民。不使丝毫扰累。凡军务所需。悉动帑金。照时价购办。又恐承办官员、预留将来核减之地。稍借民力以助公事。特令岳钟琪等、核定折中价值。傥时价可减。即为节省。或定价不敷。据实奏加。此皆体恤官员、抚绥黎庶之至意也。傥嗣后承办各员、再有克扣短发侵蚀等弊。其罪诚不可逭。若参革之后。必俟审拟定案、方行著追。则百姓守候补领之价。必致累月经年而不能得。深可轸念。嗣后一经题参摘印。即照数核明克扣之价。先动军需银两。传集百姓。如数找给。仍将该员于本境枷号勒限追完。如逾限不完。严加治罪。庶贪墨之人、知所儆惧。而军需有益。民无扰累矣　　

○实授拉歆、为正白旗领侍卫内大臣　　

○乙丑。谕内阁。湖南官员养廉。已令该抚将、通省耗羡计算。均匀分给。又该省各府杂税银两项下。有报出赢余银七千二百二十两。著该抚将此项添入。亦可少资各官养廉之用　　

○丁卯。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵　　

○停止次日朝贺　　

○戊辰。谕内阁。江西布政使王承烈、升任来京。奏称布兰泰、在江西巡抚之任。每事过于严刻。朕因著令来京。面加询问。布兰泰、本一微末之人。朕因其居心谨慎。操守尚好。是以历任擢用为湖南巡抚。后见其居官办事。识见褊小。已降上□日调回。授为侍郎。适江西巡抚未得其人。复将伊调抚江西。并谕伊云、江西事务。自迈柱整顿后。汝可遵守。安静办理。乃伊到江西后。复蹈故辙。并无改悔之念。伊两任内所办之事。所奏之摺。朕见其苛刻琐细。不知为政大体。朕随事切加训诲。所以批谕之者。剀切详明。至再至三。现在收贮。俱发与大臣、及王承烈看过。原不待王承烈之陈奏而后知之也。所以将伊调回者。意欲面行询问。并加训谕。尚冀其或能悛改。乃伊奏称臣在江西所办事件。往往从重从严。待皇上敕改。使恩出自上。朕一闻此语。心中为之战栗。不觉汗流浃背。夫办事之道。惟在秉公得理。中正无偏。今有意严刻。先为过甚、以待折中。必朕留心体察。方得更改。而伊又未预先奏明。朕又安从逆料其有心过严、而事事皆为驳正乎。况巡抚所办地方事务。不陈奏于朕前者甚多。安可预存严厉之见乎。布兰泰深负朕恩。溺职已甚。著革职　　

○户部议覆。护理江西巡抚印务。布政使李兰疏言、直省州县各官。到任日期。向来止报吏部。不报户部。是以交盘迟延。户部无从查核。请将到任日期。报明户部。即以到任日为始。定限两月。交盘钱粮。逾限题参。应如所请。得上□日。向来州县交盘钱粮仓谷。俱以两月为限。但额徵数少之地方。自可依限清楚。其额数繁多之处。定限未免太迫。嗣后州县钱粮、交代五万两以上者。令展限一个月。十万两以上者。展限两个月。十五万两以上者。展限三个月。著为定例。通行直省。一体遵行　　

○添设钦天监西洋人监副一员　　

○己巳。调河南按察使纳海来京。调广东按察使公元、为河南按察使司按察使。以广东惠潮道楼俨、署理广东按察使司按察使　　

