<!-- { "loadSidebar": true } -->
○广西巡抚孔毓珣、摺荐梧州府知府张若霈等、升补苍梧道等缺。奉上谕、苍梧道员缺、业已部选殷邦翰。朕闻张若霈、居官声名较优。所以允行。至其余各员、俱照尔所请。尔统率一省。该属员自必有深知灼见处始行奏请。假若日后改易操行。切毋存回获之念。姑息从事。今日因其贤能而保荐。后日因其改易而纠参。正见尔之公正无私。将朕此上□日、转谕伊等。俾各知警惧。时加慎勉。庶不敢恃被荐在前、而稍有放纵也。保荐一事甚难。人或怀炫玉求售之心。掩其不善而著其善。一被愚惑。他日受累不浅。断不可轻忽于一时也。朕将合省百万赤子。付托督抚。似此荐举数人。有何可疑。而不推心信任。其间设有徇情纳贿、假公济私实据。断不轻恕　　

○戊子。谕翰林院。凡部院衙门。俱设司官、专管定稿说堂。笔帖式、专管繙译。厅官、专管收发文书。翰林院衙门。亦有钱粮出入。升迁议叙。并各衙门文移往来。事务烦琐。关系匪轻。乃俱出自笔贴式、典簿厅之手。岂得保无弊端。嗣后于俸浅编修、检讨内、择才守优长者、满汉各二员。充作司官。专主定稿说堂。庶小吏不得作弊。而衙门清肃。所委充司官之编检。果实心任事。办理公敏。掌院学士据实奏闻。加以殊恩　　

○以工部左侍郎内阁学士里行登德、充经筵讲官　　

○调陕西甘肃按察使刘世奇。为四川按察使司按察使。四川按察使彭振翼、为陕西甘肃按察使司按察使　　

○己丑。谕大学士等。此番乡试落卷。著大学士王顼龄、刑部尚书励廷仪、署吏部侍郎内阁学士史贻直、户部侍郎张伯行、李周望、兵部侍郎阿克敦、副都御史李绂、同南书房翰林检阅、如人不足。于翰林院编检内、拣选十员同阅。再此番系雍正元年特恩加科。士子有因回避、不曾应试者。殊属可悯。即令派出大臣、拟题奏请。候朕点出、于内阁考试　　

○谕川陕总督年羹尧。现今驻劄甘州兵丁无多。护军统领吴世拔、尽可管辖。都统楚宗、不必管理。著在甘州效力　　

○九卿等遒上□日议定民公、侯、伯、满汉职官、以及兵民、一应殡葬婚嫁之礼。毋许僭越。请著为令。从之　　

○庚寅。谕大学士等。刑部直省命盗案件。主稿虽在刑部。然必由三法司等衙门、公同确勘画题。方行请上□日。今刑部议覆被盗疎防、及人命失察等案。有该督抚未将所属地方官弁报参者。刑部于具题完结本尾。声明行令查参到日再议。嗣经该督抚、有照例补参者。亦有援例请免者。止用咨覆刑部。既不再题。又不照会都察院、大理寺衙门。是以部中奸猾胥役。得以操纵其事。暗地招摇。有部费者、则为援引轻例。且有竟将咨文沉匿、日久潜消者。如无部费、虽督抚声明、在所可宽。不准邀免。欺隐朦混。事同议异。嗣后凡三法司会议案件。本尾有带及行令补参者。督抚咨覆到部。其或处分、或宽免、作何完结之后。令刑部知会画题衙门、公同刷卷。如此、则胥役不得萌逞故智、上下其手矣　　

○以正蓝旗满洲副都统阿林保、署本旗满洲都统　　

○辛卯。遣官祭关圣帝君　　

○壬辰。上诣皇太后宫、问安　　

○升福建福州副将边士伟、为广西左江总兵官　　

○癸巳。谕大学士等。清文译汉。纶綍攸关。职司宜慎。必须修词典雅。文义贯通。方可宣达谕上□日。嗣后内阁满汉诸臣。于清字上谕、及改签上□日意。俱会同详酌译定、缮写进呈朕览　　

○湖广总督杨宗仁、摺荐广东南海县知县宋玮、升补湖南宝庆府知府。广州守备范宗尧、改补湖北汉阳县知县。奉上谕、各省尽属版图。在在皆需贤员。何地非民。何缺非要。隔省题官、实属越例。假若别省贤员。彼之督抚、不加褒奖。不行荐擢者。备将情节声明密奏、则可。今因初次、朕姑从尔请。特谕　　

○甲午。调云南按察使金启复来京。升云南学政按察使司佥事张谦、为云南按察使司按察使　　

○以原任广东巡抚法海、提督江南学政。右春坊右中允蔡嵩、提督云南学政　　

○户部议覆、御史单畴书条奏、安徽、湖广、承办铜觔、日久未完。恐有借词故延之弊。请敕户工二部、清查历欠铜觔。勒限完解。又从前解官、皆属微员。易于误公。宜遴选府佐、家道殷实者。委令领解。均应如所请。令各该督抚、限四个月、速催完解。逾限不完、照例参处。并选贤能府佐领解。从之　　

○乙未。谕满汉九卿、詹事、科、道等。天时亢旱。朕夙夜焦劳。敬谨斋戒。久未得雨。意者用人行政之间。尚有缺失。不能感召天和。以致甘霖未沛。朕欲在廷诸臣、直言得失。犹恐视为具文。概以謀词颂扬。负朕实心求言之意。今特谕尔等、各具密摺。凡朕所行之事。或有过失。务尽言无隐。即所行无过。或更有应行事宜。亦各据已见陈奏。使朕有则改之。无则加勉。方得古大臣责难于君之义。至用人一途。或有未当。尔等务必据实指陈。勿避嫌怨。即朕亲信重臣、亦不妨指出。上古君臣、都俞吁咈。至今传为盛事。尔等若能披肝露胆。极言直谏。即所奏未尽合宜。朕亦重其人品。傥仍瞻徇依违。浮词塞责。朕亦薄其为人。尔等各宜副朕实心。果有嘉谟嘉猷。俾得见之政事。将召天和而苏民困。胥在于此矣　　

○谕吏部。国家大典、首重抡才。必主司鉴空衡平。内外帘官、协心共事。加意厘剔。放榜后、方得士心悦服。京师首善之地。关系尤重。朕于雍正元年、特行开科并广额数。欲振兴文教。俾单寒绩学之士。人人自奋。今顺天主考朱轼、张廷玉、公慎自矢。细心搜阅。尽拔佳文。内外帘官、亦能各自淬砺。屏除弊端。榜发之日。舆论翕然。朕心甚为嘉悦。其酌加议叙。用示优奖。兼使嗣后考官、咸知激劝。以副朕兴贤育才之意　　

○谕兵部。武职人员、原因骑射而得功名。当以弓马之优劣、为授官之先后。向来部发外省年满千总、挨次补用。不论骑射之优劣。原以杜奔竞而绝营求也。但优劣不分。止按名次伊等以为名次既定。补授有期。不复以弓马为事。何以励人才而收实用。嗣后命往年满千总。应令督抚确加考验。骑射优者、先行题补。劣者、令其学习。不按名次以为先后。庶武弁皆知勉力。骑射不至废弛。尔部确议具奏。寻议、嗣后守备缺出。应归部选者。照例铨选。其应补分发年满千总者。令督抚不论名次。秉公考验。弓马优长。具题补用。技艺生疎。令其学习。从之　　

○丙申。以裕亲王保泰、管理镶黄旗满洲都统　　

○丁酉。命工部尚书徐元梦署理内阁大学士。户部尚书孙渣齐、办理工部事务　　

○以署右翼前锋统领贝勒阿布兰、协办总理事务。镶蓝旗护军统领辅国公普照、署右翼前锋统领　　

○以陕西汉中副将黄喜林、署理陕西西宁总兵官　　

○戊戌。夏至。祭地于方泽。遣裕亲王保泰行礼　　

○上诣皇太后宫、问安　　

○谕大学士等。山西平定州等处。山多田少。粒食恒艰。小民向赖陶冶器具。输运直省易米。以供朝夕。近闻直隶州县、因米贵禁粜。此方百姓、何以仰给。昔春秋时。诸侯各君其国。尚申遏籴之禁。今天下一家。海内之民。皆吾赤子。自宜缓急共济。现今陕西督臣、运米万石、赈救山西。甚惬朕意。岂有坐视邻封乏食、反行遏籴之理。自今凡邻近郡邑、偶遇荒歉。即相拯恤。毋得各分疆界。漠不相关。其所当禁者。富户规利。贩米动盈千万。又沿海数省、运米出洋。玩法网利。该督抚提镇、当严查禁止。至肩负小民、贸易度日。悉从自便可也。著直隶巡抚、晓谕邻近平定州等处州县。不得禁粜。以副朕一视同仁之意。并谕直省各督抚知之　　

○谕户部。山东连年荒旱。百姓艰食。朕夙夜焦劳。已谕巡抚多方赈济。近闻衮州等处、雨未沾足。诚恐小民乏食、无以为生。现今粮艘未入闸河。可乘此时、截留漕米、以备赈恤。尔部酌议截留米石数目、及分贮何府州县、作速具奏。寻议、将江西省漕粮截留二十万石。交与山东巡抚。分贮府州县地方。以备赈济。从之　　

○谕河道总督齐苏勒、漕运总督张大有、山东巡抚黄炳。历年漕船迟滞。皆由运河浅阻。运河之水。全赖山东诸湖蓄水、以资灌注。近岁诸湖渐就淤积。附近居民。或侵占耕种。以致水少。不能引以济运。今宜乘夏秋雨水之时。预为蓄水之计。尔诸臣应各留心相度。凡沿河近地、已经成田者、不必追究。其未经耕种者、当湖水稍落。速宜严禁。不可仍令侵占。至诸湖堤防、务须修筑坚固。引河闸座、务须启闭得宜。则湖水深广。运道流通。将来漕艘、更无阻滞之虞矣　　

○谕河南巡抚石文焯。河南居四方之中。地广民庶。为幅员要区。素封之家。常喜储藏米谷、以收居奇之利。比年连遇荒歉。民食维艰。贫者逃亡颇众。朕夙夜廑怀。思所以安全拯济之道。前特遣官往赈。务令实心奉行。俾穷黎得安衽席。河以南数郡、虽已得雨。河北三府、时逾麦秋。尚未沾足。诚恐小民、势难耕种。该抚即预为筹画。俾富室之粟、皆得流通。出粜于官、以为赈恤之用　　

○升江南徐州副将张耀祖、为广东琼州总兵官　　

○己亥。谕大学士等。孝经一书。与五经并重。盖孝为百行之首。我圣祖行皇帝钦定孝经衍义。以阐发至德要道。诚化民成俗之本也。乡会试二场、向以孝经为论题。后改用太极图说、通书、西铭、正蒙。夫宋儒之书。虽足羽翼经传。岂若圣言之广大悉备。今自雍正元年会试为始、二场论题、宜仍用孝经。庶士子咸知诵习。而民间亦敦本励行。即移孝作忠之道、胥由乎此。又闻各省乡试房考。凡州县官由科甲出身者。止许入闱一次。夫考官以秉公精鉴、识拔人才为主。何论曾否入闱。嗣后凡遇乡科各省督抚、临场调齐科甲出身之员。不论已未分房。监临试以时艺一篇。其文理优长者、为内帘房考。荒疎者、供外场执事。则分校得人。而佳文尽拔矣。朕于雍正元年开科广额。总欲鼓励人才。兴起教化。著该部通行直省督抚。俾副朕崇教育才之意　　

○上因天时少雨。减膳虔祷。甘霖立霈。大学士等、恭请皇上照常进膳。上曰。上天暨皇考在天之灵。慈悯朕躬。即时昭应。朕心焉有不感荷欣庆之理。所奏知道了　　

○镶白旗汉军都统李树德、缘事降调。升兵部左侍郎张圣佐、为镶白旗汉军都统　　

○湖北布政使张圣弼、缘事革职。升河南按察使朱纲、为湖北布政使司布政使。监察御史张保、为河南按察使司按察使　　

○调福建南澳总兵官陈良弼、为广东碣石总兵官　　

