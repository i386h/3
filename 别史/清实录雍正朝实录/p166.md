<!-- { "loadSidebar": true } -->
○军营效力行走原任大同总兵官马觌伯奏言鄂尔昆图拉地方。为极边初垦之地。近产瑞麦。有一茎至十五穗之多。实属希逢之上瑞。罕觏之嘉祥。得上□日。今岁各省俱产嘉禾。顷马觌伯复进瑞麦。朕观自古圣帝贤王。皆务实心实政。不以祥瑞为尚。朕深明此理。摈斥虚文。因今岁为通行耤田典礼之初。即获感召天和。是以特为表著。以明天人感应之理。捷于影响。期中外诸臣、益加诚敬。共相儆勉于将来也。但恐地方有司。未必深悉朕心。或竞尚嘉禾之美名。借端粉餙。致有隐匿旱潦而不以上闻者。亦未可定。著将雍正五年以后、各省田亩所产嘉禾。俱停其进献奏闻　　

○庚子。谕内阁。凤凰城中江税务。向来俱系城守尉等员管理。但此处系外国交易之地。关系紧要。嗣后著盛京五部堂官。于司官内拣选奏闻。派出管理。一年更换　　

○刑部议覆山西太原府理事通判常安条奏。驿站马夫驿夫外。又有馆夫一项。并各衙门额设灯夫。请尽行裁革。以免科派应如所请。从之　　

○辛丑。谕刑部。向来另户之人。犯罪发遣。俱不为奴。但另户亦有不同。其中有卑污下贱。同于奴仆者。亦有原系家下奴仆。开户而为另户者。若发遣远方。不令人管束。又致生事。嗣后除满洲正身之另户外。如有此等犯罪发遣者。著该部酌量、给与披甲之人为奴当差　　

○加湖广总督迈柱兵部尚书衔　　

○以兵部侍郎胡煦、兼理礼部侍郎事务　　

○调正红旗汉军副都统常在、为镶蓝旗满洲副都统　　

○癸卯。谕满汉文武大臣等。凡为国家大臣者。非爵位崇显。体貌魁梧之谓。必其胸襟识量、所见者大。方可谓之大臣。朕观诸臣中、有器量小者。见朕赏赐。则欣喜不胜。现于词色。夫受赏而欣喜若此。则受罚必怨忿于心矣。朕之赏罚悉出大公。总视乎其人之自取。受赏者、当思所以致赏之由。并思所以不愧乎赏之道。则可以常保其恩赏。受罚者、当思所以致罚之由。并思所以免罚之道。则可以不至于再罚矣　　

○谕刑部。向来重犯越狱之事甚多。既有关于国体。而此等凶顽逃出。更有害于良民。经朕严加申饬。将督抚地方官。定以考成。伊等始知儆惕。将各犯缉获。今各处越狱之风未息。与其惩治于事后。何如防范于事先。或因城垣不完。或因囹圄不固。或因巡逻人少。稽查不密。如得乘间潜逃。无所忌惮。著各省督抚按察司、将如何料理、可免重犯疎忽之处。各陈所见。到日。著九卿斟酌定例遵行　　

○敕直隶各镇总兵官。俱受古北口提督杨鲲节制。后不为例　　

○乙巳。谕兵部。明年更换阿尔泰驻防兵丁时。管理蒙古兵之副都统员缺。著派护军统领塔拉图　　

○丁未。添设索伦打虎儿八参领下、满洲副总管四员。索伦打虎儿副总管四员　　

○己酉。谕户部。朕御极以来。爱养黎元。勤求治理。各省钱粮耗羡。原非应有。本欲悉行革除。因广为咨询。留心体察。知州县官员、实有必不得己之用度。若将耗羡尽行禁止。在廉谨之员。实难支持。而贪污不肖之徒。势必藉口无以养廉。恣意苛索。百姓转受其累。是以钱粮之有火耗。由来已久。各处皆有相沿之例。其数亦多寡不同。惟应于火耗过重之员。重治其罪。若有司官酌量收纳。不加重苛取于民。小民亦觉相安。此各省之大势也。查各省之中。赋税最多者。莫如江南之苏松二府。浙江之嘉湖二府。每府多至数十万。地方百姓、未免艰于输将。其赋税加重之由。始于明初洪武时。四府之人。为张士诚固守。故平定之后。籍诸富民之田、以为官田。按私租为税额。夫负固之罪。在士诚一人。而乃归咎于百姓。加其税赋。此洪武之苛政也。有明二百余年。减复不一。我朝定鼎以来。亦照明例徵收。盖因陆续办理军需。经费所在。未便遽行裁减。我皇考圣祖仁皇帝常论及此。雍正三年。朕仰体皇考多年宽赋之圣心。将苏松二府、额徵浮粮豁免。彼时颁发谕上□日甚明。本欲一体加恩于嘉湖二府。因浙江风俗浇漓。正须化导。不便启其望恩幸泽之心。故尔暂止。今见浙俗渐次转移。改而迁善。朕心深慰。用沛恩膏。查嘉兴府额徵银四十七万二千九百余两。湖州府额徵银三十九万九千九百余两。俱著减十分之一。二府共免银八万七千二百两有奇。永著为例。至于浙省地方各官养廉之资。更无别项。而耗羡则每两不过五六分。以通省额徵之数计之。每年耗羡仅十四万两。自督抚将军副都统学政、及藩臬道府同知通判州县等官。共一百二十员。凡用度公费。皆取资于此。似不足支应。除嘉湖二府钱粮、已经减免外。著将杭州宁波、绍兴、台州、金华、衢州、严州、温州、处州等九府、额徵银二百五万两。按十分之一内。存半计算。得银十万两。赏给各官。以为养廉。合之州县耗羡。则有二十四万两。从雍正六年为始。俱著提解司库。令该抚酌量官职之大小。府州县地方之繁简。秉公派定数目奏闻。余银存为本省公事之用。朕轸念浙省官民。施恩格外。百姓赋税之稍重者。则将徵额之数、特赐裁减。官员用度之不足者。则将惟正之供、赏给养廉。朕今施恩于官者。实施恩于民之意。无非欲百姓等、催科不扰。皆乐业于田间。官员等俯仰裕如。咸尽心于官守。傥官员不知副朕爱民之苦心。仍有作奸犯科。隐粮逋赋。及侵渔公帑。剥削民膏者。在天理国法。俱难姑容。加以重惩。更无可贷。思之慎之　　

○以礼部右侍郎莽鹄立、署理陕西甘肃巡抚事务　　

○礼部议覆。奉天府府丞须洲疏言、奉天府学民籍廪生。一年一贡。似觉太速。请二年一贡。满字号廪生。五年一贡。似觉太迟。请三年一贡。再盛京幅＜巾员＞广阔。满汉生员散处千里之内。总属府学教官管辖。耳目难周。请令查明居址。拨归相近州县学督课。俱应如所请。从之　　

○云贵总督鄂尔泰奏。威远新平猓贼。倚恃深山密箐。专以劫杀为活。从前虽屡经用兵。缘凶顽难以遽擒。或反代为容隐。由来已久。比镇沅蠢动。二处猓贼、遂乘机聚众。焚掠乡村。臣随饬征巢□刀镇沅之各路胜兵。一鼓擒巢□刀。现获威远贼首扎铁匠、新平贼首李百叠等。余党就抚。得上□日、猓贼倚恃险阻。肆行不法。为害地方。鄂尔泰檄令各路官兵。乘势巢□刀抚。凶犯成擒。地方从此宁谧。甚为可嘉。著交部议叙。总兵孙弘本、奉该督调度。实心效力。劳绩懋著。著从优议叙。烟瘴地方。又值炎暑。官弁兵丁等、奋勇效力。皆属勤劳。著从优议叙赏赉。其中有染病受伤、以致身故者。俱照阵亡例。一体恩恤　　

○庚戌。授镇国公弘春妹、为县君。壻哈禄、为固山额驸　　

○壬子。万寿节。停止朝贺筵宴　　

○遣官祭福陵、昭陵、昭西陵、孝陵、孝东陵、景陵　　

○遣官祭真武、东岳、城隍之神　　

大清世宗敬天昌运建中表正文武英明宽仁信毅大孝至诚宪皇帝实录卷之六十二



大清世宗敬天昌运建中表正文武英明宽仁信毅大孝至诚宪皇帝实录卷之六十三　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。十一月。癸丑朔。谕议政王大臣等。现今西藏颇罗鼐、带兵报康济鼐之讎。与阿尔布巴战斗相持。应特派大臣领兵料理。曾经缮写谕上□日。颁给达赖喇嘛。其来年大臣前往。应带领兵丁。目今预备。俟青草发萌时前去。此所派兵丁、著议政王大臣等议奏。从前派兵时。除官赏置办预备恩赐银两外。其稍有不足者。多指伊等俸饷支借。今次所派官兵、应停其借给。著从优赏赉。其料理藏内军机事务。著左都御史查郎阿、副都统迈禄前去。选派西安满洲兵四百名随往。四川绿旗兵丁。著散秩大臣品级銮仪使周瑛带领。陕西绿旗兵丁。著西宁总兵官周开捷带领。云南绿旗兵丁。交与鄂尔泰、酌量选派总兵官一员。副将一员。著留一员在乂木多驻劄。一员领兵进藏。周瑛赏银四千两。周开捷并所派云南之总兵。每人各赏银三千两。副将各赏银一千两。参将各赏银五百两。至赏给游击以下等官。尔等酌议具奏。寻议、大臣进藏料理。不可不带兵前往。所带西安满洲兵四百名。应派协领一员。佐领二员。防御二员。骁骑校四员。管辖进藏。再派陕西绿旗兵八千名。四川绿旗兵四千名。云南绿旗兵三千名。每兵丁二千名。派副将一员。一千名。或派参将游击一员管辖。守备千把等官。令该督抚提镇等。配合派出。其银两、各遵上□日从优赏赉。游击四百两。守备三百两。千总二百两。把总一百六十两。马兵二十两。步兵十六两。俱预为备办。俟明年青草发萌时起程。令左都御史查郎阿、于明年正月内、自京由西安西宁、同周开捷出口进藏。应带部院衙门贤能司官四员。笔帖式四员。理藩院领催二名。各赏给俸禄钱粮。置办前往。从之　　

○甲寅。谕内阁。延信已犯重罪。革去贝勒。交与宗人府究审。著行文与富宁安。将伊家产查明看守。其家属人口。著派官兵解送进京　　

○乙卯。谕吏部。定例凡在京各部院官员。因病告假回籍调理者。病痊之日。仍以原衙门补用。至在外各官。一经告病。即令休致。所以防不肖有司之托病规避也。夫外官有地方之责。患病不能办事。自应呈请离任。但病痊之日。格于成例。虽有才具优长之员。不得起用。殊为可惜。从前有府县官员告病者、朕降上□日调来。引见。见其才尚可用。即命医调治痊可。仍行补用。诚以人才难得。虽片长薄技。不忍弃置也。嗣后外官告病者。著督抚查明确实具题。令其回籍调治痊可。有情愿起用者。于本籍起文。赴部引见。仍以原缺补用。如此、是可以杜规避之端。而人才亦不至于沦弃矣　　

○予故领侍卫内大臣三等公音德祭葬。谥悫敬　　

○丁巳。谕议政王大臣等。阿尔泰军营办理粮饷事务巴泰、双喜之缺。著派原任巡抚法敏、原任内阁学士傅德、前往更换。伊等到日。同伊都立三人、管理粮饷种地事务。效力赎罪。明年大兵起程时。随将军前往　　

