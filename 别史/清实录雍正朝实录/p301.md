<!-- { "loadSidebar": true } -->
○大学士等遵上□日议覆。据内务府总管鄂善奏称、臣遵上□日于喜峰口、冷口、古北口、沿边内外、所有打牲壮丁、并村庄园圃等额丁内、拣选情愿充兵、汉仗壮健者。共得一千名。伊等俱系热河附近之人请于热河地方、操演鸟枪弓箭。拣选弁员教习。至所选丁壮、于五十名内、委充领催一名。十名内、补放队长一名。督率操演。再于内务府废员内拣选引见。委充首领二名。副首领四名。令其约束。给与拜唐阿粮饷。所需火药弓箭旗帜等项。于该部支取。再查此项丁壮、俱无地土。应于丈出羡余地亩内。每名拨给九十亩。养赡家口。并将热河现有空房、每三名、共拨房一间居住。每月给饷银二两。米一斛等语。臣等查兵丁一千名、不可无专管大臣。请派汉军副都统一员。令其管理训练。参领二员。令其协同管理。至所选丁壮、三名共给空房一间。甚属窄狭。查伊等有携带妻子者、给与两间。如未曾携带者、给与一间。其京城派往副都统、参领、各给官房一所。首领、教习等、每人各给官房三间。每月行粮。副都统十两。参领八两。首领、副首领、各五两。教习等、各四两。余俱应如鄂善所请。得上□日。此项兵丁、著内务府郎中佛标。加副都统职衔。在热河地方、管理训练。余依议　　

○辛卯。兵部等衙门议覆。升任云贵广西总督鄂尔泰疏言、都江河道开通地方辽阔。宜添设文武官员。分防弹压。上江请置一协。设副将一员。游击二员。守备二员。千总四员。把总八员。兵二千二百名。分为左右营。下江请置一营、设游击一员。守备一员。千总二员。把总四员。兵八百名。九股适中之台拱请置一营、设参将一员。守备二员。千总二员。把总四员。兵一千名。分为左右军。其古州镇、原议驻城兵三千名内、请拨五百名。分布各汛。清江协分防柳罗之兵四百名内、请抽出二百名。以一百名防守大营后山。一百名添驻公鹅城内。至黄施营原设游击一员。千总一员。把总二员。俱应裁汰。兵五百名。拨归台拱营。新设兵丁之内、仍令分驻旧施秉稿贡二处。所余黄施守备一员。千总一员。把总二员。兵二百名。即改为专营。以上各协营、俱归古州镇统辖。再于都匀府、设理苗通判一员。驻劄上江。永从、开泰、天柱等县。添设县丞三员。分驻下江。古州清江等处。又广西庆远府属之荔波县。离府治五百余里。山路险远。请改隶贵州都匀府管辖。均应如所请。得上□日。朕与大学士鄂尔泰面加商酌。新疆辽阔。直通楚粤。兼有内地旧汛。非古州一镇、所能统辖。查都江、清水二江地界形势。两路划然。牵合归一。终难控驭。而古州镇、处都江之适中。清江协、处清水江之适中。遥对雄峙。各踞要区。若于清江协、裁去副将。改设一镇。并于九股、亦裁去参将。改设游击。将新疆之丹江营、台拱营、与内地之铜仁、镇远、黄施、天柱、石阡、平越等协营。俱归管辖。其余都匀协。黎平营。并新设之上江下江诸协营。仍隶古州镇管辖。则弁兵原止如旧。俸饷亦不须增添。于数千里苗疆、可无鞭长不及之虑。更属妥协。著将清江协改镇。以云南永北总兵官赵文英调补。余依议　　

○升湖广宝庆副将周起凤、为陕西西宁总兵官。统领四川兵丁、驻劄西藏。赏银五百两。　　

○壬辰。谕办理军机大臣等。西路兵丁口粮、从前议定每名日支粟米八合三勺。或炒面一斤。驻劄之时、本无不足。惟有事行走、及对敌之际。昼则追奔攻击。夜则防范巡查。非驻劄之时可比。恐旧数稍有不敷。嗣后凡遇此等日期、著每名日支粟米一升。其应支炒面之日。每名日支一斤四两。俾兵丁等口粮宽裕。以昭朕格外加恩之至意。至分派屯种各兵、耕耘播耨。胼胝为劳。其耕种之一月内。所支口粮。亦照行走攻战之兵、米面一体增给。著即传谕大将军岳钟琪等知之　　

○谕兵部。正蓝旗满洲副都统李柱、著前往西藏。更换迈禄回京。赏银一千两。整理行装。约计川兵赴藏换班之期。李柱自京驰驿赴川。与兵丁一同进藏　　

○署山东布政使孙兰芬、缘事革职。调河南布政使徐聚伦、为山东布政使司布政使。升监察御史郑禅宝、为河南布政使司布政使　　

○免直隶赤城县、雍正九年分雹灾额赋有差　　

○湖北巡抚王士俊疏报、襄阳县、开垦雍正八年分田地一百六十顷有奇。下部知之　　

○癸巳。免云南贵州所属、乌蒙清水江、古州丹江等处兵丁、借支银两有差　　

○喀尔喀扎萨克贝子喇布坦故。遣官致祭　　

○丁酉。赐朝鲜国进香使臣李樯等、宴赉如例　　

○调署正蓝旗满洲副都统吴礼、署本旗蒙古副都统。以正蓝旗参领库尔禅、署镶白旗汉军副都统　　

○戊戌。实授蔡永文、为直隶正定总兵官　　

○己亥。谕办理军机大臣等。大兵移驻穆垒。选得六月初四日巳时。从大营启行。尔等可传谕岳钟琪将一应事宜、预先留心备办。但军营切宜慎密、以防漏洩　　

○庚子。礼部议覆。署浙江巡抚王国栋疏言、原任浙江温州磐石营殉难游击加赠副将熊应凤妻陈氏妾缪氏。于顺治十五年、值海贼陷城。随夫殉节。投缳殒命。因伊孙授官远方。久稽旌表。请加恩补给。应如所请。照例给银建坊、入祠致祭。从之　　

○辛丑。工部议覆。升任云贵广西总督鄂尔泰疏言、滇省水利。全在昆明海口。现经修浚。膏腴田地。渐次涸出。至如盘龙江、金棱、银棱、宝象、海源、马料、明通、马溺、白沙等河、俱与海口相近。宜建闸筑坝。令云南府水利同知巡查。并请于昆阳州、添设水利州同一员。驻劄海口。以专责成。再、通省有水利之处。凡同知、通判、州同、州判、经历、吏目、县丞、典史等官。请加水利职衔。以资分办。均应如所请。从之　　

○壬寅。调江西按察使楼俨来京。以降调江西布政使李兰、为江西按察使司按察使　　

○礼部遵上□日议奏、故广州将军蔡良、福建陆路提督张起云、贵州古州总兵官苏大有、云南临安总兵官魏翥国、俱应于各省城贤良祠、设位致祭。从之　　

○癸卯。解福建布政使潘体丰任。升福建按察使刘藩长、为福建布政使司布政使。以原任福建按察使李玉鋐、仍为福建按察使司按察使　　

○予故户部尚书德明祭葬。谥端勤。赠太子少保　　

○甲辰。孝端文皇后忌辰。遣官祭昭陵　　

○乙巳。调刑部尚书海寿、为户部尚书。实授性桂、为刑部尚书　　

○吏部等衙门议奏、宗人府府丞谢王宠自陈有疾。恳赐罢斥。应照例准其休致。从之　　

○兵部遵上□日议覆。大学士鄂尔泰等参奏、宁远大将军岳钟琪、玩忽纵贼。奏报不实。应行议处。查岳钟琪身为大将军。专制边疆。贼夷以五六千人、从无克克岭入我卡伦。侵犯哈密。岳钟琪茫然不知。令贼劫掠牲畜。从塔库纳库、缓骑遁归。岳钟琪智不能料敌于平时。勇不能歼贼于临事。律之军法。百喙难辞。应削去公爵。并革去宫保世职。暨总督职衔。仍令暂护大将军印务、以图后效。得上□日。岳钟琪、著削去公爵。并革去宫保。降为三等侯。仍留总督职衔。护大将军印务。戴罪立功　　

○补行广东省雍正八年分大计。不谨官三员。罢软官六员。年老官十八员。有疾官三员。才力不及官四员。浮躁官一员。分别处分如例　　

○予故原任吏部右侍郎加左都御史衔王沛憻、祭葬如例　　

○丙午。谕办理军机大臣等。阿齐图受朕殊恩。用至大臣。并不感恩报效。輙将交办事件。任意推诿。及至差往之处。又将并未交办之事。矢口言论。私出怨言。沿途复向地方官、勒索馈送。骚扰驿站。卑鄙不堪。阿齐图著革职。前往博第、巴尔米忒操练兵丁之乌尔辉地方。效力赎罪行走　　

○调工部尚书张大有、为礼部尚书。以署镶黄旗汉军都统范时绎、为工部尚书。仍兼管都统事务　　

○移安徽宿州州同、驻徐溪口。从安徽巡抚程元章请也　　

○旌表山东清平县烈女、董九福妹董氏。守正拒奸。投水殒命。给银建坊、入祠致祭如例　　

○丁未。谕内阁。从前四川建昌总兵官赵儒条奏、开采会川宁番等处铅铜各厂。彼时朕即不以为然。详问该抚宪德。据宪德回奏、极言有利无害。是以交部议行。乃两年以来、并无成效徒滋烦扰。著将原请开采人员、交部察议具奏。所开矿厂、著封闭。其开采商民、该地方官妥协办理。令其各回本籍　　

○户部议覆。署云贵广西总督高其倬疏言、云南昭通府。四面环山。兵饷转输不易。本地田亩、颇多旷废。急宜开垦。俾兵食有资。且省转输之费。请委员专办垦务。将昭通所有地亩、定为水旱生熟四项。分给兵民猓户、及土人等垦种。应如所请。从之　　

○议叙平定乌蒙镇雄苗夷功贵州提督哈元生等、加级纪录有差。阵亡及带伤兵丁等、分别赏恤如例　　

○予故福建金门总兵官署福建陆路提督张起云祭葬。谥恪毅　　

○戊申。办理军机大臣等遵上□日议覆。黑龙江将军卓尔海等奏称、据达巴哈、博尔本察等、相视呼伦贝尔附近之济拉嘛泰河口处。地方辽阔。水草甚佳。树木茂盛。可以种地、筑城。请拣选索伦、打虎儿、巴尔虎、鄂伦春之兵三千名。迁移其地。将伊等编为八旗。左翼、自修城处至鄂罗斯交界处游牧右翼、在喀尔喀河游牧。共编为五十佐领。各添佐领一员。骁骑校一员。每旗、各添副总管一员。并铸给总管关防。设笔帖式二员。请将达巴哈管理左翼。博尔本察管理右翼。凡驻防官兵等、各给马匹牛羊。以立产业。官员、每年给与半俸。兵丁、每月给银一两。其军器旗帜等项。该部制造赏给。再、济拉嘛泰河口处至齐齐哈尔。共六百八十里请设立卡伦十处。护送往来行人。均应如所请。得上□日依议。总管关防、著博尔本察掌管　　

○己酉。谕理藩院。额驸查穆苏著加恩赐祭一等台吉。既有赐祭之典嗣后额驸等身故。俱著一体加恩赐祭　　

