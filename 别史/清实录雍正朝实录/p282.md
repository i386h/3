<!-- { "loadSidebar": true } -->
○吏部议覆。山西巡抚觉罗石麟疏奏、增汰佐杂等官事宜。一、大同府属之大同县、系冲繁疲难要缺。县令而外。止有典史一员。不敷委办。请添设县丞一员。一、宁武府所属四县。向系卫所。今改并为县。其仓粮业归各县经管。所有旧设之神池、利民仓大使二缺。万亿、广盈、永宁、宁化仓副使四缺。俱请裁汰。查宁化仓、距县百里。所有仓粮。请即委宁化堡原设之巡检收放。一、永宁州所辖之方山堡。离州窎远。请添设巡检一员。驻劄旧城。一代州既改为直隶州。管辖三县请裁原设边储仓大使缺。改设粮捕州判一员。代州所属繁峙县之平刑关。最属险要请裁原设仓大使缺。改设巡检一员。一、直隶平定州。原设州判一员。奉裁未久。请照旧复设。直隶解绛二州。均属繁难要缺。请各添设粮捕州判一员。均应如所请。从之　　

○辛丑。太祖高皇帝忌辰。遣官祭福陵　　

○谕大学士等。此次派往军前之汉军兵四千。分作四队前往。第一队著都统李杕统领。二队著副都统佟世茂统领。三队著副都统刘汝霖统领。四队著都统祖秉衡统领。汉军人等不善牧养马匹。贝子僧滚扎布、公罗卜臧策布登、带领前往之喀喇沁一千兵。亦著分作四队。派入汉军兵内。凡汉军牧养马匹、与行军事宜。令其指示。著参赞侯马兰泰、管理火器营兵部侍郎诺尔浑、沿途照看。在推河地方过冬。俟明年草生时。著大将军马尔赛、另备马驼。接迎汉军兵丁。将伊等原乘马匹、交与喀喇沁兵、暂行牧养。此喀喇沁兵、著僧滚扎布等统领。在推河驻劄。俟大将军到时。调遣而行　　

○署陕西总督查郎阿奏言、陕甘二省。正值军兴之际。一应领兵差委。需用将备甚多。仰恳敕部拣发游击十二员。守备十二员。命往陕西、以便酌量委署。得上

□日、凡在京引见之武弁。稍有可用者。朕即分发各省、以备题补委署之用。安得尚有余剩人员、数十名之多。朕思上年冬月、陕西固原提督樊廷、率领弁兵、击败贼众。懋著劳绩。朕已谕令各回内地营汛休息。以示恩恤。凡此有功之人。自有材技优长、可膺超擢者。著查郎阿问明樊廷等、秉公拣选。若果奋力行间。人材可用。即以微弁兵丁、题补委署游守等缺亦可。不必以越等为嫌。务期举用公当。以副朕奖劳赏功之至意　　

○封喀喇沁固山贝子僧滚扎布、为多罗贝勒　　

○壬寅。实授刘师恕、为内阁学士兼礼部侍郎。仍留福建观风整俗使任　　

○以詹事府少詹事吴应棻、提督顺天学政　　

○癸卯。谕内阁。今年五月间。直隶山东河南三省、雨泽愆期。大有亢旱之象。朕心忧惧。寝食靡宁。特命大学士九卿等、预筹赈恤备用之策。务使三省苍黎、无一夫之失所。随经廷臣定议。截留漕粮、以备三省赈济。专遣大臣经理其事。再令翰林科道等官。分往各州县。亲身查勘。助理散赈。朕俱降上□日允行。嗣于六月二十八九等日。京师地方。天赐甘霖。四野沾足随据署直隶总督唐。执玉、山东巡抚岳浚、署河南巡抚张元怀、陆续奏报各该省沾被雨泽。及秋禾秀实情形。兹据巡察御史窦启瑛奏称、顺天永平宣化三府。收成六七分八九分者居多。此皆上帝垂慈。矜悯下民、而锡以再造之福也。朕思截留漕粮。原以备地方缓急之需。应仍照前上□日。交与差往之大臣办理外。至于分派大臣官员等、前往各省查勘散赈者。因恐被灾甚重、而地方又复繁多。难以全委之于该省有司也。今则地方官可以料理。若添设钦差。转致有司之推诿。所有差往河东二省之员。即著回京。直隶巡察御史等、亦不必兼管查赈之事。该大臣等于办理截漕事竣后。亦著回京。其三省得雨稍迟之州县。即交与该督抚、督率地方官。秉公查勘。有应行散赈之处。悉心办理。务令穷民、咸登衽席。傥怠忽从事。奉行不力。责有攸归　　

○靖边大将军傅尔丹摺奏、臣世受国恩。蒙皇上矜全抚恤。实同高厚。复恩施望外。授以大将军重任。耳提面命。训谕周详。臣不能遵奉圣训。妄动轻举。捐折国家历年生聚教养之将士。上劳圣虑。辜恩负罪。不惟法不可容。即臣心愧赧。亦难以偷生于人世。今皇上不即加诛。降上□日慰谕。复加赏赐。实从古未有之隆恩。但臣此次进讨。大臣数人、悉已身故。臣若不勉励将士。收军而回。转使贼人得计。因与副将军巴赛、查弼纳等计议。我等若死于敌则已。今若轻生自杀。其如国体与将士何。惟当竭力护卫余兵。至建城之处。以待国讨。兹惟有同心鼓勇。力战击贼。因遂晓示军营。奋兵帅众。转战而出。同时分军统领者。巴赛、查弼纳、马尔萨、舒楞额等。至今并无消息。捐兵折将。至于如此。臣不但无以仰对天威。亦何以腆颜统众。皇上纵格外施恩。不加诛戮。臣死之日。难见阵亡将士于地下也。今臣已至城所。安置哨站。并传谕喀尔喀副将军等。令其备运糗粮。固垒深沟。以息将士。招集商人。谧宁蒙古。诸务悉已就绪。伏乞皇上速遣贤将。统率大军。将臣调回。同臣妻子。一并正法。以昭国宪。奏入。得上□日、朕从前谕上□日甚明。朕之处事。岂肯不持大义以定是非。而聊为此目前慰勉之理。惟轻信贼言。冒险深入。中贼诡计。是尔之罪。至不肯轻生自杀力战全归。此尔能辨别轻重之处。事定之后。朕自有办理之道。尔若念虑纷扰。以致血气消耗。不能报仇雪耻。上损国威。下玷家声。罪尤甚焉。尔其勉励勇气。安心敬摄。计图远大。以答朕恩　　

○甲辰。遣官祭关圣帝君　　

○谕内阁。云贵广西总督鄂尔泰来京陛见。于署督高其倬到滇之后起身。著乘驿按程而行。所过地方。派拨弁兵护送。沿途文武官员。悉按该管上司之礼、迎送供应　　

○以内大臣拉锡为正白旗领侍卫内大臣。户部左侍郎海望为内大臣仍兼户部侍郎行走　　

○以署左副都御史兼大理寺卿索柱、为额外内阁学士　　

○升陕西宁夏左翼副都统卓鼐、为陕西宁夏将军。署理镇安将军事务。以傅泰、仍署理宁夏将军事务。刑部侍郎常赉、为西路副将军调西路副将军正黄旗满洲都统觉罗伊礼布、为抚远大将军参赞　　

○靖边大将军傅尔丹摺奏、科布多修城处所。既当奇林库里野图大路二道。又与布拉罕大路相近。且于阿尔泰小路通连之处甚多。地方实属紧要臣至修城处所之时。城垣周围已高筑五尺此际见令绿旗兵丁等、加力修筑。将城墙高筑一丈。合计垛城、共修一丈五尺。其于防守事宜。已为坚固。但周围十有二里。甚属辽阔。见今在城兵丁、共计一万五千九百余名。仅足看守城池。若再于城垣两边要隘、添兵驻防。庶贼众来时。可以协力攻御。查修城处所。离察罕叟尔、约计一千四百余里。难于策应。伏乞皇上敕令盛京、船厂、黑龙江、内扎萨克等处兵丁。前往筑城处所、驻劄防守。于军务实有禆益。奏入。报闻　　

○丙午。谕大学士等。据靖边大将军傅尔丹、仍欲令兵丁在科布多地方驻劄防护。尔等会同大将军马尔赛、将应驻应撤之处。确议具奏。再将查克旦率领驻劄库布可尔地方兵丁、应否撤于察罕叟尔之处。一并议奏。寻议、科布多驻劄兵丁。远隔察罕叟尔千有余里。难于互相捍卫。察罕叟尔地方。与喀尔喀游牧之地相近。如将大兵会集一处驻劄。不但军威强盛。而防护亦有禆益。应将科布多兵丁、撤回察罕叟责其驻劄库布可尔地方兵丁、亦应撤回察罕叟尔。从之　　

○谕理藩院。青海扎萨克一等台吉恭格、效力有年。前罗卜藏凡津叛逆时。在哈麻尔岭奋勇杀贼。今又追擒诺尔布。著加恩封为公爵　　

○改江南江宁城守右营游击缺。泗州浦口二营守备缺。俱为都司佥书。从两江总督高其倬请也　　

○丁未。户部议覆。署直隶总督唐执玉疏言、雍正四年。永定河开穵新河。穵去东安、永清、武清三县民田共四百四十顷有奇。俱已给价讫。其原额钱粮。请于雍正四年为始。悉予豁除。应如所请。从之　　

○戊申。谕大学士等。从前降上□日、令马喇回京。今藏内见有僧格、包进忠、迈禄、青保、苗寿等数人办理事务。马喇著遵前上□日回京。一路防卫兵丁。或四五十名。或百名。马喇酌量带回。谨慎行走　　

○又谕。尔等行文与鼐格、图尔古特之使臣。若至彼处。暂且不必令往西藏。著在达赖喇嘛处居住。若已过去。亦著追回。伊等日用之费。著四川督抚、宽裕给与　　

○西藏贝勒颇罗鼐等奏报、准噶尔欲送回拉藏之子苏尔杂。立为西藏汗。得上□日、准噶尔杀害拉藏。将其子苏尔杂掳去。今称送回西藏。我兵须严为防备。从前策妄阿喇布坦、遣策零敦多卜、袭西藏时。亦诳称噶尔丹丹津、同其女来藏。乘其不备。进兵袭取藏地。今送回苏尔杂之言正噶尔丹策零施行奸计。若唐古特部落少为玩忽即蹈从前策零敦多卜之故辙矣。准噶尔贼人既杀拉藏。岂有实心将苏尔杂送回西藏、令代父职之理。著颇罗鼐将此情由。晓谕众唐古特知之。准噶尔贼人扬言发兵五千、护送苏尔杂。道途险阻。全军岂能齐到。目今西藏有内地兵丁二千名。换班兵丁五百名。又驻防乂木多兵一千名。见催来藏。尔处亦有训练蒙古兵丁。应与驻扎西藏大臣。会同商议。于阿里、者斯肯图鲁、克里野等处要隘远设卡伦。详加瞭望。协力防守。准噶尔贼众、若以兵随苏尔杂。断不可容留。即迎战击退。贼败走时。亦断不可追袭。苏尔杂父兄被人杀害。伊岂不忿恨。若果思报仇。并感戴朕恩。带领数人、恭顺来归。尔等收留。悉心安顿。至若立汗之事。当令达赖喇嘛、班禅额尔得尼、奏闻于朕。方可建立。岂可令噶尔丹策零、任意妄行。颇罗鼐、原扶助拉藏。效力行走。后因拉藏被贼杀害。朕令尔料理西藏事务。尔约束唐古特。实心效力。是以加恩封尔为贝勒。今苏尔杂、若果率领数人来归。尔即行奏闻。候朕另颁敕上□日　　

○己酉。谕宗人府。顺承郡王锡保、自派往军前以来。办理军务。克殚诚心勤劳宣力。甚属可嘉。王之祖多罗頴郡王亦系国家懋著劳绩之贤王。著将锡保晋封顺承亲王　　

