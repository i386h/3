<!-- { "loadSidebar": true } -->
○谕领侍卫内大臣八旗都统等。附近京畿等处、驻防八旗官员兵丁内。尽有曾经出征效力者。伊等并无升转之处。应选其汉仗好、人去得、劳绩宣著者。给与升阶。著公同会议具奏。寻议、考选军政之年。将记名贤员、如德州等处之三品城守尉。交兵部视应升之缺、列名具奏玉田顺义县等处之防守尉。及山海关张家口等处总管。视伊等应升之三品城守尉。京城参领员缺题补。德州、玉田县、顺义县、山海关、张家口、古北口等处之防御。及查围场之官员等。有记名者。于本处应升之协领。京城之步军副尉。及查围场之章京员缺题补。各处之骁骑校、于本处应升之防御、及京城步军校员缺题补。各处之领催人等、令该管之城守尉、防守尉等。保举咨部。于本处骁骑校、京城骁骑校、及六品官等员缺题补。从之　　

○升右通政杨汝谷、为通政使司通政使　　

○升广东肇高道朱绛、为广东按察使司按察使　　

○丙子。谕内阁。凡旗员为外吏者。每为该旗都统、参领等官所制。自司道以至州县。于将选之时。必勒索重贿。方肯出结咨部。及得缺后。复遣人往其任所。或称平日加恩。勒令酬报。或称家有急需。那移求助。或以旧日私事要挟。至五旗诸王、不体恤门下人等。分外苛求。或纵门下管事人员、肆意贪索。种种陋习。不可枚举。以致该员竭蹶馈送。即欲洁己自好、势有不能。于是亏空公帑。被参罹罪。多由于此嗣后如有仍蹈前辙恣意需索等弊。许本官据实密详督抚转奏。傥督抚瞻顾容隐、即许本官封章密揭都察院转为密奏。即各御史亦得据揭纠参务期通达下情。以除积弊。著通行八旗直省督抚、遍谕内外旗员知悉　　

○谕领侍卫内大臣等。奉天地方、乃我国家启祥之所。甚属紧要。朕前诣奉天。闻地方人言论。悉知兵丁差役烦多。不能休息之处。曾降谕上□日。令将军唐保住、将无用塘哨。悉行撤退。而将军、副都统、于定额亲随兵丁之外。多带百余人。省城官员、又各带其子弟。因而属员效尤。各多带兵丁。以致应差乏人。兵丁仍多劳苦。又于枪手中、以选择熟练之人为名。每城调取二三十人田猎夫省城相隔遥远。往返人马俱疲。再自山海关、以至广宁、皇庄头三百有奇。止交笔帖式、领催等、微末人员。驻劄中后所。催徵钱粮。办理事务。以致交结匪类。粜卖官粮。渔利入已。且自中前所、至锦州、义州、广宁等处。相隔二三百里。词讼案内干连之庄头。地方官调取、抗不赴审。即使到案。亦抗不遵行。以致案内干连之人。每多苦累。再人命案件。呈报地方官之后。虽相距数百里。亦必俟笔帖式、领催检验炎暑日久。难以凭信。则百方检验。惨不可言。朕之所闻如此。从前虽每年派卿员、前往管辖庄头。因不实心办理。于地方并无裨益。应遣大臣一员驻劄于宁远、锦州、大凌河等地方。令其料理一应公务。管辖里长猎户。遇有词讼事件会同地方官审结。此所遣官员。应令驻劄何处。著领侍卫内大臣等、兵部内务府总管。公同详议具奏　　

○谕理藩院。塞外居住之八旗察哈尔、蒙古护军骁骑之器械。三年查看一次。而前往之护军参领、骁骑参领等。骚扰蒙古。勒索马牛等物。其三年一往比丁之官员。亦有勒索之处。朕所洞悉。再察哈尔蒙古内。未曾出痘者甚多。若来京挑选护军。傥遇出痘。恐有损伤。嗣后察哈尔八旗护军缺出、即著察哈尔总管、副总管、参领、公同阅看人材可用者挑补。其挑补之护军、俟三年查看军器时。从京中奏派大臣一员。前往查看军器。将所挑之护军、一并验看。其三年比丁。亦照外省例、交与该总管等。详察明白。将比过丁数。造册送各该旗都统。则众蒙古无骚扰之患亦无往返京师之事。于伊等大有裨益。著八旗蒙古都统、领侍卫内大臣、前锋统领、护军统领、公同议奏。寻议、嗣后将三年一次查看器械之护军参领、骁骑参领、及比丁官员、俱停其派往。越一年、派大臣一员。查看八旗察哈尔器械。其人丁档册。该总管参领等。缮写明白。转送各旗都统。再护军校、骁骑校、前锋、亲军、护军等缺出。著八旗总管、副总管、参领等。秉公挑取。著派往游牧处之大臣。一并验看。若佐领世袭官员内、有未出痘者。亦著派往之大臣、查奏承袭。不必来京引见。从之　　

○命外任文武官员、除特参贪酷外。其因公诖误、降革解退之员。将任内钱粮案件完结之后各亲赴都察院具呈。十日一次、汇题代奏。有可取者。酌量录用　　

○升江南江宁协领偏图、为浙江杭州左翼满洲副都统　　

○山东布政使佟吉图、缘事革职。以太仆寺少卿须洲、署理山东布政使司布政使　　

○丁丑。谕户部。朕去年亲阅京通各仓。虽有积贮。但京师人民聚集。食指浩繁。米粮储备。不可不裕。查有漕各省。惟湖广、江西、产米最广。近年盛京年岁丰收。米价亦贱。此三处、酌量动正项钱粮。采买数十万石。雇募民船。运送京师。大有裨益。著怡亲王、隆科多、会同详议具奏　　

○升福建福州协领匡名世、为浙江杭州右翼汉军副都统　　

大清世宗敬天昌运建中表正文武英明宽仁信毅大孝至诚宪皇帝实录卷之八


大清世宗敬天昌运建中表正文武英明宽仁信毅大孝至诚宪皇帝实录卷之九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼官翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。秋七月。戊寅朔。享太庙。遣简亲王雅尔江阿行礼　　

○己卯。谕驻劄西宁办青海事务兵部左侍郎常寿据贝子延信奏报。亲王罗卜藏丹津。贝勒盆苏克汪扎尔等。率兵四千。抢夺王额尔得尼厄尔克托克托奈等。尔宜遣人劝阻。令其和好。若罗卜藏丹津。借此侵犯边塞。则不可不加惩治。此事或尔亲往和解。或遣贤能官员、喇嘛等。往彼和解。尔悉心筹画。与年羹尧商酌而行　　

○下嫁科尔沁和硕额驸策旺多尔济之郡主故。遣官致祭　　

○庚辰。以翰林院侍讲文岱、为顺天武乡试正考官。编修徐葆光、为副考官　　

○命山东历城等一百二州县、康熙六十年未完丁地钱粮、六十九万四千两有奇。自雍正元年始。分三年带徵。从山东巡抚黄炳请也　　

○议叙陕西、四川、云南、进藏绿旗官弁功。各升授有差　　

○福建金门总兵官黄英、年老休致。升福建彭湖副将聂国翰、为福建金门总兵官　　

○壬午。以理藩院郎中恒德、额外郎中本锡、俱办理理藩院侍郎事　　

○实授年希尧、为广东巡抚　　

○兵部议覆、浙江福建总督觉罗满保疏称、台湾南路与中路、适中扼要、为岗山地方。北路与中路、适中扼要为下加冬地方。应设兵弹压今将镇标右营守备领把总一员、兵二百四十名、驻劄岗山镇标、左营守备、领兵一百五十名、驻劄下加冬。再令台协水师中营千总一员、领兵一百二十名、驻劄盐水港。左营千总一员、领兵一百五十名、驻劄笨港至安平镇城甚为扼要应令水师副将、领守备一员、兵五百名、驻劄城内。均应如所请。从之　　

○贵州巡抚金世扬疏称黔省地僻荒陬。铜觔原无出聚。间有一二矿厂。久经封闭。若令开采鼓铸。无论工费浩大。一时难以获效。且贵州汉苗杂处。每逢场市贸易。少则易盐。多则卖银。令使钱文。汉苗商贾。俱非情愿。若以配充兵饷。领运既难。流通无时。黔省用银沿习已久。请照旧例停开。下部知之　　

○予故镶黄旗满洲都统阿尔纳、祭葬如例　　

○癸未。谕八旗都统等、八旗世袭佐领凡十六岁上朝委令一员。率领指教。俟四五年后。再令其自行供职。其世职官员十八岁上朝。亦令委员指教。俟三年后。再令其自行供职。都统等、各当尽心教育。一体遵行　　

○云南巡抚杨名时摺奏、巡抚衙门规礼、共有五万余两、准留若干。其余应充公用。奉上谕。督抚羡余。岂可限以科则。拘以绳墨。惟视秉心何如耳取所当取而不伤乎廉用所当用而不涉于滥。固不可朘削以困民亦不必矫激以沽誉。若一切公用犒赏之需至于拮据窘乏。殊失封疆之体。非朕意也。必使兵民温饱。官弁丰足。督抚司道。亦皆饶裕。乃朕之所愿。是在尔等揆情度。理而行之。其是与否。自难逃朕之鉴照也　　

○署正黄旗蒙古都统伊都善缘事革职。以果郡王允礼、管理正黄旗蒙古都统。正白旗护军统领纳秦、署理正蓝旗蒙古都统。正蓝旗护军统领宗室汝福、署理镶白旗蒙古都统。正黄旗护军统领查克旦、署理正红旗汉军都统　　

○甲申。谕礼部。国家祀典必贵洁诚。先农坛每岁展祀。且为亲耕耤田之所。最宜清肃。旧制、围墙内有地一千七百亩。以二百亩给坛户。种植五谷蔬菜、以供祭祀。余一千五百亩。每年交租银三百两。以备修理。闻康熙四十年间、内务府拨给园头耕种。粢盛蔬菜。无所从出。惟向市井采买。殊非洁净精诚之意。今著园头清还地亩。仍给太常寺坛户耕种。以供祭祀之需。余地一千五百亩、著将内外围墙。查明丈尺。每种地十亩、估计令其修墙若干。务期加谨葺护毋致倾坏。每年派满汉太常寺少卿一员。不时稽察。庶坛壝清洁。祀事更加虔谨矣　　

○命工部、备造贡院内应用卓椅等器。不许借用五城民间之物。以滋扰害　　

○以宗人府左宗人镇国公德普、为右宗正　　

○镶黄旗满洲副都统大成、缘事革职。调正蓝旗满洲副都统阿林保、为镶黄旗满洲副都统。镶白旗蒙古副都统何深、为正蓝旗满洲副都统。升太原城守尉把拜、为镶白旗蒙古副都统　　

○调镶白旗汉军副都统巴尔呼达、为正蓝旗蒙古副都统。升云南楚姚总兵官刘俊杰、为镶白旗汉军副都统　　

○升云南督标副将南天培、为云南楚姚总兵官　　

○调云南永顺总兵官卜应奎、福建福宁总兵官费俊来京。以云南剑川副将李根润署理云南永顺总兵官。直隶大名副将颜光旿、署理福建福宁总兵官　　

○福建漳州总兵官赵文璧、年老休致升直隶张家口副将陈栋、为福建漳州总兵官　　

