<!-- { "loadSidebar": true } -->
○辛亥。谕兵部。向来千总六年俸满。该管上司保送兵部。带领引见。得以升用。其平常之员。即在外省注册。朕恐此等注册人员内。尚有可用之材。故降谕上

□日。有情愿赴部者、令其自行赴部具呈。拣选引见。今兵部带领引见之注册千总张文煋等十员。人材弓箭。尚属可观。似此等人员。由兵丁历任千总。于营务己阅历有年。若非朕降上□日拣选引见。伊等终于不得推用。殊为可惜。著行文各省督抚提镇等。嗣后千总年满时。务须加意遴选。出具考语咨部。如人材弓马可观。而或有行止不端、废弛营务之处。亦于咨文内声明。报部存案。俟该员到部时查对。傥有草率忽略。出具考语不符。以致人材屈抑。经朕察出。定将该管上司、加以处分　　

○甲寅。改陕西西安府永丰仓大使、为西安粮道永庆仓大使。从西安巡抚武格请也　　

○以故青海扎萨克多罗郡王色卜腾扎尔子策凌拉布坦、袭爵　　

○予故山西提督袁立相祭葬。谥勤毅　　

○乙卯。议叙巢□刀灭贵州八达寨逆犭□农功。在事文武官弁左江镇总兵官蔡成贵等。及出征兵丁。并阵亡候补守备李文仲等。分别赏恤有差　　

○予故礼部尚书常寿、祭葬如例　　

○丙辰。广东巡抚鄂弥达疏报。琼山儋州归化等州县、生黎四百八十丁。归诚投纳。请入版图。下部知之　　

○予故陕西凉州总兵官袁继荫、祭葬如例　　

○丁巳。以翰林院编修王云铭、提督河南学政。编修赵晃、提督广西学政。编修吴延熙、提督云南学政　　

○戊午。谕内阁。闻天津一带。民间渔船。专以贩鱼为业。每年谷雨以后。芒种以前。是其捕取之时。亦犹三农之望秋成也。若此时稍有耽误。则有妨一年之生计矣。目今天津运往山东积贮米粮。皆雇觅渔船装载。然亦当听小民之情愿。勿以济山东百姓之储。而妨直隶民生之计。著直隶总督、天津总兵官、速饬办理粮务人员。就近酌量。此时不可强雇渔舟。致令失业。此系积贮备用之米石。俟过芒种以后运送。亦未为迟。其速将朕谕、遍行传知　　

○礼部议覆。广西巡抚金鉷疏言、泗城镇安二府。及庆远府属之荔波县、东兰州。太平府属之宁明县。旧无应试童生。请令外省及本省别府之人、有情愿入籍者。咨查本省。如无过犯。准其编入烟户。入籍考试。仍呈明学政注册。入学中举之后。照奉天定例。不许搬回原籍。其嫡亲子男弟侄、同时入籍有名者。准其一体考试。嗣后如有土属内改流之州县。均请准照此例。于十科后停止。应如所请。从之　　

○庚申。谕大学士等。上年大将军岳钟琪在京时。条议进兵事宜。令河南采办黑茶三万五千封。解送西安。交与巡抚武格送至巴尔库尔军营。以备进兵赏赉之用。今大将军既停进发。则茶封非所急需。闻武格等以未奉部文停止。仍委人员运送军营。似此不急之务徒多劳费。著即行文前去。暂行停止。又今春命往陕甘效力人员。若在内地差遣其力量尚可自备资斧。闻武格将伊等派往巴尔库尔军营。亦令自出盘费。并无帮贴。恐微员等力量不敷。有误公事。一并传谕办理军需大臣等知之　　

○豁免江南高邮山阳等八州县徐州一卫、康熙五十一年起至雍正五年止。挑河筑堤挖废民田、额徵银七千七百两米四百二十石有奇　　

○辛酉。以散秩大臣拉音、署正黄旗护军统领　　

○壬戌。谕内阁。近见蒙古旗分人。能蒙古语言繙译者甚少。沿习日久则蒙古语言文字、必渐至废弃。应照考试清文繙译例。考试蒙古文繙译。取中生员举人进士。以备理藩院之用。如有学习汉书。愿就试汉文者。照常准其考试。于别部补用。著内阁会同理藩院议。奏寻议、八旗蒙古旗分内、能蒙古繙译者。请照考试清文繙译例。三年内、考取生员二次。举人一次。进士一次。其考试蒙古举人进士。与考试清文举人进士。合为一闱。令满洲坐东号房。蒙古坐西号房。取中后、将满洲蒙古。各为一榜。其考试生员。派蒙古提督学政一员。于清字日讲四书内、视汉文三百字为准。出题一道。考试举人进士。派蒙古主考一员。蒙古同考官二员。仍以清字日讲四书一道、为首题。再加清字奏疏一道、为次题。俱令其以蒙古文繙译。至生员举人进士额数。著考试官选择应取试卷。临期奏请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百五




大清世宗敬天昌运建中表正文武英明宽仁信毅大孝至诚宪皇帝实录卷之一百六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。五月。癸亥朔。谕大学士等。据殷扎纳、达鼐德成、冯允中等、先后奏称、青海居住之公拉查卜、台吉查汉喇卜滩、从梭罗木过黄河。移往他处居住。又闻戴青和硕齐察罕丹津、亦往他处迁移。不在海流图地方住牧。因拨派兵丁官买马羊。办理之人。不甚妥协。伊等暂行躲避等语。朕因上年准噶尔、乘我西路军营、不曾防备。倾其丑类。盗窃驼马。因念青海各扎萨克人众、恐遭逆贼侵害。是以谕令派出兵丁、为防护之计。每名赏给银两。为衣装之用。其谕令采买马羊者。原欲使伊等所有牲畜。得变价值。可获利益。并非大兵需此些微之助也。前殷扎纳赴西宁时。朕面加训谕。一切派兵采买之事。悉听众蒙古之便。不可丝毫勉强。并虑蒙古王台吉科派所属之人。谕令严行禁约。岂肯令差往之人、逼迫蒙古以从事乎。今拉查卜等、无故迁移他往。其中自有情由。必系殷扎纳等、不能宣扬朕谕。使众心共晓。而采买马羊。又不听从其便。以致拉查卜等、心怀疑畏。暂避差徭。虽拉查卜等、甚属孟浪糊涂。亦殷扎纳等、奉行不善之所致也。今特颁谕上□日。晓谕拉查卜等。令其速回本处。并将隐情据实陈奏。再传谕德成、达鼐、冯允中等。令其明白开导。善为安辑。并将伊等如何疑畏迁移之处。查明具奏。其余地方事宜。俟侍郎众佛保去时。再行详谕　　

○琉球国王尚敬、遣陪臣向克济等、奉表谢恩。进贡方物。宴赏如例　　

○甲子。谕大学士等。镇安将军常赉、著领兵前往安西驻劄。石云倬、著授为西路副将军。前往军营　　

○谕兵部。今岁命往陕西西安驻防兵丁。派出直隶张家口营兵一百八十余名。闻各兵家口支领钱粮。而该管武弁等。以各兵应有钱粮、俱给与新募之兵支领。无可给发。以致各兵家口、三月未曾领饷。日食不敷。四路奔诉。凡兵丁拨派他往者。如马兵一名、原领月饷二两。则以九钱付本兵、为途中盐菜之用。以二两一钱、为养赡家口之资。所有兵米。亦仍令其家口支领。若有新募兵丁。则另行给与月饷。并无以本兵钱粮、付新募兵丁之事。何以张家口官弁等、错误迟延。以至各兵家口、糊口无资。著该督该提镇、即速查明。照例给发。并将迟误之处。据实参奏　　

○山西巡抚觉罗石麟疏言、太原驻防兵丁五百名内、派出三百名。前往西宁。所有留营兵丁。不敷差委之用。据各旗闲散丁壮塞尔泰等呈称、自租父以来。受国家豢养之恩。情愿不领钱粮。当差效力。臣随选得年力精壮、技艺可观者一百名。不给钱粮。令其承应差使。俟有兵丁缺出。拣选顶补。得上□日。太原各旗闲散丁壮等。既令当差学习行走。自当酌加恩泽。以示鼓励。著每名月给银一两。米三斗。以资其食用。该抚石麟、时加教训。务令勤谨效力。黾勉向上。若有名粮缺出。即将伊等拣选顶补。以副朕教养兵丁之至意　　

○移广东琼州协左营守备一员。带兵一百二名。同原防弁兵、驻劄文昌铺前炮台。从广东总督郝玉麟请也　　

○乙丑。孝诚仁皇后忌辰。遣官祭景陵　　

○丙寅。谕兵部。樊廷、从军营进口。著即赴陕西固原提督之任。范时捷、著仍留固原。俟立秋以后。樊廷乘驿来京陛见。其提督印务、仍著范时捷署理。俟樊廷回任后。范时捷再往西宁、协办总兵官事务　　

○以詹事府少詹事张照、署内阁学士　　

○加一等侍卫阿成阿、副都统衔。管辖家选兵二千名。前往西路军营　　

○兵部遵上□日议覆。云南乌夷背叛。所有阵亡殉难文武员弁。应照例予恤。署都司佥书刘昆、应赠署游击。署守备马秉伦、应赠署都司佥书。各予祭葬。给银四百两。荫一子以守备用。把总周世美、应赠千总。予祭葬。给银一百两。荫一子以卫千总用。其游击刘昆妻张氏、妾吴氏、同其二女、一门殉节。应于遇害地方、表立石碑。通镌姓氏。仍各给银建坊、入祠致祭。司狱陈天锡、手刃妻妾。自刎官署。应赠知县。予祭葬。荫一子入监读书。其妻妾并建坊入祠。通判刘镇宝、署知县赛枝大、应赠按察司佥事。教授李焜、应赠国子监助教。知事刘懋美、应赠卫经历。巡检叶祚徽、应赠县主簿。并予祭葬。从之　　

○丁卯。谕大学士等。巴尔虎兵丁一百名。前赴巴尔库尔军营。由古尔班赛堪行走。路近而水草好。著由此路前往。所派兵丁。先令于镶蓝旗察哈尔地方齐集。俟阿敏道、噶扎尔图到时。带领起行。京城所选骁勇兵一百名。亦著由此路前往　　

