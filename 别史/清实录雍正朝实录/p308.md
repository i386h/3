<!-- { "loadSidebar": true } -->
○靖边大将军顺承亲王锡保等奏言、据贼营脱归之喀尔喀根都尔锡等供称、小策零敦多卜、领兵于奇林处会齐从布拉罕等处、发兵一万五千。和通胡尔哈等处、发兵一万五千。二路来犯阿尔泰。于七月间进兵等语。臣等详思准噶尔贼性奸狡。或一路而来。或分路前进。俱不能预定。今将特斯路、预防一万精兵。择水草处驻劄外。再将军达尔济所领兵丁。尚未到白格尔。范清爌所运之米。已有三千余石。运到白格尔地方。应加防守。臣等现派原任提督周瑛、何祥书等。统领三千绿旗兵丁。前赴白格尔驻劄又调副都御史阿成阿所领家选兵二千臣处黑龙江兵一千。内扎萨克兵一千。喀尔喀兵二千。同驻台锡里山。以三千绿旗兵为翼。在白格尔深沟高垒。严排鹿角。防守粮米。既可要贼之来路。策应达尔济远来之兵。亦甚有益。奏入。报闻　　

○旌表江南桃源县烈女、刘文生女刘氏。强奸不从。投缳殒命。给银建坊。入祠致祭如例　　

○乙亥。实授索柱、为内阁学士兼礼部侍郎　　

○旌表陕西兴平县烈妇、于天良妻张氏。拒奸不辱。被刃殒命。给银建坊。入祠致祭如例　　

○丙子。喀尔喀扎萨克镇国公屠巴故。遣官致祭　　

○戊寅。吏部议覆。署广东巡抚杨永斌疏言、潮阳县属洋乌一都、前经题明全归普宁管辖。但该都原分首尾中三□。请将附近潮阳之洋乌头、洋乌中、仍归潮邑管辖。至贵山都之洞仙经等八十六村。亦应照界割归普宁管辖。应如所请。从之　　

○予故护军参领加副都统衔绰般、祭葬如例　　

○己卯。以浙江杭州左翼副都统张正兴、署湖广提督　　

○辛巳。办理军机大臣等遵上□日议奏。喀尔喀扎萨克一等台吉策勒克。率领四十余人。与准噶尔贼人。连战二次。奋勇杀贼。以致阵亡。伊子孙属下人等、俱被贼人抢掳。其子密什克、被贼擒去十日。方能脱出。现在伊母处。皇上轸念策勒克等、实心效力。特沛恩膏。赏策勒克妻银五百两。缎十疋。伊属下人等、各赏银十两。缎一疋。得伤者、加赏银五十两。顺承亲王、已行文扎萨克图汗亲王策旺扎卜。遵上□日颁给。至策勒克之一等台吉。其子密什克、或蒙恩加等承袭。恭候钦定。得上□日、台吉策勒克、奋勇阵亡。可悯可嘉。策勒克著追封辅国公。令伊子密什克、世袭罔替。伊等家产牲畜。著顺承亲王丰裕赏给。以图永久　　

○壬午。吏部议奏。八旗都统印房笔帖式。五年效力期满、调补部院者。向未议定何等品级。现在俱用为无品笔帖式。请照八旗左右二司笔帖式之例。定为八品。令其食俸。庶品级均平。以示鼓励。从之　　

○癸未。署陕西总督查郎阿、甘肃巡抚许容奏言、闰五月间。临、巩、平凉、西宁所属州县。暴雨冰雹。伤损田禾。西碾二县。麦豆生虫。已委员查勘。加意抚绥。得上□日、甘省预备军雷。而州县中、又有被灾歉收之处。该督抚须多方赈恤。毋使贫民失所。致于西宁、乃满汉官兵驻劄之所。口粮草料。需用更多。尤宜详审情形。悉心筹画。作何料理之法。期于军需民食。两有裨益　　

○署西宁总兵范时捷奏言、西宁一镇。边墙最为紧要。向例交与营汛员弁捐修。原属有名无实因循日久。未能完竣。臣思冲要之地、必须整理完固。庶稽查防范。有所资藉。再、西宁镇城。乃番夷来往要区。今亦有颓塌之处。随咨商署督臣查郎阿、抚臣许容等。经署督臣委员会同估勘。听署督臣酌议兴修外。合先奏闻。得上□日、西宁城垣边墙。皆应酌量修理。但督臣查郎阿等、事务繁多。且相隔路远。难于指示稽查。范时捷驻劄西宁。著就近管理。酌量定议　　

○甲申。户部议覆。广西巡抚金鉷疏言、桂林府属之永宁州。地居万山之中。为猺獞出没之所。向年改州之初。有富禄、常安二镇。设有狼兵守隘。每名各给兵田二十亩。富禄镇、狼兵五十六名。头目管事官属五名。又该镇养赡田三百二十亩。常安镇、狼兵八十四名。又该镇养赡田三百二十亩。并无头目等名色。两镇共给兵田三千七百亩。各自耕种。不输差饷。此项田亩、原在额荒数内。自清查首垦、将所给田亩。令与民一体升科。各兵养赡无资。何能供应差遣。请将富禄、常安二镇、原给兵田。仍循旧例。免其升科。至富禄镇、向有头目管事官属人等。原不随兵差操。实属虚糜。应请革去。将伊等名下田亩。添设狼兵九名。以昭画一。均应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十


大清世宗敬天昌运建中表正文武英明宽仁信毅大孝至诚宪皇帝实录卷之一百二十一　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。秋七月。乙酉朔。享太庙。遣世子熙良行礼　　

○谕内阁。我朝设立各省驻防兵丁。原以捍卫地方。申明武备。其历来所定规条。俱属尽善。无可更张。乃近有以一二事渎陈朕前者。一则称驻防兵丁子弟。宜准其各省乡试。独不思国家设立驻防弁兵。原令其持戈荷戟。备千城之选。非令其攻习文墨。与文人学士、争名场屋也。在弁兵之子弟。有能读书向学。通晓文艺者。原听其来京应试。以广伊等进取之途。并未禁其从事文学也。若悉准其在外考试。则伊等各从其便。竞尚虚名。而轻视武事。必至骑射生疎。操演怠忽。将来更有何人充驻防之用乎。况我圣祖仁皇帝临御六十一年。所以教养弁兵者。至周至渥。如果应行。早已著为令典。又何待今日之喋喋敷陈乎。一则称驻防兵丁身故之后。其骸骨应准在外瘗葬。家口亦应准在外居住。独不思弁兵驻防之地。不过出差之所。京师乃其乡土也。本身既故之后。而骸骨家口、不归本乡。其事可行乎。若照此行之日久。将见驻防之兵。皆为汉人。是国家驻防之设。竟为伊等入籍之由。有是理乎。以上二条。皆事之必不可行者。著将朕上□日颁布于外。俾无知之人。豁然醒悟。不得再行妄奏　　

○又谕。工部尚书马喇、不晓部务。办理该旗事件。亦多昏瞆率意。著革职　　

○实授常有为户部右侍郎。仍兼理副都统事务　　

○以陕西宁夏将军傅泰、为正红旗满洲都统。仍署宁夏将军。世子熙良、署正红旗满洲都统。正白旗蒙古副都统图克善、缘事革职。调正蓝旗蒙古副都统郭多浑、为正白旗蒙古副都统。仍兼正蓝旗蒙古副都统　　

○丙戌。升刑部左侍郎武格、为工部尚书。转刑部右侍郎托时、为左侍郎。擢刑部郎中觉和托、为刑部右侍郎　　

○以翰林院编修吴文焕、为陕西乡试正考官。编修李天宠、为副考官。提督安徽学政内阁学士王兰生、为江南乡试正考官。检讨吴大受、为副考官　　

○丁亥。山东巡抚岳浚疏报。曹州钜野县民李恩家。本年六月初五日。牛产瑞麟。麕身牛尾。遍身皆甲。甲缝有紫毫。玉定文顶。光彩烂生。实为盛德瑞徵。请诏付史馆。宣示中外。得上□日、山东地方。前岁被水。百姓不获宁居。去夏今春。雨复愆期。朕遣官发粟。赈恤多方。幸未至流离失所。即京师去夏今春。晴雨亦不均调。西北两路不得已用兵。征戍将士。露处于外。备极劳苦。朕心戒惧修省。但知感上天垂象示儆之恩。不敢望嘉祥之诞锡。今闻瑞麟产于东省。实增愧悚。该抚奏请诏付史馆。宣示中外。皆属虚文。将朕朝乾夕惕。对越上天之悃忱。晓谕天下臣民共知之　　

○戊子。以原任户部侍郎汪漋、为大理寺卿　　

○户部议覆、漕运总督魏廷珍疏言、淮安府城内。漕标城守等营兵饷。俱系各州县旋解旋支。并无预备银两。请拨司库银三万两。永远存贮淮安府库。如兵饷拨解未到时。遇有急办之事。即先为动支。俟解到即行补项。应如所请。从之　　

○己丑。谕内阁。朕师傅原任尚书顾八代、子孙甚贫。著加恩赏银一万两　　

○庚寅。谕办理军机大臣等。京中送往军营之器械等项甚多。驿站虽备有车辆。每遇物件繁多之时。官车不能敷用。势必雇募民车运送。宽裕给与价值。惟是官吏等、奉行不善。每于数日之前。即将商民车辆牲口。拘集于驿站地方。令其守候备用。至起运日期。始给运价。其余耽搁之日。并不准算。以致商民探知信息。即行远避。行旅畏惧不前。嗣后著严行禁止　　

○又谕。八旗及各省之出征护军参领协领以下、骁骑校以上等官。俱系拣选派往之员。因俟伊等凯旋。现在各缺。俱委员署理。今军务未定。伊等军前行走劳苦。转不得升迁。朕心深为悯念。嗣后应升副都统之出征参领协领等官内。该管大臣、如有深知者。即将伊等保送兵部。俟副都统缺出时。列名具奏。其副护军参领以下、骁骑校护军校以上各缺。应将出征人员。作何补授之处。尔等确议具奏。寻议、八旗出征人员、应升缺出。理应补授。但伊等出征以来。有无效力之处。在京大臣。无由而知。应令各该都统、及驻防将军等。据实查明。出具考语。咨部驻册。伊等应升缺出。准与在京应升官员。一件列名具奏补授。其缺仍行署理。至军前副护军参领以下、骁骑校护军校以上人员内。如果有效力之处。亦令该将军声明咨部。俟有缺出补授。从之　　

○调镶白旗护军统领迈禄、为左翼前锋统领。仍留西藏。以镶黄旗蒙古都统色尔璧、仍署左翼前锋统领　　

○礼部议覆、湖北巡抚王士俊疏言、荆州府江陵县。为关圣帝君尽忠授命之地。冢墓现在当阳。今有五十二代孙岁贡生关朝泰、岁时奉祀。请照解州、洛阳、守祠之例。授为五经博士。准其世袭。应如所请。从之　　

○辛卯。议叙纂修圣祖仁皇帝实录大臣官员人等。升职、加级、赏赉有差　　

