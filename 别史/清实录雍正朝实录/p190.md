<!-- { "loadSidebar": true } -->
○己酉。谕内阁。各省水师兵丁。惟福建最为熟练。朕前降上□日。令蓝廷珍拣选五十名、发往浙江。照陕西兵丁赴浙之例。令其补充营伍。教习浙江水师。其起身盘费、及到浙安插之处。令高其倬、李卫、照例赏给。查湖北、湖南、共有水师七营。向来操演、亦未精熟。须得闽人为之教导。著照浙江之例。令蓝廷珍拣选熟练之兵丁五十名、发往湖广。交与总督提督、分拨各营。令其教习。其起身盘费。及在楚安插之处。亦著高其倬、迈柱等、照浙江之例、料理赏给。再旧例湖广镇标协标、考拔千把。先行咨送提督。转送总督。再加考试。方行补用。但湖南湖北、路途遥远。又隔洞庭之险。微弁往返艰难。资斧不易。且致久旷汛守。嗣后。湖北二十四营。千把、专隶总督考定。咨知提督。湖南二十四营。千把、专隶提督考定。咨知总督。俾微员得省远行之费。而汛守亦不至于久旷。若新任总督提督、到楚之时。南北各标武职等官、仍听总督提督、通行调试。分别优劣　　

○以都察院左副都御史宗室塞尔赫、在内阁学士里行　　

○正黄旗满洲副都统唐喀、缘事革职。升正黄旗护军参领花色、为本旗满洲副都统　　

○镶红旗蒙古副都统岳岱、镶蓝旗蒙古副都统广西、俱缘事革职。升一等侍卫宗室哈尔吉、为镶红旗蒙古副都统。镶蓝旗护军参领敦巴、为本旗蒙古副都统　　

○庚戌。调山西右卫右翼副都统达尔马来京。升镶黄旗参领巴尔赛、为山西右卫右翼副都统　　

○兵部奏言、臣部汇查军需亏空、造册进呈。其有未经宽免者。请定限勒追。得上□日。军需案内、代兵分赔银两一项。从前止将千两以上之满洲官员、开列请上□日。而未曾开有千两以下之官员是以彼时降上□日将千两以上者宽免。而未及其余。今览册内、既有千两以下之官员岂有多者从宽。而少者转行勒追之理。此乃从前开列疎漏之处。著将千两以下者、一体宽免　　

○旌表山东新泰县烈妇、赵宗实妻尹氏。拒奸不辱。自缢完贞。给银建坊、入祠致祭如例　　

○辛亥。谕内阁。前据广西学政卫昌绩、疏称梧州府藤县所有部发在京官员、讥剌钱名世之诗二册。教谕谭玉琪、借与监生胡祚悠霍廷杞阅看。私加圈点。甚属狂肆等语。今朕将原书调来亲览。见书中诗句数处、伊以己意加圈于旁。并无狂妄指摘之处。此乃远方之人、迂阔庸愚。一时错误。不必深究。著将私借官书之教官谭玉琪、罚俸一年。卫昌绩、据实参奏给与纪录一次　　

○正蓝旗满洲副都统多赛、年老休致。升三等侍卫查尔泰、为正蓝旗满洲副都统　　

○壬子。升镶蓝旗汉军副都统金以坦、为正黄旗汉军都统。镶红旗蒙古副都统七十为本旗护军统领。一等侍卫富昌、为镶红旗蒙古副都统。王府长史承保、为镶蓝旗汉军副都统　　

○予故广东巡抚杨文乾祭葬如例　　

○旌表山东安邱县烈妇、王法学妻孟氏。拒暴不污。忿激自缢。给银建坊、入祠致祭如例　　

○癸丑。谕内阁。陕属之河西官员等、奉职边方。地瘠事繁。非内地可比。加以承办大差更多劳费。朕心深为轸念。闻向来各官养廉。皆于徵粮耗米内、分派支给。朕思耗粮一项。未能充补大小官员之用查三边税务、有赢余银两。著总督岳钟琪、会同该抚将河西道府厅州县卫所、分别大小冲僻。于河西税羡耗粮二项下。比照陕员银数支给。以为养廉之费。具摺奏闻。即行办理。俾伊等用度从容勤于职业。以副朕加恩边地官员之至意　　

○又谕。原任南阳总兵官李永升向以居官不职。收受军政陋规。经接任官参劾。部议革职治罪。朕令发往阿尔泰驿站坐台效力。今年春间。朕恭阅圣祖仁皇帝实录。见原任四川总督李国英、擒巢□刀逆冠。劳绩茂著。因命查其子孙、带领引见。彼时将伊孙李永安、授为副参领。并知李永升、即李国英之孙。特从台站地方调回。授为参领。面谕之曰。尔不自念尔之祖父、勉为好官。朕心实不忍忘尔祖父之劳绩也。今特加恩宥。仍予录用尔其思之勉之。昨该旗奏伊名下、应追未完银两。伊情愿变产扣俸完纳。朕又降上□日免追矣。大凡官员等之祖父、为国家宣力抒诚。致身殉节者。其子孙应体祖父之忠心。倍加黾勉。以绍家声。斯不愧名臣之后。若犯法婪赃。亏空国帑。不修名节。有玷家风是不忠之外。又加不孝之罪。以情理论之。应加倍重惩。然朕继述先志褒功奖善。追维往昔时时眷注于怀是伊等不肖之子孙、忍于自忘其祖父。而朕则不忍以其子孙之不肖、遂忘其先人之善、不加恩于其后嗣也。著八旗通查。凡有祖父阵亡尽节、及伟绩殊勋、载在国史。而子孙犯法问罪。及亏空拖欠者。无论已结未结。著该旗大臣等、秉公据实确查具奏。又汉人中、如嵇曾筠之父。钱以垲之祖。抗节捐躯。舍生取义。已荷国恩。优加荣奖。又如赵申乔杨宗仁、清廉公正。乃国家实心任事之大臣。其任内一切应赔银两、朕已概从宽免。无使丝毫牵累。著各省督抚等、确查所属。有居官清正如赵申乔、杨宗仁、汤斌、陈瑸、张伯行之比。而其子孙犯法问罪及亏空拖欠者。无论已结未结。俱行秉公据实具奏。若其祖父系阵亡尽节者。亦照八旗例查奏　　

○以镶红旗汉军副都统张溥、署正黄旗汉军都统　　

○免山西荣河县、本年分水灾额赋有差　　

○甲寅。吏部左侍郎阿克敦、缘事革职。擢监察御史宗室普泰、为吏部左侍郎　　

○议叙平定湖广谬冲花苗军功。靖州协副将黄贤等、各加衔纪录有差。兵丁三百五十三名、各赏给银两　　

○乙卯。谕户部。今岁福建地方、有数县雨泽稀少。秋成未必全收。闽省地狭人稠。每年米谷、不无借资于邻省。今既有少雨之处。恐明春米价腾贵。不可不预为筹画。著将浙江漕粮、截留运送。以备闽省平粜。浙江总督李卫、会同福建督抚、酌定数目。或十万石。或十五万石。或二十万石。并如何运送接运之处。速行妥议办理　　

○又谕。朕思闽省必须二十万石接济。此时正兑漕之日。若两省往来会商、未免迟延。著将浙江漕米、截留十万石。江南漕米、截留十万石。行令各该督抚速行办理　　

○谕兵部。阿尔泰兵、即日回京。著于领侍卫内大臣内派一人。散秩大臣内派一人。赍茶食于驻军地方、设幄赐食。将军、赏银一百两。副都统、夸兰大、赏银三十两。护军参领、骁骑参领、赏银二十两。官员等、赏银十两。护军等、赏银五两。披甲人、赏银四两。令其携至家中、以备家庭欢聚之费　　

○以工部尚书公夸岱、署镶白旗满洲都统　　

○升镶白旗护军参领明德、为永陵总管　　

○授辅国公爱音图子吉存、为镇国将军。镇国公追封固山贝子准达子苏尔禅、为辅国将军。奉恩将军福清子福康、奉恩将军尤奇子寿佑、奉恩将军顾禄固子齐世玖、奉恩将军图纳子松健、奉恩将军吕顺子登博、俱为奉恩将军　　

○丙辰。皇八子福惠薨。照亲王例殡葬　　

○丁巳。吏部议覆。理藩院尚书特古忒等奏称、理藩院专司蒙古事务。非通晓蒙古字话之人。不能办理。请于八旗蒙古官学生、监生内有能翻译满洲蒙古字话者吏部会同理藩院考取。以各部院蒙古笔帖式、挨次补用。唐古特学生、由理藩院考试。翻译蒙古唐古特字话。拣选好者以理藩院唐古特笔帖式、挨次补用。又唐古特学生、补用笔帖式中书者。仍兼唐古特学行走。升至主事员外。方令其离学。庶所学唐古特字、不致荒废。又旧例蒙古官学生、唐古特学生、补用中书。似属太优。嗣后官学生、停其补用中书。中书缺出、于八旗蒙古笔帖式内拣选补用。至内阁蒙古中书、额设十六缺。内有唐古特中书四员。查内阁翻唐古特字话。既设巴克什喇嘛。并不专藉中书。请于唐古特中书内、裁去二缺。止留二缺。令唐古特学生出身之笔帖式补用。其蒙古中书十二员、令理藩院会同内阁。于八旗蒙古笔帖式内考试。拟定正陪咨送吏部、引见补用。此补授中书人员内、由理藩院蒙古笔帖式考取者。仍以理藩院应升之缺升转。由吏部等衙门考取者。仍以吏部等衙门应升之缺用。又国子监八旗蒙古官学生、监生学习满洲蒙古翻译。既各蒙恩、赏给钱粮。其内蒙古学、实属多设。请将内蒙古学裁去其裁退之学生、俟国子监本旗学生缺出坐补。其裁退之助教、俟国子监助教缺出坐补。又八旗蒙古监生、官学生内、有学习汉文。情愿考试满汉翻译者。令其考试。取中后。以吏部等衙门蒙古笔帖式缺、与考试取中人员、一体挨次补用。又理藩院内、额设郎中五员。员外郎十九员。主事五员。系专司蒙古事务。取其谙练。不便将别部人员升补。亦未可升补别部。嗣后理藩院缺出、请于理藩院蒙古笔帖式。各口驿站、及将军驻防、并察哈尔等处蒙古笔帖式。并由理藩院笔帖式。考取补用之中书、助教、五官正等。不论旗分。通行较俸升补。由主事升补本院员外郎郎中、再与六部满洲蒙古郎中、一体较俸升转。又内阁蒙古侍读二员。太仆寺蒙古员外郎二员。盛京刑部蒙古员外郎二员。亦系专司蒙古事务之人。嗣后缺出。请于理藩院蒙古主事内、不论旗分、通行较俸升补。又八旗游牧员外郎主事、仍照旧例。由理藩院于蒙古护军校、骁骑校、中书、笔帖式、护军内。拣选补放。又喜峰口、杀虎口、驿站员外郎各一缺张家口、归化城、蒙古理事同知各一员。原系拣选之缺。应照定例于理藩院司官内拣选补授。又国子监助教八员。系训迪满洲蒙古翻译之员。嗣后遇缺、于理藩院及修书蒙古笔帖式、并国子监闲散巴克什内、令理藩院会同国子监拣选。拟定正陪。咨送吏部。带领引见补用。又钦天监蒙古五官正二员。原系考选之缺。请照例于内阁蒙古中书、八旗蒙古笔帖式内考选咨部引见补用。又六部蒙古郎中员外郎、主事都察院监察御史、原俱系理藩院、六部蒙古人员通行升补之缺。今理藩院人员、既不令其升转别部。嗣后六部蒙古主事缺出、请将吏部等衙门蒙古笔帖式、及中书、五官正等。不论旗分。通行较俸升补。又理藩院司官笔帖式内、有不通晓蒙古字话。又不通晓汉文者。交与该堂官甄别。令其回旗、以对品旗员补用。其不能翻译字话、而能通晓满汉翻译之员。令该堂官咨部注册。俟汇齐人数。吏部奏请钦点阅卷大臣、公同考试。果系翻译精通者。准其于六部司官笔帖式等、通行较俸。以应升之缺升补。俱应如所请。从之　　

○旌表浙江义乌县烈女、骆锦璠女骆氏。拒奸不辱。自缢明志。给银建坊、入祠致祭如例　　

