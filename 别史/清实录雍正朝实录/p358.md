<!-- { "loadSidebar": true } -->
○癸巳。以左都御史福敏、协理兵部尚书事务。工部侍郎马尔泰、兼理刑侍郎事务　　

○陕西西安左翼满洲副都统拉萨立、陛见留京。升参领署河南城守尉杭州、为陕西西安左翼满洲副都统　　

○甲午。命大学士鄂尔泰、张廷玉、协理大学士工部尚书徐本、为文頴馆总裁官。兵部尚书魏廷珍、刑部尚书张照、吏部侍郎邵基、刑部侍郎杨超曾、内阁学士方苞、励宗万、为副总裁官　　

○丁酉。奉天府府尹宋筠疏报。辽阳等八州县、开垦雍正十一年分田地一百一址顷有奇、江西巡抚常安疏报。丰城等二十二县、开垦雍正十一年分田地三百三顷有奇。俱下部知之　　

○己亥。谕兵部。凡年满千总、发回原任者。因其汉仗中平。又未知其效力如何。故令该督提再行试看。如其效力果好。遇有守备缺出。仍可于各标千总内比较。酌量题补。不得因其回任。即难于保题。可行文各该督提知之　　

○庚子。谕内阁。朕于二月十二日。恭往谒陵。著大学士鄂尔泰、张廷玉、公庆复、尚书宪德、在京。总理一切事务。协办内阁事务尚书三泰、领侍卫内大臣哈达、常明、都统色尔璧、随往。总理一切事务　　

○升大理寺卿德福、为盛京礼部侍郎　　

○吏部议覆、工科给事中陈履平条奏。直省督抚咨部升补之佐杂要缺。向不具题。嗣后请照部选佐杂之例。按月汇题。候上□日补授。应如所请。从之　　

○辛丑。授宗室伦布女、为郡君。壻多尔济、为多罗额驸。允＜礻我＞女、为县君。壻拉理大、为固山额驸。都隆额女、为县君。壻策旺拉锡、为固山额驸。色布肯女、为县君。壻古穆、为固山额驸。公弘昉妹、为县君。壻多尔济喇锡、为固山额驸　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十一



大清世宗敬天昌运建中表正文武英明宽仁信毅大孝至诚宪皇帝实录卷之一百五十二　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十三年。乙卯。二月。壬寅朔。谕内阁。闻各省武弁中。有于该管上司前文禀应对。用天恩天喜天颜圣明谢恩等类字样者。且于上司批示、称为接奉朱批。此等谬妄处。皆由该弁不谙文义。信口称呼。无人指教。其文禀多凭幕客胥吏书写。该弁目不识丁。以致草野无礼。至于如此。嗣后著该管上司。随时教导。俾各知礼节。传谕直省督抚提镇等知之　　

○癸卯。谕内阁。定例文武生员、不准入伍食粮。闻陕甘兵丁内。有文武生员、现充营伍。而延绥一镇。竟至六十余名之多。在文武生员名列胶庠。各应专心举业。娴习技艺。以图上进。岂可又挂名营伍。其巳经入伍之兵。粗知文义、愿应考试者。原有准入武场、一体乡试之例。不必又附名学校。若以一身而兼顾两途。必且互相牵制。转致两误。著通行陕甘各提镇。将各兵内之文武生员、查明革粮。令其归学。如有情愿革去生员、当兵食粮者。即行知该学政除名。准留营差操。并饬行各营将弁。嗣后文武生员、一概不许滥收入伍。将此通行各省知之　　

○礼部议覆。湖南学政吴大受疏言、岳州府原属之澧州。衡州府原属之桂阳州。俱改为直隶州。请拨岳州府学原额取进文武童生各五名。归澧州属。拨衡州府学原额取进文武童生各三名。归桂阳州属。应如所请。从之　　

○添设山东运河厅千总把总各一员。河捕厅泇河厅把总各一员。从调任河东河道总督朱藻请也　　

○乙巳。谕办理军机大臣等。管辖呼伦贝尔兵丁之都统博第、著赴喀尔喀地方。会同查克旦、查办丹津多尔济多收驼只事件。事竣。即著回京。北路军营裁撤索伦兵丁起程时。著领侍卫内大臣哈达哈带领。前往呼伦贝尔。协同永福管辖　　

○理藩院奏。多尔济喇锡、原系和硕额驸。今因娶固山格格。礼部请改授固山额驸。多尔济喇锡、请仍赏给和硕额驸职衔。恭候钦定。得上□日、多尔济喇锡、仍授为和硕额驸　　

○以户部右侍郎托时、管理三库事务　　

○革办理口外屯田事务左都御史孔毓璞职。以其侵帑营私故也　　

○丁未。遣大学士张廷玉、祭先师孔子　　

○以户部右侍郎托时、内务府郎中白衣保、内阁中书徐元梦、为满洲繙译乡试主考官。镶蓝旗蒙古副都统多尔济、为蒙古繙译乡试主考官　　

○兵部议覆。署陕西总督刘于义疏言、西宁一郡。僻处边隅。接壤番夷。防范宜密。请于南山后迤东之什扎巴地方。建立土城。拨西宁镇游击一员。兵二百名驻劄。其皂思观林地方。应驻劄把总一员。兵四十名。下郭密之亦襍石庄。驻劄守备一员。兵一百名。千户庄。驻劄把总一员。兵四十名。并移徐家堡守备一员。驻申中。河州协千总一员。兵六十名。驻康家寨。应如所请。从之　　

○戊申。祭大社大稷。上亲诣行礼　　

○己酉。上御经筵。讲毕。赐大学士九卿詹事及讲官等宴　　

○庚戌。遣官祭关圣帝君　　

○谕内阁。闻江南淮安府板闸地方。有土棍人等。开立写船保载等行。由该县滥请司帖。合夥朋充。淮关上下。凡有货船至关口、雇觅小船起剥者。土棍等辄恃强代雇。任意勒索。不餍不休。客商苦累。观望不前。著该督抚确查此等情弊。严惩禁止。毋得视为具文。嗣后布政司衙门。亦不得滥给牙帖。若他处关口。有似此作弊者。著该管督抚、一体查禁　　

○调兵部尚书魏廷珍、为礼部尚书。升兵部右侍郎高起、为兵部尚书。光禄寺卿王钧、为工部右侍郎　　

○科尔沁和硕额驸观音保故。遣官致祭　　

○辛亥。谕内阁。朕闻河工官员。每于＜衷-中壮＞运工料。差役封捉船只。而所差胥役。即藉端生事骚扰。及至三汛抢工。则称＜衷-中壮＞运紧急物料。百船需索。甚至将重载之客船。勒令中途起货。以致商船闻风藏匿。裹足不前。查河工＜衷-中壮＞运物料。原有额设浚船。即使抢筑之时。浚船或不敷用。祗应雇募本地民船。协济运送。原不必封捉客船。阻遏商旅。著河道总督饬行所属河员。严行查禁　　

○兵部议覆。署陕西总督刘于义疏言、西大通镇、旧设兵三千六百名。弁兵过多。应加裁汰。请裁大通镇总兵一员。游击守备千总各二员。把总四员。兵一千二百名。改设副将一员。都司一员。留千总二员。把总四员。兵八百名。镇南之白塔营。裁参将守备千总各一员。把总二员。兵四百名。改设都司一员。留千总一员。把总二员。兵四百名。镇西之永安营。裁千总把总各一员。兵二百名。留游击一员。守备一员。千总一员。把总三员。兵六百名。至河州地近极边。原设副将一员。都司一员。千总二员。把总四员。兵一千一百八名。不足以资弹压。请改副将为总兵官。添设游击二员。分为左右营。改都司为守备。添设守备一员。把总四员。兵八百九十二名。以资分拨防汛。应如所请。从之　　

○壬子。孝康章皇后忌辰。遣官祭孝陵　　

○升刑部郎中觉罗伦达礼、为广东按察使司按察使　　

○以正红旗蒙古都统阿扬阿、署直隶天津都统。福建福州将军阿尔赛、署福建陆路提督。广东海关监督准泰、署福建福州将军。调四川重庆总兵官吴正、为直隶马兰口总兵官。升浙江象山副将张士俊、为四川重庆总兵官　　

○癸丑。上谒陵。是日启行。驻跸烟郊　　

○甲寅。上驻跸潘家庄　　

○乙卯。上驻跸淋河　　

○丙辰。上谒昭西陵、孝陵、孝东陵。行礼举哀。旋谒景陵。遥望恸哭。步至宝城前行礼。悲恸良久。感动左右　　

○是日、上回銮。驻跸马伸桥　　

○丁巳。上驻跸二百户　　

○戊午。上驻跸长营　　

○己未。上回宫　　

○调正红旗蒙古都统阿扬阿、为本旗满洲都统。仍署天津都统事务。升正白旗汉军副都统佟时茂、为本旗汉军都统。一等侍卫署正黄旗护军统领叶楚、为右翼前锋统领。以一等侍卫武勒德、署正黄旗护军统领。升广东广州协领于永世、为正白旗汉军副都统　　

○庚申。福建按察使庄令翼休致。调广东按察使觉罗伦达礼、为福建按察使司按察使。湖南按察使白映棠、为广东按察使司按察使。升直隶清河道彭人瑛、为湖南按察使司按察使　　

○辛酉。谕内阁。从来文武两途。国家并重。未尝轩轾于其间。而习其业者。必专心致志。不惑于他岐。然后有所成就。可以备国家之用。每见无识之武臣。沽名邀誉。辄称营伍中设立义学。兴文育材。又或请令驻防兵丁子弟。就近应该省乡试。此皆舍本逐末。糊涂颠倒之见。夫国家设立营伍。原为折冲捍御之计。营伍中提镇大员。乃弁兵之表率也。意之所向。众共趋之。今乃浮慕读书向学之虚名。而于持戟荷戈之地。以文章翰墨相矜尚。是本业在武、而注意于文。必致弁兵等、相习成风。人材渐至软弱。武备亦至废弛。岂整饬戎行之道乎。彼弁兵之子弟。其资性聪慧、可以读书者。听其延师自课。循例考试。以图上进。此乃两全之道。为提镇大员者。何必以虚名倡率。使之轻视本业。且与其设义学以课文。何如设义学以课武。尤为轻车熟路。易于有成也。至于各省驻防。乃专为武备而设。其子弟通晓文艺者。原听其来京应试。以为进身之路。若准其在外就近乡试。则伊等各从其便。竞尚习文之名。而渐忘用武之实。将来更有何人、可充驻防之选乎。在京师则文武并用。是以文武兼收。在驻防则武备是资。应以武途为重。即如农工商贾。各专其业。然后可以收其效。此古今不易之理。奈何介在两岐。其流弊必至两误。向后如仍有妄行奏请者。朕必加以重处　　

○壬戌。升苏松常镇道刘柏、为安徽按察使司按察使　　

