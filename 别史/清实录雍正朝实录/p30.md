<!-- { "loadSidebar": true } -->
○谕总理事务王大臣等。八旗办理事务、甚属紧要。都统、副都统内。有在皇考时、宣力行间擢用者。伊等于旗务并不办理。惟以曾经效力为辞。伊等出征劳绩。得功牌者、已登部册。得伤者、己加赏赉。应授官职者、已经议授。且擢用伊等、原为办事。岂徒以其宣力行间之故耶。嗣后都统有奉差四五日者。著即题请署理之人。或命本旗副都统、或另派人署理　　

○又谕。目今策妄阿喇布坦。甚属恭顺。我兵在外已久。著将阿尔泰兵丁、如何撤回。永固疆圉。应驻兵若干。驻劄何处。或作戍兵迭更。或令永远驻防。应将何处兵丁移驻。尔等可详加确议具奏。再、吐鲁番、巴尔库尔、布隆吉尔等处兵丁。俱著照此行　　

○谕兵部。从巴尔库尔、阿尔泰军前。因年老残疾、裁减拨回革退之官员。及具呈告退之人员内。有效力行间者。将在京八旗、及外省官员等。著查明具奏　　

○谕湖广总督杨宗仁。天下绿旗兵丁。大率十分中、有二三分空粮。为专阃大臣、及将弁等所侵冒。而老弱残疾、不能骑射者。复充当兵数。徒令国家钱粮费于无用之地。夫武备关系重大。额设兵数、不特缓急恃以为用。并藉以防缉盗贼。守护城汛、岂可任听将弁。挑选随丁。一无拘限。今奉天等处将军、副都统官员。俱令酌选数名。著为定额。其提督总兵以下等官、亦宜照例酌定。各于该管兵内、查有不堪者。亟应沙汰。选择年力精壮、汉仗雄伟者顶补。嗣后营伍骑射、须时加操演。火器营兵、在春秋二季操演。水师营兵、在战船操演。其安营布阵、进退作止之法。务令精熟。盔甲器械船只等项、务令坚固。沿途守望烟墩之兵、量增数名。酌计几墩。令千把等员、轮流分辖。不时稽察。至山谷林麓、近江滨海、险僻处所。或有匪类潜藏、亦未可定。应派委参游以下二员、领兵四十名、时往巡哨。更须严饬所领兵丁。经过地方、毋许骚扰。兵丁内有实能效力、弓马娴熟者。遇有把总缺出、即行录用。以示鼓励。其懒惰刁悍者。严行责革。以彰法纪。从前把总一缺。提镇将弁、每将家丁及同乡戚属、虚冒钱粮。毫无劳绩者。朦混占补。似此、何以服士卒之心。今限一年之内、彻底肃清。傥不遵谕上□日、仍蹈前辙。定将该管大臣、及将弁等、从重治罪。尔封疆大吏、各宜敬凛。毋忽　　

○命署山东布政使须洲、巡视河务。以户部郎中博尔多、署理山东布政使司布政使　　

○命以官房八所、为八旗大臣等公衙门　　

○免江南海州上元等十五州县、扬州一卫、康熙六十一年分旱灾额赋有差　　

○壬辰。免江苏太仓等卫、旧欠民屯地丁等银两有差　　

○癸巳。谕兵部。右卫佐领苏柱克等十七人。皆由军前裁减拨回。并无罪愆。而右卫副都统努尔布、将伊等尽行革退。著努尔布来京、将缘由陈奏。努尔布员缺、著副都统李柱署理　　

○以裕亲王保泰管理镶黄旗满洲、蒙古、汉军、三旗事务。原任镶白旗护军统领苏克肫、为镶黄旗满洲都统　　

○总理事务王大臣等、议准浙闽总督觉罗满保、奏请修筑海宁塘堤。得上□日、钱镠时所筑塘堤、中间虽被冲坏。至今尚有存者。数年来、督抚等所修塘堤、俱虚冒钱粮。于不当修筑处修筑。以至随修随坏。又闻赭山有三处海口。今一处淤沙壅塞。水不通流。若浚治疏通。使潮汐不致留沙壅塞。则海宁一带塘工方可保固。言之者虽未必稔知。然不可不留意。抑或地方大臣、恐糜费钱粮。此等处、虽明知而不顾也。传谕该督抚知之　　

○兵部议覆、云南提督张国梁奏言、云南地极边远。副参游守缺出。部推人员、每不谙边情。请照旧例、仍令该督抚提臣。将才技优长、熟谙边情之员。越衔一二等、拣选题补。嗣后请副参、游击缺出、准其越衔拣补。至守备员缺。仍于分发年满千总内、秉公拣选补用。从之　　

○刑部议覆、御史汤之旭条奏。六部现行则例、轻重不一。请简谙练律例大臣、为律例馆总裁。将康熙六十一年以前、所行条例。雍正元年以后、所奉上谕。陆续纂修增入。应如所请。得上□日、左都御史朱轼、兵部尚书卢询、刑部左侍郎阿锡鼐、兵部左侍郎伊都立、著充总裁官　　

○甲午。以正白旗蒙古都统拉锡、署镶白旗满洲都统　　

○礼部议奏。自古帝王功德隆盛。未有不配天者。此古今通义也。钦惟圣祖仁皇帝、嗣太祖太宗、世祖之鸿绪。守成创业兼隆。集三皇五帝至圣之大世。玉振金声并茂。冲龄而克基于圣。耄期而不倦于勤。是圣祖之至诚不息。即天地之悠久无疆也。开古今未开之景运。辟帝王未辟之版图。察吏安民。达聪明目。是圣祖之无为致治。即天地之不言成化也。减税蠲租。祥刑肆赦。屡广生徒之额。频加营伍之恩。是圣祖之湛恩汪濊。即天地之雨露滋培也。神谟天算。赫声濯灵。平三孽而永靖烽烟。临二庭而廓清沙漠。是圣祖之神武布昭。即天地之风霆流形也。生知好学。天纵多能。会理道之精微。不遗象数。挹经史之芳润。兼擅词章。是圣祖之奎文藻丽。即天之云汉为昭。地之山川焕彩也。协气布濩。年谷顺成。六十余年。万方蒙福。是圣祖之召致休徵。即天之不爱其道。地之不爱其宝也。允宜升配郊坛。光昭禋祀。应同太祖太宗、世祖。配享圜丘、祈谷坛、方泽。请于本年冬至、二年孟春上辛、及夏至、大祀之日举行。得上□日、是。依议　　

○工部议覆、兵部左侍郎嵇曾筠奏言、武陟县黄河堤工。请由钉船帮坝尾、直对姚其营北首。斜接遥堤加筑。再秦家厂月堤内、积有清水。请填实以御顶冲。应如所请。从之　　

○乙未。谕大学士等。朕近于圣祖仁皇帝所遗书笥中。检得未经颁发谕上□日一道。以明太祖崛起布衣。统一方夏。经文纬武。为汉唐宋诸君之所未及。其后嗣亦未有如前代荒淫暴虐亡国之迹。欲大廓成例。访其支派一人、量授官职。以奉春秋陈荐。仍令世袭。朕伏读之下、仰见我圣祖仁皇帝海涵天覆。大度深仁。远迈百王。超轶万古。朕思史载东楼。诗歌白马。商周以来。无不推恩前代。后世类多疑忌。以致历代之君、宗祀殄绝。朕仰体圣祖如天之心。远法隆古盛德之事。谨将圣祖所贻谕上□日颁发。访求明太祖支派子姓一人。量授职衔。俾之承袭。以奉春秋祭享。但恐有明迄今。年代久远。或有奸徒假冒。致生事端。尔内阁大学士、即会同廷臣、详明妥议。以副圣祖仁皇帝宽仁矜恤之至意　　

○命各省情实人犯、停止秋决　　

○升福建台湾总兵官蓝廷珍、为福建水师提督　　

○户部议覆、漕运总督张大有条奏。一、行月二粮。例系半本半折。其折色银两、宜解送粮道验明。将一半给发该丁开船。一半封固。于各帮过淮时、粮道亲行给发。一、运弁回南。令坐粮厅给完呈限单。限一月到淮报验。逾限者、照规避例咨革一、漕粮开兑。令额设监兑等官、亲身照数交兑。开行之后。仍令该员亲押到淮听总漕盘验。如有不足。即将该员参处。应如所请。从之　　

○大学士王顼龄、以老病乞休。温上□日慰留之　　

○丙申。以军前副将军阿喇衲、为镶红旗蒙古都统　　

○正黄旗蒙古都统汪悟礼年老休致。以镶红旗满洲副都统秦布、署正黄旗蒙古都统　　

○调福建海坛总兵官程汉鹏来京。升福建台湾水师副将朱文、为福建海坛总兵官。闽安水师副将徐日昇、为福建金门总兵官　　

○除浙江绍兴府惰民丐籍　　

○丁酉。谕内阁。世袭官员所得三品荫生内。有愿在武职行走者。仍赐以应得原品。其内外荫生监生等、到部考试繙译书法。再分派各部行走。令伊等咸得勉力学习。至世袭官员、所得三品荫生内。若考试有列优等者。仍著奏闻。赐以所应得原品。如此、则伊等必痛自砥厉。以求上进。不但国家得有用人才。足供任使。即各部院衙门。亦不致令无知子弟、群厕其间。率意肆行。为众人所讥议矣　　

○升鸿胪寺卿李凤翥、为内阁学士兼礼部侍郎　　

○以銮仪卫銮仪使李杕、署江南京口将军　　

○戊戌。九卿遵上□日议覆。直隶巡抚李维钧、请将丁银摊入地粮徵收。应令该抚确查各州县田土。因地制宜。作何摊入田亩之处。分别。定例。庶使无地穷民、免纳丁银之苦。有地穷民、无加纳丁银之累。得上□日、巡抚李维钧、条奏丁随地起一事。九卿并不据理详议。依违瞻顾。皆由迎合上意起见。即如本内有地穷民一语。既称有地。何谓穷民。不与有米饿莩之语相似乎。不但此也。凡九卿会议。理应将所议事件、预先详审。至临议时。各出己见。平心静气。公同商榷。以求至当。迩来九卿坐班、多有不齐。及至会议、彼此推诿。不发一言。或假寐闲谈。迟延累日。令一二科道新进者、昌言于众。便群相附和。以图塞责。在九卿迟延一日。内而六部八旗、外而各省、俱因以迟延矣。以此为居官安静。及至保举议行事件。又有请托贿赂等弊。尔等在圣祖时、皆受深恩。不图实心报效。每事迎合。有时依议准行。便为迎合得计。遇有驳回事件。虽加严饬。又谓上有深意。以此事君、负恩殊甚。此皆朕之所深知而不忍见者。圣祖与天相似。诸臣岂能以人意揣度。天心。所有种种恶习、皆在圣祖洞鉴之中。包涵已久。有何益处朕即位以来。将此等恶习、概置不究。尔等自揣平日所为。亦当知惧。亦当知感矣。今仍欲迎合朕意。朕于诸事本无成见。有何迎合之处。所发会议事件。原欲与众共商。即书所云、汝则从。龟从。筮从。卿士从。庶民从之意也。元首股肱、谊同一体。朕祇欲诸弟、尽为贤王。诸臣、尽为良臣。事事当理。即朕意耳。朕从不自以为是。所议允当。朕即不从。不妨面折廷诤。再三执奏。即不显言。亦可密摺敷陈。至尔等以尧舜比朕。朕果能上法尧舜乎。抑属赞颂之词也。如或不能正可因此自勉。即尔等亦当上法古名臣也。圣祖良法美政布在方策。朕与尔等、期共相黾勉、以臻至治。朕宵旰勤劳。尔等可图安逸乎。嗣后务宜洗心涤虑。痛改前非。凡事皆持公正。止论是非。毋事揣度。朕实心延纳。果能据实直陈、岂肯拒阻。若仍蹈前辙。朕或据理饬行。或择人另议。尔等岂不自愧乎。原本发还九卿。著仍照户部议行　　

○四川成都副都统法喀、以老病乞休。允之　　

○己亥。以内阁学士李凤翥、署理工部侍郎　　

