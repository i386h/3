<!-- { "loadSidebar": true } -->
○甲申。谕刑部。朕缵承大统。于各衙门事务。无不加意详察。尔部之事。尤有不同。俱系民命所关。岂可丝毫错误。乃司官于灏、勒可得、审理冒领俸米一案。将无辜之人、妄行夹讯。洵酷吏也。凡用刑最宜详慎。必遇人命盗案。其罪重者、方可夹讯。若其轻罪、则断不可用。盖执法不可不严。存心不可不慈也。即如审理此案。初次讯问不明。只须向通州细细察访。便可得实。何得如此滥用重刑乎。拟罪必按律例。讲求习熟。方不至于错误。乃当闲暇之时。置律例于不问。临时听信书吏。高下其手。尚得谓之详慎乎。且司官有承审定招之责。非实在能干之员。不能办理。于灏、勒可得、据尔部堂官称为中等。夫中等者尚且如此。下等者更可知矣。传谕各司官等、须自己酌量。年力精壮者。尚可勉励。其年老残疾。不能办事者。当速告退。勿得尸位素餐　　

○户部议覆、正白旗满洲副都统奇尔萨条奏。八旗开档、并为义子人等。嗣后不得越佐领认户。请仍留在本佐领下当差。方不负原主豢养之恩。应如所请。从之　　

○丙戌。以镶白旗蒙古副都统阿齐图、署镶黄旗蒙古都统　　

○丁亥。谕兵部。奋威将军岳钟琪具奏。副都统达鼐、阿尔什、总兵黄喜林、王嵩、孙继宗、营总苏图等。统领大兵。穷追罗卜藏丹津。直至花海子。拏获丹津浑台吉、及其妻子。并招抚三十三家台吉。当此口外水冻草枯之候。官兵奋勇远行。甚属可嘉。自大将军以下。著从优议叙。官兵劳苦。朕甚悯之。一切＜马犬＞载辎重。马驼必多损伤。著查明免其赔补。其军营马匹、如有倒毙。亦令领帑购买补数。再、马兵每名赏银八两。步兵每名赏银六两。蒙古兵有随军效力者。亦著奋威将军、按其行走效力等次。应如何赏给之处。确议奏闻　　

○八旗大臣及步军统领议覆、条奏内称京师外城七门。俱系绿旗兵门军看守。请将每旗满洲蒙古教养兵。一体挑补。查内九门。每门汉门军四十名。嗣后请将汉门军缺注销。其内九门门军。由满洲蒙古教养兵内挑补。外七门门军。将汉军教养兵挑补。再、每门有千总二员。嗣后千总缺出。停其补授汉人。将满洲汉军武举、并汉军捐千总者补授。从之　　

○戊子。户部议覆、福建巡抚黄国材疏言。福、泉、漳三府。及福宁州。均兵多米少。应凑给折色。其兴、延、建、邵、汀五府。均米多兵少。应将余米运至省仓配给。应如所请。从之　　

○己丑。工部尚书孙渣齐、缘事革职。升甘肃巡抚绰奇、为工部尚书。仍留肃州、办理军需事务　　

○实授陈王章、为江西南昌总兵官　　

○庚寅。礼部奏请冬至次日行礼。得上□日、去岁冬至次日。因圣祖仁皇帝配天礼成颁诏。是以御殿。今年冬至次日。著停止行礼　　

○谕户部。两淮巡盐御史噶尔泰奏称。七月内、海潮冲决范堤。沿海二十九场。溺死灶丁男妇四万九千余名口。盐地草荡、尽被漂没。朕心悯恻。如同执热。著即动盐课银三万两。委员分路赈恤。务使得所。不必该御史捐补。其未完折价钱粮四万余两。悉行蠲免。毋得仍称带徵名色。致累见在穷丁。该部遵上□日速行。至淮商运行盐觔。恐灶丁一时未能煎办。应作何接济民食。该部作速确议具奏。寻议。淮属盐觔缺乏。请令该御史、将癸卯纲未掣之引。与壬寅未完之引。酌量掣给除食盐易销之地、照额给运外。其食盐难销地方。计其本年未能即销之数。暂且扣存。留备明岁不敷之用。其甲辰纲补办额引。请分于乙巳丙午两年置办。从之　　

○升一等侍卫玉柱、为銮仪卫銮仪使　　

○钦赐举人张泰基、为进士　　

○宗人府题。正黄旗宗室三等镇国将军、兼拜他喇布勒哈番噶喇玛、呈恳照例兼并。应将噶喇玛所袭三等镇国将军。仍加拜他喇布勒哈番。授为一等镇国将军。从之　　

○户部议覆、署河南巡抚田文镜奏称。豫省兑运漕粮。请将河北之彰德、卫辉、怀庆三府。及阳武、原武、封邱三县。起运本色米一十万四千余石。仍在卫辉五陵水次兑运外。其开归等五府一州。折徵采买米一十五万余石。自卫辉府、至大名府小滩镇。沿河一带地方。不拘何处买米。即于彼处交兑。不必拘定卫辉小滩。则兑运既属便宜。而漕船不致迟误。查河北三府三县之粮。向在卫辉五陵水次兑运。应如所奏。至开归等处采买漕米。该抚奏称不必拘定卫辉小滩。恐沿路交兑、漫无处所。则驾运漕艘者。有往来移候之苦。办买漕粮者。开争近避远之端。殊为未便。查卫辉至小滩。经浚、滑、内黄、大名四县境。其间沿河村落。颇多巨镇大市。商贩所集。计运粮之船、约三百只。莫若分定地方拨兑。既有一定之所。而粮米散于各处采买。又可免牙行囤户之弊矣。从之　　

○辛卯。升甘肃布政使傅德、为内阁学士兼礼部侍郎　　

○升陕西西安布政使胡期恒、为甘肃巡抚。郎中诺穆浑、为陕西西安布政使司布政使。陕西甘肃按察使彭振翼、为甘肃布政使司布政使。陕西西安粮盐道张适、为甘肃按察使司按察使　　

○振武将军傅尔丹疏报。乌阑古木等处屯田、收获麦子四千一百七十石有奇。下部知之　　

○壬辰。命陕西西安右翼满洲副都统觉罗伊礼布来京。以原任都统熹思汉、为陕西西安右翼满洲副都统　　

○癸巳。谕直省督抚提镇等。从前题奏事件。俱有部费。朕屡次降上□日严禁。今闻仍蹈前辙。凡事不讲部费。不能结案。各衙门书吏。势难枵腹办事。酌量稍给纸笔饭钱。于理犹无违碍。何得费至盈千累万。以遂小人无厌之求。况各省大臣题奏事件。俱朕亲览、交部定议。及议覆时。朕详览独断。在各省大臣。何不自信。甘受蠹役欺诳耶。至会考府、系朕新设。特为稽查各部诸弊。以清钱粮之出入。会考府王大臣。朕可保其无受使费之理。今闻有一二省畏懦不明之大臣。另加一倍使用。殊可痛恨。嗣后著永行禁止。若经朕查出。与受一体治罪　　

○户部议覆、直隶巡抚李维钧疏奏。直属九郡丰收。惟霸州、东安、大城、武清、玉田、宝坻、梁城所、七州县所田禾。偶有淹损。本年钱粮。请缓至雍正三年带徵。应如所请。得上□日、霸州等七州县所、被水村庄。朕已谕巡抚李维钧。将仓粮发赈。念此时小民。生计维艰。若将今岁钱粮归于明岁带徵。则新旧之赋。输纳于一年之内。势难兼顾。尔部行文该抚。著将霸州等七州县所被水村庄。今年应徵钱粮内。或应有蠲免之处。详查议奏。以纾民力　　

○甲午。以詹事府詹事王图炳、充日讲起居注官　　

○以吏部右侍郎沈近思、为武会试正考官。内阁学士吴士玉、为副考官　　

○正红旗满洲副都统富尔丹、以老病乞休。允之。仍给半俸　　

○乙未。理藩院议覆、厄鲁特多罗郡王额驸阿宝呈称。自伊祖顾实污、归诚向附。至今百年。受圣祖仁皇帝隆恩。安居乐业。因青海兄弟、妄乱生事。致干天讨。臣等理应一并殄灭。复荷宽恩、存留游牧。臣请于青海处、赐闲旷之地居住。管理青海人等。不致复萌乱心等语。查阿宝之父巴图尔额尔克济农和洛里、自青海来归。封为贝勒。阿宝承袭。后于平定西藏有劳。封为郡王。应如王请。见有贝子丹忠所居之地。甚为宽大。即令阿宝驻牧。并令大将军年羹尧派员赍饷。助其移徙安插。从之　　

○抚远大将军年羹尧疏奏、宁夏驻劄满洲兵丁之处。应设将军一员。副都统二员。满洲协领四员。蒙古协领二员。每旗满洲佐领各二员。蒙古佐领各一员。每佐领下、防御各一员。骁骑校各一员。八旗共派驻防兵二千二百名。又八旗应添步兵一千二百名。左右两翼、添放防御各一员。令其管辖步兵。看守城池仓库。于马甲内、择其汉仗好者。令为前锋。再宁夏既驻满洲兵丁。应设理事同知一员。从之　　

○丙申。谕诸王大臣等。朕尽三年丧礼。斋居养心殿。闻裕亲王保泰、在家演戏。及面询之。公然承认。复任意妄奏。大失臣节。保泰性本昏庸。并无为国宣力之志。虽勉强任用。亦于国事无益。著将伊所管宗人府、礼部、都统、武备院、及看守大阿哥等事。俱行罢革。伊子亦俱著革退。朕登极时。即将保泰加恩重用。伊之三子、俱格外优待。保泰幼年。在内廷行走。皇考令朕教其经书算法。多方率领指示。保泰受朕恩遇甚深。乃自苏努问罪以来。即生异心。其不知轻重如此。朕特降此谕上□日。宣付起居注。并令宗人府、及诸王大臣等知之　　

○谕内阁。前因刑部尚书。不得其人。将阿尔松阿特加擢用。乃受任以来。无心效力。朕劝之不听。惩之不畏。令其总理天下刑罚大事。于国事无益。刑部尚书员缺、著礼部尚书塞尔图调补　　

○增陕西省各学取进文武童生额数。文童。凤翔、庆阳、平凉三府、蒲城、华阴二县、及宁夏卫、俱照府学额。各取进二十名。咸阳、乾州、鄠县、武功、同州、兴平、肤施、清涧、洛川、宝鸡、城固、兴安州、泾州、安化、会宁、文县、伏羌、秦安十八州县。凉州、镇番二卫。俱升为大学。各取进十五名。三水、商州、安定、葭州、汧阳、沔县、镇原、盛宁、礼县九州县。俱升为中学。各取进十二名。武童。凤翔、平凉、庆阳三府、华州、咸宁、长安、蒲城四州县。宁夏、甘州、行都司等卫。各取进二十名。甘州、同州、兴安、固原、咸阳、鄠县、肤施、岐山、城固九州县。宁夏、中卫、后卫、灵寿、庄浪、山丹、肃州、凉州、靖远八卫所。各取进十五名。商州、蓝田、神木三州县。榆林、永昌、镇番、靖边、高台、镇彝六卫所。各取进十二名　　

○丁酉。吏部议覆、太仆寺少卿缪沅奏称。新改直隶州。稽查属县钱粮刑名。与知府无异。请令督抚于通省属员内。拣择才能。题请调补。应如所请。从之　　

