<!-- { "loadSidebar": true } -->
○户部议覆、云贵总督高其倬疏言。滇省鹤庆府、邓州、腾越、嵩明三州、太和、浪穹二县、土军丁赋银共九百余两。此项军丁。并非承种军田之丁。缘前明嘉靖万历间。安酋铁锁箐等夷人、先后作乱。暂拨民人协防。随立太和所、凤梧所等名目。每丁徵银一两。是伊等既纳民赋于本籍。又输军赋于防所。流弊相仍。至今未革。查滇省民丁。每丁纳银五钱至一钱不等。屯丁每丁六钱至二钱不等。独此项军丁。徵银多至一倍。而又身充二赋。诚为苦累。请永行豁免。应如所请。从之　　

○工部议覆、副总河嵇曾筠疏言。豫省卫河、水势奔泻。河底俱系浮沙。随挖随淤。刨浅无益。请于汲县、浚县、汤阴、内黄等处。筑草坝二十六座。其直隶大名县张儿庄、亦建筑草坝一座。首尾接应。以济漕运。应如所请。从之　　

○癸酉。谕诸王大臣等。贝子鲁宾、在西宁时。谄媚允禵。允禵曾遣伊屡次寄书与允禩往来。同谋奸宄。今在众人前询问时。鲁宾仍感允禩之恩。朦混具奏。理应即行正法。但伊父止一子。伊又无子。若将伊正法。必致断绝其嗣矣。朕不忍绝人之嗣。鲁宾、著从宽免死。并伊妻妾、俱著监禁高墙　　

○命将允禩在宗人府看守。寻命圈禁高墙。著总管太监、派老成太监二名。在内随侍　　

○谕大学士等。凡违禁偷刨封禁矿砂等律。汉人发边卫充军。旗人解部枷责。朕思发遣治罪。满汉应同一律。从前定例、将徒流等罪之旗人、改折枷责。今可否更改、与汉人画一之处。著大学士、会同八旗都统、及满洲汉军之九卿、确议具奏　　

○以詹事府詹事陈万策、署日讲起居注官　　

○予故理藩院额外侍郎鄂赖、祭葬如例　　

○甲戌。孝康章皇后忌辰。遣官祭孝陵　　

○谕大学士等。直隶近京地方。去岁被水歉收。朕已叠沛恩膏。毋使失所。其觅食来京者。又复增给米石。添设饭厂。俾穷民得以养给。近因东作方兴。令大臣等酌议资送回籍。乃觅食之民、来京者日众。是必传闻京师加恩赈济。无知愚民、希冀非分之望。舍其耕种之本业。跋涉远来。则大负朕绥辑穷黎之本意矣。可即传谕顺天府大兴、宛平二县。及近京地方文武官员。将续来之民、晓谕回籍。目今春气和暖。其有田可耕者。即当乘时播种。如无田可耕。则各处皆有工程。或修堤岸。或开水利。正需人力、以修土功。伊等回籍。就近佣工度日。不致离弃乡井。转徙外方。实为谋生善策。可严切谕令伊等知之。并将此行文直隶总督　　

○又谕。大学士朱轼之母冷氏。壸仪淑慎。训子成名。今闻在籍病故。深可轸恻。朕优礼大臣。推恩贤母。用颁异数。以示眷怀。著江西巡抚裴＜彳率＞度、动支司库银二千两。赏赐其家。读文致祭一次。俟朱轼抵家之时举行。朱轼查勘水利事竣到京后、著驰驿回籍　　

○以镶红旗蒙古副都统秦布、署镶蓝旗蒙古都统　　

○宗人府参奏、固山贝子允禵、门下之太监刘玉逃走。并不报部。辄敢违上□日。差遣私人往丰润县缉捕。扰民生事。甚属不合。应将允禵革去固山贝子、降一等为镇国公得上□日、允禵革退固山贝子之处、著从宽免　　

○吏部等衙门议覆、怡亲王允祥等疏言。直隶兴修水利。请分诸河为四局。专官管辖、以便稽查。南运河、与臧家桥以下之子牙河、垣家口以东之淀河、为一局。应令天津道就近控制。同知以下等员、受其管辖。永定河为一局。应将原设之永定分司、改为河道。驻劄固安。沿河州县以下等员、听其管辖。其北运河为一局。应将原设之分司撤去。令通永道就近兼理。管河通判等员、悉听统辖。苑家口以西各淀池、及畿南诸河、绵亘五六百里。经州县二十余处。亦为一局。应将大名道、改为清河道。移驻保定府。所有管河同知州判以下等员、悉听管辖。其天津大名两道、既定为河道、专司河务。所属州县钱粮刑名事务。应各归该知府考成。通永道所属永平一府州县事务。亦归该知府考成。其通州、以下无知府之八州县、仍令通永道兼管。一应水田沟洫、各该道督率经理。钱粮虚冒。工程修废。悉归直隶总督考核。俱应如所请。得上□日、依议速行　　

○理藩院奏、厄鲁特多罗郡王额驸车零旺布、多罗贝勒色卜腾旺布、贝子茅海等、请与众一体编分佐领。应遣官前往办理。得上□日、此系编分佐领之事。甚属紧要。应遣大臣前往。今散秩大臣伯四格等、往定阿尔泰山边界。事竣之日。即著四格从彼处前往。会同副都统花善、详议编分。寻议。郡王车零旺布、贝勒色卜腾旺布、贝子茅海、俱授为扎萨克。将伊等所属厄鲁特、编为四佐领。从之　　

○予故贵州巡抚张谦、祭葬如例　　

○乙亥。调镶黄旗满洲都统觉罗佛伦、为镶白旗满洲都统。升左翼前锋统领鄂善、为镶黄旗满洲都统、仍兼管前锋统领事务　　

○升湖北布政使郑任钥、为湖北巡抚。湖北按察使王克庄、为湖北布政使司布政使。刑部郎中宪德、为湖北按察使司按察使　　

○议政王大臣等议覆、据公舅舅隆科多等奏称。臣等验看宁夏贺兰山前。插汉拖辉、至石嘴子等处宽阔一百里。旷野而平。其土肥润。籽种俱皆发生。其地尚暖。易于引水。如西河、六羊河。皆系古旧渠。大沟、黑龙口、倒流河、新河、黄泥河、董家河、皆系引水分水之路。遗弃年久。虽有形迹。俱皆沙泥淤塞。若修造渠坝。及放水之闸。两岸可以耕种万顷地亩等语。又据甘肃巡抚石文焯等奏称、宁夏东北五十里插汉拖辉地方。南北延袤百有余里。东西广四五十里、或二三十里不等。东界黄河。西至西河。其地平衍。可以闻垦。自鄂尔多斯迁移之后、十余年来。小民亦有私垦者必得开渠通水。筑堤建闸。以时启闭。以资灌溉。则旷土尽成膏壤。今相度地势。自双庙墩起、至六羊河地方。计长一百十余里。仿汉唐诸渠法、开渠一道。建正闸一座。攩水闸、稍闸、各一座。迎水湃一道。又六羊河口、与黄河相近之处。亦建正闸、攩水闸、稍闸、各一座。以资蓄洩。再自上泗墩起、至六羊河岸。东距黄河五里许。筑堤一道。纺长一百里。可以永御黄水。统计垦田六十余万亩等语。查插汉拖辉、为汉唐灵州之地。当时广置屯田。元至元间、置屯田万户所。明时、套夷渡河而西。侵占内地。葫芦河之东。居民不得耕种。遂致废弃。我朝德洋恩溥。番夷臣服。鄂尔多斯移归套内。以河为界插汉拖辉之地、久属版图。今宁夏卫志。汉唐二渠之支流、有百家良田满达剌等渠。向在插汉拖辉左近。若仿其遗迹、开渠建闸。诚裕国利民之善政。但隆科多石文焯等所奏建闸筑堤等处。情形互异。事关久远。臣等难以悬定。见今总督岳钟琪、亲赴布隆吉尔。查看地势。应将隆科多石文焯奏摺。并地方画图。一并交与大理寺卿通智带往。同岳钟琪前至插汉拖辉等处。照图验看。核议具奏。从之　　

○补行广西省、及河南副总河属员、雍正二年分大计。卓异官九员。不谨官六员。罢软官四员。年老官七员。有疾官三员。才力不及官三员。浮躁官五员。分别升赏处分如例　　

○丙子。升贵州布政使刘师恕、为通政使司通政使。江西布政使陈安策、为太仆寺卿。福建按察使丁士一、为江西布政使司布政使。贵州按察使申大成、为贵州布政使司布政使。礼科给事中乔学尹、为福建按察使司按察使。刑部郎中存柱、为贵州按察使司按察使　　

○命仓场侍郎、再发通仓米二万五千石。运往保定、减价出粜。以济民食　　

○予故副都统致仕萨满达、祭葬如例　　

○丁丑。上回宫　　

○免直隶蓟州、清苑等七十四州县。雍正三年分水灾额赋有差　　

○戊寅。谕户部。去秋北方多雨。直隶所属七十四州县、被水歉收。朕心深为轸恤。叠沛恩泽。加惠穷黎。已将七十四州县、被灾田亩之钱粮。照例蠲免。其余应徵额赋、又复停徵在案。朕思一省之中、既有七十余州县收成歉薄。则必有向邻封隔县、谋生觅食之民。当此青黄不接之时。闾阎岂能充裕。若仍照旧徵收。民力输将、未免竭蹙。用是特颁谕上□日、施恩于常格之外。将雍正四年通省应徵额赋、一体停徵。俾民力宽纾。各得用力于南亩。以副朕勤恤民隐之至意。尔部即遵谕行　　

○工部左侍郎萨尔纳、缘事革职。升内阁学士常保、为工部左侍郎。通政使图兰、为内阁学士兼礼部侍郎。江南安徽布政使博尔多、为通政使司通政使。擢奏事员外郎觉罗石麟、为江南安徽布政使司布政使　　

○户部等衙门遵上□日议覆、嗣后州县亏空仓谷、应照亏空钱粮例。分别侵蚀那移二项定罪。其实系仓廒倒塌。雨水渗漏。或年深地湿、成色变烂者。三千石以下、仍照旧例革职留任。限年赔补。三千石以上、即照那移钱粮之例、追完治罪。至直省地方、一应亏空仓谷。俱定限三年买补完足。违者从重议处。得上□日、所议霉烂仓谷之处分、甚属未当。凡仓谷霉烂、皆仓廒不修之故。平日地方官、所司何事、以致倒塌渗漏。亏折米谷。此愈当加惩者。今若宽其处分。则有司于仓廒、平日必不加意修理。以便借词。著九卿再议具奏。寻议。嗣后仓廒渗漏、及墙壁木植不甚坚完、需费无多者。该地方官自行苫葺。若遇年久、廒座木料朽坏、砖瓦破碎倒塌者。即详明该上司、估勘工费。一面报部。一面动支正项钱粮、急行修整。其见在无仓廒者。即详请建盖。傥有漫不经心、不及时苫葺。不详请修理盖造、以致米谷霉烂者。应照溺职例革职、勒限一年赔补。限内不完、照侵蚀钱粮例、以未完米谷之数、依律治罪。至修理仓廒之后、犹有托名霉烂亏空者。即照侵蚀例治罪。从之　　

○免湖广沔阳州沔阳卫、雍正三年分水灾额赋有差　　

○己卯。谕宗人府。辅国公富增、人甚不及。皇考用为散秩大臣。伊毫无感恩报效之意。朕仍留为散秩大臣、令其效力行走。伊不但不肯奋勉。且时形退缩。前革退赖士公爵时。因无可承袭之人。始令伊承袭。今赖士在军前行走数年。其子伊尔登、又甚勤谨竭力行走。著将富增公爵革退、与伊尔登承袭。所撤伊之佐领、亦著赏与伊尔登　　

○辛巳。春分。朝日于东郊。上亲诣行礼　　

