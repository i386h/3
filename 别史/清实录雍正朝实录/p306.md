<!-- { "loadSidebar": true } -->
○谕八旗官员人等。朕自御极以来普天率土。未尝岐视。而八旗人等、尤国家教养百年。望其遂生复性。共享安乐于久远。若其中顽劣贪鄙之习。故加宽纵。将为人心风俗忧。无所底止。朕实不忍听其陷溺。不为援手。有负皇考之付托也。从前严治贪婪。清厘帑项。即追呼牵扰。有所不恤者。诚欲八旗人等、各思罪愆。渐自醒悟。知有所不为。庶无往不利。此朕训爱之初心也。昨于雍正三年以前亏空各项令查奏酌免。谕上□日内业经明白晓谕。今特再沛恩膏。将雍正三年以后、九年以前。八旗官员人等。应追银两。除本身亏空、侵蚀、借帑及贪赃盗用等项。不准查免外。其有年远之案。于雍正八年恩上□日以后发觉者。与本身已故、著落子孙追赔。坐扣俸饷抵补者。或本身虽在。其应追之银。实系分赔代赔无著之项。或因公那用。并未入己者。又或应追之本人、已经豁免。而开欠之人。尚在著追。或本身已经宽免。而在奉上□日以前报出田房人口抵补。其间人口病故、田房变价不敷。仍行追补者。著该旗将各项情由。造册开送内阁转奏。候朕酌量分别。加恩宽免。此次谕上□日。著再遍传。俾八旗人等、深知朕恩。恪遵朕训。洗心涤虑。痛改前非。循理奉公。谨身节用。以副朕教育谆诚之至意　　

○戊戌。谕大学士等。固原提督樊廷、来京陛见。恳求前往军营。领兵效力。朕勉从其请。令伊暂回固原之任。李绳武、著驰驿来京。面请训上□日。仍回固原署理提督印务　　

○以原任甘肃布政使钟保、协理步军统领事务　　

○调镶蓝旗蒙古副都统哈达哈、为正蓝旗汉军副都统。以署镶红旗满洲副都统噶尔锡、为镶蓝旗蒙古副都统　　

○予故云南曲寻镇总兵官陈清、祭葬如例　　

○己亥。加正蓝旗护军参领色尔古楞、副都统职衔。仍往北路军营。看守察罕叟尔仓库。赏银二千两　　

○办理军机大臣等议覆宁古塔将军常德、遵上□日议奏。八姓地方人内。请挑兵一千名。编为十佐领。各设佐领一员。骁骑校一员。照三姓例给与俸饷器械。查三姓地方宽阔。应建筑城池。令三姓八姓官兵等、一并驻劄。从前八姓人户不习耕种。请俟来年二月、给与牛种口粮。令其开垦。再打牲乌喇人丁。现有二三千人。亦请挑兵一千名。分为八旗。编为十佐领。各设佐领一员。骁骑校一员。每旗设防御一员。每翼设协领一员。给与俸饷等项。与船厂兵丁。一体差操。均应如所请。从之　　

○庚子。谕内阁。云南迤东道、管辖昭通东川、普洱等处。半系新疆。俱关紧要。非历练强干之员。不能胜任。云南粮储水利道黄士杰、办事实心。且素为昭东夷民所信重。著加按察使衔。调补迤东道。仍兼管昭东厂务　　

○辛丑。礼部议覆、宁古塔将军常德奏言。长白山为发祥福地。神迹显著。请于乌喇之板山望祭处。盖造享殿。以肃祀典。应如所请。从之　　

○裁山西代州营千总一员。兵一百四十名。添设冷泉关营千总一员。兵九十一名。改冷泉关营把总为潞泽营把总。并添设潞泽营兵四十九名。拨潞泽营兵十名。归泽州营。从山西巡抚署提督事觉罗石麟请也　　

○壬寅。以原任提督陈天培、带领勇健营兵丁。往陕西凉州驻劄。给勇健营总统关防　　

○移广东化州梁家沙司巡检。驻平定堡。从署广东总督鄂弥达请也　　

○癸卯。以署镶蓝旗满洲副都统常有、协办户部侍郎事务　　

○命提督安徽学政王兰生、再留任三年　　

○调署镶蓝旗满洲副都统常有、为正红旗蒙古副都统。仍兼理镶蓝旗满洲副都统事务　　

○甲辰。和硕恒亲王允祺薨。辍朝三日。加祭二次。造坟立碑。谥曰温　　

○宗人府以允祉病故奏闻。得上□日、三阿哥允祉。向来秉性乖张。器量狭小。皇考每言其不识忠孝大义。自朕即位以来。屡次加恩。不知感激。时为开导。不知省悟。朕皆优容之。近年则强悍难制。渐无忌惮。经诸王大臣等参奏。朕不得已将伊拘禁于景山之永安亭。令伊眷属随往。供其使令。并将伊子弘景、封为贝子。以承其家业。此朕委曲措置之苦心也。近伊患病。医官前往调治。奈病势沉重。医药罔效。朕心恻然。一切殡葬之礼。著照郡王例行。赏内库银五千两。料理丧事　　

○乙巳。以翰林院编修吴龙应、为四川乡试正考官。编修地李重华、为副考官。刑科给事中刘吴龙、为广东乡试正考官。编修钱本诚、为副考官。检讨范咸、为广西乡试正考官。编修邹一桂、为副考官。编修王安国、为福建乡试正考官。吏科掌印给银中严瑞龙、为副考官。翰林院侍读学士许王猷、为湖南乡试正考官。修撰周＜雨澍＞、为副考官　　

○丙午。谕兵部。满洲武进士。未经挑选侍卫者。除特上□日补授京营守备外。嗣后俱著以本旗护军校、骁骑校等缺用　　

○戊申。谕理藩院。喀尔喀车臣汗册卜登拜音珠尔、年幼。料理部落事务。恐有遗误。著多罗郡玉垂扎卜、协同办理　　

○领侍卫内大臣宗室额腾吉因病解任。以镶白旗满洲都统萨穆哈、为镶黄旗领侍卫内大臣　　

○己酉。护宁远大将军岳钟琪奏言。甘、凉、肃州、安西之兵。于五月间起程、来赴军营。马匹至自长途。未经歇息。恐多疲瘦。拟将马匹、暂牧休养。于六月二十间启行。前赴穆垒。得上□日、官兵移驻穆垒。从军营起程吉期。京中原择六月初四、及六月二十七日。今岳钟琪奏称马匹应暂休养。于六月二十间启行。朕思大军迁移驻劄之际。务令诸事从容。方为有益。著即定期六月二十七日起程。边地虽早寒。然七八月间、建筑城工。地土谅不至凝冻也　　

○予故太子少傅吏部尚书仍专管刑部事务励廷仪、祭葬。加祭一次。谥文恭　　

○庚戌。福建巡抚赵国麟奏言。台湾北路大甲西番不法。残害官兵。经台湾总兵官吕瑞麟、同台湾道倪象恺、带领兵壮。巢□刀抚兼行。已将胁从之朴仔篱等社、先后就抚。续有凤山县南路奸民。乘机聚众。杀伤官兵。经升任陆路提督王郡、亲率弁兵。巢□刀追解散。今南路奸匪、陆续拏获究审。现在严缉首犯吴福生到日。即可定案。其大甲西番土官。率领全社男妇老幼四百十九名。造册就抚。现在查讯实情。究出首凶定拟。仍于各庄紧要之处。设兵防护。所有南北两路安定情形。理应具奏。报闻　　

○喀尔喀和硕亲王达什敦多卜故。遣官致祭　　

○辛亥。总督仓场侍郎岳尔岱、因病解任。以礼科给事中兆华、署总督仓场侍郎　　

○吏部题、一等精奇尼哈番、兼一拖沙喇哈番六哥故。销去恩诏所得四拖沙喇哈番。余一等阿思哈尼哈番、兼一拖沙喇哈番。以其子沙津、袭职。从之　　

○壬子。兵部议覆、署直隶天津总兵官补熙奏言、直隶各营。俱设有教场。以便简阅骑射。惟通州一营独无。查原设教场在城南门外。将台遗址犹存。顺治中、圈为旗地。值操演之时。另择民间隙地。迄无定所。难免妨农害稼之累。请敕部将原场拨还该营。庶于训练有益。应如所请。从之　　

○癸丑。谕内阁。大学士蒋廷锡、现在患病。尚须调养。户部尚书事务。著兵部尚书鄂尔奇、左都御史彭维新、署理。刑部尚书事务、著浙江总督李卫署理。鄂尔奇、仍管兵部尚书事　　

○吏部议奏、派往军前办事官员。遇俸满应升。虽经指缺。因未引见。不准实授。其新任之缺、既已空悬。而现出之缺、例不另补。请嗣后除口内奉差人员。仍俟引见补授。其派往军前办事官员。有俸满应升者。得缺即具题补授。令食升缺之俸。准其升转。所遗员缺、归部月选。俟该员回京日。照例补行引见。如此。则员缺不致久悬。而效力各员。愈加感激矣。从之　　

○甲寅。以内阁学士德龄、充经筵讲官　　

○甘肃巡抚许容奏言。五月、闰五月间。甘省各属。俱陆续得被甘霖。因从前得雨稍迟。豆麦有薄收之处。其临属之兰州。巩属之靖远。凉属之平番。得雨最迟。夏禾麦豆。俱已枯槁。止可补种晚禾。得上□日、朕念甘省备办军需。未免烦劳民力。而各属内、又有收成歉薄之州县。意欲将本年甘肃各属钱粮全行豁免。以加惠秦民。但谕上□日到日。已届初秋。开徵既久。钱粮多已完纳。不能普遍沾恩。凡得雨稍迟之处。著许容将旧欠新赋。悉行停徵。再与查郎阿悉心计议。或将备办军需州县之钱粮。全行蠲免。其中收成稍薄者、再加赈恤。其不办军需之州县。而收成又复照常者。仍照额赋徵收。著会同密议具奏　　

○乙卯。谕内务府。现今天气炎热。著海望、会同署步军统领鄂尔奇、在各门设立冰汤。以解行人烦渴。工部所窖冰块。如不敷用、即将崇文门宣课司余银。采买办理。永著为例　　

○豁免湖南湘阴县流沙地亩额赋银二百两有奇　　

大清世宗敬天昌运建中表正文武英明宽仁信毅大孝至诚宪皇帝实录卷之一百十九



大清世宗敬天昌运建中表正文武英明宽仁信毅大孝至诚宪皇帝实录卷之一百二十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十年。壬子。六月。丙辰朔。以署户部尚书鄂尔奇、管理三库事　　

○调正蓝旗蒙古都统莽鹄立、为镶白旗满洲都统　　

○礼部议覆。贵州学政晏斯盛、条奏考校察核事宜。一、造报优劣事实。该府州县、及教官。随时具报。务在访查详确。一、学臣按试事竣。方诣学讲书。势必听讲寥寥、适成具文。请照旧例。于按试次日举行。一、苗童应试。加取一名。请用汉廪生、同苗生联名保结。苗童五名互结。以杜汉童冒占。其苗童名目、改为新童。苗卷改为新卷。一、武生以弓马技勇为先。考试外场。请将好字、合式、中等字样。钤记卷面。与内场相较。分别等次。其骑射时。照武童例。当面书写亲供。磨对字迹。庶无顶替代倩情弊。一、学政衙门、行查批审事件。请令府州县、悉照各上司例。依限完结。如承审迟延。查取职名、咨部议处。均应如所请。从之　　

