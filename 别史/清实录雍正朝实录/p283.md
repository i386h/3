<!-- { "loadSidebar": true } -->
○谕内阁。雍正七年八月内。降上□日陕西四川直隶山东山西河南等省。所派出征之大小官弁。俱系能员。嗣后六省所出之官弁员缺。著该上司委员、递行署理。准其算俸。俟凯旋之日。将出征之员与委署之员。合并比较。拣选引见。请上□日补授。盖欲使效力疆场之人。即可得缺升选。而委署称职之材。亦得兼收并用。实两全之道也。但今行之二年。委署之员渐多。实授之员渐少。每遇缺出。该管大臣、往往以不得合例委署之员。甚费筹度。前经署陕西总督查郎阿、请将委署之员。越次再行委署。朕已降上□日允行。又请拣发游守等官二十四员。为陕甘二省之用。朕又降上□日、令将出征有功新回营汛之人、拣选题补矣。今思各省出征之员。未能即回本任。而委署之缺。日积日多。则题补之法。应行变通。著于十缺之中、分出三缺。为出征弁员升补之缺。北路者、交与大将军马尔赛。西路者、交与大将军岳钟琪。拣选题补。其余七缺、则将本省之弁员、或即行题补或暂行委署。令该管大臣酌量施行。其直隶之缺。交与提督路振扬。甘陕二省交与署督查郎阿。河东二省交与总督田文镜。四川交与总督黄廷桂。山西交与石麟。石麟著以巡抚署理。山西提督事务。给与印信通省武弁。听其管辖　　

○庚戌。谕大学士等。北路军营镶蓝旗蒙古都统衮泰著为内大臣。补授湖广荆州将军马尔赛至军营。令衮泰来京。正黄旗满洲都统查克旦著为内大臣　　

○实授镶黄旗满洲都统公博尔屯、为内大臣　　

○辛亥。上诣恩佑寺行礼　　

○大学士忠达公抚远大将军马尔赛起程。上命皇四子弘历告祭奉先殿王以下官员。俱至西长安门外送行　　

○敕谕抚远大将军马尔赛。奉天伐罪。治世之常经锄暴除凶安边之远略。逆贼噶尔丹策零者。狂悖冥顽父子济恶妄欲侵凌我属国。窥伺我边陲。包藏逆心狡焉思逞。朕以此贼不除。终为众蒙古之隐患。是以命将兴师声罪致讨。然称兵耀武。非朕本怀。临以天威。许其悔悟未尝督责将士、立事扫除。此朕数年以来、靖固边圉抚绥属国之谟略也。兹特命尔为抚远大将军统领满洲蒙古绿旗大兵尔其弹压边疆肃清壁垒申明纪律鼓励戎行镇静。以俟机神明以制胜。持重以固守。整众以宣威。勿恃兵强而轻视贼徒。勿谓己能而不纳众论。密侦远探广意外之防维先事熟筹。决万全之胜算。勿冒险以轻进。勿贪功而深入。各路大兵及蒙古兵丁听尔调遣凡遇驻劄处加谨约束兵将所过地方申严军令毋得骚扰百姓。毋得淫人妇女。毋得离散人之父子夫妇。毋得损坏人之坟墓室庐。毋得强取货物。毋得驱役平民。其或临战退缩贻误挠乱军机者。文官四品以下武官三品以下即以军法示众官兵有犯小过者。径行处治。有劳必录。有过必惩。法纪务极严明。赏罚悉期公当。贼中有穷蹙来归者加意抚恤。其不抗拒官兵者。勿加杀戮一切机宜尔商酌调遣有应知会西路宁远大将军者。即行知会一同办理。尔其严重精详殚心奋力以副朕戡乱靖逆安民绥众之至意。钦哉。故敕　　

○癸丑。谕王大臣等。内务府佐领下。每旗酌量增挑护军、或一百名。或二百名。设立鸟枪营。其作何操演。及应给钱粮米石之处。著庄亲王、内务府总管、会同大学士等详议具奏。寻议、查见今护军营内、并无鸟枪。请每旗增挑护军二百名。于各佐领内管领下马甲内、择其材技可观者挑取。如或不敷。于闲散人内挑取。合新挑护军、与旧护军内、共挑六百名为鸟枪护军。行文火器营令其派人教习。每旗应添设护军参领各二员侍卫委署护军参领各二员。护军校委署护军参领各五员。护军校各十五员。副护军校各五员。从之　　

○谕兵部。各省挑选勇健兵丁二千名。该督抚送到时。著庄亲王、内务府总管常明、料理安顿。即交与原任提督柏之蕃、原任副将缪宏、加意训练　　

○甲寅。秋分。夕月于西郊。遣显亲王衍潢行礼　　

○宁远大将军岳钟琪奏报、臣遵上□日袭击。乌鲁木齐于七月十二日、自巴尔库尔启行。从伊尔布尔和邵地方、经行五百余里。直至穆垒河地方。并无贼夷卡伦。于二十三日。臣统领大队。沿途击贼。至阿察河。有贼夷数百人。在前引诱。臣即严整攻杀。贼夷败走。我兵追至厄尔穆克河。贼夷在隔河踞住山梁。排敌三处。约有三四千人。臣先令总兵张元佐等、领步兵为右翼。提臣纪成斌等、领马兵为左翼。总兵王绪级、曹勷等、领兵由中路而上。居中策应。又令参将黄正位等、带领勇健兵。从北山抄袭贼人之后。官兵齐进。奋勇争先。飞奔山梁。直冲贼队。自辰至午。将三处山梁。俱皆夺取。贼夷往西败遁。杀死贼夷。不计其数。因山路崎岖。天色将晚。我兵不便穷追。臣即收兵劄营。于二十四日接奉上谕。令臣略行袭击。即撤兵回营。臣追赶贼夷。离纳邻河不远。至乌鲁木齐。仅有两日路程。因乌鲁木齐一带贼夷。搬移已空。深入无益。臣于七月二十五日、统领大兵、回赴巴尔库尔。仍按程埋伏精兵御后以防贼夷尾随偷盗马匹。臣遵上□日袭击缘由并旋师日期。理合奏闻。得上□日、岳钟琪此次领兵袭击贼众。进退迟速。俱合机宜弁兵等鼓勇争先。同心效力甚属可嘉著岳钟琪将在事有功之人。分别造册送部。俟成功之日。一并从优议叙赏赉。其阵亡及带伤之兵丁。著照例赏恤　　

○靖边大将军傅尔丹摺奏、准大学士等咨称、副将军巴赛、查弼纳、参赞马尔萨、副都统舒楞额等、率兵进巢□刀。至今无信。应查明奏闻。臣自至科布多后。详细访问。巴赛等总无确音。今有从贼营脱回之正红旗前锋校萨明阿。据称中贼刀伤。被擒在贼营。遇土默特夸兰大里查布云、副将军巴赛查弼纳、于六月二十八日。越岭至一小河。俱各战殁。又有贼营脱回之正黄旗护军海寿、系参赞马尔萨传事之人。据供、六月二十八日。随马尔萨至哈尔哈纳河相近红石崖下。马尔萨中枪阵亡。海寿救援被擒等语。至舒楞额未得确音。俟查明再奏。奏入。报闻　　

○乙卯。谕大学士等。乂木多驻劄之云南兵一千名。令其前往西藏备用。尔等已行文与总督鄂尔泰、及西藏办事大臣等。但云南省城。转行乂木多。路途纡远。可行文与驻劄乂木多之大员。此上□日到日。该员即将兵丁应用之马匹衣装等项。料理齐备。将弁等统领。即速起身按程前进不必候云南文书。其一应马匹衣装口粮。俱著宽裕应付。毋得迟误　　

○谕内阁。朕闻各省驻防兵丁、技勇多属生疎。营伍亦觉废弛。所养马匹、多不足额。汉军尤甚且遇急用之时竟有将营马私卖者。今特颁谕上□日。通行晓谕。著该管大臣官弁悉心整理。勤加训练。务令军容严肃。武备周全。朕或于明年春月。各差科道等官。前往查看。傥仍蹈故辙。一经参奏。定将该管大臣官弁、严加议处　　

○丙辰。谕大学士等。据右卫将军宗室申穆德奏称、右卫余丁见有八百余名。此内可以披甲者尚多著交与申穆德等。于余丁内挑选。添设马兵五百名　　

○丁巳。谕理藩院。据青海郡王额尔得尼厄尔克托克托奈奏称、年力衰迈。请令伊子代伊在军前行走。额尔得尼厄尔克托克托奈曾经效力之人。甚属可悯。著将伊子内可以袭替王爵者。指出一人。朕加特恩封为长子令代伊效力行走　　

○戊午。调湖广彝陵总兵官杜森、统领四川松潘官兵。前往西宁。以直隶山永副将冶大雄、署湖广彝陵总兵官　　

○户部议覆。广东总督郝玉麟疏言、琼州一镇孤悬海外。产米稀少。又龙门协、兀立海中。遇风信不顺。商贩难渡。兵忧艰食。香山、虎门二协兵民稠集。广海一寨。僻处海隅。商贩罕到。均应豫筹积贮之法。请将见存盐政节省、及养廉余剩银两。买谷一万六百石。分贮各镇协营。遇青黄不接之时。借给兵丁。于秋收散饷时照数买补概免加息。应如所请。从之　　

○免江南无为、宁国等十州县凤阳、长淮二卫、雍正八年分水灾额赋有差　　

○予故一等承恩公达尔马祭葬如例　　

○己未。以镶红旗护军参领图尔秦、署镶蓝旗蒙古副都统　　

○庚申。以正红旗满洲副都统宗室鄂齐、署镶红旗蒙古都统　　

大清世宗敬天昌运建中表正文武英明宽仁信毅大孝至诚宪皇帝实录卷之一百九




大清世宗敬天昌运建中表正文武英明宽仁信毅大孝至诚宪皇帝实录卷之一百十　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正九年。辛亥。九月。辛酉朔。谕内阁。前据奉天将军等、奏请设立水路防汛于草河、叆河等处。朕因此地与朝鲜国连界。恐于该国或有不便之处。特行降上

□日询问。今该国王奏请仍遵旧例。著照所请。不必添设防汛。亦无庸交兵部再议　　

○壬戌。谕大学士等。从前三姓地方人等。俱归入旗分。编为佐领。七姓地方之人。见今仍打牲捕貂。闻伊等汉仗甚好。与三姓地方无异。著行文该将军常德、于七姓人等内。如有汉仗好、情愿披甲效力者。查明数目具奏　　

○衍圣公孔传铎、老病乞休。允之。以其长孙孔广棨、袭爵　　

○癸亥。谕八旗都统等。训练兵丁。须步行敏捷。乃为善技。若勤习渐进。一日即可行至一百四五十里。著八旗都统、副都统、前锋统领、护军统领等。将所辖弁兵内、年五十以下者。皆令演习。务期服劳耐久。俟一年后。特指一处试看。若不能行至所指之地。朕惟该管大臣是问。若有步行超越者。朕分别赏赐　　

