<!-- { "loadSidebar": true } -->
○谕理藩院。喇嘛扎卜、前年一闻贼信。即骇然惊溃。及战于克尔森齐老地方。弃军奔往游牧处所。朕恐此中别有情节。令其来京讯问。伊竟无一语置对。甚属怯懦无耻。著革去扎萨克和硕亲王。令伊弟德亲扎布承袭。撤回一佐领。赏给额驸驸策凌。喇嘛扎卜、著交该衙门议处。寻议、喇嘛扎卜、系喀尔喀部落亲王盟长。不思训导属人。效力军事。应按律正法。得上□日、喇嘛扎卜、理应照议治罪。但伊祖亲王善巴、于喀尔喀等未定之先。即输诚归顺。后于军事甚属效力。是以圣祖仁皇帝加恩于喇嘛扎卜、备极爱养。著从宽免死。在京永远监禁　　

○以两淮盐政高斌办理江南副总河事务　　

○乙丑。遣官祭关圣帝君　　

○兵部议覆。直隶总督李卫疏言、易州地方恭建万年吉地原设易水营都司一员。把总二员。马守兵二百三十七名。不敷差遣。请添设中军千总一员。马兵十名。守兵四十名。应如所请。从之　　

○丁卯。以翰林院检讨陆宗楷、充日讲起居注官　　

○戊辰。兵部议奏。福建台湾北路大甲西等社、凶番肆逆。总督郝玉麟、调度有方。应加三级。提督王郡、奋勇进巢□刀。克期宁谧。应加左都督衔。从之　　

○旌表河南商水县烈女、娄琚女娄氏。拒奸不污。被勒殒命。给银建坊、入祠致祭如例　　

○庚午。补行四川、湖北二省、及河东总河属员、雍正八年分大计。卓异官七员。贪官四员。不谨官四员。罢软官一员。年老官十二员。有疾官五员。才力不及官十二员。浮躁官三员。分别升赏处分如例　　

○辛未。广西巡抚金鉷疏报、桂林府中右二卫、开垦雍正十年分田地六顷有奇。下部知之　　

○免江南徐州、丰县等六州县、雍正九年分水灾额赋有差　　

○壬申。上诣恩佑寺行礼　　

○清明节。遣官祭永陵、福陵、昭陵、昭西陵、孝陵、孝东陵　　

○上命皇四子宝亲王弘历祭景陵　　

○遣官祭孝敬皇后　　

○癸酉。户部议覆。江苏巡抚乔世臣疏言、江苏等属地丁项下额徵本色米豆。各属因漕白二粮。考成较严。先尽起运。而其余米豆。向系汇入地丁内奏报合算。并未另有处分。是以每多逋欠。应将江省本色米豆。停其汇入地丁折色之内。按额核作十分。每年十月初一日开徵。至次年三月。计算六个月。将已未完解数目、另册题销。其经徵未完各官、均照漕白粮定例处分。督催之巡抚司府、仍照地丁钱粮例查议。如原欠三四千石以上。为数既多。催徵不易。应请一年内能将原欠三千石以上徵完者。纪录三次。原欠四千石以上徵完者。纪录四次。如不通完三千石以及四千石者其未完初参二参三参处分。仍照浙省未完二千石以上之例议处。应如所请。从之　　

○裁云南宣威州属傥塘可渡驿丞缺。改设可渡巡检一员。仍兼管二驿事务。从署云贵广西总督高其倬请也　　

○甲戌。谕内阁。从来天时之旱涝。由于政治之阙失。人事著于下。天道应于上。感召之机。捷于影响。朕深明此理。纤毫不爽。而刑狱为民生休戚所关。更为紧要。一有柱抑。天气即为之不舒。上年京师无雪。今春雨泽又少。朕心惶惧。深恐用人行政之间。错误失当。朝夕修省。莫释于怀。朕观各部院中。惟刑部声名不好。司员作弊。胥吏逞奸。道路之间。人言啧啧。海寿身为尚书。乃一部之表率。伊先怀挟私心。何能使所属之人、奉公守法乎。王国栋、受朕深恩。膺封疆之重寄。乃伊在湖南浙江等任。非水即旱。或遇虫灾。历历可数。及回刑部办事。而天时又有亢旱之象。何其前后一辙如此。伊心尚不知儆畏。视为泛常。是汉军污下习气、全然未改也。刑部职任何等重大。而海寿、王国栋之居心行事若此。一任司官胥吏、作奸犯科。舞文弄法。岂有不上干天和之理。朕屡次谆切诫谕。深望伊等愧悔悛改。傥仍然执迷不悟。朕惟有执国法以正其罪。非第革职降罚而已。刑部事务。朕非不欲另派大臣清查经理。然新派之大臣、平时既未练习科条。一到岂能洞悉情弊。辗转思维。不得不仍于经历之大臣是问。著即将大小事件。应完结者完结。应改正者改正。种种弊端。彻底厘剔。务期正本清源。毋再因循玩忽。海寿、王国栋二人。尤须痛改前非力图后效。否则身试法网。亦无可如何也。朕前躬竭陵寝。见沿途地方、安设水缸甚多。比时询问按察使窦启瑛据奏、系动支钱粮预备者。因即降上□日切责。将窦启瑛交部议处。今观畿辅之地。雨雪亦未均调。窦启瑛为职掌刑名之大员。而识见庸陋如此。则听断谳鞫之际必有不得其当者。安得不加儆惧。尔等部院大臣、俱有办事之责。刑部固为刑名总汇。而各部事务。与刑名相关涉者亦多。如户部钱粮之亏欠。工部工程之查核。吏部兵部员弁之考成。皆有处分。及交送刑部之件。诸大臣俱应慎重周详。小心敬谨。以凛天戒。朕之用人行政。如有错误。诸大臣科道等、即当切实指陈。直言无隐。朕之省身思过。实出至诚。若少有从事虚文之意。是自欺以欺天矣。尚敢冀天心之感格乎。文武大臣科道等官、向有轮班条奏之例。近年以来。军务殷繁。暂时停止。恐耳目未周。下情或有壅于上达者。著仍照前例。轮班条奏　　

○乙亥。广西巡抚金鉷疏报、桂林等府、开垦雍正十年分田地五百顷有奇。下部知之　　

○丙子。命分别赏赉厄尔得尼招地方破贼官兵银九万九千两有奇　　

○刑部等衙门遵上□日议奏。原任副都统阿三、于大将军调遣时。托故后期遇贼奔北。贻误军机应即于军前正法。从之　　

○免江西清江等三县雍正十年分水灾额赋有差　　

○丁丑。移湖南澧州嘉山镇巡检、驻津市。仍兼查缉原管地方。从湖南巡抚赵弘恩请也　　

○戊寅。孝昭仁皇后忌辰。遣官祭景陵　　

○江西巡抚谢旻疏报、南昌新建等一十七县、开垦雍正十年分田地六十二顷有奇。下部知之　　

○己卯。以平郡王福彭、为玉牒馆总裁官。大学士尹泰、礼部左侍郎王图炳、礼部右侍郎舒喜、为副总裁官　　

○以太仆寺卿顾琮、为太常寺卿　　

○庚辰。以翰林院编修王安国、于辰、钱本诚、俱署日讲起居注官　　

○予故广东广州将军蔡良祭葬。谥勤恪　　

○山东巡抚岳浚疏报东阿德州等五县卫、开垦雍正九年分田地七十二顷有奇。下部知之　　

○改直隶永平府司狱司为巡检、移驻喜峰口。从直隶总督李卫请也　　

○辛巳。上诣恩佑寺行礼毕。回宫　　

大清世宗敬天昌运建中表正文武英明宽仁信毅大孝至诚宪皇帝实录卷之一百二十八



大清世宗敬天昌运建中表正文武英明宽仁信毅大孝至诚宪皇帝实录卷之一百二十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十一年。癸丑。三月。壬午朔。谕办理军机大臣等。西藏驻劄弁兵。本为保护唐古特人等。以防准噶尔贼夷侵犯而设。比来贼夷大败。徒步奔逃。力蹙势穷。不能远涉藏地。则其无力进兵可知。且颇罗鼐输诚效力。唐古特之兵、为较前气壮。现今藏地无事。兵丁多集。则米谷钱粮一切费用等项。虽给自内地。而唐古特人等。不免解送之劳。朕意量其足以防守藏地。留兵数百名。余者尽行撤回。其留藏之兵。著总兵官周起凤、带领驻劄。青保、马喇、苗寿、著总理藏务。至此项兵。应撤若干。应否将驻劄乂木多之云南兵丁。一并撤回。著详议具奏。寻议、西藏居住之四川二千兵内、应留兵五百名。以为该地守护之用。余俱撤回原处。所留之兵。俟三年后。仍于四川官兵内派换。其乂木多居住之云南兵一千名。原为救援藏兵而设。今驻藏之兵。既已酌减。则此项兵、亦应撤回五百名。照四川兵丁之例。三年更换。从之　　

○兵部等衙门议覆、署云贵广西总督高其倬疏言、云南临安、元江、楚雄、景东、四处镇营。与晋思新平夷界接壤。现存兵丁单弱。请暂行招募壮健。以实营伍。俟有缺出顶补。应如所请。从之　　

○乙酉。大学士张廷玉条奏。一、请酌定分别监禁之例。国家设立监狱。原以收禁罪重之人。是以各省人犯。罪重者桎梏收禁。罪轻者取保看守。独刑部衙门。遇八旗、部院、步军统领、以及五城御史等、交送人犯。不论曾经奏闻与否。亦不论情事之大小。罪犯之首从。一经锁送。即行收禁候审。致狱吏欺陵吓诈。诸弊丛生。及至定案。重犯少而轻犯多。甚有审系无辜。应行释放。而一时干累。困顿备尝。请敕九卿定议。嗣后凡各衙门送部人犯。何等应行收禁。何等应行取保。分别定例遵行。一、请详慎引例之条。律例之文。各有本上□日。而刑部引用。往往删去前后文词。止摘中间数语。即以所断之罪承之。甚有求其仿佛、比照定拟者。或避轻就重。或避重就轻。高下其手。率由此起。夫都察院、大理寺、与刑部同为法司衙门。若刑部引例不确。应令院寺驳查改正。驳而不改。即令题参。如院寺扶同朦混。或草率从事。请即将院寺官员、一并加以处分。得上□日、九卿确议具奏。寻议、凡各衙门现获人犯。该徒罪以上者。于送部时、务将案内干连人犯、情罪重轻。声明文内。以便分别收禁。其杖笞等案。各自讯明发落完结。毋庸送部。傥各衙门将轻罪人犯、混行交送。刑部即行驳回。或刑部司员、混行收禁。以致拖累无辜者。该堂官查出。即行题参。交部议处。又凡引用津例、务必情罪相符。如律内数事共为一条。轻重互见。仍听祗引所犯本罪。若一条止断一事、不得任意删减。或律例无可引用。援引别条比附者。应令于疏内声明、律无正条。今比照某例科断。傥承审官仍前玩忽。援引失实。及律例本有正条、而故引别条、出入人罪。该堂官查出、将承审之司员题参。书吏严拏究审。各照本律治罪。至三法司衙门。理宜一体详慎。嗣后凡应法司会审事件。刑部引例不确。院寺即查明律例改正。傥院寺驳改犹未允协。三法司堂官会同妥议。如院寺扶同朦混。别经发觉。将院寺官员、一并交部议处。从之　　

