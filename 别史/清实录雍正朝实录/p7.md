<!-- { "loadSidebar": true } -->
○颁发训谕直省总督以下等官、上谕十一道。谕总督。自古帝王疆理天下。必有岳牧之臣、以分猷佐治。而后四方宁谧。共臻上理。此封疆大臣、以总督为最重也。总督地控两省。权兼文武。必使将吏协和。军民绥辑。乃为称职。但统辖辽远。职务殷繁。较巡抚之所属更大。是在遴选属僚之贤能者、委任得宜。则振纲饬纪。可无废弛之虞。而以人报国。亦得大臣之体。特是澄清吏治。必本大公之心、虚怀察访。果系清节素著、才具练达者。任以要剧、即行保荐、则举一可以风百。今或以逢迎意指为能。以沽名市誉为贤。甚至暗通贿赂。私受请托。不肖官吏、滥列荐章。而朴素无华、敦尚实治者。反抑而不伸。是岂风励属员之道乎。朕视天下如一家。视臣邻如一体。尔等亦宜深体此意。以一家之心视两省。以一体之心视属吏。本之至公。用之至当。则上司之任使下僚。如身之使臂。臂之使指。凡有才有守之人。皆乐为效用矣。至于所在管辖地方。有作奸犯科之豪猾。倚势剥民之缙绅。理应重加惩治。因巧于结纳。反得侥幸自全。而家居之大臣官员。皆经皇考任用之人。致政投闲。安静自好。为大吏者、并不加以礼貌。或反被土豪侵欺者有之。亦非所以表率属僚、彰善瘅恶之道也。总督与巡抚、将军、提督、谊属同寅。凡地方军民事务。宜互相商榷。各本虚公。勿苟且雷同。勿偏执臆见。方于国计民生、有所禆益。总督参劾知府、例由司道揭报。参劾州县、例由两司道府揭报。众论佥同。所以示公也。近有参劾之后、始行补揭。夫果其当劾。司道府不能揭报于前、既有徇庇之愆。而令其补揭于后、又欲宽其失察之罪。彼此巧饰、以欺朝廷。尚得谓之至公乎。朕观古之纯臣、载在史册者。兴利除弊。以实心、行实政。实至而名亦归之。故曰。名者、实之华也。今之居官者、钓誉以为名。肥家以为实。而云名实兼收。不知所谓名实者、果何谓也。尔督臣膺兹简畀。固宜笃矢忠诚。尤当戒谕属员、痛改陋习。更有仕宦之初。颇著廉名。及身跻大位。则顿易其操者。古人谓之巧宦。其心事岂可问乎。且职居制阃、亦非徒以清操自善也。若但谨身节用。而遇地方大事、一筹莫展。虽免贪冒之名。究鲜屏翰之实。国家又何所倚毗耶。尔督臣皆皇考擢用之大臣。朕嗣绍丕基。一切遵循成法。惟冀尔等、察吏安民。练兵核饷。崇实行而不事虚名。秉公衷而不持偏见。故谆谆告诫。并两司、道、府、州、县、各有谕旨。尔等亦宜细心体察。与尔属吏、共励官箴。交相儆惕。朕自优加恩礼。始终保全。若尔等恣意徇私。不能竭忠尽职。则深负皇考简用之恩。其罪甚大。国法森严。朕虽欲宽贷尔等、不可得矣　　

○谕巡抚。国家任官守土。绥辑兆民。封疆之责、惟抚臣为重。今之巡抚。即古者保厘夹辅之臣也。一省之事、凡察吏安民。转漕裕饷。皆统摄于巡抚苟非正己率属。振饬励精。则一切政刑钱谷。必致隳堕。拊循保障之功、何赖乎。夫吏治不清。民何由安。从来大法则小廉。自两司以至郡县。平时参见接谈。即可略知其才品优劣。迨试以委任。访之舆情。贤否清浊。自难淆混。惟上官偏私好謀。属僚善于逢迎者。即推为才能。其朴直自好、洁己爱民之员。反无见知之地。及至计典黜陟。并遇选择保题之缺。或先纳贿赂。或责报异时。始为之荐引。亦有寄耳目于监司等官。听毁誉于幕宾僚友之口。以致举劾不公。潜滋奔竞。劝赏黜陟、既失其当、地方安得良有司乎。藩库钱粮亏空。近来或多至数十万。盖因巡抚之赀用。皆取给于藩司。或以柔和交好。互相侵那。或先钩致藩司短长。继以威制勒索。分肥入已。徒供一身夤缘自奉之费。罔顾朝廷帑藏财用之虚。及事发难掩。惟思加派补库。辗转累民。负国营私。莫此为甚。州县积谷。本为备荒之计。水旱歉收之岁。待此拯济。于民生最有关系。今皆视为正供之余项。借出陈易新之名。半为胥吏中饱。半为州县补空。一遇灾荒。茫无赈贷。皆由巡抚、平时疏略包容、玩愒所致也。属员缺出、委署虽由两司详请。其实巡抚操其权。下属钻营嘱托。以缺之美恶。定酬赂之重轻。摄篆之人、久则年余。近亦数月。往往视为传舍。情同行劫。不恤小民之脂膏。但饱溪壑于无厌。务偿得署之馈遗而止。试思此一年数月之间。穷黎何罪、而可纵贪暴以剥削之乎。此等积弊、尤为国法所不容者。巡抚参劾知府。应由司道揭报。参劾州县。应由司道府揭报。所以示公慎无私之义也。近有先行参劾、而令其补揭。若所劾不公、则其补揭未免以势陵之。使不得不从。果其当劾、则司道府既不能公揭于前。而复巧饰于后。以宽其徇庇失察之咎。上下容隐。视功令为具文。公慎无私之谓何。抚标兵丁、多者二千余名。少亦千余名。境内设有匪类窃发、藉以捍御搜捕。今抚臣自谓无行军进巢□刀之职。置标兵强弱于度外。不加训练。器械朽钝。营伍废弛。裁汰老弱之兵、空粮悉归私槖。大非国家设兵卫民之意矣。云、贵、川、广、猺獞杂处。其奉公输赋之土司。皆当与内地人民。一体休养。俾得遂生乐业。乃不虚朕怀保柔远之心。嗣后毋得生事扰累。致令峒氓失所。至于土豪巨猾。结交官吏。武断乡曲。逞奸干纪之徒。每或弥缝漏网。而告休归田之大臣官员。安分杜门。反徇私吹索。借端陵践。此皆大失好恶之公。尤损保全耆旧之义。非镇抚者所当留意乎。尔诸抚臣。皆荷皇考任用之恩。受全省抚绥之寄。朕缵承大统。祗遵成宪。优礼大臣。保全终始。惟冀尔等、各抒忠悃。安靖封疆。朕所谕者、有则悔悟速改。无则省躬加勉。两司、道、府、州、县、各有谕旨。尔亦宜详细体察。与诸属吏、共相勉勖。同心协力。以尽职守。若不念皇考简畀之隆。致贻地方黎庶之害。负恩旷职。自取罪戾。朕又安能废法以宥尔乎　　

○谕督学。朕惟自古帝王、皆以兴贤育才为务。我国朝自太祖太宗肇造鸿图。世祖定鼎中夏。首隆学校。加意人才。开国规模。超越前古。至我皇考圣祖仁皇帝御极六十一年。培养教育。怙冒涵濡。深仁厚泽。有加无已。御制训饬士子文。颁布学宫。东西南朔。海澨山陬。户习诗书。家敦礼乐。遐迩无不向风。文教之隆、莫过于此矣。朕缵承大统。遵守旧章。寤寐求贤。惟恐或失。念学校为士子进身之阶。督学一官、尤人伦风化所系。遴选各省学臣、倍加郑重。尔等须廉洁持身。精勤集事。实行文风。两者所当并重。若徒事文华、而不敦崇实行。犹未为尽职也。表扬忠孝节义。崇祀先圣先贤。访求山林隐逸。搜罗名迹藏书。而衡文一道、专以理明学正、典雅醇洁为主。古人云。言乃心声。气由夙养。必士品端而后文风正。他日为国家柱石。为朝庙羽仪。不綦重欤。勿私纳苞苴。勿瞻徇情面。勿轻视武途。勿滥取祠荫。勿矫激沽名。勿昏庸废事。勿卑污贬节。勿骄暴陵人。胥吏必谨关防。幕客尤宜选择。如此、则内外交毖。本末兼修。上不负朝廷。下不愧多士。朕耳目所及。必有见闻。若罔顾声名。廉隅不饬。国有常宪。罚必随之。尚其勉旃。毋忽　　

○谕提督。国家武功赫濯。绥靖区夏。用资专阃。统率全省将士。俾黎庶諴和。疆圉宁谧。提督之任綦重矣。当兹海宇承平。士卒狃于宴安。不以兵革为事。相沿日久。营伍渐弛。非所以肃军政、饬戎行也。尔等皆系皇考简用节钺之大臣。尤宜恪遵令典。倡率所属将弁。简阅卒伍。整理器械。操演技勇。平时讨论军实。训练精勤。乃称节制之师。折冲御侮。庶几有备无患矣。夫储粮裕饷、所以足兵食、壮干城、非为饱一人之私槖也。乃虚名冒饷。侵渔扣克。视为故常。以致朝廷恤兵养士之典。止供将吏肥家之计。居心多欲。自难弹压下僚。驭众寡恩。何以振兴士气。提臣职任拊循。果能廉正自持。无虚给饷。俾士饱马腾。有不感激思奋者乎。至山海要区。得人最重。尔身为大帅。凡将佐偏禆。果其智勇素著。才技优长。肃纪律而辑兵民。历有成绩之员。或军政荐举。或破格题请。皆当予以优擢。如本系庸劣之弁。徇情面。受贿赂。始则权宜委任。旋复列名保奏。不特冒干名器。必致贻误地方。滥用匪人之咎。其能逃于功令乎。且设兵所以卫民。文武官属殊途。而辖兵爱民、均有责焉。如各执已见。不相和协。势必有纵兵虐民。挟制长吏。以逞威作奸者。在文臣岂容辞咎。而提臣统领水陆重师。管辖不严。调剂不力。致文武抗衡。兵民异视。责更难逭。书曰。同寅协恭。和衷哉。尔当一秉虚公。和衷办事。严饬将弁、于所属汛地、实心捍卫。勤缉奸宄。俾居民安堵无虞。地方咸受其利益。尔等皆勤劳素者。效力年久之人。皇考屡加拔擢。洊膺斯任。朕祗遵成宪。优遇大臣。保全终始。尔等其各抒忠悃。以无负朕爱养兵民之至意。其总兵、副将、参、游、等官。各有谕旨。尔亦应详细体察。同心协力。共相策励。靖共尔位。永奠封疆　　

