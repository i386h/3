<!-- { "loadSidebar": true } -->
○河东总督田文镜参奏。河南管河道拖克拖海、玩忽河工。于伏汛危险之时。并不竭力督率抢护。协理河臣范时绎、安坐旁视。藐法误工。请革职严审。得上□日、拖克拖海以笔帖式微员。用为河南南岸同知。经田文镜、嵇曾筠等。大计特荐。来京引见。朕看其人甚属平常。但因伊等合词荐举。料其必有所见。于是准其卓异。旋升户部员外郎。因其熟谙河工。仍以升衔管河工同知事务。今年春夏之间。朕因嵇曾筠摺奏。拖克拖海、可胜兖宁道之任。后见田文镜、将王鸿勋题补兖宁道。降上□日询问田文镜。据田文镜奏称、王鸿勋宜于兖宁道之缺。拖克拖海在豫日久。熟练河工。若用为河道。实为驾轻就熟。于是与嵇曾筠会题。请将伊补授河南管河道。朕降上□日俞允。以此等微末不堪之员。数年之内。屡膺荐举。受朕深恩。格外超迁。至观察大员之职。拖克拖海苟有人心。宜何如奋勉急公。以图报称。乃当河工伏汛危险之时。而伊视本身职掌。如同局外。显因田文镜未曾将伊题补兖宁道。蓄憾于心。又见差委朱藻到工监督。中怀嫉妒。以为功过成败。与己无涉。似此挟私废公。背恩藐法。将上司屡次荐举之德一概遗忘。尚得谓之有人心者乎。范时绎乃一旗员。朕念其为勋臣之后。加恩擢用。谆谆训诲。望其克绍家声。乃在江南总督任内玩愒废弛。因循苟且。无一察吏安民、诘奸禁暴之善政。且其居心行事。诈伪不诚。巧令朱鸿绪、在朕前奏其操守廉洁。至于日食不敷。朕闻之恻然动念。急令江南江西巡抚等。为伊筹画养廉之道。及查明之后。始知伊于应得之项。原系收受。并不至于艰窘。而朕犹欲俾其用度宽余。仍令加增以与之。无非成就其操守。使之专心殚力于封疆也。乃江浙地方。潜藏匪类。生事不法。蛊惑人心。朕令李卫悉心查拏。李卫果恪遵办理。又密谕范时绎。若浙江文到江南、查缉人犯务必慎密拏解。勿使漏网岂料范时绎袒护私交。纵容匪类。竟有与马世珩通同作毙之事。各犯供据凿凿。不能掩饰。朕犹密谕李卫、于审讯定案之时。留意保全。勿使罹于重罪。盖犹谅其无交结逆党之心。不过瞻徇情面之所致。且范氏一门。现今为大员者。止范时绎范时捷两人耳。勋臣后裔。渐致零落。朕心不忍。所以委曲成全之者至矣。范时绎到京。朕仍不肯令其罢斥废弃特命料理太平峪吉地工程。以为效力自新之路。适因北河总督、不得其人。于是命伊前往。膺兹重任。伊出京之时。朕面加训勉。伊亦自陈感恩悔过。愿图后效。情词恳切。岂料范时绎下愚不移。以本身专司之务。又当伏汛危急之时。田文镜所委各员。俱上紧抢护。而范时绎与拖克拖海安坐于旁。竟同陌路。视国事如弁髦。视民命为草芥。此等负恩溺职之愆。在他人尚且不可。况在范时绎之身乎。拖克拖海、著革职。即于河工险要地方。永远枷号示众。范时绎、亦著革职。将一切工程。交伊加谨防护。俟秋汛过后拏送来京。将伊从前所犯罪案。悉行查出。从重定拟具奏。傥今年秋汛防护不谨。少有疎虞。即将范时绎、拖克拖海请上□日。在贻误工程之处正法。凡人贪得求进之心。无有止足而又不自知其分量。受恩而永远知感者少。稍不满意而心怀怨望者多。是以上司待属员之难。亦如人君之待人臣也。当其未用之前。则思进用。既进用矣。又思邀君心之信任。既信任矣。又或以不及某某为憾。即如举劾之间。若诸臣意见佥同。人君亦何乐而不从之。无奈彼此所言互异。不得不斟酌审量以定去取。而不从其言者。又以此怏怏于心。似此怀庸鄙之见者、正不少也。属员之于上司。始初被荐之时。亦知感激。及迟至一二年后。州县则以不得题升府道为憾矣。府道又以不得题升两司为憾矣。偶见同列迁官。即起妒嫉之念。或见他人信用。即生退缩之心。如拖克拖海今日之事。小人之情状毕露。不得不严加惩治。以挽颓风而袪恶习。著通行直省共知之　　

○裁甘肃巡抚衙门笔帖式一员。从甘肃巡抚许容请也　　

○庚辰。升詹事府少詹事赵殿最、为内阁学士兼礼部侍郎　　

○调广东提督王绍绪、为江南提督。广西提督张漙、为广东提督。升云南临元总兵官张应宗、为广西提督。云南督标副将魏翥国、为云南临元总兵官　　

○辛巳。大学士马尔赛等遵上□日议奏。恩赏各镇标兵、营运生息备用银两。按数酌拟。陕西西宁镇、二万两。凉州镇、一万六千两。江南苏松镇、一万四千两。陕西宁夏镇、广西左江镇、各一万三千两。浙江定海镇、湖广镇筸镇、彝陵镇、福建漳州镇、汀州镇、陕西延绥镇、云南曲靖镇、乌蒙镇、贵州古州镇、各一万二千两。江南狼山镇、浙江黄岩镇、温州镇、福建台湾镇、福宁镇、山东登州镇、陕西肃州镇、广东左右二翼、碣石镇、云南普洱镇、各一万两。直隶正定镇、浙江处州镇、福建海坛镇、金门镇、山西大同镇、陕西兴汉镇、广东潮州镇、云南鹤丽镇、永顺镇、楚雄镇、开化镇、临安镇、各九千两。湖广襄阳镇、江西南赣镇、陕西西大通镇、广东高州镇、云南永北镇、四川川北镇、重庆镇、松潘镇建昌镇各八千两。直隶宣化镇、山东兖州镇、湖南永州镇、河南南阳镇、河北镇、广东琼州镇、广西右江镇、贵州安笼镇、各六千两。直隶马兰镇、天津镇江西南昌镇、福建南澳镇左营、广东南澳镇右营、各五千两。行令各镇总兵官、会同督抚提督。于该省藩库。照数支领料理营运。从之　　

○壬午。中元节。遣官祭永陵、福陵、昭陵、昭西陵、孝陵、孝东陵、景陵　　

○贵州巡抚张广泗疏报。南笼思南等三府、开州清镇等五州县、开垦本年分田地十一顷有奇。下部知之　　

○癸未。复设江南苏州府总捕同知、海防同知各一员。松江府董漕同知、水利通判各一员。常州府水利通判、总捕通判各一员。从江苏巡抚尹继善请也　　

○添设河南太康县县丞一员。祥符县朱仙镇巡检一员。从河东总督田文镜请也　　

○甲申。以正蓝旗满洲都统查尔泰、署镶红旗满洲都统　　

○移贵州南笼府通判、驻威远汛地方。隶安顺府统辖。从云贵广西总督鄂尔泰请也　　

○旌表贵州遵义县烈妇、张问明妻胡氏。守正拒奸。被刃殒命。给银建坊。入祠致祭如例　　

○乙酉。户部议覆。云贵广西总督鄂尔泰、遵上□日酌定乌蒙总兵刘起元条奏苖疆事宜。一、乌蒙系改土新疆。与威宁接壤。应于松林岭地方。勒石定界。以八仙海子、归乌蒙管辖。稻田坝、仍属威宁管辖。一、乌蒙府设有永善一县。新经改流。诸事尚未就绪。应增置乌蒙一县。隶于该府。一、乌蒙地广田多。应将无业田地。每兵赏给三十亩。或有余丁。准其倍给。并量与牛种银两。劝令开垦。一、苗俗向无学校。应于各属四乡适中之所。设立义学。以广化导。一、乌蒙系四达之区。而道路险隘。急应平治。酌计二千余丈。请动支藩库、即行兴修。均应如所请。从之　　

○赈江南宣城等十七州县、水灾饥民　　

○丙戌。总理营田水利事务大学士朱轼等疏奏。交河县所属堤工。水势漫溢。请将在工人员、交部议处。得上□日、今年雨泽颇调。而北河堤工、水势漫溢。盖自吾弟怡贤亲王薨逝。遂至筹画多疎。防护鲜术。河工关系国计民生。最为紧要。朕心深切廑念。其作何善后之计。著询问九卿具奏。莽鹄立自差委以来。因病尚未任事。何国宗另有办理工程。著免其议处。朱轼不能弹压属员、使之殚力尽心。著交部察议。其专管分辖统辖各员。著交部严加议处。至漫溢一带地方。禾稼室庐。必遭水患。著该督遴选贤员。星速查勘。动用公帑。加意赈恤。勿使稍有失所。其被水应免钱粮之处。著确查奏报。候上□日蠲免　　

○添设直隶易州州同一员。从署直隶总督唐执玉请也　　

○丁亥。以兵部尚书查弼纳、充经筵讲官　　

○赈湖南靖州通道等四州县、水灾饥民　　

○戊子。旌表镶黄旗烈妇、李锦芳妻王氏。夫亡殉节。绝粒捐生。给银建坊。入祠致祭如例　　

○壬辰。遣刑部侍郎牧可登、署正蓝旗满洲副都统阿鲁等。分路赈济直隶顺德广平等府、水灾饥民　　

○癸巳。谕内阁。闻刑部右侍郎常赉回京。路过西安府。该省督抚二人、及副都统四人、率同文武等官。奏请朕安。乃于齐集之处。副都统陆实、陈良栋等。与巡抚争论班次。大失体统。朕思同为满洲大臣。共事一方。自应倍加和协。彼此敬礼。以为官弁兵民之表率。况请安关系大礼。而乃于大庭广众之前。互相争竞。俾远近传为笑谈。深可愧耻。此番若系巡抚倡论在先。朕自将巡抚议处。今闻争论之端。起于副都统等。则其过不在巡抚矣。大约武臣平日。以文臣缺于周旋。或有应付不到之处。怀怨于心。是以假公济私。加文臣以无礼。而不顾大臣之体。此风断不可长。西安副都统四人。著交与总督查郎阿。务将何人倡议。何人附和之处。一一查明。无得稍为徇隐。其倡议之人。交部严加议处。附和之人。交部议处。若查郎阿不能据实查明。朕即将副都统四人、俱调来京。另派大臣审讯。嗣后西安一应会集之处。巡抚班次著在副都统之上。永远遵行。该省巡抚、副都统等。若因此番争论之故。文臣或有胁制武臣之意。武臣或有怨忿文臣之心。别寻事端。暗生嫌隙。经朕访闻。必究问根由。将理屈之人。从重治罪。大凡文武不和。皆起于私心蔽锢。若公则未有不和者。朕之训诫。至详且悉。同为国家之臣。同办国家之事。不能遵朕训上□日。共矢和衷。祗因一念之私。遂至怀挟猜疑。各立门户置国家公事于不问。有是理乎。嗣后各省傥再有文武不和者。朕定将文武官、一并调取来京。严加究治。以为人臣因私废公者之戒　　

