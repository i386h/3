<!-- { "loadSidebar": true } -->
□刀。一、防守边口土司兵二千名、及西安满兵五百名、留守西宁各边口。陕西抚标兵五百名、防守永昌。西安满兵五百名、防守甘州。其布隆吉尔旧有兵一千名。应仍留驻防。至副将张成龙、现领兵五百防守巴塘。其里塘止驻兵二百。请将四川抚标兵三百名、增派防守。再令署松潘镇副将张英、副都统黑色、领兵一千五百名、出松潘口、在黄胜关驻劄。云南提督郝玉麟、领兵二千名、驻劄乂木多。则罗卜藏丹津等、断不敢前往巴尔喀木等处。一、购买马驼。臣在陕西买马一千匹。甚不敷用。请令在归化城张家口采买。或将太仆寺上都打布孙脑儿孳生马匹解送三千匹。巴尔库尔挑送驼二千。再于甘凉肃州等处采买一千五百。则兵丁进巢□刀之时。可无贻误。一、贮备军粮。臣在西安。虑青海有事。已预买米六万石。将来自不致有误。一、精炼火器。请将景山制造之火药。每驼以一百八十斤计算。赏给一百驼。于明年正月内。解送西宁。得上

□日。总理事务王大臣议政大臣会议具奏。寻议、大将军年羹尧所奏。进巢□刀贼寇、调遣兵马、坚守隘口、备足粮饷等款。均应如所请。其所请马数外。再增一千匹解送。至火药、于所请额数外。增送一倍。再行文郝玉麟、即由中甸带兵前往乂木多驻劄。其中甸地方。应令总督高其倬简选总兵官一员、带兵五百名、前往驻劄。从之　　

○庚子。以恭奉圣祖仁皇帝配天。遣官祭告天地太庙社稷　　

○礼部奏言、冬至令节。于皇后前进笺。行庆贺礼。得上□日。朕举行冬至庆贺礼。因圣祖配天大典。诸王大臣强之再三。朕不得已从之。皇后前上笺庆贺之礼。过三年举行　　

○辛丑。冬至。祀天于圜丘。恭奉圣祖仁皇帝配享。上亲诣行礼。恭捧圣祖仁皇帝神位。奉安于上帝神位之右。太宗文皇帝神位之次　　

○遣官祭永陵、福陵、昭陵、暂安奉殿、孝陵、孝东陵、景陵　　

○停止次日朝贺　　

○上诣寿皇殿行礼　　

○谕王大臣等。怡亲王于皇考时。敬谨持身。廉洁立品。未尝图利、干预一事。纠党邀结一人。所属人员。略无扰累。其安分自守。家计空乏。举国皆知。朕素崇奖。自朕御极以来。一心戴朕克尽臣弟之道。所交事务。悉效公忠。亦众所共知也。查从前朕弟兄

分封之例。总计各得钱粮二十三万两。朕欲援此例赐之。王奏辞不已。朕勉谕再四。仅受十三万两而已。再照裕亲王例、令支官物六年。王又叩首固辞。极其恳切。朕欲以王之善、表扬于众。且为后日子孙模范。故特谕诸王大臣。今不允王之所请。既不可得。允王所请、则超轶寻常、实心为国宣力之弟、转不得以诸弟兄应得之分赐之。朕心实为不忍。著诸王大臣议奏　　

○以翰林院检讨巩建丰、为四川乡试正考官。户部主事许隆远、为副考官。翰林院侍读学士王国栋、为广东乡试正考官。编修胡彦頴、为副考官。左春坊左庶子李钟峨、为广西乡试正考官。翰林院侍读德新、为副考官。侍讲文岱、为福建乡试正考官。右春坊右庶子张照、为副考官　　

○壬寅。以圣祖仁皇帝配天礼成。上御太和殿。王以下、文武各官、朝贺行礼　　

○是日、颁诏天下。诏曰。朕惟孝经云、孝莫大于严父。严父莫大于配天。礼记云、惟圣人为能飨帝。孝子为能飨亲。故周颂著思文之什。大易垂殷荐之辞。历稽迈古。侑食始于有虞。爰考前章。合祀起于周室。所以报功崇德、尊祖显宗也。朕缵承大业。绥理万方。既用。享于祈年。将升中于迎日。恭惟圣祖仁皇帝动符乾健。静合坤元。广大高明。奉无私以成化。涵弘清穆。推至教以乘时。育万物而显诸仁。德周有截。包五行而藏诸用。道运不言。建极敷猷。刚柔并济。体元立制。仁义兼施。礼乐兵农法。四序之春秋冬夏。刑威劝赏。代六气之风雨雷霆。户牖三光。提封八极。东渐西被。北燮南谐。中国有圣人。瀛海仰日星之临照。王者大一统。遐荒沐霜露之沾濡。得一以清。得一以宁。号均三大。无不持载。无不覆帱。声并两仪。论参赞之成功。与天地而俱泰。补化育之不足。见民物之咸亨。荡荡无名。岂梯阶之可及。苍苍在望。非测管之能窥。三五以来、所称裁成辅相、范围曲成、先天而天弗违、后天而奉天时者。惟我圣祖仁皇帝实克尽之。允宜配享南郊。跻坛北畤。用是上稽前典。下慰舆情。昭告天地宗庙社稷。率诸王、贝勒、文武群臣、于雍正元年、十一月、二十五日、冬至。恭祀上帝。奉圣祖仁皇帝配享。雍正二年、正月初六日、上辛祈谷恭祀上帝。五月初一日、夏至、恭祀皇地祇。并奉圣祖仁皇帝配享。振金声以达气。昊帝来宾。捧玉瓒而献诚。列圣昭格。隆仪备举。浩泽均宣。于戏、贻谋佑启。敢忘覆载之洪慈。对越骏奔。俨睹阴阳之合撰。青门升燎。虔一人报本之心。绀幄居歆。协万国尊亲之愿。布告天下。咸使闻知　　

○诏内恩款、凡十五条　　

○谕总理事务王大臣等。抚远大将军年羹尧、进巢□刀罗卜藏丹津。将巴尔库尔吐鲁番兵调往五千名。朕恐巴尔库尔兵力单弱。著于振武将军傅尔丹军营兵丁内、拨派二千名。令前锋统领丁寿、都统艮敦带领。于明年二月内、前往巴尔库尔驻劄　　

○升翰林院侍读学士绰尔岱、为内阁学士兼礼部侍郎。仍留军前、办理粮饷事务　　

○总理事务王大臣等议奏。将军傅尔丹处兵丁、既派往巴尔库尔。阿尔泰地方、未免兵少。傥有调遣。应将祁里德所领之兵、共合一处。归一人总统。恭候钦点。得上□日。两处将军、傥有合行处。著傅尔丹总统。祁里德令在参赞上行走　　

○癸卯。赏会试中式武举银各四两。为整理衣服、赁取马匹之用　　

○给正白旗满洲都统拉锡、拜他喇布勒哈番世职　　

○詹事府詹事魏方泰、乞假回籍。允之。升国子监祭酒王图炳、为詹事府詹事　　

○兵部奏、在京武职官员、考选军政。得上□日。此系初次考选。尔等秉公考验。内有出兵效力行走、年老俸深者。诸事尚能坐理。仍著留任。再人虽年老衰颓。不宜留任。而出兵效力之处甚多。将伊即行革退。致令无以度日。深属可悯。应另行分晰具奏。朕自加恩。其虽无效力行间之处。而供职年久者。伊等身逢太平之世。何由经历战阵。尔等亦宜留心验看　　

○命八旗蒙古各建立官学。吏部理藩院考取能蒙古文蒙古语者。每旗设助教一员。于每佐领下选择一人肄业。准其考试笔帖式补用　　

○甲辰。策妄阿喇布坦使臣根顿等朝见。上召入。谕曰。尔台吉于圣祖皇考时、有获罪之处。亦有效力之处。尔台吉今悔过引罪。朕甚嘉之。所贡方物。朕酌量收纳。俟尔回日、另降敕谕　　

○乙巳。谕王大臣等。前将怡亲王奏摺。交王大臣等议奏。王又屡次奏辞。力求允其所请。朕尚难于酌定。想王大臣等、自难定议。今俱著照所请以副王谦抑之怀。朕另行加恩。将现在王所兼管之佐领。俱令为王之属下。赏给一等护卫四员。二等护卫四员。三等护卫十二员。加赐豹尾枪二。长杆刀二。每佐领下添给亲军二名。以此加恩于王。即遵上□日行　　

○谕大学士等。向来庶吉士学习清书。散馆之后。每至荒废。殊为可惜。嗣后清书、散馆之翰林。不可令其荒废。今年新科进士、选拔庶常。朕意学习清书者少派数人。令其尽心学习。务其通晓。散馆后、亦不可荒废。或在翰林。或在部曹。即令与满员一同繙译。如此、方实有裨益。新科进士、于引见之前。朕欲先行考试。知其学问。再行引见选拔。庶人才不致遗漏。目今天气寒冷。一应仍照殿试预备。考试题目。朕将诗文四六各体出题。视其所能。或一篇。或二三篇。或各体俱作。悉听其便　　

○吏部议奏。日讲起居注官出差。非升任可比。若以侍班员少。请将翰詹等员署理。仍开列请上□日。候该员差满回京。署理之员。仍回本任。应将条奏内开缺另补之处无庸议。从之　　

大清世宗敬天昌运建中表正文武英明宽仁信毅大孝至诚宪皇帝实录卷之十三



大清世宗敬天昌运建中表正文武英明宽仁信毅大孝至诚宪皇帝实录卷之十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经延讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。十二月。丙午朔。上诣寿皇殿行礼　　

○谕八旗官员等。老安郡王、居心不正。谄附辅政大臣。又自恃长辈。每触忤皇考。蒙圣德宽仁。始终容宥。而伊诸子、全不知感。不务竭诚效力。马尔浑、经希、吴尔占等、第兄之间。互相倾轧。竞事营求。色亨图、亦妄冀得爵。谗害骨肉。此众所共知者。安郡王诸子之中。马尔浑、系应袭封王爵之人。似属安分。其子华＜王巳＞、尚无劣迹。而天绝其嗣。封爵悬虚。是以皇考审择其人。踌躇有待。乃安郡王之子孙、遽生怨望。吴尔占、色亨图等、至屡形于辞色。夫国家恩施。讵可倚恃而强邀。今廉亲王、以不袭封安郡王之故。谗间宗室。摇动该王属下人等之心。以累世仰受太祖太宗世祖圣祖恩施之旧人。岂肯被伊引诱。遂其扰乱。若强欲令朕袭封安郡王。则朕从容施恩之本念。俱不可行矣。将袭封安郡王之本章发回。不准承袭。其属下佐领、著俱撤出。另赐他人　　

○吏部疏奏。京畿四路捕盗同知缺出。应令该督抚于现任属员内拣选。如本省无人。请于笔帖式等官内拣选。从之　　

○免江南海州、溧阳等二十二州县、本年分旱灾额赋有差　　

○予故广东提督冯毅、祭葬如例　　

○丁未。安徽巡抚李成龙疏报。頴州、太湖等七州县、开垦康熙六十一年分田地五十八顷有奇。下部知之　　

