<!-- { "loadSidebar": true } -->
○谕吏部。凡命往各省人员。多系不应即选之人。该督抚等、自应先行差委试看。果有劳绩。再令署印。署印果优。然后题补。或该省悬缺需人。一到即行委署。更当留心访察。必实有政绩可考。方行题请实授。嗣后题请实授者。著将实在政绩、一一叙入本中题奏。如果系卓越之才。即不满年限。亦可声明题请　　

○戊寅。谕办理军机大臣等。从前直隶、山东、山西、河南四省。派往北路出征之绿旗兵丁。在外已经数年。应另派兵丁前往更换。著四省督抚提督、每省选派精兵一千名。一切衣装等项。于存公银两内动支应用。豫备齐全。候谕上□日到日起程　　

○户部议覆。监察御史慧中条奏、五城地方。多与顺天州县交界。请饬令五城司坊官。会同接壤之州县。公同踏看。其旧有界址圯毁者。建立石碑。其未分界址者。清查补建。至旗地参错之处。请确查四至里数。分归各管。遇有命盗等案。责成该管官办理。应如所请。从之　　

○改湖南粮驿盐道缺、为粮道。添设驿盐道一员。从署湖南巡抚钟保请也　　

○己卯。礼部议覆。国子监司业那尔布条奏、学臣取进童生。覆试时、例有小学论题一道。嗣后请改用孝经。应如所请。直省一体遵行。从之　　

○庚辰。旌表湖北武昌县烈妇、张性妻陈氏。逼嫁不从。赴水殒命。给银建坊、入祠致祭如例　　

○壬午。九卿遵上□日议覆。五城司坊等官。途次遇有斗殴酗酒骗诈等事。应不论何城地方。准其当时拘执。押送该城司坊官录供。详解该诚御史审讯发落。若拘泥疆界。不即执送。以致案犯脱逃者。巡城御史察出题参。至暖昧隐僻不法等事。各司坊官访闻的确。亦不论何城地方。准其密详该城御史查拏究治。并密详本城御史存案。傥该役藉端讹诈。驾词妄禀。以及司坊等官、藉此擅作威福者。该城御史查参。交部分别议处。再、大兴宛平二县、与五城地方交错。无论五城并该县所属。遇凶徒不法等事。亦准一体缉拏。从之　　

○癸未。孝懿仁皇后忌辰。遣官祭景陵　　

○吏部议覆。翰林院侍读学士张廷瑑条奏、各部院摺奏事件。向无揭送内阁之例。各部院所存档案。偶有缺失。无可查对。嗣后除密奏事件、无庸开送外。其各部院摺奏事件。奉上□日之后。请将原摺、并所奉谕上

□日。抄录移送内阁。与红本一体收藏。以备稽查。应如所请。从之　　

○兵部议覆。署正红旗蒙古副都统八十条奏、城门尉缺。嗣后请照协领之例。将蒙古官员。同满洲官员。一体拣选带领引见补授。应如所请。从之　　

○旌表山东莱阳县烈妇、张体随妻姜氏。矢志殉夫。投缳殒命。给银建坊、入祠致祭如例　　

○乙酉。以詹事府詹事顾祖镇、署日讲起居注官　　

○丙戌。调刑部尚书海寿、为工部尚书。工部尚书宪德、为刑部尚书。署刑部尚书福敏、仍回左都御史任　　

○广东广州将军柏之蕃、缘事降调。升署湖广提督张正兴、为广东广州将军。云南临元总兵官董芳、为湖广提督。广西庆远副将顾绳祖、为云南临元总兵官　　

○吏部议覆。河东总督王士俊疏言、东省青州府属之益都县。附郭繁剧。请于该县所属颜神镇。分置一县。设知县一员。典史一员。改益都县训导、为新县训导。拨青州营把总一员。带兵二十八名驻劄新县。其原驻颜神镇通判一员。巡检一员。俱行裁汰。应如所请。从之。寻定颜神镇新分县曰博山　　

○丁亥。和托辉特扎萨克贝勒班第故。遣官致祭　　

○戊子。中元节。遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○命福建总督郝玉麟来京陛见。以福建福州将军阿尔赛、署福建总督　　

○己丑。吏部等衙门议覆。两江总督赵弘恩疏言、江苏直隶徐州、业经升州为府。所有淮安府原属之邳睢灵璧河务同知。宿虹河务同知。宿迁运河通判。请俱改归徐州府管辖。原设夏镇、杨庄、珠海三闸闸官。应归沛县管辖。邳州缉捕河务州同。改为管河州同。再、徐州府学取进童生额数。请照府学之例。取进文武童生各二十名。在所属各州县考取拨入。廪增各设四十名。俟十二年后。挨次一年一贡。其新设附郭铜山县。取进文武童生各十五名。廪增各设二十名。照例二年一贡。应如所请。从之　　

○以故三等阿思哈尼哈番多奇禅子德保、袭职　　

○庚寅。添设京城巡捕三营千总七员。把总六员。移北营游击、驻安定门外。从署步军统领鄂善请也　　

○辛卯。命广西提督张应宗来京陛见。以广西左江总兵官霍昇、署广西提督　　

○吏部议覆。河东总督王士俊疏奏、山东省改设府县事宜。一、直隶沂州、请升为沂州府。裁知州、州同、学正、吏目缺。设知府一员。通判一员。教授一员。经历一员。司狱一员。增置附郭一县。设知县一员。县丞一员。典史一员。以沂州旧设训导、为新县训导。并原属之郯城、费县、暨直隶莒州、与所属沂水、蒙阴、日照三县。俱归沂州府管辖。一、沂州原属之罗滕镇巡检一员、李家庄徐公店驿丞二员、请改归新县管辖。应如所请。从之。寻定沂州府附郭县曰兰山　　

○癸巳。谕办理军机大臣等。西北两路用兵。已经数年。将士效力戎行。久在边外。朕心深为不忍。再四思维。或应乘此兵力盛强。直进贼境。俾军务早完。以息将士。或应遣使往彼。谕以利害。俾其醒悟。二者未能遽定。特召北路副将军额驸策凌、西路署大将军查郎阿来京。与办理军机之大臣、悉心计议。伊等意见亦不画一。朕思军务关系重大。应博采众论。详慎筹画。著王公满汉文武大臣、公同会议。各抒己见。据实具奏　　

○又谕。从前令达赖喇嘛移驻泰宁。原因彼时藏中、有阿尔布巴等事。恐准噶尔逆贼、乘间来犯。是以令其移至近边地方。以便照看。其随来之弟子人等。久离乡土。未免怀归。今贝勒颇罗鼐、实心效力。将唐古特、厄鲁特之兵。操练精熟。各处紧要隘口。俱已严固防守。藏中晏然无事。班禅额尔得尼、年迈有疾。应令达赖喇嘛回藏。著果亲王允礼、前往泰宁。与达赖喇嘛相见。张家胡土克图、亦令同去。并著都统鼐格、前往料理伊等起身。副都统福寿等、沿途照看　　

○又谕。朕命果亲王前往泰宁地方。沿途经过之直隶、山西、陕西、四川等处驻防满洲官兵。并督抚提镇标营绿旗官兵。俱令顺便阅看　　

○又谕。尔等传谕大将军平郡王、令其未撤兵以前。酌量于和通胡尔哈处。遣人将阵亡官兵遗骸收瘗。动用军中钱粮致祭　　

○又谕。额驸策凌、署大将军查郎阿、回至军营时。令其酌量留兵防守边界。其余兵丁。查无弟兄子侄之孤身。及从前久在军营行走者。或此次立有劳绩被伤者。俱行撤回。再将官弁效力行走之处。分为三等。造册咨部。其效力超卓者为一等。以应升之缺即用。照常效力者为二等。酌量加恩。未经效力者。以三等注册。各该管大臣官员等。务须从公分别等次。若有徇情挟私、颠倒失实者。后经查出。定行加倍治罪　　

○甲午。以故乌朱穆秦扎萨克和硕车臣亲王色登敦多卜子阿喇布坦纳木扎尔、袭爵　　

○丙申。吏部议覆。詹事府詹事顾祖镇条奏、起居注衙门。止满主事二员。请增设汉主事一员。于举人进士出身之现任中书内、拣选引见补授。应如所请。从之　　

○戊戌。调正白旗蒙古都统迈禄、为镶黄旗满洲都统。仍留署直隶天津都统。以大学士鄂尔泰、署镶黄旗满洲都统　　

