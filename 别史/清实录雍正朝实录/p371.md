<!-- { "loadSidebar": true } -->
○丙辰。谕内阁。浙江海塘工程。关系民生。最为紧要。朕宵旰焦劳。不惜多费帑金。为亿万生灵、谋久远乂安之计。所以告诫在事臣工者。己至再至三矣。不料经理诸臣。各怀私意。彼此参差。以致乖戾之气。上干天和。有今年六月风浪溃堤之事。今虽勉力抢修。尚不知能捍御秋潮否。至于建筑石塘。工程浩大。若诸臣陋习不改。仍似从前。则大工何所倚赖。朕再四思维。大学士朱轼、廉慎持躬。昔曾巡抚浙江。谙练塘工。今虽年逾七旬。精神不逮。而董率指示。似尚能为。朕以此询问朱轼。自称情愿效力。著由水路乘船前往。令该部给与水程勘合。并令沿途拨兵护送。伊子朱必阶、著随伊父去。朱轼到浙之日。稽察指受。总理大纲。至一切工程事务。仍著隆昇、程元章、汪漋、张坦麟等。照前办理。俱听朱轼节制。若大臣中、有怀私龃龉者。著朱轼据实参奏。朕必严加上处分。若文武官员等、有营私作弊。或怠玩因循者。朱轼即行纠参。从重治罪。朱轼未到之先。所有应办工程物料。著隆昇、程元章等。上紧办理。毋得藉口等候钦差。徘徊观望。以致稽迟　　

○福建巡抚卢焯疏报。福州、兴化等府。开垦雍正十二年分田地四百六十四顷有奇。下部知之　　

○丁巳。谕内阁。大学士鄂尔泰、乃暂时给假养病。其俸银俸米、仍照旧支领　　

○谕办理军机大臣等。朕轸念鄂尔多斯贫乏蒙古。有就食口内。典卖妻子人口者。前己降旨。令该地方官、查明赏给原价赎出。照看安插。今据史贻直等奏称、查出雍正十二三年边民。并延绥镇、及各将弁。共买蒙古子女二千四百余口。其雍正十一年以前。尚有边民娶买乞养者。今亦查出。先将上年今年。凡有典买蒙古人口。细查赎回。应否俱发夷汉衙门。查明亲属。转交完聚之处。相应请旨。再、米国正、身为镇臣。首先倡买五名。以致该将弁军民人等效尤。共买二十七口。臣等不敢隐徇等语。蒙古乏食贫民。典卖子女。其己经查赎人口。朕另降旨。询问该扎萨克等。情愿领回者、令其领回完聚。傥有不愿领回者、再行商酌安插之法。其未经查报人口。务须清查办理。至米国正、及将弁等。因蒙古乏食。用价收买。俾得存养。与寻常典买蒙古人口有间。著将所买人口交出。不必参处。其雍正十一年以前。边民娶买乞养人口。亦降旨询问该扎萨克等。有情愿领回者。赏给原价赎回。其中若有历年既久。居处相安。不愿领回者。即听其存留。免其查究。嗣后该地方官、务须严禁边民。不得娶买乞养蒙古人口。傥有故违定例。私自典买者。一经查出。从重治罪。并将该地方官、一并严加议处　　

○署宁远大将军查郎阿等摺奏。准噶尔使臣垂纳木喀等。于六月二十日到营。臣等给以马驼米面茶羊等项。派委副都统班第、带领官兵三百名。自军营护送起身。己于六月二十七日。出阔舍图卡伦西去。谨奏。报闻　　

○戊午。移直隶副总河衙门、驻劄固安县。从直隶总督李卫请也　　

○旌表广西平安县烈妇、韦金德妻宾氏。拒奸不污。被刃殒命。给银建坊。入祠致祭如例　　

○己未。谕办理军机大臣等。南称族番民谷禄汪素克等、来纳贡马。被郭罗克贼番劫夺。现在严拏究拟。至谷禄汪素克等。据德龄等奏称、己给路费送回。番民复愿将马价、另行补交等语。朕念该番补交马价。未免劳费。著将今年贡马。免其交纳　　

○调湖北布政使李世倬来京。升户部郎中安图、为湖北布政使司布政使　　

○庚申。谕办理军机大臣等。西陲用兵以来。甘肃等处民人。急公效力。甚属可嘉。是以朕屡沛恩膏。免其正赋。今年又将地丁钱粮、全行蠲免。所以优恤民力。令其宽裕也。今据巡抚许容奏称、五月接奉谕旨之时。己据各属详报完纳银一十二万余两。查定例己完者充饷。未完者免徵。此项应照例充饷等语。朕因嘉奖秦民。奉公趋事。是以特加格外之恩。而其中争先完课者。尤为良善之民。著将己完若干。准其作来年正赋。许容可传旨速谕。俾闾阎咸知朕意。并督率有司实力奉行。毋使胥吏土棍、作弊中饱　　

○又谕。朕轸念行间将士。从前曾降谕旨。令将陕西等省现出各缺。于十缺之中、分出三缺。以升补出征弁员。数年以内。随征将弁。各按出力等次。俱得递行擢用。现今西路官兵。次第撤回。凡弁员之升补他省者。俱应各赴新任。今据署大将军查郎阿等奏称、将弁中、有陕甘人员。升补直隶、山西、山东、河南、四川五省之千把。伊等随征年久。俱从兵丁拔补。今甫回本籍。又远赴新任。或有无力携带家属者。若只身远去。则家中又恐无人养赡。可否将现在西路军营之陕甘人员内、升补直隶等五省之千把。仍留在陕甘各营。食俸办事。遇缺挨补等语。查郎阿等奏请之处甚是。但伊等效力有年。撤回之后。留于本省候缺。未免多需时日。尚未允协。著陕甘督抚提镇、将现任各千把之未经出征者。分别查明。如内有食俸年浅。及未曾出力之人。令其出缺候补。其所出之缺。即将军营撤回之留陕千把、悉行补用。至该千把等、既留陕甘补用。则所遗直隶等五省原缺。应行拔补。查直隶等五省、亦有自军前撤回、应补千把之人。著该督抚等、即将伊等补授此缺。傥撤回各弁。人多缺少。亦照陕省将俸浅未经出征之千把内。暂行出缺。补用伊等。以示朕体恤从征弁员之至意　　

○兵部等衙门议覆、湖广总督迈柱奏言、湖南添平、麻寮二所。向有世袭千百户土官六十员。分住石门、慈利二县。近年楚省土司。俱经改归为流。今添平等所正千户覃庆永等。俱呈缴印信劄付。恳请辞职。查此等千百户、既无防御之责。亦无管束军人之任。请将土官六十员、尽行裁汰。应如所请。得旨、土官覃庆永等。准其辞职裁汰。但朕念伊等祖父、曾经随征效力。不忍令其废置。著赏给千把总职衔。准伊等子孙、永远承袭。若有年力精壮。情愿随营差操者。准其食俸效力。才具优长者。著该管大臣保题。照武职例升转　　

○河东总督王士俊疏报。山东德州、历城县、成山卫、浮山所等、一百十五州县卫所。开垦雍正十二年分、田地二千顷有奇。下部知之　　

○辛酉。谕内阁。迈柱简任封疆。宣力有年。著补授内阁大学士。来京办事。湖广总督员缺。著张广泗补授。迈柱俟张广泗到任。将总督事件、交代清楚。起程来京。查郎阿自领兵以来。所办军务、俱属妥协。今大兵己撤。查郎阿著补授大学士。仍管理陕西总督印务。查郎阿回任后。著史贻直来京。刘于义经手事务甚多。著仍留肃州。给与钦差大臣关防。查郎阿回到肃州之日。将陕西地方事宜、及军需案件。与刘于义悉心计议。分别办理。奏闻请旨。刘于义俟军需诸项告竣。请旨回京　　

○旌表河南长葛县烈妇、史文奇妻杜氏。守正拒奸。被勒殒命。给银建坊。入祠致祭如例　　

○壬戌。以故科尔沁多罗贝勒阿腊布坦子萨木丕尔扎木素、袭爵　　

○癸亥。贵州台拱总兵官卜万年、缘事革职。以贵州大定副将纪龙、署贵州台拱总兵官　　

○甲子。云贵总督尹继善摺奏。黔省生熟顽苗。勾结悖逆。焚劫重安、凯里。攻陷黄平新州。围困丹江、鸡讲。阻塞驿路。蔓延内地。臣咨会提臣哈元生、亲往清平。就近调度。并咨调湖广、广西、及云南官兵策应。据陆续报捷。清平之贼。屡经大定副将纪龙、奋力巢□刀杀。焚洗逆巢。参将哈尚德、连复新旧黄平二城。与副将纪龙、合兵直至重安。渡江杀贼。副将周仪、参将崔杰、都司陈思仪等。俱率兵沿途巢□刀散逆苗。乘势恢复余庆县。随搜洗山箐。拏获贼首罗万象等。广西总兵王无党、率领粤兵二千五百名到黔。与古州总兵韩勋、援巢□刀八寨。广东总兵谭行义、率领广东兵四千九百名。前赴古州。协巢□刀镇远一路。其湖南兵三千名。前己调往。因贼势猖狂。分应不暇。臣随委总兵王无党、统率粤兵。前至镇远。又湖北兵二千名。襄阳镇总兵焦应林、己经统率起程。大兵云集。分路会巢□刀。焚洗逆巢数十。巢□刀杀逆苗千余。擒获大贼首阿九。严加究讯。知大贼首枉汪等、聚于空拜等寨。筑＜屯土＞负固。随严饬诸将。并力擒巢□刀。现在清平、黄平、余庆、平越等处。俱己平定。镇远、施秉、偏桥、都匀、黎平、俱无疎失。得旨、据尹继善奏报苗疆进巢□刀情形。哈元生等所办。己有头绪。其各省会巢□刀兵丁。业己敷用。前议前往常德驻劄之热河、保定、浙江、湖广兵丁。俱著停止。不必派调　　

○乙丑。谕办理军机大臣等。西路官兵。前因岳钟琪调度失宜。诸事废弛。遂致军气不扬。士心不振。自雍正十年。查郎阿统兵以来。与张广泗同心协力。事事整顿。时时训练。凡行间将士。俱知奋勇效力。营伍为之改观。所以十一年及十二年。贼人两次侵犯卡伦。俱为我兵擒巢□刀。未令兔脱。贼人因我军严整。畏惮慑伏。从前狡狯伎俩。不敢复逞。此皆由查郎阿等办理妥协之所致。今大兵撤回。查郎阿、张广泗、俱著交部从优议叙。再、自雍正十年以后。调往西路之奉天、船厂、索伦、及蒙古官兵。皆为奋勉。其中之劳绩懋著。上等出力者。亦宜加恩奖励。著查郎阿查明据实具奏。一并交部议叙。其未经著有劳绩。及岳钟琪任内行走之人。不必开入　　

○工部议覆直隶河道总督朱藻疏奏。沧州及交河县官弁绅民。捐输土方物料。分别记功。请照江南、山东、河南、栽种柳苇之例。分别议叙等语。应令该督等、造具捐输数目。到日再议。得旨、向来沿河文武官弁。有种柳苇议叙之例。遵行己久。不便停止。今若又添土方物料议叙之例。恐奉行不善。将来必滋弊累民。凡本地方现任官弁。捐输土方物料者。尤为不可。概不准行。若绅衿民人等、情愿捐输者。著分别定例议叙　　

○丙寅。升翰林院侍讲学士春山、为内阁学士兼礼部侍郎　　

○以仓场侍郎吕耀曾、管理顺天府府尹印务　　

○定边大将军平郡王福彭摺奏。臣等于六月二十二日。率领官兵。自乌里雅苏泰起程。七月十二日。至鄂尔昆。全军陆续到齐。于鄂尔昆河厄尔得尼招迤北地方。择二十日兴工建城。谨奏。报闻　　

大清世宗敬天昌运建中表正文武英明宽仁信毅大孝至诚宪皇帝实录卷之一百五十八



大清世宗敬天昌运建中表正文武英明宽仁信毅大孝至诚宪皇帝实录卷之一百五十九　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

