<!-- { "loadSidebar": true } -->
○丙子。谕内阁。各省督抚提镇、将朕摺批密谕。有同在一省、而彼此互相传看者。有隔越邻省、而彼此互相通知者。亦有经过其地、而私相探问者。周易曰。几事不密则害成。是以历来会议军务。皆极慎密。以防漏洩。凡文武大吏之密奏、及朕所降密旨。俱系国家紧要事件。岂不更重于军务。而可轻洩以贻害乎。嗣后若有此等。一经发觉。该部概照洩漏军机律治罪　　

○谕总理事务王大臣等。穆克登已经召回。副都统邓奇章病故。都统穆森年齿稍迈。将军富宁安处。大臣甚少。朕调衮泰来京。俟其到日。授为护军统领。同副都统额尔锦、前往富宁安处。听其指麾行走　　

○丁丑。遣果郡王允礼、祭先师孔子　　

○刑部等衙门议奏、广西生员陈为翰、打死何壮深一案。巡抚李绂、仍照斗殴杀人律、拟绞监候具题、应改为斩监候。得旨、谳狱之道、贵于虚公详慎。务得其平。不可稍存一毫意见。以致畸轻畸重。朕驳审陈为翰一案、该抚审出实情。仍照前拟具题。而该部又欲驳重。朕筹之再四。若依部驳。恐将来督抚等、俱有意迎合。而事情委曲。有所未尽。若仍照该抚所拟。又恐将来督抚等、坚执前见。不肯改易。朦胧结案。二者皆于法不得其平。朕慎重谳狱。期于尽善无弊。此案著九卿等、会同详议。悉心斟酌、以归至当。夫衿棍倚势欺压平民。固属不法。至于闭户读书之人。设或遭土棍欺凌。又岂法所能容。书曰。惟明克允。盖用法惟明允、乃得其平也。寻议、陈为翰、应仍照斗殴杀律拟绞监候。从之　　

○戊寅。祭大社大稷。上亲诣行礼　　

○命工部侍郎巴泰、内阁侍读学士双喜、往阿尔泰办理粮饷屯田事务　　

○己卯。孝康章皇后忌辰。遣官祭孝陵　　

○谕总理事务王大臣等。署四川提督护军统领纳秦、不甚熟练绿旗兵丁之事。调乂木多驻劄之化林副将张成隆、协同纳秦办事。乂木多兵丁、著年羹尧派员前往管辖　　

○庚辰。上以圣祖仁皇帝三年服阕。亲诣太庙。行祫祭礼　　

○谕直省督抚等。朕惟古昔帝王、以孝治天下。诚以孝者、天之经。地之义、民之则也。故鲁论云、慎终追远。民德归厚矣。朕以藐躬。缵承大统。永惟皇考圣祖仁皇帝顾复洪慈。恩德罔极。中心哀痛。什伯恒情。以日易月。实所不忍。特以天地宗庙大祀。朝会重典。不容久旷。时亦勉从诸王大臣之请。遵礼举行。惟于宫庭内、素服斋居。默尽此心。每抚时触景。輙增凄怆。僾见忾闻之际。哀发于中。澘然出涕。古人云、礼之至者无文。哀之至者无节。实非有所仿而行。亦非欲以立法定制、垂誉于天下后世也。终身孺慕。宁有己时。今诸臣据二十七月即吉之文。合辞公请祫祭释服。朕以礼制情。勉允所请。于雍正三年。二月。十二日。祫祭太庙。释服即吉。伏念皇考圣祖仁皇帝御极六十余年。深仁厚泽。普遍寰区。宾天之日。凡京畿直省。海澨山陬。士农工贾。白叟黄童。莫不呼号哀泣。孺慕之诚。三载以来。有如一日。今举行吉礼。应敷告天下。朕嗣位以来。惟日兢兢。严恭寅畏。不敢怠息。庶几克荷皇考圣祖仁皇帝付托之重。群黎百姓、受皇考圣祖仁皇帝教育深恩。当勉励忠诚。勤守职业。言慈言孝。克友克恭。农夫尽力于南亩。工商致精于器用。毋尚奢侈。毋事浮伪。共期归真还朴。比户可封。以无负皇考六十余年培养渐摩之至德。于朕奉先思孝之心。实有赖焉。尔该地方官、遍行晓谕。俾薄海黎民、咸悉朕意　　

○辛巳。以昭西陵兴工、遣官告祭永陵、福陵、昭陵、孝陵、孝东陵、景陵。先是、翰林院撰拟祭告诸陵文启奏。得旨。暂安奉殿、建为昭西陵。乃朕仰体皇考祗承慈命之孝思也。应另撰文、详陈本末。达朕继述之意。以告祭景陵。祭文曰。钦惟孝庄文皇后、躬备圣德。贻庆垂庥。隆两朝之孝养。开万世之鸿基。及大渐之际。面谕皇考以昭陵奉安年久。不宜轻动。建造兆域。必近孝陵。丁宁再三。我皇考恭奉慈旨。择地于孝陵之南。为暂安奉殿。历三十余年、我皇考历数绵长子孙蕃衍。且海宇昇平。兆人康阜。胤禛祗绍丕绪。夙夜思维。古合葬之礼。原无定制。神灵所通。不间远近。因时制宜。惟义所在。即暂安奉殿。建为昭西陵。以定万年之宅兆。卜吉于雍正三年二月初三日辛未、动土兴工。十六日甲申、恭移孝庄仁宣诚宪恭懿至德翊天启圣文皇后梓宫。安奉享殿。恪遵圣母之遗命。仰体皇考之孝思。验吉兆于己彰。考旧章而允合。天开地设。储悠远之休徵。峦耸川回。裕繁昌之庆祚。伏乞圣鉴。谨告　　

○壬午。谕诸王大学士九卿等。壬寅之冬。朕缵承大统。几务殷繁。恐哀戚之中。思虑不到。或有差误。是以特令廉亲王、怡亲王、大学士马齐、舅舅隆科多、四人总理事务。迄今三年、服制已满。合奏恳辞。具见忱悃。准照伊等所请、各归职守办事。此三年来、叠遭皇考皇妣大事。怡亲王悉心办理。诸事妥协。所委大小事务。丝毫不苟。小心谨慎。竭尽忠诚。实属可嘉。著从优议叙。隆科多、马齐、亦著议叙。廉亲王、自委任以来。诸事推诿。无一实心出力之处。无一有裨政治之言。且怀挟私心。遇事簸弄。希冀摇动众志。搅扰朕之心思。阻挠朕之政事。即如管理工部之事、值皇考梓宫。奉移山陵。需用夫役。向例皆用二万余名。伊密奏费用钱粮太多。今减省一半。便可足用。朕不知旧例准行。若非大学士奏阻、几为其所误。又命管理理藩院事、谓外藩到京。糜费口粮。将科尔沁台吉等、于边口拦阻逐回。令不得拜谒皇考梓宫。蒙古等涕泣而归。怨声载道。若非拉锡奏闻。随即开示。蒙古等、几致寒心。又如管理上驷院事、奏称马圈畜马太多。请行裁减大半。以省钱粮。其意非欲以彰扬皇考糜费之名。即欲使马匹不足、将来设有缓急。无所取资也。至如以破纸书写奏章。祭所更衣幄次、油气薰蒸。刻不可近。又用破损桌案、安奉祝版。种种不敬之事。举国所知。其他颠倒是非。草率怠忽。悖慢无礼之处。不可枚举。朕皆容忍宽免。允禩非才力不及、智虑不到之人。而存心行事若此。诚不知其何意。且朕之于允禩、崇重信任。伊不当如此待朕也。其应否议叙之处。著秉公会议具奏。寻议廉亲王允禩、挟私怀诈。阻挠政事。山陵典礼至重。竟将定例夫役、诳奏裁减。外藩叩谒甚众。竟于边口拦阻。几失蒙古等心。他如请减院马。破损奏章。供奉祝版。不虔预备。油幄草率。盛京陵寝。需用红土。违例发价。就彼采买。不忠不敬。应议处之案。实难枚举。允禩有罪无功。不应议叙。从之　　

○裁浙江杭州、温州卫所千总共九员　　

○癸未。诸王大臣等奏言、服制已满。恭请皇上于乾清宫听政。一应斋戒之处。俱照吉礼举行。再圆明园水土清洁。允宜随时驻跸。得旨。国家大礼。皇考皇妣。虽有轻重之别。而朕之私衷、则皇考皇妣不容分视。外廷吉礼。己令照国家典制举行。若朕于宫中、务期独尽人子之礼。据奏驻跸圆明园。不但朕心实为不忍。皇考皇妣之事。朕何可有所分别。况今之二十七月。并非勉强从事。沽取孝名。以为观美。祗求朕心之安耳。礼尽则朕心自安。朕意已定。诸王大臣毋得再奏　　

○甲申。恭移孝庄文皇后梓宫。安奉昭西陵享殿。遗官致祭　　

○谕靖逆将军富宁安。军兴以来。已经数载。尔在军前效力。小心谨慎。提督路振声、系初次派往之人。在边地效力已久。现今策妄阿喇布坦之事未完。又不便撤兵。若以兵丁久戍之故。即令更换。转令伊等军前数年劳绩。有初鲜终矣。但尔等在外年久。甚廑朕怀。今特赏帑金二十万两。内给将军二万两。提督五千两。其余按弁兵效力年分、以为赏赐之等次。绿旗兵丁、向系轮班行走。伊等作何赏赐之处。尔会同路振声商酌。所赏银两、著行文年羹尧、动西安库帑。派贤能官员解送赏给　　

○乙酉。谕各省督抚提镇等。凡司道知府副将参游等官、出京之时。奏请训旨。朕或言及地方之事。间有与督抚提镇谕旨中、批示所不能尽者。向伊等谕及。今各省督抚提镇、往往有奏称某属官、口传上谕、臣即遵奉施行等语。如此、则大非朕竟矣。督抚提镇等、闻属官口传旨意。必当再行奏闻。俟批准之后、方可奉行。若地方有应行事宜、朕自谕部传旨。或摺批密谕。岂有命微员随便口传之理。况伊等奉朕面谕时、亦有不能明晰领会。传宣错误。而督抚提镇覆奏时、竟与原旨不符者甚多。此等皆大有关系。且伊等至彼处传旨时。只应在衙署内、密向本人传宣。若于大庭广众。以属员而传旨与上司。亦属非体。皆非朕本意也　　

○镶红旗蒙古都统兼右翼前＜釒夅＞统领吉当阿、缘事革职。以宁夏将军苏丹、为正红旗满洲都统。兼管右翼前＜釒夅＞统领。升步军总尉加副都统衔席伯、为陕西宁夏将军　　

○贵州巡抚毛文铨疏言、贵州山高多雨。积贮米石。恐致潮湿霉变。得旨、积贮仓粮。特为备荒赈济之用。南省地气潮湿。贮米在仓。一二年便致霉烂。实难收贮。著改贮稻谷。似可长久。应否改折稻谷收贮之处。著九卿详议具奏。寻议、南方诸省、土脉潮湿。兼有岚瘴。积贮仓米。易致浥烂。不若稻谷可以耐久。嗣后江南、浙江、福建、湖广、江西、四川、广东、广西、云南、贵州等省。存仓米一石。改换稻谷二石。加谨收贮。需用之岁。碾旧贮新。尤为尽善。从之　　

○旌表山东曹县烈妇。张坦妻沙氏、拒奸不污。被殴殒命。给银建坊。入祠致祭如例　　

○丙戌。遣官祭历代帝王　　

○裁江南清江浦理事同知一员　　

○丁亥。上亲耕耤田。诣先农坛致祭毕。更服。至耕所。仍行四推礼毕。上御观耕台。命裕亲王广宁、怡亲王允祥、庄亲王允禄、行五推礼。吏部尚书隆科多、户部尚书张廷玉、礼部尚书赖都、兵部尚书卢询、刑部尚书励廷仪、工部左侍郎萨尔纳、都察院左都御史尹泰、通政使司通政使图兰、大理寺卿觉罗常泰、行九推礼。各以次耕如仪。上御斋宫。顺天府官员、率耆老农夫行礼毕。至耕耤所。农夫终亩。王以下各官行庆贺礼。赐茶。停止筵宴　　

○戊子。命修广宁门外石路　　

○镶白旗护军统领宗室汝福、缘事革职。升正蓝旗汉军副都统济星、为镶白旗护军统领　　

