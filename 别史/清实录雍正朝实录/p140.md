<!-- { "loadSidebar": true } -->
○丁巳。正白旗蒙古副都统拉布坦、缘事革职以散秩大臣拉歆、为正白旗蒙古副都统　　

○议政王大臣等议覆副都统宗室鄂齐奏称、臣至西藏。审视情形。首领办事之人。互相不睦。每每见于辞色。达赖喇嘛。虽甚聪敏。但年纪尚幼。未免有偏向伊父索诺木达尔扎之处。康济鼐。为人甚好。但恃伊勋绩轻视众噶隆。为众所恨。阿尔布巴赋性阴险。行事异于康济鼐。而索诺木达尔扎。因娶隆布奈二女。三人合为一党。若调唆达赖喇嘛、与康济鼐不睦。必至争竞生事再、噶隆甚多。反增繁扰。隆布奈行止妄乱。扎尔鼐庸懦无能。应将此二人以噶隆原衔解任。则阿尔布巴无人协助。自然势孤。无作乱之人矣。请降训上□日。晓谕达赖喇嘛、康济鼐阿尔布巴等。和衷办事。均应如所请。遣大臣一员。赍上□日前往晓谕。令伊等和好办事。再、达赖喇嘛母舅衮都阿喇木巴、既诚心守护应给与达尔汉之号。赏缎六疋。得上□日、著内阁学士僧格、副都统马喇差往达赖喇嘛处。各赏银一千两　　

○户部议覆。江苏巡抚陈时夏疏言、江南省二十三卫。向隶都司管辖。今都司已裁。其徵收钱粮。盘查仓库。应归附近之府州专辖结报。请将上江之新安等卫、归徽州等府管辖。下江之苏州等卫、归苏州府管辖。江淮兴武等卫归江宁府管辖应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之五十二



大清世宗敬天昌运建中表正文武英明宽仁信毅大孝至诚宪皇帝实录卷之五十四　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正五年。丁未。三月。戊子朔。谕直省督抚等。向来普雄乌蒙狆苗等、凶悍性成。又有汉奸为之煽惑引诱。是以肆行不法。且其地在深山密箐之间。最为险阻。内地干法重罪之人。往往逃匿其中。一时难于捕缉。上年冬、岳钟琪、鄂尔泰、奉命巢□刀抚凶苗。今据奏报、普雄乌蒙狆苗、皆革面革心。输诚向化。则内地犯法之人。向来逃窜苗地者。此时必不能隐藏。又将转徙他处、为苟活之计矣。为此密谕尔等。可乘此机会、设立赏格。各密饬所属文武官弁、严行稽查。勿使匪类得以漏网。倘稽查不慎。将来发觉之后。定将从前经过之处、不行查出之地方官弁。及该管上司。从重治罪　　

○吏部题、三等精奇尼哈番三泰故。销去三次恩诏所得拖沙喇哈番。余三等阿思哈尼哈番、以其亲伯之孙关保承袭。从之　　

○改陕西潼关卫、为潼关县。设知县一员。典史一员。复设教谕、训导各一员。从川陕总督岳钟琪请也　　

○改湖南靖州天柱营参将、隶贵州提督管辖。从云贵总督鄂尔泰、署湖广总督福敏等请也　　

○庚寅。谕内阁。自古帝王致治諴民。莫不以重农为先务。书陈无逸。先知稼穑之艰难。诗载豳风。备叙田家之力作。论语云、百姓足。君孰与不足。孟子云、民事不可缓也。盖国以民为本。民以食为天。农事者、帝王所以承天养人、久安长治之本也。我国家抚绥寰宇。圣祖仁皇帝临御六十余年。深仁厚泽。休养生息。户口日增。生齿益繁。而直省之内。地不加广。近年以来。各处皆有收成。其被水歉收者。不过州县数处耳。而米价遂觉渐贵。闽广之间。颇有不敷之虑。望济于邻省。良由地土之所产如旧。而民间之食指愈多。所入不足以供所出。是以米少而价昂。此亦理势之必然者也。夫米谷为养命之宝。人既赖之以生。则当加意爱惜。而不可萌轻弃之心。且资之者众。尤当随时撙节。而不可纵口腹之欲。每人能省一勺。在我不觉其少。而积少成多。便可多养数人。若人人如此。则所积岂不更多。所养岂不更众乎。养生家、以食少为要诀。固所以颐神养和。亦所以节用惜福也。况脾主于信。习惯便成自然。每见食少之人。其精神气体、未尝不壮。此显而可见者。至于各省地土。其不可以种植五谷之处。则不妨种他物以取利。其可以种植五谷之处。则当视之如宝。勤加垦治。树艺菽粟。安可舍本而逐末。弃膏腴之沃壤而变为果木之场。废饔飱之恒产、以幸图赢余之利乎。至于烟叶一种。于生人日用、毫无裨益。而种植必择肥饶善地。尤为妨农之甚者也。小民较量锱铢。但顾目前。而不为久远之计。故当图利之时。若令其舍多取寡。弃重就轻。必非其情之所愿。而地方官、遽绳之以法。则势有所难行。转滋纷扰。惟在良有司、勤勤恳恳、谆切劝谕。俾小民豁然醒悟。知稼穑为身命之所关。非此不能生活。而其他皆不足恃。则群情踊跃。不待督课而皆尽力于南亩矣。朕闻江南、江西、湖广、粤东数省、有一岁再熟之稻。风土如此。而仍至于乏食者。是地土之力有余。而播植之功不足。岂非小民习于怠惰。而有司之化导者有未至邪。或者曰。米谷太多。则价贱而难于粜卖。昔人有谷贱伤农之说。谚语所谓熟荒者。此则不必过虑。假若小民勤于耕作。收获丰盈。至于价贱而难于出粜。朕必多发官价以籴买之。使重农务本之良民、获利而有余赀也。朕生平爱惜米谷。每食之时。虽颗粒不肯抛弃。以朕玉食万方。岂虑天庾之不给。而所以如此撙节爱惜者。实出于天性自然之敬慎。并不由于勉强。且以米谷乃上天所赐、以生养万民者。朕为天下生民主。惟有敬谨宝重。仰冀天心默佑。雨旸时若。岁获有秋。俾小民家有盖藏。人歌乐土。朕既为亿万生民计。不敢轻忽天贶。尔等绅衿百姓、独不自为一身一家之计乎。朝夕生养之需。既受上天之赐。若果加意爱惜。随时撙节。则天必频加锡赉。长享盈宁之福。若恣情纵欲。暴殄天物。则必上干天怒。不蒙眷赉。而水旱灾祲之事。皆所不免。其理岂或爽哉。又闻江西、广西地方、竟有以米谷饲养豚豕者。试思谷食之与肉食、孰重孰轻。孰缓孰急。而乃以上天之所赐、小民终岁勤苦之所获者。为豢养物类之用。岂不干天和而轻民命乎。朕所以惓惓训谕者。惟期天下之人、专务本业。以杜浮靡。爱惜物力。以图久远。共体朕敬迓天庥、勤恤民隐之意。则尔等家室、必益至于丰饶。尔等子孙、必永绵其福泽。思之思之。毋忽朕言。著将此晓谕内外官民人等、并通行远乡僻壤。咸使闻知　　

○又谕。朕以今年闰月。节气稍迟。二月天寒。故将会试日期、改至三月。但目今天气尚觉寒冷。若再改期。又恐举子盘费无多。难以久于旅食。今照旧于初八日入场。著晓谕各举子俱许携带手炉。以温笔砚。皮衣及厚绵衣服、俱许穿进。但不得乘机怀挟。以滋弊端。场内茶饭、著供给官加意预备。朕另派大臣照看料理。令早晚给与姜汤。并按名给发木炭。以资其用　　

○谕宗人府。广宁有罪。已革退王爵。其弟广禄、人忠厚。著袭封和硕裕亲王　　

○先是、贵州安笼总兵官蔡成贵摺奏、广西西隆州古障地方、土目王尚义等、与贵州普安州捧鲊地方苗目阿九等、历年互争歪染、乌舍、坝犁、鲁磉等寨一案。因土目自相讎杀。俱系外结。例无考成。是以迟延未结。请敕下黔粤抚臣、另委大员审断。并请嗣后审理两省交界土苗案件。敕部议定限期。于边方实有裨益。奉上□日发与云贵总督鄂尔泰议奏。至是、云贵总督鄂尔泰覆奏。苗民劫夺不已。地方官姑息因循。酿成此习。其故多由外结。臣经将分别流土考成、使各有专责。不致案件迟延不结之处。具题在案。至于黔粤之交、原有大江为界。祗因犬牙相错。以致彼此相争。今若划江而理。江以南属之粤。江以北属之黔。则界限井然。防守稽察、皆易为力。庶两省之纷争永绝矣。得上□日、鄂尔泰既称黔粤两省、当以大江分界。令韩良辅、李绂、前往云南。与鄂尔泰面商苗地事宜。著将此事、一并会同定议。其土苗争讼案件、例由外结者。应如何定限之处。亦著议奏　　

○壬辰。上御太和殿。视朝。诸王及文武升转各官谢恩　　

○谕兵部。浙江绿旗兵丁懦弱。骑射生疎。营伍不整。山陕兵丁、人材壮健。弓马娴熟者颇多。将陕西各标营兵丁内、拣选一百名。移驻浙江。分拨各标、教习训练。俾浙省兵丁、亦知鼓励。于行伍大有裨益。其拨往兵丁内、有人材可用。骑射娴熟。能约束教习者。即行拔补千把总。总督岳钟琪、现在四川。尔部行文陕西提镇、将伊等标下、及各营兵丁内、汉仗弓马俱好。情愿携带家眷、移驻浙江者。甘肃、固原二提标、各选二十名。肃州、凉州、宁夏、西宁、延绥、兴汉镇标、各选十名。共一百名。如无家眷、只身愿往者。亦准其前往。倘兵丁内不能得愿往之人。即行召募人材壮健、弓马娴熟、愿往浙江者。以足其数。再、兵丁自陕至浙。路途迢远。搬移家口。费用繁多。兵丁难于措办。系西安地方兵丁、交与西安巡抚。系甘肃地方兵丁、交与甘肃巡抚。酌量家口多少、给与足用盘费。务令兵丁得沾实惠。但人多路远。照管需人。文职、著于同知通判内选派一员。武职、著于游击守备内选派一员。沿途督送。或一齐起程。或分数起前后起程。俟七八月间前往。各兵抵浙之后。一切养赡安置之处。自有浙江巡抚提督、会同料理　　

○左副都御史王之麟、缘事降调。升詹事府少詹事钱以垲、为都察院左副都御史　　

○吏部议覆。广西巡抚韩良辅疏言、广西泗城土府同知、并无职掌。请改为思恩府泗城理苗同知。专管泗城西隆西林等处、苗民讎杀抢劫之事。又太平府新改上龙下龙二土司、所属镇南大关。系安南贡道。且水路可通内地。最为紧要。须设流官弹压。请将太平府通判、移驻上下龙地方、兼管凭祥土州等处。经理镇南大关水陆隘口。绥辑土民。均应如所请。从之　　

