<!-- { "loadSidebar": true } -->
○癸巳。谕刑部。尔等职司邦禁。弼教明刑。惟一秉至公。庶几大小狱讼。归于平允。夫胸中不存一物。但存一片公心。犹恐人之情伪难穷。未必事事协于至是。何况先存一从宽从严之见。横据胸中、以待事至。是则纤尘著眼。泰山在前而不能睹。岂能得其实情。又况挟私徇情。颠倒是非乎。至于用刑。不可视为习惯。人情乍见则心怵目惊。相习则安之若素。朕在藩邸时。奉圣祖仁皇帝谕上□日审理事件。初见夹讯。竟至战栗悲涕。迨经数次办理之后。便视为寻常。人情熟习薰染之为害如此。尔等日日习见。未免临事轻率。务须保守此心。常如初见之怵惕。更须将面前听讯之人之心。详细体量。委曲推求。则不特不敢轻易用刑。且心诚求之。何患情实之不得。夫事之情形不一。如人之面目不同。虽极相似之案件。若细心推求。必有不同之处。非律例之所能该。纵使加倍增添律例。亦断不能全该未来之案件。若非实心办理。秉公衡量。其轻重之间。岂能无失。尔等如肯以至公之心。求其平允。则刑贪戮暴。正所以为集福之基。如其宽严任意。轻重失衡。或且以妇寺之仁。曲贷奸宄之命。以为求福之道。斯则自求其祸。有何福之可得。朕于此理见之甚明。尔等深信力行。自有效验。勉之、慎之　　

○又谕。朕每阅狱谳。至罪重恶极人犯。虽情理可恶。必平心静气。将伊致罪情由。详加审度。苟有一线可生之路。必为之细细推求。求其生而不得。方置之于法。不敢因一时之见、而失于严。至情似可原者。朕推情度。理。必其实有可原。然后加以矜恤。亦不敢任一时之见、而失于宽。尔等刑宪大臣。尤须详体此意。于谳狱时。必设身处地。详慎推求。以期允当。一案有一案之委曲。一犯有一犯之情罪。不可有意于宽。亦不可有意于严。大凡人之处事。始而矜持。久则渐熟。未必不轻忽任意。若于用刑之时。能常存初任刑宪之心。庶刑狱得其平。而天下无冤民矣　　

○调仓场侍郎杨超曾、为刑部额外侍郎。吏部右侍郎吕耀曾、为仓场侍郎　　

○二等阿思哈尼哈番达什色楞、缘事革职。以其子纳木扎布承袭　　

○甲午。以兵部右侍郎通智、协理归化城都统事务　　

○福建总督郝玉麟疏报。台湾府彰化县沙里兴社生番。一百九十余名口。倾心归化。愿隶版图。输诚纳赋。下部知之　　

○乙未。谕内阁。四川叙永厅、与永宁县同处一城。从前厅隶四川。县隶贵州。各设税口。徵收盐杂等课。嗣经两省会勘。将永宁改隶蜀省。所有田地丁粮。已俱改照川省条例徵收。惟税课一项。仍系厅县兼收。实属重复。著将县税裁除。止留厅税。一切俱照川省之例行　　

○定边大将军平郡王福彭奏言、北路军营。遵上□日裁撤兵丁。臣将汉军官兵、交与都统祖秉衡统领。防戍官兵、宁夏右卫官兵、交与本营营总等统领。已于八月十九等日。由军营起程。其携带家口之察哈尔土默特兵丁一千名。交与副都统职衔色尔古楞统领。送往归化城。俟安插完毕。令色尔古楞回京。奏入。报闻　　

○命云南广西府开炉鼓铸。从云南巡抚张允随请也　　

○丙申。改广西贵县辛安寨巡检、为五山汛巡检。驻陆村。移平南县大同乡巡检、驻大乌墟。裁武宣县安永巡检一员。移原驻武宣县城之县廓镇巡检、驻县廓。从广西巡抚金鉷请也　　

○旌表福建福清县烈女、施魁聘妻周氏、矢志殉夫。投缳殒命。给银建坊。入祠致祭。如例　　

○丁酉。谕内阁。陕省今岁秋禾受旱。水田虽可有收。而旱田收成大减。明年青黄不接之时。米粮或至腾贵。不可不预为筹备。查陕省与河南接壤。雍正十一年春间。拨运豫米十万石。自水次装载。直抵西安。已有成效。上年曾令河东总督王士俊。于沿河州县水次。贮谷三十万石。并将上年豫省漕米截留易谷。以备陕省之用。是豫省备运陕省之米。甚为充裕。傥明年陕省有需用之处。著巡抚史贻直等一面具奏。一面即将需用米数。行文王士俊料理。照上年之例、由水道运赴西安应用。将此并谕王士俊知之　　

○又谕。仓场侍郎宗室塞尔赫。奉差口外。吕耀曾奉差贵州。刑部额外侍郎杨超曾、著仍办仓场事务　　

○定边大将军平郡王福彭奏言。北路进巢□刀官兵。臣等遵上□日撤回。于九月初六日。臣带领奉天兵二千名。船厂兵一千名。黑龙江兵一千名。从科布多军营起程。令副都统王常、领右卫兵一千名前行。其余兵丁。令副将军塔尔岱常德等、率领殿后。俱各远设卡伦。瞭望防范。行至察罕鄂罗穆地方。分为三队。臣领兵由空各衣中路行。仍令塔尔岱等居后。又令公葛木丕尔哨兵在后为殿。派参赞阿岱、率领一队。行扎布韩路。以公敏珠尔哨兵殿后。派副都统哲库讷、率领一队。行空各衣北路。以贝勒成滚扎卜哨兵殿后。分道撤回。俟大军齐集过冬地方。酌将察哈尔厄鲁特兵、索伦兵、并内大臣哈达哈等所领黑龙江兵、副都统富昌等、所领船厂兵。副都统额尔勤等、所领奉天兵。分驻鲁约苏图、蒙郭尔乌拉克沁等处。京城八旗兵、宁夏兵、察哈尔土默特兵、并参赞阿岱等、所领奉天兵、副都统布尔沙等、所领黑龙江兵。分驻布尔噶雅、铿格尔克等处。家选兵、驻劄济斯布隆地方。集鲁穆会盟兵、四子部落兵、驻劄扎布韩河地方。都统诺尔浑等、所领汉军兵五百名。并驻劄乌里雅苏泰兵一千五百名。合为一营。驻防察罕叟尔城内。归化城土默特兵、绿旗兵、乌阑查卜会盟兵、并副都统白尔赫图所领奉天兵、俱在乌里雅苏泰城外。附近水草处驻劄。再、喀尔喀游牧地方辽远。酌令喀尔喀兵丁、在大军迤东驻劄。其哨探兵、分为三路。每路派满洲及内扎萨克兵二百五十名。喀尔喀兵二百五十名。所有各处卡伦。减撤一半。自卡伦以至大营。仍照旧分为三路。设立台站。以资声援。俟大军驻定后。再为商酌办理。奏入。报闻　　

○予故一等忠达公马礼善、祭葬如例　　

○己亥。孝慈高皇后忌辰。遣官祭福陵　　

○上回宫　　

○赈济安徽宣城凤阳等十五州县卫、被水灾民　　

○辛丑。孝敬皇后忌辰。遣官致祭　　

○谕内阁。各省盐政。关系国计民生。所当加意整理。而两淮监务之积弊。更在他省之上。此中外所共知者。大约盐法之行。必以缉私为首务。两淮行盐地方。江西河南、有浙私芦私之侵越。而湖广之川私粤私。为害更甚。现今虽于各处隘口。设立巡官巡役。而地方文武官弁。不肯实力奉行。一任兵役人等。避难趋易。罔利营私。以致立法虽严。而邻私之肆行如故。即在江南督臣。亦不过责成所属地方。至咨会邻省。即未必有呼輙应。此私贩之所以难禁也。年来朕留心访闻甚确。用是特颁此上□日。晓谕湖广等省督抚等。务矢公心。视邻省之事为己事。严饬文武官弁。同心协力。家喻户晓。使川粤浙芦之私盐。不敢越界横行。则两淮积引易销。于国计民生。均有裨益　　

○壬寅。兵部议覆、正蓝旗汉军副都统祖鲁条奏。八旗事务。现派侍卫参领等稽查。请照都察院统辖科道例。派领侍卫内大臣二员。散秩大臣二员。总司统辖。如有籍词脱卸。不肯列名。或玩忽迟延。任意不到者。即照推诿迟延例议处。遇有查旗掌印官员缺出。令该总统大臣。秉公拣选。带领引见补授。至五年军政时。令该总统大臣。将侍卫参领等。出具考语。分别等第。以示劝惩。应如所请。从之　　

大清世宗敬天昌运建中表正文武英明宽仁信毅大孝至诚宪皇帝实录卷之一百四十七



大清世宗敬天昌运建中表正文武英明宽仁信毅大孝至诚宪皇帝实录卷之一百四十八　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经

筵日讲官起居注太保兼太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正十二年。甲寅。冬十月。癸卯朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○颁雍正十三年时宪历　　

○工部议覆。河东河道总督朱藻疏言、东省河工杂项钱粮。向交运河厅东昌府两库存贮。凡经收支解。系该府厅为政。至黄河、泉河、以及浦泇上下等六河。兵夫工食银两。亦系各该厅支收。俟有盈余。始令解归河库。其中不无侵那扣克等弊。今山东曹东道。既经改为通省管河道。请照豫省之例。将两库六河该府厅银两。俱归管河道库存贮。遇有需用。照例支给。其有应解别处钱粮。令河道查明具详。总河给咨批解。应如所请。从之　　

○是日、上幸圆明园　　

○乙巳。旌表河南信阳州烈妇、吕国林妻邹氏。拒奸不污。投缳殒命。给银建坊、入祠致祭如例　　

○丙午。果亲王允礼奏言、凡臣工条奏。理宜据实教陈。不当相为授受。及摭拾已行之事。希图塞责。嗣后系细微之事。本部院大臣、即酌定办理。如该员不行呈明酌定。而率为条奏者。交部分别察议。傥已经呈明。而该大臣不行酌定。仍准其声明条奏。若事果应行。将该大臣议处。至群相参酌。摭拾旧事。混行渎奏者。从重治罪。得上□日。果亲王所奏是。著交该部照所奏行。并通行晓谕轮班条奏之大臣官员知之　　

○丁未。谕内阁。数年以来。甘肃等处地方、办理军需。民人等挽输效力。朕心深为轸念。已屡加恩泽。以示嘉奖。前据督抚等奏报、今年禾麦收成俱好。朕心甚慰。今闻秋间有雨少之州县。如阶州、靖远、环县数处。收成不足。民食稍艰。或他处有似此者。亦未可定。著刘于义、许容、确加访查。所有歉收之处。或应蠲免。或应停徵。其乏食之民。如何抚恤。一面定议奏闻。一面即行办理。若西安所属。有秋田歉薄之州县。著史贻直、硕色、亦即确查奏闻。照此办理　　

○以理藩院左侍郎纳延泰、署工部左侍郎。内阁学士觉罗柏修、署工部右侍郎。工部左侍郎韩光基、缘事革职。升内阁学士顾祖镇、为工部左侍郎　　

