<!-- { "loadSidebar": true } -->
○辛丑。谕八旗都统等、八旗满洲、蒙古、汉军人等、俱经累世效力。见今承平既久满洲户口滋盛。余丁繁多。而护军马甲、额设有定。是以不得披甲之闲散满洲、至有窘迫不能养其妻子者。朕每加悯念。将如何施恩、俾得资生之处、再四筹度。并无长策。若欲增编佐领、恐正项米石不敷。若不给与钱粮养赡、伊等何以聊生。既不能养其家口。何由造就以成其材。今将八旗满洲、蒙古、汉军内、共选取四千八百人、为教养兵。训练艺业。所选人等、每月给与钱粮三两。计四千八百人、每年共需钱粮十七万二千八百两。每一旗。满洲、蒙古、汉军、共六百名。内满洲四百六十名。蒙古六十名。汉军八十名。其汉军之八十名、令为步兵。每月给与钱粮二两。就此钱粮数内、计其赢余、通融料理。可以多给四十名兵丁。每汉军一旗。著选取一百二十名。再军器内、长枪尤为有用。著满洲、蒙古、每佐领下。选取护军四名。马甲四名。令其学习长枪。汉军每佐领下。选取马甲四名。令其学习藤牌挑刀。此四千八百名教养兵。若计佐领选取、恐其人有多寡不同。应于旗下甲喇内、通计人数选取。则护军马甲、益得有用之人。而闲散余丁、亦得学习成就矣。至于如何编录教训管辖之处。八旗都统、护军统领、副都统等、公同尽心详酌。务期永远可行。定议具奏。寻议、满洲旗下佐领。人数多寡、不甚相悬。所选四百六十名教养兵、应令各旗不论佐领、在甲喇内选取。蒙古、汉军、旗下佐领。数目多寡不同。俱应不论旗分、各计八旗总数。按其佐领多寡、均行选取。其选取时、必择其实系贫乏、谙于骑射、可以学习之另户余丁选取。其管辖教训等事、应令八旗大臣、各派员管辖。每五日、习步射一次。十五日、习马射一次。优劣分别。记名。俟有护军马甲缺出。将优者拔用。再满洲、蒙古、学习长枪。汉军、学习藤牌挑刀。实有裨武备。应令该旗大臣等、照前选取、派员管辖。其教习枪法、由八旗巡捕三营官兵内、选取四十人。教习藤牌挑刀、由巡捕三营、及古北口之绿旗官兵内、选取四十人。俱每旗各派五人、以充教习。每月给工食银三两。学习人等、三年期满考试。擢其优者、以为伍长。长枪兵丁、每人给官马一匹。至所用器具。俱行文应办之处、备办赍送。从之　　

○封喀尔喀一等台吉滚卜扎布、为辅国公　　

○兵部议奏、直隶巡抚李维钧疏言、从前宣化镇、出师军士。所给十个月行粮。两个月口粮。经部准议政大臣等原议、乃系给与、并无扣还字样。请上□日免扣在案。今古北、密云等镇协营官兵。与宣化镇属官兵。同时同地。一体出师。所给钱粮、请照宣化镇之例、免其扣还。应如所请。从之　　

○壬寅。直隶巡抚李维钧、奏请拣发人员、以收实效。奉上谕、直隶咫尺京师、必无悬缺久待之虑。朕于远省、每拣发人员、不过暂时权宜。止行一二次、并非常例。应将一省属员内、量才器使、斟酌调补。随时摺奏以闻　　

○癸卯。谕礼部。朕于三月内、举行视学释奠大典。定例衍圣公。应行陪祀。闻孔传铎有疾、且值守制之初。可令伊子弟一人来京、代伊行礼　　

○遣署理大学士户部尚书徐元梦、告祭先师孔子。礼部尚书张伯行、告祭崇圣祠。以加封孔子五代王爵神牌入祠也　　

○封故喀尔喀多罗贝勒功额喇卜坦子佛保、为固山贝子　　

○总理事务王大臣等议覆、安徽巡抚李成龙疏奏、凤阳府属寿州、定远、凤阳等县、及安庆府属、桐城、太湖二县歉收。请于从前截漕米内、动支四万石、减价平粜。应如所请。从之　　

○刑部遵上□日议覆、讳盗不报、处分例。州县革职。道、府、同知、通判失察者。降二级调用。徇庇者。降三级调用。州县既经揭报、而上司不行转报者。降四级调用。州县以强为窃、以多为少、上司不行详查、遽行转报、及解审时不能审出者。亦降三级调用。若督抚失察、降一级留任。其兼辖武官、亦照文职例议处。至律载窃犯三次者绞。赃至一百二十两以上者绞。嗣后不照赃究拟、或于初犯再犯时、不依律剌字、以至累犯者。亦照失出例议处。从之　　

○广东巡抚年希尧疏奏、盘查藩库、用巡抚封条封贮。但新收钱粮、多寡未悉。请另设一库。委道官一员。兼同藩司察视收支。得上□日、朝廷设官、各有职掌。巡抚乃朕任用之人。藩司亦朕所简用者。理应协恭办理。况抚藩同在一城。傥有亏空、何难觉察。年希尧、欲令道员监查藩库。向来道员仓库、藩司有盘查之责。今反欲自下察上、殊属倒置。原本发回。严加饬行　　

○甲辰。升正黄旗护军参领阿汉泰、为本旗汉军副都统　　

○户部议覆、山东巡抚黄炳疏奏、康熙六十年、并雍正元年、散赈银米、著落各官赔补。得上□日、地方偶有灾祲。朕即轸念穷黎。遣官散赈。动支正项银米。务使均沾实惠。此拯救灾黎之至意也。如将散赈银米、不入正项开销、著落各官赔补。殊非朕特遣官员、拯救灾黎之本意。巡抚黄炳所奏康熙六十年、散赈用过谷石、及雍正元年、散赈用过银两二疏。俱交与该部。准入正项报销　　

大清世宗敬天昌运建中表正文武英明宽仁信毅大孝至诚宪皇帝实录卷之十五






大清世宗敬天昌运建中表正文武英明宽仁信毅大孝至诚宪皇帝实录卷之十六　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。二月。乙巳朔。升广西梧州副将蔡成贵、为贵州安笼总兵官　　

○户部议覆。仓场侍郎法敏等、条奏漕务事宜。一、运丁正副。不许包丁代运。一、挑浅添夫。按日派给钱文。不得如前索给食米。以致借端盗卖。一、雇用水手。给发工价。开帮之后。不许勒添工食。应饬令漕臣。通行晓谕。又各仓监督。俟一年差满。遣大臣一员。会同仓场侍郎。稽察米好数足者。议叙升用。短少浥烂者。从重治罪。以示惩劝。均应如所请。从之　　

○丙午。初圣祖仁皇帝御制上谕十六条。颁示八旗及直省兵民人等。自纲常名教之际。以至耕桑作息之间。本末精粗。公私钜细。各举要领。垂训万世。上以各条遵行日久。虑民或怠。宜申诰诫以示提撕。迺复寻绎其义。推衍其文。共得万言。名曰圣谕广训。并制序文。刊刻成编。颁行天下。序文曰。书曰、每□山戊示

□孟春。遒人以木铎徇于路。记曰、司徒修六礼以节民性。明七教以兴民德。此皆以敦本崇实之道。为牗民觉世之模。法莫良焉。意英厚焉。我圣祖仁皇帝久道化成。德洋恩溥。仁育万物。义正万民。六十年来。宵衣旰食。祗期薄海内外。兴仁讲让。革薄从忠。共成亲逊之风。永享昇平之治。故特颁上谕十六条。晓谕八旗、及直省兵民人等。自纲常名教之际。以至于耕桑作息之间。本末精粗。公私钜细。凡民情之所习。皆睿虑之所周。视尔编氓。诚如赤子。圣有谟训。明徵定保。万世守之。莫能易也。朕缵承大统。临御兆人。以圣祖之心为心。以圣祖之政为政。夙夜黾勉。率由旧章。惟恐小民尊信奉行。久而或怠。用申诰诫。以示提撕。谨将上谕十六条、寻绎其义。推衍其文。共得万言。名曰圣谕广训。旁徵远引。往复周详。意取显明。语多直朴。无非奉先志以启后人。使群黎百姓、家喻而户晓也。顾尔兵民等、仰体圣祖正德厚生之至意。勿视为条教号令之虚文。共勉为谨身节用之庶人。尽除夫浮薄嚣凌之陋习。则风俗醇厚。家室和平。在朝廷德化、乐观其成。尔后嗣子孙、并受其福。积善之家。必有余庆。其理岂或爽哉　　

○谕都察院、元年恩科典试诸臣。皆体朕意。矢公矢慎。应试士子。亦皆恪遵功令。未敢苟且钻营。自临场以至发榜。前后俱各帖然。今闻应试士子。不比去年安静。竟有投送诗文往来干谒者。现今开列之同考官。若少为其所摇动。乃自取罪戾也。朕赏罚悉秉至公。今场前既多奔竞。榜后必生事端。今□山戊示□同考官当加意谨慎。毋蹈法网。都察院即颁示晓谕。应试士子。宜安分守法。毋得希图侥幸。仍实心察访。如有钻营彰著者。即行拏参、治以重罪　　

○谕八旗文武官员人等。我国家念尔等祖父。皆属从龙旧臣。著有勋绩。故加恩后裔。量才授官。冀收心膂驱策之效。尔等自当恪守官箴。勤劳王事。建股肱之盛烈。垂清白之家声。庶几上以仰报君恩。下以显扬世美。乃每见旗员居官、不能悉体朝廷期望之意。贤否杂出。志行不齐。由筮仕之初。辄谓旗人与汉人不同。汉人无累。可以硁硁自守。旗人则本旗官属。需索多端。亲族往来。责望甚众。万一任满、又不免有当差之累。此念一起。百弊丛生。不以忠君体国为心。不以旷职殃民为惧。潜通贿赂。恣意苞苴。惟

