<!-- { "loadSidebar": true } -->
○以礼部郎中吕文樱、提督山东学政。翰林院侍读刘于义、提督山西学政。侍讲学士张廷璐、提督河南学政。编修吴家骐、提督湖广学政。编修黄之隽、提督福建学政。检讨陆绍琦、提督广西学政。编修任兰枝、提督四川学政。提督陕西学政编修王謩提督广东学政编修惠士奇、提督贵州学政检讨张大受、俱仍留任　　

○工部议覆、河道总督齐苏勒奏言、清口为淮黄交会之区。八月初五六日、秋汛骤至。黄水有倒灌之处。随经动支工料。于清口两岸、接筑大坝各一座。中留口门五十丈、束清抵黄、以防泛溢。应如所请。从之　　

○移湖北襄阳府同知、驻樊城镇。从湖广总督杨宗仁请也　　

○庚子。以詹事府存贮清字资治通鉴纲目、一百六十函。赏给王大臣之未经受赐者　　

○以内阁侍读学士田文镜、署理山西布政使司布政使　　

○辛丑。镶蓝旗都统贝勒阿布兰等奏言、内务府员外郎常寿、族中人等。及伊堂叔额尔奇所管佐领下人。请悉行移隶于正黄旗。得上□日、此等佐领。若悉移于上三旗、则下五旗必至亏少矣。著将额尔奇佐领、从伊该王属下撤出、改为该旗公中佐领。额尔奇佐领下、所有一等护卫图巴海。二等护卫永柱、暂留该王处。其余官属兵丁、俱著于上三旗、当差行走王府亲军二人、著交内大臣、令在上三旗亲军内当差。若有缺出、内大臣照例选取。其官员俸禄、兵丁钱粮、仍由本旗行文支领。嗣后下五旗诸王属下、有应移佐领、及统辖佐领之人乏嗣者。俱照此例。从该属下撤出、改为该旗公中佐领。按左右翼、令在镶黄旗、正黄旗、当差行走。著总理事务王大臣、会同八旗都统等议奏。寻议、嗣后下五旗王、贝勒、贝子、公、及宗室等属下。所有满洲、蒙古、汉军佐领内、有应移于上三旗。及获罪应撤之佐领。与统辖佐领之人乏嗣者。俱照此例撤出、以为本旗公中佐领。此公中佐领内、文武大臣官员等。止令本身、按翼在镶黄旗、正黄旗行走。如参领、佐领、骁骑校等。系在该旗供职办事之人、仍应留于本旗其前锋护军等、令在上三旗当差。并照例挑取亲军。其应给俸饷、仍由该旗行文支取。至马甲步军人等、仍留本旗当差。奏入。得上□日、补授外省驻防官、及前锋参领、前锋侍卫等。公中缺出仍由本旗拣选。余依议　　

○解浙江布政使傅泽渊任。调广东布政使王朝恩、为浙江布政使司布政使。加大理寺卿衔。升兵部郎中图理琛、为广东布政使司布政使　　

○总理事务王大臣等议覆、署山东布政使户部郎中博尔多条奏。东衮一区。周方数千里。请照旧例。复置一镇。设总兵官一员。驻劄衮州府。以资弹压。应如所请。从之　　

○予故议政大臣一等侯巴浑德祭葬。谥恪恭　　

○予故户部尚书王鸿绪、祭葬如例　　

○补行直隶康熙六十一年分军政。卓异官一员。年老官一员。才力不及官三员。分别升赏处分如例　　

○壬寅。谕八旗都统等。尔等所奏承袭佐领摺子、甚属不明。据摺内、除原管佐领外。其攒凑佐领、公中佐领内、有管理数世者。如初编一佐领、令人管理、因本佐领已故其子年幼、令他人管理、至于四五世者。夫原管佐领之子年幼、暂令他人管理一世则可。其后再放佐领时、应令原管佐领之子管理。如何令他人管理四五世乎。著将此等佐领、原系如何管理或系赏给、或系有故、令他人管理之处。一一查明原委。八旗画一办理　　

○谕大学士萧永藻景陵处官房、尚未造完所派侍卫内有愿于冬季回京者、令其回京。明年房屋造完再去。若遇大祭日、令伊等速去。其中有愿在彼处住者、著给行粮　　

○命八旗各教场设学舍五间。每旗选择二人训诲教场催居住兵丁子弟操演骑射、并习清书清语　　

○礼部奏言、请定今科取中进士名数。得上□日、今科进士照朕所定一百八十名之数取中仍降上□日与总裁官朱轼、张廷玉、此外不拘省分。不限额数。如有佳卷、选出另行具奏。放榜后。其落卷、照今春例、再行检阅　　

○免江南宿迁县康熙六十一年、分旱灾额赋有差　　

○癸卯。孝慈高皇后忌辰。遣官祭福陵　　

○刑部右侍郎刘相、缘事革职。以原任陕西巡抚噶什图、为刑部右侍郎　　

○左副都御史金应璧、缘事解任。升通政使杨汝谷、为都察院左副都御史　　

○实授范时捷、为陕西西安巡抚　　

○甲辰。湖广总督杨宗仁奏言、百姓食盐价值。应请钦定、下慰商民仰望。得上□日、据杨宗仁奏请钦定盐价、伊并不体察事理。但固执己见。仍照原题具奏。夫士农工商。虽各异业。皆系国家子民。理当一视同仁。督抚偏袒百姓。巡盐御史偏袒商人、可乎。总督系地方大臣。凡办理事务、必须平心静气、期于合理。杨宗仁身为总督。于此等处、并不留意。混行渎奏。著黄叔琳、谢赐履、前往楚省。会同杨宗仁。将盐价确议酌定。谢赐履印务。著运使何顺、暂行署理　　

○乙巳。谕大学士等。人臣膺命效职。果能实心爱民。清白自矢。则官去民思、甘棠留咏。有愈久而不能忘者。从古有之。若今之生祠书院、不知始自何人。自督抚提镇、以及监司守令。所在多有。究其实、不过该员在任之时。或系属员献媚。或系地方绅士逢迎。甚至有出入公门、包揽词讼之辈。倡议纠合。假公派费。占地兴工。以致园囿亭台。穷极华丽。劳民伤财。一无顾惜。营造之后、或为宴会游玩之场。或本官竟据为产业。果系官去民思、不忘遗爱、特为兴建者甚少。此事向曾禁止。而踵弊如故。应加严饬。嗣后如有仍造生祠书院、或经告发。或被纠参。即将本官及为首之人、严加议处。其现在之生祠书院、如实系名宦去任之后。百姓追思盖造者。准其存留。其余俱著地方官查明。一概改为别用。或为义学。延师授徒。以广文教。如此、则以无用为有用。惜民财力。杜绝虚浮。于地方风俗、大有裨益　　

○理藩院奏言阵亡台吉进达克、蒙恩优加恤典。今伊子噶尔马孙多布等谢恩。得上□日、苏尼特王垂济拱苏隆旗下台吉管理旗务官进达克、带领属下兵丁、与逃窜之厄鲁特罗卜藏锡拉布等、鏖战身亡。甚属可嘉。此并非出兵之时。亦并未令其率众追擒。而伊奋勇前行。临敌致命。是以朕交部议叙。部议二等台吉、加一等授为头等台吉、具奏。朕曾特降谕上□日施恩。将进达克、照依公爵致祭。今袭头等台吉进达克之子噶尔马孙多布、著授为辅国公　　

○予故云南提督张国梁祭葬。谥勤果。赠右都督　　

○丙午。谕内阁。朕惟我太祖高皇帝天锡智勇。肇造鸿基。太宗文皇帝缵业恢图。布昭圣武。世祖章皇帝统一寰区。功成治定。其时内外文武、勋旧臣工、戡乱效力。茂著厥功。皇考圣祖仁皇帝特敕内阁、翰林院诸臣。纂修三朝国史。用扬列圣之鸿谟。并及诸臣之劳勣。迄今尚未编辑。矧惟圣祖仁皇帝垂统六十余年。以守兼创。恩泽声教。远及海外绝域。德业之盛。超于百世。凡于指授所及、能显立功勋。诚敬任事之大臣。与夫轶群出众有才之人。若不及今博采闻见、荟萃成编。恐阅世久远、或致阙略。著将国初以来文武诸臣内、立功行间、诚敬任事、卓越之才、有应传述者。行文八旗、将诸王、贝勒、贝子、公、以及文武大臣之册文、诰敕、碑记、功牌、家传等项。详加查核。暨有显绩可纪者。亦著详察。逐一按次、汇成文册、悉付史馆、删去无稽浮夸之词。务采确切事实。编成列传。如此、可以垂之万世。庶为国家宣力有功之大臣、不致泯没矣　　

○工科给事中永福条奏。威远堡等关口六处、地近边门、请拣选能员、查拏私参、并派官兵分守。得上□日、威远堡等六处关口、逃人在彼偷刨人参。甚属扰乱。著照永福所请行。永福著补授副都御史。总管威远堡等六处。与将军等商酌办理五年。此五年内、著萨尔纳仍兼副都御史行走　　

○增广东省乡试举人。中额六名、武举中额四名、从署广东巡抚年希尧请也　　

○赐多罗果郡王允礼。银一万两　　

大清世宗敬天昌运建中表正文武英明宽仁信毅大孝至诚宪皇帝实录卷之十一


大清世宗敬天昌运建中表正文武英明宽仁信毅大孝至诚宪皇帝实录卷之十二　　

监修总裁官光禄大夫经筵讲官太保议政大臣保和殿大学士兼户部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正元年。癸卯。冬十月。丁未朔。享太庙。上亲诣行礼　　

○遣官祭永陵、福陵、昭陵、暂安奉殿、孝陵、孝东陵、景陵　　

○上诣寿皇殿行礼　　

○颁雍正二年时宪历　　

○恭刻圣祖仁皇帝御制历律渊源一百卷告成。内分三部。一曰历象考成。一曰律吕正义。一曰数理精蕴。上夙承圣祖指授。理数精详。本末该括。敬制序文。详述体例。阐发大义。奉为千万世不易之法云　　

○戊申。谕兵部。据川陕总督年羹尧奏称、青海罗卜藏丹津、恣肆猖狂。臣领兵于九月二十日、自甘州起程。十月初间至西宁。相机行事等语。总督年羹尧既往西宁。办理军务。其调遣弁兵之任。甚属紧要。须给大将军印信。以专执掌。著将贝勒延信护理之抚远大将军印、即从彼处送至西宁。交与总督年羹尧。其贝勒延信、现有防守甘州沿边等处事务。将库内现存将军印信、著该部请上□日颁发一颗。送给。寻议、应将平逆将军印信、送给贝勒延信。从之　　

