<!-- { "loadSidebar": true } -->
○辛巳。谕内阁。福建提督吴升、前以老病乞休。情词恳切。朕不忍准其所请。令高其倬到任后。看其年力如何。再行具奏。今据奏称、吴升年老有病。精力衰迈。吴升准其原品致仕。仍给与提督俸禄。以终其身。示朕眷念旧臣之至意　　

○又谕。各处监督。俱由该部院堂官保举。派出之后。著原保题之堂官、时加训诫访察。若有劣迹。许据实参奏。免其治罪。傥由别处发觉。则将原保题之人。一并治罪。如此、部院堂官、必慎加拣选。而派出之监督。亦知所畏惧。不敢妄行矣　　

○升福建漳州总兵官丁士杰、为福建陆路提督。福建延平副将初有德、为福建漳州总兵官　　

○壬午。兵部议覆。奉天将军噶尔弼疏言、旅顺口至凤凰城。水程几及千里。止有旅顺水师一营。请添设水师营三处。每一营兵丁三百名。各设佐领一员。防御二员。骁骑校三员。令其管辖连络巡哨。以固海疆。应如所请。从之　　

○癸未。上诣恩佑寺行礼毕。回宫　　

○命江苏巡抚张楷、广西巡抚甘汝来、西安巡抚图理琛、来京陛见。加长芦盐运使陈时夏布政使衔、署理江苏巡抚。以广西提督韩良辅、署理广西巡抚。川陕总督岳钟琪、署理西安巡抚　　

○甲申。免江南泗州、本年分水灾额赋有差　　

○乙酉。盛京户部侍郎傅鼐、缘事革职。升内阁学士王朝恩、为盛京户部侍郎　　

○河道总督齐苏勒参奏。原任淮徐道。潘尚智、亏空库帑八千两。不即还项。又夤夜将银十一包、私自搬运。每包计一千两。被淮关监督庆元家人抢去五包。据山阳县知县详报。现饬淮扬淮徐二道、严拘究审。得上

□日。潘尚智亏空国帑。不行完纳。乃私自藏匿多金。庆元又与通同作弊。将此情由、并本内有名人犯。著侍郎黄炳前往。会同总河齐苏勒审理　　

○丙戌。谕诸王大臣内阁九御等。我皇考圣祖仁皇帝三年大礼已满。朕追念罔极深恩。欲于皇考忌辰。每岁遵照三年以内祭祀之礼。永远举行。恭读祝文。用申诚悃。朕受皇考教良慈恩。至深至厚。终身永慕。无有穷期。岂三年礼制之所能限。况天下亿万臣民。感戴皇考深仁厚泽。六十余年。自古帝王。罕能比并。一切礼仪。亦非定制所得拘也。朕举行此礼。乃自展其思慕诚切之衷。至与旧制相合与否。朕皆不遑计及。此礼亦惟朕躬特行之于我皇考后世子孙、不得奉为成例。其应行礼仪。著该部定议具奏　　

○谕内阁。国以民为本。民以食为天。朕即位以来。念切民依。举行耕耤之礼。殚竭精诚。为民祈谷于上帝。乃雍正二年三年。耤田特产嘉禾。有至一茎九穗者。朕心亦以为偶然之事。今据府尹刘于义进呈今岁耤田所产、自一茎双穗三穗以至八穗九穗皆硕大坚好。异于常谷。朕见之心甚慰悦。特令宣示廷臣。朕并非以此为祥瑞。夸耀于众也。盖实有见于天人感召之理。捷于影响。无纤毫之或爽。朕以至诚肫恳之心。每岁躬耕耤田。以重农事。即蒙上帝降鉴。叠产嘉谷。以昭休应。似此八穗九穗之谷。岂人力所能强为。亦岂人君所能强之使有乎。天人感应之理。朕见之最真最切。但恐此心不诚耳。诚则未有不动者。即如从前青海蠢动。朕为边陲忧虑。虔祷于宫中。不数旬而捷音即至。疆圉宁谧。又如前岁夏间。近畿雨泽稍愆。朕在宫中默祷。减膳修省。虔诚叩恳不数日而甘霖大沛。禾稼有秋。此皆近年以来。朕亲行亲验之事。至去年夏秋之间。时常阴雨。而李维钧并不将畿辅被潦实情具奏。是以朕未曾早为虔祷。殚竭诚心。以挽天意而纾民困。及蔡珽署直隶总督事务。详悉奏闻。朕宵旰忧勤。几废寝食。于是截漕发仓。多方赈济。京城设厂。各邑兴工。俾穷民皆得糊口。是以地方虽被水灾。而小民不致流离失所。今岁二麦丰收。禾麦畅茂。此皆上天俯鉴朕衷。故加惠黎元。而锡以盈宁之庆也。盖天生民而立之君。鉴观在上。人君一念敬谨。政事无阙。天必嘉之佑之。一念放逸。政事有乖。天必儆之戒之。此一定之理也。况人君抚驭臣庶。位处极尊。所以赏罚之者。独有上天耳。是以朕每于水旱等事。皆实心内省。至于各省旱涝之事。朕皆视同一体。原无彼此之别。惟是地方相隔路远。彼地偶有水旱。有司未必即行具报。及至奏达朕前。而紧急之时已过。是以朕无从尽其诚心、为之祈祷。此其责、则全在本省督抚矣。督抚受朕委任之重。为朕养育万民。必视百姓之疾苦、如痛养之在已身。一遇水旱饥馑。必思所以致此之由。或因本省之政事吏治有阙。即思速为改易之。或因本地之人心风俗不端。即思速为化导之。兢兢业业。修省祈祷。竭尽诚心。一如朕之朝乾夕惕。断无不可以挽回天意者。假若闻朕之政治。稍有缺失。亦即直言陈奏。不必隐讳。如此、则官与民联为一体。臣与君又联为一体。太和翔洽。实意交孚。天听虽高。诚呼吸可通矣。朕每岁躬耕耤田。并非崇尚虚文。实是敬天勤民之至意。礼曰。天子为耤千亩。诸侯百亩。据此、则耕耤之礼。亦可通于臣下矣。朕意欲令地方守土之官。俱行耕耤之礼。使知稼穑之艰难。悉农夫之作苦。量天时之晴雨。察地力之肥硗。如此、则凡为官者、皆时存重农课稼之心。而凡为农者、亦断无苟安怠惰之习。似与养民务本之道。大有裨益。著九卿详议具奏　　

○又谕。吏治惟在得人。而各省有司员缺甚多。非广收博取、不足备庶官之位。故数年以来。各省官员。经朕拣选命往者亦多。然当其拣选之时。或见其奏对明白。举止从容。或见其条陈事宜。似属可采。遂入于拣选之中。命往各省以试用之。又有奉上□日特用之员。大约因督抚上司等、荐举保奏。朕召来引见。见其才具可用遂加迁擢以鼓励之。此等人员。朕不过取拔于临时。并未曾试验于平日。实不知其居心行事何如也。伊等莅任后。自应倍加敬谨。勉为良吏。方不负朕格外之恩。若自恃为拣选特用之员。傲上陵下。恣意妄行。而该管上司、以为朕所拣选特用之员。不加约束。委曲宽容。则大非朕澄清吏治、整饬官方之意矣。朕以大公之心。抚驭万方。凡属臣工。只论其居官之贤否、以为进退。岂以部选拣选、常用特用、分别异视。有所偏向。凡为督抚者。宜深知朕心。切勿以其为拣选特用之员。有意优待而姑容之。傥居官不善。即据实参奏。不为隐蔽。不涉瞻徇。如此、则人皆知儆。官皆得人。而于吏治大有裨益矣　　

○又谕。朕钦恤刑狱。每遇谳决。无论罪之轻重。必原情酌理。再三推求。务使情罪允协。又念罪人幽囚丛棘、易致瘐毙。屡谕问刑衙门、修整监狱。督责禁卒、不时洒扫洁净。遇有疾病。必加意调治。务令痊可。此亦矜恤罪囚之一端也。乃近阅各省本章。监毙人犯不少。多由羁禁之处。局隘倒敝。以致严寒酷暑。侵骨刻肌。潮湿秽恶之气。薰蒸传染之故也。况监狱不固。防御多疎。罪人越狱脱逃。亦所不免。特饬各直省督抚、通查所属监狱。逐一修葺。并高筑墙垣。以资防范。其地势低洼者。改造高阜之处。狭隘者。酌量刑狱烦简。展宽盖造。凡枷号暂羁之门关仓所。亦必缮治完固。正印官仍不时稽查。毋令狱官狱卒、任意陵虐。懈弛疎防。如此、则罪人不致瘐病。而监禁既固。亦可免越逃之虞。该督抚其各仰体朕好生至意。督令有司。遵行毋忽　　

○镶黄旗汉军副都统顾俨、缘事革职。升镶白旗参领安华、为镶黄旗汉军副都统。正白旗参领祖秉衡、为本旗汉军副都统　　

○浙江巡抚李卫疏报、杭州嘉兴绍兴、三府属海塘。修筑告竣。下部知之　　

○丁亥。秋分。夕月于西郊。遣怡亲王允祥行礼　　

○直隶总督李绂、以塞思黑于八月二十四日病故奏报。上召诸王大臣等入。谕曰。今日李绂奏报塞思黑病故塞思黑素性奸恶。行止阴邪。当日与阿其那、允＜礻我＞、允禵、结为死党。与其妻父七十、及苏努、阿灵阿等、互相固结。潜蓄邪谋。助塞思黑肆恶。无所不为。在皇考时。种种不孝之罪。难以枚举。及皇考升遐之日。朕正在哀痛之际。塞思黑突至朕前。箕踞傲慢而坐。意甚叵测。皇考大事之中。凡祭奠行礼之处。塞思黑从无涕泣悲戚之状。显露怨望辞色。朕知其素行凶残。若留在京。必生事端。是以发往西宁居住。伊在途并无悔过之意。与伊子副什浑、及勒什亨等、一路嬉笑如常。毫无畏惧。且与允＜礻我＞等、旧日邪党。仍不解散。起身之日。收受允＜礻我＞马匹。私相往来。及到西宁之后。寄与允＜礻我＞书信。有机会已失、追悔无及之语。视朝廷如同敌国。造作字样。巧编格式。密缝于骡夫衣袜之内。暗传信息。又十数年前。有一山西无赖生事之穷民。流落在京。塞思黑欲收为心腹。令伊太监、帮助银十两。其人感激私恩。及塞思黑居住西宁。其人公然到伊寓所。投递书帖。称愿辅有道之主。不附无道之君。欲纠合山陕兵民、以救恩主等语。乃塞思黑闻此大逆无道之言。不但不行出首。且向其人云、我兄弟无争天下之理。并嘱咐勿令楚宗知之。唯恐其人受累。似此狂悖妄乱。包藏祸心。日益加甚。其罪难以悉数。又如伊在西宁时。朕将伊所用太监、撤回京师。伊每人赏与金条、及西洋金表等物件。皆贵重难得之物。是伊获罪之后。尚私买人心。目无国法。肆行无忌。诸王大臣等、屡次奏请即行正法。以彰国宪。朕心尚在迟回。不忍即定。因其不便再留西宁。故令伊回京治罪。伊一路毫无改悔戒谨之心。谈笑如常。因复令暂禁保定。以观其行止。前李绂奏称伊患腹泻之疾。比即降上□日。令李绂拣选名医调治。不料伊恶实满盈。获罪天祖。已伏冥诛。可见善恶之报。捷如影响。似此不忠不孝、大奸大恶之人。虽未受国法。亦不能逃天谴也。著李绂为伊料理棺衾殡殓之事。俟其妻子家口、从西宁搬到保定之日。再行奏闻请上□日　　

○又谕。塞思黑病故。著尚书法海、驰驿速往西大通。将塞思黑之妻子家属。尽行带至保定府。著派太监二人。随法海前往。约计塞思黑妻子、何时可到保定府。预先奏闻。朕另有上□日　　

