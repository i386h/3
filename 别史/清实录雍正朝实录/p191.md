<!-- { "loadSidebar": true } -->
○己未。兵部议覆。川陕总督岳钟琪疏言、西固土司黄登烛坚错、父子济恶。岷州土司赵廷贤、朋比为奸。番民不安住牧情愿改土归流。查黄登烛坚错、所管番地、附近西固请将西固州同、改为抚夷同知。颁给印信。以资抚驭赵廷贤、所管番地、附近岷州请隶岷州同知管辖。至西固、岷州、地连边寨。汛守宜严。请于两土司适中之地。令该管洮岷协委把总二员。各拨兵二十名。分驻巡查俱应如所请。从之　　

○庚申。升云南粮道元展成为云南按察使司按察使　　

○辛酉。谕内阁。省会之区。民居稠密。人烟凑集。一或弗戒于火。每至比屋延烧。被火之家、仓皇搬运。兼有无赖棍徒、以救火为名。乘机抢窃。地方官员、虽率领衙役赴救而心力不齐。且救火之具不备。难以扑灭。昨因湖广荆州居民失火蔓延邻舍。行令该地方官、仿照京城置备救火器具。以资防范。今著各省督抚、一体遵照。于省会之地、多设水桶水铳钩镰麻搭之类分贮各衙门。令文武各官、派定人役兵丁。傥遇火警。齐集救护。即时扑灭。并将抢火恶棍、查拏治罪。向例地方失火、延烧屋宇稍多者。地方官员、例有处分。近多视为具文。或曲为掩饰。嗣后著该上司、严查参劾。不得徇情隐匿。其或赴救不力。以致延烧多户、至数十家以上者。著据实查参严加议处。至于各府州县。并令该地方官、预备防范。以副朕恤民御患之至意　　

○壬戌。镶黄旗蒙古副都统兆保、正蓝旗蒙古副都统萨齐库、俱缘事革职。升三等侍卫常禄、为镶黄旗蒙古副都统。正蓝旗参领博什希、为本旗蒙古副都统　　

○癸亥。遣官祭历代帝王　　

○遣官祭城隍之神　　

○谕议政王大臣等。天津初设满洲兵丁。所定一切制度、最为紧要。以前兵丁合夥、曾往同知衙门内炒闹。今披甲巴宁阿、又拏小刀、将营田之知县戳伤。伊乃当兵之人将官员无故动刀戳伤。甚属可恶。此等之人、若不加以重罪。则匪类不知警戒。著议政王大臣、会同三法司、究拟具奏鄂齐、乃有罪之闲散宗室。朕加恩用至大臣。锡封公爵。可谓尊荣之至。伊并不感戴朕恩。为国家效力。前差往藏内。凡事以私心办理。及回至朕前。朕将去年阿尔布巴等、杀害康济鼐一事询问。伊亦不知羞愧。遮饰具奏。补授天津都统以后。仍不改过总不实心办事。并不教训管束。官员兵丁、陆续生事。鄂齐辜负朕恩。其公爵都统、一并革去。补授三等侍卫。效力行走。不严行管束巴宁阿之该管协领、佐领、防御、骁骑校、俱著革职。即在天津披甲效力行走。所遗员缺。著都统速行拣选补授。奉天将军觉罗伊礼布、因盛京事务繁多。虽勉强供职、终不胜任。著调补天津都统伊礼布未到天津以前。都统事务、著前锋统领衮泰署理。其奉天将军事务、著盛京刑部侍郎武格、暂行署理　　

○升镶黄旗参领张文正、为本旗汉军副都统　　

○旌表河南荥泽县烈妇、赵景瑞妻赵氏。拒奸不辱。自缢完贞。给银建坊、入祠致祭如例　　

○甲子。谕吏部。陕西平凉府知府李桐、因察核属员。被知县卓凤诏详揭。经莽鹄立题参己降上□日解任质审。今据总督岳钟琪奏称、李桐颇能尽心办理军需。似此能员、题参解任。深可惋惜等语。朕前曾屡升谕上

□日。督抚大臣、当为国家爱惜人才。如有贤能之员、不得以小过微愆、遽行参奏令其废弃。李桐为伊父生日、受属员寿屏。此犹情理之可恕者。莽鹄立不念其平日居官尚能效力。即行参奏。殊非大臣公忠为国之意。李桐、著照岳钟琪所请。免其解任候审。仍留原任　　

○乙丑。谕内阁。工部侍郎塞楞额、著兼内阁学士行走。嗣后御门之日。各部院所奏本章。著派内阁侍读学士二员、轮班接本。接本后即出。不必再入　　

○丙寅。颁给世祖章皇帝御制人臣儆心录。满汉大学士以下、四品京堂以上、及内阁翰詹等官。人各一部　　

○谕内阁。各省保举贡生生员、以教职用者。止可用为教职。即俸满应升之时。不得别行升转　　

○调工部左侍郎缪沅、为刑部左侍郎。升光禄寺卿汪漋、为内阁学士兼礼部侍郎。宗人府府丞王廷扬、为通政使司通政使　　

○大理寺卿罗其昌、缘事革职。升奉天府府丞黎致远、为大理寺卿　　

○丁卯。工部等衙门议覆、浙江总督李卫、遵上□日议奏江南松江海塘事宜四款。一、海塘初议建石工三千八百五十四丈。今已筑完二千四百九十丈。若尽议拆改、则人工尽弃。且从前委官、多已故罢任者。即尽法追究。仍于塘工无济。臣请就目前新筑石塘。选料换式。仿照浙江海塘、建筑坚固。将新旧接续。即有一二损伤。不难相机改补。一、土塘之附于石塘背后者。盖因石塘初筑。外当风涛。内则孤立。必培筑土塘以护之。每年应派管理之员、动支岁修款项。随时粘补。至抢筑土塘、本在石塘之外。其间高低厚薄不同。应俟农隙之时。择其低薄断续处。令沿塘居民、渐次补筑高厚。一、东湾至周公墩。张家舍至倪家路。离海甚近。俱应先为建筑。再、金山嘴老土塘、至东华家角。共六千二百余丈。原估工料不敷。应请饬令该督抚、另行委员确丈估计。至旧塘之石、坍陷水中。应捞取凑筑新塘。更为适用。一、兴举钜工。必有总理之大员。又必有分任之众职。今监督苏松太道魏观、生长北方。于海塘非所素习。请发熟谙塘工之升任京卿俞兆岳、综司其事。以魏观会同稽查。再请敕下江南督抚、另于通省同知通判等官内、选择委任。管理分筑。俱应如所请。得上□日。依议。海塘工程事务。仍著李卫、会同江南督抚稽察办理　　

○免江南怀宁等十四县、凤阳一卫、雍正五年分水灾额赋有差　　

○己巳。谕内阁。今年各省奉上□日缓决人犯著大学士、三法司、九卿、会同将各案细加详查确议。其中如有情罪稍轻、尚可原宥者。将该犯情由、分别开明。逐省陆续具奏。即内有特上□日治罪之案。亦必详酌。务须情罪允协。以期至当　　

○工部议覆。署理山东巡抚印务布政使岳浚参奏、登州镇标战船。大修拆造。例应登州府海防同知李向荣承修。今任意迟延。逾限两月有余。应照例降一级调用。得上□日。战船关系紧要。从前修理不能坚固。并逾限迟延官员议处之例。似属稍轻。嗣后修理战船不能坚固及逾限迟延者。应严定处分。以示儆戒。但从前定限过于紧迫。应作何宽展限期。俾承修官员、得以从容办理。又该上司等、或有勒掯掣肘。以致办理迟延。亦应定以处分。俱著九卿详悉定议具奏　　

○庚午。谕户部。论语曰。百姓足。君孰与不足。朕宵旰孜孜。惟以足民益下为念。是以各省逋赋。则蠲至数百万。每年正额。则免至数十万。凡兴作工程。俱支国帑。偶逢旱涝。蠲赈兼施。此中外所共知共见者。乃迩年以来。各省督抚等、有以地方旧有之项。不敢入己。奏请归公者。彼时陈奏之际。似出急公奉法之心。今细加体察。此等款项、多系地方相沿之积弊。历年未革之陋规。不取之于民。即取之于国者。一种欺世盗名之督抚、往往奏请归公。以博清廉之美誉更有本系一己之赃私。入己囊槖、又恐败露不得已而奏请归公以盖前愆。又或回护前任之员、而奏请归公以掩其短。则是诸臣欲沽一己之名。欲逃一己之罪。而巧借奉公之说、为此遮饰之计也。著各省督抚等悉心确查。查无碍于国。无碍于民。可以归公之项。则将缘由备细声明、具摺陈奏。候朕批示。其有上窃之于国、而下取之于民者。则应永行裁革。不许借归公之名、以遂其私心、而掩其积弊。如有仍蹈旧习者。经朕察出。定行严加处分　　

○以翰林院侍读学士康五瑞、充日讲起居注官　　

○吏部议奏、兵部尚书查弼纳等徇情给发、黄国材家人路引。令往湖广广东变产赔项。应照例处分。得上

□日。查弼纳著降二级。从宽免革任。仍将降级之处注册。于应行开复之后。再俟三年无过方准开复。嗣后革职降调留任之员。再有降革处分。朕复加恩宽免留任者。俱照此例。将后案注册。俟前案开复再将后案计至三年无过方准开复其有数案处分者、计案递加。永著为例　　

○壬申。免江西上高县、雍正五年分旱灾额赋有差　　

○甲戌。孝慈高皇后忌辰。遣官祭福陵　　

○谕内阁。大凡为臣者、必以报称君上为心。而不得有瞻顾身家之念。古圣贤之教忠、皆是道也。盖在平时。则正其谊。不谋其利。明其道。不计其功。孝弟忠信、一一皆尽其实。而不可有一毫之虚假。及乎居官、则国尔忘家。公尔忘私。尽屏其偏陂党同之习。悉去其沽名市惠之念。此之谓实心任事。而智名勇功、于是乎出矣。夫臣下之用心。在上未有不洞烛其隐微者。古之良臣。有嘉谋嘉猷。则入告于内。而顺应于外。其诚意之交孚。何如其恳挚。苟或挟诈任术。饰貌修文。隐微有潜伏之私。则必不能忠敬以事上。而上有不知其情伪者乎。凡学古入官者。宜矢之以至诚。将之以笃敬。秉虚公以揆大中之则。务正直以遵王道之平。存忠君为国之实心。务立身行道之大本。以此自勉。更以此交勉。则可以成明良一德之盛矣　　

○谕礼部。各省考取拔贡。原欲遴儒生、以宏教育。向来之例。俱于见考一二等生员内、选拔文行兼优者。但恐作文有一日之短长。而文理平通、不列优等者、其人或品行端方。才识练达。足备国家之用。亦未可定。嗣后著各省学政、不必拘一二等之生员。俱准收考酌量试以时务策论。其人果有识具才干。再访其平日品行端方。即正考未列优等。亦准选拔。则文行兼收。可以昭国家广揽人材之典　　

○升顺天府府尹署国子监祭酒事谢王宠、为都察院左副都御史。仍兼管顺天府府尹事　　

○乙亥。上回宫　　

○川陕总督岳钟琪疏奏、泾阳县窃贼党奇等。于永寿县拏获忽被卦子数十人、持械拒捕。以致党奇等脱逃。永寿县知县周之彝、庸惰疎忽。应请革职。得上□日。周之彝、严加议处具奏。闻卦子匪类。隶籍于江南之庐凤、及河南、山东、直隶、山陕地方。其男妇皆习拳棒技艺。携带马骡。遨游各省。每遇人烟稠密之地则以技艺博取钱米及至孤村独舍。行旅单身。则恣意抢夺。与盗贼无异。如陕西永寿县一案。公然持械拒捕。抢夺贼犯。其肆行不法可知。又闻汉中府盘获挈家游荡之男女数十口。见在审讯。嗣后著各该地方官、悉心稽查。傥有此等匪类、潜匿境内。即著查出、押解回籍。收入保甲。如在外别有夥盗不法事情。仍按律治罪。傥容留之地方、不行查出。或已经解回之后、纵令再出者。将该管官严加处分　　

