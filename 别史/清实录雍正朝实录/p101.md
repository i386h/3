<!-- { "loadSidebar": true } -->
○癸卯。谕内阁。朕于文武官员赴任之初。俱召入内廷、谆谆训诲。无非欲其实心供职、爱养兵民。而伊等承上□日之后、出外私相传播记载。或记忆不全。或粉饰太过。以致错误之处甚多。此等处、大有关系。是以朕特降谕上□日、令伊等缮写呈览。其遗忘不能记载者、即不必书写进呈。若官职不应奏事者、则从该管上司、汇集乘传转奏。近见数处缮写进呈者、或意指错误。或言词粗率。且备开颁赐之物。并述伊等奏对之言。如此、则与朕令写上谕之本意、全不相符。若一一发还、令其更改。则不胜其烦。是以姑且存置并非谓伊等缮写合式也。昨有广东总兵官、因属员一人奏摺、特行赍送。未免烦琐。嗣后督、抚、提、镇等、当遵上□日汇集、乘便启奏。其记忆不全者、停其书写进呈。亦不得私自传播记载。错误失实。自干罪戾。至于朕召见文武官员时、每颁赐物件。盖欲其捧至任所、触目警心。并思朕训诲之谆切。非专以此赐赉为鼓舞激劝之具。夫人臣事君、自有应尽之道。应修之职。岂在赐赉之有无多寡。若专以赐赉为鼓舞。是以胥吏走卒视文武官弁矣。岂朕优待臣工之至意乎。恐。无识之人、不知朕心。并谕令知之　　

○甲辰。以病假正蓝旗满洲都统公音德、仍管理原官事务　　

○乙巳。谕户部。据两淮巡盐御史噶尔泰奏称。众商感戴赈恤蠲免之恩。今盐丰课裕。商业已隆。情愿公捐银二十四万两、备交运库。又噶尔泰名下、有应得银八万两。亦愿报部拨解等语。从前两淮盐课、亏欠甚多。自噶尔泰办理以来。历年商欠、正项、赢余、俱一一完纳。恤商裕课。盐政肃清。甚属可嘉。朕前曾谕令江南督抚、酌议积谷备用。今众商公捐、及噶尔泰奏请解部之项。共计三十二万两。著将二万两赏给噶尔泰。其三十万两、可即为江南买贮米谷盖造仓廒之用。所盖仓廒、赐名盐义仓。即著噶尔泰、交与商人经理。如此、则于地方积贮、甚为有益。而众商急公之项、亦得实济。噶尔泰、著该部从优议叙。其急公众商、行令噶尔泰分别造册、报部议叙。以示鼓励　　

○丙午。孟春。享太庙。上亲诣行礼　　

○遣官祭太岁之神上幸圆明园　　

○丁未。以上元节、赐外藩科尔沁、翁牛特、敖汉、喀尔喀、乌朱穆秦、阿禄科尔沁、阿霸垓、巴林、扎鲁特、吴喇忒、柰曼、苏尼特、四子部落、鄂尔多斯、喀喇沁、蒿齐忒、郭尔罗斯、厄鲁特、土默特、和托辉特、辉特、青海厄鲁特、阿霸哈纳、杜尔伯特、毛明安、王、贝勒、贝子、公、额驸、台吉、塔布囊等、及内大臣、大学士、侍卫等宴　　

○戊申。赐外藩王、贝勒、贝子、公、额驸、台吉、塔布囊等、及内大臣、大学士、侍卫等宴　　

○壬子。大学士九卿等、合词参奏。允禟性情乖张。行止狂悖。素与廉亲王允禩、及允＜礻我＞、允禵、固结匪党。举国尽知。所犯罪愆。难以悉数。向曾寄书允＜礻我＞、竟有事机已失、悔之无及等语。在廷诸臣闻之、无不惊骇愤怒。乃蒙皇上天恩、曲加宽宥。仍令安住西宁。冀其改悔。而允禟执迷不悟。私带多金。欲以邀结彼地之人心。于市买物件时、不论贵贱、随人索价、即行给与。又如楚宗到彼宣上□日允禟不迎不跪。且口称出家离世、种种怨望之言。我皇上仍复包涵、不行治罪。允禟自应感恩悔过。痛改前非。不意狡狯如前。诡谲益甚。又复别造字样。巧编格式。缝于骡夫衣袜之内。传递往来。竟同于敌国奸细之所为。且皇上御极以来、并未禁其书信人役之往还。允禟若果能安分守常。无邪谋异念。何以行踪隐僻。书信秘密。一至于此。诚为人心所共愤。国宪所不容。臣等为此合词参奏。仰请皇上乾断。将允禟严加治罪、以为人臣不忠不孝诡诈妄乱之戒。得上□日、尔等题参允禟一事。著交与允禩、允禵、议处具奏。允禵未在此处。著于学士内、或侍读学士内、派出一明白之人、将此事持往允禵处。令其看阅议覆。著各出意见陈奏。勿得互相商酌　　

○靖逆将军富宁安疏奏。哈密塔尔那沁等处屯田收获青稞二千一百石有奇。下部知之　　

○癸丑。谕大学士等。今日朕坐勤政殿。以待诸臣奏事。乃部院八旗、竟无奏事之人。想诸臣以朕驻圆明园、欲图安逸、故将所奏之事。有意简省耶。朕因郊外水土气味、较城内稍清。故驻跸于此。而每日办理政事、与宫中无异。未尝一刻肯自暇逸。已曾屡降谕上□日、切告廷臣。令其照常奏事。若朕偶欲静息、自当晓谕诸臣知之。傥廷臣不知仰体朕心、将陈奏事件、有意简省。是不欲朕驻跸圆明园矣。又见各衙门奏事、有一日拥集繁多者。有一日竟无一事者。似此太觉不均。以后八旗定为八日。各分一日轮奏。部院衙门、各分一日轮奏。六部之外。都察院、与理藩院为一日。内务府为一日。其余衙门、可酌量事务之多寡、附于部院班次。每日一旗一部、同来陈奏。则朕每日皆有办理之事。而不来奏事之大臣、又得在京办理。诚为妥便。至朕听政办事、各官齐集之日、原不在轮班奏事之数。次日仍按班次前来。若该部院衙门轮班之日、无事可奏。其堂官亦著前来。恐有召问委办之事、亦未可定。其紧要事件、仍不拘班次、即行启奏　　

○甲寅。谕大学士九卿等。隆科多深负朕恩。种种罪恶。应置重典。但伊办事之才、尚属可用。见今与策妄阿喇布坦、将阿尔泰岭定为边界之事、甚属紧要。差往彼处官员、计已将回。应预为详审地势、明晰定议。今已派出额驸策凌、贝勒博贝、散秩大臣伯四格、护军统领喀尔吉善前去。著隆科多一并同往。至阿尔泰岭、再由空鄂罗东至楚库拜姓地方、详察地势、公同定议具奏。再由楚库拜姓之东、额尔古纳、以至黑龙江之源、旧定边界、亦未清晰。俟阿尔泰事竣。隆科多即从彼处、前往楚库拜姓、将此等地方、亦详审定议。见今鄂罗斯国、为定边界之故、差使前来。隆科多、候伊使臣到日、即将定边界之处、会同议结。此事隆科多非不能办者。伊若实心任事。思盖前愆。朕必宽宥其罪。若心怀叵测。思欲偾事。所定边界。不合机宜。于策妄阿喇布坦、鄂罗斯地方生事。朕必将伊治罪　　

○以正蓝旗汉军都统希尔根、署理镶白旗满洲都统。銮仪使董象纬、署理正蓝旗汉军都统　　

○议叙进藏功给前锋参领满丕、拖沙喇哈番世职　　

○乙卯。谕吏部。礼部。原任礼部尚书顾八代、品行端方。学术醇正。昔蒙皇考简用。服官有年。当征巢□刀吴逆时、以学士协赞军务。从将军莽吉图、赖塔等、克复粤西滇南。劳绩茂著。备承恩眷。擢授秩宗。且深知其品学优长。足为模范。特命为朕兄弟之师。朕自幼与共朝夕、讲论忠孝之大义。研究经书之至理。肫诚周至。获益良多。嗣以公事诖误罢职。仍在内廷课读数载。后因抱疾。遂就闲居。于戊子之冬物故。是时朕亲临其丧。并遣人经理殡葬。本欲陈情于皇考之前、求加恩赐恤。适值圣体违和、不敢渎奏。迄今回忆当年诵读情景、宛然如昨。老成旧学。时眷于怀。应加优赠恤、以展朕笃念师资、酬奖前劳之至意。尔部会议具奏。寻允部议。顾八代复还尚书原职。加赠太傅。予全葬。致祭一次。谥文端　　

○甘肃巡抚石文焯题。岷州卫土司马天骥故。请以其子马绣承袭。下部知之　　

○丙辰。工部议覆、奉差勘河内阁学士何国宗疏言。山东运河、必赖湖水、以济输挽。请将安山湖开浚。增筑湖堤。再南旺湖、马踏湖、蜀山湖、马场湖、诸堤。及关家坝。俱应加高培厚、建筑石闸、以时启闭。其分水口两岸沙山之下、各宜筑束沙坝一道。又汶水之南有戴村坝。应加修筑。再建坎河石坝于汶水之北。河南运河、自百泉而下、历仁义礼智信五闸、遏水旁注。愚民不无截流盗水之弊。请将五闸拆去。于泉池南口、建石堰一道。开三口门。分为三渠。又建筑小堤。使无旁洩。东西各开一渠。渠内照旧各建五闸、分灌民田。再小丹河、自清化镇上下、开广挑深。建筑小堤。河东一里、开一水塘。建石闸三座。分为三渠。小丹河为官渠。东西各开一渠为民渠。其洹河旧有石坝、皆已堙废。民间自筑土坝、遏水灌田。请将旧石坝、修五丈为挑水坝。至于诸河泉源、各开深广、使其入卫通流。查东省豫省河道、关系重大。各项工程。应令总河、副总河、山东河南巡抚、逐一查明确估。具题到日再议。从之　　

○丁巳。谕吏部、兵部。凡官员任内、或有降革事故、及承追督催未完案件、若一概不准保题。则贤能必致遗漏。嗣后有事故官员、仍准保题。著该督、抚、提、镇、于保题本内、将所有事故、一一声明具奏。候朕调来引见。再行定夺　　

○升翰林院侍讲学士陈万策、为詹事府詹事　　

○都察院左副都御史梁文科缘事革职。升通政使王沛憻为都察院左副都御史　　

○升太仆寺卿单畴书、为大理寺卿　　

○升镶白旗满洲副都统哈岱、为本旗护军统领　　

○两广总督孔毓珣题。广西泗城土知府岑齐岱故。请以其子岑映宸承袭。下部知之　　

○戊午。以翰林院修撰邓钟岳、提督江苏学政　　

○己未。升内阁侍读学士通智、为大理寺卿　　

○户部等衙门议覆、陕西道监察御史觉罗勒因特疏奏。欲杜私毁制钱之弊。必先于铜禁加严。康熙二十三年、大制钱、改铸重一钱。彼时即有奸民私毁。迨四十一年、每文仍重一钱四分。而钱价益复昂贵。皆由私毁不绝、制钱日少故也。盖以银一两、兑大钱八百四五十文。约重七斤有余。制造铜器、可卖银二三两。即如烟袋一物、虽属微小。然用者甚多。毁钱十文、制成烟袋一具。辄值百文有余。奸民图十倍之利。安得不毁。请敕步军统领、五城、顺天府、严行禁止等语。查康熙十八年、已严铜器之禁。三十六年、又定失察销毁制钱处分之例。而弊仍未除者。以但禁未造之铜。其已成者、置之不议也。臣等酌议、欲杜销毁制钱之源。惟在严立黄铜器皿之禁。今请红白铜器、仍照常行用。其黄铜所铸、除乐器、军器、天平法马、戥子、及五斤以下之圆镜、不禁外。其余、不论大小器物、俱不得用黄铜铸造。其已成者、俱作废铜交官、估价给值。傥再有制造者、照违例造禁物律治罪。失察官员及买用之人、亦照例议处。则私毁之弊可息、而于钱法亦有裨益。从之　　

