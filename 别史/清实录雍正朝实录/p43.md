<!-- { "loadSidebar": true } -->
○户部议覆。云贵总督高其倬疏奏。滇省兵多米少之处。除禄丰十二府州县、已经永远折徵外。其安宁等三十二府州县。亦以远运为艰。请仍照旧例、四年一折。其米价、酌丰俭之中。每石定价八钱。再拨运之处。以两站至三站为限。庶使民力不劳。均应如所请。从之　　

○抚远大将军年羹尧摺奏。据凉庄道蒋泂报称、石门寺喇嘛浑囊苏山丹等、所属多卜藏马贾等部落。从前佯称归顺。潜与谢尔苏厄尔布二部落逃散人等。倚石门寺为巢穴。肆行劫掠等语。臣随令蒋泂率领绿旗土司及民兵。分为五路进发。至石门寺。奋勇齐击。杀死喇嘛番贼六百余人。搜寺得盔甲五十余副。刀枪撤袋等物甚多。因即将寺焚毁。收兵而还。奏入。报闻　　

○授多罗贝勒苏努女为郡君。壻那省阿为多罗额驸　　

○免直隶古北口提标出征兵丁。赔补倒毙马价　　

○戊辰。湖广总督杨宗仁题。保靖宣慰使彭泽宏、缘事革退。请以其子彭御彬承袭、下部知之　　

○庚午。春分。朝日于东郊。上亲诣行礼　　

○孝昭仁皇后忌辰。遣官祭景陵　　

○上以雨泽愆期。亲诣西山黑龙潭祈祷。是夕、驻跸黑龙潭之东　　

○辛未。上回宫　　

○康亲王崇安等遵上□日议奏。圣祖仁皇帝遵奉孝庄文皇后遗上□日。奉安暂安奉殿。至今三十余年。圣祖仁皇帝福寿康宁。四海生民乐育。诚希有之吉兆。允宜定为陵寝。得上□日。是。着即择日兴工　　

○壬申。谕刑部。今届仲春。雨泽愆期。时有大风。朕心深用兢愓。念自临御以来。惟恐政事或有缺失。时时省察。不敢少有忽略。且令诸臣直言陈奏。而诸臣所奏、徒事颂扬。毫无裨益。朕之虚公至意。可以质诸天地。实堪自信。无少愧处。熟思刑名为国家之要务。上关天和。下系民命。若刑狱未能清理。即为天时亢旱之由。是以朕于谳狱再三详慎。即惩治之人。虽置之于法。朕于其中从宽从轻之处。惟天地知之。至于凶顽之徒。情罪重大。众人有知者。亦有不能尽知者。朕俱于法外从宽。不可胜数。并未冤抑一人。此亦可自信者。但尔部所办案件。虽如朕亲理。然其中终有微间。夫用法不得不严。所谓火烈而民畏之。尔等执法之官。固宜外示严明。而中心须存仁恕。凡案件到部、数日可结者。不得固执定限。即当速行审结、以免拖累牵连。则轻罪之人、不致久覊囹圄。且案件早完一日。则无辜者得早脱一日之苦。若因限期未满。任意耽延。虽所告得伸者。亦必致其含怨。即讯鞫罪人。亦不可轻用重刑。若云非夹讯不能定案。此尤尔部之大谬。录囚之际。当如惩治家人子弟。严切之下。务存矜悯之心。但求平允。不可过当。所谓如得其情。则哀矜而勿喜也。朕在藩邸时。奉圣祖谕上□日发审事件。初见用刑。遍体惊颤。不觉泪下。至数见之后。遂觉少异于前。尔等刑官讯狱动刑。习为常事。若少有未当。所关甚钜。即大负朕任用之意。且尔等亦当自念其子孙。岂可疏忽、致有后悔乎。盖刑部非他曹可比。尤不可以愚昧意想不到。以致错误为辞。嗣后诸事、当同寅协恭、速为办理。毋得恃才偏执。毋得瞻徇推诿。务宜仰体朕心。钦恤民命也　　

○都察院左都御史尹泰疏奏。文武大小官员。顶带补服坐褥。俱照本身品级。定有等次。不可僭越。定例五六品官、不得过四品。二三品官、不得过一品。今文武官员、无论曾否加级。越分僭用。彼此效尤。以致官常废弛嗣后该管大员等查明参奏。又官员兵民服用、皆有定制。元狐、黄色、米色、香色。久经禁止。嗣后如有违禁僭用者。照例加等治罪。从之　　

○癸酉。命巴尔库尔管理屯种事务原任江西巡抚王企靖回籍。以正红旗蒙古副都统雅图、总理屯种事务　　

○抚远大将军年羹尧摺奏。楚克赖纳木扎尔。率伊子策凌敦多卜。及属下一千余户。前来投顺。臣赏给茶叶大麦等物。仍令往伊克乌阑和卲等处。照旧居住。奏入。报闻　　

○甲戌。刑部等衙门议奏。五台山喇嘛锁呐木元旦、强奸民人杜青云之妻王氏。王氏持刀詈拒。至夜忿缢。应给银建坊。入祠致祭。喇嘛犯奸。应比光棍为首例立决。永著为令。从之　　

○工部议覆、河道总督齐苏勒疏请。钉船帮大坝。当沁黄会合之冲。应于坝尾添建雁翅坝。上流回刷处。添建挑水坝二座。仓头口对面沙滩。应开引河一道。再钉船帮北堤尾。直对姚其营北首。接筑堤工一道。又秦家厂月堤、靠堤、并南尾堤。及詹字店马营口隔堤。沁河遥坝。俱宜加帮坚筑。均应如所请。从之　　

○予故广州右翼副都统曹廷谏、祭葬如例　　

○旌表直隶交河县烈女。刘福住女刘氏、拒奸不辱。被杀惨死。给银建坊。入祠致祭如例　　

大清世宗敬天昌运建中表正文武英明宽仁信毅大孝至诚宪皇帝实录卷之十六




大清世宗敬天昌运建中表正文武英明宽仁信毅大孝至诚宪皇帝实录卷之十七　　

监修总裁官光禄大夫经筵讲官太保议政大臣保和殿大学士兼兵部尚书总理兵部事三等伯加十五级臣鄂尔泰总裁官光禄大夫经筵日讲官起居注太保兼

太子太保保和殿大学士兼户部尚书仍兼管吏部尚书翰林院掌院事三等伯加十三级臣张廷玉光禄大夫经筵日讲官起居注太保议政大臣武英殿大学士兼工部尚书仍兼管翰林院掌院事加二级臣福敏光禄大夫经筵讲官太子太保东阁大学士兼礼部尚书加六级臣徐本光禄大夫经筵讲官议政大臣协办内阁大学士事务礼部尚书仍兼管太常寺鸿胪寺事臣三泰等奉敕修

　　

雍正二年。甲辰。三月。乙亥朔。上诣太学。谒先师孔子。上由大成中门、步进先师位前。行释奠礼毕。上御彝伦堂。王以下、及衍圣公孔传铎子孔继溥、祭酒、司业、文武各官、行礼毕。赐坐。随命讲官坐。满汉祭酒、以次讲大学。满汉司业、讲书经。翰林官、及五经博士、五氏子孙、国子监官员、进士、举人、荫贡监生、序立拱听于堂下。讲毕。宣制曰。圣人之道。如日中天。讲究服膺。用资治理。尔师生其勉之。宣毕。赐王以下各官茶。上回宫。随颁赐诸生食品　　

○谕礼部等衙门。治天下之要。以崇师重道。广励泽宫为先务。朕亲诣太学。释奠先师孔子。礼毕。进诸生于彝伦堂、讲经论学。凡以明道术。崇化源。非徒饰圜桥之观听也。维　　

○孔子道高德厚。万世奉为师表。其祔享庙廷诸贤。皆有羽翼圣经、扶持名教之功。然历朝进退不一。而贤儒代不乏人。或有先罢而今宜复。有旧缺而今宜增。其从祀崇圣祠诸贤、周程朱蔡外。孰应升堂祔享者。并先贤先儒之后、孰当增置五经博士。以昭崇报。均关大典。九卿、翰林、国子监、詹事、科道、会同详考定议以闻。再、迩年文教广被。由我圣祖仁皇帝寿考作人。六十年、山陬海澨、莫不不读书稽古。直省应试童子、人多额少。有垂老不获一衿者。其令督抚会同学臣、查明实在人文最盛之州县。题请小学改为中学。中学改为大学。大学照府学额数取录。督抚等务宜秉公详查。不得徇私冒滥。至乡试解额。圣祖仁皇帝屡次增广。乙酉戊子等科、复于额外加中五经三名。至五十六年而罢。以其久而滋弊也。嗣后各学臣、及祭酒司业、于录科时。先加面试。主考阅文果佳。本监加中四名。直隶各省大小不一。某省应加中几名。著分别详议定数具奏。如无佳文、宁缺勿滥。会试临时请上□日。本监贡生监生、本科乡试中式。著加增十八名。朕临雍讲学。虽率由旧章。然必期于世道文教有益。不蹈一切虗文。诸生其各钦遵　　

○云南巡抚杨名时疏报。大理蒙化二府、开垦康熙六十一年分田地三古十八顷有奇。下部知之　　

○丁丑。祭历代帝王。上亲诣行礼　　

○是日、甘雨大霈。远近沾足。上制喜雨诗。示内廷翰林官。皆敬和进呈　　

○河南巡抚石文焯摺奏。请将捐谷耗羡银两、收存司库。留充公用。奉上谕。耗羡存库。不过暂寄、以备地方分用。断不可归入钱粮之内。凡此等羡余、概不得牵混正项。国家经费、自有常额。若将此入正项。尔等羡余、必仍另取。不特名实相违。且恐移东就西。反致滋弊　　

○山东巡抚黄炳、奏称父子兄弟、同登仕籍、缮摺谢恩。奉上谕。尔一门荣宠。固幸遭逢。然必能互相砥砺。感恩图报。方期福泽绵远。若倚恃家庭显耀。任情纵恣。朋比党援。转相请托。顺之者曲意容隐逆之者多方排挤。甚至欺君虐民、有所不顾。如此、则目前富贵。非为福基。翻为祸媒。历观古今人事。履盛满之时。不惟不敢称庆。且更加谦谨。所以世代子孙、长保安全也。尔可体此意。传亲族之在仕籍者、俱令知之　　

○戊寅。诣学礼成。上御太和殿。王以下、文武各官、行庆贺礼。衍圣公孔传铎子孔继溥、率五经博士、五氏后裔、祭酒司业、率国子监官员进士举人荫贡监生等、进表谢恩　　

○是日、上召孔继溥等十人入见。谕曰。尔等是圣贤后裔。与众不同。必心为圣贤后裔之心。恪守先圣先贤之训。方为不愧。朕诣学大典。尔等远来。特行召见、面谕尔等。慎修厥德、以继家声。随赐茶、各赐墨及貂皮有差。并赐祭酒司业等官。宴于礼部　　

○己卯。赐国子监敕谕一道。谕国子监祭酒司业等官。朕惟圣人之道。昭揭日月。弥纶天地。万世帝王、下逮公卿士庶。罔不仰遵成宪。率由教言。我国家尊崇至圣。远迈前代。朕缵承大统。古训是学。惟日孜孜。兹雍正二年三月朔日。亲诣辟雝。祗谒先师孔子、行释奠礼。思以鼓励群英。丕隆文治。尔监臣宜严督诸生。善为诱导。诸生亦宜殚心肄业。实践躬行。秉端方以立身。敦忠孝以兴谊。勿营奔竞。勿事浮华。文必贵于明经。学务期乎济世。俾品成诣进。以副朕教育至意。此尔多士之庥。亦惟尔监臣董率之功也慎勿怠荒职业、以贻尔羞。诸师生其共勉之。随赐衍圣公、祭酒、司业、国子监官员冠服。进士举人、荫贡监生银两有差　　

○大学士等奏言皇上至诚至敬。感协天心。甘雨应时。随祷立应。合辞称贺。得上□日、诚敬二字、朕之所勉朕能先天下之忧而忧。诸卿必后天下之乐而乐也。期卿等共勉之　　

○谕刑部。昨曾面谕尔部刑狱上关天和。当钦恤民命。无得牵连多人。久行覊禁。当即恪遵朕上□日。释放数百余人。不越三四日、甘霖大霈。远近沾足。可见天人之感、捷如影响。莫谓适逢其会。事属偶然也。嗣后宜更加详慎。以副朕刑期无刑之至意　　

○转工部右侍郎金世扬、为左侍郎。升内阁学士署工部侍郎李凤翥、为工部右侍郎。顺天府府丞张令璜、为顺天府府尹　　

