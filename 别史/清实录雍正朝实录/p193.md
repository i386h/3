<!-- { "loadSidebar": true } -->
○丁亥。谕兵部。黔省见有巢□刀抚古州八万之事。又协巢□刀粤西不法犭□农苗。所有额设兵丁。或不敷用。著将湖南就近营兵、酌拨一千名。前往贵州。听鄂尔泰、杨天纵、节制调遣。此所拨兵丁。著黄州副将李绳祖、带领管辖。再将荆州满洲驻防兵、拨一千名。移驻常德府。令副都统观音保带领驻劄。朕再将在京大臣、派出一员同往。以资弹压　　

○又谕。广西八达寨凶苗。素行不法。从前提督田畯、意欲用兵征巢□刀。一面具奏。一面即行发兵。朕比时谕令慎重筹画。不可轻举。总督孔毓珣、亦据田畯知会。具摺奏闻。田畯既欲举行此事。若果遴选兵弁。调度有方。何难计日安帖。乃田畯遣弁失宜。临事疎忽。以致极小苗寨。相持日久。不能迅速成功。及黔省兵至。鼓勇向前。竟被损伤。或黔兵急于成功。轻敌受损。或粤西兵丁坐视不救。其情事俱未可定。粤西自韩良辅、李绂、甘汝来等数人。办事习为惰玩。既不能操练兵丁又不能抚绥苗众。兵力懦弱。诸事废弛。相沿日久。而田畯又系中平之才。以致凶苗公然肆恶。迨云贵总督鄂尔泰、调发滇黔之兵。甫至其地。逆犭□农即行授首。党众悉皆向化。鄂尔泰办理。甚属可嘉。查广西地方。离广东总督驻劄之处较远。而与滇黔两省相近。著鄂尔泰总督云贵广西三省、一应军民事务。俱照总督之例管辖。滇黔官土兵丁。年来巢□刀抚。所到成功。不独官兵奋勇。即土兵亦俱效力。著动正项银十万两。交鄂尔泰酌量。分别赏给。其征巢□刀八达寨之官弁兵丁中。有阵亡受伤者。已令加恩优恤。仍照例给与恤典赏赉。凡属征巢□刀蛮夷。不但官兵损伤者、朕心深为轸恻。即苗民被害。亦深可悯。此番总兵叚宗岳、虽统兵失利。但伊到任未久。又所用者、乃广西懦弱之兵。或有不得已之处。田畯系总统调度之员。难辞其责。其间功罪轻重。俱著鄂尔泰详查分别定议。又鄂尔泰奏称今年冬间。前往贵州办理公事。著与广西巡抚金鉷知会日期。届期金鉷亲赴贵州。将粤省地方一应事宜与鄂尔泰面共讲论。悉心妥议经理。自有禆益　　

○以故喀尔喀车臣汗滚臣子册卜登拜音珠尔、袭爵　　

○戊子。以左春坊左赞善许王猷、署日讲起居注官　　

○奉使安南副都御史杭奕禄、内阁学士任兰枝疏奏。臣等于本年三月十一日。在云南省城。奉到上谕。著将铅厂山之地、赏赐安南国王。又颁敕谕一道。令臣等赍往宣谕。臣等于三月二十一日。由滇省起程。取道广西。五月至镇南关。安南陪臣范谦益等六员叩接。臣等率护从文官同知一员。武官守备二员。即日出关。关门之外见安南国人鼓掌欢呼。响应山谷六月初八日。抵貂瑶营公馆国王遣陪臣迎劳次日随发仪注宣读。国王请照该国敬天之礼。惟行五拜三叩臣等移书诘责。谓天朝定制。薄海共遵。无得更张。负兹盛典。伊等愧悚听命。十六日。臣等渡富良江至彼国长安门。国王黎维祹、跪迎敕谕。随出迓臣等。致敬尽礼臣随捧敕谕由中门入。安置殿上国王率文武陪臣行三跪九叩首礼。听宣毕谢恩臣等复宣示皇上中外一视、并从前不忍加兵之意。种种恩德亘古所无。嗣后当倍加忠慎戒饬守边员目。毋得滋事。自取祸阶。国王闻言。以手至额者再四誓当世世子孙永矢臣节。复送至长安门备陈缱绻。兼馈赆仪。臣等仰体圣明柔恤远藩德意婉辞不受。于二十日起程。至二十九日入镇南关。随有陪臣吴廷硕等四员。依前叩谒行礼。赍有国王陈谢奏章一道礼部申文一角。求臣等带回转奏。臣等伏思安南僻处荒服。久列外藩。皇上念其累世恭顺。不忍以片壤之故、即加兵讨。而鉴其感恩悔罪之忱更沛以行赏锡地之典。此诚怙冒之鸿慈。抚绥之至计也。臣等睹异域之欢腾。识天威之遐畅。理合据实奏闻。伏祈宣付史馆昭垂万世。从之　　

○安南国王黎维祹疏谢赏赐铅厂山地四十里恩。下部知之　　

○己丑。授宗室德昌女、为县君。壻罗卜藏敦多布、为固山额驸　　

○庚寅。谕兵部。康熙四十二年定例、自提督以至千把。各给亲丁名粮。以为养育家口仆从之需。此外不许一名虚冒。夫有一武弁。即有亲丁。此项名粮。理应前后官弁接受者。闻湖广原任提督俞益谟、于离任之时。将伊标下所有名粮一一募补。但知有己而不知有人。甚非体恤武弁之道。嗣后武弁去任之时。即将名粮停扣。不必募补留此与接任之员。俾其得沾余润。若他省营。伍中有与湖广提标相类者俱著。遵朕此上□日行　　

○解浙江按察使觉罗白清任。以原任江南安徽按察使马世烆、署浙江按察使司按察使　　

○辛卯。谕吏部。湖广土司甚多。各司其地。供职输将。与流官无异。其不守法度者。该督抚题参议处。改土为流。以安地方。若能循分奉法。抚绥其民。即与州县之循良相同朕深嘉悦。何必改土为流。使失其世业。前据湖南巡抚王国栋奏称、下峝长官司向鼎晟恳请改土为流。甚为诚切。朕未准行。今又奏称土民有控告该土司之案。正在查审。朕思从前该土司改土为流之请大抵由于土民之怂恿。及土司所请、未曾准行。而土民复又列款控告冀朕严治土司之罪。而尽改为流。其所控必非实情著该抚留心详察。凡属土民必不敢控告土司。皆由汉奸唆使播弄。冀生事端以便从中逞奸滋弊耳。若各处土司等、因他处己改为流。不得已而仿傚呈请者。朕皆不准若被汉奸唆使控告。俾土司获罪、而改土为流者朕更不忍。该督抚等、当以朕内外一体之怀。通行晓谕。俾土司等守土奉法。共受国恩。不必改土为流。始为向化。至于土司实在不法。恶迹确著者。该督抚据实参劾治罪　　

○谕户部。直隶为首善之地。今岁春麦秋禾。俱登丰稔。民人乐业。朕心深慰。但地方有历年带徵之钱粮。若令新旧并纳。虽逢丰稔之岁、而民力未必宽然有余。若欲使小民共被恩泽惟有将明年之赋、预行蠲免著将直隶雍正七年额徵钱粮内、蠲免四十一万七千八百九十两。尔部可确查分数。行文该督通行所属州县。一体敬谨遵奉。以副朕爱养黎元加惠畿辅之至意　　

○又谕。从前西边用兵多年。允禵狂悖贪婪。肆行不法。又有延信等、胸怀奸宄。背公营私。借军需之名扰累地方。耗费国帑。遂致领兵承办各员。效尤无忌。浮冒侵欺勒索吓诈。种种奸弊。难以枚举。及至销算军需尽。行败露诸人名下应追银两。共计六百余万。若按律治罪、则应置重典者甚多。朕无可奈何。开恩暂宽治罪。令定限追完。实法外之仁也。此时力不能完者。自应仍置之于法。但念伊等在行间效力多年。朕心有所不忍然国家一定之经费。若一任侵蚀浮冒。则国帑攸关。国法安在。朕亦不得而私者。今再四思维内府库中。有收贮银两。乃圣祖仁皇帝、及朕历年躬行节俭之所余积。非部中经费可比。用是大沛恩膏。将此银两、动支九十四万余两。代满汉蒙古官兵、清还应追之项。此朕委曲保全之至意。格外施恩之旷典。夫国家养育兵弁。原为效力疆场。执锐披坚。乃臣子之常分。傥一遇军旅之事。即存贪财网利之心。则天理必不能容。国法亦难姑贷。此次受恩之后。若不知感激愧悔。互相儆戒。洗心涤虑。宣力抒诚。将来再有犯者。必难再邀幸免也。思之。思之　　

○壬辰。调陕西甘肃巡抚刘世明、为福建巡抚。以浙江观风整俗使许容、为甘肃巡抚。加浙江粮道蔡仕舢、都察院佥都御史衔。为浙江观风整俗使　　

○癸巳。谕诸王大臣等。向因宗室诸王等、闲居无职掌之事。朕意望其学习事务。增长才识。是以谕令数人管理旗下之事。原欲其与旗下大臣、和衷共济也。今观诸王之办旗下事者。与该旗大臣、不甚相安。似此、则于诸王无益。而于公事、亦未免耽误矣。况诸王等所办之事。有舛错者。若一概从宽。则有关于国法。若照例处分。朕心又实不忍。不若仍令闲居以善全之。康亲王崇安、顺承郡王锡保、信郡王德昭、俱不必办旗下事。公塞尔臣、伊尔登、所管都统事务。亦著革退。此内王公等所有职掌。除宗人府外。其余兼管之处、俱著停止　　

○调兵部尚书石文焯、为礼部尚书。升陕西固原提督路振扬、为兵部尚书。工部左侍郎塞楞额缘事革职。调刑部右侍郎张保、为工部左侍郎。升都察院左副都御史杭奕禄、为刑部左侍郎。调刑部左侍郎海寿、为右侍郎　　

○以镶蓝旗满洲副都统德禄、在内阁学士里行　　

○甲午。谕诸王大臣等。易经谦卦之辞曰。天道亏盈而益谦。地道变盈而流谦。鬼神害盈而福谦。人道恶盈而好谦。盖满则招损。谦则受益。此一定不易之道。古圣人所以惓惓垂训也。人之所以能谦。尤在于公而不私。和而不同。周书之示诫。则曰、以公灭私。虞书之陈谟。则曰、同寅协恭和衷哉。公私和同之间。实君子小人之所由分。凡人立身行己。待人接物。未有不严辨于此、而可以无失者也。朕日以公和训诲诸臣。而能遵奉者少。尔等同为国家大臣。彼此实属一体。若见彼有错误之处。即当密告之。令其悛改。而听受之人。默感其意。即改其愆。方为正理。今则见人有错误。于背后讥诮之。而当面且作褒扬之词。间有箴规过失者。听者不但不感。且从而怨恨之。身为国家大臣。岂可蹈此等陋习。子路人告之以有过则喜。其乐于闻过者。正其勇于改过也。今人能自知其过者甚少。如朕降上□日诘责处分之人。伊等心中、尚怀怨望。不能省愆。何况朋友箴规之言、安能欣然听受乎。易曰、君子以虚受人。周子通书曰、无欲则静虚动直。盖凡人之心。虚则明。有所蔽锢则昏。人有欲求好之心。尚流于偏而不得其正。况心意之间。全是一团私欲蒙蔽。其颠倒错乱、可胜言乎。诸臣能公、则可以祛意念之私。能和则可以去阿比之习。既公且和。则自然能谦能虚。于己、则乐受规劝之言。于人、则能尽直谅之道。人己之间两得之矣　　

○乙未。上诣恩佑寺行礼毕。回宫　　

○川陕总督岳钟琪疏报。四川建昌镇属、喇汝窝贼番。素行不法。嗣经擒巢□刀平定。复有逆番了马车。纠党抢劫。随拨兵进巢□刀。于本年七月十八日、擒获了马车。贼党以次就擒。番疆底定。下部知之　　

○丙申。以天津水师营都统觉罗伊礼布署正黄旗满洲都统　　

