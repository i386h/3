<!-- { "loadSidebar": true } -->
颛顼产穷系。穷系产敬康。敬康产句芒。句芒产蟜牛。蟜牛产瞽。瞽产重华。是为帝舜。及产象傲。太平御览。三代世表。宋衷注云。一云穷系。谥也。
　澍桉史记索隐云。穷蝉。世本作穷系。今太平御览引作系蝉者误。又桉穷系。舜之高祖。舜为黄帝八世孙也。大戴礼文与此同。而世表云句望生蟜牛。蟜牛生瞽瞍。索隐云。世表依世本。不知何以差互如是。又桉舜母握登。象为东泽氏女曰壬女所生。与颗手同产。
颛顼生穷蝉。六世生舜。处虞之沩汭。尧嬗以天下。火生土。故为土德。天下号曰有虞氏。即位五十载。
　澍桉律历志引帝系。与大戴记帝系篇不同。是世本文也。今据补。
舜妃娥盲女罃。索隐。
　澍桉孔疏云。桉世本尧是黄帝玄孙。舜是黄帝八代孙。计尧女于舜之曾祖为四世从姊妹。以之为妻。于义不可。世本之言。未可据信。或者古道质故也。路史余论吕梁碑中&#63049;纪虞帝之世云舜祖幕。幕生穷蝉。穷蝉生敬康。敬康生乔牛。乔牛生瞽瞍。瞽瞍生舜云云。质之于传。惟无句望。不箸出自黄帝。谅得其正。又桉盲与皇。声相近。汲&#59717;古文葬后育于渭。又系盲字之讹。地理志。陈仓有舜妻育&#59717;祠。后盲即娥皇也。罃即女英。人表亦作罃。一引作莹。非。大戴礼帝系篇。舜娶于帝尧之子。谓之女匽氏。一作少匽。尸子云。妻之以媓。媵之以娥。此二妃皆尧女。尸佼以媓娥分为二。不数女英。误矣。郑注礼记云。舜有三妃。其一即登比也。或谓娥即女英。则世本有娥盲。又有女罃。不其复乎。司马贞曰。列女传云。二女。长曰娥皇。次曰女英。是矣。
舜时西王母献白环及佩。文选景福殿赋注。北堂书钞。
　澍桉御览引世本云。献白环玉玦。艺文类聚引佩亦作玦。又桉伏胜尚书大传云。舜以天德嗣尧。西王母来献玉管瑞应图。黄帝时。西王母使乘白鹿献白环之休符。舜时复来献。
祝融曾孙生伯夷。封于吕。为舜四岳。太平御览。艺文类聚。
　澍桉毛奇龄云。如世本言。书之言舜咨四岳。佥曰伯夷。为难通矣。盖四岳姜姓。伯夷亦姜姓。故国语云。姜。伯夷之后也。则伯夷与四岳。祇同姓耳。然海内经云。伯夷父生西岳。周语胙四岳国。命为侯伯。赐姓曰姜。氏曰有吕。山经言伯夷父生西岳。盖其父本为四岳。至其子纂修旧勋。故复为西岳也。毛氏说无据。
　

