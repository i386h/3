<!-- { "loadSidebar": true } -->
        方叔氏、鼓方叔之后。 
        少施氏、鲁惠公子施父之后。 
        季桓子生穆叔，其后为子杨氏。 
        述氏、鲁大夫仲述之后。 
        强梁氏、卫将军文子生慎子会，生强梁，因氏焉。 
        将军氏、卫灵公子昭生子郢，生文子才芳为将军氏。 
        史晁氏、卫史晁之后。 
        季夙氏、晋靖侯孙季夙之后。 
        季婴氏、晋楼季婴之后。 
        狐丘氏、晋大夫狐丘林之后。 
        州氏、晋豹孙步杨生州，因氏焉。 
        晋大夫大狐伯生突，突生饶，为大狐氏。 
        大戊氏、晋公子大戊之后，大戊教昭为原大夫。 
        伯宗氏、晋孙伯起生伯宗，因氏焉。 
        韩厥生无忌，无忌生襄，襄生子鱼，为韩言氏。 
        韩余氏、韩宣子余子之后，因氏焉。 
        去疾氏、郑穆公子去疾之后，去疾字子良，又有良氏。 
        冯氏、归姓，郑大夫冯简子之后。 
        子献氏、陈桓子孙子献之后。 
        子占氏、陈桓子生书字子占之后。 
        子尚氏、陈僖子生廪丘子尚意兹，因氏焉。 
        右师氏、宋庄公生公子申，世为右师氏。 
        季老氏、宋华氏有华季老，子孙氏焉。 
        东乡氏、宋大夫东乡为人之后。 
        西乡氏、宋大夫西乡错之后。 
        泥氏、宋大夫卑泥之后。 
        干献氏、宋司徒华定为干献氏。 
        子革氏、宋司城子革之后。 
        子泉氏、齐顷公之子公子湫字子泉之后。 
        子工氏、齐顷公之子公子子工之后。 
        子干氏、齐公子都字子干之后。 
        尹文氏、齐有尹文子，著书五篇。 
        廪丘〔氏〕、齐大夫廪丘子之后。 
        楚季氏、楚若敖生楚季，因氏焉。 
        强氏、若敖生强，因氏焉。 
        班氏、强生班，因氏焉。 
        季融氏、廉生季融，子孙氏焉。 
        伍参氏、楚伍之后。支孙以为氏。 
        庆父〔氏〕、楚大夫庆父之后。 
        墨夷氏、宋襄公子墨夷须为大司马，后有墨夷皋。 
        渊氏、齐大夫渊湫之后。 
        楚成王孙、有田公它成。 
        承氏、卫大夫承叔成之后。 
        1.9《居篇》 
        黄帝都涿鹿。 
        宋忠曰：涿鹿在彭城南。 
        舜居妫汭。 
        宋忠曰：在汉中西城县，或言妫墟在西北，舜所居也。或作「妫墟」，故舜所居也。后或姓姚，或姓妫。 
        夏禹都阳城，避商均也。又都平阳，是在安邑，或在晋阳。 
        宋忠曰：阳城本在大梁之南，今陈留浚仪是也。 
        相徙帝丘，于周为卫。 
        契居蕃。 
        昭明居砥石。 
        宋衷曰：相土就契封于商。《春秋左氏传》曰：「阏伯居商丘。相土因之。」 
        祖乙迁于耿。 
        武王在酆鄗。 
        懿王居犬丘。 
        宋忠曰：懿王自镐徙都犬丘。一曰废丘，今槐里是也。 
        平王徙居洛。 
        宋忠曰：《洛诰》所谓新邑也。 
        敬王东居成周。遂徙都。 
        赧王徙居西周。 
        西周桓公揭居河南。 
        东周惠公班居洛阳。 
        周公居少皞之墟。 
        炀公徙鲁。 
        宋忠曰：今鲁国。 
        叔度居上蔡。 
        胡徙取新蔡。 
        宋忠曰：名其地为「新蔡」，王莽所谓「新迁」者也。 
        平侯徙下蔡。 
        康叔居康。 
        宋忠曰：康叔从畿内之康徙封卫，卫即殷墟定昌之地。畿内之康，不知所在也。 
        成公徙濮阳。 
        宋忠曰：濮阳、帝丘地名。 
        叔振铎封于曹。 
        宋忠曰：济阳定陶县。 
        错叔绣封于滕。 
        宋忠曰：今沛国公丘，是滕国也。 
        召公居北燕。 
        宋忠曰：有南燕，故云北燕。 
        桓侯徙临易。 
        宋忠曰：今河间易县是也。 
        唐叔虞居鄂。 
        宋衷曰：鄂地今在大夏。 
        宣王庶弟友封于郑。 
        桓公居棫林徙拾。 
        宋忠曰：「棫林」与「拾」，皆旧地名。是封桓公，乃名为郑。 
        厉公出居栎。 
        宋衷曰：今颍川阳翟县。 
        文公徙郑。 
        宋衷曰：即新郑也。 
        东楼公封于。 
        宋忠曰：、今陈留雍丘县。故《地理志》云：雍丘县、故国，周武王封禹后为东楼公是也。 
        微子国于宋。 
        宋忠曰：睢阳。 
        吴孰哉居藩篱。 
        宋忠曰：孰哉、仲雍字。解者云：雍是孰食，故曰雍字「孰哉」也。藩篱、今吴之余暨也。 
        孰姑徙句吴。 
        宋衷曰：孰姑、寿梦也，代谓祝梦乘诸也。「寿」、「孰」音相近，「姑」之言「诸」也。《毛诗传》读「姑」为「诸」，孰姑寿梦是一人，又名乘也。句吴、太伯始所居地名。 
        诸樊徙吴。 
        楚鬻熊居丹阳，武王徙郢。 
        宋仲子曰：丹阳在南郡枝江县，今南郡江陵县北有郢城。 
        邾颜居邾，肥徙郳。 
        宋仲子曰：邾颜别封小子肥于郳，为小邾子。 
        赵成季徙原。 
        宋忠曰：今鴈门平原县也。 
        中山武公居顾，桓公徙灵寿，为赵武灵王所灭。 
        魏武子居魏。 
        悼子徙霍。 
        宋忠曰：霍、地名，今河东彘县也。 
        昭子徙安邑。 
        韩景子徙平阳。 
        宋忠曰：平阳在山西，今河东平阳县。 
        1.10《作篇》 
        伏羲制俪皮嫁娶之礼。 
        伏羲作琴。 
        神农作瑟。 
        女娲作笙簧。 
        宋均曰：女娲、黄帝臣也。 
        黄帝作冕。 
        宋仲子曰：冕、冠之有旒者。礼文残缺，形制难详。 
        黄帝作旃。 
        苍颉作书。 
        宋忠曰：黄帝之世，始立史官。苍颉沮诵，居其职矣。至于夏商，乃分置左右；言则左史书之，动则右史书之。故曰左史记言，右史记事。言经《尚书》，事经《春秋》者也。 
        史皇作图。 
        宋忠曰：史皇、黄帝臣，图、谓画物象。 
        容成造历。大挠作甲子。 
        宋仲子曰：皆黄帝史官也。 
        隶首作数。 
        宋衷曰：隶首、黄帝史也。 
        羲和占日，常仪占月，臾区占星气，伶伦造律吕。 
        芒作网。 
        宋衷曰：芒、庖牺之臣。 
        蚩尤作兵。 
        宋衷曰：蚩尤、神农臣也。 
        夙沙氏煮海为盐。 
        宋衷曰：夙沙氏、炎帝之诸侯，今安邑东南十里有盐宗庙。 
        随作笙，长四寸，十二簧，象凤之身。正月之音也。 
        随作竽。 
        宋忠曰：女娲氏之臣。 
        胡曹作衣。 
        宋忠曰：黄帝臣也。 
        于则作屝履。 
        挥始作弓。 
        牟夷作矢。 
        宋忠曰：挥、牟夷，黄帝臣。 
        共鼓、货狄作舟。 
        宋忠曰：黄帝二臣。 
        雍父作舂。 
        宋衷曰：雍父、黄帝臣也。 
        乌曹作博。 
        胲作服牛。 
        宋衷曰：胲、黄帝臣也。又云：少昊时人，始驾牛。 
        祝融作市。 
        宋均曰：颛顼臣，为高辛氏火正。 
        尧修黄帝乐，名《咸池》。 
        舜造箫，其形参差象凤翼，长二尺。 
        夔作乐。 
        伯夷作刑。 
        后益作占岁之法。 
        化益作井。 
        宋衷曰：化益、伯益也，尧臣。 
        垂作规矩准绳。 
        垂作耒耜。 
        垂作铫耨。 
        宋仲子曰：铫、刈也。 
        垂作钟。 
        毋句作磬。 
        宋衷曰：毋句、尧臣也。 
        夷作鼓。 
        巫彭作医。 
        宋衷曰：巫咸、尧臣也，以鸿术为帝尧之医。 
        巫咸作筮。 
        鲧作城郭。 
        禹作宫室。 
        奚仲作车。 
