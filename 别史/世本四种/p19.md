<!-- { "loadSidebar": true } -->
通引世本云。宓羲作瑟。八尺一寸。四十五弦。黄帝书。泰帝使素女鼓瑟而悲。帝禁不止。故破其瑟为二十五弦。书钞玉海引世本云。伏羲作瑟。五十弦。瑟。洁也。使人清洁于心。淳一于行也。皆系宋衷注文。孙愐引云庖牺作瑟。

神农作琴。风俗通。初学记。
　澍桉博雅引世本云。神农氏琴长三尺六寸六分。上有五弦。曰宫商角征羽。文王增二弦。曰少宫商伏羲琴长七尺二寸。上有五弦。当系宋衷注文。扬雄琴清英云。昔者神农造琴以定神。禁淫僻。去邪欲。反其天真。又桉说文云。琴。神农所作。桓谭新论亦云神农作琴。
神农作瑟。山海经注。
　澍桉路史。神农度瑶瑟。而保合太和。闲民欲。
女娲作笙簧。文选长笛赋注。太平御览。明堂位疏。书钞。风俗通。宋衷注。女娲。黄帝臣也。
　澍桉女娲。太昊氏之女弟。此言黄帝臣。误矣。卢仝以为伏羲妇。尤非。博雅引世本云。女娲作笙簧。笙。生也。象物贯地而生。以匏为之。其中空而受簧也。当系宋注。帝王世纪。女娲氏。风姓。承庖羲制度。始作笙簧。唐乐志。女娲作笙。列管于匏上。纳簧其中。风俗通书钞引无笙字。
随作笙。风俗通。通志乐略。宋衷注。随。女娲氏之臣。路史注。
　澍桉艺文类聚通典引世本。有未知其何代人也句。系注文。又桉说文。随作笙。女娲氏作簧。是笙簧二器。或谓簧即笙中之簧。应劭引世本云。随作笙。笙长四寸。十二簧。像凤之身。正月之音也。物生故谓之笙也。当系宋注。
随作竽。广韵。文选注。太平御览。路史注。
　澍桉周礼春官疏。竽长四尺二寸。注。竽。管类。用竹为之。形参差象鸟翼。鸟火禽。火数七。冬至之时&#60010;之。冬水用事水数六。六七四十二。竽之长盖取于此也。
颛顼命飞龙氏铸洪钟。声振而远。太平御览。
　澍桉吕氏春秋，颛顼命飞龙作。效八风之音。命之曰承云。以祭上帝。是飞龙氏能审音。故作钟也。又桉三坟。伏羲氏命臣、飞龙氏造六书。是春皇时先有飞龙氏也。三坟又以朱襄为飞龙氏。拾遗记。颛顼即位。受文德者。锡以钟磬。有浮金之钟。
祝融作巿。初学记。太平御览。玉篇。宋衷云。祝融。颛顼臣也。为高辛氏火正。释文。
　澍桉古史考。神农作巿。高阳氏衰。市官不修。祝融修市。然则巿之作自神农。祝融特因而修之。非作也。
句芒作罗。玉海。路史注。宋衷注。句芒。伏羲臣。
　澍桉周易。庖羲氏王天下。结绳而为网罟。古史考。伏羲氏观蒙而作网。抱朴子。太昊师知蛛而结网。
芒作网。太平御览。宋衷注。芒。庖羲氏之臣。
　澍桉路史引作芒氏。或作句芒。吕氏春秋古史考并云伏羲作网。
黄帝使羲和作占日。史记索隐。玉海。
　澍桉吕氏春秋云。羲和作占日。占日者。占日之晷景长短也。大荒南经有羲和之国。有女子。名曰羲和。方浴日于甘渊。羲和者。帝俊之妻。生十日。郭注。盖天地始生。主日月者也。故启筮曰空桑之苍苍。八极之既张。乃有夫羲和。是主日月职出入以为晦明。又曰。瞻彼上天。一明一晦。有夫羲和之子。出于旸谷。故尧因此立羲和之官。以主四时。尸子曰。造历象者。羲和子也。广韵羲和造历。又桉司马贞引世本。无作字。
常仪作占月。史记索隐。玉海。
　澍桉常仪氏也。一作尚仪。仪古音与我同。后世遂有嫦娥之说。因音近而讹。春秋时有常仪靡。即常仪氏后。杜预注为地名。误占月。占月之晦朔弦望也。司马贞引无作字。
臾区占星气。史记索隐&#8231;
　澍桉臾区即车区。亦作鬼容蓲。实一人也。史记封禅书。黄帝得宝鼎宛朐。问于鬼臾区。又曰。鬼臾区。号大鸿。死葬雍。李奇注。区。黄帝时诸侯。占星气。谓占星之昏明流霣。主何瑞祯变异。及云物&#62490;变风气方
隅时候也。
伶伦造律吕。史记索隐。
　澍桉伶伦。黄帝臣。史记律书。黄帝使伶伦之大夏嶰谷取竹。截十二管以象凤鸣。吕氏春秋。黄帝使伶伦自大夏之西昆仑之阴。取竹于嶰谷以生空窍厚钧者。断两节间而&#60010;之。以为黄钟之宫。制十二筩。以听凤凰之鸣。雄鸣六。雌鸣六。以为律吕。晋志。黄帝作律。以玉为管。长尺六寸。为十二月。言黄帝作者。明君得统臣也。一作泠纶。
太桡作甲子。春秋序正义。舜典疏。史记索隐。宋注。大桡。黄帝史官。
　澍桉月令章句云。太桡探五行之精。占斗纲所建。于是始作甲乙以名日谓之干。作子丑以名月谓之支。支干相配以成六旬也。又桉汉律历志。伏羲有甲子元历。陈鸣历书序云。伏羲推策作甲子。是太昊时已有甲子。至太桡特配甲子作纳音耳。非甲子始太桡也。桡一作挠。
隶首作算数。文选西京赋注。史记索隐。宋注。隶首。黄帝史也。
　澍桉隶首作九章算数。博物志。黄帝臣。一云黔如即隶首。吕氏春秋云。黔如为虑首。史言作算之始者也。汉律历志。算法用竹。径一分。长六寸。二百七十一枚而成六觚为一握。径象干律黄钟之一。而长象坤吕林钟之长。又桉文选注引无算字。
容成作调历。尧典疏。太平御览。史记索隐。春秋序疏。宋衷注。容成。黄帝之臣。
　澍桉容成因五量。治五气。起消息。察发敛。作调历。岁纪甲寅。日纪甲子。而时节定。岁交己酉。实黄帝之五十年也。史记索隐云。世本及律历志。黄帝使羲和占日。常仪占月。臾区占星气。伶伦造律吕。大桡作甲子。隶首作算数。容成综斯六术而着调历。后汉书注引博物记云。容成氏作历。注。黄帝史官。而律历志云黄帝作历者。君得统臣也。又桉尸子云。羲和造历。杨泉物理论以为神农造历日。与世本说异。
沮诵苍颉作书。广韵。太平御览。宋衷注。沮诵苍颉。黄帝之史官。
　澍桉尚书序正义引云苍颉作书。无沮诵字。周礼外史疏引云苍颉造文字。注。苍颉。黄帝之史。援神契云。苍颉视龟而作书。淮南子云。苍颉作书。天雨粟。鬼夜哭。吕氏审分览云。苍颉作书。高诱注。苍颉生而知书写。仿鸟迹以造文章。说文。庖羲氏始作易八卦。神农氏结绳为治。黄帝之史苍颉。见鸟兽迒之迹。初造书契。苍颉之初作书。盖依类象形。故谓之文。其后形声相益。即谓之字。字者。言孳乳而浸多也。着于竹帛谓之书。书者如也。
沮诵苍颉为黄帝左右史。唐六典。宋注云。黄帝之世。始立史官。沮诵苍颉。居其职矣。至于夏商。乃置左右。言则左史书之。动则右史书之。故曰左史记言。右史记事。言经尚书。事经春秋者也。初学记。
　澍桉路史注引世本云。史皇苍颉。同阶不作。沮诵未审也。帝王世纪云。黄帝史官苍颉。取象鸟迹。始作
文字。记其言动。谓之书契。而河图玉版云。苍颉为帝南巡。登阳虚之山。临于玄扈洛汭之水。灵龟负图。丹甲青文以授之。是苍颉为帝。又非史官矣。而汉熹平六年苍颉庙碑云。苍颉天生德于大圣。四目灵光。为百王作宪。而孔演像素命苞言帝王之相曰。苍颉四目。是谓并明。非人臣也。

史皇作图。文选宣贵&#62562;诔注。艺文类聚。太平御览。宋衷曰。史皇。黄帝臣也。图谓画物象也。
　澍桉类聚引世本云。史皇作画。又桉淮南子注。史皇。苍颉也。春秋元命苞云。苍帝史皇氏。名颉。姓侯冈。龙颜侈哆。四目灵光。实有睿德。生而能书。及受河图绿字。于是穷天地之变。仰观奎星圆曲之埶。俯察龟文鸟羽山川。指掌而创文字。治百有一十载。都于阳武。终葬衙之利乡亭。亦以史皇为苍颉。然路史引世本云。史皇苍颉同阶。是史皇非即苍颉也。
黄帝作旃。尔疋释文。宋均注。通帛为旃。冕。冠之有旃者。路史注。
　澍桉太平御览引世本云。黄帝作旃冕。春秋合诚图曰。黄帝黄冠。三礼图亦言黄帝作冕也。
黄帝作冕旒。士冠礼疏。宋仲子注。冕。冠之有旒者。礼文残缺。形制难详。左桓二年疏。
　澍桉古史考。黄帝臣常先作冠冕。谓之元服。故加常先为冕侯也。
胡曹作冕。昭二十四年疏。太平御览。宋忠注云。胡曹。黄帝臣。艺文类聚。
　澍桉冕起于黄帝。加饰起自唐虞。又桉物原荀始为冠。亦黄帝臣。
伯余作衣裳。太平御览。宋注。余。黄帝臣也。
　澍桉伯余即黄帝。河图挺佐辅云。荼古舒字。或作余。即黄帝也。淮南子云。伯余之初作衣也。纟(火又)一作丝。麻索一作素。缕。手经指拄。一作缉。后世为之机杼。胜一作体。复以便一作辨。其用。许慎注。亦以伯余为黄帝。
胡曹作衣。路史国名记。广韵。
　澍桉古史考云。胡曹作衮服九章。
黄帝造火食。礼记疏。
　澍桉逸周书云。黄帝始蒸谷为饭。管子云。黄帝作钻燧生火以熟蒙臊。民食充。无兹月曷之疾。而天下化。
夷作鼓。通典。通志。艺文类聚
　澍桉夷即黄帝次妃彤鱼氏之子夷鼓。其名鼓。以其作鼓。犹无句之称磬叔。相土之号乘杜也。皇甫谧谓夷鼓一名苍林。古今人表以苍林为嫫母子。又桉礼云。伊耆作鼓。
伶伦作磬。广韵。
　澍桉御览引磬字作声。通礼义纂。帝使伶伦造磬。罗泌云。伶伦造磬以谐八音。五音调以立天时。八音交以正人位。
黄帝见百物始穿井。太平御览。初学记。
　澍桉逸周书。黄帝穿井。又桉说文。八家为井。象构干形。墨子。二舍共一井。
尹寿作镜。事物原始。注。黄帝臣。
　澍桉玄中记云。尹寿。尧臣也。作镜。此说误。盖镜肇于轩辕。尹寿为臣。君得统臣。故诸书又言黄帝作镜也。尧师君畴。一作尹寿。字之误。正字通希姓录引世本。均作玄寿。疑误。
于则作扉履。初学记&#8231;太平御览&#8231;注。于则。黄帝臣。草曰屦。麻曰履也。
　澍桉御览引无扉字。事物纪原引麻下有皮字。
蚩尤以金作兵器。初学记。太平御览。宋衷注。蚩尤。神农臣也。
　澍桉路史引世本云。蚩尤作五兵。戈矛戟酋矛夷矛。黄帝诛之涿鹿之野。太平览御引世本云。蚩尤作兵。又桉太白阴经。伏羲以木为兵。神农以石为兵。蚩尤以金为兵。是兵起于太昊。蚩尤始以金为之。管子地数篇。蚩尤受葛卢山之金而作剑铠矛戟。春秋元命包。蚩尤虎卷威文立兵。宋均注。卷。手也。手文威字也。吕氏春秋。蚩尤作兵。非作兵也。高诱注。非始作之也。
巫咸作筮。周礼龟入疏。初学记。宋衷注。巫咸。不知何时人。
　澍桉归藏易云黄帝将战。筮于巫咸。庄子逸篇。黔首多疾。黄帝立巫咸以通九窍。路史。神农时有巫咸主筮。太平御览引世本宋注云。巫咸。尧臣也。以鸿术为帝尧之医。郭璞巫咸山赋序本之。古史考。殷巫
