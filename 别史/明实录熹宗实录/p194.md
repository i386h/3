<!-- { "loadSidebar": true } -->
　　乙巳刑科给事傅櫆奏佥驾帖原有常规增差内官大违明制万燝被殴林汝翥不过畏内珰之凶锋恐不得以正命死耳内官百十成群执之亏损圣德莫此为甚上命今后驾帖如旧文武官按品级舆骑否即指奏
　　丙午禁京营冒兑官马从太仆卿黄运泰之请
　　丁未四川总督朱燮元俘伪都督李远达等二十五人至京
　　熹宗旧纪是月丁未恤录大方阵亡将士  两朝从信录贵州巡按陆献明请恤录大方班师阵亡将吏文臣同知方明栋梁思泰进士田景猷知县万应奎捕官杨思炎知县陆从龙武将王达陈济民李邦王建中王得胜董兆舜秦明屏蓝补衮陈我谋田有龙耿良张要宗延龄尤正国周国用聂应德马武单天胤李绍忠谭事君刘象民罗承富曹思敬黄中和刘应龙陈富俞报国张俸杨鲸罗袍罗承宠刘仲时杨通张怀邦等
　　戊申朱万春为左通政
　　刑科都给事中李春烨等请罢魏忠贤并治内臣矫旨逮人擅杀者不听
　　江南大水巡抚应天周启元巡抚浙江王洽俱告灾
　　大学士顾秉谦请按田派米户田万亩派籴米千石余以次递降一议改折一留关税一准赎罪一减织造下部议
　　乙酉孙之益为太仆寺少卿
　　应天府丞桑学夔致仕
　　庚戌萧毅中为大理寺寺丞涂国鼎为南京太常寺少卿
　　辛亥封光庙选侍傅氏为懿妃李氏为康妃两朝从信录上欲议封光庙选侍傅氏李氏礼臣林尧俞奏谓皇大妹婚期已近皇八妹婚期尚远选侍李氏似不宜封况当皇上登极之初移宫之际议论纷纭封号一节宜俟皇八妹选婚之日另议无庸汲汲为也惟具选侍傅氏封号上请上不听命一并举行
　　欧阳调律为太仆少卿张廷栱为大理右寺丞
　　叙蓟辽抚夷功满桂杨元吉赵率教各进署都督佥事进朱梅副总兵阎守信游击黄应申守备
　　壬子彭际遇为大理右少卿
　　吏部主事徐爌行人周锵主试河南兵科给事中熊奋渭兵部主事李继贞主试山东尚宝司卿姜志礼户部主事熊师旦主试山西
　　两朝从信录是月魏广微顾秉谦朱国祯朱延禧入阁  吏科许誉卿上言东南浙直之交群猾辈以恫喝胁人财而富家儿率多憨狂不检大言易信而务外不根之人易投实非有斩竿揭木之势也比于盗贼死可比于妄男子死可死如其法人固无怨罪如其人人亦不惊如指龙华蛇山名色必欲一网以包罗之恐江淮吴越之间愚者骇智者疑弱者惴勇者哗人无乐生之心而岌岌有累卵之势此今日之大患也盖刻核之流以株连为利穴罗织之吏以钩距为功名嗟乎天下岂堪再扰耶夫民未乱而喜事者恐其不乱及其乱形见而束手无可奈何安若静治不扰为得  也  兵科章允儒请核外地之兵饷裁内地之恩荫二者真救时急剂  御史张矿言人臣职业当尽大要在止燥竞明职掌严甄别  杖汪文言为民  前巡按贵州御史议设监军道于普安一带地方弹压控制人于盘江上下设一州官一游击统领防御庶滇黔之气脉通而恢复之成功不中委矣
　　明熹宗哲皇帝实录卷之四十三
　明熹宗哲皇帝实录卷之四十四（梁本）
　　天启四年秋七月癸丑朔顺天巡抚右佥都御史邓汉言林汝翥畏罪潜逸惧如万燝陨命群珰之手上命逮入杖之两朝从信录林汝翥自诣遵化军门狱翥惧未受廷杖而先殒命于中涓之毒殴故逸出都门诣遵化抚臣狱求欲代题各道潘云翼等堂官孙玮各疏救不允执前旨如故已而被杖创甚几毙
　　熹宗旧纪是月癸丑朔蔺酋奢史都等伏诛  两朝从信录决蔺酋贼首奢史都等处决罗亮洪斩首奢崇辉锉尸枭首鲁仲贤等首级锉碎仍与各犯首级传示各边昭布天下  熹宗旧纪红夷通倭逼福建御之两朝从信录红夷虏扰闽中近复勾引日本倭人通连地方奸滑敢于西疗古雷一带烧劫而我将士玩缩不前宁谧无日于是抚臣南居益请旨申明赏罚以振国威以惕人心而又亲阔边海议口要之防严通倭之罚阑出有禁越贩有禁八闽赖以安枕可谓无忝于抚
　　乙卯御史潘云翼言群珰欧死万燝有伤国法
　　戊午追谥皇次子慈熷为悼怀太子
　　辛酉大学士叶向高引去两朝从信录命行人吕邦翰护送大学士叶向高回籍大学士叶向高陛辞疏曰臣闻荩臣之事君也不以身之去而忘社稷之忧明主之待臣也亦不以人之愚而忽葑菲之采昔有至逆旅者怀其一饭既去犹为之洒扫庭户以谢主人况臣受恩三朝至隆至渥无可养酬今归伏田里远隔天颜永无杼忠之路所有犬马下情能默默不一吐于君父之前哉然亦不敢多言烦称以渎圣听惟将其最要最切必不容于者言之皇上一身天地祖宗臣民之所系属也其关系何如养身之道莫善于寡欲寡欲则心志清明筋骸强固非但延年亦可广嗣故昔圣人著训少之时戒之在色皇上春秋鼎盛情窦方开迩日天颜似微清减寡欲之义万不可不留神也君臣之分虽尊卑隔绝然君为元首臣为股肱君为腹心臣为手足一体相关无分彼此皇上御极以来待大小臣工恩礼可谓厚矣近因陈奏烦多致干圣怒雷霆屡震驾帖频传以数十年不行之廷杖三见于旬日之间万燝已亡林汝翥汪文言亦将就毙虽言者不无过激而论以君臣一体之大义所伤多矣长此不已将至上下相猜政事阻格奸雄夷狄闻之且复生心昔符坚欲攻晋其臣谏沮曰晋虽僻处江南然君臣辑睦尚未可图故内衅不生则外衅不足患也臣愿皇上当多难之日深怀一体之念委任大臣优容言者廷杖之事万万不可再行其以前谴谪王纪文震孟等尽赐召还而群臣亦仰体圣意若有论奏平实婉明勿以忠爱之心而过为激昂之说勿以藩篱之见而轻开祸衅之门至于内廷近侍朝夕左右中间固有调护勤劳朝廷所不及知然但未挽回圣心力行善事一时虽不见亮久当自明即人不能明天地鬼神亦当明之历观汉唐以至国朝中官之邪正善恶昭然清史并未尝漏却一人如必至愤激作快意彼此纷拏终至决裂而愈乱无以解于悠悠之口矣此臣所忠告于内外之诸臣也自古祸乱之生多起于凶岁民既穷无聊非为盗贼不足救死绿林之啸聚黄巾之横行皆此类也今岁江南洪水为灾数十年所仅见国家财赋之区尽化冯夷之窟山东地方复苦荒旱疮痍未起沟壑又填此非破常格劳来拊循必无以安民心而弭祸乱臣备员纶扉见东南之民最苦织造地方官时时争论当此灾伤之极必复陈请诚得早沛纶音择其可缓者暂停一二年亦收拾人心之一道也国家财力半竭于边疆往臣在政府封疆无儆计臣犹蹙额攒眉国用莫措然尚有兵工太仆寺可借其后各藏俱空专靠内帑即臣在事三年所请帑金至六七百万今内帑亦穷矣而东西之役未休额饷日加竭天下以奉一隅犹苦不足臣不知户部何以支吾廷臣亦遂恬然不复谈及臣恐事穷势极有不止于脱巾鼓噪而已者皇上为社稷计与中外诸臣为皇上计万不可不急图也三代以来天子亲卫之兵皆列于禁城之外唐虽使内臣为神策然其所领犹外兵也自辽左失事九重戒心乃择中官之健者为兵逐日训练铳炮之声彻于外廷古称军容不入国况宫廷之内肘腋之间岂宜有此臣知在今日必无可虑而在他日实有隐忧皇上既许谒陵后罢之臣何敢复言但谒陵之期远近未卜宜权时免其操阅候圣驾展礼时再行演习未为晚也以上数款虽人所共知而实则国家精神命脉治乱安危之大几毕系于此臣自度衰老力不能为恐负误国之罪不得已而去不忍不言所望皇上自爱其身又与群臣通为一身群臣亦皆以皇上为身宫府内外以及四海九州疾痛疴痒无不相通关节脉理随处周流天下事乃可为耳西南酋终不能大肆督臣才自足仗东事则关内外防御俱已备饬奴必不敢深入而毛文龙又牵制其后亦是一奇此辅臣孙承宗拮据料理之力可谓劳苦功高臣书生也莫效一筹私心所忧内甚于外故敢陈其愚虑如此
　　壬戌两广提督胡应台言广州民变以未贵由于私贩欧知府程光阳辱及按臣立斩首乱五人乃定
　　朱光祚为工部尚书总理河道南师仲为南京礼部尚书
　　癸亥御史刘廷佐言皇上杖燝犹可言也皇上为忠贤杖燝不可言也忠贤得旨而杖燝犹可言也今群珰自寓至午门殴毙不可言也两朝从信录御史刘廷佐奏人臣有言不当犹望主之能容故引裾折槛季世中主犹宥之留为美谭先皇帝期皇上为尧舜而忠贤不顾皇上为何如主使皇上有毙直臣之名传之裔夷书之史册大为懿美之累其极恶巨罪又浮在二十四款之上皇上可仍亲信之倚任之不亟加诛逐乎
　　御史李应昇诉万燝之冤言祖宗养士二百余年言触忤褫辱身死岂所以作忠而劝士哉夫缄口以待迁厚利也危言以招戮实祸也身死而天下悲其忠虚名也舍荣妻子肥身家之计而博此虚名将焉用之况乎伤残遗体备诸楚毒以从龙比于九原此魏徵所以不愿为忠臣也廷杖重典殊失士心为左右计则得矣圣德宁不重伤耶两朝从信录御史李应昇请念死谏之臣作敢言之气疏曰臣闻唐魏徵对太宗有言愿陛下俾臣为良臣毋为忠臣良臣稷契皋陶也忠臣龙逢比干也稷契皋陶荷美名而君罹显号龙逢比干婴殊祸而丧国夷家唐宗魏徵可谓君臣相遇千载一时矣三复其言犹有余痛皇上御极四载宽仁恭惠覃被臣工人人仰圣明天子近者盈庭请剑凭社难薰孤愤销沉三光黯蚀原任工部郎中万燝以陵工补牍遂触震威然恭诵明旨一则曰从轻一则曰为民仰见皇上圣明以为燝之罪不至死矣杖亦必不至死意燝生出国门编氓原籍长为皇上太平之民也而燝今死矣未报国恩先填沟壑六尺之孤绕膝八旬之母倚闾旅衬无归游魂恋阙臣僚饮泣道路咨嗟然无不共亮非出于皇上之心也彼时群珰横击血乱神飞监杖张威伤痕甚重兼以倒拖逆拽蹴踏摧残种种不支故出于此而令皇上损好生之德负杀谏臣之名臣故不暇为万燝冤而深为皇上冤也且天下士大夫所以激昂奋发不能自已者独念祖宗养士二百余年祸在萧墙且在旦夕故怀忠仗义感恩图报耳而一言触忤褫辱身死岂所以存忠而劝士哉夫缄口以待迁厚利也危言以招戮实祸也身死而天下悲其忠虚名也舍荣妻子肥身家之计而削影编户取侮于乡里小儿区区博此虚名饥不可食寒不可衣将焉用之况乎伤残父母之遗体备诸楚毒以从龙逢比干于九原此魏徵所以不愿为忠臣也悬之以必死之法而求批鳞折槛之风虽贤者犹或难之若曰吾不用直言而可以致治则是剖心不亡腹诽不灭而惟言莫违孔子不以为一言丧邦矣臣切愿我皇上恻然兴思瞿然动念也皇上元首也臣子其腹心手足也人非奴隶法非讯囚罪非死刑命非草芥廷杖重典殊失士心动杖一百尤不经见且以杖轻之故杖行刑之人是必欲卫士畏威立毙朝士于杖下而后快心也为左右计则得矣圣心何以自白圣德宁不重伤耶直俟天心悔悟平旦兴怜死者不可复生伤者不可复续而后问罪左右恤死录孤嗟何及矣昨禁地失火天谴甚明心火蕴隆于下精祲感荡于上御史之杖血方腥祝融之烈焰旋作董仲舒曰罪在外者灾外罪在内者灾内可谓深切著明矣伏冀皇上因建言者之死觉借威者之非优容言官喜怒中节无致积威所劫人兴遁思天怒而莫之敢告人怒而莫之敢言而皇上真孤立于上也继而黄尊素王振奇杜三策周洪谟万言扬等各上疏报已有旨了不必渎扰
