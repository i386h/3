<!-- { "loadSidebar": true } -->
　　○山东道御史宋祯汉题用兵必需诸饷用饷必需诸民民不安饷不实则民与兵交病天下事乃大可虞矣自逆酋狂逞祸连蜀黔征兵征饷加派加督民已皮尽不休兵仍枵腹如故累年以来糜冒乾没靡有底止节次行查迄无实数索兵时才云不满六万索饷时复云有十数万相委相蒙恬不知怪窃计督抚诸臣所为问兵之多寡问饷之虚实非止当问诸目前之人已也自守山海以来更几抚道更几大帅更几饷司直溯壬戌以至今日某岁费几百万某岁增几百万议增者倡以何人所增者作何销算筑城堡者修葺几何领抚赏者收办几何买硝黄者上纳几何制火器者积存几何领造船者见船几何买战马者见马几何人人而核之件件而稽之其虚应无实效与侵欺有实迹者按其情罪重轻而究之稽之不少假贷庶几饷核兵实民困其可苏乎得旨年来兵饷繁费国用不支这条议核饷之法在逐事逐人一一清查勿容冒滥侵欺诚是确议冡臣王绍徽＜锍-釒＞称内府之积日渐消耗正指冒饷为言即著巡关御史刻期查算务要彻底澄清具奏
　　○癸酉中军右都督张国纪给假治丧因乞进爵荫官继祖母封一品夫人李氏祭葬愿自备夫役物料于河南省城之通衢盖造牌坊一座就将  六礼  恩诏刊刻于上并请驰驿往还得旨驿递繁苦张国纪欲回籍治丧自办行李以展孝思祭葬照例给与封爵出朝廷不得妄为陈乞六礼刊刻牌坊尤为不谙事体以后司房有仍前拨置的定行究处
　　○甲戌兵部尚书王永光覆辽东巡抚袁崇焕更定营伍填补将领＜锍-釒＞请调副总兵管前部壮武营参将事左辅为前锋中营副总兵中左所游击马爌为前锋左营游击宁远加衔游击金国奇为前锋右营游击加衔副总兵刘永昌为车中营参将宁远都司佥书徐敷奏为车前营参将加衔都司佥书汪韬为车后营参将加衔副总兵朱梅都司佥书王承胤孙怀忠俱为骑佐游击宁远游击陈兆兰为水兵中营游击宁武营都司诸葛佐为水兵左营游击都司佥书张斌良为水兵右营游击加衔游击赵佑加衔都司佥书汪翥俱为总兵标下练兵游击实授游击彭簮古为督练丈器游击升宁远守备孙继武贾得胜为总兵标下左右翼营游击又加都督佥事王牧民为抚夷副总兵调加衔副总兵徐应垣为巡抚标下练兵副总兵  上皆从之内赞画茅元仪上年枢辅＜锍-釒＞请以真病回籍如何辄加副总兵职衔显属金□赞刺著削了职为民
　　○巡按直隶御史何廷枢言屯田实政为目前所急修者无如办水利为第一义人知引水为利而不知洩水亦为利今浑河一带大陆之间一望膏腴往往为河泊蒿莱之所拥谓宜相视乡鄙某处可垦成田某处可垦成园某处原陷可以潴汇某处平衍可以排决高下咸为吾用早晚无旷其土其次则宽赋以广劝课盖荒淤多年非极力兴作便难种艺开垦三年后始照地之肥瘠分别起科仍立石垂后永不编入大粮庶赋限宽而农家力穑之心可坚耳亦有民占之而官未得其分毫之利者则私垦宜清自臣接管即开自首之条如不自首许他人讦首地给首人近日畿辅应者如流荒粮溢额然山东河南此风尤盛宜责成各道通行晓示私垦首出若干按季报臣使化私为公是一法也亦有官倡之而民始亨其垂成之利者则捐助宜急近日登州道臣周泰峙府臣贺自镜揭称该府车都地方平原沃壤有田可辟有水可浚自抚按道府州县士绅咸捐俸醵金以助畚锸旬日之内告厥成功宜责成各道转相则傚果有次第按季报臣使漙公济私亦一法也开地载之于册而有司为杂费之充竟匿不报如曲阳真定各有河淤邢台沙河各有旱粒而推县之神机营地亏公润私莫可究诘胡不力破积习尽数申详严行清楚的宜勒限报完依期起角□羊然兼并不可不裁也达官地土故绝掣回戚畹庄田五服递减向来久不相闻以致欺隐成习臣谓达官当行粮厅勋戚当行之府卫每遇年终关查一次永著为令如有扶同隐匿者参治或可回狂澜于既倒乎然丈勘又不可不议也牧马草场今成沃壤芦苇税课尽有盈余向不难轻减示宽今何妨通融济用臣谓草场当创行丈量课程当量为增派裒彼有余益此不足亦一权宜如有阻挠滋扰者治罪或者资什一于千百乎屯之妙在因屯抚价买者乃投献之奸毙今当削除此项不致添蛇足之诮也屯之效在实则屯童招来者乃冒籍之便门当发回原籍不致启侥幸之窦也得旨屯田自有正额会典开载甚明喜事之徒不肯考究典章清查额数惟务开垦虚名纷纷扰害甚至买田为屯成何政体招来屯童致滋冒藉尤属非法这本说得是著如议申饬行
　　○乙亥差行人崔及第往靖安王府掌行丧礼
　　○河道总督李从心奏我国家定鼎燕冀岁运漕糈四百万石藉此运河一线转输在邳以南则资淮黄二水在临清以北则资漳卫洹淇滏阳诸水在直口至临清延袤八百余里则资汶泗洸沂挟各州县诸泉水灌济以达京通关系最重职二月谒  陵行河经宿迁崔浅刘口磨儿庄等处中河分司赵濂及府州县官称连年运船到此一船挽拽夫以百计一夫工食动以数钱穷旗典鬻以偿官夫人力与水势争衡＜亶＞缆中断前船横下后船互相磕撞官储民命须曳归之逝波风邀浪高竟日不能移一舟前阻后压千艘俱皆等待各官会议要自马颊口起下至陈瑶沟止计程六十七里另挑一河于灵睢宿桃邳五州县募夫七千二百名协力并作或以浚兼筑则计河工不计堤工或以筑兼浚则计堤工不计河工或因势顺导或改曲从直河底沙礓用锄凿开使深水中堤下以船载土垒筑使高堤之残缺者加修河之沙淤者加浚陈沟十里平地浚与筑兼举计挑生河长一千九百一十八丈筑木墩水占堤长二百八十丈又两头坍塌堤长四十五丈西岸平地筑堤长一百八十丈王能庄前后双河尾筑堤长一百丈帮筑残堤长七百四十二丈浚深浅河长二千二百四十丈其根顶口底俱照覆估丈尺于五月初十日全完从此运船改繇陈口诸溜远避公私帮洩之费可省漂荡磕撞之虞以杜风波不能为之阻而各船衔尾直进可以计日计程无复耽延阻压之苦择吉开龙门放水行舟直抵黄淮之河旱涝可无虑矣得旨是卿即率河道官躬诣泰岳竭诚祈祷
　　○丙子寅时京师地震阁臣顾秉谦等上＜锍-釒＞恭候  圣安是日天津三卫宣大俱连震数十次倒压死伤更惨山东济东二府河南一州六县俱震
　　○督师王之臣据总兵左辅塘报逆酋储粮制器明有入犯情形偶遇西虏抄花部夷在边牧放袭而掠之又闻毛帅兵马攻克凤集地方屯寨暂尔东去虽目前或可侥幸无事而秋冬不能保其不来我惟乘此暇日克诘戎兵以待之章下兵部
　　○总督三边王之采奏臣惟陕西四镇番虏盘踞犬羊难驯而秋高马强尤狡焉狂逞之候延宁向续款局似可相安但自吉能物故之后诸部散处无统如客秋干儿骂旗牌松柏等要挟不已突犯至再至于明爱假会事而往来紏结银定倚狡猾而赴市延迟宾歹等部又皆其亲属煽之易动啖之必从而宁镇贺兰之险我与虏久共之真同卧榻之寇甘固固用武地也然北当松孽之跳梁屡挫益愤南值海酋之跋卮恶焰方炽故自入春以来捉杀墩哨既绝我之耳目抢掠番族更撤我之藩篱转盻深秋势必蠢动加以哈儿罕窜入海上火酋诸子黄台吉等与之结连羽翼愈众声气相倚乞庆陀印等雄据河南虎视内地万一长驱压境洮河西庄之患可胜言哉臣揆度四镇情形均为可虑大抵顺者款难长恃不得狃燕雀而弛防战者胜难屡徼未可忽薪胆而忘备思患预图臣愿与诸臣共急之也章下该部
　　○丁丑辰时  皇太子薨逝素服辍朝三日命照  悼怀太子例行丧礼并祔葬墓侧
　　○戊寅户部尚书李起元请赈恤王恭厂被灾人户乞发大内银六千两得旨王恭厂一带居民灾伤甚苦赈恤宜优据请六千金似未足用兹特发御前银一万两著西城御史会同户科官一员照依查明被灾人户数目酌量加摊逐一当官给散务使均沾实惠昭朕敬天爱民至意
　　○前屯总兵赵率教以责成愈重具＜锍-釒＞恳辞得旨关门宁前事体重大赵率教遵命作速整理不准辞一应战守机宜俱禀督师枢辅方略亦湏与抚臣□确而行文武大小官员都要并力同心矢图灭贼毋得偏执己见仍蹈不和覆辙致误边事罪有所归兵部还马上差人传与他每一体遵行
　　○太子太保肃宁伯魏良卿奏乞伊曾祖魏大用祖魏志敏伯魏钊各恤典并自行监造墓道牌坊礼部尚书李思诚工部尚书薛凤翔题覆得旨魏忠贤竭忠体国纯孝成家功已著于旂尝恩宜隆于祖考查照勋臣例给与三代葬祭诰命其墓道牌坊准令自行建造以彰先德
　　○弃陈一敬于市武长春所妄扳也
　　○宁远俘夷朗头正法
　　○督师王之臣＜锍-釒＞言辽左见在大将止满桂赵率教二人而满镇与抚臣同心僇力共保宁城春间抚臣对臣亟称之为日几何不知何故遂有廉蔺之隙顷臣巡阅东行途间接抚臣手书有参满桂意臣趋骖至宁远劝止而＜锍-釒＞已发抚臣因言驰使追之适接报乃知前＜锍-釒＞已上今又见报满桂已奉旨回府矣念千军易得一将难求有用之才不宜置之无用之地辽左方苦乏将而又去此一将师中全忌不和而又自失其和臣在同舟不觉拊膺扼腕若抚臣有不足满桂之心当与臣早一□之或将两将互相更调或以满桂用之山海听臣调遣似亦无不可者乃去之惟恐不远似稍欠宽和今当辽事起手之初选将练兵必湏尽捐形迹同心同力从实地上尽力做去所谓开诚布公集思广益正今日对证之药也得旨辽左从来坏士都因不和朕深切痛恨今督师巡抚同任封疆功罪一体果能捐去形迹和衷集事宽慰朕心便是忠诚体国之臣灭贼复辽端不外此卿身膺督师手握赐剑将吏进退战守机宜自当指授一切公事须□议妥当使号令归一将士知所适从该奏的照例会奏满桂廉勇箸闻朕所素鉴因抚镇参□同城未便暂准回府既称将才难得山海需人应何委任著兵部酌议来说
　　○以工部右侍郎孙杰督理城守事务
　　○光禄寺卿王豫立乞休从之
　　○原任大学士孙承宗三辞宁远加恩  上许之银币仍命祗承
　　○己卯兵部尚书王永光覆御史杨方盛请通滇路一＜锍-釒＞言黔乱方张滇路遂梗查滇道自黔中而外有粤西一路繇餋利入龙英土界直入广南中间惟田州诸酋素号桀骜近颇效顺今量建公所凡徒御供亿一切自备彼亦何嫌而不肯从又有蜀中建昌一路其程视黔不远而平坦过之台臣欲＜锍-釒＞通建昌俾滇之势与蜀合滇蜀之势与楚合三省合而并力于黔则安之力自分安之党自息台臣为滇乃所以为黔也得旨即著各该抚按勒限＜锍-釒＞通务使滇黔并受其福
　　○刑部覆原任贵州监军佥事越其杰行抚按追赔糜饷三千两完日发遣依拟
　　○北镇抚司严追黄遵素赃银二千八百两
