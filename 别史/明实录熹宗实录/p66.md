<!-- { "loadSidebar": true } -->
　　○总理三部侍郎王在晋请申国法以励人心言淮营守备王锡斧雇买漏船以冒船价私倩丐徒以縻兵饷又破坏海运新造沙船四十八只计价不啻七千金宜严行淮杨抚按提究追陪蜀中告变各守令抱头远窜宜查弃城县官照遵义例悉令抚按勘明逮问其合州知州翁登彦江津县知县周礼嘉率众坚守应加升用兴文县知县张振德同妻子自焚应加赠荫蓟镇总兵杨茂春临敌称疾朝廷令旗不能强之一出宜谪居广宁城外死则葬骨三岔河边毋轻纵归俾懦帅效尤开规避之路下该部
　　○左都御史张问达等疏言延安为全狭咽喉顷虏以六七万奄抵郡城攻围五日夜徼幸完保而所过县驿村社掳掠甚惨转盻明年虏饱而骄势必复来谨采舆论集为二议一添兵将以资捍卫谓延镇抽调空虚宜添设参将一员军士二千四百并见军六百共合三千战马五百匹以复国初原设之额每年省城五卫班军抽一卫之饷折价解延安为添兵月粮之用而四卫更番赴边二据要害以扼虏冲府城百八十里有芦关岭东西两山峡峙深沟万仞中止羊肠小道不能容并马虏自镇靖出口必繇此经安塞薄府城旧筑堡城尚在宜将旧城修拓内竖营房百余间设操守官一员就于新添兵内摘三百名居守又安设灭虏火炮于中仍令本府清军同知遇移秋镇若虏骑入犯据险堵截虏必不能飞渡部覆如议
　　○直隶巡按李九官题查互市例夷以马来我以货往延至于今夷马俱不堪而良马尽入□贩之手即我之赏货亦不堪而夷所得金尽易□货而去此犹可言也独市货委官一节趋者如骛该路府厅官后扣除尝例遂为固然除真银假货支销勿论更有贪狡冒破无所不至且多出尝例以啖官役官役始中饵继惧祸不查不销挨延沉阁年复一年银既落空罪亦无著臣与督抚道议俱谓折银之便或以库贮多货无处归销则姑于抚赏之时银货兼支货渐尽则折赏可尝行但市货一节群小千百人悉窟穴其中折赏者非宵小之利也况一切抚赏讲詟全系通事为政傥妄传夷禀至镇则擅开边衅之非无人敢主又当以官职赏赐诱于前以严刑重罚怵于后驾驭通官使其悦服而后折赏之事可行也下＜锍-釒＞于部
　　○辛未  慈孝献皇后忌辰  奉先殿行祭礼
　　○予原任日讲官詹事府少詹事黄辉祭葬如例
　　○下东华门管事内官钱寿赵昇王受等于狱先是门军阎科告称本门内官包占官钱岁计七百两有奇刑部乞将钱寿等行提质对正法从之
　　○差山西道御史罗文英福建巡按
　　○壬申经略熊廷弼奏孙杰近参阁部四疑臣有其三一言高出胡嘉栋不宜用二言佟卜年不宜用三谓臣不宜驻关内臣以东西南北欲杀之人而遘枢抚科道难处之会诸臣能为封疆容则姑容之不能为门户容则明参之何必内借阁部外借抚道剿头除尾为软困之法得旨卿荐高出等原为辽计但能竭力建功自可赎罪如推诿误事法当并究朝廷既设经略委任甚重不必以人言自疑
　　○天津巡抚毕自严通州巡抚王国桢各＜锍-釒＞催器械盔甲银两工部尚书王佐请以前发川湖募兵帑银十五万两内除解发湖兵四万三百三十两外以二万八千二百两给津抚以七千七百三两给通抚其原贮通库银二千二百九十六两听通抚收用以足一万两之数报可
　　○赐原任云南巡抚薛梦雷太仆寺卿李时华各祭葬
　　○蓟辽总督王象乾言臣前议留调将领已经部覆或以升留不准更易或以素行多疵尝格见拘该部执法秉公何容置喙唯是蓟门今日大势未可尽拘格套而督抚事权似当少假便宜乞下兵部再加查议将古北路游击颜光耀以新任参将留管北路尤世禄以应得职衔起管密云右营万邦孚应加副总兵衔管西协车营李玉翰以应得职衔起管马兰路叶应武量加游击衔夏士昌王纯臣以原官游击职衔张思忠以守备加都司佥书职衔俱调改分领车营新兵至马兰路古北路及密云右营原推新官听该部改推另用得旨本兵行边出镇咨用各官当与覆行司官岂得违阻
　　○御史贾毓祥＜锍-釒＞言登莱惟北岸旅顺口实咽喉总区诚宜得一大将量提水陆兵驻劄以外消窥伺内固藩篱其余水兵散冲要各岛陆兵散沿海各卫所州县操练足矣尽聚登州徒滋骚扰况莱兵之变殷鉴岂远今新募淮兵宜速分派于各卫所州县过此隆冬船足风和然后入登未为晚也至三万之众渡海入辽恢复南卫诚为石尽第南卫距辽阳险阻崎岖七百余里而欲与三岔河大兵声息相闻先后协应万无是理傥西路之兵未逼辽阳渡海孤军岂能深入乎朝鲜监军之设约与国捣奴巢亦为壮举然朝鲜兵力雅非如昔未必得心应手之事反覆图维实事实功难以枝梧者惟三岔河一路而已乞敕部商确登莱一路议守者是否当守旅顺议战者是否当战繇此路进兵仍先将调募之众分寓各处以待船备启行之日而后许集于登庶内变不作外患可图下部
　　○癸酉吏部尚书周嘉谟陛辞因陈四款曰餋  圣躬培  圣德任辅臣惜人才报闻
　　○吏科给事中甄淑＜锍-釒＞言  皇上为辽饷而加派非得已也然加派因乎田地而田地或相倍蓰比而同之可乎田地既不同则岁入不同贫富亦不同上农加派九厘犹可办也若不毛之地农夫无颗粒之入责以正赋且难矧赋外又赋哉若谓履亩踏勘然高下未必得实反开富豪隐射之侄即欲照米分派而愚民不习摊算徒滋狡胥贿赂增减之奸无已则照纳银之额因人土之宜而已盖天下户口有户口之银人丁有人丁之银田土有田土之银在有司徵收总曰银额计银即计米矣而户口人丁在米之外在银之中故照银加派似不漏也东西南北之民甘苦不同布帛粟米力役之法徵纳不同惟守令自知其甘苦而通融其徵纳故因人土之宜似不偏也其法以银额为主而通以人情酌以土俗要见省直每岁存留起解各项银两共若干就将原加饷额照银额分派总提折扣裒多益寡定为省额颁各藩司以通融之法分为府额县额总不失原饷额而止从银起派愚者易知亦可杜奸胥之蠹此外小民所最若者一则无田之粮田鬻富室田尽而粮独存一则无米之丁丁附于米米推而丁无推宜取额丁与额米两衡而定其数米若干即带丁若干买田者收米便收丁鬻田者推米便推丁在县册不失丁额以违  祖制在贫民不留空丁以致累陪而官亦免逋责之难矣乞行各抚按藩臣有司自天启二年后改正施行又自兵兴以来冲疲州县有援兵供亿之劳有徵饷之烦车牛甲仗硝黄之役闻偏僻州县及有未派者宜分别极冲次冲蕳僻大小之数而次第之以齐劳佚平烦简至典铺税契二款亦有未妥典铺者穴□力民一道活径傥不堪而＜扌嶲＞赀别徙谁奈之何税契  祖宗旧规难言遝废第恐刁民借衅讼狱益烦入官什一入奸民千百皆长乱之道也下部覆议
　　○升南京光禄寺少卿郭尚宾大理寺左寺丞
　　○甲戌大学士叶向高题目击时艰兴思良将如故左都督戚继光当嘉靖季倭寇海上浙直闽广无不摧残独继光在浙数有战功迨闽告急势在然眉继光提偏师入闽累战俱捷所捕斩首级载在  实录者殆将二万时兴化已陷赖继光而复省城将危赖继光而存此勋在东南者也迨移蓟镇虏方桀骜屡窥畿辅继光简卒搜乘造车制器百凡备御无不厘饬又筑遵化诸城及修砌边墙皆屹然金汤而未尝取给公帑终继光在事虏不敢入蓟此勋在西北者也乃生前不蒙延世之封没后尚靳易名之典功大赏薄可为扼腕乞特予锦衣一荫或即以原荫百户优升职级仍予谥以慰英魂使海内英雄豪杰知朝廷悯念劳臣虽久不忘当必闻风兴起为国家出力或亦激劝之一道乎其与继光同时戮力而谋略勋名亦差次者则有俞大猷公论虽符谥典尚靳是亦断不可少者也得旨戚继光素著勋劳未蒙优叙著该部即行议覆并俞大猷都与他谥称朕悯念劳臣至意
　　○乙亥御史梁之栋言奢寅既直捣成都则顺庆去成都最近且溯流而压重庆势若建瓴乞将川贵总督移镇顺庆仍赐尚方剑假便宜以重事权至于增设主兵多发帑饷厚悬赏购而军前所需器甲火药急为措办皆时刻不容缓者乞敕该部施行下＜锍-釒＞于部仍命以后条陈关系封疆著上紧题覆不得稽延耽误
　　○以给事中明时举御史李达募兵激变下部院参看
　　○巡按狭西御史彭际遇参宁夏副总兵魏世德广武营游击王聪革任回卫
　　○丙子下四川按察司副使徐逢聘部院参奏逢聘入贺摃包百数分遣二牌颠倒日期官衔刑科刘弘化言其明知多赀不便为是藏闪之计仍复托病回家愆期不至乞严参重处并敕各省抚按严查驿递循环遇有摃擡数多即行参劾有溷称公干滥给牌票折乾需索者悉行禁革得旨徐逢聘贪纵异尝并前胡世光贩盐被参久不题覆著一并参处
　　○丁丑升巡抚河南右副都御史张我续兵部右侍郎兼都察院右佥都御史提督四川贵州军务兼制云南湖广等处地方驻劄顺庆调度铸给关防仍赐尚方剑便宜行事
　　○命狭西巡抚移镇汉中郧阳巡抚移镇夷陵防守应援仍令湖广总兵薛来胤督率南还川兵繇巫峡趋忠涪并力讨贼
　　○起补贵州道御史陈玉辉
　　○经略熊廷弼题河西之役臣主守者也谓修守即以修战而抚臣不任守则臣不得完守之局而并不得完其所为战抚臣主战者也谓不战决不可守而西虏不助战则抚臣亦不得完战之局而并不得完其所为守以此意见不合作法各别动成牵制自臣往回河上会监军道臣镇将皆言不能战平日诸将中摩拳擦掌者亦言不能战而抚臣亦谓机局又变虎憨未来不可战也于是抚臣不得不勉其所为守矣臣日收集各屯涣散人马内护广宁外扼镇武闾阳两路各督以一镇一道而镇城则两镇一道抚臣居中调度静静整整示以隐然不敢犯即犯而镇武勿轻战必不敢越过广宁即越过而两路可抄其后也因议刘渠高出督镇武祁秉忠胡嘉栋督闾阳而臣仍申令曰贼来越过镇武一步者镇道将诛无赦贼至广宁而镇武闾阳不夹攻掠右屯粮道而三处不救护者俱如之此谓以守待战者也而守事粗定矣如守过今冬贼不来而我且当往为过河之战矣乃地方终日言战想战实不成其为战也于是臣又不得不问其所为战非有他谬巧也惟是审其所不可战者何在而翻然图之拏定主意挈定纲领藏定机神画定号令应分布者分布团集者团集挑练者挑练整顿者整顿治造者治造挽输者挽输以急干办于今日则臣请为抚臣决之而不能代也抚臣若不将此见在人马从新收拾从众商求从实干办而空空然谓虏来可以不战战吾间去可以不烦兵而下也臣恐过河两字讲过明年终不能过勿谓臣沮进而不敢战也  上览奏谓战守方略似有次第命该部议奏
