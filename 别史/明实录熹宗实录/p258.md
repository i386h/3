<!-- { "loadSidebar": true } -->
　　○吏部题申明科道年例外转事得旨科道外转仍照近例科四道八不得轻变成规
　　○礼部尚书李思诚进  圣驾躬诣  朝日坛致祭仪注一前期三日  上御  皇极门内殿太常寺奏祭祀如常仪一前期二日太常寺卿同光禄寺卿奏省牲如常仪一前期一日  上常服以亲诣  朝日坛致祭预告  奉先殿内赞赞就位  上就拜位内赞导  上至  太祖及  列圣各香案前奉上香上讫奏复位奏跪奏读告词读讫奏行四拜礼一正祭日免朝是日昧爽  上尝服御  皇极门太常寺堂上官奏请  圣驾诣  朝日坛致祭锦衣卫官备随朝驾设板舆于皇极门下正中  上升舆锦衣卫官跪奏起舆  上乘舆从午门端门承天门长安左门朝阳门诣  朝日坛北门内  上至具服殿具祭服出导驾官导  上从左门入典仪唱乐舞生就位执事官各司其事内赞奏就位  上就拜位典仪唱迎神乐作乐止内赞奏四拜传赞百官同典仪奠玉帛乐作内赞奏升坛导  上至  大明神位前奏跪奏搢圭司香官捧香跪进于  上左内赞奏上香  上三上香讫捧玉帛官以玉帛跪进于  上右内赞奏献玉帛  上受玉帛奠讫奏出圭奏复位乐止典仪唱行初献礼乐作内赞奏升坛导  上至神位前奏搢圭捧爵官以爵跪进于  上右  上受爵内赞奏献爵  上献讫奏出圭奏诣读祝位  上诣读祝位奏跪传赞众官皆跪乐暂止赞读祝读祝官跪读祝毕乐复作奏俯伏兴平身传赞百官同奏复位乐止典仪唱行亚献礼乐作仪同初献但不读祝乐止典仪唱行终献礼乐作仪同亚献乐止太常卿进位于坛前之右唱赐福胙内赞奏诣饮福位导  上至饮福位奏跪奏搢圭光禄卿捧福酒跪进于  上右内赞奏饮福酒  上饮讫光禄官捧福胙跪进于  上右内赞奏受胙  上受讫奏出圭俯伏兴平身奏复位  上复位奏两拜传赞百官同典仪唱彻馔乐作执事官彻馔讫乐止典仪唱送神乐作内赞奏四拜兴平身传赞百官同乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导引官导  上至其服殿易尝服  上还仍诣  奉先殿参谒如前仪一是日文武百官例该陪祀者先期入坛伺候行礼其余百官各具吉服于承天门外桥南向北序立候  驾出长安左门百官退于本衙门办事  驾还之时仍照前序立迎接候  驾入午门百官退一司设监预备小次如正祭日遇有风雨即照例设于  朝日坛之前  上恭就小次对越行礼其升降奠献俱以太常寺执事官代得旨  朝日坛致祭  驾由东安门往还一应修垫道途及摆列官军等项俱要先期预备毋误
　　○庚午  上视朝
　　○大学士顾秉谦等言昨日臣等出西长安门接得经略高第塘报贼兵已围宁远前哨至西曹庄地方今日蒙  皇上面谕山海紧急著臣等与府部九卿科道等官会议方略具奏臣等备员密勿苟有一得之愚敢不悉心筹画窃思东西二酋外离中合从来入犯每相约结西虏倘有德我之心则东奴必无径来之理昨喜峰口二月初一日谋犯之报果见告矣蓟门各路在在可虞今总督王之臣已赴山海协守则关以内一切防御接济事宜俱属顺天巡抚为政新推吴中伟清恬谨守长于吏治若授以腹里节钺尽堪自见而兵家之事恐或未闲在廷诸臣多谓兵部右侍郎阎鸣泰深习蓟辽情形宜以枢贰行边因兼摄巡抚顺天事务最为长便盖大臣奉敕特遣与寻常升转不同蓟辽总督张国彦即以北直隶人为之往例可按也至于羁縻西虏向来委之王牧民奴败猖獗正用虏之日国家不爱重赏以就款局今何寂□也宜严加责成令说西虏以分贼势又闻有王世忠者乃南关遗孤奴之世讎而虏之姻娅其人见在兵部听用可急使也伏乞敕下该部作速酌议随得旨阎鸣泰以原官兼都察院右佥都御史整饬蓟镇等处边备兼巡抚顺天等处地方其联结西虏事宜责成王牧民并王世忠加正总职衔前去关门协同料理仍给以敕书行事应用犒赏著兵部作速处给
　　○兵部尚书王永光议奏保定抚镇移驻近地宣府抚镇移驻昌平阳和军门大同总兵移驻宣府山西抚镇移驻阳和山东巡抚移驻境上河南巡抚移驻磁州各带本镇兵马三分之一闻警星驰应援慢令后期军法从事又言都城守备莫急于火器先年亦有分派各门巡警演练诸事或更有奇才异谋精器妙法果足济急集议以备酌用  上允行
　　○经略高第塘报奴夷围宁远哨马西至曹庄得旨宁远逼近关门务极力捍御如有疎虞三尺具在
　　○兵科都给事中罗尚忠疏议调兵之策谓枢臣宜权内地之缓急多寡酌量应调经臣亦宜权关外之缓急多寡增置调兵因言关门兵至数万亦不为少经督既在关内宜令督臣出关更敕新抚顺天抚臣即督各道练兵缮器以待其各道之缺者即补远虽到任者即另推就近地方有闻警不即赴援者依律重处西虏款讲已久宜收为我用无为奴用如其终怀叵测又不得不并力防之得旨这本具悉调兵机宜如就近地方有闻警不即赴援者依律重处至于联结西虏勿使生心亦为要策
　　○刑科都给事中陆文献疏陈方略一曰用夷自来东夷之去住必伺西虏之合离歹青妻要挟不遂或为奴所愚然虎憨之宾服久矣亟宜宣文告以谕之一曰用将有兵而后有关有将而后有兵将既以冒破失兵心倘急以澄汰失将心恐榆关大事去矣厚鼓舞以结忠诚庶将吏有死之气士卒无生之心一曰用法人情有利当其前而后不爱生有害持其后而后不惜死宜下令曰守关以久近为差守三日当小捷守五日当中捷守十日当大捷望风欲溃者杀无赦功罪谁肯弃赏而就刑一曰坚壁善用兵者非万全不谋非百克不斗寇小至则张声势以遏其入寇大入则图远略以邀其归宜明斥堠谨火攻据险以乘之多方以误之俟其敝而袭之一曰清野右屯储米三十万饷军则为续命之丹委敌则为盗粮之藉己巳之变近郊秣马刍粮焚弃千百余万可仿而行之又言前屯宁远坦而易攻觉华红山险而可据宜于此设一犄角之师备兵两岛张疑设伏待奴深入而图之或倚山而远攻或航海而夹击倘奴假道于虏分兵数枝从夷院界岭马兰喜峰片石诸口直达郊原或恐两军不相应自合于中路择其最冲之口宿重兵二三万为大帅建牙之地贼从东入则策兵东应西入则策兵西应至于根本之地宜令保定河间宣大抚镇各料理精兵移镇近处可以卫京师可以屯永平为山海后劲可以屯喜峰为各口声援亦可以镇慑边兵骄悍而使之不得逞然其要领则莫如州县积饷莫如暂留京运令民以本色输公家而贮之仓其次莫如令民输粟得拜爵免罪其次令各地方于有粟处所设法收买又其最要者京仓无终岁之储漕运露积河干者什之四五亟宜设法递运即通津诸仓约筭可接新饷余亦次第相时运进万一徵调酌量道里远近出粟以饷之俾兵不忧褁粮饷不烦飞挽是主兵与客饷两充坚壁与清野两益也得旨严边备修城守援古证今确有硕画即当著实举行
　　○升工部右侍郎薛凤翔为本部左侍郎仍督城守军器起原任工部右侍郎河道总督房壮丽为工部右侍郎
　　○升大同巡抚张朴为兵部右侍郎兼都察院右佥都御史总督宣大
　　○升陕西巡抚乔应甲为南京都察院右都御史南京太仆寺少卿胡东渐为南京都察院右佥都御史提督操江
　　○升吏科都给事中赵兴邦为太常寺少卿提督四夷馆
　　○升延绥总兵旗鼓守备熊维藩为陕西都司佥书霸州道中军守备关尔志为大宁都司佥书
　　○辛未大学士顾秉谦等言宁远报围数日消息无闻即使坚守无事亦当逐日报闻其应援时刻并兵马之数亦当日奏兵部亦当向关门探信岂可坐待得旨朕轸念边事寝食不遑自围宁远报后杳无信息即使宁远路绝经略本镇岂宜安坐以待卿便传示该部作速马上差人沿途接报其出关应援时刻及兵马数目俱逐一驰奏不妨一日再报以慰朕怀
　　○日讲官少詹事王应熊条上备边之策一曰君臣同心以振其势明主之于臣下无一毫猜疑捍格之弊而人臣之事其主无一毫隐匿苟且之私然后天下无不尽之力无不举之事请  皇上以午朝御便殿召阁部卿寺大臣面议军国大事可否不妨直奏行止决于一时不至会议耽阁若诸事一凭奏揭  皇上渊穆之意未必时彻于诸大臣大臣未必联属于小臣朝廷又未必桴响于边臣旧套塞责以之文餙太平且不能况羽书旁午之日也一曰赏罚不后以作其气兵之百战百胜者气为之也法不严则其气必无精明之理请先罚而后赏治军有军中之律如临阵退缩守备不设之类犯者立诛无赦治官有官府之法如侵欺钱粮职守不修之类立诛无赦而后小有功则小赏大有功则大赏一合于人心之公而士气未有不鼓者矣一曰集思广益宋人议论多成功少今日并议论亦不多也请诏百官极陈利害凡有关军务者许得尽言或举将材或论城守或知厄塞要害或悉贼人情形或条兵中虚实倘有可采取即为施行藉以练证群材是亦阐豪杰而别庸人之一端也一曰亟拔将材今日大将谋将固少而勇将裨将亦不多见请诏兵部明白具奏某可大将某可禆将某廉将某智将某斗将某守将拔置近处以备任使又诏各路巡抚各搜罗数人以献不效则保举并坐夫将帅之储有余而兵饷之事乃可论已一曰强实畿辅以山海关言之则宁前松山以东为外援以京师言之则三辅郡县莫非外护凡近边当虏之处不止蓟密永昌无论正冲次冲但有城郭所在责令巡抚监司守令一体设备抚辑百姓操练乡兵但率义勇一方有事附近之处互相应援若在在有备贼敢悬兵深入者未之有也以上五款虽无虏马入犯情形似亦当议举行者也至目前急著亦有数款一曰请钦遣知兵大臣一人临边策应持赏金三五万驰赴营前激励将士为经略后劲且贼之远来利于速战惟宜坚壁勿动以伺其惰而后出击又预设多伏以邀其归此番贼若失利则南牧之心可以渐寝一曰通州粮储湏设法护运昌平  陵寝湏预防卫近郊湏背城列阵之人都城湏提督九门之人俱应早定知兵大臣料理马准备调用策应再敕各路督抚镇道慎守信地销弭内衅以防他变一曰预储偫停他费以待急需密侦探烽堠以防蒙蔽缉奸细察间谍以伐奸谋严禁讹言惑众以防惊扰慎机文字不许抄传以免罅漏以上俱似今日不可缓之策也得旨条议各款具见为国深心匡时至计即当著实举行
　　○兵部尚书王永光言料理山海紧急事务要在急调各镇兵马一面救援关门一面捍卫京师一面防护通津粮饷就中尚有未尽机宜臣等随赴中府从长计议得旨卿奏亟调兵马救护关门捍卫京师及防护粮饷知道了未尽机宜悉心详议具奏
　　○工科给事中虞廷陛请急图绸缪要策以固金汤重地得旨镇定人心必湏绸缪预备数款皆根本苞桑之切务而京  陵当护应援当急兵饷当发奸细当严尤为吃紧即著该部著实举行
　　○兵部尚书王永光覆奏天启六年分蓟镇春秋两防十二营班军先是顺天巡抚申用懋尽留修筑蓟昌二镇塌墙今经略高第奏称奴患孔棘榆鬨修守宜严请发班军急蓟镇而置关门为缓图非计也合无以三分之一发赴山海补筑角山一片石等处塌墙修建边外联络诸台帮加附近小堡城池以资防御  上是之
