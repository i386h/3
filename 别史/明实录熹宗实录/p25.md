<!-- { "loadSidebar": true } -->
　　○辽左降夷日众总兵贺世贤受之多至三千人总兵李光荣不纳且以闻兵科给事中萧基上疏言降夷有可疑者三有可虑者四何以明其然也辽东年荒米贵自去岁已然何至此时方觉困馁闻经臣悬招抚之令奴骑匝月绝迹而西夷降者麕集保无借径假道者乎其可疑者一也夷虏居依草野坐啖腥膻不畏饥寒是其天性若有如许车辆如许牛羊何不往牧彼方今乃远来投我其可疑者二也据前后之所报者夷人四五千牛马千匹车八十余辆此非一日一时可至亦非冥冥悄悄而来彼中部落岂不知觉尾而歼之势所必至而昔胡寂寂今乃狺狺其可疑者三也即使无可疑矣降者真矣而狼子野心非我族类万一约束无方狼顾而起萧墙敌国肘腋甲兵可虑者一彼既穷困而降我必恣其饕餮须人人给赏日日支粮军饷尚尔告亏夷腹何时得饱可虑者二方今间谍不明华夷错处或者奴酋奸细因而窜入其中多方误我出没无常呼吸之间何事不有可虑者三奴氛未靖虏衅先挑万一奴与虏合欲进讨奴酋则恐虏之蹑其后欲安排降虏则畏奴之袭其虚进退两难腹背受敌可虑者四今日阃外之事当问之经略督抚阃内之事当问之枢府部院如果措处妥当则当叙彼中招纳之功傥或尚欠□量则当采众口佥同之议疏下所司台臣王业浩潘士良马逢皋科臣蔡思充曾汝召郭允厚陈胤丛皆以为言时辽东巡抚薛国用疏中亦言降夷有三可虑大约与诸臣之见同而复陈三议曰分插曰措饷曰河西增兵增饷诏该部从长酌议具奏兵部尚书崔景荣覆言经臣招降之檄为东夷也乃东夷无几且缺餋赡矣西虏黄把都巴领瓜儿兔等皆款虏也我正当申明向来和款之好激以宰赛久覊之耻彼即不为我用或亦不为奴用为何收其降人自启衅端乎况奴酋惯使奸细己事可验前车不远柰何蹈之虽贺世贤善抚降夷然彼若有意而来我虽待之恩厚岂能变其初心奴之恨世贤最深世贤之自待何其甚疏肘腋之患不可不虑也为今之计惟将已收者分散安插将来者拒绝勿收耳得旨处置降夷经督巡抚诸臣悉心料理务出万全阃外事权原不中制不得因而互诿廷臣先后言降夷不可信者甚众独经略袁应泰以为收降为得策且言昨三岔儿之捷即以新夷为前茅死于阵者二十三人从前种种之疑可以尽释  上命参酌部议倍加周慎竟以轻信取败云
　　○原任礼部右侍郎兼侍读学生孙慎行疏辞新命温旨趣之
○起升原任礼部右侍郎顾秉谦为吏部左侍郎兼翰林院侍读学士掌詹事府印纂修  玉牒升詹事府少詹事钱象坤为詹事兼侍读学士掌翰林院印
　○升湖广按察司副使张邦俊为云南布政使司右参政分巡金沧道
　　○革奉集征夷营总兵李秉诚任行巡按御史查勘问拟以部覆按臣陈王庭参其贪婪淫纵也
　　○河南道御史张捷疏荐多人董应举吴撝谦于仕廉胡琳萧近高安希范倪斯惠李之藻吴之甲龙国禄周应中沈应奎等  上谓铨叙人才乃吏部职掌本内胪列多员且多见任不无侵官以后申明旧制非奉旨公荐不得率意私举
　　○癸亥  上御文华殿讲读
　　○山东道御史汪泗论言起废宜速并请召还科臣杨涟李若圭得旨起废已有屡旨科臣请告补官自有定制不必渎扰
　　○刑科给事中毛士龙以禁旅虚空奸徒闯进震惊朝班乞夺锦衣卫指挥使骆思恭爵令戴罪整饬宿卫其大工夫役宜照禁军例造年貌册各给木牌即内官内使亦必出带铜符以备照验如误治守门官罪庶朝陛肃清奸宄屏息又言年来欺罔成习功罪不分以辽饷言之经臣瞒天索价有入帐无出帐以欺户部户部括地寻毛有派帐无收帐以欺廷臣郡县卖私恩告消乏有欠帐无交帐以欺饷司以辽事言之贺世贤功高数十战未得与都督之衔罪抚李维翰尚息家园之乐罪经杨镐再偷旦夕之命直令豪杰灰冷奸雄巧伏安望荡平之有日乎报闻时贺世贤以累立战功欲乞一五府衔而职方胥吏厚有所觊恡而不予故疏中及之
　　○补考选御史杨新期河南道魏光绪云南道
　　○又补崔呈秀河南道
　　○部覆科臣王继曾疏赵邦清姑俟酌议另用张国儒仍赴辽监军从之
　　○赠原任南京刑部尚书李桢太子少保荫一子国子生
　　○甲子蜀王奉铨言臣左护卫百户杨琨子杨桂等倚藉青衿霸占田土前后逋粮千石臣行令承奉拘责其仆寻仆病故桂等假借人命紏党数百围逼臣宫世子妃彭氏竟致惊殒承奉典仪概被抄掠仍复呼朋引类肤愬当道凡隶名王府者一网打尽府官稍持正论輙掜造传奇并摭臣母王妃于内言之痛心扼腕惟  皇上笃念亲亲逮治桂等追租正罪无使弱藩为恶生鱼肉  上曰近来士风浇恶生员每每聚党横行大干法纪杨桂等本当逮问姑念干连甚众即著彼处抚按官严提奏内有名人犯根究党同主使并掜造传奇之人从重拟罪不得徇情偏护一应侵占田土悉行清查退出听本府自行佃种抚按官仍亲诣王宫安慰久之抚按遵旨提讯言查传奇原无指实惊薨世子妃亦难悬罪惟是杨桂等以世隶而逋藩府之租倚青衿而忘冠履之分始与承奉为难諠声直彻宫闱继紏通学兴词谤帖遍黏城市披猖若此法纪谓何因将奏内有名七生问拟黜降配杖各有差仍将田土退还听王自行佃种部覆如抚按所拟  上从之
　　○升广东右布政使杨松年为贵州左布政使兵部郎中施天德为河南布政使司右参政淮徐道
　　○补考选御史李应荐广西道
　　○乙丑礼科给事中王志道疏陈辽事而及熊廷弼以为今罪廷弼者欲勘其修城浚壕虚冒之罪不知此乃廷弼之有微劳于辽处又何以服其心乎廷弼之罪浮于杨镐盖古者戍其地则用其地之民未有纯调客兵者帷纯调客兵则必不可以持久故四路之师出矣纯用客兵而又欲其持久故八百万之矣一则令三路流血腥闻于天一则令百郡驿骚毒流于天下嗟嗟杨镐以辽侥幸者也廷弼以天下侥幸者也说者曰不调客兵何以有兵夫辽非无兵也刘国缙一呼而集二万人其所以散者御之非其将抚之非其法而廷弼又与国缙交恶诸将窥其竟旨以散其众为国缙罪未可惩噎废食也为今日计客兵既不可以骤撤则请定以见在十三万为额就中讲精练之法夫丘不练无精法不汰无练法昔魏无忌救赵今军中愿归者去二万人得精兵八万大破奏军今经略何不将十三万众选其精锐汰其老弱发四五万人以归渐募辽人补充其伍是后士马物故悉以辽人补之客兵渐汰而精主兵渐增而壮夫然后可保数十年有兵不然思归之士水土之患今日犹有兵之名数年之后逃亡物故将无兵之形可不寒心乎得旨所司议覆
　　○兵部尚书崔景荣言经略袁应泰欲筑抚顺坚城先曾有班军之请经臣意在全调而总督意在量调者盖班军向守蓟镇为神京左臂关系匪轻至于抚顺之役不难于复而难于守且去辽沈百里而遥欲图恢复不如自近及远声势相倚应援亦易此在经臣随时斟酌也惟是辽左饷犒俱乏则量折班军亦一时接济之计在经臣欲全折而督臣欲量折臣部从中酌之合将春防班军三万之内折价一万五千先角□羊辽东支用尚留班军一万五千为蓟镇修守之用庶两地皆便而边事俱无误矣  上是之
　　○铸辽东监军关防给监军道牛维曜
　　○贵州巡按御史沈珣以科臣韦蕃疏参张鹤鸣妄杀启衅代为控辩言百闻不如一见臣前按黔但见鹤鸣之诛剿恶苗未见其妄杀也章下所司
　　○发马价二万二千四百两于宁镇
　　○安仁草场火夺监督主事霍允猷俸一月
　　○福余卫夷酋暖兔名下通夷把速等到市密称前正月间有达子哈喇等四名持布疋前往奴儿哈赤家贸易闻奴酋欲于闰二月来克沈阳暖哈喇等报知暖兔暖兔遣人传调各营要往辽河一带住牧俟奴酋犯沈阳暖兔营达子从懿路劫奴酋寨取宰赛归因有两家原是一家当以血酒为信等语盖以甘言邀赏也边吏随据以闻
　　○原任吏部右侍郎兼侍读学士朱国祚史继阶各疏辞新命温旨趣之
　　○以覃恩加锦衣卫带俸指挥同知李诚钜指挥佥事李诚鏓各一级
　　○海运遭风遣山东抚臣及蓟辽等处道臣致祭海神
　　○升河南布政使司右参政周泰峙为湖广按察使
　　○湖广右布政使熊宇奇因病乞休部覆允之
　　○丙寅  上御文华殿讲读
　　○湖广御史方震孺请速催新简添注兵部侍郎诸臣一以为经抚之应援一以壮神京之肩臂一以催兵饷之灌输一以省督臣之奔走次则当慎简职方近仙克谨已经论列终难展布以臣管见调于北似无如鹿善继吴之甲调于南无如邹维琏召用而加衔以代管无如熊明遇李邦华铨司急宜采访俾边疆倚之为司南而禁廷赖之为颇牧然臣之所虑者又不独在奴而在虏今虏情已变矣客岁王猷之使虏为访金台什之裔也而不虞其卖国也既得其名马貂参因而许以岁币矣又许以三千人入贡矣比虎酋来寻盟猷遂遁去而边臣匿不以闻也东协将官代遣张汝观等四人往说虎酋系而留之复以数百人至桃林口挟赏嫚骂而边臣竟不以闻也夫桃林之去永平仅六十里耳且守隘之残卒不满百假令虏真蠢动而烽火且旦暮逼甘泉矣为今之计宜急捕王猷戮之境上以谢虎酋桃林之间所宜稍宿重兵使虎酋或望而息心章付所司
　　○浙江台州兵以索饷哗郡署并挟放监犯拆毁民房浙江抚按苏茂相彭鲲化合疏以闻请捕首恶寘之法仍劾当日启衅之臣言知府陆元祯始而轻放轻扣以致悍卒乱哗既而随挟随从遂令体统澌灭分守参将杨维垣纪律不申何有钤束之令行伍屡变全无拊辑之方请降元桢而以严州府知府张允登代之罢维垣而以南洋参将马孟骅代之章付所司吏兵二部各具覆如抚按所请从之
　　○升礼科左给事中周希令为户科都给事中
　○加升河南布政使司左参政焦馨为本省按察使照旧管事
　　○调延绥中路协守副总兵孙谏于辽阳协守中路
　　○升山西楼子营守备李登龙都司佥书管辽东武靖营游击将军事
　　○丁卯  上御文华殿讲读
　　○御史方震孺言京师五方杂处奸宄丛生如臣摉假印时得山人庄士元文书一卷皆系罪珰戚畹之辩揭其他走空神棍实繁有徒或造假单或布蜚语生无影之风波遗大毒于善类此辈不驱除巡城者不得谢其责章下部院并诘珰畹主名震孺覆奏罪珰刘朝戚畹郑餋性也诏以士元付法司
　　○江西道御史董羽宸条陈十事曰丝纶之出当平牵制之文当决宫府之法当一政刑之明当速保举之法当重巡抚之任当久遗佚之材当收起废之人当核补官之期当定文卷之刷当严疏下该部
　　○先是净身男子群噪于礼部科臣李精白因选婚稽迟微剌署部者言寅清之署哄为斗场当局无一语执争事后出一疏塞白左侍郎周道登因疏辩辞印右侍郎郑以伟亦疏陈颠末  上皆温答之
　　○新升南京户部右侍郎陈所学再以病请部覆许之
　　○升广东按察使吴中伟为本省右布政使
　　○荫大学士刘一燝次男斯＜土韦＞国子生
