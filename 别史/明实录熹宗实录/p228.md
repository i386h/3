<!-- { "loadSidebar": true } -->
　　○御史王祚昌言奢酋发难以来除朝廷发帑以济急需外诸凡兵饷之不足者一切取之民间膏髓已枯立见其毙又安所得转输乎兹欲求民不竭泽兵不枵腹惟有屯田一著以臣孰计之其利有六焉盖永宁蔺州遵义其田地之膏腴固可耕而食也诚严督诸将卒部曲计亩栽种二三年后可免小民挽输之苦其利一按之兵法取敌一钟当吾二十钟屯田一石当吾二十石非其以脚力省耶其利二自恢复永宁蔺州后招降夷部颇多无以安顿而休养之惟驱彼降夷耕种屯田则安插得所而招徕自广贼党益孤其利三相其地形深浚沟渠高筑圩埂且多植榆柳等木以界戎马使不得横行其利四牛马所需惟藉刍梗屯田收获草料有余战骑之腾骧可必其利五屯兵团聚春耕秋练家自为塾户自为堡傥贼突犯各执坚以御之其利六有此六利是以主待客以逸待劳致人而不致于人之术也湏当事设两道臣管理屯田一驻永宁一驻遵义以弹压诸将而督率之庶屯政有禀成而肤功克奏乎得旨屯田供饷原自善策于安蜀援黔尤中机宜督率道臣即附近推补著该部速与议覆仍移文彼处抚按便宜行
　　○蜀府左长史曹大受奏安酋深谷岩箐动至数十里中间埋伏断绝不可意测如向者大方深入王抚臣堕彼术中一败涂地而今蔡总督又踵其故辙矣臣窃谓安不易剿要在抚而兼之以剿乃为得策耳日者欲以未督臣往莅其事臣意但令秉钺镇遵义以扼其喉按兵不动使隐然有虎豹在山之势请  皇上降二纸之敕书遣一介之使臣先以一敕赦安位并四十八头目之罪各归生理以解邦彦之党仍以敕谕令头目中有能擒邦彦来献者即以邦彦爵土畀之有能擒崇明父子来献者即以永宁爵土畀之此敕姑匿而不发容督臣计议多方用间诱致头目多人密以此敕示之令自相攻击盖头目虽多未必人人一心今我既释彼之罪又动以畀地之计应有立功以自为利者多秪三两月三酋有不骈首就擒者断断必无之理也章下所司
　　○巡按直隶御史潘云翼言今日理财若如摉括各府州县公费盖公费银两不过半克囊橐半充交际上司经遇则以之办小程小饭使客经过则以之备折程折席宜尽数摉解以归朝廷以佐军需愈于事例无艺之徵求官府无名之括取得旨公费解充军饷程饭考查裁革该部即与覆议通行云翼又以捐俸薪摉存积五千两助工诏褒嘉之
　　○甲申命铸协守副总兵辖管泉南彭湖二游击及彭湖新设游击关防
　　○辅臣朱延禧因被言求斥言臣通籍三十年家居者强半以侍郎起用廷推持简荷  圣明宸断乃杨涟论魏忠贤指臣等四人为门生宰相不谓今日又以为与张凤翔多方密结而得也臣入阁时凤翔方抚保定外台巡抚不知有何权力能使臣大拜无论臣素心澹泊不善规进即使热中必借凤翔为援恐亦远而不切于事矣去岁诸臣党与强盛时日夜虑臣翻案欲肆毒于臣而竟发难于杨涟百计呈身求入门户者得报固如是乎若杨涟左光斗之逮发自  圣衷如煜电迅霆使人不及掩耳阁中三臣无一与知者臣何据向人言人皆欲之臣意不欲也臣既被人言义难就列伏乞  圣明鉴臣生平即赐罢斥得旨卿孤踪直气几不为凶邪所容举世见知今时渐荡平顿易世宙揣摩风影之谈岂足介意即出佐理不允所辞
　　○御史梁炳＜锍-釒＞紏贪竞邪臣尚宝司司丞孙善继刑部员外李腾蛟南京礼部尚书董其昌伏乞分别处治得旨董其昌夙望何得轻诋孙善继李腾蛟著该部看议来说
　　○升兵部郎中顾言为浙江按察司副使温处兵备道
　　○乙酉削山东布政使司右参政王维章籍以御史倪文焕参其屡向南城关捉人犯也
　　○御史杨新期言今者民穷海内虗耗辽饷虽有加派四百万然而黔师分海外又分矣宁前数百里城堡几何大师十数万屯驻何所即有之当亦归附辽民就食充数者耳当令兵归士伍民归农田无认四百万为固有按季取盈今辽帅马世龙且愤然请调集关前一任点查何骄蹇无人臣礼也夫亿万花名非旦夕可竟年貌疤记宁甲乙分明令珠连环转则数万可化为数十万昔人有易服书人以欺敌者无乃用此法以欺  皇上也如必曰点查则各军当有信地分布此数百里间当令监军司饷诸臣各于旷野约日齐点务期一日而尽以防冒名勿谓十数万兵便可挟人以莫能稽查也乞敕枢辅抚臣加意绦饲无致饱扬自是从古驭将之法并敕司农严行参罚无令有司观望得旨该部看议来说
　　○丙戌差刑部郎中汪乔年往江西主事李作义往江北员外雷起龙往山东主事白贻忠往江南员外闵谨往湖广评事李遵往福建各恤刑
　　○大学士朱延禧再＜锍-釒＞求放有旨卿忠勤辅政倚任方殷乃连章控陈情词恳切难以强留著驰驿去
　　○礼部侍郎李标再＜锍-釒＞乞归允之
　　○命张显祖承袭祖职为正一嗣教真人
　　○户科给事中周洪谟题臣闻需者事之贼也前事之失后事之师也熊廷弼以袅横之资虗憍之气忿厉乖张残愎自用致  祖宗疆土陷于腥膻  皇上黔黎变为左衽凡为臣子谁不切齿腐心日夜图度冀雪耻除凶以报  陛下自枢辅慨然当关门之任其出关一二＜锍-釒＞分别功罪如鉴如衡今三四年于兹矣不闻一展胜筭去岁航海既窥要领今又游兵于宁前锦义之间事在必争乃旅顺城一篑未筑而虏骑突冲张盘不保万一奴心叵测席卷前来枢辅自揣能站得定否悠悠泄泄日又一日克复之期何日之有凡战必先练兵练兵必先择将廷弼一兵不练用朱万良而望风先逃用贺世贤而为沈阳内应用杨于渭而为奴副将此众共耳目者枢辅曷不于此时对  圣天子言之某大将可用某大将不可用某专任进取某专任居守某持重可为正某知勇兼可为奇某将羊质虎皮宜裁某伍老弱虗糜当汰庶守不可挠而战可必克乎辽东数百万饷廷弼尽攫取之朝囊暮橐驿递之蹄轮如织故三军愤恨而不肯用命枢辅曷不于此时严督上下彻底澄清务使一钱一粟皆有实际庶投醪挟纩士皆踊跃效用乎凡用兵莫巧于用间而莫拙于为间所用廷弼任奸细刘一瓛为中军而输情逆虏纵官舍孟成勋过河透漏内事当时在关诸臣勘报之＜锍-釒＞一一可查也枢辅曷不于此时严奸细之缉捐反间之金使我之多寡虗实饥饱奴不得闻而奴之情形动定尽在我胸中庶知彼知己百发百胜乎今榆关上枢辅为政而抚臣喻安性道臣袁崇焕等应左右而夹辅之位分固疏意见何必尽合第肯专意恢复只从疆事起见一心戮力庶其有济决不可掣肘龃龉以至败事得旨关门进止枢辅自有机宜不得责成太过
　　○御史曾应瑞以南京操军鼓哗罪兵部侍郎岳元声平时任将剥军概置不问及军士哄起揭竿相向始执贪将陆超以媚骄军且言其心术倾险宦状龌龊祗缘邪党传头忽焉一岁三迁亟宜禠斥得旨岳元声素以媚邪骤跻枢贰却又养痈贻患卸罪居功姑准回籍听勘
　　○工科给事中杨所修以门户劾翰林院简讨姚希孟为缪□期等死友又言南京光禄寺卿游汉龙依草附木厕足卿寺乞并赐议处得旨姚希孟革职游汉龙闲住
　　○起原任礼部尚书黄汝良为礼部尚书兼翰林院学士掌詹事府事
　　○升太子宾客吏部左侍郎周如磐为礼部尚书兼翰林院学士协理詹事府事
　　○改升工部右侍郎董可威为本部左侍郎太常卿胡世赏为添设右侍郎协理殿门工程事务
　　○改原任南京兵部右侍郎王维俭为工部右侍郎督理城守军器事务
　　○升都察院左佥都御史王绍徽为左副都御史协理院事
　　○升顺天府府尹董光宏为南京大理寺卿陕西右布政使张九德为都察院右佥都御史巡抚延绥等处地方赞理军务
　　○丁亥命勋卫毛孟龙袭南宁伯爵
　　○御史马逄皋条陈朝政四事一精核吏治宜著惩贪之令佐贰首领以贪败者罪堂官一广摉将材于武科外令宿将各举所知一清查边储边兵日增边饷日匮宜严核各镇兵马钱粮大数一宽假卿寺卿寺添设者多一官必有一官之费若差者差假者假勿令坐食廪饩以滋虗耗章下该部
　　○巡按直隶刘之凤题江北因饥致变解谕业已安辑谨陈善后之要一曰明统摄含和军人虽隶籍南京兵部从来土田婚户之讼未尝不听守令为政欲归其权于营卫不若听禁辑于守令也一曰广积蓄善救荒者与其临时遏籴平准强民以难从之势不若平日乘时积粮以待不时之需当秋成之日郡邑除额积之数刻期报完又百方设处籴谷贮仓以防岁凶章下户部
　　○戊子刑部尚书李养正题将胡惟宁监候处决追赃游士任等依律杂犯斩罪收赎革职冯应期许自成等冒破银两咨行该省抚按官严提追赃治罪孟淑孔候镇抚司打问到日拟罪张思任咨催原籍严拏解京究问得旨游士任系首犯冒破有人总是罪案仅拟纳赎革职何以服天下后世还著照律例详拟来看
　　○兵科给事中王鸣玉题安酋幅员千余里遵义一路为安项背而蔺州界其侧  皇上特简督臣朱燮元据贼腹心而扼其吭此可谓明见万里矣惟是遵义屡被蹂＜閵＞城郭人民都非昔比若使骤进恐难驻札且诸贼眈眈虎视乃仅置一总督于中亦孤注甚矣桐梓綦江土田肥饶人烟辏集向来道将皆聚于此又全蜀水运至綦江而上桐梓去綦江为程三日旱运颇便而南去贵阳为程五日东去偏沅为程十日四方照应便于期会计莫若先檄道镇缮修城池开拓田地然后进驻又必有大帅随之然湏得一南将庶与川贵水土相宜遵义宜设监司镇南乌江关河皆遵义险隘更宜各设副将监军以扼之黔蜀二抚驻札省会相去辽远往返文移动踰数月臣谓蜀抚宜移镇叙泸以为督臣后劲而黔则亟宜通乌江一路以断贼右臂声势相联而节制始不难矣乃臣更有请焉近来推总兵以一单传各衙门画知次日同诣松棚下各画一题字一楫告成事而已其人实不知也臣以为自今九边有缺枢部宜十日前照文官考选事例发单咨访取资俸近日十数十密缄姓名分送职垣以圈之多寡为优劣刻日送部务期众议佥同如有偏私臣等于廷推之日从公执论得旨督抚驻札机宜及慎道将著吏兵二部即与覆行
　　○总督三边李从心题分布秋防兵马以御虏患延绥隘口八十六处议拨步班军三千四百余员名宁夏冲口一百八处分拨步班官军四千九百八十员名仍拨正奇游三营官军一千五百余员名固原比他镇犹为艰钜防堡防关等项悉听总兵官相机周防章下兵部
　　○升大理寺左少卿曾陈易为南京太仆寺卿管少卿事
　　○以游击王应祥管宣府东路永宁等处右参将事参将邢万民管宁夏玉泉营游击事
　　○己丑  上视朝
　　○命工部添设右侍郎胡世赏署掌本部印信
　　○兵部覆广西巡按王心一＜锍-釒＞议将广西总兵仍旧改驻梧州有功土官加文臣服色不可予武臣职衔益其骄纵田酋擅灭土县或可功罪相准即为明结前局仍责令献出上林之印再立族目并行土官之考察将领之参罚  上依议
