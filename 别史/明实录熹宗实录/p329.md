<!-- { "loadSidebar": true } -->
　　○丙戌巡抚辽东袁崇焕题满尤二总镇遇夷兵于笊篱山彼众我寡射伤夷名数多不能割级今已退至塔山但此盛暑夷兵未必能久留臣已令舟师绕后复令西虏声援如其退去则邀  皇上之灵万一锦不存而宁必受兵此剥肤大患在急调蓟宣之兵于山海待援又须速给行粮粮备而行方速兵法宜静变起宜尝除遣将调兵之外更无别法也淂旨海上之声遥纾属国此行自不可少若老成却顾则该抚持重之效也冒暑深入奴势当不能久览奏知援锦之兵第声息四出疑而扰之重兵相机收保宁远阃外方略俱合朕意调发宣蓟俱以原兵原将措处行粮以备速给已有旨了封疆事重中外文武合心并力以副朕怀
　　○丁亥吏部尚书周应秋覆奏魏忠贤缉获假官犯人赵凤等请加升尚宝司司丞魏抚民为尚宝司卿从之抚民忠贤之侄也时方十四岁
　　○戊子镇守宣大山西太监葛九思请立魏忠贤生祠许之额名嘉猷
　　○裁革贵州镇远府通判都匀府来远驿驿丞各一员
　　○巡关御史梁梦环题微臣至关谨述兵马贼势情形据寔奏闻仰祈
　　圣裁淂旨据奏关门城池金汤一切防御之具堤备周悉皆赖厂臣桑土绸缪之计内镇诸文武同心协力可恃无虞乃饷粮不敷蓟永二镇缺饷多时山海二仓查无颗粒枵腹之众何以荷戈着该部即多方那借刻期给发天津饷部速运刍粮不淂片时稽迟致误军需至山海罗城商贩杂集奸细易匿严为防缉速坐之法俱依议着寔行
　　○兵部尚书王之臣题奴困锦州声援已断非间道出奇奴必不退今塘报谓从大兴仅出墙昼伏夜行此亦奇策顷厂臣面语臣等谓许定国请兵愿往
　　圣心嘉悦本弁颇有膂力更饶心计山东平妖有功近虽奉旨援黔而奴报孔棘宁可舍门庭之寇而为万里行乎即令统领精锐择将副之令其星驰赴援淂旨锦州围困不淂不救然奴亦度我之必救为敌我之策若直赴之正堕其计间道出奇形格势禁使奴自退该抚精心筹之许定国饶有智略请兵愿往忠义可嘉着分兵一枝副以徤将令星驰自效贵英等酋不妨便许重赏以啖之此著最紧湏速应不必疑也各镇兵马著非檄严催赴关有迟留者以军法从事
　　○己丑总督京营太监涂文辅请以勇卫二营炮手二千名壮丁一百名前赴山海协守淂旨览奏拣选勇卫二营精壮协守关门具见体国厂臣绸缪至计同讎之义深可嘉尚差官沿途钤束不许骚扰尤见纪律神器即于随营操练内炤名给发火药铅子于彼此应管衙门支用将领兵丁廪粮炤在关官丁例支给余俱如议行
　　○谕刑部唐绍尧衙役有旨复提究问该县离京不远如何久不具奏著司官回将话来
　　○镇守辽东太监刘应坤题赴援之众悉驱东往万一不当在在空虗而山海危迫更甚为忧方大况粮刍军需必湏凑手恳乞  天语叮咛无待临渴掘井致误封疆淂旨览奏关门援锦骑步舟车无不毕发具见体厂臣同讎忠谊然空国出援倘有万一在在皆虚诚有如该镇所虑者三股之说殆狡奴扬言计分吾兵耳既有此说亦不可不备关宁督抚诸臣深心相度大抵正合之兵主于持重可进可退标本兼筹出奇之兵主于迅速简选精锐约结贵酋或掩其惰或攻其瑕或横抄其粮或直入其腹知难见可总听阃外催各镇援兵又预备粮饷著职掌诸臣同心共济俱已有旨了
　　○户部尚书郭允厚覆督漕太监崔文昇轻赍那借无已料价积逋甚多乞严敕追补以免迟漕＜锍-釒＞淂旨轻赍银两关系漕务漕臣体厂臣裕国硕画彻□澄清深淂力挽迟漕之法这那移数目已有着落应补还应开销者即与补还开销未有著落应行查应严追者即与行查严追向后本项银两务逐年先期徵角□羊通库别项不淂那借泉局铸本另行设处俱如议行
　　○巡按直隶御史梁梦环言臣冒暑兼程赴关乃知锦州城外内臣纪用与将领两面夹攻矢石交下夷尸填野因叹服厂臣渊识远谋淂此奇捷而喜心生迨至永平又知西虏束卜的拥兵数千挟赏臣又增一虑矣及抵关门兵马寔在关城并各隘口仅三万余欲调之近不能欲调诸远不淂今锦州急矣非尤世禄极力承担宁远山海尚忍言哉  上是其言
　　○发太仆寺银一万两角□羊关赏犒仍定赏格以鼓士气
　　○升山西巡抚曹尔祯为户部左侍郎起原任川贵总督张我续为户部右侍郎
　　○升太仆寺少卿潘士良为南京光禄寺卿起南京太常寺少卿王大智为南京太仆寺卿
　　○以江西右布政使王道元为本省左布政使山西按察使何应瑞为江西右布政使起原任湖广副使柴寅宾为山东副使分守济南原任河南副使贾鸿洙仍为本省副使分守怀庆升湖广辰州府知府赵鹏程为本省副使分守湖北
　　○文华殿中书徐溶捐资一千两助大工＜锍-釒＞颂忠贤其同官郭希禹捐田二百亩为忠贤祠永佐祝厘淂旨各应答总督镇守辽东太监刘应坤提兵三千余名出关援锦州施调京营精锐五千防守关门以副将王承恩等统领之仍加秩有差既而蓟辽总督阎鸣泰亦有调度榆关之＜锍-釒＞自言捍御整备皆赖厂臣与内镇臣拮据之力但关外援兵云集约有三四万所需粮料时刻难缓各镇援兵启行又资月粮以为路费所当立刻措发无致愆期误事  上如议行
　　○总督辽饷兼巡抚天津户部尚书黄泰运奏通运艰难乞截新漕以便飞输淂旨关门用兵行粮时刻难稽这奏新漕到津即截留四万速运赴关免舡至通湾剥载迟滞是亦权宜一法着如议行豆料不敷该部作速另措给数万以便并运毋淂延缓有误军需其行粮系七年额外数知道了总俟日后造册销筭
　　○升山西按察使张翼明为都察院右佥都御史巡抚大同
　　○补原任太常寺少卿沈自彰为太常寺少卿管光禄寺寺丞事
　　○辛卯  上视朝
　　○  穆宗庄皇帝忌辰  奉先殿行祭礼遣镇远侯顾肇迹祭  昭陵
　　○巡抚辽东袁崇焕＜锍-釒＞奴子妄心骄气何所不逞我欲合西虏而厚其与彼即攻西虏而伐我之交我藉鲜为牵彼即攻鲜而空我之据我藉款愚之乘间亟修凌锦中左以扼其咽彼则分犯鲜之兵而挠我之筑著著皆狠而著著不后若锦失奴又必以困锦之兵困宁与中右一路乘胜而下即及关门彼时罄天下之力与之争于关前何如及今与之决于宁锦臣意责令三屯总兵孙祖寿于蓟镇挑选马步精兵一万五千而任其自择关外精锐已绊于锦今只可五千合之宁城三万五千人人人精而器器实满孙二帅直则为前后横则为左右总兵尤世禄为前锋臣自行劲后且敕督臣阎鸣泰移镇宁远抚臣刘诏调保昌之兵以保定总兵移镇山海抚臣张凤翼调宣大之兵以昌平总兵移镇通蓟俱为关宁后劲又敕内镇臣刘应坤居中及陶文等前后策应再敕戎政协臣李春烨整顿京营军马以备缓急及敕关臣梁梦环为监军往来催督连营而马步并进决一死战以达锦州又合锦之兵马奋击令夷匹马不还□□弃此三万五千人以殉敌则敌无不克至制胜出奇潜天潜地者臣将密商而阴用之不敢先洩但各镇之兵坐粮久不给各兵与出关兵俱支行粮此则司农与津部之任也伏乞  天语叮咛令廷臣力决大计淂旨锦州危困势在必援然湏安顿关宁妥贴万分无虞又湏灼见必胜毫发不爽阃外机宜事无中制四镇镇标兵将勇士著与酌量调发以壮军寔保定昌平兵将已刻期可到关门总听该抚与总镇内臣相机决胜各督抚移镇该部速与覆议立刻回奏犒赏银两着即措发十万以作士气各兵行粮内部津部多方策应无致匮乏
　　○兵部随覆抚臣志在决战方略凿凿皆有纪律相应允从但各臣俱宜移镇惟保定抚臣张凤翼似不必移以骇听闻余兵听酌量调发且行兵之际非重赉无以示劝臣部业角□羊冏寺银五千两恐不足用乞户部速发十万两角□羊赴宁远至贵英哈等联合诸营矢志杀贼抚臣宜如其赏格所利中国不小即不然亦当不为彼用也淂旨这调发镇协标壮移驻各镇督抚联结西虏接应犒赏行粮一切俱如宁远抚臣议作速发行惟张凤翼不必移驻着宣大兵马移劄蓟镇以资防守批吭捣虚不战而胜则大善至于见可而进虑胜而会借一之中关宁亦可保万分无虞封疆事重该抚倍加精审以副朕倚仗至怀
　　○发津门标振二营官兵三千九百八员名及战马二百十四匹赴援山海
　　○礼部题各省直考官编修倪元璐简讨陈盟李明睿给事中张惟一李鲁生薛国观吏部员外姚昌箓兵部主事胡福弘盟惟一浙江明睿鲁生湖广元璐国观江西昌箓福弘陕西于时礼科给事中叶有声以陪推削籍言其久系门户也
　　○巡抚河南郭增光巡按河南鲍奇谟请建魏忠贤生祠淂旨据称厂臣向日葵心格天荩思诸所福国利民未易殚述中州涝蝗相仍繦挽莫继自善委内督臣拮据调剂群情争输运艘途舞轸恤劳深祝厘感切所请建祠如议行祠名与作载德
　　○升山西参政仙克谨为本省按察使仍管阳和兵备事
　　○壬辰  上传与户部即今各镇援辽兵马陆续已抵关门速传示督理辽饷黄运泰督饷御史刘徽及各饷司粮储所有日用粮草料豆不拘何项钱粮那借速行接济一或怠缓责有所归
　　○吏部尚书周应秋覆喜峰口功总督蓟辽太子太傅兵部尚书阎鸣泰加太子太师巡抚顺天右佥都御史刘诏加右副都御史蓟州兵备孙织锦加按察司副使各炤旧管事从之
　　○户部尚书郭允厚覆总督京营保定侯梁世勋＜锍-釒＞言京军出防请优给行粮淂旨溽暑营军出援忠劳可念这将官廪给各加一倍每兵每日量加银二分俱于例外从优着如议行安家既无旧例准再总加犒赏银一千两以壮行色并劄新饷库移送京营给散其沿途应给米粮草料即行各饷司预先备办军到即支勿淂稽留违者参处奏内说运过米豆数目悬殊通行关宁两饷司将所辖米豆每十日一次以简明册开立管收除在四款一面报内镇该抚以便支用一面报部以凭稽查具淂关通炤应之法都着实行
　　○以太常寺少卿崔尔进为南京太仆寺卿
　　○加天津督饷主事庄起元为山东佥事专理辽饷兼管淮粮
　　○江西巡抚右佥都御史杨邦宪奏  三王之国供亿浩繁加派未免病民今将藩司库留存一万借支预为备办其余行令饶南九三府库银借用将各属备赈赎锾驿传余银等项抵还前数报可着炤顺天府节省之例以称朝廷展亲省费之意
　　○上林苑监左监丞张永祚题良牧嘉廿□＜锍-釒＞林衡三署甲户人等恳炤蕃育署为厂臣各建祠树坊许之祠坊各三祠名存仁洽恩永恩坊额一曰功高册府一曰洪恩流芳一曰一代元勋
　　○五军都督府锦衣卫等衙门博平侯郭振明等＜锍-釒＞请建魏忠贤生祠许之祠额名德芳
