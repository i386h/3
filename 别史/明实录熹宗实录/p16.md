<!-- { "loadSidebar": true } -->
　　○江西道御史王业浩言今日  谕旨传宣中间备述选侍颠末及移宫前后光景臣敢以一言进  先帝青宫毓德止孝止慈一月当阳千古让美  皇上践祚仁孝夙成  先帝之心亦以天慰设如谕内选侍有不可言之毒恶尚秘谕内阁不令发抄  圣恩如天是存选侍者即所以不忘  先帝也但如所云派与炤管并殴崩等语天下万世不察则  先帝止慈御家之盛德不无少损臣愿  皇上慎之天祚  圣母起于困苦艰难纯和懿德度越后妃笃生  圣躬正位素定何至以房帷之细横来批颊之凶在选侍即死有余辜  圣母则生岂姑宠臣愿  皇上酌之父母之讎不共戴天即在普天率土臣子亦切同讎之义而  圣谕至此且曲处如此则前此之肃清既未淂为义之尽今此之优厚亦不淂为仁之至  皇上将安居焉＜锍-釒＞入留中
　　○起升光禄寺少卿许维新以衰病乞休许之○兵部左侍郎张鹤鸣＜锍-釒＞辞新命不允
　　○升南京礼部祠祭司郎中刘锡玄为贵州按察司佥事提督学政
　　○调浙江按察司副使邓渼备兵宁绍
　　○升永平府知府项良梓为山西按察司副使备兵昌平
　　○改光禄寺寺丞秦聚奎于南京
　　○癸丑  圣谕朕即位之初重念守边官军勤劳宜加赏赉礼部便会同兵部查辽东至甘肃沿边一带官军实数来看○先是河南道御史安伸＜锍-釒＞参南京国子监司业汪元极大察之墨未乾直收故物通政司参议吕邦耀衡文之訾方息立拟京卿元极邦耀各以病求罢部覆听回籍调理
　　○原任大学士叶向高＜锍-釒＞陈贺悃  上褒以忠爱仍命行人敦趣就道
　　○改南京礼部尚书孙慎行为礼部尚书升刑部右侍郎陈禹谟为左侍郎大理寺卿邹元标为右侍郎南京通政使严一鹏为南京刑部右侍郎○工科给事中李春烨上言顷移宫之后一二臣子或以厚遇选侍为言无亦以名位既定则恩施可加一以仰体  先帝之爱一以推广  皇上之仁亦非左袒李氏而树室中之戈兹恭承  圣谕谆切淋漓同为臣子同有心肝而敢背公植党忘  君护讎则同类共殛之不暇肯令一日容于尧舜之世哉抑臣于是因事而献规焉李选侍之威挟去之是矣有柔曼倾意怙阿保之名窃爱憎之柄而顺以滋之鸩者可无防乎李进忠等之横恣诛之宜矣有炀灶蔽明窃禁中之指结外廷之交而阴以盗其鼎者能尽缉乎臣前所言昭妃刘氏夙称贤德  皇上预以冠婚大礼差官启知外廷闻之群心大惬倘以后宫闱几务一一就正一一禀成则正人见信群嬖自消矣报闻○甲寅升福建布政使司右布政沈演为狭西布政使司左布政户部郎中熊膏为湖广按察司副使备兵苏松
　　○复除原任湖广按察司副使曾用升于江西
　　○巡抚江西包见捷＜锍-釒＞陈地方损益二事一宗室管理之宜裁一巡抚中军之宜设下所司知之
　　○阅视边务吏科给事中姚宗文言臣奉命阅视山海而西遍历边塞知军伍无地不虗虏情无地不变蓟门之兵总稽其数十一万有奇合之似多分之甚寡各关隘口阻水依山差易为守如喜峰口平原四望可容万骑贡夷出入更为要道臣所阅当关之士不过七百余人单弱可虑以臣愚计之山海之兵必满万余喜峰口宜增兵二千余古北口宜增家丁千余山海之兵东事平或可差减而喜峰古北二处当为永制刘家营居河流石之左旧设南兵游击一员后裁去地方以无所捍卫为苦台头营已有副将一员则都司似宜移置刘家营以相联络官非增而势可壮此便而当议者也京营出兵三千初意欲防山海适有白马关之事分防此中密云饷司每月约费三千两以一岁计约三万余如以河南山狭入卫之兵在通昌二处者令更番防守以代营军此入卫者已有行粮不烦饷司增设而防卫冲边视防卫近畿更为淂力此便而当议者也昌平一镇旧设南山一营参将一员领兵六千以相捍卫在宣大抚按课核最严而蓟镇之督抚按关诸臣钤辖不到缓急相诿如将南山营大小将领听蓟镇节制以见犬牙相制之意此最要而当议者也章下所司
　　○升国子监祭酒公鼐为詹事府詹事教习庶吉士
　　○五军都督府掌府事英国公张惟贤恭顺侯吴汝胤惠安伯张庆臻遂安伯陈伟宁晋伯刘天锡总督京营戎政泰宁侯陈良弼各自陈乞罢不允○岁加戚臣李诚铭等六员禄米各一百石诚谥等二员各五十石
　　○南京刑部侍郎何熊祥奏留都六曹长贰无一员在任缺人废事莫甚此时乞将尚书卫一凤等速催赴任未推如礼部尚书侍郎等官亟为推补至本部尚书沈应文给由在告已踰二年亟应过北补考南京御史王允成亦以内外旷官废事玩法为言乞敕部院立限严催  上然之令所司申饬仍谕违限太久者炤例查参
　　○乙卯添设兵部左侍郎王在晋＜锍-釒＞辞新命不允
　　○荫原任吏部尚书李戴子煇中书舍人
　　○丙辰礼科给事中孙杰以巡抚多缺弹压需人乞敕吏部推补病者速代陈乞者准令致仕则重臣淂以保全其终而地方亦有以更新其始章下所司○调补浙江布政司右参政陈一教于山西
　　○丁巳  世宗肃皇帝忌辰  奉先殿行祭礼遣官祭  永陵
　　○刑部尚书黄克缵言窃闻臣之事君犹子之事父母也子事父母必欲求淂其心臣之事君岂忍故拂其意臣忆九月初一日  先帝龙驭上升  皇上潜龙未见一时臣工哀痛惊惧叩宫请朝而选侍李氏固留不出意欲挟  主上以为威重将有窃权自恣之心此大小臣工所共愤也  皇上既出受朝居于慈庆宫而彼居乾清宫自若诸臣咸抱不平至初五日朝见于宫门毕  上已还宫科臣杨涟向内臣王安诵言攻之安曰待择有别宫彼自搬移臣曰彼不见郑贵妃乎一闻外廷言其不宜在乾清宫即自搬去是智人也夫以选侍之冥顽不灵贷其余生处之哕鸾宫  天厌其德付之一炬  皇上复加优恤始终有礼夫亦念其为  先帝爱妾敬之不衰幼妹在前同气可念耳以  皇上存心之仁如此臣即有心无胸亦知揄扬其美矧颇读诗书于忠孝之道闻之素熟者哉乃于问拟王永福一招其拟充净军者四人乞弘恩贷此中亦自有故是日因移宫而盗珍宝者八人监故二人拟斩二人充净军四人臣谓此亦足以正法矣今  圣谕中有轻听监犯之讹传酿成他日之实录等语臣捧读不胜惊惶回思尔时各犯未送刑部锦衣卫打问词语已先呈  御览岂亦刑部之轻听乎臣＜锍-釒＞明言选侍事  圣母不恭遇  皇上失礼此十字者亦足以尽其罪过矣所欲邀恩于  皇上者推广  先帝之遗爱付之不治勿过怒其下人故有履后土戴  皇天之语盖以  父母并尊事有出于念  母之诚而迹有涉于彰  父之过者必委曲周全使浑然无迹方为大孝夫  皇上至仁至孝之心本自昭著因臣之拘滞执法致烦  圣谕晓示中外则臣之不能奉扬  德意罪当万死但谓党李氏而责备  皇上则非人臣也李氏迸居深宫党之不能为福虽三尺童子亦皆知之正为父子之间人所难言而深言之则不能无罪耳上曰览奏知卿委曲周全欲朕浑然无迹朕岂欲以迹彰之今内外本无事因监犯而多事卿非党李氏之人而逞词偏执不顾君父者信有之昨朕谕传岂淂已哉卿宜安心供职不必疑虑
　　○山东巡抚王在晋奏言躬祀阙里见孔子之庙貌则王制也原像衣冠则王者之服也至圣文宣王之称  高皇帝仍其旧  列圣因之嘉靖间辅臣张璁删文宣王止称至圣先师去孔子生而相鲁之名位并去历代所尊之王号如谓幸学时帝不加礼于王夫周制之所谓王非逊于唐宋之帝也汉称宣尼唐称宣父开元谥文宣由来远矣先师无谥而两庑之有谥者尽削先师无爵而两庑之有爵者悉除不王之孔子何以追赠其父曰启圣公荫及其孙曰衍圣公前后皆贵爵孔子独以一布衣介于承前启后之间此礼之至舛者也先贤皆去爵孟子何以尚称邹国亚圣公乐正子公孙丑尚称利国侯寿光伯颜孟之子孙皆为博士而孔子之同堂师弟竟无一命又礼之至舛者也若必去王以尊师是轩冕不能作人而惟韦布乃能范俗也将庙貌及原像亦可遽改乎章付该部○户科给事中陈胤丛言经臣欲进复抚顺似属胜着然以兵饷议集于明年二月倘兵不应调饷不应手经臣淂执以为辞而内庭之肩此二难者何以副任者之心塞议者之口  皇上于御门之暇宜召司兵司饷者而问之顾命大臣亦宜使  皇上知四方艰难今敌在门庭患生肘腋人屡更而无效事屡变而无成  皇上以其责付之经臣经臣以其命托之饷臣饷臣以其难付之叩阍不报之一二小臣小臣即碎首玉阶无益也是在大臣之蚤为计耳诏以分兵进守及转饷事听该酌处○南京工部尚书丁宾赍捧至京适当六年考绩以衰病乞归  上不允命炤例考满
　　○升南京吏部文选司署郎中事员外胡东渐为南京太仆寺少卿浙江布政使司参议赵国琦为河南按察司副使备兵睢城
　　○戊午  贞惠安和景皇后忌辰遣官祭  陵寝
　　○改两广总督兵部右侍郎陈邦瞻为工部右侍郎升南京大理寺卿张辅之为南京工部右侍郎
　　○江西清军驿传道按察司副使吴允中以病请告部覆许之○罢福建巡抚王士昌大同巡抚胡来朝先是御史王槐秀张慎言及给事中孙杰霍守典等交章言士昌赃私狼籍流毒地方来朝伎俩无奇病体久痼＜锍-釒＞下部覆命士昌角□羊任回籍来朝候病痊推补
　　○盗窃承运库祭器  上责该库疏虞敕厂卫缉盗
　　○授倪思辉礼科给事中
　　○升工部营缮司郎中米万钟为浙江布政使司右参政
　　○己未工科给事中孙国祯言天下之治乱其已成者谓之势未成者谓之倪将成未成者为之几及其几之未定密勿大臣毅然以至诚感动尽力维持举君德而掖之于昭明举事权而还之于朝宁正人汇进奸邪屏息俄顷之间臻上理矣不然而且与中人为比与言官为觭一事之失姑委曰偶尔无害一旨之宣姑顺曰暂且何伤窃恐事机既失毒流无穷虽有善者亦袖手莫谁何矣至如选侍一事愿  皇上万勿归臣下以功此之功臣子不敢居之功也尤万勿疑外廷以党此党之名国家不可有之名也居不可居之功所系尤小开不可有之名恐初缘一事后遂曲借之以张罗而祸中于国矣报闻
　　○起升吏部右侍郎兼翰林院侍读学士周应宾为南京礼部尚书○升浙江按察使游汉龙为福建右布政使礼部祠祭司郎中熊文灿为山东布政使司右参政管河工水利
　　○庚申以覃恩准三妻赠封后不为例从科臣郭巩奏也
　　○管理练军少詹事兼河南道御史徐光启当给覃恩诰命以原任坊衘请且引疾乞休  上命光启力疾竣事恩命炤新衘给与○河南道御史张捷＜锍-釒＞参尚宝司司丞刘时俊阉媚无骨奸秽多机并及科臣刘文炳居家龌龊之状时俊旋以病乞归并下所司部覆时俊角□羊任回籍从之
　　○辛酉大学士方从哲屡＜锍-釒＞乞休  上俱慰留至是＜锍-釒＞六上始报允命以新衘进中极殿大学士就第加赐银币蟒衣仍补给六年考满诰命恩荫从哲＜锍-釒＞谢且辞免恩命  上温答不允
