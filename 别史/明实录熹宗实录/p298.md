<!-- { "loadSidebar": true } -->
　　○内官监太监李永贞奏  三朝阙典聿新鼎建工程神速皆魏忠贤之功乞  圣鉴叙录随奉传谕  皇极殿工我  皇祖迟延未举者三十余年诚重之也爰及朕躬襄兹钜典是皆忠贤心无二意算有定谋惟断可成经始赞维王之卜用人则裕提衡致将作之勤开节有方财用嬴于久诎劳来不怠庶民悦以忘劳遂使户牖可铭扆宁堪御俾朕藉手以称继述厥功茂矣其晋秩为上公加恩三等原封太子太保肃宁侯魏良卿晋封宁国公世袭宫衔照旧锡之诰券吏部尚书周应秋具覆得旨朝廷辨官序爵之典尔部实取衷焉据称厂臣魏忠贤心忠捧日志切补天焦劳靡间于晨宵率作几忘乎舄履故能承  累朝之堂构成不日之经营一人有攸跻之安万邦仰垂裳之象念兹大壮嘉赖元臣晋封上公允合舆论朕志先定尔部攸同
　　○御史汪若极逆奴发难数年兵饷虚糜疆土沦没自厂臣缉奸助饷中外感激精忠抚臣决志殉城奴焰大挫一旦疽发而伏天诛矣况孽子争位部落能不＜扌嶲＞心大凌河以东至广宁数百余里向来游骑探卒无敢一窥左足顷镇守二内臣同抚臣率镇帅遍历丘墟抚恤军士路无抵牾则处处可屯可守东镇毛文龙制胜之局久负胸中天授之机又在目前凡可以效忠勇而报  君恩者不待人言而决策也辽民归附者十余万此辈简其壮健给以衣粮训练有方人人皆为劲卒即以之分驻卫镇何患无兵乎其所最急者粮饷不继器械无资宜亟为酌处接济俾海外皆宿饱之师而相度机宜广布间谍或悬赏以招其部落或设疑以离其腹心使彼前顾后瞻跋胡疐尾此在帷幄有熟筹出寻尝之意表者得旨这本说厂臣缉奸助饷鼓舞军威而抚臣因得死守挫奴深为探本之论其言大凌河以东可屯可守选将分兵防御要害安抚辽民种种有法著该部酌议具奏
　　○镇守山海太监陶文言关外潘家口桃林界岭冷口等处每年所抽木税等银通计四千有余原非正额之供久作虗糜之耗乞敕部酌议或角□羊助大工或存留修筑城堡得旨边口各商贸易良苦各口税银既不系正供著尽行蠲免以彰朝廷恤商德意
　　○礼部右侍郎兼翰林院侍读学士彭凌宵以病请告许之
　　○升江西按察司按察使周以谦为广西布政使司右布政使
　　○命总兵林兆鼎以原官镇守贵州兼提督平清等卫地方
　　○己酉  皇极殿成诏告天下诏曰书言堂构诗咏似续朕自临御以来未尝不寤寐深惟之也眷  列圣相承在宥之宸居迨  世宗肇锡皇极之嘉号爰及  神祖运值更新乃物力虽豫于储胥而垂工尚稽于制作留厥钜典畀在朕躬追念先猷敢后经始乃者藉我  宗祊  社稷之休况与尔卿士庶民之胥从六府鸠工百灵受职襄兹崇构还乎旧观朕用诹于九月二十五日肇称殷礼告成  祖宗莅见群后于戏役非得已永思志事之遗居岂求安式副缵承之望顾名思义建极敷言俾余一人嗣有令绪亦尔万邦之克有成劳也特涣明纶用昭盛举布告中外咸使闻知
　　○兵部尚书冯嘉会言辽东抚臣袁崇焕请发马价臣查旧额辽东马价一十一万余两缘辽东抚赏钱粮原出户部年来西虏要挟无岁不增臣部因那该镇马价以助之今增至三十六万矣抚臣第知问马于马而不知辽马已变为抚赏并他镇马亦变为辽赏矣今抚臣所报之马二万八百余匹臣查其数在中前以至宁远五大住城者一万一千余匹在铁场以至长岭二十一边堡者一千七百余匹在前锋联络分布于中左连山高桥诸处者八千余匹论总结之数似多而散布于三十余城堡方存乎见少矣抚臣赤心素手宜听其便宜臣部不敢遥断伏乞敕下辽抚自酌马数以资买补而买补之费则听该衙门有加派或径行加给或将抚赏改正使臣部即以原那抚赏之马价改给庶国计日清而边防亦固矣得旨辽镇马价那借抚赏数多著抚臣自酌马数以资买补其银或取足加派或改正抚赏两部确议回奏
　　○蓟辽总督阎鸣泰＜锍-釒＞辞殿工加恩言宸居鼎建诚为万世不拔之宏规一代中兴之盛事荷蒙  圣恩普被敢曰非宜但此功实非臣子之所敢任我  皇上励精图治勤政恤民廷燎视朝寒暑不辍一叚尧兢舜业之心已默鼓人官终事之念而厂臣魏忠贤真诚任事忠义沁人仰体  皇上敬  天法祖之诚以苦心实力提衡而督理之是以能奏不日之功快睹维新之宇臣有何功堪斯异数此所以辗转踧踖不容已于控辞者也得旨奏称厂臣真诚任事忠义沁人鼎建克衮劳绩无两允协舆论卿佐枢总师著有成绩殿工加叙宜遵成命不允所辞
　　○户部尚书郭允厚言臣部司计一切徵角□羊完欠全凭文册稽查旧例置岁会册乃每岁会计之册越五年方一类造三年内会计向凭循环册取一去一来相循如环之义越五年方一题造是十年始循环一周也虗文相蒙逋欠侵欺之弊种种多端合无将岁会文册行各省直司府每年一造依期送部查对如该司府已报发角□羊而银未到部或角□羊数收数参差即便行查追究在外仍置季会小册司府按季报部在内仍置月会小册司库按月互相查对批发挂销皆出印官之手不假吏书一切侵欺稽迟假印批收等弊皆莫能遁矣乞敕中外矢心遵行得旨这本说预造岁会册以杜吏书侵渔之弊有禆国计法可久行你部即移咨各省直转行所属一体遵行其中外诸臣有报册违限的指名参来处治
　　○补原任按察司陈亮采为江西按察使
　　○加辽东巡抚袁崇焕嗣男原荫锦衣卫千户袁兆基世袭指挥佥事
　　○升礼部主客司郎中丁魁楚为山东按察司副使大名兵备道
　　○改贵州布政使司右参议卢安世为四川监军遵义道
　　○留新升云南沾平参将陈廷对于建昌仍管操捕都司佥书事调都司佥书李国柱管沾平游击事
　　○庚戌周府华亭王在金□脊东会王朝堡庆府寿阳王师■各薨逝给造坟工价如例
　　○壬子  上视朝
　　○辽东巡抚袁崇焕遣喇嘛僧锁南等入奴侦探情形具＜锍-釒＞上闻且言臣欲乘奴子争立乘机进剿但钱粮器械乞敕该部预为料理其方略机宜仍恳  皇上裁酌施行  上嘉其忠猷仍谕整备戎行一应钱粮器械该部预处具覆
　　○督理辽东粮饷户部右侍郎黄运泰条奏天启六年粮料一切截漕召买籴米运价之数言臣查关内关外米以六十一万三千八百石为额豆以六十二万六千五百六石二斗为额如额派运但遇闰则应增于原额之外应加米五万一千一百五十石余米二万五千五十石豆六万四千六百二十二石四斗余豆八千八百七十一石四斗存留之以备不继之用也夫分买之额既定则籴本当筹大约米价湏用一两豆价湏用六钱五分在东兖则取给于加派而支剩之银仍当还部在真保河则取给于杂项而不足之数仍请部金在霸密津则皆取给于大仓而他无所望永平买豆九万其价照例以七钱为率关门买豆四万石价亦如之蓟镇离关窎远买豆五万石每石量增五分此各属籴本之大较也粮料之数既明则运价当计关饷一百三十九万石除米价折色十万关门籴买四万又除蓟永料豆十四万自买自运抵关交卸外其由津海运者共一百一十一万姑以抵关而论每石脚价二钱该银二十二万二千两此外各官廪粮之费车脚苇席之费并各项杂用不下三万余两亦当并为给发此津门运价之大较也以带运截漕而言共该四十五万石先准部咨江西南粮三十七万石应天安庆宁国南粮一万五千六百八石零俱改北运赴津交卸余少六万四千三百九十二石仍应扣数截漕以完前额以省直酌派而言东兖兵燹之余真保河灾祲之后疮痍未起民力甚艰臣同饷道再四□确量为减派用苏凋敝其所减之数省直既不可加粮额又不可缺臣惟拮据自任设法买籴以助不逮至于附关近邑今岁有秋俟后津门差官召买毋令遏籴则同舟共济而军糈自充矣章下部议
　　○谕内阁朕闻诪张为幻极能摇动民心不根之言善于变乱邪正昔朕在青宫时便闻  皇祖年间有逆犯皦生光者掜造妖书谋危  宗社离间  皇考诬害大臣欲  皇祖孤立于上以遂其奸邪报复之私朕深痛恨切齿自朕冲龄践祚值东林邪党盈朝或陷朕之孝德不光或弃  祖宗封疆不顾幸荷  上天默祐玺宝呈祥牖朕憬然群奸败露其元恶大憝虽伏芟除而协从宵壬不无漏网前已屡屡特谕开晓再三欲各易面革心咸与更始不谓法纪凌替之后人心迷锢已深乃尚有等未尽奸徒及山人清客之类怙恶不悛密弄线索或巧布流言飞语或掜写匿名文书害正党邪荧惑视听是甘踵逆犯皦生光覆辙□□等可传示厂卫都察院城捕缉事衙门广布军番严加体访如有前项奸逆仍蹈前愆确有的据者即先将正身拏住具奏细细研审穷究造谋主使之人明正典刑以息邪说庶人心自此可正国是不致溷淆以昭朕一代平明之治特谕
　　○癸丑裁革广东香山场盐课大使一员以课银归并本县县丞带徵
　　○贵州巡抚王瑊劾总兵李维新以蜀帅改黔称病不赴抗旨避难乞从重处分兵部覆言维新原以蜀功论上赏而病苦之请已于去冬入告宜行原籍甘肃抚按查勘如果情真不妨稍从＜宀十见＞政如托病而行则退缩规避自有常法  上是之
　　○改修  光宗贞皇帝实录以太傅英国公张惟贤为监修官太子太保礼部尚书兼文渊阁大学士黄立极礼部尚书兼东阁大学士施凤来张瑞图李国＜木普＞为总裁礼部左侍郎兼翰林院侍读学士李康先右侍郎掌翰林院事杨景辰詹事府詹事兼翰林院侍读学士孟绍虞曾楚卿为副总裁翰林院修撰余煌编修朱继祚陈仁锡吴孔嘉简讨张士范陈盟充纂修官
　　○甲寅以  皇极殿工告成加恩辅臣立极少保兼太子太保改户部尚书武英殿大学士荫一子锦衣卫指挥同知世袭凤来瑞图国＜木普＞俱太子太保文渊阁大学士荫一子锦衣卫指挥佥事世袭准照新衔给与应得诰命余官如故仍加赉银币蟒衣有差
　　○以  皇极殿成加恩吏部尚书周应秋礼部尚书李思诚刑部尚书薛贞都察院左都御史房壮丽俱加太子太保兵部尚书冯嘉会加太子太保荫一子锦衣卫指挥佥事世袭阎鸣泰加太子太保照旧总督李春烨加太子太保仍旧协理京营户部尚书郭允厚工部尚书薛凤翔俱加太子太保荫一子入监读书崔呈秀升左都御史加太子太保荫一子锦衣卫指挥佥事世袭仍督工程工部左侍郎徐大化孙杰升工部尚书仍管左侍郎事范济世升左侍郎仍管右侍郎事各赏银币有差
　　○升吏部左侍郎曹思诚为户部尚书太常寺卿管少卿事邵辅忠为兵部尚书都察院左副都御史刘廷元为右都御史左佥都御史冯三元为左副都御史俱照旧管事
　　○太仆寺卿仍管兵科给事中事杨梦衮加升工部尚书太仆寺少卿管兵部职方司郎中事吴淳夫升太仆寺卿兵部职方司主事单明诩升太仆寺少卿
　　○加通政使管营缮司郎中事李餋德太仆寺少卿管工部营缮司郎中事何宗圣各服俸二级俱照旧督工
　　○升工部主事张文郁叶宪祖俱为太仆寺少卿陈殷冯运泰汤齐袁熿俱为光禄寺少卿
　　○加太常寺少卿姚宗文许宗礼阮大铖罗尚忠各服俸一级其原任工部已外迁者山东按察使朱国盛加升左布政
　　○太医院钦天监等官俱升级有差
