<!-- { "loadSidebar": true } -->
　　○时奉圣夫人客氏等五员诏工部供应铺设物料计费当四千余金工部侍郎王永光等言铺设非例且时诎非经乞收回成命  上弗允○准勋卫杨崇猷袭彰武伯祖爵
　　○分守岭东道广东布政使司参议丘懋炜以病乞休部覆允之
　　○吏科都给事中薛凤翔给事中周希令各交章论司礼监李实等言朝廷设置六科抄参原属职掌况本章在  御前惟  皇上淂而批发邸报在外面非内官可淂而观阅乃据邸报之抄传輙为抨弹之白简长此不已毙将安穷宜敕该监奉法守职毋淂妄行执奏以开窃弄之端阁臣尤宜蚤为争执毋俾挽回无及贻他日参政之忧也  上曰昨以选婚吉典该科不宜苛索原非欲废科参所奏已知
　　○壬戌经略辽东袁应泰以诛贪将何光先候尚方裁决督抚按臣亦相继以追赃正法请部覆光先行按臣审明听经略正法仍行拘伊子何起虎究银马还官以为剥军坏法之戒允行
　　○录丽江土知府木增御寇拓土之功赏银二十两纻丝二表里其子懿及舍目等各赏银有差辽患方殷增尝捐万金助饷不独功在滇南也
　　○癸亥  上览户部请帑之奏曰辽饷缺乏屡次请发帑金朕岂不轸念边军劳苦吝惜不发朕思前项发过辽饷并助大工及登极赏赉军士银数百万两见今内库缺乏况朕大婚在迩所费不赀昨内帑发去并该部累年发过辽饷军士未沾实惠皆贪将污吏侵克肥己以致不敷应用尔部便移文彼处抚按官将发过该镇银两逐一开造清册奏闻俟朕别有定夺其各省直拖欠额派饷银著各该抚按官严督有司上紧催徵角□羊部以济急需如有仍前怠玩不遵的着该部科查参重处
　　○起升原任山西巡抚吴仁度为大理寺卿
　　○升应天巡抚胡应台为兵部右侍郎兼都察院右佥都御史总督两广
　　○升太仆寺添注少卿商周祚为都察院右佥都御史巡抚福建○起原任宣府巡抚都察院右佥都御史董可威巡抚大同
　　○先是司礼监太监李实刘克敬等以恭选  大婚请随带推筭官役并请给勘合礼科都给事中李若圭抄参谓两勘合并行沿途骚扰虎狼纵横贻害匪细实等言大礼至重随带钦天监官推筭景命原系旧制且臣等尚未登途何至骚扰纵横如科臣言  上责科臣不谙典制擅自妄言着令回话时御史汪泗论先以＜锍-釒＞请  大婚典礼  孝元皇后误写  孝靖奉旨回话  上并发二本于内阁令拟票降调大学士刘一燝等上言李若圭抄参内监意求节省汪泗论误写字样事属无心  皇上御极以来言路弘开吉典方行人心忻畅不宜使二臣有向隅之悲或以谬误少惩合无量加罚治上纳其言顷之若圭泗论各回话认罪诏夺若圭俸半年泗论五月
　　○工部覆总理河道侍郎王佐＜锍-釒＞言北河通漕专藉卫水然上源未畅则下流必壅今漳河已徙卫流已塞独有挽漳引沁辟丹三策而已顾漳水东下之处势竟及泉挑浚难施未易挽也若沁水之辟新汲一带地方邮署相连庐舍鳞次必辟渠以受沁此地不为丘墟乎丹水涌溢虽势与沁同然丹口既辟则修武而下皆成安流此辟丹之议无容再计者其条列展河砌闸筑堰平租示禁雇役动支经费各款河臣筹计不遗余力循而行之可垂永利惟是河徙不尝丹辟不无再阻则挽漳引沁不妨并存其议以待异日讲求  上然之○甲子礼部侍郎周道登言  大婚要典遴选难迟乞敕限内臣刻期报命以蚤成大礼  上是之命遵限驰报
　　○吏部尚书周嘉谟刑部尚书黄克缵以会推互揭且俱求去时会推大同巡抚克缵荐大同兵备右布政使张维枢嘉谟故抑之以是不协吏科都给事中薛凤翔言国家多事两贤岂容相厄  皇上宜速谕角□羊释使各化成心以营职业庶不失和衷之雅至于道臣张维枢扬历疆塞劳绩宏多勿以两人一时争执之嫌碍维枢将来登庸之路  上曰大臣义在和衷岂宜以一言异同遽生乖忤杜门求去殊非体国急公之意二臣已各有旨谕令速出○南京江西道御史李希孔＜锍-釒＞陈时事要切一曰慎举错内称旧冢臣王绍徽者官谤滋多乡评不齿当赐罢斥一曰正刑辟谓逆竖崔文昇以用药之故致  先帝弥留宜正典刑一曰安畿辅谓盗贼充斥畿内骚扰宜严敕地方官勒限擒获至有司赈济饥荒设法安插尤为安民弭盗之第一义一曰重留臣谓国家两都并重今人多羡北厌南宜谕南中诸臣协恭尽职其有资望深隆者破格委任则旧京不至成积弛之势一曰绥蛮服谓贵川苗仲窃发剽掠剿之诚是然必有司平日习为贪冒以致生心宜严行抚按综核吏治无生事以徼功亦无姑息以餋乱一曰议京营谓营务久弛宜将见操官军分为左右中前后五营择将分统责令依法训练仍以文臣知兵者巡核之一曰专阃外谓新经臣起自边道与诸臣名位悬绝未久或有顾惜体面之思窃谓前人傲睨固宜善反而阃外专制之权尤不淂委徇以误疆事淂旨奏内有关切时务者所司酌议具覆崔文昇既屡经参论降做净军发去
　　孝陵种菜
　　○兵科给事中尹同皋条奏边事责成边道凡八款清查虗冒以实营伍实行操练以精士马慎守边疆以防不测优恤军属以固人心修明法令以起积玩节省钱粮以备缓急严核边报以修实事稽查抚赏以信恩威因荐原任密云道臣李餋质喻安性等＜锍-釒＞入诏所司议覆○乙丑江西道御史王业浩以时事多非用人宜亟＜锍-釒＞荐李徵仪张延登满朝荐葛寅亮徐兆魁王绍徽乔应甲秦聚奎朱一桂诸人论及董国光晏文辉亓诗教赵兴邦曹于汴李三才孙居相等淂旨本内所指多人是否尽协舆评令部院从公具覆
　　○工部遵旨题给针工局年例冬衣计两京中使长随共九千一百一十五员名折冬衣八万一千五百九十四两
　　○丙寅詹事公鼐言近关南北臣僚所论  先帝升遐一节迹涉怪异语有包藏恐因委巷之讹传流为湘山之稗说掩  先帝考终之美贻  陛下共戴之＜保言＞臣力思涤濯惟科臣杨涟＜锍-釒＞中所述情景最为真切意欲取光宗事迹别为一录于一月之中明纶善政固宜大书特书章章备载犹有闻见异辞楮頴未罄如潜跃堙郁之苦心宫闱委曲之妙用钜而谅阴访落长驾远驭有未竟之雄摹微而大渐弥留瞽竖愚臣有未明之罪案皆可以直笔指陈定为有徵足信之文以赞  两代光明谧靖之治报闻仍谕纂修实录候敕旨行
　　○大学士刘一燝韩爌各三辞加恩新命俱温诏褒答不允
　　○经略辽东袁应泰言东事告急御侮需人其或无所短长賸有訾议甚至贪人败类亦复不少窃以为兵当拣将尤当汰汰一大帅省数百人之糜汰一偏禆一材官足省数十人数人之冒也因请汰总兵李荣副总兵郭有光曹登衢参将胡柏灏游击白安邦都司杨国威守备刘岱等章下兵部具覆如议
　　○刑科给事中熊德阳奏闻之先臣有言无为言官无为刑官盖恐刑法议论之失平枉人实多臣言官也又刑官也敢不平其政以伤  陛下平明之治夫五年一遣恤臣正恐生者含冤然人命不抵盗贼不诛岂惟溷生杀之权窃恐亡命一倡为祸不小是不平之一端也人臣受命在外审机量敌期于万全杨镐损众辱国罪不必言前此李维翰等酿败种衅曾不一追究亦何以服镐之心树边臣之戒是不平之端也凡省直重辟几经翻驳后淂具招上闻乃一下部而沉阁者不知其几推诿迟延有候旨释放而竟瘐死于缧绁之中是题覆之不速不平之一端也凡狱情变幻难定惟在会审之官据情直书各具一审单而后主会者参酌诸单以定其案似亦平刑之一端也刑郎迁转太速头绪方清毙窦方悉即转外郡而后来者复然窃谓正郎宜久任乃可责成功任久则责未易卸亦平刑之一端也若夫勋戚何功乃加官赐玉赏赉频烦而侍人之子姓世袭千百户不开人以侥幸之门视官爵为冒滥之具乎夫人君所以砥砺人心者惟此刑赏此之不平复何所望法  天道体人情尊国法惟  皇上念之＜锍-釒＞入  上以其平刑诸款有禆新政诏所司知之
　　○兵科都给事中杨涟奏言顷因备述移宫始末一＜锍-釒＞蒙  圣谕谓臣言极公极正极真极切且有志安社稷忠直可嘉之褒微臣于此则有大不安者三盖臣发明移宫之故祗以疑关禁近事恐传讹垂帘之秘事未闻入井之烦言啧起不淂不洗发一番使天下后世晓然知  皇上所以善处家人骨肉之际危疑恩义之间而已乃旋荷纶綍之褒过徼忠直之誉使臣区区发扬  主德之苦心反为夸诩臣节之左券臣之不安一也  继离出震之时诸臣共有防微虑隐之意臣不过从诸臣后竭蹷号呼共相应和而已乃以忿争之故独受忠直之名俯惭卑末岂可掩人于朝仰藉清平何敢贪天为力臣之不安二也以  祖宗二百余年之厚泽兼  先帝三十余日之深恩宫禁自就肃清  社稷有何杌陧而  圣谕以志安社稷为言  君幸有子不必心忧杞国之天臣独何人敢言手捧虞渊之日臣之不安三也臣受  皇上之恩最重最深而负不安之心最真最笃臣今日引分循省可以仰报  皇上俯全臣节惟有决去一着而已＜锍-釒＞入涟即于文华殿门叩头移出城外  上曰人臣随分尽职何必过于引避可供职如故不淂轻卒自遂未几涟复以病请下该部具覆
　　○丁卯  孝元贞皇后忌辰遣都督佥事郑餋性行礼
　　○先是大学士刘一燝等以辽阳告急乞借发帑金久之未报至是奉  上传朕览卿等所奏辽阳飞骑告变借发帑金急救异常危乱朕心轸念辽军缺饷准将大婚典礼所用银两暂借百万给发前已屡旨明悉该部如何不能措饷辽东不能清饷各不淂无罪着该部院参看来说大学士刘一燝等复具＜锍-釒＞言本日尚书李汝华于东阁见臣等极言辽饷断绝告变危迫之状臣等正欲具揭适传圣谕准借给发仰见  皇上轸念饥军曲为拯捄但  大婚典礼取用银两臣等每询本部率以外角□羊未至为辞目前外库匮乏实难应急数十万枵腹之军千余里燃眉之请自非  皇恩沛发暂为接济不惟不及急需亦恐定生他变  皇上明见万里当毋俟臣等喋陈也
