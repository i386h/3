<!-- { "loadSidebar": true } -->
　　○升总督漕运户部右侍郎吕兆熊为户部尚书总督仓场福建左布政使陆完学为太仆寺卿管东路少卿事南京工部郎中刘志选为尚宝司少卿
　　○己酉  孝恭章皇后忌辰奉先殿行祭礼遣怀柔伯施壮猷祭  景陵
　　○御史徐扬先管河南道印务
　　○荫原任都察院左都御史李鋕孙以雅入监读书以存问加恩也
　　○庚戌户部尚书李起元奏定两淮盐法以淮南补行积引一十七万引部商淮商各认一半每年可得银一十七万尚余空窝五万引商人金尝裕等认行二万五千引其余二万五千引亦听淮商照数补行总计部商淮商共足二十二万之额惟虑奸棍阻挠致急公者沮害乞严旨申饬之得请
　　○又＜锍-釒＞覆枢辅孙承宗清汰兵马粮饷款内汰过官兵一万七千四百三十七员名马骡等五千六百四十九匹头岁省兵饷及裁减公费廪粮共五十四万一千六百三十五两马乾一万一千七百九十六两米六万六千九百一十二石豆三万八千九百七十八石草三十九万五千八百五十束通计省银六十八万余数除米豆草束津部蓟永按数运用外月饷草乾臣部分摊十二个月每月发银二十二万九千三百三十三万零按期给发此外有可通融计算者如关马之四月放青未尝裁减折乾班马之往来不定未尝计日扣除屯田之米豆草束未尝计数入额逃故倒毙空月小尽未尝预计扣省又查兵马未汰以前岁支米六十八万而旧部院奏缴＜锍-釒＞内运过关米九十万石今止岁支六十一万三千八百石计余米二十余万石约银十八万余两饷司未报作何支销亦宜一并查核  上报可
　　○兵部以秋防届期各边战守机宜倍宜加毖乞申饬督抚镇道严督文武将吏大振积习以保万全  上是之仍戒各边俱要实心料理其有粉饰虚文怠忽废事者指名参究
　　○升直隶镇江陆营练兵把总汤允文为中都留守佥书管领京操春班事务
　　○辛亥以锦衣卫指挥使杨汝敏提督西司房官旗管事都指挥佥事史世载提督街道
　　○巡抚登莱右副都御史武之望＜锍-釒＞奏毛文龙专制海外糜饷饰功擅权横恣请设重臣一员居石城广鹿适中之地节制两镇即以驻劄之所为界东属东镇令专管镇江一路以窥辽阳西属西镇令专管旅顺一路以窥海盖一切调度方略推用选补悉秉成于节制之臣仍再设监督道臣一员不时查点钱粮稽核功罪＜锍-釒＞下部议
　　○刑科给事中潘士闻请破积习以严官守言京堂自陈缘从前贿赂公行躐取冒进者填满卿署不得不为澄汰若简用方新何必遽自陈乞大臣三品以上必一再＜锍-釒＞辞以是为初进有礼耳若特恩赐环何必迁延岁月然此第牵于夙例未丧官守也有如大理寺卿今给假曹珍者初时拜官何自向后规避何心臣亦不必胪列独是棘寺平反之地廷尉执法之官半载虚悬以待一逍遥昼锦之人谓官守何乞酌量处分另行推补得旨新推卿寺不必自陈召还诸臣套辞例免曹珍规避给假逍遥旷官著冠带闲住
　　○都察院题御史吴之仁患病  上以其巡关无一善状几至激变军心著冠带闲住
　　○改延绥总兵杨麒镇守山海关南海口等处从枢臣高第建议暂设也
　　○升总兵杨国栋为南京前军都督府佥书提督小教场
　　○授金日观守备实衔关门委用
　　○壬子  上御文华殿讲读
　　○总督漕运吕兆熊＜锍-釒＞称江北灾祲请议蠲折以苏民命下部酌议具覆
　　○辽东总兵马世龙遣副总兵鲁之甲等谋袭锦州渡河败殁先是降虏生员刘伯镪自虏中归声言四王子见住锦州兵不满三百如我师渡河辽民即杀四王子歼其众以归马世龙信之遂托言东哨接济难民调前锋营副总兵鲁之甲参将李承先领兵渡河而所调水兵游击金冠等大船不至济以渔舟往返不能多载喧竞于河者四昼夜奴酋已觉伏兵掩击我军败北二将死焉巡抚喻安性以闻且言近驻守关门距石屯颇远一切遣将调兵渡河东哨之说皆绝不与闻  上以马世龙轻进丧师罪莫可逭喻安性同事封疆何得诿于不知姑著策励供职悉心防御候勘明处分后兵科给事中王鸣玉都给事中罗尚忠刑科给事中苏兆先各具＜锍-釒＞参劾马世龙并及枢辅孙承宗承宗亦引疾乞罢得旨轻进失事责在镇臣再整军容严加备御还仗卿督率弹厌以安人心封疆重任何人堪代岂得遂欲求归既而承宗再＜锍-釒＞告病  上复勉留之
　　○兵科给事中李鲁生言东方之祸害愈甚望枢辅即出治军集右屯锦义之兵于宁远与抚臣从长计议简道臣之夙有才望者使之监军坚壁清野深沟固垒遏贼不得西突又招号残兵扶伤吊死掩尸埋胔以作三军之气急治金冠逗遛不赴之罪以谢河上游魂又移文毛帅令之出奇牵制使奴狼顾不得一意长驱庶重镇可守而神京无虞得旨柳河败衄皆繇轻信刘伯镪亟宜断绝祸本而期望枢辅言言提醒当必振刷一新该部知之
　　○升兵部车驾司郎中刘万春为河南布政使司右参议四川通判胡平表为四川监军佥事兼管屯田事务
　　○癸丑兵部题辽镇秋季抚赏虏酋虎拱粆花等银原题二十一万三千九百三十七两五钱已解十万合再补发十一万三千九百三十七两五钱乞令解官于太仆寺分领报可
　　○兵部覆枢辅孙承宗哨将巡河陷没＜锍-釒＞得旨关门将士糜饷如流平日料理何事一举輙遭陷没大贻国耻反启戎心深可痛恨你部便马上差人速催新将杨麒等及总督王之臣星驰到任仍移文枢辅统率抚镇道将诸臣亟修战守实事毋骛进取虚名至于本兵重任尤宜朝夕警备中外同心共图全胜不得徒托空言其失事情节即著都察院差风力御史一员会同巡关御史从实勘明具奏以凭处分
　　○辽东巡抚喻安性题称前次清汰官兵之后复经枢辅孙承宗再为裁减又汰官兵八十三员名岁省银三万四千六百八十五两零米二百八十二石豆一万四千六百九十三石一斗实在官兵一十一万七千三员名岁需饷银二百一十七万四千三百六十九两零草乾银三十二万三百六十三两零通共银二百四十九万四千七百三十六两零米六十一万三千八百石豆六十二万六千五百六石又查小尽日除以月计者外余可量除三万七千四百两共约有七万二千两每月约可减银六千两止应解二十一万四千两俱于本月解至无踰月不过五之例庶主计有解额循边臣无呼吁之苦章付所司
　　○升行人司副马之骐为尚宝司卿湖广按察司黄景章为福建左布政使礼部仪制司郎中梁廷栋为狭西布政使司右参议抚治西宁
　　○甲寅重阳节赐辅臣顾秉谦等讲官骆从宇等正字周国兴等节糕酒馔有差
　　○门工成加恩内阁孙承宗左拄国少师兼太子太师兵部尚书顾秉谦左柱国少师兼太子太师吏部尚书俱进中极殿大学士各荫一子尚宝司司丞原任魏广微左柱国少师兼太子太师吏部尚书进中极殿大学士荫一子中书舍人周如磐丁绍轼黄立极俱太子太保礼部尚书进文渊阁大学士冯铨升礼部尚书文渊阁大学士各荫一子中书舍人各赏银五十两彩叚四表里余官如故照新衔给与诰命
　　○加恩内臣太监王体乾魏忠贤李永贞各加恩三等赏银五十两纻丝三表里俱荫弟侄一人锦衣卫指挥佥事内魏忠贤督率勤劳缉事有功加赏银五十两纻丝三表里荫弟侄一人都督同知梁栋裴昇孙进李实石元雅涂文辅季缙阴相马诚及刘忠王朝用刘应坤等三十一员俱荫弟侄一人锦衣卫正千户总理工程汪良德李永安苏若霖俱荫弟侄一人锦衣卫百户赉锦币各有差俱给与应得诰命
　　○加恩文武诸臣大臣赉银币者礼部尚书林尧俞孟时芳薛三省兵部尚书高第赵彦工部尚书白所知太常寺卿薛凤翔等恭顺侯吴汝胤升服俸一级荫一子入监兼赉银币者工部侍郎董可威胡世赏科道部属赉银加升二级者兵科给事中杨梦衮加太常寺少卿御史崔呈秀加太仆寺少卿光禄寺少卿管工部郎中事李养德加光禄寺卿营缮司员外吕浚加太仆寺少卿赉银酌量升级者科道顾其仁等十九员加升一级者臣部李胤华等四员俟升任时加一级者潘达等十七员锦衣卫加恩者田尔耕加少师兼太子太师杨汝敏等十员各升一级其余中书周大成等钦天监周子愚等升级加服俸及赉银各有差
　　○礼科给事中叶有声奏臣见登莱抚臣武之望＜锍-釒＞称游击张攀戍守旅顺突有东镇张继善等载去本地民兵不知所往臣不胜骇然旅顺密迩登镇不闻一文移知会乃尽撤其民兵而以空堡贻一张攀傥奴骑猝至束手莫应不知谁任罪乎盖旅顺为登镇藩篱故特设一游击以成联络之势使旅顺可无添设张攀不堪居此毛帅独不可明告以听处分耶至兵部侍郎王国祯启事已将及期叱驭尚未有日请并行申饬得旨两镇兵马应照原分信地各为分守张继善取之东镇张攀取之登镇该抚＜锍-釒＞议甚明不必争执王国祯身任佐枢久不到任岂臣子急公之义并著申饬行
