<!-- { "loadSidebar": true } -->
　　○广西道御史宋师襄追论罪珰刘朝言朝自夤缘脱狱之后日夜与沈＜氵隺＞密画为固宠计＜氵隺＞以募兵为朝外护朝以内操为＜氵隺＞内援渐而兵柄在握遂谋行边幸天牖  圣明一旦发觉屏逐南京今朝虽去恐其窥隙再图进用乞将刘朝罪状昭示中外所蓄内操之兵即为解散以清近忧凡为朝所倾陷之正人如王纪邹元标等或复其原官或明为昭雪以为守正之劝其为朝所加膝者如姚思仁孙杰辈或禠斥或谕戒以为鲜耻之防至如无赖赀郎为朝作合如陆宗本庄士元等仍速行驱逐毋为清明之祟得旨刘朝横肆诈财已经处分内操原有旧制且稽查严密不必疑虑陆宗本听吏部议处庄士元著行抚按官严行拏解
　　○大学士史继偕又具＜锍-釒＞求归  上温答不允
　　○荫原任刑部左侍郎白瑜男养元国子生
　　○升兵科给事中杨维新为工科右给事中
　　○庚子大学士督理军务孙承宗以病乞归  上以山海重地堪代乏人谕令慎加调摄黾勉视事以副倚托仍特遣鸿胪寺官宣谕赍赐银币大红织金蟒衣及酒米猪羊等物
　　○诏礼部会司礼监官拣选净身男子
　　○以河决尽蠲睢宁县天启元年二年各项钱粮
　　○升饶州府知府钱继登为江西按察司副使提督学政
　　○调副将管狭西总督中军事孟国用为洮岷副总兵狭西总督左营游击李成先管延绥参将事福建中路游击陈奇伟为本省泉南游击
　　○升宣府四海冶守备吴延祚为甘肃镇海堡游击甘肃山丹堡守备周世显为延绥左营游击
　　○辛丑仁宗昭皇帝忌辰遣南和伯方一元祭  献陵
　　○大学士叶向高等奏适蒙  皇上发下今年二月传免南京守备进鲜旨意一道臣等举手加额不胜欣颂所停祗一食用赏赉品物而车船员役等费所省不少伏读谕旨念及东西交警调募以来驿递疲累困苦差官往回骚扰仰见  圣心计虑周到无时无事不念时艰在昔人君有一言之善却一物之微无不书之史册传之后世矧兹盛羙可弗布宣当即传示中外仍载入起居注此后还望  皇上凡百政令即例不传发仍命该监传示臣等以便记注
　　○巡按四川监察御史张论＜锍-釒＞报永宁之捷逆酋奢崇明父子败走红崖积聚尽焚殄灭在即  上曰览奏知贼平有期朕心甚慰其益督发兵将奋勇擒剿务获元凶及早戡定有功文武将吏人等事平破格优叙
　　○总督四川朱爕元亦以捷闻  上批答如前旨仍奖朱爕元调度之功
　　○巡按贵州监察御史侯恂奏逆酋狂逞肆毒于黔者至矣然而百年逋寇一旦扑灭此非黔之独力所能办也计必滇兵出曲靖以断贼之臂川兵出遵义以扼贼之吭粤兵出泗城以冲贼之胁而后陆广鸭池可以长驱直进而得志于酋顾界滇粤咽喉之间者普安安南等卫也爰自会城被围安顺一带尽遭蹂躏臣方心念各卫幸存可以呼吸滇粤而制贼之要害乃普安又报失守矣普安失而唇亡齿寒安南危若朝露能无为普安续乎臣于是而叹逆酋之未易□口十回□也顷者督臣闻粤抚议欲撤兵将伯助予不胜殷殷共济之望故既措饷银接济复有＜锍-釒＞请  天语叮咛速催粤兵援黔仍敕沐启元亟领大兵直下盘江如再迟延容臣纠劾遵义一路臣前议川中总兵移驻其地而以节制听之黔督惟庙堂断而行之得旨黔省协援已有屡旨这所奏粤抚督发道将并沐启元领兵策应著上紧行催不得迟误四川总兵移驻节制等事该部即与议覆
　　○升礼部左侍郎林尧俞为本部尚书兼翰林院学士
　　○升大理寺少卿李若星为都察院右佥都御史巡抚甘肃等处地方太常寺少卿梅之焕为都察院右佥都御史巡抚南赣等处地方
　　○加赠原任光禄寺少卿涂杰大理寺卿
　　○升宁夏东路副总兵董继舒为挂印总兵镇守甘肃等处地方
　　○壬寅巡按直隶潘云翼奏关城虽左负山右滨海为畿东一大形胜然峙流相距十六里而遥中间尽属漫衍平坦之地彼雉堞即以时修而乘障全在人力且一片石诸口处处要害其可虞又不专在关城然则徒恃天险而夸张地利者诬也此关门之情形也向闻广宁四面受敌原不易守宁远去关二百里余觉华岛与首山虽水陆相望尽可设奇制胜然必自八里铺由中前而前屯而中后而中右而宁远与铁场堡芝麻湾虎龙峪狮子口中间卫所鳞次须步步填实南北堡台犄角须节节应援孰是正兵奇兵孰是前矛后劲如辅臣看详一＜锍-釒＞所称图关以外又不撤关以内方可以雄视河东而恢拓辽左而无奈城垣屋舍一烬无余迄今玄兔尽属穹庐黄壤已成瓯脱规画伊始措置维艰然则股掌全辽而几席宁远者诬也此关外之情形也据臣耳目所及始知榆关不能一日离枢辅而枢辅不可一日去榆关者乞下谆切之命笃留辅臣在关视事以俟异日召还庶武功益有成效而重镇保无他虞  上谕以已遣官慰留命该部知之
　　○巡按贵州监军侯恂条奏军中币窦当严革者四事一禁虚冒一禁观望一禁逃溃一禁扰害又言分路进剿事属各省岂容以秦越视之合无假臣事权一应紧要机宜酌量处分并得便宜从事仍乞特赐敕书以便奉行  上命各款俱如议行各省调兵不遵约束成何纪律其文武将吏听监军官一体督催查劾不得违玩
　　○以天气暄热命徒罪以下犯人各减等释放又以恩例免犯人邢进风等枷号
　　○南京工部尚书张辅之＜锍-釒＞辞新命不允
　　○升文选司郎中路升为太常寺少卿提督四夷馆
　　○癸卯  上御文华殿讲读
　　○革援黔练兵都司佥书李师沅职行贵州巡按提问具奏以总督杨述中劾其纪律无闻致营兵逃溃也
　　○革征南都司汪负龙等七员职行贵州巡按御史提问正法以狭西巡抚孙居相劾其募兵沿途骚扰需索也
　　○甲辰  上以撰写裕妃册文赐辅臣叶向高等银币各有差
　　○礼科都给事中成明枢言近日乞恩太滥本科彭汝楠停止之＜锍-釒＞已奉旨俞允不意徼幸之徒垂涎不已伏乞  圣明严饬  上谓滥乞已经屡旨严革以后再有渎奏的著参究处治
　　○廷试天下岁贡恩贡生员取上中卷各有差
　　○礼部尚书兼翰林院学士林尧俞＜锍-釒＞辞新命不允
　　○改工部主事范凤翼为尚宝司司丞
　　○乙巳  上视朝
　　○山西道御史吴甡奏今日逆奴鸷伏于关外安酋跳梁于黔南  皇上宵衣旰食再三敕谕者惟此兵饷一事乃主兵者不筹饷主饷者不筹兵不知兵与饷原非二事主兵主饷当同一心今既互相推诿如某处请兵兵部不问有饷无饷而增兵矣某处请饷户部不问有兵无兵而增饷矣故有财已匮竭而兵部益兵不已民已困穷而户部加赋不已一岁出入之额未见清查各边增减之数未经销算负国家而误封疆莫此为甚尝考宋臣范镇之说以为度支与枢密兵民财用当互关通臣谓今户兵二部宜仿而行之总计各边镇兵若干原额几何今增若干减若干应用饷几何旧饷若干新饷若干一岁清数触目了然有无通融互相□确至于赘员冗食作何澄汰逃兵盗饷作何追究占籍逋赋作何查核每季清筭逐年结销计兵定饷节饷养兵亦宜关会辅臣使知兵饷之数孰急宜增孰缓宜减量入为出以制国用即有意外之虞额外之费时加剂量协力筹筭如此而后精神贯彻庶几有济于国因举今日糜饷者三事一谓铸钱一节岁留淮课十万计自开铸至今四年于兹矣奸□猾胥弊蠹万状所进大内铜钱每年万缗皆非出之羡余司铸者以万缗为口实而以四十万金为漏卮一谓太仓金钱出入无数至有不由堂劄不经科道挂号徒供吏胥积棍之乾没一谓内外各仓之余米司庾者加意节省岁可得二三十万石乃借之市惠半以供衙门各役之赏赉其不肖者同于市贩或以偿铺户之包办饱一已之囊橐乞自今以后著为令凡司财赋者不论在外在内以节存多寡分别才品贤者不次优擢与礼兵二部一例升迁其贪庸不职者重加降斥天下之士晓然知  陛下奖廉惩贪则贤者有以自见必不纷纷求调其有补于饷也大矣得旨兵食系军国大计户兵二部当会同计筭务济时艰岂得彼此推诿漫不加意这本说的是著该部作速看议具奏
　　○升詹事府少詹事兼翰林院侍读学士骆从宇为礼部右侍郎兼官如故协理詹事府事充  实录副总裁官右庶子兼翰林院侍读掌司经局事张瑞图为詹事府少詹事兼翰林院侍读学士
　　○大学士史继偕为南京御史涂世叶所纠具＜锍-釒＞乞休  上优诏留之
　　○南京吏部尚书何熊祥以亲老求归  上不允
　　○授蒲秉权吏科给事中胡永顺兵科给事中
　　○原任广东西山参将赵先革职追赃以广东巡按御史周用宾纠其庸懦贪婪也
　　○丙午川贵总督巡抚朱爕元以长宁纳溪等诸路官兵捣巢捷音奏闻  上命兵部知之
　　○初安酋以其党宋万化何中蔚等分据要害截我粮道万化既伏诛至是何中蔚复就擒总督杨述中驰＜锍-釒＞报闻且言月饷不足犒赏无资乞敕该部措处得旨据奏逆党就擒贼势益孤著督抚各官调度兵将相机剿定功赏饷银著遵旨催解毋误急需
　　○总督仓场户部尚书李宗延奏大明会典会计录漕粮议单炳如日星会典远矣会计录在万历十年未有辽变也议单乃四十三年所定奈何敝屣视之边塞年例三百二十二万三千有奇乃借漕折混充边饷以致漕折实在二十九万二千六百五十七两零藐无丝毫在库可怪也国初永折一十七万有奇兹且加倍矣天启三年又折数万石矣然天灾流行何国蔑有沧海桑田变易无常二百六十年陡尔永折猾民何幸可怪也临德二仓岁积米石专备抵补灾荒今灾折三十余万而两仓无颗粒之抵且驾言丰年补徵以致省直拖欠银二十万有奇可怪也辽饷新编四百余万任怨而饱暖新军乃用漕糈遍应紧急并海运该银一十六万两有奇未见补还些须可怪也天津一镇尔额运新运海运预支运总计百万有余尚多于京仓收受之数是股肥于腰可怪也漕院坐派有＜锍-釒＞矣有咨矣运官觊觎干请上官狎昵乡曲中道求截实繁有徒可怪也万历初年朽腐相陈可支十年今括十有一仓储偫仅当一年之用谁司国计而空匮若此可怪也追思毙源一在改折太多一在截留太滥惟毋因陋就简则漕有厚幸矣得旨漕粮关系国计先年太仓积贮有余近因改折截留以致虚耗这所条奏甚悉著严行申饬以后经管各官查照议单各款著实举行不许徇情议折军兴不系至急亦不得轻议截留有不遵的指实参处
