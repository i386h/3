<!-- { "loadSidebar": true } -->
　　○兵部会议辽沈未陷以前皆战不成战守不成守往事不可追矣就今日论离守难以言战离战难以言守抚臣身任危疆支撑数月不退怯于辽沈方失之时岂退怯于兵马既集之后经臣奉诏特起非尝之宠前代所无  君命既有专属事体俱当责成譬同舟遇风未有不同心共济者二臣安危相倚必协大同何容轻议续接经臣＜锍-釒＞布置周祥防守缜密经臣有画抚臣未尝不从化异为同此可概见旋接经臣书言抚臣书来忽欲率兵取海州辞意甚决所言进兵防守堵截等事密议分布各有次序其毛文龙杀奴众二千未有的据未敢遽报然彼中进取情形定于呼吸著一商量不得强敌在前须专心并力以图制胜今日之议舍责成二字无繇矣至高出胡嘉栋原系经抚共荐业奉旨责令竭力建功赎罪姑容使过以望后效伏祈  皇上严敕经抚齐心协力料理战守如河东果可进兵大兵渡河经臣即多方调度首尾接应如虏中间谍未真前队未可轻发即仍前画地分守申严功令务须郑重以收万全建功之日一体升赏得旨辽事责成经抚战守相资自是正理便行文知会务要著实遵行毋得违玩其目前机会可乘著多方调度首尾接应如侦探未实还照经略前奏画地分守经抚受此委任当共图报功罪一体并谕道将各官都著尽心立功报效不得彼此纷纭自干罪戾
　　○起原任河南布政使司右参政董其昌太常寺少卿
　　○起原任右庶子南师仲南京尚宝司卿
　　○起大理寺寺丞朱吾弼仍原职
　　○升江西布政使司右参议杨瞿崃本省按察司副使
　　○降原任吏部稽勋司员外郎范凤翼长芦运判
　　○戊寅  上览大学士叶向高恭谒  二陵诗十二章命宣付史馆
　　○大学士刘一燝四＜锍-釒＞乞休  上传准驰驲去大学士叶向高言一燝忠勤贞亮当  两圣继升之时翼戴维持一苦心终难泯灭况大臣去留关系国体今冢卿方去而辅臣又继人情疑骇以为皇上有所厌薄仍拟温旨慰留从之
　　○升狭西布政使司右参政王佐才四川按察司按察使
　　○升保宁府知府周道直四川按察司副使
　　○升延安府知府王国瑚狭西按察司副使
　　○己卯大学士叶向高奏臣扶病出山初闻辽阳之变人情震扰即京师士民亦多逃避而巡抚王化贞时方为道臣独能从容镇定使河西不至溃散心窃壮之未几闻熊廷弼有经略之命眷礼殷隆则又窃喜以为朝廷委寄之重如此廷弼才又足当之辽左必无虑矣然彼时谈者已虞经抚不合臣曰不然同舟遇风则吴越可为左右手矧二臣共事地方祸福共之安得不合其后见章＜锍-釒＞中稍有形迹臣亦以为小嫌耳何至参商惟毛文龙镇江之役抚臣以为功经臣以为罪意见大异臣窃谓国家费数千万金钱招十余万士卒未尝损奴酋分毫而文龙以二百人擒斩数人功虽难言罪于何有以为乱三方布置之局则此局何时而定以为贻辽人杀戮之祸则前此辽人杀戮已不胜其惨岂尽繇文龙故文龙功罪可勿谈也受事来即移书二臣力劝其相与辑睦共保危疆而南北言官屡以经抚不合为说臣向见朝端有事辄下廷议心以为非惟此事重大不敢以冥冥之见轻为臆断故拟下会议俟议上乃可酌处耳而言者诋臣谓目前可藉口日后可卸罪夫人臣处国事以藉口卸罪为心则不忠之大者也汉史述赵充国处西羗事以为魏相能用充国然充国亦自言兵难遥度愿至金城图上方略而其时廷议亦多异同最后是充国者乃十八彼何尝废廷议也且充国虽主屯田而辛武贤亦竟以力战取胜夫安知羌之破散武贤尽无功乎今使廷弼能为充国且留化贞为武贤亦何不可惟是廷弼与化贞作用既殊而欲化贞受其节制则举朝之人皆以为难行臣之同官皆争之甚力岂臣一人所敢独任区区愚衷但以年来徵兵转饷民力困竭若辽事久无结局则内衅必生恐其祸不止于蜀曾举赵充国策与经臣筹度而经臣谓屯田必不可行不徵兵不转饷必不足守辽此臣之所为过计深忧而未敢力主也望下臣章兵部再行斟酌如辽事可专委廷弼则即申饬巡抚将吏一听廷弼节制不得分其事权至毛文龙事须彼中确查虚实如实则二臣仍当督率道将合力救援不得以人言推诿自失事机得旨览奏具见持平周虑会议覆奏已有旨责成经抚各官相机调度共图报称如再违旨争执偾事必罪不贷中外多事赖卿殚抒忠猷主持国是副朕倚任至意
　　○御用监题造  圣驾仪卫计宝纛龙旗并盔甲刀枪等项估物料不下数十万金工部乞照万历三年实数裁减  上许减三分其七分办送应用不得延缓
　　○升刑部右侍郎邹元标吏部左侍郎
　　○升太仆寺少卿冯嘉会都察院右佥都御史巡抚河南兼督军务
　　○起升国子监祭酒林尧俞礼部右侍郎管国子监祭酒事
　　○起补四川道御史杨鹤
　　○除广东布政使司参政岳和声于江西升东昌府知府王从义山东按察司副使
　　○荫原任礼部尚书刘楚先子启祚入监读书
　　○庚辰南京兵部尚书卫一凤再＜锍-釒＞乞归许之
　　○援辽浙江参将袁应兆领援兵七十余名贿逃二千余名始就天津招补凑数每名许安家银五两不与至玉田县新兵索安家与旧兵哄旧兵格杀新兵十余人攻掠民房百余间次日应兆复擅杀新兵数人捆打割耳几二百人新兵尽逃应兆本畏出关先求登抚陶朗先奏留不遂屯聚玉田因逾两旬顺天巡抚李瑾参其科克逗遛激变之罪得旨袁应兆押兵鼓衅罪将谁诿但已约束前行著用心管领俟到再议
　　○监军御史方震孺参镇守标下游击娄云龙左翼营游击熊锦俱革任回卫请以广宁备御陈一元升管屯田佥书署掌辽东都司印务
　　○辛巳  世宗肃皇帝忌辰  奉先殿行祭礼遣成安伯郭邦栋祭  永陵
　　○改太子太保左都御史张问达吏部尚书＜锍-釒＞辞不允
　　○是日午风从西北乾方来扬尘四塞礼科周朝瑞言是午日上有一物覆压摩荡非烟非雾如盖如吞怪风扬沙通天皆赤当束东西交警之时天不悔祸有此非尝谴告愿  皇上省躬虑败虗已求言并严敕内外臣工尽化阴私无复仍前借径纷争甘心误国更诘责钦天监职司何事一任昏迷庶几人心知儆天意可回得旨风日示异朕心未尝不加警愓所奏钦天监失占着即回话监正周子愚等言天象占奏  祖制例不发抄其本  御前开拆至于日体有物伏压摩荡是日风色异状日光云闭观候未真不敢轻易具占得旨以后大小占验据实密奏毋得隐失
　　○复设岷州守备岷旧有守备万历四十年裁革狭西巡抚吕兆熊议复从之
　　○大学士沈＜氵隺＞前募兵二百余人续到三百余人乞分拨东西军前效用从之
　　○荫原任南京刑部尚书李祯子孔庚入监读书
　　○南京礼部咨送驸马梅殷孙世功李贞孙邦铎承荫  上以年远不许大学士叶向高言仰见  皇上慎重名器至意但查  登极诏书内一款  累朝及见在公主所出子孙各荫一子又查驸马王宁孙国蕃周景孙佩俱奉旨报可王宁尚怀庆公主梅殷尚宁国公主俱  高皇帝女而宁国系  孝慈高皇后所出又微有异其余系公主嫡派如周佩等一概准荫臣等踌蹰再三难以朦胧定拟仍照准例拟进伏候裁夺
　　○户部议设册库一差总十三司岁额钱粮请铸给关防许之
　　○升光禄寺寺丞刘道隆通政使司参议
　　○起升河南按察司副使刘策尚宝司少卿行人司副汪有功尚宝司司丞
　　○起原任福建布政使司参议李若星狭西布政使司兵粮道参议
　　○壬午  贞惠安和景皇后忌辰遣靖远伯王永恩祭  陵寝
　　○大学士刘一燝五疏乞归  上复传准驰驿去向高复再疏拟留旨以进
　　○云南镇康州土官刀闷枳进牝象方物巡抚沈儆炌乞以象及方物解进即抵本省采买朝象之数报可
　　○升原任都司佥书周梦麟管遵化游击事
　　○癸未礼部右侍郎李腾芳疏乞在籍侍养不许
　　○安南都统使黎维新卒嫡子维祺遣陪臣阮世标等四十二员至京补进万历三十九年四十二员二次额贡赏赉如例令通事伴送广西镇南关出境
　　○吏科甄叙题经抚非不和乃不同也非互忌乃互执也执战执守两臣之意尚俱在封疆袒战袒守庙廊之见遂偏在经抚水火衅开恩怨情结究厥病根未尝尽在边臣也祈  皇上赫然敕经抚二臣同心协力□略战守有各执胸臆以封疆为戏者三尺具在敕枢臣以封疆之事须内外一气贯串方可成功三臣与辽事始终断不许移易卸担若不能和合道将联络三方罪在经抚若从中偏制兵马不及时应用不实数出关登莱兵马不酌量以供将来进剿罪在该部至大小诸臣  社稷为重毋各执私情分左右袒  上敕经抚相机战守本兵居中运筹各实心协谋共拯危疆不得彼此偏执内外推诿致误事机户部专司刍饷尚书并总理官亦着及时□确料理毋致匮乏军需
　　○荫辽阳死事山东济南府通判董尔砺子其铨入监读书
　　○甲申大学士叶向高疏言我  皇上聪明天纵朝讲时临真可谓勤政好学之主矣但今之尝朝既是套数具文无关于政事而日讲开陈时刻有限亦恐不能洞悉于义理之精微古今政治之得失至退处深宫之后其起居动静非但外廷不知即臣等忝居密勿亦无从问也尝见  皇上发拟本章每多  传谕以此仰窥  圣心留神庶政然而所  传谕者亦间有琐细而不急窒碍而难行臣等欲一一言之则不胜其烦欲默而不言则又失辅弼之职尧舜君臣有都俞有吁咈夫都俞者赞其是也吁山□弗者矫其非也汲黯曰天子置公卿辅弼之臣岂可阿谀顺旨陷主于不义故臣愿  皇上有所传谕毋执成心使臣等得以尽言而  皇上尤于燕闲游豫之时览观经史深戒怠荒此  宗社苍生之大幸也大臣者朝廷之股肱言官则耳目也  皇上御极以来三事九列无不备官青琐乌台时多溢额然而倪思辉等以论客氏去矣铨臣周嘉谟以被论去矣辅臣刘一燝又屡恳请矣言官论保姆则去言官言官论大臣则去大臣其去言官也若视言官甚轻其去大臣也又若视言官甚重夫言官不得于彼能得于此犹庶几处于若轻若重之间而所称  顾命之大臣乃不得比于保姆尚存徘徊顾恋之意则其轻斯已极矣往  皇祖时大臣以老病请以人言请率不得去不胜呼吁之告今  皇上宽仁体恤臣私有请必遂使进有雍容奉职之娱退无狼狈跋疐之患真  圣朝第一羙政即嘉谟之去亦岂不感激  圣恩惟是其去之迹若近于骤而嫌于轻则人莫不讶之甚且揣摩于奥窔不可知之地臣万不敢谓然而其渐亦当防也王安一阉竖耳在  先帝时不为无功在  皇上时不为无罪其刚戾恣睢好名不学自足以取祸然事在内庭  皇上自知之而自处之若必借已朽之骨以入弹章非所以为名矣况年来人情有一番争竞则必有一番题目在今日言者可信其无心而他日继者将出于有意起端甚微末流甚大此亦不可不虑者也  上报曰朕在宫中每日披阅文书览诵经史及  祖宗训录兼时事忧劳何有多暇卿为辅弼元老正赖责难陈善匡朕不逮览奏具悉忠悃王安处分已久外庭章奏不得牵入目前东西用兵尚无勘定次第卿既心切忧时当不久安私寓伫望即出佐理副朕倚任
