<!-- { "loadSidebar": true } -->
　　○兵科给事中陈维新疏言黔局有缓著有急著有实著自有水西郡县之说遂坚众土司以党逆之心彼之种类难绝我之力量未全宜收合余烬绸缪全力且勿轻言捣巢以落其深箐穷崖之计故语剿减于今日此缓著也自王伦叛逆遵义破残奢日纠五姓之民以翌逆彦万一乘残猝据西南半壁可奈何合无如按臣温皋谟所议遵义距蜀窎远难及割付贵州以一事权此急著也四十八头目原有矢心效顺者传谕土司颁赏擒逆固以夷攻夷之妙策当事者亟为相机示恩显购密联从兹感而受抚穷而就槛总未可知此虚著也会城斗米七钱濒危莫继宜敕部议处仍将楚漕暂拨或发附近地方买办但须酌运饷之法不可令楚民累苦太甚又查正统景泰年例从按察使应履平及巡抚王恂请俱以贵州乏饷许彼处犯罪者诣缺粮处输米赎罪又从御史黄镐许土官军民人等纳米补官一时称便此二项似可踵行若夫调募不可不慎施兵业有明徵既听报选土著则宁精勿滥此实著也至于滇蜀距黔辽远一一责以某日用兵几何约会某地果能于千里外三面刻期乎大剿未集之先止宜分据信地顿兵耕守是即协援欲剿邦彦先制其党滇师宜出沾益毕节控御乌撒则阳顺阴逆之安效良尚敢公然资叛乎川师宜镇永宁赤水则观风向应之乌镇蒙镇雄尚敢明为声援乎遵义但以一师窥龙场彼奄奄余息之奢寅既不敢动而后黔中以大兵临之又何虑水西不斩逆彦以献如此而西南之局庶乎可结耳此臣于四著外更审全局而定为照应之著者也命该部酌议具覆
　　○锦衣卫北镇抚司掌司事许显纯等勘问汪文言之狱辞连赵南星杨涟左光斗魏大中缪昌期袁化中惠世扬毛士龙邹维琏邓美周朝瑞黄龙光顾大章卢化鳌夏之令王之采钱士晋徐良彦熊明遇施天德等以移宫建议者为立名躐等之资整顿铨政者为偏听招权之藉布买命之金而杨熊之刑停启贿赂之门而升迁之法滥总归之文言得力于父事王安结纳权要浊乱朝政请敕下法司研鞫得旨仍发显纯严刑究问杨涟左光斗袁化中魏大中周朝瑞顾大章遣缇骑逮至京究问追赃赵南星等俱削籍抚按提问追赃具奏
　　○法司会谳李承恩言承恩蔑视礼法擅用至尊服御漆盒瓷器之皆龙藉口先公主之遗尚可言也赭黄五爪之龙袍共验为新鲜之色是何物乎若依僣用龙凤文者律似为太轻合从重论引盗乘舆服御物例则尽法矣伏念承恩实  肃皇帝亲甥虽犯大辟亦有八议之条臣等敢不奏请得旨是但既拟重辟如何又引八议该司官姑不究
　　○刑部奏问过安顺府训导周国光当安酋攻城派守东门乃持贼帜挥众出降又挺身从贼与运筹宜按谋叛不分首从律处斩其妻子应付功臣之家为奴从之
　　○升礼部仪制司郎中周应期为福建按察司副使清军驿传道南京吏部考功司郎中李一鳌为山西按察司副使岢岚兵备道南京吏部稽勋司郎中沈维毗为湖广按察司副使郴桂兵备道辰州府知府张光奎为山东盐运司副使
　　大明熹宗哲皇帝实录卷之五十七
　大明熹宗哲皇帝实录卷之五十八
　　天启五年四月戊寅朔孟夏  上亲享  太庙
　　○诏清查捕营占役凡水夫灯夫菜户大马影占者逐一查明具奏
　　○福建巡抚南居益题海土之民以海为田大者为商贾贩于东西洋官为给引军国且半资之法所不禁乌知商艘之不之倭而之于别国也其次则捕鱼舴艋不可以数计虽曰禁其双桅巨舰编甲连坐不许出洋远涉而东番诸岛乃其从来采捕之所操之急则谓断绝生路有挺而走险耳闻闽越三吴之人住于倭岛者不知几千百家与倭婚媾长子孙名曰唐市此数千百家之宗族姻识潜与之通者实繁有徒其往来之船名曰唐船大都载汉物以市于倭而结连萑符出没泽中官兵不得过而问焉即两汛戒严间有缉获而穷海鲸窟焉能尽歼夫我之防倭防通倭之奸已若是乎不易为力矣而又益之以红毛夷奸人群而附之教倭助夷引夷附倭夷以所得接济汉物尽数贿倭倭复以耽汉物之心尽力助夷而夷与倭及海中之寇合并以成负嵎之势我百方抽选仅得兵若干名彼一呼而枭獍四集数每倍蓰我百方挽运糗粮莫继惟若不足彼因倭因盗翻见有余是以踰年相持不能有加非去夷之难去倭与寇之难也今镇臣俞咨皋言泉州人李旦久在倭用事旦所亲许心素今在系诚质心素子使心素往谕旦立功赎罪旦为我用夷势孤可图也臣因进巡海道参政孙国祯再四商确遂听其所为而倭船果稍引去寇盗皆鸟散夷子立寡援及大兵甫临弃城遁矣先臣胡宗宪之间王□于倭率是道也近据谍者言红夷消息尚泊数船于东番将有事于吕宋夫吕宋我之属国今商民乘春水赴之者甚众遭于洋必无幸矣可虞者一东番倭寇之薮今虽暂异于夷久之啖夷利势将复合小则劫洋大则要市滋蔓难图可虞者二即亡论红夷东番之寇率倚倭陆梁附于夷固为我患不附夷亦自能为我患臣密问镇臣若能使夷寇相残我徐收渔人之利乎镇臣曰唯唯且将图之惟是海上人多口不达用夷攻夷之旨谓我为生事于倭也谓借资于寇也非藉庙谟发纵嫌于自用傥有党奸之人出蜚语惑乱视听何以自白念业有明效何可不使终其绪伏乞敕部覆议亟令镇臣乘机会益复广行间谍俾得操纵如意不为旁议所摇庶几制倭夷于掌股之上而东南半壁悉有嘉赖矣＜锍-釒＞下兵部
　　○改补广西布政使司右参政冯盛典为广东督粮道广西按察司副使张翼轸为广东岭西道
　　○己卯  上御文华殿讲读
　　○四川总督朱燮元＜锍-釒＞言天启二三年遵义五路进兵永宁破巢之捷各大小数百战之劳二年之苦查擒斩截杀五路总计生擒一千九百二十四名斩功二万七千四百九十二级俘获一万七百三十二名口招降大头目一百三十四名及内外四里卜昏都都及遵绥铜仁水西毕节等处黔蜀连界汉夷苗民其二十九万三千二百六十四名口当阵夺回被掳男女五千五百五十三名口枪刀衣甲器械六千五百四十七件牛马一千一百一十二只匹印信五十二颗伪印关防十三颗伪敕劄二十九件五路阵亡官兵李缙等二千六百八十八名轻重伤一百九十四名至于左道之变蜀实首难初则伪榜攻掠州城继则主谋内应祸遍通省妖书纸甲与夫神符鬼脸等项不可胜计幸尔乘势扑灭擒厥渠魁是亦廓清之一端也乞将文臣李仙品刘可训卢安世郑朝栋等武将林兆鼎秦翼明罗乾象等土司陈治安冉绍文悦先民等降将王继宗焦从智等查例升赏以示激劝章下兵部
　　○升贵州按察使朱芹为江西右布政山西按察司副使周泰峙为山东布政使司右参政分守海右道
　　○通政使司右通政彭端吾自陈乞休命著致仕
　　○吏部等衙门考选行取各官玄默黄承昊为吏科给事中张士升杨文岳陈序为户科给事中叶有声为礼科给事中潘士闻苏兆先杜齐芳为刑科给事中王梦尹虞廷弼为工科给事中吴国华为北科给事中候缺填补郭如闇为南京吏科给事中袁玉佩为南京兵科给事中庄谦为浙江道御史卢承钦吴裕中为江西道御史余文火□晋李灿然汪若极为福建道御史李应公为河南道御史袁鲸为山东道御史陈朝辅王际逵刘弘光为山西道御史鲍奇谟何可及门克新为狭西道御史王时英汪裕为四川道御史梁炳赵胤昌顾宗孟田景新为广西道御史卓迈陈以瑞为云南道御史周维持张枢智挺为贵州道御史刑绍德陈睿谟为山东道试御史石三畏为狭西道试御史倪文焕曾应瑞为四川道御史陈世埈为广东道御史王珙为广西道御史罗万爵为南京浙江道御徐复阳为南京江西道御史蒋守藩为南京湖广道御史梁克顺为南京云南道御史李时馨为南京浙江道御史并王嘉言等五十员授部属等官  上命照缺填补以后考选还遵四十名为定额不许多添已而吏部尚书崔景荣以南北科道悬缺请于拟定礼部数内五员改用将陈懋德阎梦夔候科朱光熙杨廷诏杨金通候道  上以考选限定四十名已有屡旨不准候补刑科给事中霍维华又＜锍-釒＞请将陈懋德张履端戴东雯暂授部衔俟秋间再考不许
　　○庚辰兵部覆工科给事中郭兴治＜锍-釒＞议得枢辅孙承宗以黄耆元老置身荒徼劳极成疾诚所当念但辟地宁远三百余里安插辽民二三十万屯练生聚渐有端绪遽难议更乞特颁温纶奖其前功益图后效得旨辅臣慷慨督师志切吞胡今尚未有底绩何可骤言召还关门重寄简将汰兵清饷相机进止皆辅臣之责便著速出任事整理军务恢复防御不得他委
　　○升吏科都给事中许宗礼为太常寺少卿掌河南道御史潘士良为太仆寺少卿吏部文选司郎中白储玿为太常寺少卿提督四夷馆
　　○升湖广道御史潘云翼为太仆寺少卿山东道御史刘思诲为大理寺左寺丞工科都给事中杨维新为太常寺少卿
　　○起升原任文选司郎中曹思诚为太常寺少卿
　　○以右府带俸都督同知傅应星佥书中军都督府事
　　○升宣府万全都司陈思明为山西掌印都司
　　○辛巳予原任户部右侍郎王德完祭一坛全葬赐谥荫一子入监读书
　　○汪文言死于狱镇抚司以闻得旨汪文言不以病闻如何遽死许显纯好生疏纵以后监犯务要著实防范有病亦须医治
　　○癸未  孝端显皇后忌辰  奉先殿行祭礼遣永年伯王明辅祭  定陵
　　○叙  庆陵劳加工部都水司郎中白受采钱时杨师孔路周道王国相王道元曾樱王公弼许如兰吴兆元堵天颜陆文衡王振奇陆之祺等官级有差
　　○申时金星顺行昼见在未位井宿度
　　○吏部尚书崔景荣再＜锍-釒＞乞休  上命本部司官敦趣即出视事
　　○刑部署部事左侍郎饶伸具＜锍-釒＞求免  上以饶伸责成追赃如何遽欲求去不准辞
