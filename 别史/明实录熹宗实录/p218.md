<!-- { "loadSidebar": true } -->
　　○刑科给事中霍维华＜锍-釒＞言顷者邪臣假借题目诬蔑宫庭亏损圣德如所谓挺击红丸移宫三案已掜形章奏簧惑听闻更欲窜入纂修迷乱万世是用不避忌讳据实剖明快  祖宗在天之灵畅  皇上继述之志倘稍参一毫私念于其间明讨幽罚臣曷能逭当  神祖壮年在御册立东宫稍迟一时诸臣私忧过计群起而争委出忠爱乃争之愈众持之愈坚无非欲事出宸断以见欲行册立之本怀是以建言者皆蒙谴谪而笃爱震器之心始终不渝及外庭寂然无言而明纶忽涣元良既建  宗社有主二十余年宫闱晏然未尝有他说也倘果有如奸邪所掜称废立巫蛊之谋则九阍邃密必别有诡秘之术而后可徼幸于万一乃徒藉一风癫之张差白昼持挺闯重门入大内而行刺弑有是理乎当日巡视御史刘廷元之奏报鞫审司官唐嗣羙曾道唯岳骏声等之口词明白恰当独赃私狼籍自分被察之王之采与同恶相济之陆大受等无端造舛谬之说闻张差为山间窰户庞保刘成领西宫金钱数万起盖庙宇差谋包烧甎打点使费多金半出称贷业已得之复为有力者所夺怀恨二珰不胜愤忿持挺寻觅气激迷心不自觉其乱闯而□入禁地耳向非  神祖同  先帝与  皇上慈宁之御亲赐剖决其开衅骨肉流毒缙绅可胜道哉及  先帝嗣位一月之内未闻有纤毫芥蒂疑及张差之事则  神祖之止慈  先帝之止孝与平日宫庭原未有嫌疑猜忌之情益大彰明较著矣此  实录之当确者一也  先帝至性天成体素清弱当  皇祖升遐之初哀毁踰礼饮食不时几务烦殷劳苦为甚以致夙疾陡发荏苒委顿理所必然而悠悠之口致疑于宫掖之太盛岂臣子所忍言夫  先帝即位不二旬而疾作十余日而不讳女谒而病耶茕茕在疚之时而溺情女谒季世之碎所不为也病而女谒耶岌岌不起之际而女谒是殉千金之子所不屑也况  先帝以千古纯孝之衷当四海托重之日乎伊时以误用下药归其罪于崔文昇  先帝犹口授  皇上传谕群臣以为原有夙疾因劳致甚大小臣工莫不钦承此当日  父子  君臣出口繇衷之言亦至仁至明危而不乱之证足尽破从前狐疑之说矣先是元辅方从哲等＜锍-釒＞请蚤建储嗣以奠国本并请如期视朝以慰群小及闻病日增剧虑且不测率九卿科道官问安寝殿再申建储之议跪求望见  嗣皇清光此际此情臣子之心盖百回肠而后敢一启口也  先帝矍然首肯出  皇上于榻并承顾命有辅导  皇子为尧舜之旨是  先帝业以天下事授之  皇上业以  皇上托之辅臣矣且云寿宫要紧者再此其旦夕莫保之情景群臣耳闻目见者谁不愿得长生久视之方延万载无疆之寿李可灼复神其药之奇验群臣无不思幸一试莫敢先发遂流□禁中有旨召可灼进药少项传谕称进药善戒姑退勿去褒赏有加日昃复传谕进药可灼难之谓日止可一丸而退诘旦昧爽而  龙驭上宾矣夫  先帝病系劳弱则可灼红丸正属对证况迫以  先帝立待之严旨可灼安能不进药  先帝与群臣亦安忍不令可灼进药特无救于大渐之势即今日岂遂忘彷徨无已之情哉孙慎行自隔年之后起自田间突兴大难之端借题红丸诬  先帝以受鸩之惨加从哲以弑逆之罪片纸传播旋奉旨旧辅方从哲素称忠慎  皇考弥留李可灼进药原出  圣意卿言虽忠爱然事系传闻并进封移宫等事当日九卿科道官多所亲见还着据实会奏以释群疑其李可灼轻易进药不能无罪著并议来说该部知道吏部尚书张问达削去前叚止将卿言虽忠爱以下半叚发出并改会奏为会议以启邪党之附和承望风旨者欲杀人以婿人畏避凶锋者不信心而违心饶有半吞半吐之词多属畏首畏尾之论独黄克缵王志道徐景濂汪庆百等明目张胆连篇累牍侃侃凿凿足砥一时之狂澜定千秋之铁案时非  皇上天语亲传有  皇考进药亦昇天不进药亦昇天之旨邪党穷追不已罗织之祸势且燎原而不可扑灭矣至可灼情出迫切似亦未忍深求乃业知睿照难欺犹懑心昧已故遣戍以存不了之薪火亦太毒而狡哉夫可灼之心果出于毒  先帝耶即支解不足尽其罪果出于爱  先帝耶即遣戍宁不重其冤  先帝之逝果出于毒耶不独从哲当任其咎果不出于毒耶何为从哲偏受其诬此  实录之当确者二也  先帝弥留之际所拳拳丁宁不厌谆切者辅导  嗣皇与册封李选侍而已选侍之居乾清宫也从侍  先帝也宫车晏驾选侍自应移居别宫亦自应候旨□选侍移居何宫而后可移也选侍何敢擅移亦何俟臣子争执之而始移也丙子昧爽元辅以下文武大臣以及台省郎署无弗入者何谓杨涟一人独以排闼称也比群臣见  皇上即罗拜呼万岁又何烦刘一燝杨涟左光斗等侈口拥戴之功哉且元辅之方从哲首垣之范济世掌道之顾慥无日无事不在一燝涟光斗之前者又何以拥戴之功独三人攘臂自居也使当时洒扫别宫请选侍入居谕以登极后遵遗命行册封贵妃礼此不过一内使传示足矣何至烦诸臣之纷纷也臣尝闻其概矣当济世与涟光斗等之入也见一官者手握数纸箕踞怒骂有于今还要我叩头叫他认得我之语济世等询之乃知为王安也问其所骂何人则应为李选侍也所持之纸即排选侍之揭也安将揭人授一纸济世等心讶而面拒之独涟与光斗口诵心维不自觉其席前膝足神昵而形就也繇是而播自后之说繇是而煽垂帘之议繇是而掜宫嫔之词诬告选侍之孺名繇是而兴盗宝之狱罗及选侍之生父糚成莫须有之疑以荧惑  圣听矫诏咨恶震骇远迩皆王安一人居中为祟涟与光斗等入幕运筹而助之虐也移宫之日密布多人罄掳选侍之奁箧并攫及头上之簮珥俾令自负皇八公主踉跄徒跣而奔一号殿吞声饮泣莫从控吁而随侍之李进忠刘朝等十余人且殴伤狼狈面缚下狱立刻拟斩连及侍父惴惴思死此不过假盗宝以为名因杀此数人以灭口耳向非刑部尚书黄尧缵据法力□开谕保全侍父亦不得其死矣选侍何以安其生进忠等三人旋毕命于刑殴之余刘朝等数人又安能延喘于犴狴之中他日复得见  皇上之面赦其余生以正王安矫诏之罪哉观于李进忠刘朝等之下狱而  皇上不及知则选侍当日踉跄之状与一号殿萧条之景  皇上亦必不及知以至自后垂帘种种不情之波概可推矣臣以为选侍之请封也请封妃也册封贵妃之旨  先帝之亲传者三  皇上之亲促者再王安犹能朦胧排激炀蔽稽停迄今读范济世请封选侍一＜锍-釒＞犹令人痛哭而流涕焉妃之未封而况于垂帘倘选侍而果有自后垂帘之威权也王安焉敢不叩头又安敢箕踞而怒骂之哉臣以为宫不难移也王安等故难之也当日  皇上一见群臣安等即奉  皇上归慈庆宫不复至乾清一步者欲  皇上不与选侍相见乃可以行其离间之计也故难移宫者用以激怒  皇上而重选侍之罪眩惑中外而张拥戴之功也不然何御史郭如楚＜锍-釒＞有移宫原系定理不得居以为功之说邪党恨之入骨俾不得一日安乎其位也岂非犯其所深忌哉使是时有旨令选侍移宫而据不肯出或  皇上力不能使之出然后臣子得以借口而幸功耳乃移宫之说甫出遽使选侍徒跣奔避进忠等束手就缚而  皇上尚不知也是尚得知宫之难移哉臣又以为李进忠等未尝盗宝也乃王安等抢之也夫宝谁之宝选侍之物实  先帝之赐予也以选侍之物选侍之人自移之何得谓之盗也且徒手数人所执有限何得谓之盗至数万也以  先帝之赐予者王安等抢而还之  皇上臣果知  皇上之不忍受也乃竟以选侍之奁箧据而充王安之囊橐不罪抢而罪盗不亦颠倒之极哉王安罪状彰彰如是死不足赎而周嘉谟且感且怜忿然不平代为报复矫语向人曰王安罪不至死夫假亲王令旨者死况矫  天子诏一朝而辟无辜之数命哉幸  皇上日月之明雷霆之断立正王安罪并遵  先帝遗命加选侍以康妃之封恩礼优隆家庭骨肉之情欢然如故此  实录之当确者三也繇今而论王之采罢矣刘廷元等之官不可不复也孙慎行斥矣李可灼之遣不可不还也杨涟左光斗禠矣刘一燝周嘉谟之罪不可不明也此三事者业已本末俱明臣犹惓惓于  实录者特以年来门户为政授意纂修实者未必录录者未必实也臣又闻邹元标钟羽正当日亦各有＜锍-釒＞入告而秘不发抄两人立名非真晚节不振委身门户败坏生平其秘＜锍-釒＞不抄必阴附鬼魅之说而又欲明逃非剌之外也韩爌会议之＜锍-釒＞足破一时之谎何以元凶罪恶贯盈犹再倒身庇护说者谓良心难昧是非各不相掩也至如江西监生杨惟休泰昌实录一书草莽一介何从而记注朝廷之起居且刺及宫庭之隐微中间语意闪烁称述舛错非潜授意指以欺人则揣合嚬笑而献媚耳真无忌惮之小人岂非圣世衣寇之玷哉伏乞  皇上严谕监修纂修诸臣将未完  神祖实录从实纪载已完  先帝实录再行磨勘并将公忠发愤如刘廷元黄克缵王志道范济世等与假借诬蔑如王之采孙慎行杨涟左光斗等一应章奏单揭备细摉录与臣＜锍-釒＞一并宣付史馆务存公案以垂信史庶是非邪正开卷了然其于  三朝圣德慈孝深衷光大阐扬所禆不小矣
　　○工科给事中张惟一以张盘失利归咎于登抚不援具＜锍-釒＞紏参抚臣武之望＜锍-釒＞辩  上以海外情形难于遥度惟一参论不当降一级调外已而因崔呈秀疏救命照旧供职
　　○己丑大学士顾秉谦等题今蚤文书官郝隐儒杨国瑞持科臣霍维华本到阁云  上传这本条议一字不差所参刘一燝专政为祸韩爌比护元凶孙慎行借题红丸悦党陷正张问达改抹旨意朋比为奸俱著削了籍臣等钦承严命敢不遵行第念国体悠关义当申救汉臣贾谊曰廉远地则堂高廉近地则堂卑盖言辅弼股肱之臣系国体之轻重也若以一＜锍-釒＞而削大臣五人无论诸臣削当其罪而于  皇上优礼大臣之体无乃太轻乎即据科臣之意止欲昭一代之信史存万世之公议非有激怒  皇上之心也况诸臣事  皇上有年或亲承顾命或赞襄密勿或勤劳部务功过亦宜相准古人惟盖尚且不弃而一旦谴责至是恐  圣衷亦有不忍矣臣等拭观新政非不仰颂日月之明而责在调羹实望少霁雷霆之怒用是冒昧上恳得赐转还国家幸甚  上曰本内说张差风疾逼真至如进药移宫情形尤朕所目睹刘一燝党邪害正韩爌庇护元凶孙慎行借题修怨张问达周嘉谟擅改旨意朋比为奸本当削籍念系辅弼股肱之臣姑不深究慎行暨监生杨维休私刻便行彼处抚按追出立毁维休革去衣巾仍将此本宣付史馆从实纪载其修成  皇考实录另行改正王之采诬陷骗官待杨涟左光斗逮至追赃后一体治罪范世济王志道汪庆百刘廷元徐景濂郭如楚张捷当狂澜既倒之时有特挺不移之节济世候巡抚缺用王志道等六员升太常太仆少卿添注唐嗣美岳骏声曾道唯守正致排嗣美候起复仍以左布政用骏声二员即与推用李可灼免戍回籍冠带闲住  上传傅淑训盛世承俱著削籍许念敬送法司依律拟罪照数追赃其过付赵南星各款赃私著行彼处抚按严追充饷
