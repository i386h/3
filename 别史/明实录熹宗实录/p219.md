<!-- { "loadSidebar": true } -->
　　○巡抚福建南居益修陈彭湖善后事宜一议彭湖添设路将一议戍守中左一议增兵一议增饷一议建城池营舍一议屯田一议墩台一议用人一议内地防御章下该部
　　○加赠旧辅沈一贯太师荫一子尚宝司司丞以其孙中书舍人沈延赏＜锍-釒＞陈建储功也
　　○予史孟麟祭一坛减半造葬
　　○协守宁夏副总兵沈应时以病回卫起原任宁夏副总兵沈勋代之
　　○庚寅  孝懿庄皇后忌辰  奉先殿行祭礼遣灵璧侯汤国祚祭  昭陵
　　○原任兵部侍郎刘曰梧以老病辞职准在籍调理
　　○辛卯  上御文华殿讲读
　　○大学士孙承宗题古人舆疾讨贼敢不勉图惟是臣材既蹇浅年更衰迟兼以地方艰难与臣同来者少壮亦病每念臣初入阁有七人而去者故者六人矣其在地方则三总督十巡抚二十余道臣相继以去矣臣即未死未去而百病攒身然臣非敢计此身也而臣又冒以病身为天下塞责即异时死法死敌等于死病而天下安危岂病臣一死足塞且病臣之去留何系安危惟以会议之身可去复留其所系安危甚大然而仰奉严纶敢不力疾任事第病中筹画自是不周病后奔劳行复如病终愿  皇上敕当事大臣蚤为安危大计无姑以病臣塞责更望诸臣怜臣病苦既以病臣塞责便当为天下大计助臣庶恢复防御臣得奉庙谟以行也上曰览奏知卿已出视事朕心嘉悦还须振起精神鼓舞将士矢图恢复蚤奏成功
　　○兵部覆御史洪如钟＜锍-釒＞关门有三大将名位相轧柄不两操且武职而至元戎官阶极品志气易盈朝廷激劝之典亦不能以复加矣似应责成一大将居中调度左右两应改设副将协同大将修防战守皆听命于督师辅臣号令统于一则中鲜观望官阶有余地则人知砥砺矣报可
　　○调验封司郎中庄钦邻为文选司郎中
　　○壬辰户科给事中薛国观言今天下民生之穷也说者归咎于加派臣窃归咎于火耗虽抚按亦时申饬禁革然而卒不可革者则亦革其流而未革其源也革源在于革司府尝见州县差委官役押解钱粮于司府每百两或重收二三两四五两及押解官役费尽携来公添分外稍有增费旋返而指一科十又重一番科歛此何非司府官先作之俑乎抚按论劾州县必须司府开报司府先已贪婪安敢言人而亦安能禁人曩有被劾角口者而抚按论人率求其老实寡援下手易制之乡贡了事塞责今宜著为令天下抚按官每年于每省司府中廉其一二人不肖或入境或复命与州县一并参处其有赃私狼狈者重则挐问轻则罢斥毋徒以降调为题目则本源之地清州县有所象指不得执起解之浩繁以剥民也吏治之贪也说者谓功名富贵之丧心臣以为士习之不正夫督学操进退人才之权广文身表率士子之任为督学者或宦处宽请托之路或原籍开夤缘之门老明经教官日暮途穷迷心阿堵自问贽外至举一耆宾一乡贤一节妇孝子皆视之为骗局即举人署教亦然今宜著为令该抚按严加体察但有贪秽不法者列其事迹四季报部该部一并劣处不得苛明经而宽孝廉至提学官有滥进滥补滥贡者该巡按俱行参劾庶几进身正式法端穷而为贞士者自达而为廉吏也驿递之累也说者谓冠盖络绎之频烦臣以为情面奸蠹之太甚勘合牌票借倩相赠者有之出赀易买者有之用者一得倍索廪给口粮恣意折夫折马外之司道府厅或以马牌狥情送人而抚按之差役为尤甚驿递苦不可支矣始而流为佥报倾家破业既又以佥报之说流为包揽科派里甲收受帮帖而闾阎之骚扰极矣如夫役逃也则有工食之遗无柰不肖州县乘其失逃派差甲里克扣原编之工食无柰该府州县差遣原籍长夫长马有折贴不赀之费令宜著为令兵科中专定一员如巡青巡视例于京师良乡涿州设法严革诸弊遇抚按总兵官题请勘合火牌该部须减其十分之七付兵科挂号转发用尽题知缘繇再行题请其抚按司道等官各宜减省差遣以杜需扰而又严加绳束大示晓谕州县有发觉其事者即以风力注上考列荐章其狥情送牌克扣冒名占役差用长夫长马该抚按严为禁革倘有纵容阿狥者科道访出参论其内外勘合牌票廪给口粮照先征播事例尽行裁革寄诸该州县库每年尽解各布政司解部充饷驿递或因之而可苏也  上命该部严加申饬行
　　○癸巳  上视朝
　　○廷试天下恩岁贡生员岁贡上卷三卷中卷四百一十七卷恩贡上卷一卷中卷七十二卷
　　○裁革山海关管粮通判
　　○起升原任山西巡抚徐绍吉为户部左侍郎原任宣府巡抚王之臣为兵部右侍郎总督蓟辽保定等处
　　○起原任御史安伸于江西道
　　○升福建巡抚南居益为工部右侍郎总理河道顺天府府丞吕纯如为巡抚山东右佥都御史太常寺少卿尹同皋巡抚四川右佥都御史山西按察使王家桢巡抚甘肃右佥都御史
　　○吏科给事中黄承昊上筹边三策一核兵饷筹屯练也一密军情禁抄传也一杜内衅固民志也得旨当今急务宜著实举行
　　○甲午工科给事中虞廷陛言今者竭四海之物力以奉榆关而榆关一局若拥师而致老罄全楚之脂膏以资黔蜀二省且覆辙之频仍故权今日第一著数莫重于当关荷当关第一担子莫重于枢辅倚之重任之当益坚留之殷筹之应益预攻袭战守应何图画兵马钱粮作何清算宁远而东三岔而西作何填实觉华而南旅顺而北作何向应计议何法耕屯稍纾万民苦力此皆目前吃紧绸缪根本之图枢辅老成谋国不妨一一吐明方略即如大将马世龙诸臣咨嗟相对啧有烦言当此危疆非智谋廉勇恐不足提三军之命操阃外之权将将者应自有主见此又成败安危与枢辅相终始而可不慎之拣将调度总听枢辅之深思何必三麾并树使权轧而费糜乎若黔事败衄至再今日督抚得人定须酌量居中便相策应转楚之饷选楚之兵而滇沅等处共养全力以资犄角至如招抚诸部□其声援鼓舞勤王借其死力厉我兵马阳许收降悬赏苗疆阴令缚献此又密算困酋之策欲殄邦彦先制效良不可再差一著两广总督何士晋轻请榷税以抵加派合属骚然况党护王之采挑衅宫闱躐跻崇膴若何处分统乞敕下施行得旨枢辅已出视事战守机宜自能料理黔事责成督抚须合力协捣以收荡平何士晋挑衅宫闱增税扰民著革职为民追夺诰命
　　○平辽总兵官左都督毛文龙揭报鸭江仲冬冰解铁峪大战将士张邦金等深入重地阵获夷器夷马活擒打喇赖赏喇素照儿害蟒角利夏卜兔利阿起呐鸟答呐又夷妇一口夷级  十三颗番字马牌一面合分首从另文俘解
　　○敕各省直抚按严修保甲从科臣解学龙请也
　　○起原任山东按察使曾道唯以原官为武定兵备道
　　○升贵州布政使司右参政刘宇烈为本省按察使
　　○起原任贵州按察使岳骏声为湖广按察使武昌兵备道
　　○命御史李应荐巡按淮杨
　　○乙未升副总兵管宣府永宁参将事孙启祥署都督佥事南京前军都督府佥书兼提督小教场事务宁夏协守东路副总兵赵文质署都督佥事南京左军都督府佥书兼提督浦口池河二营事务
　　○丙申  上视朝
　　○督饷御史王祚昌＜锍-釒＞言今榆关之兵以十四万计矣于中岂无占役逃亡马以七万计矣于中岂无倒毙虚报占役虚报不清逃亡倒毙不补则此项月粮徒以充债帅之囊而饱吏胥之腹诚委一监军道臣专领此事著实稽查察将马实在数目每月造一简明文册送部查考照数放粮如有占役逃亡倒毙虚报等项即照花名扣银还宫清一二万虚冒之兵马即可省国家数万金钱矣至榆关将官内除钦依职衔著有才能者不论外其各衙门劄委守备千把总等官总皆负贩屠狗之辈无事则糜饷有事则掉臂走耳何不令各衙门通行查汰盖将官之粮必数倍散兵故裁一将官即可留十兵之饷凡此皆冒滥之所当清与考成之法并行者也章下户部
　　○赠旧辅孙汝游少保荫一子中书舍人
　　○升原任兵部郎中仙克谨为山西西路兵备按察司副使重庆府知府余新民为四川上川东道按察司副使四川布政使司右参议来复为山西冀北道按察司副使青州府知府徐良栋为山东青州兵备兵道按察司副使
　　○调补原任四川按察司副使曾应棨于广东南韶道
　　○调四川按察司副使威茂道张法孔于建昌道升按察司佥事监军道刘可训为布政使司参议管威茂道事
　　○加升建昌路都司尤世威游击仍管建昌事
　　○丁酉  上御文华殿讲读  上传兵部方今边疆多事择将须用谋勇兼全的好人不可滥用债帅以致克饷剥军还著回奏来
　　○户科给事中杨文岳言今日急著大要则清兵核饷恤民三者为第一义夫兵何日不议清也然今之溃乱逃亡御货夺人者尽皆兵也汰之不能诛之不可臣则谓无廉干之将实实训练至此因循数年聚十万师于一处各付之不相习之人白衣登坛兵冗官多教令不明心志不一平日既不足以作发其忠义果敢之气一旦督束则鼓噪掉臂而去夫不先责将而遽曰兵之不可用是兵终无用时也夫饷何日不议清也然在外之疾呼迟一刻而脱巾立告在内之摉括兼百法而摧挽难前乃一入军中而竟若泥沙用之不可问也近关门额缺者且以一百七十余万告矣当三空四尽不知从何处设法就使设法得出然增一分须一分之用养一人须得一人之力此皆须实实一番振刷恐情面开销到底终难清楚也即就加派论小民皮骨欲尽矣西北骚累万分而东南财赋诸邦所在以水旱告若能尽得廉能之吏抚摩收恤彼民力虽疲尚能忍死以报朝廷今也恤民之令日下有司置若罔闻徒严行束饬益肆侵渔夫小民一身既完官税又加苛责父母妻子不能供养于是盗贼诱之而去妖贼招之而又去是皆贪残之吏不能爱恤以致此也故今日酌榆关之事多兵不如精兵多饷不如清饷其事与黔同而至于简练屯田安插固众守要害筑城堡远斥堠进寸则守寸进尺则守尺宁以守而寓战毋以战而忘守此又实实恢复之用也酌黔省之事用众不如定谋轻进不如养力其事与榆关同而至于协心并力招集训练屯堡外水夺其耕种散苗众间贼党因势固守伺以妙筭以剿寓抚以抚成剿此又实实捣巢之用也章下该部
　　○户科给事中张士升题东事一日未结则加派一日不得蠲加派一日不得蠲则疲黎一日不得活臣以为饷不可蠲也而可抵也一火耗可以抵饷一赎锾可以抵饷一差银可以抵饷请敕各省抚按与一二良有司将赋役全书细加研核何项为必不可已之需何项为得已之派即将可已者抵充派饷而奸胥无所窦穴钱谷亦得清楚矣得旨这抵饷各款切近易行该部即与议覆
　　○平辽总兵马世龙奏称关门兵马数多疑端易起仰恳亟差风力科道阅查以明虗实以服群心＜锍-釒＞下部议
　　○录荫故辅许国孙志宁中书舍人追叙力请建储也
　　○升刑科左给事中林宗载为户科都给事中
　　○起原任永宁参将汪尔信为万全掌印都司起原任白马关守备刘登瀛为万全都司佥书
　　○戊戌赐川湖云贵广西总督朱燮元敕书仍颁尚方剑自大将以下不用命者以赐剑从事
　　○借冏寺银十万两给蓟镇兵饷
　　○升大理寺右少卿田生金为太仆寺卿管东路少卿事大理寺左寺丞李凌云为通政使司右通政
