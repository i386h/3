<!-- { "loadSidebar": true } -->
　　○巡抚郧阳右副都御史蔡复一条陈实政内二款一曰坚久任升迁太骤毋论送往迎来伤财劳民且本官之设施苦无究竟下吏之手足动有掣妨甚可惜也臣谓凡守巡道以二三年为期知推以四年为期即调简再任者亦可以二年外为期于人情似诎而于地方甚便然行久任之法必先自抚臣始一曰重外吏宋之宰执往往出为监司或治州郡本朝刘忠宣大夏辞太仆寺卿而就参政臣思尽天下艰钜之政事兵刑赋役无不从州县起手者而所以倡率综核全赖监司郡守二官不从此察吏安民决无太平之路臣愿铨部之重此官而为此官者亦自慎重盖必能破此重内轻外之绩习使豪杰精神皆自奋于民功则国富兵强乃可旋至而立有效耳又陈郧事最切者一曰核军屯郧之单弱甚矣增兵增饷既难轻议臣谓当练军为兵而以乡兵佐之郧阳卫清出实操军一千余名因军核屯因屯求饷盖屯军强半转佃为豪家所据追而夺之彼亦何辞而军户轮房人无恒役过手随卖徒扰无益臣只令承种者充纳粮需每名量衣甲银给本军户内壮丁入练其种绝者不拘军民责令屯一分出壮丁一人入练庶屯种不至累军而其余资足以赡军似亦简便而可通行者也一曰修城池臣躬阅郧城高仅丈五尺全无敌台北面逼山此城守三忌也前任守道李成名创议增筑而束于时诎计城费非数千金不足今据荆州府报奉户部摉括无碍银共一千七百余两乞将此准臣委官修城支用不足者容臣于近年饷银裁省余剩凑足兴工庶一劳永逸可备不虞之患得旨所奏切深时务内称久任之法当自巡抚始尤得肯綮该部记著其余俱与覆行
　　○巡抚贵州右佥都御史王三善备陈贵州危急乞将偏玩督臣移驻平越为声援仍速调猛将精兵使其勒限前来毋再如杜文焕薛来胤辈藉病息肩得旨总督官调度进援已有屡旨兵将等事该部既与覆行
　　○升湖广按察司副使杨廷筠为光禄寺少卿
　　○以防海道中军许定国平妖有功加游击职衔管登莱巡抚标下中军事新升万全都司佥书周洪谟加都司职衔仍留管文登营守备事兵部覆从巡抚袁可立之请也
　　○河州参将严奇武固原东路游击任佳胤俱革任回卫狭西巡抚吕兆熊劾其婪纵也
　　○荫援辽镇阵亡副总兵罗一贵男俊杰为本卫副千户世袭
　　○戊辰  上视朝
　　○礼部尚书盛以弘上言入春以来正月初三日甲午夜火星犯房宿北第一星二十三日甲寅[晓](晚)刻月犯键闭三月初五日乙未夜月犯毕宿右股北第一星十八日戊申未时风从东南巽方来扬沙有声虽占验不一总属咎徵近于四月初一日庚申夜二更复有地震之异考地震之繇阳伏而不能出阴迫而不能升于是宜静而动乃阴阳之象中国为阳夷狄为阴君子为阳小人为阴法宫明廷为阳左右近习为阴民物熙皞为阳闾里愁叹为阴今孟夏纯阳用事正长餋万物之候而顿有此异不悉占验若何徵应识者已怀漆室之忧矣若祈祷虽举而雨泽未沛二麦立稿尤臣等所蒿目而焦思也伏乞  皇上斋心凝虑默感  玄穹敕下臣部行文武各衙门以本月十八日起至二十二日止青衣角带朝参办事共图修省以弭天变疏奏  上责以弘回话大学士叶向高等言以弘所陈灾异当此中外多事之时似不宜张皇太过摇惑人心惟是入春以来亢旱祷雨并前星月风霾诸灾季终一并具奏修省此其一念谨重之意若其本内阴阳一叚乃前代占验家言从来灾异疏中无不称引且止言左右近习原无屏去字样若以本内引用字句责令回话震惊陨越何以自容似非  皇上新简典礼之意臣等即当传示  圣意令其循省疏误颂戴  天慈于  皇上敬天戒礼大臣之体两得之矣  上览辅臣奏乃不罪以弘第责该监失于占候该部司官竟无觉察命降二级调外任用复以辅臣向高等申救准司官照旧供职不许仍前怠玩部事
　　○巡按广西御史贾毓祥疏论王三善狃于龙里之捷骄而自矜藐视安酋以致陆广河之败数省兵饷损亡殆尽封疆之事岂堪再误乞将三善罢斥听勘急推才望有谋略者更代料理仍敕令总督及邻省巡抚各官协力应援毋使蔓延得旨王三善已令策励调度总督及邻省巡一体论叙
　　○都察院左都御史赵南星条奏其一曰臣院中之事无大无小皆令河南道查议任不啻重向来臣等自行劄委一为外差所夺便如无轮之车请以后改为题差专心宪务不与它差干涉一年而代容臣等选其巡方有声公诚明练力能任怨者推举二员请旨点用其二曰臣前疏言人心未正必先以  陛下之德意教诲之而后可绳以法今自奉旨之后通行各处按臣未及一月其竣事在先者即未闻教诲者也容有为人所误滥举贪酷之吏昔不知而今知之者似宜许其自行简举以为夕改之劝如恬不为意咨访详实则臣无所辞怨矣其三曰往时御史必三差考察无过者方咨吏部推升京堂至万历末年考选候命者久而不下按臣有三五年不得代者于是咨升不必三差自  圣明莅祚未下者尽下望代者即代矣而人心玩愒不可复振往来过家皆求宽限画绣逍遥流光迅疾有一差而遽议升者曰俸已深矣使畏此简书者瞠乎其后是宽限为餋俸之术而急公乃拙宦之道也令三差之例纵难猝复亦必两差已满咨访称职而后计俸议升至于六科之与各道事体逈异而升迁必欲同时不无掣肘以后惟科一道二如数移咨前后似不必拘  上命俱如议行
　　○工科都给事中周士朴等上言顷者提督苏杭织造太监李实岁改奉旨归监一疏大概欲侵权抚按辖制有司凌虐机户惟所欲为而后快臣科以为渐不可长曾有参驳下部惟是详绎明旨尚未归一而地方各官不无踌躇观望之意乞敕该部行文浙直岁改叚疋系未归监者仍令按臣验解有司参劾属礼并不干预如是则有司得其职抚按得其权而该监亦受行所无事之福得旨织造已有屡旨内外各官当协心集事何必纷争且敕书谕诫甚明该监自无过当若地方官有意挑激致启衅端责有所归
　　○遣太常寺少卿魏应嘉往邹县致祭  孟庙
　　○巡抚云南右副都御史沈儆炌上言滇南遐荒万里兼以水蔺交讧东西路阻人人视为畏途已至者投劾而思去未来者裹足而不前非破格鼓舞无以激人心条陈七款一方面积劳优以京堂开府一升迁流转兼移名邦善地一司道历俸宜照边例三年加升二级一郡县行取勿概平迁课最者列之华选一察典宜恕如临安同知杨道臣等均以循良罹幽黜宜与昭雪一凭限当查如副使陈继芳等力求一差以规避竟不赴任一铨除宜就近滇南之官先尽川贵人材然后及于别省部覆如议  上命著为条格务在必行
　　○遣御史钱士贵巡视京通二仓
　　○升江西按察司副使姚若水为广西布政使司右参政
　　○改新推狭西永泰城参将苑攀龙为河州参将
　　○升遵化辎重营都司佥书刘保为固原东路游击浙江松海把总张震为浙江游兵游击
　　○革中都留守司佥书成已回卫江西巡抚房壮丽劾其原任行多裂简也
　　○己巳大学士朱国祚十三疏乞休得旨卿忠亮清勤受知  皇考简佐朕躬属以时事多艰赞襄密勿猷劳茂著倚任方殷乃连章控陈情词恳切勉从所请成卿雅志著加少傅兼太子太傅荫一子中书舍人遣行人护送驰驿归里加赐银一百两彩叚四表里大红纻丝坐蟒一袭称朕优礼至意卿宜为国爱身善自调摄伫俟召还以究大用国祚疏谢并辞加恩  上谕加恩示眷宜祗承不必辞
　　○赠原任广东道监察御史沈裕为太仆寺少卿裕当  神庙时巡视南城妖书事起力正皦生光之狱以保全善类功在国本故追赠之
　　○升云南临元参将施翰为神枢营副将湖广郧阳巡抚标下都司佥书许自强为湖广镇筸参将南直泗州守备齐大宾为云南荞甸游击凉州卫试百户唐明世为甘肃河西备御都司
　　○庚午  上御文华殿讲读
　　○旌韩庄王妃董氏慈节韩王亶睿贤孝赐敕建坊如例
　　○荫原任兵部尚书顾其志次男绍诒国子生
　　○补考选御史温国奇于狭西道
　　○升山东按察司副使徐从治为本省布政使司右参政分巡济南道山西按察司副使都任为四川布政使司右参政分守川东道
　　○升保镇沿河口守备吴梦金为南直镇江游击
　　○革延绥安边营参将孟应徵职行巡按御史提问以其纵军劫掠酿祸边民也
　　○改建援辽死事副总兵罗一贵祠庙于甘肃赐额旌忠
　　○予援辽死事辽东分守东宁道兵备参政顾颐祭一坛
　　○辛未大学士叶向高等复请亟发帑金三十万以济黔急  上以内频发将尽命官于内库摉括十万两再于邻省措处十万著南部协济十万作速解赴军前经管员役不许仍前朦冒侵欺仍传示该部严行各省直将逋欠金花银两勒限速解前来接济急需不得专靠请帑以误军机
　　○宴暹罗国来朝贡夷人
　　○辽事之告急也光禄寺少卿管工部都水司郎中事李之藻言制胜莫先大器臣访知香山＜氵粤＞夷所传西洋大铳为猛烈神器宜差官往购但虽得其器苟无其人铸练之法不传点放之术不尽乞行文粤中制按将练器夷目招谕来京合用饷廪从厚支给事下兵部移文徵取至是两广总督胡应台遣游击张焘解送夷目七名通事一名傔伴十六名赴京听用
　　○兵部尚书董汉儒等言＜氵粤＞夷不辞八千里之程远赴神京臣心窃嘉其忠顺又一一阅其火器刀剑等械俱精利其大铳尤称猛烈神器若一一仿其式样精造仍以一教十以十教百分列行五卒与贼遇于原当应手糜烂矣今其来者夷目七人通事一人傔伴十六人应仿贡夷例赐之朝见犒之酒食赉以相应银币用示优厚臣等尽试其技制造火药择人教演稍俟精熟分发山海听辅臣牧用  上俱允行
　　○甘肃总兵薛永寿以辽事告棘枢辅议调西兵上疏言愿典臣素抚循之内丁与夫各镇所调将士报效于山海或将臣调赴阙下以备缓急驱使  上嘉其忠勇令兵部议责任事宜具奏
　　○巡按贵州监察御史今升太仆寺少卿史永安揭叙文武诸臣保守危城之功文臣则监军驿传道佥事徐清等武臣则总兵张彦芳屯田都司佥书黄运清等乡官则原任四川建昌道参政潘润民等死事则毕节道副使申在廷都司方策乡官督兵知县杨鸣高等又言监军学道刘锡玄固守于前易节于后始终判若两截功罪各不相掩乞付廷议章下所司
　　○工科给事中杨所修上言贵州危困乞罢庸懦督臣杨述中以旧抚臣李橒代之  上命该部看议具奏
　　○改尚宝司司丞蔡毅中为国子监司业署本监印信
　　○壬申  孝懿庄皇后忌辰  奉先殿行祭礼遣彭城伯张嘉猷祭  昭陵
　　○改行人司行人秩从七品行人张讷等援给事中中书舍人例以请也
　　○湖广麻城县新建驿于道观河裁黄冈县主簿一员蕲州仓官二员以其费充之麻城距黄冈一百五十里道观河其适中之区也
　　○准原任大学士赵志皋荫一子中书舍人
　　○起原任太常寺少卿程绍仍原官
　　○调狭西布政使司右参政王家祯于山西分巡冀北道
　　○癸酉  上御文华殿讲读
　　○玉牒书成荫内阁大学士何宗彦子敦季朱国祚子大定史继偕子延暠俱送监读书
　　○大学士史继偕又以人言引病乞休  上优诏慰留
