<!-- { "loadSidebar": true } -->
　　○起原任吏部左侍郎萧云举吏部右侍郎王图与见任礼部右侍郎朱延禧俱充实录副总裁起原任南京礼部右侍郎范醇敬改礼部右侍郎纂修玉牒
　　○升左庶子来宗道右庶子张鼐掌司经局右庶子黄立极各詹事府少詹事兼翰林院侍读学士
　　○补礼科给事中王琨郭兴言陈奇堬刑科给事中解学龙
　　○壬子总督川湖云贵张我续以蜀事少宁黔难未纾请移驻辰沅以便救黔  上许之
　　○通政司右通政林熙春议以运军顺带兵器护漕资兵有两利三便  上俞之
　　○御史杨新期复言督臣果请缨志切宜令移镇遵义以防奢蔺之合章下该部速议
　　○南户科给事中欧阳调律等参广西抚臣赵世徵摭拾妄辩希挠察典章下部院
　　○差户部湖广司主事郭梦詹天津管粮
　　○升湖广长沙府知府关守箴本省按察司副使分巡上江道
　　○癸丑兵科给事中沈应时复参游士任冒饷宜核命遵前旨查夺
　　○差户科给事中郭允厚巡视库藏
　　○甲寅以写篆  信王册宝赐辅臣等银币有差
　　○大学士叶向高等题今庆典相仍人情胥畅乞特敕法司暂免今岁朝审
　　○吏科给事中甄淑请武科照文科一例殿试以辩真才章下所司
　　○刑科给事中张鹏云参刑部侍郎杨东明勘佟卜年一案三＜锍-釒＞竟无定论又新推尚书孙玮宜速催到任以资持平左侍郎严一鹏年余不到乞敕别推  上以奉旨议罪岂得依违孙玮著催来供职严一鹏既久不到任著吏部酌议具奏
　　○河南道御史冯三元言湖广京官陈大道等不当出揭保熊廷弼大道等＜锍-釒＞辩公揭意止流言  上谕已有屡旨以后不必争论
　　○掌锦衣卫左都督骆思恭题文武一体凡武职官至府衔及禁卫堂职者如遇请诰乞移文翰林院撰授其祖父原系文职官高于子孙者量进一阶乞增入会典永以为例  上命查照会典及邦政条例施行
　　○狭西固原州星殒如两平凉隆德等县镇戎平虏等所马刚双峰等堡地震如翻城垣震塌七千九百余丈房屋震塌一万一千八百余间牲畜塌死一万六千余只男妇塌死一万二千余名口
　　○乙卯册封  皇五弟为信王遣英国公张惟贤持节大学士叶向高韩爌捧册各行礼
　　○  上谕内阁  皇五弟今封信王已故  生母选侍刘氏诞育勤苦所有谥典并见选侍李氏抚育  皇五弟有年应得封号卿等一并拟谕传示礼部查例来行又谕皇姊并皇二弟俱蚤年薨逝朕心思忆所有应锡谥号卿等拟谕传示该部查例具奏
　　○  上又谕内阁今宫中有喜且诞育伊迩发亿兆之祥但刑狱重犯甚多本当审决今岁各省直姑且暂免行刑其逆叛妖党强贼所犯情真的宜应诛戮不得姑息
　　○命大学士叶向高主武会宴席
　　○保定巡抚张凤翔天津巡抚李邦华以妖贼荡平＜锍-釒＞叙监军道来斯行都司董世贤周之礼来燕禧参将张体乾等之功俱下所司
　　○升贵州匀哈守备商士杰四川行都司佥书刘范和俱署都指挥佥事加游击将军职衔加衔都司焦瑞麟徐用宾俱授都司佥书各赴巡抚军前听用从贵州巡抚李橒之请也
　　○调补河南布政使司参政孙体兀为狭西布政使司右参政分巡河西道
　　○丙辰  上视朝
　　○礼部题爵人于朝与众共之乞先举各藩应封之典而以秦藩一事敕九卿科道各议具奏  上以特恩出自朕意何必会议
　　○光禄寺卿许维新以年衰屡＜锍-釒＞请告  上念其清望命加衔致仕
　　○川湖总督张我续议留四川行都司佥书陈廷对加游击将军管事
　　○礼部侍郎周道登乞补完历科题名大典上从之其记文令辅臣分撰
　　○赐诚意伯刘荩臣原任吏部左侍郎汪伟各祭葬如例
　　○礼部覆原任辽东巡按张铨行山西建祠致祭原任安定知县董尽伦行四川建祠致祭  上是之
　　○巡按浙江御史傅宗龙题臣前＜锍-釒＞救滇而拳拳于一路之开通以通建昌而后新抚按有入滇之辙且内帑从此转输耳今粤道既险则舍建昌别无通滇之路宜急为区画而建昌道驻劄雅州遥制不便宜促之移镇建昌至臣卿贪墨成风则守令宜择武备废弛则长技宜练米价涌贵则私酿宜禁而孤臣抗贼诸臣如知州刘文龙叚伯炌都司许成名指挥管良相等亦乞速为救援勿弃以资贼亦新抚按之责也  上令该部即覆行
　　○宗龙又略陈三省情形言樊龙虽擒奢崇明父子尚在蜀事深可忧切以容易狃之黔抚王三善以临敌易将取败若死守平越尚可冀桑榆之收若诿于力之不及轻下平越则黔中疆土一掷无遗不可救也楚抚薛贞弹压会省未敢轻动偏沅宜更设一巡抚总兵薛来胤豪华子弟不复有腾跃之志领兵援蜀观望徘徊宜即行贬削敕该部妙选以代之仍乞发帑措饷以厚为三省计得旨王三善著策励讨贼湖广总兵官已新推添设偏沅巡抚仍确议具奏
　　○巡抚贵州王三善请给新铸关防因言黔地去天万里奏报维艰乞假臣便宜其随征文武将吏臣得分委府佐州县监纪督运等职以专责任印给加衔参游守备赞画参谋等劄以作勇敢庶几仰藉成命俯鼓士心上从之
　　○  上以刘渠等恤典久不题覆显是吏胥勒索作弊著兵部作速查奏不得庇护
　　○川湖云贵总督张我续报已移镇御史徐卿伯言总督不当驻辰沅于援黔不便  上亦以辰沅离黔太远著于近便地方调度进兵不得违误
　　○丁巳  上以册封  信王谒告  奉先殿
　　○以礼部右侍郎兼翰林院侍读学士朱延禧补日讲官
　　○差户部江西司郎中周之夫永平管粮四川司主事涂乔芳管浒墅钞关刑部湖广司郎中姚诚立贵州恤刑工部营缮司主事陶尔德管节慎库
　　○戊午以册封  信王捧册宝礼成赐大学士叶向高等银币有差
　　○兵部覆保定巡抚张凤翔＜锍-釒＞请以毛兵营都司董世贤并兵一千留镇景州俟事平撤回  上是之
　　○左都御史邹元标奏  陛下念御史薛敷政全蜀危城升太仆寺少卿诸臣无不颂  陛下体臣之情然敷政外如史永安力撑贵阳与巡抚李橒督学刘锡玄三人者如枯叶之御冲风忆  世宗朝胡宗宪夜出御倭一战得捷即升都御史浙竟赖之以安傥永安保黔城无他虑即优升非过也刘锡玄在两司中孤掌独拍如蜀中之戴燝万编似当从优议擢臣谓云贵及山海关按臣宜以一差筭二差事平仍旧亦鼓舞人情之一道也台臣梁之栋先年拏获刘保此真奇功今驰驱居庸山海多事之时亦当筭二差以酬劳臣得旨李橒史永安刘锡玄万编等见在围困着即加衔以示激劝云贵及山海关按差准筭二差候事平照旧梁之栋依议优叙
　　○刑科给事中沈惟光□丙奏外吏每遇审录未有不昼夜繙阅卷宗今朝审之会所送者皆节略也乞敕该部一如外府州县造册之式节略之后仍录全招使其疑情犹在生路犹存若曰浩繁难竟请一月前送科细阅必有发重渊之覆成  皇上浩荡之恩者乃若锦衣卫奉旨枷人用三百斤重枷满日发落此辈苟罪不至死何必立登之鬼录以伤  皇上不杀之德哉臣因是有感于刑部焉可罪则不宜赦不可罪则脱之如赵士焕之罚粮千石载何例也情真则无可宽非其情则出之如佟卜年之流不成流成何律也又如李秉诚三败游魂何以尚偷视息若以为怜才也达奇勋独不可比例立功乎是皆刑狱无章之大较也  上以枷号人犯皆系情罪深重用以警众原不为过谕法司知之
　　○刑部署部事右侍郎杨东明＜锍-釒＞辩言旧例凡遇朝审在霜降二十日前具题请期得旨方具审册送部院寺科道而所送者皆大部刊册非吏书可得而加损也略节之说惟吏部掌笔官与三法司各送一册便于览观如谓臣堂上官未知经目否此何言也赵士焕拟多罚米此系三法司共议臣不能专佟卜年之狱臣等曲拟流罪三具不允非臣等怠缓之过也至于总兵李秉诚与达奇勋并被参劾奇勋逮到故法司得以行其法秉诚为经臣留用故刑官不能加其刑今欲借秉诚为奇勋开一面之网宜问经臣不宜责部臣年来人心不古结党行私如近日参臣者非赵士焕之通家则佟卜年之同年党乎非乎不问而可知矣得旨刑官执法岂得以人言引避赵士焕罚米既经法司共议还照原拟比追本内通家同年的是何人著明白具奏
　　○东明复奏佟卜年一狱按初论臣者成明枢也继之者张鹏云又继之者沈惟光□丙三人者佟卜年丙辰同年而沈惟光□丙又赵士焕通家亲诣臣寓而干请者也  上以成明枢等既系同年何不避嫌念系言官姑不究
　　○礼科都给事中成明枢言礼部尚书顾秉谦不当开会议一说乞敕该部自明职掌主张封规  上仍令遵屡旨行不得再渎
　　○降补南京通政使司右参议金士衡两浙盐运司副使
　　○己未  上视朝
　　○赠原任礼部郎中升赣州府知府姜镜光禄寺少卿仍赐祭一坛镜以国本抗＜锍-釒＞至是其子国子监司业逄元援例请恤典故有是命
　　○升大理寺左寺丞朱吾弼为本寺右少卿户部郎中张法孔为河南布政司右参议
　　○庚申  上御皇极门内殿太常寺奏孟冬祭  太庙
　　○原任经略辽东今改南京兵部尚书王在晋再＜锍-釒＞乞归  命暂回以需召用
　　○太仆寺卿张五典＜锍-釒＞乞休致得旨张五典有子死忠且自以才品向用着照旧供职
　　○赐定西侯蒋承勋祭葬如例
　　○升大理寺左少卿饶位为光禄寺卿太仆寺少卿韩光祜大理寺左寺丞毛堪俱大理寺右少卿
　　○遣御史冯英巡按狭西督理茶马
　　○壬戌登莱巡抚袁可立＜锍-釒＞陈海上情实三事一言管大藩兵已去而逃一言汪崇孝兵未去而噪一言王一宁兵愿去而忽生异说乞下部酌议以计万全兵部覆言管大藩事臣部已勉从津抚议题覆无论矣王一宁固所谓与毛文龙戮力同心者也而改文受贿之首抑何情面顿易也虽真证真赃远未有据而一枘一凿夫岂无因反唇己见于殊域被发何望于同室汪崇孝大言不惭御众无法该抚称盐院已将本弁撤回而游士任仍有＜锍-釒＞欲其渡海自赎顾鼓哗之狂卒为首者乌可尽置不问也乞敕下臣部行文毛文龙查王一宁有无受贿卖叛等情据实具奏仍行游士任将淮兵鼓噪为首者擒拏正法以警将来汪崇孝姑准领兵渡海戴罪立功自赎  上依议
　　○兵部又覆原任辽东总兵刘渠恤典得旨辽左战殁诸将忠魂可悯刘渠祁秉忠准赠少保左都督袭升三级仍荫一子本卫指挥佥事世袭赐谥立祠加祭营葬张斌赠都督佥事袭升三级从祠附祭其余先后奏报到部将士人等便行督抚巡按并原籍衙门作速查明具奏一体优恤
