<!-- { "loadSidebar": true } -->
　　○癸酉兵部尚书冯嘉会题据顺天府府尹李春茂咨称  三王之国该府所属地方启行有车轿人夫在途有膳羞廪粮以及拽船夫役费极浩繁即百分撙节亦须得六万余两而库贮无几或炤往例动支太仆寺马价银如数给发备办劄行该寺又称难措臣等参酌  潞福二藩旧例今值财力困乏虽不能及  福藩亦不敢减于  潞藩计  三王共合用车四千四百四十三辆夫八千四百九十六名乃府臣既苦束手寺臣复切攒眉宜于该寺量借银一万五千两发府支应余则该府自为措处  上命冏寺借给二万两亦可足用随敕治中潘舜历星驰会同各道议确料理毋误吉期
　　○兵部又题  三王之国每王府于锦衣卫并各卫所例当拣选诚实的当官二十七员改充仪卫司及群牧所随侍应用开具职名以闻报可
　　○甲戌孟春  上亲享  太庙
　　○命给山海太监纪用敕谕并速铸给辽东宁远等处清军查饷关防
　　○以吴餋春赃银六十余万行追无耗命南直抚按将餋春赀产及盐本当铺细加摉括领本举债之家查有实迹并行追究务足赃额刻期起角□羊以助大工
　　○乙亥  上遣文书官郝隐儒赍捧
　　圣谕到阁于是大学士黄立极等奏臣等庄诵  皇上切责出纳诸臣奉职无状以致财用匮诎欲于京通仓库漕运河道诸钱粮紧要处分遣三内臣总理核稽实数杜塞弊端令臣等拟谕下部施行仰见  皇上垂情国储轸念边需不胜悚服而又致慨于盗臣之蠹国贪吏之败类不胜扼腕痛恨也此后在事诸臣所不洗心涤虑冀回  皇上之疑以为信其何以视息人间耶谨拟  圣谕一道呈进  御览谕曰盖闻裕国计者度支之出纳宜明足军需者司庾之综核贵审苟不酌盈以佐诎徒任此侵而彼牟将储偫之立空何军国之足倚朕承  祖宗鸿业七载于兹铳意安攘留心撙节期尔有位共怀体国之恍各效涓埃之报乃每披览各官奏报太仓银库节慎库及京通等仓漕运粮储之＜锍-釒＞开列徒有虚名节蓄了无实事阴怀润橐显用扶同争差委而垂涎视钱榖为奇货如前岁盗卖官粮则李柱明之罪案昭然近日贿行军饷则丘志充之赃证暴著从内核外举一例余鼠窃狼飡未能尽免况太仓等库银两锱铢畴非国课乃未纳而任入旁蹊将出而寄顿小库有如天启三年七月内河南角□羊到折色银两被歇家人等假造实收通关竟不入库又妙管库主事何其义万时俊将老库银两不行交盘私相埋没为部发参处至于京通等仓粮颗粒尽属民膏彼不念办纳之苦跋涉之艰而贪官污吏串通漕运官军或插和沙秕或暗加水润又经管官员巧立饭米等项名色私自盗卖实繁有徒如此者贪黩成风法纪凌荡不一而足倘不亟加厘剔虽沧海岂足实漏卮严刑岂足惩巨蠹乎今特命司礼监秉笔太监兼掌御马监印务总督勇士四卫营军务涂文辅著总督太仓银库节慎库原任司礼监秉笔太监崔文昇著总督漕运疏通河道查核京通等仓原任司礼监提督太监李明道著提督漕运疏通河道查核京通等仓各前去会同该部科道及漕臣河臣等官将天下地亩等项额数银两及漕运岁到粮储数目于出纳之际本折若干存发若干各按册籍细加查核必尽翻窠臼彻底澄清朕既各委亲近内臣亦必重其事权专其职任而后可以责其成功其合用敕谕关防所司各行拟给使振刷夙弊丕变新猷以复我  祖宗设立太仓节慎等库京通漕运等仓之初意以昭连年撙节慎重军饷之至怀庶庾计无虞缓急有赖故谕
　　○先是藩封已有旨著冏寺借给银二万两顺天府府尹李春茂复以供费甚烦为请又发顺天各按差及户部库贮等银一万给之仍谕该府酌裁撙节务求实用以襄大典
　　○  上传太常寺昨日祭享  太庙捧爵执事官员穿短脸花鞋殊为亵慢著查明具奏此后俱要一色朝履以肃祀典
　　○丙子升兵科给事中袁玉佩为本科右给事中削夺刑科给事中杜齐芳因推升以门户斥也
　　○镇抚司具丘志充王家栋狱词赃银九千一百三十两命勒限严追以助大工随以缉获功荫魏忠贤弟侄一人锦衣卫指挥使赐敕奖励仍赏银币羊酒新钞
　　○凤阳署户军民李春光等请建魏忠贤祠赐名怀忠
　　○丁丑工部尚书薛凤翔复内官监李永贞题  信王出府该用物料或炤三王事例概赐议省或照瑞王先给一半造办得旨三王之国厂臣念切时艰蠲免该部业已不赀今信王出府物料尔部宜协心共济著炤原数上紧齐备送监以便及时成造称朕亲亲至意毋得延缓
　　○命御史何廷枢巡按应天汪裕巡按宣大
　　○戊寅兵部尚书冯嘉会题覆辽东巡抚袁崇焕＜锍-釒＞山海四城业已鼎新诚所谓重关累塞矣由此而中左而锦州而大凌河皆系扼要之区为我进取之地抚镇诸臣揣形度势议于一年内并力修举通期竣工真一劳永逸之图无容再计其合用四万班军业奉明旨容飞檄催赴刻不敢缓得旨边地早寒这修筑扼要城池合用班军著秋班与春班偕至以便修工即行各该衙门遵行
　　○命铸给总督太仓银库节慎库涂文辅总督漕运疏通河道查核京通等仓崔文昇及提督漕运疏通河道查核京通等仓李明道各内臣关防
　　○掌詹事府礼部尚书骆从宇冠带闲住吏部左侍郎汪煇削夺以从宇推礼部尚书而煇陪推皆以门户处也
　　○詹事萧命官推南京礼部右侍郎奉旨削夺亦以久系门户也
　　○升南京光禄寺卿管鸿胪寺卿事张崇礼为南京通政使
　　○升福建布政使司右参政胡尔慥为本省按察司按察使狭西按察司副使吴暐为本省布政使司右参政管靖虏兵粮道山东布政使司右参议项梦原为山西按察司副使怀来道镇江府知府贺仲轼为狭西按察司副使分守西宁
　　○己卯  孝恪皇后忌辰遣成安伯郭邦栋祭  永陵
　　○云南巡按朱泰祯会同巡抚闵洪学题称遐方人文日盛应建学者云州归化三泊南宁河阳元谋共六处应增廪者顺宁建水新兴云龙路南罗平富民罗次易门阳宗共十处各就其廪之数以为贡之数又各酌其廪与贡之数以为经费之数至于钱粮规画或取诸闲田或取诸裁省或取诸输助又或彼此通融互相裒益不烦公家一物未歛民间一毫并请颁给新设一州五县儒学各印记改移蒙化安宁昆明各教官下部议覆
　　○黄陂生员熊于宣欲夺袁三才妻庞氏氏先刃幼女然后引决于宣就鞫论戍湖广旧按臣陆献明请自捐金建坊得旨熊于宣逼胁节烈威杀二命论戍未尽其辜著抚按即时处决回奏陆献明愿捐赀建坊具见懿德之好然事关风化恩典宜出朝廷朕何惜百十金不以慰贞魂还行该抚按建坊旌表
　　○诏以魏忠贤节省原赐盖造府第银三万五千二百余两角□羊发山海宁远备修葺城堡之用荫弟侄一人为锦衣卫指挥使世袭仍赐奖赏同日又以缉获奸商汪仲引等升赉有加
　　○升光禄寺少卿伦肇修为大理寺右少卿削大理寺右少卿陈胤丛以久系门户也
　　○加山东布政使司右参政曹文衡按察使炤旧管东兖道事四川按察司副使张起鹗为贵州布政使司右参政备兵威清广西按察司佥事夏启昌为湖广布政使司右参议分守湖北改新升兖东道洪承畴为狭西布政使司右参议管督粮
　　○升狭西临洮府知府蓝近任为本省按察司副使备兵肃州江西吉安府知府余玉节为云南按察司副使备兵临南广东潮州府知府李栻为本省按察司副使分守岭西
　　○削夺漳州府知府汪康谣以久系邪党也
　　○以四川加衔副总兵以参将管事张令实授本省建武游击将军升蓟镇三屯营游击将军张国振为本镇太平寨参将
　　○庚辰巡按贵州陆献明题臣于天启二年已蒙差按黔矣今平定无期重廑
　　皇上西顾之忧升臣京卿俾复按黔监军谨条列五款一曰将领之用宜精一曰克减之律宜振一曰奸细之禁宜严一曰军饷之角□羊宜时一曰功罪之议宜明以上祈严行申饬得旨这本说黔事玩愒已久提肃文武全在法令严明说得是条陈五款切中机宜著严加申饬务厘积弊其楚省协济原饷自是监军职掌即移会湖广抚按司道及时催齐有惰误者炤例查参逆酋情形著至彼处据实不时驰奏
　　○巡按贵州陆献明复题楚民日疲亟需＜宀十见＞政敬陈情形以备鉴恤得旨据奏楚中困敝朕所洞知著行该抚按酌议宽恤外朕思能援黔者楚能纾楚者必黔尔至黔日还相度机宜酌量缓急简稽虚冒讲求屯种在楚有唇齿相急之谊在黔有瓶罍交罄之筹朕所望也遏籴非但病邻亦以自病朕闻粤东亦有此病著行楚粤地方通行弛禁
　　○御史智铤＜锍-釒＞言  皇上屡旨谕辽东督抚王之臣袁崇焕以和衷之谊兼以运筹帷幄付托得人兵马器械呼吸必应恢复当有日矣不谓喇麻一行意见异同遂成水火国家一重门限岂堪再误计惟有更调一法王之臣历任宣大西虏知名宜调之臣于密云专责之以御西虏况蓟镇又关门之后劲则为蓟镇亦所以为关门也阎鸣泰历任辽左东奴畏服与崇焕素为莫逆可与同仇宜调鸣泰于关门责之以御东奴况关门又蓟镇之前矛则为关门亦所以为蓟镇也得旨这本条画边事言督抚和衷共济之雅朕谕谆切兼以厂臣运筹帷幄之中付托得人凡兵马器械之需有呼必应说的是其更调经督二臣尤见识略著该部确议速覆
　　○命造提督牲口房事务提督光禄寺监视钱粮事务内臣关防
　　○先是听选官徐绳宗一家十二命为盗所杀绳宗松江人已应抚缉获真犯赵贞李龙即其家奴也狱具磔于市
　　○升宣大总督中军副总兵叚应龙为南京前府佥书补大宁都司佥书杨世胤为中都留守司掌印
　　○辛巳夜五更月犯轩辕大星相离五十分余月在下
　　○敕后府吏户礼兵四部朕第五弟信王年已长成其岁支禄米一万石今在京岁且支米三千石钞一万贯待之国米全支炤会典例便选学行端正者除王府官选诚实的当者除仪卫司及群牧所官今在京先行摘拨旗尉三百名王府随侍于后府及在京卫分共拨精壮军六百名内先拨一百名为背什物之数其余听兵部临期具奏如敕奉行故敕
　　○壬午工部尚书薛凤翔覆三王之国撘棚物件得旨三王之国谒  陵著炤例于沙河红门里通州东关外三处每撘盖席殿一座一切应用钱粮物料军夫委官及修各低洼道路浮桥等项俱依议行
　　○敕户部给发  三王随封仪卫群牧等官尉军士俸粮工部给员役房价
　　○巡抚甘肃王家祯言松虏银歹屡年犯我河西被挫而返近犯镇番酋首三见台吉被伤而死此番忿恨纠结套虏土巴台吉分路狂逞犯威胜堡等处总兵徐永寿率镇番副总兵官惟贤西协副总兵陈洪范凉州副总兵王永先等分兵御之共斩获强壮首级一百六十三颗虏经两旬始遁去疏下兵部知之
