<!-- { "loadSidebar": true } -->
　　○勋臣张惟贤吴汝胤张庆臻陈炜刘天锡费天泽驸马都尉侯拱宸俱赐银币有差武清侯李诚铭加太子太傅锦衣卫左都督傅应星加太子太傅与坐四人围轿田尔耕荫一子锦衣卫正千户世袭魏士望升都督佥事许浩然吴尧年郑士毅许显纯张元孙李嗣焘于日昇各升一级各赏银币有差杨寰孙云鹤各升右都督崔应元升二级堂上管事仍北镇抚司理刑客光先升都督同知仍以原荫指挥佥事世袭给与应得诰命孙世卿升二级著锦衣卫南镇抚司堂上管事刘得仁等一百四十六员各升一级李国祯九员各赏银币有差
　　○魏忠贤已晋公爵仍加恩三等荫弟侄一人锦衣卫都督同知司礼监掌印王体乾秉笔梁栋石元雅涂文辅李实刘应坤内官监李永贞各加恩三等荫弟侄一人锦衣卫指挥佥事世袭刘忠三十七人各加恩二等荫弟侄一人锦衣卫百户俱给与应得诰命各赏银币有差
　　○宴琉球国陪臣遣保定侯梁世勋待
　　○乙卯  上视朝
　　○  天寿山守备内官监太监孟进宝言自黄花镇至莺窝岭自居庸关至川草花顶中间延袤数十里皆  皇陵屏蔽因龙脉所关原无边垣惟恃宣镇南山边城堡台四百五十余处周围护守今缘天雨连绵倒坏冲坍不堪乞及时修理  上命该部严行昌宣二镇速行修补无致疏虞
　　○发宣大二镇六年秋季分主客兵银宣府七万四千七百八十九两一钱九分大同一十一万二千六百五十九两五钱
　　○升福建布政使司提学参议葛寅亮为南京尚宝司卿
　　○升鸿胪寺少卿魏持衡为本寺卿
　　○加浙江按察司副使胡维霖为布政使司右参政仍管杭严兵巡道事从浙江巡抚之请也
　　○以湖广副总兵刘超为四川添设总兵官带管遵义参将事
　　○丙辰升山东布政使司右参政周泰峙为本省按察使管清军驿传道
　　○延绥巡抚张九德奏延镇今岁筑塾俱用砖包费省而功多计完一百三十座所费比往日不及十之五且自采柴以至讫工诸虏无一语相哗秋防已竣四封晏如与往岁犯顺夐异新镇臣杨肇基榆林兵备布政使杨邦宪靖边兵备参政关守箴神木兵备参政杨嗣修皆与有功勚乞与优叙得旨下部纪录
　　○户部覆四川巡抚尹同皋云南巡抚闵洪学催请协助疏言湖广改折南粮银三万助滇者已角□羊二万尚欠一万其原议助蜀建昌开路银五万两尚未角□羊蜀乞行查催  上命湖广助滇未完者该布政司即严催角□羊发其助蜀五万不见著落著该抚按查催具奏
　　○豊城侯李承祚言关门兵饷蒙钦遣钦内臣督理觉有次第毛文龙屯聚海外一应钱粮亦乞敕命内臣一员监督料理更命风力道臣一员稽察功过互相佐议得旨海外事体与内地不同内地患冒功于有余海外苦仰给于不足除接济东镇著户部悉心区处朕尚念其未足以鼓舞将吏安插归民而无贻累属国也查核之遣且待徐议
　　○诏给魏良卿禄米照魏国公事例岁支五千石所赐庄田再加一千顷以示眷酬
　　○丁巳  诚孝昭皇后忌辰  奉先殿行祭礼遣成安伯郭邦栋祭  献陵
　　○巡抚贵州佥都御史王瑊言黔中苖仲最狡悍者无如匀哈安邦彦谋叛之始先结匀哈诸贼攻城围邑劫官夺饷多方扰我臣与按臣密谋遣坐营都司张云鹏参将胡从仪加衔游击陈谦独山州土同知蒙诏等分道进剿以平越军民府知府周鸿图同知萧上达为监军自二月初三日出师至六月十五日班师先后四月有余攻破百有余寨擒斩一千二百七十六名颗获贼属五百八十八名口牛马器械尤难数计阵亡官兵仅二十名所尤异者扫荡二百余里驰逐百有余日并未褁升合之粟兵皆宿饱人无怨言止费赏功银二千两用力少而成功多此皆朝廷天威所式灵也惟是道将兵士冲锋冒瘴围剿血战疲极劳极宁无有以酬其功乞将署新镇道监军知府周鸿图议补道缺容臣等另疏具题都匀府同知管府事萧上达授以知府实职都司张云鹏前以杀贼题授参将更当优叙游击胡从仪应加副总兵官管参将事加衔游击游击陈谦应实授守备管游击事其余材官土舍各应叙用部覆如抚按二臣所请得旨匀哈之捷剪贼羽翼抚按方略可嘉还相机策勋以待优擢文臣周鸿图萧上达武臣张云鹏胡从仪及余有劳吏士土舍等员或加衔优叙或一体纪录俱依部拟以酬前劳而勉后效
　　○户部题蓟永二镇本年应派草二百六十一万余束除余剩草七十八万抵算外实该见买草一百八十余万束每束银五分共银九万一千七百六十三两三钱听各镇饷司赴部支领报可
　　○以工部员外郎潘达党附熊廷弼削籍为民
　　○戊午  上视朝
　　○大学士黄立极奏改原荫中书舍人长男黄蘅若为锦衣卫指挥同知世袭从之
　　○南京巡仓御史梁克顺言凤阳等仓查天启元年以来积欠本色四十四万八千石有奇折色七万九千两有奇其六年见徵不与焉计海内仓储之拖欠未有若是之特甚者总缘南中有司久以南差为不足有无之官遂致南中积役輙以南仓为无关缓急之数计臣徒切仰屋护军将致脱巾乞敕户部将凤阳等仓每年完欠查照各项京边钱粮一体考成务实举行再容微臣严加比较时行参劾期于振起积玩督完积逋以裕储蓄而固根本得旨这凤阳等仓查照各项京边钱粮一体考成其勤比较严参劾一并申饬行
　　○蓟辽总督阎鸣泰疏报蓟镇铸钱利息自五年八月起至今年九月终得银七千一百二十八两三钱三分角□羊进大工仍请俟工停之日以嗣后所出息银留充本镇制造之需得旨该镇铸钱轻薄且利息亦微除见在息银七千一百二十八两角□羊进外一切铸本银两及遗铜俱归并工部鼓铸差官范文源著回部
　　○加升贵州按察司副使朱家民为布政使司右参政照旧监军
　　○先是  上念关门戍卒寒苦命该部加给皮袄银十万两以示优恤工部移咨户部请动支饷银给散户部尚书郭允厚言皮袄属在工部不关饷银往例具在乞敕该部钦遵毋致推诿得旨大工正急工部岂能措处还著户兵两部共那处银十万两限十月内角□羊赴军前以应急需军士忍寒以待良可念也不得仍前推诿
　　○先是辽东督师王之臣以奴隙可乘请预备三月兵饷以资恢复户部尚书郭允厚言预发必先预徵乞行各省直抚按预将天启七年加派择其钱粮数多之家每两先徵三钱务完总额二分之数即于正二月起角□羊到部接济州县官有能先完报部者即纪录以为急公之劝命如议
　　○己未户部主事徐天凤奏臣父徐朝纲于天启元年以贵州安顺府推官署府印会安贼发难力与兵民死守不幸有土司温如璋教官周国光开门延敌臣父独力难支急系府印向臣母诀别出城督战众寡不敌为贼逻执胁臣父降臣父仰天骂贼贼逼印信臣父曰吾头可断印不可得贼怒甚刀斧交飞臣父骂不绝口而死臣母登楼自缢臣嫂举火聚苇阖门焚烁拉十岁女儿跃入烈焰中抱臣母身一处焚死婢仆李二等十一人并无噍类臣侄徐应魁年才十六独披甲持戈溃围突出遍寻臣父为贼虀粉臣时会试在京久乃闻讣茧足重趼昼伏夜行八十日抵父死所从骨莽肉林中收父遗骸从瓦砾灰烬中拾母嫂诸侄之残骨查四川兴文县张振德阖家死难蒙恩祭葬立祠与谥妻钱氏一体旌表臣父一门四世臣死忠妻死节媳死姑孙死祖仆婢死主从来未有之激烈也得旨褒嘉该部具覆赠徐朝纲光禄寺卿荫一子锦衣卫千户世袭赐祭葬建祠立坊其妻媳孙男孙女义仆等俱旌表祔葬附祠○兵部尚书冯嘉会覆偏沅巡抚闵梦得贵州巡抚王瑊等奏言九边将吏年终皆有举劾盖以赏罚之权为鼓舞磨砺之术最重典也黔中远在天末一向宽于文法是以年终举劾阙焉未讲今当多事之时非大加振刷何以使将士劝惩应如旧年福建例每值岁终责成湖广贵州巡抚查路苖有无入犯地方有无失事分别等第据实上闻听本部照例题覆庶立法严而人心惕矣  上可其奏
　　○顺天府府丞刘志选疏参戚臣张国纪言国纪仰荷国恩薰天势焰谓宜如何谦抑如何收歛而讵料种种罪状如谋宫婢以作妾则色胆包天占民房以拓居则弱肉避地选官而纳贿行求则铨曹可以不设鬻狱而辄称懿旨则法司几于无权甚则睚眦之小不过语言相争而立毙于拳殴之下通侯之赏自是优崇异数而陈乞于至尊之前此等情节虽云帮恶徐自强刘应乾等狐假横行致捍文法而实繇国纪狼贪酷噬自取株连臣以外家慎辑则  国母之壶德綦光戚畹诪张即  圣主之优容亦过恐区区习礼省谴犹未足弭官方之谤而塞道路之口也伏乞  皇上特加申饬俾闭阁思过洗心自新毋令辇毂之下多不平之鸣甚至訾及于丹山之穴蓝田之种者此又臣所不敢深言者也疏入  上责令国纪自新勿再执迷取罪初忠贤欲倾  母后令镇抚司廉国纪罪状无所得以徐自强事诬奏于连  上不为动寻令幕客自草疏藁趣人上之志选实应其募而御史梁梦环亦有疏参国纪与志选语相类云
　　○云南道御史张素餋照旧管事候应升之日加职示优以左都御史刘廷元荐其不附时焰宜亟超擢而部覆谓京堂未有实缺也
　　○毁江西南昌等府书院田土变价银三千一十七两以助大工以巡按御史曹谷之奏也
　　○调贵州布政使司右参议兼按察司佥事叚伯炌仍管镇宁道监军事驻镇安庄升平越军民府知府周鸿图为按察司副使管分守新镇道从贵川抚抚王针傅宗龙之请也
　　○升贵州安普参将许成名为副总兵游击赵宝商士杰各参将守备范邦雄游击职衔邓＜王已＞杨文炳彭应魁各加都司佥书从川贵总督朱爕元之请也
　　○补原任参将孟吉为大同中路参将甘肃游击芮琦添注云南宣武游击
　　○庚申御史梁梦环言殿工告竣繇厂臣操贞勤而无二虑竭股肱以事一一人能任人而功倍樽节而用舒遂使卜宅之烈重光子来之谟丕著又逆奴狡狯百出每用间谍细作以窥我如武长春辈实繁有徒向幸厂臣也见机未萌严行缉捕奴始不获售其诈数年以来不敢南牧意怏怏以死皆厂臣发奸禁乱之力并劾原任两广总督何士晋太常寺少卿程注吏科给事中沈惟柄为门户渠魁日图翻局注与赵南星密好凡官员升迁皆其居间赃私狼籍可以万计惟炳党邪害正卖友沽名人人切齿士晋在粤东时适有折＜氵粤＞城之议吓受揽头＜氵粤＞夷计赃不下三四十万又虗张免加派之羙名实借抽税以媒利至神棍纵横民不聊生汹汹之状几成大变得旨据奏厂臣忠贞劳瘁克襄大典沉几先虑潜消乱萌功绩茂著朕所鉴知何士晋久依门户居官贪黩程注附权居间赃私狼籍俱著彼处抚按照厚参数目提问追赃角□羊助大工沈惟炳党邪害正卖友沽名著削了籍为民追夺诰命程良筹系程注之子著吏部除名永不叙用
　　○给发京卫军士冬衣布花计本色棉布四万五千五百十一疋本色棉花一十万九千九百九十五斤折色银七万三千六百八十三两六钱铜钱一千八百四十二万九百文钞一百九万一千六百二十五锭于甲丁丙等库关支散散如例
　　○改江西按察司副使徽安道徐九章为山东按察司副使海右道
