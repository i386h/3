<!-- { "loadSidebar": true } -->
　　○南京吏部等衙门尚书等官王在晋等合＜锍-釒＞言  皇上讶边臣无实而立命中使镇守稽军实而瞩虏情以便于入告明谕并无掣肘固知  圣衷之万非获已也然威令出于朝廷而耳目寄于中贵畏讥弹者将逢迎以避祸工煽惑者又将挑激以生情即内臣不掣而自掣者唐以鱼朝恩为观军容宣慰使未尝掣李光弼之肘也乃河阳之役弼奏称贼烽尚锐未可轻进而朝恩欲急击之谋议相左遂隳功此非往事之明鉴乎本朝于正统间设镇守太监旋复罢之天顺间复差太监旋复罢之天顺间复差太监叶达镇守后即取回因地方有事一向停差载于通纪可考夫有事停差未宜有事而添设也如虚冒难稽则言路有宪臣可委或如部院诸臣之议间差一忠谨内臣到关查阅立时回报不须露次于戎马丛集之区茇舍于虎狼逼近之域亦所以全中使之体而尊朝廷之命令也报闻
　　○升宣大左营游击方裕昆为大同新平堡参将大同都司佥书岳可为遵化威虏营游击补甘肃游兵游击王德为延绥巡抚中军游击大同应州守备王命召为神机四营佐击
　　○壬寅三法司接出  圣谕如今天气暄热尔法司并锦衣卫见监罪囚笞罪无干证的放了徒流以下便减等拟审发落重囚情可矜疑并枷号的都写来看
　　○削顺天府府尹谈自省礼部郎中张笃敬籍为民当差仍追夺诰命以御史刘弘光参劾门户也
　　○命御史牟志夔巡视京畿道
　　○太子太保户部尚书李起元等言督师王之臣新任讨奖赏银两以资激劝旧例出自兵部与臣部无干但有见成钱粮可以动用不必更须措处何可不明言以佐兵部一筹查得枢辅孙承宗经略高第回籍之后通共剩银九万六千一百九十二两此皆的确可据再于所收各衙门捐助军需内凑三千八百共足十万以听督师赏军赏夷支用报可
　　○兵部尚书王永光覆题宁远叙捷奉有再加酌议之旨敢不补牍以请乞将李起元董可威郭允厚袁可立高第王之臣申用＜棥心＞刘诏阎鸣泰重加优异罗尚忠升职一级薛国观苏兆先各升俸一级莫在声推京堂叶大受孙元化张履端王升候升任各加一级仍并赏赍陈祖苞准复原职余大成徐日久准复职得旨朕嘉宁远捷功年来仅见内外大小臣恩赉宜均王体乾梁栋李永贞石元雅涂文辅各加恩三等赏银五十两纻丝三表里俱荫弟侄一人与做锦衣卫指挥使世袭给与应得诰命李起元董可威各赏银四十两纻丝三表里刘遵宪阎鸣泰俱升兵部尚书照旧管事各赏银三十两纻丝三表里郭允厚李春烨袁可立各赏银三十两纻丝二表里徐绍吉靳于中黄运泰崔呈秀薛凤翔徐大化孙杰各赏银二十两纻丝二表里王之臣新经晋秩仍赏银三十两纻丝三表里罗尚忠升职一级赏银十五两薛国观苏兆先各升俸一级赏银十二两莫在声升五品京堂用仍赏银十五两孙光化张履端王升候升任各加一级仍赏银十二两叶大受候升任加一级仍赏银十五两左辅祖大寿各荫一子与做本卫百户世袭孙祖寿李平胡冯从龙各赏银二十两其前屯将士功次仍著作速查明具奏高第革去玉带闲住
　　○南京吏科等科给事中郭如闇等合＜锍-釒＞言臣等历考  高皇帝勋崇万古非独兵权不轻假手并未常差遣内臣一预政事  肃皇帝见边方有镇守等差特行裁革诚防微杜渐耳今内臣六员钦承简命必能远掣肘之嫌然军机潜天潜地文臣武臣尚恐其意见各分内臣外臣谁保其事权归一始于顾盻继以推诿卒乎决裂政出多门自觉展布未易况一路六员并驰得无扰乎一关六员并驻得无冗乎若夫创业体统增设衙署广招跟役千头万绪又不待言也伏望  皇上端居熟思此六员使之效忠贞于禁闼讵非法  祖之第一义欤南京河南等道御史游凤翔等亦合＜锍-釒＞以请俱报闻
　　○江西道御史李九官奏苏疲邑之苦乞先革调繁之今得旨县令调繁其间拣择规避情窦百出一概停止亦是良法
　　○登莱巡抚李嵩言天启六年四月十五日准平辽总兵官毛文龙揭回乡张有库等口称新年老汗于二十四日在宁远等处攻城不料著伤随扎几个大营歇息人马一面星飞往东调兵就要来报讐见今忙调木匠在横江溷河等处造船打车运木甚急又敢许多银匠打金银顶圈瓢碗等器去送西虏买路匿养丽孽引道东攻乞饬关西诸隘严兵马备火器以逸待劳章下兵部
　　○甘肃巡抚王家祯＜锍-釒＞言辽达班记喇嘛台吉纠合银歹等酋会合矮木素三见台吉共三千余骑多带吃食西来犯抢参将官惟贤等身先士卒一鼓而前斩首一百二十有三乘胜而追又斩首七十有九共计获功二百二颗章付兵部
　　○升都司佥书管宁夏坐营事神光显为五军四营游击都司佥书管狭西游击事高可及为大同入卫游击都司佥书管扬州游击事吴琏为保定巡抚中军游击
　　明熹宗悊皇帝实录卷之七十
大明熹宗悊皇帝实录卷之七十一
　　天启六年五月癸卯朔
　　○巡视京营工科右给事中杨文岳等言臣等奉旨清查捕营军马即会同提督督捕二臣本月二十五日查过军共一万一千二百六十二名马共二千七百四十八匹各如原额付该司把总仍取其收管令各发地方亟备巡守缉捕之用如归营后各衙门有私占巡军借送营马并跟随班皂等役诡名巡军冒食营粮竟不下夜者查出指名参奏得旨军马归伍著各派信地永为遵守再有仍前隐占的不时参处
　　○河道总督李从心＜锍-釒＞请将中军游击陈星耀改升参将职衔统领官兵照旧管事以后永为定例庶事权稍重而于  陵运地方均有攸资章下兵部
　　○工部尚书董可威再＜锍-釒＞乞休  上命加太子太保驰驿去
　　○以副总兵侯良柱陆署都督佥事充总兵官镇守四川等处地方
　　○升四川都司佥书李必茂为本省都司掌印补原任都司佥书管广西永宁参将事李国柱为四川都司佥书
　　○甲辰大学士顾秉谦等连＜锍-釒＞辞宁远升荫  上允之银币坐蟒还令祗承
　　○江西道御史李九官言铅山县知县何其偀推升审理缘表册籓司考语及查臬司为谁实维张师绎铨臣于表册之中忽见师绎之否辞则疑而劣转继于劣转之后忽见按臣之荐章则又疑而出揭事出创闻法难归一夫铨部致重表册原为扣缺之说不虞进表不肖之臣随因以为利专视长夫程仪之多寡有无以为爱憎将以后巧宦之辈但遇进表之期凡可以由径媚灶者何所不至此其关于吏治者甚大乞敕吏部以后无论进表外察等项务求归一大率以抚按为主勿得揣摩字句轻信偏毁得旨官评当有确据一官之身举劾互异何以服人还著从公查核
　　○辽东督师尚书王之臣言山海关边城坍塌甚多春防班军已发宁远修筑中右所等处所有秋防班军相应请讨催发时刻难缓得旨秋防军限六月内到关安家月粮先期措办以便给发各巡抚官不得迟误责有所归
　　○山西巡抚曹尔桢言三关兵士十月无粮乞敕下户部将本省天启六年抽扣等杂项银共五万九千二百五十八两俯准留发三关镇抵充京运未发年例之数臣万不获已讨饷辽者以饷援辽还因辽事起见借啜晋者以啜饥晋总在晋地求充少为诸军续命之膏聊角□羊臣等望梅之渴＜锍-釒＞下户部
　　○巡关御史梁梦环奏欲扫奴氛先固疆圉敬陈急著乞  圣明责成诸臣作速预防得旨这本说得是贼情叵测防御宜周今内外同心文武和协厂臣魏忠贤苦心为国整造盔甲器械火炮等项接济急用大壮军威枢督抚镇诸臣还宜悉心料理以图制胜其速角□羊粮料讥防款虏并觉华岛宿重兵设副将俱系急著该部速与覆行
　　○升太常寺卿李栖凤为都察院右佥都御史巡抚湖广等处地方
　　○补原任江西副使张秉文为湖广副使备兵郧襄
　　○乙巳镇抚司许显纯＜锍-釒＞言周顺昌招赃二千两得旨周顺昌招出赃银不言何人付授含糊未明还著审确严追○辽东督师尚书王之臣报奴酋桀骜自雄西北诸名酋鲜有不侧目者名虽同类实不同心虎酋感朝廷厚恩口口报德虽未可必其功效而据报部夷头脑桑阿儿寨等领兵远涉已到敖木林以助兵为名而哈儿哈粆花等亦称会兵截杀且留下通事二名以备缓急通报则其情近真矣此惟在我因势相机联络鼓舞亦足以壮我军敌忾之气奴即西渡而瞻前顾后宁能得志去乎章下兵部
　　○之臣又请敕兵部将顺永附近州县太仆寺寄养马拨发二千匹角□羊给健丁骑操以待调遣如或不足另行题请＜锍-釒＞下部议
　　○四川巡抚尹同皋＜锍-釒＞言三巴不造奢寅作恶物力尽输遵永川北受东贼之害诸边受番虏之害近拏获奢寅母舅马蹇得持金宝谕札约会诸番举事乃知贼之举动各有根因地方当大隳极弊无一事不费料理惟有调选官兵大行剿灭而已章下兵部
　　○  上以监市酋首都督同知卜失兔阿不害等恪遵边约钤束部落准照例加赏仍各赐敕书一道以示优异从礼部覆总督三边李从心所请也
　　○丙午  上以盛署暂免讲读
　　○兵部尚书王永光覆总督阎鸣泰＜锍-釒＞言海外之师为牵制也有湏弥岛之退又有攻掠海州之报以牵奴者而牵于奴文龙伎俩已穷台臣牟志夔请旨速撤酌定近岛移驻旅顺实实为联络策应之计不意督臣早见亦已及此也据＜锍-釒＞盖州套一区阻山距海控带东西声息既连接济亦易大约呼吸进止其便与旅顺等而险要过之于以外援宁前内巩山海与满赵二帅鼎足窥外水陆并进千载一时也臣部即为飞檄督催刻期勒报如有观望逗遛即听督臣奏处至如觉华其险足凭奴已熟知路径万一袭而据之河西非我有也简将宿兵第一紧要至如歹青助兵虎酋讲赏虽属用夷之著终非置腹之人责成各弁务策万全王世忠受国厚恩可无一点报效前屯被虏王牧民等罪无所辞今宜痛加策励  上是之
　　○巡抚福建朱钦相＜锍-釒＞言遵旨将前新设钦依中军千把总等官尽行裁革改用名色总计每年减丁廪银二千二百一两有奇角□羊助大工报闻
　　○陕西巡抚乔应甲＜锍-釒＞参陕西原任左都御史孙玮系赵南星李三才之党不宜叨冒谕祭乞仍追夺诰命革去恩荫从之
　　○山海太监刘应坤等奏神奸藐法盗卖刍粮得旨边海钱粮关系甚重岂容盗卖胡廷宾等著即严行究问具奏正法
　　○宁远总兵满桂＜锍-釒＞谢叙升因自叙前后功次  上优诏褒答仍著悉心防御以图后效
　　○升宣府巡抚中军游击马贵为五军二营参将调真定中军参将殷道隆为莱州参将宁远参将侯一位为五军七营参将
　　○升延绥游击周世显为神机七营参将改都司佥书赵文魁为神机五营佐击升昌平都司佥书马凌云为昌平左车营游击将军
