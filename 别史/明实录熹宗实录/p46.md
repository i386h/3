<!-- { "loadSidebar": true } -->
　　○庚寅辽东经略熊廷弼言臣尝想欲为辽东恢复计必先收拾辽东之人心而欲为人心收拾计必从其心之所系望而伤情者有以诱劝感发之原任兵部主事刘国缙者南卫之望河间知县今升夔州府同知佟卜年临洮府推官洪敷教辽阳之望而辽中官民渡海逃难散处登莱各郡四万余众及窜伏各岛者离乱逃亡举目无依则辽人之最可伤也刘国缙官资深久当升副使职衔佟卜年既升郡丞当加佥事职衔同至登莱拊循见在辽人四万余众及招徕在岛之未登岸者以感发其坟墓庐舍之心俾与此贼势不并立而拣其精壮者为复仇之义兵自相团练以俟进取其洪敷教不待行取直授一御史衔往广宁一路如前号召至于辽人之逃散山东者初出家门虽带赀费即遭戮劫及到海登岸又为地方掯勒驱逐闻今东方米价涌贵籴买艰难计辽人展转于沟壑者不知其几矣伏乞  皇上哀此乱离立发赈银十万两敕下山东抚按不论官民士商男女老幼一体赈救其潜伏各岛闻风引领者多拨船只接求安插一并赏恤以示  皇上痛辽念辽不忍忘辽之德意得旨辽人逃匿拒贼不背朝廷深轸朕心这用人及发赈该部作速议处
　　○火落赤遣使挟赏边吏以闻
　　○都察院左佥都御史王德完累疏求罢不许
　　○升山西布政使司左参政龙膺为南京太常寺卿
　　○升大理寺右少卿洪文衡为左少卿
　　○升御史田生金崔尔进俱太仆寺少卿
　　○补考选御史吴其贵四川道姚应嘉贵州道
　　○复除广分守岭西道参政苏宇庶
　　○辛卯升刑部郎中冯时行为通政使司左参议刑部主事聂世润为右参议
　　○赠原任日讲官左庶子袁宗道为少詹事荫一子入监读书
　　○壬辰登州防海副总兵沈有容遣都司严正中等剌船六十余往各岛侦探夷情各岛皆有叛将率兵为奴拒守每逼逐避虏男妇登岸掳掠奸淫正中等至广鹿石城诸岛互有杀伤适宽奠王参将携家丁百余人泊长山岛邀之同进获辽船五只接渡辽民男妇二千余人有盖州诸生李遇春与其弟李光春等聚矿徒二千余人自守奴使六人诱之降遇春杀五人其一人逸奴遣叛人麻副将攻之矿奴歼焉遇春携家走长山岛金州指挥王朝卿被虏髡其颠欲官之不从痛捶之亦逃长山岛有衙役刘四者从金州逃来言奴终日练兵为事各处海口造船招篙工甚急日至辽阳会算军器硝黄每望海一墩守望十五人侦哨甚密炮声相闻不绝山东巡抚赵彦以闻
　　○辽东经略熊廷弼言近接抚臣王化贞手书言援兵除宣府外余皆象人涂马无可用者及查督抚所报过关揭帖所谓象涂马大抵皆蓟密昌保真定之兵夫此方督抚诸臣与辽同功罪同安危而反以最下者援辽为宣大诸镇倡臣之所未解也至于西边各镇调发情弊皆是如此悠悠路人全无痛痒今臣与诸臣约以后援兵到关者不论调遣召募一一过堂亲自点验如果人物精壮盔甲鲜明器械犀利马匹膘壮者方许出关立将领兵道将举荐升擢如有老弱敝朽不堪用者除发回另换外领兵道将轻则参处重则拏问以为因而失误军机者之戒其已经出关收伍者容臣会同抚按逐一汰拣精壮者留用老弱者退换无徒縻费粮饷而且受其累尤乞皇上为封疆  宗社计于主调主募者感之以至情责之以大义治之以大法以信抗违逮治之旨于天下若如从前严旨申饬则四年以来边臣之耳所熟听狎闻而视为故纸者也得旨援辽兵马甲仗督臣各官一体急公何得漫不关切这所奏稽查荐劾等事听到彼严行仍预为申饬各镇毋蹈前辙
　　○差户部江西司主事康尔韫管河西钞关
　　○癸巳  圣母禫期  上率三宫躬诣南城宜春宫设祭  几筵前  驾还文武群臣同致祭
　　○御史张捷极论辅臣刘一燝  上责其重复牵诬逞臆挟私夺俸一年一燝疏具求罢  上慰留之
　　○南京广东道御史王允成疏论刑部尚书黄克缵左佥都御史王德完言克缵实误贾继春德完谬誉吴殿邦一则颇有清望而性过拗一则夙负时名而末不副克缵疏辩言允成意在起李三才而以臣会议不与故也得旨不必与辩
　　○调冀宁道副使杨州鹤于岢岚道
　　○甲午刑部尚书黄克缵言  陛下怒高出偷生弃地逮付法司至公也至断也自逮后诸臣始言其守奉集有劳勚宜比宽政后经略熊廷弼至言之甚力蒙  陛下下诸臣议皆言宜为经臣贷出令之戴罪立功唯是臣部以为不然  陛下赫然下逮捕之令又忽然以众议而轻之是  陛下之令不行而臣等溺其职也  陛下念经臣熊廷弼孤掌难拍以高出赐之也是在  陛下如以为令不可假威不可亵或仍法司议亦在陛下至如廷弼颂言高出之才能勤苦故是冲襟不没人善鼓无豪杰作用然藩臬中如是才者岂曰无人惟在当事虚而采之公而用之法臣有口史臣有笔勿以臣等守法无人得旨览奏知卿等守法高出久到法司何不蚤为议请适部院同辞奏上尔部列名奉有谕旨威福总在朝廷所奏已悉
　　○吏部覆议原任监军道高出胡嘉栋等降级戴罪立功岫岩管粮同知张文达以原官调用  上曰朕为危疆急人暂宽司寇之章曲从经抚之请高出姑如议宥用胡嘉栋等俱依拟已而部用高出胡嘉栋于天津辽东巡抚王化贞请调之辽东从之
　　○山西道御史毕佐周言臣初阅皇亲张国纪疏以为孙二等之图脱大辟宋八等之希徼厚利愚民煽惑醉梦若狂遂触禁冒讳若此近见锦衣卫研审一疏则杨正朝侯长仔者实从中为之鼓说岂中涓奥窔之地另有为倾陷之谋者乃奸珰遂鼓其焰耶抑臣因  中宫而兼为奉圣夫人客氏虑  皇上不忘客氏之功荣以夫人之号并荣其父以锦衣卫千户之职其徼恩隆重国家二百年来未有之创典说者以此窥  陛下之优礼客氏并疑客氏之长恋宫禁今  中宫立矣且  三宫并立矣于以奠坤闱而调  圣躬自有贤淑在客氏欲不乞告将置身何地乎皇上试诘问诸廷臣  皇祖册立  孝端皇后之后有保姆在侧否法  祖揆今  皇上宜断然决矣傥  皇上报功无已之深衷不能遽割如科臣言优以金帛不则赐以官第一区赡田数顷令其安享终身优游岁月可也若使其依违宫掖日复一日冒擅权揽势之疑开睥睨窥伺之隙恐非客氏之自为善后计亦非  皇上之为客氏善后计矣得旨杨正朝等法司一并究拟奉圣夫人封荫累朝旧制何云创典同时吏科都给事中薛凤翔等河南道御史刘兰等各上疏言客氏当就外宅报已有旨
　　○乙未大学士刘一燝等言奉圣夫人保护  圣躬勤劳绩著恭诵  圣谕当时艰辛与  皇上倚赖概可想见惟自中闱正位宫阃肃雍掖庭既已备官内职无可参与此一时也奉身而退荣封世荫赐第锦归释从前调护之苦心享此后优游之顺境此殆曲体所必至而遵明  祖宗家法用惬中外人情则亦不惟厚其始终而全其名誉矣随传谕内阁朕览奉圣夫人客氏面奏屡恳出去朕以三宫年幼暂留调护待  皇祖妣梓宫发引神主回京奉安毕择日出去卿等传示各衙门不得纷纭渎扰
　　○授皇亲新城伯王昇子国兴锦衣卫指挥佥事带俸王云程副千户
　　○赐都督同知张国纪房价银一万五千两庄田五百顷锦衣卫千户王学叚黄彝房价三千两庄田一百顷学等复援  神祖昭妃宣妃父例以请命各加给二千两
　　○御史侯恂言国法日轻人心日玩臣法官也义在执法请以法争宣兵之哗也谁为挑激非帅臣刘孔胤乎所当立为正法而仅以纳马赎死矣楚兵之逃也谁为统押非道臣王世德乎所当立为禠秩而仅以夺俸示惩矣匿名文书原有明禁而粘揭悬榜公然列之通衢此风不革将何人不可污蔑则胡不尽法缉审直破其根蔓也嘉礼告成方庆钜典而强犯凶盗公然思为冒认此党不究将钟鼓亦为无光则胡不尽法究处力穷其线索也刘应元李延祚仇震之钻书也营缺营地不闻究问则缘贿赂以进身托权要以媒官者真得计矣陈双泉金鼎臣之作奸也假官假印复致幸脱则经城审无生路经参送无贷法者真漏网矣夫今何时也奴氛未平国耻未雪所恃以警惕人心者惟此三尺耳胶释纽解其渐难长丝棼绳乱为忧方大奈何不凛凛于奉法也报闻
　　○赠原任兵部尚书周盘为太子少保
　　○丙申  孝庄睿皇后忌辰  奉先殿行祭礼遣抚宁侯朱国弼祭  裕陵
　　○降昌平道副使项良梓一级调用先是调昌平兵援辽已经巡抚李瑾督发良梓建议以陵寝与虏为邻护军不宜全调申兵部代题未及奉旨辄自擅留瑾抗疏参之坐谪未几部请得旨撤回昌平等镇援辽官军二千七百员名
　　○命定西侯蒋承勋掌南京前军都督府
　　○命锦衣卫指挥使梁慈堂上佥书管事李不矜掌南镇抚司
　　○辽东经略熊廷弼疏言臣到任十有二日矣所不朝承命而夕戒途者欲趁此身在内与三部将兵马粮饷器械事情求一实落何意终日讲而竟无一著落也今臣行矣持空拳而与贼搏微独臣自信无此伎俩即诸臣亦信臣无此伎俩也愿兵部速解银两往各处调募户部与兵部通融计处工部勉为  皇上打造供应此又臣行后无已之望也至于尚方之剑臣曾以专杀被诬何敢复有希觊但臣以侍郎经略时业蒙  神祖特赐今贼势较前何如十数万官军望风逃奔而臣又当勘逐诟侮之余其所宜徼惠于  皇上之宠灵更当何如者应否给赐在  皇上裁夺得旨东事倚重经略启行在即所需兵饷器械尚尔推延未定岂同仇急公之谊这所奏除候旨领给外该部查照事款刻期督催务求济事毋但以空文具覆
　　○戊戌  孝穆皇后忌辰遣彭城伯张嘉猷祭  茂陵
　　○兵科都给事中蔡思充言经略熊廷弼卜日就道矣尚方之赐即廷弼不请臣等不言仰知赉予不逾时矣惟随带之兵尚费拟议访得台臣傅宗龙募有新兵五千余名总兵杨愈懋募有新兵三千余名中愿出关者不下七八百名宜令经臣委司官一员再行挑选西兵之札营通州者三千名虽曰入卫中岂无投石超距志存立功者宜令道臣周起元拣其勇壮者跟随出关监军道胡嘉栋领有毛兵八百见扎天津并宜领赴榆关听经臣指挥抑臣又有说焉经臣空拳而出其惓惓反顾在三部接应而三部颦眉相视在钱粮不敷伏乞  皇上为社稷计再发帑金二百万不许三部抽分一切调兵制器随经臣计费派用专应广宁之急庶有济乎得旨查议覆行
　　○礼部尚书兼东阁大学士沈＜氵隺＞至京陛见
　　○户部题发宣府镇年例银五万三千一百五十六两又延绥镇五万两
　　○己亥以时享  太庙谕元辅刘一燝遵旨陪祀表率百僚仍速入阁赞襄以副眷倚毋有托陈一燝寻具疏谢复优答之
　　○时宰赛尚絷奴酋所奴遣宰赛传语其妻以马万匹牛千头来赎宰赛妻谋之炒花炒花以为诈勿许宰赛使者语炒花今奴酋已治军张仪站将图广宁炒花遣人来告辽东巡抚王化贞以闻
　　
　明熹宗悊皇帝实录卷之十二
　　天启元年七月庚子朔孟秋享  太庙时大学士刘一燝以人言杜门  上令文书官趣之入一燝＜锍-釒＞谢
　　○皇极门上梁祭告遣公张惟贤迎梁两厂提督工程侍郎王永光姚思仁长安左右门尚书王象乾侍郎周道登午门尚书周嘉谟各行礼
