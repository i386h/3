<!-- { "loadSidebar": true } -->
○壬子  成祖文皇帝忌辰  奉先殿行祭礼遣南和伯方一元祭  长陵
○大学士叶向高等题前者广宁失事京师戒严  皇上特敕三总兵分练京军昨总兵官投揭阁中谓营军怠纵已极绳之以法辄肆嚣凌且事权在人文移庋阁甚至将领不到皇赏侵匿皆不得问练训愈久糜费愈多亦安所用之窃谓欲收其一臂宜假以事权凡军中不用命者一切以司马法从事仍各立一营如细柳棘门故事士马甲仗任其简汰庶得展布以责成功乞亟敕兵部酌定画一  上是之令如薰等各立一营分练仍著兵部速覆
　　○大学士朱国祚奏昨王纪一本臣等票拟太轻御笔亲批革职随具公揭求宽向高又特＜锍-釒＞申救皆未蒙俞允臣鼯鼠之技已至五穷犬马之年复踰六襄乞特赐罢斥以全臣节  上温慰不允
　　○以山海燕建等处淫雨为灾命经督抚臣于倾塌城垣速行修建伤害人民量与赈助昭朝廷轸恤至意从枢辅孙承宗之请也
　　○承宗又奏请安插辽民言自有辽事来无一人一事不为辽人患苦及流徙入关希图仰沾皇泽而有司相待如敌远逐之为快居人相视为怪偶遭之如讎即  皇上先发帑十万遣官安插然田非见在合下即屯而人聚求食急未能应故纷然而南者又纷然而北而经略之三万尚未见作何处分金少人多终难措手又有十三山之辽人既与奴为讎又惧西虏分散其家口以众三万奔山当事者不独苦无计以迎且苦其归而无计以待有听其自为生死耳臣以为宜急议安插其在关外者严饬道将明择其人细简其胆勇尽用为兵置之中前前屯宁远如袁崇焕议简万人出驻而择其有家口者屯牧其入关者敕所在抚臣严行道府据所聚辽人量州县大小分发安插而生员即寄其学官亦寄其卫军仍属其卫官民则寄之民册皆自为籍以提调于所附之州县而官俸生粮及科试皆不与本州县相参则朝廷有浩荡之恩可按籍而给有司为补助之惠可比类而遍俱限一月内将可兵可田及官生各若干具报如仍前怠缓至溃决如东省之变者以失机论至天津等处乞敕冏臣董应举随地安插登莱数万仍当以刘国缙联络为用朝鲜十余万亦当令毛文龙选其强者为兵而安集其众盖安辽人即所以安天下也得旨辽民穷困至极深轸朕心安插事宜著董应举亟行招集营田经各巡抚官设法抚绥无致失所其在登莱朝鲜者行文刘国缙毛文龙作何处分一体收恤
　　○承宗又奏言虎酋之助顺也出其部大王黄台吉及伯颜诸酋也然头目几何散夷几何某部几何可问乎且以夷兵守边岁该月犒银三十六万夫前之二十万既虞轻掷而后之三十六万又未必有成此之不可不计也或曰塞上增兵二万岁费募饷银一百九十四万四千有奇以用虏较募兵所省者几十之五盖云用虏遂可省用兵也而臣又疑用虏不能不用兵也夫旧抚之犒插汉也十万以进兵也而今为额今之五六十万者以今岁进兵而一用之乎将岁仍为额乎塞外之夷议旧赏又议新赏而无敢减于兵也塞内之卒议旧饷又议新饷而无敢减于夷也夷赏日厚而增兵以防兵饷日加而仍买夷为款嗟乎国家何取于不能制夷之兵而又何取于不能省兵之夷也大约山海日前所费二十万而统前抚夷用夷可得一百二十万其费甚大其安危之机所关亦甚大乞慨发内帑救此燃眉仍敕经督二臣力修内备勿视此为实著得旨览卿奏虏情甚悉兵部即酌议具覆
　　○太常寺少卿兼翰林院侍读学士董其昌陈纂修切要事宜愿改南目效下吏部
　　○刑部署部事右侍郎杨东明等以奸细杜茂等狱上称茂拐带登抚陶朗先招兵银三百两又手受李永芳银百八十两依境内奸细走透消息于外人者律斩佟卜年究问无实迹但与叛贼佟餋性同族依律流二千里安置而明旨严切臣等未敢轻纵或从安置或令自裁威福操自朝廷非臣等所得擅议得旨杜茂奸细情形招审明确依律正罪佟卜年未见归一法司职司谓何还据律问拟来奏
　　○升尚宝司丞洪瞻祖为本司少卿
　　○升山海北部游击高国祯为中部参将管总兵标下中军事都司佥书孙应奎为镇海前营参将石门路都司佥书巢丕昌为松□路游击
　　○庄浪守备孙立本山西利民堡守备浦国忠镇江坐营赵世臣各加都司佥书管事
　　○原任蓟镇游击殷体信起补昌平标兵营游击
　　○原任五军营游击聂一凤升五军营参将
　　○癸丑大学士沈＜氵隺＞屡＜锍-釒＞请告  上允之著驰驿去仍加衔荫赉令地方官以时存问
　　○御史樊尚燝题旬日之内见礼部尚书孙慎行以病求去矣兵部侍郎张经世陈邦瞻以设镇求罢斥矣刑部尚书王纪以问拟迟缓革职矣近吏部尚书张问达四恳求罢次辅韩爌杜门而元辅叶向高亦以力穷身病上请矣天承平无事尚须大老主持以今万难支撑之日柰何纷纷求去愿诸大臣为时艰左右  皇上更愿  皇上为时艰坚留诸大臣  上谓王纪已有旨诸臣都著即出供职
　　○升光禄寺少卿钱策为太仆寺少卿
　　○升翰林院简讨姜逢元为国子监司业
　　○升贵州参政朱芹为本省按察使
　　○授孔胤隆翰林院博士
　　○甲寅以恭写  慧妃册文赐辅臣叶向高等银币有差仍以次辅爌捧册再赐银币钞贯
　　○礼部尚书孙慎行屡＜锍-釒＞请告
　　○上允之暂准回籍调理稍可抚按奏请起用
　　○大学士孙承宗题奴未抵镇武而我自烧宁前此前日经抚之罪也我弃宁前奴终不至而我坚委为西虏住牧之所不敢出关向东行一步此今日道将之罪也道将既匿影关内而无能转其畏奴之情以畏法化其谋利之心以谋敌此臣与经臣之罪也臣意欲会诸臣之议而以百万金钱筑八里者筑宁远之要害更以守八里之四万当宁远之冲与觉华岛相犄角奴寇窥城则岛上之兵傍出三岔烧其浮桥而绕其后以横击之即无事亦宜驱西虏于二百里外以渐远于关城更以牧二百里疆土于宇下至镇臣修守备自当在关以内而提掇全镇之精神当令无一人无一念不在关以外更望经臣于虚活之著提掇道将之精神使其人人在战事事在战勿令局足于十六里之内乃为善守关也盖不能战决不能守而以战失守不可以守忘战不可也总之西虏之幕必不可近关门杏山之众必不可遗西虏百万之金钱或当为远大之图中前之修守竟当作宁远之计不尽破庸人之论则主帅之闻见不清不尽驱逃溃之人则幕府之是非不正因议罢道臣邢慎言张应吾而欲精简诸众以鼓三军之气得旨这战守方略并更置道将等事俱依议仍著内外文武各官务协心共保封疆
　　○经略辽东王在晋奏人情方信而忽疑议论昨同而今异臣闻都中有三说一曰城不须筑一曰虏不可款一曰钱粮不须多发恐安危系于一线利害淆于两可以臣为可任则任之以为不可任则去之仰祈  圣慈洞鉴得旨封疆重任倚藉惟卿无根流言深为可憾内外缉事衙门密访造言生事者送法司重究
　　○御史刘徽言经抚熊廷弼王化贞词罪已明宜及时正法  上是之下内阁拟票大学士叶向高等言二臣问拟久定一时人心振肃若欲遽正刑章须待三法司覆奏未有就言官之＜锍-釒＞而阁中径票出者也夫三尺法者  太祖高皇帝之法也非言官所得专亦非阁臣所敢与在法言法各有司存伏望严饬所司从公覆请则刑一人而千万人服报闻
　　○户部新铸大钱恭进御览令缉事衙门访有乱铸阻挠者重治
　　○遣光禄寺署丞范光裕赍敕往朝鲜奖励
　　○差光禄寺监事孙如琯押解宣镇银五万七千四百两
　　○升应天府丞黄运泰添注大理寺右少卿
　　○升南宁府知府林梦琦为广西左江道副使
　　○乙卯  神宗显皇帝大祥是日免朝  上以  神宗显皇帝神位奉安  奉先殿  孝靖皇后神位祔遣永年伯王明辅祭  定陵
　　○刑科给事中沈惟炳参兵部尚书张鹤鸣待罪之人不宜擅行举劾且所举王国梁所劾江应诏黑白颠倒所领视师三十万帑金不知花销何法交割何处乞行稽查仍速议鹤鸣失辽之罪报闻
　　○兵部尚书张鹤鸣屡＜锍-釒＞请告
　　○上许之即令兵部遣官守催辅臣孙承宗回任管事
　　○以覃恩准试御史张文熙等实授其候补御史霍锳等俟补日一体实授各改给敕命
　　○督饷御史江日彩言天下触处愁危加派督催不前军需难继不得不盻盻于皇上之发帑而帑亦有尽不敢更为冯妇之请臣再三寻思只前计部所条节冗耗如还外库之金花减光禄之浮溢省织造之龙袍改折十库之颜料等项以其所省所折者尽归军储抵作民间加派庶足解内外之困窘而慰四海之仰望得旨朕念民穷财尽宫中诸费俱从节省其龙袍及光禄寺金花十库颜料等项钱粮上用所需著遵前旨解进
　　○大理寺左寺丞吴国琦调外任以陪祀  太庙失仪也
　　○起补原任游击陈国策以原官分守大同地方管参将事
　　○革山西河曲游击宣元德回卫以原任游击郭威振以原官管参将事代之从宣大总督董汉儒之请也
　　○丙辰以册封  慧妃礼部进仪注  上命免传制谒告及百官称贺宫中礼仪著内衙门查照万历十年例行
　　○起原任翰林院简讨降县丞蔡毅中为行人司司副
　　○改四川按察使王佐才为狭西西宁道按察使
　　○山西清源县天鼓鸣
　　○丁巳  上视朝
　　○升南京光禄寺少卿桑学夔为应天府府丞
　　○戊午册封范氏为  慧妃命驸马侯拱宸持节大学士韩爌捧册各行礼
　　○大学士何宗彦史继偕申救刑部尚书王纪且言日来同官暂假仅臣两人入直而大僚相继去国简贤之咎谁则任之恳  皇上曲赐优容俾纪仍还原职得旨王纪姑已宽处卿等不必申救其大臣相继去国皆自恳请虽卿等拟旨取与出自朕裁不必过疑
　　○先是三帅分镇之议兵部会议未决侍郎张经世请敕枢辅孙承宗会经督官将分辖事确议速奏至是承宗题旧制于昌平东分十二路为三协设一总兵守之适建酋匪茹遂以江应诏分一协以当关曰山石燕建又念榆关以西千里无险固之防因以马世龙驻中协曰马喜松大既而许世臣被劾遂题用孙祖寿足当驻西协石匣儿营分辖石古曹墙盖臣之意欲聚天下文武豪杰于东北以相机挞伐而先严防守假奴窥山海我当厚集其阵以直塞之奴知山海有重兵而捣瑕于桃林冷口诸冲我又当密布其势以横塞之故棋布三将各握重兵西有急则世龙祖寿西联昌平互相堵截东有急则应诏当关调度而世龙移镇永平祖寿移镇遵化互相策应况既设三镇可裁三协令祖寿奏缴蓟门总兵原印另铸关防则职守既明封疆攸赖得旨览卿所奏情形甚悉著三帅一一遵行如违的即参来重治前命会议姑已之
　　○户科给事中陆文献以妖氛阻绝运道漕粮暂议留折  上不允著严行儧运勒限抵湾如迟参处
　　○升兵科都给事中李若圭礼科都给事中杨琏各太常寺少卿御史毛一鹭为大理寺右寺丞户部郎中曾绍芳为四川布政使司右参政
　　○填补江西道御史霍锳贵州道御史胡良机
　　○降原任御史吴亮为福建布政使司都事傅梅为狭西布政使司都事
　　○加四川总兵杜文焕总理职衔督同各总兵官协力讨奢贼并颁敕印以便行事
