<!-- { "loadSidebar": true } -->
　　○庚寅南京江西道御史徐复阳奏时几之最急者有六一议党根宜拔夫党有根斯有孽有根之人有根之地人已褫夺地可复腥膻乎如京师讲院问谁创始则所谓合掌而念弥陀者也近科臣建议以真忠义辟假道学改祠死难诸臣岂不甚快但臣鳃鳃遏计与其议改毋宁议移傥议改不议移祔主虽易坛貌犹存设有邪党过之必曰此某道学先生旧址也营垒不拔仍为后忧臣愚以为不若移建城外亟命工部择一隙地改造以便祠祭不过一移运之劳耳况京师一移则海内书院谁敢不毁必如是而后潜伺之阴谋可杜也一议滥赠宜夺臣观诸党人有所建白尽属私心或因事可借而翘讦均名或因甑欲堕而弯弓反射甚至句连徒众傲睨标榜辄自命为东朝之党威焰炙人邪臣王允成迎合窥目□关疏赠群奸若而人何物幺＜麻骨＞欲穴既冷之灰竟腴久枯之骨以致奸党如鲍应鳌辈追赠太常陈大绶追赠太仆不几亵  天朝之名器乎诸如此类实繁有徒夫现在诸奸且从削夺而九原朽骨反冒宠荣恐未足以褫奸雄之魄也合再敕该部查有前项邪党滥赠官阶者分别革削以快人心使知一涉险邪虽死不宥亦今日铨衡第一义也一议勘案宜结言官所纠严谴所及似宜速作归结以消窥伺近阅邸报惟保定巡抚郭尚友勘结赵南星一案旋奉明旨戍遣夫以南星位冡宰一罹法网犹不难一戍遣之而况其下者乎合无再行文促问官报结以了夙案以斩葛藤不然将言者反自疑而朝廷大案亦非可漫置不结者一议持局宜坚明旨屡虑翻局臣谓应先持局自赵南星倡邪局而崔景荣复以调停败殷鉴不远则持之在今日矣夫能持则腹心内固何患寇盗外侵纶扉统均之地如斗杓立极而后以堂长持各曹之局以职守持议论之局以今日持将来之局夫持之定则不摇持之密则不漏闻请奸暗伏机弩日讲卷土非力为控持必有乘而伺吾隙者满盘打筭遍体提呼是在当事者计之蚤耳一议铸钱宜酌近闻秦抚乔应甲题本省铸钱有五便识者知为救时良策而科臣潘士闻有各省分铸之议权衡中窾乃董应举聋聩无识以六利六害之说簧鼓众听该部知其不可而逐窾翻驳盖欲扪奸人之舌而为国家存鼓铸之利耳柰何南户部侍郎区大伦独袒应举一钱权之论而且欲罢新厂以就荆州夫京师天下根本厂铸政握宝源宁聚外以归京未有舍京而循外者人亦有言大伦门户起官臭味投合臣不敢知而苐就疏纠正随事剖析如此一议交代宜速窃见边衅未消萑苻多警所望抚臣弹压视昔更甚今新推吃紧要地如顺天宁夏登莱及广西等处皆一时不可少此重臣乞敕新简诸臣刻期赴任以防地方叵测之忧以上六款乞敕下该部一一查议  圣明综核之理或不无少裨矣得旨书院改作忠臣祠谁敢复萌异念不必移鲍应鳌陈大绶为邪臣王允成疏赠显是恶党著即削除一切奉旨议勘罪案即作速完结有迟延的参处其持局宜坚铸钱宜酌交代宜速都著申饬行
　　○太子太保礼部尚书周应宾卒应宾浙江斳县人万历十一年进士改庶吉士授编修壬辰会试同考癸巳升国子监司业甲午迁右中允主考应天乙未升右谕德掌南京翰林院事丁酉升右庶子以丁艰归庚子升少詹事掌南京翰林院事辛丑升詹事癸卯升礼部右侍郎掌翰林院事东宫侍班甲辰教习庶吉士乙巳复以艰归家居十六年  光庙登极起升南京礼部尚书奏申饬学政四事随改礼部尚书掌詹事府事五疏力辞得允时加太子太保疏谢末及储人才固人心曰两言昔以献  先皇者今以献  皇上也至是卒赠少保荫一子入监读书谥文穆赐祭九坛又加一坛差官造坟安葬
　　○升南京国子监祭酒祭酒李孙宸为詹事府詹事充经筵讲官
　　○辛卯升太仆寺少卿刘廷元为太常寺卿管少卿事
　　○壬辰  上视朝
　　○恭仁康定景皇帝忌辰遣武进伯朱自洪祭  陵寝
　　○兵科都给事中罗尚忠疏陈漏饷剥军之弊言各边解银往或领银回者例贮饷部之库寻分贮府佐之库或卫官金□赞求情分委放军粮或将领转委偏裨递相抽扣而将官遇有司饷之权者虽品位过之亦甘卑礼厚赂转转相蒙莫之肯问甚或星相游人为当事荐往者亦派扣各军礼而归之又甚有将官放债倍扣利息者及管库司官以情面浅深币交厚薄为各边发粮之先后者乞敕各边督抚委各边道将查各边军数某边军若干饷若干刻成书册各送计部计部总计九边额兵若干岁饷若干刻成书册一呈  御览一送该部一发该司人各一册俾奸书无所去其籍其各边临期请饷恐有逃故等情仍赍兵数到部以便筭发如山海宣大蓟镇近边等处不问科道兵部钦遣一员解往本边公同会放某营某日逐封唱给可数日而次第了也其远难遽到者即著督抚委廉能府正会部面散如有营军头目私敛各军阿奉将官居问射利者将官逮治本军即以军法从事至于府佐边官问多老昧或裁管粮一缺归并饷部或止许收子粒盐粮草豆修工寄库等银而放粮不得与焉尤除弊务尽之至计也得旨这本说给散军饷情弊甚悉其应裁应禁的著兵部作速议覆
　　○命德州春班游击韩兆元以原官调领井大民兵
　　○命都司佥书管福建巡抚中军游击事郑嘉谟为江西都司掌印升常州陆营总练把总宋嘉宾为中都留守佥书湖广分巡湖北道中军守备姚镇东为江西都司佥书广西巡抚中军坐营范邦垣为福建都司佥书调云南都司佥书谭一正于浙江
　　○工部覆右侍郎崔呈秀疏颂魏忠贤忠直及鼎建劳积应宣付史馆从之
　　○起原任兵部尚书张鹤鸣为南京工部尚书改吏部左侍郎管右侍郎事黄儒炳为左侍郎升工部右侍郎房壮丽为吏部右侍郎顺天府府尹沈演为刑部左侍郎兵科都给事中罗尚忠为太常寺添注少卿原任吏部郎中谢升为太常寺添注少卿提督四夷馆江西道御史徐扬先云南道御史丘兆麟俱太仆寺添注少卿
　　○癸巳大风扬尘四塞
　　○甲午经略高第劾中部总兵杨麒懦怯不前诏革麒任仍谕以后中部总兵驻劄前屯卫与宁远相为应援如退回关门以擅离信地论
　　○诏以奴酋意图再逞边报甚明一切防御事宜在事各衙门当及时料理觉华水兵船只仍作速调补修造用资应援关门额兵尚虚亦须召募以足原数
　　○补原任广东按察使王化行为浙江按察使淮扬兵备道
　　○升山东副使杨嗣修为陕西参政榆林东路兵备道
　　○乙未  上御文华殿讲读
　　○大学士顾秉谦等奏敬捐微俸以佐军需得旨卿等赞襄调度殚力覃思胜筭庙谟朕所素鉴今敬捐俸银共一千两以助军需益鼓勇气具见卿等同心体国加意榆关大义赤诚朕知道了银著该衙门照数查收类解军前应用
　　○太子太保户部尚书李起元复疏请休致  上命司官敦趣视事
　　○户科都给事中林宗载言辽饷本色三十万每岁于漕船带运至天津交卸然事虽责之漕船而权不属之漕政各直省州县之徵输官旗之交兑粮道之起运漕臣之稽核只问漕粮之完欠不知带运之有无带运有其名无其实矣无其实则天津饷院无以应关门之请有其名则得以藉带运为词谓辽饷从漕船头帮带运尽入通州混作漕粮以实太仓应将尾帮漕粮抵补此截漕之议所从起也自此议起而一种奸旗苦关通之远涉利天津之近便故意包揽客货延缓过洪营干天津交卸应截者在津不应截者亦在津致岁暮守冻太仓所入大亏旧额此误在京储也岁额既亏仓场总督必与天津总督争谓守冻原系仓粮与辽饷无干执不肯截而关饷从无所出此误在边储也是必束之以法某州县应带买辽粮若干某船应带运若干各省直粮道编定饷数如州县粮官兑漕粮时辽粮不完不准收兑漕船兑粮时辽粮不完不准开兑迨至二项通完给一粮单收辽粮若干附于漕粮之末船到淮时漕院验单无辽粮者查究买补方准放行迨至天津即将带运辽粮随船卸纳天津粮储于单上辽粮一项注收讫二字用印钤盖仍给通关赴通厅查验如无前件通关漕粮不许盘剥仍将本船官旗查究如此节节综核漕船势不敢不带运带运自带运则关饷有资漕粮自漕粮则仓场无误截漕之窦塞则官旗不观望逗遛盘剥依期回空亦早不至年年守冻而误运务允行
　　○兵部以成造卤簿大驾成题田尔耕等升级  上从之仍以魏忠贤刘忠田尔耕俱奉旨题叙疏内止覆尔耕司官大不敬诏夺俸三月魏忠贤荫弟侄一人为都督佥事仍赐敕奖励刘忠荫弟侄一人为锦衣卫正千户各赏银币有差
　　○先是奴酋突犯经臣高第疏奏兵马不敷调兵应援诏诘责之兵部覆称关外各兵不过三万关内又止二万八千而粮饷未闻报减宜听经臣从实核奏后以关饷诎乏复有旨前减汰兵饷以八月初一日为始是时报额兵十一万七千今见在止五万八千实少一半其饷安在便著巡按御史从公将五年分逐月查筭经臣乃复疏言关内兵三万五千五百余员名关外兵九万九千五十余员名关内外兵数原不止五万八千营伍众多每月皆有逃亡事故应补未补者数目参差不齐仍候道镇详细查明核实再奏报闻
　　○高第又疏言初闻奴报过河即檄觉华岛将官凿冰自卫迺风雪严寒冰开复合奴兵猝至将多死之焚龙宫寺米豆二十数百有奇觉华称是得旨粮料船只器械及应罪应恤人员确查具奏
　　○升直隶大名府知府向胤贤为湖广副使郴桂兵备浙江杭州府知府唐际盛为浙江副使管粮
