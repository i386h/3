<!-- { "loadSidebar": true } -->
　　○巡视京营给事中彭汝楠等条奏营务九款一兵籍宜核令各卫所印官备查三大营各军的确籍贯并住址地方呈报戎政衙门听总协委三经历汇查除见住京城外在良乡者汇为良乡一册在通州各处者汇为通州等处各一册随行该州县查实必果有其地有其人者籍之于官间或仓卒有警著令各州县催趱仍选武职官一员统领前来庶几＜木霸＞柄在手不至鸟惊兽散一训练宜实令总协会同臣等将见在火器手公同面试拔其尤者升补双粮庶奖少劝多人知自奋营中所用火器三眼枪居多以其轻而便于习也而力或不及远惟追风炮最强宜加意明习以备奋击若以车战则莫妙于佛郎机查营中见存一千一百五十架尽堪演习无柰车营久废不讲并此铳亦不知用宜令各车营依旧制练习之刀手间有可者而生疏甚多钩镰手最为无用至于凌空中远不费物力而有禆实用者则无如蜀之飞石其从蜀来者官则有千户步上达教师则有阮九荣等八名查五军备兵营坐营见有员缺宜即以步上达补之令其督率教习阮九荣等应加给工食以时发领其石子臣等已拨班军搬运在各城上其飞石架每营各造一百架以备守城之用一挑选宜时以后春秋两操宜先期令六副将分督各营将领将本营军士逐一点验凡选锋壮丁内有羸弱不能射者拟降单粮各军内有年力壮健弓矢精熟者拟补双粮或补壮丁其有老弱不堪者量与摘牌令面报精壮继丁年貌查明顶替一面造册申报戎政衙门听总协会同臣等覆验造册开操之后并不许私自调换其更置得宜壁垒改观者即该将官之能阘茸如故旌旗无色者即该将官之劣年终举劾即以此定一混冒宜杜三大营各军收操在营食粮在卫以后凡遇领粮先一月终旬令各营将官查所属卫分逐卫开造原额军若干名事故若干名见在若干名前列总数后列撒数每营一册著三号头催齐定限二十二日汇送臣等衙门其各卫所粮石循环薄并限是日投递俟臣等躬亲磨对相同无弊然后移会下粮厅照数坐派各营将有串同卫所指少作多冒领钱粮查出重处一将领宜重从古未有不善将将而能将兵者今后营官还宜留意推选必其人实有材力克胜营务者既久任之又优升之其谁不竞奋而效驰驱至于进见之时总协大臣亦宜优以礼貌使得昂首伸眉于军士之上夫亦收骏骨式怒蛙遗意一军苦宜恤各军仰食公家不过月粮一石而诸所浸渔而蠹蚀之者不啻一端谓宜先洗积习各衙门坐派需索俱应严行禁革其不关公务而轻拨营马旗吹者臣等与总协诸臣约誓不敢以一骑徇情面各营将有擅自拨送者听臣等参处若夫馈遗之陋规营中为甚是在督臣率先禁革官不浚军士以生即驱之赴水蹈火亦无所辞一隐占宜清营军每多虚冒如三将台执役千一百人索之不满三百总府执事六百余名亦强半乌有他如五府之空役勋爵勋官各号头之军牢下至管听用寄操之劄总与夫医生引礼厨役泡茶之流诸所冒滥动至数十名乞敕总协大臣会同臣等从公清汰某应存若干应去若干逐一定议著为成例仍一面严加查核凡有军无事者发归本营教演有名无军者即以其粮增补选锋教师等项至于振伍营各军原系乌合之众并无祖籍以后但有逃亡事故名缺不许顶替留其月粮以为添补双粮之地亦化虚为实之法一军需宜备军府所急需者火药弹子而已迩协臣与臣等议支库贮帑金另委营将备造火药十万斤务求情好又议将硝黄等项各照数研末分贮俟临用合成之可备缓急弹子近有议以铁易铅者其费省而工易闻征虏连珠等大炮皆可用之惟小者不甚得力宜兼铅铁多备万余斤他如粮草之备比为器械尤为急往时京通仓可备十年今入孔缩而出孔滋多将来空匮可虞日者总督仓场尚书李宗延有禁改折截留一疏切中膏肓亟宜申饬力行在京设五草场每岁买草务足一百五十万束为京营缓急之备年来奸□串通积猾虚冒十有四五宜令仓场大臣严督该监督著意稽核或不时亲自掣验庶宿弊尽洗而后士饱马腾可期一经费宜节三大营每年额设犒赏银一万六千两修理金鼓旗帜银一千六十四两子粒房租公费银一千一百九十两自一应支用外有余则以贮库俟通融开销查万历四十三年间尚有积至数万金者年来侵渔漏卮几不可问今二协臣与臣等议革一切陋规所省已多至于营库钱粮臣等奉命巡视法当查核今后该库一应出入须将领执赴巡视衙门挂号违者不准开销仍听臣等不时参处斯源澄而流自洁  上以所奏深切营务著该部即与覆行
　　○丙寅升饶州府知府王庭梅为山西按察司副使井陉兵备道建宁府知府方尚恂为湖广按察司副使分守湖北道
　　○丁卯吏部尚书张问达具＜锍-釒＞乞休  上温慰不允
　　○升广西布政使司右参政黄景章为湖广按察使
　　○加升山西按察司副使王家宾为本省布政使司右参政仍管分守河东道按察司佥事昝云鹤为本省按察司副使仍管分巡冀南道
　　○调山西按察司副使宁武道王潆仍本省分巡河东道
　　○戊辰命铸宝丰王麒麟钮镀金银印一颗
　　○遵化兵备右参政祈升辽东巡抚右佥都御史张凤翼疏辞新命不许
　　○初以净身男子申万寿等陈乞收录奉旨准收一千五百名至是谕令再选年力精壮者一千名进内分派各衙门应役
　　○己巳礼部奏请遣官册封亲郡王府崇府崇王由樻妃黄氏怀安王由礼妃叶氏差太子太保襄城伯李守锜刑科右给事中许可徵潞府宝丰王常＜氵坒＞差翰林院编修张翀行人司行人杨文岳淮府德兴王翊炼并妃方氏差刑科左给事中刘弘化中书舍人周凤岐赵府雒川王慈焜差翰林院修撰庄际昌行人司行人汪邦柱德府清平王由喿妃阎氏差太常寺卿曹珍行人司行人申□宪益府嘉祥王由柽妃唐氏差兵科给事中赖良佐中书舍人陆一骥韩府高淳王逵朴并妃苏氏差户科给事中郭巩中书舍人李煇吉府长沙王常淠并继妃徐氏差礼部祠祭清吏司添注主事李胤华中书舍人沈土□□代府富川王彝探枣强王鼐金□卓并妃薛氏差尚宝司少卿今升太仆寺少卿洪瞻祖行人司行人姚昌箓荆府富顺王常湢并继妃王氏差户科给事中许宗礼行人司行人梁天奇周府保宁王恭棆顺庆王肃＜氵昔攵＞妃李氏差户科给事中罗尚忠行人司行人甘学阔楚府东安王华＜土回＞差太仆寺添注少卿倪应眷中书舍人沈延赏山阴王府山阴王充熙并继妃葛氏差兵科给事中沈应时行人司行人王嘉言  上是之
　　○兵部覆御史吴甡疏言今日之可忧不独在外夷也闾阎甚困而剥削之令日闻帑藏已空而呼索之章日至虽请兵请饷在外者视为固然而清饷清兵在臣等当求可久顷山海关兵经枢辅一番精核谅无虚冒第已增者或难遽减则议减不如议清或象人之卒宜汰或冗役之耗可裁均宜听枢辅酌定画一移清数到臣以便咨会计臣措饷若蓟密永昌通州有旧额有新增其新旧兵粮饷之数应该督抚列款报臣容臣再行各边督抚及登津二府细查额兵若干调山海关若干新补若干事故若干见在若干及每岁支饷实数具清册报臣臣并转咨计部酌以画一之规定以可继之则更祈明旨申饬严立限期若过期清册不至自督抚以下臣告具名入告听明旨处分至在京新募振武营兵不无逃亡虚冒容臣查确具覆得旨各边通不查兵但行索饷虚冒愈多难以处给依议通行清查勒限确报不得违玩振武营兵仍作速核奏
　　○赐原任顺天府府尹沈光祚祭一坛照三品半葬
　　○复除原任山东道御史田珍于四川道
　　○升河南按察司副使刘之沂为湖广布政使司右参政
　　○庚午巡视厂库工科给事中杨所修等奏言我  太祖高皇帝御极三年严宫阃内外出入之禁著为令家法具在今中珰为逼取冬衣事数百成群鬨至工部堂署臣不知宫阙之防禁安在而任意出入啸聚鼓噪是无  祖宗之法也旧制两京内官长随二年一次给与东衣移文内承运库查会纻丝绫具题关给正德间该库数目不敷始议每疋折价三两于抄没犯人银内动支自后内使日盛折银日益遂动本部料价嘉靖三十五年以前数尚不满六万两俱坐派浙江等司府徵解补库至隆庆间增至十万两万历间增至十二万两俱借动四司料银未经议补今岁冬衣铺盖银且增至十三万一千四百余两矣是该部原无额设正项止缘内库缺乏不得不借资于外库耳今外库又十分缺乏部臣多方设凑未尝与之争  祖制者尊  上命也夫宫府一体中官乃  皇上之中官臣等且知重之而大臣独非  皇上之大臣中官乃不以人礼相待是目中尚知有  皇上耶愿熟思而审处之报已有旨
　　○升湖广按察司副使王弘祖为山西布政使司右参政管宁武道
　　○辛未礼科都给事中成明枢上言司空钟羽正之被辱于诸宦也业蒙旨令司礼监查明具奏今不知果查明否中涓刑余原止供事于掖庭无雄行于部堂之理今当明正其罪与外廷共见之知犯科无状者不可容于  圣明之世而九列犹可吐气中珰亦少知畏法矣又本月初九日正当收净身男子之始先是申万寿＜锍-釒＞请收录时臣科已有抄参谓非五年之例乃  圣意已定一千五百名突欲再加一千名  天语焂传几成夜半之斜封异哉此时群阉之气正烈司空之辱未解收入之数愈增嚣竞之风愈长恐效用未必有益而贻祸终且无穷愿  皇上深长虑也得旨冬衣迟延以致群扰该局官并该司官俱已有旨收选谕旨自明何得比拟斜封姑不深究
　　○山东道御史吴尚默上言今之为关事计者一曰饵东虏以为断绝一曰结朝鲜以为掎角不知夷虏匪我族类其心必异彼且幸奴之来以为要我索我之资其不足恃明甚朝鲜逆节已著谩词非真大约借力于人总非完策其惟战与守乎言战则必关以内兵将器械一一整练部曲斥堠一一精严士气民心一一绾结挛固而后可摧逆奴之锋苦犹未也则安得不退而言守退而言守者正一一求整练一一求精严一一求绾结挛固非以守废战以守练战也我之缮修屯御一处未实控扼策应一处未周奴且有以乘我矣乞敕谕枢辅明以守之一著严饬新来抚臣坚心耐意岁月图之得旨边计机宜听当事诸臣协心调度难以中制即有条奏胜画战守外不得轻议亦不得露章抄传
　　○京师多盗巡捕参将徐应召等解到强贼张守仁等九名系把总王文烈缉获巡视京营给事中彭汝楠以闻乞将有功把总王文烈优叙失事把总张国勋娄尚武住俸责限捕缉违玩不报把总兵守仁重加降处其参将徐应召孙文亮著督同该总立限缉捕俟未获谢二等各贼到日各官方许开俸＜锍-釒＞下兵部
　　○壬申先是贵州总督杨述中以土孽何中蔚就擒＜锍-釒＞叙有功文武诸臣兵部覆请道臣李若楠行吏部总理鲁钦及总兵张彦芳等行臣部各与纪录待事平破格升赏  上从之
　　○礼科给事中郭兴言奏视学之典蒙俞旨来春举行一切合行事宜谨列款上陈一修学宫一习礼乐一取回四氏博士一令监生复班又言国家教育人材必先崇重师席今祭酒南师仲推用已久尚滞家园乞责令刻期到任与司业蔡毅中同心一德陶镕士类得旨视学大典著查照旧制覆行祭酒官著行催到任
　　○给故礼部左侍郎张一桂祭一坛妻郑氏并祭祔葬
