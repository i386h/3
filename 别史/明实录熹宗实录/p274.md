<!-- { "loadSidebar": true } -->
　　○太子太保礼部尚书兼文渊阁大学士丁绍轼卒绍轼南直贵池人万历丁未进士改翰林院庶吉士授简讨主福建乡试历赞善谕德庶子掌右春坊以少詹事纂修  实录升礼部右侍郎补日讲官多所发明  上目属之进礼部尚书东阁大学士寻加太子太保进文渊阁已病笃  上遣中官慰问旋卒讣闻得旨念其辅政勤劳与祭葬如例加祭二坛赠太保荫一子中书舍人差官护送还乡谥文恪○刑部尚书徐兆魁等问过游击宋鸿儒招兵赴山海在路逃过南兵九百八十二名计费安家银一万三千七百四十八两应于鸿儒名下追完照例遣戍依拟
　　○兵科给事中薛国观言据贵州抚臣王瑊所报三月初三日安邦彦率众数万渡江我兵大战数日至初七日緫理鲁钦提兵敌贼回营至二更贼势甚重渐逼营垒各兵因数月无饷纷纷逃散至五更散尽鲁钦无计可施遂藏利刃死于营中臣读之不胜惊骇谓此逃散实繇无饷致然盖有难以尽信者夫二鼓至五鼓为时几何岂无饷枵腹捱之于数月而不能捱之以待旦乎贼势甚重渐逼营垒各兵惧不能支纷纷逃散令难禁止是明明画一溃散之形而乃借口于无饷以为归咎卸罪之地将谁欺乎十六日塘报贼将麻姑孙官等堡烧劫渐逼城下距今已几四十日矣安危成败尚不可知即遍沅抚臣闵梦得移驻偏桥堡率见兵数百遥张声势无禆实用夫黔省多故王瑊不知作何调度傅宗龙熟暗酋情选择而使任事之心与愿息之心交横胸中壮心销磨几尽矣乞  皇上敕责二臣戮力合谋以遏贼锋至兵马一面速檄黔中整搠见在相机战守一面速檄督臣朱燮元于楚蜀滇之附近诸处任便调遣星速赴援一切安家行粮亦即于附近所在任便摉索事平销筭若偏沅抚臣闵梦得地处辅车唇齿之势救宜被发缨冠之急自当倾心设法竭蹷策应者也  上命户兵二部限三日内回奏
　　○原任辽东经略高第奏用过犒赏等项银八万三千七百一十二两一钱零实在库银一万六千二百八十八两附余银二十六两查核造册与新督师臣交代得旨着该部查奏
　　○升长沙府知府谢宗泽为湖广副使湖广参政刘继礼为云南按察使
　　○调陕西总督标下游击周一新为昌平右营游击将军参将管延绥巡抚标下中军游击事王珙为延绥清平堡参将
　　○起原任副緫兵朱天玮为延绥安边参将神枢营佐击宗余荫为天津正兵营游击神枢营佐击叚国祯为遵化宣武营游击
　　○己亥  上御文华殿讲读
　　○兵部尚书王永光＜锍-釒＞言阁臣孙承宗视师山海发过帑金并协办银两近九十万出纳开销并无数目报部在关司道或有底册可查得旨便行与关门当日经手各官清筭开报你部再加查覆不得含糊了事
　　○辽东巡抚袁崇焕＜锍-釒＞奴贼狡然思逞得之回乡者屡矣我兵哨至三岔河见沿边烟雾闻其妇人且磨箭嘴及甲叶而房屋悉拆以造舟楫始报初八过河继报十三又报十五想其拂唇蓄怒恨不一刻飞驰前来我之应防亦维此时臣待罪此方只有坚壁清野以为体乘间击惰以为用关内则有督师及镇守内臣道协为守隐然虎豹在关不患后之不劲矣緫兵赵率教尽带关内兵马出壁前屯以捍关门以援宁远精密坚饬臣无可虑惟中后中右二所修城未完万无可守之理以中后归并前屯以中右归并宁远其小堡亦各各归并而聚前＜釒夅＞于宁远城中如总兵满桂谋潜九地勇冠万夫居中策应其于传宣之中军守备孙绍祖旗鼓刘友功加衔都司佥书彭守印守千李国辅朱国仪等率其标下夷汉精兵有急分应全军之首尾全城之策应俱緫兵事也臣不闲军旅而道臣毕自肃沉雄有大略兵部主事孙元化识慧两精参将管副緫兵事徐应垣见□光天番僧王喇嘛能以神道设教臣所赖命而就正者数人也城之东西以副緫兵王牧民为守而参将祖大寿都司王承胤佐之西南则以副緫兵左辅为守游击马爌都司尤岱佐之南面则以副緫兵刘永昌为守游击娄云龙都司徐敷奏佐之北面则以副緫兵朱梅为守游击邓茂林刘世功佐之其见徵闰余之气而为奇尤并防城内有变者则臣门下中军何可纲旗鼓王良臣都司佥书萧昇守备陈应元宁前道中军刘泽清千緫黄惟正也司东北二面西洋炮则都司佥书彭簮古西南二面西洋炮则臣家人罗立也经历孙正气者司粮草刘应鹤佐之原任县丞加都司佥书衔金世伟盖阵亡通判金启倧之弟令其当街道牌甲如其兄在时原任主簿朱三源佐之掌印指挥裴国珍令其管理守兵饭食诸一切供给指挥李正太佐之岛上尚有残船四十只都司佥书陈兆兰诸葛佐各领兵千人或扬帆而出其后或登岸而乱其营此先定而分头料理者所守之地即信也信之不可渝而死生以之也所司之事即其业业若素之而身命亲焉者也如此则宁远成一金汤彼即舍宁而西向中一百七十里空无所掠前屯有緫兵赵率教出精兵而缀其后奴必却而不敢前惟有从宁锦之后溢出以西此为我之虗怯然臣早已虑及此故约西虏虎酋遣其领兵台吉桑昂寨将十万于四月初一日启行先将魏宰生至宁远城面赏而遣之回话即粘花之部落亦西来合营昨回乡来谓广宁之东已见西虏哨马彼固我助且亦防奴合两大部可十余万奴敢往北一步哉此一路兵尚有用之而且妙者故石门路喜峰口一带或可无恐数年谓用西虏其或效于今日乎此皆战守布置大局臣驭军最严苟有犯者臣不知其何官也且诸小节目随机应变臣亦不得而预主緫之正合奇胜臣以慎而惧者为静治誓与奴决一雌雄或徼  祖宗与  皇上之威灵奴或不如前日速回臣挥击之有余又不但如前日以守胜也  皇上与廷臣亦以慎而惧者为静治凡有讹谤谓此中人不妥而事非裕恐或奸细  皇上都置不问盖兵法玄微未易显治臣惟管取捷功之奏而已臣所以报  皇上异等知遇正在此若夫诰边兵以待援固京师为根本则我  皇上自有神谋非臣愚所能及也得旨奴贼意图再犯情形有据关外一切战守机宜听抚臣与督师商确便宜行事务保万全并不中制奏内诘边兵以待援固京师为根本着该部作速料理○辽东督师王之臣＜锍-釒＞言臣莅事之初麾羽誓师华夷毕集正当联络以服之时与空言宁有济乎顷者宁远被围道臣袁崇焕摉括得库银一万一千一百有奇置之城上有能中贼与不避艰险者即时赏银一定诸军见利在前忘死在后有面中流矢而不动者卒以退虏此用赏之明效大验也除修工缮器市马抚夷各项钱粮容臣逐一查验的确另＜锍-釒＞上请惟目前岛师操阅并随时杂项等费一日难缓顷因虑虎酋诸部为奴所饵差通官到彼宣谕以坚其志诸酋长欣然许以助兵果如其言不有以犒赏而奖劝之可乎乞  皇上慨发军需银或一二十万或三十万审酌给发刻日委角□羊到关俾臣得藉以奖劳三军驾驭诸虏庶得操纵如意得旨这奖赏急需着查照旧例酌量给发仍差官作速角□羊去
　　○东北方有白云名天裂气有赤云名军胜气
　　○颁给肃宁伯魏良卿铁券
　　○以原任緫兵李维新充贵州緫兵官兼提督清平等卫地方行令星驰到任
　　○庚子下周顺昌北镇抚司狱
　　○吏部题陆文选司员外李白春为稽勋司郎中得旨李白春作令贪婪不得考选倒身门户求周宗建蒋允仪山人姜大绶荐投赵南星门下厚赂金□赞营陪推吏部及夏嘉遇罪斥白春遂传衣钵纳贿招权丑声载道久属漏纲岂容复滥正郎着削了籍为民仍追夺诰命
　　○户部尚书李起元言奴酋挫归更思复来我之防备倍当预整各镇分派兵马五万候调议兵必先议饷宁远所需本色已行津门起运四十一万所需折色预支一月者已经臣部那借老库并外角□羊给发外其余援兵行粮臣随行文各镇令沿途州县预备本色粮料草束以应但各处援兵必繇北直而北直地方既已加派其杂项又作籴本支用则此行粮将何所出臣再四筹处计令各该地方照元年调兵旧例除安家兵部裁定外行粮每把摠一员日支廪给银五分米三升千緫一员日支廪给银八分米三升兵一名日支米一升五合盐菜银三分马一匹日支料三升草一束如愿领折色者米一升五合折银一分五厘量其道之远迩兵之多寡日之久近当用行粮若干起脚地方緫给与领兵官领兵官随行随给免致各兵花费且得兼程起行其应行钱粮宣大山西及延绥四镇俱动各该省新饷河南磁州山东东兖俱系新兵即以其见食之兵饷多给一二月以为行粮便自足用独保定一镇钱粮难措调兵又多然该镇去关亦近去还半月之期所需亦不甚多查恒山新兵三千曾留臣部新饷五万四千今若议调此兵必在先驱即那此饷共充二万六千兵用尚有余裕候事完日各处将各兵行粮逐一造报臣部以凭查筭开销臣查照调兵地方行久令彼中文武各官照此预先打点停当烽火一传即可督兵启行羽书不急姑且训练候调臣之预备行粮毋致临时稽误者如此  上是之○户部尚书李起元言黔省阽危兵饷两诎鲁钦之死可□楚省之额难加臣部即转行楚藩先将补还广东应天饷二十万停角□羊蜀饷三十万上紧差官守催星驰起角□羊此外查有四川天启六年原协济陕西银十万四百余两广东新饷银六万九百余两将此二项作速那移接济仍乞  天语丁宁二省抚按诸臣尽数发给黔抚以应急需得旨＜锍-釒＞内应发银两着二省抚按诸臣照数速给黔抚以济急需
　　○削南京光禄寺乡史弼籍仍追夺诰命以其素傍门户因考满而处之也
　　○大理寺正许志吉参南京御史张继孟  上命削夺即着南京法司提问追赃以助大工
　　○升国子监司业马之骐为左春坊左谕德兼翰林院侍读仍管司业事署掌国子监印信
　　○辛丑  上视朝
　　○太子太保户部尚书李起元言先是二月宁远告急突有差官张奇赏等赍经略咨文一角调东兖援兵为名到部讨领路费银六千七十两臣随咨行经略稽查是假臣即题请遍行严缉未获今准漕抚咨称指挥杨绍先马栋赍经略巡抚咨文到彼中动支新饷六千三百两买办抚夷叚疋及查抚夷叚疋户兵两部角□羊银山海听督抚衙门自行买办从来无经抚行文省直新饷钱粮不由臣部起角□羊之事况袁崇焕加衔奉旨在三月初十日咨佥三月初一其为假骗抑无可疑矧印文欠端稀密不均漕抚辨勘已的此与前番张奇赏等假骗如出一手伏乞敕下法司速行总督部院将杨绍先马栋严押解京并臣部原题张奇赏等假咨情节一并严审依律重治从之
