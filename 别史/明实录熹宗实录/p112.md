<!-- { "loadSidebar": true } -->
　　○巡抚天津右佥都御史李邦华躬勘海道要害据寔奏闻言臣九月间单骑从官兵数人沿海躬历自津门出葛沽七十里民居稠密鸡犬相闻然道傍累累有阜问之则昔年备倭所设传烽之具而今且渐为平陆矣葛沽故有海防营水陆兵五千后减为二千五百顷调发辽阳千名无一还者兵势顿弱而其地阡陌井井即今户部尚书汪应蛟曩抚天津督营兵屯田处也岁入积久颇供修舡置械之用臣深叹老成谋国之周而贮财之豫也又三十里为邓善沽有新河盖由天津运粮赴蓟镇者又二十里为大沽始称海口然去海尚一十里臣从小艇出望水光连天极目无际而运艘由此出鹾艘由此入杂以渔舟兼之□贩稽查盘诘谈何容易越日北行抵塘儿上是为宝坻县属蓟镇河水入海之所此地去长安路仅二百四十里沟涧无阻一日夜可达而未闻一兵之设防御之疏至此极也暮宿蔡家庄十余里抵施家陀稍趋见河河身甚窄仅容数斛之舟海潮秋间时抵岸下然视前塘儿上未免稍缓矣自是行行去海渐远地方高阜可耕青草蒙茸而绵亘三四十里尽委荒莽臣念寺臣董应举奉命屯田恨未有以此告之者及今正可图也过此则黑羊河聚落三四集皆家以百数盖盐□屯盐运载之所虽海口相距四五十里而口外原自可泊故北路之防定当以此为汛地焉进之而为望峰即黑羊河所通而亦有口出海名曰淋漓河运艘回空往往借径以避外海之险第黑羊冲而淋漓僻故谈者率不之及又进之则为兔儿陀地不甚广而林木蓊蘙屋瓦鳞次稍可著目斯为乐亭入界之始时行役数日人马皆罢遂勉支而前投止柏家庄即长芦所辖之越支场也二十五里为蚕沙口又十五里为刘家河皆可通海连年突阏若有天幸焉更前四十里为马头营有青河营官刘文运领军百名驻防望石臼陀月陀如在几席间曩时监军佥事来斯行议可屯兵今则樵采络绎如履平地非虗语矣傍有鹾陀无河而海舟可登亦一险也又二十里则滦河河身殊宽蓟镇诸山之水聚而东注国初数有倭患骚及内地要害可知而今固晏然视乎臣足迹所及见闻所淂实止于此盖此为滦州也大抵昔日之防海原为倭而不为虏今东奴为患势必开头于三岔扬帆于近关则永平有剥肤之忧而津海为枕戈之日臣之所能者但有整理舟师出洋会哨而海岸敌楼烽镦则须顺天抚臣严行滦州乐亭豊润宝坻各州县力为修复庶声息相闻而备御可施乎  上以其＜锍-釒＞付兵部部覆言津抚不辞劳瘁亲历海滨除整理舟楫出洋会哨不烦臣虑矣其滦乐豊宝数处海防容咨行顺天巡抚责成州县官亲勘某处宜修敌台某处宜添了拨严定日期令报成事至乡兵戍守最为良法在良有司奖谕之耳  上命依议行
　　○邦华又言闽兵已至天津津门旧舡板薄钉稀并无龙骨三千劲旅惧深蛟啮臣为鸠工庀材那二千金修四十舡庶几乘风破浪可渡海以策应毛帅第领兵将领自游击侯锐革职之后尚有杨联璋覃继阶两都司难以偏置请分三千兵为二营俾两将各辖其一而裁两守备四把总以省冗官之费部覆报可
　　○原任兵部郎中今升四川按察使司副使车朴以去国忧时陈末议五款一正人心一鼓士气一修屯政一纠官邪一搜异材内为贺世贤称冤言臣闻世贤不反乃战死耳言世贤反者盖逃弁驾言以掩己罪世贤果反通奴定非一日何辽破曾不移时而杀之并辱其妻妾乎近多有言其寔战死者果尔则世贤蒙冤特甚朝廷负世贤为多使当时能驾驭用之固亦忠义之将虽谓之异材亦可而我自弃之他时苟淂其真当为暴白优恤仍求逋逃造谤者立斩之以雪其恨可也  上以所奏多可采命所司知之
　　○升大理寺卿周应秋为工部右侍郎协理殿门工程协理戎政右佥都御史余懋衡为都察院左副都御史协理院事
　　○兵部右侍郎吴仁度累＜锍-釒＞引疾准在籍调理
　　○翰林院简讨杨世芳回籍餋病
　　○以原任都司佥书李世爵补遵化标下威虏营管游击事原任游击王纯臣仍以原官管西协右军营练兵事从顺天巡抚李瑾之请也
　　○辛酉  上视朝
　　○户科给事中罗尚忠请敕戚臣郑餋性立回原籍以息群疑  上谕已有旨令法司问奏
　　○原任兵部尚书崔景荣辞免延镇叙捷升荫许之
　　○起升大理寺少卿张延登尚宝司卿卢逵各辞免新任不许
　　○福建道御史朱泰祯奏明旨一年一行取今京察屇期未免匆忙断必岁前举行方始克毖乞遵辛酉成命将俸深诸臣炤例截俸考选并著为令甲  上令查炤旧规行
　　○御史刘廷宣＜锍-釒＞言今海内困穷已极当以团结人心为第一义愿谁为  皇上收拾人心者非有司乎乃有司朘削无状日甚一日以臣所闻剥脂充橐在在有之而＜穴臣＞臣乡者尤甚总缘惩贪不严罔所顾忌乞责成抚按法在必行凡贪墨之吏不时参提务要追赃正法勿止以量处了事至抚臣关系尤重乃始进率多不正若近日王绍徽＜锍-釒＞内所称假托要津公单讨保嗫嚅道款呈身自荐者先自不正安能正人乞敕铨臣主持公道为国择人勿沿门问信致线索淂以公行奔竞因而淂志  上曰海内民穷已极多因有司朘削以后抚按官论劾有赃私狼籍的都着提问追赃不淂以罢官了事这本内所说贪官还指名具奏巡抚官着从公推用不淂滥及
　　○御史刘廷宣奉旨回奏言臣所论列者赃迹皆昭昭在人耳目抚按稍加廉访即可淂其主名使臣直指一则侵抚按之权一则伤乡绅之体臣不敢开端
　　上命抚按官严查具奏
　　○户科给事中郭巩请严保举言今天下文不成文而以钱神为文武不成武而以债帅为武乃荐文者满纸龚黄荐武者满纸贲育忠佞未分赏罚终溷臣欲悚之以互相救莫如保举之法保举者功则同赏罪则同罚者也此法早严奸邪早歛当日保举廷弼者何敢以大言欺  圣听哉  上是之
　　○巡按贵州御史史永安以困守经年粮尽力竭复驰＜锍-釒＞告急因参巡抚王三善总督张我续等观望不救之罪兵部覆言黔围浃岁爨骨易子民无叛心洒血登陴士有斗志以久应淂代之抚按甘心与张许作友有臣如此虽鬼神犹为饮泣况共为王臣共肩黔事者乎乞敕下臣部令王三善张我续戴罪督兵刻期角□羊围杨述中协力进剿朱爕元相机应援其滇粤二处俱令各报师期至按臣史永安与抚臣李橒经年固守事平破格优叙  上俱从之
　　○升光禄寺卿白所知为南户部左侍郎提督操江右副都御史徐必达为南兵部左侍郎
　　○以偏沅巡抚杨述中为兵部右侍郎兼都察院右佥都御史总督贵州兼制湖广辰常衡永十一州并云南军务兼理粮饷四川巡抚朱爕元为兵部左侍郎兼都察院右佥都御史总督四川兼制湖广荆岳郧襄四府狭西汉中一府督理粮饷兼巡抚四川地方仍令该部上紧救黔不淂以设官了事
　　明熹宗悊皇帝实录卷之二十八
　明熹宗悊皇帝实录卷之二十九
　　天启二年十二月壬戌朔  光宗皇帝禫服遣博平侯郭振明行礼
　　○是日免朝
　　○南京广东道御史王允成言南都吏兵二部及都察院长贰俱缺目前弹压江防与来春主持大计势难久待新简者如吏部尚书陈荐侍郎孟时芳乞催令刻期赴任悬缺者如兵部尚书王在晋已允其去滇抚新升侍郎沈儆炌交代无期提督操江诚意伯刘荩臣应天巡抚王象恒先后病故员缺俱当速补  上从之允成又言蛇山之寇实繁有徒南觇黔蜀中缔白莲其志不小近苏尝奸民翁元王一爵虽伏罪其党缪尊素程明颐等密走都门非为妖人奸细潜输国情则必掜造谤书浊乱察典乞敕厂卫严缉而按治之国难方殷用人为急据臣所知如涂绍煃涂一榛梁廷栋郭湸等皆来表□见乞赐推用  上命奸徒著严行缉捕涂绍煃等该部酌议用
　　○工科给事中方有度＜锍-釒＞荐原任贵州左布使加升通政使赵健原任三边总督右都御史刘敏宽言赵健在黔八年民夷怀之且有德于安氏最深授以黔钺可传檄而定敏宽久历边疆肤功累奏近虽身处田间而志在吞胡当此疆场多事  圣明拊髀之日恐未可以老而置之得旨赵健等著该部酌量叙用
　　○癸亥  上以恭写  庄妃册文赐辅臣叶向高等银币有差
　　○户部等衙门会议黔滇兵饷请发帑金大学士叶向高亦为代请  上许发三十万仍谕内帑给发已多以后不许渎请
　　○升左通政何乔远为光禄寺卿兵科都给事中吴亮嗣为太常寺少卿江西道御史曾陈易为太仆寺少卿广东道御史李养志为大理寺左寺丞
　　○续考选试御史洪如钟候缺陈本南京福建道高继元河南道
　　○升南京吏部考功司郎中陈陛山西河东道按察司副使
　　○甲子册封  光庙选侍东宫李氏为庄妃遣大学士何宗彦捧册
　　○加瑞安长公主禄米岁一百石
　　○四川达思蛮长官司进贡方物赴内府交收
　　○暹罗国进贡金叶表文及方物宴赉如例
　　○朝鲜国王李珲送回漂海人丁  上以该国忠慎令礼部移文国王谕朕嘉奖之意
　　○御史霍锳言国家不爱金钱以款虏盖借款脩备也乃虏日益骄我日益匮军日益弱民日益凋皆缘恃款忘备耳因陈脩备之策曰发帑金以济兵饥免加派以苏民困清耗蠹以实行伍复开中以修屯政蠲积年之逋以完见徵严包赔之禁以招开种久任边将使士自奋于干城优擢循良使吏竞劝于抚字章下部覆
　　○注神机营副将钱承勋中军都督府带衔
　　○乙丑  慈孝献皇后忌辰  奉先殿行祭礼
　　○加博平侯郭振明少傅兼太子太傅以禫祭行礼懿亲也
　　○起改原任南京吏部侍郎顾起元为吏部右侍郎兼翰林院侍读学士充  实录副总裁
　　○兵科右给事中王志道题总督可分黔蜀机宜不可不合方今择地莫如屯遵义择人才莫如用戴君恩乞加以京衔假以便宜必能为督臣前茅通两省之脉络章下部覆
　　○御史吴甡以士风日下各省学政官乞依两京例改差按臣以肃纪纲  上命该部院看议
　　○升太常寺少卿史孟麟为南京太仆寺卿四川按察司副使赵日亨为广东布政使司右参政
　　○加山西鴈平道右参政王于陛本省按察使
　　○丙寅  上以宗室开科系今日特典朱慎＜坎金＞首登甲第足光天潢令吏礼二部即会议优选京秩仍著为令从大学士何宗彦朱国祚请也后吏部覆议铨注慎＜坎金＞为中书舍人
　　○辽东监军监察御史梁之栋题请久留阁臣亟更大将省议论以责成功  上以辅臣身任边事时切注念俟有次第自当还朝议论太多反致害事以后不得谩陈
　　○永宁伯王天瑞参郑养性逼死  国母阴弑  先帝权凌人主富敌万乘乞族诛以洩神人之愤养性亦抗＜锍-釒＞辩其诬罔  上谕已有旨
　　○升两淮运使杨材为右通政时重盐政以久任优转也
　　○丁卯加宣大总督标下左掖营都司佥书袁信右掖营都司佥书刘光辉西路援兵营都司佥书卢晰各游击将军照旧管事革宣府正兵营坐营都司佥书刘一龙等回卫以宣大总督董汉儒举劾也
　　○贵州署总兵事刘超等袭谷龙司焚毁贼巢总督张我续以闻并具报前后所遣援黔兵将  上奖勉之令督催已发援兵协力荡平
　　○复除江西道御史乔承诏
