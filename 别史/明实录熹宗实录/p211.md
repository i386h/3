<!-- { "loadSidebar": true } -->
　　○奴酋破旅顺游击张盘都司朱国昌死之兵部＜锍-釒＞言自辽土沉沦南四卫悉属腥膻矣惟金州东联海盖南近登莱游击张盘以孤军据其地而兵力单弱旋为奴兵所攻退保旅顺登抚前议城南至旅顺口一百三十里三面距海惟北面狭束东西相距仅十里许挑断其地引海水以自固设墩堡以防守则百三十里沃壤可屯可耕可团聚难民数万人遂成不拔之基已经覆议允行间户部会议裁登饷十万两该镇因挑浚之费无所出尚未举行遽有旅顺之失张盘驻师旅顺朱国昌驻师长行岛曾有功驻师三山岛皆毛帅所棋布鼎足烽连奸弁曾有功不奉镇抚之命擅约张盘朱国昌至南关岭破土兴工及二将至而有功违约不来即有虏骑猝至重围我师张盘力战被虏朱国昌骂贼阵亡奴兵复至旅顺破城戮将血屠辽民有功潜匿四日又扁舟至旅顺城下焚其火药掳其妇女奴之来也必有功暗投以呼之张盘等之死也必有功设计以诱之应令登抚毛镇擒捕正法更乞敕下臣部会同户部将天启五年登莱额饷二十万仍照旧全给一年即将所留之银为旅顺再整士卒修复城池及督率诸将领浚开城南海口且屯且耕保固藩篱振起兵威渐次而复金州窥□盖一面申饬毛镇益奋忠勇勿以小挫为嫌一面责成登抚益殚壮猷勿以裁饷掣肘则所以图雪耻而成大功端在此也得旨登莱额饷著照旧全给一年为防守旅顺及挑浚开城南海之费还行文登抚毛文龙著用心连络声援勿致疏虞
　　○兵科给事中李鲁生＜锍-釒＞言金州已矣即有数万众未易取取亦未易守矣第以旅顺论固金州之门户而辽海之咽喉毛帅驻师平岛尤往来必经之途万一为奴所据则与毛帅隔绝杳不相通臣谓旅顺不可一日不守也守旅顺尚可以窥三州而合海外之势也至于张盘兄弟妻子合门就戮不厚加赠恤亦何以作生臣之忠而瞑死臣之目得旨旅顺海防要地这所奏该部即与覆行
　　明熹宗悊皇帝实录卷之五十六
大明熹宗哲皇帝实录卷之五十七
　　天启五年三月己酉朔清明节遣侯陈良弼徐锡胤李承祚陈光裕顾迹伯施壮猷卫时春孙廷勋吴遵周李守锜陈世恩祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣侯薛濂祭  恭仁康定景皇帝陵寝遣都指挥同知王天瑞祭  哀冲  庄敬二太子寝圉  孝肃皇后忌辰遣安远侯柳昌祚祭  裕陵
　　○起升原任兵部郎中耿如杞为狭西布政使司右参议原任江西布政使司右参政过庭训为湖广右参政岳州兵备道
　　○升直隶池州府知府潘应龙为广西按察司副使宾州兵备道湖广武昌府知府周颂为本省按察司副使常镇兵备道贵州铜仁府知府姚之光为本省按察司副使贵阳兵备道
　　○庚戌兵部覆宣大总督冯嘉会疏言北虏自卜酋袭封顺义王与东西哨互有争言因防守严密近始相率上表贡琛恭顺如旧所据求乞袭替升赏之夷俱循旧例乞将我落毌是克恰等四十一名各量授百户功布习令台吉准袭猛克指挥佥事领受原赏二表里素囊男色令台吉准袭龙虎将军领受素囊正赏加赏共十二表里仍宣谕虏王传示部落各恪守款贡报可
　　○刑科给事中霍维华＜锍-釒＞言目前最急者三事一曰辽饷籴价之不敷畿南夏秋无雨颗粒无收今分派各府籴运豆米动以数千万计本地之粮料皆系贩取于远方民间斗豆价几一钱饷臣题请每石六钱五分斗米价一钱三四分饷臣题请每石一两而部覆豆每石止给五钱五分米每石止给九钱此不敷之价责之官而官无措处责之民而民安能陪且撮算杂项汇为见额何可责令如期籴运无误封疆但将近关抚查减之粮额留为督部议增之籴价即不无少有盈缩听其一总消筭其拖欠籴项不能遽尔徵完者准其量邦见徵之银以待杂项之补庶上不亏国下不病民一曰漕粮剥收之太迟臣过天津一带见夹岸聚米如山盖水浅舟胶不得不需运于剥船剥船不至不能不堆积于陆困此时船未回空不惟今秋运事全迟抑且粮米露积可虑询厥所繇皆大通桥盘兑过严以致剥船停候合无姑令大通桥司官止于催儧毋擅遮留京仓速为验收无致守候即不免湿润搀和之弊止留官旗晒扬勿稽剥运船袋庶漕艘可早返乎一曰几内屯田之滋扰古者屯田皆疆场不争之地未闻割民产以供官屯且畿南州县原无无主无粮之田屯抚之设本用以赈辽人又不欲辽人之坐食内地也故议置买民田而使之屯夫民田而膏腴耶谁肯割己业以畀辽人斥卤也辽人谁肯捐其力于无用之地当日之为谋固已疏矣未几辽人已化为乌有而屯事犹累于地方废弁借捐田以骗官刁民献污下以避粮屯所屯者既明负州县之粮而不纳屯所隐者又阴躲惟正之供而不输且屯官与有司相水火屯丁与百姓为仇讎及田无所出又多方剥削以买补甚者仍累及原捐原卖之人为包完此之为屯固已息不偿费利不补害矣又从而夺守御之陆兵又从而夺海防之水兵不几以封疆为戏乎宜行各该抚道查屯抚见田若干是否堪佃汇造实数要见子粒作何徵收钱粮作何补纳水陆官兵是否止供屯田不必操练从长议明分责各该道府有司如数徵完以佐军需或专董之屯院或兼摄于饷臣庶乎不废屯亦不病民不撤兵亦不误屯乃为计之得耳若屯抚坚持其说臣以为向日所欲屯之辽民今皆已还之关外目今堪屯之地面天下莫便于河西何不就见人见田而屯之坐收赵率教等百倍之利而区区夺内地之兵之田也哉得旨准将查减粮额议增籴价并准暂那见徵之银待杂项之补查大通桥该管司官参来究处屯抚应否裁革著该部议妥来说
　　○升广西思恩府知府加副使衔葛中选为本省按察司副使分巡府江道
　　○辛亥  上视朝
　　○大学士孙承宗四＜锍-釒＞乞骸温旨慰留
　　○免蜀中扇柄明岁止进二万待地方事平照旧解进
　　○吏部题今新奉明旨于京堂则每年科臣二人道臣四人内转者既少外转者似不独多除臣部司官仍旧一人外其科道或照先年科二人道四人或照近年科四人道八人乞钦定以便遵行得旨三衙门外转都照近例行
　　○工部主事曹钦程疏紏东林之党四人周宗建张慎言李应昇黄尊素荐忠愤之臣十人傅櫆陈九畴李鲁生张讷李蕃周昌晋李恒茂梁梦环张惟一顾其仁得旨周宗建作令贿闻及钻入言路荐庇多私引其党沈萃祯以贪险躐致参藩又欲引吴焕为接手至倡建私学于都城之内尤属不法张慎言倚荐赵南星为首功避差谋差任意鸱张同台安伸竟遭毒手先任曹县侵盗库银三千两恨后任石三畏查出遂掜单劣处王官李应昇专为东林护法排挤正人亟引高攀龙以四年前一典史骤跻总宪遂乘奥援欲攘北直提学黄尊素以汪文言幸冒台班即荐师邹维琏于赵南星破例得入吏部一味搏击善类以助高攀龙魏大中之虐焰此四臣招权纳贿党邪徇私目无国宪都著革了职为民当差还追夺诰命内周宗建张慎言赃私狼籍行彼处抚按提问追赃具奏不许庇护沈萃祯吴焕俱著降三级安伸仍以原官起用
　　○兵部覆黔督蔡复一疏监军参政尹伸降一级副使杨世赏降二级参议向日升罚俸二年副总兵龙万化提问正法俱如督臣所拟惟总兵鲁钦督臣原拟免其戴罪今议降二级副总兵金汝佐原拟免其提问降为游击今议充为事官参将杨明楷原拟免其戴罪仍以本衔杀贼自效今议充为事官参将刘志敏原拟充为事官杀贼自赎今议提问正法从之
　　○升户科右给事中陈熙昌为本科左给事中工科右给事中方有度为吏科左给事中
　　○升四川马湖府知府郑朝栋为贵州按察司副使毕节兵备
　　○壬子太子太保工部尚书协理部事柳佐卒于官
　　○升云南布政使司右布政使诸允修为贵州左布政使户部员外郎熊师旦为狭西按察司提学佥事福建建宁府知府袭承荐为广东按察司副使屯田水利道江西南安府知府孙同伦为云南按察司副使屯田水利道
　　○调湖广按察司副使吴暐于狭西肃州兵备道
　　○加都司张攀游击将军职衔令守旅顺从科臣李鲁生请也
　　○癸丑刑部＜锍-釒＞奏问过犯官陶朗先侵盗饷银四十万二千七百二十七两监候追赃得旨著该部上紧立限严追其各犯未还银两并著该抚按作速追完具奏
　　○甘肃巡抚李若星报镇番之捷言套虏拥众西行松虏乘势大举入犯镇番将官丁孟科官惟贤领兵堵御斩获虏级二百四十一颗余孽被衄奔窜稍可禠犬羊之胆而壮中国之威矣章下兵部
　　○巡抚山东王惟俭疏报抚缉流民安插辽民言妖民当诛妖产当估固也独是有良民逃难归迟产辄被估者有其人明明在旁而特孱懦不振硬被人估者有将平人财产投献王府势宦者有廉价认产而转鬻他人反得厚值者有王府官宗室占产而不价不粮催租各役反行鱼肉小民者有纳价已廉报上复寡而官民分润致来南北之口者有指称修理而折屋伐木以致孤厘含冤又复冒破者诸如此类不可胜数王府士民既不欲招恐其夺产而又其妻女也有司更不欲招恐其认错而又费照管也任之则既虞酿乱又恐伤和强之则既成眼钉岂肯善处臣等意欲尽招流移遍给余产断送妻女而兖州知府孙朝肃有意作梗加以翻局要功庇妖激变等语臣即凛持三尺略不畏阻而属官皆朝肃私人谁肯为臣尽心者臣因反覆思维欲此事条贴清妥须真心爱民耐心做事虚心观变之人而后可如东昌府知府曹又衡者一奉臣等之檄单骑巡行家轸户视及招出一百四十余人处置安插委曲详尽略无遗憾倘诸臣尽如此岂忧乱民哉至于辽人散处东省其在莱中者尤多而道臣谭昌言亦极力肩承除辽官辽兵赡养有资及出海赴关不计外其余见住登莱州县安插者三千六百有奇臣等与道臣议措银数千两于登莱两处置地建屋四散安插其无力耕种者议给牛种贫无所倚者量行赈给其资斧充足愿往各处者听而又严禁土著不得凌铄抑掯讹言挑激道臣子视辽民家视辽事勇往直前略无退避知必有以办此也章下吏部
　　○原任南京光禄寺卿今起升通政司通政使周汝登再＜锍-釒＞乞休得旨著加户部右侍郎衔致仕
　　○升狭西按察司副使吴养源为本省布政使司右参议分巡关南道
　　○甲寅  上亲临太学释奠  先师
