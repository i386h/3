<!-- { "loadSidebar": true } -->
　　○以  皇子生颁诏大赦天下  诏曰国家累德存仁闻馨受祉天必锡予胤嗣以昌世衍祚于无疆朕即位以来夙夜祗畏罔敢怠荒冀图所以崇昭格而大庥美幸赖  玄穹垂眷暨我  皇祖  皇考丕显之灵以今年十月初一日诞生皇子为容妃任氏所出是日宝历初颁千官拜舞而庆从  天锡喜自内传知尔万方普同欢悦特援旧典用沛新恩合行条例胪列如左一自天启五年十月二十五日昧爽以前官吏军民人等有犯除谋反叛逆失机子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅杀人强盗妖言奸党假印假官十恶致死罪及永远充军不赦并终身军有事干封疆侵盗军饷违禁通夷诈为诸衙门文书诓骗财物亦不赦外其余己未发觉己未结证罪无大小咸赦除之一宗室一应名封合例者速与保奏不合例者量准名粮及旌善蠲罪俱如前诏例行其长史司及守备衙门各奸棍人等该管官务严加禁戢无令勒掯使各沾恩以彰亲亲之仁一管理择贤视论亲论爵论齿尤足风励其间奉法无害者仍旧管理勿得纷更一宗生应举勿拘定数其场中试卷须与民生一样糊名易书毋另编宗号登名之日即止其宗禄以后选除勿限外任使天潢有志者咸知奋励一宗室犯罪发高墙庶人已故所遗子孙妻妾无倚者抚按衙门查明原犯情繇开具奏请释放一各王府分封既久宗支日繁禄米岁增民间地亩所出有限兼以有司怠于催徵地方时遇荒歉以致尝禄拖欠养赡不周深为可悯诏书到日抚按官各将境内宗禄及坐派民粮额数通融计算严行设法徵给如有不敷仍酌议裒益通变事宜奏闻朝廷区处毋使贫难失所有孤亲亲之意一宗室封婚止以过期致经科参未经奏请者查照靖江王府擅婚之例二十年以外革禄三分之二十五年以外革禄四分之一准其封婚如已经另名久碍明例者不许妄援奏请一亲王年八十以上者具奏遣使存问亲郡王年七十以上赐羊酒币帛地方官存问其有衰病一应礼仪不能自行者许子代行将军以下年七十以上者各赐绢十疋庶人量给四分之一其无禄加给米如平民八十之例一旌表义夫节妇孝子顺孙所以扶植纲尝劝励风俗政之大本缘有司若坊价难措遂使幽芳不扬今诏书到日有司务要仰体朝廷德意遍加咨访如果事实即申呈巡按御史勘结奏闻以凭旌表敢有稽迟者罪之其子孙愿捐资立坊有司给与扁额听其自便不许编派扰民一顺天应天二府及二府所隶州县见年岁贡生照旧例改恩贡生以示重首善德意余府州不得援为例一京师因差役繁重生员与平民一体报佥殊失令甲优免二丁之例今查生员之家果系父子同胞兄弟一应□役准与豁免一勋臣袭封见爵者俱给与应得诰命未领者准给其五府宗人戎政掌印官兵部查有历任年深勤劳无过者酌量题加宫衔一级一两京文官一品至九品各给与应得诰敕四品以下本品已领给者给与执照转官之日补给试中书庶吉士各衙门观政进士在京候选者候实授升官之日补给其司务国子监博士助教学正学录典簿典籍翰林院待诏孔目仍照万历四十八年例改升之日补给父母及妻凡愿移封移赠者听举人中书愿会试者准先给父母诰命凡恩荫尚宝中书未任者准照试中书例科举从本州县起文赴两京吏部考试入场候到任日补给应得诰命在外方面官五品以上有司四品以上各历俸二年州县正官历俸二年以上有正荐者俱给与应得诰命到任违限无正荐者不准一两京文武官员职试职及总兵官带都督衔曾经升俸一级者俱准实授一两京各衙门历事监生及承差各免历事二个月办事官一个月办事吏二个月当该吏四个月礼部铸印局儒士食粮候粮及纳银冠带见在历事者各免三个月一天下田赋因比年东西未宁军兴费重额供既难宽缓加派尤为紧急小民困累极矣其免天下宿逋一年以补纾目前新旧并徵之苦除南直隶及浙江等十三省万历四十四年已前北直隶保定河间真定顺德广平大名六府万历四十五年已前顺天永平二府万历四十八年已前各先经蠲免外今将南直隶及浙江十三省万历四十五年分比直隶保定等六府万历四十六年分顺永二府天启元年分各未完税粮马草农桑人丁丝绢布疋棉花绒户口盐钞民屯牧地草埸庄田子粒租银芦课灶课富户历日防夫水夫民壮弓兵机兵课程门摊商税鱼课枣株钞贯果品等项不分起运存留除已徵在官者照旧起角□羊外查系小民拖欠者尽行蠲免各该有司须体朝廷德意即谕小民知悉不得背诏重徵违者听抚按查实参究一漕粮改折银两即抵放官军折色月粮不容逋欠但前诏已将万历四十五年已前蠲免讫今姑且再免四十六年一年一侵欺在官钱粮律例最重不容蠲免但正犯已经监故正法家属拘禁年久家产尽绝无可追处者姑自万历四十五年已前事犯者悉与查豁一天启元年已前沿边沿海仓埸官攒商人守支粮料草束五年之外查盘浥烂亏折不系正数者不分正犯家属军罪以上开具奏请定夺徒罪以下俱准免追释放一浙江等总运粮官员有因漂流挂欠监追五年之上产尽或身故者子孙准其袭替照例扣俸还官如系侵盗正犯奏请定夺其违限诖误及中都等处违误领班各题参住降俸级立功者准与查复宥免一天下盐运司盐课司提举司万历四十六年已前额课拖欠并存积年久风雨损折巡盐御史勘实尽行蠲免如数内已经开中商人赴埸听支者准与办课嬴余场分自行买补量于割没盐斤数内扣除一天下税课抽分衙门原有  祖宗旧制其各路关津隘口商货经繇处所曾经万历二十七年等年设立徵榷者近因新旧兵饷诎乏至极暂议开复责成廉明经管务期通商裕国于民不扰此外倘有擅立牙行私抽税钱网利病民者抚按官严行查革参奏重治一各处赃罚银两先因额外加增数多以致刑官故入人罪横肆科罚殊为民害前次恩诏已将加增银数蠲除自天启元年为始一照旧额角□羊部以昭朝廷恤民之意各该司道有司敢有如前故入滥科等毙抚按查访参奏重治一京师居民差役最繁苦累尤甚乃房号银两一项又天下所并无京师所独有者其量免今年十一月十二月及明年正月三个月以示嘉惠都民之意一太医院内殿供事有劳官士量加职级见在供事冠带医士准照监儒事例免役四个月内殿供事者加免二个月其候缺吏目曾经考试支俸者准令预授止许支俸不支柴薪亦不得扣满原系预授三年以上准令实授遇有本科员缺仍照原题挨次铨补不得浮于额外四夷馆译字生会同馆通事官亦优免四个月一湖广四川广西等处宣慰等司土舍应纳银袭替日久不能完纳者照万历九年兵部题准云贵事例免其纳银径令冠带管事以后土官袭替俱令照旧赴京或地方有事及贫寒不能赴京者具告该管抚按衙门查明代奏就彼袭替一凡应袭武职比试违限应该住俸者免其住俸比试不中应给半俸者准支全俸俟二年后起送再比总小旗因言□吴并枪革役者该卫所查无别碍不论年月久近许令起送补并还役一两京京卫指挥千百户等官系祖职功升署试职级者准授实衔仍支原俸其例应请续黄诰者与京营实授各官一体题给一大汉将军侍卫二年以上者给与冠带已冠带又历四年以上者不拘在役退闲俱与冠带荣身其退役将军儿男见在守候大选袭替者免其守候查照其父历役年月久近准与袭替旗尉力士若年分未及与例未合者不许冒滥袭替一武官五品以上致仕年六十以上者各进本品实授勋阶一等若父系武职子系文职见任其父应授子封而职高于子者虽系署职亦进本品实授勋阶一等一各卫所指挥千百户镇抚等官侍值多年有试署职衔者准实授支俸一锦衣卫堂上掌印佥书南北镇抚司掌印佥书理刑并东厂理刑官各升一级仍旧理刑管事及巡捕提督京营副将亦有勤劳量加职级都给与新衔勋阶撰文诰命一畿内各府州县节年寄养马匹有瘦弱不堪者负累小民餧养诏书到日各掌印官即便核实呈报该司照依时估变价角□羊寺贮库其节倒死马匹勘无作践情毙准免陪补一内外各衙门见监死罪重囚有情可矜疑及人命在皋限外者覆审是实俱免死发边卫充军其人命无尸可简强盗赃仗不明人犯无证原问衙门未成狱者即此照热审例清查释放一犯罪存留养亲备载名例凡军民罪囚有祖父母父母年八十以上老疾家无以次人丁者犯该死罪除极恶重情尝赦所不原外若误杀戏杀诬告人累死随行亲属等项开具所犯情繇奏请定夺一犯徒流编发口外为民及迁徙安置已到配所者除谋叛家属并奉旨人犯不赦外其余悉准放回原卫原籍宁家随住一在京在外原系还官钱粮监守侵盗者俱照旧监追如正犯已经监故正犯家属拘禁年久产尽者奏请定夺其入官赃百两以上给主赃五十两以上监追年久身故及不足前数监追一年之外勘无家产悉与宥免一铺窑夫匠车户人等拖欠钱粮果系家产尽绝身已物故累及子孙者自万历四十三年以前悉与赦免其有做过工程上过物料已经实收到部后因减欠者原与拖欠预支殊科查果年远人亡产绝者俱准豁免一浙直木商旧欠监追年久正身物故家产罄尽累及亲属代陪者许各该抚按官勘明具奏除豁一浙江福建苏松常镇徽宁扬州广德等府州县自万历四十三年以前拖欠岁□叚疋已徵收在官及起运在途者照旧角□羊纳外其余查系小民拖欠尽数蠲免一前此覃恩陈乞冒滥合行一概停止今次诏书俱于颁行到日止以后迁除推起各官及事在诏后者俱不许援引渎奏各衙门不得狥情滥题其诏款开列应当遵行而有司官阻挠寝格者俱以违制论于戏周嗣振振敢忘仁厚之训尧天荡荡用成雍洽之庥恪尔奉行服我新政播告中外咸使闻知
　　○遣翰林院等各衙门编修等官孔贞运等赍诏往各省直开读修撰等官庄际昌等捧御书报各  王府
　　○遣翰林院编修姜曰广户科给事中周洪谟赍诏宣谕朝鲜各赏给金罗衣服一套盘缠钞一百锭并驰驿护送人夫如例
　　○升江西布政使司右参政加按察使杨觐光为狭西布政使司右布政使
　　○工部题修朝日坛工值银一万五千五百九十二两零请给付该监责成修理报闻
　　○刑部上会问原任监军御史方震孺狱辞得旨方震孺身任监军经抚不和不能上＜锍-釒＞紏劾以致封疆失陷弃师逃走当与熊廷弼同罪原参赃私潞百疋骡负参貂如何又行减少君前臣名已有屡旨何得不遵原问司官御史显是卖法市恩姑不究还着照数严追从重另议具奏
