<!-- { "loadSidebar": true } -->
　　○河南道御史李应荐奏袁崇焕假吊修款设策太奇项因狡虏东西交讧不急援锦州此似不可为该抚解然崇焕去矣而代崇焕者则未可以漫尝也所为力破和议之非者不有司马王之臣可急使乎又熟历关塞备尝艰辛不有督臣阎鸣泰并可使乎在王之臣以中枢行边有近年王象乾张鹤鸣之例在阎鸣泰咫尺关门可朝闻命而夕出关也至援将李嘉训狡谋当惩乞从重议处得旨近日宁锦危急赖厂臣调度以奏奇功说得是袁崇焕暮气难鼓物议滋至已准其引疾求去督臣驻劄蓟门亦无重地也宁远督师朕业特简枢臣俾星驰赴任料理李嘉训已有旨了
　　○应天考官原题司经局洗马贺逢圣有旨著陈具庆张士范去仍各升翰林院侍读贺逢圣系东林党人著削了籍为民追夺诰命
　　○南京兵部左侍郎毛一鹭以疾请告允之
　　○升河南頴州道中军加游击管事徐良臣为杭嘉湖参将
　　○旗手等卫经历董舜臣等请为魏忠贤建坊许之
　　○丁卯镇守辽东太监纪用题奴谋再逞已露其情乞严敕边臣著著从实勿饰虚文以遗虏患得旨览奏奴孽挫归挟愤图报势所必至据留投顺都色等酋以作饷导则山海喜峰各口处处当防说得是锦城奴所必争塔山势亦相倚既经派定健将城守今虑修筑工艰奴骑冲突便当审处缓急□定筑防要著该部确议回奏至宁城浚濠筑土为外障以屯聚军民保定等处不必调发援兵止调蓟镇以防山海拣山海锐卒以济关外俱凿凿中窾转盻秋高各口要害储火器缮甲兵严加厉秣以备战守信地时刻难缓都著该部速与议覆行
　　○命御史张枢巡按四川
　　○巡关御史梁梦环奏臣奉命巡关随在周咨土俗民风颇得梗概敬条上五款一议用辽兵辽人生长本地习知东奴举动凡遇入寇绝无惧色但得坚甲利刃壮马无不争先杀贼以雪祖父之愤即宁锦屡捷半是辽人摧锋陷阵者可见也一议辽将朱梅等皆百战百胜之勇若于宁锦各设兵万人前屯卫等处各设兵五千中左所界宁锦之间设兵三千各备操演守城之用仍于宁锦城外另选精兵一万五千闻警合哨出奇设伏使呼吸相应以壮声援一议设听差人马今公差员役往来如织沿途人马倒死并战马亦在听差之中岂不痛心谓宜另设听差兵一百名马五十匹专供差遣之用不许仍前勒拨战守兵马致疲于奔命也一另议将领杂流跟官人役自主将以至把总日用跟随自不能免宜另项议设不许仍前一概取给于正兵之内以启弊端一议聚人民自锦州以前向之荒城俱被妖贼蹈为平地民既无依必且西投于虏而潜居奴地者并不复西矣况今日筑明日焚又且以关外为畏途矣故保聚人民最为紧急然欲聚人民则宁城不可不广今宜按旧壕为界大浚而宽深之各二丈余即以其土筑墙亦高二丈广如之墙内除设立兵房马棚之外余地便可以为民居官付之券以为永业俟彼本地渐复仍准其估值别售此臣巡行时所早计而熟筹也得旨览奏按辽周咨所列诸款用辽兵习虏健斗存恤宜先用辽将如朱梅等各设兵宁锦要处犄角相应洵得用兵将之要领至另设听差人马另议将官随役扩宁城壕堑以聚辽民毁东关夷塔以利形势并属虚访舆情深得厂臣筹塞恢疆扫穴歼奴之意著即与议覆行
　　○戊辰  仁孝文皇后忌辰  奉先殿行祭礼遣成安伯郭邦栋祭  长陵
　　○礼部题三省正副考官河南吏部主事王应泰聂慎行礼部员外郎刘伸史高胤山东户科左刘先春吏科右虞廷陛中书张餋陆一骐山西光禄寺少卿蒋一骢尚宝司卿董懋中户部主事马任远陈宾盛得旨这三省考官著点丫的去内张餋即充山东正考官刘先春虞廷陛马任远俱系门户都著削了籍为民追夺诰命
　　○命造督师榆关兼抚辽镇等处地方关防作速铸给以便星驰到任行事
　　○刑部覆胡士容依监守自盗律斩从之
　　○己巳  圣谕朕闻盛王御世专崇道术圣人设教在正人心苟蔑圣贤道德之坦途而任憸邪讥讪为能事岂惟弥远圣真抑亦大乱世俗为王法所不宥者矣洪惟我  祖宗设科以来术尚端醇士归驯雅上非典谟训诰不录下非经史掌故弗谈以故俊彦云兴  列圣焕文明之化搜罗日甚国家收黼藻之功有以也无何迩来伪学兴朝邪党树帜大坏风纪专务招摇一唱百和此挽彼推文字之间遵崇诡异楮墨所露半是刺讥如上科正副考官方逢年章允儒熊奋渭李继贞丁乾学郝土膏顾锡畴陈子壮及中式举人谢锡贤刘正衡艾南英程祥会雷榖孙昌祖之辈都不以崇正摅忠为念乃以讪上谤政为怀置圣经若弁髦鹜人情于险巇生心害政长此安穷朕窃忧焉虽已概加惩处用起更新而在朝臣工犹沿宿染未殄余风兹特预为申饬不惮再三该部士风文体系所职掌即著行文各省直并会试正副考官及中式举人自今已往文必尊经士无诡正有仍前诋毁朝政吠影舍沙决裂尺幅而无顾忌者著该部科细加磨勘简举参来敢有扶同蒙蔽的朕览出一并重处还著缉事衙门密切体访挐问具奏朕必根究到底严鞫主使之人从重拟罪垂戒将来用以正人心息邪说聿追  累朝淳懿之风振起一代平明之治特谕
　　○督师兵部尚书王之臣赴关请户兵二部给银十万两作募兵犒赏之费许之
　　○以兵部右侍郎霍维华署部事
　　○升光禄寺少卿莫在声为顺天府丞
　　○加户部广西司郎中辛思齐以山东右参议兼佥事补天津饷道专理运务辽饷兼管淮粮
　　○改花马池协守为总兵以原任山海总兵孙显祖任之一切事宜俱照花马池新例行
　　○庚午督师兵部尚书王之臣奏辽左之事十年于兹今宁锦虽云暂胜而奴孽尚有鸱音  皇上眷焉东顾命臣出镇宁远任大责重不得不举贤以自助本部标下中军杨嘉谟久在关门熟知戎务臣欲与偕行令其召募西兵充臣标下亲兵又宁夏游击江鲲甘肃副总兵官惟贤守备郑一亨夏登士皆一时将才应令各带亲丁作速赴辽以备缓急得旨览卿奏关外战守需将才甚急而各营伍惟西兵得力说的是杨嘉谟既习西兵即著招抚精锐勒限前来以壮军声江鲲夏登士官惟贤郑一亨都著各带亲丁作速赴辽用备缓急官惟贤准立功自赎俱依议行
　　○以原任蓟州东路副总兵黑云龙为镇守宣府总兵官以见任宣府协守副总兵邹国盛为镇守保定总兵官
　　○升山东武定道中军守备加都司佥书王秉衡为昌镇左骑营游击将军宣府守备加都司佥书冯世科为昌镇右骑营游击将军榆木岭提调加都司佥书王世国为昌镇左车营游击将军
　　○长芦巡盐御史龚萃肃淮扬巡盐御史许其孝各＜锍-釒＞请为魏忠贤建祠一曰流恩一曰瞻恩
　　○辛未工科左给事中陈维新＜锍-釒＞请速发军前急用钱粮并整顿关外兵马又言旧抚袁崇焕数年拮据去岁婴城臣必伟之每有＜锍-釒＞奏辄高谈慷慨以保封疆复全辽为已任臣心壮之李僧一遣动出非尝且其言曰此番奴子必降若不降便可一鼓而歼举朝以为算定谋奇未尝不徐观而厚望之不意信使驰驱徒博其两番僣号一纸嫚书未几而蹂躏我属国矣说者谓精骑尽东其虚可捣而河上之师似仅以虚声示弱既而围犯锦州人谓缨冠被发□不踰时况存锦原以保宁乃咫尺之间何以兵逗遛而不前何以饷坚闭而不发犹幸孤城忠愤锦能自固且奏肤功万有他处而宁之先声一顿此等伎俩谓可歼奴实臣所谓解也得旨这两厂盔甲弓矢炮铳等项及兵仗局内造皆军前急需应用钱粮著该部多方设处接济毋使各匠停工关门内外兵马俱要足额整顿副厂臣筹边画圉至意说得是旧抚袁崇焕轻遣李僧动出非尝茫无实效已允回籍丁枢臣行边出朕特简至联络一心和衷共济自饶为之
　　○追罪宁锦援兵不赴者统领总兵李嘉训著策励供职游击马凌云张守有周一新三名革任回卫参将王维城游击别镇二名行抚按提问
　　○升通政使司右参议张绍先为右通政仍管右参议事
　　○壬申  圣谕内阁自奴酋作孽以来事踰十载耻历  三朝近赖心膂重臣发纵指示及卿等谋画运筹是以克奏锦宁屡捷俘获数多朕甚嘉焉该钦天监择于本月初九日献俘称贺朕欲临期勉往以远慰内外劳臣之心用彰从来未有之捷奈见今尚在调摄间有小愈更宜慎重朕是日暂免临御卿等可传与祭告  郊  庙大臣务各竭虔行礼仍即传示各该衙门径将解俘囚押赴市曹照例会官处决枭示施行特谕
　　○户部奏天启七年夏季分钱粮各督抚奏报蓟州镇主客兵饷发银一十万六千七百一十七两有奇密云镇主客兵饷发银九万一千三百四十七两有奇永平镇主客兵饷发银七万二千四百六十六两有奇昌平镇主客兵饷发银三万五千五十八两有奇易州镇主客兵饷发银三万六千六百四十八两有奇报闻
　　○总督蓟辽阎鸣泰奏锦州遐僻奥区原非扼要之地当日议修已属失策项以区区弹丸几致挠动乾坤半璧虽幸无事然亦岌岌乎殆矣窃意今日锦州止可悬为虚著慎弗狃为实著止可设为活局慎弗泥为死局且此番之战我兵损伤亦多今日急务无如补兵练兵为要迩抚臣欲于关门蓟门各练兵一万五千以备调遣之用窃计关内外向各以六万计近宁远增二万此八万之众皆厚饷非蓟门之比使此八万者人人皆劲兵岂须一万五千之应使此八万者仍望济于一万五千则厚饷蓄之何为向以＜土答＞山一断宁锦声息不通彼时兵将尽集宁城而关外三大臣又复为之一空所幸贼一枝落海沿一枝入兴水之谋未遂耳万一不幸出此则关门将若之何闻奴攻朝鲜得船四百只而都令色令与黄把都儿近复自折入奴傥令朝鲜叛人以片帆渡海新附西虏以数骑窥关而奴子自率大兵从广宁故道三路而来皆计之最毒而事之不可知者安得不急为之备哉至关门城守之兵近日调撤几空一时凑补无计亦宜于六万之中为守为援分练停当遇急即驰弗以赴援之故輙动城守致令生熟不一而战守两误若夫兴水口山低路阔系虏入坦途而山下仅一斗大破壁可为隐忧则遣一偏禆宿重兵为防尤计之必不可后者也得旨宁锦之捷制胜折冲皆受厂臣秘画朕所鉴知锦州之议业有旨下部宁远八万关门六万兵已不少从今以后当实补实练自图战守倘有缓急酌议蓟门以资犄角俱有旨了兴水一口御虏要害宜屯重兵缺饷一节骄兵口实宜速筹处都说得是俱着确议覆奏
　　○命太仆寺卿田吉仍以原官管太常寺少卿事其陪推太仆寺少卿徐扬先以门户削夺
　　○复除翰林院简讨孙之獬
　　○升南赣巡抚傅振□为南京兵部右侍郎
　　○升浙江巡抚潘汝桢为南京兵部添设左侍郎
　　○癸酉锦州献俘  上不豫不御殿遣公魏良卿等祭告  南郊  北郊  太庙各行礼
　　○升游击管山东曹州守备事杨御蕃为宁夏灵州参将甘肃镇羌堡守备加都司佥书管事赵宦为陕西总督右营游击将军
