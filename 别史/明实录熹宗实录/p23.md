<!-- { "loadSidebar": true } -->
　　○补给浙江布政司右参政陆完学按察司副使郭士望邓渼江西按察司佥事梅国楼湖广布政司右参议曾用升狭西布政使司右参议张士俊按察司副使杨尧华各诰命
　　○日晕见于辽阳旁有耳如月状赤白色光焰闪烁睨之如连环其西南东北面复各有形如日景色昏惨又化为青虹状似弓形者二皆外向与日光相背自辰至午而灭经略袁应泰以闻  上命加意修省仍行文经抚各官严饬备御毋致疏虞
　　○复原任太子太保工部尚书杨兆官从吏部请也兆身后以网利被讦蒙禠至是乃复
　　○丙午户科右给事中王继曾疏驳吏部起用赵邦清张国儒及添设兵部侍郎言二臣皆以计典黜者也朝廷三载黜幽之典坚如金石奈何以使贪之说为墨吏开一面之网又去岁兵部添设侍郎二员时若谓减二员则戎事便如丝棼今命下五阅月矣尚有三臣邅迍未任司寇之官兼摄兵戎二篆而辽局不加成亏是皆多官无益枢务近许弘纲张鹤鸣既经论劾谊必不肯就列合无将三侍郎改一员掌署戎政其增益二员裁革照旧章下所司
　　○江西道御史徐扬先奏请亟分用舍因荐夏嘉遇刘元珍何士晋邵辅忠钱策陆大受秦聚奎郭尚宾翟凤翀余懋衡饶位孙玮于仕廉鲍应鳌叶茂才濮中玉谢应祥周汝登程国祥魏云中程策刘洪谟胡应台邬鸣雷熊明遇陈于廷涂宗浚米万春李邦华孙居相黄建中张廷拱旷鸣鸾熊化徐如翰张鹤鸣龚三益张鼐徐光启王之采王绍徽等诏部院一并从公议覆
　　○南京河南道御史曾熙丙疏陈九事一曰肃纪纲一曰餋廉耻一曰清铨政一曰慎起废一曰定人品一曰储边才一曰修内治一曰重表率一曰端教化报闻
　　○升尚宝司少卿何士晋为太仆寺少卿邵辅忠为顺天府丞光禄寺寺丞柳佐卢大中皆本寺少卿尚宝司司丞袁可立为本司少卿
　　○升山东按察司副使李成名为湖广布政使司右参政分守下荆南
　　○升把总李维业都司职衔统兵援辽
　　○祭三皇于景惠殿遣礼部侍郎周道登行礼遣太医院官祭先医之神
　　○丁未遣大学士刘一燝祭  先师孔子
　　○山东道御史汪泗论历陈乱萌言近据滇黔晋抚前后奏报土舍凌侮于州堂诏使被劫于公署青衿煽祸于学宫乱民揭竿于山顶延绥保靖逃卒肆掠奉调女官望关却步留都骄军鼓噪而焚给谏之署昌平守伍抛砖而犯直指之门可谓有三尺乎此犹其在外者也南城缉获伪印假单讹以诈讹则渊薮不足为藏矣明时坊强贼明火劫伤人财则逻卒不足为用矣武艺库之狱可越则国门不足为固矣大工之木可盗则尚方不足为严矣甚者御园之宝器均可攫取则金吾不足为禁矣宝宁门何地而不知姓名之人擅自闯入则禁地不足为密矣试缘臣言而俯垂却顾将必有不能帖席者总缘法纪陵夷人心玩愒如覆军没帅之李维翰卖城纳虏之麻承恩署道卖镇之郑之范罪状久著天讨未彰自是而有游击何光先用营马驮饷还家有通判白似玉侵饷银至一万计又有同知冒日乾简册半年不报部援将毛有伦等逗遛二年未赴辽其为积蠹积玩皆辽狱缓结一著误之也同时河南道御史袁化中亦列为八渐曰宫禁渐弛言路渐轻法纪渐替贿赂渐彰边防渐坏职掌渐失宦官渐盛人心渐玩因参吏部郎中崔淐盐法道袁世振等贪贿罪状俱可其奏
　　○灵藏赞善王端岳坚昝遣使臣番僧进马匹方物赏赉如例
　　○工部尚书王佐以内监派办川漆云母石等料重叠縻费乞赐裁省  上不许
　　○发盔甲器械物料于辽阳仍命辽东军需以后俱于新饷司支给
　　○内监齐进忠盗毁  先帝几筵御炉事觉诏付法司
　　○工部奏称供应红白器皿系吉凶大典急需续会原数二万二千五百余件但今部帑磬悬经费务从裁省宜减半造办该一万一千二百八十八副件仍照例南北均造报可
　　○戊申祭  太社  太稷
　　○漕运旧有总兵例用勋臣临淮侯李邦镇受事殊不厌众心言官具疏论列兼请罢总兵邦镇亦以病请俱下该部于是户兵二部会同议覆谓邦镇屡烦白简难复靦颜总兵赘员竟可裁去至言者有改流一说第有激于勋贵炰烋不若流官犹易弹压耳然质之众论酌之漕规终无如一去之为全利也疏入  上随传谕内阁李邦镇准取回补别官去  祖宗规制照旧行大学士刘一燝等奏言总兵一官在国初时原为海运而设嗣后运河既开漕河两督臣并置经理各有司存即使总兵得人亦属冗赘乃其种种弊蠹如盘查需勒稽延不前不惟有病军民亦且无禆国计自邦镇被劾四年以来漕运竣事倍早则总兵不问世官流官应裁可见傥俯从部议使数年间军民所畏苦而惟恐复中外所翘跂而望亟裁者一旦报罢则  皇上经制之宜与继述之善并在于斯因拟票以进得旨漕运总兵  祖制用勋臣良有深意却以一时利病议更既经两部会奏依议停推李邦镇屡次告病准回京调理
　　○礼科都给事中杨道寅条列慎始五事一曰勤经筵以慎餋德之始二曰频召对以慎亲政之始三曰重票拟以慎内假之始四曰崇节俭以慎裕国之始五曰明赏罚以慎操柄之始报闻
　　○礼部请选淑女以正宫壸
　　上从之
　　○升太常寺少卿李宗延为大理寺左少卿广西左布政使李问芳为南京太仆寺卿南京兵部职方司主事桑学夔刑部山西司主事郝名宦俱升光禄寺寺丞
　　○升河南布政使司右参政孟习孔为狭西左参政备兵固原
　　○以署都督佥事李秉诚为征夷营总兵
　　○己酉新起大同巡抚董可威称病疏辞不许
　　○庚戌  上御文华殿讲读
　　○大学士孙如游九疏乞休因言  祖宗任用阁员多由特简考之故典远者无论近若  世庙则有张璁桂萼方献夫夏言徐阶后因阁员缺密谕徐阶举堪辅政者阶密奏曰人君以论相为职惟断自宸衷简用一二则政体明而窥伺之私自杜矣于是有袁炜严纳李春芳之命在  穆庙则有陈以勤张居正赵贞吉在  神庙则有许国赵志皋张位至于  光庙之简朱国祚亦遵  累朝故事耳第  皇上冲龄致来猜度又诸臣品望非臣可拟有累  皇上知人之哲臣罪滋深矣得旨慰留
　　○以皇极门竖柱颁赐大学士刘一燝韩爌各银币
　　○湖广道御史巡按江西宽限回籍贾继春言移宫一事  宸断明决禁篽肃清惟是移宫之后名分既定而传闻光景凄楚纷纭通国有若吞若吐之酸举朝有且□且怆之状于是微臣恐损  圣德又以  皇上方在居庐未敢疏激祗斋沐具揭面阁臣三人于朝房而谆谆言之恳达  圣听以望其母女之保全而止岂不知犯忌者不祥触珰者无幸哉盖念  冲圣御极之始慈祥元脉当从折柳先防威福大权莫自中涓旁落而至于  皇考之瞑目  九天  圣母之不仇匹妇必交得而双媺耳此微臣当日具揭之实忠愤所郁义无返顾一官七尺都所不惜嗣而部院造膝陈请我  皇上随即明谕优厚仁义兼尽覆冒无疆  皇上之心事既如日为昭  先帝之圣灵亦在天无憾而臣子辈欢呼叹服久已帖然矣祗缘葛藤不断乃频  圣谕淋漓殆数百言臣已陛辞抵里从邸报中捧读感泣  圣谕虽无臣名  天恩虽不深究而臣实妄献规讽昧于将顺又安得潜迹于形声不到之地以缄口避祸也谨据实上闻以听  宸断疏上严旨切责谆谆百余言有大胆欺天目无君父等语人咸为继春危之
　　○时议起废言者各有所主吏部尚书周嘉谟请发单咨访得旨部院责在主持务参酌画一不得狥众推诿
　　○太常寺少卿李宗延奏乞修明礼乐条陈十款一乐章宜正谓文庙歌章尚沿元人之旧宜亟行改订以光大典一音乐宜审谓乐舞道流不谙大雅之音宜审定声律以谐节奏一八音宜备谓八音之中丝属琴瑟革属抟拊今二音俱失其传查先臣礼部尚书韩邦奇及郑府世子载堉等注为乐书谱法具在宜令乐官潜心学习以备全音一舞位宜定谓六经所载钟磬琴瑟陈堂上干戚羽翟列堂下今武生或混列殿内如孟春时享及祭太岁之神相沿已久宜仍归两阶以遵古制一香蜡宜慎谓香蜡多系低伪慢神殊甚乞敕本寺验收官员务期精洁如遇时享先期宫中特发以虔对越一封号宜重谓近睹汉寿亭侯改封大帝然本寺职掌未有遵承倘果系  皇祖加恩不妨命阁臣撰制颁之本寺然后通行天下一大祫宜详谓  建文  景泰二帝未沾  庙享恐  列圣会聚之时必有不安者窃谓既膺一代帝王之统亦宜享一体黍稷之馨一  祧庙宜议谓  睿宗之入庙  世宗无穷之孝思也然以  皇上视之则远矣俟  光宗发引升庙之时或从旧祧或从新议在孝子固以恩事亲而在仁人当以义率祖一亲属宜祧谓  四祖尚以亲远议祧岂十五王可云百世不迁一东庑宜实谓前代文臣俱有从祀岂我朝东庑独称阙典得旨礼乐大典关系甚重该部详议具奏
　　○拨给亲郡王应用净身男子二千六百九十名
　　○升光禄寺少卿黄运泰为应天府府丞南京礼部仪制司郎中林熙春为光禄寺少卿
　　○辛亥  孝定皇后忌辰奉先殿行祭礼遣彭城伯张嘉猷祭  昭陵
　　○礼科给事中孙杰言  神宗遗诏有起废一款此  皇祖不忍贤才终锢欲以畀  圣子  神孙共襄治平也第所谓废者或以建言致谴或以诖误被逐或以他人他事波及其一叚本体自在原委有真伪情节有钜细秉铨者亦应有辨非谓一切被论被察者而概擢用之也如京察可起将外计亦可起矣久挂弹章者可起将近干物议者亦可起矣是使天下有不废之起非朝端得应起之废也报闻
　　○吏科给事中成明枢言今日之议起废非考察也察则主于索诟而起废之事乃  遗诏之恩光也一则宜行以恕次则宜观其大三则宜核其真四则宜防其过五则宜权其用而滞又不可不疏也缺又不可不清也  上以为有禆铨政令酌议举行
　　○户科左给事中韦蕃言古输粟于边以助军需者也今变而纳银矣辽左需饷甚殷莫若将事例尽改为本色户部专委官一员驻山海关多修仓廒以司出纳令加纳人员先赴本部挂号径赴山海上纳取实收回缴咨送吏部候选是两便之道也或曰纳银易输粟难舍易就难恐称不便诚酌量时估如粟米一石值价八钱即准作一两二钱以四钱为脚价人未有不乐从者章付所司
　　○光禄寺添注少卿吕纯如请以宋范仲淹我朝曹端从祀  文庙章下所司
　　○兵部添设右侍郎张经世因科臣王继曾议裁添设求去不允
　　○升贵州按察使杨一葵为云南右布政使升广西右布政使赵世徵为本省左布政使
　　○壬子  孝贞纯皇后忌辰奉先殿行祭礼改遣忻城伯赵之龙祭  茂陵
　　○大学士孙如游复引疾求归得旨经筵礼重宜勉出供事刑科给事中陈所志复讽之去如游因连疏继请未允
　　○靖江王府宗室履□□兮以欧死本宗邦□□□口□勒令自尽
　　○狭西固原军余李文等以妖言聚众谋乱事觉伏诛
　　○升光禄寺少卿胡克俭为太常寺少卿
　　○升湖广布政使司右参政詹尔达为河南按察使管大名兵备事
　　○遣工部营缮司郎中王惟光吴之甲督造  惠桂二王府第
　　○新升广西巡抚右副都御史陈德元以病乞归许之
　　○癸丑  上御文华殿讲读
