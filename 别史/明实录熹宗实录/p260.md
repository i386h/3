<!-- { "loadSidebar": true } -->
　　○升宣府膳房堡守备李日□秀为蓟镇古北口参将守备管辽东平夷右营游击事孙庆为蓟镇总督右掖营游击将军喜峰口都司佥书孟吉为蓟镇中路南兵营游击将军皆从部覆蓟辽总督之请也
　　大明熹宗悊皇帝实录卷之六十七卷终
　大明熹宗悊皇帝实录卷之六十八
　　天启六年二月甲戌朔祭  三皇于景惠殿遣礼部尚书李思诚行礼
　　○兵部尚书王永光奏据山海关主事陈祖苞塘报二十四五两日虏众五六万人力攻宁远城中用红夷大炮及一应火器诸物奋勇焚击前后伤虏数千内有头目数人酋子一人遗弃车械钩梯无数已于二十六日拔营从兴水县白塔峪灰山菁处遁去三十里外扎营李卑授兵尚在中后李平胡援兵不满六七百人已退在中前并无进援虏退未远尚宜戒严逗遛诸将亟当正法得旨宁远以孤城固守击退大虏厥功可嘉贼势进退尚属叵测援兵不集孤城安能壮胆且兵少不济事还著经督镇臣星夜亟发重兵出关直趋宁远以为后劲相机追截务收万全
　　○兵部尚书王永光复条上六事一广咨访以储将材网罗之外岂乏遗珠但废弃逋奸每乘急而混进概用则误事概弃则蔽贤宜发访单令廷臣保举到臣部登记酌用将原单封进  御前立案备查功罪与共再有续荐即令补单庶下无遗材用人者亦无滥收之失一收猛士以备杀敌冲锋陷阵必藉勇士容臣等不拘罢闲见任官及义勇军民验有百步穿杨及力举千斤或五六百斤者废闲官复职见任加一级民籍为兵以备前锋之用一重事权以责成功经臣高第  皇上所推毂面遣赐剑专杀者也一切关内关外进止机宜悉听其主持无旁挠无中制必能扫荡廓清纾我  皇上东顾之忧一防逃兵以振士气奴之伎俩岂其盖世拔山当者靡触者碎皆从来将士逃之一字误之至柳河之陷无处不逃独袁崇焕一军屹然不动近所条上杀逃一著极中肯窾而永平一镇尢逃兵必繇之路请敕该镇总兵孙祖寿但有逃者尽数杀之庶人知退无后步而拚命杀酋矣一悬赏格以购酋首请下一令能斩酋真正头目一颗者官升二级兵授以官能斩真正夷首一颗者官升一级兵赏银五十两能灭奴者即以其地王之其佟养性李永芳等能斩奴酋以归者准免死仍叙其功一严市买以充抚赏抚赏衣物多贪官金□赞求市买价值到手任意花费率致耽廷且每以滥恶不堪者充数而夷人切齿衔恨抚事之坏大率以此乞敕督抚遴委廉能正途市买鲜明叚绢衣物庶夷人感悦款局可终得旨这条奏六款深禆时务储将才悬赏格尤为急著俱依议著实举行关门事宜自是经臣专责原无中制宜悉心调度务奏肤功总兵孙祖寿见驻永平若逃兵经过不行截杀即治以临敌逗遛之罪抚赏衣物著该督抚慎选廉能正途官如法市买毋容滥恶抵塞致失夷心违者参来重处
　　○升太仆寺少卿郭允厚为兵部右侍郎山西按察使王点为都察院右佥都御史巡抚大同
　　○升游击管临清参将事马孟骅为陕西芦塘参将曹州营游击周维新为宁夏平虏城参将都司佥书管定州领军游击事滑滋为甘肃庄浪参将登莱巡抚旗鼓守备方壮猷为天津海防左营游击大同聚落城守备臧显玉为陕西固原东路游击
　　○乙亥兵部尚书王永光言辽左发难各城望风奔溃八年来贼始一挫乃知中国有人矣盖缘道臣袁崇焕平日之恩威有以慑之维之也不然何宁远独无夺门之叛民内应之奸细乎本官智勇兼全宜优其职级一切关外事权悉以委之而该道员缺则听崇焕自择以代若周守廉历年哨探在在先逃宜枭示军前以为惯逃者之戒得旨袁崇焕已奖谕加升周守廉情罪待经督奏报定夺
　　○御史王珙疏陈城守之略一修造城垛望门城上窥贼必从垛口窥之恐贼以一矢相加当于各垛口中加置小板门门中开一圆孔大如碗则我兵可以击贼而贼不能加我矣一预备守夜灯具计五垛共悬一灯从垛口悬之而下又用一长杆从城墙水隙中撑之而出则有贼自能毕照一预备石块炮架石块人人可用炮架则按臣张论守蜀时会画式以进见在营中可演习也一捐俸收买煤米市民不能自备一二月之粮倡义全在文武诸臣如助工之例加倍捐赀交户工二部率平时相信之商人于近畿收买煤米城守日久则出以市之小民茕独者量给之一注明官军信地每门一大臣此总理也各垛口之分管不可不密宜计垛口若干文武官若干营卫军若干分派信地官必两员同事方可昼夜轮管一分地清查奸细五城地方甚广不宜专责巡城御史每胡衕设一官以清查之一分设塘马援兵守中兼御须塘马驰报守垛官军未可轻动于九门各设选锋五百名以备夜援以上各款昔用之以守蜀城而尚未能如此之严密也至京营操练之法当令各将官分地为之分则人少少则可试其武艺而清其名数也得旨这城守诸款皆已试之法即宜酌议举行
　　○加宁前参政袁崇焕为都察院右佥都御史专理军务照旧驻劄宁远等处地方
　　○起原任南京礼部郎中彭惟成为南京大理寺右寺丞升户部郎中胡士容为山西参议蓟州道
　　○命江西副总兵杨大烈佥书南京前军都督府事升神枢
　　○营参将郑其心为六营右副将贵州加衔都司佥书杨明表为安顺参将
　　○兵科都给事中罗尚忠言昨奉明旨运冻粮视缓急行夫运粮脚价虽多终是稳著不必视奴之缓急为缓急也向来为奴所乘者惟奴来则急奴去则缓耳数日以前争去长安一骑抵徐价至四五金昨闻报复有速客欢饮者矣请旨申禁投敕登筵者禁捆载挈家襆被出城者禁市价钱价米价煤价之乘时涌贵者傥奴退则我遂骄我骄则奴必愤积弱之兵岂堪又骄积强之虏岂堪又愤愿明旨之慎言缓急也得旨河水将泮脚价可省运粮视缓急不专以贼势为言煤米不可长价著五城严禁以安人心
　　○刑科左给事中叚国章言奴众扎营近地未可弛备搬运冻粮不拘何项钱粮宜悉那为脚价此外则秘密事情宜禁抄传凡有奇略不妨与当事者密议潜行何必播之远迩名自己归也况人所已言不必重复至于日后议论宜归平恕不可令边臣谋国奉公之心半消于忧谗畏讥之念也得旨凡系军国紧要事情务须条奏明切简当会经人道过者不必剿袭渎陈
　　○丙子经略高第报奴贼攻宁远炮毙一大头目用红布包裹众贼擡去放声大哭分兵一枝攻觉华岛焚掠粮货二十八日总兵满桂开南门追剿去讫得旨虏遭屡挫打死头目此七八年来所绝无深足为封疆吐气关门既已无虞宜亟发重兵相机追剿以收全胜所获功次一体优叙
　　○兵科都给事中罗尚忠言虏众五六万人攻围宁远关门援兵并无一至岂画地分守不须被缨抑兵将骄横勿听节制据小塘报云关内道臣刘诏镇臣杨麒要共统兵二千出关应援未几经略将道臣发出兵马撤回矣其固守宁城者门以东则满桂西则左辅门以南则祖大寿北则朱梅均当与道臣袁崇焕并行申奖宁城之功以不救而愈彰关门将领之罪以催救不救而滋甚矣得旨关门兵少故恇怯不进前已料之见在兵数必不能隐俟经臣奏至再核功罪
　　○刑科给事中苏兆先请速乘时以修备御得旨疏称无事怠缓有事张皇真属可恨速之一字诚救时药石□□尔每言官便当稽查速与不速不时紏参以彰惩劝
　　○御史李懋芳奏枢辅孙承宗生平口谈边事凿凿有据故当时以辅臣兼枢密赐以蟒玉赐以尚方剑宠遇于人臣无两被命初疏推原败偾之繇指摘贪误之实似欲黾勉仔肩以图报效及至当关碌碌无一奇策力求卸担未奉明旨召还而擅离信地中外惊疑今奴酋直抵宁远矣抚顺开铁之败数年之后犹追论当事者逮治之岂枢辅才得脱肩便可推之局外况柳河之败贼窥关外无备故辄敢狂逞深入岂非枢辅之责而谁责耶尤可恨者方今民穷财尽  皇上宵旰而忧司空仰屋而叹  皇祖总天下加派不过三百万合事例摉括之所角□羊纳亦不过百余万枢辅糜费金钱岁至数百万历壬癸甲乙计饷几至千余万即据兵言往时关上兵派十四万枢辅清汰十二万去年十一月复命报十一万七千有奇昨见经臣高第报见兵仅五万八千耳新旧交代不过两月则所少五万九千有余之兵安在累年开销五万九千余兵之饷竟安归耶明旨云平日索饷则有兵一旦临敌则无兵向来料理关门作何勾当□发关门之弊洞烛其虚冒矣何千余万金竟听其朦胧开销遂不查核求  皇上即以无兵一节诘问枢辅枢辅何辞以对则虚实功罪之案了然又谓王化贞与熊廷弼同罪乃廷弼死而化贞尚在向以化贞在广宁时颇得虏心今王世忠抚虏宜令化贞以妻子自代与世忠同往激虏出兵击奴以自赎事成则免死不则立膏斧锧以谢天下不应久滞囹圄以生观望之心得旨关门兵数多寡众目难逃尚有经管各官如何专责枢辅俟虏退查核自明王化贞失陷封疆与熊廷弼同罪铁案已成轻议保出岂言官之体
　　○总兵官毛文龙复请释旧抚王化贞极言化贞为辽人所击心西虏亦乐于助顺称引哥舒翰事愿将海外历受官阶一一归还朝廷以赎化贞之死策令自效得旨功罪原分两途信赏必罚系朝廷操柄毛文龙即使有功岂得代人赎罪况奴酋入犯文龙全不知觉牵制安在辄敢言功乃为失陷封疆之人求宥藐视朝廷是何法纪念海外孤军姑不究
　　○升兵部右侍郎郭允厚为添设左侍郎太仆寺少卿李春烨为兵部右侍郎
　　○以都司佥书管登莱巡抚中军游击事周显谟掌大宁都司事升陕西分巡关内道中军守备颜国泰为万全都司佥书山东分巡兖西道中军守备李如兰为山东边秋班都司佥书陕西分巡关内道中军守备马中杰为河南边秋班都司山西分巡河西道中军守备靳文炳为山西都司佥书山东总河军门坐营谭震采为山东边春班都司佥书
　　○丁丑祭  先师孔子遣大学士丁绍轼行礼
　　○辽东经略高第报西虏乘奴入犯率二千余骑犯平川三山堡等处赵率教率兵御之前后斩虏首级八十三颗获达马一百五匹又犯中后所副将杨应乾率兵追至高台堡斩虏首级二十颗获达马七十匹得旨屡报捷音朕心嘉悦袁崇焕已升佥都御史满桂赵率教实授总兵加都督同知左辅等俱著查明优叙所发犒赏银十万两听经臣分给宁远前屯两处军士督臣出关援兵既集当相机调度逐虏过河各路口尤宜严加防护无致疎虞
　　○兵部尚书王永光言贼锋虽挫未可恃也臣部题援兵久已行咨今奉再审缓急之旨恐远方视为可缓迨急而复催彼有词矣今酌定马步数目令遵前旨预备以待如保定镇原为京  陵宜调马兵六千步兵二万宣大各有边防宜各调马兵五千山西马匹原少宜调步兵六千河南山东兵数虽少亦各调步兵二千而延绥于诸陕为近亦宜预备马兵四千合成马兵二万步兵三万盖抚镇各急其地每以防守为辞遇有徵调多不应手今关报孔棘诸臣谊切同讎宜将所定兵数于原额内外酌量抽添另立一营专备臣部拨遣  上是其议著行各该抚镇立营操练专备不时徵调勿因贼退怠缓待东事尽平方许具奏停止
　　○命总理川湖贵州提督土汉官兵总兵官鲁钦以原官镇守贵州
