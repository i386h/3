<!-- { "loadSidebar": true } -->
　　○升南京备倭水兵坐营陈文理为福建都司佥书大同灵丘城守备陈思明为万全都司佥书湖广郴桂守备黄定仪为江西都司佥书蓟镇崔黄口守备杨世胤为大宁都司佥书大同右卫守备王思孟为狭西都司佥书山西汾州守备刘忠为山西都司佥书蓟镇李家口守备吴道明为领边操春班山东都司山西平荆关守备吴学恭为领操春班山东都司大同左卫城守备范有万为秋班河南都司湖广三江口守备杜承绪为领京操春班留守司佥书南京小教场坐营王崇德为秋班留守司佥书
　　○调大同抚夷都司佥书樊应龙为山西行山东都司佥书
　　○革湖广都司屯局张学良回卫巡按御史舒荣都劾其昏庸頺惫也
　　○辛巳命铸山海关南部总兵官山海关北部总兵官各关防给王世钦尢世禄
　　○又铸援黔副总兵官关防给沐启元
　　○永平府城楼灾火药尽焚椽木飞射如雷电交作焚城北草场大小二垛延及居民
　　○壬午升仓场户部左侍郎钟羽正为工部尚书少詹事张鼐为南京礼部右侍郎太常寺少卿南师仲为本寺卿管国子监祭酒事
　　○山东按察司副使王弘祖调于湖广
　　○番人安把劄世禄等各备方物进贡赏给如例
　　○兵部左侍郎陈邦瞻三＜锍-釒＞引病乞归许之
　　○升大同西路游击刘九卿为大同新平堡参将宣府独石城游击黑云龙为宣府葛峪堡参将大同北西路游击卢抱忠为通州练兵参将五军三营游击聂一凤为广东阳电参将内西右掖营守备陈学捷为南直庙湾游击
　　○起升原起甘肃都司佥书张国卿为甘肃威远堡游击
　　○癸未祭  大明于  朝日坛遣惠安伯张庆臻行礼
　　○升光禄寺丞章加祯为大理寺左寺丞
　　○兵部题称永生州参将高应登才本庸弱守复多疵所当革任回卫从之
　　○甲申大学士叶向高以衰病乞休  上温旨留之
　　○赏边恩命差中使刘朝等往兵科署科事左给事中周士朴等言  武宗时内监出镇行边颇为圣政之累今日赴关固止言斋捧言交割然识者不胜微渐之忧乞改遣大臣一员或于其中酌定一人将命而减其员役仍希  天语叮咛告戒  上责其渎奏且引用前事不伦夺为首者俸三月
　　○兵部甄别关营官员升倒马关参将张体乾为副总兵职衔管真定标营游击事真定标营都司靳廷柱为游击职衔管倒马关参将事保定巡抚标下中军陈尧典为游击仍管中军事守备曹卓立为署都指挥佥事以都司佥书职衔管保定总兵标下坐营中军事革大宁管操捕兼屯局都司盛国忠等回卫
　　○升太常寺少卿饶伸为太仆寺卿管东路少卿事南京太仆寺少卿卢大中为通政使司右通政
　　○升四川按察使诸允修为云南右布政使补原任浙江布政使司右参政郑茂华为河南右参政
　　○赠原任兵部尚书田乐为太保荫一子中书舍人
　　○乙酉  上御文华殿讲读
　　○礼部署部事右侍郎郑以伟等题严核伪监三款一曰给付之单款宜核也盖监生通状呈于银台纳单开于户工实历送于本部一处一印随到随销故奸宄得以上下其手计莫若置于长单单中多置格目中填书本生系某府某州某县人通政一印更书于某年某月某日纳银若干户工一印又再书系某廪某增附生实历送监仪制司一印又再书于某年某月日监完送吏部国子监一印又再书于某部某年某月日历事完讫吏部一印即给伊为起选之契一曰文移之应照宜详也盖监生之乡贯通政不知增廪附民户工不知银数多寡国学不知计莫若簿册相为循环户工收银库簿本部每月调查而监丞将随收实历簿每月送本部知会各衙门历事监生历满之日仍赴本部挂号注销其穵年加纳取选吏部仍会同本部查其历事完欠并上选年月方与授官一曰吏胥之奸弊宜鉏也今衙门吏书承行者一二人而待缺者且五七人刓印而胆可包身移咨而符可使鬼监生之告假也暂历之行查也乘官司升转岁月耽延转为神通若司官传舍而吏书乃世袭也者以后送监公移于司官署尾明写书吏姓名傥奸弊再犯必首查承行何人若待缺之吏各司俱当综核而限以数目如此则孔窦自塞矣一曰督监之分任宜专也以后委一风励司官专查文移专对印篆专察奸所自起专弥弊所繇来合援王府科旧例给一条印俾移历于在监等著年月仍用司印以明其所自统吏书钤一条印以照其所独专如此则案牍立清矣命依议行
　　○礼部署部事右侍郎郑以伟等言国家刊布会典一书条要二例凡所以加恩懿亲者罔不周至若特恩额外原非典要功令森严不啻日星第日久禁弛不无有思援乞而徼幸者若不重加防范恐滥觞滋起请行令各王府今后凡一应封婚等项陈乞章奏备将嘉靖二十五年十月内礼科给事中查秉彝题议及本部覆请一款开列＜锍-釒＞首方入所请事件务称查与某例相合不系妄援特恩额外与前款违错等因方许奏请如不遵前式及所陈与例不合者本部除将所奏立案外仍照前例将辅导拨置员役一体参治报可
　　○赠孟子嗣孙博士孟承光为太仆寺少卿予祭葬祠额母孔氏加号贞淑子弘略为太常寺寺丞仆习天寿为百户俱附祠莲妖之变承光率应袭长子弘略及家仆习天寿协力剿妖天寿死于坠右翼日贼拥众出城杀承光弘略于门母孔氏被执骂贼而死至是兵部议恤以闻  上嘉悯之故有是命
　　○升冒镇左骑营游击殷体信为五军二营参将大同都司佥书高承勋为宣府独石参将山西老营堡都司佥书吴进忠为蓟镇古北口参将神机十营佐击王受为大同西路参将山西遍头关守备张俭为蓟镇德州春班游击大同灭胡堡守备杨济为蓟镇沈阳秋班游击大同平远堡守备吴泰徵为浙江南洋游兵游击山西老营堡守备张自强为大同入卫游击山西神池堡守备刘见为通州左营游击扬州运粮把总朱继爵为直隶刘河游击
　　○丙戌  上视朝
　　○祭  历代帝王遣保定侯梁世勋行礼
　　○工部尚书钟羽正＜锍-釒＞辞新命不允
　　○升太仆寺卿林熙春光禄寺卿胡克俭俱为太常寺卿
　　○升四川行都司掌印张承恩为松藩参将江西南赣游击马之琦为浙江温处参将广东惠州游击成启元为广东西山参将蓟镇大安口守备张国卿为遵化左营游击蓟镇德州秋班都司佥书柳国镇为延绥入卫游击甘肃镇番都司佥书官维贤为宣大入卫游兵游击延绥靖边堡守备刘保为遵化辎重营游击
　　○丁亥  上御文华殿讲读
　　○遣户部左侍郎陈大道祭京都太仓之神
　　○升太仆寺少卿申用懋为南京太常寺卿
　　○升兵部员外郎钱养庶为云南按察司副使临安兵备道
　　○南京科道纠拾大僚原任兵部尚书崔景荣原任巡抚登莱陶朗先兵部尚书张鹤鸣黄嘉善工部尚书姚思仁礼部右侍郎范醇敬南赣巡抚唐世济原任甘肃巡抚杜承式太常寺少卿吴亮嗣王大智陆卿荣通政使司右通政杨材得旨醇敬仍在籍调理大智材调南京用承式致仕余俱有旨
　　○南京科道纠拾庶官才力不及工部主事谭邦杰等三人浮躁浅露南京户部主事杨行恕一人俱降一级调外任
　　○兵部左侍郎陈邦瞻卒邦瞻江西高安县人戊戌进士繇郎署洊历藩臬擢巡抚广西总督两广召入为工部右侍郎寻改兵部升左侍郎卒于官邦瞻为人伉直倜傥治浙有声抚两粤大著威信及卒朝论惜之
　　○戊子  上御文华殿讲读
　　○升吏科都给事中魏应嘉为太常寺少卿河南道御史胡继升为太仆寺少卿
　　○己丑大学士叶向高又上＜锍-釒＞乞归甚力  上温诏留之
　　○福建道御史周宗建又言臣位列交戟身沐  圣恩日见衣冠之祸蔓衍将成爪鼠之奸凭依难破而臣乂顾赡七尺隐忍不言俟其布阱既深毒形尽见而后起而争之即杀一身亦无益于事哉臣敢因论郭巩而直究巩之根株夫内臣魏进忠者固今所望而震焉者也进忠之威势可以咳唾成风云臣义激于中曾于去岁指名弹劾之于时已不知死所矣幸蒙  圣恩薄示诘责未快所愿闻于文华殿上撒讲之后进忠狺狺恨臣＜锍-釒＞中千人所指一丁不识两语哓哓诟辩至怒激之声直达  宸听时方持科臣章允孺＜锍-釒＞不下辅臣向高婉喻曲譬情词恳恻进忠怒始稍解而允儒亦得幸免进忠之心固无一日而忘臣也巩平时在京专与内阉相昵进忠以为中伤臣者舍巩无可他属于是嗾以倾臣并倾诸异己者而巩乃密受指使造为新幽大幽之说把持察典编缉诸臣数十余人投之路傍于省则刘弘化为首次及于周朝瑞熊德阳及见在诸科臣等而欲一网尽之于台则方震孺为首次及于江秉谦及见在诸台臣等而欲一网尽之而臣则其网中之一人也既欲罗诸臣以快报复之讎而更欲独中臣以快进忠之私盖巩之欲借察陷人者尝以诸臣姓名黏之壁上是察典非朝廷之察典乃郭巩之察典魏进忠之察典匿名文书之察典也是使天下但知有郭巩不知有冢臣不知有宪臣不知有考功之法且不知有  皇上之威福也今维直道尚在正气尚伸一人私造之册终不能溷六科十三道公造之册故极进忠一载之谋与巩等数月入幕之酌算终莫掩于公论而巩始计拙心劳懊怅莫及宜今日之剌骨恨臣借事排臣动輙以熊廷弼为一阱也至巩谓臣言及王安笑臣有何瓜葛巩而不言王安则已巩而言及于安  皇上亦知安之所以死乎安之死也身首异处肉饱乌鸢骨投黄犬此亦古今莫有之惨毒也安于存日事虽已甚而被此惨毒无不怜之巩即心昵进忠何至今尚有余嗔至牵连刘一燝周嘉谟杨涟毛士龙等尽指以善通王安此其媚进忠等不太过而其视人世宁复有廉耻视此身宁复有心肝耶巩既申论及此臣请  皇上即为穷究王安之死果出何人陷害则进忠于此便为一大罪案巩之媚进忠便为一大证据臣即力击巩与进忠以存天下公道亦不为过也臣观先朝汪直刘瑾其人虽皆枭獍然幸言路清明臣僚隔绝故不久终败今乃有巩者结连胶合取旨如寄权珰之报复反借言官以伸而言官之声势反假中涓而重数月以来一斥熊德阳江秉谦一黜侯震旸一黜王纪一黜满朝荐一去邹元标冯从吾一逐文震孟郑鄤近且欲扼孙慎行盛以弘而弃之摘瓜抱蔓正人重足此等机关举朝之人无不知且痛恨第各爱惜一死无有敢明言犯其锋者而巩且横行愈甚奸谋愈深臣若尚顾微躯不为点破将内有进忠为之指挥傍有客氏为之操纵中有刘朝为之典兵卖威而下复有巩等从而蚁附蝇集内外交通驱除善类天下事尚忍言哉疏入  上怒诘责宗建以疏中指称悉无实据著令回话
