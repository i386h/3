<!-- { "loadSidebar": true } -->
　　○戊辰  上御文华殿讲读
　　○改南京吏部验封司郎中吴亮为光禄寺寺丞
　　○升南京兵部郎中乔拱璧为湖广按察司佥事分巡荆州
　　○造监督大通桥关防给主事陈大对
　　○升广东雷廉游击将军孟应聘为潮州参将狭西都司佥书张万祚为红水河游击将军
　　○己巳  皇第一子生旋薨辅臣具揭恭慰报闻
　　○礼部尚书林尧俞言谥典五年一举自万历四十五年至天启三年凡蒙恤过诸臣及已前恤过未谥而子孙复行陈乞者俱例应列名开立访单先期分送大小九卿并台省诸臣会议应否易名各开事迹于下会送本部再加酌拟奏闻  上是之
　　○礼科给事中熊奋渭＜锍-釒＞陈谥典当慎更为辽东死事诸臣请章下所司
　　○巡抚狭西右佥都御史孙居相＜锍-釒＞言亲藩承奉张清等较尉潘福等以亲王信任狐假虎威择人而食士民为其鱼肉宗室被其侵牟或以恐赫取人之财或以抢夺破人之产或以凶殴弊人之命种种恶积宗民苦之又拨置亲藩悖违  祖制私立总理所衙门而以□宗号西堂者理刑其间雄据西厂俨然罗刹专一以吞噬宗民为事先经巡按御史高推摘发奸状奉旨查勘暗使宗室敬镣同搰阉数辈辇金入都潜匿细瓦厂密布奥援徼取明旨欲令按察使官解送各犯于藩廷听其查审臣遵旨行按察使查勘前情无异已到官潘福等三名当依白昼抢夺人财物赃重者加窃盗三等律发边卫充军未到张清等九名应听王查审具奏得旨朕以首藩曲全体面潘福等既经问遣张清等仍听本府究问敬镣有无钻干等情一并查明具奏其理刑查果置府署官著长史司启王即行禁革
　　○户部尚书李宗延言管理屯田太仆寺卿兼监察御史董应举称畿东屯地极多亦易为效所领帑金实用开荒止二万余收麦与高梁与稻见有五万五千余石尚有黑石小米杂粮及涿州水旱子粒未报明效已见台省诸臣交章请加节钺该本部覆议事权一节必须隆重若总协参游等官而使事无龃龉相应酌议覆请得旨董应举准加巡抚职衔以重事权其应授官秩并兼督军务还著吏兵二部酌议题覆
　　○改山西按察使邓渼于河南备兵通州
　　○赠巡漕御史赵于逵太仆寺少卿以没于王事也
　　○庚午  上视朝
　　○礼部右侍郎李腾芳＜锍-釒＞辞新命不允
　　○辛未大学士叶向高题昨刑部朝审＜锍-釒＞臣等已照旧例拟上中外人情咸以今岁  郊祀乃  皇上昭事  上帝感格天心之第一义其所以受苍穹之明贶享万年之丕基皆在于此且以登极之三年肇举又与  皇祖符合  皇祖之历年多而享国久诚三代以下所仅见而  郊祀停刑殊有深意良以肃杀之典不可先于明禋之仪呼号之声非敢闻于  上帝之听合四海之欢心以成一人之感格其虔恭慎重之至盖如此也  皇上仁孝性生践祚以来凡事无非敬  天祛  祖至于岁时享祀尤极其祗肃今方内渐安凶逆稍戢虽神谟独运庙筭无遗意者冥漠于昭之中亦有阴隲而默助者故停刑之举稽之旧章质之舆论似亦今日之必不容己者臣等极知  圣心恻怛无待恳祈但三覆在迩万一举笔之间未暇细详臣等虽欲揭请势且无及必自悔其言之不早矣故不敢不预达  圣聪用虔大典若以臣等为封疆失事诸犯藉此救角□羊则诸犯已严锢狱中与死何异宽岁月之生以成覆载之德谅亦  圣慈所不靳者而奚用臣等之赘陈哉得旨览卿等奏今岁  郊祀首举亟祈停刑具见为国为民仰体朕钦恤好生之德朕心喜悦但刑狱监犯众多疏纵藐法其中大奸逆恶情真无赦应决的不刑亦干天和若不正法何以警奸卿等还遵前旨行
　　○降补原任山西按察司副使朱汝器为河南按察司佥事
　　○壬申日讲官礼部右侍郎周炳谟具＜锍-釒＞引疾赐驰驿及银币以归
　　○命江西道御史杨建烈巡视仓场
　　○加授庄妃弟锦衣卫副千户李国栋指挥同知带俸
　　○巡抚顺天右佥都御史岳和声以南海子失事有旨令该抚按督同地方官用心巡缉因＜锍-釒＞言高密店为霸州道属大兴县地方巡缉之责京营为政臣与道臣不得问焉南海子西围一带为旧州守备戍守之徼越西围以及坝上诸铺依城凭社者未觉而潜踪已觉而偏护守备不能制而臣与道臣更不得问焉合于内外各额设巡捕官员外再设总捕府佐一员上则协同通霸两道下则统辖宛大两县而与各城司坊官员京营将领旧州守备相为表里无事则分督巡防有事则协力追缉凡内属海围坝店外属卫屯民居得以一体讥察而受成于巡城御史及抚按二臣其官不烦创设闻顺天府军马两通判稚有余闲合以一判兼摄捕务时驻海子围中旁察坝上诸铺而其应行条款一则内外军民俱编立保甲以清勾引一则[东西失](内外军)事俱互相应援以资守望一则盗必有窝细摉主名以荡窟穴一则地必有邻严究连坐以杜容隐其得获而军兵为盗者则究主将以纪律之不明其得获而坝围有捕者则问该监以容隐之何故可径行者径行转闻者转闻年终失事有功分别举劾得旨令该部议覆
　　○注襄城伯勋卫李国祯前军都督府带衔
　　○癸酉  上视朝
　　○  庆陵安碑石树柱遣尚书王舜鼎行礼
　　○升少詹事赵秉忠为礼部右侍郎充日讲官
　　○升左都御史赵南星为吏部尚书
　　○调补原任太常寺少卿陆卿荣于南京太常寺
　　○甘肃巡抚徐餋量议留高台游击陈洪范以新升参将职衔仍管游击将军事报可
　　○甲戌大学士叶向高等题臣等昨者具揭恳请停刑伏蒙  皇上鉴臣为国为民仰体好生之德臣等恭诵温纶不胜欣感惟谓监犯中有大奸逆恶情真无赦应决的不刑亦干天和则臣等未知  圣意之所在何敢再渎惟是  郊祀大典在前代皆有特赦良以  上帝好生虽极恶大罪亦欲其延旦夕之命以昭旷荡之恩不然则凡丽刑书皆有不赦之罪而何独宽宥于此时哉故  皇祖特旨今岁朕初行郊典暂免行刑盖不但以郊典为重而且以初行郊典为最重也夫当  皇祖初年亦岂无大奸逆恶情真无赦之辈而犹从曲宥者良以敬天之心胜宁过于仁无过于义耳往时太常寺奏请  郊祀皆在一月之前其后改于五十日前亦以典礼重大当倍加诚敬此五十日内固无日不如  上帝之降临也  圣意或以去郊祀尚远犹不相妨不知各省直之处决正与郊祀同时  皇上方执圭币以见  上帝而四海九州乃以其时而刑戮人一叚惨淡悲愁气象白日生寒以此度之  帝心安乎不安乎昔皋陶为士将杀人皋陶曰杀之三尧曰宥之三夫明允如皋陶而执以为可杀则其为大奸逆恶可知而尧犹必欲宥之此万古之称尧者以为其仁如天也今次会审九卿诸臣无不谓郊祀之岁必当停刑而不敢上情者正欲以如天之仁归之  皇上如皋陶之于尧耳即臣等亦岂敢骫  皇上之法以自愧于皋陶但以法有当议而今非其时故敢因该科覆奏再上而复竭其愚衷如此
　　○贵州总督杨述中塘报遣副总兵左世选等攻破安贼碗哈＜屯土＞羊雀＜屯土＞等处擒斩计一千二百余名颗俘获人畜无筭得旨贵州大捷朕心欣慰便行与督抚各官督率将吏协心奋力务早荡平有功人员先与纪录事平优叙
　　○广西巡抚何士晋言臣前遵奉明旨将调发过汉兵狼兵俱移咨援黔已经奏闻今遵旨调发土兵臣谓土司以讎杀为性自川黔继变狐兔生心其情更为叵测未信其真可用也故百计鼓舞幸泗州出兵一万二千去冬即入黔境监军林梦琦救安南庄有报破软口寨以解新城围有报此足为泗兵入黔之证也田州出兵六千亦于去冬即入滇境滇之叛目李保听安酋嗾使拒阻田兵监军葛中选以事关邻封不敢纵田兵擅杀故调安隆司兵见救安笼所安笼即黔地也剿狼羊斩获多功亦有报此足为田兵改调入黔之证也但臣自五月奉旨交兵交饷尽归黔督今已五阅月矣黔中业题委总兵麻镇专督泗田土兵随檄行副使林梦琦葛中选取有二土官交兵文结则粤之兵事交割甚明若饷则自摉括本省五万给发汉兵外土兵原奉旨有湖广四万该省并无解粤又题请有粤东五万户部不准开销及会议粤西有二十一万又令总解黔督则粤之饷分毫无有亦已甚明今臣即奉旨催督止能催督于粤属之道将不能催督于黔属之麻镇也从古来未有饷不及而能用兵者土兵离粤五阅月矣今一饷未到军前欲令其就食于黔省岂能越贼巢天险而飞渡耶近见黔中按臣＜锍-釒＞云异省之兵不应分发见在之饷则粤之二十一万见在黔中者恐不能及粤之土兵督臣又屡次差人索饷于粤不知粤之无饷而责臣无米之炊不知粤之隔远而责臣长鞭之及臣安能从数千里外果饥者之腹缚溃者之足乎伏乞严谕麻镇专督泗城等兵宁少无多克期前进勿更侈言十万徒骇荒服之人心无益危疆之实用也疏下兵部部覆言粤兵入黔则去粤远而去黔近给饷以就近为便粤兵援黔则黔为主而粤为客饷客以就主为宜其土兵只以原调已发之数为额更不宜侈言十万重激土司以为粤患也  上是之
　　○升大理寺寺丞毛一鹭为本寺右少卿
　　○升五军营副总兵万化孚为总兵官遵化标下中军游击朱来为参将威虏营都司李世爵为游击将军各照旧管事加衔都司张惟德为威武营都司遵化守备龚彰为宣武营都司
　　○乙亥  诚孝昭皇后忌辰遣阳武侯薛濂祭  献陵
　　○是日京师地动从西北乾方来徐往东南方
　　○蓟辽总督王象乾荐举副将等官张体乾等劾游击韩国民守备刘士杰部覆体乾等附簿纪录国民士杰革任抚按提问追赃
　　○升南京太常寺少卿岳元声为太仆寺卿尚宝司少卿刘定国为太仆寺少卿
　　○升大同镇门堡守备李为柱以都司佥书管大水谷游击事
　　○先是勋臣陈光裕等条议招集舍余丁壮八千余名分布十六门责令时尝操演以补守埤弃城之用谓舍余系各卫亲丁非市侩比也已而诸人粮票入手便多隐匿倩人应点虚冒不堪御史赵延庆特＜锍-釒＞裁之众遂噪于赵御史之寓寻赴兵部吁号兵部上其事  上命严查首恶正法该管把总分别究处仍以东事未宁城守新旧军丁向来操演堪用与否还通行点阅应否通融酌量汰留一并从长议奏
