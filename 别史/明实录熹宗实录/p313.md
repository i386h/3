<!-- { "loadSidebar": true } -->
　　○辛卯  上视朝
　　○吏部尚书周应秋覆原任修撰文震孟编修陈仁锡庶吉士郑鄤以孙文豸等牵累奉旨除名为民永不叙用仍追夺诰命因颂厂臣功德得旨据奏厂臣丹心佐政肃法惩顽诛燕市之神奸剔私门之邪派伏慝不作朝廷清明朕所鉴知其文震孟等除名追夺永不叙用知道了
　　○刑部尚书薛贞覆福建巡按御史周昌晋疏言原任两淮巡盐御史徐缙芳赃银四万四千三百七十六两其卞完石等原招赃银开坐各犯名下听两淮奏报徐缙芳与举人张汾名下只供二万七千余两今已追完一万二千一百四十两按臣查炤律例坐拟徐缙芳以受财枉法遣戍张汾以说事过钱配赎相应覆议奏请得旨徐缙芳张汾等一案赃银未完尚多著速行福建淮扬该抚按炤依御史卢承钦催＜锍-釒＞分别查明数目严行追比完角□羊以助大工毋得再为延缓俟各赃追完之日依拟发落
　　○改荫河道工部尚书李从心次曾孙二美补国子监生
　　○治中潘舜历往遵化会议回奏  上谕勿浮于三万之数而止至是府尹李春茂将节减数目进乞  圣裁俱依拟行仍命在京各衙门官员护送止于郊外其蓟辽总督顺天抚按及昌蓟遵化道臣有封疆重任免送余俱炤例护送该府正佐官准留一员护印
　　○升太常寺少卿王志道为通政使司右通政削夺光禄寺少卿王伉以久依门户也
　　○升尚宝司司丞蒋一骢为光禄寺少卿管寺丞事
　　○免榷潼关咸阳商税从狭西巡按庄谦请也
　　○壬辰巡漕御史何可及谓漕事当乘时以疏通条上三议一议剥运以放空船往岁运规将通粮之舟与务关之舟分派转剥起卸尽放回南惟是津南沧州一带须令官旗复载直遇水浅而止就便起囤随时接运又不必劳远剥而费脚价也一议留津以速空船自有辽事以来津粮屡截当事亟图完局每留早到新粮各船到此偏多观望一舟拦阻万艘齐停莫若以见冻津南之粮炤今年辽粮之数截留天津而以新运辽粮悉入京通抵数通融实以济时也一议委官以催空船押空之有漕道业专属之矣但以数千回南之帆樯长延数百里外耳目未有一周前后岂能两顾奸旗揽载具滋逗遛必分叚力促使相衔尾祗以道臣总鞭其后而前驱非得敏练府佐未易走□赞淹迟也得旨漕粮关系军储朕已分遣内臣查核＜锍-釒＞通务厘积弊空船未返新运益迟这分派剥运责成委官俱于漕务有禆著实申饬行冻粮留津已有旨了该部酌议速覆
　　○户部覆王之臣犒赏银两得旨览奏该部匮诎策应甚艰朕所洞悉犒赏费出兵部会典可据说得亦是朕记去岁关门士卒冬衣十万兵部所出仅及该部十之二兵部物力可知矣故仍下该部还会同计议兵部职掌所关依部署筹无济协和设处各尽心力用作士气以保岩关
　　○命速铸总督贵州五省军务粮饷兼巡抚贵州湖北等处关防
　　○铸给盔甲安民掌厂内臣关防
　　○命速给保宁府清军兼捕盗同知关防
　　○升詹事府詹事李孙宸为南京礼部右侍郎正推詹事曾楚卿削夺谓系张鼐门生也
　　○升福建布政使司左布政使黄景章为南京光禄寺卿管鸿胪寺卿事尚宝司卿王继曾为大理寺左少卿
　　○升惠州府知府徐仪世为广西按察司提学副使大名府知府王振熙为山东按察司提学副使职方司员外郎董象恒为福建布政使司右参议
　　○朵颜等卫夷人危正打喇罕等八十三员贡马赏赉彩叚银两衣服如例
　　○著山西道御史刘重庆闲住以系杨涟邪党也
　　○癸巳  孝静毅皇后忌辰  奉先殿行祭礼遣怀柔伯施壮猷祭  康陵
　　○总督两广商周祚题左江土司日疲交夷防御宜审议裁南太参将改设守备一员章下兵部
　　○甲午辽东巡抚袁崇焕＜锍-釒＞言夷使方金纳九人特来讲话随诘来夷何故起兵彼云前来打围乘便抢西达子断不敢擅入宁前又投递汉大夷禀将向时皇帝二字改汗字如虎酋之称而仍彼伪号然既差人求款伪号安得犹存因以原书还之而留其来目暂放一二小夷回话令易去年号遵奉正朔与代题得旨览奏宁远一带厂臣区画周详军实精致镇守内臣及抚镇诸臣算无遗策人无二心奴兵压境持之有备奴使求款应之有权战守可恃操纵合宜深慰朕怀然而十年荼毒奴罪已深一旦输情听信匪易侵地当谕令还叛人当谕令献当不止去僣号奉正朔一纸夷书数字改换便可释憾消疑也与其疑信异同拒之既题之后无宁讲詟妥当慎之未题之先该抚想有成算或别有妙用悉听密筹封疆事重不厌叮咛鼓舞吏士明烽远哨仍旧戒严务保万全纾朕东顾
　　○改南京礼部尚书来宗道为礼部尚书兼翰林院学士
　　○改南京工部右侍郎李逢节为兵部右侍郎兼都察院右佥都御史总督两广军务巡抚广东
　　○乙未命铸三王之国仪卫典仪等官印信
　　○升湖广右布政使吴国仕为福建左布政使
　　○改新推广西布政使司右参政许士奇为四川布政使司右参政炤旧分巡下川南道加升四川分巡上川南道按察司副使李一鳌为布政使司右参政改川西分巡道
　　○丙申河道总督李从心言  三王舟行挑浚工程已毕但济宁以北诸闸所以蓄餋水力恐  三王随从人役不知规例擅自开闸或带板而行则后水不继船必浅阁欲速而反迟矣得旨据奏厂臣约束严明角□羊银内臣安静不扰筑坝挑河工程已毕三王行舟可以无滞朕心嘉悦设闸启闭关系漕规随从员役自应遵守恃强违扰的准指名参处
　　○山东巡抚李精白言
　　○三王道经东省各项供应繁难乞照  福藩例动库银八万八千两仓米六万石得旨国匮民疲岂得援引旧例著悉炤顺天府斟酌裁减具奏毋失朕爱餋物力至意
　　○天津巡抚黄运泰言  三王之国经过河间一府查  福藩例实用过马价事例等银一万七千九百一十余两支过天津仓米二万六千六百六十余石今三封并举一切供支应加二倍乞敕该部查炤旧例将天启七年马价事例等银准留五万三千两议发天津仓米七万九千石以济河间之用  上以河间□疲令炤顺天裁减以宽物力
　　○应天抚按毛一鹭王珙请建魏忠贤生祠于虎丘山普福胜地得旨据奏三吴灾沴频告物力困于输将厂臣虑周国计心轸民艰一应茶果铺垫等费悉行蠲免机匠沾薄徵之惠供用无贻累之烦该地方择胜建祠尸祝以报朕心嘉悦其远年逋赋除上供急需者炤旧催角□羊余何项应免该抚按还议妥具奏
　　○宣大总督张朴抚按秦士文张素餋各＜锍-釒＞请建魏忠贤祠得旨览奏厂臣魏忠贤悦安  社稷注意封疆门限一重既固金汤于山海王基亿载更尘锁钥于燕云勋绩倍高舆情胥洽建祠致祝朕心慰悦如议行
　　○命大理寺正许志吉往淮扬等处会同该抚按将吴餋春引盐产债清查追角□羊缘志吉请差廉干官员力任其事遂以属之
　　○刑部尚书薛贞覆原任甘肃巡抚李若星以重贿赂赵南星得巡抚拟戍奉旨李若星著该抚按责一百板发遣回奏
　　○升左中允林釬为左谕德兼翰林院侍讲管国子监司业事
　　○起补原任通政使司右参议马从龙为尚宝司卿
　　○升湖广按察使芧瑞徵为本省右布政使浙江按察司副使顾言为四川布政使司右参政
　　○削夺福建驿传道副使蒋英以久依门户也
　　○升副总兵管昌镇黄花路参将事徐镇都为五军一营左副将参将管蓟辽总督中军事董用文为狭西临洮副总兵遵化左营游击商鹏为五军八营参将遵化辎重营游击王思孟为狭西固原参将
　　○调游击管山西偏头关参将事王乾元为宣府南山参将升延绥入卫游击李于藩为大同北西路参将
　　○丁酉刑部尚书薛贞具悍宗履跸宠妾毙妻狱词得旨依拟绞抵
　　○升山东都司佥书沈承训为湖广行都司掌印南直福山港把总夏云奇为中都留守司佥书
　　○以缉获贼犯张应节郭福加荫魏忠贤弟侄一人为锦衣卫指挥使世袭仍赐敕奖励并赏银币酒钞
　　明熹宗实录卷之八十终
大明熹宗悊皇帝实录卷之八十一
　　天启七年二月戊戌朔祭  太社  太稷遣公张惟贤恭代
　　○仓场总督苏茂相疏言津抚黄运泰暂借冻粮以带运抵补已奉旨允借但辽粮抵漕粮情毙有不容不言者盖带运辽粮例无尖耗漕粮每石耗米七升尖米四升二合皆作正支销者也今津门应截漕粮止该截正粮一十三万四千五百三十六石三斗八升七合有零合尖耗共足一十五万庶津门适完其请截之数而京仓不致捐尖耗之额也且漕粮进仓必晒扬乾洁始便收囤辽粮例不晒扬官旗遂盗卖插和各仓监督拘于成例勉收入廒未几糠秕变为尘灰潮润竟成腐朽即便旋收旋放其不堪食用者强半额数既恒短少军士又多怨讟乞将天津截粮并尖耗作数以完一十五万其官旗带运辽粮不许仍前盗卖和插其抵还京仓之粮许各仓监督查无糠秕潮湿方准收入庶辽饷京储两济而两不相妨依议
　　○礼部署部事左侍郎李康先开列亲王就国辞  陵辞  奉先殿及在途到国一切合行礼仪惟辞  陵一节或念典礼隆重疲州供亿烦难准令  三王同谒  各陵以寓节省得旨俱依议行
　　○都察院左都御史房壮丽覆大同巡抚王点疏劾杀胡堡守备麻岌以盘诘致死私市夷马太谷县民侯朝快等言岌恃恶淫刑引故勘平人因而致死者律斩  上谓麻岌讥察马市自其职掌招称家丁张库等起衅首祸有归如何引故勘平人之律且一事二律前后矛盾显是文致失平如有司杖弊多命则必轻引出脱  祖宗立法岂容任情出入牢狱高庄儿监毙亦是一抵况岌祖麻贵久历战陈积有首功岌承世荫亦在议功之例著戴罪立功其张库等还行彼处抚按再加确议具奏
　　○巡按浙江御史刘之待差竣请告有旨以门户削夺
　　○工科都给事中郭兴言题殿工需用甚急据各省直奏过摉括捐助银两拖欠不下五十余万非地方延缓必解役侵欺乞敕该抚按逐项严核已解者查验批回未解者作速催督仍限于三月内造册分送部科查对如有延缓侵欺指实参究从之
　　○升湖广按察司按察使茅瑞徵为本省布政使司右布政使上湖南道
　　○削夺行人司正李徵仪永不叙用以首荐夏嘉遇也
　　○己亥迎  建极殿金梁赐辅臣黄立极等茶
　　○辽东督师王之臣代辽帅毛文龙请东江效劳南官徐鸣泰等照依辽官例支给俸粮  上命户兵二部照依辽官酌覆以昭朕轸念海外将士至意
　　○辽东督师王之臣引疾求去念其久勤封疆特加太子太保解任回部
　　○荫魏忠贤弟侄一人为锦衣卫指挥使赏银五十两彩叚四表里并羊酒新钞还赐敕奖励以内承运库太监李敬言其节省库藏钱粮以百余万计也
