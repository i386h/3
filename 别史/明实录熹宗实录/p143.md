<!-- { "loadSidebar": true } -->
　　○升大同中路参将吴重阳为副总兵管宣大总督中军事
　　○升浙江临观把总郑嘉谟为福建巡抚标下中军游击
　　○调延绥东路游击吴尽忠为五军九营游击
　　○癸酉镇守云南黔国公沐昌祚奉旨援黔奏言滇省近日土酋外伺叛目内讧见在兼行抚剿又普安失守隆贼猖狂藩篱未固何暇救邻俟臣将诸务稍清滇陲宁谧刻日应援不敢濡滞＜锍-釒＞下该部
　　○工部尚书钟羽正复具＜锍-釒＞乞休  上御留之羽正又奏臣久病溺职恳求速罢原非为冬衣铺盖一事且兹事已奉明旨谅臣宽臣令臣酌量而处臣部之幸也然亦有不可不明言者今库藏匮之固无银也即有而一十三万一时解进臣亦不敢承命今天下一家各边军士为国家寝干戈处岩关绝塞之区耽饿疾呼求正额数万银饱其腹而不可得  庆陵明楼宝城  皇上大孝急务监作夫匠负重乘高立炎风赤日之中汗流咽燥求役过数万银偿其欠而不可得而公然发十三万银与针工作冬衣铺盖使此辈闻之皆将曰吾辈苦求银粮动称无措十三万何容易也是知有针工而不知有吾辈苦情也不惟臣等齚舌愧死而  皇上轸念疆场供奉  陵工之心亦不能宣布于远近是皆臣之罪也今谨议作二次秋初进冬衣冬初进铺盖有料银即照例解进不足速催外解进用或分事例银补之庶不至苦累喧嚣皆  皇上宽臣部酌量之恩也至臣呕病日增伏乞垂怜早赐罢归谨封印送司务厅请官暂署得旨  陵工军饷钱粮各有款项冬衣铺盖年例不多作速措处解进不必执奏部务正殷卿实心任事还遵旨即出毋得再陈
　　○工科都给事中周士朴奏言尚书钟羽正者朝廷所命之官也非内臣可得而辱也部堂者朝廷所建以表率百僚非内臣可得而毁也辱部臣是辱朝廷而欲重朝廷还当重部体不然封印辞职羽正之志已决矣天下后世将谓中涓以一冬衣逐一部堂而  皇上不为之所所伤岂其微哉  上谕已有旨令该部知之
　　○升山东按察司副使王从义为河南布政使司右参政
　　○甲戌户部尚陈大道以人言乞休  上慰留之
　　○户科给事中许宗礼奏山东都司经历何之望于天启元年八月内投批户部解光禄寺粟米等银侵匿不纳业经题参奉旨追问今经一载茫无结局所宜照欠追比问拟如律然钱粮重大吏弊无穷所当申饬者有五一选择宜急该司府于各属中体访醇谨敬事者凡遇敛解择而使之则用得其人解纳自清一部文宜速凡钱粮起解之日该府类造清册一样三本一存库备照一送该道藩司一选差的当人役投部按验仓口数目起解日期解官姓名一一开载以杜假印假文沉匿侵没之弊一印封宜固银入鞘时当堂兑封逐封用印钤盖仍载在册批项下以凭查验则防范既周奸贪自息一包揽宜禁都中积年猾棍专以包揽为生涯解官受其啜诱贻害不小宜严加戒谕毋堕术中一连坐宜严敛解责佐贰而委解府为政司道为监主诚能互相照管即有神奸岂得出入自繇迟速任意今后省直解官但有侵欺那借听该部巡视衙门于府道藩司一并指名参处至该部职司主计亦宜励精振刷耐心磨勘毋惮于勤渠刻期兑收毋滋其沉阁于以起积玩而裕经费岂曰小补得旨何之望奉旨提究著作速查明追赃正罪起解查参等事俱依议严行申饬
　　○巡视厂库工科给事中杨所修以实盘本库银钱短少低假具＜锍-釒＞奏闻乞严究经手之人使罪有所归  上命经管员役挨查究处以后实盘交代著申饬严行
○乙亥  上视朝
　○  光宗贞皇帝实录宝训成大学士叶向高等以副本进呈  御览得旨览卿等撰述  皇考实录宝训具见详慎著誊写正本进呈
　　○户科给事中许宗礼以东明县杜胜地方居北直河南山东之界盗贼充斥请设总捕官专司捕务仍敕河南山东并北直附近地方捕务悉属节制以重其权  上命该部酌议具覆
　　○镇守云南黔国公沐昌祚之奉诏援黔也朝议欲以其孙启元加衔分阃昌祚再＜锍-釒＞陈启元不堪任用下部议兵部覆奏启元原以世胄奉委今昌祚虑其性习乖傲任用匪人难称军旅之任知孙莫若祖臣等不便遥度应行彼中抚按酌量如其改过即令遵守家训屏斥奸谀听祖调度如果不堪即一面收回成命星驰奏缴总之封疆之事将帅之才惟灼见者为的确也  上命依议行
　　○丙子  睿宗献皇帝忌辰  奉先殿行祭礼
　　○兵部覆工科右给事中杨维新＜锍-釒＞内二款罢各省之调募严援兵之纪律仍严查委弁杨楫所募将才堪用几何所市战马堪骑几何毋令冒破金钱  上是之
　　○户部请发宣府大同山西三镇天启三年分主客兵年例银两  上是之
　　○起升原任大理寺卿牛应元＜锍-釒＞辞刑部右侍郎新命不许
　　○升山西布政使司右参议黄衮为山东按察司副使分守东兖道
　　○丁丑兵部覆四川道御史张修德＜锍-釒＞谓奴酋所以未敢深入者以毛文龙驻师海上辽人趋之者数万有以牵其内顾也惟是海岛穷荒饥饿可念台臣议散游士任所招淮兵移饷以给之诚是但若辈糜饷日久一朝解散不无猝然之虞合无令登抚逐一查点见在兵数果有精强堪练者听之若影冒不实者清之老弱不堪者汰之即以所节之饷移给毛镇少充涓滴再敕户部多方设处更乞  皇上慨发帑金数万周之则德意风驰欢声雷动而海上之师自奋鲸鲵之歼可期矣  上是之
　　○礼科给事中郭兴言等奏京师从来有上纳之钱粮便有铺垫之尝例敲骨剥髓牢不可破先年巡青□人止供办草场草料尚苦不支后因十库□人巧为脱卸致令巡青□人代办十库钱粮贫役重累膏尽血竭查得万历四十八年以前□人无十库之累夏秋估价毫不假借每岁费银止二十七万余两自天启元年代办十库钱粮□人称苦议价不免稍宽岁费几至三十五万目今正值春估之时增之则病国减之则病□展转反覆计无所出莫若查照旧规免其代办敕令巡视十库诸臣照旧招□供办事有专属责无他诿一举而两得矣诏付部议
　　○巡按直隶潘云翼以白马关达贼犯抢具＜锍-釒＞奏闻  上命督抚各官调度防御
　　○南京狭西道御史刘之凤＜锍-釒＞陈边臣去留进退事谓辅臣孙承宗宜优礼以留而召还可徐议督臣王象乾宜优礼以召还而去留可自裁关抚阎鸣泰去留裁之枢辅而宜早决黔抚王三善解围之后旧抚按在昔宜少留而不必式遄其归今督臣此时宜急进而不可坐观其危毛文龙海外孤旅进捣之举谭何容易牵掣之说似犹未的今所虑者撤之而西辽人无依然辽人二万与神京左臂孰重虎豹之威用之伏隅与用之当关孰为得力可否在彼久住请下该部确议至内操尤属隐忧所当亟罢得旨内操事屡有谕旨刘之凤如何又来渎奏姑不究以后再有烦聒的定行重处
　　○  上谕内阁朕览章＜锍-釒＞内有南道御史刘之凤奏罢内操但内操不涉六部钱粮设自  祖制矧  郊祀国学并朝夕二坛谒  陵诸大典礼在即况东西交变之际其内备原为拱护朕躬肃清紫禁非有他意仍乃连章累牍欲去内操意欲何为且屡有谕旨显是不遵必有主谋之人刘之凤姑不深究卿等传示各官以后再有渎聒的定行重处决不姑息特谕
　　○李永芳佟养性之谋叛逆也族党在京者  上令三法司分别定罪刑部尚书孙璋等奏拟贼婿王卫国贼保管鲍交孙元龙毛国重等各绞罪贼族佟瑞年贼亲柯三关二叚光裕赵一鹗董延科各遣戍张得秀等六名俱无罪愚民宜从安插许氏洪氏等十一口无知女流宜令为奴得旨王卫国等著即会官处决佟瑞年等都著再问具奏
　　○
　　○刑部尚书孙玮等复谳王懋芳等之狱王懋芳傅应春降贼复还为奴奸细拟即决顾良才刘世禄助逆不道行迹诪张拟秋决杨有亮许嘉宠冯梦乾吴道行等谴配释放各有差其王懋芳寄顿各铺银二千五百三十两见贮南城兵马司库应解送户部以充辽饷得旨王懋芳等著即会官处决余依拟
　　○吏部尚书张问达屡＜锍-釒＞乞休  上俱温答不允
　　○升云南按察司副使林士标为广西布政使司右参政桂林兵备道
　　○戊寅兵部覆御史朱泰祯＜锍-釒＞内接济一款谓台臣以军前急需借资远省虑有迟误欲就登津近处赁募即以浙江盐课抵偿既省骚动又免耽延与枢辅以刻为岁之语若互相发第不识登津有见船可赁否沙船原募之浙直之民不识登莱民间亦曾有此式否但使有匠有材有式则造之登津与募之两浙费不甚远而道里较便捷应行辅臣听其酌议臣不能遥度也若夫时不可玩机不可泄二语臣等当与在关诸臣均佩之  上报可
　　○巡抚辽东周永春论戍以开原失陷故也
　　○巡视京营给事中彭汝楠等奏臣于前＜锍-釒＞中极言飞石可用适五军备兵坐营员缺请以步上达升补统领教习幸荷俞旨讵料该部以原任坐营高鹏升补前缺臣等不胜太息臣非为上达乞一官也为朝廷求实用耳向者蜀中之有藉于飞石尽人而知之岂可用于蜀者独不可用于都城乎谓此属无禆于用不然也火器尝须药弹弓箭犹虞矢穷今石子臣等既已拨运充牣如山石架又经协臣委造刻日成工所需者人力耳谓此属有难于用又不然也各营弓箭火器枪刀俱有专司不便游移故其人每实备兵营徙手嬉游调试之所不及故其军多占冒雇倩教以飞石既免虚糜又令臣等有所凭以掣验亦化虚为实之法谓上达不宜用于备兵又不然也是用补牍上请乞将步上达仍补五军坐营名缺责令用心训练阮九荣等八人宜照原议每名每日给银一钱按月给发俟教演有成归家之日另给盘费犒赏以酬其劳又臣等今春所论赴任违限之崔拱辰业经奉旨查明罚治本官闻命之后尚优游里门至五月始到任距去岁推升之期已八阅月矣该部未见作何处分效尤玩忽长此安穷伏乞  天语并赐申饬传旨飞石系已试长技步上达等远来如何通不照管显是轻忽国事该管官姑且不究这所奏坐营训练供给等项俱依议行还著每人先赏银三两以恤贫困崔拱辰著作速奏来
