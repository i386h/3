<!-- { "loadSidebar": true } -->
　　○戊午兵部尚书张鹤鸣言蔺酋招纳播孽势已猖獗四川请发帑金三十万以佐军需委不可少遵义去贵州止隔一乌江遵义既破贵州益危十万之饷兼御蔺酋万万不能合再发帑金五万于贵州方克有济仍严敕川贵抚臣相机荡平事半功倍正在此日然臣又有说焉蔺酋狡诈百出掜造变幻摇惑人心恐两省各官议出招抚堕其计中为祸不小岂有杀巡抚镇道多官据城抢掳犹信为崇明父子不知哉更乞严敕彼处抚按洞破其奸勿以迟疑偾事灭此亦有何难  上令四川准于帑金内先发十万两其奢崇明父子逆情著川贵抚按查明如能缚献叛目另议宽处其或依违观望即行进剿
　　○革白石口中军王国彦浮图峪巡捕贺谔京营佐击仇震李延祚等职听勘永锢终身兵科蔡思充言兵丁出于摘调既无联属之情将领起于骤委又非统驭之素闻各兵逃时诸将环跪恳留掉臂不顾夫岂无见绾兵符而以罢废之弁担此重任乎诸将以关内为生地关外为危地见统戎行则倾囊割腻百钻请留闲废日久则死灰复然姑尝一掷王国彦三调不至而钻署白石守备贺谔临调贿脱而钻图浮图中军选择徇人去留因贿道镇诸臣不得辞咎前职方郎中余大成疏称五月有内监杨恩转求阁臣刘一燝为将官李延祚讨瞿塘守备六月一燝又为佐击仇震求闽楚善地善地者不过腹里少警军士可放闲行伍可包折耳见善地而求吹嘘必遇艰险而图脱卸今日之李延祚仇震即他日之贺谔王国彦彼杨恩无足论矣此后各镇援兵务挑选精锐择副将多带家丁统领以行不得延挨观望违者逮治仍饬兵部不论大小臣工除推毂赴辽东有为武弁营缺者指名参处兵部以贿闻科道官核实纠奏部核从之
　　○总理侍郎王在晋疏言自有徵调以来辽阳有投降之卒而本镇尚存援辽之名河西多雇替之军而坐家尚食本名之饷酿成逋局杳不可问乞严饬边臣通查前次援兵逃归死亡降虏及见在若干今次见发已补若干原支及马价草料各项钱粮存贮若干通限两月内查报其赡家内顾银两或将旧辽饷抵补如有不足户部查处所悬兵缺即行募补凡各边额饷省直不解者司府州县管粮官照例参罚京解银两按期解发督抚镇道务从撙节蠲公费省应酬屏交际清营伍禁差占杜山人术士之往来核缺兵旷兵之侵蚀大家提起精神极力整刷庶固边塞以卫  皇家报可
　　○河南募兵二千一百七十九人赴关
　　○新设福建泉南游击裁浯彭游钦总为名色把总仍改浯彭游为浯铜游从巡按御史郑宗周之议也先是闽海置将北路驻福宁中路驻兴化南路驻漳州泉郡陆兵有新旧两营原额八百七十员名水兵有浯屿浯彭冲锋三寨游兵船计七十九只缘未有专将乃以水兵隶南路陆兵隶中路事体不便至是始设游击于中左所以两营三寨隶之口补荫原任右都御史张岳曾孙张瑊国子生以岳子寯入监后中式也
　　○直隶巡按王安舜奏淮阳一带自海赣至爪仪延袤二千余里沿海汛地各设水陆营伍万历二十一年倭犯朝鲜增兵增饷壁垒一新而今落落晨星矣辽左之乱切于朝鲜奴酋之悍倍于关白江淮为登莱下流宁可安枕今议于淮北则大营增兵二百二十五名马五十匹庙湾营有射阳黄河灌口诸处增兵二千九十九名马二十匹船三十五只东海营增兵六百名马十二匹船十只盐城营增兵三百九十五名船五只徐州标营增兵三百名淮属共增兵三千六百一十九名马八十二匹船五十只其饷量留淮属马价银一万两凤阳府马价二万两两淮运司盐课银二万两清江浦四税银五千两共银五万五千两在淮南则狼山陆营增兵三百名马十九匹水营增兵六百名塘马十四船三只扬营增兵一百名马二十七匹仪营增兵九十九名爪营增兵一百一十八名掘巷营增兵一百名马八匹水营兵一百名船六只三江营增兵一百一名船五只周桥营增兵一百名马五匹大河营增兵一百名马十五匹船四只寥角营增兵二百名泰山营增兵四百二名马二十一匹船四只扬属共增兵三千二百二十五名马一百零五匹船二十二只其饷量复前道裁豁募兵银一万二千一百四十八两留扬州府马价银一万两扬州钞关税银五千两两淮运司盐课银二万两共银四万七千一百四十八两计增兵六千八百三十九名增马一百八十七匹船七十二只留饷十万二千一百四十八两下户兵二部
　　○云南云龙川土舍叚进忠有罪伏诛先是土舍叚大显故绝叚嘉龙当袭而进忠则叚早邦养子也争袭不遂因纠党祝太等千人突据州治杀嘉龙并其二女复焚劫永昌大理等地方巡抚沈儆炌檄金腾澜沧二道调兵议剿进忠惧与其党五百余人从间道声言欲往大理将官薛来徵等邀之遂擒进忠而抚其众归巢儆炌以闻诏诛进忠及其党祝太等十余人余戍配有差
　　○御史徐扬先言佟卜年身为逆族不宜躐掌臬宪  上命卜年解任另议
　　○己未协理戎政左佥都御史李宗延题七月间熊廷弼选马六千四十六匹往关十月朔据廷弼随征副将薛来胤报倒失九百三十三匹仅留发广宁二千九百三十六匹又闻京营战马在广宁毙坏殆尽总之水草骄养不耐霜雪刍豆价高日就简缩噫每匹额徵三十金催比俵解印烙寄收陪费许多俱属乌有黄花镇上马骨砌庙可叹也且是种马变为俵马则马少俵马分为本折则马又少因灾止解二分则马更少奉旨特拨部文借支则冏库空屡借不还满卮日溢则空益甚一输边镇半入势要半入囊橐闾阎脂膏徒腥黄沙乞敕部转行太仆寺先行全数兑给三大营仍遵前旨别衙门各官不许借用营军不许私驮雇觅然后商酌时宜条上方略施行下兵部
　　○御史毕佐周言三大营副参游佐三十余员中军千把四百余员其力簿艺疏者宜一一更置兵约十一万有奇宜并尪羸不堪者合为双粮分为九万仍作三营以廉勇三大将统之训练武艺鼓其壮气乂营多缺司司多缺队当清勾募补缺军月粮既开除者作何支销未开除者岂容冒破悉宜清查兵部张鹤鸣覆称营兵听总协委副将分练科道不时查点但归并双粮恐精锐未充渐亏旧额惟清勾募补实营额核影占委属要务报可
　　○赠原任少詹事兼侍读学士黄辉左庶子兼翰林院侍读冯有经俱礼部右侍郎荫一子国子生辉有经俱  先帝东宫讲官也
　　○赠原任南京礼部右侍郎陆可教南京礼部尚书荫其子合泰为国子生
　　○庚申原任狭西按察使闲住邢云路奏臣本年春言四月朔日食历数临期策验分刻乃有不合臣始悟历元玄法原自无差而其差者乃今大统历沿郭守敬授时历之误也盖日食者月食之也故正历一准于月食而月之分数与限度定法皆其纲领最大者授时定月食分三十分及十五分月食限十三度五分定限八十七分此守敬率南北日官以仪器测验于天自丙子至庚辰又经甲午再验几二十年自谓推步之精可永久无弊以故大统历沿用之臣今所步历亦用之及四月朔食测验方见其差乃悟以异乘同除另变其法变月食分三十分为三十五分变十五分为十七分五十秒变定限十三度五分为十三度十二分五十秒变定法八十七分为七十五分诸数既变乃依旧历元玄法布历一一方合然后知历元法原自无差而其差者大统相沿授时法误之也故必如臣所推如五千七百四十为日食成限以四千九百二十为月食成限以三十五分为月食分而黜郭守敬之三十分方为正法下礼部
　　○赠原任南京户部右侍郎石应岳南京户部尚书荫原任南京户部右侍郎孟养浩子入监读书后不为例养浩三年未经考满以万历中请册立廷杖也
　　○改大同副总兵徐永寿蓟镇不协副总兵
　　○升都司佥书王应槐镇边城李同春山西偏关王维城山西北楼口张应昌大同井坪王承运延绥高家堡刘灏宣府永宁孟国用狭西芦塘李廷秀甘肃庄浪方仪凤广州海防石国勋四川遵义俱参将守备沈继先昌镇右营任汝威甘肃标兵李钊延绥入卫俱游击将军
　　○辛酉户部右侍郎王德完疏救科臣朱钦相倪思辉报闻
　　○升都司佥书张永恩四川行都司掌印守备刘范和四川行都司佥书
　　○壬戌兵科蔡思充言广宁提督王威称病宜行经抚查勘如果病势难支即亟议代仍令养病广宁不许入关以开规避之路延镇总兵杜文焕称病有言套虏入犯应援不速离贼颇远者有言邀杀零虏挑起衅端者有言虏投谩书不逮杜总兵明春必肆侵掠者夫虏众深入不能截堵该镇何词以解第因谩书而除大将如国体何宜量行罚冶令即出料理秣马励兵务保明春无事方可免议下兵部
　　○辽东监军方震孺言臣初入辽路迎经臣即向臣言粆花不可信虚著不可用并言抚臣不做实事说实话及至广宁面问抚臣抚臣言何尝不说实话做实事臣固知其机锋不对苦心调剂然两臣无疏只合暗里销镕不当明言也昨经臣有疏引臣言抚臣心慵意懒臣赉恤时见抚臣精气百倍今则时时攒眉谓愈变愈难盖缘锐于灭贼而一时贼未可灭又一切兵马器具不凑手耳经臣意在以守为战抚臣意主战不言守诸道将俱浮沉于战不战守不守之间笑啼不敢而凡事牵制多矣臣非不欲百计调停使彼古廉蔺然廉蔺所争名位销镕不难今两臣皆实为封疆而各有做手各有见境必不可相强臣若隐藏不言傥有议臣左袒某人陷害某人或谓臣模棱两可误军国大计臣不知死所矣乞速敕大臣密议取裁  圣断若谓阃外事不中制此仍是调停作用掣肘无益然令急著止消日夜打算自己伎俩如何是步是骑是车如何是联络一一求心上信得过止消打算奴之长计三十步内万矢齐发脚站不住作何遮当贼挨牌坚厚蜂拥而来炮打不退火烧不然作何防御铁骑冲突如风如电火器不点贼骑已前一切利器俱为盗赍作何抵拒而战守俱可无言也兵机忌洩我未举事邸报已传此兵家大忌至前议守镇武今止有骑兵数千战固未能守亦未可即不能满一万五千亦须得马步近万使与西平联络站稳脚跟然后出骑制胜此固不越经臣范围亦不碍抚臣进取河西之事非不可为不必议论纷纷耳得旨经抚同心一切方略自应商确岂得不相照管目前兵马车器渐集但当饬备厉兵可战可守事权原不中制还着协力担承相机调度不得委责于内
　　○户部尚书汪应蛟覆甲丁库钱粮四款一免税谓丁字库油漆铜锡等项既派商办纳复照单比税各商何堪宜移宣课司知会凡召办俱免纳税以滋重困一革铺垫谓外解钱粮铺垫已属陋规此外复有茶果见面科歛名色宜严谕库珰尽行裁革至召买商役原系苦累应令止完本色勿概索铺垫一截支谓商价不给辄以揭借倾家今后召买必先给价如恐领银虚冒应照截支之议钱粮收到即给价银未完之数另行追比续完之价再为截支庶贫商有所接济而在官稽查亦易一平估谓京师物价腾贵较之出产地方价辄数倍先年会估较今价不啻星渊容臣部移巡视诸臣及劄九门盐法部司等官会同估值照时价通融增减仍责商人召办务要真正物料依期进纳从之
　　○荫原任礼部右侍郎杨道宾子锡缑入监读书
