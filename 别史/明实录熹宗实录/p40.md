<!-- { "loadSidebar": true } -->
　　○谕户兵等部衙门朕览户部等衙门请发内帑银两朕岂不重念封疆吝惜不发但思军国诸费向有经制  祖宗朝大兵大役率皆外廷调度即在皇祖时讨平宁镇征播驱倭一切兵饷不闻请帑且帑金积贮有限内廷诸费不赀原非额供可应外急迺自东事军兴以来户兵等部不闻长画动请内帑请则危言要挟用则任意开销调募不求精强防御不合窾会耗费徒多绩效鲜睹且如辽东旧兵七万额饷近七十万两新兵十三万岁饷至五百余万乃自辽沈既陷河西官军能几兵数相悬应余多饷即称外角□羊不至假使辽兵全在饷将安出又闻上年发去赏银二百余万荷戈军士未沾文武私囊半满辽城积余亦送贼手朕每念之痛恨见今各衙门候发帑银恐仍前毙多发何益该部可集廷臣议目前所需在内在外孰急孰缓其募调兵马修浚城池整备衣甲器械备御三岔山海抚赏河西款虏赉恤存殁军士等款逐一开列除额派饷银支用外事关紧要方准支用帑银向来积习蠹毙一一剖析毋蹈前辙仍一面奏请定夺卿等大臣务遵  祖宗成宪讲求经国大计严督通赋勿避怨嫌斟酌给发务求实济主持职掌毋顾人情其科道各官忠诚体国固不乏人亦有乘机恣肆颠倒是非止快一己私心不顾国家利害无论更置经略破坏封疆贻祸海内即此辽饷查核一事何曾有一人悉心调画抗章直陈事已至斯难以再误大小臣僚务须涤虑改图急公忧国勉修职业共济时艰故谕
　　○听调御史刘重庆引疾乞归  上责其托病申忿禠职为民于是南北科道连章申救俱严旨切责南北大僚继之亦弗省
　　○戊申  孝宗敬皇帝忌辰  奉先殿行祭礼遣官祭  泰陵
　　○辽东巡抚王化贞言监军御史张铨死事之状先皆仓卒风闻耳今为日已久有自辽阳逃回委官杜时隆生员祖天弼等或得之目睹或质之众口言其状甚悉三月十九日贼薄辽阳我兵出战有广宁标兵二千直犯贼锋贼小郤因我众溃乘之逐北数十里有言贼大败以去者按臣独为不然与各道画地为坚守计次日贼围城按臣督守西门亲以火箭焚贼车薄暮城头火起城中大扰称小西门已开城中皆贼按臣下城欲入署从者不可共拥去小南门后竟回署中比晚李永芳入见叩头诉不得已之故按臣谓汝为我言我对谁言今无及矣永芳闻于奴遣人来迎共拥之去按臣面不改色山立于庭奴责以拜按臣大骂曰吾  天子宪臣岂为汝拜奴谓从我与汝八人轿坐按臣复骂曰汝小丑不久灭亡吾岂肯从贼愿速杀我奴怒令人持去欲杀之比出门复呼之回又以好言慰之铨终不屈有奴子自外入者举刀儗之铨引颈以待奴子手缩奴因曰送汝归何如铨曰兵已溃败力不能救贼无颜求归速死为幸奴知不能夺令以舆送之不就舆以马送之不就马乃令二人扶之马上送还署中诸生及衙役从之者数十人至署向阙八拜曰臣不能报国矣又遥拜其父母四拜遂就缢奴遣李永芳棺而葬之至今辽阳之人及奴部众皆咨嗟叹息称为忠臣夫经臣之登楼自焚守道之举室入井开原道之衣冠投缳皆见危授命为国捐生凛然忠义足以动天地泣鬼神矣然未如按臣之从容不乱坚定不挠能使异类心服叛臣膝屈而椎结毳幕之人相诵说于无穷也臣又有感焉辽阳之破武臣望风奔溃其以身殉者止文臣四五人耳奉旨援辽催檄如雨各将逗遛观望且有中途而复返者其闻变忘家慷慨驰赴者止道臣张应吾一人足见朝廷养士之报所为鼓舞而作兴之者益不可不讲求矣得旨张铨恤恩已霈这所奏情状更确著付史馆纪录
　　○荫辽东死事开原兵备佥事潘宗颜男兆环锦衣卫百户总兵都督王宣男宪邦榆林卫指挥佥事各世袭
　　○总督京营戎政泰宁侯陈良弼力辞营务许之仍加少保以酬劳勚
　　○造钦差募兵关防给顺天府添注府丞毕懋康
　　○差户部云南司主事王在台管通州大运中仓
　　○兵部报收过壮丁一百九十名
　　○起原任宁夏游击孙秉乾管分守宣府下西路柴沟堡等处地方参将事
　　○己酉  上遣文书房官王进忠赍  御札谕大学士刘一燝朕自登极以来倚毗方殷且国家多事之秋奴氛未靖正赖卿宏猷匡赞共济时艰岂可以浮言介意杜门不出忍令卿爌拮据独劳乎况典礼在即卿系捧册大臣岂可偃居私寓宜遵屡旨速出入阁佐理以副朕延伫至意特谕卿知一燝随上＜锍-釒＞谢复奉旨敦趋入直
　　○兵部尚书崔景荣屡＜锍-釒＞求去许之即以奉召至京原任本部尚书王象乾回部到任不必会推亦不得循例＜锍-釒＞辞先是召用王象乾涂宗浚恐虚衔难以任事拟补象乾提督九边军务宗浚提督京  陵军务两衔创见且与各边总督不便管辖科臣霍维华周士朴皆以为言至是象乾任本兵宗浚俟到日以原衔酌量应行事务
　　○刑科给事中熊德阳言臣奉命往辽祭告医巫闾山之神今已竣事辽之情形耳听而目击者何以无言山海一关京师之切近藩篱也固隐隐隆隆天树之堑而山间径窦最多海上一苇可渡城大如斗米贵于珠将欲蓄众容民势不得不特筑一城以成镇会不得不通海以济困穷各山口并本镇宜添设兵马五万著总兵官操练以备不虞关口固主讥察不过以符为据以册为证耳奴之奸细神出鬼没谁能察之宜著该州县无轻发批引以防奸窦若关外一线之路寄于海与西虏之间村落殁破驿递萧条前屯宁远大凌宜各增兵六千以防中断至广宁虽稍成城镇然实不及江南一中县也城在山隈可俯首而窥聚族几何可屈指而尽所恃三岔河而黄泥洼可褰裳而渡日望援兵不啻拯焚救溺说者曰金复海盖之民逃入海上各岛者不下数万宜及时运粮济之约刘国缙以约束其丁壮密号召关卫豪民默定其期我以兵七八万繇三岔河复取海州坚壁固垒以缀辽阳使奴不得东多设间谍以疑之养敢死士三千时运奇以疲之又购西虏之劲者同时东西捣其巢穴功成之日以奴地赏西虏可也此一说也然事贵神速贵机密贵同心而今能之否辽陷一月援兵尚未至广宁虽有不弃广宁之名已有弃广宁之实矣人久则情变事久则意移主客不和人心内溃辽阳其前车也至若功罪不明以致赏罚舛错如奉集之守固师武臣力而曰道臣高出之力将士因之角□羊体矣河西危急此何等时而新推经臣薛国用四肢胀肿矣督臣文球病徵叠见矣镇臣李光荣精神不用之饬边圉而用之饬厨传饷司传国帑银不用之饱士卒而用之饱私橐近闻奴急即封库先行矣万一奴骑长驱臣不知河西何恃而不恐也得旨关切急务该部即与议覆
　　○兵部覆升原任游击贺谦为参将原任海宁把总胡廷相为都司佥书各出关援辽
　　○詹事府少詹事徐光启奉旨回京因上言臣昔年诸＜锍-釒＞大都言战胜守固必藉强兵欲练强兵必须盔甲利器今之兵将皆明知以我予敌谁肯向前既不能战便合婴地自守整顿火炮待其来而歼之犹为中策柰何置炮城外委以资敌反用攻城何城不克今欲求堪战之兵必悉用臣言日夜营办迟之数月然后可得而寇在门庭又不能待臣之愚见以为广宁以东一带大城只宜坚壁清野整齐大小火器待其来攻凭城击打一城坚守彼必不敢蓦越长驱数城坚守自然引退关以西只合料简大铳制造火药陆续运发再用厚饷招募精兵能守城放炮者令至广宁前屯山海诸城助之为守万勿如前列兵营火炮于城之壕外待兵力果集器甲既精度能必胜然后与战至如都城固守尤为至急固本之策莫如速造火炮盖火攻之法无他以大胜小以多胜寡以精胜粗以有捍卫胜无捍卫而已辽沈丧失中外大小火铳悉为奴酋有我之长技与贼共之而多寡之数且不若彼远矣今欲以大以精胜之莫如光禄寺少卿李之藻所陈与臣昨年所取西洋大炮鸠集工匠多备材料疾速鼓铸并依大臣原＜锍-釒＞建立敌台以台护铳以铳护城以城护民万全无害之策莫过于此若多造大铳如法建台数里之外贼不敢近何况仰攻乎一台之强可当雄兵数万此与蓟镇诸台不同盖其法即西洋诸国所谓铳城也此功一成真国家万世金汤之险不止一时御寇之利得旨所奏练兵除器甚悉徐光启仍议委任以毕其用
　　○庚戌委原任凉州副总兵李承爵宣大各市口易买马匹
　　○起原任喜峰路游击王之骐分守宣大北路参将
　　○辛亥  太祖高皇帝忌辰  奉先殿行祭礼  上御文华殿讲读
