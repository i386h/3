<!-- { "loadSidebar": true } -->
　　○戊午京师购捕奸细多有枉累大学士孙承宗疏言京师地重民嚣操之或急势将互相鼓煽互相倾排力未及奸宄而祸先中善良至于辽人后先数十万诚宜简防古固有陷虏陷番而回者若疑而杀之恐遂坚从逆之志而内之惊魂未定者或怀扬去之思即如杨镐李如桢自有应得之罪而或曰通虏近熊廷弼王化贞亦有应得之罪或又曰通虏强予以莫须有之文反脱其不可逋之罪岂惟无以服本辜抑何以服天下也伏望  皇上议法务尽事情不必旁借务当科条不必曲律＜锍-釒＞入得旨诘奸自是要务但不得因此骚扰辽民已有屡旨安插还行地方官用心料理失事各官法司务公平问断以服人心其因奸细摘发交通情节都要虚心审究明白如有枉累即为昭雪
　　○荫原任兵部尚书石星男茂恩指挥佥事
　　○己未  孝和皇后忌辰  奉先殿行祭礼遣新城伯王昇祭  庆陵
　　○掌兵部事大学士孙承宗题覆折衷防御之策言当今急务莫急于守山海杨维新甄淑徐宪卿熊德阳杨新期江日彩共言之而郭尚宾萧基姚应嘉钱士贵谓前屯不可弃张鼐熊德阳王远宜杨世赏谓西虏仍当结近枢督二臣云榆关已摆守前屯已屯住而西虏亦已羁縻矣繇山海迤西莫急于防蓟门十二路隘口萧近高余懋衡姚应嘉王命璇张汝懋毕佐周董羽宸潘汝祯共言之其地原有戚继光遗规一修复而虏不能飞渡督臣自能料理繇外而内莫急于守京城勋臣之分守也重城之增高也分垛派守环城建堡且掘品坑陷虏马而伏火器也修城东马房复补额军择将训练也蔡思充侯震旸林一柱徐景濂王命璇徐宪卿杨世赏之议俱已行而保甲诘奸则萧近高周朝瑞董应举徐大化陈胤丛之议已责成巡城御史申饬坊官矣但点查公差需索民不能堪只严一家藏奸两邻皆斩之法必家自为查而奸何所容至于京师营军任将分练增选锋习技艺加军士之粮重总协之权如陈胤丛蔡思充周朝瑞赵时用甄淑徐宪卿诸议已行分练加粮矣惟尽搬武官家眷入京恐难于着赡尽移营兵入城住居民僧房官给房价恐军民杂处不如以给房价之费增造营房也陈胤丛萧基议练班军蔡思充杨世赏议选练卫所余丁王命璇徐大化议战车熊德阳议料理军器董应举侯震旸议造器筑铳台事系臣部者已择人任之其系工部者已移文料理若荐举材勇诸＜锍-釒＞中已有其人如萧如熏白兆庆王世钦已令练班军薛来胤纪元宪李怀信马世龙张士显已经擢用其余尚容耳而目之用为一臂之助也其招兵一事人人言之已经覆行但不可溢三万之数亦必令其居城外一以便训练一以靖辇毂耳若团练乡兵则贤有司之事然其肯綮在蠲租税以固民心选守令专意保障则吏即是将民即是兵  皇上亦何爱区区租税不为京师厚藩篱山海壮声援耶  上是之
　　○工部尚书王佐引疾乞休允之仍予驰驿
　　○升南京兵部车驾司员外郎蔡应麟为南京光禄寺少卿
　　○升湖广武昌府知府胡一鸿为本省按察司副使靖州兵备道
　　○庚申荆王由樊薨逝命辍朝三日遣官治丧祭如例
　　○工部尚书王佐题覆漕臣佘合中＜锍-釒＞饬漕政三款一漕之苦苦在漂沉长河虽称洪涛而船坏多在窄岸平溪缘造船工值不尽用于船而侵牟于囊橐耳今后裁革私耗倍加匠料使板钉如法足以任风涛而无漂流之患一漕之迟迟在贸易漕规每船正粮不过五六百石乃装载私货不啻数倍沿途贸易展转迟误今后造船定以千石为限不许多带私货庶船轻则推挽易举一漕之难难在浅涩舟行迟速可以定地方殿最今后务尽力挑浚管河部司总其成沿河州县分其任随淤随浚浚必期深土必远运无使复归于河以滋浅阻违者以旷职参论诏如议
　　○赠原任通政使吴达可都察院右都御史
　　○辛酉命祷雨
　　○先是山海总兵孙显祖被论褫职兵部尚书张鹤鸣题请以宣府总兵汪应诏补山海而以总兵王国梁镇守宣府从之
　　○准告病御史乔时敏回籍调理
　　○壬戌大学士叶向高等陈目前切要事务一安辽民难民入关至百余万糊口之计既穷走险之谋必起自天津至山海旷地可耕分布辽民于此量给资本使之力耕既可变荒芜为成熟亦可联保甲为戎行也一省烦言年来议论纷嚣人情厌苦即争论经抚章＜锍-釒＞如山今经抚已送法司三尺之刑书具存千秋之公论难掩何用哓哓为一明职掌我朝革中书省散其权于六卿阁臣仅供票拟之役乃有所拟允而部中之沉阁如故不得已令科臣纠参而科臣之不纠参如故更责臣等以推诿望臣等以径行则臣等之说穷此诸臣所当共图者也一恤民困今日最为民害莫过驿递往时缙绅水行不过二舟陆行不过数十夫今用舟动至三四用夫动至一二百何辎重累累至此且有分外之勒索尝例之折乾要津作俑庶职效尤今后自真正公差外有借名差遣及告病回家皆不得冒用勘合船过二只夫过六七十名者悉行参治不发觉者罪坐地方官亦纾民困之一也一收人心人心不摇即有祸乱不至糜烂决裂今日徵调转输之苦处处骚动然司农束于内帑有限无计可施惟将十库钱粮稍可缓解者尽行折色一二年以济军需其苏杭等织造自供应袍服及赏夷叚疋外大加减免云南贡金道路已绝宜准免解使普天咸知  圣明德意坚爱戴之心消携贰之志也得旨览奏具见忠君为国深谋远虑但十库额解钱粮成造御用等物盔甲弓矢硝黄军士胖袄布花夷人绢疋等件亦系内库供应各边关领其织造龙袍并赏夷叚疋系供用急需势难停免贡金准暂停内明职掌各部科沉阁纠参事情以后各该部科务要虚心秉公核奏毋徇体面致乖和气安插烦言等事有禆国计著实举行
　　○恤原任太常卿洪文衡予祭葬如例
　　○升宁波府知府方应明为浙江按察司副使分巡嘉湖道青州府知府柴寅宾为湖广按察司副使
　　○河南省城地震
　　○癸亥保定巡抚张凤翔＜锍-釒＞言今之策奴者率虑犯关门犯诸隘直簿都门不知此犹奴下策奴计最狡且以一旅缀山海一旅走桃林古北一片石诸口而别驰精锐繇间道犯真保诸郡以绝天下兵马之路亟当留屯大兵守此一线使南北得以往来虽允旧抚之请增兵五千而真保易定紫荆之间分之不过千人进不足战退不足守何以济事当再益万五千人隶标下万五千人驻保定一万驻易州五千守紫荆等关而又厚其糈利其器鼓其忠义之心练其攻守之法以与山海蓟门首尾联络以成常山之势此备御之急著也敕部速议
　　○予衍圣公孔尚贤并妻严氏祭葬如例
　　○掌詹事府事礼部尚书顾秉谦引疾乞休不允
　　○起原任光禄寺少卿蔡献臣为本官
　　○复除原任狭西按察司副使郭维祯为云南按察司副使分巡金沧道
　　○降补原任云南布政使司右参政杨俊臣为狭西按察司副使分守西宁道
　　○甲子  上御文华殿讲读
　　○南京吏科给事中姜习孔请停不急之务言今之时东西交讧海内骚然穷民有竭泽之忧危边有焦釜之虑司农无点金之术内帑非不涸之仓但望  皇上节得一分便济一分之用缓得一件便应一件之急诸臣皆劝暂停大工诚救时之苦心也臣承乏巡视库藏恭奉传造虽节缩估计不敢冒破然费□二万矣卤簿大驾约费五千矣铁叶氊袄约费六万矣诸王袍服约费三万矣文武诰轴约费四万矣业已岌岌不支又传造门殿陈设物料虽未估计大约不下五六十万往例此项始借工部以应采办既派应天十四府以补库今工部以辽饷括尽而应天加派辽饷百姓嗷嗷已无可派况大工既已暂停陈设之物尤属可缓且开取太多不无冒滥伏乞  皇上暂行停止并敕重加裁减无使有益之金钱空填无厌之壑也  上命该部分别具奏
　　○御史梁之栋奏称榆关一无所恃败著大有可虞地危而镇之以安则莫先定人心时迫而理之以渐则莫先保内地事繁而处之以简则莫先专责成势弱而振之以强则莫先严赏罚大学士孙承宗如议具覆因言方今法行于小臣而不行于大臣法行于文臣而不行于武臣法行于将而不行于兵法行于伍兵而不行于逃兵法行于旧兵而不行于新兵对敌之兵任其死而先走之兵任其生守而不逃之兵任其饥欲死逃而应募之兵又任其饱欲死究不至空旧伍以应新募不已旧伍者弱而无所用新募者复骄而不可驯究不至旧兵虚并新兵亦虚不已臣以为凡此皆将罪也贪婪弁流外以招募为内以扣克为实技未见而囊已盈今后敢有仍如此者罪无赦报可
　　○起升宣府总兵江应诏署都督同知充总兵官镇守山海经略辽东
　　○升直隶盐城守备王继祖为贵州都司佥书直隶杨舍守备张应乾为河南都司佥书广西庆远守备陈照为福建都司佥书广西巡抚标下坐营李正道为河领班都司佥书
　　○乙丑兵部＜锍-釒＞言毛文龙自镇江献俘屡次挠虏惟是应援之具苦于无兵今福建调取水兵三千其人故习惊涛骇浪之中与文龙伎俩相合即以来将侯锐郭士绰杨联墇统率渡海而生员王一宁授以府判之衔与文龙参酌军机或明牵其势或潜捣其巢使之努力图报  上从之
　　○遣户部尚书汪应蛟祭太仓之神
　　○升少詹事兼侍读学士魏广微为南京礼部右侍郎
　　○升兵部右侍郎张经世为本部左侍郎总理三部兵饷器械宁夏巡抚兼兵部右侍郎王之采回部管右侍郎事两广总督陈邦瞻为兵部左侍郎户部右侍郎陈大道为本部左侍郎天津巡抚毕自严加户部右侍郎督理辽东粮饷协理戎左佥都御史李宗延为户部右侍郎
　　○补添设兵部右侍郎吴仁度为本部右侍郎
　　○升宁夏守备李云为狭西都司佥书四卫营坐营张大化为山东都司佥书宣府龙门所守备禇尧庚为大宁都司佥书
　　卷之二十终
　大明熹宗悊皇帝实录卷之二十一
　　天启二年四月丙寅朔孟夏  上亲享  太庙
　　○进会试录
　　○光禄寺少卿高攀龙疏劾戚畹郑餋性言张差事系郑餋性主谋且以卢受李如桢皆其私人宜亟命餋性归湖广原籍而李永芳曾约如桢内应宜亟诛如桢以除祸本又言崔文昇亦宜明正典刑得旨朕御极以来宫府协心禁庭安静外人如何妄生猜疑輙形章奏郑餋性若欲回籍当自行奏来保全国戚当仰体朕心不必多言李如桢已具狱并文昇朕自裁处不得牵扯生事
　　○升协理詹事府少詹事张邦纪为礼部右侍郎兼翰林院侍读学士管理贴黄
　　○升易州兵备山西布政司右参议李邦华为光禄寺少卿南京光禄寺少卿冯若愚为南京太仆寺少卿
　　○升河南按察司按察使焦馨为广东布政司右布政使山东布政司右参政熊文灿为山西按察司按察使备兵井陉
