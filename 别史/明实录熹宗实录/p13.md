<!-- { "loadSidebar": true } -->
　　○己丑夜月有食之既时历官戈永龄等所报数刻有差署部事礼部侍郎郑以伟上言月阴德也于象为刑况今岁食甚至全魄皆黑旋复变红则与寻尝亏蚀大不相同考之礼记曰阴事不得适见于天月为之食又考之史记曰月食修刑则加意纠虔以应消弭尤克谨天戒之要图至戈永龄等推步未合盖缘泥其师说罔知心会当薄加罚治  上曰月食自当修省该监官占验有差各夺俸一月
　　○庚寅以  先帝东宫侍卫加恩锦衣卫都指挥使骆思恭等四百余员名俱加授职衔有差戚臣左都督郭振明赐肩舆指挥使王天名加升都指挥佥事
　　○以恭写  孝和皇后铭旌赐辅臣刘一燝韩爌各银币钞贯
　　○辛卯  孝惠皇后忌辰改遣清平伯吴遵周祭茂陵  孝烈皇后忌辰遣靖远伯王永恩祭  永陵
　　○癸巳大学士方从哲以病乞休因进言臣辅弼多年受恩深厚一念朴忠尤望  皇上慎起居以保  玉体勤披阅以习政几裁非分之恩节不时之赏以昭俭德其他封爵拟罪诸事如臣与同官近日所奏者概赐俯俞则  君身日益康强  圣德日益纯粹将尧舜之治旦暮可期  上褒以忠爱仍谕即出佐理
　　○国初种马课驹原无寄驷正统十四年始于孳牧内岁取借用马二万匹寄餋北直隶河南山东等处岁取备用大约定解七分分春秋二运其后或本色或折色增减分数节年不等至是寖失其额兵部覆寄驷二万为额冏寺原有定例前因民力尚艰以缺额四分三厘先俵本色三分余恐东事未宁正俟量时酌量兹春防在迩各营战守马匹不得不为预备合将本年应俵未解马一分三厘除永平府属马价不敷照议免派外其直隶河南山东等处通限年终解俵同前运三分务足原额以备调发不时之需从之
　　○甲午  上谕内阁朕览卿等所奏悉已鉴知封爵大典固宜慎重岂可轻忽王昇实系  圣母之兄先年蒙  皇祖已查详确皇考登极又传著东厂审明自无疑议今玉牒  帝系中虽未登载四十七年三月内  皇祖所传  圣母父母姓名亦可凭矣当时圹志中不书兄弟子侄姓名王昇之名岂可附于传内前旨著该城御史查明来说该城久未回奏料必执退约手印为词而不查写退约手印迺陈槐贿嘱把棍威挟所使原所昇父子本情何得指为口实今欲再察原籍是  三圣相传之言不足据而陈槐荧惑之言可据矣其乙巳丙午奉  皇祖查明登载玉牒卿等以为属何衙门查问凭何开称回奏彼时乃  圣母言于  皇考以覆  皇祖者卿等既为年远难稽丁巳因陈槐在有司衙门告扰  皇考差典玺等官邹义李实传谕内阁王昇实孙皇亲去年未远元辅尚记之乎未有  圣母姓王而皇亲可为陈姓者卿等可传谕法司著重治陈槐冒认之罪仍究主使之人不可轻纵  圣母自万历二十七年八月内进宫王昇随为之洗糨二十余年在昇岂能预知  圣母必为贵人而先为洗糨也此的系  圣母世系明矣今封爵久稽使朕朝夕萦怀若不早行封典何以仰报  圣母鞠育深恩卿等可即遵前旨作速拟敕来行毋得再来执奏
　　○兵部覆经略袁应泰奏言东夷自抚顺入犯总兵贺世贤举动失措宜镌级示惩但当日奋勇直前旋即厉众获级宜从按臣议姑免罚治至蒲河御备王化准堡城被克罪状昭然应革职戴罪立功俟事完通论从之
　　○诏京官三品以下例不＜锍-釒＞辞者不必纷纷奏陈致滋旷废
　　○乙未遣使册封藩藩吏科给事中周朝瑞工科给事中张其庭惠世扬刑科给事中韩继思为正使行人司行人钟斗中书舍人徐矿张翰芳孙允杰等为副使持节奉册封衡王常＜氵庶＞庶二子由檡为衡世子襄王翊铭嫡二子常溙为襄世子沈府陵川王珵墉嫡一子效链为陵川王韩府襄陵王朗□金臾贝□长子璟洸为襄陵王夫人王氏为襄陵王妃
　　○原任大学士叶向高具＜锍-釒＞恭慰因举周成王绍庭访落之事为法欲  皇上念家难思  先德防患保身勉敬勤学夙夜不敢康以基命宥密一如成王而又加慎加毖以上慰  皇祖与  大行皇帝垂裕之苦心  上览奏褒以忠爱仍谕速来佐理以副眷怀
　　○经略辽东兵部侍郎袁应泰言人臣之大戒曰二心而于军律为尤甚二心者不必营私背公之谓即同一任事而有不必终焉之志即二也臣自盟受命之后不敢不与东事相终始更愿文武将吏悉与臣同庶几人人以忠义自勉而不怀二心辽事其有济乎严谢事之律著勤事之赏在该部重为申饬以激发之  上曰览奏具见忠诚辽患孔亟文武各官宜同心效力不得引避推托致误辽事其临事调度军令倍当严密袁应泰赐剑一口将帅以下有违节制不用命者先斩后奏务期殄贼以奠封疆于是兵科给事中郭巩旋以尚方剑蚤授为请诏兵部速遣官赍行
　　○朝鲜国王李珲发还漂海人丁陈明等共十四人奏闻
　　○丙申礼部侍郎李腾芳乞假省亲许之
　　○巡按山东御史陈于庭劾都司军政佥书彭云翮等巡按四川御史吴之皞劾松潘游击刘体乾等＜锍-釒＞各指其贪酷部覆皆令革任回卫
　　○命造监督  陵工采石关防
　　○命造专理海运淮粮关防
　　○命造  定陵祠祭署印
　　○专督辽饷户部侍郎李长庚巡抚江西洪佐圣各以病求罢俱不允未几佐圣舆疾径去以沿途候命请诏查无托故姑准回籍调理
　　○兵科给事中朱童蒙言奉旨勘辽星驰在即乞申谕辽按公实无隐与臣协力及在廷诸臣平心静观共息议论因以蚤赐专敕关防为请得旨朱童蒙既奉命勘辽自宜秉公核实不得瞻顾中外关防该部即与题覆
　　○兵部覆辽功言贺世贤灰山花豹冲等役获级至二百四十余侯世禄关外之五级蒲河迤西之七十八级功不可泯应行监军御史覆勘分别升转以作敢战之气从之
　　○戊戌以  皇祖配  帝告于  太庙
　　○礼科给事中周希令上言臣前＜锍-釒＞以训练节核为请妄谓已募者随令出关来募者即行停止将所省安家行粮同发辽东使该镇士饱马腾得饷更愈于得兵耳至于练臣初意原为京师单弱请建敌楼教习京营战守以为居重驭轻之势此先臣丘文庄三辅宿兵故智即协臣黄克缵先调南兵一千后募二千亦欲以练南者练北仿汉武教习羽林遗意夫练兵若以援辽则当练之辽地辽事平而练局结若原以卫京城则当兼以京营京营壮而练功成今既不援辽又不兼练京营而徒以备一时协守之用固无庸一大将又安所庸一练臣也窃以为调募南兵断不宜与京兵杂处宜移驻通昌即以部议通昌汰兵三千之遗饷餋此三千南兵则兵不缺额饷不烦增且藩卫京师隐然有虎豹当关之势计莫便于此者然臣终不能忘精于京营久远之计也合无量挑选锋三千另为一营练法受成练臣日操听之将领自山海关内董家口等处遇有调发三营更番迭出防毕仍驻本处训调一年既毕许即营中选锋别更选调周而复始庶几三二年间京营必渐改观章下所司
　　○南京浙江道御史傅宗皋＜锍-釒＞陈兵民切要四事敦约讲以留人心之朴明正学以挽人心之浇诘军屯以还卫所之额饬保甲以寓农氓之兵附进  高皇帝圣谕训语十册以禆约讲诏训语留览余报闻
　　○吏科给事中周朝瑞言读经言袁应泰受任一＜锍-釒＞欲以明春进屯抚顺心切壮之惟是奴酋非疥癣小疾也累岁之所训练数胜之所收集今其众已不下十余万且器极犀利马闲驰逐即以一兵当一贼势恐不胜况我兵合之不少分之不多乎向者沈阳奉集之间守备略具贼来不敢攻营不能久非示弱也苦于糗粮之间恐一旦食尽为我所乘耳而我顾赢粮就之兵法云五则攻之无攻人之兵而久处围地一鼓成擒矣虽兵贵胜不贵久而时有不同功难立就要在计军计饷俾兵足而民安和内和外令士附而权一勿更堕贼谋而认为易与也诏兵部知之
　　○工科给事中李春烨言  皇上冲龄嗣服正周成王之一时但周成之难在四国在戎狄今日之难即在  皇衷之未定  两宫之无依其隐忧远虑杜渐销萌惟二三辅臣是赖臣观  皇上初登大宝天颜晬穆玉音洪亮而后浸不如初果  几筵哀思之失节抑章奏亲裁之过劳谁职保护而付不知上无  慈闱可恃然即日冠婚大典何所禀命传闻  皇祖弥留之际尚有当年贤匹属意欲托以国事竟以旁挠不果此在密勿大臣加意采访谁调和宫闱而漠不置念更愿  皇上励方新之气塞未萌之欲精神自爱魁柄独持得旨冠婚大礼宜有禀命  神庙昭妃乃  皇考尊行朕预遣官启知矣暖阁内司礼监等官职守严密外廷不得过疑时道臣贾毓祥周昌晋亦交章责成辅臣大指归于慎重中旨面议一切章奏听言用人期收实效俱报闻
　　○蓟辽总督文球引疾乞归不许
　　○己亥工部左侍郎王永光进  昭陵图说  上命留览仍谕会同礼部等衙门再加查议具奏
　　○又言陵殿工程并举水衡财用不敷乞敕谕内臣将宫禁一切传造尽为停免即有不得已之役待大工告竣徐议举行庶物力舒而成功速报可
　　○又言顷臣部于修建府第题差＜锍-釒＞中带有议留加派一节业奉俞旨但夷氛未靖措饷为艰查得续议加派银两原拨充本部军器等银约二十万两派于南直隶庐州等府徵解本部令秦楚派银既留助府第即以前项银两抵补户部饷银而衡司军器之役或接济不敷即于缮司事例料价等银内通融凑用至于建封地方各料价班匠及事例等银应解本部者悉截留三年以为鸠工办料之需  上从之
　　○工部覆总理河道侍郎王佐＜锍-釒＞言水柜济用为其汪洋潴水河身深下而堤岸完固也今计蜀山马场马踏南旺各湖界址既明侵盗已复矣昭阳一湖旧河尽废新河反低无容糜金钱以加修浚独安山湖延袤颇广向以三十八里为水柜而岁月久远法弛弊生故河臣复豪强之侵占浚湖身之淤淀并原额而广之共五十五里有奇以至于堤外湖地俱清文明白额徵租银是目前之水诚可以利达漕舟矣若夫岁修当固界限当定示禁当严必须通计各湖岁加脩浚俟年终类奏而治河等官仍以水柜之兴废分别殿最著为永例可也  上是之
　　○诏加赠旧辅王家屏太保荫一子尚宝司司丞仍照考满例给与一品应得诰命家屏在  神宗时力请建储抗＜锍-釒＞去国至是其子户部主事浚初等遵前后诏书请恤录赠荫故有是命
　　○原任工科都给事中起升太常寺少卿王德完＜锍-釒＞辞左佥都御史之命不允
　　○升大同入卫游击吕光炫为黄花镇参将
　　○升  天寿山守备芮重光为蓟镇松棚路游击
　　○升湖广运粮把总禇翰为福建巡抚标下游击
　　○庚子以恩诏补勋臣子弟朱元臣等九人为散骑舍人轮流带刀侍卫令锦衣卫带俸
　　○予原任刑部右侍郎荆州俊祭葬如例
　　○升云南都司佥书曹尔学以游击职衔管四川松潘参将事
　　○辛丑冬至大祀  天于  圜丘遣泰宁侯陈良弼恭代  上谕朕未亲  郊升殿受贺暂免百官午门前行礼
