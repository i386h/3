<!-- { "loadSidebar": true } -->
　　○管理太仓银库主事汤道衡陪库主事邹嘉生言辽事告急一切战守机宜庙谟具在臣何庸议而臣所司者饷也辽急则饷与俱急臣所司者又九边十三镇之饷也辽饷急则各镇与俱急太仓岁收大约三百六十余万岁出大约四百二十余万至各镇拖欠二三年间积至三百八十余万寻尝无事犹可苟且支吾迩自辽警张皇各边之声势不得不因辽而急而民有加派又有摉括直省之运解反不能不因辽而缓而今又无辽矣欲障辽则必速固蓟密永昌欲固蓟密永昌则必并顾宣大山西延宁甘固等镇此今日庙谟之定局也欲固蓟密永昌宜通新饷为旧饷欲并顾宣大山西延宁甘固等镇在改京运为民运此今日饷务之急著也以蓟密永昌言之年例月饷非无成额第欲驱之摩厉灭贼不获厚糈孰肯用命臣议先畿辅诸镇各发四五万金听其支取而太仓如洗额饷尚缺调者急于救焚解者茫如捕影中怀焦灼计无复之幸遇  皇上新发帑金臣部应得半而日来新饷又有至者臣以为总期救急何分彼此宜尽见在所有新旧通融互发但未奉  明纶臣等未敢即行耳以宣大山西延宁甘固等言之历稽往代四方供亿皆达京师即  祖制屯盐亦以本镇取给本处浸寻法废改折行而京运起查得各镇年例如大同镇额银四十五万六百三十八两宣府镇额银二十九万六千两山西镇额银二十万六千三百两延绥镇额银四十三万三千七百三十九两宁夏镇额银一十三万三千七百九十五两甘肃镇额银一十九万七千五百八十八两固原镇额银每年具题约银十余万两通共银一百八十一万六千余两每至外解不前边徼告急各镇委官抢地环呼徒以京运故耳臣查得两淮盐课银六十七万七千六百一十两两浙盐课银一十四万六千四百五十两通共八十二万四千六十余两原供各边合令免解太仓径派各镇听其自运自催又查得山西加派地亩银三十三万一千二百三十五两狭西加派地亩银二十六万三千六百三十一两通共银五十九万四千八百四十余两并二省摉括扣抽事例税契等项俱可就近分派照民运抵充仍类入考成以便稽察或虑新饷数亏即于太仓附近起解陆续补偿此亦同舟之谊也巡视太仓银库工科给事中成明枢亦言乞如道衡等议章下所司
　　○钦授皇亲张国纪为鸿胪寺卿
　　○改南京太常寺少卿张凤翔为太常寺少卿添注起原任太常寺少卿丁启浚为南京太仆寺少卿
　　○
　　○发太仆寺马价银八万两分解宣大山西各督抚给散援丁
　　○四川绵州妖僧政坤等谋作乱旋即就擒道逆刘民选竟逸去民选罗江县学生员也抚臣饶景晖以闻
　　○赠原任应天府府尹王三才南京工部右侍郎荫一子国子生
　　○己卯命铸督催援兵关防给张经世
　　○赠原任南京礼部尚书王弘诲太子少保荫一子国子生
　　○改新升广东布政使司右参政李之藻为光禄寺少卿管工部都水司郎中事
　　○补原任按察使李应魁于山西起原任山西布政使司参议邢慎言备兵蓟州改四川按察司副使周起元备兵通州
　　○庚辰以  大婚礼遣公张惟贤朱纯臣祭告  天地侯李诚铭祭  宗庙
　　○通政使司右参议吴殿邦极言李三才奸贪不可用命部院从公议覆
　　○山东道御史傅宗龙愿募兵自效并荐兵部主事陆燧工部郎中赵琦主事杨师孔同往章下所司
　　○直隶巡按申廷撰言臣所隶地方自居庸达山海关东西延袤不下二千余里关外众酋窥伺内地一日数报人情汹汹西协副总兵王国梁将门将种散金养士西协断不可少此人已转京营乞俯徇人情仍以见任职衔留用得旨蓟门拱护神京山永防卫宜急所奏兵将作速议行
　　○荫太仆寺卿毕自严男际壮国子生
　　○辛巳监军道高出自辽阳逃归广宁复倡言广宁不可守请捐以予西虏资其捍蔽印禀到部浙江道御史刘廷宣言高出以亡命之虏敢出此误国之计若不急行逮治何以警为臣不忠者辅臣亦以为请得旨遣缇骑逮出都给事中薛凤翔祈免不听
　　○广西道御史房可壮再＜锍-釒＞乞急用李三才祈敕铨臣即拟职衔地方报已有旨
　　○续考拟授科道等官阮大铖李遇知霍维华魏大中俱给事中大铖户科遇知维华兵科大中工科姚应嘉王心一刘重庆刘芳徐卿伯杨维垣俱北道候缺填补何荐可南京广西道
　　○工部请造承应婚礼及各宫供应等项并各殿陈设锦衣乐器
　　○命铸管理山石兵备事务关防
　　○壬午山西道御史毕佐周言臣闻攻城而破者矣未闻不攻而破者也沈阳以吊桥绳断破说者谓降夷实为之辽以角楼火起破的系辽人为内应闻辽城中私通李永芳者凡数十家相与约期举事不知二百年来休养抚宇之人何一旦若此则我实有以失其心耳军兴以来援卒之欺凌诟谇残辽无宁宇辽人为一恨军夫之破产卖儿贻累车牛辽人为再恨至逐娼妓而并及张刘田三大族拔二百年难动之室家辽人为益恨至收降夷而杂处民庐令其淫污妻女侵夺饮食辽人为愈恨有此四恨而冀其为我守乎为今之计其急著莫若收民心经抚严明纪律虽兵民杂处务秋毫无犯一切佥夫佥牛悉罢不行  皇上仍下优恤之诏与民更始其良民之阻隔腥膻者优诏传谕晓以恢复救援明示朝廷不忘河东之意又莫若收军心辽左有事以来援兵望风奔遁迩惟川浙土兵结营御贼迨其败衄矢志复讎从不领赏  皇上宜下诏宣慰敕抚按速行查报死者恤录其家生者优异其赏至广宁山海所收逃兵须厚其衣粮调其创病简遣老弱鼓舞丁壮使人人有投醪挟纩之恩愿为我用又莫若收道将有司之心潘宗颜挺身死难三年而始得赠刘綎杜松戮力殒身三年而始议恤荫当事者动曰查勘奸书实借为利阶今陈辅尧叚展死矣何廷魁且死以从容就义矣不待勘矣尤世功死西门矣陈策童仲＜忄癸＞秦邦屏等数人且死以突阵杀贼矣不待勘矣望  皇上敕兵部杜书役索贿之弊急遣官于山海广宁间宣布特诏设祭致奠分别文武立刻赠谥查妻子在京籍者一并优待他如牛维曜高出胡嘉栋康应乾姜弼侯世禄李秉诚等与夫参游之藏伏林莽千总之隐匿姓名作何处分作何招集人固有一死明志者有存身待报者惟朝廷急明其功罪早定其去来以为收拾余烬续振军声之举如此而道将诸臣之心或可抑臣即辽左之人心愈知关内之人心近日内地视援兵若豺虎视车骡之佥派若汤火况千里苦旱三秋无望乃诸臣请罢三辅二东之新饷而不蒙愈允请多发帑金以抵新饷而不蒙俞允臣恐中国之覆辙又成辽左之覆辙矣报闻
　　○狭西道御史高弘图参兵部尚书崔景荣庸臣误国乞赐罢斥得旨兵事方亟止尚书一人调度未可轻议去留顷之御史张纮给事中尹同皋相继论劾景荣连疏求去  上俱慰留之
　　○山西怀延二卫地震
　　○癸未辽阳先是有原任通判黄衣者广宁人袁应泰委视仓偫城陷自髡降奴奴衣以红蟒与骡一头复入广宁为奴游说巡抚薛国用执而戮之具疏以闻得旨辽失全以内应黄衣显为贼用枭示允当厥辜仍设法摉捕奸宄安固人心
　　○刑部右侍郎邹元标言今日国事之败皆二十年诸臣酝酿所致也往者不以进贤推贤为事而以锢贤逐贤递相祖述言臣不以公心虚心为事而以分门割户共为衣钵柰之何朝不多事臣谓今日急务惟在和衷而已所以不和者何论事论人各有偏见偏生迷迷生执执为我有我不知有人祸且移于国此不和之流毙也今论一人当惟公惟平无遽摇笔端论一事须惩前虑后无轻试耳根以天下万世之心衡天下万世之人与事如涂宗浚李邦华诸臣业举之矣熊明遇刘宪宠陈大绶周起元一时伟望今已推升臣所知则有南京户部尚书汪应蛟通政使吴达可大理寺寺丞余茂衡副都御史刘曰梧应天府尹徐必达太仆寺少卿周汝登副使马孟祯布政萧近高等不大破尝格言□剪言□剪拘拘欲豪杰向用不可得也然又当存爱惜意取其来不必追其往若既用之而复索瘢求疵何人无短何士无瑕此时得一济世才如荒年嘉谷为天下惜之而已臣复睹山东自四十三年饥荒至今数年如牛运海运又起辽饷久疲驿递马户不胜其楚至有鬻子女应差者有泥垣走者若不大为赈恤大增马价即本处抚按郡县万分苦心亦难回元气于大病之后山东畿辅皆  陛下肘腋肘腋固而后身体康强臣愚谓两省辽饷宜减一年不然或半或差减国家无损而两省受如天之福得旨邹元标怀忠入告所奏各款即与议行
　　○钦授鸿胪寺卿张国纪为中军都督府都督同知妻陈氏封夫人
　　○南京工部尚书丁宾以病乞休许之
　　○升光禄寺寺丞王惟俭为本寺少卿
　　○甲申  孝懿庄皇后忌辰  奉先殿行祭礼遣永宁伯王天瑞祭  昭陵
　　○以  大婚礼赐辅臣刘一燝韩爌公张惟贤讲官钱象坤等正字官马键等袭衣有差
　　○巡抚通州右佥都御史王国祯言通州密迩神京目前急着惟募兵一事然欲摧强敌必致边兵欲致边兵必资厚费狭西诸镇夙称将猛兵强以臣所知如杜桐杜松杜文焕杜勇等一门父子兄弟忠勇夙著家蓄健丁尤多敢战为今日通州急计应于  皇上原发帑银内即支六万两差官解赴延镇责成总兵杜文焕招募有马战丁二千人即将伊子原任怀远守备杜弘域加臣标下游击衔统领定限本年五月以内先至通州其余星速招募勒限前来章下所司
　　○吏部议添设兵部职方司郎中一员任满后酌量才品俸序于五品京堂内推用不终事者不为例又议添注职方司主事二员以户部主事耿如杞工部主事范钫调之
　　○云南道御史丘兆麟荐房师原任南京国子监祭酒汤宾尹欲其自效于辽得旨该部酌量议用
　　○升太仆寺少卿冯从吾大理寺右少卿
　　○起原任浙江左布政使萧近高为太仆寺卿管少卿事
　　○补考选御史温皋谟湖广道
　　○支大工银五万两发解山海关修筑城壕
　　○命铸经略辽东等处关防巡抚天津等处关防巡抚通州等处关防
　　○赠原任都察院右都御史李春光太子少保
　　○乙酉工部尚书王佐言皇城防御已有定议惟是增筑敌台一节有谓乘高设险犄角制敌筑之便者又谓我可制敌敌可乘我筑之未便者关系重大伏乞  皇上敕下廷臣再加讲求得旨敌台既称未便不必增筑
　　○刑部侍郎邹元标条陈末议一拔茅末议谓林下诸臣如叶懋才赵南星高攀龙安希范刘宗周旷鸣鸾等未蒙赐环宜广汇征之途一阐幽末议谓已故诸臣如冯应京王教罗大纮雒于仁涂杰王学曾朱继京陈尚象王如坚张栋钱一本姜士昌于孔兼诸寿贤薛敷教等久沉夜台宜下恩恤之典一边饷末议谓加派病民复税病□二议断不可行一理财末议谓理财舍屯盐水田别无长策清屯在以本卫之官清本卫之田庶奸军不得售欺巡盐在于专任之中行超迁之法即老台臣亦可胜任至水田如徐贞明潞水客谭今西北多有受其利者缘举行太骤故致旁嚣今宜付之有司以渐而行一振武末议谓今非患无兵而患无将又非患无将而患无将将宜选文臣知兵如先朝罗通毛伯温者建牙弹压武将自然挺出一保泰末议曰简曰俭曰和曰厚纚纚数百言得旨续陈诸款具见有用实学该部一并议行
　　○以大同参将张继先升副总兵协守宣府地方
