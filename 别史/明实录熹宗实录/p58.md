<!-- { "loadSidebar": true } -->
　　○升都司佥书高崇义宁夏西路王承运山海关刘应魁甘州宗维城马水口刘汝化古北口马载道宁夏宁州祁继祖庄浪王承恩庄凉高承勋大同入卫沈应乾昌平标兵张万寿天津海防胡应武甘肃镇夷杨四知保定骑营胡国贤狭西红水河靳廷桂真定标营张承业蓟镇左车营吴进忠山西老营袁信宣大标下吴周支真定车营桂联芳蓟镇滦阳董平天津海防各游击将军
　　○乙丑  上御文华殿讲读
　　○巡青科道朱钦相等言国家进供及典礼一应珠宝香蜡等物及京军马料草束皆佥□买办  祖宗朝法纪森严中珰无铺垫之费库藏充牣给发无过时之艰故□人黾勉终事不见其苦今铺垫逐岁增加太仓支给复经年延累充斯役者虽数千金业产立见荡尽每遇佥商之年人人如蹈汤火坊官衙役卖富役贫挟仇诬报致弃家逃窜赴水投缳当事不得已乃有十库等□役即以珠宝草场两项□人兼充省另佥之烦与民间之扰今  先帝发引甲字库铜锡香蜡等件复议以珠宝草场两商代兼乃御马仓□人郝应等削发求毙挈家潜逃其情景不忍见闻不特误进供钱粮且并误军需草料夫□亦民也以两役并责一人虽轻亦难勉赴况御马三仓岁办钱粮不下十七万而铺垫诸费不减于十库至象房等场岁办虽少然皆穷民充之何堪以数负山查  梓宫发引应用铜锡等物该库已经办完特佥□买补耳辽饷缺乏诸臣请十库改折未蒙  俞允今该库以见贮之物料完已行之典礼库贮尚有余盈外解即有续到则今岁径免买补足国惠□计莫便焉不然亦当将草□尽与豁免照例另佥殷实充当庶不致上误军需下困贫□若珠宝□人连年大礼肇举射利已厚固不得借口求免也得旨十库典礼钱粮例应买办户部既会同巡视科道佥派珠宝草场□人承办不必纷更
　　○协理戎政兵部尚书涂宗浚卒宗浚江西南昌县人万历十一年进士四为县令并著贤声召拜御史按广西河南山西顺天等处风裁凛然历升大理寺左右少卿巡抚延绥总督宣大屡立边功进兵部尚书太子太保乙卯养疴归里东事急言者交章言宗浚熟边事可大用以原官起提督  陵京军务改戎政协理陛见日已不能成礼受事未几卒宗浚慷慨许国不竟其用中外惜之赠少保谥恭襄与祭葬如例荫子
　　○命刑部尚书黄克缵暂摄戎政
　　○奉圣夫人客氏出宫后  上念之因传谕令客氏时常进内以宽朕怀外廷不得烦激
　　○丙字库尚衣监太监高洪以兼直婚丧典礼应用丝料数多乞下工部查例买办串五细丝八万七千斤黄白长荒丝六万五千斤并加添典礼军需应用串五细丝黄白长荒丝各三万斤以备不时支用部科查参言须知内款开该监细荒二丝四年一买所买不过二万五千斤间或遇缺召买大略岁不过五千两查万历三十五年丝价十万余两分三次办送计十万合供二十年之用须五年后方可题办今遇婚丧大典姑将该库所题量办四分之一以济急需其加添丝料仍于前数内支用每年总不遇五千不必又别立名色为日后援比口实奉旨仍著照数召买分运角□羊进不得议减
　　　○升南京礼部祠祭司郎中钟惺福建按察司佥事提督学政
　　○丙寅  上御文华殿讲读
　　○升良妃父王学纯妃父叚黄彝各指挥使
　　○贼党符国祯陷遵义府署府篆通判袁任逃
　　○丁卯奢贼陷兴文知县张振德死之振德苏州昆山人以明经为令兴文故九丝蛮地改土为流去奢酋永宁仅百里而遥甫入境觇酋桀骜不臣屡陈防御于抚按而弹丸瘠土设备维艰是秋供事蜀闱闻重庆之变还县三日酋众猝至振德督乡民出城拒战力尽援绝恸哭入城与妻钱氏子女臧获共二十一人北向罗拜阖室自焚事闻诏赠振德光禄寺卿荫子予祭葬赐谥建坊立祠
　　○署户部事左侍郎臧尔劝题辽左用兵算至三十万计岁用新饷非一千数百万不可除钱盐事例专＜锍-釒＞外谨辑廷议十款一金花钱粮年约一百一万余两国初原备各边缓急正统间始自南京取归内库成化间宫中止用一半嘉靖间与同三宫子粒改解太仓济边此  祖宗故事可考者请半解内库半充辽饷事平仍旧解进一十库本色请改折承运库之丝绢供用库之蜡茶甲字库之三梭布苎布丁字库之漆蜡岁可折银二十三万八千有奇一增关税原额三十三万五千五百余两今定崇文门临清关各八万四千两浒墅九江北新关各八万两河西务四万两与淮安五万二千两扬州二万两共五十万以二十万解太仓助旧饷以三十万解新库充辽饷一京省旧税俟各抚按查解外典铺酌分三等上三十金中二十金下十金解部辽平日止一查税契分五等上者五千下者三百以十年计额该五千者岁解五百余仿此一查屯田草场芦课照弘治间差给事御史清查南京四川屯田例一查各运司库内存剩侵没耗羡等银不下二百万一诸藩捐助贫富不同惟同一亲王而岁禄多一万四百石少或八百石请八千石以上比照嘉靖年间事例听其奏辞其六千石以上免之郡王能辞禄捐资者旌奖一各勋戚捐助前沐昌祚助辽饷二万两  神宗留入内库宜令川湖云贵各土官土妇输助二万两以上敕奖或给诰命有差一议各抚按左布政府州县捐助得旨金花及十库供用库宝和店钱粮俱系上供不得辄议榷税已停何又议复余再议妥确具奏
　　明熹宗悊皇帝实录卷之十四
　大明熹宗悊皇帝实录卷之十五
　　天启元年十月戊辰朔孟冬享
　　太庙颁天启二年历赐大学士刘一燝等讲官钱象坤等新历有差
　　○兵部言登抚陶朗先初索兵十万顷移咨约用饷三四百万似不能应业以山东添兵五万尽付登莱又发帑金十万两仍留本省加派银四十万不足再议那动京边此外更无点金之术从之
　　○御史周宗建言  皇上于客氏既已涓吉治行乃出不踰宿而  宠命复临两日之间乍出乍入  天子成言有同儿戏法宫禁地仅类民家无论举动有乖亦恐内外防闲甚亵即  皇上今日或谓阶前尺土不足为意妇人女子束缚何难不知此辈一切恩格便思踰分衅孽渐起宠竞日繁昔汉杨震于灵帝初年争执王圣之弄权左雄于安帝初年极谏宋娥之专宠齐世祖天康初年以陆令萱之蛊惑卒至大乱其国凡此三君召尤致咎皆由保妇主既无终彼亦自祸回思恩宠翻作祸胎往辙若斯千古共痛乞深鉴积渐之难开重念禁防之宜慎一依成命仍赐出外则所谨于客氏一人者似小而所昭示于天下臣民者甚大得旨奉圣夫人新有传谕如何便来激聒宫闱保护与外庭政事何与御史徐扬先吏科给事中侯震旸亦各具＜锍-釒＞力言之  上切责俱姑不究
　　○己巳  孝洁肃皇后忌辰  奉先殿行祭礼遣彰武伯杨崇猷祭  永陵
　　○升都司佥书叚起仁广东杨电乐应祥广西南太林兆鼎广西永宁王慎德广西柳营成启元广东惠州陈廷对广东琼崖冯之琦南赣各参将
　　○升参将耿仁徐永寿俱副总兵耿仁协守蓟镇西路永寿协守大同
　　○庚午降吏科给事中倪思辉朱钦相三级调外任思辉＜锍-釒＞言客氏一保姆耳  皇上傥一时眷恋不能释则岁时伏腊遣一二中贵问遗存慰亦无不可而忆泣何为者臣愿  皇上孺慕一念用之于  庆陵勿用之于客氏以启外庭猜疑之端开近习干预之渐钦相言欲净奴氛先除女戎凡中国与君子阳也故君子登庸中国之盛因之夷狄妇寺阴也故妇寺进用夷狄之祸因之自逆奴披猖政赖阳明之气克其幽阴乃有处分客氏一事客氏已出矣又召之入将来焂而入又焂而出其出也翕弄威权以惶怖其里闾其入也传煽流言以荧惑  圣听因而浊乱宫闱因而干预朝政因而援引邪险倾害善良阴气杀运相为感召  皇上忧东奴而忘目前之女戎所谓明不能见目睫也  上切责思辉钦相逞臆姑名欺朕幼冲本当重处姑从轻俱降三级调外任用
　　○大学士刘一燝等＜锍-釒＞救不纳御史王心一亦＜锍-釒＞救内言汉袁盎郤慎夫人坐文帝容之今钦相思辉论客氏尚不如汉臣犯妃匹之嫌有郤坐之戆且  明旨谓内廷与外廷何与此李勣所谓陛下家事何必更问外人流祸唐室者也淂旨屡谕不许渎扰王心一如何又来激聒且本内引用前代故事谬悖不伦本当重处姑从轻降三级调外任用
　　○蓟辽总督王象乾奏车兵一节当共立三营每营以健兵一万二千人为率通计三万六千人川兵二万四千浙兵一万二千分布三营一驻山海一驻辽东一驻密云无事分练于一片石桃林河流喜峰古北潮河诸口有事则山海一营发之出关一营移之山海密云一营仍驻密云以护  陵京盖辽左当虑蓟门尤当虑乞照臣原请拨给团练部覆如议
　　○改兵部署部事尚书张鹤鸣为本部尚书＜锍-釒＞辞不允
　　○升南京兵部侍郎饶景晖兵部左侍郎协理京营戎政
　　○升太常寺少卿王三善右佥都御史巡抚贵州兼督湖南川东等处军务
　　○升尚宝司卿邹德泳太常寺少卿光禄寺少卿何乔远太仆寺少卿
　　○升兵部武选司主事黄龙光尚宝司丞
　　○升礼部仪制司郎中徐谟狭西布政使司右参政备兵临巩云南按察司副使徐穆本省布政使司参政备兵澜沧
　　○升贵州铜仁府知府陈尧言本省按察司副使分守贵宁
　　○差户部贵州司主事王仪管天津辽饷
　　○御史温皋谟题今日国是之至重至亟莫如东事乃彼此互为支吾中外交相诟谇覆议累累实政茫如辅臣未闻运一筹定一画为  皇上持危定倾而等闲票拟如故请发帑金中格不应如故岂谓事尚未急耶顷
　　皇上日讲方撤清问东事忧形于色念及经抚二臣争执不和恐误国事窃意辅臣当必提众论之衡力为主持胡止以东事不足虑二臣已和衷对也臣不能为辅臣解矣＜锍-釒＞入报闻仍谕大小臣工协心修职共济时艰
　　○辛未  上御文华殿讲读
　　○升广西按察司副使胡廷宴本省布政使司右参政
　　○  上以河冰坚固奴酋欲逞命兵部马上差人督催各近镇人马器械车辆星夜出关务保万全以纾东顾之忧
　　○兵部覆御史刘芳＜锍-釒＞内言丧师之杨镐卖国之李如桢开衅之李维翰失城之周永春郑之范生入里门之康应乾除郑之范宜审明正法余俟再议从之
