<!-- { "loadSidebar": true } -->
　　○乙巳东省妖贼平诸臣陈善后事宜科臣成明枢＜锍-釒＞言妖贼发难必于衮州者何衮州一梗两京中断必不可不设大将以镇守之则杨肇基其人也肇基兖人也分防兖之诸部则江朝栋李在沐其人也亦衮人也科臣朱童蒙＜锍-釒＞言抚臣于东宜久任也镇臣杨肇基宜镇于兖藩封重地各郡邑之所倚赖也劳臣宜优如王从义徐从治曹尔桢孙朝肃等皆功在战阵力保危城者也乡兵保甲责在有司缉宄销萌是第一义邹滕一带孑遗来归之民凡一十四万非大赐蠲赈不死于兵死于壑矣宜发内帑十万遣宪臣查稽分赈被兵之地蠲租三年受祸轻者亦蠲今年田租之半是收拾人心一大机括也科臣陈熙昌＜锍-釒＞言妖平事定正吊死恤孤扶伤起创之日也严兵防编保甲行蠲赈诸臣言之具矣而独有一事未及孟子之墓庙被毁孟氏之子孙受屠是也请明旨令抚按官核实脩复查其子孙殁者议恤存者给复即使孑遗无损庙貌如故而一番震惊污亵亦当祭告妥侑于以扶植国尝提撕世教关系不细山东抚臣赵彦＜锍-釒＞言赈济之法郓城峄县见有仓谷可通融接济也邹滕二县掳掠无遗宜于附近州县仓谷借三之一十余万生灵可更生矣蠲免之法邹滕白骨岂能遽肉应再全免二年郓城峄滋阳曲阜再全免一年钜野减一年田租之半盗既除矣有盗之遗产在应为变价凡田土缺额之当包赔流移徒业之当存恤城池攻陷之当脩葺馆舍残毁之当经营于是乎取之旧兵八九千今添新兵九千不患寡矣道臣王从义徐从治曹尔祯阎调羔□火孙国祯皆能任操练之人宜分属之使益加谨而简练焉守令之蠹民二曰火耗曰佥报大户山东起存钱粮二百五十余万火耗或溢其二三费民财数十万大户五千贴户五千每人岁费百金合之百万民所以盗也宜有厉禁树之碑石至于复驿递严查盘行保甲练乡兵各有司存卫有班军有城操军州县有民壮快手皆见在之兵额设之饷使随大营常操皆劲卒也又特＜锍-釒＞请设总镇于兖州新兵九千移四千于总镇买马八百匹足为雄镇即以杨肇基领之道臣王从义移镇兖州廪饩人役无加费焉至为便计各条奏俱下部兵部复移道臣设总镇皆如抚臣议济宁沂州漕运要冲宜有二禆将即以科臣所荐江朝栋李在沐为之若乡兵保甲班军城军民壮快手均应严饬驿递之宜葺佥大户火耗之宜禁据所条议纚纚当窾孟夫子之庙貌与其子孙应如科臣陈熙昌言至如恤死赏功仍行该抚按核实具奏户部复蠲免税粮如抚臣议苐除京边钱粮不免  上然之
　　○升平东总兵杨肇基为都督同知
　　○升遵化标下中军都司朱来为游击革河南营都司夏勋回卫以顺天巡抚李瑾举劾也
　　○丙午以元宵节赐辅臣叶向高酒馔
　　○四川巡按御史温皋谟按蜀陛辞条安蜀八议一曰帑饷不宜兑给自有蜀事以来  皇上涣发帑金共九十五万矣角□羊至蜀者仅四十五万其余五十万则计臣那移别用而以楚饷兑给楚饷不知几何然非如帑金见发可知又滇黔粤蜀皆仰给焉是以空文误蜀也故未角□羊帑金当如数发角□羊无疑即或借支已多遽难凑补亦应立角□羊三十万金限三月之内炤数补完一曰盐法宜通融蜀中之盐常私贩于荆襄各郡盖蜀盐精美过淮盐地近而省费价又半于淮盐民情权贵贱而趋奸徒走死地如骛虽厉禁之不能止请将蜀督抚所辖荆襄等府改食蜀盐淮饷减若干蜀饷即量增若干而于夔江馆驿之处设一盐司盘验使私盐之利尽佐军兴一曰钱法宜通行蜀与滇邻铜所聚也向所鼓铸之钱缘不肖有司克铜添铅低假难用且钱粮之征纳不肯收钱或收十放八出入不一此钱之所以不行也合无依京制钱式务加精美每十文准银一分上下通行不得增减征角□羊钱粮及给散兵饷工食与民间交易田产俱银钱各半其零星贸易则一切用钱有司或有侵克阻挠者访出参提以误军兴从事一曰大将宜亟选昔年平番之役赖有陈璘刘綎相为犄角今欲捣巢必须分路叙泸遵义当建大将旗鼓提重兵而前枢臣宜懋拣廉勇谋断之人推毂而往务胜其任一曰官宜多选甲科近日有司视蜀为畏途懦者惮以身殉官婪者甘以身殉贿铨司如为地方计必应多选甲科于蜀即科贡亦须择年力壮劲克堪军旅者方行升选一曰功罪宜亟明土司秦良玉奋不顾身其弟明屏忠贞廉慎首功宜录至于死事之臣若徐可求孙好古董尽伦郭象仪左重杨愈懋等应于重庆教场立祠报祀其薛来胤已被指摘及杜文焕托病狼狈子女玉帛驼载累累应敕在事诸臣虚心查核提问追赃一曰蠲恤宜裁酌蜀民困苦极矣不惟被残州邑不任鞭敌即贼锋未及或毁掠于过兵或奔命于转运今虽不能尽蠲宜令司道府细加参酌某处全未被兵量酌增饷若干某处半被兵且征其尝赋某处全被兵应为减豁各俟事平之后或全免三年或半免三年以苏其困一曰藩功宜优异蜀王忠孝文武闻于天下当省会围困之时王躬履行间拊循士卒锦城之危而获安得于捐助居多贡献一节已奉旨特免数年尤望遣使奉玺书金帛往嘉劳之并吊问先王之坟园作其后忠□得以其余力仍佐饷募兵防守城池＜锍-釒＞下所司
　　○丁未延绥巡抚佘自强＜锍-釒＞纠原任宁塞营参将今升西宁副总兵苟伏威贪纵无忌命抚按严提追赃
　　○升广东布政使司右参政游伯槐为云南按察使浙江按察司副使熊膏为山东布政使司右参政淮安漕运湖广按察司副使张孝为云南布政使司右参政督理粮储
　　○戊申  英宗睿皇帝忌辰遣灵璧侯汤国祚祭  裕陵
　　○兵部尚书董汉儒覆顺天巡抚岳和声条陈永镇事宜五事其一关内八百里之延袤无地不可容戎马之驰骤如红花铺以至卢龙一百七十里之遥而无一旅之成师何以御敌故忠武营之原额宜补其二自卢龙以至卢峰八十余里而仅仅一守备戍以三百之健儿地邈而力分鞭长不及腹矣故威武营之原募宜合其三深河四十里可旁走乐亭昌黎滦丰之间不经永平直抵昌平者尤难扼要仅以一千总统三百之新兵何以防四凑之地故宣武营之重兵宜宿其四一片石义院口皆虏骑窥瞰之地得一骁将时令扬兵于境上可以作中前意外之援可以防燕建阑入之奸则陆奇之营伍宜充而边将宜亟其五水兵分三营而总会于秦王岛关门有警直渡南水关越芝麻及觉华以蹑其后此则有故道可繇扬帆直指非复与波臣海若争旦夕之命者故海船之应用当给舵工水手之召募宜从报可
　　○督理辽饷户部左侍郎毕自严以守备陈良策议改朝鲜运道于登莱因上＜锍-釒＞极言其便言朝鲜海运必论道理之远近核地势之险夷较脚价之省费计粮料之贵贱察事理之难易而后可从事今以天津与登州相提而论朝鲜运务必繇津海抵登而后入鲜在登较近一千五百里是远近不敌也繇津抵登中多礁石及铁板以触舟立碎即如今秋运甫至沾化即损船十余只粮料千石若繇登运此祸可免是险夷不敌也繇津入鲜以登州为半途天津登运每石脚价匹钱若改登州便可减半给发是省费不敌也津门逼近京师仰给截漕其余粮料价颇腾翔登莱米豆皆无措处小民习用市斗每斗视津斛斗两倍而赢是贵贱不敌也登州陆续发运一年可二三次津门路遥以极西抵极东岁仅一次是难易又不敌也良策登运之说无烦再计但恐登以无船为解及查运船有官民二种官船原用官钱自造计难猝至民船实贪脚价前来一呼可集再有不足即于津门南船量行拨给  上命户部议登莱巡抚袁可立上＜锍-釒＞争之言登莱昔为腹地自南卫尽失遂与奴邻当事虑奴南犯设抚臣改镇将盖慎固封守遥张犄角以资恢复之应兵耳是登之所重尤在兵非若津之所事专在饷也今当春和冰泮方在鸠舟饬将期于二月内出海相机进止而登之船只尽为淮兵借用一旦再加以运事渡兵则不能运饷运饷则不能渡兵如封疆之计何章下户部并议户部署部事左侍郎陈邦瞻覆言非便遂不果行
　　○兵部尚书董汉儒等覆处置澳夷言红夷大铳须夷人点放臣以台臣温皋谟之言覆议停止奉旨依议犹令放锐夷人已经该省遣发作速前来仰见  皇上知尔时夷人已在道若示之疑非所以服远人之心也今据督臣录解二十四人容臣部验其技能果工于铸炼点放者以一教十以十教百半发山海半留京师以收人器相习之用若夫彼中处置澳夷之法则督臣胡应台已言之彼虽夷性服属日久若谓澳夷叵测则红毛番更叵测弃久服属之夷而使悍番实逼处此非计也督臣为之声援彼宁不感激愿附修筑雉堞虽负固可虞然已成者似难责令遽毁如督议沿海者听之以为外拒附岸者禁之不使内窥而紧要之著尤在缉通夷之棍从来夷狄生心皆繇内地奸徒勾引作祟惟严为之防不使为亡命之薮衣食所需稍通贸易而私鬻禁物者法无赦倘亦治之以不治乎诏从之
　　○己酉命礼部右侍郎朱国祯升礼部尚书兼东阁大学士礼部尚书顾秉谦以原官兼东阁大学士礼部右侍郎朱延禧南京礼部右侍郎魏广微各升礼部尚书兼东阁大学士同首辅向高等入阁办事时廷推首原任礼部尚书孙慎行日讲官[吏](礼)部左侍郎盛以弘次之俱不点用于是辅臣向高等上言从来大臣点用皆炤名次即臣等叨滥亦以列名在前旧岁都察院之不用邹元标工部尚书之不用孙玮皆争论纷纷有许多疑忖况在阁臣尤人所观望与他官不同而首推二臣并不蒙点揆之人情政体殊为未妥物论揣摩何所不至一番盛事反滋多口在慎行或以前在礼曹条议有所触忤以弘日侍讲读居官清慎何为而并置之伏望详察于二臣内再点一员庶于旧章不致尽失而烦言可省得旨既言名次何必请点孙慎行前因辄辩红丸论劾旧辅非公自惭告归有何触忤遽难简用盛以弘现在讲幄但语言弗爽难以佐理俟另行擢用况予夺出自朕衷推举岂可尽点外廷有何疑猜卿等不必顾畏还遵前旨行如有市恩渎奏者重治不宥向高等再疏争之不听
　　○庚戌湖广道御史徐卿伯言近黔省奏捷之报其披靡大败者或云十万或云三十万即安邦彦仅以身免亦几尽贼之噍类矣然何以不报贼之回巢而曰追至老鸦关也老鸦关在省城之北离城只五里然则所谓披靡者只五十步之走耳夷情叵测恐尚费绸缪臣愿抚臣乘破竹之势扫荡诸丑类以奏廓清之烈且闻彼中疫疠盛行粮糗亦诎一鼓而尽歼其众转祸为福黔可百年无事即不然陈兵境上勒令奢社辉母子缚献罪魁安邦彦李希尧陈玄默等仍削其地以陆广河为界而设一副将统兵五千以戍其地此亦可以贻黔数十年之安不然草草结一援剿之局如向日渝州初复即议撤兵则无策甚矣下其疏于部
　　○辛亥命铸衡州府总捕关防给同知陈维智
　　○大学士朱国祚称病乞休  上温诏谕留
