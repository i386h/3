<!-- { "loadSidebar": true } -->
　　○贵州巡抚王三善遣兵分路进剿安酋副总兵刘超参将杨明楷等率兵五万繇陆广河总兵张彦芳副总兵秦明屏等率兵六万繇鸭池河楚粤兵繇黄沙营贼阳为无人诱我深入阴联□□闺酋奢崇明及乌撒安效良大众于正月十日攻败陆广官兵战死水陆凡四万余参将杨明楷被擒王成名等战殁贼复并力攻鸭池官兵大溃总兵张彦芳等及黄沙营兵俱退保威清卫督抚报怠因言事势危迫须得兵二十万饷三百万乞速发帑金百万及行楚中抚臣司臣亟将天启三年辽饷京边天启二年漕粮及邻省河南江西广东南京辽饷大为协济星夜角□羊运督臣乂以楚饷不至宜即以楚抚薛贞督饷另设兴平巡抚以督粮道杨楷为之用备缓急平越府同知万编推官李若楠各升佥事分驻平越兴隆＜锍-釒＞奏  上命督抚官督率道将调度汉土官兵相机战守鲁钦麻镇龙万化等及施南泗城各将兵都速催策应不得逗遛湖广题留兑支并近省协济饷银该巡抚藩司官速角□羊接济不得推诿其余督饷用人等事下所司速议
　　○贵州巡按侯恂奏逆贼狡谋据险邀击陆广鸭池两路失利至黄沙渡一路更不知作何状矣此时贼势鸱张人心摇动苗仲诸夷蜂起助恶龙里一带复为土司何中蔚所据都司章有功退守新添咽喉断绝馈运不通抚臣被发缨冠以救人者反反望于人矣黔事中变至此虽繇轻敌锐进自蹈危急然饷不乏兵必不溃兵不溃贼必不振则剿洗大举自非饷足兵足草岂得草诸臣所请兵饷审时度势真不待再计而决矣章下兵部
　　○兵部覆贵州督抚按＜锍-釒＞言黔事危急  皇上轸念封疆必不难俞发帑金三十万但道路间关未易猝至合无于湖广一省将天启二三等年不论京边南粮等顷悉行运至黔中以济急[需](用)用过数目以帑金补之严敕楚抚提兵星速接应一以壮黔之声援一以固楚之疆圉其粤西原调兵马听督抚严督前往沐启元本以援黔加衔且相距甚迩并听督臣督催赴援臣又闻乡绅赞善王祚远亟称安顺府土司原任福建都司崔翀饶有勇略曾恢复本府阴结邻近土司约有兵十万应责令崔翀率众速救贵阳功成从优叙录其添设巡抚道臣听吏部议覆  上从之
　　○起升南京户部尚书李三才疏辞新命不允
　　○庚寅刑科给事中沈维炳言近见郭巩周宗建两臣舌战不休总为经抚一事耳臣请出一言以平之臣观诸臣欲专杀熊廷弼者非果为封疆除恶也过虑死灰之复然故借题封疆以急成报怨之全局耳经抚杀则并杀无可偏去偏存之理若王化贞杨镐李维翰辈果赴西市人又何爱于廷弼而独护之至若杨涟之与廷弼原不相蒙而今亦牵入一案并作谈资涟在掖垣时暴戾之气不作挑激之口不开唯有移宫一事冒险夹日亦是至性激成何虑后来毁誉即蒙  圣鉴忠直而寻自引退逊不敢当涟亦有言继春语虽相戾意实相成移宫之后自不可无此一叚议论同归爱主何忍独伤此其和衷一念涟自失固已久矣而亦引附罪案世间宁有公道哉总之楚有一廷弼即为怨毒之招故弥天之网一举无遗是以廷弼为阱于臣乡也又不独臣乡也朝臣奉公忧国亦各有心尽多慷慨热肠不避时忌之士但偶一语持平便以为爱廷弼之人即或别案黏连犹以为救廷弼之事至使引伸触类载鬼含沙计拔眼前之钉谋起清流之祸如周朝瑞熊德阳江秉谦等外尚波及数十人一推而纳之弼党上挑  圣怒下持察典是又以廷弼为阱于国中矣朝廷多事边郊多垒乃卧薪尝胆之时岂报怨争鸣之日况事经处分久已论定似可姑置无言而鼓唇吹浪日寻戈矛岂战胜庙堂之略固如是乎  上曰疆事日亟当共条画胜算不必争淆前事这奏已有旨
　　○赠原任工部左侍郎丁＜棥心＞逊工部尚书荫一子国子生
　　○起太常寺卿毕懋良为应天府府尹
　　○升大理寺右少卿黄运泰为太仆寺卿管京营少卿事通政使司右通政郝名宦为光禄寺卿管少卿事南京太常寺少卿区大伦为大理寺左少卿吏部考功司郎中程正已为太仆寺少卿
　　○诏法司提问加衔都司徐大鹏究拟具奏以兵部参其说谎要求也
　　明熹宗悊皇帝实录卷之三十一
　明熹宗悊皇帝实录卷之三十二
　　天启三年三月辛卯朔
　　孝肃皇后忌辰  奉先殿行祭礼遣成安伯郭邦栋祭  裕陵
　　○命铸礼部提督监生司官关防
　　○大学士朱国祚以病乞归  上慰留之
　　○四川道御史刘重庆言东奴之鸷伏其故智也来如飘风去如脱兔初闻牧马于百里之外渐近而七八十里又渐近而五六十里忽放忽收最为狡狯毛帅起自行伍初当重委有死之心无生之气故能直抵镇江俘其逆党今正宜降心辑志一意牵奴奈何子女玉帛积百盈千动为大言曰将以某日捣奴巢覆奴穴此可间一开口耳再则疑三则厌是何为者更烦  天语叮咛令其竭力致身庶几于牵制之著有当西虏抚赏难言遽断而渐不可长也今黠者＜口舀＞奴金帛与之婚姻既阴合于奴又阳附于我观鹬蚌之持收渔人之利初讲抚赏三十万今加至一百三十万未已也小不如意輙嚣然哄起未发一兵未折一矢而中国之财力已坐耗矣姑羁縻焉不使尽折而入于奴则可耳断不可恃其一时蚁附玩愒日月若夫一力支撑一身担荷则在枢辅必灭奴而后朝食断无弛于负担之理惟乞申饬毛帅勉之底绩谕督臣抚驭西虏处置得宜枢辅当关徐图进剿勿复轻言回朝也得旨这所奏关叨边计辅臣身任安危凡事自有定算宜听审酌时势以需召命抚虏羁縻修备督臣屡奏自明毛文龙海外孤军奏内事情著兵部明白传谕务加谨慎毋负重委
　　○命狭西临洮总兵官崔廷振为南京前军都督府佥书管事兼提督小教场事务
　　○原任宁夏巡抚兵部右侍郎兼都察院右副都御史回部管添设右侍郎事王之采为父王益请恤准赐祭一坛给与全葬母裴氏并祭祔葬
　　○升四川遵义府同知万编为贵州按察司佥事管思石道
　　○升应天巡抚中军都督佥事黄虞为兴都留守司掌印河南京秋班都司佥书吴从质为福建都司掌印山西楼子营守备刘世勋为山西行都司佥书蓟镇界岭口守备曹应登为山东都司佥书宣府新开口守备唐虞治为大宁都司佥书大同镇边堡守备刘承泽为大宁都司佥书山西宁武关守备程国祥为河南都司佥书福建南日寨把总车应山为中都留守司佥书南京埔子口守备倪本宪为中都留守司佥书江西鄱阳湖守备陆重光为中都留守司佥书湖广清镇
　　守备蓝补衮为贵州都司佥书
　　○起原任广西都司佥书孙其贤为山东都司佥书
　　○壬辰  上御经筵
　　○督理军务大学士孙承宗奏适闻钦赏概颁而又特遣近侍敕使臣以不优敕地方以无虞仰见  圣心为天下大计周切详尽臣无以仰赞一辞但中使关涉兵政自古有戒诸边人见  皇上命使不遣各该兵略大臣而独遣治兵内臣又遣不一人而更以四十余人遂各相拟议一谓  皇上持重边人而不难劳亲近以远慰组练一谓  皇上或不信边人特择亲近以体察情形夫以边臣治兵无状不能仰释  皇上东顾忧劳敢为体察之为疑独是主兵之臣所为另行禁止以抗颜军中惟仰藉  皇上信任威灵而体察之说一闻即主兵之臣心摇摇不敢自信又何以号令文武将领而令其信夫一二兵臣何足惜独惜天下轻  皇上之兵臣而法且日穷又闻诸内臣欲从北边来以水雨荒疲之后又诸夷要挟之时令各该将领罢筹边而逢迎贵人各该士马释戈甲而供应杂役俱属未便即臣欲诸将吏昂首而当贵人则恐其为慢天使无以仰副  圣明慰劳边臣之盛心臣欲请诸将吏俛首而事贵人则恐向来所培养提掇以养其飞扬强毅之气稍见于眉睫而一旦顿销铄于内外交接之文又恐无以仰副  皇上鼓舞豪杰之至意诸将吏闻报不遑宁处者几昼夜矣今  天语既颁无容再议但念兵不可玩使不可轻典或以美而成骇例或以暂而为久天下不明于  皇上过信大臣之心而或疑  皇上有不信大臣之意是皆足以害政臣愿  皇上严于兵事毖饬使臣无以此行为尝无以观兵为威以全政体得旨朕念卿辅弼重臣边关久驻特用慰劳颁赉将士兼以神器兵仗特使护行用壮军威鼓励士气原非干涉别务且临遣申饬沿途不扰竣事即还览卿奏具见周慎其尚悉朕意传谕将吏人等各安戎伍毋得过计
　　○升狭西汉中府知府张土□□为两淮盐运使
　　○癸巳升工科都给事中暴谦贞为太常寺少卿提督四夷馆大理寺左寺丞翟凤翀为本寺右少卿御史江日彩倪应眷南京光禄寺少卿马孟祯俱太仆寺少卿光禄寺少卿岳元声为南京太常寺少卿光禄寺少卿李文熙为南京太仆寺卿
　　○升延绥黄甫川参将洪世臣为神枢一营左副将广东掌印都司严一魁为五军三营参将中都掌印留守司王家柱为神枢八营参将广西掌印都司竺凌云为南赣参将神枢二营游击盛略为甘肃镇番参将蓟镇燕河路都司佥书王秉忠为山西老营堡游击蓟镇中路南兵营都司佥书王嘉春为昌平标兵营游击漕抚标下中军都司佥书张国政为直隶安庆游击蓟镇曹家寨都司佥书邢万民为大同入卫游击
　　○甲午  上御文华殿讲读
　　○吏科右给事中阮大铖言泉州有一钱会盖人醵钱一文以聚众也风闻辅臣史继偕子史八舍阴为主盟泉之士绅言之发指乞谕抚按官凡邪会异教预行禁止其已经发觉者务根究正罪如律不得徇情庇护贻害一方大学士史继偕具＜锍-釒＞陈辩言臣一见科臣阮大铖＜锍-釒＞不胜惭愧惊惶然此何等事可以轻加于人臣子在籍臣乡府县监司一一具在事若有端便可严提鞫审凭何指实证据一质自明焉得而饰之即臣亦不愿为掩饰也要以臣之疏拙招尤固之害之所自来矣伏望罢斥以为不善教家之戒仍趁抚按二臣及泉州府官在京明谕到彼严查邪会与各人犯务拘正身倘臣子有名鞫审得实即依律正罪斯法纪公平也得旨卿褆躬毖慎自能训子义方览奏事迹甚明不待根究卿宜即出佐理勿介人言已而大铖再＜锍-釒＞极论继偕又＜锍-釒＞辩求去  上温诏留之
