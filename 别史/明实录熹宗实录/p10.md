<!-- { "loadSidebar": true } -->
　　○己巳户科右给事中张国祥上言三事一防僻佞谓自古辅养君德者惟慎选左右之为急彼其地近情昵先意逢迎始焉蛊惑君心继且窃弄国柄而引  武庙之宠信刘瑾几危  社稷以为戒一新相业谓密勿辅臣宜以精白事  主上以冲虚资僚友以至诚恻怛之精神流通于宫府之间明开其善念而默寝其非机以广大荡平之赤悃推于缙绅之腹融化其偏邪而会归于中正弼成中兴之上理自为中兴之良佐一定将略谓熊经略辽左修筑开浚鼓舞堵截是其一得未可尽以为非借使少调无用之兵少靡难处之饷不至疲敝闾左以为根本忧迟之数年虽未能成功于剿亦可收效于御惜其志大才疎气高量褊诸臣论列业无剩义奉旨行勘毋容再赘矣惟是有识所虑者经略更易之际乃敌人乘衅之时正宜聚精会神经理防御而三臣并出文移旁午毋乃懈军心而长寇志乎说者谓功罪不可不明据臣愚见此时吃紧惟敌是求仰藉  九庙威灵祸乱削平有日不惟廷弼可从宽宥即杨镐何妨末减不然而荡定无期变生意外不惟当局者莫逃误国之罪即旁观者俱有胥溺之忧柰何于艰危之场作此扰攘之举也今日务宜令袁应泰条上方略或能任剿或能任御用若干兵马若干钱粮若何年月结若何局而庙堂之上另简才贤更代勿贻将来之悔如果可用亦当宽其衔辔共为措办徐观后效之成自古英雄建立功业者必先有定筭于胸中愿应泰精筹彼己速上方略今日之担承即后日之券契慎重于始自可不颠仆于终得旨报闻
　　○户部尚书李汝华上疏求去温旨留之
　　○礼部尚书孙如游疏辞特简之命不允
　　○升南京吏部考功司郎中朱身修为福建布政使司右参政福宁兵备
　　○升四川叙州府知府徐九德为本省按察司副使叙马兵备
　　○庚午  上御文华殿讲书
　　○贵州巡抚李橒巡按史永安题孝子二名杨通照通杰系铜仁县民万历三十二年照杰因母周氏疾拜祷求以身代经三年不入内室三十六年群苗流劫至其家母被掳去照杰追赶转斗十数里被伤不顾追至鬼空溪骂贼震动山谷见母被执奋不顾身杀透重围为贼所杀碎尸甚惨通照时年二十五岁通杰年二十二岁合旌表双孝之门
　　○给原任吏部侍郎刘元震祭二坛予全葬
　　○给原任福建巡抚右副都御史黄承玄祭葬
　　○以原任武昌府同知卞孔时为南京刑部员外郎孔时昔年以矿税事与佥事冯应京等同下诏狱者也
　　○辛未礼科右给事中周希令上中兴十二要其一言宜时惕己事以尝惺  圣虑  陛下上无  两宫  中宫未建所与亲者  皇天后土  九庙神灵及群臣百姓耳  先帝仁孝天纵身履震惊然能护持于青宫之掖庭而不能决绝衽席之进御能浃旬之间尽沛大政不能无弥留之际几贻祸本然则起居侍御之可畏孰深于是前日谓保护  圣躬之人今日觉不利  圣躬之人今日发觉罹法之竖即前日谓亲信守法之竖则左右嚬笑之可危孰切于是二十年不得见  天子之臣而护驾直宿犹是九卿科道  两朝逼正匹后之妃而移宫清禁终因言路谏官则疏远亲信之可辨孰明白于是人主之职在论相论相者岂多备数员时召几次已也论其人耳与之决疑难而观其谋断敏钝与之评忠佞而观其举庇偏正当定大策则知其担当与否当议大礼则知其明习与否观其密揭与抄传之合否而知其心为国之诚伪酌之人与行事之似否而知其人付托之效负苟留心于圣鉴自难遁夫  天聪得旨报闻
　　○南京太常寺少卿曹珍奏先帝升遐未明内廷宿蠹可虑事出不虞远近惊悼乞  圣明痛念  先帝深维后患以杜隐祸以慰舆情内参李可灼崔文昇进药以为内庭之奸谋一日不破则  圣躬之安危安能自保就己事破其机关倍加拥护警察非尝则辅臣是也得旨报闻
　　○遣内官王宗等四人往福府等府各赍御书表里银钞以行
　　○礼部尚书孙如游以人言固辞新命优旨答之
　　○加济南道参政程启南为山东按察使仍管本道事务
　　○升南京太常寺卿桂有根为通政司左通政
　　○升山东按察使金应凤为山西右布政使阳和兵备
　　○起原任福建按察司副使郑三俊为浙江粮道
　　○壬申遣太仆寺少卿范济世等各赍  光宗尊谥诏往省直开读
　　○吏部尚书周嘉谟上疏乞休不允
　　○礼部侍郎郑以伟疏辞新命不允
　　○命御史李凌云巡按顺天
　　○前加恩戚臣拟封郭振明伯爵至是复批部疏振明升授左都督原传升尚余一级准加太子太保封爵候旨行
　　○以工部右侍郎董汉儒为兵部右侍郎兼都察院右佥都御史总督宣大
　　○升右通政周希圣为南京光禄寺卿
　　○升湖广黄州府知府李继周为四川按察司副使川东兵备
　　○升江西赣州府知府金汝嘉为山东按察司副使沂州兵备
　　○升南京吏部稽勋司郎中文翔凤为山西布政使司右参议提督学政
　　○癸酉发内帑一百八十万劳边  上谕户兵二部朕惟登极覃恩赏赉各边军士系  累朝旧典但人数甚多稽查不易近该礼部具奏边军数目恐临期不无增减解银到日著各该巡按御史严行道将设法清查按名给散务使见在者人沾实惠逃亡事故者不得冒领事完将用过银两的数报部查考余剩的留抵户部年例其辽东额兵累年损伤无算援兵出关之后逃亡更多也著监军御史加意严核毋得尽凭将领开致滋虚冒尔部作速通行各镇一体遵行故谕
　　○工科右给事中惠世扬题迩者一号殿之哕鸾宫灾且  皇上登极未旬日有黑气斗日之异然未有言之者臣愚昧敢进一言爵赏当裁党禁当开也冗官当议武备当修民穷当念也  皇祖  先帝相继宾天  皇上应运嗣服臣子竭蹷自是职分而叨恩逾涯如从从哲人言已为啧啧何物礼臣又当鼎铉异数也古有遇灾策免三公之例此正其时年来剪除异已百计排摈有指为东林之党者有变为西北之党者又有目为东朝之党者讎视  君父昔日荐绅若高攀龙刘宗周孙居相刘策王之采陆大受等迄不见用舆论不平何昭旷之途不可共游而倾陷无已时乎国家多故非无官之患巧用人而拙程材密持议而疎课绩至此时蠹乱不胜言矣刘国缙之赞画以虚军冒实粮即徐光启素负经济当事处置失宜人且赘员视之而江淮又添一海运使无济转输徒滋烦扰是亦不可以已乎奴酋犯顺三年于兹矣言策者欲以取胜于庙堂言力者未能决战于原野终日言兵兵不足终日言饷饷不足终日言道将道将不足广宁山海蓟镇且当宿重兵当有重将乃于京师根本之地不一加意今阴巧险猾之许弘纲入司戎政将以十二团营为委曲狥人之资武备何时可修也辽难一日未平加派一日不已不肖有司因之为利见年为逾年之征地不论肥瘠粮不论久近年不论丰歉丁不论存亡概立科条肆行督责薪尽而火灭本实拨而枝叶随之是可不为之寒心哉乞  皇上谕令阁部科道等官公忠体国毋开幸门隐伏其情自处于可议毋塞言路颠倒其术示人以可疑毋顾私交矫众非而恣独是毋忘邦本勤远略而忽近忧何殷忧不以启  圣灾异不化为吉祥乎章下所司
　　○南京户部尚书汪应蛟辞免新命不允
　　明熹宗悊皇帝实录卷之二
明熹宗悊皇帝实录卷之三
　　泰昌元年十一月甲戌朔颁天启元年历是日赐辅臣刘一燝韩爌及讲官钱象坤等新历各有差
　　○礼部恭上  孝元贞皇后  孝和皇太后各尊谥册宝仪注一前期三日太常寺官奏致斋仍奏请遣官祭告  天地  宗庙  社稷至日行祭告礼用祝文香帛酒果脯醢如常仪一前期一日司礼监官设  册案  宝案于  孝元贞皇后神主前并设  册案  宝案于  孝和皇太后几筵前俱册东宝西仍各置设祝案于  御拜位右  册舆  宝舆香亭于文华门捧各  册宝各置舆中一是日早  上素翼善冠麻布袍腰绖祭告  光宗贞皇帝几筵前用祝文香帛酒果如常仪即祭告  孝元贞皇后神主前  孝和皇太后几筵前各用祝文香帛酒果如常仪祭毕  上素翼善冠麻布袍腰绖  御文华门百官暂免朝参司礼监官举各  册宝舆外导  驾官导  上随舆后降阶升辂外导  驾官退百官素服乌纱帽黑角带皂靴先于文华门外丹墀内东皆北向立俟  册宝舆启行百官皆跪  册宝舆过兴皆随至东华门内  孝和皇太后册宝舆暂驻司礼监官举  孝元贞皇后册宝舆至  慈庆宫门外  上降辂百官皆北向立  册宝舆由中门进至  慈庆宫大殿前丹陛上导引官导  上由左门入至丹墀内赞唱执事官各司其事导引引官导  上至丹陛上拜位捧册宝官于  册宝舆内捧  册宝由殿中门入至  神主前左右北向立内赞奏四拜礼  瑞王惠王  桂王  皇五弟陪拜司礼监官传示在外鸿胪寺官赞百官皆四拜导引官导  上由殿左门入至  神主前奏跪传赞百官皆跪内赞奏进  册捧册官以册跪进于  上右  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上右宣讫仍置于案奏宣宝宣宝官诣案取宝跪于  上左宣讫仍置于案奏俯伏兴平身传赞百官同奏复位导引官导  上由殿左门出至拜位奏四拜传赞百官同拜毕导引官导  上由殿左门入至  神主前司礼监官捧册宝奉安讫  上行叩头礼内赞奏礼毕导引官导  上由殿左门出至  慈庆宫外司礼监官举  孝和皇太后册宝舆前行  上升辂随舆后行由东华门东上门东上南门至南城宜春宫门外  上降辂百官俱随至宜春宫门外皆北向立册宝舆由中门进至  几筵殿前丹陛上礼同前一初四日颁  孝元贞皇后  孝和皇太后各尊谥诏先期鸿胪寺设诏案于文华殿内东锦衣卫设伞盖于文华殿前至日早百官各具素服乌纱帽黑角带皂靴于承天门外伺候  上御文华后殿具黑翼善冠白素袍黑犀带执事官先行五拜三叩头礼鸿胪寺官奏请升殿导  驾官导  上御文华殿鸣鞭讫序班举诏案于殿中翰林院官捧诏立于左鸣赞唱颁诏翰林院官以诏授礼部官礼部官受诏置于案序班举案由殿左门出锦衣卫用伞盖迎至承天门上百官入班鸣赞唱四拜称有制唱讫开读讫再行四拜礼鸿胪寺官传奏礼毕百官退诏书迎至礼部授使者颁行天下  制曰可
　　○工部覆司礼监太监卢受题催内供物料言据该科抄参查万历三十五年例止题办素纱五千疋徽墨一万斤小白绵纸大连七纸各一百万张白毛边纸五十万张并无金箔片脑麝香之类今各色纸张已如数办进该监复申前请殊属滥觞应如科议将本无者悉行删裁应有者量行办送得旨这未完物料系上供急需难容议减除片麝已经内库关用外余照原题数目作速办进
　　○乙亥总督两广右都御史今升兵部尚书协理京营戎政许弘纲＜锍-釒＞辞新命  上优答不允
