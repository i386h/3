<!-- { "loadSidebar": true } -->
　　○命铸钦差查勘兵饷官关防给吏科左给事中李春烨又铸湖广督饷道关防给按察使杨楷
　　○大学士史继偕复以人言求去  上慰留之
　　○总督狭西三边右都御史兼兵部左侍郎李起元以病乞休  上优诏不许
　　○升刑科左给事中尹同皋为户科都给事中
　　○癸未  上御文华殿讲读
　　○荫原任工部尚书王佐男缵爵国子生
　　○给故巡抚辽东都察院右佥都御史李植祭一坛减半造葬
　　○授续考选叚国墇北科给事中候缺填补
　　○狭西巡按御史高推阅视参劾诸弁部议原任西协副总兵今升甘镇总兵薛永寿原任文县守备今升京营参将李廷秀原任永安堡守备今升京营参将马德原任红崖守备今升车驾营都司罗九韶原任清水守备今升镇夷游击胡应武俱革任回卫永寿仍行巡按御史提问追赃
　　○甲申与原任刑部左侍郎白瑜祭一坛减半造葬仍谕礼部详慎题覆
　　○巡视厂库给事中杨所修等言中国长技惟火药一种近且有转输之夷者欲防奸弊须严运解敬陈四议一曰分运有程往日委解硝黄军器等项每一时尽发以致堆积布散莫可究诘宜令该部司官酌量多寡分为几运鳞次追随庶道途不至壅滞一曰验运有单往日委解止给一批至沿路有沉匿逗遛等毙何凭稽考宜每运各给单所经过州县驿递照数点验即于单内明注某月日时运到某处庶情毙便于稽核一曰押运之差役宜多往时所解物料多少止委一人以致顾前失后今议一运即委一人管领庶有专责一曰酌运之车骡宜定军器之重大者必须大车装载小且轻者则以骡驮之该部宜分别酌定不许随便权宜而车户又必须本人亲往无得雇倩庶身家念重不致以法纪为尝  上命如议严行违玩者参奏处治仍着抚按官一体遵行
　　○荫大学士朱国祚孙茂暐中书舍人
　　○升太仆寺少卿王远宜为大理寺右少卿
　　○起升原任尚宝司少卿卢逵为本司卿
　　○起原任广东布政使司右参议丘懋炜为江西布政使司右参议分守岭北道
　　○升都司佥书娄可教为通州右营游击
　　○乙酉  上视朝
　　○以纂修乏人命吏部行文与各该抚按催取翰林院差假告病等官前来供职
　　○兵部尚书董汉儒等以澳夷教演火器条上事宜三款一防奸细教演之所行巡视御史委兵马司官时时巡绰毋令外人闯入窥伺漏泄一重责成演习之人行戎政衙门于京营选锋内精择一百名令就各夷传授炼药装放等法仍以把总二员董之朝夕课督不许买闲怠事一议日费夷目通事傔伴诸人日给务从优厚俱于先年钦颁皇赏支剩银内支给应用硝黄物料器具估价买办  上是之
　　○抚抚贵州得代李橒具奏新抚王三善解围之功如望洪涛而投足睹烈焰而引手非有一叚血诚侠骨谁能强之夫以数月迟留之兵捷发于一旦及龙里而贼不知及□坡而会城不知可不谓奇抚臣一书生耳将孤军深入而不顾苗仲之截不虑糗粮之乏可不谓险出奇冒险以二万师当十余万众屡战屡捷岂尽天幸倘如臣所云立志之一发机之迅坚定之识敢勇之气决策之审者非耶伏乞  皇上褒扬优异专任责成仍敕谕抚臣集思广益用谋勇之将兼用练习之将收一战之功并收万全之功而各省催兵催饷毋以畛域掣其肘一时小胜小败毋以议论挠其成则不负新抚一番之敢战亦不虗臣等经年之苦守矣得旨王三善解围奇功岂得轻议着益殚猷略以保封疆不必因人言介意
　　○李橒又以死事诸人前疏未备者续请恩恤言安顺军民府推官徐朝纲新任即署府篆适值安酋之难被执骂贼而死阖门二十余人屠戮甚惨其时普定卫掌印指挥黄明重闻变仰天痛哭遂自缢人称为文武双烈广顺州知州郑鼎贼至人劝之走定番鼎叹曰吾守土官也义当死之与土官金灿同坐为仲贼陈良所害吏目胡士统亦被贼执不屈而死龙里卫被围城中士民或逃或降独训导刘三畏兀坐萧斋遂遇害原任守备刘皋领兵守龙里与贼格斗众寡不敌伊子武生刘景武闻难赴救并死之人称龙里三刘威清卫指挥丘述尧平坝卫指挥金绍勋俱以号召把兵被贼掩袭父子皆死坝阳把总简登讨贼兵败被执见贼不跪骂贼而死此弁义烈尤为一时之冠乌撒卫指挥管良相蔺酋之变臣召之听用标下密策奢酋安酋必相继而反议招兵积粮为固守计后良相以祖母病乞假去又泣曰乌撒孤城且与安效良相讐水西有难祸必首及逾月果如所料乌撒既破良相自缢而死此外如贵阳乡宦知县周思稷原系白纳司土官之族人皆疑之思稷忿恚不难杀身自明御史刘述祖妻罗氏事姑最孝姑在围城病亡围解之后述祖抱病尝德有劝罗氏往问者泣曰姑柩在堂宁死不去后有经纪甚丧者柩得所而后就道过龙里值苗出劫罗氏正色斥之慷慨婴白刃而死臣前过龙里又访知云南已故吏部主事陈爰诹柩归抵本卫为安贼所劫毁其骨骸伊子咸厚恸哭死于柩旁且闻咸厚母王氏随赴火死嗟嗟徐朝纲等死于忠罗氏死于节陈咸厚死于孝皆一时表表可以流芳百世乞敕部院查访从厚优恤以维风教以植纲尝得旨据奏死事诸人情甚可悯著与酌量褒恤
　　○罪弁管大藩自归就逮督理辽饷户部右侍郎毕自严＜锍-釒＞请未减诏禠其职发至沈有容处听用立功
　　○调广西永宁参将郝肇元为南京兵营参将广西柳庆参将王慎德为南直金山参将
　　○丙戌大学士叶向高等条议时务四款一任事乏人今天下贤才岩穴毕摉曹署填塞额外添注数倍正员称极盛矣而东西有事无一人出力担承榆关之役非阁臣孙承宗挺身自请将束手坐视从来文学词臣不与军旅今急而借才矣乃中外诸臣可遂委责于承宗恬然不置念乎古之才臣受一面之寄辄有以自见即当艰难危困之秋亦能设法措置如李抱真之于泽潞张咏之于益州韩世忠之于楚州孟珙之于襄阳皆不岁月间化贫弱为富强今之督抚仗钺建牙专制一方盖合古节度制置抚按并为一官任何隆重每一缺出咸翘然欲见其奇及至受事多告苦穷地方有急一缕一粟皆仰给朝廷岂古今果不相及乎此臣等所谓任事乏人也一钱粮欠清国家定制岁入租赋原足供用徒以弊孔溃漏冗蠹侵渔遂至空乏年来重以东西军兴骚然繁费主计之臣策无所出臣等窃以为宫府一体若肯彼此通融公同会计尽捐不急之务毕杜旁出之蹊锱锱两两悉佐公家当充然其有余惟是因循既久振刷为难臣等疏庸不能遽得之  皇上若在各部则兵饷之出入茫无的数独不可一稽查乎各省之解纳假印假批无从对质独不可一严核乎开纳之事例半入奸胥棍徒之橐如近日南北监所发觉仅百一耳其在它曹皆官吏朦胧共相容隐独不可一摉治乎各衙门之冗胥冗役蚕食公家所损不赀独不可一裁减乎关津之榷税贤者固少染指不肖者半以充橐今议者欲复抽税诚为不便独不可就旧税酌量再行加增乎今日最急无如财用则其最重无如理财之官彼典礼之清闲铨枢之华膴以优尊处优则可矣奈何驱度支之贤者稍有才名即窜入其中而升转之迟速高下又大相悬绝重其所缓而轻其所急将何以劝剧曹而奖能吏乎此臣等所谓钱粮欠清也一诏令寝格人主所以临制万方在出令耳故曰令出推行又曰令行禁止如上令之而下不应则人主之权失而何以为治臣等观近日旨下往往有该科留滞不即发抄抄而该部不即覆覆而又奉旨矣而仍不行也旧岁广宁失后曾有旨令该部将行过事件逐月奏报不完者该科参奏今将一年未见部臣之报与科臣之参也其行之省直者抚按不能得之司道司道不能得之郡邑即勒限回奏亦束之高阁虽有考成之法无奈何也古称六卿率属  皇祖曾亲洒宸翰悬示诸曹今此义不明朝廷处一属官则堂官不自安堂官自处一属官则群然起而诟之以为怪事矣上下相习以苟且舍容为长厚惇大令安得行而法安得伸此臣等所谓诏令寝格也一风俗日浇昔苏轼论宋事谓一官而三人共之居者一人去者一人而伺之者又一人以臣等所见伺者何止一人如巡抚缺出至更三四人而犹不定其他善地羙官莫不皆然甚至坐席未温又图他徙虽恬淡无营之君子世自不乏然十人竞而一人恬则恬者亦不能自立窃恐其波流茅靡之无纪极也今日官愈多而事愈不治皆繇躁竞之为害诚使以竞官之心竞事则何事不可为以让事之心让官则何官不可做是在主爵之臣力奖其恬静而深抑其讲嚷抢者庶几其有瘳耳此臣等所谓风俗日浇也乞敕下该部留神裁择得旨览卿等奏具见谠论忠猷深切时弊近来躁进成风无人任事奸徒积棍侵冒钱粮全无查考其各衙门奉过旨意亦玩视不遵科道官只泛漫条陈此等关系事务并未见纠参职守何在著该部院将奏内各款逐一详议上紧覆奏施行不得延缓
　　○礼部尚书盛以弘引疾乞归  上谕留之
　　○给故太子太保南京兵部尚书魏养蒙祭九坛造坟安葬
　　○旌表孝子陈荣等六名节妇杨氏等七十七口烈妇史氏等二十五名贞女张氏一口烈女俞氏等五口巡按御史郑宗周各具＜锍-釒＞上闻部覆从之
　　○升广西右布政使谢肇浙为本省左布政使起原任四川布政使司右参政杨邦宪为狭西布政使司右参政榆林东路兵备道
　　○升广东按察使杨莹钟为广西右布政使
　　○丁亥  上御文华殿讲读
　　○命谢雨
　　○以  郊祀伊迩一应仪物命所司豫行整理至期严肃供事
　　○总督贵州杨述中奏言臣接粤抚何士晋遵旨援黔一咨见其部署道将调度兵食俱有次第乞敕士晋无变前局一意援黔以奏肤功得旨广西援兵著该抚严督道将作速前进不得延缓
　　○大学士史继偕又具＜锍-釒＞乞休  上温诏留之
　　○升甘肃巡抚右佥都御史徐养量为南京兵部右侍郎
　　○升四川按察司副使徐如珂为太仆寺少卿
　　○升延绥镇靖营参将汪济民为凉州副总兵甘肃镇海堡游击沈应时为延绥定边营参将
　　○起用原任遵化道副使高捷褫职闲住顺天巡抚李瑾劾其行浊言清也
　　○戊子  上视朝
　　○大学士史继偕复具＜锍-釒＞乞休温旨慰留之
　　○夺户科给事中郭巩御史周宗建俸各三月时吏部尚书张间达等会议巩等互讦事情言诸臣涵餋未深言之过激不可谓之全是而心各为国亦不可谓之全非乞  皇上俯赐优容与之自新仍再为申饬俾之各修职业共济时艰  上谓科道官互相攻讦成何政体本当重处姑从轻罚俸以后当仰体德意如再违玩多事必不再饶
　　○贵州巡抚王三善塘报大水塘之捷我兵阵斩助逆渠魁宋万化擒其妻丁氏及其子女歼其伪军师刘洪祖等总督杨述中以闻章付兵部
　　○述中又奏自两河失利我兵收保而龙里咽喉为何中蔚占据臣移书黔抚檄行镇道先攻龙里而何中蔚败走臣密布道将遣发官兵繇重安江孙家坟杨老冲一带将群苖相机剿抚运道肃清一时道将贾勇用命祈敕部立案事平一体纪叙  上命兵部知之
　　○援辽总兵官毛文龙奏援兵不至乞饷不继目前匮乏已极乞将臣所请兵饷军器敕下兵部及户工二部作速议处给发以救危急  上从其请
