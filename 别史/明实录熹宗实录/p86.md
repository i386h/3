<!-- { "loadSidebar": true } -->
　　○兵科左给事中朱童蒙＜锍-釒＞陈兵务六款一登莱淮兵宜议御史游士任募淮兵先后到八千七百登莱弹丸兵民杂处则民苦米价腾涌则军苦月粮一万五千则官苦宜分一半过海听毛文龙调度其余散之北边险要以资防御一蹈海远臣宜议监军梁之垣与毛文龙戮力海外请大开海运多给米豆火药器械及饷银数十万宜敕速发接济一赞画钱粮宜议何栋如原募浙兵乃抵关尽四方之人一马兼二马之价一兵兼二兵之费其冒破当核一蓟门镇臣宜议总兵许世臣既被论听勘当急摉名将星催受事一黔中塘报宜议黔省远在天末通消息于京师全藉塘报宜沿途添设塘马不时奏报一募兵器械宜议杜应魁募兵移驻马房操练盔甲器械累请不给工部速宜估计发银令其自造无藉口库藏空虚以误机会＜锍-釒＞下部议
　　○御史李玄以言官罚俸调外屡得严旨不免挫直臣之气灰任事之心列为三说预箴当事之臣共成纳言之羙一立议忌于烦嚣谓机密重情自应单＜锍-釒＞直奏其余国家大纪大法关天下公是公非当知会连名六科合一＜锍-釒＞十三道合一＜锍-釒＞或科道共一＜锍-釒＞＜锍-釒＞入静听不得俞旨仍以公本催请则公车不烦批答亦易不至以烦言起厌一票拟忌于模棱谓平章军国岂宜首鼠两端自今辅臣于各章奏细加览阅力为担当即宫府危疑之情不难直揭明告即  皇上传宣之令不难引烛补牍朝廷不颁两可之诏臣僚自塞规避之门一覆议忌于恇怯奉旨下议可否自洞若观火朝受命而夕奏报亦何不可乃顾情恤面占风望气习成推卸之套养成模糊之风自今勿恶人之代吾断而故为停阁勿畏人之议吾后而姑为观望勿虑前官谓吾之形短勿顾后官谓吾之露长务使＜礻由＞中弹文历历见诸行事而庙堂颁降一一果有实绩可也  上可其奏
　　○命铸协理戎政都察院关防给余懋衡
　　○贵州进士田景猷自请赍敕往谕安酋许之
　　○授原任都司佥书张士显总兵职衔另练户部招募新兵六千余名
　　○辛丑升太仆寺少卿吴礼嘉为大理寺右少卿
　　○壬寅  孝宗敬皇帝忌辰  奉先殿行祭礼遣镇远侯顾肇迹祭  泰陵
　　○管兵部事大学士孙承宗题御史游士任募兵淮上檄赴齐东议者屡言其为登莱扰害而领兵游击孟淑孔欲分作两班三月为期及瓜互代则道途往来谁为输供客店居民几堪骚扰况假归者逐影疾驰即暂止者亦刀环入梦究不得一卒之用顷毛文龙请兵五万期捣奴巢而张经世亦请将淮兵勒期渡海接应文龙但孟淑孔统御无方众心未附士任亟当疾趋登莱查点督发一则割已操之刀自有成算一则结未了之局可无偾辕  上敕游士任星驰约束分派毋致生事如稽延推避罪有所归
　　○御史侯恂＜锍-釒＞劾总兵许世臣姑著回卫
　　○戍逃臣冒日乾
　　○癸卯  上御文华殿讲读
　　○户部尚书汪应蛟以募兵鼓噪为给事中彭汝楠纠参再＜锍-釒＞乞休不允
　　○甲辰刑部尚书王纪＜锍-釒＞参辅臣沈＜氵隺＞引宋奸相蔡京为比言京生于数百年之前＜氵隺＞生于数百年之后迹不相蒙而事实相类其结交魏进忠即京之契合童贯乞哀董羽宸即京之恳款陈瓘蓄养死党邵辅忠孙杰即京之固结吴居厚王汉之罢逐顾命元臣刘一燝周嘉谟与安置吕大防何异降斥持正言官江秉谦熊德阳侯震晹与贬谪尝安民何异尤可讶者贿交妇寺窃弄威福迷国罔上此又京＜氵隺＞旷百世若合符节者也  上谓大臣当协心匡济不必烦言致伤雅道
　　○夺吏科给事中章允儒俸一年先是允儒＜锍-釒＞乞裁减  上供袍服以苏民困  上传拟旨杖谪大学士叶向高等再＜锍-釒＞申救言袍服一事臣等曾＜锍-釒＞请酌量减省盖见东南民力已竭供应不支人心嗷嗷思乱故欲假旷荡之恩以收拾之而未蒙允行允儒曾为华停知县亲睹地方困苦之情形今在言路不得不言且据事直陈无甚触犯若加之罪人且议  皇上以袍服而处言官其累  圣德不小乞依臣拟量加罚治乃止夺俸
　　○释幽禁沈府老疾罪宗效鎍
　　○调总兵江应诏于山海以山石燕建四路隶之升新推永平副总兵马世龙署都督佥事住扎三屯营专管中协四路其部将方裕仑授本镇标下坐营杨楫授都司职衔李光孝石柱国各授守备职衔俱听世龙委用
　　○升固原坐营姜辅署都指挥佥事加都司佥书职衔管靖虏参将事
　　○乙巳  太祖高皇帝忌辰  奉先殿行祭礼
　　○荫大学士韩爌侄孙男承宣国子生
　　○褫监军佥事牛象坤职听候议处
　　○拟逃臣胡嘉栋高出罪服重刑如律
　　○刑部定李维翰郑之范狱言维翰身为辽抚受军旅重寄奴以李永芳为心腹我付之兵柄而不问奴以互市为机阱我听其款关而不疑一旦变起仓卒失城失堡二百里山河拱手送贼丧师失地之罪何以自解坐之重辟庶惩首祸若郑之范以辽阳理刑而摄监军乃视危辽为金穴倚署道为垄断贿剥军民不下数万攫取官帑亦至数千胡骑骤至弃印疾奔此逃之首而罪之魁也肆之市朝庶快众愤并拟斩律诏依拟惟以郑之范赃私数多仍令严追变产充饷
　　○丙午山东白莲妖贼徐鸿儒反攻陷郓城县鸿儒钜野人以左道聚众入教者饮以迷药妄言生当为帝为王死当证佛作祖转相煽惑自畿南中州晋赵淮徐在在有之皆推鸿儒为教主伪称中兴福烈帝以伪印传旗敕诸方一时并起皆著红巾为号旬日之间远迩响应山东巡抚赵彦遣都司杨国栋等将兵讨之因上＜锍-釒＞言东省为神京肘腋曾城为全省腹心今贼势日急省城策应不敷锋营额兵三千名调发已尽而各郡邑之请讨者日接踵未已应于省城再添兵三千名马一千匹但遇有警朝闻夕发临清旧额兵二千德州新设兵二千今调一千征贼而地方奸宄即起窥伺之意二州皆咫尺神京灌输漕运应宿重兵各加兵一千名马三百匹至兖州一府南北要冲环千里内无一兵可恃济宁为漕河总会要区沂州多矿盗出没曹州与陈頴接壤皆不可无兵弹压应于兖州府城济宁沂州曹州四处各添兵一千名马二百匹以上共添兵九千名马二千四百匹每岁月粮草料之需非十五万不能继而买马置器犹不与焉应于起运银内每岁留十五万以养兵勿惜小费而误大计同时巡按御史王一中亦请增加额兵拣选土著申饬保甲兼留京操班军以资防剿俱下部议
　　○户科给事中罗尚忠＜锍-釒＞言迩者仗马时斥讲筵稀御人疑  皇上积怒言官厌薄学问而臣更窃有私忧过计也盖人主怒发过当犹可悔时转圜惟威柄一落将言路之摧折何穷人主情缘自开犹能剥后见复惟炀灶蔽深即讲官之补救无术臣愿  皇上自爱其权凡一应中旨处分俱面与辅臣□确庶近习莫敢乘以为奸而主权重大臣爱君以德嗣后进讲须摘经史中关切时务者逐事开发庶玩好不能夺嗜而主德清  上责其沽名渎扰
　　○经略辽东王在晋＜锍-釒＞言山海形势南则海天无际虏如舍骑登舟瞬息直达北则为角山山脉从居庸古北喜峰逶迤千里各设关隘以障朵颜诸夷关城枕之缭垣于山是为边墙而峰峦更高于垣故有欲筑敌楼先据高山高岭者恐为贼所乘则益助其凭高搏击之势有为再筑边城从芝麻湾或八里铺起约长三十余里北绕山南至海海一片石统归总括角山及欢喜岭悉入包罗乃可为关门捍蔽但计费甚钜又恐虏骑猝来然外墙毕竟当筑尚须徐议也当今为内备之计惟不在募兵而在训练实在之兵不在添将而在选择有用之将庶可救危边之一线手  上谓封疆事重还悉心筹画以计万全
　　○升浙江布政使司左布政胡世赏为太仆寺卿江西布政使司左布政林欲栋为南京光禄寺卿
　　○升大同副总兵李承爵为神机六营右副将山东都司杨国栋为神枢七营参将大同游击徐应召为京营巡捕左参将神机八营佐击查国宁为神枢四营游击
　　○丁未  仁宗昭皇帝忌辰奉先殿行礼遣宁阳候陈光裕祭  献陵
　　○云南巡抚沈儆炌以水西叛逆驰＜锍-釒＞告急兵部请严敕贵州新抚及湖广总戎速发大兵疾驰急救而西粤与滇南比壤声息可达并著彼中抚臣就所部士卒或营兵或狼兵亟发一二万统以廉勇将官间道星驰合力接济第滇中粮额既薄库藏如洗乞即发帑金十万不独师行粮随滇可壮兵威而天末瘅人尚得与  皇上罢金之命同颂天恩也  上从之
　　○原任吏部侍郎翁正春＜锍-釒＞辞礼部尚书新命温旨趣之
　　○新升都察院左副都御史徐兆魁在籍引病乞休允之
　　○锦衣卫指挥梁慈称疾请告许之
　　○降吏科给事中倪思辉福建按察司知事朱钦相湖广按察司知事
　　○降江西道御史王心一江西布政使司都事
　　○升大同中路参将吴重阳为甘肃西宁副总兵山东莱州参将赵文质为宁夏协守东路副总兵
　　○升甘肃威远堡游击张尔奇为延绥东路参将甘肃镇羌堡加都司佥书守备严奇武为河州参将狭西行都司张鸣鹗为延绥参将延绥巡抚标下中军游击高见为狭西芦塘参将山东巡抚标下中军游击查克镕为山西太原参将大同游击李懋赏为宣府龙门所参将福建标游水兵游击蔡宗为广西浔梧参将广东游击梁鹏为香山参将
　　○升蓟镇永平城守备谷九有为石匣车营游击福建都司佥书赵颇为福建泉南游击
　　○戊申  上视朝
　　○山西平阳府临汾襄陵曲沃大平乡宁绛州及稷山县同日地震
　　○先是贾祥以弃弁谋募兵兵部给劄往浙江募步兵二千五百名马兵五百名亲丁五百名南来一路不胜骚扰至通州遽行出示以出关为置之死地且有命危朝露挺而走险等语丁文朝等据示首告心衔之缚以去意且叵测兵科左给事中朱童蒙＜锍-釒＞劾之  上敕兵部行牌晓谕仍著通州抚臣禁戢并严查其抄示具首等情越数日通抚王国祯复纠其造言惑众潜谋不轨显肆要挟诏遣缇骑逮问
　　○原任吏部郎中赵南星辞太常寺卿新命不许
　　○升山西布政使司右布政洪翼圣为光禄寺卿湖广布政使司右参政李成名为太仆寺少卿
　　○调户科都给事中陈熙昌为吏科都给事中
　　○填补原任太常寺博士考选陆文献为户科给事中
　　○己酉夏至大祭  地于  方泽遣泰宁侯陈良弼恭代
　　○湖广巡按舒荣都驰报黔省之围且言黔为楚之藩蔽黔危而楚不得独安臣以戒黔之心戒楚而以忧楚之心忧黔真有食不下咽者从来戡定祸乱不出人与财两端应援接济惟  皇上加意  上以楚黔接壤著相机应援协济饷银作速解发
