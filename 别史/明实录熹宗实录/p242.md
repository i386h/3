<!-- { "loadSidebar": true } -->
　　○镇抚司奏爰书既有成案史册务宜核真得旨汪文言即汪守泰罪逃贱隶人类不齿而杨涟左光斗与之交结借通王安倡起移宫之事希图富贵把握朝权及事发问徒又潜住京师与周朝瑞顾大章魏大中袁化中等结党行私庇护熊廷弼力为营救受其重赂动以巨万夤缘贿属冒滥衣冠党与实繁招摇簧鼓使一时人情知其贿赂不知有朝廷知有诸奸不知有法纪天厌其恶国有颋尝刑已经三法司依律问拟情罪允惬爰书既宜颁布中外镇抚司三＜锍-釒＞招词并著宣付史馆编辑成书垂信万世其汪文言未完赃私行与该抚按官严提家属追比完日回奏
　　○礼部尚书薛三省题＜锍-釒＞铨政壅滞其略曰今日仕路之壅滞虽合内外而实始于内之清卿盖清卿壅则外之藩臬滞而不得内转而外壅藩臬壅则内之郎署滞而不得外转而内壅郎署壅则州县之高等者又滞而不得内转而外益壅盖壅滞之端虽不至于此而此实其大关也然而非其源也今欲导其源则大僚之赴任不可不酌也凡大僚悬一缺即清卿滞一人臣思大僚＜锍-釒＞辞岂必尽循故事盖亦有实抱病或至情不得已者明旨不当概答以需其至即不然亦当严限以速其来使可为将来推举地也庶僚起废不可不慎与荐举明旨不可不信也凡诸臣废在籍者朝廷特即家起之盖念其无故为门户中怀私者所摧抑故起之以示特异也然其间宁无持身有玷奉职无状并居乡不理于口者此而多一人则塞一缺又毋论无以示风励矣故近以举荐过滥奉旨谕令台省不得市恩荐举乃今又闻有举荐赐俞者又有简前＜锍-釒＞而赐起者臣恐明旨严京卿而京卿或从此滥也恩加俸级不可不节也迩年大庆频仍加恩优渥顷因门工恩又重加矣臣不知少时三殿告成  陛下何以更加也且郎署而加二级则内当为清卿外亦当为参政副使等官吏部此时安所得多缺以应之臣恐他日之壅滞更甚于今日也凡臣所言皆随时补救即所为导源者犹非其大源也其大源则在票□瓦别流品使官必得人人必称官而不使幸位者得杂其间则壅不期＜锍-釒＞而自＜锍-釒＞滞不期什而自什矣得旨仕途诚是壅滞然在吏部时何不条陈门工恩原照旧制不必琐渎
　　○兵部尚书高第奏自广宁弃后蓟镇单弱所赖以内护邦畿外拒奴虏者惟榆关为扼要近闻渡河取败宜速挑选精兵谨防山海及查关上原设三部总兵各有所管地方分布驻防不意今春夏间三部兵马尽驱之关外昨日奴衅已开目前报讎都令欲逞此何等时也犹不思护内而防外乎至于歹青之死如系入犯阵亡当折以理若因索赏诱杀彼执有词都令挟杀父之讎索偿命钱抚夷武弁岂能以空言塞虏欲支吾日久愈触其愧忿之心闻桂英都令回营大怀忿恨虎酋亦为动情万一骤发款局遂坏将决裂不可收拾也是在严谕枢辅责成抚镇道将各官各率重兵驻关共图防守之策再将都令挟索事情讲詟妥当务销其挟犯之狂谋得旨关门固内防外诚系急著枢辅必能留心西虏挟赏著抚镇道将诸臣善能调停毋坏款局以开边衅
　　○升太常寺少卿路升为太常寺卿管少卿事太仆寺少卿归子顾为南太常寺卿管少卿事尚宝司卿王孟震为通政使司左通政
　　○戊辰  上视朝
　　○大学士孙承宗＜锍-釒＞辞门工加恩  上不允
　　○升总督三边军务兵部右侍郎兼右佥都御史李从心为工部尚书总理河道左佥都御史潘浚为南刑部右侍郎
　　○升湖广按察佥事葛寅亮为福建布政使司右参议管屯盐事务
　　○己巳户部覆改海外额运以天启六年为始就淮扬截漕起运其所省脚价一并酌议以资军饷报可
　　○御史温皋谟陈安攘六款一诏旨寝格宜严言迩来诸司其已奉旨而不覆覆而不行行而不报者不知凡几臣以为诸臣按季报查而六科按牍参劾必不可少也一功罪轻重宜衡言邹城之战粤兵执馘护运经漕臣赵于逵叙明迄今优恤未沾首功不叙至再造全蜀之朱燮元廓清永兰之李维翰曾不得与赵彦杨肇基较劳论赏何以称平一榆关之局著宜稳今举朝皆言枢辅宜听其暂休马世龙宜解其兵柄然枢辅数年综核夫岂梦梦马世龙之尚堪策励与不堪策励及谁堪代世龙谁堪自代枢辅举之枢部与廷臣参定之犹愈于局外传响矣一督抚之事权宜酌夫蜀滇黔各有巡抚而又设总督巡抚事权似轻而实总督事权似重而虚必各抚同心一德呼吸贯通然后总督得有其权一远方之劳臣应体言臣按蜀所荐有司其才品双卓劳勋茂著者若罗宰蒋龙等既以边俸停议而不与考选陈鸿恩李应元等又以先朝升补而不与考选蜀官几断清华之梦至援黔推官袁世芬历险积功三院会＜锍-釒＞条荐尚且犹豫于覆升危疆宣力之吏将安所激劝乎一召用之淹抑宜伸言科臣若霍维华资俸最深前与孙杰同奉有优升京堂之旨孙杰已登卿寺维华仍守故秩未免积薪伦肇修吴光龙品行最端为门户所憎因有年例之转沉沦数年今门户既破矣而二臣尚靳于启事何以使正人吐气也得旨这六款议东西方略甚悉该部即与覆行霍维华准照孙杰例添设京堂
　　○辛未以宗室乞恩请封给永安王府镇国将军盛泏嫡第二子封辅国将军容木□莳等诰命六百六十九道
　　○御史赵胤昌＜锍-釒＞参侍郎王瑾给事中刘懋为门户渠魁荐张至发为一世名贤得旨李瑾刘懋门户渠魁乃一则脱身三禠一则部覆久□都著削了籍为民仍追夺诰命张至发守正不阿著吏部酌量擢用
　　○兵部侍郎刘遵宪以病乞休不允
　　○改湖广道御史贾继春为应安等处提学御史
　　○升浙江右布政李守俊为广西布政使司左布政使
　　○壬申  上御文华殿讲读
　　○夜五更金星顺行犯太微垣左执法星约相离三十分余金星在上
　　○升大同巡抚中军游击陈国策为大同副总兵宁夏守备眭自强为临洮坐营天津户部中军李应选为浮图峪守备
　　○癸酉上传谕工部  陵工未完皆因钱粮不敷臣子之义正当上紧接济早完大事以慰孝思如何通不在意却将急用银两徇情冒发皇亲郭振明王昇两家坟价原奉明旨止各先给七千两今郭振明多领过五千三十两王昇多领过四千三十六两五钱显是朦胧著工部如数作速催还解赴  陵工以济急需不许仍前怠缓迟误
　　○工部遵旨追郭振明王昇多领银两言振明纳过一千两王昇止还二百七十五两欲以子粒扣除但郭家爵禄如初抵办犹有所出而王昇已经革爵并原给子粒恐亦非本犯所得主也合先据实回奏以取  上裁得旨  陵工紧急王昇郭振明冒支银两如何故意迟延还著勒限严追君前臣名本内称郭家殊欠敬慎该司官姑免究
　　○御史练国事陈用人课实之法请于岁终之日令各大臣将行过实政各具一简明＜锍-釒＞揭以呈  圣览其有宜完而未完者既明正其玩愒之罪又言到任限期此最课实之先声蓟辽何地乃新督臣王之臣以经纠之身夺情而用数月未见叱驭在  陛下为非尝之恩在督臣忍无非尝之报且九卿济济岂无一人可以督蓟辽者而必待延捱守制之臣得无令夷虏笑中国之无人耶得旨课实一法诚救时急务以后各衙门于岁终已完未完从实具奏以凭劝惩蓟辽总督关系甚重乃推一守制王之臣经年不到成何政体著吏兵二部另推在京堪任的几员来看
　　○升兵科左给事中陆文献为刑科都给事中刑科左给事中郭兴言为工科都给事中
　　○加升大同道王点为山西按察使仍管大同道
　　○甲戌  上视朝
　　○福建道御史李灿然＜锍-釒＞请储边才广积粟内参兵部左侍郎王国祯奉旨逾年杳不赴任视国事漠不相关  上切责国祯命削籍追夺诰命
　　○巡按直隶御史喻思恂奏留总督漕运右侍郎吕兆熊加衔久任得旨吕兆熊总督仓场奉旨已久如何又夤缘保留复任喻思恂曲徇私情谬称德政都著冠带闲住
　　○南京江西道御史徐复阳＜锍-釒＞参兵部侍郎岳元声原任北新关郎中陈于尧扬州钞关郎中强思川东道副使余新民得旨岳元声贪迹素著屡挂弹章著削籍为民仍追夺诰命其陈于尧强思余新民著吏部从重议处
　　○御史汪裕奏边才不专恢郭举法不宜附会务率确见以图稳著得旨人材难得亦难知各举边才必须确见方有实效不宜以附会塞责
　　○遣御史张素养巡按宣大
　　○升工部都水司郎中陆之祺为江西提学右参政福建延平府知府项维聪为广西按察司副使江右道
　　○升浙江布政使马从龙为太仆寺卿管西路少卿事山东参政章光岳为南尚宝司卿
　　明熹宗悊皇帝实录卷之六十三
　明熹宗悊皇帝实录卷之六十四
　　天启五年十月丙子朔孟冬  上亲享  太庙遣英国公张惟贤驸马侯拱宸分献
　　○是日辰时  皇第三子生容妃任氏出命礼部知之
　　○刑部谳矜疑犯人朱嘉寿等十九名得旨释放及改戍各有差
　　○原任大学士叶向高辞免  陵工加恩得旨卿三朝元辅数载勤劳  陵工加恩出自彝典宜即祗受不必逊辞
　　○吏部覆刑科给事中霍维华更置边臣＜锍-釒＞言科臣议将登抚武之望别用裁辽抚喻安性以补登莱再将登镇总兵杨肇基改用西北以闽帅俞咨皋调登莱此揆时度势期于师和而权一也但关门屯十数万兵马费三百余万钱粮所系甚重必设一经略大臣兼视师抚辽之任庶操纵张弛事有专主然后可以议裁抚臣议更镇臣也得旨欲裁辽抚先定经略诚为确论即着会推才望重臣前去兼视师抚辽之任还须慎择几员来看
　　○刑科给事中霍维华请留西南督臣言狭西总督李从心扬历边徼十有五载久练兵事之臣也宜照旧总督以终成效新任漕运不妨改推贵州总督蔡复一实心任事损躯为国之臣也业以师溃听勘矣而犹能以待罪将去之身为犁庭扫穴之举斩获逆党功绩甚明宜令策励自赎新推抚臣王瑊不妨别用  上不许命遵前旨行
　　○礼科给事中李恒茂上关门六议一假用舍之权谓关门将吏用舍黜陟俱宜听经臣便宜行事部院止可参其议不必尸其权二商兵饷之数谓今日剜九边之肉医山海之疮中断之象业已渐见宜敕户兵二部面加商确宁从其实毋从其冒宁为可继母为不可继三久司饷之官谓各镇粮储各有专司久任关门重地何独不然今后饷司宜加衔久任三年一换庶前后通融截给找补俱出一人之手兵将亦相习相信不至喧哗凌竞四亲簿书之烦谓向来米盐器甲等项前经臣每鄙薄之而不理不知下情不得上达上意不得下究皆养尊处优一味批委之为患也况今日关事百孔千疮稍不综核能无壅蔽五活训练之法谓今之所谓练兵者打把射箭闯营排阵而已臣以为练艺不如练力练力不如练心务令上下同心联为一体生聚教训渐成富强六严速效之戒谓鬼方小丑以高宗伐之尚需三年如必以八年不了之局责效于旦夕之间恐韩白再生亦难奏功乞需以岁月勿责近效得旨该部酌议具覆
　　○保定巡抚郭尚友题天津等处旱蝗请议蠲恤下＜锍-釒＞于部
　　○改新升贵州左布政使诸允修为云南左布政使吏部覆从云南巡抚闵洪学之请也
