<!-- { "loadSidebar": true } -->
　　○丁酉工部制完泰昌通宝钱二百万文命内府司钥库收贮另将五十万发  山陵给赏工匠员役
　　○御史徐卿伯疏请经臣作速出关与抚臣共商方略相机进取如抚臣渡河而东经臣即驻师广宁以为后应一切军需敕兵部多方措处若车战便于列营抚臣胡思伸寺丞李之藻所造战车并工部火器火药等项当刻期续发又兵者阴道不密则害成宜敕经抚自后进取机宜先发后闻不从中制朝廷惟以功罪定赏罚闻广宁斗米八钱宜令户部急措本色二十万石觅驴骡以充之转眼严冬再发币金十万或二十万收买布花给散从军之众至西虏辍耕牧为我御侮亦当以十万金为犒师之费得旨这所奏辽左机宜听经抚酌议措买本色等事著该部议行
　　○造庆陵神宫监印给太监刘忠
　　○戊戌总督蓟辽尚书王象乾题军需浩大征派不可屡加内币不能尝继今日急图一铸山请两京十三省设局鼓铸择铜而定其衡择工而精其式尽封天下铜穴而厉其禁直省各冶所铸钱定以六百为一两兼铸当十当百当千三等大钱尽用龙文略仿白金三品之制当十者重二倍每百间用四文当百者重五倍每千兼用四文当千者重十倍每万兼用四文朝廷赉予内外文武俸薪郡邑徵收赋税课锾务令银钱兼半处处流通自洪武至万历泰昌通宝精好合式者一体行使前代见用诸钱定以每两千文庶今古之制俱存远近之行无阻然初铸必须工本随便设处借动约三年尽数补还第行之最宜得人操之不可不慎两京鼓铸数多宜大臣总理其事择用司官分职其详各省耑责右布政无右则左任之钱法行而国用永有赖乎二煮海凡公盐责卖而壅者止为其私盐得利之厚若还其原本官自发卖如汉唐榷盐之法或别招新□听地方通融变卖其利何可胜言天下利权惟奸商颠倒宜另修新引数十万张一如征粮条鞭例不论尝股存积工本余盐通计二淮十二单九十万引外明示加倍如商愿上纳则下之例尤多上之法不扰至便计也不然商自仍其旧额余问何人纳价者即时给引掣盐但于产盐场内选委廉慎官员秤掣至公带贩必禁私盐自息盐价自平所浮岁额宁止百倍推而闽广长芦山东两浙等处禁私贩增官引皆有余利但多寡不同耳三尝平尝平之法昉于耿寿昌粟贱则贵籴以利农粟贵则贱粜以利众而轻重平籴均输皆是今帑藏匮乏安所得籴本惟于有司征收间调停均节耳合行郡邑于征收时银钱杂粮悉从民便平量增值以贮仓腾涌稍减以便民官民两利他如太仆寺备用马匹官价三十三两今各镇买马多者十五两少者十二两折价一年可得银三十六万余两发边备买一马有二马之用而民间往返陪累省费更为不赀南冏之场厂牧地尽委豪右沿江之芦洲草场悉供争夺酌量变值所入奚啻数百万已经科部条议何为不委钦差专行清江船厂移至荆州税木成造岁出之料价可省数万余两寿城之官房凡数百区计入价数十万金钱可以立得内监之成造指一冒百奚异漏卮悉听工部从公估偿则数十余万滥费可省十库之颜料绢布暂借两年改折岁可得数十万两是数者姑举臣所知在
　　陛下断乎必行该部立主责成而一切加派苦累小民悉行蠲免裕国富民强兵绰绰有余章下所司
　　大明熹宗悊皇帝实录卷之十三
　　大明熹宗悊皇帝实录卷十四
　　天启元年九月己亥朔  光宗贞皇帝小祥遣伯郭振明祭  庆陵
　　○是日梓宫至  庆陵  孝和皇太后梓宫同至  孝元贞皇后梓宫迁祔俱于  献殿奉安驸马都尉侯拱宸行奠献礼遣阳武侯薛濂宁阳侯陈光裕灵璧侯汤国祚抚宁侯朱国弼武清侯李诚铭靖远伯王永恩彭城伯张嘉猷武进伯朱自洪广宁伯刘嗣爵崇信伯费天泽祭告  诸陵怀宁侯孙承荫祭后土之神武定侯郭应麒祭  天寿山之神
　　○庚子辽东巡抚王化贞揭称毛文龙收复镇江后奴遂驱掠屯民民结聚铁山拒之奴仰攻被伤三四千人复益兵赍粮为困围铁山计兵部以闻  上曰铁山屯民忠愤孤危其速行经抚各官协力牵制应援务收全胜
　　○辛丑河南募兵御史潘士良以所募河南兵五千人统兵将领游击翟子勋等启行程期具闻因言兵不训练与无兵同有兵无将与无兵同有将无法与无将同乞敕该部广搜将材申严军法命所司知之
　　○巡抚登莱右佥都御史陶朗先言三方布置呼吸宜通庙堂成算战守宜决如诸臣而果真心欲恢复河东也即须矢一片真心出一番公力计兵计路务收三方进取之功如曰声言进剿实欲退守即当另议一守之法毋令人处于战不成战守不成守之间徒费光阴相寻覆辙今毛文龙报收复镇江矣此时机括已发不可中止臣虽立遣辽东副将韩宗功待罪游击许定国各统兵一千先后策应而私计奴兵方劲非二万人急往不可今臣欲再发一兵兵安在乎即有兵而饷安在乎三岔转盻冻河贼且渡矣其在镇江者兵单将寡傥倏举倏覆不惟不足助河西牵制之势而徒启贼人防备南路之谋致殄四卫归附之众其在河西者又独当贼锋而不能得登莱牵制之力庙堂因急辽而遂缓登莱不知缓登莱即所以缓辽也  上曰登莱方规进取伏机即发策应倍亟所奏兵饷等事该部即与议覆以应急需
　　○壬寅葬  庆陵遣大学士刘一燝恭题  神主  孝恭章皇后忌辰  奉先殿行祭礼遣南和伯方一元祭  景陵
　　○经略熊廷弼＜锍-釒＞言连得抚臣王化贞书欲乘锐渡河取海州臣谓夺海州容易事但我入而所以守之法贼救而所以御之法宜先讲求若第掩取而归为贼追袭后一叚光景尤宜深想复接监臣方震孺书谓抚臣廿五日已往河上震孺亦欲随后臣虽无兵马不敢坐视立檄河上镇道将严办以待廿八日走马出关仍嘱监臣曰聊作河上声势非催战也时止续到甘肃大同兵并镇路家丁二千随臣关上虚无人须借督臣星夜一行但甲兵行粮才到未备不得不驻宁远数日而驻劄拟于右屯卫去广宁百五十里与之犄角南路杜家屯百里北路镇武百四十里为应援且断贼西归之路督运海粮于其城而守之以绝贼垂涎恐言者谓臣淹留宁远恋位右屯故不得不先言得旨阃外事不中制进止机宜与抚臣斟酌停妥务保万全不得以彼此异同为辞总督即移镇山海关兵部仍速催兵接应毋得稽延
　　○升原任游击祖大寿为参将代尤世禄管辽抚标下中军事调正兵营游击李茂春于锦州代游击祁锽时世禄祁锽均以病免也
　　○乙巳霜降节遣阳武侯薛濂宁阳侯陈光裕灵璧侯汤国祚抚宁侯朱国弼靖远伯王永恩彭城伯张嘉猷武进伯朱自洪广宁伯刘嗣爵武清侯李诚铭忻城伯赵之龙永年伯王大瑞祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣右都督李承恩都指挥同知王天名祭恭仁康定景皇帝陵寝  哀冲  庄敬二太子寝园
　　○户科给事中阮大铖以行取奉旨下部因陈末议一操守宜核谓贪廉两字舜蹠大关惟言清行浊盗名欺世之流残剥脂膏广猎称誉决不可取其虚气魄伪声名溷入清华一资格宜破谓乙榜明经致身公辅垂光竹帛者良不乏人宜广留用以示鼓舞至评事知州资地相同行取独遗令甲不载仍应一体考选一限俸宜酌谓时有安危地分冲僻况当羽檄交驰轮蹄填集竭蹶支吾艰苦百倍宜量为酙酌勿概限四年四月使贤劳者有匏系之叹一采访宜精谓筮仕有山公之启事居乡有月旦之清评参以夹袋思已过半若山人说客之雌黄罢官弃吏之含沙宜严驱捕以杜中伤一衡量宜定谓人品各有确然之位置公论难逃几许之推敲发访已审即当速考注衔若两番拟授之旧案与临时芟除之变局勿再沿袭以滋纷纭命所司议覆
　　○丙午除补御史李养志狭西道
　　○差山东道御史傅宗龙两浙巡盐
　　○升太仆寺少卿朱一桂通政使司右通政尚宝司司丞满朝荐尚宝司少卿仍支正五品俸
　　○升广东布政使司右布政使吴中伟为左布政使
　　○升河南按察司副使陈伯友狭西布政使司参政
　　○升吉安府知府林恭章江西按察司副使
　　○升浙江嘉湖道右参政陆完学按察使久任按臣张新诏请也
　　○丁未通州巡抚王国祯以近畿重镇议添设标下兵马马兵二千名步兵一千名兼议设总兵及安家操赏诸费兵部尚书张鹤鸣覆言抚臣新设事属创始标下兵不容不议惟是通州以地言止宜守不宜战以守言止宜步不宜马近招募延绥马兵二千本地步兵八千矣就中简马兵一千步兵二千为亲兵令中军统领操练以备缓急仍设标左右两营游击各一员每营操练三千五百名不必另设总兵也冏寺寄养马匹原备京营骑操通抚前募马兵二千亦足供标下之用矣本地募兵与援兵远募不同安家行粮既议定姑照前议至钱粮盔甲器械营房听户工二部酌议其操赏初起一年姑于新饷银内动支三千两自后于各兵旷缺银内酌用从之
　　○兵科给事中蔡思充题国家用人惟文武两途武科三年一试所拔不过百人旧例一体推用三年务完一科乃授职者十尝三四投闲者十尝六七非取士初意其弊有四进用途多选除缺少考核之典未严侥幸之门未塞也宜将兵部选除推用员缺以十之四尽武科四待世职二待三科武举会举各途之听用咨用者查有荐先行擢用未荐者与世职间推三科武举等额量行搭推务期三年内通融推完若大小武职凡经论劾及察处者罢斥未几旋即钻委今后武职被察被论遵照文臣事例分别处法不得概以革任为名其永不叙用者不得夤缘复进各边咨用者必以实有军功为准其内外听用者必以膂勇超群为率傥有滥与咨荐侥幸营谋兵部指实纠参即行褫革一切纳级名色尽行停止其间或新旧微加分别或武科世职与听用各途设法牵搭或三科武举与六年会举酌量低昂或水陆把总督抚旗鼓各道中军尽改钦依是在该部参详疏通其卫所舍余草泽遗逸有谋勇超群府县官汇送各省直巡按御史遴选真正莫雄与武举一体优待支领盘费起送来京会同遴选不拘名数务期熊罴之侣专备辽东及冲边遇缺题推而不溷武科四分数内庶科目不致淹抑真才亦无遗落部覆除世职武科及三科武举会举分搭推用外余一切停罢至革后非有军功听用原无实职者如复钻求咨补即行参革其督抚旗鼓各道中军水陆总哨向来悉系委用尽改钦依不繇部除授者不准报可
　　○差户部广西司员外郎常康易州管粮湖广司主事李自华管临清钞关
　　○升山西右布政使南居益太仆寺少卿
　　○升山东左布政使沈光祚顺天府尹
　　○戊申遣驸马都尉侯拱宸以光宗贞皇帝升祔及  孝元贞皇后祔享告于  太庙
　　○己酉加驸马都尉侯拱宸万炜官一级以  山陵奠献也
　　○庚戌奉安  光宗贞皇帝  孝元贞皇后神位于  先天殿  孝和皇太后同日奉安遣恭顺侯吴汝胤祭告驸马都尉万炜冉兴让恭请  神位
　　○升江西按察司按察使李叔元为广东布政使司右布政使
　　○辛亥  孝靖皇后忌辰遣永宁伯王天瑞祭  定陵
