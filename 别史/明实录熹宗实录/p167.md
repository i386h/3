<!-- { "loadSidebar": true } -->
　　○礼部上  圣驾亲诣  南郊仪注一前期六日蚤  上尝服以亲诣  南郊视牲预告于  太庙内赞赞就拜位  上就拜位内赞官导  上至  太祖及  列祖香案前奏上香上讫奏复位奏跪奏读告词读讫奏行四拜礼毕一前期五日锦衣卫备随朝驾如尝仪质明  上尝服御皇极门内殿太常寺官奏请  圣驾视牲百官具吉服朝参候鸣鞭讫先趋出午门外东西序立候驾出恭送  上从大明门正阳门西天门旧路至牺牲所南门迤西上降辇礼部尚书侍郎太常寺卿少卿导  上至所内幄次礼部官跪奏请视牲仍同太常寺官导  上至各牲房前太常寺卿跪奏视大祀牲逐一视毕仍导  上至幄次内  上少憩出礼部太常寺官仍导升辇  上还百官俱于承天门外序立候迎  上仍诣  太庙参谒如前仪一前期四日  上御皇极门内殿太常寺奏祭祀如尝仪一前期三日质明  上尝服乘舆诣  太庙门西降舆至庙门幄次内具祭服诣  太庙告请  太祖配神行一献礼毕  上出幄次内易皮弁服回御皇极门内殿太常寺光禄寺官奏省牲  上御皇极门内殿传制文武百官朝服听受誓戒一前期二日蚤  上尝服以亲诣  南郊大祀预告于  太庙内赞赞就拜位  上就拜位内赞官导  上至  太祖及  列祖香案前奏上香上讫奏复位奏跪奏读告词读讫奏行四拜礼毕一是日午后太常寺官捧苍玉帛匣香盒同  神舆亭进于皇极门内司礼监官捧帛同安设于御案之北一前期一日质明  上从文华殿出从会极门至皇极门内殿御案前立太常寺卿捧祝版从中门进于御案上  上填御名讫太常寺卿捧安舆中司礼监官进帛于  上  上装于匣内并苍玉安讫太常寺卿捧安舆中太常寺卿随捧香盒于香亭右跪  上三上香行一拜三叩头礼毕转于东西向立锦衣卫官旗入擡舆亭从中门出太常寺卿随诣  天坛神库奉安该卫法驾设板舆于皇极门丹墀下正中内侍官跪请  上升舆  上从中门出乘舆从大明门正阳门诣  南郊至昭亨门之西礼部尚书侍郎太常寺卿等官面驾序立行叩头礼毕分两傍候  上降舆尚书等官导  上从昭亨左门入至内壝左门太常卿跪迎同导  上至西陛尚书等官俱止太常卿导  上至圜丘恭视  坛位尚书等官俱先诣东陛前伺候  上视坛位毕太常卿导  上从东陛下尚书等官同导  上至神库视笾豆至神厨视牲俱太常寺卿导入逐一奏毕礼部太常寺官导  上仍从昭亨左门出至门迤西升舆至斋宫分献陪祀官朝参传旨赐早饭各官叩头谢恩至午各官候旨朝参仍传旨赐午饭叩头谢恩如尝仪一是日午后太常寺陈设如尝仪至一更时分礼部尚书等官诣  皇穹宇尚书上香请神侍郎二员导引太常寺官以次捧正位配位神版从位牌诣坛奉安讫候报时  上尝服乘舆从西坛门出至外壝外神路之西降舆导驾官导  上至神路东大次上香官同导引官及捧神版神牌官复命毕  上具祭服出导驾官导  上从内壝左棂星门入行大祀礼如常仪祭毕  上至大祀易尝服至斋宫少憩  上还仍诣  太庙参谒毕  上具衮冕服御皇极门内殿行庆成礼一正祭前期一日免朝文武百官例该陪祀者先期入坛伺候其余各具吉服于承天门外桥南东西序立候  驾出大明门退于各衙门办事  驾还之时陪祀官先回仍同其余百官具朝服照前序立迎接候驾入午门百官随诣皇极门丹墀候行庆成礼一内监预备小次如正祭日遇有风雪即照例设于  圜丘之前  上恭就小次对越行礼其升降奠献俱以太常寺执事官代
　　大明熹宗悊皇帝实录卷之三十九
　明熹宗哲皇帝实录卷之四十（梁本）
　　三月乙卯朔右通政郭尚宾为太仆寺卿大理寺丞韦藩为右少卿并添注
　　初建议裁蓟辽总督以山西道御史王祚昌言仍之两朝从信录枢臣请亟推蓟辽总督时旧督臣王象乾告归议代而难其人枢辅孙承宗谓不如且停之然而宁远去关门二百里遥矣至三协又数百里遥矣枢辅以一身任千里之封疆宁无太劳乎且督臣离密云而候代顺义也行之日军民拥道遮留三十六家夷人伏地痛哭不起非威望德泽素洽华夷之人心讵能及此本兵之请留旧督而催新总也意盖深矣
　　丙辰宣大总督兵部右侍郎兼右佥都御史吴用先改总督蓟辽广西巡抚何士晋为兵部右侍郎兼右佥都御史总督两广
　　兵科左给事中章允儒论总督杨述中祸黔不足又祸天下贵阳之守食人几尽而不可下鸭池之溃成师十万而抚臣不归非兵少也今复调浙广之兵动经数省万一乘衅起者则吴粤皆重庆而樊龙辈将接踵可不寒心遂下部议
　　丁巳上疾良已
　　狭西巡抚右佥都御史孙居相为兵部右侍郎尚宝司丞濮中玉为少卿礼部主事旷鸣銮为尚宝司丞并添注
　　总督蓟辽兵部尚书王象乾去冬闻讣至是代去进少师兼太子太保
　　广西道御史宋师襄言终日筹务矣饬吏治矣弭盗贼矣而终不能行也何则台臣条上即云尽职而条奏之行否置勿问部臣题覆即可了事而看议之行否置勿问阁臣票拟即为丝纶而票拟之行否亦置勿问皇上励精图日览章奏日下严旨而某事能行某事未行谁还报皇上上故毅然更始愤然力行臣敢望之皇上并以责之臣工报可
　　登莱巡抚袁可立罢
　　戊午大理右少卿傅振商为太常少卿添注
　　庚申南京吏科都给事中姜习孔为南京大理右丞
　　辛酉南京户科给事中欧阳调律为南京通政右参议行人卢时泰知县李恒茂为礼科给事中
　　朵颜等卫都督花歹等遣头目可脱赤等贡马
　　户部尚书李宗延请发帑银八十万救黔上命部先措十万借价十万余俟外角□羊毋请帑塞责
　　浙江道御史袁化中言弭灾实政请召邹元标王纪毛士龙熊德阳侯震旸江秉谦贾继春文震孟郑鄤徐大相等上许之
　　山东道御史王尊素言时事十失封疆多故动辄覆辕庸阃懦将所在而是一也人来鼠伏人去燕怡误国丧师者蒙荫血守孤城者薄酬二也会推启事捷如飞电昨日所进又云资俸已深今日所推忽而复图改转三也邪正杂糅忠谗并进直言敢谏之气挫于揣摩臆度之手四也辽人穷来归奸宄风影捃摭致效顺之未动愁坃阱反侧之子从中煽惑五也户兵要务不于实事专精覆疏行否不问六也市井无赖好语兵革入幕山人巧占风候令孤忠束手事机渐移七也门巷街衢苞苴充满吮血朘膏希营窟穴八也大臣依违毁誉之念转为模棱情面之心旁观却顾致误军国九也论议庞杂当局莫措十也若夫百姓愁怨司农仰屋京边尚少二百余饷内库钱粮改折金花旧额暂济便可救急而必云内库仍解天下谁之天下而留此朽蠹为也至阿保重于赵娆禁旅近于唐末萧墙隐祸惨于夷狄异日有欲言不敢欲闻不得者上怒夺俸三月
　　壬戌太仆寺少卿魏说为应天府尹
　　癸亥山东右布政程启南为南京太常寺少卿南京福建道御史谭锴为南京光禄少卿吏部验封郎中张守道为大理右寺丞
　　甲子河南巡抚兵部右侍郎兼右副都御史冯嘉会改总督宣大狭西参政宋槃为右佥都御史巡抚狭西太仆少卿董元儒为右佥都御史巡抚广西太常少卿王命璇为少卿
　　乙丑右通政涂乔迁为南京太仆寺卿
　　日讲官太子宾客礼部右侍郎赵秉忠还里改葬赐金币
　　丙寅兵部直方郎中邹维琏改吏部稽勋司时验封主事吴羽文亦江西也求去吏部尚书赵星南言羽文求去曰江西不宜两人维琏亦求去有从更维琏者曰是不繇咨访夫同乡不嫌两人臣前已言之而又求去意臣耄不足与有为抑别有所畏耶其应否到任候裁上命即到任毋避
　　丁卯户科给事中周之纲请裁黔督处分镇道优恤死事诸臣秦明屏等下部议
　　天津巡抚毕自严言天津海防营水陆见兵二千五百名岁饷四万五千金前抚汪应蛟因海滨亡儆屯田八千亩人耕四亩岁谷八石共值四千八百金操练尽废舟楫器械皆不存今兵部欲以葛沽兵移归屯田春作力田仍令津抚兼统遇敌听调一柄两持屯操俱废不若水兵隶臣增足二千陆兵千人分隶屯臣兵部尚书赵彦执如故
　　戊辰阮大铖为吏科都给事中
　　通政左参议李茂英为右通政刑部郎中张肇枋为通政右参议己巳户科都给事中朱钦相为太仆少卿尚宝司丞金士衡为少卿河南按察使藩文为太仆寺少卿并添注
　　翰林编修方逢年纂修实录
　　庚午大理右少卿谢应祥为太常寺卿
　　辛未太仆寺卿程绍为右副都御史巡抚河南太常寺卿武之望为右副都御史巡抚登莱户部给事中郭巩大理左寺丞
　　进士普宁徐天凤奏父朝纲以乙榜任贵州安顺府推官殉安酋之难部覆上赠朝光禄寺卿予祭葬祠谥  荫锦衣正千户
　　壬申尚宝少卿姜忠礼为尚宝司卿
　　户部给事中孙锦统疏剌元辅叶向高夺俸六月
　　癸酉上视朝
　　甲戌四川左布政林宰为太仆少卿
　　工部尚书陈长祚覆御史姚应嘉修浚漕渠请恤泇河始事尚书刘东星侍郎李化龙郎中梅守相等上从之
　　乙亥瑞安公主庶子万长祚荫锦衣卫都指挥使
　　尚宝司丞陈以闻为卿
　　王维周薛国观补户部给事中
　　贵州道御史张矿请逮督臣杨述中并罪镇道诸臣不问
　　左都御史孙玮言御史奉使回道考察旧制也今多称疾不繇本院请自今考察回道俱定于御前复命违限二月以上炤会典参处各御史果疾在地方巡抚代题如到京臣院代题不得自奏从之
　　河南道御史熊则祯言时事因纠吏部郎中张国绅赃污不报再纠之仍不报
　　巡按直隶御史彭鲲化请恤故户部尚书李三才不许盖三才起官未任
　　丙子礼部右侍郎何如宠公鼐为礼部左侍郎实录副总裁左庶子张广为少詹事右中允刘鸿训左赞善缪昌期为左谕德撰诰敕
　　进田尔耕少傅兼太子太保
　　狭西巡抚御史刘廷宣请祀宋儒张载父迪于启圣公祠下礼部户科都给事中尹同皋言铨途大势已清卑局弊端犹盛选者不论先后升者不论浅深颠倒不测惟意所为即州邑佐□兵马之缺至数百金千金以上他可知已请序考纳先后资俸浅深类刻一版人给一册视缺出方补推之内外官亦仿此下部酌覆
　　丁丑魏忠贤荫锦衣百户赉金币缉伪劄吏科右给事中彭汝楠言其滥不听两朝从信录荫魏忠贤□侄一人锦衣百户赐银币钞敕以获伪造印劄通同卖官项君锡英守福等并
　　前后缉拿开矿盗换鞘银屡除奸弊故也不知擅权作威之渐已酿于此矣御史宋祯汉随上疏言爵荫不宜轻畀有以哉说者曰于此可以观赏爵之失宜矣逆珰除奸弊之功与梁侍御获奸细刘保之功孰大而此辄得爵荫彼不过在寻常迁序流转人心何有而平耶
　　总兵萧如薰镇保定黄越镇贵州提督平清等卫王云鹏署都督佥事总兵镇湖广
　　戊寅福建道御史李应昇言内操皇祖曾一举行不两年而罢今圣躬初愈神气易惊奈何遽忘静摄金鼓之声如昨不听
