<!-- { "loadSidebar": true } -->
　　○庚戌吏科都给事中杨所修条陈铨政一曰明会推之义凡举用大僚必繇会推匪特爵人于朝与众共之亦以推举推之官必关系各衙门事体所以当与诸臣□确务求得人以无负  皇上任使傥全不集议止临时突出姓名大家相顾茫然尚未识其为谁止画一题字了事万一  皇上以用之不当责及与名者诸臣亦任其咎否一曰申资俸之说凡吏部升授官员除边道提学间拔异才及年资深久或不超擢之以示奖恬外其余寻尝升除不循俸序何道之从臣前＜锍-釒＞言之已详何不于每季月誊写一纸开送臣科俾至公无私之意了然共信无疑亦甚便也一严饬考课之法近见各省直代题
　　给繇＜锍-釒＞内多言繁称乃于本官曾经正荐几次经管钱粮原额若干完过若干反多遗略臣谓自今以后该部行文各抚按将前项事款明白入告其钱粮完欠与否必经户部户科查对清楚有劄付到部方与题覆一速予复补之官凡有司以下官员有起复及听降调到部名曰急选盖谓与以应有之官不宜迟耳方面以上何不可仿此意行之各官或守制三年或困衡数载本等官职自当有缺即补岂可令其珠桂长安动经阅岁一宜禁奏辩之烦向以党人害正天日为昏今幸离照当空咸与昭雪乃近来当辩者辩不当辩者亦辩臣谓从此以后非明系邪正大关与论共惜者不得轻自陈奏至于巡抚非考满不得升转奉有严谕注销之法从来遵行今反寝格此俱宜力行之以信明旨也得旨近日铨政称平会推自有公论果有不公不
　　妨以职掌驳正如所推妥确何得以条议阻挠
　　○加延绥标营参将王洪副总兵旗鼓守备何汉都司佥书各照旧管事从延绥巡抚张九德之请也
　　○升户部贵州司郎中胡一龙为山东按察司副使督粮道苑马寺少卿管云南府知府事周仕国为河东狭西盐运司运使
　　○辛亥  上视朝
　　○南京大理寺卿董光宏乞休得旨嘉其恬退加南京兵部右侍郎衔致仕寻以应天府府尹祝以豳府丞陆梦祖南京太常寺卿归子顾俱年衰迈主令加衔致仕祝以豳加南京工部右侍郎陆梦祖加应天府府尹归子顾加南京工部右侍郎
　　○三边总督王之采奏进延绥宁夏固原三镇所扣旗鼓中军银两助工  上命户部应发各镇本年年例即以前扣抵补以内济急需外省驿递
　　○命留工部四司料价两年济楚省
　　○命惠桂两藩工作那借两广钱粮即以题留楚饷解补其南部未解银两与各省新开事例起解不前者该抚按参来
　　处治
　　○初辽抚袁崇焕以奴死虏信未的奏遣喇嘛僧李锁南以烧纸为名往侦之至是还言渡三岔河河冰忽合自西连东如桥而渡奴以为神供亿一如内地酋四子待以客礼令僧阅其兵马器械并抢粆花夷人以示威仍具参貂玄狐雕鞍差夷答谢既而又奏自宁远败后旋报死亡只据回乡之口未敢遽信幸而厂臣主持于内镇守内臣经督镇道诸臣具有方略且谋算周详而喇嘛僧慧足当机定能制变故能往能返奴死的耗与奴子情形我已备得尚复何求不谓其慑服  皇上天威遣使谢吊我既先往以为间其来也正可因而间之此则臣从同事诸臣之后定不遗余力者谨以一往一还情形上闻得旨据奏喇嘛僧往还奴中情形甚悉皆厂臣斟酌机权主持于内镇督经臣协谋于外故能使奉使得人夷情坐得朕甚嘉焉夷
　　使同来正烦筹策抗则速遣之驯则徐间之无厌之求慎无轻许有备之迹须使明知严婉互用操纵兼施勿挑其怒勿堕其狡夷在无急款以失中国之体夷去无弛防以启窥伺之端战守在我叛服听之该抚还会同镇守内臣及经臣督臣顺天抚臣酌议妥确具奏蓟辽总督阎鸣泰亦具状奏闻得旨览奏东夷情形已有旨用间用缓修战修备此是实著其果慑国威思款还会同该督抚内镇相机酌确具奏毋得怠玩自堕军实
　　○户科都给事中林宗载奏传言无政事则财用不足可见政事者用财之纲而人其提纲者也试以一县言各图里甲其目而县令为纲自一县而上府为纲府而上布政司与粮道为纲司道而上户部为纲而十三司其分理此纲者也今主政副郎或思营差以自便其为正郎者或思量移以卸担问以额数完欠
　　总归不知该管既不详知则权归吏书矣吏书为政于是州县线索皆通以欠作完矣如是而欲岁额充足何日之有臣有法于此十三司于各省直应解钱粮或专管或分管或兼管随年派则各有额数请各立一册照外面勘合前开省总次开府总后开县总后详开撒数某项该银若干每年俱限二月十六日将册投科其撒总互异者臣得而驳正之投册后每月朔望各司将该省直完过某项若干详开手本投科凭科臣对填前项之下如该管未有解到亦宜手本说明若故事塞责者臣得以白简从事如是而完欠昭然吏书何得上下其手至册注详矣而间有逋负如故者惟有考成查参一法得旨这本深得提纲挈目催科责成之法依议行
　　○先是户部议裁东兖新兵以其饷饷海外巡抚山东右佥都御史吕纯如＜锍-釒＞言新兵不宜裁者
　　有三天启四年二岐山中群贼啸聚旋赖新兵扑灭今又岁荒民贫所正思乱昨开濮之间强寇郑江郑海等聚众焚劫几至决裂幸有东兖新兵星驰捕剿渠魁就缚若此兵一撒奸宄闻风复逞西南半壁事有不可知者矣其不当裁一也东兖为神京左臂漕道咽喉分兵防护责任匪轻傥新兵尽去外寇与妖民乘隙窥伺运道梗塞恐祸不在海外而在腹心之间矣其不可裁二也各兵原系饥寒之辈别无养生之术一旦扼吭而夺其食驱令解散此五十无聊之众佐以乘机思逞之奸东省地方又未知作何景象矣其不宜裁三也盖国家事以安危权缓急当其无事则中原缓于海外值兹多事则海外又缓于中原今日东省安危之略只在撒兵与不撒兵之间耳得旨东省妖氛甫靖新设兵饷未可据撒所司知之
　　○升云南布政使司右
　　布政使蔡侃为本省左布政使洱海道湖广按察司按察使尹伸为云南布政使司右布政使南京吏部验封司郎中蒋英为福建按察司副使兵备道兵部职方司郎中甯三翰为山东按察司按察使霸州道
　　○壬子世宗肃皇帝忌辰  奉先殿行祭礼
　　○升狭西按察司按察使李养冲为山西布政使司右布政使冀北道副使刘之柱为广西布政使司右参政苍梧道山西布政使司右参议胡士容为江西按察司副使南昌道云南布政使司右参议杨师孔为本省按察司副使临沅道
　　○革浙江南洋游击张震任回卫巡按御史田珍参其贪纵也
　　○癸丑贞惠安和景皇后忌辰遣官祭陵寝
　　○月有食之凡食八分七十六杪自酉至亥二刻复圆
　　○升湖广宝庆府知府林文熊为广东按察司副使南韶道
　　○甲寅户科给事中陈序条陈东省事一曰清盗源有司洁已爱民奖善锄强地方自然安堵乐生好义之民谁甘作
　　奸犯科故严有司者乃探本穷源抉盗贼之根也一曰遏乱萌夫盗发不于发之日也平日安于游惰习为强狠奸宄无赖结纳养成非一朝夕之故所当蚤为遏绝而不可缓也一曰明恩威贼有先年请免死票者谓得此必无死法反借以作慝肆害宜严为招示果能改行从善则免票聊为护身之符如秘恶不悛则免票即为刑书之券一曰禁讳盗饥寒多盗事理之尝不足为官罪何必博盗息之虚声以酿隐忧故有地方之责者毋上下相蒙有盗必治治盗必不滥及一曰严捕禁设捕祛盗或因捕为盗宜日有禁月有缉多擒者赏多纵者戮因擒为纵潜身为盗者首戮如农去草不尽不休一曰防流劫贼敢于肆志者因州县秦越视之燕雀怡之宜州县相约力能制即急收捕不能即关会邻近州县协擒无过张皇无分彼此一曰禁窝马
　　贼得驰骋不即成擒者有马故也贼亦知养马易犯多窝餋于邻近之家宜下令寄餋盗马者无问富豪悉捕尽法民知畏法贼将惮其先发而马无所匿矣得旨这七款深得弭盗之方著各该抚按严加申饬行
　　○赐荆府樊山王翊＜釒氐＞永新王常渭各祭葬如例遣行人凌义渠汪桂往二府掌行丧礼
　　○以大理寺左寺丞孙惟任年力稍衰著加衔致仕南京大理寺右寺丞彭惟成久依门户著削籍为民仍追夺诰命
　　○升原任御史过庭训为应天府府丞
　　○乙卯先是唐王硕爌捐赀以助殿工  上赐敕褒嘉仍命建枋旌表硕爌＜锍-釒＞言臣捐金仰助自是臣分应然何敢过徼  圣恩顾先臣徽行未扬泯泯地下为子若孙者中心实有未安臣父顺王赋性仁孝事臣祖敬王晨昏定省敬餋无方及至笃疾躬为尝粪中夜焚香愿以身代迨祖薨悲思
　　成疾奄奄数年遂至不起臣祖母妃丁氏奉敕监国臣甫三岁伶仃多病国势危疑臣祖母竭力保护使得有今日伏望  皇上嘉惠宗盟乞将敕赐臣坊移及臣父并臣祖母以旌孝慈得旨览奏知王父顺王孝德著闻王祖母丁氏抚孤保国具合旌表之例王捐赀助建忠悃蔼然遵例移恩孝思克笃这奖敕建坊准移于顺王并丁氏以昭朝廷风励亲藩至意
　　○升广西按察司按察使娄九德为云南布政使司右布政使
　　○丙辰兵科给事中陈维新言大工急需钱粮有藩司类齐耽阁者奸胥卧批侵欺者解官中途乾没者请敕抚按责令布政司将起解数目先行揭报以凭查核勿再稽迟从之
　　○辽东督师王之臣以天厌奴氛恢复有机条上目前急切事宜一据广宁以窥河东夫河西之有广宁犹河东之有辽阳也必得大将拥旄临之然
　　后可以振扬兵威招徕万众顾此时附近大小城堡悉为瓦砾之场务先逐节挨程实之以兵一如草昧经营昼于茅而宵索绹以安插上下之人而后民始可屯兵始可练远近辽众闻之者知有不拔之基可成雄镇矣一定军营以固根本迩来辽东遗黎自虏中归者月无虚日但苦无怙恃虑及飘摇拟将关宁一带各营选其将有谋而兵有勇战守可恃者移驻于辽海大小各城一以卫民一以御虏即有虏来守将兵民必能效死勿去而人心坚根本固矣一调班军以亟修筑河西五百里内城堡之丘墟者三十余处大而要者则广宁锦义凌河右屯诸处首当缮治主兵派战派守穷民靡室靡家势必不能即工必须借力班军仍须约诸工费以成恢疆实著尤须亲履其地逐项估计而后可以定费之多寡一分兵民以安地方朝廷以厚饷饷
　　兵不必从事畎亩内攘民利至于归土辽民颠连无告宁能家给而人哺之仍以辽土处辽民使各自食其力以资俯仰稍需岁时约量屯种起科以佐军需可也一设道臣以清屯马年来非不屯田然聚讼盈廷殊非良策至于马匹倒死一任官军开报实为国家一大漏卮及今东作将兴边政更始清屯清牧须专设一风力文臣提纲领而董核之方克有济或虑供亿之难即将关内宁前两道各请加敕一道俾各兼屯马一会水陆以张挞伐三方布置局面久成臣履任之初扼腕于事机之屡失也密遣官兵会哨于登海东江声息已通若三方并力同心各出轻兵约日分道而屡挠之误以多方乘其无备此制胜之道必不可废者也一用西虏以蹙东夷总兵王世忠系北关金台什之子奴酋覆其巢而并其地逃归中国与奴讎不共戴本官
