<!-- { "loadSidebar": true } -->
　　○工科给事中陈胤丛言天下之精神惟赖  皇上之精神以振之堂皇之精神振矣群小之精神敢有惰乎臣下之精神振矣远方之精神敢自窳乎今之朝政孰要于战守两者能战固能守能守亦能战然守之之法无如核兵清饷勿藉寇兵而资之粮其次莫如收出关之兵屯练一处简将而重阃外之托法行而练兵卒之胆此攘外之大端也闾阎穷困人情思乱宜严敕有司尽力抚循至操练乡兵势不容已宜专责民牧设城而致行之用度不支漏卮难实摉括鼓铸不遗余力计所以生之宜杜所以耗之而催科不前拖欠数多皆由民习于惰风坏于淫游手游食无所事事今之妖党盛行盗则充斥皆此类无赖之人煽惑依附为害不小宜严行保甲之法十家之内有不务四民之业及邻右不举者悉置之法风俗日奢衣服器用任意创为不惟犯上无等亦且费用不经宜明著之令一并禁止患公之义人有同心此身原君之所有何难致之于君门户何不可破党与何不可散恩怨何不可忘至于起用诸臣  皇上不难拔之沉沦与之昭雪真千载一时何得视为泛泛而不以身以心报也得旨这本说的是君臣励精内外振刷何战守之不可图也方今惟财用匮乏是最急务昨鼓铸有人既兼户衔其关防即改作总督钱法盐法关防以便行事练乡兵严保甲禁奢淫著所司申饬举行至于起用诸臣正宜乘机赴会宣乃心力共理维新之治岂可观望远嫌不想报国犹怀二念尔等言官访真奏实重治不恕  工科给事中张惟一疏陈推广事例事内言国子折班廪员准贡两项尚令人低徊踌躇谓庠序之设乃餋贤育才之地不宜以贿闻明经一途国初最为郑重后渐陵夷今乃为数镒金钱负之而趋短儒生之气灰寒士之心国家功令不堪亵越至此又援纳递减数目新旧溷淆户工参差且多颠倒悖谬恐滋弊窦朝廷虚受鬻官之名而不得鬻官之实疏下该部工部覆称折班一款宜如科臣所论停止不行准贡一款非廪生不可援纳盖亦重明经而通守岁之苦人人乐趋已输者不容复还其原议二百名或应再减或果如数在  圣明独断至例中有两部参差减数太舛者总候户部一并裁覆科臣虑事例多归私橐则全在司官严查文引方给库帖监库官严秤银两方与库收确核库收方与行咨一一经巡视衙门确挂确销收银监督赴朝房对册方许收卯则神奸无所措手矣报可  礼科给事中李恒茂疏陈时政三款一专责成谓选郎管一两选便去相沿成习今若得其人当勉留六选巡抚宜加衔久任不可令朝更夕置二寡交结谓人臣私交情重则公家念轻宜敕令抚按严谕所属凡事务从俭约访有金□赞营巧宦者以不职论三禁讦辩谓台省风闻论奏诸人不许辩讦迩来假以认罪申冤为名显攻暗诋妄意中伤宜为禁止其言冗长琐猥有失条奏之体得旨文选有工为托卸者即时参劾不得过后烦渎金□赞营巧宦的何不指名论列此岂严谕所能禁革向来诬陷正人多系假公掜造伸冤理枉正在今日这本逞臆恣谈敷陈未当姑不究  甲辰  孝穆皇后忌辰遣成安伯郭邦栋祭  茂陵  以礼部右侍郎丘士毅李康先教习庶吉士  吏部尚书崔景荣乞休得旨慰留命本部司官宣谕赠五经博士孟承儿太仆寺少卿荫一子锦衣卫千户世袭以合门死白莲之难也  御史周维持＜锍-釒＞紏文选司官刘行义与其同官王任杰大开贿门赃私狼籍得旨刘行义革职听勘王任杰姑著闲住  御史吴裕中＜锍-釒＞言令粤五年身经目击借箸有心今仰窥我  皇上宵衣求治遐迩同观又见追逋裁冗安民弭盗之议诸臣凿凿言之臣请以平日周悉者列款上闻一逋粮之故宜审粮寡者其数易办粮多者其力亦饶非遇大灾祲粤未尝逋粮至一分以上也惟有远乡邃谷勾摄不能及如新会县之平康德行二乡粮额几可当一小邑乃自来深匿不出应卯无人有司莫可柰何曾议建新邑未果臣摄篆时查二都疆土附近恩平新宁二县若割此以属之徵输俱便逋欠易追繇是以推凡省直如此类者不皆可议乎一冗员之汰未尽粤粮原无本色以水陆俱穷于运也编徵银两一正官理之有余乃见全设诸县其主簿专以管粮为衔为赘而已矣当三空四尽之日不宜报部速裁对品改选乎近阅户部覆＜锍-釒＞谓郡佐中清军可兼捕盗粮马可兼水利极为确论每郡首领三四员亦存其二足矣是当并行各抚按参酌以助军需之毫末者也一税饷之扰民滋甚粤自正饷外有鸭饷牛饷禾虫等饷及各墟场大小贸易经纪等税皆豪门积棍金□赞纳些须于官府以为名而横行搏噬于细民以贾利旧督臣何士晋慨然为抵免辽之计而奉行有司辄忘远虑议复议创无处不税无物不徵遂使地方嚣然则一切应革杂项亟宜查追帖照永杜其根至于濠镜澳饷断不可增以资口实南雄桥税断当仍旧以安人心一狱犯之可忧甚大粤东重囚不啻数倍各省臣以为案经三讯无复推敲其余未结诸犯查犯事三日之内曾有保救在案者审其正身的名情愿联词出结保无后虞似不妨听其领回约束匪但弭狱变亦所以全天地之和也付部看议  乙巳大学士顾秉谦再疏乞归  上命鸿胪寺堂上官宣谕即出赞襄成国公勋卫朱荩臣奉差往南京守催防卫军器疏辞勘合不用以省驿费  上嘉之兵部议三屯止用总兵一员兼制西中二协其石匣总镇宜裁照旧另推副总兵从崔呈秀裁冗员以一将权疏也  原任太仆寺少卿陆彦章自陈准以新衔致仕  丙午大学士魏广徵题今日有文书官郝隐儒等至阁奉  上传以镇抚司打问过杨涟等回奏令臣票拟杨涟等赃私著逐日研刑追比若干著五日一回奏待追赃完日送刑部议(拟)罪臣闻此谕不胜惊骇臣自办事阁中并未见有此旨臣伏念杨涟等在今日诚为幺么有罪之人然在前日实为  圣朝卿寺之佐即使所犯赃私条条是真与前此之罪人既经镇抚司问过转发刑部照律拟罪臣犹以为在议减之条不应辄同他人毫无分别更欲研刑于逐日令镇抚追赃乎臣闻古之帝王有见罪人而泣下者何也盖心本不欲加罪而法又不容不罪此所以恻侧于心而泪所从出也身非木石逐日研刑就宛直须臾耳以理刑之职遽责追赃官守何在无论伤  皇上好生之仁将不惕师心之戒违悖  祖宗之制朝政日乱而与古之帝王大不相侔矣臣谨遵传谕拟票外另拟一票望  皇上省览裁察不报  原任礼部侍郎张邦纪在籍请告允之
　　○御史庄谦疏紏门户南京刑部尚书胡应台付部议处
　　大明熹宗达天阐道敦孝笃友章文襄武靖穆庄勤悊皇帝实录卷之六十
　明熹宗悊皇帝实录卷之六十一
　　天启五年七月丁未朔孟秋  上亲享  太庙
　　○是日大学士顾秉谦上言适见同官魏广微为杨涟等奉旨拟票外另拟一票具揭申救因叹主圣臣直引法执争所从来远矣盖君尊如天雷霆无竟日之怒所以成其威若屑屑然搏击无已则天之威又觉其亵杨涟等狂妄不类固自有应得之条惟所拟适如其所犯用法始平易曰先王以明罚敕法又曰君子以议狱缓死夫敕法而必期于明议狱而必从其缓皆所谓用法之平也今日已经掠治则法纪大敕若欲不时刑比则缓死谓何彼数人者何足惜臣所惜者为国体也为法纪也不报
　　○兵部覆题参诸将孙显祖行辽抚严提追结孙谏再勘确议白慎修行该省抚按逐程查追侯世禄听候别用从之
　　○巡抚云南都御史闵洪学奏安效良以沾益土官之子出继乌撒沾夷有故主狐兔之情故其入寇四十八营并倾巢助之滔滔者皆是未可胜诛也然不声讨一二尤者则夷情不詟而我之安插亦无名于是副总兵袁善有法堕鸡寨之役乘贼乞降姑开一线今而后且剿且抚或可相机收拾乎但贼之顺逆视我兵力而沾兵止数千又不宿饱且谍报安效良尚伏乌撒水西复以二十营来助警报数至事势岌岌臣前＜锍-釒＞所请兵饷真有不能顷刻待者章下该部
　　○原任礼部右侍郎兼翰林院侍读学士协理詹事府事张邦纪请告许之
　　○滇南始开鼓铸旧俗用贝议者以滇产铜用钱兴利甚便至是始易之
　　○南京户部左侍郎区大伦等南御史赵应期等南吏部郎中袁中道等南礼部郎中申绍芳等南户部员外郎思敬等各捐俸助大工有差
　　○戊申巡按贵州御史傅东龙引疾乞休不允原任南京刑部右侍郎今升南京户部尚书未任周希圣以人言乞罢不允
　　○南京刑部尚书胡应台革任回籍以御史庄谦奏为邪党也
　　○南工部尚书沈儆炌南兵部侍郎岳元声各捐俸助工得旨捐俸所济几何以后各部俱照南京兵部节省赃罚及无碍银两尽数摉括解部以支匮乏
　　○己酉  上视朝
　　○巡抚登莱武之望疏言旅顺之防原属车领信地臣建议欲截分彼此专其所属者非故与毛帅参商也极知海外人心不齐终难联络故欲专其责成免致争竞推诿云耳臣＜锍-釒＞原欲先尽东镇且请并行毛帅商确而部覆不行会议径改属登镇且定题为游击张攀专来防守业已到彼任事一月矣而东镇忽移张继善等四员特来驻防在张攀势难与争自应拱手逊避第今又将兵民□去不知径撤旅顺之防而以空堡贻张攀乎抑暂移别岛避奴酋之冲而向后复来驻防也前后并无知会文移臣等皆不知但张攀既奉朝命难容他往相应拨登兵数百名令暂驻盐场口以为防御俟后东兵驻定徐议进止可耳然臣更有说焉登州离旅顺隔海七百里寻尝往来少以旬日计多以二旬计前日张攀之来兵部覆＜锍-釒＞初云禀成登抚又云听毛文龙节制傥一事而禀成者曰可节制者曰否令任事者安所适从是教之贰也即两镇移文商量速以两月计迟则三四月矣如此而欲并行禀成节制之策其能有济乎况今海外之患全在人心不一法令不行如曾有功勾虏诱陷罪恶通天臣前后＜锍-釒＞参不啻舌敝頴秃而中外置之不问目前若此而欲后来诸将禀成节制于登抚其谁信乎而谁肯从之章下兵部
　　○造总督钱法盐法关防给右副都御史董应举工部铸局分司关防给主事崔源之协守遵义等处副总兵关防给副总兵林兆鼎
　　○差南户部湖广司员外郎冯士杰管北新关南户部江西司主事张有誉管理水兑浙江司主事虞大复管淮安钞关
　　○调徐州副总兵曹鸣雷为山西老营堡副总兵延绥黄甫川参将王庆麟为大同井坪参将升中都留守司掌印周宗相为广西南太地方参将都司佥书管莱州参将事杨大庆为河南巡抚中军标下游击将军狭西行都司王思孟为遵化辎重营游击将军河南都司王浚为山西老营游击将军山西都司吴学恭为延绥入卫游击将军山西巡抚旗鼓守备加都司佥书管事李永福为真定巡抚标营游击将军
　　○庚戌  仁孝文皇后忌辰  奉先殿行祭礼遣丰润伯曹以忠祭  长陵
　　○大学士顾秉谦恭视皇极殿工  上赐茶
　　○太子太保吏部尚书崔景荣以署选司官王任杰刘行义被纠引咎乞罢  上谓司官情毙堂官原不与闻不必引咎
　　○差工部都水司郎中赵嗣芳管节慎库
　　○翰林院简讨胡尚英给假
　　○下原任御史方震孺于刑部追赃拟罪
　　○辛亥吏部尚书掌都察院事左都御史李宗延引疾乞休不允
　　○通政使司观政进士周昌祚＜锍-釒＞请母孟氏旌表章下礼部
