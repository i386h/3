<!-- { "loadSidebar": true } -->
　　○宣谕朝鲜敕书发道臣梁之垣  皇帝敕谕朝鲜国王朕嗣承天位君临万方惟尔世守东藩忠勤素著顷自建酋肆逆辽左用兵尔邦征膳以从兵将捐躯勇战我  皇祖用颁诏谕赉恤有加属者辽沈继没尔复陈兵声援慰集流移边臣奏闻朕甚嘉焉兹特遣官赍捧玺书用褒劳勚并御前所发赏功银三万两给付尔国量行赉犒其沿江一带我军民疮痍奔命留滞未还者令差去官抚定资给不以烦尔其差官带有兵从令其联络声势相机规图约戢部伍不致侵扰尔国君臣将士宜悉朕意明听朕言惟兹逆酋挟我叛人荼毒生灵偪处肘腋罪恶贯行覆载不容朕方简任文武将吏厚集水陆兵师奉行天诛用摅国愤维尔义激同仇劳宣敌忾安危共域休戚关情其尚饬备周防严兵犄角设奇制胜佐集大功于以保我疆陲固尔封守朕用恢廓版宇亦以绥尔藩邦策尔藩勋垂名史牒讵不伟欤惟尔其钦承之特谕
　　○癸未兵部覆总督京营陈良弼疏言原额三大营马二万一千二百五十匹万历四十八年倒死一千七百九十三匹查三大营巡捕营及外而通州营张家湾营奠靖所各马匹皆战守巡缉所资而旗守卫之马又所以闲舆卫也旧额诚不可缺合劄付太仆寺于所属寄养马内调取赴寺兑补三大营一千七百九十三匹巡捕营三百八十六匹通州营七十三匹张家湾营二十五匹奠靖所旗守卫各七匹但寄养之马价三十金一兑给军旋至骨立皆缘贫远军士克减草料奔逐驮载所致宜委马政主事将应领马匹官军选锋审其住居附近精壮殷实方准兑给毋得滥与贫远军士如仍前弊查该营将领参治报可
　　○以肃州卫指挥佥事崔拱曜守备甘肃古城地方
　　○以  光宗皇帝梓宫发引擡请演扛及执仪仗冥器等项例用营军民夫令京营及五城兵马宛大二县预为料理仍以龙輴戒严敕该监倍加详慎不得草率误事
　　○暂辍朝讲命内外各官以本月十七为始青素服办事
　　○甲申中秋节赐大学士刘一燝等上尊珍馔兼赐膳酒月饼及讲官钱象坤等有差
　　○大学士刘一燝等恭视改题  孝元贞皇后铭旌赐银币宝钞及中书官赉银有差
　　○差江西道御史李时荣长芦巡盐
　　○差工部屯田司郎中陆化熙管夏镇闸
　　○升礼科都给事中杨道寅太常寺少卿提督四夷馆
　　○升广东道御史董元儒为为太仆寺少卿
　　○升山东道御史李凌云大理寺左寺丞
　　○升兵科给事中霍维华狭西按察司佥事备兵固原
　　○升湖广道御史刘有源四川布政使司参议兼按察司佥事清军驿传
　　○升云南道御史张新诏河南按察司佥事专管修河
　　○升兵部武选司郎中贺万祚山东按察司副使提督学政
　　○乙酉遣太仆寺官祭司马之神  礼部题  累朝旧典  光宗贞皇帝神主祔享礼毕仍还  几筵奉安俟大祥后始祔  寝庙  孝元贞皇后神主祔享礼毕即应奉安  寝庙其神位同日奉安  奉先殿本年九月十二日辰时吉计开一前期三日太常寺奏斋戒一钦命大臣一员前期一日以祔享  光宗贞皇帝告于太庙即以  孝元贞皇后祔享同告用祝文祭品行礼如尝仪一钦命大臣一员至日以  孝元贞皇后神位诣  奉先殿祭告  列圣帝后并请  孝元贞皇后神位奉安  奉先殿行安神礼俱用祝文祭品行礼如尝仪一是日太常寺官设牲礼于太庙如时享之仪乐设而不作设  光宗贞皇帝御座  孝元贞皇后神座于  太庙锦衣卫设仪卫于午门外内侍官各陈酒馔于  几筵设  光宗贞皇帝  孝元贞皇后衣冠于
　　神主前各进神主辇于殿前各设衣冠舆于丹陛  上缞服内导引官导  上于光宗贞皇帝几筵殿下诣拜位以祔享告  几筵奏四拜奠帛献酒读祝俯伏举哀哀止兴奏四拜兴焚币帛祝文  瑞王惠王桂王  皇五弟俱随行礼各立于拜位之东西向内侍官诣  灵座前奏请  光宗贞皇帝神主降座升辇诣  太庙祔享奏讫内导引官又导  上于  孝元贞皇后神主前诣拜位以祔享告  几筵奏四拜奠帛献酒读祝俯伏举哀哀止兴奏四拜焚币帛祝文  瑞王惠王桂王  皇五弟俱随行礼各立于拜位之东西向内侍官诣  灵座前奏请  孝元贞皇后神主降座升辇诣太庙祔享奏讫  上捧  光宗贞皇帝神主繇殿中门出遣司礼监官代捧  孝元贞皇后神主亦随后繇殿中门出各奉安于辇内内侍官各捧衣冠随出各奉安于舆执事者各擎伞扇如仪至思善门外  瑞王惠王桂王  皇五弟俱退  上具祭服升辂后随至午门外仪卫如仪至太庙南门外俱分列左右  上降辂太常寺官导  上诣辇前跪太常寺官跪奏请  光宗贞皇帝神主降辇诣  太庙祔享奏讫又跪奏请  孝元贞皇后神主降辇诣  太庙祔享奏讫  上俯伏兴搢圭诣辇捧  光宗贞皇帝神主繇左门入司礼监官捧孝元贞皇后神主亦随入繇左门入内侍官各捧衣冠随入赞礼赞乐舞生就位执事官各司其事赞迎  神主至丹陛上太常寺官跪奏请  光宗贞皇帝孝元贞皇后谒  庙内侍官各俸衣冠立于  御座与  神主之下引赞奏诣  神位前至  太庙正中  上捧  光宗贞皇帝神主置褥位司礼监官捧  孝元贞皇后神主置褥位  上位神主后太常寺官跪奏孝玄孙嗣皇帝御名躬奉  皇考光宗贞皇帝  皇妣孝元贞皇后参拜引赞奏出圭奏行五拜三叩头礼毕奏搢圭  上搢主捧  光宗贞皇帝神主北向立司礼监官捧  孝元贞皇后神主亦随后北向立太常寺官唱赐座内侍官各捧衣冠安于座内  上捧  光宗贞皇帝神主安于衣冠前司礼监官捧  孝元贞皇后神主安于衣冠前引赞奏出圭  上出圭立于旁导引官导上诣拜位行祭礼如时享之仪文官五品以上武官四品以上各祭服随行礼毕导引官导  上诣  光宗贞皇帝神主前太常寺官奏请  光宗贞皇帝神主还  几筵导引官又导  上诣  孝元贞皇后神主前太常寺官奏请  孝元贞皇后神主祔寝庙奏讫导引官仍导  上诣  光宗贞皇帝神主前奏搢圭  上搢圭捧  光宗贞皇帝神主繇庙左门出司礼监官捧  孝元贞皇后神主奉安于寝庙行叩头礼二司礼监官捧  光宗贞皇帝衣冠  孝元贞皇后衣冠俱奉安于  太庙第九室行叩头礼  光宗贞皇帝神主出至  太庙门外安奉于辇伞扇仪卫导从俱如案仪太常寺官跪奏出圭  上出圭升辂后随至午门外仪卫止  上至思善门外降辂易缞服后随神主辇至  几筵殿前内侍官奏请  光宗贞皇帝神主降辇升座  上捧  神主升座讫内侍官陈设酒馔如常仪内导引官导  上于  光宗贞宗皇帝几筵殿下诣拜位行安神礼四拜献酒读祝俯伏兴再四拜举哀哀止兴  瑞王惠王桂王  皇五弟俱随行礼焚祝礼毕
　　上释服还宫一是日蚤执事官设祭品于  奉先殿遣官祭告列圣帝后如尝仪一内侍官设  孝元贞皇后合用  神座仪物等项于  奉先殿内第九室神位舆于仁智殿丹陛上执事官设祭品于  奉先殿第九室俟辰时祔  庙礼毕遣官随诣仁智殿导引官导入赞跪内赞跪于其左奏请  孝元贞皇后神位诣  奉先殿奉安遣官叩头兴内侍官捧  神位奉安于舆执事者举舆擎执伞扇如尝仪遣官后随至  奉先殿门外舆止内侍官捧  孝元贞皇后神位繇左门入奉安于室叩头讫遣官行安神位礼用酒菓祝文如尝仪次日  上具黑翼善冠浅淡色服黑犀带御文华殿文武百官俱乌纱帽浅淡色服行奉慰礼奉旨祭告拜恭诣请  神位遣候吴汝胤驸马万炜行礼礼部题九月十二日祔庙  孝和皇妣神主仍祔  皇考几筵殿内其神主就于是日同  孝元贞皇后神位奉安  奉先殿计开一是日  孝和皇太后神位诣奉先殿祭告  列圣帝后即以  孝元贞皇后原遣祭告大臣一并祭告钦命大臣一员恭请  孝和皇太后神位奉安  奉先殿行安神礼用祝文祭品行礼如尝仪一内侍官陈设酒馔于  孝和皇太后灵座前  上缞服以祔享告  光宗贞皇帝  孝元贞皇后神主毕内导引官导  上诣拜位以奉请  孝和皇太后神位诣  奉先殿告于  灵座前奏四拜奠帛献酒读祝俯伏举哀哀  止兴奏四拜焚币帛祝文  瑞王惠王桂王  皇五弟俱随行礼一内官陈设  孝和皇太后合用神座仪物等项于  奉先殿内第九室  孝元贞皇后神位之右设  神位舆于仁智殿丹陛上执事官设祭品于  奉先殿第九室  神座前俟辰时祔  庙礼毕遣官随诣仁智殿导引官导入赞跪内赞跪于其左奏请  孝和皇太后神位诣  奉先殿奉安遣官叩头兴内侍官捧神位奉安于舆执事者举舆擎执伞扇如尝仪遣官后随至  奉先殿门外舆止内侍官捧  孝和皇太后神位随孝元贞皇后神位繇左安门入以次奉安于第九室叩头讫遣官行安神礼用果酒祝文如常仪奉旨恭诣  神位遣驸马冉兴让行礼
　　○赠兵部左侍郎汪可受兵部尚书荫子道春入监读书
　　○土鲁番王阿都剌因遣使进玉石碙钻等方物赏赍如例
　　○女将四川石砫宣抚司掌印秦良玉奏臣兄弟邦屏明屏统兵援辽浑河之战邦屏先登杀贼为国捐躯族兵数百部目千余同时战殁凄惨天愁乞从优叙录兄子大赉亡族之家仍将在官久戍残兵尽发归臣司以便新兵前进臣即亲押赴关又言臣自征播以来所建之功不满所妒之口贝锦含沙故怨未消新忠难树更乞  天恩炯照兵部尚书张鹤鸣言浑河血战杀奴数千皆石砫酉阳二司土兵之力邦屏等既陷阵秦氏先遣人来京作绵袄一千五百件给与残兵又自押兵三千至关上分公家之难下复饮血之仇更可嘉焉宜录邦屏子大赉死事而与明屏实缺至其谗口自伤功高招忌势有固然自宜力为保全断不令忠义之士负戟长叹报可
　　○兵部侍郎王在晋言镇江报捷四卫震动奴必大集兵马以图报复毛文龙孤军恐不能独立敬陈应急十著一兼用陆兵一并调津兵一借动山东司库一借用天津运船一督催王表管大藩水兵赴援一设处渡海援兵随身衣甲一滨州蒲台武定等处兵饷裒缓赴急一广宁兵将出奇犄角一期约西虏同举一鼓动四卫豪杰又言兵者机也机一动不可遏兵者气也气一发不可隳谭兵于镇江未捷当从缓缓以待兵大集是为稳著谭兵于镇江既捷当神速速以应破竹先声是为急著得旨镇江策应前屡旨著经抚各官料理奏内急著十款悉中机宜便会同三部作速区画接济中外同心务收胜算
　　○贵州镇远思州铜仁偏桥平溪等处大水
　　○命给奉圣夫人客氏坟地从其请也
　　○命御史张素养巡按浙江陆世科巡按广西
　　○加锦衣卫都督佥事田尔耕都督同知
　　○丁亥遣户部侍郎臧尔劝祭京都太仓之神
　　○遣顺天府官祭宋丞相文天祥
　　○太常寺官祭太傅于谦恭靖公姚广孝
　　○南京兵部尚书卫一凤乞休不允
　　○升通政使王舜鼎工部右侍郎湖广巡抚熊尚文左佥都御史协理院事应天府府尹徐必达南京右佥都御史提督操江
　　○升济南府知府徐从治兖东道副使
