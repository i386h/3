<!-- { "loadSidebar": true } -->
　　○巡按四川御史张论言先是成都围角□羊抚臣繇省城发叙州督总兵杨愈懋以逐贼之大队督臣繇保宁发重庆督总兵杜文涣以复我之溃城迨重庆既复叙南廓清恨不旦夕系崇明父子之颈致之阙下独督臣张我续以犁庭扫穴未可侥幸而各土兵俱饱欲而思还势不可挽乃姑顺其意撤令宁家俟入秋饷集择其驯者而檄调之以毕捣巢之局其移会抚臣及臣之文可按而证也不虞总兵杨愈懋志贪望奢以贼之入巢为弱思穷追而乘其弊又以各道将之复重庆已不得与其功为耻思跨越而据其前谬定师期以七月初十日齐集永宁城下盖所调发而约会者皆叙南之兵而重庆之一兵一将不与也臣既入叙州得见此檄不觉大骇随向抚臣计议会催督臣发重庆之兵应援其后督臣亦遣杜文焕会兵于纳溪而杨将蚤于初九日败殁缓不相及矣蹷将损兵声势大恶此其真情状真病痛不可掩也所为刻期者叙南之将所谓督发者叙南之兵于督臣何与而今似尽举而坐之督臣以为哆口捣巢何不相蒙也至于遵义为黔后门去重庆尚有十余日之程督臣发兵二万援黔今逾半年尚未望黔之藩则众贼盘踞粮运艰难万不可骤进之明验也
　　○若更以大兵十万取道此中肩挑背负之众山路阻绝日行不过三十里一人所携不过三斗余非更得十数万人尝尝馈运立见其匮耳今报总督军门繇辰沅进而大胜矣安邦彦等遁归大方矣此岂假遵义始胜乎大抵蜀无事则繇遵义以救黔犹未见可蜀多事则繇遵义以救黔万万知其不可蜀之饷不能供蜀之用蜀之夫不能运蜀之饷而能越二千里外以及于诸贼隔绝之黔则犹如呓语也得旨据奏江门情罪甚晰其遵义收复等事听督抚官相度便宜行
　　○巡视南京营务南京工科给事中徐宪卿条陈留营十务一添车阵之营照小武刚式制造合宜中藏毒弩火器飞转便捷多置教师练成一队一复浦营之舰江边旧设水兵四百八十名船二十只今皆化为乌有且议造沙唬船六只水兵三百名与龙江关舟师联络声势一筑池营之城河池为陆路襟喉江淮扼要议者欲于此建一雉堞最为长策其木石取之近山而足工役取之本营之军而足计费南部帑万余金耳何惮不为一申调遣之制城郭难守必守之于要害除守陵军一千七百外俱听参赞便宜遣用庶不至临时骄悍一预硝黄之蓄南军兵将寡弱可恃淮火器乞照北营成规申饬该部亟遣正途廉官给价多买一隆火器之赏营中惟射赏稍厚其次则武艺耳臣等作兴火器中把者比之前[赏](买)尤加而人始留意一重巡视之权南兵部升转澄汰断宜循巡视之举劾一核雇倩之弊宜于诸弁约能查出雇倩数人者职方即与优转本军重惩而军或腾谤以诬本官概不准理则伪弊绝一严鼓躁之法南兵易哗皆繇于队长之嗾凡一兵投充例有各衙门需索队长先以重息扣其粮而制其命于是诱之即从莫如于春秋二季听巡视衙门考察各营队长清肃者纪录嚣哗者严谴未必非澄源之一机也一禁告假之军当多事之日尚藉募补以实行伍岂其在营者反空之严绝以杜后来巡视责也亦职方责也章下该部
　　○兵部具奏科臣所云添设车阵南方山川错落复多水田似非戎车利地至云池河筑城就近采取水石但彼中山多濯濯而万金之费有无足用应行南部再加酌议余俱照款题覆命依议行
　　○乙巳蓟镇天鼓鸣有星坠大如车轮火光四烛
　　○兵科给事中赖良佐言黔抚王三善前此慷慨誓师挺身而入平越平越去会城仅百八十里出其不意一举而夺其气即当据险扼要集兵聚饷除器修备赈抚流移以固根本然后命将出师我之力能制其死命则用奇用间用剿用抚惟所操纵乃渡河深入遂落逆酋彀中陆广之败败于兵骄也以节制律抚臣抚臣无以自角□羊然而忠义固已见于天下矣今会城民少兵寡虽已发银买米尚未运到龙里咽喉又为何土司中梗所望缨冠之救督臣而不任谁当任者乃督臣杨述中＜锍-釒＞请添设抚臣专驻兴平也楚抚移偏沅代为督饷也夫此羸者黔也弹丸疆域宁堪十羊九牧耶楚地多隐忧楚抚即才周四应宁能舍己而耘人前矛后颈悉诿他人而自以其身中置于不痛不痒之间于以卸担则巧矣如封疆何且所贵于总督者望其指授方略于咄嗟之顷非望其占风候气于二千里之外督臣即欲藉口儧饷催兵自有各道臣任其责夫现有饷而听其焚抢现有兵而听其溃逃假令督臣蚤驻兴平弹压亦何至此若不速下严旨责成杨述中一如前日之责成张我续恐观望失机黔之为黔未可知矣臣又见四川按臣张论＜锍-釒＞云遵义大头目赵国玺等率四千余人归降羽翼既剪贼胆已寒顾枭獍未必革心须安察停妥方无后患至于请乞另颁料饷欲奉降酋如骄虏不识此法可尝继否又一疏极言蜀中有事遵义一路万万不便进兵此与督臣杨述中责成总镇鲁钦驻遵义意见互异夫黔蜀去京师万里事难遥度臣等何敢臆决以掣其肘但愿当事者谋策万全而已  上览奏深然之诏责之杨述中新膺专任何乃逡巡不前动请添官自便著作速移镇前进督同抚道兵将相机援剿不得仍前推诿奉旨粮饷作速移文催儹协济其处置土司及遵义进兵听酌裁便宜行
　　○吏部尚书张问达以衰病乞休不允
　　○南京兵部左侍郎徐必达以纠拾留用上＜锍-釒＞求罢不许
　　○升通政使司左参议聂世润为右通政照旧管事
　　○升江西九江府知府吴养源为狭西按察司副使分守关内道
　　○丙午  上视朝
　　○登莱地震
　　○兵科给事中赖良佐言自水蔺既讧川黔之民如在汤火之中赖文武戮力同心渝州献俘贵州保城今纪功疏内尽人优恤独遗刘锡玄张孝二人锡玄督学黔中原非守土之官当安贼之发难锡玄以出巡行矣乃闻变急返誓同抚按及推官徐清三人婴城固守至于食尽矢穷析骸易子民无叛志此其营苦岂在抚按二臣下乎至于张孝之督楚师援蜀也亲戚丘墓情既切于剥肤山川险易彼己虚实形更洞于列眉其他秘谋奇计未能罄述乃二臣不言功功亦不及锡玄尚加参政衔而张孝止量移一级又置之滇南几何不灰任事者之心乎当  冲圣宵衣旰食之日岂臣子弄舌角口之秋从前几番失事经抚道将辟则俱辟乃闻受罪抚金钱者妄欲以偏爱偏憎行其觭轻觭重之谋题借蔓引代人驱除甚至举顾命大臣而亦昧心诬蔑之臣不知此＜訁翕＞＜訁翕＞訿訿葛藤不断者为公乎为私乎臣愿诸臣以威福还之  明主以是非听之公论上殿之争不失下殿之和奉公守职且不暇多言乎哉得旨刘锡玄张孝著该部即勘叙议论宜省已有屡旨以后已明事情不得纷纷渎辩
　　○南京广东道御史王允成奏旧抚周永春与李维翰杨镐同罪今已提问应速爰书若张凤翔李邦华赵彦等文武壮猷一指顾则妖氛电扫朱爕元薛敷政王三善史永安张我续婴城死守历岁月而夷氛荡平邹滕祸发夏镇被抢南则徐州丰沛西则商丘永城岌岌危矣抚臣冯嘉会李养正固不惮调兵发饷之劳以为绸缪之计所藉以分猷效力者则施天德汪心渊林汝翥也宋与衮邻争求逃避棒棰手杨天锡等挺刃横行沌元教孔文元等攘臂思起所赖以捍卫而消弭之者则道臣周士昌署府推官张养诲商丘知县孙传庭也凡此诸臣皆当大加优擢以彰激劝章下所司
　　○大学士叶向高又称病乞休不允
　　○升礼科右给事中李精白为兵科左给事中户科给事中许可徵为刑科右给事中
　　○复除原任兵科给事中杨所修于工科
　　○赠原任工部尚书王佐少傅荫一子国子生
　　○云南巡抚沈儆炌引病乞休不许
　　○丁未  上御文华殿讲读
　　○兵部覆户科给事中罗尚忠＜锍-釒＞言科臣谓尽法之用斯能尽人之用从来鼓舞豪杰震慑奸雄术未有能易此者辽之溃也在事抚道厥罪惟均屡参之周永春已已逮系狱中监军道邢慎言岂容逍遥事外毛有伦久在关门近咨津用或后效可收或前愆难尽与邢慎言俱应听枢辅查勘定夺此辽事之功罪也妖贼东讧畿辅几煽幸不旋踵而扑灭津抚李邦华缨冠协剿旌叙应不在中州保定之下道臣来斯行父子行间出奇制胜均当待以不次余在事道府诸臣吏部应与纪录捍城诸令应以军功行取此齐事之功罪也黔中死守之烈高于救援摧拉之功成于持重旧抚按与新抚臣能已见于天下矣今安贼又复鸱张我兵屡胜之威可席暂衄之气宜鼓事定议赏自当升荫向日升单骑赴援忠勇宜优杨世赏何天麒观望逗遛法宜戴罪听勘此黔中之功罪也总之查核在地方所以明封疆之重立断在朝宁所以神驾驭之权亟宜如科臣之请者也  上是之
　　○都察院左都御史赵南星奏督饷御史一差或以为裁之便或以为裁之非便夫会同察参相须共济此部臣与御史之所同也至于催造船只经营起运此为督臣之职掌起角□羊稽迟转运停缓支销混淆俱听御史查核弹治此为御史之职掌此部臣与御史之所异也是御史耑以纠绳为职督催弹压必不可少其保荐参劾贤不肖官员与各差一体优劣处分则事权既重威令必行辽饷无缺乏之虞有司无朘削之害天下益晓然知此差之万不可罢矣  上是之
　　○吏部尚书张问达再以病请不允
　　○起升原任太仆寺少卿林材为南京太仆寺卿升尚宝司少卿魏云中为太仆寺少卿
　　○起原任南京太常寺卿李维贞仍原官管少卿事
　　○复除原任狭西按察使倪朝宾为湖广按察使
　　○戊申  上谕内阁迩来科道各官条奏章＜锍-釒＞朝上夕下朕未尝寝阁何乃在外擅发私揭代人报复私忿无忌排诬善类专一徇私结党朋比鸱争非胜不已全无忠君为国谋益封疆显是沽名要誉况屡有谕旨严禁通不遵行本当查名杖褫逮狱姑且不究卿等传示大小臣工都要殚心恪供斯职如有似前抗违狂逞自干复蹈的加拟欺背之罪决不姑息于是阁臣叶向高等奏言官职司耳目自当精白一心抒忠献纳何至徇情毁誉快意恩仇攻讦牵诬混淆国是无论朝端原自有公评即其同官亦自相厌薄矧臣等备员辅弼谊切股肱得罪言官时有陈奏正望  圣明鉴别公私不致概疑忠直又何敢自甘偏党过为护持得旨览卿等所奏这偏党护持事情朕所鉴悉卿等不必疑虑
　　○命御史刘重庆巡按真定张黑□鱼巡按宣大徐卿伯巡按山西
