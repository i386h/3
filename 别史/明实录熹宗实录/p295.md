<!-- { "loadSidebar": true } -->
　　○霜降节遣侯徐锡胤李弘济李承祚薛濂蒋惟恭柳祚昌郭邦栋伯刘孔昭孙廷勋李守锜朱自洪祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵宣城伯卫时春祭  恭仁康定景皇帝陵寝指挥佥事刘化行祭  哀冲  庄敬二太子坟园
　　○督察工程工部尚书崔呈秀请制钱以给大工经费得旨户工二部宝源局各发银五千两每百两铸钱五万五千文以便每日按工给散周而复始工完停止
　　○刑科右给事中黄承昊上＜锍-釒＞请如抚臣袁崇焕议另设饷司于宁远且陈关内遥制与监司兼理之不便得旨黄承昊久系东林不自引退反条陈塞责削籍为民追夺诰命
　　○工部左侍郎徐大化言大工之举经费甚繁自然之利钱法甚便请领内庭需用之余铜十万斤付宝源局臣亲督铸即以子钱上供而钱毋仍留该局易银买铜循环不绝堪效涓埃永利  上从之
　　○大理寺右寺丞佘合中乞休加大理寺少卿致仕
　　○甲戌福建地震
　　○翰林院编修姜曰广兵科给事中王梦尹颁诏朝鲜便道详阅海外情形归陈八款内兵部覆议四款一曰辽民言辽民来归者不啻十余万自长山广鹿石城鹿獐等岛各有安插即自铁山至朝鲜之安州麻布川大川等处二百余里陆续不绝奈皮骨仅存枵腹待毙宜择其壮者隶之行伍次则杂役屯耕或老弱有妻子愿渡海入中国者听一曰辽兵据毛文龙所报十五万大要即辽民也二使臣合＜锍-釒＞则云目前堪用者二三万臣请量以三万为率用其精者当技击攻剌之选次者供喂养炊食之用额定之余散处屯种至于南兵风土既殊虚滥亦众自水手篙工外断宜汰还以肃士伍一曰辽官据称辽东各卫指挥千百户等官逃东江者不少第辽土既陷官于何有宜令在东江者听毛镇较选简其尤者次第用之有年深绩茂者仍与题请升授或调内以均劳逸一曰俘解自旅顺至铁山沿海与奴邻耕牧侦探处处可以相遇以多擒少以壮擒弱或彼或此此尝情也独五月之战文龙身亲督阵虽被奴杀伤多将多兵我兵亦略有擒获先是奉有明旨不系渠魁免行俘解臣以为堂堂大将率所部卒亲有斩获功亦可纪今后除零星小丑听彼处行法外其真千百夫长似亦不妨俘解以鬯国威户部覆议三款一曰海□□人不下五六百人半在登州半在海外约借欠不下五六十万子母俱失非招□接济之初意在海外者宜听文龙给与在登者自应就近取偿但奸□冒支之弊不可不防登莱抚臣须取有文龙□货实收然后给发可也一曰屯田獐子岛以西旧隶辽东皮岛以东旧隶朝鲜其开垦田地天启五年一岁收各色粮二十九万石有奇惟是岛中之田堪种者固有而计地不宽如金如旅素称沃饶驱辽民而力耕之何难为孤军之一助一曰接济饷运本色每年该天津运十万登莱运十万折色每年该部新库发五万山东发二十六万六千历年所发臣据文龙所开揭帖与臣部旧案相对多寡互异其收数不及臣部发数之半且错综莫能吻合则臣部之为实解而不为文龙之所实收可知宜行文登津山东布政司及总兵毛文龙各查实解实收兑支数目尽数报部已完者方准开销未完者作速补给庶钱粮俱有著落不至臣部已存乎见多而文龙犹存乎见少也  上俱从之惟辽士一款未覆毛文龙复上言辽士蹈海就臣者数年间不下二三百余名臣给以衣冠资斧又立  文庙权设学政以董之前册封朝鲜使臣至铁山课试诸生一一为之品题乞照天启五年辽东巡抚喻安性具题仍准辽士就省科举或附山东或在北京一例应试得旨据奏甄收辽士亦变夷之微权同文之谠议也科举省地礼部看酌来说
　　○毛文龙称病乞罢得旨海外孤军粮饷不继称病诚属可原已有旨著户部速发接济还宜矢心料理竭力担任以成牵制之功
　　○镇守山海太监陶文参中协属西游兵营都司张孔教及石塘路右车营千总田应春贪冒克削  上命督抚按关诸臣严究追赃正法以肃军伍
　　○乙亥巡关御史梁梦环奉严旨查核关门共饷虚冒情实至是上言帑金之破冒莫如招兵买马城工营房硝黄铅铁盔甲车辆花布船只等项以帑金言之查关门发帑一百九十万据同知王应豫呈称各督抚经略交代查算奏缴而熊廷弼于数内取发一十七万二十两未见著落广宁陷后无册可查臣逐人逐事反覆查驳大抵将无作有将少作多以招兵言之总兵孙谏赵天禄等招串营食粮猾兵一半本官明欺其有罪或扣安家五六两不等冒帑若攫以买马言之密云参将孟兆等往宣府市买马驼止用银数两贩买老病瘤马妆俵遂冒多价无何倒死苦累以城工言之参将李承先都司金峤等冒开工价城工每百丈工须二万多开三万敌台每座须银一千二百万冒开二千两以营房言之南部总兵王世钦中军倪承业冒开帑金三千五百二十二两神武右营中军李遇春冒开二千一百一十四两其硝黄铅铁车辆船只及各项军器俱任其自开自算无有稽核今总计清查出冒破应追银一十七万三百二十五两零所宜逐项行追者也得旨奴酋犯顺以来发去帑金二千余万如何止查一百九十万据称熊廷弼于数内发关外军前银一十七万二十两如何不见著落且经抚道镇诸臣都不查核止将么＜麻骨＞武弁塞责显是徇私仍著梁梦环再回话梦环具＜锍-釒＞认罪言向来帑金皆发广宁广宁失陷册籍俱无凭查造天启二年始发山海故山海帑金止一百九十余万至熊廷弼失误封疆侵盗金钱乱臣贼子人人切齿臣岂肯复为隐讳据册开具于数内取用一十七万二十两臣诘同知王应豫当日作何支销应豫谓经略票取则取下官安敢问其开销今廷弼虽正典刑家赀巨万前银应否行追一听  上裁得旨梁梦环既认罪姑免究还须彻底清查具奉其见查各冒破银两著督师衙门照数追完充饷熊廷弼取用一十七万二十两并无开销著行彼处抚按严提家属追赃变产勒限解部以助大工不得狥情隐漏
　　○以巡捕营中军游击王文烈管京城内外巡捕左参将事加游击刘养鲲参将职衔统领桐梓汉土官兵
　　○丙子予原任巡抚福建都察院右佥都御史陈子贞祭葬如例
　　○巡抚福建右佥都御史朱钦相言近奉明旨停止榷税此浩荡  皇仁臣子敢不仰体惟是闽中税分新旧海澄洋税与福州税课司从来额徵以给兵饷且彭湖向为红夷窃据今筑城增兵远海长戍俨然一重镇兵不可撤则舍洋税饷无所出相应仍遵前旨以济急需若闽安竹崎等关则万历年间新开之税也新税已停无容再议但未奉旨之先已收过闽安等税四千余金傥蒙留抵新饷固出特恩若以大工浩烦仍当解助非臣所敢妄觊也得旨海澄洋税与福州税课司从来额徵以给兵饷准照旧行不得与新税同免其收过闽安等税银四千余两仍著解进以助大工
　　○升辽东巡抚标下领兵守备张弘谟为辽东中左所游击
　　○丁丑兵部尚书冯嘉会言毛文龙慷慨自任宁远声援可恃无恐惟是海外屯田风损虫蚀且蹂践于虏骑万众枵腹势不得不仰纳内地而馈运不时何以应手计臣言□宜切同舟况奉有速发接济之旨亟宜预贮为三军续命之膏  上命户部遵旨速发以济急需
　　○灵丘王府辅国将军鼎洁端懿王聪滆之五世孙也父鼐鉄先封镇国中尉以管理府事加镇国将军仍食中尉俸鼎洁遂冒请将军封禄鉄没洁谋袭管理与宗人俊木□棐有隙诣阙奏之下山西抚按勘奏巡抚曹尔桢勘问请罚鼎洁禄而别选贤宗镇国中尉鼐鍕为管理洁子彝枫持刀抹项于巡抚之前复潜入京师谋行奏扰礼科给事中彭汝楠奏闻  上命递回听勘
　　○工科给事中王梦尹参登州管饷都司毛应时韩文翼侵克饷银陈奇圣李大珊冒领船价得旨毛应时韩文翼著行抚按衙门严究追赃充饷其陈奇圣李大珊冒领造船银两久不完销并行追究○户部覆巡按直隶御史张锡命＜锍-釒＞言南直隶各府自万历四十五年起至天启五年止拖欠凤阳仓本色米麦共六十万有奇折色银十九万有奇岂尽逋在民乎抑有司以南粮为不急而不加意乎按臣议将凤阳仓粮载入考成册内责成有司真催徵之要法应行彼处抚按凡有拖欠未完者虽行取升迁不许离任从之
　　○督察工程工部尚书崔呈秀条陈鼓铸事宜并举监督员外叶宪祖俟工完之日破格优叙工部尚书薛凤翔覆言大工之急需无如鼓铸一途今宝源局炉止三十六座较户部不及三分之一北新厂见在空闲委宜改无用为有用增添炉座不待再计既广鼓铸又须先办铜斤收钱帑银原系  皇上便民特恩若留四万作铸本始终霈泽甚为有益无损之计至于崇文门铜觔原宜户工两部分买奉钦差者屡矣而户部宣课司之坚执如故不得其解良繇崇文门有户部之官而无工部之官耳合无臣部议立□头数名收铜送局鼓铸不得仍前偏枯其余外京棍徒潜住京城开兑钱铺于货物中夹带私铸来京搀和混杂而又潜带废铜出京以为私铸之资皆为钱法之害宜行五城巡视衙门禁治若夫宽边大板金灯等钱亦自外来众既壅滞或行或止听从民便使私铸不禁而自废以后外省铸局均宜遵照户工两部母钱如式铸造违式者重加罚治庶鼓造如法而恶钱自少国用自足矣其监督叶宪祖莅任无几而钱法犁然毕举委属廉能俟工完并叙允行
　　○戊寅祭  北极真武之神遣太常寺堂上官行礼
　　○兵科右给事中薛国观＜锍-釒＞陈苏驿八禁一京官自部属中行评博以及顺天府五厅官而上凡丁艰题差外官自布按两司而上凡推补赴任照例填给勘合牌票余不准给一新选远方杂职旧例惟甘肃川贵云南教官仓巡驿所场课官照例填给余府州县佐领不准给一故勘合赴补见任物故者准给效劳未经除授者不准给一火牌原为紧急公务其借情私差概不准给一在外抚按钞关粮储恤刑总兵官勘合火牌各有定数须一一胪列开销用不尽者题缴一抚按等衙门除解银差遣量增夫马防运外其余赍本解册诸事不许多差人役多填马匹一勘合火牌号有内外换三字之别凡有外字号而自内出外者即系借倩该科不许挂号一在京各差及太仆寺顺天府牌票例不赴科挂销相识借倩往往有之宜概行申饬得旨驿递屡奉严旨终未得苏实缘牌票勘合送人做情者多源浊安望流清这条陈诸款法行自上庶驿递有清楚之日宜著实中饬行
　　○另设关外饷司钱粮俱经镇守内臣挂号其海陆等厅府佐官员悉行裁革
　　○升礼科给事中叶有声为本科右给事中
　　○调广东广州参将陈廷对管云南沾平游击事
　　○己卯升南京兵部右侍郎谢启元为本部左侍郎巡抚应天都察院右副都御史毛一鹭为南京兵部右侍郎应天府府尹李逢节为南京工部右侍郎
　　○削光禄寺卿徐如珂巡抚福建都察院右副都御史朱钦相籍各追夺诰命
　　○升密云守备加都司佥书李国勋为密云振武营游击
　　○庚辰  上御文华殿讲读
　　○辛巳升户部左侍郎靳于中为南京刑部尚书
　　○以协理詹事府事吏部左侍郎汪煇回部管右侍郎事礼部右侍郎兼翰林院侍读学士掌南京翰林院事韩日缵为南京礼部右侍郎
　　○升通政使司左通政赵绂为通政使太仆寺少卿霍维华为本寺卿
