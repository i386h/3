<!-- { "loadSidebar": true } -->
　　○升江西布政使司右布政使吴光义为浙江左布政使汾州府知府赵彦复为湖广按察司副使上江防道
　　○复除原任山东布政使司右参政梅守相于云南澜沧道原任江西按察司佥事洪时蕃于浙江金衢道
　　○丁卯  上御文华殿讲读
　　○  瑞王常浩疏言三王并封舳舻相望人情恇怯供应殷繁臣窃隐之如供应一节载在书册者按数取给自足赡用其他预戒庖人廪人不得妄取一丝一粟其地方官员除入境一迎出境一送外其余日期俱回司府州县理事不得多带仆马人夫在于沿途地方益增骚扰至于屋殿供应之需酌量减省收用其余器物等项悉交本地官员一切内侍人等不得妄取一物查出倍追入官毫不假借务求居民安堵市不易肆臣分即安臣心方慊矣得旨夷氛未靖水旱频仍所在萧条物力匮诎深轸朕念览王奏赡馐廪粮夫役供应之浮费地方官员迎送守候之缛礼一切内使随从人等之苛求概从节裁严加约戢爱人节用意溢言表之国之初如此就国之后河间东平之贤不问可知朕心嘉悦即行与经过地方官民知悉务体王心以成王美
　　○  惠王常润疏言臣启行有期诸凡事宜已蒙钦定敢不兢业遵承以慰  圣怀当今时事匮诎咸各捐输以助工助饷况臣忝系天潢谊关休戚尢宜轸恤时艰加意撙节宣布  皇上仁民爱物之意此微臣至愿也为此胪列上陈一船车夫马廪粮等项已有钦定刊书臣业谕令各官严戢下役毋许分外苛求一帮船经过地方随行官属人等动经数千日食之数不无取足地方诚恐倚势强买严禁公平交易一随封员役钦承  上命护卫臣行责任甚钜各宜体国恤民毋得自隳名节傥有丧廉不肖罔上虐下者容臣指名参处一帮船五百余艘人众势棼诚恐积猾船户煽惑随行员役夹带硝盐揽装违禁货物以致负重难行稽留濡滞并地方官不行禁戢者容臣从重参处一经过地方抚按道臣地方责任干系匪轻凡遇王船到彼朝见之后许即回任况时事孔棘脱或意外不虞谁执其咎合无概免护送以重地方保障得旨王光启藩辅之国在迩览奏仰承德意曲轸时艰约束撙裁谊同休戚朕心嘉悦至戢下役之苛求平市廛之交易以名节风护卫以夹带禁帮船抚按道臣朝后即回概免护送地方保障实利赖之奏内事理著遵从官属及该地方官一体遵行有违犯者听王参处当财用匮诎之会布朝廷节爱之仁王开国之摹远矣
　　○  桂王常瀛言桐封并举沿途有司不难急追呼以克襄王事但钱粮之那借无门而费用之孔窦无尽节省一分则国受一分之益而民亦受一分之益虚糜一分则国受一分之害而民亦受一分之害矣臣经过地方除人夫等项及膳馐并一应口粮廪给照依刊定数目一体应付外他若各官之馈遗有禁下役之需索有禁驻处之扰害有禁务使市肆无改鸡犬无惊而后见该地方官之善于襄王事而妙于恤民瘼也至如随从人员数多其日用廿□＜锍-釒＞菜米粮之类不无买之经过地方此湏有司禁贵卖而臣禁强横则上下和平而万无不安之民矣又如先年各藩之国旧例几席设红棚皆有陈设钱粮臣概郤不受统祈我  皇上敕下该部咨行各该地方官免为备办以节糜费并前项事宜一体遵照施行得旨桐封并举钱粮浩繁用襄大典朕亦屡轸于怀王念国匮民艰自经过地行照依刊定数目应付外其严馈遗抑需索禁扰害平卖买令彼此帖然至蓆殿等陈设概却不受岂惟王为国家节糜费将王德益有光焉著该部咨行该地方遵照施行以彰王羙
　　○太仆寺卿洪瞻祖言国初綦重马政事寄不分于边军赋不隶于部自宣德正统间暂纾民力以马易银嗣是改折嘉隆之际老库所积马价千有余万新库岁额马价草料等项复四十余万总之银即马也马专给团营操练守护京陵之用银则专备各边年例功赏市易抚赏京营班军器械犒赏今之虎憝粆花加赏之用而已马不为边设也银亦不为边饷用也储备复为种马之用别衙门不得擅取而今一切以借为例何也查万历十八年起至今户部三十二借共放银一千二百九十九万九千八百六十一两工部十借共放银一十八万七千五百四十两光禄寺顺天府各一借共放银四万两近奉本部另劄  三王之国该放脚价修船银一万八千两而冏库四朝之积皆尽矣马价军国急需岂得任其积逋以致库贮匮乏乞敕议查各衙门先后借者稍补百分之一各省直地方春秋应运者速解十分之三而余限续完许臣等于年终类奏之日参罚重处章下兵部
　　○东厂太监魏忠贤疏陈蠲免草料得旨国帑告匮边糈屡空值此东西交讧止有节省一法尔厂臣魏忠贤裕国心坚急公念切诸凡厘剔减裁积有千百万计兹又除已应差之小马自备日给之草料自今三月起岁捐银三百九十两有奇用充岩疆之需克壮饱腾之势公尔忘私朕实嘉赖兹用于原荫弟侄一人加升二级赏银五十两彩叚羊酒新钞仍赐敕奖励以昭朕眷倚
　　○加惠府左右长史陈沃心李建和桂府左右长史蒋友筠沈立义服俸从  二王请也
　　○加魏忠贤族侄魏希尧左都督以后子孙照锦衣卫指挥使世袭
　　大明熹宗悊皇帝实录卷之八十一
　明熹宗悊皇帝实录卷之八十二
　　天启七年三月戊辰朔  孝肃皇后忌辰遣成安伯郭邦栋祭裕陵
　　○原任辽东督师王之臣言辽东抚赏诸弊有弊在官商收货滥恶虚冒者有弊在委官给散丛窦侵欺者有弊在监守抵换那移那移支剩不还希图乾没者臣自去年八月接管一季额外撙节银一万九千六百七十八两有奇额内查出应还官银一万五千八百六十余两臣今交代之际必改有专属庶事无推诿督臣阎鸣泰抚臣袁崇焕皆可委任乞  皇上酌定一员以便归一得旨览奏抚赏关系夷情向背事体重大或归一或分任还著兵部酌量边情确议具覆＜锍-釒＞称收货散赏监守诸情弊历历如指掌□额外节银贮库驳还官银应追尤见交代精核体国忠诚
　　○以原任总兵官杜文焕镇守宁夏地方
　　○原任南京大理寺卿董光宏加南京兵部右侍郎致仕
　　○调通州参将韩兆元于神枢八营南直金山参将褚翰于浙江温处四川总兵坐营游击将军刘宗良于云南武寻起升原任山海都司佥书吕应蛟为大同入卫游击将军
　　○己巳  隆德殿兴工遣厂臣魏忠贤祭告  后土司工之神
　　○  上传户部览东江警报毛帅拚死堵贼粮草断绝情紧急著马上差人星夜行天津饷臣即将春运额饷立刻督发其发过数目并开洋日期作速具奏
　　○督饷御史刘徽＜锍-釒＞言关门需饷日急起痼振弛惟有严之一字而已一严徵解之限一严考成之法一严那借之孔一严召买之期一严海运之弊得旨辽饷急需外解逋欠耽延之弊牢不可破非严何振积玩本中条列各款俱有禆饷务著严加申饬行
　　○夜五更东北方有流星如碗大赤黄色尾迹有光炸散炤地起自天棓星西北行入紫微垣穿过少宰星行入钩陈星尾迹为白云良久渐散
　　○庚午  上视朝
　　○兵部上毛文龙揭言丽官丽人招奴害职职坚守不拔所伤不满千人奴恨丽人杀死丽兵六万烧粮米百万余石移兵攻丽等情得旨览奏奴兵东袭毛帅锐气未伤朕心深慰丽人导奴入境固自作孽然属国不支折而入奴则奴势益张亦非吾利还速传谕毛帅相机应援勿怀宿嫌致误大计饥军需饷甚急著登抚那借青登莱三府仓储乘风刻日开帆接济其动支赃银以励戎士速发火药以壮军声委系目前急著俱上紧传与登抚如议行
　　○户部尚书郭允厚题类解逾久不至请严加申饬得旨钱粮关系国计考成功令甚严这浙江缙云颜料银两已报完二年湖广太仓银两已报完九月如何不见起解显是侵欺那借之弊他省直如此类者甚多使住俸官员不得开复功令不信人心怠玩成何法纪著该抚按严行催解勒限四月内尽数解部被参官具题开复再有延缓的抚按及布政司官一体参处
　　○顺天府府尹李春茂领帑银赈京城内外饥民事竣奏缴得旨这奏领御帑银两赈过京城内外饥民今春和事竣奏缴知道了内称厂臣忧先根本计切痌瘝捐糈活鹄立之形助济起沟中之瘠至于百余万计上下同心国民胥赖朕甚嘉悦委赈效劳官员县丞张克肖等著与纪录优叙升任知县谈国宦著改北部用
　　○原任贵川总督张我续捐赀助工因颂美魏忠贤得旨这本因皇居鼎建而称述精忠任事之臣说得是张我续获罪东林今得昭雪进银五千两具见感恩急公之谊著照数查收
　　○以缉获假帖诈吓顾三益等荫厂臣魏忠贤弟侄一人锦衣卫指挥使世袭赏银币羊酒新钞仍赐敕奖励
　　○辛未山东巡抚李精白＜锍-釒＞言  三王经过山东臣前＜锍-釒＞曾有悉照顺天裁减之旨矣惟是水程远近不同则供应夫价多寡不同候完日计站开销大叚与福藩所费十得五六而足刊册内有帮贴副丁灾荒宜免佥派但正夫上撁之日另给升米以示体恤济兖东三府历年拖欠临德仓粮不下三万石宜令各州县措处照米折银支用数目准抵应解夙逋之数可也因颂厂臣劳心国计加意摉括捐赀佐费克襄大典等语得旨览奏亲藩就封礼仪隆重厂臣劳心过计加意摉括捐赀佐费克襄大典说得是内言三王经过东省其船只夫役膳馐廪粮等项俱照顺天裁减撙又计水程远近供应夫价多寡议动仓米即于济兖东三府拖欠临德仓三万石令各该州县照米折银如数抵补以济急需免派副丁又完积逋具见苦心筹尽仰体朝廷节爱物力至意
　　○巡抚辽东袁崇焕言东虏既围铁山复同朝鲜旧国王往王京臣发水兵应援东江仍遣方金纳贻书于酋令其急撤犯鲜之兵但事变无尝理固可凭势难强合兵家肯綮活著在阴以诡若节节道破人人使知则显而阳矣诸臣纷纷疑款然借间用间应有微权从来局外眼明局中心苦不参错不成意见愿议者与任者如出一心任人者与任于人者如出一手何忧辽事不平得旨览奏该抚发水兵为东江声援深得犄角之势兵本阴道难以阳言可以阳言者战守之具是也该抚实修其可阳言者以称朕意朕捐其静定需时还于阴者以听该抚总求著实可恃万分无虞以保岩疆
　　○直隶巡按御史杨春茂文明黄山开具勘册＜锍-釒＞言黄山介徽宁二郡延袤二百余里山之西北距太平县八十余里小民输税之业与吴餋春无涉也山之东南距歙县一百二十余里共计山七千七百余亩内吴养春山二千四百亩曾经骆御史追断一千二百亩入官今查出隐匿未升科者五百四十六亩恐尚有隐匿再加五百亩林木菁葱不可胜用前旨之变价三十万者自吴养春之山而论也有谓多年木植利息不下二十余万者又似统众姓之黄山而论也除养春三千四百四十六亩入官之山罚其欺抗之罪变卖作赃进助大工外至原属徽宁百姓者乞以天地自然之公利还听樵采于民间但令有山人家尝年纳税不得效尤隐匿养春山场俟酌定赋额承买者依额徵输得旨朝廷所追究不宥者欺君抗旨之吴餋春其各姓历年输赋本无欺隐者著仍管业纳税如故吴养春照依原旨追赃三十万以助大工务期足数山场地亩入官之后亦照原旨细加丈量酌定额赋承买之人依额徵输所称各姓原业还确查册籍的无漏隐及为吴餋春诡寄情弊另行具奏该部知道
