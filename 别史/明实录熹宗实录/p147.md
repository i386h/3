<!-- { "loadSidebar": true } -->
　　○山东禹城县自称龙潜山人祝延寿言其山有顽石放光月余中裂出宝剑一口上有三皇神符诣京进献语多怪诞通政使吴用先验其剑系新铸诪张为幻特＜锍-釒＞纠之  上命巡城御史审明角□羊回仍严行禁谕有妄言惑众的参来重处
　　○己酉
　　神宗显皇帝忌辰  奉先殿行祭礼遣阳武侯薛濂祭  定陵
　　○补御史余珹于贵州道
　　○改荫大学士史继偕长子遵灏中书舍人中男延旭补前荫
　　○荫原任礼部尚书范谦孙炳文入监读书
　　○升加衔守备刘超都司佥书管清平参将事
　　○兵部尚书董汉儒比例给假送亲  上谓送亲虽有旧例但本兵大臣当此将怯兵嚣封疆多事之时遽欲求去于心何安著即出料理部务不得再陈
　　○户科给事中陆文献疏陈战守之实二言关门米粟价腾而运到之粮验收非时盖藏无所率为霪潦所侵仓廒囷窖之备所宜急讲一言海运方患风涛陆行多费脚价滦河一带可以通舟闻蓟抚岳和声欲以银庄柳相度挑浚直达关门计淤塞者不过三十里新开者不过十数里商工估值不致大费宜速举行一言运草之议脚值数倍于草值宜计其道里分贮近地随令马军渐次驮运一言总兵偏裨而下每月公费许多与夫大小赏操等项亦可量入为出若节一帅府度可作营房十余间一言关门十六里边墙列五大部二十五营将领千余军士十万懦弱者不可不抑退而骁勇者不可不操练一言辽民数十万入关宜鸠集勇壮教以长技缮以利兵一言胡骑冲突合于榆关以东仿古方田之制而经界之每一区或二百亩或三百亩疏为深沟巨浍各引邻近之水相灌注即以沟浍之土积为圩塍上下倾友东西缠绕树以木棘使不得并辔而驰且多掘地坑多设地雷伏而击之自是水利兴则耕获便即以辽民受廛受亩并驱营兵之孱弱者归农得旨酌行之
　　○刑科都给事中曾汝召疏言国家自兵兴以来添设官员不知凡几冒破钱粮不知凡几登莱海国也骇浪惊涛拍天蔽日奴即凶悍舍鞍马而争衡于舟楫虽至愚不为则登莱巡抚撤之可矣非轻视登莱也择一才望道臣镇守而以骁勇参将佐之养兵五千使之日加训练时行侦探听调遣于东首抚臣登莱可保无事矣天津去海口百二十里冒险深入兵家所忌奴未必来我亦不必虑也惟是锁钥东南以壮声援提备亦不可少而弹丸之地两建牙钺广设道府将官所费甚多则督饷部院与天津巡抚宜归并为一仅留才望道臣二员镇守其间而分山海总兵一员带兵一万住牧其地使之日加训练受成于枢辅则天津亦可帖然矣山海内拱神京外捍夷虏最吃紧处而官与兵云屯猬集毋论米珠薪桂供给甚难而地窄而稠展布无所宜简精兵五万付一谋勇出众总兵领之别选副参游守十员各分授五千使之择地而练总兵官按季逐营阅视赏不嫌踰等而罚不嫌加密又分山海总兵一员驻永平地方带兵一万与永平道加意训练而受成于枢辅则山海与永平亦可保无事矣至经抚位望不甚相悬语言文字之间动作疾趋之细皆足以招嫌隙而费揣摩今裁去经略独用抚臣似不如择一抚臣加以经略俾一意经营专精抚练驻节岩关间巡行天津永平两处而稽其勤惰行其赏罚与蓟辽总督相为唇齿尤为得策其赞画诸人但有虚糜全无实用亟宜摈斥毋使其徒为螟螣蟊贼尔也疏下所司
　　○铸给巡视布花关防先是六科轮差各私刻一木关防至是铸给从礼科都给事中成明枢之请也
　　○辛亥  上视朝
　　○以  实录成加恩监修公张惟贤加太保荫一子入监读书总裁辅臣叶向高加特进光禄大夫上柱国兼支尚书俸荫一子尚宝司司丞韩爌加特进光禄大夫兼支尚书俸荫一子中书舍人何宗彦史继偕孙承宗加少傅兼太子太傅荫一子入监读书朱国祯朱延禧顾秉谦加太子太保兼文渊阁大学士荫一子入监读书俱炤新衔给与应待诰命惟贤向高等各疏辞免  上优旨答之不允所辞独向高准改上柱国为左柱国
　　○以  实录成加恩副总裁林尧俞加太子少保郑以伟加俸一级周如磐加太子宾客钱象坤加二品服俸纂修官周炳谟张鼐各加太子宾客二品服俸董其昌升礼部右侍郎兼翰林院侍读学士协理詹事府事来宗道等各加俸一级
　　○大理寺少卿范济世引疾许之
　　○升右通政刘宪宠为南京太仆寺卿河南右布政使王豫立为南京光禄寺卿
　　○升山东布政使司右参议孙国祯为福建按察寺副使
　　○命诚意伯男刘孔昭承袭祖爵
　　○赠原任南京兵部尚书孙矿太子太保孙如濂准继嗣承荫入监读书
○兵科给事中周之纲疏陈安攘大计一言会推总兵仅修画题故事今后各边大将与内外副将俱每季汇开履历册一本送至本科如文官之有贤否册者或可藉此平时采访览识姓字及临时总兵缺出本司将应推职名查炤旧规开送会议若不公不当本垣于佥题之时得执议另推可也一言邮政凡牌符自内出者或奉某差或差某人为某事非驾司填写明白则本科不任受或有远年或有买托一概收抹明登簿籍自外入者如各镇总兵之差官纷纭四出诸王府内守备之差遣假借无凭侦其故在各镇凡一秉钺即滥请以出及徇情送借又滥假以入至王府之执符验则曰给之抚按符验之易勘合则曰姑准换给内监之用夫马动至数百出京之执原数藉口传单皆虚冒也请自今凡抚按总镇所请牌符若干仍遵往例事竣时存用若干并缴部送科炤数查对至邮符换给传单滥用皆为毅行裁减可也一言参游之推升抚按保题月无虚牍不过据武弁军民一纸谀词殊令人可厌以后须查果否应留间准借寇至云贵川蜀山海危边明明规避何可轻徇下其＜锍-釒＞于部
　　○狭西道御史蒋允仪言国家九边额饷岁以四百万计量入为出各有项款然不能无愆期逋负致有呼庚之虞今山海一关新饷已当旧饷之全合津登等处则又过之问其所以供此者自加派之外皆猥琐鄙陋直谓之无策可也顷科臣方有度总计出入之数每岁缺饷至一百六十余万计臣必先虑此亦何待外角□羊不至飞檄告匮而后知有脱巾之呼哉数日连噪矣津运舣舟以待脚价过此虽有价而不运矣登莱报称奴贼欲以秋间窥关急请帑金十二万接济毛帅矣蓟辽督抚又以抚赏屇期钱粮不继请如去年两次所发二十三万之数刻期先发矣沓来纷至并足駴目惊心忧在萧墙谩言拒之门户而其他黔蜀之皇皇望一饱以灭贼各边之嗷嗷希半菽以防秋者又似呼号于几席之外且付之不见不闻如此光景当若何控吁以救目前之急若何规画以为久远之图岂异人任而计臣所以处此者在榆关则聊以完六月之局也在通州则幸有南来二万金之钱也在天津登莱等处则束手无以应而且远追旧欠预拟新徵以为亦足相当也此即幸奴之不来而吾已坐困矣况于将利兵之逃而冒其饷兵挟饷之匮而习为哗哗则奉骄止啼养成犷悍遇敌警必不为我用冒则上下通同做成圈套稍一清汰复激而为哗谁是貔貅尽成豺虎岂惟厝火且在然眉当事既无远虑旁观空切近忧自非  皇上毅然决策自为  社稷计则同在漏舟者有载胥及溺而已故目前救急之务如作速厝处固是索炊无米即从长计议亦属望汲西江续命之膏似非发帑不可而既发之后随下责收于户兵二部令其悉心协志规画经久之计若何措饷以就兵之有余若何简兵以就饷之不足满盘打算则九塞并烦区处岂独一关立定规模即千百无容罅漏况于亿万万盖言理则于今日更无施主殓息之方惟有清稽节省之法而言治兵于今日亦不在厚集以张虚势特在简练以握胜机闻关门大将日亲簿书有数月不得至教场者则偏裨以下之材品且未能一一识别而况于卒伍之老壮强弱者虚冒隐占又孰从而问之即今各营兵多散逃正可从头彻尾逐一清查据见在者时其糗粮严加训练勿复再言召募将日练兵则耳目清而技力自见兵日就练则于器习而虚伪亦呈去莠所以养苗扬秕而后得糈庶兵精而饷亦省岂非便计然其责成全在道臣何也军中百计冒饷皆将领身自为之护痛者孰肯自投刀七而督抚地势悬隔严而不密惟各道闻见真摘发便倘能不徇情缘不避劳怨洗手涤肠日省月试则蒙蔽尽彻虚冒自清而督抚持此为衡以殿最各道孰敢不用命也特在户兵二部同心共申画一之法耳嗟乎畿辅近地锁钥在堂奥之间门户于掫爪牙即腹心之寄如通州之设兵亦以其地为京师第一重保障耳今三标营则九千人矣振威营又六千人矣月食折色饷且二万金以岁计之当二十四万金而本色不与焉此兵之果否精锐足备缓急臣不得而知但其坐食厚饩而无边塞之苦寒安处郊圻不当山海之危险特以半月缺饷遂起而群噪彼独不见近日营军之榜样暋不畏死乎盖年来法纪凌夷人心纵肆即如说谎骗官之徐大鹏已报题参而犹有谈天献剑之祝延寿私揭保举之陈良策方经拏问而更有赖粮诬奏之鹿之鳞魍魉昼见与天鼓猪妖并称怪事长此安穷是目下处分固难苟且结局而向后措置又奚容因仍酿患也若夫灾祲屡告偏在近郊  天心仁爱想亦有独钟于此者各官之恪修职业边防之加意料理此特平常本分之事何足挽回天变惟是人主一言庶几荧惑退舍耳今中外人情所共仰者莫不谓内降之当严内操之宜罢  陵工束手非所以展孝思直臣久废非所以光  圣德至于东南杼轴已空又重以只逊之加派金吾冒滥已极更加以非例之袭封此数端者实足以蚀阴阳而于象纬  圣心第一转移天心无不顺应若区区修禳之空文安能以格玄穹也抑臣更有所未解者当此东西交讧饷匮兵嚣之日正当事诸臣卧薪尝胆之时司马何官乃不借子房之箸而陈令伯之情也夫董汉儒固所称扬历边疆急公任事者何以一入中枢尽损夙望屡经弹射阳为不闻今事急而求弛担岂曰臣有母在此身未敢许人抑亦自量其伎俩已穷此席终难稳据则汉儒之自为计即所以为  皇上之封疆计不然力尚能肩意欲自便则为辜恩心实欲留口谩言去则为罔上甚哉巧避目前之重负而预图他日之要津则为奸期更何逃于斧钺也得旨兵饷已有屡旨该部官如何不急行议处著作速奏来封疆多事全赖本兵料理岂得屡屡侵及以致藉口求去蒋允仪不请事体姑不究董汉儒即出视事不得以人言托辞推委致误大计该部知道
