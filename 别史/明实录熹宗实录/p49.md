<!-- { "loadSidebar": true } -->
　　○乙卯赉恤辽东御史方震孺言臣闻河西警报星夜驰至三岔河窃见河上无一足恃而奴贼有十可图盖河盈盈一水全无惊涛怒浪最冲浅如黄泥洼张义站皆虏穴也沿河一百六十里筑城不能列栅无用前者奴渡代子河我兵十三万不敢发一矢今守河卒不满二万岂能遏之半渡况转眼冰合遂成平地其不足恃明甚惟是奴真有可图者奴向据老寨声息不通今往辽阳动静无不悉闻一可图奴得我大炮无算昨击我粮船皆碎裂神器不为用二可图奴子兄弟八人各将兵二千五百中不无相轧即近杀郎万言一事尚矛盾三可图辽民盼望官兵西向痛哭奴诛不胜诛防不胜防舟中皆敌国四可图曩奴兵专聚一处故锋不可当今既守南卫守屯堡修海州又沿河设防兵分力薄五可图奴得叛将虽多自李永芳一二人外未必人出死力但怕死耳我一举事势必向应六可图用虏一著虽不足靠然足牵制奴近奴载辽阳金银三车馈西虏犹不足得其欢唇亡齿寒虏亦被抚臣点省七可图李永芳攻韩宗功弹铅尚留骨间天诛叛贼八可图奴贼淫人妻子广宁剥肤恨入骨髓土著之兵人人为身家计九可图奴闻旧经略将至沉吟久之而抚臣胆智真是经臣帮手文武同心十可图顾奴虽可图而我兵将向未出关守河之兵全无衣甲器械惟有张空拳以当白刃事急矣抚臣望官望兵望衣甲器械眼血而心枯矣乞速为催发  上以事关机宜命所司作速议覆
　　○差狭西道御史高弘图巡按狭西
　　○大学士何宗彦请移赠本生父母  上命照例并给不必移赠
　　○升尚宝司少卿袁可立太仆寺少卿
　　○升光禄寺寺丞涂乔迁光禄寺少卿
　　○丙辰  孝元皇后开隧道祭告  皇妣遣伯郭振明  后土伯费天泽同工部侍郎姚思仁各行礼
　　○改右庶子兼侍读骆从宇左庶子掌左春坊印升左谕德汪煇黄儒炳俱右庶子兼侍读煇掌右春坊印儒炳掌司经局印改右谕德兼侍讲来宗道张鼐周炳谟黄立极魏广微彭凌霄俱左谕德兼官如故升洗马黄士俊左中允施凤来俱右谕德兼侍讲仍命骆从宇来宗道施凤来左中允唐大章右中允钱龙锡左赞善韩日缵及洗马管司业事成基命回局俱管文官诰命
　　○升原任兵部主事刘国缙山东按察司副使驻登莱招集归附之众拣选团练以图进取夔州府同知佟卜年山东按察司佥事登莱监临洮府推官洪敷教兵部职方司主事军前赞画从熊廷弼用辽人之请也
　　○狭西巡抚吕兆熊＜锍-釒＞参秦府承奉张清侵没草场万顷隐占军丁一百五十名委官赵守呈报行查清遂党集羽翼酷拷赵守毙命乞逮清究罪
　　上以其事付秦藩刑部言张清以亲藩而干  皇上之法柰何复以亲藩为之地乞敕下臣部行勘  上仍命抚按启王从公勘问具奏
　　○兵部题河南春班军士已遵前旨赴京护卫今入秋矣若调山海则重役劳苦军命难堪宜准令回伍休息其该省秋班军士速催赴山海修工以均劳逸庶为画一报可
　　○升光禄寺少卿郝名宦本寺卿
　　○升尚宝司司丞吴礼嘉尚宝司少卿
　　○留狭西布政使司参政沈自彰仍分巡关内道改狭西按察司副使周锵分守河西道
　　○丁巳  成祖文皇帝忌辰  奉先殿行祭礼遣靖远伯王永恩祭  长陵
　　○起原总督漕运户部侍郎陈荐南京刑部尚书
　　○升南京户部侍郎魏养蒙南京户部尚书
　　○升兵部左侍郎祁伯裕南京都察院右都御史升大理寺左少卿洪文衡太常寺卿管少卿事
　　○戊午孝纯皇后忌辰遣官祭  庆陵
　　○戊午兵科都给事中蔡思充言蓟门兵单马弱王象乾自请督边报国所请增兵置将宜速议画一使诹日就道督臣文球已移疾宝坻秋高马嘶岂容泄泄  上然之命王象乾作速赴任所请兵将等事著即与题覆复以本兵出镇行边宜从优异准兼都察院右都御史
　　○升广东按察司副使杨莹钟本省布政使司参政
　　○己未以  皇考妣发引届期改顺天乡试初六日为头场
　　○命催兵部侍郎张经世回部管
　　○留登州班军八百四十名于登防哨俟辽平仍赴京操
　　○升太常寺少卿白玉大理寺少卿
　　○荫原任礼部尚书孙慎行子士元兵部尚书张鹤鸣子大赉南京吏部尚书沈应丈子景夔各送监读书
　　○加升参将吴自勉副总兵仍管蓟镇东协事
　　○庚申  神宗皇帝小祥在京文武官赴  定陵致祭
　　○辽抚王化贞题旧经臣袁应泰既以身殉新经臣病不任事一切部署将吏调度战守臣不得不代今已三月幸特简熊廷弼经略熟路轻车成谋自在一举而灭奴可俟矣计关西援兵自四月至七月三万一千五百余人马骡一万九千一百余匹头招回溃兵二万九千四百余人招集辽兵一万六千一百余人买过马除旧兵三千五百四十四匹外新兵买五千六十八匹此兵马大略也河上防守六营设将官六员守备十二员画地分守以总兵李秉诚总行调度南海口有水兵营往来巡防由三岔河而西平阳桥西平堡俱各设将官一员又西而镇武堡有总兵达奇勋统之折而北为镇远镇宁镇安镇静等堡皆通黄泥洼要路以副总兵鲍承勋等守之三岔河之南柳河口另有一路直达广寍又逼近右屯为积粮要地以游击左辅守之副总兵倪宠驻盘山备策应而提督王威往来调度至援辽之称由于抚顺初失臣僣更为平辽其收集溃兵或千或百臣恶其无统因署曰奋勇曰振武以副总兵姜弼鲍承先分领之所募土兵称为义勇左右中前后又设君子一营以待四方请缨之士及本处官生应袭材官者皆臣自拣选操练遇各营千总缺即取诸此于从军之中暗遇储将之意仿古设军正司专纪功罪事平之后即送原册以凭参核凡此皆经略事臣借为之今不敢不举以相还乞敕经略应更置者更置应照旧者照旧臣与经臣一体毫不敢有诿卸但号今出经臣则体统进止禀经臣则机宜审中或有臣当为者亦须奉命而后行得旨经抚虽各有职掌事任难分仍宜弹极忠猷同心体国未竟事宜参酌布置
　　○经略熊廷弼题臣入国门即逢人言三岔河不可驻先是辽沈破建言者力主驻兵河上拒而不知河窄难恃堡小难容纵使河上满兵三万不能当贼三千之渡纵使西平盘山各道有兵一二万不能当河兵一刻之溃也臣尝语人今日但能固住广宁便是固住山海然固守广宁定用犄角劄营之法方可无患若驻大兵于河上西平盘山等处直直一条如竹节之形河上一动便成破节此前日开原辽沈之已事也今计河上只宜置游徼兵更番迭出入以示不测不宜刻驻一块为贼所乘其自河至广寍止宜多建烽火西平高平盘山一带止宜额兵稍加增益为传烽哨探之用而大兵悉于广寍城三五里内外相度形胜犄角劄营深垒高栅以俟其来盖辽阳去广宁三百六十里非虏骑一日可到倘有西犯消息我必须知于数日前而故设一虚境以疑贼必不敢踰数百里来攻也臣到任后即驰广寍果得西虏号召部落约期东向便当奖率见军擐甲渡河若西虏师期尚缓而朝鲜登莱尚未有备一面固守广寍一面请金啖虏臣当与抚臣台臣细□而急行之有旨这所奏控驭机宜见其老成石画军国事重仍俟到彼面订相机从事务收万全
　　○差工部营缮司郎中赵赞化管临清甎厂
　　○辛酉韩王亶睿捐输岁禄二千五百两助饷  上褒嘉之
　　○荫大学士何宗彦子敦仲吏部左侍郎包见捷子家麒各入监读书
　　○差狭西道御史张论巡按四川
　　○赐
　　孝靖皇太后父王朝采并妻葛氏祭十六坛造坟安葬仍给护坟地盖造享堂
　　○御史徐扬先题臣奉命简练京军八得神枢六七八九十营并备兵营每于轮日戴星出入查验试演箭炮短兵分别等第赏罚窃叹各营习操演故事无训练实功强弱并淆勤惰莫辨使壮士亦化为懦夫也每队军数缺少有称事故者称回卫者称补选锋者称奉差遣者实缺即当召补公差亦当限还而诸营悬缺尤独九营为多军不在伍粮归何人把总亲切难诿不知知而不补明属诈冒至马步溷杂影射易滋有册开马而实无马者问之则曰马病或死及赴领草豆则曰有马矣此须按所用之兵以分队按所宜之队以分马马则全队皆马步则全队皆步既便训练亦便调遣而马之给养有限倒死有追尤严驮载之禁如祖制各营每五日轮差把总一员带军四名执牌于京城内外巡看凡遇驮载即时挐角□羊究治至车械器甲非该衙门核实招造给发竟同见戏老弱告替素患需索臣每审实随批本营自投该营取结移会兵部收验户部更粮诚执此法不烦议汰而营军未有不改观者惟得廉勇大将主持于上诸弁领自当翕然向风一洗宿弊章下所司
　　○造辽东西平辽东盘山各监军关防给监军道高出牛象乾
　　○壬戌经略熊廷弼题臣接辽抚王化贞揭欲将防御事宜交还经略其意原不欲诿卸时以受臣节制不可无此一＜锍-釒＞而更借重明旨便宜行事免侵越之嫌也巡抚受特简秉钺一方凡一方军马钱粮虏情军机皆得专主非假非借不得交还也况军中呼吸变化岂能一一咨会后行惟于大关窾处预一□量共求妥济耳乞申谕三抚臣各炤本方军马钱粮舟车夷虏一应行间所当为者随事专主相机进止不得借口坐失事机其文武吏士有抗违玩误逗遛退缩者俱听军法从事又今日征讨非止援辽之役实为勤王之师抚臣更其名为平辽甚为有见但辽人未叛思汉方殷有不安于平辽名色者今当改为征东或平东字样乞钦定遵行又抚臣书谓已职专抚绥今辽地已去其二何巡何抚况在登津更属无谓宜照征倭事例改登津巡抚为经理广宁巡抚兼经理职衔使顾名思义专以军士为重亦明职掌重责成一端也得旨经抚职掌虽分各兼军务三镇抚臣除大关窾与经略□求妥济其本镇应行事务随宜专制不得诿卸以重责成
　　○寻加天津登莱二巡抚各赞理征东军务衔以示犄角惟辽抚仍照原衔
　　○造管理河工马政粮饷兵马各关防给同知李居简李增张文达罗任
　　○大学士朱国祚以子丧在告温旨慰之
　　○升太仆少卿周曰庠大理寺左少卿
　　○癸亥召起大学士叶向高在途奏定倾戡乱全在人才今群贤毕集诸保全封疆剪灭逆酋之计固以犁然毕具而抚臣王化贞条议凿凿足当阃外之寄是在庙堂上专委任重事权请必应应必速辽事尚可办至兵饷缺乏  皇上慨发帑金而戒其冒破切中窾会臣尝见  皇祖开矿榷税切疑聪明神圣之主富有四海何苦为此由今观之殆若逆知天下之有变而预为后世计者往有言五行之类金为兵属今大内金气太盛恐将召兵然则发帑非但成  皇祖德意亦弭兵一道也内帑不足则如前诏书所列上供物料量行折价俟事平复故犹愈于别项摉括惟目前所急尤在将才唐之乱平于李郭宋之难御以韩岳皆武流也今岂尽无若人诚宜精其选重其任假以便宜优其爵赏使之有翘然自喜之心而作其委糜退缩之气似亦拘挛所当破者至如爱惜忠贤破除恩怨毋使梧凤方栖旋洁身而去国白驹将絷复褁足于畏途此则在廷诸臣当有同心而无待臣之饶舌得旨览奏知就道日期具见忧国急公大议有裨新政待乡至面议举行
