<!-- { "loadSidebar": true } -->
　　○改辽东南路监军道梁之垣为行监军道时经略熊廷弼疏言三方建置须联合朝鲜宜得一智略臣前往该国督发江上之师就令权驻义州招募逃附则我兵与丽兵声势相倚与登莱音息时通斯于援助有济辽阳东四百里为镇江与朝鲜义州夹鸭绿而居相去仅数里与辽阳为臂于南卫为尾于贼巢为腋凡朝鲜治兵防奴辽人逃难避贼辽将招兵集义东山矿徒拒贼上下皆聚于此斯东南大扼要处宜亟发敕谕慰劳该国君臣使尽发八道之兵连营江上以张其势又亟发诏书悯恤辽东官军士民之逃鲜者招集团练以成一旅与丽兵合势又亟发银六万两半犒朝鲜之师半恤我逃难之众而臣又给与空头劄付百余道使之承制并除其山东一带参矿头目有能结聚千人者即署都司五百人上下即署备守有差将一呼而应而一二万兵可立致也其粮饷则发银平买于朝鲜东山一带谅该国惧贼并吞之祸感我拒倭之恩必不忍推托向独苦无官可遣昨与南路监军梁之垣语忻然请往之垣才略胆气本足冲长风破万里浪又生长海滨习知鲜辽形胜要害与民情土俗可使也于是部议以之垣往  上为铸给监军关防仍照行人出使例赐服色以宠其行之垣列上七疑重事权定职掌罗将材具文职兵丁钱粮器械部覆皆从之其文职则特设府同知一员管理南路军马钱粮升河间府通判刘濡恩补之其所请登莱兵丁查登抚陶朗先议以登兵二千五百畀宽奠参将王绍勋监军胡嘉栋揭称绍勋系李永芳姻戚不可信如未行则登即以此兵付之垣如已行则登抚另拨一千付之俾渡海与绍勋合兵如不用绍勋则自为之又在之垣自度也所请帑银二十万三部措处暂发数万为安家买马费余俟陆续给发秋风渐劲渡海正当正其时若再迁延势必误事乞勒限起程先往登州整顿舟楫其慰劳朝鲜君臣及悯恤辽东官军诏书即与颁发报可
　　○命苏松四府武举是科倍取五十名先是戊午岁以乏按臣廷试至是巡按御史冯英请补前额许之
　　○巡抚湖广右佥都御史熊尚文以麻镇五寨司土司张大忠等领兵援辽闻报所发兵数并具启行程期以闻
　　○赐原任都察院右副都御史土木死节赠右都御史谥襄敏邓棨祠额命有司修理坟茔
　　○狭西巡按茶马御史彭际遇以援丁乏骑议于洮西西庄四茶司增中茶马二千四百匹苑马寺七监内摘抽儿马六百匹共足三千俵给见募援兵又摉括苑寺茶课驹课马价肉脏等银六千二百两角□羊狭西布政司听留算调兵马价报可
　　○南京操江右佥都御史孟餋浩议增兵船以资防守言新江营原额兵一万五千二百八十名今仅存五千二百名兵船原额三百只今仅存大小船一百六十只逃亡损坏其来已久臣今会同内外守备兵部巡江御史设法召补务足原额外至所专辖水兵上自南湖安庆荻港下至圌山巡江八营止兵四千七百有奇大小船一百三十五只臣挑拣丁壮督修沙唬楼船业有次第该先臣朱洪谟题准各兵散处江营防守信地上下千五百里募增标下家丁三百名隶太平营日夕操演统以中军环列都城臣再招力能挥戈挽强二百二十余名并旧兵共五百二十名训练其粮饷于梁税兵饷内查给令可尝继仍监造铁甲及器械营房于巡江赎银设处至镇江爪仪白龙庙等要害宜亦增兵设将以复旧额从之
　　○荫原任南京右都御史谥忠介海瑞子晏国子生瑞以二品未考满未经录荫南京右都御史何熊祥为请从之
　　○升宁夏都司佥书夏友松为宁夏玉泉营游击将军起原任蓟镇游击张应乾为大同游击将军
　　○南京御史赵应期以时艰需人疏荐乔拱壁惠承芳张键何栋如王建侯龚文选越其杰等胸富甲兵可当军旅之任刘文徵倪斯蕙杨楷骆日升岳具仰余新民毛可教杨之彬等操凛四知可居督饷之任又言邹元标王德完东山方起西隅未收德完欲去元标必不安乞严旨谕留  上谓奏荐各官该部酌量议覆王德完已有旨
　　○辛未补御史王心一江西道
　　○升廉州府知府冯盛典广东按察司副使分守岭南
　　○尚膳监常随屈进忠先为劫贼恐事发与王府内使王进夤谋收选入宫已下镇抚司究问给事中倪思辉等乞严究王进引进凶盗之罪仍敕各监稽查左右严加拣选务择端谨毋用匪人报可
　　○壬申命申饬狭西四镇秋防  差贵州道御史罗汝元巡按云南
　　○兵部覆兵科都给事中蔡思充等题武科之试才当遴者三弊当厘者三一马上才不专技射即夺矟挥锤器已足用一水上才登津方有事舟楫须负冲风破浪之胆有钻船盗柁之能即非正途另收副榜一边上才以熟知援辽方略为上等各镇次之而浮靡雇替摉简三弊当厘依议行
　　○升兵部郎中孙谷河南布政使司右参议监辽东南路军
　　○升湖广按察司副使王家祯为山西布政使司参政备兵阳和
　　○癸酉  上御文华殿讲读
　　○命总兵窦承武以原衔管蓟镇西协副总兵事
　　○故成安伯郭祚久宣城伯卫时泰俱无嗣以祚久叔邦栋时泰第时春并袭祖爵
　　○南京广东道御史王允成疏言内旨不可频发一疏不可留中  上传谕切责罚俸三月
　　○降监督通州仓户部主事张汝元一级调外任以御史安伸参其擅卖仓储也
　　○加狭西按察司副使杨尧华布政司参政留任
　　○甲戌  上御文华殿讲读
　　○户部尚书汪应蛟疏辞新命不允
　　○兵部覆经略熊廷弼事本难而视愈易势已急而应愈缓一疏谓经承臣所责望三部者总一言尽之曰应急臣等身在同舟恶得不急宜严令各镇援兵专委道将督发如逃窜扰民者罪道将如抽简不精逗遛愆期者罪督抚镇其四川调兵五万四千名议先发三万名安家银十五万两除户部扣兑该省加派外本部找角□羊四千两贵州调水西兵五千名安家银二万五千两湖广调兵二万名安家银十万两二项皆免支湖广钱粮至三省兵衣甲器械每兵八两听工部支给河南山狭等处经臣欲于抚道标下拣发即以募兵钱粮自行招补其器械则工部业有专司台臣议添设厂局专供辽用宜蚤给发顾调兵急于得将容发单文九卿科道各举所知送经臣试验器使得旨依议行其湖广土兵该省巡抚拣委道府督同调发不必遣官
　　○监军御史方震孺具报辽阳失事情形言沈阳陷后我兵尚十三万人精壮未尽亡也贼从代子河渡其骑可数而不知贼从三处渡以少者诱我耳始畏贼多主守既见贼少又主战焂战倏守军心不定且饥疲已甚比开门放军一时散走城中所余独经臣及一二道臣耳凡言贼攻门及与贼力战而溃者皆误也贼虽惯用奸细假使我兵不尽逃窜此辈敢纵横乎兵既尽逃即无奸细能支持乎则尽归咎奸细者亦误也声息至广宁人又奔散生员缢于学宫推官缢于衙宇独知马绍芳坐城门固持抚臣不肯放行而新抚以即日至道臣张应吾亦赴宁前任城中始定流离稍归及枢臣张经世冒险一行而河西有人来往矣尔时百无可制贼不得不寻用虏一著城中无兵将不得不寻招溃兵一著防河绝无人不得不将残卒残兵摆置河上皆应猝安排不容不如此日月既久风雨浸淫非不欲建营房而木植甎瓦从何措办烈日流金漂风裂骨残卒原非铁石何以堪此五六月彻日大雨河上低湿兵坐立泥淖中腿皆生蛆得升斗粮安置地上风雨骤至粮化为沙斗米价一两二钱臣至河上人给一金仅买米八升至溃兵招兵之将但论多寡不论强弱欲汰则恐不旨汰折手断臂沿途向泣所调援兵亦有名无实大抵奴可图者真可图而我兵不堪者真不堪奴可图者一转眼而南卫已帖城池已固叛将已服兵力已集所称十可图者且如脱免不可追而我之不堪不知何年何月器仗兵马始得凑手此经抚所为忿闷填胸也抚臣意在以进为守谓不进必不可守经臣议上以守为进谓能守而自可进愿  皇上及举朝臣子刻刻将辽西危难景象撰一通于胸臆要见贼一来广宁自然不守竭尽天下力救辽而辽无起色再三五年天下尚能晏然否则照管河西不期急自急矣得旨各兵多不堪用如有虚靡粮饷不一汰练既说机有可乘著与经抚各官同心筹画所请甲仗兵马该部作速给发
　　○礼部题八月二十七日  光宗贞皇帝  孝和皇太后梓宫同日发引九月初四日入金井掩土初八日  神主入大明门奉安  几筵
　　○太常寺卿洪文衡疏议  祔庙言  宪庙  睿宗之父  世宗之祖于  皇上为高祖之父既五世矣子虽齐圣不先父食  宪庙议祧或  睿宗尊亲之念不安祖父一体原无轩轾或  世宗尊祖之念亦不安君子之泽不踰五世  皇上于  睿宗宜约情循礼不可使太过盖  睿宗入太庙实出一时崇奉至情揆诸典礼非继统君不得入也且在藩尝为  武宗臣矣一旦加  武宗之上于礼不合情亦未安第  世宗孝思纯笃臣子过于将顺因仍至今而考之前代如汉唐宋继统之君原无此议今日当祧似以睿宗为宜况  睿宗自有特庙玉芝宫朝夕上膳礼极尊崇俨然不世不迁之宗于  睿宗在天之灵亦甚慊矣当日世庙创起者私情今日臣子酌议者公礼情隆于一时礼垂于万世乞敕详议妥确毅然改正书之史册亦为美谈  上命该部会大小九卿科道详议具奏礼部左侍郎周道登等言文衡谓  宪庙议祧  睿宗尊亲世庙尊祖之心不安不知  世宗尊亲  穆宗尊祖之心文衡何以独不念也文衡谓  睿宗非继统君不得入  太庙又谓睿宗自有特庙夫特庙未称宗以前事也礼有称宗而不奉  太庙者耶则将并称而议之耶如  睿宗不入  太庙则  德懿四祖未尝继统不知将置何地且今日议者祧礼也奉祧  宪宗祧也顺事也议及  睿宗非祧也夺也且  太庙有祧室故曰奉祧岁暮祫祭咸聚一堂特庙则永隔矣而文衡犹蒙之曰祧耶此议言之  先朝犹为遵典礼而抑孝思言之今日实为好纷嚣而乱  祖制  上从道登议礼部右侍郎郑以伟疏言  祔庙之举臣部会议  宪庙宜祧及接太常寺卿洪文衡等一揭太约云  睿宗以藩入宜先祧奉玉芝宫臣惟周礼少宗伯辩庙祧之昭穆臣部职也昭穆之序亲尽则毁而递迁见于谷梁当时制虽不可知如朱子周庙图大叚迭居递迁郑注祧之言超超上去远庙为祧礼曰万物本乎天人本乎祖宗庙之祭所以报本追远其始本出于思故其意尚远远则有祫然服穷则亲尽世远则精爽骎遥于此而不为之节则泛而不切故其分尚严严则有祧二者实相为用凡祫以近而属远祧从远而超近礼也入当原其始而祧当稽其序是入一法祧一法也太常疏云  睿宗非继统君不宜跻  武宗是议改非议祧也臣谓不在入庙而在称宗而在称考不在称考而在承大统既承大统矣可不考  睿宗乎既考矣可不宗乎既宗矣可不庙乎既入矣可逆祧乎  祖训亲王便殿叙家人礼来朝
