<!-- { "loadSidebar": true } -->
　　○巡按直隶兼管辽东监军御史潘云翼言自抚顺变起而清河之失随之张承胤之战亡盖由于李维翰之轻敌而用李维翰以抚辽用杨一桂以按辽用顾颐等以司辽者谁则冢臣郑继之之愚昧枢臣薛三才之机巧不可不为今日之鉴也自三路败衄而开原之失随之杨镐之丧师岂得诿杜松等之违制而用杨镐以经略用周永春以巡抚用陈王庭以巡按用李如柏等以大将用潘宗颜等以监军用郑之范以署开原者谁则枢臣黄嘉善之误国科臣赵兴邦亓诗教等之擅权不可不为今日之鉴也铁岭之失谁初任而不救非熊廷弼乎谁先去而陷城非李如桢乎至会议以用如桢推荐以用廷弼则吏部赵焕等之一误再误科道官应震李徵仪等之一＜锍-釒＞再＜锍-釒＞也又今日之一鉴也辽潘之失孰收降而收叛非袁应泰乎监军而弃军非高出康应乾等乎而辅臣受面谕于讲幄漫无主持枢臣奉明旨于有赫一筹莫效则刘一燝之依违崔景荣之庸闇又今日之一鉴也至于广宁之失坐令哄关而四散于是乎熊廷弼王化贞等之罪不可胜诛矣然而经抚不和皆由中外不合勘明之入告致有起用之诸＜锍-釒＞则枢臣张鹤鸣之刚愎台臣方震孺等之扶同又非今日之一大炯鉴哉得旨疆事重在得人前此举用失当罪俱难辞姑不深究以后凡边镇文武各官都著慎重推用不得滥及取罪
　　○升狭西固原西路游击吴登泰为山西北路参将南直永生洲游击高应登为浙江杭嘉湖参将蓟镇石匣营游击汪尔信为宣府永宁参将延绥保宁营游击郑光先为宁夏西路参将蓟镇建昌车营游击高师孟为宁夏灵州参将通州统练三营民兵游击刘尔化为大同威远城参将宁夏玉泉营游击夏友松为甘肃永昌参将
　　○升宁夏都司佥书姜召为甘肃镇夷堡游击蓟镇都司佥书殷道隆为蓟镇遵化左营游击通州右营都司佥书汪登瑞为蓟镇通津春班游击真定车营都司佥书吴周友为天津海防右营游击大同都司佥书石钦为蓟镇三屯右营游击宁夏巡抚中军坐营都司邬鸣皋为狭西巡抚中军游击蓟镇滦阳营都司佥书桂联芳为通州中营游击万全都司佥书孙嗣徽为五军四营游击
　　明熹宗悊皇帝实录卷之三十
　　明熹宗悊皇帝实录卷之三十一
　　天启三年二月辛酉朔大学士朱国祚引疾求归  上温诏谕留
　　○黜原任兵科给事中明时举狭西道御史李达为民时举达皆蜀人以元年自请赴蜀催土司援辽之兵会樊龙叛议者以为事繇二人过许土司饷数致抚臣不能应启衅激变应论如法  上命抚按押解来京下法司鞫问法司鞫实言二臣无远虑而溢戎心固应禠革若夫逆酋发难之故在于避调而定计已在先矣启衅激变非繇二臣  上以为然故得轻谴
　　○升四川夔州府同知越其杰为本省按察司佥事管监军道
　　○壬戌南京工科给事中徐宪卿＜锍-釒＞请枚卜兼用内外因言计典与夏立并重而丁巳南考功于伦司察为长安要人提掇赏邪排正至今令人发竖皆裂近公议方明堂上官之主计者已经追论岂于用事司官而反置之使之跻躐华膴章下吏部
　　○癸亥  上视朝
　　○考察在京庶官年老有疾户部郎中郭坦等四十九人贪兵马副指挥林守庇等一十八人酷兵马副指挥朱贞明等三人素行不谨兵部主事洪启初等八十九人浮躁浅露左中允马之骐等四十五人才力不及翰林院简讨刘钟英等二十九人罢软无为应天府知事任槐等二人得旨各革职闲住降调如例
　　○兵部尚书董汉儒言天启二年三月本部具＜锍-釒＞凡辽东卫所指挥千百户已经袭替者查其号纸取有印结安插山东卫分俟平辽之后仍归原卫奉有钦依但未经袭替者其人犹众执有号纸者已难尽凭盖避难之时或抢或拾或贿买或假造种种弊端难以穷诘况无号纸者即矢口自供焉保别无幸窦合无量照前题事例更加详慎如有号纸者所告通状自供宗图取该卫已经咨准安插官执本官号纸面递结状及同选舍人连名互结犯者事发一体揭黄问罪本司细加查验照各舍抄选查黄审单呈堂奏准暂行安插山东仍候事平还卫其新功有印劄印照者详阅功次核册亦取同卫同选各官结状犯者亦同前例若供状含糊保结不明黄选功次不同者并不准理即使果应袭替之人亦各俟全辽克复彼时官署重建闾井复完本部另行从长议处诏从之
　　○命镇守云南黔国公沐昌祚孙启元以原加署都督佥事充援黔副总兵从御史傅宗龙请也
　　○罢大同总兵李怀信回卫
　　○甲子遣礼部侍郎郑以伟祭  三皇于景惠殿
　　○遣太医院官祭先医之神
　　○巡按湖广监察御史舒荣都言全楚卫所六十有二屯粮三十九万五千有奇分隶三都司省城都司所辖二十七万五千有奇行都司辖七万六千九百有奇兴都留守司辖四万二千有奇子粒之数按籍可知而军屯概不可问矣军之不可问者以逃亡故绝居十之三而以失屯因以失伍者强半  祖制以军垦屯以屯赡军每军一名占粮六石计田六十亩以上中下三等通计之自种自收每亩可得谷三石则六十亩可得百八十石俯仰有余无奈日削月剥以几于尽也盖有一军而生三子者即以六石之粮三分之军差亦准于比久之三分复折而为八九分强者兼人弱者兼于人苦于著役各思他徙贫军之田为富民有绝军之田为军官有自是军屯骎骎化为乌有矣欲补军伍不复军业军何以堪欲清屯补伍徒取诸彼以与此田主又何以堪盖当日之田有典价递年有筑堤修堰之工力今之退吐即田主吞声彼无赖之徒冒顶祖军之名横夺平民之产长此安穷今民间交易三十亩之价可得七八十金军曰有典无卖价止二十金以下有田主自种者全飨其利有本军占种者每亩纳课榖一石有本军自纳子粒者意在赎取有田主代纳者每十亩粮料各顷约输银四钱以外大率一岁所入赢得十分之八不强夺其所不愿退之田议令额屯一石岁出榖二石计额屯六石合之得榖一十二石则以赡一军有余著伍之军不必田主正身或子弟或义男但要有膂力有根脚不堪者听田主更置但不更祖军之名犹恐异日勾补调拨为田主子孙忧则莫肯承认榖以三次支给四月小熟八月西成腊月岁毕如期如数交付著伍每次于管屯官取注印信收票田主收执即本军有力赎取者还其田须＜扌东＞其壮丁不以百八十石之粟米果一尪嬴也军屯虽隶于卫所而田土綦置于各郡邑典田者率与田相近之民该卫所官只许核军伍之虚实衡榖石之完欠不得以军之故渔猎其田主郡邑有司职在清察不在姑息出军补伍出榖赡军乃其典受屯田时应得之分数积逋于昔薄偿于今田主当自无说若有他词则以本田还之本卫本所另行召募算计从前出者少而入者多退吐所宜然有司复何庇焉章下所司
　　○命御史梁之栋巡按河南吴其贵巡按甘肃乔承诏巡按福建
　　○升翰林院编修陈玄晖兵科都给事中朱童蒙御史王安舜张帷任俱为湖广参政吏科右给事中汪庆百为河南副使御史徐景濂为广东参政沈珣为福建参政吏部郎中田生芝为河南参政
　　○升湖广右布政使吴士奇为狭西左布政使
　　○兵部言总兵薛来胤受命则逗遛不前闻捷輙攘功自伐当黔事正殷托病速遁糜饷还家应行蜀中督按提问正法从之
　　○户科给事中郭巩前以＜锍-釒＞纠辽东经略熊廷弼被谪至是召还再具＜锍-釒＞纠廷弼因纠廷臣之荐廷弼者南京御史涂世业亦言台臣周宗建有＜锍-釒＞称廷弼抚辽阳决计自强凿壕峻堞使人有固志而后城沈阳屯奉集大为得著通国信其言谓廷弼力能存辽才未竟用故复误而用之及广宁再陷廷弼逃归议者复谓廷弼罪虽难逭才尚堪驱故又误而惜之是误封疆误廷弼且误天下也周宗建具＜锍-釒＞驳之曰自有东事以来始用李维翰而抚顺破陷继用杨镐而三路丧没又继用熊廷弼而被劾以去改用袁应泰而河东遂亡辽亡之后用王化贞于广宁熊廷弼为经略两臣议战守不和奴兵一渡一则弃城而逃一则望风而遁河西遂陷而两臣议辟矣臣之＜锍-釒＞未尝专举一廷弼也诸臣累荐廷弼屡奉明旨年来荐维翰荐镐荐如桢者未尝见一指出独借廷弼为陷阱罗织数十人为一案乎臣观世叶之＜锍-釒＞似无他肠但见有郭巩＜锍-釒＞出不暇察其用意所在止借一熊廷弼以媚一时之灶见有触珰扶正挺然独立者惟恐其去之不速欲自为固结进身之计而借此以为贽焉世叶而自知人之欲借臣以为贽于魏进忠则自悔其失言者不待臣词之毕矣  上并下其＜锍-釒＞于部院
　　○丙寅  上御皇极门内殿传制丁卯祭  先师孔子遣大学士何宗彦行礼
　　○山东蓬莱县地震
　　○南京江西道御史陈必谦言圣王之处恶也非杀则流否则或念其旧而驯服之已耳臣往见逆戚郑养性奉有回籍之旨曰庶乎悔于厥心而乞命窜伏乎而养性自若也而且于告变之王忠梁则反噬矣于发奸之王天瑞则泼赖矣则是杀与流以及驯伏之无一可者而养性遂可傲然无礼于  君父之前莫可谁何也哉恭绎明旨以谓推  皇祖之爱不忍加诛夫  皇上固应念  皇祖独不念  先帝乎哉养性父子依倚宫掖凭藉宠灵庆赏刑威俱出其手一时无义行之尤如刘廷元者奔走如骛号召党类朋比如山拥戴福藩者名之曰正人羽翼  先帝者斥之为邪党二十年覆地翻天亦已牢不可破迄今凶谋大露而臣下香火情深身家计重见  皇上之孤立于上谁肯出死力为国家伸讨贼之义者  皇上宜自为  宗庙  社稷计剪除逆贼以告于  先帝之灵可耳＜锍-釒＞入报已有旨
　　○授原任大学士王家屏男瀹初中书舍人
　　○丁卯吏科等衙门纠拾大僚原任兵部尚书黄嘉善崔景荣张鹤鸣工部尚书姚思仁原任詹事府詹事范醇敬南京兵部侍郎徐必达原任湖广巡抚徐兆魁福建巡抚王士昌保定巡抚韩浚靳于中太常寺少卿王绍徽太仆寺少卿李之藻南京太仆寺少卿郭一鹗内姚思仁徐必达留用李之藻调南京余俱致仕
　　○纠拾庶官原任行人魏光国顺天府通判虞大复工部都水司郎中陆化熙胡士相户部山西司郎中杨文＜艹洍＞户部云南司郎中刘炼原任兵部员外郎杨抡俱降一级调外任
　　○兵部覆吏科都给事中魏应嘉疏言总河督臣旧驻济宁今议移驻徐州与漕督淮徐相望双建牙纛更觉绸缪之固宜以夏秋驻徐冬春驻济从之
　　○戊辰祭  太社  太稷遣遂安伯陈炜恭代
　　○升南京翰林院掌院事左谕德唐大章为右春坊右庶子翰林院编修傅冠简讨吴士元以原官俱充  实录纂修官
　　○追恤征妖阵亡将官张榜等五十七人军兵一千九百八十五名有差
