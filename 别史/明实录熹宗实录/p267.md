<!-- { "loadSidebar": true } -->
　　○庚戌大学士顾秉谦丁绍轼黄立极冯铨奏文书官发兵部尚书王永光等覆奏镇守内臣本到阁口传  圣意著遵前谕行臣等再三思之  皇上以封疆为心者也臣等又仰体  圣心以为心者也果全利无害方将顺不睱何敢固执以挠成事但考通国之人情与目前之时势诚属未便今阅枢臣所奏比臣等昨日之言更为详切夫边计固本兵之专职也今内臣一出彼得藉以稍分其责为枢臣谋甚便然而枢臣不敢者岂非为  皇上封疆计乎封疆之事成于同而坏于异而委任不专事权不一则乖异之渐所繇开也年来失事弊皆坐此我  皇上嘉宁远苦守之功精文武大吏之选从此委任专事权一而兵饷之定数战守之成画乃可次第料理渐图恢复矣今忽以内臣六人往此六臣者与崇焕等为同乎为异乎将为同则无用往也使为异则害有不可言者交卸其责必有误事之害各逞其才必有偾事之害妒功忌能害在诸臣者犹小幸灾乐祸害在疆场者甚大一重门限  陵京重地  宗社之安危系焉傥或疏虞更无救著莫谓臣等今日不言也枢臣之言曰万一瞻回顾望致误封疆则此罪崇焕任之乎内臣任之乎臣等看详至此心胆竦然况奴贼尚未归巢志图再逞回乡屡报并非虚谬贼既失利于宁远则此来必不攻我之坚傥以偏师缀宁远而全军直抵关门是内臣独代边吏受敌也胜负之数内臣能自保手望  皇上并为内臣深虑之也刻印销印古今羙谈计图万全事难执一正不必以反汗为嫌耳如谓兵饷虚耗必须内臣查核方可清楚不妨如枢臣议量遣一二人出其不意事竣速还即将犒赏银两火药器械等物赍发前去以宣布  皇上鼓舞边吏使知  皇上委任之专事权之重而体念之又如此其至也有不益加奋励矢志恢复以报  圣恩者臣等且任失言之咎矣丁绍轼又特＜锍-釒＞争之谓兵家之计攻瑕而不攻坚前日奴酋失计遂以攻宁远取败今奴来计必舍宁远而直抵关门也臣不知所遣之内臣能了此否耶前日关门不能救宁远今必宁远之能救关门乎内臣何得而不惴惴此大可虑者一兵家遣将必择有名望者以寒敌人之胆敌必先问来将姓名以决已之进退择文武为将即其才未必高而犹彼所不知或恐有韩白其人今以内臣往奴必谓此习于富贵膏梁不闲兵事之人也即奴未必攻关门今以内臣招之矣此大可虑者二从前一经一抚动相争哄昨日五总兵以为冗欲去其三乃今遣镇守三人分守又三人即人人皆贤亦无此命将之体也奴兵前称十八万人人皆强山海兵不满五六万人人称弱臣不知此六臣者遂能办此否也此大可虑者三  祖宗朝即有遣中使者乃在太平全盛之时今  皇上之欲遣者适在危急存亡之日马方骇也而又鼓之此  宗社所关非若他事可再补也俱不报
　　○以河间肃宁二县盗相继劫饷夺同知王象复等俸各二月典史丘尚素提问仍令勒限缉捕
　　○经略高第＜锍-釒＞报中后所灾毁仓廒粮囤官生军民房二千一百五十余间男妇马骡盔甲弓箭火药等项  上命查明失事人员重究
　　○辛亥  上御文华殿讲读
　　○御史李九官奏关畿多垒督抚镇道诸臣概宜久任得旨近来官如传舍安能尽心职业久任之法吏部宜著实举行不许纷纷升调
　　○赠魏良乡伯曾祖大相伯祖志敏父冬俱肃宁伯良乡请给四代诰命吏部尚书王绍徽谓忠贤既以洪勋逮及其侄宜以报本追崇其先请照本爵赠及忠贤祖父母父母许之
　　○调四川驿传参政李若纳于叙马泸道遵义副使廉第于驿传道监军副使张起鹗于遵义道
　　○升广西巡抚坐营游击王应文为广东阳电参将湖广都司掌印张应乾为为广东潮州参将
　　○以甘肃巡抚中军游击王德为甘肃游兵游击都司佥书管浙江右营游击事沈光宠为福建巡抚中军游击
　　○壬子  上视朝
　　○命袁崇焕以右佥都御史巡抚辽东山海等处
　　○铸巡抚辽东山海等处提督军务关防
　　○织造上用十二章衮服遣尚书董可威祭告
　　○吏科给事中黄承昊＜锍-釒＞言奴有再来之信请敕经略及关内道臣作速料理修捍之具袁崇焕所催海运透给军粮修筑班军及一应火药器械更望敕司饷管军诸臣并发运领运诸臣将起运解发与出关到宁远日期一一回奏迟误军机及器物不堪依律治罪乃若以辽人守辽土辽人既入内地湏地方官曲为处置阅其精壮堪以荷戈者量给行粮补伍庶几民乐从而知效死得旨宁远所需军粮火药器械油布等物已发到者一一回奏其余著该部议覆
　　○户部请给魏良乡田土得旨肃宁伯养瞻地土准照例从优给赐七百顷
　　○升吏科给事中黄承昊为刑科右给事中户科给事中杨文岳为工科右给事中
　　○加升关内道按察使刘诏为山东左布政使管事如故
　　○命南京后军都督府掌印方一元协同守备仍兼掌府事调山海南海口总兵官杨国栋镇守登莱总兵官管山海北部副总兵事梁柱朝镇守陕西升蓟镇中路副总兵王继为总兵官镇守保定副总兵管大同北东路参将事渠家祯为总兵官镇守大同副总兵管浙江宁绍参将事何汝宾为总兵官镇守广东
　　○癸丑吏部尚书王绍徽等＜锍-釒＞言内臣镇守不便者四军机应在呼吸六人奉诏密奏动关进止及有漏洩之虞一也将吏树功立名之心不胜忧谗畏讥之心牵制既多展布必少二也况三镇守三军中凡事关钱粮军务必将增设文移檄书旁午日亦不给三也六人并驰关门势必建置衙宇一应投随人役势必渐多即中官俱贤而此辈蚁聚岂能以无事为福地方必受驿骚四也得旨朕念封疆恢复无期故特遣内臣查核兵饷原谕并无掣肘卿等大臣谋国当思仰体著遵前旨行
　　○先是户科给事中郭兴治追论原任御史方震孺按辽不职状逮付法司拟戍终身追赃银四百一十五两后蒙旨驳正令从重另拟时法司谓廷弼奉命经略则一切兵马调遣进止机宜皆其职掌故得引将帅之律至查震孺所奉敕书止有纪验功次等语未尝责以督师城守也按罪而议不固守者为弃封疆不紏劾者为误封疆情似稍殊按律而议惟主将内坐不固守之条守巡驻劄本城尚有递减之例法亦差别仅改永戍追银二千二百五十两未称旨三谳仍如原拟而追银五千一百九十两皆蒙严旨切责于是刑部尚书徐兆魁等加等拟绞追银至六千五百四十两得旨方震孺既依律问明姑依议其赃银作速追完以助大工不得稽缓
　　○朵颜等卫夷人莽汉等进贡马匹赏彩叚绢疋如例
　　○命右军都督府带俸诚意伯刘孔昭佥书本府事后军都督府佥书靖远伯王永恩掌南京左军都督事
　　○升詹事府少詹事兼翰林院侍读学士杨景辰为礼部右侍郎兼官如故协理詹事府事与李康先同教习庶吉士
　　○升四川道御史王雅量为太仆寺少卿尚宝司少卿刘志选为顺天府府丞
　　○甲寅清明节遣侯薛濂张国祥汤国祚李弘济陈光裕伯王承恩孙廷勋毛孟龙杨崇猷郭邦栋吴遵周祭  长陵  献陵  景陵  裕陵  茂陵泰陵  康陵  永陵  昭陵  定陵  庆陵武平伯陈世恩祭景皇帝陵寝都督刘岱祭  哀冲  庄敬二太子陵园
　　○补原任陕西道御史温国奇于浙江道
　　○乙卯兵科右给事中薛国观等御史牟志夔等交章请罢内臣镇守俱报已有屡旨
　　○命协理詹事府事礼部右侍郎兼翰林院侍读学士彭凌霄以原官回部管事
　　○以魏忠贤缉获盗卖龙袍蟒叚王用行荫弟侄一人都督同知仍赐敕奖励并赏银币羊酒钞锭
　　○升右谕德罗喻义为南京国子监祭酒
　　○升礼部郎中周锵为河南右参政管河
　　○大风扬尘四塞
　　○丙辰  上视朝
　　○兵部覆署协理戎政侍郎郭允厚条陈营务一补缺之当议一火器之当留一补替之宜核一俵解之宜式一马力之当惜一弩机之宜用诏允行
　　○经略辽东高第报奴酋修整舟车试演火器只待青草长大马有吃的四月间便图入犯得旨据报奴酋打造舟车意图再逞即当水陆周防前奉有觉华岛水兵船只作速调补修造之旨及宁远急需等物角□羊发者不时回奏都不见题覆奴急我缓防御谓何今著内外文武诸臣急修战守实事凡缮城制器积草运粮补兵派守时刻戒严尝如临阵对敌务策万全并经略速议应否仍设以便责成
　　○兵部覆直隶巡按徐吉问原任吴淞副总兵官升湖广总兵官王云鹏闻命托病屡催不赴引逗遛之例拟杖示惩从之
　　○升光禄寺少卿郭存谦为太仆寺少卿管事如故
　　○升神枢二营参将何道兴为延绥中路副总兵五军八营参将王应槐为江西副总兵广东西山参将成启元为福建南路副总兵游击管蓟镇燕河路参将事曹应登为延绥黄甫川参将游击管广西永宁参将事陈北猷为浙江杭嘉湖参将宣大总督右营游击安治平为大同威远参将南直凤阳巡抚中军游击林之荫为浙江金台严参将都司佥书管广东练兵游击事卢显为山东曹州游击管天津海防左营游击事方壮猷为神机八营佐击
　　○丁巳  武宗毅皇帝忌辰  奉先殿行祭礼遣诚意伯刘孔昭祭  康陵
　　○兵部尚书王永光复言奴报紧急遣内臣镇守兵柄四分人心惶惑臣忆  先帝临终嘱臣等辅  皇上为尧舜之臣同时诸臣今独臣在耳值此大利大害若惧祸缄默甘同寒蝉生何以事  皇上死何以见  先帝于地下乎得旨自逆奴犯顺以来文武将吏经几番委任迄无成功宁远虽固守得全然觉华岛失事亦为不小内臣之遣出于万不得已且并无掣肘屡旨甚明如何不遵反以危言渎扰希图卸担塘报紧急本兵责任难辞一切防御机宜还著作速料理不得争执沽名
　　○吏部等衙门尚书王绍徽等公疏言唐以一鱼朝恩为观军容虽安庆绪败亡遗虏李郭为将犹不免兵溃于相州而况六内臣并出掣将吏之肘隳任事之心其有能不败者乎当此时而治其罪前有劲敌后有军法在文武诸臣固无所逃诛而亦非六内臣之福也得旨辽左沦没八载于兹文武将吏几番更任恢复无期至兵饷迄无确数故特遣内臣查核且屡旨甚明并无掣肘卿等大臣体国宜各出长策仰佐朝廷宵旰之忧不得扶同阻挠以沽名塞责
　　○命中军都督府带俸临淮侯李弘济佥书后军都督府事南京锦衣卫掌印张可大
　　○佥书南京右军都督府事
　　○升四川加衔守备赵文进为巡抚中军游击以山东边春班都司佥书谈震采
　　○为京秋班佥书
　　○戊午改原任通政使司左参议冯时行为尚宝司卿管少卿事
　　○以原任蓟镇东路副总兵吴自勉为五军□营左副将副总兵管宣府独石城参将事黑云龙为蓟镇东路副总兵昌镇镇边城参将王维城为蓟镇中路副总兵宁夏路副总兵宋守义为蓟镇通昌统练三营民兵参将湖广镇筸参将邵继康为浙江宁绍参将顺天等处屯田游击张思忠为南直凤阳巡抚中军游击
　　○己未  上视朝
