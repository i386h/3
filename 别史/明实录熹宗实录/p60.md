<!-- { "loadSidebar": true } -->
　　○经略熊廷弼言顷科臣杨道寅台臣徐景濂苏琰相继论列固言官共吠尝套然高出敏干贞操嘉栋直风劲节似非道寅所敢望三方布置道府增设于登抚无与也第应参臣耳先臣邢玠经略朝鲜驻王京经理杨镐驻辽阳此近来故事宋韩琦范仲淹经略西夏并驻泾州秦凤环庆皆受节制与今驻山海而兼制广宁登津者同苏琰特不谙典故耳琰谓臣畏出关而欲巡抚劄营河上不知河上一片黄沙白潮何以创立衙舍盖造营房且无城廓何以堵御幸琰为抚臣细思毋信口夸奖不顾其难也仍乞拣差琰等代方震孺监军得旨东事付卿经略一切情形机窾自应明白具奏何得以人言变置移镇一事已有旨相机进止控制防御事宜还当一意担承务求有济廷弼又言枢臣传  上御文华殿出三纸阁臣佟卜年系奴族何升佥事刘国缙屡经论劾何起用胡嘉栋赎罪立功何在天津查辽东佟姓极多卜年与佟餋性远何必过疑国缙召募虽欠精而三路败后仓卒集万余人遂保辽阳近欲据长行岛规图金复臣以无援止之嘉栋初议用之天津为海上用后辽抚请之出关未尝在天津也乞将卜年仍以同知安置国缙仍以赞画待罪嘉栋仍以听勘议罪语颇愤激兵部尚书张鹤鸣言卜年既可疑不必用之于辽嘉栋非置广宁何以赎罪并国缙策励供职从之
　　○升南赣巡抚右佥都御史周应秋南京大理寺卿
　　○升光禄寺卿杨东明南京通政使司通政使
　　○升大理寺少卿白瑜太常寺卿管少卿事
　　○升福建布政使司左布政使闵洪学都察院右佥都御史巡抚云南兼督川贵兵饷
　　○升文选司员外郎唐晖稽勋司郎中
　　○升狭西布政使司参政孙鼎相本省按察司按察使分守西宁
　　○留应天常州宁波派剩米草折银及折黄蜡盐钞富户等八万六千八百四十两南京应角□羊北部铜料工食二万二千四百一两俱付南京铸钱留＜并刂＞州所属加派银九万三千三百一十二两付＜并刂＞州铸钱从钱法侍郎王德完之议也
　　○录荫驸马游弘道子光表入监读书
　　○荫原任大学士方从哲子仲渊尚宝司司丞
　　○浚京城壕成自东便朝阳东直安定德胜西直阜城西便正阳九门及重城共用夫一百五十万八百十九名匠一千二百八十九名班军积日三万三千十二名费水衡银六万一千六百二十八两司农银一千七百三十三两米三千三百一石诸桩木灰砖绳斗百物及运价咸具而金□欣镢以归盔甲厂收为甲械之需监工科道魏大忠等因言壕之源出玉泉山经高梁桥抵都城西北而派为二一循城之左而东而南一循城之右而南而东宜按旧闸为地形高下次第布之未可以丈尺概也德胜门之水南入关周行大内出玉河近且北淤南壅而嘉靖庚戌所筑重城地势既高有掘未及泉而止者俟异日清其源审其势＜锍-釒＞其脉达其支以总汇于通桥又须理葺诸闸节宣蓄洩以壮金汤而固风气下工部
　　○先是刑部尚书黄克缵辩王允成毛士龙参＜锍-釒＞皆言其为李三才而发御史焦源溥复劾克缵谓其借三才为搪牌克缵求罢因言李三才为淮抚时移咨欲遣官于山东潍县郯城馆陶等处抽取过税臣上一揭二＜锍-釒＞下部以止其事三才恨臣剌骨海内共知杨新期夏间一日两＜锍-釒＞一荐三才一论臣臣只辩己事不及李也王允成荐三才论臣而并及王德完邵辅忠臣直辩其所论在此所荐在彼正是就事非借毛士龙＜锍-釒＞不言吴殿邦而殿邦曾参三才亦直白其事之始末而已如是而谓臣借李三才为搪牌无乃用意太巧而立论似工实拙者乎乞即禠臣以谢言官愿此后荐人用人者于辽东一片残土当博求文武真才实心道将凡贪酷者怯懦者窃藏以逃弃城而去者与贼亲厚者垂病垂死者俱勿用以误封疆臣即被罪以去远离阙廷心亦无恨淂旨心迹自明烦言何必置辩中外多事岂老成言去之时著即出理部务
　　○刑部右侍郎邹元标言满朝以经抚二臣未和衷为忧臣谓彼两不求同者乃所以求同也惟中朝议论愈棼则彼之神情不固三军之观望不肃听彼握筭无淂遥制此臣之愚见也  陛下业以蓟辽付王象乾诸峰路迳虏可入者象乾责也此不必忧独广宁危若累卯然王化贞能自三月撑持至今岂其垂成而有馁志且广宁有警山海岂能坐视提兵互相应援相机取胜正二臣事二臣不和不可淂顾兵数四十万年费饷干二百万饷将何处经抚二臣亦当思所以为天下苍生计矣又言近睹  陛下以客氏故谴言官以臣愚见诸臣盖幼读女子小人难餋语以狎恩怙宠不知  陛下威命独握谁不信之顾  陛下不令之借必有阴借客氏而不知者  陛下如天如日诸臣荣枯进退在一反掌间  神宗初年于言事诸臣始未常不怒如赵参鲁朱鸿谟魏允贞赵用贤等一时暂怒卒赐环为世名臣且同一言事而轻重异处于法不平望以宽马鸣起张捷例宽朱钦相倪思辉王心一三人则法平矣报闻
　　○癸未  庆陵兴工遣工部尚书王佐祭告
　　○升云南按察司佥事王之机本省布政使司右参议腾冲兵备
　　○甲申  上御文华殿讲读
　　○礼科左给事中周朝瑞请于阁中推留心兵事者二人专谋辽事两给事中专司封驳一职方司专理机宜  上然之命该部即与议覆
　　○升都司佥书高珍密云镇武营大同拒门堡守备白尚采宣府旧游兵营昌镇慕田峪守备许文明河间领军各游击将军
　　○命新铸制钱以万历通宝为式
　　○荫原任工部尚书杨兆恩子正苾入监读书
　　○乙酉  诚孝昭皇后忌辰奉先殿行祭礼遣成安伯郭邦栋祭  献陵
　　○庆陵金柱兴工
　　○发京营军士布花给辽左其营军尽给折色从吏科给事中侯震旸之请也
　　○奢贼围城都布政朱爕元周著按察使林宰等分门固守先是贼陷内江守将周邦太降至龙泉指挥瞿英逆战死之贼遂直趋成都
　　○丙戌监督盔甲厂主事沈棨奏两厂修造军器以应京营近奉  旨开厂既无内监并去积胥可减十之三按工给发省匠头包揽可省十之四大约向费千金者新厂可六百金出实收矣如造甲一件原估一两七钱五分今一两零五分但必须给发见银便可通行又建铁折耗每炼百斤拣去不堪者十余斤闽中角□羊运极苦沉重徒费运价若拣净建铁尽自可用且发炼熟铁条式样行本省地方照式起角□羊修理旧甲岁以三万副应营操换布不换铁叶外解本欠精工更加绣蚀宜改修理为成造取旧甲鍜炼更省煤炭又拆卸甲面向多犒内监各役今加线纳缝改作棉花纸甲可济南兵亦可当营军操演其新所成造藏诸厂库或分送京营收贮外角□羊之盔甲腰刀弓箭每副约价八两或改折或照新式造办加工加料倍尝坚利每一副可增为二副  先朝估价宁处其宽今日急需当核其实也年例铅弹供营操演者屡屡盗卖由铅易镕化故也今改作铁弹且铸铅工价便足抵铁弹工料省下铅斤可当十六门豫备更申明会典日记损失止操凑补之法一岁之铁弹可用数年然此就臣职掌论也止此年例钱粮非积数年不足补年来铁额若欲数十万之甲兵咄嗟而办定须请帑分局不必添官惟于本部分司在外水陆通津甚多募匠办料易为辐辏所省必倍至援辽事宜已经开局外造自可谢绝借发之例他如多收闽棍其价廉而其力重急演火器其节远而其中多偶值时艰淂一件须收一件之用如尽取必成造恐数十万士卒几能淂此坚甲利兵也下部
　　○狭西会宁县牛产异兽遍体麟甲有火光按臣聂绍芳以闻因言去岁八月兰州河清今河西复有麟瑞云
　　○丁亥  上御文华殿讲读
　　○辽抚王化贞题向以北虏怀我好音南卫坚心内附就里机关颇有可图私望七月凑手八月当有捷音冰合后虽二十万不能守则既告  皇上及诸臣非今日始言也今冰合后奴悉众来欲扼之河上则处处成冲欲守广宁则无故退地二百里臣与按臣方震孺议以大兵屯镇武为北路最冲以罗一贵刘徵江朝栋杜学仲守之而以黑云鹤守西平堡扼奴来路总兵刘渠统之副使高出为监以杜家堡为南路姜弼守之总兵达奇勋驻闾阳驿为援佥事胡嘉栋为监又令副总兵鲍承先守镇宁堡防黄泥洼余尽以守城其罗一贵等亦宜破格加升以鼓其气仍乞升千总金砺孙得功等官下部
　　○经略熊廷弼言顷兵部＜锍-釒＞催臣出关且引郭子仪即日就道事劝驾臣出关入关自当恣枢臣所使惟初推经略时台省纷纷言广宁事已成宜专任巡抚不宜设经略及镇江事出夸诩更甚乃捷音甫闻而危形立见却要经略出关何向疑忌之深今相倚之重也枢臣第知经略一出足镇人心不知无一兵之经略出而摇动人心更甚又不知臣驻广宁抚臣自处前权应驻何地枢臣只责经抚同心协力而枢与经不宜同心协力乎诚能细细体贴俯同于臣则臣于出关之后始淂主张自由而为  皇上任东方事得旨催兵已屡有旨经臣当关调度听以便宜从事仍须内外协谋毋误封疆大计
　　○升漕储道副使岳骏声山东布政使司右参政仍管漕事
　　○升武库司郎中王世仁四川布政使司右参政分巡下川南
　　○升户部员外郎张国锐山东按察司副使分守海右
　　○光禄寺卿杨东明条奏本寺利弊一御马监见在马不满三百匹而餧军至六千八百名岁费粮八万一千六百石以后一马止坐一军餧餋余俱裁革一司牲所餋羊二百八十一只本寺官吏俸资养羊军支米及草料等项岁费几二千金议将羊变价入库尽裁官吏军丁一狮子房虎房既无狮虎旗军月粮尽革一内承运库历事监生五名天财库历事监生二十名每月支粮六石四斗八升其监生名色俱系成化间旧额吏部并未拨过应当尽裁一厨役二千八百岁支粮三万三千六百石请裁一半可省米一万六千八百石不许
　　○授加衔都司黄胤恩都司佥书先是天津由北岸抵辽运道未有行者自胤恩始开之嗣后岁可四五运辽饷因之不乏又招徕岛民戢淮营鼓噪督发水兵出海积有劳勚督饷户部侍郎李长庚荐于朝请加实授从之
　　○加都司金冠游击将军同守备保世宁等统领淮兵四千六百三十九员名战船一百三十八只出海援辽
　　○戊子郧阳巡抚杨述中以奢酋发难奏留援兵守备薛来徵兵七千并工部川饷六万两于＜并刂＞州以守巴东下部议覆兵部张鹤鸣言臣抚贵时知此酋巢穴其众不过五万而精兵不及万人以发难则有余以分路进取则不足川中物力犹可措手坚壁以待之分布犄角以挠之酋且坐困至湖广不必过虑也辽事方急工部银及已调在辽兵万不可留
　　○  上然之命川贵抚按设法剿平湖广各官用心堤备协力进讨川兵依议催来如彼中事急再行酌请
　　○升光禄寺少卿郝名宦顺天府府丞
　　○升大理寺寺丞谢应祥南京太常寺少卿
　　○升南京山西道御史孙光裕南京光禄寺少卿
　　○起辽东参议李乃兰山西布政使司参议监天津军
　　○升云南布政使司参政彭自新本省按察使山东按察司副使吕昌期本省布政使司参政清军驿传江西按察司佥事张京元本省提学参议
