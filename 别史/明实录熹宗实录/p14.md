<!-- { "loadSidebar": true } -->
　　○以冬至节祭  诸陵遣侯孙承荫郭应麒薛濂宋光夏朱国弼伯朱自洪徐汝孝吴遵周张嘉猷王明辅各行礼遣右都督李承恩祭  景皇帝陵寝左都督郭振明祭孝元皇后陵寝都督佥事郑餋性祭  哀冲  庄敬二太子寝园
　　○免宴赐钱钞
　　○是日赐辅臣方从哲等上尊珍馔
　　○刑科给事中等官曾汝召等募兵事竣以将士兵马钱粮数目并前后启行日期奏闻
　　○兵科给事中尹同皋言官联宜久任以责成功其最重且大者如吏部司官当以三年为满京营简阅科道当以二年为满巡视御史当以一年为满提学院道当以岁科两考为满俱勿辄议更至职方精审将领贤否谙练宜深边抚边道责任在封疆任事宜久然不慎选其人卑者媚虏剥军锐者气高见舛又不可不斟酌以求至当时巡视京营科道暴谦贞等亦言巡视久任甚便宜遵嘉靖事例改复三年一代诏部院知之
　　○补原任都察院左都御史葛守礼玄孙元祯国子生以祯父如龙得荫未入监而殁也
　　○以覃恩进少保兼太子太保户部尚书武英殿大学士方从哲等官阶有差
　　○壬寅吏科给事中成明枢条陈申饬吏治九款一防推诿以责实职一明进退以彰大义一杜请托以励风节一慎起用以清朝尝一速覆结以防壅蔽一禁套辞以重国事一责抚按以约考语一督监司以激守令一重久任以澄本原内明进退一款语多隐剌得旨饬吏诸款悉于时政有禆中所指摘含糊殊非论列之体以后一应章奏当遵谕明白直陈于是明枢又言官常之废不止一端职业之坏不止一人臣所言进退不明之大者如太仆寺卿吴默大理寺寺丞郭实南京吏部尚书沈应文优游家居坐废官守虽三臣生平各有本末而林壑无占缺之理京堂非遥授之官宜敕部究查明白如尚可用则无遗寿耇当正其失而速之来如不可用则安事模棱即遂其高而予之去庶太僚之进退皆明朝廷之纲纪以肃部覆郭实致仕吴默恬修可尚乞特予告以遂其高从之
　　○癸卯  上谕内阁圣母世系已屡奉  皇考传谕明白如何又欲移文行查是轻听道路之言罔  三朝相传之旨且朕再三详谕卿等全不体朕仰报  圣母之恩亦非大臣实心任事之意卿等心可安乎否乎王昇封典著遵屡旨照王天瑞事例速拟敕来行再勿陈渎
　　○以恭祀  圜丘赐泰宁侯陈良弼银币
　　○遣主事方守地捧尚方剑诣辽赐经略袁应泰兵部因奏言自古大将成功必假之以不御之权乃得展其筹画今照蓟昌宣大山西等镇与辽势为唇齿山东登莱等处海防允相犄角除事关重大照旧请旨外遇有警急机宜不妨移会各总督径行调度镇道以下抗违误事得不时参奏  上曰朕以东事付经略重臣委任责成期底平定袁应泰受命誓身忠诚任事文武将吏宜同心展效有推诿谢事显著规避者从重议罪关外事权原不中制其徵调将领兵马及海防犄角除重大事情奏请取旨如有紧急机宜听其会同蓟辽宣大总督及该巡抚官径行调度镇道以下阻挠者指名参奏该部仍行文各该衙门务协心力共赞成功毋立异同致误大计
　　○补荫原任都察院左都御史葛守礼玄孙元祯国子生以祯父如龙得荫未入监而殁也
　　○以覃恩进少保兼太子太保户部尚书武英殿大学士方从哲等官阶有差
　　明熹宗悊皇帝实录卷之三
　
明熹宗悊皇帝实录卷之四
　　泰昌元年十二月甲辰朔添设凤阳府通判命铸关防曰凤阳府捕盗收钞兼寿州卫屯粮通判
　　○升蓟镇黑峪关守备袁勋为大水峪游击
　　○署都指挥佥事贺虎臣以都司佥书职御为统领天津海防游击
　　○丙午以恩例予宣府大同总兵官署都督佥事江应诏杨肇基各实授仍给应淂诰命
　　○锦衣卫署所镇抚周应乾湖广黄州卫镇抚邓祖禹狭西西安卫镇抚刘起龙四川保宁卫指挥孙光祚杨应岳各招带家丁援辽自效兵部请各加守备职衘出关听用从之
　　○补御史马逢皋于广西道
　　○丁未  慈孝献皇后忌辰  奉先殿行祭礼○戊申湖广道御史方震孺言自古有天下者兴亡之故不胜指而独同床在旁之衅其中人最微其酿祸最大  神宗皇帝英明天纵慈爱  先帝谁则不知乃群下私忧抗＜锍-釒＞累争致干天怒而
　　皇祖显弃其身卒阴用其言  孝端皇后居恒顾复  先帝  孝端属疾科臣王德完有恭请笃厚  中宫一＜锍-釒＞人知其安  孝端而不知正以安  先帝愿  皇上念之而惕然也福籓剪桐屡经反汗礼臣孙慎行等呕心补牍而之国如期维城蚤建张差之变几危  社稷科臣何士晋等有逆谋稽讯诸＜锍-釒＞惟时  皇祖感动召谕群臣立决三竖叵测全销然幸不危于  青宫之癫汉而反速祸于肘腋之阉人使万年有道之  圣君仅为一月太平之  天子臣愿  皇上念之而惕然也乃若
　　先帝之宾天  皇上之出震其一时景象又有可言者将使乾清宫居选侍则  至尊当避居于何地使贵妃久处慈宁
　　孝端且怨恫于无栖即左右移宫之际未免稍至张皇乃说者犹欲以尧仁之无外仰慰  在天汤网之宏开赦及有罪然仁义共是一心前后原非两节臣愿  皇上念之而惕然也
　　皇上试一一熟思前事宫中之与府中毕竟孰为可托宦官宫侍之与贤人君子毕竟孰为可亲再思  先帝三十年来受几许艰辛历几许忧患今尧舜未竟之作用专责成于  皇上之一身惟有葆  圣神之体先使志之清明自然身之强固而臣犹有欲言不敢竟言者争妍取怜或踵故智丽色藏剑千古寒心臣愿  皇上念之而惕然也朝夕周旋惟一二内臣嚬笑易轻窥瞷可虑近以中旨之屡宣恐滋斜封之隐祸臣愿  皇上念之而惕然也今日所最急者莫如  大婚之蚤举盖宫闱一有主持则乘间进御者既有所惮非分矫窃者亦有所防当事者宜蚤完大典他如畹封隆重不厌少需大臣进退当使有据惟在  宸衷之独断耳淂旨这本说  三朝事朕心惕然靡宁所请鉴往察来知道了
　　○河南道御史张捷言人主以夹辅责大臣以纠弹责言路而中官者供洒扫使令耳然朝夕在侧易见亲信贤固资其赞襄否遂受其蒙蔽近见批发科臣李春烨一＜锍-釒＞敕外庭不淂过疑夫臣子何敢有疑于  君父爱之至而疑生望之至而疑又生倘中官果如怀恩覃吉诸人于宫中多所匡正外廷将赞扬之不暇何疑之有科臣之＜锍-釒＞有曰大臣与言官为二则必与中官为一窃谓大臣不能与言官为一则不如善二之力秉至公以衷群议不得概无可否而阴行催折大臣不能与中官为二则不如善一之因其惜富贵之心坚其顾名义之念使上以勤护  圣躬中以调维骨肉至于察外廷忠爱之微忱存深宫慎防之至虑申饬中宫罔干外政而必使大臣克举其职言官淂尽其言惟  皇上加之意焉报闻
　　○工部覆南京监督铸钱主事荆之琦＜锍-釒＞言帝王御极纪元必有一代制钱通行海内  先帝虽在位未久而泰昌年号既以播告天下宜从此伊始至天启元年两京各处鼓铸俱造泰昌通宝一年次年方以天启通宝接铸情理寔为允惬惟是南北各异价料悬殊故在南应从南议以百文为一钱在北应从北宜以六十三文为一钱而又严私铸之禁极制造之工务令一王之规制真足新天下之耳目  上是之
　　○户科给事中程注＜锍-釒＞论辅臣方从哲八年政府无一善状而最可恨者无如马上催兵一事至礼臣孙如游蒙昧入阁义当决去＜锍-釒＞入  上降旨切责○户科给事中赵时用条议屯田言有军则有屯固称  祖制然须令民与军杂耕定壤分界而屯乃可久要非能人人召募也国初不有中引输粟之例乎今边引之输将固未全废而运司之余盐已改折课太仓每岁贪锱铢之利而塞下永无豊稔之期计莫如并余盐折课尽令输粟于边各商久安于折虽虽以驱之猝往若于其所纳之粟比炤课银量减十之二三谁不听从就令内商惮远边商附近易办彼其粟既不能不输又不能从内地飞挽而至势必自开垦自雇募各边之土无荒塞下之粟尝满且可以通募之穷而佐屯之守盖屯法盐法相为表里也然吃紧一着又无如破格鼓劝凡沿边守令与守巡监司俱以垦田之多寡定其殿最抚按非开荒有成绩不淂叙迁使全副精神尽用之于劝农积课凡一切支费谁不通融设处即如各县预备仓原为救荒设也民屯果能兴举则仓储可以渐纾应将递年所积之谷那为一时募耕之用俟有徵收陆续补还此不动国家一钱不烦朝廷片纸而直以见成官爵竦动其心使之竭蹷而不淂不趋如是五年而边疆尽成沃壤矣章下所司
　　○己酉以三年类奏缉获功升锦衣卫都督同知骆思恭左都督仍掌卫事赏羊酒钞贯升署指挥同知梁慈许浩然等各一级
　　○原任大学士吴道南＜锍-釒＞陈贺悃  上褒以忠爱进太子太保户部尚书兼文渊阁大学士仍炤新御给与诰命
　　○苏松兵备右参政尹伸山西粮储右参政王建屏各以病乞休部覆允之
　　○户科给事中陈胤丛言  皇上日讲暂辍便殿宜御或召元老讲读之官或召耳目侍从之臣令其因事进规面陈急务至丝纶之地所关最重票拟之规为虑甚远以国社如线之脉仅寄于中使之口臣实危之夫诸曹任事事即其责言官尽职言即其事一经指摘者当急为剖分事有难决者宜即下会议朔望朝毕辅臣即与各衙门长佐聚集商确有未奉旨者率众面恳务期淂请盖辅臣以人之尽职为职必九卿责尽而揆席始塞必言官议行而宰职始称也报闻
