<!-- { "loadSidebar": true } -->
　　○刑科等衙门给事中等官霍维华等题关门告匮举国同急巡青贮库银两已奉有准借一半之旨安容复有异议太仓旧库每年应发辽饷银十万八千两当此脱巾之呼何不尽数全发止给五万尚勒五万八千也以国家之财供国家之用群工合力同心满盘打算先尽急著徐求长算方为得策不在彼此锱铢间较量争执也得旨太仓巡青库贮银虽为公家之储今辽饷急需便当先其所急其节存老库三万仍借户部以济燃眉不必争执
　　○山东道试御史陈睿谟言今时大小臣工言摉括言事例言协助章满公车至廑  天语申饬而曾无济目前万一以  天朝轮奂万目经营岂可付之不可计之程委之莫可知之数祗以国家金钱当尾闾之洩也乎然此直就大工言也顷枢郎议裁关门两帅岁可省二十余万推之他镇将领冗滥其当裁也何独不然又见蓟督查核四镇兵马虗数岁可节饷金十余万粮草数十余万推之他镇兵马虗冒其当节存也又何独不然宗禄浩繁而申以定额有江右分府匀颁之例在而功令可按矣京卿填委而予以＜锍-釒＞通有请告自陈之例在而滥觞可杜矣屯田总于督饷而一手持筹鼓铸开局荆州而通行天下有竟解本色输铜近地之旨在而处置具称得宜矣  圣天子清心立极轸念时艰自先禁制近自乘舆服御而外一切各库局诸物苟可酌量通融何妨与民节省即以近日各宫监助工银一十四万谁非撙节之余自此益加风励群相劝勉其所留遗宁有涯矣视纷纷遣使扰扰百端一不堪再而剜肉医疮者功相万矣又有今升光禄寺卿原任浙江左布政周延光其人者辇金入都托致私人题升今职又有南太常寺少卿蔡应麟景逼崦嵫形如木偶所当分别议处以清仕路者也得旨今后内外各衙门务要一体奉行周延光蔡应麟著该部分别议处
　　○御史卓迈以门户劾太仆寺少卿孟习孔南京太仆寺卿赵健并狭西巡抚翟凤翀得旨孟习孔贪横党邪赵健昏闇媚奸有玷京卿都著冠带闲住
　　○御史汪若极＜锍-釒＞参礼部右侍郎李标延绥巡抚翟凤翀得旨李标与赵南星虽系门墙绝无沾染何得妄议翟凤翀屡被人言著削了职回籍听勘
　　○削原任巡按广东御史升本省参议胡良机籍以其不候交代擅离地方也
　　○戊寅御史李嵩＜锍-釒＞陈五事一民穷不得不曲究济穷之术自三韩骚动以来加派添徵重为民苦为今之计宜官自为节缩毋独责闾阎以难供之漏卮人自为区画毋独苦计部以易洩之尾闾近廷议劄委各差御史摉括赎锾助饷繇是推之制抚以及监司守令谁无额费额罚乞敕该部行各衙门除繁难疲敝地方外各令其斟酌商算先行开报数目年终解部以抵百姓饷额事平即止一吏弊不得不直抉剔弊之方如临民则有勒添太耗纵役需索之禁事上则有奔走参谒岁时馈遗之禁功令谆谆而弊相沿如故也今后抚按官紏弹湏不拘时不拘数行不测之威持不漏之网则人人怀自及之恐一边弛不得不力鼓振弛之气试观奴数年于此缓我也实弛我也振之此其时矣孙子曰三军以气为主则鼓其气断自今日简将汰兵清饷开屯始不俗偷不得不痛抑趋偷之情今天下非无事之秋也团练乡兵最为要著宜行该抚按督责各有司时加训习行之数载以天下守以天下战斯绸缪之至计耳一学晦不得不重禁滋晦之障今学者动引宋人互相标榜日以讲学为事依傍名理之人却是薰染富贵之人覆雨翻云之辈仍印论地谈天之辈不亦可羞之甚哉乞敕谕该部严敕功令以后讲学居其实毋居其名国家核其真毋受其伪可矣得旨这条议各款关切时事该部即与覆行
　　○御史余城巡城事竣条陈七事一清狐鼠之害宛大二县日有勾摄书皂飞而食人以巡视衙门原不相统自难钤束宜年终将两县官员一听举劾一严请托之防凡听理衙门曲狥情面者以溺职论遇有私渎于请许据实入告一核保甲之实五城有房人家大半青衿武弁豪右贵族一闻挂名保甲抵死不肯承应若断在必行惟祈  圣明申饬一备防御之要于一街一巷择其扼要处各设栅栏以为屏障申夜巡之法余若杜影射通度支定出纳皆关房号银两甲役工食事得旨嘉其有禆城务宜著实举行
　　○御史田珍言今长民者聚敛多而拊循少长军者剥削工而固结拙驭文武之吏者又因循深而振励泯是以民无固志军有离心  皇上一信明诏贪吏必诛容贪吏者亦必诛债帅必诛庇债帅者亦必诛毋容牵于情面挠于营求则又必有朝出令而夕奉行惟谨者矣顾辽兵嗷嗷待哺奸民蠢蠢欲动据臣所闻见草泽不逞之徒蓄有异志而砀山杨村之聚几成揭竿固近日事也鳃鳃于保甲之宜饬诚见及此矣得旨内地衅孽亟宜消弭保甲法著各该抚按严加申饬行
　　○直隶巡按宋师襄荐举地方人才得旨盛以弘进讲不清金□赞谋入阁奉有明旨宋师襄徇私滥荐姑降一级调外任用
　　○己卯  上视朝
　　○兵科给事中李鲁主言从古征伐未有陈师境上数年不进者亦未有去敌既远虗设十余万之众坐食自困者有之则守戍之众而非进取之旅也战守机宜专决于外臣何敢遥度但战则有战法秣为厉兵简卒□乘刻期举事即有大费可期永省守则有守法远斥堠固营垒高城深池屯田积榖以待事会兵不湏众马不湏多庶堪持久今以十四万之众岁费六百万虽言唯敌是求其实百事不办战固未能守亦羞称虚糜自弊而不虞其后臣所为中夜旁皇当食废著也枢辅当审时度势知彼量已可战则用战法可守则用守法为朝廷固疆宇为民生惜物力以选练为务以屯牧为先不必张恢复之虗声只在条恢复之实事夫兵以卫民今畚锸及于锦义而干掫乃在宁前卒有风声保无鱼溃鸟散藉寇赍粮之忧乎先时外拟以觉华首山为二眼今肩背在外眼反在中受人暗弄岂计之得以臣愚见山海既为神京门户所关綦重必先增堞浚隍复其形势列台置垒扼其要害而又广设地网机桥之数御其冲突庶人心以定敌忾斯张即卒有不利而根本不摇乃为万全之师耳若进无可乘之锐退无可凭之险徒以耒耜为前矛以蔀屋为坚垒慕展上之虗名受饵敌之实祸则臣之所大恐也旅顺要地敌之所必争向者仓卒遣将未尽区画大约海口挑断则可守不断则不可守两言而决耳海口系唐太宗挑过闻尚有故迹可寻为力差易但得万人十日可以成河一月可以毕工两岸唐墎犹有旧迹就此补筑以千人守之便如丸泥之封矣数百里沃野可以养避乱之辽民亦可以供海外之军实得旨这本所关重大该部详议覆行
　　○御史高弘图言臣昔日乍入班行惟时党人构旤尚未甚也及赵南星当轴一手障天举国若狂使其闻傅櫆之说悔旤于厥心听汪文言论罪论死勿救岂不共偕大道无柰招摇津路实藉奥援虽欲勿救而不可得遂以有今日之惨贻缙绅之羞一时昌言盈庭直从东林门户摉剔根株而于借  社稷封疆以博功名富贵者尤加痛恨今国是既明臣窃谓雷霆之威不屑屡击尧舜之世仅罪四凶过此以往有废弃已久斥逐方新所犯未至不宥者宜如科臣言除削官示惩外原给诰命免其追夺至诏狱多人被逮则同为犯有差生之杀之一听之司败之法登抚宜裁人以为然殊不知旅顺危而锁钥加严辽人多而土著难安分籍涣党处置得宜应有专责留一老成练达实心干济之抚臣假之岁月利赖良多况闻莲妖遗寇讹言布传断非登抚卸担之日国家省官之时也国步多艰民生涂炭赖  陛下以  天地  祖宗百灵呵护之身有临深履薄不自屑越之念何者自古帝王御宇未有不保身而能保民者请徵汉事汉成帝欲御楼船过渭水御史大夫薛守德谏曰宜从桥上不说张猛曰臣闻主圣臣直乘船危就桥安圣主不乘危御史大夫言可听上曰晓人不当如是耶乃从桥臣愿  陛下凛乘危之戒而致谨万年之体推保身之念而拯救水火之民则太和元气悉酝酿于  圣躬矣又荐沈演王雅量及议处运同李自蕃不当从县降得旨诏狱系逮镇抚司尚未讯明何得便付法司高弘图好主愚昧不达政体本内沈演仍候府尹缺用李自蕃准以运同调用王雅量著以原官起用
　　○升广西按察司按察使胡廷晏为浙江布政使司右布政使
　　○兵部左侍郎张凤翔引疾求去许之
　　○庚辰督理辽饷兼巡抚天津户部尚书李长庚＜锍-釒＞辞新命准在籍调理员缺命即推在京有心计者来用
　　○御史陈世埈言馆选当计其终厘弊必严其始窃思今日之庶尝非即他日之宰辅乎向来背公死党多属词林木天清署暗藏戈矛幸蒙  皇上允诸臣之请而削夺者屏斥者顿使中秘日清而犹有连根之蔓如协理府事礼部右侍郎公鼐者又有散馆之遗孽如太常寺少卿麻僖者邪秽若此亦惟散馆之弗慎故尔臣请自今科著为令选馆之日严令科道监视一有关节白简从事至散馆之前一月发单咨访如考选例当授部郎间用省台一二人又若南京户部尚书周希圣既乏综理之才又纵溪壑之欲一生营逐巧跻上卿委顿支离恬不知止宜令休致得旨公鼐不必苛求麻僖革任听勘周希圣不得以风闻求多庶吉士散馆科道部属通用
　　○贵州总督蔡复一题云南土司惟沙源普名声兵颇劲而行间征战效力最多乞敕下该部覆议将普名声之子普祚准袭阿迷州土知州世职名声愿助镇饷二千金听令赴云南上纳成其义举候再立战功另与优叙庶滇黔两收其用知勇争奋而平贼有机章付兵部
　　○总督贵州蔡复一题海内之穷惟黔为最亦惟今日为甚练兵则激搞无资用兵则悬赏无饵运米以赡兵缮甲制器以治兵则料脚无措佐饷者惟屯田鼓铸二法利在半岁之后而枵腹在旦夕之近事之不能待者也臣等求可以资涓滴而救燃眉者莫如开纳事例诚岁得数千金稍佐犒赏征缮之用以给牛种而劝屯买铜铅募铸匠而兴冶亦庶几可为士饱马腾之地矣付该部议
　　○巡按直隶等处潘云翼题自军兴以来运草税粮备极苦累征兵措饷所在驿骚昔称棋布星罗者今丝纷云扰矣昔称富庶完聚者今萧索仳＜亻离＞矣昔之人所翘跂而乐就者今褁足不前矣于是地需人而人规地无论边徼海陬每多悬缺即畿辅神京亦至乏人有以冲疲而缺正官者有以瘠薄而缺正官者有以钱粮不明而缺正官者有以妖贼未殄而缺正官者夫积玩之民或虞操刀而伤割积弛之地或病委舆而难收凡此皆人所郤步者其缺尚不下数十也以致各县不苦代庖之无人则称署篆之百害嗟嗟近畿之地若此推而至于各省不啻什有此者其害可胜道哉臣以为目前六月一选宜广其人数先补要紧地方而冲繁各邑又多选甲科毋宽履任之凭限申严违限之查参俾地方早得一官之用即诸事早就一日之理矣  上是其说
　　○御史张枢言馆选之制储才今日卜相他年不可不慎迩来人情递变机智转多或占风望气借鼎于时流或附势依荣假缘于权贵或工巧市之方走未提于事始或踵潜猎之术操玄窍于机先或以师生袭衣钵之传或以闾里结金兰之契或友以及友声应气求或亲以及亲株连蔓引诸若此类未易更仆为今日馆选计从前弊窦务期尽革如协理府事礼部右侍郎吴宗达者以翰林膻赴东林以史局窜赴时局此尤门户中骇人听闻者也仰惟皇上将宗达速赐罢斥以剔遗奸得旨选馆系国家重典远嫌疑绝请托责在辅臣务期公慎吴宗达心迹素明不必苛求
