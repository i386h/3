<!-- { "loadSidebar": true } -->
　　○松江里老薛昌世等请建魏忠贤祠赐名德馨
　　○丙午  桂王辞  奉先殿
　　○升云南按察司副使庄祖诲为浙江布政使司右参政管粮
　　○丁未护送
　　惠王内监赵秉彝＜锍-釒＞劾交河知县田首凤及主簿官失误迎送得旨著部院参看吕纯如职在护送不行查参罪将安辞且著送  王事竣回奏
　　○户部尚书郭允厚复山东右布政使王化行漕粮稽误已多＜锍-釒＞言自截漕以来各弁营求留津有意落后漕船尽皆守冻矣夫应截解粮不过十万应留带运不过三十万耳以致数百万漕粮逗遛不前耽误滋甚查漕粮旧例仓场总督置签筒掣京者运京掣通者运通今合增置一津签一体均掣但掣坐津门当以一掣为一签免致零星其带运辽粮三十万不必分某为正粮某为带运直就漕运之中通融筭数尤为直捷再查各处带运俱有耗米以每石一斗五升作准亦应有耗米四万五千石向有竟为乌有均宜备查报部以充辽饷之缺额者也乞敕天津饷臣将见在守冻漕粮数目均赴仓场掣签或念关宁军士待哺刻不容缓此番暂免查掣将附近津门囤粮挨帮截留无致搀越滋弊以后带运鲜粮漕粮炤今所议掣坐之法庶京粮无可稽误关鲜亦获实益得旨截粮滋毙炤例掣坐似属可行但今关宁亟饷暂免查掣著将津门囤粮挨帮截留不得搀越庶杜奸弁营求之计以后带运及鲜粮漕粮议截听仓场总督掣定行
　　○礼部题差主事催比羊银两得旨这比羊银两系祀典急需你部即行山东地方该管官勒限起解有违误稽迟的参来处治近日驿递苦累不必差官以滋骚扰
　　○督饷御史刘徽言今岁会计米额除十七万八千有零之余米先据津部会题外尚欠额六万二千石并部覆少派米五千石俱悬而未补又找截带运之二十二万部覆今止准截一十三万是又额内少九万石矣再查部覆关宁兵数一十一万七千三名并内臣援兵共止该米六十七万三千八百石今宁抚开列关内外兵并修筑班军约一十五万五千八百五十七名连屯本共该米七十三万八千二百四十六石较部覆兵数多三万八千八百五十四名米数多六万四千四十六石且部覆米额六十七万三千八百石连屯本十三万总在其内而抚臣则除去屯本尚该米六十万八千二百四十六石此内外开列米数之相悬者也部覆关门马数共五万三千八百五十二匹加内镇臣标马一千五十一匹共止该豆六十四万六千八百六名今宁抚开列关内外马牛约五万五千五十一匹头共豆六十七万八千一百二十七石三斗比马覆马数多一千一百九十九匹豆数多三万一千三百二十七石二斗此内外开列豆数之相悬者也多寡参差倘不及时剖明日后执虚数以责实运将操何术以应之乎得旨据奏关宁米数缺额尚多二运三运尚烦催儧乃宁抚开具兵马米豆之数复与部覆相悬内外参差何以稽核实运接济军需着该部覆查速奏无误封疆其七年省直新饷州县籓司全完者特与纪录春季先完三分者免参未完者按季截参勿得宽假
　　○宣府巡抚秦士文请修宣镇火焰山一带边墙墩台因颂魏忠贤功德得旨将东路见贮库银一面兴工务期估期明确缮治坚牢不致冒破以体厂臣绸缪节省至意
　　○复除原任御史李思启于福建道
　　○魏忠贤原荫甥孙董芳名加都督佥事傅之琮加都指挥使
　　○起补原任陕西按察司副使马人龙于广西
　　○升甘肃清水堡游击将军林成栋为甘肃参将固原游击将军吕承宫为延绥高家堡参将陕西都司吴三畏为大同东路参将京城巡捕把总王国柱为固安游击将军广东东山守备王孟起为本省涠州游击将军甘州左卫指挥罗俊杰为甘肃河东都司
　　○赐惠府坊额名曰夹辅亲藩书楼名曰博文
　　○戊申工科左给事中陈维新言惜薪司外解钱粮逋欠不至苦累柴炭铺商请定限四季截解季终严查永着为令报可
　　○升浙江按察司按察使张大猷为山西布政使司右布政使口北道加山东按察司按察使曹文衡为布政使司右布政使仍管兖东道布政使司右参政刘荣嗣为按察司按察使仍管兖西道
　　○追完耿如杞银六千三百两助工
　　○己酉  孝懿庄皇后忌辰  奉先殿行祭礼遣彰武伯杨崇猷祭  昭陵
　　○户部尚书郭允厚言饷军全赖本色乃在外运弁以折银而纳各粮厅以折银而收异日又以折银而放恐金钱未可充腹请塞弊源得旨饷军全赖本色运弁私折数多不亟查治何以果饥军之腹着将借换囤粮严行饷司验系本色才许开洋内镇抚道验船运本色才准收纳关宁饷司亦亲自盘验有无私折报部仍各会本具奏弁查运官何人以绝奸弁积弊俱移文申饬行
　　○命顺天府率属竭诚祈祷雨泽
　　○工部言大工需用至紧各省直助工银拖欠至五十余万未解得旨着各省直抚按速将七年分公费余盐捐俸并六年分一切未完银两炤原数刻限解京
　　○升云南按察司佥事郭庆年为本省布政使司右参议
　　○予原任总兵官左都督柴国柱祭葬如例
　　○庚戌  上御文华殿讲读
　　○兵部覆科臣季鲁生疏请调夙将以资应援得旨这捣奴巢催粮运事理既经该部覆妥着登宁二抚依拟速行关宁兵既调发后劲当预总兵尤世禄将略素着近在石匣着挑边精锐携带家丁限十月内到关以备策应宁夏总兵杜文焕原任总兵侯世禄俱夙有韬钤声并行文徵取令精选家丁赴关以听调度仍立限期与他该部速行回奏
　　○云南巡抚闵洪学＜锍-釒＞言滇夷之为患跳于外者交也东川也鬨于内者各土司之仇杀也交之来犹有九司以为隔岁一至焉若东川朝发难而内地夕受兵岁无虚月矣年来交人再败暂戢瓜吻而东川亦似怀我好音顾喜人怒兽犬羊未足为凭至两迤诸夷颇觉弭帖纵一二狺狺互啮自其恒态说者谓夷狄相讎未始非中国之利我操其縼索随宜为之处分固无难于解释矣＜锍-釒＞下兵部
　　○洪学又言曲交沾手之兵一万一千零分布各隘稀若星辰沾夷之不敢动为撒之不能窥徒赖有此不可撤也武寻紧扼东川似伴虎眠各置一千犹存见少不可撤也二新石嶍系野贼丛匿之薮曩年剿定撤兵零盗仍出没为祟摉捕画守乃始窜伏此土兵七百余不可撤也约计兵一万四千有奇每月需饷一万五千有奇不啻数米量腹者请议别省以一万助滇而以五千责滇于本地自措务每年实给滇饷一十二万喘息庶几可延疏下部议
　　○洪学又言莽酋召霸浪乌罕者昔莽应礼之后也一称莽一称蛮一称缅一称阿瓦总系莽哒喇种类其巢穴曰摆古曰翁萨曰洞吾偶侵孟良府该府就车里求助宣慰力韫猛遣兵万人象十只往援之比向车里报复韫猛年衰迈急欲求解且以重赂修和莽闻韫猛嫡男召河璇有女名召鸟冈色美责献鸟冈河璇别以一女相诒莽知其赝遂大愤乃率部众并调八百等兵象往攻猛遮径进车里韫猛父子不能支遁至所辖思毛地方莽遣其目押乡导二人星驰尾之获韫猛载去并获河璇械还夫阿瓦车里之构祸也起于万历四十四年方车里被兵曾未一字请救瓦兵一至弃寨而奔至泥首受缚盖车里在嘉靖间兵败于缅已折而入缅故有大小车里之号以大车里应缅而以小车里应汉夫缅初固称宾服之夷敢于擅兵凭陵似不容不兴师问罪但去滇八千余里今兹之役正未易言然竟置诸度外则缅势日炽滇患日殷将来亦有不可知者遐考洪武时既定云南我  太祖各假名号以示羁縻其大者为三宣为六慰今三宣无恙而六慰安在哉以六慰言其一缅甸宣慰司即缅也其一车里宣慰司又一曰八百一曰木邦一曰孟餋一曰老挝尔时地丑力齐各自雄长犹犬牙相制也即嘉靖初缅甸为孟餋所灭其酋莽犯岁举族皆死惟莽瑞体兄弟数人走免入洞吾寨借其兵力复讎日渐强盛四面吞并遂成尾大不掉矣以嘉靖末年灭八百以万历八年掳孟养酋思个再以十八年逐思远遂灭孟餋以万历十年掳木邦酋罕拔再以三十三年掳罕方□盖遂灭木邦以嘉靖间破老挝之揽掌挝已失东偏惟西偏仅存未尽属缅然亦久不通中国是昔分之而六者今合之而一而缅安得不大也六慰既尽势将及于三宣又如孟定孟琏威远镇康诸夷环处为我藩篱尚不下数十倘缅兵一临有不从风而靡者乎非虞其向化不坚实恐其畏威不敌也为今之计纵未能轻开缅衅亟宜联络诸夷分之则涣而弱合之则聚而强我能联之诸夷喜于有所依附莫不协心并力以拒缅昔缅灭木邦而不能有也以思礼食其地灭蛮莫而亦不能有也以思线食其地所用仍中朝原颁印信夫灭之而不能有之非心不欲势不及也今缅掳车里之酋未遽能有其地必将更置其酋长立所爱者而去之而车里人情未必帖也诸夷既皆萃涣则缅隙亦有可乘或不难相机而取事耳疏下兵部
　　○加湖广按察司按察使张孝周颂为布政使司右布政使照旧管事孝苏松道颂常镇道
　　○辛亥  桂王辞  奉先殿
　　○廷试恩岁贡生员
　　○贵州巡抚王瑊疏言逆酋安邦彦每图大逞必勾引水外苖仲以扰我盖定广东连匀哈西接威平贼恒抄青崖之背以与东苖会而摆肘有安贼祖坟九牛头恶苖老虫添之祖亦并瘗焉虫添为贼魁李阿二通主久矣去年十一月逆彦遣阿二纠结虫添攻打白纳司该司南近省城旧无防兵万一不保则匀哈定广必尽骚然幸李逄霖班麟贵陈谦诸将鼓勇一战而夺其巢再战而据其险墟其墓更以参将胡从仪卷甲疾走分路捣虗草薙禽搜几无噍类虫添不即被絷者第釜鱼假息耳孰意阿二糯＜贝贰＞复纠白崖狗场之贼为牵制之谋抢劫屯堡广顺告急此时贼已渐向威平我亦驻兵老鸦关上贼以我为不复能分兵则东苖势将复合自顾弘泰等鞠旅广兴贼乃逸去然犹出没白崖狗场间者有翁擦摆金摆榜诸大寨为之济恶也迨我兵齐集威城王国祯邓玘等繇滴澄桥直逼贼垒张云鹏牟文绶等繇小索桥绕贼后贼知不敌溃而遁归乘胜长驱斩获无算兼活捉阿瓜阿晚尤快人心而平坝守将苏从顺等有杨家关伏塘之捷安顺守将范邦雄等有思蜡河追奔之捷又班麟贵剚刃老虫添屈朝宣馘献邓本旺王武伟才縳吴阿文皆数载凶渠久漏天网一月内相随就戮将士勋劳岂容或泯乎是役也当以剿灭虫添为首而击败安插次之其在剿虫添者以居先冲贼最后得贼为首而摉山箐歼苖级等项次之其在击安酋者以诛巨目为首而殄猡鬼焚营垒等项次之＜锍-釒＞下兵部兵部请行巡按御史勘明叙录从之
　　○刑部尚书薛贞具原任保定巡抚程正已狱词言正已贿嘱赵南星得巡抚拟站配不准纳赎从之
　　○复除原任御史李应公于河南道
　　○升浙江绍兴府知府许如兰为本省按察司按察使因叙功加升二级也
　　○升大同守备邹希望于甘肃怀安城守备曲汪如于本镇旧游兵营墙子岭守备孙珍秩于遵化河间守备任维藩于固原东路各为游击将军
　　○原任南京工部尚书卢大中卒大中直隶永年人万历十一年进士授辉县知县擢南京兵科给事中以军政拾遗事忤旨削藉庚申起光禄寺寺丞历光禄少卿南太仆寺少卿右通政太常寺卿南京工部右侍郎以三品考绩赴京给由中途上＜锍-釒＞乞身加南京工部尚书致仕至是卒赐祭葬加例
　　○壬子贵州正考林曾丁艰改差刑部主事徐大仪
