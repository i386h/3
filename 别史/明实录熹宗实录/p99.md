<!-- { "loadSidebar": true } -->
　　○刑科给事中刘弘化题  皇上出阁蚤废频遭国恤所恃以开发  圣虑者只有讲筵一线而日讲尤为密切盖齐治均平之理赖学问为阐发非草草故事也臣尝就经义按时事如  皇上尝发政施仁矣而辽民之轸恤无术妖党之角□羊散无法则仁及穷  皇上尝以义断事矣而诏狱之严断未明生杀之大柄潜移则义反晦  皇上未尝不以礼睦族也而非分之溢施何以裁制藩服  皇上未尝不以智临下也而不测之恩威何以风示百官  皇上未尝不以信布令也而国是随人心以更移宸纶因时局为摇夺则又无以作孚于万邦传信于万世诸如此类转关全在  圣心而援古证今反覆开导惟讲臣最易得之然尤不能不厚望于辅臣盖  皇上之意旨辅臣所熟习故讲臣所未必知者辅臣必知之则可以时语讲臣而俾之藉手以献启沃论思岂异人任乎望  皇上遇有经书疑义俯赐访问间及大政面谕辅臣□议至当禀旨处分无徒付于口传以启外庭之疑得旨这所奏讲筵交警知道了章奏间有口传内外登记阁臣时多回奏谁敢从中操权小臣每每好生疑议且禀旨字样不合奏体都且不究
　　○赠四川合州乡官原任安定县知县董尽伦光禄寺少卿荫一子外卫正千户世袭仍立祠岁祀奢酋之变尽伦倾赀募众与合州知州翁登彦婴城固守手刃索印之吏屡挫贼锋及奉檄援渝义不反顾竟以身殉南京户科欧阳调律等为请恤典故有是命
　　○山西道御史吴甡言今日最可忧者奴贼最当防者山海最宜委任者枢臣与经臣乞念军国重务急在淂人谕辅臣孙承宗专理枢务经臣王在晋专理关务不得诿于贤劳摇于众议得旨辅臣掌部并经臣料理关务已各有旨廷臣不妨条上方略但毋得以纷纭议论偏持致误边计
　　○礼科给事中王志道题弭奸之道从风影处捉之不若从根本杜之从窟宅销之所谓根本窟宅京师之人心是也若寻风影而摇其根本反留其窟宅是以弭奸细之说生奸细也方今中外震而讹言兴臣请已经谳讯外愿厂卫一切镇以安静  上以诘奸原系旧制但不得牵累无辜
　　○升贵州副使缪国维为本省右参政提学道佥事刘锡玄为贵州副使
　　○甲戌原任兵部左侍郎今升南京兵部尚书魏餋蒙以疾辞不赴  上许之
　　○命礼部右侍郎兼翰林院侍读学士朱延禧左春坊左谕德兼翰林院侍讲张瑞图右春坊右谕德兼翰林院侍讲韩日缵姜逢元各补经筵讲官翰林院修撰钱士升简讨缪昌期罗喻义孟绍虞各补展书官
　　○吏科给事中甄淑言元辅领袖百官杜门不宜太久  上遣官敦谕即出
　　○以应天巡按易应昌提督应安等处学政孙之益淮扬等处学政
　　○差户部云南司员外郎杨去疵管通州大运仓
　　○升山西太原府知府王潆为宁武兵备副使
　　○乙亥太学士叶向高等题西虏抚赏之费部中无此旧额故臣承宗以发帑为请此外最急者如毛文龙招募辽兵须饷三十万蒙给帑银十万而前银已尽该部又行渎请保定巡抚以妖贼作乱亦请三十万为募兵之用此三项皆目前紧急之事然亦不能如数尽给臣等各拟十万两少应其请  上未允
　　○向高等复为云南请帑言前此所发皆川贵之饷云南未沾分毫况辽民赈济银复那作屯田之用今户部所请十万虽充云南兵饷实留此赈济辽民即将两广辽饷抵角□羊云南是亦两利之道也谨将原票改正请旨  上从之以许发云南帑金五万两留赈辽民命该部行文两广总督官于辽饷内对支五万两解给云南
　　○以沈王珵尧久薨命世子效镛暂管府事
　　○改南吏部尚书孙玮为刑部尚书户部右侍郎董汉儒为兵部左侍郎协理戎政
　　○升太仆寺少卿刘策为右佥都御史巡抚山西
　　○差户部河南司主事陈之羙管通州草场
　　○丙子兵部尚书大学士孙承宗巡历山海因条次抚道及兵将宜裁宜增者言通州兵仅数千特设巡抚材长驭短宜裁通抚而归并于顺天密云官多费广宜裁一道一府而以赞画叶震生为道一片石合燕建有两副将宜裁其一即以京营杜应魁补一片石副将之缺俾领所募兵驻擡头营而撤刘昌胤之西兵以还三屯刘家营有兵二千七百系四省抽调之兵练之通州者今数多逋而半以土人啖厚饷建昌营车兵一千八百名以买闲化为乌有而募住城人以应点此应裁应清之数也昌平兵力单弱当增万余人请以柯仲炯黄焕潘永年所练兵调发昌平分防怀柔巩华等处而通州亦做昌镇例以总兵张士显所练调发通州派防顺义牛襕等处两镇兵务各足一万五千人至于蓟门加饷之议当先清随军占种之田更于本镇索其可节之费又更于本镇新兵查其可减之数量为那移此宜增宜补之数也大约关上之弊将不问兵独有乞升乞调兵不问技独有乞赏乞粮臣之意欲以及时练兵选将为实著而以用毛文龙西虏为虚活之著其道在有沉雄博大端谨精详之大臣力去逃官逃将以洗天下之心而新其耳目其主意在守而其守在力修战具其战具在关而其提掇全镇之精神在关以外故必有包括全辽之度乃可以毕辽事如督臣王象乾有大臣之概而晓鬯夷情即眼以老昏而精神尚自矍铄经臣王在晋精勤有余而笔舌更自迅利然沉雄博大之未能两抚臣李瑾王国祯俱精详端谨道臣袁崇焕英发有担当臣取其志尚欲炼其气阎鸣泰沉雄博大有之端谨精详亦有之然而成色未满八分又闻诸臣言新侍郎王之采之精练旧淮抚李三才之挺拔宣抚王之臣之主持熟夷情皆可备经略之用而臣未见其人也至于帑金除先发二十万外再得立发百万庶可济冲边然眉之急得旨览卿奏具见筹边大略体国公忠朕心悚豁时事交迫既画一条奏何可需延经臣王在晋捍御危关猷劳久著准召还拟用王国祯才望素优著即另推用其赞画道将等官更置委任及练兵均饷等事都依议行奏内各官堪任经略的著从公作速推举帑金给发已多卿奏冲边急需特准发五十万两仍著开款务济实用毋得虚糜全辽沦蹙畿辅震惊朕日切忧劳赖卿谋猷参决庙算一切紧要事宜应会各部或本部径行不必覆奏卿一意担承务振从前玩愒之习蚤奏固圉恢疆之功用副朕倚重至意
　　○丁丑兵部覆平辽副总兵毛文龙请兵请饷＜锍-釒＞言文龙灭奴则不足牵牛则有余朝廷何爱三十万金钱不以饱海外之义旅而收其一臂之用至臣部前＜锍-釒＞所题闽兵与招练兵其渡海有日独淮兵屡奉旨过海而里足淮扬藉口剿妖宜速行催发并报开船日期以无误军机得旨各兵应援毛文龙已有屡旨如何不遵著各该巡抚官将起行日期作速奏报所请粮饷准发帑五万两余著该部速处
　　○宴朝鲜国陪臣命礼部侍郎周道登待仍以经略王在晋之奏谕登海奸徒骚扰的行该国禁戢
　　○升礼科都给事中周希令为太常少卿贵州道御史吴之皞为大理寺右寺丞山西道御史潘浚为太仆寺少卿贵州道御史黄彦士为山东布政使司右参政户科右给事中王继曾为浙江按察司副使山东道御史佘合中为山东按察司副使
　　○戊寅中秋节赐辅臣及讲官酒膳人赐辅臣上尊珍馔
　　○左都御史邹元标题悉陈民隐以备巡方周知一辨真廉以察群吏一倡俭朴以维士风一揭慈训以醒酷吏一挽邪风以端士趋一慎考语以挽谀风一敬重以光言路一平心以恤小吏一察奸民一安穷民凡与巡抚藩臬相待之体及军官袭替屯田水利加派火耗虚粮虚丁之事无不悉载内又言  祖宗于御史勘军功不叙录良有深意恐其扶同欺罔也今朝廷虽不叙御史之功而巡抚阴酬御史之德公私之报则一  陛下胡不取四十年金吾籍观之何累累也亦世道一变矣得旨览奏吏治民风详明剀切若各巡按官能著实举行天下岂有不治卿等还加意督率有不称职的著考核参奏以警违玩
　　○天津监军道来斯行率师讨武邑妖贼平之先是天津兵赴兖以初五日次景州真定兵亦以是日营衡水闻于弘志之变斯行遂返旆直趋武邑约二路兵以初六日并进贼登楼拒守官兵以火攻击破之弘志率死士突围走为生员叶廷珍所擒凡七日而贼平保定巡抚张凤翔以闻得旨妖贼荡平朕心嘉悦张凤翔巡抚有劳还著督发有司官用心绥缉务绝乱萌有功员役候叙录既而凤翔以恭报擒获妖首请旨处分命于弘志等即于彼处正法枭示
　　○实授候补御史何廷枢狭西道胡士奇梁梦环俱河南道王政新广西道
　　○造广宁道抚夷练兵永平府专管抚赏钱粮各关防给佥事万有孚通判周应时
　　○己卯加赠宣德时交阯死节三忠臣何忠为太常寺卿刘子辅为太仆寺卿易先为光禄寺卿除何忠已谥忠节外其未谥的还令议谥年远免荫从太常寺卿朱光祚请也
　　○光祚又为前江阴令死倭难赠光禄寺少卿钱錞请谥下所司
　　○云南丽江土知府木增御虏致疾告替入山准加本省本政使司左参政职衔致仕以劝忠义
　　○起原任松藩参将袁善以原衔管云南武寻游击将军事升蛮哈守备薛继周都司佥书管云南荞甸游击将军事从云南巡抚沈儆炌之请也
　　○改原荫锦衣卫副千户顾缵诒子震孙锦衣卫副千户全俸优给
　　○发帑银二十万蟒等叚八百疋于山海关为抚赏西虏之用
　　○庚辰祭  夕月坛遣惠安伯张庆臻恭代
　　○吏部等衙门会推辽东经略已题推阎鸣泰李三才王之采王之臣四臣会枢辅孙承宗以经略遽难得人自请身任内言西虏决非守关之人逃将决无守关之计臣愿以本官赴山海督师如辽人可用决不敢以众疑而概弃辽人西虏可抚决不以众信而遂凭西虏得旨览奏亲往督师封疆有赖释朕东顾之忧深用嘉慰卿便以原官督理关城及蓟辽天津登莱各处事务俟功有次第即召还朝
　　○升大理寺左评事曾守身大理寺左寺副
　　○差户部云南司郎中刘炼管理通州粮厅
　　○起原任庄浪游击祁继祖以原官游击为正领兵官湖广黎靖副总兵龙万化为副领兵官督率各兵赴遵义剿贼
　　○辛巳礼部请册封  皇五弟  上命择吉举行
　　○命礼部尚书兼翰林院学士掌詹事府事顾秉谦回部管事
　　○改兵部尚书王在晋为南京兵部尚书
　　○升山东按察司副使阎鸣泰为都察院右佥都御史巡抚辽东等处
　　○升通政司右参议聂士润为左参议刑部郎中李茂英为通政司右参议兵部车驾司主事麻僖为尚宝司司丞
　　○壬午督师大学士孙承宗题关城有当用之人及不容己之费拟以兵部职方司主事鹿善继王刻石同行更以顺天府通判杜应芳料理杂务前蒙发帑五十万今虎酋且到关则五十万将为抚赏之用见今辽兵方苦无居辽人归自杏山者方苦无衣无食七万兵每日要练方苦无赏乞发三十万随臣前去并请推用枢臣  上悉从之
　　○黜湖广总兵官薛来胤回卫仍严行勘奏来胤奉命援蜀偃蹇荆门及督抚屡催始不得已就道抵渝五日樊龙已降哆口言功迨再檄赴黔遂称病径去总督张我续郧阳抚治杨述中各＜锍-釒＞紏之部覆禠职听勘
　　○起原任刑科左给事中降浙江布政使司照磨魏应嘉于吏科升工科左给事中韩继思户科兵科右给事中朱童蒙兵科俱都给事中时吏部＜锍-釒＞内拟升周朝瑞礼科都给事中  上谓朝瑞已给假著另推以后给假官俱不许推升
