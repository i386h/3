<!-- { "loadSidebar": true } -->
　　○先是京营三总兵萧如薰等投揭内阁以权轻掣肘为言阁臣代请下兵部覆议欲稍重其事权俾三大将各立一营得握操纵不必仍属京营见辖之兵听于京营内挑其精锐堪战者满万而止其将领等官听三总兵于岁终汇造官评送巡视衙门从公举剌车马器械及操赏诸费务令事事凑手庶几伸威令以展筹略业已得旨依议总协戎政吴汝胤余懋衡等以三总兵越京营而投阁揭该部亦未及咨会□确而遽行题覆具＜锍-釒＞驳正言如薰等所言有不可行者旧制有不可更者尽营挑选徒滋纷扰不可行举剌将领原属总协科道不可更歇操之日合演以振兵威不可更粮料器械战车马匹事事经总协综核不可更营军每月轮守库藏不可更臣等即不敢掣总兵之肘亦不敢失  祖宗之职掌＜锍-釒＞付部议署部侍郎张经世言臣部前＜锍-釒＞之意非重三将也重营务也非欲其尾大而分该营之权也正使其专意而效该营之役也查三将分兵各止九千未足一万尚有老弱有如汝胤等所言军不必尽营挑选第令就现拨军中查其老弱册报该营易以精壮要以足三万之数而止此其说自凿凿可行各军专属三将操练其每月调队合操团操俱为除免止于夏冬歇操之日三十六营合操一次每岁不过二次耳总兵原无举劾将领之例岁终官评原宜开报总协巡视以凭举劾臣前＜锍-釒＞已明言之至于轮守库藏三将所用之军器俱在焉况每营军不过二名每月官不过一夜亦不至误操废事而所当仍旧遵行者也得旨这分练事宜依议著实行其岁终举劾著凭各总兵开送以重事权
　　○山西道御史樊尚燝请重察典以昭公道内言丁巳一察如史记事李炳恭丁元荐贺烺等公论至今惜之当以闲散择用  上从之
　　○差户部贵州司员外郎李鸣珂管临清钞关四川司主事随不矜易州管粮
　　○起原任湖广按察使程寰复为本省按察使升广东副使林绍明为湖广参政调湖广副使顾起凤为本省提学副使升长沙府知府关守箴为上江道副使
　　○黜新升四川龙安参将潘隆石泉守备严有翼回卫以左翼营游击叶应武调管松藩东路左参将事右翼营都司佥书周基命调管建南游击将军事罪潘隆等以规避违限调应武等以就近推补也
　　○升万全都司朱桂芳为游击将军管马兰路事
　　○壬辰  上视朝
　　○土星顺行犯守鬼宿东南星
　　○升江西按察司副使曾用升为尚宝司少卿江西按察司按察使陆完学为福建布政使司右布政浙江布政使司右参政刘可法为本省按察使福建布政使司右参政李俊为四川按察使
　　○癸巳命礼部右侍郎朱延禧教习庶吉士
　　○左春坊左中允周延儒给假省亲
　　○升南京尚宝司卿南师仲太常寺少卿提督四夷馆山东按察使魏说太仆寺少卿
　　○赠少詹事庄天合为礼部右侍郎荫□子中书舍人后复加祭一坛仍给全葬以其讲读劳深也
　明熹宗悊皇帝实录卷之二十六
　　天启二年九月甲午朔  光宗贞皇帝大祥
　　○是日奉安  神主于  太庙同日奉安  孝和皇太后神主遣驸马都尉侯拱宸祭告  太庙遣永康侯徐锡胤祭  庆陵
　　○大学士叶向高等题蒙发下户部借帑本  上传不允又于工部本传令户工二部措还银十万两又于御史马鸣起本传问辽饷五十八万今作何用窃惟内帑借发已多今频频请借臣等亦厌之但各省钱粮徵解不前而川湖云贵四省各以兵兴支用山东积欠至百余万其各处加派新饷又多议蠲议减况奴酋猖獗诸虏俱动吉能已犯延绥卜夫又至塞下各镇请饷请市赏之费不能一刻缓而户部帑如悬磬无以应之事体重大仍拟两票恭请  圣裁如蒙慨发勒令解到即行补还其辽饷五十八万必通融以充山海诸处兵饷岂有此项余剩存留不发御史之言殆未察其情实也
　　○加赠原任礼部尚书曾朝节为太子少傅荫一子中书舍人习字出身以其讲读劳深也
　　○升协理戎政兵部左侍郎董汉儒为兵部尚书不许例辞
　　○改南京户部尚书陈荐为南京吏部尚书
　　○乙未工科给事中方有度请广设阁员  上以阁臣已有多员且题推自有成规小臣如何轻言增添
　　○命通州兵部右侍郎王国祯以原官总督宣大山西等处军务兼理粮饷限九月内到任交代不得延迟
　　○兵科给事中魏照乘以畿南妖贼蠭起天雄锁钥宜周内言宁山游击卢国忠威令不行致春班官军不终事而先逃乞速为更置旧时白莲案贼有鸡泽康传头者至今未获乞严行缉捕各州县速募民壮一二百名豫备杀贼其粮饷乞敕保定抚按蚤为设处部覆卢国忠革任回卫康传头悬赏购捕民壮听该抚著落所属州县选募合用钱粮各该地方官设处支给  上从之
　　○裁直隶太平府知事一员应天府河泊所官二员池州府贵池东流河泊所官二员从巡按御史易应昌之奏也
　　○太常寺卿仍管少卿事朱光祚条陈铨法言铨政之弊在于迁转太骤今欲使贤者得久任而行其志有七法焉当初举时务慎其选必其异日可以澄清庶品刀尺九流者但铨宰实见得是而兼听与独知可勿拘也此一法也既进必历四司十二转苟资次未应柄用一假再假皆听之使之久习事而深积望此二法也每省直司官必遵往例赴补之规察典应典选者先以部劄催之就道使新旧务相接续此三法也每选郎有缺必调见任之功郎取两人面交代俾火房内一应旧章材籍永无胥诡之弊此四法也如选郎有故不来副郎代理必恪守规随勿自薄为代庖堂官手注簿内许其后光通理此五法也每双月选司除郎中公署外其员外主事皆宜屏交营职使精专神暇得一意看详单册磨勘吏奸此六法也考功郎中每内外二计之年其起用也必限光一年春夏到任博咨公论徐折众淆不得弛担临期草草了事此七法也七法立而又一复点卯序单之旧防用贿上下其手者二复三六九面发落之旧防有釜鬵其中而壅无控之情者三复归并分行总序之旧防有以加纳孤行而占旧行多人之缺者四复选司与户工二部该司面对事例号簿咨文之旧防有以假印伪咨而耗蠹国计者五复各顷例银画一之旧防有一行而先后转换者六复老惫癃残遥授职衔之旧防有以无用而虗有用之缺者七复初考中复考中之旧革去准考中变体防有市一举笔恩而捐数百金之饷者八复三堂四司俸摺之旧义取各省直吏部共知大小官一定资俸防有生独任之疑而无解于怨望者九复部堂大张俸屏之旧使万目共见防有疑鬼疑神而索径于走空之徒者十复实缺官半月领凭候缺官宽限一年之旧防有在京久候履任无期而困于子母钱以朘民取偿者十一复少选少转候缺官之旧防有起河清人寿之叹而惟日不足恣行硕鼠者十二复仓巡等官升改降选之旧防有奸胥谮禀而失掣签定官之经者十三复听选听补官久候无缺准假票暂归之旧防有窘于薪桂而挓傺捐生者十四复点卯截取考官急选尝期之旧防有斗捷径而居遐方跋涉之先者十五复一年一报听选事故官之旧防有隐死而冒今生者十六复二司参政参议副使佥事设官之旧与两京部寺外转随缺随俸之旧防有阴为上下而阳起积薪之叹者十七复云贵广西远方另立俸簿之旧不与腹里善地论浅深防有惮远恶而急规避者十八复边远选官应付手本随凭给领之旧防有掯勒延捱者十九复身言身判因材器使之旧防掣签极公则人地不宜极私则讪讥肆起者是谓十九防然此为见在向用者计也而欲使待用之才源源不匮有储才之二议焉一曰储在位之才近来部科公访大都聚族拟议信手抄誊取情面塞责而已宜诏两京京堂官六品以上与在外方面官但升补到京仿古载贽意即举所知异才真品绝学鸿词数人途不问文武官不问显晦地不拘本贯地方必要素所心服情甘保举仍揭送吏部都察院吏科文选司汇册备考多则数人少则一二人俱要实评戒作泛语至京堂三品以上蒙恩升转者举知自代下部纪录久之如吕蒙正夹袋虞允文材馆博收精用何至一有缓急輙患乏才乎一曰储在职之才夫人有能精核钱谷明习宪章诘奸弭盗善课鸡豚树畜皆治办才也何以考之考之以其言耳书曰询事考言未仕之先事即在言中也今议考举贡监儒选官不必出四书论策题目但考律考事如抚字催科祥刑钱法盐法防河器械甲兵农桑水利律例招移之类相兼问答限以数条宁质勿文宁切勿冗每考拔其尤者优用之仍刻其卷以为矜式此议若行请先刻书册通行天下使知朝廷实求才之意俾各听选官在家专精神于经济条章实探讨乎民瘼吏弊学优而仕必无伤割之虞矣至惜才亦有二议一曰惜察册表册苛求之官臣昔闻吏部有谣生文选死考功谓选司主明陟功司主幽黜也不知论劾被察官在功司议处轻重犹有差殊若赍捧月分外报考语但有一字之疵每大计后二月功司付送五花册于选司但有一笔之直即转王官矣夫非死文选乎表考一节屡经言臣条议而吏部必不能行非不肯行也一者为那缺地若其不转于何出缺一者为本司计既已有议又将安之臣愚以为不然如欲出缺何必王官谬议行令各抚按遇司道入贺  万寿时先将所属官员细加查访虗公品评遇有可议者不必注考但款列实迹于册一以过之大小赃之多寡为处分之等第某也自新无自劣转某也使过可期酌量处分或降或调或改教或老疾开报吏部类题作缺听其陆续赴补但取不害地方人不废地方事不占吏部选司之缺有其人即多多益善正不必拘于往额无其人苛索何为是一举而于吏治民生铨法有三得焉安在其不可行也至于外察毕功司掌印官仍宜宿部数日查册内有议未处官或系司府辩明或系舆情共惜一一手注明白用印钤盖亲付选司不得溷行劣处此举必在二月初五六日以前印官注完呈堂简阅待至初七八日则又入会场同考矣此二百五十年不平一案以存留之官反重于察处之法也一曰惜内计外计久淹之官臣看得每外计年正月议处方面有司苟公道旋明亦得径起每六年京察庶官皆然惟四衙门官向坚闭阁隐鳞之意例不赴补若部中久置而不问是薄谪同于永锢矣今议凡被察翰林科道吏部官与各部寺官有一青受法惩艾已久不自赴部者通与酌量推用俾展采乘时无长盐车之叹得旨铨法久弊委当整顿所奏着该部酌议
　　○刑部定逃将达奇勋窦承武罪依律拟斩从之
　　○礼科署科事给事中汪庆百题新历将颁旧章未举乞速定册封之期  上命遵屡旨与秦藩并封
　　○赠原任都察院右都御史沉思孝太子太保男士皋准改荫注选以其忠谏有功也
　　○丙申  上视朝
　　○官兵复滕县山东巡抚赵彦以闻因叙总兵杨肇基监军道王从义徐从治来斯行将领杨国栋廖栋刘永昌来燕喜之功  上命并力攻剿邹贼务早荡平将吏功次查明优叙
　　○升广西参政刘洪谟为光禄寺少卿礼部郎中桂绍龙为福建按察司副使河南布政使司参议陈腾凤为浙江按察司副使
