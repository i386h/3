<!-- { "loadSidebar": true } -->
　　○壬子弘政宣治等门插剑悬牌赐辅臣顾秉谦茶
　　○兵部覆御史邢绍德等＜锍-釒＞以盗贼纵恣有司玩泄乞行文各省直抚按严加综核备列考成务起积弛而臻实政从之
　　○巡抚登莱武之望奏旅顺孤悬于大海之外营建于四山之中外无障蔽内无躲藏故虏至一鼓而陷之实因地利之难凭非尽人谋之不臧也今镇臣扬肇基遍历诸山相度形势而长城子盐场口二处外连旅顺内接大海实可以为退步驻足之所故督率官兵齐事锸畚未一月而长城告成再两月而盐场可竣且不添一兵不增一饷而物力经营俱撙用于见在兵丁之内可谓极劳而极省矣但此地只可为春夏秋三季驻防若十月以至正月水冻冰结虏可径至查别岛无可栖止相应退居皇城岛以避冬冲盖此时运艘不行即旅顺亦无烦驻兵也至于金州南关堡之役在今日更有不易言者勿论工程浩大非目前旬月所能为奴众必争非见在兵力所能御顾挑浚金州原议以辽人守辽土以辽土养辽人今辽民已尽去矣将用何人效锸畚何人事耕牧即使顿成险阻谁与共守而百三十里沃壤总成闲旷安所用之此又断断乎不必为也章下兵部
　　○差户部山西司主事仇梦台解山海抚夷银三万两
　　○南京户部添设左侍郎区大伦引疾乞休不允
　　○命镇守延绥都督同知杨麒以原官充总兵官镇守山海关南海口等处地方
　　○癸丑原任巡抚宣府都御史王之臣丁艰乞宽限不允
　　○太子太保吏部尚书崔景荣再＜锍-釒＞乞休  上慰留之
　　○差刑部福建司郎中袁鼎山东恤刑
　　○太仆寺卿韩策条议马政五款一曰估价宜平一曰罪赎宜宽一曰解验宜严一曰差拨宜禁一曰草料宜核  上命兵部知之
　　○甲寅大学士魏广微以子弟丧＜锍-釒＞请休致  上慰留之
　　○工科都给事中顾其仁以大工势迫外解欠多乞严参罚以警惰媮从之
　　○北镇抚司许显纯初次追过杨涟等赃银三百五十两五钱仍有旨照原参数目严比限五日一回奏不得宽纵
　　○以参将管通州副总兵事卢抱忠为副总兵协守蓟镇西路
　　○丙辰责刑部以纵容犯人陶朗先游士任方震孺唐绍尧等角巾色衣杯酒笑傲夺提牢主事林曾俸一年
　　○礼科给事中叶有声＜锍-釒＞言登莱事大略为游击张攀戍守旅顺业奉朝命东镇不宜遣张继善等逐之旅顺为登镇藩篱应有专属乃前枢臣一则曰禀成登抚一则曰听毛文龙节制使一弁而左右之望是教之贰也年来边疆日坏边政日弛孙谏望风奔窜久稽天诛曾有功勾虏饵寇高坐如故而少司马王国祯则更有可讶者启事已将及期而叱驭尚未有日岂通州宣大之绩果足侈绿野而傲东山乎恐国家有事之日非臣子餋望之时也  上曰两镇兵马应照原分信地各为防守不必争执王国祯身膺佐枢久不到任岂臣子急公之义并著申饬行
　　○御史汪裕奏秋防方殷请亟敕枢辅鼓动士气以备战守再谕东镇与登抚均敌王忾宜切同讐毋得自分秦越  上然之章下兵部
　　○监督工程给事中杨梦衮奏台臣崔呈秀有＜锍-釒＞言保河民兵银数万两见贮遵化抚库又镇江府有备倭银数十万业奉旨差风力官员儧解至今未见动静合无敕令该部作速差才干司官一员星夜前往遵化儧解此外又有贪官追赃一节请敕各省巡抚按＜锍-釒＞上之后即将被劾官羁留听勘不许擅自离任吏工二部简其赃私狼籍者知会巡视工程科院请旨勘追解京以助大工得旨如所请
　　○丁巳遣鸿胪寺堂上官宣谕大学士魏广微入阁办事
　　○戊午辰时金星顺行昼见在已位井宿分度
　　○武清侯李诚铭进助大工银三万两
　　○以保定骑营游击将军仇时明为副总兵镇守徐州马水口参将秦光祚为副总兵镇守通州延绥入卫游击将军柳国祯为黄甫川参将山西都司佥书田时秀为山东莱州参将
　　○己未  上视朝
　　○孝安皇后忌辰奉先殿行祭礼遣应城伯孙延勋祭  昭陵
　　○兵部申饬秋防
　　○山东巡抚王惟俭解进摉括库银三万两  上命各该抚按俱著上紧遵照施行
　　○升宣府怀隆道中军守备陈一德为河南领秋班都司大同冀北道中军守备沈承训为山东军政都司佥书南直尝镇道中军守备王伯勋为福建军政都司佥书
　　○阿迷州守备普名声子普祚远准袭阿迷土知州
　　○北镇抚司二次追过杨涟等赃银四百余两仍有旨严追不得疏纵
　　○庚申大学士顾秉谦乞改荫长子台硕为中书舍人许之
　　○巡青给事中等官霍维华等以商人苦累酌议规则一议估价物价与时消长原无一定之理乃从前估价止就旧数稍为增减非平也今议依季定估不得故延后时所估一照市价不得一毫任意增减一议放银各商领银漫不称兑甚且如搭钱而复折银暮四朝三总属敝政今议著各商公同敲针照数称兑不得分毫短少其办完料价及时给放毋得因循滋累一议佥报商人每遇佥报或求情面而幸免或挟夙恨而妄报株连蔓引延累无穷今议定编审之期即著旧役商人各人自行查访每一人止许报二名填注姓名住址籍贯房产家赀于册唤至公同对质于二名择佥一名如报者不堪即著旧商仍自充役或不及编审之年有物故消乏查审情真者亦酌此法行之则事不烦而民不扰亦足免衙役市棍诈骗之害矣伏乞  天语申饬以便永久遵行  上命如议申饬行
　　○仪封王恭枥窝盗事发河南按臣杨方盛劾之至是入都奏辩礼部以闻  上命革去王爵押回听勘
　　○升补御史张捷为太仆寺少卿疏辞不允
　　○辛酉中元节遣侯陈光裕顾肇迹张国彦□锡胤汤国祚伯方一元卫时春刘孔昭吴遵周朱自洪赵祖芳祭  长陵  献陵  景陵  裕陵  茂陵  泰陵  康陵永陵  昭陵  定陵  庆陵遣阳武侯薛濂祭  恭仁康定景皇帝陵寝遣右都督刘岱祭  哀冲  庄敬二太子坟园
　　○予兴安伯徐汝孝并妻蒋氏祭葬如例
　　○升宣大游击将军周尚斌为保镇马水口参将
　　○升延绥左营都司周士显为延绥入卫游击将军昌镇都司孙桂为保定骑营游击将军
　　○壬戌  上视朝
　　○御史倪文焕诬劾原任兵部右侍郎李邦华御史李日宣吏部文选司员外周顺昌林枝桥等并请碎讲院石碑得旨李邦华等都著削籍为民仍追夺诰命内有赃私狼籍者著抚按提问追赃充饷其私创书院扁额虽去碑记犹存著礼部即时毁碎回奏以为聚徒植党之戒
　　○曹运总督中军游击李赞乾回卫调理以旗鼓坐营戚世光代之
　　○革宣府东路副总兵孙启祥大同西路参将王受真定都司佥书孙光址各回卫以宣大抚臣＜锍-釒＞紏也
　　○切责镇抚司许显纯等命严追杨涟等赃
　　○癸亥先是枢辅称五月无饷下户部覆又称六月已解一半  上谓内外开报何矛盾至此以后饷司凡饷银解到务要刻期登报给发以救饥军
　　○差御史杨维垣巡按河南
　　○户部参送南京龙江左卫指挥王业等挂欠京粮通粮运粮总计将近一万七千石刑部覆奏乞先拘各弁到官立限追比全完销欠有贪顽捱久自干法纪者按律治罪从之
　　○治私铸之罪犯人徐龙马乾等各以重轻论如律
　　○巡视太仓银库工科左给事中杨所修等上言近日库支之增加岁多一岁而外解之拖欠年甚一年查今半年内入库之银较之去年竟少一十二万一千四百余两矣揆厥所繇多因州县正官入觐署印官将钱粮一事推诿迁延就中缺官地方又有转调者有新选者若不速任料理转盻便经数月非立法严督欲外解之按期速至必不得之数也至若关门乏饷致廑  圣明焦劳臣等窃谓关兵诚宜汰矣然既汰之后当精壮改观而不可止听其溃散者以为汰关饷诚宜清矣然既清之后当接济无缺而不可止仍其延缓者以为清是在枢辅与计臣大家奋迅精神著实照管庶可上纾九重之顾虑下释中外之危疑不然封疆事宁堪再误哉得旨外解不至何从接济著行各抚按严催完解以济急需关兵既汰每月实兵实饷亦须开报明白其命户部知之
　　○甲子  成祖文皇帝忌辰  奉先殿行祭礼遣成安伯郭邦栋祭  长陵
　　○兵部尚书高第覆议旅顺驻防定昼疏曰海外之事议者多端非过信则过疑今镇臣揭已至而抚臣疏再入矣臣有平论于此夫文龙者以为征剿之大兵而冒险以窥老寨越远以袭新城则诬也以为牵制之游兵而练舟师以习水熟海道以通关则不为多矣以为招抚之屯兵而护难民无使为奴尽致降民无使为奴用则更不可少矣此东镇之平论也若乃用兵之道我为主则未可战者先言守我为客则未可战者并勿轻言守旅顺之据张攀原图幸功毛帅侈远略而命将往事自非鉴前车而辙兵改图甚得南关工作更不待言矣善乎抚臣语镇臣曰左右肩背接连之岛度量远近图为退步今宜令张攀暂屯近岛为杨帅前锋养威蓄力以待大举或风日可乘不时游奕亦不得轻骑深入致有疎虚其挑浚长城子盐场口即定为张攀设哨之地冬月冰坚仍撤回岛至于毛帅举动据抚臣微言似乎抗旨然覆查月日张继善之调遣似已在张攀戍守之先回文不及必非有意至五月十九而继善等突驱兵民以去则各弁自争此遗黎而不知主将之体伤矣又半月而发牌清野非各弁之矫以饰奸即该镇之善于处过其口有藉可无问也第究观情势则继善实视旅顺为畏途而反托张攀之争驻以速其归东镇实置旅顺于度外而反乘部题之改属以掩其弃臣有以知其不来然来守不必也来哨不可少也伏候命下行令各该抚镇速竟长城等工令张攀设哨其旅顺南关姑且停工令两镇会哨其余信地悉照原分粮饷悉依原派不必更张曾有功既无别项情繇罪止援迟听该镇自行军法  上是部议
　　○管理布花刑科给事中潘士闻疏言  祖宗朝轸念戍卒暴露风霜故于额饷之外赏给布花按籍依期恩至渥也时久承平事多玩愒寒已燠而衣未颁银可折而库难继在上既视为故事可缓可急在下亦指为尝规若有若无又兼贪弁之借名克扣以填私囊猾胥之故意稽延以索尝例茕茕穷军安所得沾尺寸丝毫之惠耶臣与同事诸臣蒿目痛心加意振刷除严催各卫所青册并移文下粮厅吊取各军支粮手本一一对查逃亡事故即扣除存库不致虚冒外惟是外解之迟延不一严加申饬弊安所底臣愚以为每年夏初该部移咨应解布花省直各抚按行文道府催儧限以九月到部十月给赏有过期未到及解额不足者许臣等指名参劾法在必行庶几积玩可振宿弊可清矣  上命该部覆加申饬行
　　○吏科都给事中魏照乘再疏引疾许之
　　○乙丑改差行人司行人汪邦柱赵府册封以原差行人赵君麟中途病故也
　　○吏部尚书崔景荣六疏乞休赐驰驿回籍
　　○以都督佥事宋伟充总兵官挂印镇守延绥等处地方
　　○丙寅先是南京水营众兵以舵工邹华之故怨坐营陆超乘兵部署部事左侍郎岳元声阅视水营执超群殴之元声不问仍将超责监以说并罪蔽翼超者为御史所紏回籍听勘
