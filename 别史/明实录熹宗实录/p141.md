<!-- { "loadSidebar": true } -->
　　○兵部覆督师枢辅孙承宗＜锍-釒＞谓枢辅议防奴以王威孙祖寿二总兵驻永遵固二路之守以尤世禄王世钦二总兵驻宁前张掎角之势以马世龙材可调度联四部之呼吸参战守之机宜而又侦广宁之空也议以夷官副总兵王世忠统兵三千居之亲虎酋而招金白之裔落总之离夷虏之交系归正之心寓进取之计动则使我无失算于奴静则使奴不能得志于我可谓算无遗策矣海上舟师固为牵制亦备捣忱有容自皇城岛掩袭旅顺南四卫毛文龙自皮岛掩袭镇江九连城当先事而筹相机而发若奴空国而出便逼其巢使彼腹背受敌前后瞻顾就中必有窾隙可乘独觉华一带枢辅议以属俞咨皋该将系两广督臣咨补潮州参将但东事急于红夷粤地不乏才将计督臣可旦夕遣也茅元仪向有谓其＜女间＞韬钤者又有谓其翩翩公子不习戎事者今第如枢辅议徵取来关久之当自镜其才局可随方使也王世忠无枝可栖欲招旧部而散贼党既愿以项俊卿自佐应听辅臣量能酌用陆兵用车炮工部所造武刚偏厢车一千辆固辅臣请内帑之镪委官督制者也以羡金为运费抵关应不后时查有大炮何恡并给水兵用船只已泊诸海边者一面联络分布未到之三十六号今顿何所当催速到其另需用沙唬船二百号或募诸航海之民予以募直或调诸防海之汛随即造补一应船租工料水手兵食等项所费巨万听辅臣移檄浙直抚按盐诸臣查照原题拜量那运司之银酌议妥当招集发行具奏下部查明销算至押船一第第择廉谨严明之将领统之所过地方不许秋毫有犯违者重究而简将束伍选船募丁诸务一听抚按司道多方料理自不误也若夫朝鲜一案辅臣先得臣心因其势而利导之未可轻发启玩命依议行
　　○户科都给事中尹同皋上言国事之所繇治者以官久任也官之能久任者以仕进之人不滥也今则不然一缺出也萃数人而争攫焉即缺未出亦且萃数人而争营焉有是缺也引一例而思添焉即无是缺也亦创为说而思设焉以巡抚保厘之任监司风纪之司太守师表之地有一二年半年即去者官如遽庐人如萍梗而欲实心实事拮据职业不惟不能亦不暇不惟不暇亦不敢即如东事终日选将而不得一将终日练兵而不得一兵终日摉括钱粮而钱粮愈匮终日打造器械买办马匹而器械不堪马匹不敷是谁之过当总理三部侍郎之初设谓职此不能兼彼故合兵马钱粮器械总设一官以求实益后各官迁转不尝无一精研于其中者反视为益而议罢朝更夕改有如儿戏夫天下事一则专二则杂久则明暂则昏事之隳也无足怪者然则太平终不可望欤臣请于阁部大臣求之阁部大臣者国家之枢轴也果其观时势考旧典于文武大小各衙门慎名器抑奔竞于仕进之途渐求简约不得仍袭旧辙如添注之庞杂考选之割裂害久任者也当慎重即慎重之各官之升迁太骤各差之转换不一害久任者也当停止即停止之惟在灼见利害一秉至公分别主张渊默不动深坚不拔耳嗟嗟昔之大臣病在揽权今之大臣病在卸权昔之大臣急在避怨今之大臣急在任怨以  皇上圣明而乱徵层见叠出拨乱反治之责不于大臣是望而谁望焉  上以所奏多切时弊著该部用心整顿不得因循废事
　　○刑科给事中解学龙摘举时弊五款一起解之数未核谓近日委官乾没如何之望金有华郑之耀辈指不胜屈当事者特不加意查核耳有如司府起解抚按取其月日数目于季终类报该部该部亦于季终将已解未解款项咨会抚按内外洞然如指诸掌则领批而不投批之弊无所遁矣投批之日该部毋厌烦琐当堂验视押送该司即日入库不复停留则投批而不销批之弊无自生矣至令解官役责令司府选择傥有前弊一体连坐庶乎领解得人而弊窦可消一支用之孔未节预支之弊如王德等之买铁与铁弹是也赝支之弊如熊九等之冒领上供钱粮是也买铁一事闻当日巡视坚不肯发而衡司执称军索至急不啻星火向来长安有上下瓜分之笑柄或非虚语臣以为除王德熊九辈严追重究外当日代王德说堂者何官应从三禠之法而串役受贿者何人应从立枷之条者也一鼓铸之法未精钱法全坏于炉头南都局司知其弊尽屏不用为利遂溥此其明验也又铸钱之法有地则皆可铸合议各省如两京鼓铸例即以右辖领之借动库银收其子息亦可以助太仓之涓埃一军正之律未严自有事辽左而逃弁横弁懦弁贪弁所在见告如贾祥管大藩庄梦龙蒋绍芳王化准周义张思任孟淑孔等已经参究尚尔漏网司败之法不行司马之律安在奈何专行宽假坐贻姑息之祸一援纳之途未清迩来国家多故拔根之例一行而吹竽之类太滥厕迹冠裳漫无区别如章尚安赵惟清辈沐猴充斥扬眉自喜至于历事效劳之役徼有食粮冠带之荣此辈不知会否起送有据会否入粟可凭而踉跄殿廷追随卿贰辱朝廷而羞当世之士臣以为果系匪类即请旨悉从汰革亦不为刻  上命该部查议具奏
　　○升尚宝司司丞陈一元为本司少卿
　　○调山西按察司副使陈陛为狭西按察司副使
　　○甲子工部尚书钟羽正以内珰索冬衣银两群集部堂横肆詈辱具疏奏闻因求去得旨冬衣延久未给自当速为措处解进但部堂公署不宜群集喧嚷著司礼监官查明具奏钱粮匮乏卿多方□量还安心供职不必介意求去
　　○湖广道御史吴之仁疏论时事其一谓封疆安危系榆关一线今聚十余众于斗大之城兵民杂处米珠薪桂不为之计久必有变兼以兵多难查饷冒难核似应以其半或三分之一分布附关州县及各口统以能将时时操练稍侦奴动飞檄趣之立至此不惟于兵便而于民亦便不惟可以清兵而亦可以清饷其一谓策黔者欲用苖兵非计也毋论狐兔之悲情殊叵测即使其无他而三十万金之抚谈何容易今惟有简兵将备糗粮据要害时张疑兵令其不暇为蔺酋之援而其进止一听蜀中之声息如红崖已破奢贼就擒该省督臣即便移会川督两省夹攻宜可得志不者且按兵不动不可轻出以偾事也又言京营之兵承平日久徒取充数宜分为二十营营隶五千以兵部主事一员领之同日下操弓矢枪铳各较其艺始则汰其老弱渐则汰其庸懦所汰月粮即取本营之最勇而有艺者增之如选锋之例练之即久兵可精也管操主事须择干敏任事者为之许以三年有成不次优擢其次则新兵可议曩为辽事孔亟不得已而募之名虽数千而实不隶于尺籍不属于营操备数者既为居民鸡犬之忧逃亡者且饱奸弁鼠雀之腹今京师所虞者南海子盗贼宜将此兵另立一营布之海子地方所统之将赐以专敕以获贼之多少失事之有无为殿最有功兵丁从重奖赏则彼责既专而意又有所觊自不至骚扰居民而为乱矣得旨这奏内用兵机宜及京营操练著各该督抚及总督协理官酌量处置新兵著兵部即议覆
　　○乙丑三法司衙门尚书孙玮等会议佟卜年情罪以为卜年原无通逆之情则不可罪以奸细既为叛逆之族则不可以辱缙绅据法则流为应得核情则永戍亦当合将佟卜年照引惹潜住例改为永军仍行监候时东事平定照例发遣得旨佟卜年系逆族已有屡旨如何不遵著监候俟东事平另拟
