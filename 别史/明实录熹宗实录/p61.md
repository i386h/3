<!-- { "loadSidebar": true } -->
　　○己丑以  皇祖考妣  皇考妣襄祔礼成加辅臣刘一燝韩爌少傅加太子太傅进建极殿与旧辅方从哲各荫一子中书舍人何宗彦朱国祚沈＜氵隺＞太子太保兼文渊阁与去辅孙如游各荫一子国子生仍各赏银五十两彩叚四表里给与应淂诰命一燝等＜锍-釒＞辞不允
　　○升太常寺少卿白所知光禄寺卿
　　○升四川布政使司左布政使朱爕元都察院右副都御史巡抚四川仍听便宜行事
　　○起升御史顾际明光禄寺少卿
　　○起升南京御史李文熙南京光禄寺少卿添注
　　○升福建布政使司右布政使游汉龙本省左布政使加河南提学佥事陈腾凤本省布政使司参议仍提学
　　○改杨愈懋四川总兵薛来胤湖广总兵俱著星夜前去到任
　　○复发帑金十五万于工部制造盔甲器械从尚书王佐之请也
　　○吏部考功司郎中米助病免以御史侯恂纠也调王世荫考功司员外郎
　　○庚寅升南京光禄寺卿周希圣南京大理寺卿
　　○辛卯  上御文华殿讲读
　　○总督仓场户部左侍郎王纪奏将新旧太仓监督主事俱照禄米仓例以一年为满从之
　　○叙万历四十二等年延镇功原任总督黄嘉善加太子太师荫一子锦衣卫正千户世袭原任总督三边兵部左侍郎刘敏宽升兵部尚书原任巡抚延绥右佥都御史马从聘升兵部右侍郎各荫一子锦衣卫指挥佥事世袭原任巡抚延绥右佥都御史金忠士荫一子锦衣卫指挥佥事世袭总兵官秉忠升左都督杜文焕升都督同知各荫一子本卫指挥佥事世袭原任延绥总兵杜松于旧荫正千户加升一级总督蓟辽王象乾加太子太傅南京户部尚书魏餋蒙加太子太保俱荫一子锦衣卫正千户世袭兵部尚书崔景荣加太子太保荫一子锦衣卫副千户世袭余各升赏有差
　　○叙宁夏功兵部左侍郎杨应聘荫一子锦衣卫副千户世袭原任巡抚狭西右副都御史李楠遇缺推用固原总兵祁继祖赏银三十两大红纻丝一表里原任巡抚延绥右副都御史董国光遇缺起用原任狭西布政使司右布政使张崇礼原任狭西按察司副使郭维桢准复原职原任贵州布政使司左布政使赵可教升俸一级各遇缺推用余升赏有差
　　○叙甘肃功总督祁伯裕升兵部尚书仍掌南京都察院事荫一子锦衣卫正千户世袭原任兵部尚书周盘原任刑部右侍郎＜并刂＞州俊各荫一子入监读书总兵李怀信加右都督荫一子本卫正千户世袭柴国柱王允中各荫一子实授百户王允中仍酌量起用道臣刘遵宪升职二级遇巡抚缺推用李应魁升职一级王之采升兵部右侍郎张之厚升右副都御史照旧巡抚余各升赏有差
　　○文安县人陈辅诬其主陈天爵通书李永芳刑部会鞫反坐律绞
　　○壬辰大学士叶向高赴召入阁＜锍-釒＞谢因言臣往在纶扉正当宫府暌隔之日呼天洫血眼泪为枯今再起又值东西告变薄海驿骚当大坏极弊之后难尤倍于往时惟望同官诸臣各竭智谋共期匡济毋拘往日首次之套使臣刚愎自专不听人言则罪在臣若彼此观望有怀不竭至于偾事则臣亦不敢任其责其各衙门大小臣工亦宜合并精神一心徇国将从前闲言碎语尽行捐除毋复相构相讦上疑  圣心下成党祸如汉唐宋之季天下事庶犹可为乎至大本大原尤望  皇上清心寡欲虗怀纳谏毋以谠言而轻动  天威毋以先入而酿成偏听尝使  圣衷穆好恶喜怒端倪可窥以为投间抵隙之地其他安攘大计可次第举矣臣事  皇祖八年以臣之愚  皇祖之神圣然每有本章必发阁拟即意所欲行亦令中官传谕事有不可臣未尝不力争至再至三  皇祖未尝不曲意听臣不欲中降一旨也以故高拱穆清威福不移而臣亦得效其区区犬马之力今  皇上虗怀恭己信任辅臣固无不发拟之本章然间有传宣稍滋疑议播之中外弥添揣摩更望  皇上加意政几慎重纶綍百凡事务容臣等拟议上请  圣裁或有愚见未合  圣心亦乞俯垂采纳  上温旨报之
　　○以延镇功进首辅叶向高中极殿荫一子尚宝司司丞赏银五十两彩叚四表里刘一燝韩爌加少师兼太子太师进中极殿各荫一子中书舍人何宗彦朱国祚沈＜氵隺＞加少保兼太子太保进武英殿改户部尚书史继偕加太子太保进文渊阁荫一子国子生仍各赏银五十两彩叚四表里照新衘给与诰命原任辅臣方从哲吴道南各荫一子中书舍人赏银五十两彩叚四表里向高等各力辞许之命银币祗承
　　○御史陈保泰题三镇叙捷功赏无章阁臣相率恳辞  皇上亦遂慨允而枢臣崔景荣安然奏谢黄嘉善亦徼不允辞之旨矣夫今日杀军堕城之祸孰有甚于辽事丧师失律之罪又孰有重于辽事嘉靖季虏至城下枢臣丁汝夔亦惟调度无策立逮正法今辽阳陷没谁主中枢不从汝夔之诛幸矣尚过望非分之荣哉  神祖英断高出千古往年叙捷报功至千百余级岂其独靳一赏朝廷不正今日误国之罪而虗张往年冒报之功天下又不闻往年筹幄之功而徒见今日滥恩之赏恐豪杰角□羊体也至叙功之内溷乱冒滥尤有异者军功得荫锦衣世袭余诸荫不与焉今周盘＜并刂＞州俊荫子入监读书总入军功之数此何功也王之采巡抚宁夏张之厚巡抚延绥近在数月之内与前捷事不相涉今俱受边功上赏矣职方茅瑞徵业经察处而叙京堂起用则向辽陷时职方何得不问也至于勘功之人溷在报捷之数论赏之人亦与叙功之典在朝在籍已任未任一概谬滥冒玷彝章乞行裁革  上报已有旨
　　○癸巳  上谕大学士叶向高请发帑金五万两给赏川湖援辽兵将仍令鼓舞约束作速前行到彼听经抚官奖赏优叙
　　○发帑金二百万为东西兵饷之用亦从向高之请也因谕户兵工三部内帑所发已多全无实用且兵饷分毫难省而动称无兵有饷无兵是何缘故经抚各官不思核饷设法讨贼但苦告诉穷推罪卸担甚孤朝廷委任之意今后都著用心料理战守事务毋致疏虞其道将等官但有推避退缩三尺具存必不轻贷发出帑金还酌量缓急撙节通融不淂仍前冒破其所用之数仍先行奏闻以后不得再行陈渎
　　○赠原任南京刑部尚书罗朝国太子少保荫一子廷璠入监读书
　　○河南抚按张我续黄彦士＜锍-釒＞增宗贡言万历四年建宗学令提学道同宗正考试优者给廪十八年许宗室已受封未受封皆淂科第出身然未有列贤书者近议宗庠有二十人应试务中一名特增制额三百年首辟懿典也惟宗廪未得出贡宜照各府学例于廪四十人中岁贡一人下礼部具覆如议仍令各抚按通查各藩原设有宗学者以食廪多寡视府州县学起贡例未设者不必另设即附民学一体作餋食廪科贡额外加增其天启元年恩贡亦照例行
　　○辽东叛将佟餋真佟豊年佟三何国用等伏诛仍与病故叛生胡可宾传首辽东养真即逆贼养性兄与其子豊年侄三以抚顺陷时降奴伪受游击代守镇江为毛文龙所缚而国用等皆伪岛官也
　　○广东勘四十六年交夷入犯思勒地方罪游击王熙仍革任回卫
　　○甲午暂辙日讲
　　○大学士一燝等再辞
　　升祔加恩弗允
　　○赠原任应天府府尹李尧民工部右侍郎荫子瓒入监读书
　　○兵部请优升辽将以示鼓舞加辽东总兵刘渠署都督同知副总兵窦承武孙谏倪宠毛有伦王光有各加署都督佥事升宁远游击倪承勋左所游击陈琚中后所游击杨应乾中前所游击周于才中右所游击王之栋俱参将义州参将麻承宗提督中军参将李性忠正安堡参将王牧民俱副总兵总镇坐营都司娄云龙右掖营都司刘定邦大庾堡备御朱梅镇静堡守备刘世勋锦州守备李茂春俱游击并以新升职衔照旧管事革赵庭顾尚文王弘经麻继志金汝卿职永不叙用以部调不到也
　　○太仆寺卿丁懋逊题马政自春巡例废仅年终一出时隔既久查核自难无印者执称毛迷矮小者抵赖故物盗卖抵换雇觅走递以致瘦损倒失恬不知怪而各边借额外之马又复不赀自二月至今寺马所设以备京营者十七为辽用计前后兑给一万五千匹冏寺现存马仅四千十八匹内仍有瘦不堪兑者九百余匹即谓无马可也六月内遣万邦孚领寺银五万两往大同买马至今两月角□羊到四运止淂马一百六十匹何济然眉乞再于畿辅附近地方分头市买下部
　　○夺礼部主事刘宗周俸半年宗周言  陛下朝讲时勤庶几具大有为之资间者道路之言还宫后颇事宴游或优人杂剧不离左右或射击走马驰骋后苑无乃败礼之渐与奉圣夫人客氏出而复入大内森严恣一宫人出入不禁何以闲内外乃一举而逐谏臣三人罚一人至举朝争之不淂则又以一宫人成拒谏之名矣古公卿大夫有罪则下廷议不闻禁中决也今朝逐一谏官中旨也暮逐一谏官中旨也  陛下方用以快一时喜怒而孰知前后左右之人乘喜怒以快其私乎方且日调狗马鹰犬日进声色货利使人主以为德我而爱之视法家弼士如仇讎而后得指鹿为马生杀予夺惟所自出而国家之大命随之试问今淂时用事亲幸如左右手者非魏进忠耶然则导  陛下逐谏官者进忠并导以优人杂剧射击走马者亦进忠也不然则亦进忠之党也  皇穹降割匝月之间国统再绝  陛下以茕茕冲龄承  天地神人付托大祸未悔蠢兹奴夷虎踞辽左顷复有川中土司之变即宵衣旰食与群臣交儆犹惧万无一济乃欲与进忠等了天下事复蹈二正之辙乎惟  陛下毅然以古先哲王为法将平日俳优驰骋之习一切屏绝开天下之言路还票拟之职于阁臣仍敕内侍魏进忠等各凛  高皇帝铁榜之戒毋鼓惑君心专权乱政以酿王振刘瑾之祸＜锍-釒＞奏  上令重处大学士叶向高等言宗周心虽沽名言实忠爱以唐虞三代之圣尚有禽荒色荒甘旨嗜音之戒后世亦不以此为圣帝明王累而反益章其盛德若重处宗周则人将以宗周为忠直而反成其名矣臣等仰窥  圣度如天何所不容且知  皇上真是尧舜必不因宗周之言有所贬损得旨朕自登极以来遵守  祖宗法度讲学勤政并无宴游等事刘宗周出位妄言好生可恶本当重治姑从轻罚俸半年以后堂上官还著督率司属各修职业毋淂沽名奏扰
　　○贵州巡抚王三善言言臣受命未出都门惊闻川变永宁地方寔偪臣属虽明旨有抚剿两议臣以为止有剿之法庶可以振国威而扬武略但黔兵之饷一切仰给川湖今川既有事湖亦震邻钱粮徵角□羊未必如期军需紧急卒不能待乞慨发帑金三十万并云贵贡金一千五百两折银赐黔以佐军兴再严敕川湖贵三省将额饷七万两新增湖广折银一万四千余两云南盐课银三万五千五百两及四川乌撒乌蒙东川镇雄四土府每年应解米折银共三千七百两本色米共一万二千三百二十四石依期徵角□羊无淂后时其有延缓拖欠者准照新例重加参罚则饷充而兵强臣虽不才愿从诸臣后纾敌忾之志尽获叛人之党
　　上嘉其慷慨任事著作速前去协力剿平所取兵饷该部斟酌议处
　　○升都司佥书朱世宠山西代州参将高勋宣府中路参将指挥同知许应元四川平番堡参将大同守备郭都援辽游击将军
　　○升太仆寺少卿冯从吾大理寺左少卿太仆寺少卿冯嘉会大理寺右少卿
　　○升福建按察司按察使魏时应为本省布政使司右布政使
