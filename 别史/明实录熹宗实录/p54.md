<!-- { "loadSidebar": true } -->
　　○戊子浙江杭州复灾城内外延毁万余家抚按具闻诏停织造
　　○己丑南京御史李良栋以筹边需材荐原任江西南昌府推官吴明昌徐州知州程宇鹿狭西巩昌府同知致事董尽伦言此三臣者甲兵素富于胸中经画正宜于阃外用之不效臣甘同罪又言原任辽东同知冒日乾以死难沾恤典今俨然居家冠盖应酬略无避忌恐逃归不止一日乾归而仍叙恤者亦不止一日乾也奉旨冒日乾查明具奏久之御史王安舜报日乾尚在如皋然实未沾恤典命逮治之寻遣戍
　　○经略熊廷弼以延镇兵马至关者羸弱不堪乞将抚臣张之厚重罚总兵杜文焕革任其原调未来家丁及此番汰退军士务选精壮即令伊子杜弘城亲领来辽代父立功赎罪仍乞敕该部转行各督抚镇道以后有复以孱弱充数督抚定议降斥总兵定行逮系得旨抚镇等官著分别议处其补换领解事宜行各镇一体申饬部覆文焕禠革援兵汰换如经臣请寻以延绥巡抚张之厚奏套虏大举秋防正急命抚镇官姑戴罪调度俟秋防虏退分别另议
　　○补御史苏琰山东道
　　○升广西布政使司右布政戴王言为左布政使
　　○以锦衣卫百户崔应元东厂理刑
　　○庚寅以奉祧  宪宗纯皇帝  孝贞纯皇后神位预告  奉先殿
　　○礼部尚书孙慎行以足疾乞宽限  上命遵屡旨速来受事
　　○辛卯奉祧  宪宗纯皇帝  孝贞纯皇后神主遣泰宁侯陈良弼捧  主驸马万炜行礼驸马冉兴让护送  孝穆  孝惠二皇后神主诣  茂陵享殿行礼
　　○是日  宪宗纯皇帝忌辰遣广宁伯刘嗣爵祭  茂陵
　　○升工科右给事中朱童蒙为兵科左给事中升给事中成明枢赵时用程注孙杰俱右给事中明枢吏科时用户科注礼科杰刑科
　　○壬辰召起入阁原任吏部侍郎史继偕恭报趋程日期  上命兼程以副延伫
　　○改蓟镇石门路参将哈元勋为分守延绥清军参将
　　○癸巳以  祧庙礼成赐大学士刘一燝等银币各有差
　　○先是南京御史王允成赵应期李良栋等疏中皆称刑部侍郎邹元标与左佥都御史王德完微有参□德完求去元标不能独留乞谕解之元标疏言臣与德完原无纤嫌南台所言此必有交构其间者臣尝语诸臣曰  上在冲年寇在门庭惟有同心共济傥党同伐异在国则不忠在家则不孝世间自有无偏无党之路立朝自有公平正大之体若从屋里起戈矛非纯臣事也臣惟有全归一路以谢清时报知已至流传误听想只为会议李三才一事当日情刑六卿台省具在臣未会强言三才必欲用德完亦未曾言三才必不当用何同何异得旨所奏具见公忠维世之意御史奏已有旨
　　○吏科都给事中薛凤翔以考绩届期条上数款一治行当核其真一惩贪当重其法一监司责成宜严一冲途劳苦宜恤一入觐为酌免一馈遗应为预杜大都皆吏部所申饬者同时掌河南道御史刘兰亦疏条吏治四毙曰墨曰横曰庸曰浮而吃紧在以抚按核司道以司道察郡邑内外严加禁饬共图维新而大计五花册既定六款仍宜于考语后散平数十语不得止以四六骈语塞责命通行申饬
　　○以御历初年暂免刑行
　　○升归德府知府高锵河南驿传道副使
　　○录  先帝讲臣原任吏部右侍郎赠礼部尚书刘曰宁子一瑛原任礼部右侍郎赠礼部尚书唐文献孙同申原任少詹事赠礼部右侍郎全天叙子大训各入监读书
　　○广东肇庆府民居地拆血水喷益御史王尊德以闻
　　○甲午撤  皇祖时所建金水河北台
　　○以光宗贞皇帝  孝和皇太后梓宫发引孝元贞皇后梓宫启迁先期遣英国公张维贤告  南郊成国朱纯臣告  北郊驸马都尉侯拱宸告  太庙遂安伯陈伟告社稷敕驸马都尉侯拱宸万炜充  山陵奠献使恭顺侯吴汝胤惠安伯张庆臻等护  梓宫遣抚宁侯朱国弼护  孝元贞皇后启迁提督京营泰宁侯陈良弼率官军围守礼部侍郎周道登郑以伟监礼
　　○升原任参将王绍勋镇江副总兵与毛文龙连师从经略熊廷弼登抚陶朗先之请也仍行山东抚臣将新增兵五万存九十名余发登莱并题留新饷四十万帑银十万马五百匹皆给登莱军饷之用催登莱抚臣以梁之垣起行日期报部
　　○贵州巡抚李橒引疾罢
　　○改朝鲜贡道自海至登州直达京师从朝鲜国王李珲之请也
　　○李珲又奏建夷地方本不产盐取贩辽海等处自得罪  天朝咸路永杜前年本贼遣将分兵攻掠仍留迤北斥卤之地纵兵伐木煮海为盐俄顷之间收得四百余驼任意输去今又领兵数千屯驻小邦延境运至釜子大设煮具恣行无忌年复一年深恐盬利悉归凶手况造作升梯要犯沈阳尤极叵测兵部言建夷屯兵煮盐挟朝鲜以无可奈何之势非惟不利于该国关系中国非小今监军副使梁之垣往该国就令与该国节度使等官相机堵截毋容种祸于彼方报可
　　○户科给事中周希令以新兵愈倍新饷愈减谨条实核乘除之法以备佐计一核兵就旧额查添募就添募查实到就实到查有用无用就有用查上中下三等则核兵即可以省饷一核饷有新饷有旧饷新饷事近权一犹易清核旧饷有各收各发有此收彼发即收发中有前后挂销不相为用而外解内解倒批换批移多作少饰缓为急诸如此类彻底清查则核饷亦可以精兵一核器械器械宜多备火攻战车勿徒恃弓矢短刀盔甲宜重购倭甲皮弁勿仍用整旧之甲制造宜选委各边知兵将官勿轻试浪掷则器械便利即可以助兵饷仍乞
　　皇上立发帑金千万两别贮一库以给军需必期灭贼而后已不济则治诸臣之罪部覆行经抚各镇核实举行
　　○乙未辽东巡抚王化贞揭报情形言奴自得辽阳后摉括民间米粟牛羊俱置新寨而辽城一切器具如盆盎之类尽挈以去海州盖殿而不果辽阳修城砖石又复中止城中房屋半撤为薪意欲俟收获后尽躯父女出边为质胁其子弟为先锋胜则前进败则归巢意不安于辽阳此奴酋之情形也河东之人引领而望以日为岁吾使人所至望屋而食贼至则匿之去则导之及河则泣送之豪杰聚众俟吾兵至则共执伪将以降虽多有事漏被杀不悔也因奴遣人编兵令其妇女北徙望兵至不啻眼穿禾忝被野皆不收割此南卫之情形也虎酋恨奴甚又杀奴殊锐于我粆花狡悍亦来求款盖虏利辽存不利辽亡故得胁以为用此西虏之情形也广宁之人惧奴惨虐有死战心昨一闻镇江之复将士皆摩拳擦掌愿一当奴偏俾而下投递供结请以父母妻子为质歃血神前此河西之情形也职欲兵马器械一一凑手分布简练以待事机见可而进知难而止时时为进取计以激励人心此又职之情形也即以时论镇江一动四卫大扰管大藩舟师适至王绍勋水兵俱集奴兵分御辽阳遂空海州止真夷二千河上止辽兵三千若潜兵夜袭破之必矣奴南防之兵必狼狈而归吾据险以击其惰可大歼也兵部尚书张鹤鸣据揭以闻并述大同塘报言奴差喇麻与素囊送盔甲器械金银叚疋诱其会合入犯详辽抚以上之情形与奴结素囊之之塘报料敌决策惟此时为然乞严敕经抚及当事诸臣日夜卧薪尝胆同心同谋以图进止得旨据奏进取机宜便行与经抚各官参酌情形决策制胜仍作速会疏密奏
　　○改阳和道参政王家桢为狭西榆林兵备道右参政
　　○兵科给事中杨维新疏陈三款一曰清  主德言宫禁之内蛊惑渐深宴安鸩毒恋不忍释斜封墨敕势所必至愿一切屏绝使嬖宠不开于床第票拟不假于私人则德愈清明身愈强固一固民心言近日浙火黔水秦旱齐蝗屡见告矣而徵调日众催科日急宜令有司加意抚字无得因之朘削俟东氛净后尽免额外之赋一张军威言骄夷叛将既屠城堡弱军奸棍又靡金钱总不如训练土著既省安家行粮之费且有田庐妻子之依就使徵调亦须酌檄全营既令本官统领庶兵将相习不至复逃而要以赏罚申饬为主得旨事关朕躬已知悉余下部覆
　　○狭西总督李起元甘肃巡抚徐餋量各疏言镇兵屡调空虚诸虏伺隙蠢动乞量免抽调仍补给月饷兵部覆议除原调兵一千二百名照数速发外以后俱免抽调若闻警驰发自是督抚职分其宣大顺义王延镇吉囊等部落加意抚赏无开边隙要以督抚多方静镇于西虏而后臣部得一意决计于东夷得旨依议行
　　○御史李九官言宗室继婚例有勘结及转详题覆乃经手衙门无一处不需索无一处不耽延迨耽延之久该部又例有违限之驳矣吏书既以勒掯致延迟复以驳查再掯勒始终之例皆在书吏始终之害皆在宗室有不覆不驳第以高阁束之如溧阳王府辅国将军充酉□劳之类更不可角□羊查见行要例云男女婚封过期十年以下查题十五年以下行勘十五年以上立案想当时立法之意或体恤往者之情姑开愆期以宽假之门耳若将来俱依此限是明予以需索耽延之时也宗姓繁兴奸窦百出固应严于查勘然各有例在有  玉牒等项簿案在就有隐情不过勘结而止近一二季远一二年尽可结局何事如期之外动过至十年十五年及再查充酉□劳引例系子女名封不系婚继似稍牵合其实封婚继名封一体相连各宗婚继题请之日已多子女成立之时彼方不得于婚继又何有于名封是一迟俱迟一误俱误也窃恐各宗类充酉□劳者多乞敕令遇婚继等＜锍-釒＞合例者即与题覆违例者即明著缘繇咨行立案其合例而违限者一面题覆一面止咨究延迟官吏照查地方远近各另议限期当季完结以防各府管事沉匿要挟之弊下部
　　○差经历吴懋法解新饷二十万两辽抚支用
　　○朝鲜王李珲送漂海三十六名角□羊京皆辽旧役遇风漂磨蛤岛安眡串等处译审送还
　　○追复原任抚治郧阳右佥都御史李材官初材以孟餋功诬罔论死后以滇人御史薛继茂言赦出遣戍至是其子举人李熲讼冤复之
　　○复原任贵州巡抚右佥都御史江东之官从其子尔松请也
　　○蜀府东乡王奉鐩隆昌王奉＜釒爵＞援益王尝迁庶母李氏封次妃例为生母李氏请封许之
　　○巡抚浙江右佥都御史苏茂相言浙兵水陆调募五次矣近复补调陆兵一万水兵已调三千复议调八千又部调罗木营陆兵二千各兵闻调如赴汤火曩者台臣李达劾管大藩统领浙直水兵九千脱逃止一千二百人公然行劫徒縻国帑覆輙可鉴且浙海处处险要岂可撤防宁波台绍鼓噪屡闻又春涝夏旱杭州城二次大火焚万余家若复调兵骚扰恐有意外之变乞罢再调部覆从之
　　○改广东布政司右布政金应凤山西布政使司左布政
　　○丙申  光宗贞皇帝  孝和皇太后梓宫发引大学士刘一燝等奏慰
　　○升太仆寺少卿薛贞右佥都御史巡抚湖广
　　○升顺天府尹陈大道通政司使
　　○升应天府府丞郑壁应天府尹
　　○升原任广东韶州府知府晏摅忠广西按察司副使
　　○以外解逋多严立考成各省直郡县追徵不及额经户部参罚降俸住俸者即卓异资深俸久不许升转其管粮佐领卑官并三司首领曾署篆者停升半年以上即为处分不得以停升久据
　　○泰宁侯陈良弼既谢病京营提督未有所属兵部覆称查会典京营提督率用勋臣景泰弘治嘉靖隆庆年间每革勋臣以尚书都御史会同大将管理已而又易为勋臣合无仍于勋臣中选廉勇一人照例会推从之
