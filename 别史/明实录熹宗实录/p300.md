<!-- { "loadSidebar": true } -->
　　○荫宁远阵亡通判金启倧男金玉振锦衣卫世袭试百户宁远之战启倧死之业奉旨荫升三级未有定衔至是其子玉振援枣强县知县叚豸等例兵部具覆故有是命久之复以辽东巡抚袁崇焕之请给启倧父子诰命
　　○起原任天津总兵官张继先为湖广镇守总兵官
　　○辛酉南京西华门内紫城烟起不见火光礼臣往视旧宫材木瘗土中烟从中出土石皆焦热掘其地以水沃之三日始灭
　　○先是兵部奉旨两移咨朝鲜一则以毛文龙之奏言其国叛臣韩润尹立义等密通奴酋令该国查确处分一则以朝鲜国王有刷还辽民之疏虑辽民逼鲜以国疑衅今镇臣将在鲜辽人尽刷边岛登抚接济之粮刻期发运而该国素勤忠款宜克有终仍量行赈救一二年以资屯牧于是朝鲜国王李倧上疏言自古中国之待外藩惟覃声教取覊縻而已  皇朝之于小邦则不然粤自  烈圣以来覆帱之恩视同内服祈焉而靡不应也吁焉而靡不听也及至壬辰之难君臣播越宗社为墟乃蒙  神宗皇帝发天下之兵倾府库之财拯救而奠安之  皇朝既为小邦迓续垂亡之命小邦乃不为  皇朝自尽当为之职即狗彘不食其余而神明殛之矣小邦不幸顷遭昏乱不唯幽母妃殄绝彝伦亦复潜通逆奴上负  皇朝故  皇天震怒降黜厥命臣自权署之初不敢遑宁即差陪臣张晚为元帅驻劄平壤又以武将李适为之副悉国中精锐以付之进屯宁远一听毛镇节制以候协剿之期而适枭獍之性恃功骄恣谓重兵在手国内空虗潜蓄觊觎之心会其子旃犯法当诛逮捕者至遂与龟城府使韩明琏举兵叛间道疾趋直犯京城赖张晚收余兵蹑其后与京辅官兵表里夹攻诸贼皆授首而西边军实及列镇储偫罄于是役矣毛镇当全辽沦没之后孤军东渡寄寓海上招集辽民辽民襁负而至者前后数十万亦小邦之所仰藉也顾以小邦封疆褊小上瘠民贫兵兴数载外内骚动四民失业毛镇统兵民男妇数十万口其明责支给固已不赀即种种取资动以贸迁为名然其所用贸迁皆难得之货小邦谣俗所不须者而藐尔之地生谷有限内以供本国之军饷外以济毛兵之待哺一人所耕百人食之设令积货如山柰无粟何辽民之离穴者迫于饥馁散布材阎强者攫夺弱者丐乞督府钤东非不严重顾耳目有所未及到法度有所未尽加兵民被挠不堪其苦抛弃乡井转徙内地辽民逐食亦渐入内地自昌义以南安肃以北客居六七主居三四无论客胜而主不堪即主既不存客将安傅向者臣将此事情具奏陈请及见兵部题覆其辞意不啻委曲矣处分已定臣又何敢更有干渎又照韩润及其弟泽以逆贼明琏子侄脱身逃走投入奴酋诳诱被拘诸将姜弘立言其家族诛夷劝令勾奴束抢伊贼既亡命归奴固宜无所不至乃尹立义曾任判书本非议政顷年差为毛镇接伴官不称任使重得过于毛帅禠职归家原无怨叛本国之事且与韩润辈文武殊业贵贱绝等本非相识亦不曾充差进京毛镇所据王仲禄等呈称都无事实意者必有谗邪之人欺瞒督府以售其交构之计耳总之润泽二贼既以叛国投贼制命不在我尹立义如上所陈无容查处抑臣窃念毛帅覊栖海外安抚流民小邦与之周旋已近十稔虽饩牵将竭彼此俱困情义之殷实无少损且其须弥之迁直为保护累重兼以就便新刍一进一退兵家尝事讹言噂沓本不介意窃见部臣及抚台移咨过致疑讶曰虞其逼处曰驱其民驱其帅甚至有布兵以防属国携贰等语岂海外情事犹未尽谅悉耶臣之刷辽民只为力不足以接济耳初未尝虑及于逼处也况于毛镇其藉之为辅车庇之为帡幪同心一力务要共报  皇恩岂敢有一毫猜防之意乎臣虽无状亦尝逮闻先臣昭敬王之遗训矣耿耿此心神明鉴临  上报曰览王奏佩昭敬之遗言怀壬辰之旧德和协东镇爱戴中朝忠贞之忱溢乎言表朕甚嘉之镇军久悬辽众杂处久客累主生寡食多纵微王言朕不可坐照万里之外乎虽然奴亦非爱王之国而不攻也毛帅在中朝牵制之著其在王国则亦唇齿之形也海上刍挽朕近责令该部多方区画刻期接济逃难边民或精壮可籍或别岛可分或内地可徙亦令毛帅悉心节次计处俾无重为王累并力协心王亦重勉之奴酋已毙休息有期王行百里岂半九十乎本中所开立义等事情一一明晰传讹之言不足介意朕之注念属国当不减王之倾心于朕也王其悉之
　　○起原任甘肃庄凉参将张尔奇管本镇游兵营游击事
　　○升保定井大民兵营游击韩兆元为通州参将昌镇总兵标下都司佥书官抚民为蓟镇中路南兵营游击山海都司佥书赵光远为陕西红水河游击南京大教场坐营都司佥书王绳尧为四川松潘东路游击
　　○加南韶守备吴之葵都司佥书照旧管事
　　○壬戌工部尚书薛凤翔请加忠贤弟宅得旨厂臣内营宫殿外靖边塞奇勋种种爵为上公第宅宜优除给过一万九千两外再给三万五千二百两以示朕优礼元臣至意
　　○陕西巡按王政新疏荐参政沈应时参议周汝弼得旨应时等俱系邪党削籍追夺诰命
　　○给遂平长公主驸马齐赞元禄米以成婚之日为始岁给二千石
　　○削工部主事笪继良籍为民
　　○复除原任山西布政使司右参政王潆为福建提学参政升礼部精膳司郎中董暹为广东布政使司提学参政
　　○命总兵张继先以原官镇守湖广等处地方
　　○癸亥诏以殿工告成亟宜综核吏治其升迁未任及奉差给假官员在内著吏部在外著抚按查名疏列各令依限到任供职如逾三月不赴任即作缺另行铨补以吏科给事中杨所修有励精中外宜内之奏也
　　○勒巡按浙江御史李九官致仕以因病擅离任也
　　○升南直隶宁国府知府王公弼为江西按察司副使管徽宁兵备道事
　　○甲子巡按狭西御史王大年题狭西茶马未有辽事之先一岁额马才九千七百二十四匹迨奴警一传徵兵各边而马之取数称之于是有一番抽调须有一番买补而全狭西镇取数为多前在差御史傅振商遂题增每岁额马共计七岁以来在年例之内者加增既近二万在年例之外者亦复二万有奇总之为辽事增也当兹竣役之日臣职掌所关不敢不详为开陈疏下兵部
　　○吏部尚书周应秋以殿工告成叙兵科都给事中郭兴治礼科都给事中彭汝楠吏科都给事中杨所修工科给事中王梦尹御史陈王庭王业浩周用宾贾毓祥吏部郎中范景文俱劳苦功高资深望重乞赐加衔得旨朕以殿工告成特遵彝典叙赉群工乃工绩之多寡人品之邪正朕鉴洞然范景文升太常寺少卿提督四夷馆遇缺填补郭兴治陈王庭贾毓祥俱升太仆寺少卿仍管科道事周用宾彭汝楠王梦尹王业浩俱削籍为民追夺诰命
　　○乙丑  上视朝
　　○吏科给事中李鲁生言徽州府知府石万程为黄山事弃官削发而去受事避难为身家之图其风不可倡也  天王圣明而传谤造言暗伏翻覆之计其渐不可长也保定府知府祝万龄一月两推岂曰无因恐旧宰为累踉跄揭辩最可异者谓天变地震物怪人妖为毁拆书院所致非圣无法诬天枉人其志甚憯其计甚毒两臣事虽不同而挠国是摇人心为害则一得旨石万程遇事畏难托病＜矢见＞避著削籍为民当差追夺诰命永不叙用祝万龄著冠带闲住
　　○复追左光斗赃银三千四百六十一两凑足二万之数以助大工
　　○升浙江总兵标下都司佥书王图骏为保镇井大民兵营游击
　　○丙寅巡按直隶监察御史何廷枢言各卫屯丁佃种屯地办纳屯粮应当屯差是分内事乃屯地与民地犬牙相错有司概以民差苦之各丁不胜愤激谓与其供非分之役孰若出死力以报朝廷卫臣方弘王□赞有感于中谓各卫见户约略不下数十万以二十户出一军即可得万余军以三十户饷一军即可得万余军之饷按臣杨春茂亦具疏申请夫屯兵之苦民差其事则同而屯丁之愿出军饷其意不能尽同选万余军于数十万户似易得然一军岁饷最少亦得十二两议派于三十户则每户岁出银四钱回较屯田之徵反倍矣一二富饶之家藉此得免民差出之似易而家无寸土贫苦无赖者甚多宁能岁办如许奉行之官惟知计户科派宁知贫富即知之宁容分别此军一日著伍此饷不可一日中断而屯丁之消长难期催科之盈缩难定矧今畿辅之内洊值灾荒正额屯粮在在告蠲告折屯官极称催督苦难而此时此势更强以丁银之徵知其有万万不堪者又何以善后而永无弊乎章下部议
　　○朝鲜国王李倧遣陪臣奉表进贡方物
　　○升后墙把总加都司佥书施王政为浙江左营游击
　　○丁卯户部尚书郭允厚覆鼓铸息数言今日开局遍省直而铸息角□羊到者止陕西河南二处其数仅以万计如密云七千有余若浙江苏州山西则止千计矣福建且止百计矣湖广虽报有息并未角□羊到分文矣若云无利而不铸则铜价何以腾贵若云开铸而有利则角□羊部批文并不开铸本若干铸息若干抵其项若干角□羊户部若干所谓充囊橐饱胥役滋私铸者良非虗矣至若南户部欠代进制钱铜本二万二千一百两至今未补各省直及钞关岁派买铜银两既已坐作铸本不宜那为他用宜按数按期速角□羊铸局商人领银侵期者多合行严查限于半年之内角□羊铜到京准照时价销算如有稽迟参提家属保人尽法究追庶于铸局有禆而军饷大有攸赖矣臣又查天启二年臣募兵关中时曾以募兵节省银一万五千两为该省铸本经今五年为利应有数倍此项该省从无报部理合清若果停局未铸刖铸本亦应角□羊进不得因时日已久遂至乌有而不一问也得旨这本覆说鼓铸之利综核详切具见留心国计南户部所欠铜本二万二千一百两即令期补进省直抚按各将铸息多寡查明报角□羊浙江等处并钞关轻赍等银著按期角□羊发买铜主事仍具文报部查比其严核铜商及陕西铸本俱依议行
　　○补荫原任大学士顾鼎臣曾孙咸淳中书舍人以淳祖履贞得旨得荫未任先故也
　　○改南京礼部右侍郎韩日缵为礼部右侍郎兼翰林院侍读学士
　　○升山东布政使司右布政使朱一冯为都察院右佥都御史巡抚福建地方山西按察司按察使张三杰为都察院右佥都御史巡抚甘肃地方
　　○以皇极殿工告成荫锦衣卫世袭指挥佥事王之梁魏鹏翼等八员锦衣卫百户刘天锡等三十七员　○己巳开封府旱蝗旋罹巨浸抚按以闻
　　○中军都督府带俸太子太保永年伯王明辅请母封太夫人李氏祭葬诏礼部曰朕  祖妣孝端显皇后母仪天下保育  先皇功昭  社稷宜以隆恩以逮后裔王明辅准照例给与祭葬他戚不后援以为例礼部请照依祖母赵氏例与祭十六坛仍加二坛给坟价三千两以霈隆恩从之
　大明熹宗悊皇帝实录卷之七十八
　　天启六年十一月庚午朔
　　○吏部拟调工部主事王则古于兵兵部  上传王则古先年曾经考察又系高攀龙赵南星死党何得金□赞营调部著削籍为民当差仍追夺诰命
　　○升太仆寺少卿陈九畴为太常寺卿
　　○升山东布政使司右参政曹文衡为狭西按察司按察使南京吏部稽勋司郎中谭性教为狭西按察司副使
　　○调浙江布政使司右参议熊师旦于陕西临巩道
