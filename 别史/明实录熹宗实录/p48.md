<!-- { "loadSidebar": true } -->
　　○升云南守备印继康山东都司佥书领京操春班
　　○庚戌礼科都给事中杨道寅奏臣随正使刘鸿训使朝鲜仲春往孟夏十二日抵王京国王李珲率群臣郊迎惟恪臣等入国宣谕颁赐一时东人快睹汉官威仪第闻辽□□舀归途梗塞不得已与国王□繇航海且国此暂通贡道以无失外藩恭顺之节国王遂具舟楫缮兵卫俾由安州登舟并遣陈慰陈谢二起陪臣附行至海口遇风臣与陪臣舟没者九只正使则越泊铁山舟覆几溺至旅顺方得易舟因退泊平岛以俟风霁今幸至登州乞宽限复命许之
　　○总督蓟辽王象乾奏臣向＜锍-釒＞请蓟密永昌间创立火器车营者三今蒙遣行边乞将臣原题应用兵三万六千名马三千匹安家马价十一万六千两衣甲器械银十二万八千两月粮悉与关外一体动支新饷每营用太平等车千五百九十辆金鼓火药旗帜枪炮挨牌刀斧等器应先发每营银三万两共九万两分投置造及统领副总各一员分领参游都司四员具题请补其千把总容臣酌量选补监军宪司即责成蓟密永三道部司则以□方主事叶震生臬臣则以新推昌平按察使贾之凤为之又近虏酋虎墩兔憨借辽赏为词要挟于蓟倘徇其情必且复索于辽衅端既开诸部效尤臣谓虎墩之赏仍当归之辽左蓟镇原无抚夷将官通把请照宣大事例设抚夷官一员择其熟于夷情为诸夷信服者历查本兵行边仅先臣杨博一人又查总督旧敕原载有酌量传调宣大山西各镇策应兵马字面此时东氛正恶遇有缓急当随宜调度臣此行仍系在部原衔未尝兼冒宪职事固不同也  上命该部作速议覆
　　○差户部狭西司主事丁魁楚天津管粮
　　○大学士沈＜氵隺＞奏辽左用兵方急明旨欲搜罗草泽之人臣受国恩谨于臣乡东阳义乌等县及扬州淮安等府召募材官勇士二百余人给以衣甲安家之费鼓其敌忾之气敦率前来此外尚有人众不便随行与约自部署来者亦不下二百人乞令查验实数除勇士题充锦衣卫健丁外其分领材官王应斗参谋童闻孝等量受职衔庶作其向用之心为将来者劝  上命王应斗等量授游击都司守备千总职衔暂隶锦衣卫指挥万邦字操练仍各赏银五两
　　○加四川酉阳宣抚司冉跃龙实授宣慰职衔及妻舒氏诰命仍恤阵亡千七百余家跃龙于万历四十七年令男冉天胤及文光等领土兵四千赴辽劄虎皮黄山等处三载角□羊奉集之围再援沈阳以浑河失利冉见龙等战死千余人撤守辽阳又以降夷纵火冉文焕等战死七百余人兵部张鹤鸣言跃龙遣弟万里勤王见龙杀身殉跃龙又自捐金二千两运军器十杠至山海关赈苦招魂有足多者臣在贵州时跃龙亦自捐粮饷征红苗屡建奇功题准加衔副宣慰司妻舒氏诰命今又著节于辽宜优恤见龙等而实授跃龙宣慰仍封舒氏以风忠义从之
　　○升尚宝司少卿邹德泳尚宝司卿
　　○辛亥赉恤御史方震孺题臣至河西与抚臣散赏因赏数而知兵数又因以知兵力所谓领赏有兵杀贼则无兵也溃回之残卒带血裹疮既惊魂未定抽调之西兵人疲马瘦又驱策难前堪用者独广宁土著兵二万人耳而竟无如赤手空拳何也奴长技惟长弓利矢然不下二三十步不发即披精兵犹遭毒手赤身当之岂有幸乎有可用之兵而无铠仗是又断送二万人性命也奴已跃兵河上连年入犯俱在七月真危急之时乞速摉盔甲二万副兵仗称之并前抚臣所请梅花甲斩马刀战车等项尽数督发又闻戊子库兵仗尽有堪用亦望急为摉寻若角□羊运之法当用新饷雇骡驮载或借勋戚骡车给以平价刻期前进一路照管勿致损坏广宁昼夜传烽上下官兵半月来何曾敢一闭眼望西来一兵一仗有如望岁若呼叫再不凑手谁更为  皇上办贼得旨命所司督催速发毋误急需
　　○释逮问原任河南左布政冯盛明拟杖罢职以其子翰林院简讨冯铨颂冤言盛明因病乞休在未闻辽变之前也久之同逮原任副使吴瑞徵亦以闻变迳逃禠职为民
　　○壬子
　　孝安皇后忌辰遣永年伯王明辅祭  昭陵
　　○礼科都给事中杨道寅奏臣奉使东藩取道辽西遍赌人情地势国家若欲恢辽城守广寍昼三岔河自固臣惧守久而人心靡奴攻迟而祸滋大不若遣将渡河先据鞍山鞍山城筑自参将戚继光两山并峙形势殊壮第规制狭耳诚今广寍总兵率精铳数千进据增修旧城连亘两山之上而山左畔防虏窃入小往概为仅寨以毗于蜂屯故垒一如山海关长城规制徐撤内城而式郭之多置营募度足宿重兵数万可壮广寍藩篱可望辽阳声息一夫当关虏骑未敢充斥而驰矣南四卫为鞍山卧塌之所当先遣禆将领兵二千令所至招谕有削发降虏者赦罔治能杀其伪署来降者同军功升赏我兵所过秋毫无犯归老弱于故土佥壮丁为义勇夫犹吾赤子也岂终悍然从虏与我为难哉又令登抚择遣部将领防汛水兵二千由旅顺进与广宁合招抚四卫毋贪功毋妄杀收得一卫一岛者一体叙功且非直抚四卫已也诚用水步兵三五万由登莱海道济师达旅顺便可泊舟或由铁山破浪或由盖套间道而前先传谕诸岛逃难百姓如抚南四卫例则镇江宽叆等处可传檄定也镇江复则可联络朝鲜协图进取即告籴义州输粟中江以佐军饷宽奠复则时出游兵以窥老寨彼来而我收保彼退而我虚声尝之迭出疲之俾其狼顾胁息不得并力辽西是又牵制奴酋一便也叆阳复则列烽置守于摩天岭可为宽奠诸堡门户制虏马东驰多设游骑夜不收于复岭磴道以侦辽西动静且就此深箐丛林中必有逃弁溃兵或侠士壮夫思欲释罪自赎慕义灭贼者厚为招纳可得数千人以壮军势师出有定期进剿有成谋则广寍击其首而此悉锐击其胁又或出奇袭其后是犄角一便也再查辽阳以东地多崇山峻岭回环层出尽处则展平洋数十里可垦田数千亩臣向过辽阳闻按臣委监军胡嘉栋开田置屯又发钱委买谷义州预备榖种今不知踏勘作何勾当榖种作何支销乃旦闻辽陷夕即弃地弃民缘海而遁东山失守至一时武臣叆阳游击许定国援辽水兵游击周义驻防宽奠参将王绍勋皆系奔窜宜以军法从事  上命该部酌议具覆
　　○禁违例越奏往制京官条奏由会极门入余官民本皆投通政司封驳通政王舜鼎请申禁如初从之
　　○顺天等处旱蝗
　　○太常寺卿毕懋良以病乞归许之
　　○专理辽饷户部右侍郎李长庚题辽左需用米豆各一百八万石派天津山东淮上蓟永等处今天津并蓟永之运竭力催发淮运亦衔尾到津惟少山东米豆六十万额夫登莱留米养军可也水兵安所需豆曷若移召买豆价于登莱以为召兵之资而以其三十万豆致之天津在天津者仍用山东运船在淮上者仍用淮船搬运一举两便至山东所少三十万之米应于江浙湖广三省行各督粮道于新饷银内每漕粮十石即行州县买米一石带附漕粮而来而淮阳东兖一带听淮津道会同淮徐二道遵照部议动南部改折银及淮库银两沿途分买共足三十万以补淮上截漕之数各省直买米地方委定府佐官一员先期报部以便催督此买米之当议也而雇车一节则勿责贫棍车夫盖凡法今之行必始州县不由州县车夫有逃将何追陪臣请以分派兼召募责成州县以法而召诱车夫以利庶为两尽斯雇车至广宁之法也至广宁以东运之三岔河逼近虏患宜以原题造车银两发关外自为造车或于关内买车以往其牛只则关外设法凑办不足则于直隶买牛市集之处公用买发而广寍以东牵挽之夫则关外或汰军或雇觅定须自行计处斯广宁运至三岔之法也如此则内外分责事在可行若内地执骚扰之说全不问之州县而欲臣自雇则臣不敢任关外因臣雇处而欲兼任广宁以东之运强车夫以长往则臣亦不敢任臣处分止此矣下部速覆
　　○造辽东中路辽东南路辽东西路天津登莱监军各关防给邢慎言钱士晋梁之垣胡嘉谟杨述程
　　○礼科都给事中杨道寅奏臣闻按臣奉特遣驰各省募兵此与向科臣阅边相类无济于事祗增扰耳以御史下行招兵之事所在无激扬相关则体统视代巡不得不稍杀稍杀而御史不任受也府州县悉见风宪衙门则将迎供亿视代巡不敢不并隆并隆而府州县不任疲也即御史按临召募岂得身为徵发势必委之地方官而事可复节举兵可旦暮集耶他如随行员役不能无侠士游客谈兵说剑者流国家未受招兵之利地方先受烦费之骚臣谓宜择兵部郎中二三员单车分道檄谕各省抚臣夙往夙复计省广狭为募兵多寡限期定数或就见兵挑选骁勇或募民间丁壮择弁统率俾所过无扰抚臣镇抚一方责以募兵则权专而今易行派募于府州县则众合势轻而事易举所募非乌合市人则有籍贯尺伍可约束稽核其有延缓推诿者白简随之谁敢不遵然以守广寍尤在急募土著使人自为战家自为防亲上死长守固而进取可徐图也  上报以募兵御史以遣行其后兰州发难全蜀几致摇动浙省亦无成效云
　　○工部尚书王佐等题查四司外角□羊料价等项及事例等银收止五十六万七千四百余两而放至六十八万九千一百余两以一部钱粮应一部经费尚且不支而欲为各镇在在修城在在除器能乎谨以本年正月至六月止节慎库收放开款上闻得旨仍设法措处以济急用各衙门宜同心体国不得争执致愤国事
　　○巡抚天津毕自严题防海资水兵水兵依战船无船与无兵同船不坚与无船同今三路进师则辽左之犄角丑虏之牵制胥津门舟师是赖乞敕饷臣即发海运沙船一百四十三只分给主客官兵以资防海援辽之用仍敕该部将修船估价银两速行给发下所司
　　○以军兴告诎准免织造新颁袍式三分之一
　　○甲寅中元节遣灵璧侯汤国祚怀宁侯孙承荫抚寍侯朱国弼安远侯柳祚昌隆平侯张国彦武进伯朱自洪清平伯吴遵用忻城伯赵之龙彭城伯张嘉猷永寍伯王天瑞
　　长陵  献陵  景陵  裕陵  茂陵  泰陵  康陵  永陵  昭陵  定陵  庆陵各致祭遣都督李承恩祭  景皇帝陵寝传平侯郭振明祭  孝元贞皇后陵园都督佥事陈正谊祭
　　哀冲  庄敬二太子寝园
　　○  上谕兵部蓟辽屏卫京师尚书王象乾以本兵行边行总督事责任并重除该镇额供并新饷督发外仍给发帑金十万两佐军需赐大红蟒衣一袭纻丝四表里银四十两赐宴兵部各部院掌印官陪饯以宠其行
　　○大学士何宗彦朱国祚沈＜氵隺＞奏臣等蒙  皇祖豢养数十年曩鼎湖上宾跧伏草莱未得与哭临之列今遇祥期请给假数日遄往  定陵恭谒以展攀号许之
　　○先是遣御史焦源漙募兵五千于宣大山西以山西巡抚徐绍吉＜锍-釒＞请自募奉旨停差于是部咨以宣大之兵归山西并募绍吉＜锍-釒＞言宣大各有巡抚今欲以山西代募恐无此政体况臣所募兵三千应用安家驼马等费多方措处尚不能给安能兼募三镇得旨该镇各有抚臣募兵岂容兼摄该部即与改正仍照原派数目不得偏累一方
　　○升广东布政使司参政冯从龙为狭西按察使
　　○以延绥黄蒲川都司佥书王维城加游击将军管事
