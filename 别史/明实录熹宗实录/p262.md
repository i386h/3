<!-- { "loadSidebar": true } -->
　　○御史门克新条奏目前切要一曰修边墙言奴兵之散俱繇兴水兴水与大红螺山相对虎憨之老巢也傥奴因败而谋于虏必舍榆关而北趋也虏部落最众地方最宽自红螺至三协一带皆其属夷长驱一进孰能御之前将军戚继光内□屯营外筑边墙急宜访其遗制当修建者修建当勾补者勾补一曰定守援言宁远被围关上不发一骑相救亦以主兵未充援兵不至也自榆关而西而永平而遵化而蓟州所当多储精锐以为根本脱榆关有警则当趋之而前脱更有警而真保而山东而山西河南则当应期而至自榆关而西北而一片石而喜峰而古北各宜强兵数千以为堤防一片石有虏则当鳞次而进脱更有虏而宣镇而灰岭而昌平又何妨鼓行而东亟宜简练军实预分信地俾各整饬而待一曰摉异材言古之名将多藏于田泽屠钓间请敕直省各抚按细加延访优其礼数送至京师其一应所需即以抚按公费充之疏下兵部
　　○升兵科给事中李鲁生为吏科右给事中
　　○壬午  孝定皇后忌辰遣宣城伯卫时春祭  昭陵
　　○经略高第塘报东夷兵在右屯卫哨马在大凌河千总曹恭诚于子章突遇之稍有斩获得旨奴酋久恋河西狡计叵测仍宜相机驱逐以保万全
　　○加山东副使李栖凤为参政备兵霸州
　　○癸未  孝贞纯皇后忌辰  奉先殿行祭礼遣怀柔伯施壮猷祭  茂陵
　　○削礼科给事中李恒茂藉初恒茂以辽警具疏有曹尔祯整兵山东一语得旨尔祯擢抚山西如何疏指山东责令回奏恒茂复疏谓尔祯为山东布政尚未离任以部题督发山东标兵为据  上以东西字显有错误不恭所奏含糊至是乃以错误引罪遂削夺之
　　○兵部尚书王永光乞恩认罪言本部选法守备提调等官为一级都司佥书为一级游击为一级沥俸三年以上挨级递升都司佥书缺少守备提调缺多故以守备提调升都司佥书管游击事仍于都司佥书内挨次序升应升之日方实授游击此例久已通行等而上之如游击管参将事仍为游击参将管副将事仍为参将其例同也余大成前奉严旨宜明白奏等级原未说明委属含糊臣等拮据兵事未及磨勘无所逃罪但大成平日拘执太过或有之若躐等超升万万不敢臣等亦不能容也乞俯念用兵用人之际时赐优容责令策励供职得旨余大成已有旨了堂上官不必曲庇提调原不领敕原与守把不同非有功何得躐转以后武官俱要查俸深荐多者循级序升不得越次兼管以开幸窦著为令
　　○升太常寺少卿曹思诚为本寺卿
　　○升浙江参政董承诏为浙江按察使管宁绍道陕西参政张国锐为陕西按察使
　　○甲申  上传与锦衣卫每遇尝朝御门金台上侍立止许东西司房官各一员
　　○赐宁德长公主驸马刘都尉刘有福册诰冠服
　　○吏部覆陕西抚臣乔应甲议以分守关内道移驻耀州报可
　　○太子太保礼部尚书兼文渊阁大学士周如磐卒如磐福建莆田县人万历二十六年进士改庶吉士授简讨历任南京国子监祭酒吏部右侍郎礼部尚书协理詹事府事其为人性纯朴绝无文餙预总裁  神宗实录同考会试一应天江西主试各一入阁不匝月病卒赠少保荫一子中书舍人赐祭葬如例谥文懿
　　○赠故太常寺卿王远宜为工部右侍郎荫一子入监读书
　　○南京太仆寺少卿冯若愚以督催马价卒于舟次诏予祭一坛
　　○升都司佥书管喜峰口参将事张成德为昌镇右车营游击
　　○乙酉  上御经筵
　　○丙戌  上视朝
　　○赐大学士顾秉谦等银两有差以册宁德长公主恩例也
　　○经略高第塘报奴贼初九日分三枝一枝繇傅家庄二枝繇西宁堡三岔河渡口过河初十日尽数过□  上命亟修战守实事以备将来不得以贼退怠缓
　　○升山东副使秦一鹏为本省参政备兵怀来
　　○增设天津管理清军海防兼管兵粮同知一员
　　○丁亥大学士顾秉谦等题昨晚接经略高第塘报奴贼溃败东归已于初十日尽数过河去讫臣等伏思奴贼自抚顺发难于今九年彼大入大利小入小利辽沈广宁相继陷失而我兵非望尘奔北则闻风先逃曾不能以一矢加遗以中国之全力而屈于一隅之丑虏岂强弱之势殊哉法不立诛不必文武不和调度无法故鲜克济耳  皇上年来励精图治朝列既清纪纲大振丧师失地者断以尝刑宣力封疆者时加体恤惩柳河之失亟易马世龙而威令克张念宁前之重责成袁崇焕而缓急有赖一时中枢经督镇道诸臣孰非  皇上所特简而新任者乎惟委任方新故精神振励且一闻贼报人心皇皇我  皇上本之以忧勤出之以镇定悬有功之赏严失事之诛  圣谕一颁士气百倍无何而宁远捷音至矣是役也遏十余万之强虏振八九年之积颓四夷共凛  天威九塞咸称庙筭所关恢复大计实非眇小臣等备员密勿力短心长但见两旬以来  皇上宵旰焦劳披览章奏随上即下事无留行固知  九重虽高而于边疆之事未尝顷刻忘也因得奴贼败归过河之报辄敢具揭恭慰  圣怀伏惟  慈鉴抑臣等又有说焉功或隳于垂成病每加于小愈今之东事是小愈之时非垂成之日也关门兵力单虚西虏乘机窥伺且奴贼失利以去其计益深卷土重来更为可虑前  皇上奖谕边臣而戒其毋以小胜自满真  大圣人之用心超出寻尝万万者安不忘老有备无患是今日第一著数臣等夙夜兢兢业与大小臣工共相规勉复因恭慰而并及之伏惟  圣明留意封疆幸甚
　　○革御史田唯嘉职唯嘉两浙巡盐差竣赴京违限吏部奏言会典违限两月以上参调别用而都察院咨文巡方御史水程之外仍有暂假之例相沿已久或量行罚治  上以会典照违限月日多少递加处分今唯嘉违限三月有余自当重治
　　○山西巡抚柯曰□永奏张慎言追赃已完乞定卫遣戍得旨张慎言党邪害正避差金□赞差罪难枚举今只以监守自盗永戍姑依拟其周宗建赃私该抚按久不回奏听其逍遥无忌成何法纪缪昌期已经削夺仍补服黄盖开馆招宾愈见纵肆即著锦衣卫差的当官旗将宗建昌期扭解来京究问
　　○南京江西道御史徐复阳疏奏近阅邸报诸臣在辇毂者击邪之章日上而夺邪之旨亦日下海内共快微臣今敢据所知而陈之有三人焉一为原任太仆寺少卿曾汝召汝召阿附党人与杨涟左光斗倡和就其羽翼移宫至谓主少国艰之时有垂帘听政之举不几传千古之疑乎闯宫一案泯然无迹政以著  先朝慈孝之羙而汝召必证其谋逆何也知谀奸党而不知有  君父汝召于是乎无人臣礼矣今夸定策煽邪议者俱已禠黜而汝召顾可独贳耶一为浙江参政魏士前作令贪秽有声甑几欲破仗熊廷弼庇护幸逃考功法而周嘉谟以姻戚受贿引援俄而颍佥俄而臬宪夫风纪之地岂容龌龊辈滥厕其间今廷弼诛嘉谟夺士前之冰山解矣尚晏然膴仕何以为外吏树观型乎一为奉旨降调之郝土膏其生平罪状有降处未尽厥罪者闻其令芮城时赃私狼籍邑腾怨声天性刻薄有谓麾其父于衙门之外其父忿詈而归者居乡稔恶道路流传有谓其造宅占佐署地基挟制强夺官房屋以至吓挟县官保举署印招摇受贿而乡民被害具揭开单偏贴长安有臣若此衣寇盗跖真门户狼籍之尤似不可不一问者乞将曾汝召魏士前郝土膏立赐褫夺以为党比稔恶者之戒得旨曾汝召阿附邪党羽翼移宫希图定策魏士前倚恃熊廷弼周嘉谟恣肆贪婪骤跻臬宪郝土膏作令麾亲无父典试讪上无君并前降处的右逢年章允儒顾锡畴丁乾学熊奋渭李继贞都著削了籍为民仍追夺诰命其董承业文气稍平姑照前旨郝土膏赃私狼籍仍行抚按提追从重拟罪
　　○兵部尚书王永光题各处移镇兵或已至地方或尚在挑选除移文停止外请于本镇加意操练万一有警庶便调用不得以奴酋暂退懈弛误事从之
　　○升湖广道御史马鸣起为浙江右参政分巡温处吏部郎中刘荣嗣为山东右参政分巡兖西户科左给事中陈奇瑜为陕西副使分守关内江西道御史焦源漙为河南副使备兵颍州浙江道御史刘四端为陕西副使分巡河西吏科给事中蒲秉权为福建右参议管粮山西道御史胡其俊为广东参议分巡惠潮
　　○己丑刑部等衙门尚书等官徐兆魁等具原任大理寺少卿惠世扬大辟爰书以闻先是御史梁梦环疏参汪文言险邪小人朋比交结虽经廷杖回籍而大计伊迩恐其复来坏法变乱是非必加严究以代奸谋奉旨建问究治镇抚司条上招词称其党同杨涟左光斗袁化中魏大中周朝瑞顾大章赵南星等乘  先帝宾天串通王安妄希定策诬李选侍有垂帘称制之举而倡为威逼移宫之事及受熊廷弼贿赂多金谋为出脱失误封疆罪案词连世扬汪文言时已毙诏狱而杨涟左光斗等六人继奉旨逮治亦已瘐死镇抚司狱中赵南星等一十五人削夺追赃熊廷弼处决传首至是遣缇骑特逮世扬著镇抚司严刑究问镇抚司具狱词诏下法司论罪乃按以离间皇家骨肉交结近侍官员律论死监候处决得旨  先帝宾天之日惠世扬与杨涟左光斗同恶相济造语垂帘希功定策致康妃母子踉跄失所先经黄克缵贾继春论劾罪状甚明及查其串通汪文言入王安直房亵衣密谋则离间亲亲交结近侍大恶备矣重辟允当即依拟行
　　○  圣谕朕闻立国之道惟孝与忠况  皇考升遐之日政臣子哀慕之时为子者当爱身以及亲为臣者当纳忠以成孝不意惠世扬者身居谏职敢作奸邪创垂帘之名陷康妃皇妹而不顾附王安之傥即表衣小帽而不惭是时明欺朕之幼冲欲张已之凶焰日与杨涟左光斗画谋专与黄克缵贾继春为难以彼不忠陷朕不孝此之为罪通于天矣杨涟左光斗等既已伏法而世扬几于漏网今幸发觉建送法司招供显然前情毕露依律拟正大辟允当厥辜所纂  三朝要典于兹移宫一案尤当悉载无遗庶可信今传后嗟乎作恶于幽受戮于显邦有尝刑讵可幸脱钦哉故谕
　　○大风扬尘四塞
　　○升陕西参议耿如杞为河南副使遵化道浙江佥事周汝玑为陕西参议河东兵粮道
　　○以游击管甘肃大靖庄凉参将事张承宪为宣府东路游击升宣府巡抚旗鼓守备李时新为万全都司佥书
　　○杀熊廷弼于西市传首山海关
