<!-- { "loadSidebar": true } -->
　　○工部开报摉括捐俸等项银两收存放贮数目天启六年分通共收过各项助工银二百二十万二千三百七十六两三钱三分有零金二百一十三两又天启五年分库内存贮银二万三千四百三十二两八钱五分有零又借用南京解进银二十一万两三项总计银二百四十三万五千八百九两一钱九分有零内除本年给发过见工三山各窰厂铺商夫匠役料工价银共二百四十一万七千八百七十六两二钱五分有零见存贮在库银一万七千九百三十二两九钱三分有零金如前数外有南京太监刘文曜胡良辅及光禄寺解进银五十六万二千两内除见工借用银二十一万两又工部借用冬衣银五万两见贮在库银三十万二千两查明销筭报闻
　　○加升太常寺少卿田吉为太仆寺卿仍管职方司事
　　○升河南布政使司右参议刘万春为浙江按察司副使
　　○加升福建布政使司右参议董象恒为本省按察司副使仍管漳南道
　　○提督上林苑监太监许臣参土豪侵占地土掜报马头得旨良牧署系皇庄地土奸民乃敢侵占至一顷五十亩该州官不为惩治追还又听猾胥佥派本署民祝佐等马头违悖  祖制狥私骩法王四维著削了籍为民其土豪杨言衙役杜文英俱着锦衣卫差的当官旗拏解来京送镇抚司究问正罪
　　○辽东巡抚袁崇焕题言米粮久缺军士告饥乞速赐接济得旨宁远将士竭力以捍危边荷戈待哺饥劳可念据奏六年分原派米粮尚少七万余石着行天津饷臣即将新截冻粮限二月内开洋速运补还前项以后按期解发勿得缺额有误封疆
　　○崇焕又题奴酋求款事得旨览奏夷使恭顺求款之情似真然必彼确有所献以自赎我确有所凭以相信自非然者诚伪未可必也还遵前旨从容讲詟务求妥当方为题请本中说周为之备不堕间中之间具见成筭深慰朕怀
　　○庚子  信王出府成婚
　　○改荫原任兵部尚书董汉儒男琨世袭锦衣卫正千户原荫官生著幼孙铤承补
　　○御史梁梦环疏紏戚臣张国纪草菅人命鱼肉小民擅收皇税强取民房前府臣刘志选疏谓其谋纳宫婢又谓有訾及于丹山之穴蓝田之种等语得旨张国纪怙恃国恩累千三尺草菅人命鱼肉细民擅收皇税私纳宫婢过恶多端于法难贷朕念中宫懿亲国家大体姑着回原籍俾痛改旧愆保全终始毋再不悛自贻后悔
　　○铸专理关外粮饷户部司官关防给郎中乔巍
　　○加升登莱总兵官都督同知杨国栋为右都督
　　○辛丑  建极殿升梁赐辅臣黄立极等茶
　　○升广东布政使司右参议邓良知为福建按察司副使山东按察使刘广生为湖广右布政使
　　○改新推淮扬道右布政解经傅为山西右布政仍管易州道事易州道参政来复为浙江右参政备兵淮扬
　　○加南京户部右侍郎林宰为左侍郎准回籍餋亲
　　○司礼监太监兼掌御用监王体乾等言前者恭遇进封  皇贵妃二位册封容妃等四位  宁德长公主  遂平长公主  信王各婚礼  三王之国各典礼钱粮共该用银一百四十余万该承运库一分御用监一分幸赖厂臣魏忠贤丹心为国锐意图维从中撙节将应办钱粮概行蠲免内库摉括而大典悉已告成至如捐修边工助发军器助大工资战马捕奸细擒劫盗种种皆不世之勋也得旨褒嘉荫魏忠贤弟侄一人与做锦衣卫指挥使赏银八十两彩叚六表里羊四只酒六十瓶新钞五千贯仍赐敕奖励以旌殊勋以示眷倚
　　○镇守宣府太监葛九思劾抚赏置买叚疋官萧文中唐嘉瑞曹宗洪侵克多金叚疋滥恶致失夷心命锦衣卫差的当官旗扭解来京送镇抚司究问
　　○壬寅文武百官具吉服赴  信王府行礼
　　○应天巡抚毛一鹭进追过吴餋春赃银得旨据奏追过吴餋春赃银一万一千两外其代认赃银二十三万七百六十九两郑一诚所领本银七万余两及估变本犯产业银两俱着勒限严追务足原题数目作速解进以助大工如有狥情延缓将该地方官参来处治
　　○升国子监祭酒马之骐为詹事府詹事兼翰林院侍读学士翰林院编修孔贞运为左春坊左中允兼翰林院编修俱充日讲官
　　○辽东巡抚袁崇焕以终制襄葬乞归弗允
　　○癸卯  上视朝
　　○  上传今日早朝大汉将军班列在前者盔甲衣服稍见鲜明在后者破衣白袜殊失侍卫之体着管领回话襄城伯李守锜回奏旨切责之
　　○  信王并妃行  庙见礼
　　○吏兵二部会议关宁督抚事情得旨关宁重镇近因督抚二臣形迹不化议论相掣深轸朕虑而镇守关宁二内臣忠诚体国与蓟督宁抚声气和协呼吸相应朕甚嘉之今依卿等会议召还督臣资其筹策关门兵马听宁抚兼制调度受其成筭蓟督无事则照旧驻劄有事则移驻关门道臣王应豸加副使职衔料理榆关训练城守一切事务其兵饷区画进止机宜须临时计议者镇守内臣与该督抚会同□确具奏宁抚与满帅亦宜永坚新好共释隅见无使廉蔺寇贾专羙于前封疆事重费朕调停关宁内外文武诸臣共体朕意道臣给凭管事仍与专敕一道依议行
　　○大学士黄立极等题今早文书官张吉祥赍捧  圣谕到阁臣等庄诵之知关门事情重大上廑  圣怀夫河东西之沦失覆辙在不和则督抚臣之抵牾敝弦在必改此通国之所踌蹰而未有如  睿虑之独断者也今既晋王之臣于中枢委内镇诸臣以便宜阎鸣泰坐镇蓟门以策应关上袁崇焕防御宁远以调度榆关真若主伯亚旅之相使琴瑟笙竽之相调又何患乎奴孽何忧乎辽土之不恢复哉然臣窃有感也厂臣魏忠贤矢荩报国殚赤筹边克副  皇上之托内镇诸臣策励绸缪又善体厂臣之心中外共是臣子忠义岂无同志亦何独不合心并力以释  圣明东顾之忧哉臣等仅拟  圣谕一道略为补遗稍施润色终不能加涓尘于渊岳也伏候  御览裁定得旨关门事体重大督抚弦辙宜更卿等会议调停具见运筹石画览奏厂臣矢荩报国殚赤筹边真写出厂臣苦心昭卿等忠义同志允协朕心朕甚嘉焉拟谕妥确已批发了谕曰朕闻师克在和事立惟豫人臣同德以揆策庙堂虑事而制宜中外宁有异心宫府原属一体不谓自有辽事以来鲜繇斯道始因文武不和而河东沦于腥膻继因经抚不和而河西鞠为蓁莽覆亡之辙炯然可鉴近赖厂臣矢忠干国殚虑筹边供亿多方边庭有备逆奴既已天殛恢复次苐可期乃督臣抚臣为封疆起见各执一说虽经权奇正无一成之心而意见参差有异同之迹朕前已有屡旨开谕再三复命亲近内臣前去镇守调剂虽切犹未释然念此封疆两大臣皆自夺情起复特简出乎朕心  宗社恃以安危安攘咸所倚赖若不急为区画恐见解互异议论滋繁畛域渐生事权多掣封疆大计之谓何是以虑及京师根本重地已令卿等会议将督臣王之臣加衔回部以备帷幄之中不时筹策其督臣阎鸣泰无事之时仍前蓟镇驻劄遇有声息便速赴关门策应抚臣袁崇焕内镇臣纪用俱著便宜行事并道臣毕自肃总兵赵率教俱在宁辽等处驻劄至关门兵马呼吸相通俱听袁崇焕调度内镇臣刘应坤著便宜行事并道臣王应豸总兵满桂俱在山海关等处驻劄一切兵机进止章奏文移俱会同督抚计议而行宁远有事则山海速行接应山海有事则宁远速行防护如家督捍主亚旅协心如率然卫身首尾相应细心料理期保无虞朕又思刘应坤纪用阎鸣泰袁崇焕从来意气相信肝胆与同谋略总期为国奏疏不约而合成绩渐著深可嘉焉朕既鉴往日不和之弊复计及边防处置之宜乃加意调剂至此其在内外诸臣各要合心合意克复全辽早建肤功纾朕东顾策勋饮至具有彝章如或沉溺故习蹈袭覆辙则我  祖宗三尺具在朕何敢私因念文武二途责在两部疆圉弗靖具轸于怀尚思耆定尔功以副朕意
　　○改荫兵部尚书冯嘉会长男映銮孙男淇盛为锦衣卫指挥佥事世袭
　　○督师王之臣言召买豆草一事缓输则妨军急徵则妨民惟改折增价庶不两困草价不甚亏惟豆价每多陪累须议草豆兼折以草之有余补豆之不足督令官兵通融籴买合于永镇原派豆八万石草一百八十万束内以四分改折六分仍输本色每豆一石量增价二钱至若蓟镇腹里价值原不相侔合无仍照部价原派买豆四万石本色一万折色三万通限二月初旬尽数全完得旨这饲马豆草关门最急军需价既腾贵著如议暂行改折永镇六本四折豆价每石量加银二钱蓟镇仍照部价一本三折俱勒限二月终全完以济含秣有怠玩延拖的参来重处所借抚夷库银著如数速发以抵春赏
　　○工部估计修理芦沟桥石□剥岸共该实用银一十一万六千三百五十九两五钱因库藏罄乏特请多方设处得旨令该部给银五万两其有不敷的内府凑处接济务期早完以利万方攸往
　　○甲辰春分祭  朝日坛遣侯梁世勋代
　　○祭  三皇于景惠殿遣礼部左侍郎李康先行礼
　　○遣太医院官祭先医之神
　　○山海城壕告竣加督臣王之臣阎鸣泰俱太子太傅抚臣袁崇焕从二品服俸刘诏从三品服俸俱赏银三十两纻丝一表里道臣王应豸张春俱加升山东布政使司右参政毕自肃山东按察司副使各赏银十两总兵赵率教满桂各升一级赏银二十两柴时秀等二十五员俱与纪录赏银五两
　　○中书舍人朱慎＜坎金＞捐银助工疏颂魏忠贤功德得旨这本说厂臣真诚天植忠孝性成佐治懋帷幄之劳筹边弘安攘之略鼎建功成不日奴孽献琛有期功德彰灼朕所素鉴朱慎＜坎金＞拔自宗科列在禁近慕义捐积具见急公其助工佐军银两著各该衙门照数查收
　　○总督蓟辽阎鸣泰顺天巡抚刘诏巡按倪文焕以召买料豆宽恤商民各＜锍-釒＞颂魏忠贤捐赀抚军发粟助赈议于景忠山建祠得旨蓟永召买料豆岁荒价俭累商累民委实可悯著该部即酌议增值具覆内称厂臣损赀抚军壁垒倍为生色发粟助赈灾黎顿觉更生国倚节裁民歌宽恤景忠山建祠具见舆情欢跃朕心嘉之
　　○乙巳以  建极殿升梁赐辅臣黄立极等银各五十两
　　○  上念惠王新＜艹泣＞荆藩支庶逼处事权不一特予  诏敕凡朝贺表笺封婚等项悉启王类进
