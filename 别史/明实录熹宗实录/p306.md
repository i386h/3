<!-- { "loadSidebar": true } -->
　　○壬寅慈孝献皇后忌辰  奉先殿行祭礼
　　○以山海工程告竣荫魏忠贤族侄魏希孟锦衣卫指挥同知世袭复以秋防叙荫其甥孙冯继先锦衣卫指挥同知
　　○升江西布政使司右参政吴玄为浙江按察司按察使四川按察司副使潘应龙为本省布政使司右参政山西按察司副使常道立为四川布政使司右参政
　　○癸卯升刑部右侍郎潘浚为左侍郎太常寺卿陈九畴为刑部右侍
　　郎
　　○升云南左布政使谢存仁为都察院右副都御史巡抚云南兼督川贵兵饷
　　○加蓟辽总督阎鸣泰太子太保兵部尚书兼都察院右副都御史照旧总督
　　○以兵部尚书邵辅忠管左侍郎事
　　○升兵部右侍郎郭巩霍维华俱为本部添设左侍郎巡抚山东都察院右佥都御史吕纯如为兵部右侍郎都察院右副都御史管左佥都事冯三元为左副都御史
　　○升陕西按察司按察使杨邦宪为都察院右佥都御史巡抚江西时正推为江西布政司右布政使真宪时得旨宪时曾杨琏荐引削籍为民
　　○铸頴州方家集屯捕通判关防
　　○升山西按察司按察使周仕为河南布政使司右布政使褔建布政使司右布政使王世仁为湖广左布政使
　　○甲辰  上视朝
　　○吏部推升江西抚州府知府朱大典为本省按察司副使以河间府知府应朝
　　玉为陪得旨用朝玉大典以门户著冠带闲住
　　○上林苑左监丞张永祚奏蕃育署地方强贼聚众焚劫赖  皇上神明威武与厂臣赤心谋国殚虑中枢遂生获巨魁李万仓等而余党即时角□羊散今拟设城垣以资防御至于都城东南郊外原设把总三员合选精敏任事者一员量加守备职衔驻劄弘仁桥不时巡绰捕剿以靖地方又湏申饬保甲使互相紏举使贼无藏身之地部覆如议以马如锦加衔守备仍管东南巡捕把总事量增家丁四十名即于捕营逃故空粮补支
　　○陕西富平县知县刘敕进忠孝二经纳之
　　○改延绥定边副总兵朱大炜为广东潮漳副总兵
　　○乙巳加山西正兵营坐营王璞都司佥书照旧管事
　　○以镇守山海太监标下坐营刘以堪冯廉实授游击将军加衔都司吴文耀薛光胤纪鲸实授都司佥书从督臣王之
　　臣请也
　　○升湖广布政使司右参政白受采为陕西按察司按察使巩昌道
　　○丙午兵部尚书冯嘉会题  三王之国应行事宜一各藩例给双马单马起船符验三道行尚宝司及内府印绶监关给一校尉各该六百名行锦衣卫预选应用一查大明会典一款亲王之国用船不过五百只惟  福王之国用船至一千二百余只料理数月尚不能办今三王既同时之国而期又在转盻无论照  福王例万万不能就使各照会典开数统计有一千五百之多臣部亦限于时迫于势苦无术以取盈乞斟酌量减庶易于催办一随带人眷自京师至通州车辆相兼行顺天府并五军都督府府属卫分拨送仍委司属官一员整点足用其随从官员军校亦照先年题准事例官照合得车数军校每四人车一辆每辆于顺天府无碍银内支给二两四钱
　　责令自雇合用廪给通共路程咨行户部于京仓支给一合用军名人夫在内行顺天府所属并五军都督府府属卫分及府军等各卫在外行各该巡抚转行所属点拨听用一水路拽船人夫王并妃所坐黄船每只下水五十名上水八十名其余本府官员船上水二十名下水十名军校上水十名下水五名照例遵行一背运什物用军一百名例该拨与马匹行太仆寺于顺天府属寄餋马匹内各调取一百匹送御马监印烙给与军士兑领骑坐一合用供应膳馐及各随从员役廪给口粮等项候本府长史司编定号数开送本部行顺天府刊刻应付事宜通行各该衙门照数应付得旨依议行其船只还照会典所载数目护送以昭朕笃厚亲藩至意该部以船数多而时促请差司官二员星驰董事一自通湾而南至临清济宁等处一自徐
　　淮而南至杨瓜仪真等处各行守催其每船脚价银米等项俱照  福王事例得旨桐封期迫船只急需将沿河马快船及官民白粮回空一应堪用的差官郭文衡朱本吴分驰守催该抚按仍严责地方官上紧押送济宁以北限二月初旬徐淮以南限二月望后一并至湾不得稽迟致误大典余俱依拟
　　○顺天府丞刘志选言  皇上颁行要典命德讨罪无微不彰即古帝王诛四凶举岳牧何以加焉臣犹谓借挺击以要羽翼之功王之采固罪魁矣坚执风颠不肯附和者非刘廷元兵骏声乎借红丸以快修怨之私孙慎行固戎首矣推原用药不肯妄引者非黄克缵徐景濂乎借移宫以希定策之名杨琏左光斗固难端矣力争候旨无垂帘称制之说者非范济世贾继春乎傅櫆发汪文言之奸而苫块已毕何可优游于子舍陈九畴发魏大
　　中之恶而简命虽及何尚栖迟于冷曹至若慷慨忧时力回狂澜于既倒者阁臣魏广微也赤忠报国弼成钜典于不日者厂臣魏忠贤也虽功成不居而溯流穷源可忘明德疏入得旨王之采邪党罪魁追赃未蔽厥辜著行彼处抚按差的当员役扭角□羊来京孙慎行修怨戎首削夺犹为轻典著行彼处抚按问拟遣戍厂臣赤心报国成功不居朕自能鉴悉其余忠良诸臣俱次第擢用
　　○升山东布政使司右参政秦一鹏为山西按察司按察使阳曲道广西按察司副使邢祚昌为本省布政使司右参政宾州道
　　○丁未兵部尚书冯嘉会覆辽东巡抚袁崇焕疏言辽土以一隅病天下最可怪者调冲边之惫卒骡马窳器敝甲以出戍数千里之外兵非贪猾者不应将非废闲者不就辽饷日耗边备日单识者掩口而切齿久矣且西兵之流毒于辽
　　马兵之积讎于步莫不欲得而甘心焉今抚臣合道镇之议题请发回卓识深谋逈出流辈且选辽兵实辽伍餋辽人守辽地智者无以易此自古迄今兴王兴霸各以其地致富致强各以其人何尝晋募齐民楚资秦众哉请悉报罢得旨这撤回远戍专募辽人既经该部议妥著依议行还行该抚作速募补务使充实营伍足资战守
　　○升提督四夷馆太常寺少卿白储玿为本寺卿管少卿事
　　○加太仆寺卿管兵部职方司郎中事吴淳夫为都察院右副都御史管太仆寺卿事
　　○升山东布政使司右参政楼一堂为山西按察司按察使福建按察司副使周应期为本省布政使司右参政云南按察司副使李采为山东布政使司右参政
　　○戊申南京地震
　　○贵州监军御史陆献明题黔事著数有未能即行者二有势当酌者一有急应整顿者三
　　有速宜严禁者二彼安酋猡鬼实繁有徒且蔡仲羿子诸苗偏甘助虐欲声罪深入即犯前车欲出奇取胜又无从下手此剿之不可即行也狡计深情一味侮弄诡云受抚輙先邀赏我方幸就绦笼欲且转恣杀掠盖窥贵阳之兵力尚怯以为莫可谁何而略无俛首向化之意此抚之未能即行也将弁士卒不下五万挞伐不足防御有余所难者一日酋局不结则一日黔饷不休加派不可为常楚民又已疲困所当酌议者此也黔地山多田少然寸寸耕熟虽军需不足民食可资谓宜兵可屯则屯民可召募则召募应给农具者量处农具在兵责之卫所民责之府县行至二三年饔飱有赖果腹之众有不踊跃御侮者乎所急整顿者恳田其一先是黔之应卫所者即有卫所应营哨者即有营哨故御苖有人道途无梗迨法弛而营哨无人苖之
　　出劫率皆穷军为之前导不惟苖毒民而民亦化为苖矣所急整顿者营哨其一监司各道迄府县正佐岂为虚设迩来黔乱人思里足大率兼事代庖者众因而鱼肉疲民者多所云田土营哨诸事畴为料理今合将铨除升调者部院既限其到任抚按旋严其稽核催督之外计时参处庶规避者咸思策励而边鄙之气色增所急整者稽核官员其一蜀黔之乌撤乌蒙芒部沾益诸土司悉安酋姻连至岁若安酋计穷思遁此皆其逋逃主也至于广西之泗城州其土官有援黔之责而奸民输卖火药于水酋者纵其肩摩踵接酋益有恃无恐夫土司土官岂可关本省之统驭者乎傥各省抚按司道留意遏绝安酋且至坐困釜鱼笼鸟讵敢抗旌犯顺所速宜严禁者一也黔省郭外即杂仲苖再进则蔡家龙家诸酋皆安逆腹心距乌江三站之远
　　三族盘踞而凶狡更出安贼之上固贼之前茅后劲也则公然来截官兵多则佯为让路宜拣劲兵一枝猝至洗创稍断其相输相助之途则逆彦失其一臂而要害之区自无掣肘盖创之固所以禁之也不亦治标一策乎所为速宜严禁者也凡此数款俱属实事若重于讲剿抚而轻于图缮修恐全黔终是残破之景而饷黔更无息肩之期得旨黔事剿抚说难偏废局终两悬这本说缮修防御徐相机权破浮议实获朕心内酌议整顿严禁各款俱妥确可行酌议一款尤关至计著即与议覆
　　○升江西按察司按察使吴光义为本省布政使司右布政使浙江布政使司右布政使胡廷宴为陕西左布政使榆林道
　　○以山西布政使司右参政分守冀北道仙克谨管理阳和兵备道事
　　○己酉广东道御史刘徽奏熊廷弼在辽之日大将偏将咸受
　　侵削收受金盔金甲动以数百副计至与盗克军饷假以买叚买布为名陆运海运送回原籍且原领帑三十万竟无下落见在家资不下百万而仅以十七万追还公家何以服人心而伸国法也至于刘弘化受熊廷弼万金之托敢造公揭以保举毛士龙得访犯王万经万金遂将二十五万之赃为之开豁又不可不严加讯追也而房可壮樊尚璟二臣开两淮之苞苴贻盐政之蠹害所当行巡盐御史彻底清查者得旨览奏熊廷弼侵盗帑金不下百万著抚按严提家属追赃刘弘化党恶受贿亦有万余该抚按严行提追毛士龙邪党渠魁盗饷纳贿有据著法司提来究问追赃房可壮樊尚璟侵课赃私即行巡盐御史彻底清查追赃具奏樊尚璟先行削籍为民当差仍追夺诰命
　　○初御史牟志夔劾左都御史张问达得旨问达业经追削不
　　必提究著捐赀十万以助军兴至是问达死巡抚张维枢奏请＜宀十见＞减一半许之
　　○内官监李永贞奏  三王之国忠贤节省以数万计命赐敕奖励荫弟侄一人锦衣卫指挥使仍赐银币羊酒
　　○兵部主事詹以晋言其乡灵鹫古刹久废有寺田四百五十余亩先因造桥变价共去一百九十亩尚存二百五十余亩乞敕部行文本省变价助工得旨灵鹫古刹虽废可修所存田亩如何说变价助工分明垂涎贱价规夺寺业而以助工藉口且既慢神必定害人詹以晋著削籍为民追夺诰命仍著自行修理寺宇其田因造桥佑变佃为民业的责令赎还本寺以为锱铢言利之戒寺新田还日该地方官申报抚按具奏
　　○改授原任大学士方从哲男季冲中书舍人从哲先以御极覃恩荫季冲国子生至是以黔捷加恩荫一子中书舍人从哲请改授
　　季冲而以原荫入监与其侄士淳许之
　　○升工部左侍郎范济世为南京户部尚书
　　○升广东按察司副使曾应棨为湖广布政使司右参政
