<!-- { "loadSidebar": true } -->
　　○丁卯敕谕礼部朕惟帝王抚运膺图绥猷建极有一代功烈之盛必有一代典刖之胎盖  累朝列圣纪载具存而奕世子孙觐扬首务也恭惟我  皇祖考神宗显皇帝圣神文武仁和恭勤法祖天任人立政爰自励精初服而解纽尽张迨夫端拱垂衣而乾纲在握修内攘外长治久安御历四十八年善政靡可殚纪非有缵述何以扬盛羙而传无穷尔礼部其遵  祖宗故事通行中外采辑事实送翰林院纂修实录其以少师兼太子太师英国公张惟贤为监修官少师兼太子太师吏部尚书建极殿大学士叶向高太子太保户部尚书兼文渊阁大学士刘一燝韩爌礼部尚书兼东阁大学士史继偕沈＜氵隺＞何宗彦朱国祚为总裁官礼部尚书兼翰林院学士孙慎行詹事府掌府事吏部左侍郎兼翰林院侍读学士顾秉谦吏部右侍郎兼翰林院侍读学士盛以弘礼部左侍郎兼翰林院侍读学士周道登右侍郎兼翰林院侍读学士郑以伟李腾芳詹事府詹事兼翰林院侍读学士教习庶吉士公鼐詹事府詹事兼翰林院侍读学士署院事钱象坤少詹事兼翰林院侍读学士孟时芳周如磐国子监祭酒吴宗达左春坊左庶子兼翰林院侍读孙承宗为副总裁官右春坊右庶子兼翰林院侍读掌司经局事骆从宇等为纂修官一应合行事宜悉照例举行钦哉故谕
　　○又谕礼部朕惟帝王昭受丕图维新治理懿德休烈有举必书我  祖宗  圣圣相承贻谋启佑代有纪述垂信万年所从来洪惟我  皇考光宗贞皇帝绍庭初服锐意太平推诚任人布德惠下臣民欣戴中外谥宁盖  临御甫浃三旬而德泽单敷四海洵足以光缵前摹昭垂后范已宜有鸿编藏之天府以备一代之典尔部其遵  祖宗故事通行中外采辑事实送翰林院纂修实录其监收总裁纂修等官仍用英国公张惟贤等一应合行事宜悉照例举行钦哉故谕
　　○福建道御史周宗建言沈阳已陷山海濒危都城之内有何可恃市棍成群奸宄万状一有缓急言之寒心而诸大臣中犹复泄泄相视莫肯为朝廷用一破格之人莫肯为朝廷担一任怨之事扶颠持危能无深痛诚为今计惟有用人一著为目前第一紧要而臣所愿用之人非犹夫人之所谓用人也平时之人求封求荫昼锦在怀今所欲用之人必仗剑出门不与妻子作别者也而旁揣者犹吹毛求疵以旁挠之嗟乎抑何其忍于忘  君父之封疆哉臣愿辅臣冢臣及枢臣终日相聚而谋勿再优游袖视勿再顾忌人情更愿诸臣当思有事时求人甚难毋于事定后责人太易又思今日只有此事之惊危毋于他日再多小事之争执章付所司
　　○兵科都给事中蔡思充＜锍-釒＞言顷据塘报辽阳已危除刘渠王威等速催星火出关应援外著著扼塞则三岔河当守今败兵逃回宜令抚臣一意招抚第河西无粮急发饷银二三十万听便宜行事或抚残卒或用辽人其硝黄等项速解接济以保广宁此一策也山海古北口一片石等处兵马单薄今刘渠出关杨茂春孙显祖未代亟当马上催到檄调兵马统之屯劄侍郎张经世克期至关与督臣并力商确仍不时巡阅以效弹压此一策也天津一带运道所关督饷侍郎李长庚八面长才宜加敕一道并督征剿军旅便宜调募兵将控扼咽喉此一策也京营军遇警分派防守旧有成＜矢见＞宜及时预派相度营盘目下急分属训练挑选骁勇者再一万为选锋豊以双粮闻旧拹理尚书黄克缵曾挑过七千五百名月给米一石五斗再加五斗凑为双粮务足二万之数择经战阵之将如法日操轮宿营房车房以备缓急五城御史编行保甲籍其壮丁稽其奸细一切游僧野道尽数驱逐仍令各城招募骁勇之士给饷听用此一策也器必尝用然后手与器相习库厂原贮盔甲器械等项积而不试未必可用当著巡视科道同兵工二部经管主事一一查验不堪者再造秀涩者再修其火器如佛郎机等项尽定能放之人于教场演习庶临时不至错愕其火药要乾要细若杂沙泥毫不中用当发该营自造巡视科道验试可用此一策也四川土司兵业已议调据宁川卫镇抚邓懋官系阵亡将官邓起龙之子奋不顾身为国报讎据开应调之兵如马湖府土官夏德懋等共二万六千名骁徤敢战当令星驰回籍著该省抚按调发鼓舞激劝即日就道其浙中步兵闽中水兵虽号远水及今图之犹望有济但须调募得人庶无逃脱逗遛等弊近畿各镇抚臣亦速简阅士马预备行粮庶随调随应不至临渴掘井臣草＜锍-釒＞将完接督臣文球揭帖急称钱粮缺乏祁发帑金意甚切至  皇上东顾宵旰必不靳此但蚤一时则蚤一时之收拾后一时则多一时之败溃伏祈  皇上蒿目时艰以国家之钱粮保国家之疆土是则同朝臣子所斋心而吁者也命所司议覆施行
　　○辽东巡抚薛国用总兵李光荣各飞报辽阳失守京师戒严诏廷臣集议方略越日议于后府时言官气张甚或攘袂诟谇无复朝庙之容诸大僚多缄口逊避自催熊廷弼张鹤鸣之外无他策工科给事中霍守典言今者逐队而入萍聚而散缄默者闭目摇首忿争者疾颜厉色会议之概若此亦何贵于议也臣愿  皇上立召大小九卿各问以职业毋惧出位毋惧首事几可以救辽者各出所见择而用之不然会议如前恐天下事去矣章付所司
　　○奴酋据辽阳封贮府库民间金钱缯绮摉取一空分遗西虏驱辽民聚城北奴众聚城南遣三骑持赤帜传令自髡者贳不杀于是河东之民无留髢矣家有父子五人者抽三人为兵有三人者抽二人酋之第三子循海州而南四卫之人望风奔窜武弁青衿各携家航海流寓山东不能渡者栖各岛间此岛众所繇集也  上谕该衙门令奴酋日肆门禁当严内市暂移北安门外还著内外各衙门出示晓谕每月照内市日期交易待虏平之日仍复旧制
　　○益王进助饷银一千两
　　○大仆寺少卿姜应麟面恩衰惫蹒跚吏科都给事中薛凤翔纠之得旨姜应麟起用方新朕目睹行礼良若该部从优议覆
　　○升南京户部郎中黄似华南康府知府袁懋贞俱云南按察司副使
　　○起太常寺少卿倪思蕙仍故官
　　○戊辰大学士刘一燝等言昨接辽东塘报城池似已失陷河东一片土已沦腥膻河南三面邻虏形势孤危内地要害惟有山海蓟门而防御京城一节亦不可缓臣等与六部大臣及科道官商议大要不越兵将两端然近边调发皆虗宿将一时绝少除招兵选将听兵部奏请外今议差兵部右侍郎张经世巡阅山海关并催前调各兵星夜出关应接工部作速料理城壕盔甲器械刑部尚书黄克缵夙谙守城之法五城编行保甲讥防奸细虽辇毂不可张皇而有备乃能无患期以旬日之间诸务毕备而后可以无虞伏惟  皇上宽慰  圣怀镇定内外以安人心得旨览奏知辽阳失陷旬日而克两坚城未闻拒堵片时该镇各官平日抚驭乖方人不用命深可痛恨卿可传示总督文球巡抚薛国用用心料理倡率忠义死守危疆以安内地其遣侍郎巡阅催兵及防卫京城事宜作速著实举行
　　○初新陵业有定卜既而开穴得石御史傅宗龙等言不可用礼部会诸臣往视之众疑未决通政使王舜鼎等言穴宜稍右或云宜再前移礼部以闻  上命辅臣韩爌覆视毕回言臣恭诣  庆陵参酌群言偏右近唇兼虞气脱周视星峦形势穴情仍在原处无疑回于所拟移前处开穴取土五色光润中书陈明晰言此正真气融结给事中程注指视右璧石形尽处为宜穴之验随即定穴置标坐向俱仍前拟大小内外诸臣欣欣相贺以为此  光宗皇帝之灵而我  皇上孝思诚信必如是而后即安也  玄宫既定门殿规制俱照前题营造已稽月余亟宜上紧加工  上曰  庆陵获吉慰朕孝思营造规制已定著即上紧兴工仍赐韩爌银三十两纻丝二表里中书官陈明晰银五两
　　○工部以  大婚礼请造香制节册冠带等亭
　　○升原任兵部武选司郎中韩范为南京通政使司右参议原任惠州府知府徐时达为南京光禄寺少卿礼部主事王宗蓁为尚宝司少卿
　　○升镇江知府李中行为狭西按察司副使分守陇右道
　　○遣御史李九官巡按宣大
　　○加升辽东都司佥书尚志弘为巡抚标下游击镇西堡守备毛凤文为本堡游击从经略袁应泰请也
　　○御史方震孺请罢兵部尚书崔景荣以少詹事孙承宗代之  上不许是日兵部犹以斩获黔中叛苗请择吉告捷于  庙从之
　　○己巳  上御文华殿讲读
　　○谕内阁朕览文书见科道条议请敕马上差人催取熊廷弼等来京今卿等拟进谕札只有马上差官著彼处地方官敦趣无写敕之议朕虑张鹤鸣熊廷弼已催者未必疾来许弘纲王在晋祁伯裕俱在未催之列不无观望徘徊卿等可另拟谕札一道将张鹤鸣等五人各拟敕一道马上差官守催来京共济时艰卿等斟酌可否特谕阁臣言张鹤鸣熊廷弼朝议称其才可济变急需其来即欲委以兵革之事推毂加隆原不为过其许弘纲等皆是叙升办理本等职业俱于谕札内添入职衔督催轻重为得其平因拟谕以进谕部院朕惟朝廷设官各有职业岂容旷废近来不谙典制纷纷托故避事列名仕版栖迟家园成何国体朕冲龄嗣位方期大小臣工靖共修职而因循若此岂朕委任责成之意你部里便查升补未任官员照水程勒限催他到任有违限的照会典例查参有官品未崇例不＜锍-釒＞辞的通政司不得代为封进本章致滋渎扰其兵部左侍郎张鹤鸣代归已久屡奉温纶止知畏避人言不顾君臣大义兵部右侍郎熊廷弼功著存辽朕已洞鉴朝议佥同特兹起用方  今奴酋荐食狂逞忠臣义士岂无枕戈击楫之思你部里便马上差官赍敕前谕本官仍著彼处地方官敦趣即日就道如不顾君命坚卧托辞国有宪章朕不敢贷并升任尚书许弘纲侍郎王在晋祁伯裕奉命已久都著催促前来任事不得仍前延缓故谕
　　○兵部尚书崔景荣言今辽左惟有河西一块土耳若不并力固守何以遏其长驱先遣总兵官王威达奇勋王国梁郭增辉等各领南北兵马应援去今抚臣告急合将昌镇兵马抚臣挑三千选一材勇将官统领星夜援辽山海关内外城堡昼夜严守不可顷刻懈怠蓟昌徵调空虚兵力单弱今行宣府巡抚总兵领兵六万移驻昌平阳和军门及大同总兵领兵七万移驻宣府山西巡抚总兵领兵五万移驻阳和山东巡抚领兵四万移驻境上河南巡抚领兵四万移驻磁州其延绥宁夏固原抚镇亦整兵秣马以听再调得旨如所请
　　○兵部又言东西交讧事势危急臣部先调总兵王威达奇勋王国梁统领蓟昌兵马及浙直援兵并移咨督臣选发救兵星夜赴援至今未报出关奴入日深兵出益缓诸将涣然无统何救危亡今法在必行权当特假王威于诸将中资俸最久合加升提督职衔统兵出援听经略总督节制严查援兵敢有在途逗遛者副参以下听本官立斩以徇本官限四月初一日出关假王威迟留本部即当奏逮正法得旨援兵观望不前朝廷法纪何在王威著加提督职衔总统全辽援兵勒限出关驰救逗遛者副参以下听其军法从事
　　○兵部又言狡酋变诈奸细实繁请敕正阳等内外十六门每门责令勋戚九卿科道并臣部司属各一员查点官军讥防奸细分别委任各照信地防御以保无虞若城外壕堑堙没即令京营拨军挑浚其城守器械火药责成工部措办守城军民人夫早令备兵营及五城御史分派先书姓名于垛口免临事仓皇得旨依议行
