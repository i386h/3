<!-- { "loadSidebar": true } -->
　　○时以浙江湖广漕船回迟令驻瓜仪各巡抚粮道速募民船以给军耗米补作脚价至闸交兑已苏松粮长沈发等具＜锍-釒＞极言东南民力已竭得旨览你每说远兑之苦说得亦是朕与厂臣轸念东南疴痛切身亦非乐以非尝之原骇惧你辈但念回空愆期国储要紧暂资效劳本年为止不必虑其后区处脚价足以相值不必惧其累有船则募无船则已不必有取盈之疑船到之日官即为兑不必有回迟之嗟念非尔辈应得之役地方各官有漕政之责者自应精心体悉回空漕船度其日子尚可至本地还催发以济应募之穷不得藉口株守瓜仪中间未尽事理委曲调剂务期国民两便以称朕怀是时江南郡县拘录民船十不得一民情大扰而漕军集瓜仪者冀得厚糈实不利民运群聚而哗已而前议竟寝
　　○鸿胪寺预题戊寅日  瑞王辞朝请升殿得旨藩封之国典礼重大面辞诚国之彝章但念朕与王为叔侄升殿行礼朕心未安特免升殿其后惠桂二王即循此例
　　○先是宁抚袁崇焕请修锦州中左大凌河等城渐次东恢议拨春秋两班班军兵部覆以四万出关督师王之臣请修山海一带边墙及中前所铁场堡芝麻湾等城言班军五万已拨四万东修锦义止余一万不足供役乞添拨班军二万人兵部覆蓟镇春秋两班共军五万并无他镇可以添拨合无听督抚酌量缓急通融拨用得旨修缮墙垣增设城堡是关宁一带急务这班军春秋齐到五万之外既别无可添拨著于数内听督抚酌量缓急通融拨用或另设法募役或增给土军工食与班军协作俱听便宜从长计议行工完日销算具奏
　　○通政使李养德丁艰命夺情料理大工不准回籍
　　○命礼部铸给三王典仪所印信
　　○命造分守山海桃林口清军查饷内臣关防
　　○授起复庶吉士姚明恭雷跃龙翰林院简讨
　　○勒南京兵部侍郎谢启光闲住以为人轻发请托私书也
　　○升李世爵通州练兵吴从质南直金山俱参将
　　○刑部具犯官丘志充王家栋狱词俱著监候处决
　　○壬申  上御文华殿讲读
　　○蓟辽总督阎鸣泰顺天巡抚刘诏并＜锍-釒＞言中协最紧者莫若喜峰口以其当三卫夷人之贡道也客秋赖厂臣魏忠贤给发物料颁行犒赏而镇臣陶文等时为稽查业将河口台城一一甃固矣其次莫若董家口东联山海西接喜峰群虏尝为住牧计应修水口一等甎城二十三丈桥券五洞计用人夫九千余名顾留蓟班兵仅一万余东西需讨之牍无虚日今就事势而权缓急除定派中协之三千应尽发董家口外乞将分派东西二协者再留二三千其余不足则益之以主兵庶主客并举一防可竣再照班军修工日支行粮一升五合今主兵代班兵之役行粮乃所当给又当全给本色以济饔飱得旨这本说厂臣助葺边垣捐给赀物厚加赉犒以至版筑子来金汤永赖朕所鉴悉董家口委系虏冲既经拨定主客兵数择期牢固修筑其应给本色粮饷该部即时措发兼咨饷司按期给与以便绸缪冲塞永保无虞
　　○总督辽饷黄运泰题粮米万分不敷恳速赐接济以无误运期得旨览奏督饷有转输之责无会计之权说得是关宁待哺急在然眉乃附近召买无几带运入秋方至春夏二运将何取给或暂截漕粮以带运抵还或速派省直移咨督运该部即与议妥来说无至临期耽阁使津门欲运无粮有误封疆谁执其咎
　　○  三王之国各赐马一百匹王以东西多警正广罗骏足之时同日辞免钦赐马匹  上温诏嘉之
　　○宴泰宁等卫夷人脱孙孛罗等遣侯梁世勋待
　　○夜一更东北方有流星如盏大赤色有光起自北斗摇光星旁北行至近浊
　　○礼部题差云南正考户部主事李日俨副考行人汪邦柱贵州正考刑部主事林曾副考行人宋鸣梧邦柱鸣梧以门户闲住改命陪推行人李昌龄往云南马懋才往贵州
　　○癸酉兵部覆督师王之臣原题委任督抚抚赏＜锍-釒＞言抚夷之处在关内者如滚兔等赏于桃林口柴狗等赏于宽佃峪他卜能等赏于黑峪关长昂等赏于义院口伯桑户等赏于擦崖子脑毛大等赏于界岭口绥素等赏于罗文峪夷妇大嬖只等夷首毛困等赏于潮河川赶兔等赏于大水峪伯牙儿哑拜等赏于喜峰口此因各夷近蓟故市赏必于蓟地在关外者如暖兔宰赛等赏于开原铁岭歹青虎墩兔憨黄台吉粆花拱兔等赏于平虏堡长安堡广宁镇静堡小歹青等赏于义州太康堡拱兔等又赏于锦州大福堡此因各夷近辽故市赏必于辽地自河东失而移广宁辛酉事也非广宁额赏也广宁又失而移关内壬戌事也非关门额赏也宁前既复而移宁远乙丑事也并非宁远额赏也此关内关外抚赏之大较也今督臣阎鸣泰抚臣袁崇焕熟练夷情均堪任使但二镇窎远如用一人恐长鞭不及议令关内者管之关内关外者归之关外似亦两便之道得旨览奏抚夷行赏各从地方近便良是该部分析关内外夷人部落抚赏旧处历历如指掌道路窎阔委难一人经管还著阎鸣泰任关内袁崇焕任关外照地方分抚以便责成其额赏清耗剔弊严核撙节度督抚二臣与内镇诸臣和衷协力自饶为之该部知道
　　○兵部尚书冯嘉会覆山海太监陶文请修西协石塘路水口白马关河口添建月城中协之喜峰正关城上建龙王庙一座以镇水口无梁殿三处盛贮军器火药东协之桃林青山等处严令修葺即以附口营伍之军兵就近轮流派拨兴工量给行粮十用其一应如议行得旨蓟镇三协环卫  陵京边防修葺委不宜缓该监衔命亲历善体厂臣筹边指示相度周详所议石塘迤西诸口应亟修应增建既经该部确覆即行该镇如议次第举行以慰朕绸缪冲边至意
　　○丰城侯李承祚＜锍-釒＞陈三议一江西南赣吉三府仍食淮盐一开采珠池一开铜矿以资鼓铸得旨珠池铜矿封禁已久如何辄议开采以惊扰地方江西南安等三府食盐应否全归淮额该部议妥具奏后部覆请以吉安一府食淮盐从之
　　○甲戌上御文华殿讲读
　　○山东巡抚李精白＜锍-釒＞言正月初八日莒州民王九尝耕牛产犊宛然麟也绘图呈献因言  皇上简清荩厂臣以襄泰宁之盛用使天瑞下降地符上升等语得旨昔年灵鸟已集中州今兹仁兽复产东土王者之瑞层见叠书朕心嘉悦念民生多艰方宇未靖朕当增修德政以克副祯祥厂臣辅朕发政施仁安边固圉图阁勋名朕所素鉴亦所厚期本中愿朕体  天任贤慎终如始喜不忘儆以襄泰宁具见献纳忠悃所进麟图朕览知道了
　　○狭西巡抚张维枢言  瑞王之国期迫措办无计请留七八年分料价一项银二万四千五百九十九两八钱匠价等五项银共六万八千二百九十九两以为府宫安置并途次供亿之费得旨料价不准扣留余俱依议
　　○狭西总督王之采＜锍-釒＞言瑞府赡田＜锍-釒＞请三万三秦物力地不加拓分藩至瑞府而五委实势难取盈今自汉中府报四十余顷之外各府并无废产不得已通融坐派十分之一臣等当力任之若再派于三千顷之外土膏罄尽摉括力穷臣等虽欲曲为王国计有不能尽必者或于别省分派拨给众犹易供至民地皆有正赋供边饷既充赡租边饷抵补亦当有定议得旨据奏瑞府赡田尚未得十分之二除汉中府所报外西安府与各州县何独无废地绝产可为补凑各省作何协济边饷作何那抵原请三万顷数内作何酌裁既度民艰又不失笃亲至谊该部速议具覆
　　○抚治郧阳李若圭言郧境流寇多警山深易于啸聚地旷易于纵逸今当专责捕厅查府属民壮之多者量行裁取给本厅为兵统领剿捕至郧属原无参游所托力者四守备耳守备各有额兵臣已责各司道督行操练并以操练事宜申臣查考按季考成岁终举劾得旨郧阳山深地旷盗贼易聚难擒专责督捕守备诚为要论督操练严考成等议具见条画有禆地方该部即与议覆
　　○云南巡按朱泰祯题叙平定武寻嵩功三年之内大小一百三十三战生擒贼首逆党三百七十四名斩级四千零六十四颗夺获器械牛马并被掳男妇俘获贼属招抚夷寨安插夷民恢复滇黔卫所州县城堡摉获印信铜牌关防等项录有功文武各官缘繇兵部题覆请钦天监择日荐告宣捷有功员役查例拟叙报可
　　○朝鲜国王李倧咨请贺冬陪臣贡回乞照先年备倭例买硝黄以御奴礼部代奏得旨硝黄中国长技  祖制严禁不许阑出外夷朕念朝鲜累世忠顺且奴患方棘准炤尝收买仍谕该国使臣加意谨防勿得疏虞反以资敌并移文登抚一体遵行
　　○命御史李应荐徐卿伯管京畿道刷卷应荐北畿卿伯南畿
　　○荫原任大学士孙如游孙男嘉绩送监读书
　　○勒山东道御史陆世科闲住因推苏松督学以久系门户斥也
　　○削夺吏部考功司郎中苏继欧以系杨涟死党也
　　○乙亥礼部署部事左侍郎李康先言亲王道路经过及就过之后宜拜谒  祖陵三王俱过南京宜谒
　　孝陵  瑞王过承天府  惠  桂二王就国后俱宜谒  显陵或念供应浩繁地方疲困俱遣官祭告省繁费以苏疲民统祈圣明裁夺得旨一并遣官祭告
　　○户部尚书郭允厚言惠桂府工时难复缓前工部业借银三万佐之臣部议于七年京边钱粮再那三万应急议行各该省直抚按将协济银两催解抵补得旨依议
　　○南御史李时馨奏进摉括节省助工银两得旨据奏殿工庆成皆赖厂臣忠君爱国规天矩地鼓率土趋事之忱奏  三朝未备之绩说得是助建银两著查收
　　○赠原任太仆寺卿李如桧为工部右侍郎荫一子入监读书予祭葬如例
　　○中书舍人朱慎＜坎金＞以俸满＜锍-釒＞请考选因颂魏忠贤有内辅得人师济在列之语得旨准与同官考取咨访从公考选
　　○以缉获结把吓诈犯人董义等加升魏忠贤原荫弟侄一人二级仍赐银币酒钞并敕奖励
　　○调保镇倒马关参将陈焕章为神枢七营参将
　　○丙子  瑞王辞  奉先殿
　　○未时雨雹
　　○延绥巡抚今丁忧朱童蒙言延绥六年分京运欠三十余万军士缺饷嗷嗷告饥乞先发一半陆续补完七年分已奉旨之一十万立刻速发催官解镇以安人心因颂魏忠贤劻勷力殚绸缪计周辽左宣云武备咸修冲边共倚等语再请守制  上命该部刻期发饷朱童蒙夺情料理不准守制
