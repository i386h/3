<!-- { "loadSidebar": true } -->
　　○兵部职方司郎中余大成发阁臣刘一燝私书一为内监杨恩转托一为武举门生五军佐击仇震求缺得旨内监杨恩著司礼礼查明具奏仇震事明系假借不必究问
　　○庚辰大学士刘一燝辩余大成疏言为内监杨恩转书事尚有因盖文书房各官清苦灯烛纸劄从来仰给微资该部亦有旧例至佐击仇震事绝无影响乞敕下法司严加讯鞫得旨卿公清端慎朕所鉴知这琐事心迹自明不必介意亦不必深究御史安伸给事中韦蕃霍维华俱疏论一燝得旨不得附合渎扰
　　○兵科给事中李遇知言三藩并建民瘼当恤请蠲荆州汉中衡州三郡加派得旨藩封营造不妨通融协济著再行申饬毋重困一方
　　○差户科给事中朱钦相管太仓银库
　　○革湖广都司刘廷藩任以巡抚熊尚文劾其驭军无法也
　　○熊廷弼辞免尚书不允
　　○兵科都给事中蔡思充等言户兵工部虽职掌各属越俎有嫌而血脉一体联络有机宜就兵部侍郎中推一才识警敏力量精干者给以敕印俾专总理之任自榆关以东及天津登莱二镇原兵若干增设若干应支旧饷若干衣装器械应给折价若干见在库贮件数若干务了然心目以后二部解发俱赴总理衙门挂号盖据兵籍以问粮饷问甲器按月报以稽盈缩稽迟速譬如一身之中或爬或搔心之所至而手随至计莫便于此者贵州道御史崔尔进等亦以为言得旨军兴兵饷军械相须为用事权自当联贯这所奏兵部堂上官一员监督各司官深得权宜有禆大计科道官询谋佥同便著如议推举寻以添注兵部左侍郎王在晋兼督三部事在晋疏辞不允
　　○辛巳兵部尚书王象乾复自请行边得旨疆事方亟卿居中调度浸有次第兹又申前请本兵行边近例并此时一切事宜该部酌议具覆
　　○吏部覆查言嘉靖三十七年兵部尚书杨博万历十六年戎政尚书郑雒行边等例皆释祈父之内寄而受元戎之总师顾钦遣出自  圣明非臣敢轻议也寻以象乾总督蓟辽
　　○升礼部郎中康新民为浙江宁绍道参政
　　○升山东布政司左参政陈亮采为按察使海右道参议李邦华改登州兵巡道
　　○铸天津总兵官关防给总兵王学书
　　○赠原任刑科给事中孙羽侯为光禄寺卿
　　○壬午刑部右侍郎邹元标请于蓟辽建省城又因赠孙如法光禄寺少卿乃胪举  神宗朝迁谪诸臣物故张栋薛敷教顾允成姜士昌安希范等在籍李植等死当褒恤生当录用得旨据奏感时言事具见苦心蓟辽边镇军卫捍御便于郡县建省似难轻议余关切时务的该部议覆
　　○广东道御史董翼言天下卫所官军不下百余万皆世饱屯粮受豢养之恩最深且久当此乏兵之秋宜量行抽调边地者十徵其一腹里者十徵其五合之可得二十余万以备广宁山海天津登莱之守至于卫所军官世受国恩应图报塞指挥而上责办三家丁千百夫长而下责办一家丁臣固知其能应而亦其所不忍不应者也何必舍目有之卒徒而需外募之佣作哉得旨该部酌议具覆
　　○命大学士朱国祚同知经筵日讲玉牒提调实录总裁
　　○工部尚书王佐乞休旨慰留之
　　○广西道御史李应荐疏言经略熊廷弼巡抚王化贞两人事相依而事相济原不必虑其不和恐一居关内一居关外事态多端媒孽易起仰仗  天语申谕俾廷弼以刚中承  天宠化贞以耐心固藩篱去相扼相岐之心为商确协力之用廷弼寻上疏言臣与抚臣旧相契合今鲜猜嫌强于本无形迹中以增其事态而起其媒孽则齮龁之祸谁实启之记去年倡为不能联属道将固结士卒之说转相煽播遂至逐臣勘臣断送河东一方于贼手而不顾今又无端创为调剂经抚之说万一商量公事可否俞咈自不妨于参同而旁边之人见其迹不见其心必有以经抚不和构生事端者展布之苦又不在地方而在庙堂之上矣得旨大臣同心体国非小臣过计所及卿既膺新简受兹重任当一意直前以副眷倚应荐又具疏引咎得旨姑不究
　　○补考选御史晏春鸣广东道夏之令四川道
　　○癸未顺天巡抚李瑾报蓟昌二镇发过出关家丁官军二项共一万零一千二百二十八员名
　　○升礼部郎中孙体元为河南布政使司右参政
　　○日讲官少詹事孙承宗引疾求去不许
　　○礼部请  圣驾幸学诹吉八月初四日得旨  皇考在殡郊祀尚未躬承所请著于来岁举行
　　○差武库司主事方守地解宣府马价银二万二千余两
　　○命锦衣卫指挥等官史世载邢元吉锦衣卫堂上佥书管事沈光裕徐本高吴尧年周显祚南镇抚司佥书管事田尔耕提督西司房巡捕
　　○甲申铸巡抚登莱等处关防给巡抚陶朗先
　　○铸经略辽东等处军务关防给熊廷弼
　　○革西平堡游击黑际盛以原官义武前营黑云鹤代之际盛虚报奴贼渡河摇惑人心坐禠职
　　○起原任神木参将万化孚为德州营参将管副总兵事山东巡抚标下蔡同春为登州水营游击都司彭修翼为都司佥书管临青参将事原任都司刘翰补武定营守备从山东巡抚赵彦之请也
　　○叙贵州征苖之功升张鹤鸣兵部尚书荫一子锦衣卫正千户世袭赏银六十两大红纻丝四表里给与诰命其余内外文武官员监军道陈禹谟毛一鹭等总兵陈寅等优升纪录赠恤及赉银币各有差并赏及土官妇奢社辉等
　　○刑科给事中毛士龙以热审开释重辟参刑部尚书黄克缵得旨老成难得克缵岂容苛求克缵寻疏辩求罢勉留之
　　○以黔功加恩辅臣前任首辅见今召用叶向高进中极殿大学士与原任首辅方从哲各荫一子中书舍人见辅一燝爌加少傅兼太子太傅进建极殿大学士各荫一子国子生四辅俱赉银五十两彩叚四表里以新衔给与应得诰命
　　○御史傅宗龙上言苗捷可宣辽耻尤不可不雪大凡功同赏者罪必同罚今强以苗赏加辅臣是欲其受辽之罚也既而诸辅臣各先后力辞  上许免恩荫命银币祗承
　　○蓟辽总督文球报发援辽兵除蓟昌外保定巡抚所属发过家丁官军共五千二百十六员名
　　○命成山伯王国柱东宁伯焦梦熊诚意伯刘荩臣掌南京都督府国柱左府梦熊后府荩臣右府抚宁侯朱国弼清平伯吴遵周都督府佥书管事国弼中府遵周前府
　　○升副总兵崔天锡署都督佥事南京前军都督府佥书提督小教场都督佥事纪元宪以原官佥书南京后军都督府兼提督神机营
　　○丙戌谕内阁朕今婚礼告成普天同庆朕思  皇祖母昭妃眷顾慈恩感戴无极理宜称上尊号以显朕孝诚至意卿等传示礼部查照旧制隆重典礼具仪来看
　　○蓟辽总督文球具疏分别辽阳溃逃各将功罪有功无罪周世禄侯世禄为一等无功而微有罪姜弼鲍承先为一等有罪复逃麻承恩刘孔胤李秉诚为一等付该部议覆
　　○经略辽东熊廷弼请复用监军道高出胡嘉栋饷司傅国同知张文达等并薄康应乾牛维曜之罪且言今日辽官当分四等曰死曰归曰逃曰降降不足齿矣太上死之其次则束身趋朝以听司败是名曰归原与外避贼锋内避国法隐姓变服终不报名而逃者不同似难厚诛归者以坚其逃与降之心亦惟视平日有功无功为殿最而黜陟之方为情法之平得旨该部酌议后兵科蔡思充萧基等亦请先用高出张文达并付部院
　　○改南京户部尚书汪应蛟为户部尚书改南京都察院右都御史何熊祥为南京工部尚书
　　○升南京太常寺卿王之采为都察院右副都御史巡抚宁夏
　○升浙江按察司副使刘可法为本省布政使司右参政
　　○补考选御史王祚昌于浙江道
　　○丁亥  睿宗献皇帝忌辰奉先殿行祭礼
　　○辽东经略熊廷弼疏言今日策辽者事本难而视之愈易势已急而应之愈缓著宜先而布之愈后心本同而构之愈异祗绿一团自顾之私意胶结于胸中而不能割此臣愿  皇上严饬中外诸臣各换肺肠真心实意忧国筹边者此也因历举极难极急所当同心先图者大概以抽选各镇各省精兵二十余万催趱到关责兵部兵不精臣不代任咎以措处各兵安家行粮及见在本折责户部饷不敷臣不代任咎以趱造弓矢器械及硝黄布疋责工部器不备臣不代任咎至于大将偏禆之谋勇敢战者委难其人乞敕兵部发单分送科道九卿各举所知或堪大将或堪偏禅一一疏名付臣随材使用得旨奏内诸款灼见事情调画悉中机宜该部即与议行仍申饬内外各官同心急公毋致稽误责有所归
　　○荫户部侍郎臧尔劝子允德刑部侍郎邹元标子燧遵诏各入监读书
　　○覆御史李日宣宗生并圣裔中式名数准各加于额外不必拘定一人
　　○起原任昌镇参将袁勋补镇边路参将都司佥书孟吉补右骑营游击
　　○戊子通州巡抚王国祯言通州东至蓟州北至密云各应增设墩台欲仿边台之制周围砖砌庶可经久所需砖石木料人夫等项并请工部查议拨价命所司议覆
　　○差浙江道御史苏述督理茶马
　　○降兵科给事中郭巩为狭西按察司知事添注
　　○己丑辽东巡抚王化贞言辽阳之破已几三月而兵马之出关者才一万七千余人中间惟宣府一千最称精锐蓟镇三屯营之三百足备爪牙其余则象人涂马甚有并马与械仗而无之者适以滋辽之累耳京运盔甲不堪披戴改造无人尽置高阁至分理之人望眼欲穿三月以来道府无一出关者止一运同孙同伦扶病趋事同知马绍芳新升监军道以署印无人犹理厅事所谓高出胡嘉栋张文达诸人灼知其才可与共功已奉明旨而该部竟不议覆也得旨限三日内具覆
　　○兵部言臣部催兵之檄无日不行催或报起行在途或以陆续到关出关兵饷臣部会同户部多方酌处稍有次第惟是衣甲器械工部未有著落伏乞严敕该部会同科道官作速查发得旨各款关外所急依议速行相关衙门不得视为平时争执稽误你部仍不时查催务求济事毋第以一覆塞责
　　○新升南京礼部尚书周应宾疏辞不允
　　○山西巡按刘惟忠疏劾新升延绥清平参将周弘祚原任西路奇兵营副将朱国良东路营参将郑绍勋部覆俱革任回卫
　　○升工部虞衡司郎中毛尚忠为云南提学佥事
　　○升浙江按察司副使张邦翼为本省布政使司右参政
　　○升补四川守备伍德崇山西守备廖栋建宁守备丁文耀洱海守备姚之屏迤东守备方策宁武守备刘光辉里海把总屠锡原任佥书王永光各都司佥书德崇中都栋山东文耀锡俱广西之屏云南策贵州光辉永光俱山西
　　○升大同守备刘奇嘉为都司佥书领兵援辽
　　○起升原任南昌府知府袁崇有为尚宝司司丞
