<!-- { "loadSidebar": true } -->
　　○朝鲜国王李珲为其侄李倧所篡乃藉称彼国王太妃顺臣民之心以废昏立明令议政府左议政引弘者等移文总兵毛文龙乞为转奏其词称本年三月内奉王太妃教旨谓光海君珲自嗣位以来失道悖德罔有纪极听信谗言自生猜隙不以予为毋戕害我父母虐杀我孺子幽囚困辱无复人理屡起大狱毒逋无辜先朝耆旧斥遂殆尽政以贿成昏墨盈朝赋繁役重民不堪命不特此也我祖先祗事天朝殚竭诚悃无敢或怠而嗣王珲忘恩背德罔畏天威督府东来义声动人策应不诚未效同讎神人之愤至此已极何幸大小臣民不谋而同合词举义咸以陵阳君倧仁声夙著天命攸归乃于今月十三日讨平昏乱已正位号以嗣先先王之后彝伦攸叙宗社再安咨尔政府备将事意具奏天朝一面咨会督抚衙门以凭转奏朴弘者等亦言珲失道悖德委不可君国子民陵阳君倧乃昭敬王嫡孙自少聪明仁孝有非尝之表王异之养于宫中属意重于诸孙今者人望所归王太妃克顺人情俾承先绪文龙揭报登州巡抚袁可立上言李珲袭爵外藩已十五年于兹矣倧即系亲派则该国之臣也君臣既有定分冠履岂容倒置即珲果不道亦宜听大妃具奏待中国更置奚至以臣篡君以侄废伯李倧之心不但无珲且无中国所当声罪致讨以振王纲傥为封疆多事兵戈宜戢亦宜遣使宣谕播告彼邦明正其罪使彼中臣民亟讨篡逆之贼复辟已废之主若果李倧迫于妃命臣民乐以为君亦当令其退避待罪朝廷徐颁赦罪之诏令其祗奉国祀如国初所以待李成桂者此又不得已之权也
　　○礼科都给事中成明枢亦言宜敕该部速议责问之檄不失正罪之体仍一面敕登抚以细讯属国之情一面谕枢辅以详□讨逆之举诏付部议
　　○革原任浙江总镇坐营孙锡爵及升任浙江都司李甘来职永不叙用仍将锡爵提问追赃以巡按浙江张素养劾其贪纵不职也
　　○遣御史张师孟巡视京营
　　○升山西左布政使李应魁为光禄寺卿
　　○起升原任四川布政使司右参政陈采为南京光禄寺少卿
　　○升尚宝司司丞麻僖为本司少卿
　　○升四川叠茂游击刘崇礼为云南临元参将蓟镇曹家塞游击张万春为大同威远堡参将宣大总督标下都司佥书张万祥为固远东路游击
　　○己丑大理寺添注左少卿范济世上＜锍-釒＞乞加封选侍言  先帝顾命谕封选侍李氏为贵妃臣时以都给事中待罪吏科实与闻之即  皇上登极诸臣请封选侍  皇上谕礼部进仪注来看未尝不欲封选侍也迨后议论纷纭  皇上震怒选侍与皇八公主移居一号宫旋有回禄之变火起于外延烧于中天意人谋俱不可知今史馆弘开使修  实录者书之曰  上欲封李氏为贵妃已择吉具仪  上崩  太子停封不予并八公主移于一号宫旋有火灾宫毁则天下后世将谓  皇上为何如主乞敕下礼部加选侍之封位以慰  先帝在天之灵移公主于别宫以全骨肉之爱得旨朕体  皇考遗念选侍八妹礼待供赡有加  累朝家法具存加封自有时制且朕未尝册立何云太子停封其原住宫毁根因自明何疑人谋见住慈庆宫何云一号范济世诞妄要君或有受人指使情节著回将话来济世上＜锍-釒＞认罪得旨朕思慕  皇考礼待选侍宫禁内事皆处分停妥范济世轻率妄言姑不深究
　　○调南京太仆寺卿丁启浚为太仆寺卿管西路验烙少卿事
　　○升四川行都司佥书陈廷对为广西柳庆参将延绥左营都司佥书崔崇胤为甘肃抚夷游击大同正兵营都司佥书徐卫国为洪水堡游击
　　○论套虏入犯失事之罪原任延绥总兵杜文焕原任宁夏总兵魏世德原任都司萧倬原任游击麻继志原任参将张应昌原任副总兵马允升王果俱革职文焕逮问世德等行巡按御史究拟
　　明熹宗悊皇帝实录卷之三十三
　明熹宗悊皇帝实录卷之三十四
　　天启三年五月庚寅朔
　　○礼部尚书盛以弘再疏乞休许之命驰驿归
　　○吏部请给殉难诸臣诰敕以慰忠魂以彰风化山东辽海东宁道右参政今赠太仆寺少卿顾颐四川下川南道按察司副使骆日升下川东道副使李继周今俱赠光禄寺卿四川顺庆府同知郭象仪今赠光禄寺少卿叙州府同知熊嗣先顺庆府同知洪应科重庆府推官王三宅巴县知县叚高选南溪县知县王硕辅桐梓县知县洪维翰四川乡官原任巩昌府同知宋柱国今俱赠尚宝司卿长宁县主簿徐大礼郫县儒学训导赵恺今俱赠重庆府同知桐梓县典史黄启鸣今赠重庆府通判诰敕命共十五轴
　　○巡抚贵州右佥都御史王三善具疏报捷言臣自解围以后分兵渡河因采浮粮为贼所乘是以有陆广河之失安酋探知纠党复谋内犯臣先其未集遣游击祁继祖参将王建中等分道进兵一捷于莲花＜屯土＞而龙里路通再捷于青岩而定番路亦通又捷于姑荡革而宋万化旋就擒四路既清苖仲争附邦彦大惧不敢复肆猖獗第据险自守而已大都逆贼伎俩有限第恨我兵力不加更苦粮饷不足若得四五十万金一时解到不旬月间可募苖仲精兵十万夫此十万兵皆系土著不烦跋涉之劳一便也自食其有米粮不须代运二便也道路习熟深知地利三便也我成指臂贼丧羽毛四便也计人给饷毫无虚冒五便也或者患夷情叵测不知省围未解之先苖仲畏安酋故附安酋省围既解之后苖仲于酋远而于我近故苖仲附我况又啖我之利谁不乐从即有反侧我夹汉兵而用之其孰敢生心乞先敕湖广抚臣于布政司库中不拘何项银两借解五十万必有以制逆酋之死命得旨据奏黔省屡战多捷道路颇通著会同总督官尽心调度务保封疆粮饷已有屡旨还著该部确议具奏
　　○巡抚贵州王三善又奏广西援黔监军周世匡参将王慎德等官兵乘夜私逃四川援黔副总兵秦明屏等亦复效尤逃去乞将周世匡等重加议处秦明屏重加惩治以责后效得旨周世匡等已有旨秦明屏姑留用著策励立功以赎前罪
　　○升广东练兵游击方戡之为南直金山参将浙江掌印都司陈云龙为广西永宁参将
　　○辛卯起用南京太常寺卿李维祯自陈乞休  上以维祯词林宿望新经起用著即到任供职
　　○壬辰顺义王卜失兔等遣头目补进鞍马弓矢等项赐敕宴赏如例
　　○赠原任日讲官礼部左侍郎兼翰林院侍读学士张一桂礼部尚书荫一子国子生准孙生员志瑄陈乞也
　　○升工科右给事中刘弘化为刑科左给事中吏科给事中周之纲为兵科右给事中
　　○起原任山西左布政使韩策仍山西
　　○调洮氓副总兵徐永寿为延绥中路副总兵古北参将吴尽忠为延绥东路参将
　　○癸巳兵部尚书董汉儒等奏罪弁管大藩津抚参其挟粮私遁登抚参其逗遛糜饷臣向有＜锍-釒＞请令登抚戮之海上而饷臣之救＜锍-釒＞至饷臣惜大藩未始不重国法拟下臣部逮问  皇上悯其畏法自投薄禠职衔令赴军前自效臣以为不下法司一讯无论法纪凌夷即大藩亦何颜面偃然士伍之上又臣部前＜锍-釒＞并参张思任孟淑孔行提未解祈明旨诘问一并逮处施行得旨管大藩已有旨张思任等著遵前旨严行提究
　　○刑科给事中解学龙摘参山东招练道刘国缙所报赈银谓其历历侵欺当严追还帑仍乞罢招练官其各兵在登者隶之于总兵在莱者隶之于参将严为约束毋致涣而无统  上命赈银著差去科臣勘明回奏各兵依部议分管
　　○遣御史彭鲲化巡按顺天杨维垣巡盐两浙
　　○营军以迟散月粮为词鼓噪于总督戎政恭顺侯吴汝胤之门上命严查首恶治罪汝胤再＜锍-釒＞求斥谕以用心整顿营务不必辞
　　○升河南按察使戴熺为广东右布政使管屯田水利江西布政使司右参议张京元为四川按察司副使分巡上川东道工部郎中韦国贤为广东布政使司右参议南韶兵巡道
　　○甲午端阳节赐辅臣叶向高等上尊珍馔
　　○起原任通政使仍管光禄寺卿事赵健为南京太仆寺卿管少卿事
　　○改兵部主事王时雍为尚宝司司丞
　　○原任吏科右给事中以年例升河南按察司副使汪庆百引病恳乞原官致仕部覆许之
　　○乙未浙江道御史彭鲲化上言朝鲜内变国王李珲一旦为侄所废彼先自乱安能助我况无君之人岂肯倡义效顺且为倭□与奴连若举朝鲜归顺奴酋毛文龙必难久居牵制无人奴得安意西来无复东顾之忧矣今日远侦探查奸细制火炮三事实为急著宜募敢死之士探奴情形勿止凭逃回之口奸细实繁有徒宜谕内之五城外之有司挨查摉捕容隐不举者事发连坐而后戎狄不伏于肘腋中国长技火炮为上今澳夷远来已有点放之人宜敕当事者速如式制造预先演熟安置关外庶几有备无患臣因是而请内操之当停焉天子有道守在四夷备虽在近而尤在远内操不过护  圣驾驾不轻出设此何用宜以内操之费操练营兵以守京师更练关兵以守山海固门户乃所以固堂奥也得旨所奏修边诸事著内外各衙门著实料理内操原不糜费不必渎奏
　　○南京江西道御史陈必谦奏  祖宗之法纪必不可坏士绅之廉耻必不可捐如亵污  太庙之吴应琦其被谪不与王心一辈同也胡然不因廷荐不自部推而卒得复故官  祖宗朝有此法否陪推蒙点之姚思仁昨经内计南北交章赃迹满案胡然而顿陟宫保之荣  祖宗朝有此法否辱人贱行之孙杰三禠犹轻例推何枉且去后未闻舆论之推毂而忽有传奉之京堂  祖宗朝有此法否愿  皇上饬法纪以破私交俾诸臣人知自爱至近日辅臣史继偕啧有烦言而蒙面趋朝自若也愿  皇上亟允继偕之去  上责其枝蔓求多姑不究
　　○大学士史继偕因南京御史陈必谦指及具＜锍-釒＞乞休  上温旨慰留令勿介意
　　○南赣巡抚右佥都御史唐世济引疾乞休许之
　　○加升四川遵义府同知张起鹗为本省按察司副使
　　○丙申  孝宗敬皇帝忌辰  奉先殿行祭礼遣成安伯郭邦栋祭  泰陵
　　○赠原任顺天府府尹沈光祚工部右侍郎荫一子国子生准承重孙沈循陈乞也
　　○改福建泉南游击赵颇为浙江都司掌印
　　○升浙江运粮把总陶廷璘为四川行都司佥书
　　○升怀来守备田时秀为山西行都司佥书黑谷关守备王统为万全都司佥书
　　○丁酉  上御文华殿讲读
　　○刑科给事中解学龙＜锍-釒＞荐文武旧臣文臣许维新周著王伉许鼎臣阎世科徐九章邹维琏黎国器李自蕃等武臣萧如薰白兆庆李光荣李怀信等乞立推起用诏下部议
　　○命铸杭州府管理缉捕关防
　　○升光禄寺少卿刘洪谟为太仆寺少卿
　　○戊戌  上视朝
　　○荫原任兵部左侍郎陈邦瞻男良马□秦国子生
　　○升湖广布政使司右参政卢瑛田为河南按察使礼部员外郎石维屏为河南按察司副使分巡汝南道
　　○己亥  太祖高皇帝忌辰  奉先殿行祭礼
