<!-- { "loadSidebar": true } -->
　　○御史潘云翼陈救急八款简戎政之任储边疆之才固山海之防设蓟门之备联中外之心鼓士卒之气严奸细之禁远哨探之役章下所司
　　○荆王助饷  上嘉其忠义命所司贮之
　　○发冏寺马价银一万八千三百六十四两于延镇
　　○戊寅  上御文华殿讲读
　　○大学士刘一燝诣  庆陵相玄宫
　　○革大同左卫协守副总兵周有道大同镇城坐营都司张应辰管屯都司陈元庆德州春班游击陶永光保安新城守备郭登等回卫巡按御史萧毅中劾其贪纵也
　　○革河南都司佥书黄玺回卫以巡抚张我续参其剥削有声也
　　○风霾
　　○己卯以恩诏加升锦衣卫指挥使杨光夔为都指挥佥事
　　○命南京户科给事中欧阳调律巡视营务
　　○调神枢营副总兵谢弘仪于通州统练三营民兵
　　○庚辰  上御文华殿讲读
　　○先是  上因风霾示警减膳露祷是日御讲筵大学士韩爌面奏  皇上此念便可回  天在廷诸臣倍当修省宜传谕礼部具日举行又近京地方冬雪未沾春农苦旱宜
　　○传谕顺天府祈祷雨泽礼部请以十五日为始雩祷修省  上然之
　　○命南京诸司预建黄册库房慎重图籍
　　○兵部覆四川巡抚饶景晖条陈建南善后八款一核边额谓建南五卫八所额设官兵十减六七盖繇粮田乾没于豪强以致官兵日见消索耳今议措饷开荒为足食计又于大渡河至金沙口修旧五十六营增新七十七营定额据冲以壮藩篱一精器械谓蜀兵长技固多但以岁久皆成钝敝今议以逃故军兵所扣积者节次修补仍委材弁严督置造载诸循环以备查验一阅信堡谓大渡河之外昔为夷巢今已收入版图设营置戍且耕且守第地方数千里阅视稍疏前功坐废宜令两厅协同指挥官躬亲阅历稽馆舍之治否田畴之荒辟戍守之勤惰备册送道通详两院以凭举劾一画信地谓地方辽阔界畛不分必致互相推诿今议分为五信一自镇夷堡至木托营一自土城营至旧关坪一自金沙江至小高桥一自河西营至安乐营一自镇蛮堡至土桥营信各一将画界而守一修险隘谓建昌为五卫腹心业石其城而守之独德昌建盐二打冲三城四面邻夷岁久城圯宜及时修举至于盐之河西建之泸沽铁厂松林越巂之南关桐站项背皆夷当于隘口各筑石城庶重关一设隐然金汤一严夷禁谓建边民夷杂处不严为之防勾引潜通贻祸匪细宜申明保甲之法犯者连坐但不得生事扰害以开边衅一励将领谓建边一带岩岭瘴乡虽安堵已苦不堪况日不忘枕戈者乎诚欲作干城之气惟有激扬一法应比防海事例岁终类叙有功者破格显擢不则重加究处  上命依议行
　　○辛巳吏部尚书周嘉谟复引疾求去不许
　　○论延镇擅增抚赏之罪夺游击周弘祚参将刘芳声等俸一年守备白鹤龄操守冯大栋等革职提问
　　○复辽东科举仍许补前额
　　○贵州巡按御史沈珣条上十二要一定志向一习勤劳一笃问学一频晋接一防壅蔽一抑阉侍一信仁贤一务节省一靖嚣争一振积习一定边筹一恤遐士报闻
　　○录宣府修边墙功副总兵文应奎等奖赉如例
　　○壬午  上御文华殿讲读
　　○以原任浙江游击陈希范为温处参将酬其督兵赴关之劳也
　　○加恩戚畹升锦衣卫指挥使王天仪正千户王楷俱都指挥佥事授郭从龙锦衣卫指挥佥事郭起龙正千户
　　○革辽东都司张昌胤职提问追赃中右所游击李应诏右屯城备御杨应宗回卫以巡按御史陈王庭参其侵克营私也
　　○癸未大学士刘一燝覆视  庆陵回奏言新陵营造规制原题比照  昭陵今相度形势似又宜参酌献陵盖以龙沙蜿蜒环抱在前形家以为至尊至贵之砂不可剥削尺寸  献陵亦以龙砂前绕建  享殿祾恩门于龙砂之前正与此合臣等询谋佥同伏乞  圣裁  上嘉其忠勤赐以银币
　　○礼部侍郎周道登亦具＜锍-釒＞言状仍绘图贴说随本呈览  上命依规制营造
　　○工部以  大婚礼请造铺宫应设物件报可
　　○命太仆寺支草料银二万两备辽镇功赏
　　○革□黎游击黄承爵回卫以四川巡抚饶景晖劾其秽迹彰闻也
　　○甲申工部以  定陵＜土遂＞道填完乞议宝项规制以速工程且备陈库藏匮乏之状得旨  定陵宝顶规制乃  皇祖亲定朕念  在天之灵何忍言减著照  永陵丈尺培筑该部每称缺乏其费银俟朕凑给仍作速并工毋得藉口稽延
　　○巡按直隶御史张新诏言考通惠河即元郭守敬所修故道国朝平江伯陈锐＜锍-釒＞通之运船直达大通桥下彼时势豪欲克取脚价阻坏其事后因御史吴仲言乃命郎中何栋吴嗣忠仍浚里河计费才七千两而所省脚价十二万此繇通州至大通桥省费之大较也若繇大通桥至朝阳门尚有三里许其地平衍闲旷有掘就河身见在倘导玉河之水稍溯而北至朝阳门量建闸座及剥船若干只粮运到时径于门下上车似为便计盖会典开载车户脚价自大通桥至东仓每石银一分六厘近又议加三厘至西仓银二分三厘若复省路三里许则东仓脚价可减十之六七西仓脚价可减十之三四互而计之总减一半每岁京粮以二百六十万为率即可省脚价二万六千余两彼从通州至大通桥凡四十里止费银七千此三里许之地能费几何即除挑浚外建闸造船等费只消一年脚价之半便已宽然有余一成之后每岁省银二万六千以三十年之通计遂得七八十万入太仓矣诏部议覆
　　○乙酉是日风霾如前占曰羽日风从西北方来有兵围城城破谕大小臣工仰体敬畏毋得徵逐宴会
　　○巡按直隶御史左光斗申屯田水粮之议言北地之患不难于开荒而难于救旱不讲救旱而荒是务开前者未开而后者已荒有司之荐墨未乾而万姓之流亡已尽矣亦何取于虚应故事乎天不能灾地不能害独有用水一节臣是以有水粮之议稻田惟南人惯习北人习者十之一耳若使粮尽归于流寓而泽不及于土著二三年后北无土并无民矣北地平衍顺流一渠率溉数千顷物宜不改而收获有加力省功倍土人便之臣是以有浇旱地之议亦有地高水下闸不能升河聚地洩水不能积有法以激之障之臣是以教之上者为车而下者为堤既不能渠又不能泉奈何击壤之歌惟曰凿井盘庚五迁惟井存焉家掘一井井灌十亩八口之家可以无饥臣是以教凿井据各州县报道有开河十余里者有数十里者开水田数百亩者有数十亩者有浇旱地千顷者有数千顷者有用闸用车用堤各得其法昔之焦原为泽田污莱为沃壤者有每县凿井千眼亦不下数百眼者又有士为民倡民为民习见在举行尚未报完来春力作可计告竣者臣复恐虚报有余按实不足复行司道推官查核据报大约相同臣之初愿殊不及此而有司之心独苦矣缘臣檄行之时谬加奖许巡行之日亲自劳来兹实不敢负有司以欺  陛下伏乞  皇上奖见在勤劳各官比照开荒事例容臣另具＜锍-釒＞举荐更祈  皇上敕下该部院将水粮一事载入考成每岁终一行举剌其开水田一顷浇旱地三顷准与叙荐凿井二百眼者如之开水田五顷浇旱地十顷以上者不拘资格准与正荐凿井三百眼者如之其司道督率所属劳绩茂著一并举闻不次超用他如首领佐贰效有勤劳者不得没其所长亦许间及十余人若垦不及一顷及土井塞责未几圯塌者不得与荐有水粮不兴及已兴复废并那旧作新掜少坐多开报不实必剌庶赏罚分明而贤能兢劝国家永赖之矣得旨下部议
　　○经略辽东袁应泰条奏夷氛方炽应援缓一曰将吏应援太缓内参援将金冠王表张超等荐赵邦清张国儒李朴乞破格推用又言户部之新饷司兵部之职方司工部之虞衡都水司皆当与辽事始终乞久任责成得旨辽左情形方急奏内兵饷事宜著遵屡旨作速题覆张国儒等经略既力保可用危疆需人岂得拘以格例部司各官久任责成俱一并议行金冠王表稽迟日久严查奏请定夺
　　○吏科给事中倪思辉言自奴酋发难以来竭天下之物力以奉三韩而苦不给也窃意以十八万之兵岁靡八百万之饷假令奴酋数年不死不必交锋接战而中国坐受其敝矣可不为寒心哉闻奉集居辽沈之中奉集危则辽沈中断此奴之所眈眈而视也乃奴固急之我固缓之以骁勇之贺世贤而吝一冠车之号使其快快自鸣则非所以鼓敢锐也以巽懦无能之李秉诚而尸居重地任贼掳掠出没则非所以肃军法也以备御河西之李光荣而奴来调之来奴去调之去使其疲于奔命则非所以示整暇也万一夷虏阴连递出以疲我不几东西牵制而腹背受敌乎宜于奉集一堡另简名将提重兵驻扎其地奴酋即风雨去来而我坚壁不动或用间以伐其交或设伏以击其惰即有缓急亦当就近调援以壮特角不必檄将三百里之遥仆仆道路徒事张皇也＜锍-釒＞付所司
　　○兵部尚书崔景荣覆科道蔡思充方震孺等前后章奏言今春奴兵已经三犯而西虏打剌汉塞令都令火烧赤等酋复肆要挟河西之戒备何可一日不严李光荣应援河东亦当照管河西枕戈厉兵明烽远哨毋致疏虞京营南兵见今摧发出关之日应听经臣调度而山海四千止当秣马以听策应虎酋戎心叵测四千金之赏原非年例三千夷之贡何可轻启王猷小人一时妄许致难收拾即潜逃亦应行缉捕解发界岭口与之面质不惟杜虎酋之口亦可正王猷之罪傥欲无厌必欲跳梁则厚积兵饷相机战守督抚二臣筹之熟矣其家丁量留一半庶足防御但须视东西夷情之缓急以为去留得旨这防驭事宜便行经略督抚各官用心料理务保无虞
　　○户科给事中赵时用言辽事有三可忧我之所以御奴者能战也交战之时有驰射有击剌人人不怯斗不惜死乃可鼓其胜气今止一火药为军中护命而此外枪刀矢石一毫不能展矣各将领之所倚靠者全在家丁不过六七百人而此外俱脆弱不堪稍败则先走矣此其可忧忧在选练之无日法曰以逸待劳者守也今奴贼出没近在咫尺而调河西之将从三百里外赴援即未战而我已先疲矣河西有警将若之何此其可忧忧在调度之失宜招降之方古名将多用之然亦因彼之瑕衅借此以倾之耳今奴势正在盛强即多降何损于彼况我所收者又皆西酋之部落也若收西酋数千便可孤奴酋则宰赛被擒已久何以不能夺之归虎憨见为金台什壻何以不能为之复仇且非我族类久必生心作速分插庶无意外此其可忧忧在招徕之难测＜锍-釒＞末荐张鹤鸣王在晋涂宗浚而请免许弘纲章下所司
　　○升山西巡抚中军副总兵滕国相宣府副总兵文应奎各实授都督佥事
　　○丙戌四川平武县地震
　　○奉集总兵李秉诚先经参革听勘今又追论失事之罪以昌平总兵达奇勋代之
　　○升保定府知府李廷槟为贵州按察司副使都清兵备
　　○封外戚郭振明为博平伯王天瑞为永宁伯王昇为新城伯各食禄一千石
　　○补考选御史钱士贵山西道王元瑞福建道
　　○是时被抢辽民逃回者皆言奴酋制造钩梯营车备糗粮将犯沈奉总兵李光荣先后以闻
　　○丁亥大学士孙如游累＜锍-釒＞乞休章十四恳  上优诏允之加太子太保进文渊阁荫一子中书舍人差官护送驰驿仍赐路费银八十两彩叚四表里如游＜锍-釒＞辞恩荫不允
