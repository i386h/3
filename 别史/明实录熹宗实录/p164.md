<!-- { "loadSidebar": true } -->
　　○兵部署部事左侍郎李瑾等覆万历四十五年以来延绥宁夏甘肃三镇九捷皆属奇功宜祭告  郊  庙宣示中外获功人员照例升赏  上是之
　　○辛酉总督两广侍郎胡应台引疾乞归不允
　　○平辽总兵毛文龙塘报刘爱塔之死遣张盘潜师夜起遂复金州今欲据金州以图三卫又报奴欲西犯榆关遣师渡江以伐其谋暗置空营更易旗号于是有满浦昌城之捷斩获奴级一百三十八颗获奸细四人及夷器等物奴耳目乱于梆声手足触于地炮东西奔命人马饥疲自相践踏而死者二万余人马三万匹总兵沈有容塘报三月内统兵出海已见奴贼毁弃金州不守又报六月内有张盘风飘至麻洋岛船坏寄居又报九月初二日奴贼知金州有人遣人将在城兵二百掩杀殆尽张盘向住麻洋奴肆焚烧而毁其城垛城角以去塘报互异  上谕兵部著该抚查明登莱巡抚袁可立奏刘爱塔事洩而金州空沈有容有登兵势寡四不可守之议而张盘毅然入而据之此毛文龙所以有金州已复之报也奴酋闻金州有人率众以至张盘退居麻洋岛此沈有容所以有九月初二之报也此金州复与不复之实也至于满浦昌城之举当以赶杀首级获奸细夷器等项为实功而不交一锋致奴死二万余人马三万匹其数终有不可考然其分兵设奇举火放炮使奴东西奔驰如弄于股掌之上当优叙以为用谋者之劝  上降敕谕奖励赏文龙银一百两蟒衣一袭又发帑银三万两劳赏诸将士并命所司议处钱粮接济
　　○壬戌兵科给事中方有度疏参登莱巡抚袁可立言毛文龙塘报金州之复满浦昌城之捷可立应有特＜锍-釒＞而杳无一言沈有容塘报所言金州事即代为具报可立将以满浦一事为伪也则文龙为千古未有之谎正宜明告  君父亟行显罚如其真也恐以文龙之长形有容之短党护忮克为有容保奸可立罪可诛也  上报已有旨
　　○巡视京营科彭汝楠等言近郊大盗纵横而南海子一带莽荡无际又为中使编直之所诸奸盗每藉之为逋逃主近捕获盗犯半是逃兵又半是通州营丁前已鼓噪于部道之门今且肆劫于周行之道该总兵张士显开镇近都统领多兵纪律不闻纵容有据伏祈  天语申饬力清营伍但遇逃亡不时开除如以后有强盗出自该营总兵官一并参处  上从之著近京各镇通行申饬
　　○升江西右参政蔡侃为本省按察使备兵赣州
　　○予原任应天府府尹熊惟学祭葬如例
　　○荫援辽阵亡榆林参将张斌次男拱薇本卫百户世袭其长男拱枢仍袭本祖原职也
　　○癸亥  上视朝
　　○  中宫千秋节免命妇朝贺颁赐辅臣叶向高韩爌何宗彦朱国祯顾秉谦朱延禧魏广微等  上尊珍馔
　　○南京礼部右侍郎魏广微以新简大学士至入直供事具疏谢恩
　　○差福建道御史周宗建巡按湖广
　　○差工部都水司员外郎吴昌期管理中河
　　○升山东右布政使李右谏为南京太仆寺卿光禄寺丞韦蕃为大理寺寺丞浙江右参议钱春为尚宝司少卿
　　○狭西巡抚孙居相劾河州营参将严奇武贪婪激变革任提问追赃
　　○甲子复除福建按察司副使蔡善继于福建改四川布政使司右参议曾绍芳于下川东道升浙江台州府知府张允登为云南按察司副使提督学政
　　○兵部叙东省妖寇荡平功  上命赵彦加太子太保给与应得诰命荫一子锦衣卫指挥佥事世袭赏银一百两大红蟒衣一袭袁可立升兵部右侍郎杨肇基升右都督荫一子本卫正千户世袭赏银五十两大红纻丝二表里其李餋正等三百余人各升级加俸赐赉有差
　　○四川道御史李乔仑疏参登莱巡抚袁可立工部侍郎周应秋言毛文龙拥数万亡命于孤岛之外中国输数十万金钱于澎涛之中文龙报金州复矣沈有容又以金州掩杀殆尽闻两家戈矛先是可立阅无一言有抚与无抚同耳工部衣袄钱粮一节一堂之十同受窘辱应秋岂局外人乃阴阳反覆求见德于中官宁是须眉丈夫得旨袁可立新经叙功加衔周应秋佐部亦从无指摘事迹不必苛求
　　○乙丑以平东省妖寇功加恩内阁辅臣叶向高等再＜锍-釒＞辞免从之
　　○以原任添注副将陈希范实降游击职衔仍管温处参将事
　　○丙寅  上视朝
　　○朝审犯人李维翰杨镐李如桢等九人出入长安右门杻镣长板俱令家人持拏  上谕内阁查经管各官市恩枉法该管山东司郎中余绳训巡风主事洪声远押送副兵马叚杲张新张应聘俱降一级调外任
　　○河南道御史翟学程疏陈铨政言铨臣徇情逐面波頺茅靡巡抚大吏京卿清秩每缺一出奔走如狂初犹托人后则自讨甚之挤人以自便大臣如此何况小臣故监司统辖郡县者也每营羙缺辇货长安郡县亲近百姓者也垂涎善地暗通明讲暧昧揣摩之言流传道路之口何怪其然乎夫吏部统百官均四海者也不惜以情分为赤帜于是司道各属臭味相通巧者被亲拙者见远贤而未开开而未必贤几令乘骢之激扬黯淡无色源浊而求＜锍-釒＞之清必不得之数也繇是吏奸而不知禁法斁而不知修民困而不知恤始嚣然丧其乐生之心而贼盗充斥走死地如骛岂民之敢于好乱哉则贪婪暴虐之政实有以激之耳若掣签一法尤属可笑从来选官之制惟在程量材品斟酌事任务使人与官称官与地宜可耳掣签已落二义奈何当大庭广众之中为涂人耳目之计缺定于先签掣于后高下其手掩耳偷铃将谁欺乎是今日之所当急议者也臣犹记为令时见今戎政侍郎朱光祚铨政一疏凿凿可行奈何寝阁而不报遵而举之殆不容一日缓者矣得旨近来吏治不修民生憔悴亟宜振饬这所奏狥情请托等弊著严行禁谕有违犯的科道官指名参处选法量材授官掣签至公亦多窒碍况又借以行私应否更改停止著从长议奏朱光祚前条陈铨政奉旨已久著查原＜锍-釒＞覆行
　　○四川道御史张应辰言慨自广宁陷失骗官盗饷者纷纷接踵  皇上赫然震怒遣科臣勘问业已清厘无遗独太仆寺少卿何栋如一案奉旨提问迄今未结可听其漏网于清明之世哉栋如招募浙兵冒破饷银八万二千余两巡关按臣梁之栋逐一查核不啻指掌列眉前计臣狃于乡情故游移其词曲为解脱遂成不了之局岂关臣之论列尽系风影而栋如之开销字字皆实录耶岂关臣身亲点验偏不足信而栋如纸上兵马一一皆可凭耶臣向为山东司李闻栋如自知南兵甚少招募清源以充之一时应募纷纷嗣因议安家行粮太薄遂哄然解散致群不逞之徒三五团聚劫掠行人守土者人人切齿恨其贻害地方是清源原未招有多兵安得费有多金乎此栋如冒饷之一徵也臣顷巡视城务有陆时龙与栋如腹心梁才相哄臣讯之才哓哓以奉差买木为解因移文职方司查得梁才原领栋如银五百余两买木料修盖营房就中侵银百余两经年未完臣重惩其人仍发还职方囚而追之未几月余不知才有何神通旧辽抚向职方竟将才提去矣今未知才安归银何在也此栋如冒饷之又一徵也以臣耳目之所睹闻合于关臣之所胪列栋如冒破情形千真万真更无可疑如不凭关臣之勘册止凭栋如之私册驾无为有掜少成多即百万金钱何难一纸销除钱粮有此算法国家有此纲纪否臣诚痛朝廷三尺之法明明不行于百足之奸而公家有用军储竟填贪人溪壑而莫返也得旨何栋如奉旨已久著作速提究并梁才木料价银查明议处
　　○丁卯  上御文华殿讲读
　　○兵科给事中胡永顺疏陈黔事言当今黔围之解我兵喘息未定遽渡陆广此其失失在欲剿太急及两河失利胜负兵家之尝遽议招降此其失失在欲抚太急业已抚矣因其狎而狃我两端观望然后兴问罪之师乍抚乍剿犬羊有以窥我矣此所谓先后著乱者也今黔人意专主于剿庙堂之上半出于抚第言剿者但知贼之当剿耳不顾我之能办剿与否也言抚者亦但知我之力未能剿耳亦不问贼之当抚与否也臣以为莫善于捣虚莫妙于用间莫逸于困守莫急于擒贼擒王夫陆广鸭池皆进兵之道路而遵义正当贼之肩背尤为吃紧扬兵于陆广鸭池之间堂堂正正鼓行而前我欲进陆广贼不得不备陆广我欲进鸭池贼不得不备鸭池且前且郤迭出以疑之多方以误之悉精锐于遵义直走西溪趋大方以正兵为疑兵以奇兵为正兵东征西击使之腹背受敌首尾牵制贼必破矣此之谓捣虚向者贼内外隔绝不通今招降之使与乞降之贼往来数数矣出鱼于千仞之渊饵香也独不可用千金行反间乎蜀中成都之围亦以贼将罗乾象为我内应火起营中然后奢寅逃遁此即黔事之榜样也故贼之腹心即我之耳目一夫之力贤于百万之师不然师老财匮终无益也此之谓用间夷俗素鲜蓄积贼年年用兵室如悬磬野无青草良田沃壤尽在水外六目我尽得而有之贼三面受敌无所得食犹有蔺酋与安效良耳蔺酋方立藁于枯鱼之肆安效良恋夷妇之爱舍乌撒而垂涎沾益且欲与沙如玉为难日寻干戈何暇顾贼故贼昔日之所以困我即我今日之所以困贼者也此之谓困守安邦彦一幺么贼子耳称兵僣号名为罗甸国王号召西南半璧远近向应安位母子与其目把欲降而不得者制于邦彦耳故今日擒邦彦则贼今日可平不去邦彦黔难未已抚剿之局俱不得结也故曰莫急于擒贼擒王凡此皆黔事一定之情形而抚剿必然之胜著也然其要在督抚之同心封疆何事而可以意见相为水火乎闻诸道路欲得水外六目之地而削其势者抚臣也不欲得地而欲得安邦彦者督臣也欲得地并欲擒安邦彦正法者按臣也三人之议当以按臣为正而一欲割地一欲正罪督抚两人又何尝不各成其是合之双羙乎伏望  圣明独断计出万全严敕督抚二臣勿争意见以误封疆＜锍-釒＞入下所司知之
　　○原任贵州巡按御史今升太常寺卿史永安＜锍-釒＞陈近来黔事议论纷纭皆繇提学道刘锡玄为臣所劾者而抚臣叙之近南科臣又申救之都司佥书黄运清先为乡官御史王尊德之所劾而臣犹叙之臣叙之而今按臣复劾之守备尚宗袭亦为臣之所叙而近南科臣纠之劾叙参差将致劝惩难凭不能不将臣之劾叙功罪大意再一申明之锡玄在围城八月以前委于城守有功第至于末路见势穷难守遂变心败节臣特以事关封疆不得不劾之耳黄运清为人机智莫测而所以叙之者特为初时赴援之勇及末路防御之勤有功于成守耳虽已有乡官御史王尊德所劾然臣为封疆计不得不据实叙之今按臣亦云不忍没其功亦不敢宽其罪是其罪其功不妨并陈今南科臣所纠之守备尚宗袭亦自遵义赴援至省者据其胪列之罪状即臣阅之恨不手刃之第派守次南门其调度尽自老练臣为封疆计又不得不据实叙之要之城守功罪原自分明而所以起纷纭议论者大端有二一起于献城买路之群奸恨诸文武之誓死不与已谋者积羞成怒百计而倾陷之一起于出城之士民不甚言兵将抢掠之罪无以掩投贼之失大抵臣之所以违众独断者惟以封疆为主而不顾己之身名也得旨这所奏功罪著部院并议具奏史永安守城有功着即前来供职不必疑阻
　　○升河南按察使胡承诏为山东右布政使礼部郎中陈玄藻为江西布政使司右参政加升四川布政使司参政闵梦得为左布政使升巡上川东按察司副使吴光义为布政使司参政巡川西张京元仍以按察司副使改守川东
