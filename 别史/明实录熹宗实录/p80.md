<!-- { "loadSidebar": true } -->
　　○工部将发过援辽军需自万历四十六年起至天启元年止总数开具以闻天威大将军十位神武二将军十位轰雷三将军三百三十位飞电四将军三百八十四位捷胜五将军四百位灭虏炮一千五百三十位虎蹲炮六百位旋风炮五百位神炮二百位神枪一万四千四十杆威远炮十九位涌珠炮三千二百八位连珠炮三千七百九十三位翼虎炮一百一十位铁铳五百四十位鸟铳六千四百二十五门五龙枪七百五十二杆夹靶枪七千二百杆双头枪三百杆铁鞭枪六千杆钩枪六千五百杆快枪五百一十杆长枪五千杆三四眼枪六千七百九十杆旗枪一千杆大小铜铁佛朗机四千九十架清硝一百三十万零六千九百五十斤硫黄三十七万六千二百八斤火药九万五百斤大小铅弹一千四万二千三百六十八个大小铁弹一百二十五万三千二百个帽儿摆锡等盔三十六万二百九顶紫花梅花等甲二十六万一千五百八十九副绵纸甲一万四千副腰刀九万八千五百四十七把斩马刀二万六千二百十四把长柄斧一千把角弓四万二千八百张大小攒箭二百二十八万四千枝神箭十八万枝撒袋六百副丝弦六万四千六百条箭捍竹二十万枝枪杆竹五千根稠木棍二千根藤牌二千面铁砧一百五十个铁蒺藜七万八千一百七十个黑铅六十万斤真钢四万斤建铁二十七万斤炼过建铁三十九万二百五十斤炼过西铁十万斤不堪炮甲代铁二十二万一千斤生血水牛皮一万张生熟黄牛皮八千张牛角四万块牛觔一万三千斤鱼鳔五千斤连七纸三十万张京高纸三千刀桑皮纸一千刀五色布四万四千二百六十疋丝绵一百斤新绵花二千七百斤旧绵花二万三百斤胖袄裤四万副武刚车二百二十辆轻车一百二十辆外本部解银二万两分发顺天山西大同宣府四镇代造盔甲一万副又解顺天抚院银一千两修理战车一百辆以上俱经解广宁应用讫
　　○以廷试天下贡士命少师兼太子太师吏部尚书建极殿大学士叶向高少傅兼太子太傅吏部尚书建极殿大学士韩爌太子太保礼部尚书兼文渊阁大学士何宗彦太子太保礼部尚书兼文渊阁大学士朱国祚太子太保礼部尚书兼文渊阁大学士沈＜氵隺＞太子太保吏部尚书张问达礼部尚书兼东阁大学士史继偕兵部尚书兼东阁大学士孙承宗户部尚书汪应蛟刑部尚书王纪都察院左都御史邹元标吏部左侍郎兼翰林院侍读学士盛以弘礼部右侍郎兼翰林院侍读学士协理詹事府事周如磐礼部右侍郎兼翰林院侍读学士署掌院事钱象坤兵部左侍郎张经世詹事府少詹事兼翰林院侍读学士骆从宇周炳谟魏广微通政使司左通政袁可立大理寺左寺丞郭尚宾充读卷官
　　○升吏部文选司郎中王洽为太常寺少卿提督四译馆光禄寺少卿李之藻为太仆寺少卿仍管工部都水司郎中事狭西按察使孙鼎相为光禄少卿刑部郎中王之采为尚宝司少卿
　　○
　　○升山西汾州府知府张三杰为本省按察司副使
　　○加升山东按察司佥事孙国相为本省布政使司右参议东昌兵备道
　　○辽东监军巡按御史方震孺差满称病请告许之
　　○下逆族佟养冲于法司
　　○辛亥  上御皇极门策试贡士制曰朕惟自古帝王所为搏捥乾坤匡扶世运者靡不于文武二禾□秉为兢兢书赞帝尧乃武乃文盖全德兼焉而舜曰文明禹曰文命汤曰圣武周之文谟武烈各标其一之数圣人岂于持世导民有偏指邪毋其于中有交相为用者欤夫阴阳柔刚仁义自有天地而来至今不可废也洪惟我  太祖高皇帝首辟函夏  成祖文皇帝载奠邦家并提一剑驭军而文治光昭于云汉揭六经训俗而灵爽震□□田□互□于雷霆文繇武张武因文靖于都哉洵追踪帝尧而与虞夏殷周媲烈矣奕叶相承绍天阐绎虽疆隅小警不无震惊然金瓯卒以不摇万世永赖则列圣之威灵实式宁之芳躅具在亦可得扬厉其概欤朕以冲龄嗣大历服托于天下臣民之上日夜思所为觐扬  光烈惟是讲学勤政亲贤爱民简将治兵为大务盖干羽舞阶鼓鼙思士实并图维轨事焉而蠢兹丑裔逆我颜行二年于兹竟未有能制其命者何也岂敢教隳而文德阙抑声容盛而武功弛与夫禁旅之环萃自若也卫屯之棋置自若也班操之更番自若也盟带砺者列第而居绾组符者专阃而控乃动云无将动云乏兵不获已议调发而列镇苦虚伍矣又不获已议雇募而乌合驱市人矣客兵散如搏沙土著聚亦儿戏总帅藉之勋胄既繇礼之惟艰训练寄之戚臣又典兵之有戒戋戋唇吻迄无成功说者以为承平日久左武右文故其弊至此然闻有文事者必有武备古六军之帅即天子六卿用以内修外攘非岐途也即如  先朝殪阿台驯也先羁顺义芟逆藩创倭奴以及迩年东征西讨之役咏车攻而歌杕杜者讵异人任毋亦惟是择人而专责之可欤夫武之德七文之德十有一季世犹能道之矧在帝王兹欲省繁言以核实审操柄以图机赫然收顺治威严之效用恢弘  祖宗鸿业何施而可尔多士学古通今怀并用之术旧矣尚根极体要明著于篇毋泛毋略朕将来焉
　　○升土门堡守备盛略署都指挥佥事以游击将军职衔管神机二营练勇参将事
　　○壬子大学士刘一燝三＜锍-釒＞恳辞升荫允之仍驰驿护送
　　○以西宁侯宋光夏为南京中军都督府佥书总兵谈世德署都督佥事中军都督府佥书管事徐一鸣为南京右军都督府佥书提督大教场张彦芳为南京都督佥书提督小教场胡从化署都督佥事南京后军都督府佥书提督神机营事务
　　○先是蓟州遵化兵备道高捷陈恢复要策大略欲安辑辽左溃民蠲免畿辅加派及省直商筭树声援于旅顺天津借牵制于西北诸虏蓟门一带造器买马喜峰等口建堡筑城而尤归重于选兵发帑掌兵部事大学士孙承宗具覆言避乱辽民已经设法安辑畿辅加派亦已奉旨蠲免惟是当帑藏之空虚财用为急则各省直之商筭寄派似难概停但当严禁贪猾之侵克尽为朝廷之用可耳蓟中精锐器甲前已尽没于辽苟不急加绸缪将来噬脐何及而喜峰等口密迩遵化驰马即至最宜相度形势筑建城堡以据要害至若树旅顺天津之声援连和西北诸虏俟自治已备徐图恢复之举亦次第之不容己者独虑钱粮不敷巧炊无计似应涣发金钱以救然眉其间选兵之法条陈缕缕听该道行其所见可也  上然之
　　○命铸神机神枢五军各营练兵总兵各关防给萧如薰白兆庆王世钦
　　○命铸募兵训练副总兵官关防给杜应魁
　　○赵府奉国将军翊音□金欧死宗兄翊鉖诏勒令自尽
　　○加升都司佥书杜弘域为通州巡抚标下中军游击
　　○癸丑大学士朱国祚史继偕因人言波及各＜锍-釒＞乞休温旨慰留
　　○命铸经略辽东蓟镇天津登莱等处军务关防给王在晋
　　○京营千总蒋承荫中军姜从仁因克军被告纠群弁哄噪于戎政府堂协臣李宗延具＜锍-釒＞特参诏法司提问
　　○以户部侍郎李长庚原任总理三部事王在晋督饷勤劳各荫一子国子生
　　○甲寅辽东经略王在晋＜锍-釒＞言臣身肩危疆无敢逊避然必内严而外自治则今日急于忧内又微臣恋  主之情不容自已者请陈其略一曰防内患招兵严入城之禁以杜争哄窃劫二曰诘内奸重犒缉事连坐容隐则真奸可获三曰饬内备积煤米以豫用整兵器以利守四曰严内卫申明  祖制羽林佽飞拣选入直五曰节内供清查御帑节缩服御颁赏以佐军兴六曰急内应关门兵马钱粮甲仗器械有求必应毋致耽延误事得旨览奏具见深虑渊猷各衙门用心料理卿启行在即特赐蟒衣玉带还与尚方剑行事勉建功勋以慰朕望
　　○命铸专理山海关等处新饷关防给主事白贻清
　　○赐天下贡士文震孟等四百人进士及第出身有差
　　○赠原任少詹事赵师圣礼部右侍郎荫男希光国子生
　　○差御史徐扬先巡按山西潘士良巡按苏松
　　○乙卯辽东经略王在晋＜锍-釒＞言东事一坏于清抚再坏于开铁三坏于辽沈四坏于广宁初坏为危局再坏为败局三坏为残局至于四坏则弃全辽而无局退缩山海再无可退为此地经略难之又难臣今不行则以国法绳之词严而义正行则以微言中之谋诡而机深甚则借事以徼名无端而起讪平地忽生荆棘暗中尽伏戈矛天下事决裂至此尚不回心条虑急救倾危而徒立户分门互相攻击恐非所以爱国亦非所以自爱也愿  皇上默瞩臣邻中议论孰正孰邪莫逃睿照得旨岩关重寄卿一意担承中外倚赖谁复求多览奏朕悉洞鉴向来议论偏私已有屡旨痛诫大小各官当共以国家为念务令任事劳臣尽心展布毋蹈前辙期济艰危
　　○发新饷银十万两解湖广从巡抚薛贞请也
　　○升永平府推官林凤翔为兵部职方司主事以广西平乐府推官袁玉佩拟兵部主事听用
　　○丙辰  上御文华殿讲读
　　○大学士叶向高特疏申救侯震旸得旨国事多艰正赖卿等为朕分猷言官一＜锍-釒＞侵及四辅朕以卿等合词申救已经量从轻处东西交讧黔又告变此何等时卿宜安意佐理阁务繁重元辅并辅臣宗彦国祚＜氵隺＞继偕都著鸿胪寺堂上官宣谕即出进阁办事副朕倚望至意
　　○大学士沈＜氵隺＞力辩侯震旸疏并乞休致温旨慰留
　　○户部右侍郎臧尔劝引疾乞休允之
　　○升湖广按察司佥事侯执蒲为光禄寺少卿山西按察使郭尚友为河南右布政使
　　○丁巳谕阁臣朕览屡次奏＜锍-釒＞东西交变满酋厚贿密布奸细潜入窥探朕心惶惧元辅向高辅臣宗彦国祚＜氵隺＞继偕乃朕股肱重臣正赖匡扶救时岂可以人言偃寓不出况今多事之际卿等仰体朕衷共为同舟之济翌日速出入阁赞襄佐理慎勿再有陈请以副朕伫望主意故谕  御史江秉谦先＜锍-釒＞纠本兵张鹤鸣罪在经抚之上至是复言  神宗朝石星非有失地之辱舆尸之凶第僣主和议遂以误国论罪死视鹤鸣之刚愎自用失地丧师其罪更何如经抚罪下法司道帅累累就逮鹤鸣岂身在事外法有两条而不亟逮亟下法司也  上以枢臣视师尚未报命遽尔苛求以阻勇任江秉谦不谙事体姑调外任用
　　○黔省之困于安酋也抚按音问不通原任总兵张彦芳飞揭告急谓调附近邻镇精兵救援至是到部掌兵部事孙承宗覆言安酋乘我多事陡肆凶逆迫攻省城黔省兵力单薄非比成都见今抚按处围城之中薪水易竭支撑难久救援稍缓是以省会予酋也除总兵张彦芳揭请邻近精兵祈明旨申严各该抚镇星速应援外湖广土汉官兵应调二万云南镇臣沐昌祚部马兵应调一万广西泗城南州共调一万繇都匀径道疾趋救援但兵必须饷饷须速给合行湖广抚臣即于新饷内就近动支分发应用庶克有济得旨黔省拯救宜速便著马上差人行各该总镇等官相机援剿务令克期济事该省巡按官即著监军查纪功罪事完一体核叙
　　○以川贵并急发帑金三十万为援剿兵饷之用从户部题请也
