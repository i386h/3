<!-- { "loadSidebar": true } -->
　　○都察院左都御史赵南星等覆巡按狭西御史刘廷宣＜锍-釒＞谓廷宣见臣申明宪职之＜锍-釒＞以举劾责成按臣而具＜锍-釒＞以推明之谓按臣举劾凭道府之开报欲并责成道府其意正与臣合而所言更为详尽今屡奉严旨谅道府各官必不敢如昔之欺蔽但俗尚已成猝难变化其要在于禁馈遗岁时生辰金玉锦绮烂然夺目或杂以珠翠步摇闺阁之饰有若此者必弹劾之庶名分可正而泾渭不爽矣按臣又谓老明经日暮途穷无所顾惜夫老明经之得为有司由于荐举之滥也教职之荐从此宜加慎重可矣其谓权要书牍一概呈报部院尤见按臣之风力皆臣前＜锍-釒＞之所未及者也相应通行申饬  上可其奏
　　○丙辰礼科给事中郭兴言奏顷因关抚阎鸣泰奉旨听勘敕部另推一时盈廷之论有云多简才望道臣听枢辅指麾徐择代己之人而目前抚臣不必轻推者有云提纲振领辅臣体止如是至稽核兵马钱粮则巡抚之事而今日抚臣不可不急推者惟祈冢臣虗心而观平衡而决如有人焉熟谙孙吴之略雅负韩范之望不难破格用之便宜假之藉曰不然亦须再四斟酌勿徒徇一时情面谬为许可万一无当于用复议更置封疆重事岂堪此番再误哉然用人固今日之急务而饬法尤救时之先著他不具论如管大藩之逗遛海上而宽枭示之诛陈天叙之夹带硝黄而缓逮问之条刘时俊纵子刘昱潜通逆贼鬻利卖国而竟漏吞舟之网刘国缙托名赈济辽民冒帑金数万私充囊橐而不恤并勘之羞甚至去年之募兵拆毁杨都司房屋大骇听闻汪应蛟每名给黄钱四百文而去是赏乱也今年之营军聚众鼓噪掷砖抛瓦肆凌轹于总督吴汝胤之门而不一问是儿戏也长此安穷害何底止而可不早振法纪章下该部
　　○大学士史继偕又具＜锍-釒＞乞休  上温诏留之
　　○丁巳总督川湖云贵等处兼制河南狭西张我续以阵获战象上献并报捷音上命兵部知之
　　○户部题发天启三年分各镇年例银延绥三万两宁夏二万五千两甘肃三万两固原二万两
　　○戊午  上视朝
　　○吏部等衙门尚书等官张问达等会推关抚四员山西左布政使韩策河南右参政张凤翼光禄寺卿管少卿事郝名宦大理寺左少卿添注翟凤翀得旨关抚重任宜加慎重所推四人著各明开才略何如何人的确堪用系何人保荐以凭裁酌不得轻易再误
　　○起升原任礼部右侍郎兼翰林院侍读学士李腾芳为本部左侍郎改礼部右侍郎兼翰林院侍读学士掌院事钱象坤为本部右侍郎俱兼官如故
　　○遣御史郭增光往应天巡按
　　○复除原任浙江道御史王祚昌于山西道
　　○革红水营游击胡国贤任仍提问追赃以狭西巡按高推劾其剥削有据庸懦无奇也
　　○己未户科给事中罗尚忠＜锍-釒＞驳新推关抚韩策言其才长而气浮浮则一身之气不能自降何以降强虏帅气不足何以帅三军乞命当事大臣忱询必济之人以副任使更传谕枢辅料理就绪再卜还朝勿谓关抚有人遂可塞吾责也上谕以已有旨著该部作速议覆
　　○刑科左给事中刘弘化奏言臣承乏刑垣正当热审之时窃照佟卜年一狱厌谳牍之含糊既以明刑烦明旨仍不厌罪案之详慎终以法守付法司仰见  圣心仁至义尽如此其兼备也惟是臣工玩愒无以佐下风称德意致参送徒勤讯鞫久滞如臣巡视厂库所参委官经历魏国材等又御史夏之令所参傅应春等他如假官假监假印假批见于臣同官之所条上者不一而足所宜勒限追赃尽法究报至若禁城清肃人命频闻珰＜监-皿立＞横恣杀伤如戏顷一月间已再见告如王文进之欧死戴进忠既经巡城御史审确何以仓忙移狱窃意帝王无私法行自近则夫昭常宪以与众共之尤不能不厚望于  皇上矣得旨各犯著刑部作速问究应该会问的著都察院即委御史官不得彼此推延佟卜年已屡旨如何久挨著即定拟具奏
　　○大学士史继偕又具＜锍-釒＞求去  上温旨答之不允
　　○赠故巡抚应天都察院右佥都御史王象恒为兵部右侍郎
　　○升太仆寺少卿史永安为太常寺卿仍管太仆寺少卿事
　　○原任浙江道御史以年例升广东布政使司右参议徐景濂称病恳乞原任休致部覆许之
　　○升狭西布政使司右参政刘观光为湖广按察使郧襄兵备道
　　○调山东按察司副使吴旸为广东副使雷廉兵备道
　　明熹宗悊皇帝实录卷之三十四
明熹宗悊皇帝实录卷之三十五
　　天启三年六月庚申朔
　　○石砫司总兵官署都督佥事秦良玉自陈奉命征剿奢酋部署将领秦翼明拱明等提兵褁粮奋勇前进先后红崖墩观音寺及青山墩之捷擒斩多功乞敕兵部案候事平之日将臣部下获功员役量行升赏以励众心合用火牌照例颁给以便差遣又言授川诸将未睹贼是何面攘臂夸张及至对垒闻风先遁败于贼者惟恐人之胜怯于战者惟恐人之勇如李总兵渡河一战败衄归营反闭门拒臣不容一面以六尺躯须眉男子忌一巾帼妇人静夜思之当愧死矣得旨秦良玉奋勇竭忠朝廷屡行奖赏各道将官当加优礼岂得疑忌览奏知破贼有劳还著用心协剿候事平优叙火牌准量给
　　○升礼部右侍郎兼翰林院侍读学士教习庶吉士周□□为礼部左侍郎掌翰林院兼管教习如故
　　○遣御史王梦蛟往南京照刷文卷
　　○考选拟卢时泰李恒茂王维周丁一鸣薛国观范绍序李鲁生杨炳俱北科给事中候缺填补余珹龚萃肃李光春熊则祯李乔仑张言□丙赵延庆林汝翥俱北道试御史候缺填补
　　○授张继孟南京湖广道试御史
　　○升湖广按察使马从龙为浙江右布政使
　　○辛酉户部尚书陈大道以大学士叶向高等原题钱粮欠清等款奉旨详议覆奏因言外廷所当急为讲求者无如兵饷  祖宗朝边镇之有主兵也一镇之兵原足守一镇之地主兵之有屯田也一军之用原取给一军之田自客兵募兵之议出而屯粮不足给以民粮民粮不足继以盐粮不足继以京运而至于太仓年例则作俑于正统之时此例一开浸淫无已自□庆初元至今不过五十余年而增饷至一百三十九万九千余两凡六倍于嘉靖之初况加派以来漏卮于辽左之用兵者且勿论也虽然亦奉法之无人也臣部题准事例有曰郎中协同兵备行事稽查奸弊又曰兵备道协同饷司将兵马数目核实年终造册送部今饷司止凭各营之册籍苟按数支放节省羸余而饷司之能事毕矣兵之影占逃亡可问乎马驼倒死棚桩可问乎又曰督抚官将任内查过冒滥催过民屯所积本折银米开注各官项下多者照边功论叙今债帅曹丘而虚冒之清可多得之督抚乎势必重边郎之操柄严督抚之责成繇饷以责兵而后兵可核兵以授饷而后饷可省也至开纳一途则在该司该库片纸只字必躬必亲不假手吏书而自无有假衙门以为奸者近于援纳人役每汇一册行文各省直查对真赝则亦摉治之一法矣他如假批假印巧尝者是不一术然自抚按有类报解官之疏而未到部之各衙门堂上官俾共议其所裁此臣部所未行而当速为商量者也关津榷税慎选清吏臣尚有说于此今即不敢轻言徵商然有  祖宗旧税向归税监今撤税而并旧制俱撤者或当议复又税监未撤之时各省直有议以别项抵额者今税停而原抵之项不可使无著落俱宜查出解充新饷如臣部前＜锍-釒＞所云者断当力行也因是而推之解官之侵渔无已而兼以揽头为祟有司之硕鼠难驱而公然火耗横加私铸之明禁不可不严效劳之旁蹊不可不塞又京师营卫门官军有逃亡事故者原当截日扣粮近来各营卫官吏惟利是图此后如有私顶冒粮情弊重者参送法司究拟轻者拟应得罪名追其银米劄入太仓各仓宜另设一扣官之匣以上诸款逐一清查亦足补军需而裕国计敢因辅臣重理财之意而并及之  上命著实振刷举行毋以空言了事
　　○管理屯田太仆寺卿董应举请以存在户部饷库未领银三万两接济毛文龙敕该部作速给发
　　○大学士魏广微再疏恳辞新命  上温旨趣之
　　○原任吏部左侍郎今升礼部尚书兼翰林院学士协理詹事府事翁正春疏辞新命令即来受事
　　○赠原任河南道御史邹复宣光禄寺少卿
　　○给阵亡四川按察司副使今赠光禄寺卿骆日升祭葬如例
　　○壬戌遣中官祭中霤之神
　　○大学士史继偕屡疏乞休  上俱慰留之
　　○宗人府掌府事驸马都尉侯拱宸疏辞玉牒书成恩荫不允
　　○兵部尚书董汉儒等为原任本部左侍郎兼理三部事陈邦瞻请恤  上以邦瞻既将考满又殁于京邸准给祭葬以后不得援例
　　○升遵化兵备右参政张凤翼为都察院右佥都御史巡抚辽东山海关等处地方
　　○升山西按察使熊文灿为山东右布政使分守济南道
　　○癸亥先是进士薛邦瑞为伊祖原任考功司郎中薛蕙奏乞恤典吏部为之覆请  上责司官徐大相违旨滥覆降三级调外任用所奏不准行吏部尚书张问达等因具疏认罪  上谕以罪在司官不必引咎
　　○大学士叶向高等具奏近来陈乞太多至于年代久远亦行渎奏吏部轻于题覆委非政体但查薛蕙人品素称忠正其谏南巡议大礼廷杖系狱委如该部所言今  圣主当阳无幽不阐而蕙独未蒙褒恤在廷诸臣咸以为阙典该司之请言□曾盖采之公论裁之堂官绝无一毫私意与他援例乞恩者不同司官既处则堂官必不自安乞特赐宽宥  上不许
　　○向高等复再疏申救得旨繁缨尚惜迩来冒滥太多故将徐大相降处念卿等屡疏申救姑著降二级调外任用卿等仰遵朝廷政体莫为小臣烦□还传示大小各官如有再来激聒者决不轻恕其薛蕙赠典遵前旨行
