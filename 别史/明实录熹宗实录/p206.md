<!-- { "loadSidebar": true } -->
　　○总督蔡役一报织金之捷言十一月安邦彦尽驱猡鬼遍买土府夷兵三万余众自水西虎场起渡河至斑鸠湾后寨等处劄四十营绵亘二十余里谋犯普定臣行监军道参政陆梦龙副使杨世赏整搠兵马火速出师并行监军道参政尹伸坚守普定与大兵前后犄角佥事叚伯炌督同游击胡从仪繇安庄出四旗堡至下坝接应十一日按臣亲至教场激励将士厚赉悬赏三军无不踊跃尹参政探得贼兵移营蒋义寨汪家冲二处分兵一枝将犯普定镇道诸臣定计分兵二枝前接后包俾无遗孽总理鲁钦直捣汪家冲滇兵普白坌首守毙贼张云鹏刘志敏邓＜王巳＞等齐驱陷阵总镇黄钺与陆参政杨副使亟趋蒋义寨奋勇前击王伟吴家相等四面冲杀所向披靡两军合进至河坠岩溺水死者无算当阵擒斩一千五百三十二名颗陆续摉山及远追后到共斩六百一十七颗其攻普定诸贼尹参政督同范邦耀等杀败斩级一百一十三颗追至汪家冲与大兵合营叚佥事及游击胡从义是夜督兵亦至同劄下坝水外逆党奔聚化处宅吉＜屯土＞上我兵乘胜攻破斩首一百六十七颗通计擒斩二千四百二十九名颗夺获贼妇二十口贼马六百四十四匹牛七十八只枪牌刀弩不计其数邦彦奔溃渡河镇道提兵追逐当时斩贼哨马二十七级二十一日四道分劄三岔河两岸为大兵后劲兼制水内水外诸夷鲁总理黄总镇亲督各营兵将进剿二十二日至谷幽虎场贼马数百出哨当斩首级五十一颗二十三日发先锋张云鹏邓玘等直抵织金等处一路重关叠隘贼伐树垒石填塞山径将士用大斧砍开次第挨行或攀藤穿窦而入延袤数十里贼众如蚁拚命接战我兵铳弩齐发贼不能支斩级九百一十二颗烧焚衙宇庄寨百余处器械无算夺获牛马三百二十五头匹救出被掳男妇一百余名口我兵行至中途时土官杨昌胤连报贼从后出甚众两镇督领胡从仪刘志敏等回击遇贼于谷幽西箐斩级一百三十四颗夺获战马四十五匹二十四日分兵四面摉箐斩级一百六十八颗焚其庐舍殆尽密访逆彦竟无踪迹二十五日班师贼兵伏路邀截张云鹏等断后斩级四十五颗二十六日驻兵河岸摉剿近河贼洞以清逆党斩级一百三十二颗夺获牛马三十头匹总计先后共斩级一千四百六十九颗犁扫贼巢数十余里黔事拮据三年大方水西皆已催破彦巢乃无恙如故今仗天威逆彦三入犯而三败之巢穴尽行剿洗虽天诛有待而惊息游魂旦暮授首矣再照臣自受事以来六月凯里破苖擒斩五百七十五名级七八月普定解围扫荡苖巢擒斩一千二百七十七名级九月通盘江俘沙国珍擒斩五百一十五名级汪家冲破贼擒斩一千九百三十三名级十月清六日擒斩一百三十二名级节次俱入塘报未敢题奏连今次普定织金大捷擒斩三千八百九十八名颗通共获功八千三百三十级并乞敕下兵部通行案候覆戡贼平将士从优叙录章付所司
　　○河南巡抚程绍题中州一省幅员寥阔法疏民玩兵少盗多宛召嵩卢之矿徒睢陈永□之棰手伏莽潜形待风煽焰归德永城之间又且南近  陵寝东控漕河西界楚汝北连济魏而丰沛萧砀古称盗薮邹滕兖泗岁切震邻白菱湖龙王庙又四省奸民草泽亡命出没盘据之地今果有蓄谋思逞如杨桓杨从儒等聚众千人僣号义侯靖王八天教主头目传头等称潜布于颍州砀山永城等处伪称懿德元年凶逆不道赖其族人出首蚤为觉发睢陈兵巡道副使陈应元密行缉获渠魁数十人余党听其解散然省直界首捕此则窜于彼改头易面诡姓诈名三窟不能顿扫也臣移文南直山东各衙门倍加戒严令归德守备驻劄会停离府百里而于东南为近缓急可以相机其所统之兵归德卫屯兵一千五百名睢阳卫屯兵五百名睢商九州县民兵四百六十名臣与道府议汰老弱拣精壮照臣四营之兵措添月粮并括赎锾及空屯子粒为之置器甲立营房永为防守之计似当再募五百四十名以添足三千之数练成一旅之师则頴宿濠亳可以有备无患至于兵之在磁者仍令驻磁以防河北而在汴者仍令驻汴以备调遣臣亦不敢别请饷金惟于本省兵粮内撙节酌剂以中州之兵力卫中州之民随以中州之节饷养中州之兵而已谨因逆党之报并以上闻＜锍-釒＞下兵部部覆依议行
　　○以  庆陵工成加恩内员王体乾魏忠贤李永贞俱荫弟侄一人锦衣卫指挥佥事忠贤加荫弟侄一人都督同知梁栋裴昇孙进李实石元雅涂文辅吴进忠季缙阴相俱荫弟侄一人锦衣卫正千户马诚汪良德李永安苏若霖俱荫弟侄一人锦衣卫百户各赏银币有差
　　○发帑金十万两应黔省急需从督臣蔡复一请也
　　○以考察降原任翰林院简讨刘钟英为山西按察司知事
　　○监生党一贞为其父原任宁夏巡抚党馨请恤援蜀抚徐可求为例得旨党馨激变酿乱何得妄请恤典徐可求事例相同并追夺官爵诰命党一贞姑不究
　　○太仆寺卿区大伦＜锍-釒＞乞致仕不允
　　○升福建右参政沈恂为湖广按察使
　　○升河南归德府知府范中彦为大名道河南按察司副使直隶顺德府知府胡维霖为浙江按察司副使分巡杭严道
　　○己卯大学士顾秉谦朱延禧魏广微各＜锍-釒＞辞  陵工加恩不允
　　○命御史洪如钟巡按两关
　　○礼部左侍郎兼翰林院侍读学士董其昌＜锍-釒＞辞南京礼部尚书新命不允
　　○原任南京太常寺少卿今升都察院左副都御史乔应甲＜锍-釒＞辞新命不许
　　○升狭西按察使李养质为狭西右布政得旨李养质瞒年太多事属欺罔该司官回将话来
　　○准告病湖广按察司副使提督学政顾起凤致仕回籍
　　○升蓟镇沈阳秋班游击孙嗣徵为蓟镇马兰路参将巡捕营游击董文用为蓟辽保定总督标下中军参将
　　○升广东二科武举湛濯之为五军十营佐击广西兴安守备刘大昌为广东氵□圉州游击四川加衔游击侯良柱为南直隶庙湾海防游击
　　○革五军七营副总兵管练勇参将事罗星神枢五营佐击许立德等回卫星贪污立德久病为巡视京营兵科给事中胡永顺等所劾也
　　○新设苑马寺儒学铨除教谕一员从狭西巡按御史沈犹龙之请也
　　明熹宗悊皇帝实录卷之五十五
　　明熹宗悊皇帝实录卷之五十六
　　天启五年二月庚辰朔
　　○大学士顾秉谦等题今日文书官郝隐儒捧  圣谕为湖广等处试录策中语多言□几刺令臣等拟谕考试官并策上列名举人俱拟处分惩治以警将来臣等不胜悚服谨遵旨拟谕进呈臣等窃惟举士大典录文必醇雅典实有裨时政始足为戒今考试各官乃妄意言□几评有何关切诚不能无罪但从来进呈录文皆考官自作即间有拣用士子者亦十不存一二录成特取士子中前列者刻名其止历科皆然谕中有名举人谢锡贤等其朱墨卷应解礼部试取比对必不相同录文狂肆似于举人无干臣等明知不敢不为剖白至于正副考官作文亦有次第二三场文字正考官论副考官表正考官策三问为第一第三第五副考官策二问为第二第四凡录皆然相沿已久今考试各官罪无所逃臣等亦不敢过为分别但恐中有诖误者亦不敢不为一言也伏望  圣慈垂鉴将举人谢锡贤等俯从宽宥其考试各官或再谕礼部查明处分庶威明并用人心悦服矣得旨举人谢锡贤等六名本当革去衣巾特允所请著罚住三科礼部知道
　　○大学士顾秉谦等回奏  陵工加恩礼部尚书林尧俞未有升荫得旨林尧俞加太子太保荫一子入监读书
　　○命保定总兵萧如薰仍以原官充总兵官镇守永平等处地方专管马松喜太四路
　　○改山东右布政使管按察使事翟师雍为湖广右布政使升广东按察使周维京为四川右布政使湖广按察司副使杨弘备为山西布政使司右参政分守河东道湖广德安府知府邢昌祚为广西按察司副使
　　○贵州总督蔡复一＜锍-釒＞言诸督抚忠义猷略自可同心求济何必陈渎以取榄柄之嫌今事不从心力不应手只得上控  君父求协援之实乞敕四川总兵李维新林兆鼎等从遵义毕节进兵总以水西城为信地云南镇臣沐昌祚副将袁善等驻兵沾益安效良真降则以乌撤卫为信地诈降则以乌撒府之盐仓水西之卧这箐为信地俱听臣节制约期齐进协力荡平其广西援黔新饷六万两径解贵州听自募免其勤兵于远臣节制云南广西地方以何府县为起止更望敕下该部覆议明白行臣遵守庶功令昭明人心惕劝臣可藉手从督抚后竭力讨贼不负简书之训戒矣下部酌覆部覆四川进兵云南驻兵并节制滇蜀俱如督臣议至若广西之解饷邻地之管辖如云南则广南曲靖寻甸澂江临安武定广西则泗城田州和州南丹安隆长官四川则遵义重夔保宁叙泸悉听便宜报可
　　○礼部奉旨选二驸马以二次应选子弟俱无堪中请再行顺天等处所属府州县卫等官及京城各兵马司访报从之
　　○朝鲜国王李倧差陪臣李得泂赍捧三起表文一起奏本四起方物赴京谢恩及进贺  皇子诞生并奏乞颁降诰命冕服赐赉如例
　　○辛巳户部覆丰城侯李承祚＜锍-釒＞言承祚欲将南赣吉三府行盐复还两淮盖不睹诸臣力争之＜锍-釒＞与部科屡试屡覆之旨况广课既增则前地似难复还两淮所当仍炤前议听行广盐以免分争者也据欲仿行存积并增盐斤此又不可之甚者该臣查得万历二十七年两淮借行存积引盐八万引筑打大包以致正盐壅阏边引莫售夫正盐壅则余课亏边引壅则盐粮缺始犹借徵以补课刑比以完粮迨后年复一年资本停压□商日困边商日穷无资办课无本完粮驯至万历四十三四年两淮盐课缺解一百七十余万各边盐粮亦至数年不纳此皆肆行存积为之属阶者耳维时无论边中见引难以销掣即纳过余课未经销掣之引且积至三百四十余万欲销积引则新引置于高阁欲行新引则积引置于无用若欲新旧兼行则行盐之地止有此数万历四十五年该本部尚书李汝华与山东司郎中袁世振议行减斤之法遣官＜锍-釒＞理每引减盐一百四十斤止重四百三十斤每年计行新引七十万五千余引带＜锍-釒＞积引二十万有奇于是二引王＜锍-釒＞三商乐利而两淮六十八万之正额遂输不缺也非减斤疏理之功乎且论盐斤虽云稍减然每岁多行二十万余引则名减而原额之盐实未之减者况两淮于天启元年议增新课二十一万原议加带盐斤后准南□人因盐壅数行不愿加带每引助银一钱则盐斤之难增可知矣又因江广盐壅每岁将应行网盐扣留五万五千则盐斤之不能复增更可知矣总之行盐之地不加广食盐之民不加多盐斤增则额引壅新课增则旧课亏非惟无裨实济抑且反误正供矣断不可轻议纷更以妨国计  上是其言
　　○大学士顾秉谦朱延禧魏广微又各＜锍-釒＞辞  陵工加恩俱不允
　　○太子太保南京户部尚书李起元＜锍-釒＞辞改户部尚书新命不允
　　○工部左侍郎柳佐工部左侍郎管右侍郎事白所知各＜锍-釒＞辞陵工加恩不许
　　○原任南京工部右侍郎张槚男应祚以兄张应祥身故具＜锍-釒＞陈乞补荫得旨张应祥袭荫未任身故查系无子无嫡派应及者方许应祚承补
