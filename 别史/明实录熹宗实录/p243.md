<!-- { "loadSidebar": true } -->
　　○丁丑孝洁肃皇后忌辰  奉先殿行祭礼遣定西侯蒋惟恭祭  永陵
　　○荫大学士周如磐子霖丁绍轼子熿黄立极子衡若冯铨子源沂俱中书舍人
　　○戊寅以  皇子生  上御皇极门内殿受贺遣英国公张惟贤祭告  南郊恭顺侯吴汝胤  北郊驸马侯拱宸  太庙驸马万炜  社稷各行礼
　　○升户科右给事中吴弘业于兵科礼科右给事中叚国墇于刑科刑科右给事中陈奇瑜于户科工科右给事中陈胤丛于礼科俱左给事中
　　○升浙江布政使司右布政康新民为本省左布政使四川按察司副使谢渭为山东布政使司右参政督粮
　　○调山东按察司副使林铭鼎为浙江嘉湖道副使
　　○乙卯献俘遣英国公张惟贤祭告  南郊泰宁侯陈良弼  北郊驸马侯拱宸  太庙各行礼
　　○庚辰以皇子生赐辅臣顾秉谦等讲官骆从字等正字周国兴等各银币有差
　　○大学士顾秉谦等题总兵毛文龙奏请内臣驻劄登莱督发粮饷蒙谕商确票拟并援  祖宗旧制以对臣等不胜感悚反覆商之  皇上事事取法尧舜  太祖  成祖则尧舜也  二祖旧制不遣内臣况于军旅其后来间有遣者然其成功亦皆文武将吏力焉不可遂专谓内臣方能了疆事也且军事至危至险结局必一年二年何独使内臣代任其劳又内臣一任则文武将吏皆离心涣志交诿互卸是使内臣独受其责试观前事经抚二人且不和而能必抚按与内臣和乎民心只知护抚按未必护内臣则内臣又独当其若此三者  皇上皆当为内臣计之也窃谓文龙之意不过欲钱粮之济  皇上但设处有钱粮何愁发遣不速  皇上有三尺在焉只消片檄寸符胜于内臣千万也
　　○先是平辽总兵毛文龙请饷户部定议岁给四十万内除本色二十万外该折色二十万于山东新饷支给后因文龙议通商多市商货价至三十万而以兵饷抵还令诸商到登支领登抚武之望不与文龙疑管饷都司毛应时勒贿阻商具＜锍-釒＞参之且咨登抚俾代请增饷武之望上其状乞赐酌议以＜锍-釒＞滞困户部覆言给兵给商在内固均之支给而兵之冒锋镝而需此者竟付之商乎恐九边无此事例况二十万之内尚该旅顺兵饷四万余两应听登抚扣除犹未可尽兑为商价也夺兵饷而作商价事既窒碍难行以不及二十万之兵饷而抵三十余万之商价数尤悬殊总之商可通而货不可征登海为夷夏之交往来盘诘不可不严商价可兑而数宜有限兵饷非可居之奇货乞令登抚移文毛帅酌定回文作何给发作何通融不得轻信商言擅请增饷得旨你部还酌议详确具奏
　　○改荫大学士顾秉谦长子台硕尚宝司司丞次子台砥中书舍人遗下台砥送监读书荫给咨另补
　　○命兵部尚书高第仍以原官经略辽东蓟镇天津登莱等处军务
　　○升容妃父任景春锦衣卫正千户
　　○辛巳  中宫千秋节免命妇朝贺赐辅臣顾秉谦等上尊珍馔
　　○降南京光禄寺少卿文翔凤三级原任吏部考功司员外谢上选二级俱调外任吏部覆南京吏科给事中郭如闇及江西道御史徐扬先参＜锍-釒＞以翔凤举动多乖摄篆滋议上选依傍门户驱逐正人也
　　○吏科给事中玄默告病命冠带闲住时本科给事中郭兴治言科员给假太多科事废弛可虞以后给假作缺掌印代题皆科臣旧例乞申饬行从之
　　○裁革  陵工冒滥员役陈以采等二十九名仍敕以后各衙门效劳非题叙奉旨者悉行停止不得开滥幸之门从吏部尚书李宗延之请也
　　○吏部题行取续到各官黄愿素等十七员分别拟授部属各衙门添注有差报可
　　○壬午升尚宝司司丞吴殿邦为尚宝司卿山东按察司佥事王伉为光禄寺寺丞
　　○起补原任御史苏琰河南道林一柱湖广道佘合中福建道
　　○起补原任浙江按察司副使王继曾为山东副使济南道改挟西按察使冯从龙为山东按察使霸州道
　　○癸未  上御文华殿讲读
　　○川湖总督朱燮元上陈会剿机宜其略曰臣受命专任职在讨贼若非震以天威安肯遽就戎索计滇之正兵须出沾益伐安效良佐斗之谋而又另布天生桥寻甸等处以遏其奔蜀之正兵宜临军节扼诸夷合缝之区而另抄出龙场岩后以夺其险黔之正兵宜繇普定渡思腊河径趋逆彦巢穴而另繇陆广鸭池以捣其虚粤西之兵径出泗城分头策应三方布置既定八道声势相连臣率大兵繇遵义约定期会鼓行并进料此狡夷不难扑灭矣顾须兵集而抵郡饷集而治兵部议既置臣于重地则必济臣以资粮臣今不敢张皇妄请姑求  皇上敕下先付臣一百万俾可与经营缘事权在握不敢迁延已檄湖广布政司取银三十万两又檄四川布政司兑米十万石暂为料理以树先声仍乞敕户兵二部即为给发章下所司
　　○升贵州按察司朱芹为本省布政使司右布政使浙江按察司副使孙枝芳为本省布政使司右参政广东布政使司参政赵日亨为四川按察使安绵兵备道
　　○升遵化都司佥书龚彰为蓟镇大水峪游击将军遵化威虏营游击李世爵为保镇分守龙固二关参将
　　○甲申  上视朝
　　○南京江西道御史徐复阳议天下郡县急勤蓄储以实仓廪以防凶歉得旨从实举行
　　○礼部尚书薛三省覆礼科给事中李恒茂陕西道御史何廷枢各条陈学政言科臣欲杜流毙而严其限于名数台臣欲禁冒籍而重其权于府丞盖流毙虽多实原于取数之滥惟天严考较精简拔则人少而滥充易裁势寡而箝束易行即提学官之精神有限岁考亦易周此洵为学政之石画也至畿辅儒童考试向属宛大二县为政致冒籍者多不能禁遏今后应听府丞考试盖官尊则难援地远则难凌欲杜滥觞宜遵旧典  上是之命该部即行各省直督学官限定名数不许滥收顺天冒籍屡经严禁如何不见奉行以后童生着府丞考试不必县录
　　○户部尚书李起元以国计匮诎采集舆论一暂复榷税议檄行各省直抚按查境内关津扼要水陆冲衢照万历二十七八年例量征什一于商贾事平即止仍慎择榷官严禁骚扰一暂纳充附议令民间俊秀子弟纳银一百三十两准充附学各生纳银之后该州县申详学道照尝鼓乐送学遇岁考科举一体考试不得分援纳名色一广开屯田议令关门内外凡膏腴之地设法屯种其在省直行各该道备查各卫所原额屯地若干见今实在徵粮若干其地亩不敷原额者见系何人占种履亩清查旧田无使影射新垦处以本工限三月内造册报部一申饬茶马议令囤户卖茶及茶商兴贩告引给繇与批验纳货等项务遵引繇条例逐一查照批验必无夹带方准放行盘获私茶并船车头畜等物一概入官一申明盐法近有积奸吴惟顺创议新法卖窝指商一时商人惊散幸本部条议三十万之咨至而商心稍定然三十万之内亦有难行者今量将一二十万坐发运司作为年年铸本年年将铸息按季角□羊部以为积贮仍将吴惟顺付盐臣罚治至如先年征倭征播加派钱粮事平之后已奉旨概行蠲免然闻各省直有已徵未角□羊尚留在库者又有朝廷虽蠲而司府州县仍行带徵借作别项支用或抵充公费者乞敕抚按官尽数清查以角□羊臣部得旨诸款凿凿可行榷税照旧例量徵委廉能甲科推官管理入赀充附既非虐取贫民又不壅塞仕路各省直提学官即如议遵行一体考试屯田籽粒实数着各抚按管屯设法清查依限报部其征倭征播加派钱粮已经蠲免有司毋得溷徵茶马盐法俱依议着实举行有虚文抵塞视为故事者你部会同该科参来重治
　　○御史贾继春以  皇子诞生适当颁历因条列时政一停内操以静宫禁一宽追夺以广锡类一信部覆以释向隅一□妄辩以塞俾门得旨炮鼓之声两月前已传过暂停了削夺原非轻用以后穷凶大恶还照旧行其信部覆息妄辩皆于时政有禆
　　○巡按直隶御史洪如钟言臣历偷关时曾问辽事说者谓前事皆因经抚不和而欺今枢辅抚臣固称一心一德之雅而所见亦微有异同如柳河之役抚臣谓绝不与闻意可见矣事权贵一若任枢辅似不必用抚臣若用抚臣似不必烦枢辅乃二道臣者臣窃惑焉每见辄称病辄乞归夫刘诏以知县三年而升臬司刘永基以主事一年而转佥宪俱以边才故为超擢当危关需才之时而顾可去耶至于马世龙  皇上姑令戴罪立功矣柳河诚为失利然兵家胜负何尝之有值兹人心惊畏之余急图镇定痛自刻责扶伤吊死补毙救残因而济河焚舟以除凶雪耻且与孟明争烈矣今大凌河左辅之兵固无恙也而宁远之满桂前屯之赵率教久无疏虞庶几保障又有梁柱朝备御旱门杨麒控扼海口倪宠防守一片石内外李秉诚精于火器长于凭城仍当留用关门各分信守互为应援大家奋起精神彼此无相推诿奴虽狡悍能重得志乎臣敢于关上文武诸臣效责备贤者之义得旨事权贵一辽抚宜裁喻安性著改推用刘诏骑射素长边事亦畅着照旧供职刘永基以一年主事骤转佥宪如何遽欲他移并着酌议具奏其满桂赵率教梁柱朝倪宠李秉诚俱着各守信地悉心防御毋务虚文
　　○召兵部尚书高第赐尚方剑坐蟒玉带银币经略辽东
　　○改刑部左侍郎薛贞为户部左侍郎总督仓场以兵部左侍郎王之采总督三边升大理寺左寺丞谢启光为都察院左佥都御史
　　○以都指挥使吴尧言补锦衣卫尝上佥书管事
　　○升浙江绍台道中军守备章明干为广西都司佥书山东都司佥书郑梦熊为蓟辽总督标下左掖营游击将军调分守大同东路游击张鸿勣为大同巡抚标下中军游击
　　○先是川湖兵戍宁远松山者以索饷鼓噪旋就抚戢至是兵部覆巡关御史洪如钟分别主将罪状以广武营参将管副协事贺谦刻薄寡恩需求无艺革任行御史提问追赃游击徐连都司盛忠周镇俱革任副将樊应龙参将张奇化降级有差从之
　　○乙酉  上御文华殿讲读  上御讲筵毕谕内阁中书赵守信并锦衣卫千户赵守恩俱革职为民不许潜住京师如违着缉事衙门拏究
　　○兵部进武举会试录
　　○御史焦源溥上关塞情形言关门将领半多骄纵城池守具尽弛祗有山石道所编居民为铺兵执竿守垛而已紧要一关狼狈如是尚敢轻率出兵徼幸于万不可得之数哉又闻虏酋以歹青之故挟我素囊以丧礼之故挟我坐门夷丁巳尽撤去则出犯在所必然两夷夹攻将如何以应关门殆岌岌矣画一而计分地而守总以榆关为门户宁前为籓篱松山为边墙为眼目空广宁七八里为歇站以一片石为埋伏东协为应援中协为后劲兵在关外者属之一道一将兵在关内者属之一道一将将以司兵马训练道以查钱粮屯牧器械大将军或在内或居外一听发纵于经臣或抚臣焉即如界岭口大毛山一边先臣戚继光之遗训至今奉以防守宁不可仿而行之于关外乎臣以三言尽之在结士卒练守具察奸细而已得旨关门情状这本说得甚真以后着力加振刷务保无虞
　　○湖广按察使兼右参议粮储道张所望引疾乞休许之
　　○升福建布政使司参政孙国祯为本省按察使屯田水利道
