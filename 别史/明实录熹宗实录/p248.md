<!-- { "loadSidebar": true } -->
　　○登莱巡抚武之望奏报给发海外兵饷因言各有司谆谆以办运之艰为言总以米价脚价陪补甚多小民疲瘠苦累不堪今年勉强支持来岁定难为例臣方允之而户部题覆之疏又坐明年买运矣查先年登莱虽有海运之责原免新加之饷是以力役代粟米也今已加派折色而又责之买运本色一时并徵民何以堪乞敕部再议章下所司户部题覆青登莱三府加派天启三年已前因有海运之役各有减免后因海运停止故遂议复今既复徵加派又令买米委非用一缓二之法但道府诸臣知其一未知其二江浙吴楚加派毫无减免而带买辽米岁岁不停即去年荒歉异尝亦不少假山东东兖二府亦有加派亦有召买此皆布米力役并徵者故不特登青莱三府为然也天启六年分坐派已定应照前动支新饷派买十万以俟鲜运六年而后或有变更亦非今日所可预计耳  上然之
　　○戊申  上视朝
　　○户部覆光庙贞靖贤妃刘氏  恭懿庄妃李氏赡坟地土并坟户看守军人事例命拨赡坟地二十顷坟户二十名军人六十名看守
　　○工部尚书黄克缵题  瑞王府第先该抚臣议用工费六十万两续该臣部照福府事例议定五十五万两今据监造郎中王惟光查河南建福府时实用过银五十五万七千一百余两原无展城填河之费今汉中成造瑞府既多展城填河之工则七千一百之数似难缺少然能细加节省或亦无待乎求全今照缮司议加五千两于解额内给发勒限督催报完不得仍前迟缓报可
　　○各藩府进助工银两  福王一万两  唐王一万两  潞王三千两  襄王二千两  韩王一千两德昌王一千五百两余各进有差  上皆赐书褒之又两京文武暨省直内外诸臣各捐俸摉括助建  上俱报闻
　　○工部以殿工急需物料商人因税阻滞请免税以劝来者  上从之仍命户部行一切内外关津门禁凡系殿工物料俱照例免税
　　○巡抚四川右佥都御史尹同皋以蔺渠未歼简练宜亟谓用兵必先练兵练兵必先养兵养兵必先清兵又谓御军之道非严不可非宽以用严不可  上是之
　　○升大理寺右寺丞孙杰为大理寺左少卿调云南提学副使樊良枢为浙江提学副使
　　○己酉  皇极殿升梁遣英国公张惟贤行礼
　　○巡抚广西右佥都御史董元儒奏报天启四年正月起至十二月终止桂林等九府各州县修筑过陂塘圩岸等项共三千五百八十三处
　　○锦衣卫缉获妖僧词连扬州府知府刘铎得旨刘铎身出正途心怀伪党讥切时政哆口妄言既有诗句图书足凭著扭解来京与妖僧本福对理
　　○差工部主事田大本往丰润开采花斑石料
　　○庚戌  恭让章皇后忌辰遣中官祭  陵寝
　　○辛亥御史邢绍德因新补周如磐以妻丧乞假言其公忠罔闻私爱徒钟当  至尊宵旰之时岂容避事就闲得旨辅臣简用方新偶病给假言官何得轻诋
　　○诏停止南都解茶以彰朝廷恤民德意
　　○户部覆福府食盐定额得旨福藩每岁食盐一千三百引照潞藩例实支本色但不许本藩员役以余盐变卖生事
　　○壬子大学士周如磐三＜锍-釒＞乞归  上许之遣行人护送驰驿回籍加赐银一百两彩叚四表里
　　○给入贺官江西等省按察使等官杨觐光等诰命以大庆加恩也
　　○以  皇极殿竖柱升梁加首辅顾秉谦尚书俸赐坐蟒一袭辅臣丁绍轼黄立极各坐蟒一袭兼官如故冯铨加太子太保余官如故各赏银五十两彩叚四表里照新衔给与应得诰命
　　○以编修朱继祚张翀简讨吴士元杨世芳各管理诰敕撰文
　　○吏科都给事中陈熙昌翰林院编修陈子壮俱削籍追夺诰命先是内阁题子壮同朱继祚等管理诰敕撰文业奉俞旨至是吏部题覆忽奉旨陈子壮并父陈熙昌依傍门户岂可并列要津且试录内有庸主失权英主揽权等语显属谤讪都著削夺其余朱继祚等俱准诰敕撰文
　　○巡抚辽东右副都御史喻安性以病乞休著冠带闲住
　　○南户部福建司员外郎胡芳桂疏参给事中胡永顺御史陆师贽易应昌房可壮池州府通判欧腾霄以前任池州知府为永顺等所诬陷且言永顺师贽同为东林之羽翼杨涟之密友得旨永顺等俱削职为民追夺诰命
　　○礼部尚书薛三省奏定天下宗藩限禄之法一以江西限禄为准通计天启四年以前之禄数以为天启五年以后之禄额就各府见禄多寡自为通融并敕各抚按酌处长便以为岁额不得苟且以支目前  上是之命行该抚按刊刻成书以便遵守
　　○薛三省覆题酌定宗室子女之议以绝滥冒言  祖制宗室郡王止四妾将军中尉递减一人盖亦限子之微意今请推而稍宽之酌为例郡王以五子为率一子袭封余四子各给应得封禄此外多一子则合四子之禄为五分以均给之自是子递增则诸子之禄亦递损至十子之外无不皆然俟诸子之禄仅与名禄庶人等然后官为增给一人之禄及于将军中尉之子无不皆然如此则禄有所限虽有嬖幸之子必不加于嫡妾之上矣其有双生者则勒令将军中有勺禄者为保任傥一真而一伪则并真者亦裁封禄如其俱伪则并其父母夺勺禄终身傥保任者与通同而为所举首亦并夺禄终身即两子并真亦止准一子与得封禄而其一则列于名禄庶人如此则必不忍以所诡者加于所生矣以此明著为令无烦驳查藩属无可播弄其间吏胥不得高下其乎矣报可
　　○川贵总督蔡复一题报征剿通逆苖魁天保阿秩等前后攻破一百七十四寨馘贼首五十四名斩级二千三百五十颗叙署道同知周鸿图总兵参将充为事官鲁钦杨明楷等功次下所司
　　○升锦衣卫正千户任景春为都督同知
　　○升太仆寺卿崔呈秀为工部右侍郎加光禄寺卿李养德通政使升太仆寺少卿杨梦衮为太仆寺卿以殿工加恩也
　　○升山东按察使曾道唯为江西右布政使抚州兵备道安庆府知府陈镳为湖广按察司副使山西布政使司右参政王弘祖为河南按察使蓟州遵化道兵部职方司员外郎祁承＜火业＞为河南按察司佥事磁州兵备道
　　○癸丑经略辽东兵部尚书高第奏经略关门莫大于防御奴酋而抚西虏欲为我用正防御奴酋之嚆矢也自歹青被杀都令挟索偿命银此人情不容已者在我当善为讲处乃含糊耽阁以致西虏怀忿声言犯报臣在部时曾具＜锍-釒＞请旨申饬文武诸臣以结此局乃抚虏一事主裁者枢辅也讲处者巡抚及道将也枢辅恩信久孚于西虏辽抚知谋素熟于鞲绦原系任内未结之事祈严敕枢辅辽抚讲处停妥方准离任不得以候代而置之得旨枢辅允归辽抚准病岂能复制西虏尚有督抚道诸臣在事经略到任同心料理务期安辑虏情毋得轻坏款局
　　○互调四川参政谢渭山东参政楼一堂
　　○甲寅  上视朝
　　○遣礼部尚书薛三省祭  三皇之神
　　○大学士顾秉谦丁绍轼黄立极冯铨各＜锍-釒＞辞免升梁加恩不允
　　○先是平辽总兵毛文龙陈海上情毙六款曰人言宜察接济宜早客商宜通馈遗宜禁妒忌宜消功过宜准内言游击朱家龙在海外带去银两及在登冒支饷银共二万六千两贿嘱在登乡绅营升旅顺副总臣差官调之以追其饷乃惜情面者反为之游扬奖借保全其首领臣奉旨招商而登府胥吏借盘诘以需索百计阻挠致众商褁足近遣员役往登公干不可问否少有馈送即收之门下以为腹心致机密事务迟误不通文武一体言□宜切同舟今则不然或耻己之短忌人之功阴挠阳阻随其簸弄大抵语多侵登抚巡抚武之望具疏奏辩复备陈两镇不和之故言臣初抚登时期与文龙同心共济移书相劝勉捐资相接济乃数次文移杳无一字相应也既而捐米助张盘以救水火之民不惟不以为德而且以为摇夺矣曾有功勾虏陷张盘臣查提以正奸宄之罪不惟不以为罪而且以为陈国才嫁祸诬害矣至七月中忽移文相继而至一则铁山失火实有其事而移文于臣却谓登官造谤令臣戒谕之一则赊欠商货万口喧腾而移文于臣反谓登官挠阻令臣究治之一则朱家龙得罪该镇不知何故乃差官相继锁拏而又移文于臣谓家龙以饷银二万余馈送登州士绅及各上司令臣拘解过海究治之而屡＜锍-釒＞言旅顺事其言揶榆诋诬无所不至臣虽不足惜独不虑轻朝廷而辱节钺之体耶至＜锍-釒＞揭谆谆以妒忌二字相加遗臣所妒何功所忌何事若原无妒忌之实而正以不扶同不欺蔽为妒忌臣不任受臣久病愤郁乞罢臣归里得旨封疆任重当同心共济文移失体事属偶然宜捐去小嫌以图大计本内事情著该部查议具奏
　　○礼科给事中张惟一因条上关门事宜并及登抚言文武不和恐致误事登抚或裁或调乞早处分  上命该部上紧从长酌议
　　○吏部尚书李宗延等言登抚之设耑为辽海声援呼应真若一体辽海官兵往来既众则议防奸伪控制驿骚讵一道臣所能弹压此登抚不可裁者一且裁登抚势必禀成于东抚东省去登遥远机事变在呼吸而文移动经旬时即移镇近地顾此失彼鞭长不及马腹此登抚不可裁者二惟是登抚武之望与镇臣毛文龙形迹既已稍分精神终难强合嫌疑之开于二臣者所关小安危之转于辽海者所关大合无将抚臣武之望调南京别衙门用其登抚员缺另行推补  上是之
　　○南京浙江道试御史李时馨疏参川湖总督张我续侵盗饷银练兵尚宝司卿须之彦南京操江右佥都御史熊明遇党附东林得旨张我续已有屡旨速勘具奏熊明遇党邪蔑宪削职未尽其辜仍追夺诰命该抚按提问追赃须之彦素有边才当徐光启练兵时具荐不用后因  两朝登极赞襄大礼得递升尚宝复被东林参论告病不出今始到京奉差以去言官风闻不真还著吏部从公酌议
　　○蓟辽总督王之臣题真定北拱神京东枕山海西连宣大南指赵魏古号三关今称三辅无事则设重兵以镇压有事则出重兵以助援新立左右二营每营马兵五百名岁该饷银六万六千两二营苦无额饷比年皆多方摉括以给之已及三年摉括如洗为今之计止有天启五年保河等六府抽扣优免共银五万四千一百有奇以新设之银养新设之兵诚为便计尚少银一万一千八百余两另行设处接济至于派买米豆或改议京边或别发堪动一转移间而士饱马腾民安圉固矣下部议
　　○乙卯加宣府上北路参将黑云龙中路参将高勋各副总兵衔照旧管事革原任大同边兵营游击白松宣府下西路参将杨元吉回卫兵部覆直隶巡按胡士奇举劾也
　　○升吏科左给事中亓诗教为本科都给事中广东布政使司右参政冯盛典为山东按察使武定兵备淮徐道湖广参政宋统殷为山西按察使宁武兵备
　　○改补湖广按察使华敦复为山东按察使分巡东昌道
　　○罢巡抚宁夏右佥都御史郭之琮降南京大理寺寺丞王命新三级调外任吏部尚书李宗延覆御史余珹参＜锍-釒＞以命新贪横之琮庸劣也
　　○刑部狱房失火降主事林咨益三级调外任用
　　○荫原任大学士魏广微男桓匡俱中书舍人
　　○丙辰册封容妃任氏为  皇贵妃遣英国公张惟贤持节大学士顾秉谦丁绍轼捧册各行礼
　　○原任枢辅孙承宗条开关门任内料理各项军务分款具奏报闻
