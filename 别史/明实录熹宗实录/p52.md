<!-- { "loadSidebar": true } -->
　　天子以  祖宗所执大圭见之藩礼则然若既称宗则均贵为天子矣势不得复以大圭临之故曰在称宗不在入  庙今制祝称玄孙嗣  皇帝  嘉靖间文于  睿宗曰皇考  武宗曰皇兄自不得不然然则春秋讥跻僖非与曰僖乃闵庶兄而闵先承统均诸侯也同出于庄公兄弟不得先君臣谷梁谓以亲亲害尊尊故非之也  睿武既均天子而父子行视僖闵微不同武出  孝而  睿出  宪兄不先考以尊尊而害亲亲似亦不可势又不得不然又僖闵之跻或同一庙而今至万历间图  睿宗在世宗上为昭  孝宗  武宗  穆宗为穆宋人所谓以东西为昭穆而非以昭穆为尊卑亦未始有跻之嫌矣故曰在称考不在称宗为人子者为之后自正德遗诏有继统之语又有兄终弟及之文实遵  祖训斯诏一出后  孝宗则有子后武宗则非序继统非继后也诏已然矣天下无无父之  天子不考  睿宗而谁考乎汉唐宋岂有此与故曰在承统不在称考肃皇帝不忍以天下易其考遂创千古不经见之典  宣宗当祧先臣陆树德亦疏请先祧睿宗天下非不韪之乃  累朝终顺祧不改亦不忍夺
　　肃皇帝之不忍以成一顺不独本于情亦限于序耳推太常之意祧而奉之玉芝宫盖祫祭同集祧  主于  太庙禘祫并重设祫可合食也四时亦可共享也则祧与不祧等故必奉之玉芝宫不必合食方为得宜臣岂以为非忠孝极思哉第此等议论值序及之时因祧而议似较圆融然祧必藏主藏主必祫禘小于祫大礼也不祫则非祧非祧则非宗尚犹难之奉  主于玉芝宫不祫则非宗苟可祫也何必先祫之为快况序不及之时先祧子而后父于迹欠顺于序稍违无匡于入而反紊祧序未知果不悖经而反格于制夫天子虽贵人爵也自汉以下皆以人爵掩天性而  肃皇帝独以天性掩人爵又以人爵伸天性臣考  祖制则肃皇帝之心对  太祖而不＜穴款＞考祝文及遗诏则承  武宗而不惭考庙图则质  孝宗而不碍敢道非  圣人之孝乎俎豆百年矣习为经尝更  累朝皆顺祧敢道非  圣人之制乎  圣谕遵照  累朝典礼敢道非  圣人之训乎  天子笃于孝于不经见之会宁创不经见之入法犹可亮也人臣笃于经于习经见之典创不轻见之祧法不可为也臣不敢寘一部明伦大典于无著落是以宁不愿有知礼之名而不敢信经而疑制请以此议并存得旨考据详确礼制益明奉祧  庙室仍照原议
　　○除授候补御史徐卿伯刘芳俱湖广道杨维垣云南道
　　○乙亥秋分祭夕月坛遣成国公朱纯臣恭代
　　○加升  皇祖昭妃弟锦衣卫带俸指挥使刘岱都督同知锦衣卫镇抚刘化指挥佥事
　　○兵部右侍郎张经世以病请不允命回部管事
　　○升河南布政使司右参议闵宗德山西按察司按察使备兵昌平
　　○丙子初辽抚王化贞遣都司毛文龙率二百二十余人繇海东规取镇江至朝鲜弥串堡侦知伪署游击佟养真抄杀黄嘴商山等处城中空虚时右卫生员王一宁往朝鲜借兵适回文龙延与共计令千总陈忠乘夜渡江潜通镇江中军陈良策为内应夜半袭擒养真及子松年等贼党六十人收兵万人旧额兵八百人南卫震动化贞奏臣前请敕谕朝鲜及甲马车辆须于七月俱集者正以此耳乃朝鲜之使至今未行天津水兵一船未到使前船蚤至扬帆直上沿海缚叛将而至者又不惟镇江而竟不来也坐失事机惟有长叹但文龙深入虎穴力扼孤城外援不至恐归义之众不免复溃是以臣闻捷音且喜且惧事闻大学士一燝等言屡败之余有此奇捷皆繇国家德泽深厚人心原不忍背但一鼓胜气易衰三方兵力未凑急宜策应用保万全  上可其奏命登莱巡抚陶朗先发水兵一万总兵沈有容主之天津巡抚毕自严调浙水兵八千为后劲参将管大藩将之或直抵镇江或直抵三岔河皆选四将为副王化贞挑广宁精兵四万据三岔河与西虏合相机进取经略熊廷弼严勒兵将控扼山海三方协力务收全胜饷则以兵部帑金十万两解登莱五万两解天津支用仍命梁之坦刻期领敕宣谕朝鲜分兵犄角给银十万两并户部所措处十二万解登莱转发之垣接济是时  明旨虽督发竟以经抚各镇观望不进坐失机会迨四卫残破辽人胆寒而广宁始不可守矣
　　○以毛文龙为副总兵赏银二百两苏其民张攀陈忠陷城缚贼各赏银五十两仍给守备职御任六陈良策各赏银三十两如可用听辽抚查明另议生员王一宁赏银五十两
　　○丁丑  孝康敬皇后忌辰  奉先殿行祭礼遣忻诚伯赵之龙祭  泰陵  祭  先师孔子遣大学士韩爌行礼
　　○改工部右侍郎陈邦瞻兵部右侍郎升广西布政使司右布政赵世徵都察院右佥都御史巡抚广西
　　○南京机房太监李凤以  上供袍服应付迟误参任丘新城雄县等官各提问御史王大年言弹文自有职掌未闻出自阉人者恐今日借宠灵以张气焰异时或窃威福以倒太阿渐不可长报已有旨不得奏扰
　　○升左佥都御史王德完户部右侍郎
　　○升操江都御史孟养浩南京户部右侍郎兼右佥都御史总督粮储
　　○戊寅祭  太社  太稷遣泰宁侯陈良弼行礼
　　○召起大学士叶向高在道仍具＜锍-釒＞辞温旨敦趣之
　　○命日讲官吏部右侍郎兼侍读学士盛以弘礼部右侍郎兼侍读学士孟时芳周如磐左春坊左庶子骆从宇俱补经筵讲官翰林院编脩林釪侯恪简讨姜逢元萧命官吴士元杨世芳姚希孟充展书官
　　○升兵科左给事中曾汝召刑科左给事中暴谦贞各都给事中汝召刑科谦贞工科
　　○升四川布政使司右参政李万化为山东按察司按察使
　　○加驸马万炜太子太保自以例请也
　　○己卯
　　孝慈高皇后忌辰  奉先殿行祭礼
　　○户科给事中周希令疏言臣考各边有额兵有额饷乃籍伍半空内外相冒即宣府一镇部据纸上兵调一万五千镇据见在兵止一万一千镇请发积欠额饷以补兵部据分给帑金以搪饷夫边有兵则饷一日不可缺何积欠十数万而不饥则边原无多兵可知部有饷则兵一日可补何积欠十数万而不查则部有匿饷可知此边与部两相欺冒不肯明言而今手足俱见矣臣谓帑银除抚赏外据王化贞请三岔等处增兵建墪一片石等处增城铲筑此必不可少者余当公贮以备缓急不得举朝公请各部私分藉内帑以缓积欠藉积欠以辞违误也至若部臣筑舍之会议阁臣知道之漫语此两者原以推担而担终不可推议论终不可止不若明白斩截立为救时急著以功罪听之后日章下所司
　　○少詹事兼侍读学士徐光启屡疏引疾许之仍俟病痊起用
　　○礼部题奉祧  宪庙仪注一先期内侍官设  神位舆衣冠舆香亭于  奉先殿门外又于  茂陵殿内会同神宫监官陈设合用  神座案一八月二十二日奉迁奉先殿  宪宗纯皇帝  孝贞纯皇后神位诣  祧庙即奉请  孝穆皇后  孝惠皇后神位启行繇  奉先殿左门出至午门外锦衣卫仪卫前导教坊备鼓乐设而不作繇端门承天门长安左门俱中门出繇德胜门诣  陵一  神位舆至红门外内侍官诣  神位舆前跪请捧  神位出舆繇左门入复升舆至  茂陵繇中门入至享殿门外内侍官捧  孝穆皇后  孝惠皇后神位奉安于享殿内钦遣官行安  神礼礼毕回京复命
　　○庚辰御史贾三策以二东灾荒乞免加派＜锍-釒＞下所司
　　○铸登莱天津等处监军关防给御史游士任
　　○铸管理经略辖下粮饷事务管理经略辖下查核事务关防给永平府同知徐廷松推官石文器
　　○辛巳  上御经筵
　　○署兵部尚书张鹤鸣言臣部职掌只管兵马不管钱粮自万历四十六年奴陷抚顺征募四出于是比照救朝鲜征播州事例有安家马价之设初调兵安家预支口粮二三月募兵安家或二两五钱或三两四两今则调皆五两募皆十两矣初调兵即用该营马骑坐不议马价募兵马价每匹多不过十两今调募皆十二两远者十五两至暴骨河边有优恤费荷戈道上有犒赏费联属国收辽人有宣慰招俫费搜将材选家丁有鞍马衣装费而臣部分领帑银止二百六十万除解发外止剩五千六百余两调募既不可停空手何能济事乞赐裁夺得旨调募各兵先年既有旧例何得骤加且费军需不赀辽东又说无兵可用粮饷何时得足兵马何时得强还会同总理三部从长议奏总理三部侍郎王在晋看议言今日募兵之费比往岁救朝鲜征播州事例若相倍蓗非昔俭而今费昨易而今难以所值之时势不同也自辽沈相继沦没而人盆视辽为绝地谁不爱惜身命而欲捐其所甚爱以使之赴刀戟之场此非厚恤其私不可也今各路调募之兵或抵广宁或抵山海或起发在途行矣势不能复裁其所与之金惟是马价银两于中有当酌减者均是马也调马价银十二两募马价银十五两又同一募马而有十二十五两之殊则失其平矣查市价十二金尽可易一马则十五之数当裁俾召募一律于军需不无少省也至于辽东新旧兵数有御史方震孺给赏兵数最为核实广宁原非无兵但汰其冒滥节其浮冗则粮饷可继时加简阅时加训练则兵马可强臣等多方计兵又多方计饷凡支动帑金每从节缩用过银两皆目前不得不用匪敢滥觞之费
　　上曰辽左用兵三载内外帑藏所费不赀今大兵将集岂得不预先计算兵马钱粮数目二部事均一体仍会同商确务求长便不得临期仓卒致误军需
　　○成国公朱纯臣请给肩舆许之署礼部周道登言服色肩舆会典不载查条例凡勋戚锦衣卫堂上官钦赐各服色俱系  特恩其有比例奏讨勘劄题请若肩舆则恩例未有非出钦赐而违例奏讨者俱立案不行今据锦衣卫都督骆思恭题请蟒衣飞鱼服色疏中并无比例竟不请下部覆而幸徼照例给与之旨于是朱纯臣接踵而请请无不允臣部不得问恐国家车服从此轻矣振饬伊始不宜开请乞而废部覆礼科李精白亦言前王明辅三疏请肩舆俱下部议而纯臣独捷取旨不独乖政体违  祖制国家恩数有限臣子愿望无涯亦难为继乞收回成命以示慎惜俱报已有旨
　　○升山东按察司副使梅之焕通政司右参议
　　○升光禄少卿林熙春太仆寺少卿
　　○升尚宝司司丞姜仲轼尚宝司少卿
　　○升湖广按察司佥事周＜火鼎＞湖广布政使司右参议分守荆西
　　○河南巡抚张我续参标下练兵游击马永贵革任调用
　　○壬午募兵御史傅宗龙练兵五千名奉旨调赴蜜云为枢臣行边之用其坐营中军守备王尚贤等加衔有差
　　○延绥加衔千总马登科陈应魁等各领兵援辽登科所领百人至山海关仅六十名余俱道亡应魁枉道祁州挟妓流连且纵兵剽夺事闻革马登科衔而辟陈应魁枭首恶赵万等于孔道仍敕该镇捕诸逃亡者先是延绥镇游击李茂先领兵援辽兵逃至一百三十余名又马倒毙五百六十匹下延镇追陪二年未偿巡抚张之厚称茂先家贫为援赦条免追量罚米二十石从之嗣后延兵以逃为尝
　　○以帑银十万两付宣大市马角□羊赴广宁
