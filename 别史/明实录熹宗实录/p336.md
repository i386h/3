<!-- { "loadSidebar": true } -->
　　○礼部请以左谕德孔贞运右赞善雷跃龙简讨徐时泰孙之獬充顺天考试官中旨命时泰之獬往仍各升翰林院侍讲
　　○以太子太师总督蓟辽兵部尚书阎鸣泰协理京营戎政
　　○原任户科给事中历升兵部左侍郎未任告病郭巩捐赀请助大工得旨郭巩自户科给事历升卿贰即应感恩图报如何久不到任且前疏条陈未当著冠带闲住其助工银两不必收
　　○加直隶大名府知府卢象昇山东按察司副使职衔照旧管事以其管临清仓三年积羡数千清逋三万一千有奇业经叙录三次奉旨加秩以示风励也
　　○丙申吏兵二部覆锦州加恩魏忠贤嫡孙魏鹏翼宜加少师封安平伯世袭得旨览奏厂臣魏忠贤纯忠矢报国家赤胆昭回日月自翼保朕躬劻勷庙计以至崇正祛奸裕国轸民何事不资帷幄有谋必及封疆方除器整戎增陴储糗总志切于吞胡迨简能授画速饷集援遂气壮于敌忾以故锦宁三捷十载未见馘俘数实  社稷功高带砺寻盟圭胙宜再见任锦衣卫指挥使世袭魏鹏翼既以嫡孙上承伯爵计级加授宜晋少师用循彝典昭示酬庸所有禄米岁支一千一百石及应得诰券即与颁给俱著各该衙门一体遵行时鹏翼年甫四岁
　　○兵部署部事右侍郎霍维华覆宁远加恩宁国公魏良卿于见任太子太保今加指挥使计算九级应于官衔上加至太师而止尚余一级统候  圣裁得旨朕思中兴之业每启于多虞而夹辅之勋必资于名世厂臣魏忠贤补天经济贯日精诚以先忧后乐之心襄外攘内安之治主持正论  两朝之慈孝聿彰破散私门累年之诪张顿殄桐封齐剖鼎构维新德明惟明则魑魅现象物之照德威惟畏则狐鼠失潜滋之凭藏市出途咸沐膏润窥关伏莽毕服膺惩杼轴苏困于东南锁钥固圉于西北业已藏勋盟府纪绩旂尝列爵上公稍酬劳勚乃若奴酋匪茹之毒为  祖宗未雪之惭朕为子孙敢忘薪胆而厂臣目无劲虏胸有成筹委任淂人禁中精推毂之选绸缪先事塞上预彻桑之防号令如山鼓作将军之气转输如水醪投壮士之觞遂使宁锦奠于金汤犬羊伏于刀俎大畅武略立起积衰功斯＜棥心＞矣朕甚嘉之宁捷所叙恩世袭指挥使职级并归宁国准照部议著于宁国公魏良乡原衔太子太保上加至太师而止尚余一级著岁加禄米三百石仍照新衔给与应得诰命铁券以示眷酬元勋至意
　　○原任杨州海防道参政郭士望奏陈为东林倾陷得旨郭士望为东林陷害今公论既明著与起用
　　○丁酉祭先师孔子遣大学士李国＜木普＞行礼
　　○兵部覆太仆寺＜锍-釒＞言马价不可轻改得旨这各地方应解马匹通解冏寺原系  祖制且京营兑用亦系急需除永平府属今秋明岁准折色径解蓟镇听分发外其余酌量本色分数仍解太仆督抚有请部覆策应及已经印烙之马仍解本色以从民便九年以后仍照产制都如该部议申饬行
　　○遣御史智铤巡按苏松等处
　　○旌表江西节妇熊氏等共十一口孝宗一位谋拥见存孝子一名王秉节已故孝子一名黄沂见存义夫一名李溥锦从巡按御史曹谷之请也
　　○追万燝赃银三百两
　　○戊戌祭  太社  太稷遣宁国公魏良卿行礼
　　○大学士黄立极等疏贺三殿告成得旨洪惟我  祖宗抚有万方鼎崇三殿盖法天以布治非创自今日者也朕以兢兢业业亟以仰全  祖宗规制为念即  皇祖时踌蹰于物力不敷然天人协应之机明良凑泊之会洵非容易幸荷  上天鉴佑赉以肺腑重臣抒匪懈之真诚运无垠之心计申严法纪殚虑稽查不劳朕之心思宽省天下财力未逾三载轮奂聿新上则俾朕对越有光下则百僚瞻拜有所皆厂臣补天伟绩朕甚嘉焉览卿等具揭申贺祝万年有道之长赞一代中兴之盛且颂不忘规备极详婉作劳居逸雅合朕心具见卿等宫府同忠爱君体国至意
　　○吏部等衙门尚书周应秋等公贺三殿告成得旨览奏鼎建告竣泰道聿新卜世万年共球万国皆赖厂臣夹日始谋规天竭虑顿还累代之旧观遂奠无疆之鸿祚朕所鉴知卿等奏贺颂不忘规尤见忠爱至忱知道了
　　○内官监太监李永贞奏恭报三殿不日之成首叙厂臣伟绩并录协赞诸臣统祈  圣恩用彰钜典得旨三殿告成  累朝之旷典聿新万世之洪基丕奠朕心嘉悦内外有功诸臣宜行叙赉厂臣魏忠贤岳降元精帝赉良弼夙夜匪懈心力交勤表极参中赞訏谟于考卜程功积事倡率作于工倕未满三载之期克襄奕叶之绩上全国家大体下省亿万金钱勋在社稷申锡宜隆著于弟侄一人与封侯爵世袭给与应得诰命还赏银一百两彩叚八表里羊四只酒六十瓶新钞六千贯仍赐敕奖励其府第禄米赡田等项比照肃宁侯例优给以称朕酬报元勋至意监臣王体乾魏忠贤梁栋李永贞石元雅王朝辅郝隐儒赵秉彝涂文辅李实刘应坤王敏政崔文昇劳著劻勷勋高堂构魏忠贤加恩三等荫弟侄一人锦衣卫指挥使世袭给与应得诰命王体乾等各加恩二等荫弟侄一人锦衣卫指挥佥事还赏银五十两彩叚四表里李永贞总督工程倍著劳勚还加赏银四十两彩叚二表里李承尧苏若霖各荫弟侄一人锦衣卫正千户给与应得诰命赏银三十两彩叚二表里刘忠等十五员俱荫弟侄一人锦衣卫正千户给与应得诰命赏银二十两彩叚一表里李承先苏若霖加赏银十五两吴国泰等三十一员各荫弟侄一人锦衣卫百户俱给与应得诰命杨汝忠等八十一员各赏银三十两许秉彝赵进督工运石有功荫弟侄一人锦衣卫百户给与应得诰命赏银二十两彩叚一表里马诚汪良德俱赏银三十两彩叚一表里董鉴等二十四员各赏银三十两彩叚一表里李诚铭捐助多金忠爱可尚加太子太师赏银四十两彩叚二表里新旧辅臣叶向高魏广微黄立极施凤来张瑞图李国＜木普＞协赞庙谟劳深弼亮朕自加恩郭守仁升工部侍郎仍加二品服俸赏银四十两彩叚三表里徐应选杜大盈各升光禄寺卿赏银三十两彩叚二表里其内外文武大小臣工与有勤劳一并从优升叙荫赉
　　○敕吏部三殿告成朕心嘉悦内阁先今辅臣寒暑周旋阅视阴阳调爕平成勋各著于劻勷功概高乎弼亮宜行叙赉兹特加恩首辅黄立极加左柱国兼支尚书俸还赏银六十两彩叚四表里荫一子与做中书舍人加赐坐蟒一袭次辅施凤来张瑞图李国＜木普＞各加少师兼太子太师进中极殿大学士各荫一子与做中书舍人还赏银五十两彩叚二表里加赐坐蟒一袭旧辅叶向高顾秉谦各加太傅还赏银五十两彩叚二表里加赐坐蟒一袭魏广微加赠太傅俱照新衔给与应得诰命余官如故以示酬眷已而立极等各＜锍-釒＞辞不允
　　○己亥礼部奏三殿告成请择吉  临御得旨览奏三殿告成万灵效顺择吉临御百福攸同具见卿忠爱之意朕方静摄少需择期行
　　○赐敕奖励魏忠贤于原荫弟侄一人加升二级仍赏银币羊酒钞锭以巡抚登莱李嵩奏报角□羊运开洋皆厂臣之力也
　　○升顺天巡抚刘诏为兵部右侍郎兼都察院右佥都御史总督蓟辽保定等处
　　○以兵部侍郎吕纯如为本部添设左侍郎仍加服俸一级以都察院右副都御史田吉为兵部右侍郎
　　○湖广五寨蛮夷长官司伍里洞民田应昇等奏臣等司设楚徼钱粮差役例同有司户礼家诗不减乐土惟国初以远方风气未开未经设立儒学节年里试俱分寄于辰州府属各学止给衣巾不与帮补即有智慧发迹无繇因于天启三年具状告赴通政司蒙准送礼部看详行令抚按会议妥确窃见酉阳马剌俱皆土司建学事例相同况不费公帑不扰民间官吏师生无容另议惟乞速颁印信庶文教兴而夷风羙矣章下礼部
　　○庚子兵部条议武学七款一曰弘育餋一曰禁冒籍一曰分卷号一曰革代替一曰慎比射一曰严覆试一曰重将材  上可其奏
　　○翰林院简讨杨世芳以差竣患病乞假调理得旨杨世芳系门户著冠带闲住
　　○辛丑孝康敬皇后忌辰  奉先殿行祭礼遣安远侯柳祚昌祭  泰陵
　　○南京兵部尚书刘廷元＜锍-釒＞进南京各衙门柴薪银七千五百一十二两太仆寺附角□羊柴薪银四千九百八十余两各助大工
　　○壬寅兵部接出  圣谕盖闻程功笃旧朝廷有崇报之章恩泽溥颁臣下无向隅之念朕昔在襁褓气禀清虚赖奉圣夫人客氏事事劳苦保卫恭勤不幸  皇妣蚤岁宾天复面承顾托之重凡朕起居燥湿饥饱燠寒皆奉圣夫人业业兢兢而节宣周慎艰险备尝历十六载及  皇考登极匝月遽弃群臣朕以冲龄并失怙恃自赞承  祖宗鸿绪孑处于宫壸之中复赖奉圣夫人倚毗调剂苦更倍前况又屡捐已俸佐桥工  陵工助军需鼎建溯想青宫夙绩曾成育眇躬加以累次急公而懿德并＜棥心＞亘古至今拥佑之勋有谁足与比者外廷臣庶那能尽知简在朕心于兹七载盖未忍一刻忘也今朝殿庆成捷音叠奏朕感今怀昔嘉尚良深诗不云乎无德不报奉圣夫人可特加恩荫用彰殊异该部即便议拟妥确速具奏闻以昭朕笃念今昔元功恪遵  皇妣顾托至意特谕兵部随具覆止荫弟男一人为锦衣卫指挥使  上以其未足酬功著从优再议来看于是部覆请荫弟男各一人为锦衣卫指挥使世袭仍各加左右都督复得旨奉圣夫人事朕襁褓清弱之时劳深调护及受顾托益勤兢业倍加节宣迨朕冲龄嗣服倚毗周旋更著劳绩前后二十三年始终一心忠慎不替兼以捐俸急公不一而足德茂渊懿真可嘉尚兹殿工捷音两次叙赉宜隆酬报元功加恩三等赏银一百两彩叚六表里羊四只酒六十瓶新钞五千贯赐敕奖励仍各荫弟男一人与做锦衣卫指挥使世袭给与应得诰命昭朕笃念酬答至意
　　○镇守登津太监胡良辅奏毛文龙斩获功得旨奴虏猖狂残我属国览奏该镇与毛帅协力同心宣布恩信赈恤丽民激励将士丽地汤站懒盘等处屡建捷功积衰顿起军声大振具见海外方略盖体厂臣安攘筹画克副任使深慰朕怀所有俘获不妨风帆之便另行题解
　　○兵部署部事都察院右副都御史霍维华奏抚臣袁崇焕置身危疆六载于兹老母妻子委为孤注劳苦功高应照例荫录前枢臣王之臣出都之日面语微臣从优拟叙臣谨照往例酌之与督臣镇臣一体拟升荫赏以听  圣裁兹奉明旨督镇诸臣俱蒙二级之升延世之荫独袁崇焕一人止予衔一级而遗其世荫微臣冒滥于格之外崇焕反靳于例之中其何以示公而服边吏之心乞  皇上即以畀微臣之世荫量加一级以还崇焕在朝廷未尝再多一锦衣之官而两臣遂各得其固然之分亦甚便计也又崇焕以侍郎衔加服俸一级蒙恩复加衔一级查九例无从二之官并乞将滥加微臣一级移加崇焕俾得以正卿归里得旨袁崇焕谈款一节所误不小朕不加谴责尚著叙赉分明念久在危疆姑使相准耳恩典出自朝廷霍维华何得移荫市德好生不谙事体
　　○选中驸马子弟巩永固尚八公主
　　○吏部覆原任四川马瑚府知府郑檠泣布沉冤＜锍-釒＞言其在刑部时与顾大章争执致升任后察处宜以原官赴部补用得旨郑檠向在刑曹以持熊廷弼诸奸之罪中顾大章含沙之毒门户炽时横见挤排今公论既明宜与昭雪准以原官起用
　　○癸卯  孝慈高皇后忌辰  奉先殿行祭礼
