<!-- { "loadSidebar": true } -->
　　○江西道御史卢承钦言近日邪党复炽皆调停为害幸  皇上英明立断巨奸斯脱而犹有姑容不尽之虞如原任大理寺卿曹珍狎主讲席献媚东林工部右侍郎董应举侵挠盐政兵科给事中李遇知插身门户乞重加斥削仍敕下部院将一切党人姓名罪状榜示海内使其躲闪无地倒翻无期得旨奸党宜清调停当戒这本说的是曹珍狎主邪盟董应举侵挠盐政李遇知荐举匪类献媚东林都著削籍为民当差仍追夺诰命其一切党人不拘曾否处分俱著该部院会同九卿科道从公查确集议奏请将姓名罪状并节次明旨刊刻成书榜示海内垂鉴将来以永保清平之治
　　○丙戌巡关御史洪如钟原参山石道佥事刘永基居心不净浮说偏工虚冒家丁倾轧同列并紏山海巡抚喻安性受其謟媚力庇匪人顺天巡抚申用懋荐举不当是日文书官郝隐儒持其本至阁口奉  上传刘永基喻安性俱削夺申用懋冠带闲住大学士顾秉谦等以用懋揭保刘永基一节事虽偶误心实无他具揭申救不报
○革陕西定边副总兵王承运回卫调下马关参将杜弘域代之兵部覆三边总督李从心之请也
○以缉获功荫升魏忠贤甥傅应星左都督
　　○升浙江道御史潘汝祯为太仆寺少卿分管东路
　　○补原任广东道御史刘述祖为河南道御史
　　○升云南永昌府知府龙为光为本省按察司副使临安兵备事务
　　○丁亥刑科给事中叚国章等摘议巡青要务谓差以巡青为名者正指放青而言也查各场历年放青不惟适物之性亦且节裁之糜盖放则喜嘶芳草不放则伏枥悲鸣放则撙节草豆不放则轻费钱粮合遵会典开载各马房马匹照旧规放青三个月不得参差放青之日即按日估算扣除草料价值此最便之道也其验过瘦损不堪者照例发顺天府变卖银两解京粮库类题买补则尪羸亦易为壮健矣至二十四马房棋置星罗分建近郊  祖宗立法原有深意坝上距京二十里许尤称要地各马房年久倾圯宜暂动牧地子粒委廉能官估计修理庶与坝上大小相维城堡相错以拱卫神京无事为刍牧生息之所有事为坚壁清野之策亦今日之急务也命该部酌议具覆
　　○戊子  世宗肃皇帝忌辰  奉先殿行祭礼遣怀柔伯施壮猷祭  永陵
　　○工部以宫殿急需子街大石经行道路桥梁乞行顺天府酌议保垫以便行车得旨桥道见在运石何必再行保垫且天寒地冻保垫非时显是司官计图侵冒著降三级调外任用寻传工部司官李餋德照旧供职刘鳞长吴奇策徐申懋三员遵旨降调餋德引罪乞罢不许
　　○巡按直隶御史贾毓祥奏应安徽宁池太广德各府州岁增仓七处共贮谷五万有奇请严行申饬得旨积谷备荒诚有司急务还著抚按官严行申饬
　　○户科给事中薛国观奏自奴酋匪茹陷我全辽止榆关一线为华夷之关说者追咎于当日文武诸臣之不同心顾继之者谓宜鉴前辙同心共济不虞日者柳河之败彼此推诿复坐不同心之弊矣臣以为不同心之弊中于意见相岐者浅中于名利相残者深如往者山石道臣刘永基垂涎巡抚暗布流言倾陷同侪致令一时共事者皆相猜相忌忧谗畏讥俱不能安其位大乖诸臣任事之心真衣冠中一怪物也众人方任其愚弄皇上已洞其肺肝宸断独裁今已解任矣是去乱苖之莠也而且易枢辅矣撤巡抚矣更将帅矣水火之形去而左右之袒除矣计经臣高第授事之意气方新帅臣杨麒夙＜女间＞之猷略政锐其余道将无复私意之参商想一时之光景翻然另一局面矣迩闻奴酋蠢动政当堤备之时凡我在关大小文武各宜振起精神从封疆起见务求筹边固圉之长策一事也而甲可乙否惟求有济于公议论之参差可置也一人也而此瑕彼瑜惟期有禆于用形迹之异同可捐也一兵马也按册则有充伍则无逃亡短少酿成极重难返之势然一人之聪明有限当互相觉察勿为发奸摘伏遂开尔我猜忌之嫌一粮饷也将领之侵扣头目之克剥冒领漏卮惯熟牢不可破之习傥其间有嗜利仍深当递相攻击勿为和光同尘共作彼此隐匿之态总之兵马务实队伍之数粮饷务果兵马之腹下有司试之画也毋阴收阳弃而隳英雄之忠肝上有难从之令也毋貌是心非而踵唯诺之故事推之衣甲器械简练战守进退虚实之故无不皆然要于大小文武之精神相照谋断相资有不扬威制胜扫穴犁庭者臣不信也得旨辽左失事皆因文武不和  皇祖在时便深以为虑年来沿袭不改以致用师罔功这本说的是刘永基贪鄙闪铄垂涎巡抚时布流言倾陷同列已有旨削夺以后关门大小文武各官务要振起精神同心协力练兵核饷实讲安边固圉之策毋得仍循陋辙自取愆尤
　　○刑部等衙门尚书周应秋等会审原任吏部尚书赵南星言南星行诐言伪东山久盗虚声纳贿招权立朝尽隳晚节任宵小以为耳目假子姓以充橐囊遣戍自有本律收赎姑怜年老得旨赵南星奸党渠魁依律遣戍不准收赎
　　○升户部左侍郎王绍徽为吏部尚书
　　○巡抚陕西右副都御史乔应甲请于关中设局鼓铸从之
　　○升广东布政使司右参政史树德为云南按察使工部都水司郎中白受采为湖广布政使司右参政武昌兵备户部郎中萧鸣甲为四川布政使司右参政松潘兵备
　　○起江西右参政分守饶南道吴玄
　　○己丑  贞惠安和景皇后忌辰遣武平伯陈世恩祭  陵寝
　　○升礼科左给事中赵兴邦为吏科都给事中
　　○庚寅  上视朝
　　○广西道御史赵胤昌疏论大学士丁绍轼言绍轼初言总兵马世龙不可用及再承诘问忽游移其词若曰去留取自  上裁臣何敢知盖不胜反覆之态乞严谕令精白一心无持两可得旨次辅和衷任事商确可否朕所鉴知言官不得苛求
　　○大学士丁绍轼疏辩言  皇上英明千古无两内传东虏已报垫河世龙为何杜门称病此便有责备世龙之意矣众阁臣不过仰承  圣意议去之臣何敢自专次日内传诘问之语只争回卫与回府耳即臣在阁中有曰去留取自  上裁亦臣子对君父之体胤昌责臣以不能硬肩硬口固臣才之不逮亦臣心胆之所不敢也乞俯赐罢斥以全身名得旨卿心直口快马世龙去留既系阁臣公议何又推诿  上传著即出佐理以副朕怀不必因人言介意
　　○督催镇江备倭钱粮主事吴昌期题报丁忧得旨吴昌期与吴怀贤私书往复讥讪朝政著削籍为民仍追夺诰命
　　○刑科给事中潘士闻＜锍-釒＞参大理寺少卿吴之皞御史舒荣都郑宗周工部员外何显宗得旨吴之皞依附党人居乡不谨舒荣都侈淫败度荐举受财郑宗周邪类先锋金□赞营有据何显宗贪秽大著倒身门户俱著削籍为民追夺诰命
　　○四川道御史汪裕＜锍-釒＞清铨法言铨部病根皆因选司之权太重凡推升选调其官其地一手握定逞臆横决员外主事不许与闻呈藁说堂务令许可如此相沿听其专擅所以请托者惟选郎是恳纳贿者惟选郎是行书役之弊孔亲友之过付山人门客之招徕在前辱白简者皆是也至于司官壅滞科臣李恒茂言之已奉明旨无缺不许先推六选方准迁擢第后浪之不催易也前此之积薪若之何查得司官在籍者近三十人皆家居而悬京卿之想傥按图而索贤者固河清难俟不肖者又生出速化之术夫在籍诸臣岂尽白璧曾经紏及而未处分虽未紏及而有物议者欲清铨法先清铨官亦当分别去留方无壅滞何必拘拘存铨部情面而假手旁观清议乎今冡臣简任方新自有一番变革伏望  皇上申饬施行得旨近来选司事体不令堂官预闻直至临期方才画题用印以致仓皇不及详查任其蒙蔽这本内事宜即著新任尚书斟酌妥当画一具覆其在籍郎中贞邪溷杂该部从公分别起用外转罢斥三等奏请定夺
　　○太常寺添注少卿阮大铖备陈孤臣去国始末与去后诬陷株连以质公论末复荐原任文选司郎中谢升刑科给事中傅櫆  上命吏部酌议具覆
　　○辛卯大学士丁绍轼再＜锍-釒＞乞休弗允
　　○壬辰总督蓟辽王之臣奏近日户部欲裁蓟密永三镇新兵此在主计者盖从钱粮起见未暇为封疆计也蓟镇军士年来虗耗于援辽逃亡于粮薄精锐几空犹幸此新兵内多夷汉壮士差可壮声援而备缓急耳近自柳河受挫于东奴松山幸胜于西虏东西交隙树敌滋多东之桃林冷口中之喜峰潘关西之潮河白马处处皆冲在在须备窃谓蓟门兵力当厚不在辽阳之下即不议增岂得议减新兵之不当汰无俟臣言之毕矣章付户部
　　○吏部署部事左侍郎徐兆魁请申明覃恩以沛德意言  皇子诞生适当群臣拜舞之时是不易得之庆也亦沛不恒有之恩臣不敢于诏外求增惟就诏内含而未露可以类推者为  皇上陈之如诏前京官升转道府者尚未辞朝内与庆贺犹然京官类也似当与进表外官观政进士同例补给新衔诰命前母前继妻诸臣日夜焚祝覃恩不赠更无可赠之时似当照前覃恩与继母见在继妻同例给赠同一科第也府佐推官亦州县类也似当照前覃恩与州县同例封赠同一观政也已选者与未选给假者似当与在京候选进士同例给执照俟选除之日补给正荐非待一二年不得较三年考满止争一年其恩不滥盖此一年之蚤得亦  皇上之覃恩所及矣同一八九品也武学教职顺天府照磨知事上林苑典薄等官皆京杂职类也多系科甲似当与司务孔目学正等官同例给转官执照以上诸款皆因恩诏广推之伏愿  皇上念普天同庆广锡类之仁得旨依议行
　　○东厂缉获盗米仓役梁逄恩等得旨仓粮军国所关主事李柱明乃敢恣意贪饕监守自盗好生可恶著锦衣卫都拏付镇抚司严刑究问追赃具奏
　　○复原任山东右参政管兖州府事孙朝肃仍以参政起用吏部覆御史石三畏＜锍-釒＞以朝肃捍御妖贼有功地方也
　　○裁山海管关厅通判河南孟津县主簿及代府食场大使宣府饷司库各仓场副使以冗员虗糜也
　　○  上以私铸溷淆制钱著五城严拏治罪其大钱照旧行使不许讹传阻挠从钱法侍郎靳于中请也
　　○癸巳大学士丁绍轼三＜锍-釒＞乞休命鸿胪寺堂上官宣谕即出
　　○大学士黄立极奏继祖母董氏母李氏两世孀节乞恩旌表赐额仍请自办建坊  上嘉之赐额双节
　　○甲午以年节颁赐辅臣顾秉谦等讲官骆从宇等正字周国兴等银两有差
　　○户部奏定司官差则俱以缺出之先后与各官到任之先后为序其税差照刑部恤差例不及任子得旨严行遵守不得营求搀越以乱成规
　　○户部覆督饷御史王祚昌条陈末议四款一增理运府佐言天津府佐四员裁革之后止留粮马同知一员今议再增兵粮一员俾兵与饷分理不至缺官废事一收卸带运钱粮言漕粮带运分收则有零碎之患尾帮则有稽迟之弊宜于漕粮头帮内照数先截三十万石通融扣筭则既不损漕粮之升合且不至稽关门之春运一核关门屯田言屯田原以充饷今年关外所屯更广饷臣云前屯中后中前尚有三四年屯粮积贮不下十余万应速查报部以抵饷额一宽恤车运商豆言委官所欠运价一万四千豆商欠豆三万七千计价二万五千有奇即有事故亦难尽蠲合无姑照饷臣之议各量免一半其余各半立限严追  上是之
