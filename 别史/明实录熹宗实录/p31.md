<!-- { "loadSidebar": true } -->
　　○乙卯奴破沈阳总兵尤世功贺世贤死之按沈阳初陷时经略袁应泰巡按张铨疏报皆言尤世功贺世贤生死俱未可知其后传者或谓世贤降奴被杀又或谓世贤栖木梨山一夕醉酒自恨坠崖死皆无的据援辽都司庄安世归自广宁尝言得辽沈溃卒云贺世贤死于沈阳西门外闻奴恨世贤以其妻女给我降将然亦未详当日死作何状今兵部见在家丁张贤自言昔在沈阳亲见世贤当日死事状历历为大司马张凤翼具述甚悉张贤之言曰贤昔以兵部家丁往沈阳立功实隶贺世贤麾下沈阳城颇坚城外浚壕伐木为栅埋伏火炮为固守计奴猝至未敢遽逼也先以数十骑于隔壕侦探尤世功家丁蹑之斩获四级世贤勇而轻谓奴易与遂决意出战张贤谏不听世贤故嗜酒次日取酒引满率家丁千余出城击奴曰尽敌而反奴以羸卒诈败诱我世贤乘锐轻进奴精骑四合世贤且战且却至沈阳西门身已中四矢城中闻世贤败汹汹逃窜降夷复叛吊桥绳断或劝世贤走辽阳世贤曰吾为大将不能存城何面目以见袁经略时张贤在侧世贤麾使速去曰与我俱死无益也贤不忍世贤叱之贤走数十步奴兵已至围世贤世贤挥铁鞭决斗击贼数十中矢坠马死张贤回首犹隐隐望见之云尤世功引兵至西门欲救世贤兵皆溃亦力战而死同时有参将何世延者降奴遂讹为世贤云
　　○川浙总兵陈策等率师援沈阳及奴贼战于浑河死之时策等提兵至浑河桥南闻沈阳失守下令还师禆将周敦吉等固请进战石柱土司副总兵秦邦屏引兵先渡河与诸将营桥北浙兵三千与陈策等营桥南邦屏等营未就奴四面攻之将卒殊死战杀奴二三千人贼却而复前如是者三奴益生兵至诸军饥疲不支周敦吉秦邦屏吴文杰雷安民皆战死他将走桥南入浙营奴围之数重副将朱万良姜弼拥兵去浑河数里观望不前及贼围浙兵始领而前与贼遇即披靡不支贼乃萃力于浙营初用火器击之杀伤相枕火药已尽短兵接战遂大败陈策先死童仲＜忄癸＞骑而逸副将戚金止之曰公何往遂下马语其属曰吾二人得死所矣与诸将袁见龙邓起龙张名世皆死之惟周世禄突围得脱其死于城中乱兵者运粮同知陈辅尧自在知州叚展也自奴酋发难我兵率望风先逃未闻有婴其锋者独此战以万余人当虏数万杀数千人虽力屈而死至今凛凛有生气当时亡归残卒有至辽阳以首功献按臣张铨者铨命照例给赏卒痛哭阶前不愿领赏但愿为主将报讎义哉卒也可以将矣
　　○升尚宝司司丞林材为光禄寺少卿
　　○补考选御史施梁江西道张汝懋福建道
　　○升四川布政使司右参政沈朝烨为江西按察使备兵赣州福建布政使司右参议徐良彦为山东按察司副使疏理盐法顺德府知府庄毓庆为山东按察司副使备兵罗定
　　○丙辰  武宗毅皇帝忌辰  奉先殿行祭礼遣安远侯柳祚昌祭  康陵
　　○以蓟昌援丁乏骑命太仆寺调发各州县寄餋马匹一千三百一十八匹分给两镇
　　○以  皇祖昭妃嫡弟刘岱为锦衣卫指挥使
　　○升浙江按察司副使郑三俊为光禄寺少卿四川布政使司右参议陈大绶为尚宝司少卿
　　○起升原任河南道御史顾际明原任南京山东道御史李文熙俱光禄寺寺丞
　　○发冏寺马价银二万七千八百七十五两于辽镇
　　○丁巳金吾卫指挥题升守备胡楫捐赀二千两助饷命加都司佥书职衔
　　○日讲官右春坊右赞善李标以母艰归赐驰驿及路费纻丝伊母恤典命礼部查例具覆寻以右庶子骆从宇充日讲官
　　○总督漕运户部左侍郎王纪辞仓场新命温旨趣之
　　○升山东按察使周延光为浙江右布政使河南按察司副使吴玄为湖广布政使司右参政靖州兵备
　　○加升山西按察司副使刘遵宪为本省按察使管大同兵备事
　　○加恩戚畹后府应袭陈正谊为都督佥事锦衣卫指挥佥事陈承顺为指挥使京卫武举陈正论为正千户
　　○加升辽东经略标下旗鼓王朝彦都司佥书
　　○戊午升辽抚标下中军麻承宗为义州参将镇远守备刘世勋以都司佥书职衔管左翼营游击事
　　○己未户部尚书李汝华封印求去  上不允趣令视事
　　○工部以成造卤簿大驾合用物料取用召买开数上请  上然之
　　○庚申  上御文华殿讲读
　　○辽东经略袁应泰言沈阳已破欲撤奉集虎皮之兵并守辽阳并乞敕下兵部飞催各边镇家丁与原请火器刻期抵辽兵部覆议得旨如所请
　　○辽东巡按张铨疏陈川浙诸将陈策等血战死事之忠请从优恤朱万良姜弼临阵退缩请削职令立功自赎又言贼尚盘据沈阳辽阳以北烽火断绝已撤奉集威宁之兵并力守辽惟恐贼出别计深有可虞此时宜使抚臣薛国用提河西之兵移驻海州督臣文球提山西之兵移驻广宁以杜声援而山东水兵从海道直抵盖州通州团练民兵速遣出关更发内帑数百万以佐军需  上曰辽阳危急该镇文武各官其协力守御抚定人心务保无虞阵亡川浙诸将血战捐躯不必待勘著即加优恤朱万良等临阵退缩着革职戴罪立功袁应泰矢心殚力调度不前仍令策励任事山海海盖各紧要地方集民设防其督抚移驻事宜该部作速议奏
　　○传谕内阁中外多事阁部大臣当忠君体国分猷佐理图修安攘何得动以浮言杜门辅臣一燝著即进阁办事尚书李汝华已另有谕不得托辞卸担致误部务又谕兵部等衙门朕见近日风霾时作日光昼晦朕心深切警惕今日览御史张铨塘报贼陷沈阳辽城危急该镇地方文武各官职任封疆全无备御疏防怠玩应援各将拥兵结营自固坐视陷城威令何在姑都著策励任事兵部便马上差人传与经督抚按各官作速挑选精锐兵马相机拒堵务保万全如有仍前坐视的即以军法从事河西并关内各路守御应援事宜一体申饬迩来小臣议论烦多无禆实用大臣止畏讥弹不任劳怨纷纷杜门成何国体辅臣一燝尚书李汝华都著即出视事无以浮言介意尚书侍郎许弘纲张鹤鸣祁伯裕王在晋及推用未任各官俱著严催刻期到任不得稽延又谕兵部沈阳已陷辽左益危目前防御应急长策著廷臣作速会议具奏一面行文经督抚按各官防守声援牵制一切事宜相机从事戎政尚书并兵部添设侍郎速催到任饷务方急尚书李汝华即出料理不得推委误事工部买办硝黄陆续运解无误急需封疆事急大小臣工同心体国各抒筹略共济时艰
　　○兵科给事中郭巩＜锍-釒＞论旧经略熊廷弼丧师误国假病欺  君并以票拟起用罪辅臣刘一燝以同声附和罪科臣陈所志乞俱赐罢斥  上切责夺巩俸半年一燝奏辩且求去  上曰卿公忠端亮佐朕新政祗慎有加熊廷弼勘明功罪朕志先定卿拟允孚妄言者已薄惩以明国是不必介意陈所志亦具奏＜锍-釒＞自明报已有旨
　　○辛酉大学士刘一燝言庙谟之胜只在用舍得人即如熊廷弼守辽一年奴酋未得大志不知何故首倡驱除及下九卿科道会议又皆畏避不敢异同而廷弼竟去今遂有沈阳之事昨辽东按臣张铨遗书长安谓今日急着非旧经略熊廷弼不能办此事则昔时逐之者其误竟何如也以后凡朝廷大事俱望  皇上毅然乾断于上敕诸臣洗心毕虑于下一破雷同附和之私共效忧国奉公之谊得旨卿忠诚识大体所奏熊廷弼事自是公论亦见卿主持国是定力朕已知之
　　○追恤三路死事诸臣刘綖以原官左都督赠少保王宣赠少保左都督各袭升三级仍荫一子本卫指挥佥事世袭赐谥立祠加祭营葬杜松赠少保左都督袭升三级仍荫一子本卫正千户世袭立祠加祭营葬赵梦麟马林各复原职赠二级袭升二级从祠附祭潘宗颜赠光禄寺卿荫一子锦衣卫百户世袭赐祭立祠董尔砺张文炳俱赠按察司佥事荫一子入监读书从祠附祭江万化麻岩俱赠都督同知袭升三级黄钺于守忠各复原职赠一级袭升三级季永芳等二十员俱赠都督佥事袭升三级乔一琦赠都督佥事袭升四级与本卫实授百户世袭俱从祠附祭邹储贤等三百九十三员各照本职上赠二级袭升二级马时楠复原职赠二级袭升二级张奇策等三员各照本职上量赠一级何懋官等四十三员各袭升一级万邦宁等四十九员各量升一级其朝鲜将官金应和等八十三员移文彼国从厚赠录其军兵丁夷俱照数行各优恤祭劳以慰幽魂吏部司务孙学诗进四民图说  上纳之
　　○升广东布政使司右参议徐如珂为四川按察司副使分巡上川东道
　　○补原任山东按察使吴愈仍山东升山东布政使司右参政陈亮采为浙江按察使管粮福建布政使司右参政朱彩为本省按察使分守福宁道四川布政使司右参议戴燝为本省按察司副使
　　○补考选御史刘思诲湖广道陈九畴山东道
　　○吏部覆大同巡抚董可威回籍调理许之
　　○辽东宁前道王化贞揭言奴氛益恶辽势将墟亟救然眉惟有用虏一着盖自虏执宰赛各虏实有忮心奴之得志非虏所欲也请发帑金百万赍至山海遣人宣谕诸虏有能起兵讨奴者予金若干遂灭奴者有其地仍比顺义王事例岁赏若干虏未有不争赴者即不必真能灭奴虏必不与奴合奴不敢复深入矣惟庙堂熟筹之
　　○壬戌  上以初御极遣镇远侯顾大礼武安侯郑惟孝豊城侯李承祚西宁侯宋光夏东宁伯焦梦熊驸马都尉万炜礼部侍郎郑以伟太仆寺少卿于伦何士晋杜士全光禄寺少卿吕纯如尚宝司卿柯曰□永少卿袁可立锦衣卫都指挥使许浚祥侯昌国翰林院编修陈子壮户科给事中史孔吉陈胤丛礼科给事中孙杰兵科左给事中曾汝召刑科给事中陈所志熊德阳分祭岳镇海渎  历代帝王  先师孔子  祖陵等陵徐王等王太岳太和山真武等神及近年薨逝并追封亲王
　　○南京  孝陵奉祀提督操江兼管巡江右军都督府掌府事魏国公徐弘基以疾乞解任许之命加太子太保
