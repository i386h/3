<!-- { "loadSidebar": true } -->
　　○巡抚辽东袁崇焕言关内外兵马因枢辅清查后存十一万七千员名今又半载一向逃亡臣一面清查酌此中所必用与户部所能供定为八万八千七十五员名除各衙门员役在外缘各衙门更置无常故也移咨督师部臣存乎见少臣又益关门一步营共合九万二千二百三十一员名臣用兵之人也岂不欲多兵以自稳但征调累在九边转输累在各省必天下成其天下而辽东方得载于天下之中八年久戍四海同疲念至此不得不与天下通融打算也九万之中有战兵马战兵中曰步营骑营锋营劲营水营俱因枢辅所定制也此略地而前者有守兵焉则因地之大小冲缓而多寡其数每城堡兵分三等曰屯守曰马援曰台烽此坐信而守者而站军驿骡拨马通军中之血脉以不疲营伍俱不可少也大抵  祖宗自有法度竭今日之聪明无能出其范围但承平日久而法度弛今祗循  祖宗之旧地自一城以及一台人自总镇以及小兵物则一车一器一谷一钱俱载入章程一人多不得一物少不得屯戍宛然营伍如旧而辽东治矣故今日当精此九万之兵以复辽东而辽东复又且改九万之兵为九万之军务还年例八十万之旧而少增之役不再藉饷不重加永以辽东护神京不以辽东病天下方是作手臣才力庸薄非其人也然未去一日宜料理一日况有总兵赵率教分数明白纪律精详真中兴良将也可藉其力以整刷兵因旧而将则近取今秋即分屯束伍容臣与总兵官分搭应得之兵马及早整顿训练限数月之间闲习齐肃而马匹盔甲器械逐一查明具数题请庶焕然一新数万之兵而有一二十万之用画程复辽计日擒奴臣亟亟图维以报  皇上之知遇也得旨著兵部如议速与具覆
　　○崇焕又＜锍-釒＞言赵满二镇不和近屡廑明旨即部覆亦殷殷臣身在事中宁无说而处此夫满桂与赵率教俱臣夙昔厚交即二人亦深相倚自宁远捷后非其故矣所以然者赃近宁远时赵率教发其属之精兵以一都司四守备东援满桂拒不入其兵臣强而后入之又不派城守直至正月二十四日巳时西北角被攻将圯问继兵于臣臣始以前屯之兵接击后赵镇遂欲以此分功而满桂非伹不与之同功且责其不赴援夹赵率教已摘其精兵赴援矣余兵为前屯计若倾营而来保不受西虏之患乎赵率教此后绝无一言而满桂则逢人不乎此不和所以扬于道路也然满桂不但与赵率教异白协参游守以至中千把总厅幕官生军民人等有一和于满桂乎至昵者其门下之官丁也而同心者亦少惟夷丁数百则戚然其相亲桂以为睦于各丁矣然时有逸去则各夷亦未协于桂也互忘尽人我之相甘为人用者臣也未见满桂果降心相与臣每善下之向亦得其不怒自兹一捷意气愈横如臣题分信地以两镇共在二百里内连山海为六城臣谓每镇辖三城暂分管耳明年略地而前再为之处满桂则愤愤不平遂嫌中后所离宁远八十里不便管辖独不思辽东往时只一总兵二千里如左右手八十里不能辖不肯辖尚望其恢复两河二千里乎况两镇俱为臣之所辖臣颇知兵利与害俱臣共之焉用其鳃鳃过计至一种骄蹇善骂诸将领敢怒而不敢言即修宁远一城随修随倒无一人得关其说只此一城遂疲尽物力前屯有此乎臣向与共围城中赖其力以完此城敢自为二以失良朋每忠告之欲其为朝廷用无奈其坚拒訑郤强敌在门万一如前之欲出战则必战欲不堵门则必不堵门欲不移炮入城则必不移炮入城臣何惜以身命为彼徇如封疆大事何乞
　　皇上为封疆计下部议覆一事而挂印者两将终难相下两镇反不得一镇之用不若以关外事权尽属赵率教其猷略渊远著数平实臣窃附同心之末可保其业之有终左辅功劳俱懋诸将领共推徐当锦州开镇以终臣两镇更迭而前之局若满桂曾立有功只以意气欠平臣为封疆事大不敢缄默然其人之廉似杜松勇似贺世贤本色则不可诬或优之大镇或召之还府离此则人与地俱相安若臣不能调两镇之和又不能收满桂之用当立斥削臣以为边臣儆得旨满桂廉勇素著挫贼有功倚任方切既称群情欠调暂准回府候推别用其宁远防御事务著左辅以原官管理作速交代任事原给印信缴进关门内外大小将领俱听赵率教调度以便责成
　　○山海太监刘应坤奏颁给官军犒赏银九万二千四百四十四两表里四十六疋见在银十万七千五十两表里一百五十四疋清册贮库报闻
　　○总督蓟辽阎鸣泰奏据密云县申本月初六日巳时地微震初九日丑时复大震数日之内两次示警甚为变异且目下蝗蝻四出盗贼横行阿晕挟赏于潮河虎酋谋窥于辽塞而逆奴制造舟车阳示西来阴攻西虏粆花等寨非胁之为伊前锋即假道攻我不备且自辽广入犯宁前绕路甚远从黄泥洼背后窥我蓟门路甚直捷况蓟昌一带可通大举者甚多奈纸上之兵马偏有阵前之兵马偏无乞于旧额外再发马价数万乘此市口将开急急收买至火器火药所关尤大伏恳速发分给于二镇十五路责令习熟攻打长伎在我奴即叵测亦可恃以无恐矣得旨蓟门地震奴患孔棘备御宜周这马价火器火药等件作速酌议给发
　　○升中都留守司佥书秦文灿为福建水兵游击贵州都司佥书林天庚为四川□月立□□腊游击都司佥书管津军游击事赵荣祖为天津部院中军游击桃林口守备毕尚信为建昌车营都司
　　○辛酉
　　皇极殿安兽吻颁赐阁臣顾秉谦等每银五十两中书官张承爵等十二员每银五两
　　○赐魏忠贤奖赉加升原荫弟侄三级以缉获私铸大钱甘应节等也
　　○兵部尚书王永光覆袁崇焕＜锍-釒＞关外五城并筑关内边墙倾圯将十二营内军丁照三分之一以二分出关一分留蓟从之
　　○登莱总兵杨国栋＜锍-釒＞言登镇兵单船少乞将调赴觉华兵丁船只早补完足＜锍-釒＞下兵部
　　○  升都司佥书管河间游击事韦策为宣大总督左营游击都司佥书管镇夷堡游击哈登元为甘肃车营游击补万全都司佥书颜国泰为中都京春班都司佥书
　　○壬戌以詹事王应熊李国＜木普＞少詹事刘鸿训充  实录副总裁官
　　○癸亥朝天宫灾得旨朝天宫系敕建殿宇千官习礼之处火灾突发深动朕心大小臣工倍宜修省以回天意
　　○顺天巡抚刘诏＜锍-釒＞言永属弹丸一区昔以一道镇之未见不足祗因辽左发难设重臣于关外不可无盐司佐理故议设山石一道分隶永属三县二路而关上一切事务随亦属之后复设关内一道专一理关内之事则兵马钱粮刑名皆其职掌而山石道权分事简遂自视若赘矣不若以山石道事归并关内道亦所以省冗费而一事权也  上从之
　　○升宣府旧游兵游击娄光先为五军三营参将调选宣大左营游击李通为河间领军游击升河西备御都司唐明世为甘肃镇夷堡游击河南都司佥书高如斗为山西都司掌印贵州都司佥书夏士昌为广东都司掌印
　　○甲子吏部会推工部尚书得旨大工紧急崔呈秀督察不能暂离故点陪推薛凤翔升工部尚书
　　○兵部尚书王永光＜锍-釒＞报在京各衙门捐俸犒兵银通共二万七千九百六十九两
　　○工部尚书薛凤翔等言奉旨收大钱愈收愈多恐非数万银不可以收尽结局也臣已檄行原管宝源局一面对换一面鼓铸或可通融无碍凡用大钱处所各发一檄责令有司一切徵收角□羊部改铸小钱一体通行得旨近畿各地方官一切赋税丁粮事例等项及在京五城房号崇文门税课俱用大钱勒限收完分角□羊原发衙门改铸小钱仍大张告示以安民心
　　○辽东督师王之臣塘报逆奴掩袭粆花部落杀其名王贵人掠其牛马虏众避难来归者以二千计臣恐中间夹杂奸人呼粆花领赏白喇嘛举其来归夷目一一质问喇嘛泣言俱是粆花部落随行宁前道会同总镇将来归汉人汉地安插其夷众老弱善为抚慰候事定仍归虏营以示恤患之意兵部尚书王永光言南来者未必皆真夷况虏情叵测此二千人者傥安插未遂所欲日夕窥我虗实以输之忧在西虏者正恐不后于东虏也且安插有安插之费目前仅支后必不继合无将数内汉人设法安置其夷类厚给犒赉即著领赏夷目尽数押领而还听彼酋首自行分派部落  上是之
　　○原任巡抚登莱武之望＜锍-釒＞言毛帅在鲜五年先与旧抚镇不和继与臣等不和今又与鲜君臣不和岂诸臣皆厉世妖孽而独毛帅为和鸾鸣凤耶塘报中捉获奸细与逃回妇人之言皆言李永芳等于腊月初五日差人往三山岛至二十八日始回毛帅深讳之千方百计以图遮饰迩来一闻李晖之党将勾虏南下即撤兵窜匿云从岛间谍一书致差兵分尸游示且来□书之丑损威辱国莫此为甚犹哆口自矜曰虽分尸游示遂思其大举之师岂非一纸之效独不思虽寝南下之师遂坚西向之举岂贼不可自遗而可以遗  君父耶此其跋扈之势与古安史何异臣独力撑持恨不能制其骄蹇而同朝衿带之士反欲劣废臣以快其心如朝廷纪纲何臣非好为此喋喋缘海外虚实与臣等是非关系匪轻此事若不行查勘则坚白之论终不息矣得旨武之望心迹自明既经改升著安心供职不必勘议
　　○天津督饷户部右侍郎黄运泰＜锍-釒＞言旧屯抚之屯大概有三屯本屯课屯田子粒是也今屯本已缴不权民间子母之利屯课有限无烦有司措处之艰惟屯田子粒其地原用帑金九千九百七十余两买为长存事产者是其地即为本而计其地之所入即为利大都得尺则尺得寸则寸虽时有豊歉获利未必取盈然酌地定赋闾阎不扰视给屯本以规屯息者其便于民为尤多也今屯地已奉旨归并各道则地内子粒应徵本色折色及增减规则实属各道专则至今各道尚无定议屡经催督竟属杳然屈指秋成不远可不早为之所乎臣为各道计湏验其地之腴者如数纳粮瘠者量从减豁成熟者照旧耕耨老荒者从实开除总之价买者未必尽腴其中亦有瘠者不妨变卖另置义捐者未必尽瘠其中亦有腴者似宜设法开种从便区处此正各道职掌安能他诿得旨屯田既归并各道著严加查覆酌定本折多寡以便秋成收运
　　○升太常寺少卿罗尚忠为光禄寺卿仍管太常寺少卿事兵部职方司郎中莫在声为光禄寺少卿南京太仆寺少卿钱策为南京光禄寺卿
　　○复除原任山西按察使秦士文为山西按察使备兵怀来
　　○升陕西参政李养冲为本省按察使备兵洮岷山东副使焦源清为参政照旧管事
　　○乙丑登莱巡抚李嵩言宁抚拟调丹师防守觉华部咨坐派登镇船八十只兵一千六百名日夜图画不能如数以应今查得船五十只兵七百七十四名统兵官一员于本月初八日开洋起行一年换班为更番防守之制章下该部
　　○起原任湖广都司王先铣为中都留守司佥书升湖广郴桂道中军守备赵一斌为贵州都司佥书○丙寅礼部尚书李思诚言变异继至  天心实有所震怒虗文徒具实政不修未足语修省也前遇灾陈言诸臣章奏已多而剀切详尽实无如王永光一＜锍-釒＞举朝以为得大臣敢言之风惟愿我  皇上采而行之得旨灾变示警已有旨上下痛加修省若举朝臣子都能洗心涤虑守正奉公自然天意可回朕览诸臣章奏未尝不虗怀采纳何得专指王永光一＜锍-釒＞为言且本内既无司官案呈便系奏本如何称题本用印大臣举动以后还要谨慎
