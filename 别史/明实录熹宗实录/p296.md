<!-- { "loadSidebar": true } -->
　　○削南京吏部右侍郎钱龙锡通政使倪思辉籍各追夺诰命
　　○广西巡按御史王政新冠带闲住以举劾方而＜锍-釒＞内荐桂平道副使曹学佺也初学佺作野史序文为廷元所纠至是＜锍-釒＞入  上以为荐举不当故有是命
　　○周起元卒于狱赃著抚按严追
　　○壬午  孝靖皇后忌辰  奉先殿行祭礼遣永宁侯王天瑞祭  定陵
　　○升兵部职方司郎中吴淳夫为太仆寺少卿照旧管事
　　○升刑科给事中苏兆先为本科左给事中
　　○升陕西按察司副使吕浚为山西布政使司右参政
　　○癸未  上御文华殿讲读
　　○辽东督师王之臣奏千里馈粮士有饥色进则因粮于敌退则寓兵于农此兵家古法也今远运难致之粮妄图难歼之敌十年于兹矣再四熟思但有屯之一法大都不能战必不能守不能战守之人必不能屯要在上下相通其耕而获者不必在官不必在私只地无遗利人有余粮一年余三年之食人得以有其生  皇上始得有其人矣合无仍以辽地还之辽民俾数十万生灵得以续命另委大将一员专董其事照尝收税以充军饷且上不费官下不扰众既免舟中敌国之患又壮军中敌忾之声此万全计也辽抚袁崇焕亦以为言  上以奴报紧急正当厉兵秣马严加防御屯田事从容酌议
　　○升通政使司右通政杨绍震为通政使仍管右参议事应天府府丞祝以豳为应天府府尹
　　○起升南京通政使司右参议吕图南为通政使司左通政
　　○升光禄寺寺丞王伉为本寺少卿
　　○削通政使司左通政韩国藩尚宝司少卿须之彦籍追夺诰命
　　○金星昼见
　　○升詹事府少詹事萧命官为詹事掌南京翰林院事
　　○甲申  上御皇极门内殿礼部进天启七年祀册
　　○乙酉以清口发水粮船速济加封河神护国济运龙王通济元帅从总漕苏茂相请也
　　○丁亥遣山西道御史王际逵巡盐两浙
　　○赠都匀府知府李时茂为贵州按察司副使先是时茂守都匀值安酋倡乱竭力捍御苖仲攻围数次茂有全城功俸已及爪以劳瘁殒巡抚杨述中＜锍-釒＞请加赠部覆从之
　　○升河南布政使司右参政石维屏为陕西按察司按察使户部湖广司郎中张鹤腾为广西布政使司右参议○戊子以关门修筑城垣命工部发银一万一百六十七两为犒赏主客兵之用仍谕户兵二部照户七兵三例量为处给以充犒赏从辽东督师王之臣等请也
　　○兵部题两京武职官员恭遇覃恩请给诰命祗因前星偶晦不敢上请但未经与题者固不敢启冒滥之门已经具题者似难概杜其望恩之愿得旨已经具题者俱准给其余概行停止
　　○巡抚山东都察院右佥都御史吕纯如报擒获濮州贼首郑江郑海等叙东兖道曹文衡等之功得旨据奏斩获贼首道将才略可嘉其逋诛余党还著设法严拏以靖地方
　　○吕纯如又奏东省站银坐派南直凤阳等府及浙江二省者每年额解二万一千有奇乃年年拖欠积至十四万四千有不官不民之间既难按之隔属而著痛著痒之谊岂敢望之邻人情极则呼法穷则变惟有抵兑一法合无将山东每年额解种马草料银二万七千八百四十三两自天启六年为始于内扣留二万一千二百九十五两九钱四分支给各驿余银六千五百四十七两六分照旧解部其江浙等五处原派协济银行令该省府照数径解兵部抵补前额兵部覆马价一项系九边抚夷买马急需坐派近省而不及浙江等处诚以近省缓急有济他省道路迂回未可零星洒派轻议兑换也  上从部议
　　○升南京光禄寺少卿陆梦祖为应天府府丞
　　○调湖广都司掌印宣元德于中都留守司管山海后劲营事都司佥书张瀛于浙江
　　○庚寅  上御文华殿讲读
　　○大学士顾秉谦屡＜锍-釒＞乞体  上从所请加太师荫一子尚宝司司丞仍遣行人护送驰驿归里加赐路费银一百两彩叚四表里大红纻丝坐蟒一袭月给廪米五石舆夫八名秉谦＜锍-釒＞辞太师许之
　　○诏以大坝等马房蓄养马匹原为扈从乘舆乃骡马并驹及驴头等项原属无用虚糜草料有亏国计以后一并裁革其见在者经管官变价换补务足原数不得以羸庾塞责
　　○工部言三殿工程接续鼎建需用繁钜湖广一省采办大木向存木政银六十七万三百两有零除开销外应追应补等银共三十七万二千四百四十二两八钱已奉明旨作速徵解两次咨行杳无解到乞敕下吏部都察院于各州县考成拖欠木政者不准考满停其升迁责成抚按严督藩司刻期勒解再有稽迟指名参处从之
　　○太监胡良辅解进盐运司银二十万两扬州府操饷银及苏州凤阳二府马价银共十万两以助大工仍参运使汪承爵言承爵与腹心库吏喻文明百计贪婪削□膏血各役顶首每名不下几千金如虎负嵎把持出入若非抚按道臣以及臣等极力任怨则此项银两已化为乌有矣得旨这解到三项银共三十万两著监部科道照数查收以助大工其未完操饷马价著胡东渐尽数勒限严催并盐运司贮库银四十万有奇著巡盐御史许其孝速催解进另有广盈库旧积该抚按道臣会同该监将底簿开库清查实数奏报以凭裁夺内臣胡良辅刘文燿殚力催儧胡东渐王化行任怨急公俱劳勚可纪许其孝持斧执法有禆国计汪承爵剥□贪婪抗违明旨著削籍为民行巡盐御史追赃正罪库吏喻文明等朋比作奸把持出入各役顶首银每名数千金一并严提追究久之提督操江右佥都御史胡东渐以操饷银两未完具＜锍-釒＞引罪并参原任扬州府知府杨嘉祚多那饷银贻累后人得旨这操饷未完银两著胡东渐勒限严催作速解进以助大工杨嘉祚乾没饷银数多贻累后人著削籍为民追夺诰命仍行该抚按将杨嘉祚与颜容暄赃私查明具奏不必引咎
　　○升行人司左司副蒋一骢为尚宝司司丞
　　○辛卯工部言殿工兴举经费钜繁内外各官捐过一年俸薪奉旨已久尚未解到乞严令勒限解进得旨这各官俸薪系额定现在银两如何久不解进即行内外该管衙门属今年的限本年十一月内属次年的限次年四月内俱著作速依限解到以济大工急需不得延缓违误
　　○起升太常寺少卿李待问为都察院右佥都御史总理粮储军务巡抚应天地方
　　○升甘肃巡抚右副都御史王家祯为户部添设右侍郎南京太常寺卿归子顾为南京通政使司通政使
　　○壬辰  上谕内阁朕以眇躬嗣承  祖宗鸿业临御万方每推诚屈己为民以先德后刑为念自宝玺呈瑞邪正昭然众正多已在官憸壬尚未除尽振饬纪纲莫敢荒宁顷览刑部等衙门审录之＜锍-釒＞披门□免再四仰思  上帝好生又当皇极殿工告成升殿已有吉期庆贺之仪具备宜行肆赦之典用彰不测之恩庶中外欢忻以昭朕仁民爱物咸与维新之政传不云乎司寇行戮君为之不举今值庆贺吉典若照例遽允该部之请朕心宁不恻然也乎卿等可传示刑部等衙门今岁暂免行刑都著牢固监候不得疏纵用明慎刑之典俾弘在宥之仁特谕寻传各省直一体暂免以彰朝廷浩荡之恩
　　○命京营佥书保定侯梁世勋总督戎政
　　○刑部左侍郎吴中伟引疾乞休准加尚书衔致仕
　　○升尚宝司少卿章光岳为南京太常寺少卿光禄寺少卿蔡献臣冠带闲住鸿胪寺少卿王守谦寺丞霍景霁俱削籍
　　○甲午  皇极殿成  上御殿百官行庆贺礼有声自殿中出如怒涛骤至群臣误以为传嗽致蒙诘问实不知所从也
　　○陕西套虏贡马给赏如例
　　○户部尚书郭允厚奏漕粮以至坝为实数以进仓为安堵故往岁秋月必尽数儧输自二年阻于妖贼始不得依期前进然其守冻者才三十余万耳三年则有八十余万四年则一百余万而五年又且一百三十余万矣今岁运河阻塞不尝濡滞已极据今报实数进仓者仅得四十余万比往岁又少其半矣万一寒风乍起河冰顿合则此二百万漕粮势必冻阻彼浩渺寥廓之地一切疏虞岂待问哉伏乞敕下经管地方衙门设法＜锍-釒＞通及期儧运其抵坝者行河西务钞关速输进仓不得抵坝者暂贮露囤仍令该道臣严法守护俟来春冻解输运从之
　　○升四川都司佥书加游击张一杰为广东广州参将应天巡抚标下总练都司佥书程继勋为天津海防左游击调湖广镇筸都司佥书韩养正管偏沅巡抚中军游击事
　　○乙未升琼州府知府吴廷云为四川按察司副使川西道
　　○以宣城伯卫时春为后府佥书
　　○以大同中路参将李友梅添注广西柳庆参将
　　○调山东兖州参将陈思明管济宁游击事新升济宁游击黎延庆管兖州参将事起原任都司张大道为湖广掌印都司
　　○原任都察院左都御史李鋕卒鋕浙江缙云县人万历甲戌进士历官藩臬会倭寇釜山增设淮扬巡抚鋕以才望简任后大计自陈致仕起刑部侍郎改吏部侍郎寻晋刑部尚书左都御史扬历中外几五十年年九十余卒讣闻赐祭葬如例赠太子太保谥贞肃
　　○丙申礼部以  皇极殿成请差官布告天下  上念驿递久疲著随便赍往不必特遣
　　○升加衔都司刘尚仁为蓟镇西游击营游击
　　○丁酉奴酋哈赤死于沈阳四子与长子争继未定辽东督师王之臣巡抚袁崇焕以闻得旨奴毙已真其子争位狡黠叵测著严加防御整兵以待
○戊戌辽抚袁崇焕复奏抚以存恤为义辽土一寸未复辽人一室未安俱臣责也向因雨水告灾无暇东顾城工竣事适内臣刘应坤纪用至宁远遂与镇臣赵率教四人并马历锦右义广而东其诸城堡向臣经灰烬之余尚见頺垣剩栋今止白骨累累残冢依稀而已臣见之感倍于昔内臣见所未见感倍于臣遂邀镇臣与祝于北镇山神誓图所以恢复者夫内臣职在清查尚痛  皇上之疆宇况身任封疆者弃此地如瓯脱则何忍也此恢复之无容再计者再行而回乡络绎皆云奴酋耻宁远之败遂蓄愠患疽死于八月初十日夫奴屡诈死懈我今或仍诈亦不可知若臣正惧奴之死盖老奴残暴失人心多疑不轻发其诸子则凶性横溢不啻豺狼拒一虎易于拒八狼也无已乘其位置未定并大耦尊之时图为之间八犬同牢投之骨必噬臣正与经督及内臣谋其能往者万一此道有济贤于十万甲兵且乘是以觇彼中虚实臣敕内原许便宜行事嗣有的音方与在事诸臣会奏得旨据奏备述巡历所见朕心恻然恢复之议无容再计须渐次经理步步实著奴信虽确防御宜周其余阃外机宜悉听便宜行事
