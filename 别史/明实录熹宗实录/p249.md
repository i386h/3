<!-- { "loadSidebar": true } -->
　　○承宗又请速定镇道去留得旨刘诏夙负边才著照旧供职马世龙有旨戴罪立功著出关防御不得擅离信地
　　○承宗又辞免加恩得旨卿久劳关塞暂尔息有加恩示酬宜即祗受不允所辞
　　○荫魏忠贤族叔志德右军都督佥事
　　○丁巳  上谕礼部朕弟  信王年已长成理宜婚配尔礼部便出榜晓示京城内外官员军民人家父母行止端庄家法整齐女子年十四至十六容貌端洁德性纯羙言动威仪咸合礼度者许赴官报名听候选择应行事宜尔部开具来看
　　○戊午  上视朝
　　○以恭写  皇贵妃金册金宝赐辅臣顾秉谦等及中书官银两有差
　　○户部覆条议边饷＜锍-釒＞言关门新饷出入岁缺额一百七十万今欲求为可继而令转运不匮则惟有兵饷相较毋令其浮于饷而后可惟昔之兵未尝举饷额而衡量之故每有襟肘之忧顷兵部疏覆辽兵辽屯之议实循此以行岂复忧饷若目前之当早计者如本色米六十六万石豆六十七万石已计定于天启六年数内草三百万束已计定于简汰官兵数内皆有确数以为可继其间或于漕船截留或于地方截买或应动支新饷或领部发库银此皆奉成命□周旋者在天津饷道应照数督催天津饷司应照数截留召买如折色月饷二百一十七万四千二百六十九两草乾五十二万六千二百二十四两额数虽可预议给发不能预期盖外□新饷惟加派一项尚约略其数其他杂项可为蓄储接济计者亦既毕智尽能嫌怨不避以筹之矣乃前者虚实相半后者奉行方始尚湏大小臣工著意举行而后可为继耳至于军中粮饷随地积贮固以待不时之需亦必随时给发无多积远地以戒不虞再照近年漕运稽迟守冻官旗有守候之苦粮米有折耗之患船只有后时之虞今合以天津应截漕粮每年于守冻粮内照数截留俾船只及早回空如此截之一二年船皆可以春间起运秋间到京冬间回空而无守冻之苦矣  上是之
　　○己未  万寿圣节  上御皇极门内殿受贺赐辅臣顾秉谦等及讲官骆从宇等正字周国兴等各银两有差
　　○遣侯徐锡胤李承祚陈光裕蒋惟恭伯王永恩方一元孙廷勋卫时春李守锜陈世恩郭邦栋祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣阳武侯薛濂祭  恭仁康定景皇帝陵寝
　　○辛酉改注南京前军都督府佥书提督小教场事杨国栋前军都督府带衔
　　○癸亥  孝惠皇后忌辰奉先殿行祭礼遣武靖伯赵祖芳祭  茂陵
　　○  孝烈皇后忌辰奉先殿行祭礼遣武进伯朱自洪祭  永陵
　　○升兵部添注右侍郎刘遵宪为左侍郎起升原任巡抚辽东山海关右佥都御史阎鸣泰为右侍郎改南京刑部右侍郎唐世济为兵部添设左侍郎起升原任巡抚登莱右佥都御史袁可立为添设右侍郎升陕西左布政使杨楷为都察院右佥都御史巡抚湖广太常寺卿史永安为都察院右副都御史巡抚宁夏
　　○起升原任按察司佥事曹守勋为山西按察司副使分巡淮海道升浙江按察司佥事田仰为广东布政使司右参议管理粮饷
　　○甲子以冬至  大祀恭请  皇祖配  帝遣驸马都尉侯拱宸告于  太庙
　　○  蜀王庆贺长至兼进贡得旨朕念驿递烦苦金瓶梨水梨果丹酥油俱暂免待东事平照旧进
　　○乙丑调南京吏部右侍郎汪煇为吏部右侍郎升右庶子张瑞图为礼部右侍郎各兼翰林院侍读学士协理詹事府事同礼部右侍郎兼翰林院侍读学士韩日缵俱充  实录副总裁
　　○丙寅礼科给事中张惟一陈关门六弊一屯田之弊言榆关之外各处膏腴瓜田弥望者皆镇将霸为养廉远而硗者始为军屯屯之利在武弁不在朝廷一材官之弊言营伍之中累累横金者皆官也委用不繇道府白丁而营加衔甚有人浮于缺者又开正副以广其额且所领家丁多者百名少者五六十操纵自繇澄汰不及一抚赏之弊言抚赏卓席亦有定额而报夷登数以一冒二至置买花红总属滥恶比其给赏仍多刁掯虏人得货或嗔滥恶或惮驮载仍减价求沽甚且私动抚赏之银买得之而仍潜以鬻抚赏之官通同作毙转轮为奸一辎车之弊言关门车营十二每营战车百二十辆以二小车佐之每车夫二名月饷七两二钱问其故则曰运粮用也综其实不过拽运甎石备公厅铺舍之修整已耳不则贪弁用之以捆载西成之刈获已耳计岁糜二十余万金而可留此无用之物乎一军器之弊言器不精利与徒乎同自入关打造开有平石门等局岁费数万金类皆以一冒十匠役强半鬼名器械一块顽铁军不愿领闻且山积矣一营马之弊言招买马匹岁费不赀然后次赴领之银尚未到手而前次买得之马死且过半验收者尝规薰心经买者侵价入已或驾言料贵而吞取马乾或马倒不报而冒饷分肥甚且私骑盈枥悉仰给于官帑而行伍之马群空矣奈之何不严核之也得旨六款切中情弊著经臣痛加厘革
　　○加原任大子少保南京工部尚书丁宾太子太保仍赐给扁额行抚按听自建坊先是戊子己丑丙申岁大祲宾捐金赈济全活者万数兹复捐米二千七百余石以拯乡邻之饥捐银三千两以抵概县穷丁之粮抚按具闻旌之
　　○宁国府岁贡木瓜得旨暂行停免以彰朝廷恤民德意
　　○北镇抚司上夏之令狱辞得旨夏之令不惟辩言乱政几误封疆且巡城时赃私狼籍还着严究追赃具奏
　　○丁卯冬至大祀  天于  圜丘遣英国公张惟贤恭代  上御皇极门内殿受贺
　　○遣侯陈良弼顾肇迹李承祚柳祚昌蒋惟恭陈光裕伯卫时春刘嗣爵杨崇猷刘孔昭李守锜祭  长陵  献陵  景陵  裕陵  茂陵  泰陵  康陵  永陵  昭陵  定陵  庆陵遣靖远伯王永恩祭  恭仁康定景皇帝陵寝遣都指挥使侯昌国祭  哀冲  庄敬二太子寝园
　　○以临雍特恩赐孔氏族人廪生孔闻范闻谟贞祚三名入监读书
