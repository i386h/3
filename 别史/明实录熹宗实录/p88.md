<!-- { "loadSidebar": true } -->
○升狭西布政使司右参议李若星为尚宝司少卿
　　○原任南京国子监祭酒今升礼部右侍郎管祭酒事林尧俞＜锍-釒＞辞新命趣令受事
　　○山东兖州府已时见天上月明当午有一星随月西转
　　○辛酉  穆宗庄皇帝忌辰  奉先殿行祭礼遣成安伯郭邦栋祭  昭陵
　　○刑科给事中傅櫆劾太常寺少卿管国子监司业事董其昌居乡贪纵居官放诞不宜在师表之地  上以其昌  先帝讲官遣诏召用不得苛求
　　○壬戌刑科给事中张鹏云追论御史刘廷元言廷元一生奸险之状不必细举止就张差一事言之当东朝危急  圣祖震动之时廷元职司巡视宜何如忠愤激发乃插入风癫赘以黠猾其伏案甚巧而其造谋殆不可掩矣迨提牢讯究而风癫之计破文华鞫问而钦犯之案结廷元网罗密布牙爪滋张凡为国本倡正论者或斥或徙或察或锢不惟一时之人才消磨殆尽而数载之公论颠倒无余总皆廷元之为也御史马逢皋先亦言之部覆廷元降三级调外任
　　○命铸镇守永平等处关防给副总兵马世龙
　　○升太常寺少卿胡克俭为大理寺左少卿尚宝司少卿黄龙光为太仆寺少卿
　　○南京光禄寺卿周汝登＜锍-釒＞辞新命不许
　　○升狭西关南道按察使萧丁泰为山西布政使司右布政云南按察司按察使阎溥为本省布政使司右布政
　　○癸亥妖贼复攻兖州都司佥书杨国栋败之斩馘二千余级贼遁归侯家楼
　　○官兵复重庆先是樊龙据渝城扎营佛图二郎关石砫宣慰司女将秦良玉率秦明屏等夺据二郎关贼退守佛图关为总兵杜文焕所破进围渝城奢寅遣其将周鼎等分道来救鼎败走为合江民所缚官兵与平茶酉阳石砫三土司合围重庆城中乏食樊龙自出欲降三土司争而杀之张彤为乱兵所杀生擒樊龙子友邦友臣友国及其党张国用石永高等黑蓬头先降戴君恩伏诛遂复重庆
　　○礼科给事中彭汝楠请蠲加派因陈八款一曰山海兵额宜定一曰登莱兵额宜减一曰分用之饷宜节一曰乾没之饷宜追一曰山税之加宜减一曰剂量之法宜通一曰带徵之法宜宽一曰极疲之邑宜恤  上可其奏惟加派敕暂行
　　○初秦王为其四子存机存极存楅存议各求郡王封爵屡＜锍-釒＞下部礼部题覆郡藩封爵自有条例秦王一＜锍-釒＞而请四郡爵擅紊  祖宗成法滥开孽庶觊觎虽曰借名乞恩然乞者有不可不防之渐而予者有必不可开之端当断以义裁以制不得信一朝之特旨易二百年来遵行之旧章也  上以迩来大小臣工俱有恩荫秦王系首藩特准所请即同各府一并册封不必执奏
　　○礼科署科事左给事中周朝端等＜锍-釒＞言昔孔子惜繁缨以为惟名与器不可以假人名而至郡王假人以名而至同日四王名器之滥更有甚于此者乎首藩者宗盟之长政当恪奉  祖制为诸藩倡不当为坏法乱纪之首至藉口臣工恩荫尤属失据按  圣主覃恩亦止给本分所应得未闻开典例所未有也虽明旨称后不为例然  祖制森严不足以止今日之滥觞而欲杜将来之援引文昭武穆莫非秦晋之匹此窥彼觊难消陇蜀之心窃恐王章从此裂  圣恩亦因此穷矣  上报已有旨不必烦扰
　　○升太仆寺少卿刘宪宠为通政使司右通政
　　○起原任山东按察司副使辽海道张凤翼于河南管河北道
　　○甲子诏恤已经复职原任工部尚书杨一魁并妻张氏任氏予葬祭如例一魁山西解州人以嘉靖乙丑成进士授行人选入南台历郡守藩臬大吏在西秦却世子之金在南越活估人之命所至遗去后思其整饬郧襄克绥楚甸晋总漕河周咨荒度开武墩开黄坝以杀黄流  陵寝获安既陟冬卿经营清宁两宫节省金钱无算竟以河决蒙墙追咎削籍今  上御极言者讼冤状得蒙恩恤
　　○予原任太仆寺少卿鲍应鳌祭葬如例
　　○升蓟州道参政邵可立为山东布政使司右布政霸州兵备道
　　○升河南布政使司参政闵宗德为蓟州兵备按察使霸州兵备参政邓渼为昌平兵备按察使
　　明熹宗悊皇帝实录卷之二十二终
　明熹宗悊皇帝实录卷之二十三
　　天启二年六月丙寅朔
　　○升通政使司右参议王大智为太常寺少卿提督四夷馆南京大理寺右寺丞饶伸为大理寺左寺丞升尚宝司少卿胡琳为本司卿
　　○升狭西行都司佥书岳维官为大同东路参将
　　○调顺圣参将刘九卿为大同西路参将
　　○升宣府游击卢抱忠为大同北路参将天津海防游击贺虎臣为山东莱州参将广东都司掌印孟应聘为廉雷参将
　　○升甘肃守备王国靖为狭西总督标下游击永兴守备郭弘基为延绥巡抚标下游击南旗手卫运总张国政为凤阳巡抚中军神枢九营佐击田璘为福建水兵游击
　　○丁卯给事中周朝瑞惠世扬萧基赖良佐侯震晹刘弘化熊德阳御史江秉谦等各＜锍-釒＞劾兵部尚书张鹤鸣大略谓鹤鸣党王化贞而力为主战令之不受经略节制讐熊廷弼而不与关上兵且挠其三方布置封疆破坏三人同罪今廷弼等已在议辟之科而鹤鸣尚叨蟒玉之荣不一议处何以服廷弼之心因举  世庙诛丁汝夔  神庙逮石星事谓鹤鸣宜与二臣同罪鹤鸣＜锍-釒＞辩言臣在本兵未尝主战惟是去年八月二十四日毛文龙有镇江之捷奴酋有铁山之败臣以为此时乘奴乱渡河一击攻其无备即不能克城复土亦可斩虏搴旗振先声之气遂上广宁事机可乘一＜锍-釒＞廷弼即传令诸将曰敢言战渡河者斩卒失机会臣甚恨之此后未尝有一＜锍-釒＞一檄言战也调兵在本兵拨兵在经略本兵调发数万出关者皆经山海分拨信地惟廷弼主之将在军君命有所不受况本兵乎借曰无兵右屯将兵十一营马步二万七千是谁与之兵也三方布置乃廷弼巧借名色阁臣刘一燝冢宰周嘉谟主之驻之山海关夫经略者经略广宁也非经略山海也臣催经臣出关不过一点为国赤心乃廷弼恨臣入骨而党廷弼者即与臣若有不共戴天之讎矣本兵与边臣不同本兵以职掌蒙功罪不以封疆蒙功罪丁汝夔之死乃  肃皇帝信奸相严嵩之谗坐以通虏天下冤之石星下狱以主和遣使致逃回辱国臣无通虏之谗与遣使辱国之罪若边臣刚戾失律而令本兵与之同罪则本兵一身可胜诛乎因诋周朝瑞等媚奸相权铨为廷弼厮餋鹰犬  上言经抚已问明卿行边劳苦方切倚任浮言不必置辩周朝瑞等复合＜锍-釒＞参之御史周宗文数鹤鸣八罪以偏护致水蔺之两叛罪一以佐斗致经抚之两败罪二视师缓行十七日始抵关逗遛观望罪三曲庇王化贞谓其功罪相半颠倒是非罪四始焉盛誉何栋如而后力排之翻云覆雨罪五以信谗枉法诬  肃皇罪六本兵失机之律颛为封疆乃谓封疆不与本兵卸罪蔑法罪七诋言官为厮餋鹰犬无人臣礼罪八＜锍-釒＞入报已有旨
　　○礼部为原任翰林院侍讲学士方孝儒请恤  上以孝孺忠烈特著与祭葬并谥其妻郑氏准祔葬原籍特祠令有司再加修饬
　　○赐戚畹故都督同知周奉孝祭六坛减半造葬
　　○铸援辽总兵关防给毛文龙
　　○起升原任顺天府尹乔允升为太常寺卿
　　○升顺天府尹姚士慎为通政使司左通政山东按察司副使徐良彦为尚宝司少卿
　　○戊辰  上视朝
　　○礼部尚书孙慎行等请遣使册封岷府等王得旨存机等著遵前旨一并拟官册封慎行等复具＜锍-釒＞埶争  上谓存机等系首藩之子奉旨三次准封郡王空爵如何不遵即同各府一并册封后不为例
　　○山东妖贼陷邹县署事通判郑一杰逃又陷滕县姬文胤死之谍者误传两县令俱逃巡抚赵彦据以入告请旨勘问久乃知文胤之死于贼也工科给事中郭允厚白其状诏所司议恤
　　○吏部尚书张问达以边方冲地宜重守令覆列五款一辨险夷冲僻以为调用一审贪廉敏钝强弱以为铨除一酌边腹劳逸以平政体一严避地改限以肃功令一捐文法格套以责实功  上命督率举行务臻实迹
　　○升太仆寺少卿钟羽正为都察院左佥都御史协理院事通政司左通政陈于庭为太常寺卿
　　○补考选御史方大任于广西道
　　○加副总兵毛文龙署都督佥事平辽总兵官
　　○加总兵张彦芳平蛮专敕统领土汉官兵加原任都司徐时达副总兵协力进剿从贵州巡抚王三善之请也
　　○己巳以妖贼猖獗起原任总兵官杨肇基为山东总兵官
　　○加援辽广东游击陈九德参将职衔命率所部粤兵二千二百二十人协剿妖贼仍留京操班军以备调遣从山东巡抚赵彦之请也
　　○鲁王以兖州告急请兵救援并求添设兵备道一员坐镇以资弹压  上嘉王捐赀保城之功仍谕援兵已发其添设兵备即议行
　　○庚午云南巡抚闵洪学以黔警方棘滇道中梗自粤西田州可达滇之广南议通一线之路中间应设驿递隶粤西地方者其公馆夫马廪粮一一滇为之任不敢累粤在此际黔路艰危既为救急在他日夷氛已靖何妨两存敕所司速议
　　○升蓟镇南海口守备阎辅为经略标下游击
　　○辛未刑科给事中傅櫆言妖人窃据邹滕密迩徐州徐界南北水路之冲输挽辐辏此地一坏国家进退之路已穷天下事可为寒心因陈六策一联封守请宿重兵于徐州与漕运狼山二镇互相声援一收人心搜罗骁勇之士恩礼覊縻使人心闻风向附一护□旅徐州远人行李之往来严饬防护非特柔远亦可以供土著之衣食一宽民力多难之秋当寓抚字于催科有司不得借国事以穷渔猎一辑盐徒淮郡煮海之地逋逃之薮宜饬盐禁弭奸民一防堤堰徐淮水高地下民居如在釜底万一堤决遂成鱼鳖之宫有司急行修筑以戒不虞下部俱如议
　　○兵科左给事中朱童蒙亦＜锍-釒＞陈救急七款一全补州县正官一各道亲督兵马一援兵就近调取一招募在地土兵一制造防守器具一藩封奖劳捐助一都城蚤为防御部覆  上是之
　　○以恭顺侯吴汝胤总督京营戎政
　　○升副总兵孙祖寿署都督佥事充总兵官镇守蓟永山海等处李维新署都督佥事充总兵官镇守狭西
　　○蓟辽总督王象乾引疾请告不允
　　○太常寺少卿管国子监司业事董其昌引疾乞休不许
　　○壬申吏科给事中章允儒＜锍-釒＞劾南京兵部尚书管右都御史事祁伯裕言辽事告急时  皇祖特俞廷臣之请添设兵部侍郎以祁伯裕充之伯裕逡巡年余不来也亡何辽阳陷失言官交章指摘伯裕始勉强赴任不月余而以南京右都迁矣夫伯裕以协枢来也胡为以总宪去以辽事来也胡为以留都去以年余来也胡为以一月去时速时迟若就若避于  皇上之封疆若耳无闻目无见而于已之功名游戏宛转无不入妙平旦清夜亦思  皇祖简拔于前  皇上焦劳于上伯裕何以寘面目于人间也  上谓伯裕升任出自廷推不必苛求
　　○工部尚书姚思仁引疾乞休不允
　　○革松潘副总兵沈崇极回卫以川湖总督张我续参其庸懦也
　　○癸酉巡抚山东右佥都御史赵彦以钜野兖州之捷前后斩馘妖贼三千余级具＜锍-釒＞报得旨览奏杀贼数多足惩妖党朕念愚民无知甚怀悯恻还张榜晓谕但有去邪归正即为良民如执迷不悟即行剿除毋致延蔓
