<!-- { "loadSidebar": true } -->
　　○工科都给事中顾其仁＜锍-釒＞事例既开国用犹诎盖法立而弊随也谨列款于左一履历宜查生员则取督学印文监生则取监单假引吏员则取吏劄路引一一确查方准援纳一款项宜明谓宜概从新例明注规画将事例三帙汇成一律即照减数作实数若纳十免一等名尽行删去毋藉猾胥以索骗之端一收支宜清每按季终巡视衙门将销号事例数目移会该部监督衙门亦以收支过事例数目呈报该管该部堂官逐款核查有无情弊复移会巡视衙门总于年终详确具奏得旨这条议有禆国计章付户部
　　○御史张鲤言图治贵澄其源行政要求其实如吏治得失凭道府开报此旧例也但资格情面痼入膏肓劣者不报报者不真抚臣后至则问按臣按臣后至则问抚臣其官评根底先自上得而后以道府所开虗心参考则欺蒙之弊自去而良楛之品自明迨至按部既周臧否洞悉应举应剌明如观火又何患开报之不真乎郡邑钱榖不肖有司往往那借侵欺弊难缕悉查盘之法必将十年钱粮彻底稽核积弊乃清但按臣及瓜期迫势不能察及远年故易于影射是必责成抚臣将十年徵收起解存留数目委官磨筭开造清册递与按臣逐年查盘则那移可无藏匿矣今之议安民者如吏收官解之法称便民矣而不肖有司多方箕歛仍佥富民以帮添搭佐贰官解银入府必令富民随之除添搭之外又备本官盘费是以安民者害民也揆厥所繇皆因州县解银到府每一千余两本府索添搭银二十五两州县官不肯自备不得不取足富户今惟行歛解之法本府出批委官自赴各州县取银起解银不经府则添搭自无委官必不敢按数多索本府不自染指而州县多收火耗之弊可以严禁民其有瘳乎吏部用人亲民之官莫如州县故铨除之公当自州县始举贡授职从来以身言书判定其低昂乃今点名之际人众挨挤不得见面而文字工拙又置不问将无颠倒英雄任意意下不几短人才之气而长奔竞之风乎边方郡邑多至经年不补及有补者又皆明经迁谪之属如封疆之废弛何今后凡遇边地缺人各该抚按即以相应之人咨部升调该部即时题覆受事边疆庶有起色也至吏部操鉴空衡平之用其本在清握铨除进退之权其要在勤清则苞苴不行勤则权衡独执安见冗弊不可扫除而仕路不可荡涤乎国家惟正之供原足京边之用今何以加派事例取尽秋毫犹云不足尝见户部所列拖欠数目每省多至百余万少亦不下数十万计其拖欠不在衙役百姓则在乡官青衿有司难于概行其法宜敕下各省抚院凡各州县有拖欠者缙绅举监则径申抚按生员则径申提学院道按季稽查不许瞒隐闻南中一孝廉积年拖欠至二千余金一人而逋负如许触类而推何可胜计今惟正之供反置不讲乃今日议摉括明日议捐助为苟且权宜之术岂生财之大道乎关上马草每草一束折银七分兵得其四官得其三银皆入囊而马任倒饿从来纸上虗兵领饷有著伍则无点名则有核实则无以至家丁之占役各军之买闲差遣之影射种种弊端难以枚举则约日齐点勿相参错庶冒名之弊可无措手然有说焉榆关抽调军士简阅训练厚糈经年期得一臂之用者而更番瓜代是为何法固知从来调习之兵亦只在可有可无之列以其逍遥河上归还故土慰思家之念第不知于主聚教训以图恢复者其成功何如也得旨察吏安民用人理财核兵清饷俱今日要务其吃紧处只在抚按实心为地方以后抚按不效吏部都察院不得辞其责本内既说人众挨挤不得识面当设何法以便甄别南中举人拖欠数多何地何人何不指名参奏俱著回将话来关门抽调军士徒劳罔功著枢辅议妥来看
　　○恢复沾益城池功成云南抚臣闵洪学具奏言沾城一日未复滇之余局一日未收兹城池驿站一一完缮料理无少亏欠在事文武僇力同心厥劳并未可泯而宣抚沙源急公赴义出兵三百自备粮饷协守城池在土司中尤未易得伏乞敕下该部案候一体议叙仍于沙源稍加优异以示鼓舞庶汉土将士益知奋矣章下该部
　　○水蔺乌沾三逆合兵数万窥益败走之抚臣闵洪学具捷以闻言四川乌撒土酋安效良水西肺腑之亲也其顺与逆惟水西是视滇年来以献贼两字诱之縻之岂得已哉以滇在井底饷断援绝数千枵腹之师真无如效良何耳两年之间效良亦佯为恭顺自擒安应龙以来不意所遣献功之人领文回还被劫中途而效良又见黔师出六广滇师入沾益隐然有背吭拊扼之势而水乌益成骑虎矣贼自分终不得生所以乘截黔之余焰遂南面而向滇也此番之寇蔺乌沾合安南诸夷三十九营其众殆十倍于我目中固无滇矣使沾剡之守不固则戎马必突入安危之机间不容发赖将士智足料贼勇足吞贼以众寡不如之势决有死无生之心血战沾益城下者五日五夜屡出奇兵破贼五六万众亦足奇矣将领则副总兵袁善宣抚使沙源守备吴必奎龙在田郝大极名色守备王显祖洪伟张实千把总王国忠尤世荣范文廷白良刘世裕孟胜光马光先普安疆等监军则布政谢存仁右参政王镇监纪则同知吴思温皆有退贼全疆之功而拔其尤者如沙源一忠自矢百战无前西南土司中之杰出者应升长官司为安南宣抚司铸给印信子孙世袭源仍加宣慰使职衔以示特优吴必奎知兵善战孤垒独撑龙在田横槊先登资其协守当量加坐营都司职级至于袁善肝胆惟知  君父股掌可玩诸蛮用兵四年屡建奇功料敌设奇神气整暇当万贼窥城两军对垒之际从容竖立城楼神色不动绰有古名将风应如臣前＜锍-釒＞议加督衔以副总兵管沾平游击事俟事平之日方使即真于冲边以竟其用者也章下所司
　　○升户科右给事中郭兴治为吏科左给事中
　　○升礼部郎中周以谦为江西按察司副使分守岭北道
　　○下左光斗北镇抚司究问
　　○庚寅命总督钱法工部右侍郎兼都察院右佥都御史董应举兼理户部盐课升南京户部员外魏良佐为四川按察司佥事福建按察司佥事葛寅亮为湖广布政司右参议兵巡荆南道为鼓铸用也
　　○兵科给事中吴国华＜锍-釒＞自辽左发难召募烦兴加派遍于域中推剥及于髓骨彼疆场之吏介胄之夫犹然漠不关心边防无事则曰兵数众多食不可缺疆圉稍警则曰兵力不足敌不可当心志不用于灭虏而用于润橐机巧不施于御寇而施于营私蚩蚩小民日敲日削几无民矣谁供飞挽以佐军需壮敌忾哉则禁火耗以留民脉清虗冒以阜民财急屯田以舒民力诸臣条议凿凿可行若夫三殿鼎建难仍还茅茨之陋亦须存尧舜采椽之心则丹垩之所省便可减滥觞之事例而绮缕之所余自不藉无名之摉括矣盖事例总苟且之政而吏监为甚夫最能扼民吭而夺之食者杂职也多一冗官便多一民贼不若鸿胪光禄之纳衔而加秩之人即见任管事之人犹为无累于铨法有禆于公家耳摉括总补苴之策而州县为苦必一年助二三百金三年将千金矣筮仕民收岂尽素封又乏养廉不取之民而谁取耶官负奉公之显名民受剥削之实患似不若藩王巨室之捐助而锡以褒纶或宠以冠带扁坊犹可鼓终事之风苏掊克之害耳如以经营方始入孔尚啬则彼徐清等五十二员赃私至五十余万粒粒追完亦足济营缮之穷犹愈于开杂职以苞苴之门藉州县以朘剥之口耳流俗渐人谁能不波一登科第怒马鲜衣日赁钱债又安得不为吮膏吸髓之计今制科之彦悉集辇下六月之铨更倍尝时诚敕部院晓谕候铨诸臣务崇俭素勿尚华奢更敕五城御史严禁债保人等举放官债不得过五十两违者入官债主保人悉照大明律治罪则防贪于未萌视追赃于既往功更万耳得旨严追贪赃力挽士侈皆安民至论该部即与覆行
　　○御史王时英言自奴酋发难  皇上无时无念不在边陲间臣以为中枢职要耳目有限不过凭抚按之所荐拔者斟酌推用已耳其某勇某懦某贪某廉抚按得之身临者最真若犹是沿袭故套不为之据实考核则纸上颇牧非不焜耀听睹精而求之仅成涂饰不为之时加品隲则下乘驽骀亦可奔驰片刻远而期之终归败辕且也所荐者报之部所戒者秘不闻保无有一人之身始荐而终戒者乎外方戒饬内复升擢者乎然武官一也就其中岂无胸富甲兵力可贯革者如得其人即本色数语尽可壮观何取夫四六绮句也如得其人即走卒末役旋可登坛又何论夫品秩崇卑也傥营营苟苟其露之章奏者无论即系径行责治亦当明开咨册达部仍一季一报如或有初靡终又何妨月异而岁不同也臣又有感焉天下各卫额设屯粮贪弁居为奇货始犹猎取其耗余继且并吞以肥己人复一人恬不为怪至今不知何年拖欠何人逋负将稽查而簿籍混淆将参劾而更易多手又安望军有宿饱也则取而归之有司如民间徵收载入考成庶弊窦永绝得旨该部看议来说
　　○御史王际逵＜锍-釒＞参郧阳巡抚毕懋康依附邪党夤缘抚臣妄报军情职守安在李腾芳被察复起躐籍佐铨闻讣加衔出自何典都著削了籍为民当差追夺诰命
　　○起补原任府尹沈演为顺天府府尹
　　○升大理寺左少卿薛凤翔为太常寺卿
　　○调狭西右布政使陇右道张维枢仍本省管河东兵粮道
　　○辛卯下魏大中北镇抚司究问
　　○刑科给事中潘士闻＜锍-釒＞参门户李乔仑陈必谦张国绅俱削职乔仑仍追夺诰命乔仑＜锍-釒＞辩攻士闻士闻又＜锍-釒＞应之有臣攻彼门户乔仑亦指臣为门户中人臣论彼附赵南星乔仑亦诬臣为南星之党等语得旨嘉其清谨著照旧供职
　　○工科给事中叚国璋＜锍-釒＞言贵州总督蔡复一便宜措饷一＜锍-釒＞欲开事例以济然眉但就中款项如纳贡纳廪纳增纳附则雪案萤窗之苦不敢望白镪青蚨之荣饶资厚橐之家直凌驾乎章甫缝掖之上岂盛世崇文重道之治哉  上然其言
　　○以兵部左侍郎管右侍郎事王之采为本部左侍郎
　　○升河南怀庆府知府陈之淯为山西按察司副使
　　○壬辰  上视朝
