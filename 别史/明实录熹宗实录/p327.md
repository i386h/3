<!-- { "loadSidebar": true } -->
　　○左都御史房壮丽请另差巡关御史淂旨榆关传警奴兵渡河已急梁梦环边情洞熟仍著差巡关星速前去不必更替
　　○兵部尚书王之臣覆镇守辽东太监纪用及巡抚辽东袁崇焕＜锍-釒＞言奴子选精兵二万东江换班突于初七初八渡河而西哨马已至闾阳驿其直窥锦宁无疑矣所幸镇臣纪用奋勇以当前矛抚臣袁崇焕运奇以任中权山海镇臣刘应坤慎重以居后劲自不至贻  皇上东顾之忧但警报迭至策应不可无人乞将各臣移镇使兵马联络呼吸相应方有尝山之势淂旨关外防御左辅尤世禄独当前矛着各以原官加一级还写与他敕书以示优异奴报紧急着满桂移驻前屯孙祖寿移驻山海黑云龙移驻一片石阎鸣泰移镇关门其分布兵马关内四万关外八万俱如内镇臣议听督抚作速布置期于脉络相联呼吸共应务保无虞称朕与厂臣轸顾疆圉之意闻奴兵已越锦州且薄宁远锦州兵马无可退并宁远之法着各自清野固壁相机堵剿该部速传与他每知道
　　○镇守辽东太监刘应坤题闻东夷领兵系李良梅共有四万人倘乘东侵之胜直闯山海更万分可虞除臣集镇道诸将多方料理防守仍谕以  皇上暨厂臣注意关门鼓其忠勇外其单弱城堡俟临时相机归并淂旨奴兵渡河屡经传报已有直闯山海之说该内督臣悉心料理严加堤备仍谕以厂臣注意关门力鼓忠勇兼移文督抚及永蓟等道作速整搠兵马策应战守以保万全无虞说淂是还着摘差夜役不时侦探来报其关外中前所属各堡单弱俟临时相机归并俱如议行
　　○调原任陕西总兵官右军都督府都督同知侯世禄镇守山海
　　○升直隶广平府知府石声谐为山东副使备兵天津广东右参议黄景星为本省副使备兵罗定
　　○升山西右参政张宗衡为本省按察使炤旧管口北道其新升口北道右布政使张大猷以年力衰迈著冠带闲住
　　○庚辰先是兵科右给事中李鲁生＜锍-釒＞请用虏攻奴以舒属国之困  上以虏利财物未必不为我用但我未能自用而以虏虗声恐喝岂是长策若抚赏淂宜俾虏无生二心责在督抚耳至是袁崇焕＜锍-釒＞言奴乘屡胜之势而我当披靡之余不据险以守无以固人心臣四五年间从提督抚镇诸臣后细心参订可幸无败去春宁远一捷仰徼  皇上神威孤注获胜遂以节钺加臣臣念海宇十年疲于东役徵调生乱转输告窘不淂已而用一简静精密之法如曰守为正着战为奇著款为旁着以实不以虗以渐不以骤前屯城包而未完者完之宁远被两复圯者补而永固之中后中右复屹若金汤险设而事备以六万守四城奴即百万何敢飞越从此且耕且筑且前夷来我坐而胜夷不来彼坐而困前后四年便可制胜既而奴死诸子陆梁放肆臣即告鲜君臣使知臣之筑宁远者筑艾州与銕山淂为犄角不虞鲜之君臣智不出此以窳器颓城狃虏狎虏而且与毛帅主客齮龁人和地利两俱失之一旦鲜孽构夷以复主为名而昌艾惊坠如扫矣我  皇上仁覆属邦司马义张挞伐且令以关宁之师直捣虏穴遵命而行夷果严兵以俟今据回乡胡嘉训之报夷兵遂有撤归此行自是淂力臣用稳用渐微有斟酌本自万全若谓天诛不可久稽即宜以战为守则必商战之寔著应用几何兵马司马作何徵调应用几何粮饷司农作何输将应用几何盔甲器械司空作何置造师何以进进以何时合于何时未合胜势在我合时不过举而措之于以歼敌存鲜固我圉而威西虏易易也  皇上宜下九卿科道会议何著可行何人可用谁为当场谁为接手勿以人尝事勿以事私人定之分数刻下程期准之功罪脱有不效执而坐之明明白白告之  皇上诏之天下臣于是庆奏凯之有期而生还之有日矣若未必有挺身直任之人与的然必胜之著筭划然可继之兵食则臣数年因稳就寔未尝敢欺  皇上而绊豪杰也若明旨所云毕竟何以劲关宁而纾属国煌煌  圣谟敢不借箸夫不知后当观前宁远去春已如此矣所少者惰归一击耳必欲补此一击今之边臣尽足任之若山海前屯中后中右今已坚雄如前日之宁远也日且进而大凌锦义矣何虑关宁况诸镇臣牙角相错至属国之纾亦自有说鲜之不受兵者三十年于滋且素秉礼义根本不伤近日黄州之守浅水之堵明效昭然况毛帅尚欲越旅顺镇江而问敌于辽且内臣胡良辅等为监纪自可无恙夫江上之兵以出没为奇不必厚与接战只一路舳舻相接毛帅可振鲜气可张虏必戒心而我圉自固若臣向以侦谕用间何尝许一款字前后章＜锍-釒＞俱在  御前有谓以款误臣不受也且虎酋忽并粆众无异奴并南关今领赏且盈万人明知我有东患而挟我以曲遂其私心必欲淂粆赏而后已臣颇淂要领因而借赏以存粆方在讲詟数日内自有着落独惜赏物不凑乎旷日生端何暇加遗于伯酋与三十六家宣镇虽有警闻臣敢保其无虞虎既不能南牧而患边安淂东向而攻沈夫分相维而力不加是以甘为之用虎之力于我何如而我力于虎何若从古用夷惟郭李一招回纥靖难问用三卫今日未可轻言  皇上已有远猷臣不敢赞一辞也因引疾乞休淂旨见可知难军之善政该抚所陈战守之局具见持重万全凿凿中窾西虏讲詟且有着落知道了近闻奴兵过河直薄宁镇该抚固守之效已见于前事此番宜体厂臣谋国之忠合内外文武同心并力坚壁固垒避锐击惰相机堵剿务保无虞以慰朕怀疆事方殷岂该镇乞身之日赵帅虽候代亦宜提起精神共固边圉该部作速传谕与他每知道
　　○兵部尚书王之臣覆太监陶文督抚阎鸣泰刘诏＜锍-釒＞言阿班歹等皆属夷部落突于喜峰口作歹虏掠樵丁所幸文武齐心戮力介马而驰竟能获丑遂尔乞怜受我戎索三协要冲从此息警此皆厂臣魏忠贤制胜伸威及监臣刘应坤陶文等之功淂旨喜峰狡虏罚服既就戎索有功叙赉宜弘厂臣魏忠贤妙筭深谋九渊神略决胜千里遂使犬尾乞怜狼烟顿息功斯烈矣内镇刘应坤陶文纪用等分镇孙茂霖武俊王莅朝同心戮力共奋忠勇伸此威棱劳亦亚焉朕皆次苐优叙已有旨了阎鸣泰刘诏孙织绵宣猷关外制胜境上各加升一级孙祖寿等堵截有劳各加升一级杜勋等各加赏银二十两余俱依议
　　○巡抚辽东兵部右侍郎袁崇焕题奴氛逼近内外二镇协力守锦州臣坚守宁镇以副总左辅统余国奇官兵为左翼令都司徐敷统官兵从大凌河入锦佐之其西壁以副总朱梅等各官兵守之而赵率教居中调度贾胜领奇兵东西策应至于宁远以副将祖大寿为主帅统辖各将分派信地相机战守沿边小堡俱归并于大城会同关门镇臣节节防御领赏西夷臣遣王喇嘛宣谕令其结营自固决不至疏虞贻  皇上东顾之忧也淂旨据奏奴氛逼近内外二镇受厂臣方略协守锦州期于战胜守固忠勇可嘉该抚调度接济种种有法可保无虞至坚守宁镇有该抚已试之效着与内镇及道臣并副将祖大寿分派将士各守信地坚壁清野以伺敌瑕避锐击惰该抚素谙兵机自能办此其沿边小堡归并大城会同关门镇臣节节防御宣谕赏夷结营自固俱淂备患制敌急著还宜万分堤防以保封疆
　　○总督陕西三边兵部左侍郎王之采奏松套诸虏愤甘凉连年剿衄无时不思报复乃今春作方始輙犯宁远既已遭创又图复逞所幸官兵侦哨严明设伏待战乘彼屡挫之余鼓我同讎之勇所向皆捷斩首一百八十有奇此寔我  皇上神武布昭厂臣与阁部恢张妙筭之所致也巡抚甘肃张三杰亦以为言淂旨松套诸虏怀恨扰边朕与厂臣深轸西顾览奏堵截入犯大获全胜具见该镇方略严明将士用命深慰朕怀
　　○削吏部文选司员外郎沈景初籍仍夺诰命以其久依门户也
　　○辛巳  上视朝
　　○辛巳上视朝以下遗落命定西侯至用心防御十行命定西侯蒋惟恭为前军都督府佥书
　　○镇守山海太监刘应坤题恭报出关应援事得旨览奏宁锦之间奴报紧急朕与厂臣深切轸念该镇坐镇关门而内臣孙茂霖镇臣满桂东行应援具见布置方略督臣阎鸣泰总兵孙祖寿著于蓟镇兵马挑选万余补山海出援之数星火趋赴关门以备策应其粮料铅铁马匹一切应给军需该部作速区处解发接济无得迟缓蓟镇亦重地著抚臣刘诏厉秣末调留镇兵马用心防御(上缺)山海(上缺)调发(上缺)立刻(上缺)部查(上缺)守其(上缺)赐本官以便弹压淂旨满帅出援锦州山海兵力单弱这调发近镇兵马昌平调一万领以总兵李嘉训天津调五千领以副将钱中选保定调五千领以总兵玉继着星夜赴关防守山海不许逗留致误军机杨嘉谟既系该部荐举必有心计堪用著赍尚方剑及冏寺银五千两驰赴满帅军前以资方略重弹压而备犒赏俱如议速行
　　○起大理寺少卿毛堪为南京光禄寺卿
　　○户部云南司主事监督崇文门□税张化愚＜锍-釒＞称厂臣精忠贯日经济掀天匪茹外患全消民瘼隐忧顿释在京各□愿立生祠于崇文门通衢从之祠名与作广仁又工部监督两山营总司郎中曾国祯亦＜锍-釒＞请建厂臣生祠并允行
　　○壬午  上以尤世禄驻劄独当前矛还铸征虏将军印给与以重事权
　　○太常寺少卿仍管兵科都给事中事许可徵言逆奴犯锦州不过欲扰我屯田筑城又恐我备一固后难为力故及城工甫成蓄积未厚而引兵亟击且料我必救锦将诱我兵于野战而用其所长此奴之狡情也火器虽我长技然必车骑相依变化无端乃为胜筭未审关外运车之法果习利与否若毛文龙之联朝鲜掣奴也出没海上即往来会哨或可为批捣摧奴之著臣未敢遥度顾今日关宁安危所系而吃紧处在固人心足兵足食各有所司宜早计而豫待之淂旨这本说奴犯锦州扰我屯筑或诱我救兵野战而用其长我多备火器车营足以制其死命具见料敌制胜之策其固人心足兵食早计豫待以作敌忾自是战守正论着依议行至水兵会哨即与酌议
　　○总督蓟辽阎鸣泰奏臣阅历东中两协城子峪等四口凡冲险去处厂臣先事绸缪屹然坚壮保无意外之虞但奴贼掠鲜而归且秣马厉兵假扮西虏衣帽其欲入犯无疑吾欲望援于东江不能将求助于西虏不可惟是严谕将吏练兵训卒以逸待劳以静制动以一往无前之心独操胜筭不必过求亦不敢奢望只如去岁宁远之捷再见一二我气自然百倍臣草＜锍-釒＞甫毕忽闻奴兵渡河之报随即挑选兵将拜＜锍-釒＞而行必期与内镇诸臣及各抚镇道和衷商确灭此而后朝食也淂旨览奏冲险去处厂臣先事绸缪虽有意外可保无虞深慰朕怀奴兵过河卿闻警即赴关门具见赤忠奏中揣摩彼我情形如视诸掌反已自强捐嫌共济练兵严备语语皆根本胜筭中外诸臣宜合心并力共事斯语
　　○原任镇守湖广都督佥事今转四川遵义总兵官刘超奏臣自入黔以后逆贼安邦俊自瓮安入寇维时死事者游击李正纲等六人既而有陆广之事都司徐文勋等死者十六人未几又有汜溪之战而刘奇王立勋等死敌计有三十余人至镇臣鲁钦旧抚王三善焂而犁庭扫穴焂而杀身成仁要皆誓不与贼俱生而一死重于泰山者乞  皇上褒示以劝任事淂旨黔中死事诸臣除王三善鲁钦应听公议外刘奇等抚按官确查具奏
