<!-- { "loadSidebar": true } -->
　　○甲戌兵科给事中王志道题议论已明国法不容不问国法已明议论不容再嚣何谓议论已明游士任一案是也何谓国法已明熊廷弼一案是也乞立敕士任将见在之兵听按臣董羽宸查点交抚臣李邦华调用束手归朝虚实自见其孟淑孔等即应逮来京与顾大猷同一究追熊廷弼邀  圣恩以全国体则可恣横议以抗国法则不可并敕辅臣孙承宗抚臣阎鸣泰严查杜应魁八千之兵三千之马果否如数到关其佟卜年刘一巘等狱令刑部但据情法正罪勿再支蔓则议论与国法俱一矣得旨游士任兵饷已奉旨该抚按官查核著立限行催杜应魁兵马到关听辅臣行巡抚官查奏熊廷弼王化贞已经问明佟卜年刘一巘情罪著从公依法问拟具奏
　　○刑科给事中薛大中参通政使姚士慎  上以士慎向用方新不必苛求
　　○差工科给事中李精白巡视太仓
　　○差工部都水司主事张时俊管清江厂
　　○詹事府少詹事黄立极给假迁葬
　　○升大理寺右少卿曹于汴为都察院左佥都御史协理院事工部左侍郎陈道亨为南京兵部尚书参赞机务山东右参政岳和声为都察院右佥都御史巡抚顺天等处地方浙江巡抚苏茂相为户部侍郎兼都察院右佥都御史总督漕运提督军务巡抚凤阳等处地方郧阳巡抚杨述中为兵部右侍郎兼都察院右佥都御史巡抚偏沅等处地方提督军务兼督贵州兵饷
　　○升刑部右侍郎杨东明为本部左侍郎通政使白瑜为刑部右侍郎
　　○以黔省城守劳苦加责州巡抚李橒兵部右侍郎兼都察院右佥都御史巡按御史史永安太仆寺少卿添注仍著协心战守务保万全其余文武将吏俟角□羊围日一并优叙
　　○升刑部主事张春为山东佥事永平燕建二路兵备道
　　○乙亥  上视朝
　　○工科给事中郭允厚复诋左都御史邹元标言其学问夹杂佛释既不可以接续正学又安可以维持国步如谓元标为麒麟凤凰不必责以服乘之能雕镂之技则当处之以闲旷之地乃总宪何任夫既令之任重安得不望其道远也因历驳首辅叶向高前＜锍-釒＞谓其明施挑激暗伏机锋  上谓善类国家元气元辅惓惓护持自是忧深虑远何乃恣意骋词渎辩求胜姑不究向高复求去  上慰留之
　　○四川道御史夏之令言奴贼狂逞以来四夷皆蠢然思动矣永宁叛于蜀水西叛于滇西虏挟赏于西北虏挟赏于北羽书告急无日无之若顺义王益复控弦十万惟视漠北者今一旦摇尾乞怜款关恐后补进四十二年表文此皆我  皇上之德化内修威棱遐畅边臣效力夷虏且畏且怀故至此也顾补贡之名可嘉也补贡之意不可不察也补贡而在四夷慑伏边尘不警之日无可虑也补贡而在四夷交讧王师屡衄之后不可不虑也以臣愚妄度之彼得毋见西虏之得志于我复瞷然生心也乎补贡不为彼阙贡也为我阙赏也补四十二年以后年年来进之贡亦将索四十二年以后年年未颁之赏也我不受之则彼将藉以为词表贡从此绝矣五十年款局从此败矣受之则彼补贡我自当补赏彼年年贡我自当年年赏一旦来索何辞以拒之然则  皇上之自为计宜有以待之矣即边臣之为  皇上计亦宜有以待之矣待之若何臣窃谓其表文可受也其升赏可量给也其虏王赏赉比旧日宜稍加丰后不为例也其鞍马弓矢等物可郤也即今暂受之亦宜敕赐宣谕四十二年以后尽不必补止自天启元年起表贡如旧也盖虏贪而狡其进贡马匹皆彼中下驷也得之不足为利失之于我无损况  皇上缵服以来行庆施惠蠲免拖欠钱粮未完赃物普天率土被恩者众矣夷狄贫薄方仰沫于中国岂遽不能免其节年贡物洒然与之更始郤远物以明不贪至仁也免补贡以昭大信至顺也漙暂恩以伐狡计至神也而又申命各边督抚诸臣选练乡兵严加堤备勿使奸人得交通煽构庶夷谋沮而夷心服国威振而国恩昭矣得旨虏贡原示羁縻边备自宜严饬这所奏谕止补贡该部便行该督抚官确议具奏
　　○升荆州府知府颜欲章贵州按察司副使授户部进士田景猷职方司主事仍留本省监军从贵州巡抚王三善之请也
　　○起原任总兵杨元吉以原官管蓟辽总督标下抚夷事以原任游击艾穆管延绥宁寨参将事
　　○丙子  上御文华殿讲读
　　○录滇南诸土司忠顺者那天福复土知府世职仍加从三品服色沙源掌安南旧印世袭长司官禄溥加从四品服色龙在田普名声加土守备职衔增赐银币仍给本品服色衣一袭
　　○御史周宗建言书院一事臣以巡城与闻此役辅臣叶向高作记亦附臣名两臣欲去臣议不独留乞赐罢斥  上曰讲学已有屡旨周宗建偶以该城与事不必引去
　　○加贵州领兵都司杨明楷参将守备王建中游击原募将才刘志敏刘超等各加守备俟有功再行议叙巡抚贵州王三善以危疆戮力先示鼓舞也
　　○录平辽副总兵毛文龙所荐材官宋鹏举等各授游击职衔陈大韶等各授都司佥书衔分布各岛各守汛地大学士孙承宗等为之代请也
　　○丁丑  上御皇极门内殿受朝
　　○云南道御史杨维垣参罪臣熊廷弼等不当交接宾客又言逆族佟卜年亦廷弼所引用愿  皇上毅然独断早舒神人之愤  上以狱中关防宜密岂容外人出入佟卜年已奉屡旨著从重问拟
　　○革原任河间都司佥书今升游击管涿州参将事张茂勋原任保定总兵坐营今升都司佥书管天津坐营游击事董平都司佥书管昌镇左车营游击事张承业回卫以巡关御史梁之栋参劾也
　　○赠四川重庆死难按察使孙好古大理寺卿荫一子本卫正千户世袭仍与祭葬
　　○加授湖广保靖土司宣慰使彭象乾都督佥事赠彭象周彭鲲彭天祐各都司佥书以其督兵援辽浑河之役一门战殁义烈可嘉也
　　○  上谕户部东省蠲带见徵年分已经改正仍著申明遵行近来有司官不肯举行朝廷德意甚有奉诏停减钱粮混徵仍旧以致科派烦杂见徵不完还通行各省直抚按官一体申饬
　　○戊寅  皇长女诞生颁赐辅臣及讲官银币有差
　　○左副都御史冯从吾言臣壮岁登朝即与志杨起元孟化鲤陶望龄辈立会讲学自壬辰告病归而京师学会遂废不讲者三十年昨秋入京见人心不古因与元标立会讲学诸臣谓寺院不便久借因捐公分建一书院使首善之地永有遵君亲上之风营建方新人言再至乞  皇上悯臣病亟即赐罢归得旨冯从吾左宪甚著风裁正见平日实学何乃以此求去还遵旨即出供职
　　○刑科给事中傅櫆参川贵总督张我续言我续不疾趋遵义以扼川黔之中防奢安之合而请驻辰沅夫辰沅去黔千里之遥鞭长难及乃又借移镇之说为请命之辞如此支吾躲闪亟宜按情定罪如虑总督不可无人臣谓蜀抚朱爕元守蜀已见成劳今已加衔即令代张我续速赴遵义视师至蜀中抚臣则司道中林宰戴燝胡承诏等皆壮猷方叔简其一代燮元驾轻就熟计无便于此者愿  皇上决择之  上以黔事危急所奏该部即从长确议限三日内回奏
　　○福建巡抚商周祚为原任礼科给事中李献可请恤典章下所司献可在  神庙时以抗言国本禠职者也
　　○监察工程工科右给事中刘弘化奏事例之原起于汉之募民入粟塞下而本朝纳粟纳马因之无非不得已为实边储计耳陵工何工正  皇上不以天下俭其亲之钜典也而新开一事例又题之曰  陵工事例万世而下称斯举也其谓之何况通判临州县之上运判筦财利之权锦衣以执戟而号亲军贡生以明经而称吁俊率意开之有伤国体乞敕该部速行停止得旨国用匮乏该部权宜条画中有窒碍不妨参酌以后开纳事例还会同相关部科衙门商确画一庶无参差
　　○工部尚书姚思仁言臣查  定陵费至八百余万  皇祖御世最久海内财用甚饶然而事例之开终不废也今日疆场多故财尽民穷臣部万分节约请帑金一百五十万两及玄宫告成而帑金匮矣计不得不取给于事例而科臣谓  皇上不当以天下俭其亲诚为正论今思之惟发帑与开例相为行止耳得旨  山陵工费甚钜  皇祖时曾开事例何得议止昨已有旨著仍参酌行其户工二部借用银两著遵旨补还在外额设钱粮也著酌量角□羊进不得一概扣留
　　○户部尚书汪应蛟言太仆寺卿董应举奉敕屯种许照巡抚一体行事权若不轻矣然道府州邑祗知为卿寺不知为巡抚事体窒碍难行似应改授佥都御史职衔俾专管屯插仍兼提督通州军务通州上下沿河荒地自安插辽民外其召募南人分佃乃建屯学等事听与屯田御史会同修举实万世无疆之利得旨屯插相关切听寺臣从长料理先给帑银及另发赈银俱著严核支给务济实用改授职衔兼督军务该部即与议覆其收兵补伍并通津开垦俱著会同抚按并屯田御史行
　　○狭西道御史蒋允仪＜锍-釒＞请分别功罪以行赏罚内言四川藩臬诸臣周著林宰徐如珂等保守危城之功宜破格擢用总督张我续受命督师既秦越以视蜀复乡邻以视黔当赐罢斥  上谓周著等城守有功著起用优叙其余道将各官功次查明具奏张我续已奉严旨督兵援剿不得辄议更以致推诿
　　○庚辰  上以皇女诞生告  奉先殿是日  上御皇极门百官称贺赐辅臣叶向高等及讲官盛以弘等正字官马键等花红有差
　　○  诚孝昭皇后忌辰遣彭城伯张嘉猷祭  献陵
　　○吏科给事中周之纲言今天下嚣然思乱人心久失所恃者惟此中原一片乾净土耳凡所以休养防御有地方之责者当倍加申饬抚按责之监司监司责之郡县或立为考成按季汇报某缉锄疆悍几何人某招抚穷民几何人某徵收不扰弭乱有方者几何状道府报院院并报部以凭黜陟至道府方面须量择人地南北升迁务使刻期到任庶官不误事事不乏人此消乱安民大计也得旨四方多事内地急宜安辑该部即与申饬行
　　○光禄寺卿白所知奏珍羞署库内被盗窃去牙祭牌一百一十二件铜牌一十三件本署看守人役乞下法司根究  上谓禁署盗失官物干系甚重署丞张绍初夺俸三月署役孙珍等着法司严究治罪祭牌非他货物或有挟讎藏匿等情仍著根究下落
　　○山西道御史吴甡＜锍-釒＞言伏见秦藩一事前后票拟至二十余旨蔑  祖宗之制亵纶诰之体长秦藩凌肆之渐生诸王疑贰之心一举而四失备焉且今之时事多舛不浊此也  陛下出旨太亵行法太宽臣下奉旨太轻视法太易如毛兵之接济为牵制奴酋也终日催兵而无兵催饷而无饷则接济之旨谓何淮兵之召募为援广宁也不命之剿妖而径剿妖屡命之渡海而竟不渡海则召募之旨谓何枢贰之添设储经略也高卧林下者有侍郎慷慨出关者无侍郎则添设之旨何居总兵之赴关练新兵也为盗行劫者有兵列伍分队者无兵则练兵之旨何居明时举李连之酿祸奉旨几一年矣而何以至今不角□羊王文烨贾祥之罪案奉旨已半年矣而何以至今不问何栋如侈然享家园之乐张我续恝然无痛痒之关此国家何等事而玩忽若此总之自王言轻亵国法凌夷积渐以至于是伏乞毅然独断法行自近庶人心儆惕天下事尚可为也得旨近来法纪凌夷人心玩愒屡奉明旨通不遵行这本内各款都着勒限严催明时举李达先有旨着抚按官拏角□羊如何延捱一年尚未回奏如再违新限仍著专差官旗拏角□羊
