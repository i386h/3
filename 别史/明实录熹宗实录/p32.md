<!-- { "loadSidebar": true } -->
　　○奴破辽阳张铨何廷魁崔儒秀袁应泰等死之先二日奴过代子河向辽阳经略袁应泰巡按张铨皆登埤应泰出城督战留铨居守奴薄城攻西门不动次日应泰见奴却易与趣兵出战以家丁号虎旅军者助之分三队锋交而败余卒望风奔窜奴仍入旧营又次日尽锐环攻发炮与城中炮声相续火药发川兵多死薄暮丽谯火贼已从小西门入夷帜纷植矣满城扰乱守者皆鼠伏檐璧下而民家多启扉张炬若有待妇女亦盛节迎门或言辽阳巨族多通李永芳为内应或言降夷教之也是日应泰等死之奴既得辽阳驱士民出城恣行屠戮一老书生奋白棓击杀贼酋并伤数贼父子兄弟挟数十人结伴去群夷瞠目莫敢动从此广宁宁前数百年土著咸西徙自塔山至闾阳相距二百余里烟火断绝矣张铨字宇衡山西沁水人父五典仕至大理卿从铨赠加兵部尚书铨登万历甲辰进士理保定授浙江道御史辽变棘人争以按辽非铨不可铨遂揽辔而东经略袁应泰方受降铨力争不得应泰以罪孥配降夷铨禁止曰犹是中国子女也何至为胡儿圉妾辽人感而泣下辽阳陷应泰谓铨日泰誓以身许国按臣无颛阃青盍收余烬为河西计遣人护铨下城铨不从还入署叛贼李永芳谒铨于署中诉不得已铨怒麾之奴众拥铨去引见奴三子铨山立不移奴责其拜铨抗声骂贼有奴子自外入举刀儗之铨引颈以待奴因曰送汝归何如铨谓力不能杀贼无颜求归奴送还署中铨至署向阙拜曰臣不能报国又遥拜其父母遂就缢群夷惊走相视曰忠臣忠臣贼芳棺而瘗之事闻诏赠大理卿再赠兵部尚书谥忠烈忠义何廷魁字汝谦山西大同人登万历辛丑科进士令泾县改令宁晋入为刑部主事员外郎迁归德守调守卫辉复调守河南三徙皆中州而戴之如一以副使备兵辽海廷魁雅志许国受牒以明年六月莅事乃先半年往至则与经臣多抵牾降夷一事力争不可挽遗书家人曰吾不知死所矣沈阳陷同事者争遣其孥廷魁曰吾不敢为民望奴济河请于经略乘半渡急击不听奴薄城幸其未合也请尽锐御之又不听城既陷归署西向云中拜先灵怀印徐步自投于井二妾金氏高氏从焉婢仆六人皆投他井中仆王胤持魂帛及手书间关西归事闻赠光禄寺卿再赠大理卿谥忠愍崔儒秀字儆初河南狭州人以戊戌登进士庚申奴势亟授山东佥事饬开原兵备而开原亡矣儒秀辞墓而行曰观天象辽难未弭散家资募嵩巩健儿入百人部勒偕行并挟妻孥与俱示不返顾经臣应泰倾心恃之亡何纳降议起秀儒谏不听虏攻奉集堡小衄而去阅月倾众犯辽阳儒秀分守东城虏未敢近而经臣所拔精兵先自溃降夷刃人于衢城门开应泰自焚有欲挽儒秀溃围出者正色拒之恸哭戎衣北向再拜步至东司厅事雉经死事闻赠大理寺卿予祭并祠荫袁应泰字大来狭西凤翔人登万历乙未进士授临漳令调繁河内治行冠两河迁都水司主事晋郎中改兵部武选推淮徐兵备参议齐大饥流民入淮徐应泰设粥厂摉额外税银万六千金漕折马价六万金后先发赈全治亡筭旋备兵永平时狡奴方张关外诸虏乘而肆挟应泰至则募兵训练修关墙备台橹关外需刍糗火药随呼而给熊廷弼在辽阳颇赖焉廷弼行举以自代既受事刑白马誓于神言官辽即以身委辽弃辽去者明神殛之廷弼守辽阳部署严整应泰至微有改张而收降一事不厌人心应泰谓西虏因食尽投奴奴輙抚为锐师姑收之以壮我而孤敌不虞其堕奴计也城陷望阙拜＜锍-釒＞曰臣至辽见人心不固不可以守是以有死辽葬辽之誓今果陷臣力竭而死望  皇上收拾人心为恢复计遂佩剑印自缢内弟姚居秀从之缢仆唐世明凭尸恸纵火焚楼而死后赠兵部尚书予葬祭荫一子
　　○西虏粆花陷长安堡
　　○命翰林院编修李孙宸孔贞运简讨王应熊缪昌期刘钟英曾楚卿教习内书堂
　　○大学士孙如游因辞朝条上十事一曰保  圣躬二曰勤  圣学三曰揽  主权四曰时召对五曰肃纪纲六曰挽世风七曰惜老成八曰延言路九曰饬边备十曰苏民困  上嘉纳之
　　○大理寺署寺事左少卿李宗延为祈祷雨泽请开释无辜情可矜疑律例不合者卢元绍等四十名命会刑部都察院具奏
　　○补原任山东参政高邦佐于辽海东宁道
　　○降原任庆云参将陈洪范为游击将军管辽阳都司事
　　○起升原任吏科都给事中张延登为太仆寺少卿原任南京礼部郎中史孟麟为南京大理寺右寺丞
　　○升贵州布政使司右参议孙健为本省按察司副使分守贵宁道
　　○升户部郎中祝可仕为山东布政使司右参议分守兖东道四川按察司佥事苏光泰为河南布政使司右参议驻怀庆
　　○补考选御史毕佐周山西道邹复宣河南道张纮浙江道
　　○革永昌营参将陈官定回卫以甘肃巡抚祁伯裕劾其执拗乖张也
　　○癸亥  上御文华殿讲读
　　○先是四川天全六番招讨司副招讨使杨愈当  神庙时调征松藩战殁赠宣慰司副使未给诰命至是其子招讨副使杨时和奉命援辽因进马匹为父请给许之
　　○礼科给事中王志道言今日时事多故中外实封日不下数万言尝考宋时封事有贴黄之例敷陈不妨广肆而约略止有数言省览甚易纳约殊便  皇上宜责成政府举而行之至于臣等所以爱  陛下之精神作  陛下之耳目更愿与同官诸臣约一疏单题一事一事直述本末艰深要渺之句隐语猜谜之习悉行禁绝先臣韩文之论谏草曰毋太文文上弗省也毋太多多上弗竟也可为立言之法矣报闻
　　○起大理寺右寺丞余懋衡太常寺少卿朱光祚俱仍故官升原任吏科右给事中韩光祜为通政使司右参议原任吏部文选司主事姜仲轼为尚宝司司丞
　　○升礼部郎中郭尚宾南京兵部郎中翟凤翀俱南京光禄寺少卿南京礼部郎中万建昆为南京尚宝司卿
　　○升户科右给事中王继曾为本科左给事中吏科右给事中韩继思为工科左给事中礼科右给事中周朝瑞为本科左给事中兵科给事中朱童蒙为工科右给事中
　　○甲子命工科修理  文庙
　　○山西道御史江秉谦力陈熊廷弼保守危辽之功言其才识胆略有大过人者使得安其位而展其雄抱当不致败坏若此因以抹杀公是挤排劳臣为郭巩罪  上命大小九卿科道从公会议具奏
　　○补原任参政曹尔祯于山东原任参议李邦华于山东
　　○升云南按察司副使曹守身李忠臣礼部郎中程再伊工部郎中李之藻皆布政使司右参政守身广西忠臣四川再伊福建之藻广东
　　○起原任河南按察司副使刘策为天津兵备
　　○起原任四川按察使刘文徵为南京鸿胪寺卿起原任光禄寺少卿刘宪宠仍故官
　　○乙丑兵部尚书崔景茔等奉旨会议一议守辽阳言宜于城外树栅浚壕掘营盘列车营备火炮或昼击其惰夜劫其营一议守要害言河西为河东声援不可空虚至金复海盖天津等处皆宜水陆并防一议招豪杰言宿将旧弁可备使过之选更博访智勇谋艺之士皆徵聘至京一议调援兵言宣府史车二酋宜调五百名宣大军门掖营兵调一千名山西延宁甘固各镇每额兵一万内选调二百名各边道皆有家丁每百选调五十名即以原将统领一议核兵实言兵有实数然后饷有定额汰虗冒之弊则可以为餋实兵之用一议严军法言将卒不死于敌便死于法故畏我而不畏敌但有观望退怯者即时枭斩果著劳绩宜重加升赉以固其心一议重侦探言宜选军中巧捷之人使之潜入预得其情状庶不致临期失措一议固根本言讹语流传人心易动宜令五城御史督率兵马编行保甲使互相查诘且可擒缉寇盗得旨著实举行
　　○  孝和皇后大祥文武各官及王府遣官俱诣  几筵致祭
　　○山东道御史傅宗龙言近者三时不雨所在亢旱乃畿辅山东之民既苦办纳又苦赍送而辽人更苦援兵膏血匮于转输室家倾于剽夺怨恨之气彻于九天柰何望  天心之垂佑也为今之计惟有速下明诏将畿辅山东旱荒地方  应加派尽行停免慨发帑金以抵所免之数至于兵部尚书崔景荣任大责重谊当移宿火房督励司属讲求方略又自考其司属如力衰性懒才短识庸者调之别衙门会同吏部精选改用试其胆略不凡料事多中遇辽阳及冲边道缺即以补之树有军功超等升擢鹰扬鹊起皆异时将将之人也目前堪用将材更为难得宜放燕昭王筑黄金台之意特开礼贤之堂并辟角技之圃果是英雄破格擢用即不入选亦略为资给风声所播庶或有抱奇争赴者京军操练宜分布九门每门之外各分军三千统以司官监以科道此三千人者加饷银六钱每三日一分射五日一合射等第而赏罚之再试不中者汰去操练之外别设一召募之科以备冲锋击剌之用乞敕该部蚤议举行章付所司
　　○补原任云南布政使司右参政门逵于贵州分守思仁道
　　○升狭西布政使司右参议张士俊为四川按察司副使分巡下川南道
　　○丙寅谕兵部国家文武并用顷承平日久视武弁不啻奴隶致令豪杰解体志士灰心今边疆多故东夷荐食大风猛士深轸朕怀卿部便张挂榜文通行天下凡山林草泽之间有素怀忠义夙抱韬钤膂力过人猿臂善射可效一旅之用者在京赴兵部报名在外赴抚按衙门验实伴送来京朕皆不次擢用卿部再查  祖宗旧制文武各有职掌互相弹压不得仍前牵制庶展豪杰之用布告天下使明知朕意
　　○兵科都给事中蔡思充言沈阳已陷万一奴不悔祸三岔以西一无可恃则蓟门要害作何扼塞近畿各镇作何策应京营十余万之军作何分委训练乞敕兵部尚书崔景荣侍郎张经世一一面陈方略并敕谕辅臣票拟于辽事章＜锍-釒＞择其吃紧堪采者责令该部设诚举行勿徒以有旨知道故套启宽纵之门也仍报有旨
　　○起旧经略熊廷弼为兵部右侍郎添注马上差人守催前来任事
　　○升五军营副将杨愈懋为总兵协助京营总督升宣府参将薛来胤为五军一营副将以差出顺天府府丞毕懋康知兵且精火器留在京用兵部具覆从九卿科道之议也
　　○起升原任吏部郎中赵南星为太常寺添注少卿
　　○起原谪广东揭阳县典史高攀龙为光禄寺寺丞原任礼部郎中鲍应鳌为礼部祠祭司郎中行人司行人刘宗周为礼部仪制司主事御史方震孺荐之也
　　○升光禄寺少卿许维新为通政使司右通政原任吏部文选司郎中张餋才为太常寺少卿
