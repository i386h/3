<!-- { "loadSidebar": true } -->
　　○赠原任吏部左侍郎汪伟为礼部尚书准其曹孙徐州知州心渊陈乞也
　　○户科给事中罗尚忠上疏请追复建文年号庙祀仍乞表章当年死事诸臣  上谓诸臣已经  皇祖建祠表忠不必纷纭陈奏
　　○升工部郎中路周道为湖广布政使司右参政清军驿传道
　　○升四川道御史杨鹤为大理寺左寺丞河南道御史易应昌为右寺丞
　　○升江西布政使司右参议陆梦祖为南京光禄寺少卿
　　○甲戌廷试天下岁贡恩贡生员取上中卷各有差
　　○大学士朱国祯再疏恳辞新命  上温旨趣之
　　○荫南京户部右侍郎孟餋浩男应祥国子生
　　○升太常寺少卿武之望为大理寺右少卿
　　○升尚宝司司丞刘定国为本司少卿户部主事陈一元为尚宝司司丞
　　○升兵部车驾司郎中张国瑞为山西布政使司右参政分巡冀宁道
　　○拟山东平山卫指挥同知袁德纯重辟仍革世袭巡按御史王一中劾其贪酷杀人也
　　○乙亥兵部尚书董汉儒言驿递之皮困至今日极矣辅臣条奏诚有激乎言之  皇上明旨严切尤轸恤民穷之德意无柰行未及期人心渐玩各部寺假托借差移咨臣部接踵而至当此征调四出之秋轮蹄往来供亿繁苦窃恐营差乘传者祗图身家之便罔念民膏之艰乞  天语再加申饬得旨驿递疲累已极屡经严禁通不遵行好生违玩以后借差分差尽行禁革有违旨具题的即行处治其非奉旨驰驿及会典开载官概不许滥给勘合即显要衙门地方不得阿狥事法一体降黜必不轻贷
　　○兵科给事中沈应时疏论黔事以为黔之所患不在无兵而在无饷饷之所患不在折色而在本色即本色之存镇者约有十万目前之患尚不在无米而在无运米之夫今既奉有明旨责成督抚巡按严行该地方官协济儧运自当遵奉惟谨顾其间有不可不急议者据湖广布政司报称节次分解黔蜀者已盈九十二万六千一百六十余两今查抚臣李橒在围城经年所用之饷疏在御前似未尝分毫用楚再查抚臣王三善疏称自用兵以来楚饷实解到军前者共十二万五千有奇其余皆属拖欠楚以为实解黔以为拖欠不可不急议查催者也援黔之师必方略素定据旧抚臣李橒按臣史永安条议其言急著在疏龙里清平饷道除河中蔚兴重安等处恶苗蜀兵捣红岩以牵蔺滇兵捣乌撤以牵安效良粤兵繇泗城复普定楚兵移住偏桥以牵各叛夷使疲于奔命然后能灭此朝食计非设五省总督不可彼中督抚如朱燮元何士晋蔡复一皆足胜其任史永安以百练才猷备尝险阻即以近省巡抚之任优之必有大造于地方李橒先事虽失绸缪而临难尤能固守条议黔事晓畅机宜岂宜听其解任至于抚臣王三善所请猛将精兵若第循资论俸而以不诣夷情不识地理者聊且应之必无幸矣此尤枢臣所当熟议者也三善身在危城自当为固守计在督臣杨逑中宜急移平越为三善计在邻省唇齿相依督抚功罪一体尤当厉兵秣马早为全黔计者也再查合省土司忠顺者多助逆者少怀观望者强半宜有宣谕敕使明指顺逆之路详开祸福之门令知畏威怀德不敢身为戎首此亦激劝之大机也得旨所奏著该部议覆宣谕各土司已有屡旨敕谕著马上赍去
　　○升原任山东按察使徐梦麟为南京太仆寺少卿
　　○升南京刑部郎中洪时蕃为江西按察司佥事管屯田水利
　　○丙子赠原任南京兵部尚书魏养蒙少保荫一子国子生
　　○升户科都给事中韩继思为太常寺少卿
　　○升户部郎中王继美为山东布政使司右参议沂州兵备道
　　○丁丑升尚宝司少卿洪瞻祖为太仆寺少卿
　　○补考选御史翟学程于河南道谢奇举于四川道
　　○叙抚夷功加副总兵钱承勋都督佥事复原任抚夷总兵王牧民职衔以加衔游击张定为实授游击守备高应岳麻登云各加都司佥书行边兵部尚书王象乾荐之也
　　○荫四川死事重庆府知府章文炳男理六为漳州卫左所副千户世袭
　　○以乏饷裁冗员淮安府知事训导各一员邳州儒学训导一员沐阳县县丞山阳县河泊各一员
　　○戊寅  上视朝
　　○兵部奏黔黔事再亟旧按臣史永光疏陈彼中危急之形与救急之著极其详切今言兵则舍催督三路之外更无别法然报起程几万几千纸上之貔貅耳须各今勒限到黔如过逗遛不到者将领听督臣提问仍祈严敕各省抚臣督促星赴以解然眉言饷则除留楚兑南粮及楚新饷外不足尚多舍请帑更无别法伏乞允臣三十万之请如数发部即令户部亟行近省将应解该部钱粮如数兑完刻期解黔毋稽时日迩吃紧尤在通运道＜锍-釒＞新添龙里之道则会城通疏兴隆清平之道则平越通节节咽喉著著要害非以宿将提重兵镇之不可今责令总理鲁钦领施溪兵二万急翦何中蔚以去龙里之梗为会城之援责令总镇张彦芳招募铜兵合所部及新调兵约可一万往来偏兴清平一带以防孙家坟重安等处恶苗之窃发而为平越之援然滇黔之气脉宜通也责成总兵麻镇督泗城等兵复安顺约会将领许成名土官于腾龙等相机定计堵截罗沙诸寇以通滇黔之路蜀黔之声息宜接也敕谕四川参政戴君恩速提兵二万恢复遵义屯驻于此兼防诱伏以扼水蔺之交若滇南屡奉援黔之命沾益一带乃黔接坏可听安效良出没而不行剿乎则整兵秣马或从间道或出不意以朴效良以约师期镇臣沐昌祚之责不容缓也若四川督臣与滇粤抚臣辅车唇齿必不作秦越之视至贵州采粮之说尤兵家所戒采之于诸苗是坚其叛也采之于居民是甘为戎也愿督抚严戢将士毋蹈覆辙又接旧抚臣李橒揭帖内称兵之堪用者独铜兵奇兵亲兵余乌合之众不足恃今铜奇亲兵死亡略尽贼所畏者惟滚牌子定番州药弩手及鸟铳百子铳应令加衔守备江映及把总范之茂等精募三四千不足则招铜仁都匀天邦等惯习弩手充之又借两广铳手令之教习新兵尤便其滚牌则招威清平坝普定一带责成窦官堡把头萧国宝等就便精募不足则借两广团脾手千人助之今两广见有援兵可备调度浙中道远召募为难技精饩优在督抚酌之臣又闻觊里土司杨氏有举人杨世芳者已列科目可就羁縻至蒙诏新添邻司乐平等司不尽助逆若能多方以驭之以土夷攻土夷且悬厚赏以待必有应者是在督抚诸臣联络操纵结之以威信运之以机宜庶事可济  上命俱如议行
　　○改光禄寺卿曹珍为太常寺卿
　　○革通州参将刘尔化孟兆职任提问追赃巡按御史倪应眷劾其剥军自肥也
　　○以牧地灾伤蠲蓟州及香河县应徵天启三年分草场租银
　　○起原任光禄寺卿李本固仍改管少卿事
　　○己卯巡抚延绥余自强条上边务四款一交代之法宜核边镇所制盔甲器械及火药等项平时之成造既艰临阵之需用甚急奈何任将领侵没今后必先为籍记如遇新旧交代须查验明白方许离任或有短少径坐新官侵欺追陪庶责有攸归一内丁之数宜裁此辈鲜衣怒马嬉游浪荡多人未获一人之用而一人每兼两人之食流弊何及应定其限制总镇二百名协守八十名参游四十名坐营守备十六名永为定例额外暗增者许诸人首讦容臣等参处一占役之滥宜清各营将领占马占军诸弊臣已严行清革至于总镇正兵一营设官军四千一百余员名而各卿官占役至八百一十名占粮至一千一百九十余石几不可问今后须尽数清出归镇臣钤束训练不许倚藉规避虚冒者同侵欺边储论罪一总镇之选宜慎令甲文臣回避原籍而武职何独不然彼其亲故之干泽则法不必行者有之田里之营私则利不忍割者有之今后遇推择大将之会必力行易地之制则怀局犹或可救固圉不患无人兵部覆议以闻有旨著为令
