<!-- { "loadSidebar": true } -->
　　○戊辰以册封  庄妃礼成赐辅臣叶向高等银币有差
　　○升大理寺右少卿高攀龙太仆寺卿添注
　　○调户部狭西司郎中王命璇管延宁粮饷复除浙江司主事瞿士达管太仓
　　○加四川降将宋武张令参将职衔鄢玠等游击将军职衔冉世洪等守备职衔宋武等既执伪相何若海以降其祖坟家属在永宁者为奢贼焚戮甚惨四川巡抚朱爕元言其为国破家情殊可悯请加衔以示鼓舞从之同时又有原任松潘道参政李忠臣者家于永宁为贼所陷会同胡称宁称藩称臣三家各捐千金募力士何枝等密禀蜀抚欲为内应事觉李忠臣等阖门俱被害又有举人胡□□奠者预策奢贼必反具状白之藩司后为贼所获严刑收禁其弟纬罄数千金转求安氏得脱即奋志擒酋纠合义徒屡有斩获宋武等执何若海以降□□奠之谋居多部署堵截自当一面不意在茅舍中夜弹烛花误触火药兄弟俱死蜀人怜之
　　○先是新城伯王昇为父母造坟援王朝采近例恳给银一万五千两工部以军工并举帑藏空虚量给五百两令自行营葬至是昇复力请工部复执奏恳遵前旨  上从之
　　○以山东都司佥书廖栋补临清营管参将事
　　○蓟辽总督兵部尚书王象乾以车营练兵已成查叙在事文武诸臣言臣初议练车兵三营营各一万二千人后以户部措饷维艰仅练密镇一营营止留万人臣酌今准古定式制车以营计外列四壁壁用鹿角车八十辆共三百二十辆壁环八门每门屏以偏厢车三辆共二十四辆中权出奇狮虎车八辆辎重四辆独轮车四十辆合之为车者三百九十二辆以兵计四壁鹿角车及八门偏厢车每辆用兵二十五名共用兵八千六百名中权狮虎车每辆用兵二十五名辎重车每辆用兵十二名共用兵六百八十名又各将家丁及各局百总共二百名合之为兵者共九千四百八十名余兵九百七十余名俱隶中权以器械计大将军二将军灭虏炮各二十四位百子灭虏等炮六百四十位大小共炮七百一十二位火箭六百四十匣钉板一千二百片拒马枪六百四十架火药大小铅铁子铁蒺藜以斤计者共四万六千有奇弓矢追风鸟铳三眼枪筤筅钩镰锛斧鎲钯掀镢挨牌罗锅水袋旗帜诸器总计共一万四千二百五十有奇以将士骑征驮载马匹骡头计原题每镇一千匹头今实在马骡六百四十九匹头见在买补务足千数以备骑征分之则车四为局局有百总局五为司司有把总二司为部部有千总二部为营营有将将各家丁三十名为羽翼合之为一军统以中权为副总兵者一分领左右前后为禆将者四为部者八为司者十六为局者八十□全营布置之概也臣又念榆塞阽危分遣各官于宣大延宁各镇召募到精壮家丁及臣之旧部曲来归者共三千余名以一千隶车营以二千隶标下左右两掖营随营团练遇警分防所有文武将吏劳绩显著如赞画兵部主事叶震生管饷户部郎中王继美兵备副使张朴等副总兵万化孚等谨荐扬以备擢用章下所司
　　○南户科给事中欧阳调律请广恩诏以录遗忠内言  先朝建言国本者如涂杰朱维京王如坚王学曾四人宜予恩荫雒于仁罗大竑等宜与题叙其以忤税珰获罪者如王邦才杜承芳宜量赠一官又有同为国本忠贞显著犹淹南寺臣而未得大用如岳元声者同忤税珰困衡二十余年犹淹南西曹而未蒙优擢如卞孔时宋时际者特表而出之以备公论至如王德完功在  社稷赠荫谥恤之典又岂可以尝例拘  上令所司查覆
　　○己巳贵阳围解本月初三日贵州巡抚王三善率监军道向日升副总兵刘超等破贼于龙里毕铺乘胜长驱斩首万余级获安邦彦亲弟阿伦等追至老鹘关遂解贵阳之围先是贵阳城中军民无虑数万人及解围之日存者仅二百余人而已乡官潘润民仅有一女亦为兵士烹食周思稷自杀以飨士盖食人炊骨民无叛心即睢阳未足比烈也
　　○  上以东省妖贼已平善后事宜著各该地方官用心整顿孟氏子孙著抚按官查明存恤墓庙速行修复该道官致祭从吏科给事中陈熙昌请也
　　○补荫原任大学士王家屏曾孙遵典中书舍人以遵典父得荫未任而没也
　　○命彰武伯杨崇猷掌前军都督府事
　　○调山东按察司副使药济众管昌平道
　　○升平乐府知府郑升为两淮运使
　　○授武举第一名郑惟城为广东都司佥书
　　○升江西佥书孙锡爵湖广掌印都司南京坐营张之斗浙江都司佥书
　　○庚午云南道御史王大年言辽抚事任不同国法轻重当慎周永春原奉敕书职掌重在备虏不当与杨镐同罪事下部议
　　○予少詹事兼翰林侍读学士吴宗达母史氏祭一葬父同行并祭
　　○督理军务大学士孙承宗议调西丁以习长技言中国长技半在炮车而车炮之用惟西北兵为惯熟相应量调精锐于各该将下择其家丁多不过百人计所调七镇家丁共一万二千五百名仍择本镇骁将统领以来其盔甲鞍马之费可一十五万两即于臣所请发帑金五十万中如数动支再乞敕户部查狭西见有应解钱粮或全兑或半兑给发咨批以省道路之费  上命所司即覆行
　　○承宗又奏留督臣王象乾报以屡旨慰留
　　○注湖广总兵马炯后军都督府带衔
　　○巡按江西御史汪泗论参副总兵乐应祥革任回卫
　　○革贵州安顺参将史良将回卫以其规避安顺求改清浪也
　　○辛未督理军务大学士孙承宗言抵关数月无一不尽之心力而亦未有一不尽心力之人如主事鹿善继王则古臣以之管兵马钱粮主事沉棨杜应芳司务孙元化臣以之管军器火药赞画中书宋献及羽林卫经历程仑臣以之管抚夷买马钱粮而两道臣袁崇焕万有孚奔走风霜驰驱险隘诸臣之共事亦甚劳矣今关城有两总兵可当大敌而抚臣阎鸣泰其才可当重任此时臣宜东向登莱号召大兵宣扬声势  上曰关城各官及将士劳苦朕已悉知俟过春防当行优叙卿殚忠抒猷安攘是赖东行事宜俱听酌量停妥行
　　○承宗又奏大将江应诏既经弹射准调用别镇便以马世龙佩平辽将军印节制三部而以京营总兵王世钦调补南部与尤世禄左提右挈其三屯营当以大同总兵李怀信调补事下该部速覆
　　○升狭西巡抚右佥都御史吕兆熊为户部右侍郎兼都察院右佥都御史总督漕运海防巡抚凤阳等处地方太仆寺少卿熊明遇为都察院右佥都御史提督操江太仆寺少卿周起元为都察院右佥都御史巡抚应天大理寺右少卿韩光祜为都察院右佥都御史巡抚江西
　　○工科给事中方有度言京察伊迩留铨主察缺官得旨陈荐李长庚王永光孟时芳都著催他上紧到任陈道亨应否免代著作速议覆其各巡抚操江俱勒限到任不得迟延
　　○工科左给事中郭允厚陈东省善后事宜一恤死事言滕县知县姬文胤到任数日城陷题壁自缢急宜赠恤以劝忠义一叙守功言钜野知县赵延庆履任数日誓死存城宜破格行取一留名将言杨肇基及杨国栋诸将宜留之兖城以防反侧一查遗产言妖贼富者不少乞按籍查田每乡兵给三十亩以为世业不必别议措饷而额课亦自不失  上是其奏下部速覆
　　○壬申兵部覆广西巡抚何士晋＜锍-釒＞言思恩知府葛中选忠义激发为泗城田州二司所信服宜加副使职衔暂委监军节制土司都司佥书陈照加游击职衔督押狼兵协同进剿泗州土司峰云汉以知州量加都司职衔田州土司岑懋仁免其提问各率土兵援黔有功一体优叙  上从之
　　○甲戌  上视朝
　　○泰宁福余朵颜三卫夷酋虎喇哈傥麻阿等进马恭顺加赐表里衣服并升职如例
　　○  上谕兵部速覆枢辅孙承宗调兵更将二＜锍-釒＞
　　○升南京太常寺少卿陈宗契通政使司右通政添注
　　○加升四川监军佥事戴君恩为本省参政监军
　　○调狭西副使吴文企驻宁夏督理学政
　　○升工部员外郎钱时为四川按察司佥事
　　○南京吏部尚书陈荐乞休许之
　　○造总督贵州云南兼制湖广辰衡等府军务管理粮饷关防给杨述中总督四川兼制荆岳郧襄汉中军务管理粮饷关防给朱爕元
　　○乙亥  世宗肃皇帝忌辰  奉先殿行祭礼遣武平伯陈世恩祭  永陵
　　○大学士叶向高等请添补阁员  上从之令将见任并在籍素有才望老成干济的推五六员来俟朕简用
　　○差户部贵州司主事王仪解帑银三十万赴贵州
　　○太仆寺少卿田生金再请改南不允
　　○原任工部尚书兼太子太傅王佐卒佐浙江鄞县人第万历癸未科繇水部出守南昌寻升督学参藩转右辖皆在江右后转粤东左辖复巡抚江右故两省皆颂其惠政而西江更著迨晋工侍拮据漕河随陟司空以疾请告终于里佐清白大节始终如一士论称之
　　○丙子  贞惠安和景皇后忌辰遣靖远伯王永恩祭  陵寝
　　○刑部等衙门会审钱千秋事言徐时敏金保玄假掜关节诈士子贿物而钱千秋入其套中兹审三犯俱曰主考未传此关节则三犯当问以应得罪名主考不知情不必以莫须有悬坐也钱千秋当黜革充戍以正士风徐时敏金保玄二奸一戍允宜尤当枷号示众其主考房考虽未明露关节不能觉弊防奸亦难免疏虞之罪宜正显罚得旨钱千秋等俱依拟发遣钱谦益郑履祥失于觉察各罚俸三个月
　　○河南都司周之礼有罪命抚按提问如律以部卒私逃且逼死东桥驿丞也
　　○遣浙江道御史徐景濂巡按漕储
　　○户科给事中阮大铖言敕法宜平用人贵当乞敕法司将康应乾牛维曜立加逮讯刘时俊速为审结仍沛明旨令范醇敬仍以原官致仕不必起用谏言察注诸臣早为录用则刑罚清用舍当人心莫不服矣得旨牛维曜已有屡旨该部如何停阁日久并康应乾都著该省抚按官即拏解来京究问刘时俊著法司速行质问具奏余著该部议覆
　　○丁丑  上视朝
　　○兵部覆督师孙承宗＜锍-釒＞言辅臣欲身向登莱号召大兵臣深服其雄略但登莱有抚臣有镇臣简选水兵训练辽兵磨砺以须传檄督催敢不立应辅臣在关则将士之神气自扬登莱之血脉自贯实未便去关一步也恳祈天语申饬登莱抚镇趁此冰坚著意图之以凑辅臣之手榆关益有赖矣得旨关事倚重辅臣仍听酌量行海防事宜著天津登莱抚镇官用心料理听辅臣调度
　　○兵部又覆承宗调兵更将二＜锍-釒＞俱如议惟二屯营一缺李怀信廉勇素闻但抱病未痊遽难轻调抚臣议用王威萧如薰二弁皆宿将应起王威补三屯营与孙祖寿同作关门之后劲其萧如薰容臣部酌用俱从之
