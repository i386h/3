<!-- { "loadSidebar": true } -->
　　○遣户部仓场右侍郎薛贞祭太仓之神
　　○升都司佥书管宣府龙门所参将事马士麟为蓟镇喜峰口参将守备管云南巡抚坐营事柴选为云南都司佥书
　　○壬寅命四川进年例扇柄以后折价解助大工俟工完仍旧进扇
　　○蓟辽总督王之臣言宁远事急臣意关门有重兵可分一万则各将面面相视此云兵少彼云马弱即询车营何在李秉诚云马帅在时营已尽废矣其兵不任荷戈其车半归朽坏矣国家何赖此诸将为哉关上兵不满三万设一总兵南北二部设二协守宁远兵不满二万设一总兵前屯中右设二协守亦足办矣各帅或调别镇以尽其才或回府以需后用乞敕九卿科道从长计议  上以奴酋方退还著从容酌议各镇将仍安心供职
　　○兵部尚书王永光覆王之臣疏言关门大将之宜裁也不俟再计除杨麒李秉诚已经参革其赵率教梁柱朝杨国栋容臣相度地方情形缓急查各镇总兵见缺推用而复三副将分守之初议内为蓟门设防外为关东策应仍听宁前院臣有急调遣  上是之
　　○后军都督府署都督同知马世龙请给假许之仍准实授给与应得诰命
　　○命巡捕提督郭钦为镇守浙江总兵官南京右军都督府佥书徐一鸣为镇守广西总兵官神机一营左副将张鸿功为镇守山西总兵官调登莱总兵官杨肇基镇守延绥总兵管前部彰武营事赵率教镇守山海关
　　○总督蓟辽王之臣疏言据塘报奴酋有待四月草青之时再去攻城等语臣驻宁远与镇道诸臣图善后之策因念宁远之守实为孤注必须在在设防前有埋伏后有应援左右有犄角而后贼进不敢攻退无所掠与诸臣相度形势宁远以西中右中后前屯俱应选将分兵无事训练有警应援其城或有未修者或有修而未完者先修紧要其余以次渐及即将难民填实各城堡分发芜田给以牛具籽种尽力布种秋成量徵其租以佐军储袁崇焕既已加衔即当实授辽抚给以令旗令牌关防关内关外兵马悉听调度宁前兵备道员缺另择真正边材速为铨补至于欲募辽兵须素负辽人之望者为之招徕今其士民愿得原任招练道刘国缙原任将领窦承武并原任总兵官李平胡乞俯从人望并令其招抚辽民毛文龙僻居海岛人颇疑其无实今登抚隔海既难遥制若另以文臣监督又恐势不相能查毛帅原出罪抚王化贞门下尝上疏愿为化贞赎罪不如暂缓化贞一死出令戴罪监其军浮海办贼限以三年成则论功不成则原案具存得旨不问奴势缓急战守之具自当作速料理袁崇焕令旗令牌关防准给另补道臣著酌议行王化贞屡奉严旨窦承武逃将情真  祖宗法度昭然何必会议况封疆之臣岂得为失陷封疆者求宥
　　○癸卯  上御文华殿讲读
　　○经略高第会同总督王之臣疏言虎墩兔为八部酋长素称骄黠观其不饵奴贿而终为中国藩篱可谓忠顺矣适其台吉歹青以领赏假道于白塔峪乘醉需索夷人尝态我兵与格斗遂毙歹青并杀四夷夷语台吉即中国称宗室也歹青系墩兔之至亲夷俗惟在阵斩杀不计非两相战杀俱索偿命自去秋八月讲詟不遂快快以去阁部抚院虑其为患再三讲詟无可复减许其偿命银春秋两季共一万三千四百两该酋及桑昂寨各以其妻为金台什之女金台什为中国而死于奴阋科姚宗文原许银四千两及马箭一千一百两优恤其二女今虎妻已生一子他日袭虏王者桑昂寨为脑毛大之孙今主张八大营兵事者旧赏春秋两季该银一万二百两臣等议将旧恤银一万二百两于额赏银内撙节措处其偿命新赏一万三千四百两于简汰册内加增艌船犒劳等银区处总无增于额赏三十三万之数得旨这本区画甚当著兵部速与覆议行
　　○  上传与刑部堂上官凡系大奸大恶大逆及强盗劫贼伤人者俱限五日内问结具奏如违即将该司司指名参来重处
　　○刑部具山海关海运通判吴世科中书吴之瑞狱词世科于山海管放米豆受尝例千二百金令家人赵国栋携至京寄于其侄吴汀之寓汀为之瑞同居亲弟事洩并逮付法司拟戍世科而秋之瑞  上以之瑞知情寄顿所犯与世科同并遣之
　　○巡关御史洪如钟奏覆查过关门兵马钱粮实数得旨据查五年分兵马钱粮实数得旨据查五年分兵马钱粮除逐月发过外扣筭还官银八千一百四十两并存剩二项共银三万三千七百二十九两俱以充六年分兵饷及查各处见在官兵尚有九万三千二百余名较之枢辅清汰后略有不同亦未尝少一半但文武各官名下占役无一非兵其工食无一非饷今当限定名数不许过多另造一册毋使混淆亦是清饷一法
　　○巡关御史洪如钟条奏守关善后事宜得旨疏内缮城利器足饷练兵秣马款虏而总归之任将皆守关急著但从来骗官骗饷趋关门如骛曾未有真心任事者今宜大破情面尽洗肺肠于数款著实举行力反前人积弊庶足制胜万全
　　○经略辽东高第请因塘报以修战备得旨据回乡屡报奴贼造车修器意图再逞关外防御事宜比前倍加毖饬这条议各款速与覆行火药器械等物即时给发毋误急需以辽人守辽土诚为善策宜尽发出关袁崇焕应否加辽东巡抚职衔著该部酌议妥当具奏
　　○升大理寺左寺丞郭巩为左少卿
　　○升尚宝司司丞马之骐为国子监司业刘钟英为南京国子监司业
　　○升户科左给事中郭兴治为兵科都给事中刑科右给事中刘先春为户科左给事中
　　○升原任添注延绥波罗守备金富廉为福建漳南游击
　　大明熹宗悊皇帝实录卷之六十九
　　天启六年三月甲辰朔  孝肃皇后忌辰  奉先殿行祭礼遣武清伯赵祖芳祭  裕陵
　　○命右军都督府佥书南和伯方一元掌南京后军都督府事
　　○督察工程崔呈秀＜锍-釒＞言宁远解围而觉华屠焚其时赵率教守前屯镇遏西虏满桂左辅等疮痍委顿修缮旁午此非杨麒事哉虏去不追虏掠不御革任回卫未尽厥辜宜捕逮戮之于市因荐刘国缙宜起于废闲王化贞宜出于狱戴罪练兵得旨杨麒应援不前致有觉华岛之失回卫未尽其辜著削了籍为民王化贞已有屡旨关门内外军民困苦已极全赖抚绥管关主事陈祖苞科索往来财物怨声载道著革职闲住
　　○北镇抚司许显纯具奸细武长春狱词长春系李永芳之婿又娶永芳中军赵一鹤女为妾万历四十六年以催饷为名潜住京城后辽阳失陷私回山海至觉华岛地方遇契友今在奴酋下作都堂李玉山玉山携带永芳银七百两令长春在京探听若有机会密将信息送到山东平度州陈一敬家我与尔传去长春又私进京冒顶故伯武以扬武举履历要推守备投周应元引见走部季应诚李廷桂李廷栋薛应魁指兵部说情讲定谢礼一千四百两见付四百五十两貂皮彭叚共作五十九两后兵部果推守备本下给与劄付有不知名人知李长春冒官挐讹诈银季应诚等闻知将前劄缴回兵部讫长春又买娼妇李凤儿在杨美竹斜街马家房潜住不觉对凤儿说出前情长春因少盘费将李凤儿质与水户薛应魁家当银八十两薛应魁又将凤儿卖与乐妇梁氏家得银一百五十两长春出关天启六年正月奴贼攻围宁远长春在宁远城内潜住因袁安道关防甚严逃出进京被东厂缉获得旨奸细武长春系叛贼李永芳之婿向来出入京师窥探消息谋为不轨又紏结季应诚李廷桂周应元李廷栋薛应魁等金□赞营守备意图握兵内应近者奴贼入犯彼实招之幸上赖  宗社之神灵下藉厂臣之忠智获此元凶并擒奸党既经镇抚司究问情真著送刑部依律从重议罪魏忠贤赤心为国殚力筹边前此屡著奇勋今又潜消大衅不烦亡矢遗镞之费可比斩将搴旗之功劳在封疆赏宜超等著查照宁晋伯事例速议具奏以彰朕酬眷元臣至意其原办官旗并与优叙
　　○初总督京营陈良弼奏称辽警紧急器械朽钝奉旨动支马价银二十万内帑十万为犒赏制造之需自是总协巡视诸臣各有动支而盔甲王恭两厂内臣以私造擅动讦奏  上以二厂打造军器内外监督系  祖宗旧制近发帑金三十万两已冒领十七万务著实追完以惩冒破其余尽数归部给发厂匠以济急需于是总督京营吴汝胤具＜锍-釒＞陈辩以在库银一万五百两有奇听候造甲又言协臣发过折马银五万二千五百两系应囧寺之急乞敕兵部转行该寺将前项折马银两径解工部事下兵部覆查枢辅在关门时曾建车营之议需马甚多以三千五百匹问之京营以三千一百匹问之囧寺囧寺已照数兑解而协臣朱光祚则动支帑银充折马以应之枢辅以关门无可易马之地暂借济急俟别项钱粮措辩抵还准借有旨认还有＜锍-釒＞而总臣称应囧寺之急囧寺不能代关门偿夙逋也目下核查兵马实数关门之可扣补者自多请令户部查照枢辅原题将关门应扣钱粮如数兑发工部置造  上从之
　　○乙巳升户科给事中薛国观为兵科右给事中
　　○升礼部郎中张国柱为浙江布政使司右参政员外郎李芬为广东布政使司右参议
　　○命五军一营左副将张体乾提督巡捕
　　○升广西照平参将王扬德为南直狼山副总兵加衔都司佥书金星为天津海防左营游击
　　○南京兵科给事中袁玉佩等以军政拾遗紏陕西固原总兵都督佥事侯世禄川贵总督中军副总兵鲁羙中保定总兵都督佥事李承爵大同总兵都督佥事姚世乡原任广东都司佥书谢万寿南京左军都督府掌府事成山伯王国柱御史游凤翔等亦＜锍-釒＞紏侯世禄等并原任榆林总兵官秉忠原任福建总兵谢弘仪兵部覆议国柱弘仪承爵世卿万寿世禄俱革任闲住秉忠革任回卫羙中提问追赃从之
　　○丙午  上视朝
　　○经略辽东高第再＜锍-釒＞乞休诏许给驿以归
　　○兵部尚书王永光＜锍-釒＞言查得  大明会典功臣封爵载在吏部验封司职掌而查核功次则臣部事也宁晋伯刘聚在正统九年随叔刘永成在甘肃地方收捕都督南哥等一千七百余名口并捕获伪祁王锁南奔等又临水堡擒获达贼哈三帖木儿等天顺五年又杀反贼曹钦等射杀贼首也□忽王生擒斩首一百余名历升总兵官进升宁晋伯成化九年又双山堡大战斩获首级二百余颗榆林地方擒斩首级又二百二十余颗通计男妇达马牛羊共一十二万九千八百名口此成案在吏部可查也今厂臣魏忠贤纯忠许国正色立朝剔蠹厘奸巡缉严而党贼骈戮发伏摘隐奸细縳而祸本潜消雅类张承业之竭忠且兼严遵羙之避权让大羙而不居撝谦已著于辞赏准令甲以入告酬庸一听乎司封得旨魏忠贤纯忠体国剔蠹厘奸巡缉严而党贼骈戮反侧縳而祸本潜消功次既明爵赏宜亟宁晋事例旧典照然著吏部查议覆
　　○命总兵官满桂以原官镇守宁远
　　○泰宁卫夷人主兰台等进贡马匹赐彩叚绢疋如例
　　○丁未祭  历代帝王遣伯张庆臻行礼
