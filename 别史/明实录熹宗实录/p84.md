<!-- { "loadSidebar": true } -->
　　○刑部尚书王纪左都御史邹元标大理寺卿周应秋等会审辽东经略熊廷弼巡抚王化贞罪状具狱词言奴酋猖獗辽阳失陷拔化贞于监司起廷弼于田间畀以军旅重任二臣被非尝宠遇宜同心戮力誓灭此而朝食不虞其相闹一场挈河西拱手送奴竟以一逃结局也王化贞受命于败军之际广宁危若累卵只乎撑持八阅月人谁不怜之但朴实不知兵用虏而反为虏用用间而反为问用叛逆孙得功辈日侍左右而不悟认贼作子声声立战贼尚在百里之外而弃广宁如敝屣匹马宵遁哀哉化贞有忧国之心而无谋国之智有吞胡之志而无灭胡之才事已至此安所逃罪宜服上刑以正厥辜若熊廷弼才识气魄睥睨一世往年镇辽而辽存去辽而辽亡关系匪轻再起经略赐剑赐蟒侑以金帛饯以九卿受此异数何以仰答眷宠迨其初出春明即邀有控扼山海之旨识者已知其无意广宁矣抵关以后虽言我兵不宜浪战西虏不足尽信永芳降情之叵测广宁人心之不固语语若持左券独其刚愎之性虚憍之气牢不可破以争毛文龙功罪一事开衅化贞水火之形既分玄黄之战遂力笔锋舌枪相寻不已守备之计等闲置之虏骑一来错愕不知所出飞檄催战盖曰胜可以成吾之名败亦可以验吾之言也不知封疆大臣破坏封疆国有定律百口何辞廷弼试扪心一思比之杨镐更多一逃比之袁应泰反欠一死若厚诛化贞而廷弼少及于宽政不惟无以服天下万世之心恐无以服杨镐袁应泰之心矣宜用重典以警将来奏入诏依拟时南京十三道御史王允成等亦合疏言经抚同罪国法不可不正报已有旨
　　○升狭西右布政洪世俊为山东布政使司左布政山东按察司副使潘文为河南布政使司右参政福建按察司按察使费兆元为广东布政使司右布政
　　○升刑部员外郎刘可训为四川监军道按察司佥事
　　○癸未户部题奏天启二年分蓟州镇该主兵银二十三万三千六百二十六两一钱一厘九毫除题发过帑银一十六万二千一百八十五两外今再发二万五千两密云镇该主兵银一十五万一百四十二两九钱七分二厘除题发过帑银八万一千一百三十六两外今再发二万五千两永平镇该主兵银一十四万五千一十八两三钱三分六厘除题发过帑银一十一万一千四百四十六两外今再发一万两昌平镇该主兵银八万三千一十六两四钱三分三厘九毫五丝四忽除题发过帑银二万一百五十八两外今再发二万两易州镇该主兵银一十四万五百九十五两六钱二分除题发过帑银二万二百三十七两外今再发三万两听各镇差官领运  上是之
　　○户部查拨过戚畹庄田中府都督同知张国纪五百顷锦衣卫千户王学叚黄彝各一百顷每亩徵银三分转给餋赡
　　○先是工部尚书员缺会推南部尚书孙玮本部协理尚书姚思仁  上简用陪推思仁再疏控辞不允御史刘芳疏言内降一开恐丛奸弊而长斜封乞收回成命思仁复具疏乞休命遵旨受事
　　○差御史王大年巡仓董羽宸巡按山东贾毓祥巡按广西
　　○吏部考选拟授科道章允儒薛文周吏科罗尚忠许宗礼户科熊奋渭彭汝楠礼科赖良佐沈应时林宗载魏照乘朱大典兵科沈惟炳傅櫆张鹏云薛大中顾其仁刑科陈尔翼郭兴治方有度工科陈熙昌陆文献郭兴言王琨候科缺填补杨栋朝南京礼科俱给事中张文熙帅众曹守勋浙江道李懋芳朱泰祯福建道吴之仁湖广道马鸣世山东道吴甡喻思恂樊尚燝山西道沈犹龙蒋允仪狭西道练国事张应辰四川道刘徽李玄广东道周宗文贵州道李蕃霍锳刘璞方大任张矿刘廷佐徐吉胡良机胡士奇梁梦环何廷枢王政新周汝弼庞尚廉胡其俊宋师襄崔奇观刘四端吴尚默杨方盛王会图俱候道缺填补吕鹏云南京浙江道陈必谦江西道涂世叶山东道黄公辅山西道刘之凤狭西道万言扬四川道俱南京
　　○甲申京师亢旱祈祷未应遣泰宁侯陈良弼恭顺侯吴汝胤遂安伯陈伟惠安伯张庆臻驸马都尉侯拱宸都督李承恩及顺天府堂上官祭告  郊坛
　　○升太常寺少卿董应举太仆寺卿兼河南道监察御史管理天津至山海关等处屯田安插辽民事务
　　○升浙江布政使司右参政邓汉为山东按察司按察使霸州兵备道户部郎中葛如麟为湖广布政司右参议管下江防道
　　○诏罢宝和皇后税
　　○乙酉大学士叶向高以屡疏乞骸不允因复上言国家革中书省政事尽归六部今之阁臣与古之宰相其委任权力相去何啻天渊而中外咎责丛集一身即如  皇上责臣佐筹勉臣匡济乃请发帑金蠲免加派织造等项臣既不能尽得之  皇上而天下无不责望于臣在廷大小臣工非不济济然因循既久积习难除即事经奉旨督责甚严而科抄部覆动淹旬月其最急如火药盔甲铳台之类亦未见措手士大夫聚族议论皆以不做事为忧至于何人不做又不明言輙曰首辅何不担当甚者如熊廷弼一案
　　皇上既屡遣中使传谕以不逮经臣责臣之不担当乃左袒经臣者反咎臣不为出力昨尚宝司卿满朝荐移书娓娓深相诮责庸劣招尤此亦可见臣自知无能甘心引退而必留之为弹射之资困之当误国之罪所以哀祈  皇上谴臣罢臣也  上温旨慰之
　　○升太仆寺少卿何乔远为通政使司左通政
　　○升太仆寺少卿饶位为大理寺左少卿
　　○升河东盐运司同知孙可僎为本司运使
　　○改新升河东盐运使吴从诚于长芦
　　○荫礼部右侍郎王图男毓玄国子生
　　○荫死节同知陈辅尧叚展男陈梦乙叚之煜俱国子生
　　○革天津总兵王学书任以巡按御史张慎言紏其缩朒猾狡也
　　○丙戌户部尚书汪应蛟疏言今日民愈穷而赋税愈重寇弥近而挽输弥急川贵师旅继兴东西饷运交迫即管刘借箸无计取盈反覆思维祗有实简练以求可用之兵核虚冒以清滥用之饷而已往广宁积米浥烂河干者至百二十万自冬徂春帑金及太仓库又发百四十万原议本折兼支而将官不利本色惟欲折色以入私囊其诡名冒领恒十之三所谓额数军兵十四万马六万匹安在昨经臣＜锍-釒＞亦云在关七万请敕经督严行各道细查见在军兵实数整顿营伍分队简练则见在六七万可当十数万之用其虚冒者作何著落务尽数追出冒饷并令本折兼支似可充两三月之饷不使臣部独抱悬磬之忧也得旨近来空伍绝粮坐坏疆事览奏简兵核饷本折兼支具见裕国捍边长算便行经督抚按各官著实举行其近冒多饷据实开奏以便议处不得朦胧塞责
　　○户部右侍郎毕自严疏辞新命不许
　　○赠原任南京兵部尚书刘尧诲太子太保
　　○荫原任工部尚书王佐男命爵国子生
　　○下逃弁梁邦弼于法司
　　○丁亥以礼部尚书兼翰林院学士孙慎行充经筵讲官
　　○考试天下愿就教职举人取上中卷各有差
　　○命铸协守燕建二路总兵官关防纪毛有伦
　　○御史董羽宸巡按山东疏言登莱蕞尔生理几何而客兵一旦插入数万弱肉强食作奸犯科官不能弹压将不能统制地方之祸何可胜言乞敕抚臣陶朗先厝置未了之局按臣游士任节度所招之兵道臣刘国缙训练三千辽兵分屯要害不宜与登民杂处一城以滋扰害此皆今日登莱消近忧弥速祸之急著也下部议
　　○遣给事中许可徵巡视京营
　　○升尚宝司卿归子顾为太仆寺少卿广东按察司副使祝以豳为南京光禄寺少卿
　　○赠原任顺天府府尹万自约工部右侍郎荫一子国子生
　　○准原任礼部尚书罗万化荫一子国子生
　　○升操江标下署指挥佥事潘可大为署都指挥佥事以都司职衔仍管中军坐营事
　　○加都司佥书李呈芬游击职衔专司训练从视师张鹤鸣请也
　　○戊子荫原任兵部尚书刘大夏玄孙希淳原任刑部侍郎荆州俊孙男华国俱国子生
　　○巡按四川张论进飞石架木二法以备城守仍送习熟制造人宁越守备吴国辅入京备用其法以二木＜监-皿立＞地一木横架转轴入凿内若秋千之状又一木长亘其中前轩后轾若桔橰之形用绳兜系石于木颠结一端于木而留一端虚寄于上用一人掣之其前则视石大小用多人牵拽木本三拽力齐而掣者撒手石即飞去贼临城下一击即毙又一法用独木一根竖地一木横架名曰独脚虎可以随方旋转御贼一二百步之遥  上命依式制用以备战守
　　○升尚宝司少卿刘策为太仆寺少卿湖广布政使司右参政角□羊经雅为山东按察司按察使兵部郎中车朴为四川按察司副使清军驿传道浙江按察司佥事洪承畴为本省布政使司右参议宁绍兵备道
　　○原任涠州游击今升金台严参将陈文炀革任提问广东巡按御史王尊德劾其赃私狼藉也
　　○己丑命庶子张鼐谕德张瑞图编修李孙宸简讨缪昌期姜逢元管理文官诰敕
　　○新升太仆寺卿兼河南道御史董应举奉命屯田疏言自古屯田或出将帅或用召募将帅则兵即为农召募则农亦为兵未有分而能成者况今屯田而安插辽民是欲藉辽民以屯也屯于天津至山海是为京师拥护左臂也藉其力以屯是以赈救当召募不空费其银于赈救也为京师左臂是以屯政寓军令不别费其银于募兵也此何如重务而可以轻任乎屯必人与一室牛种田器谷食必具而后可耕作千家一敌台兵械必具而后可收保使钱粮不足以备诸事臣不敢任也屯必有分任之官必有听用之人俸粮工食于何取给然权不能行于郡邑则势有阻格臣亦不敢任也古之募屯必月给榖食待田熟而止臣切计之安插一万敌台牛种器具费须七万而月给榖食自今至明夏又须九万六千二项已十七万矣明夏以后麦米自给乃可省此而子粒犹必待后年夏秋熟方得计亩输粮为关饷用朝廷先费几许金钱而待输于两年之后议者必有龃龉臣能终其事乎不能终其事而责臣成功臣亦不敢任也古之屯田以兵以戍率皆用军法从事况今辽民为人所疑所屯又在边鄙非重法不能制臣欲十家为保保有保长十保为聚聚有聚长十聚为连连有连长四连为师师有师长而后统以屯田分司中有作奸藏寇须用旗牌行法乃可施行不然臣亦不敢任也盖臣屯田虽非将帅而迫于危边亦须有将帅之权虽名安插而制约流民亦须用守边之法故立法不得不严权不得不重也  上以条奏屯政甚晰钱粮事权等项作速议处以便展布责成
　　○升兵部郎中王点为山西按察司副使许达道为福建布政使司右参政分巡建南道
　　○庚寅命铸管理天津抚属军需淮津粮运事务关防
　　○宣大总督董汉儒引病乞休不许
　　○升广东按察司副使潘阳春为本省布政使司右参政
　　○辛卯圣谕元辅向高卿三朝硕辅苦心佐朕悉皆鉴知何得以人言疑畏杜门屡疏陈乞其辅臣承宗新简政本矧兼部务前以偶恙具陈调摄想疾已瘳虽有卿贰且今天人交变时事可虞正赖卿等持平筹画制胜防御岂宜久居私寓著鸿胪寺堂上官宣谕朕衷即翌日入阁共济时艰分猷佐理副朕眷切伫望之意慎勿再陈特谕
　　○赠原任宁夏巡抚右佥都御史周懋相为右副都御史荫一子国子生
　　○升南京太仆寺少卿吴炯为南京太常寺少卿
　　○授举人宋献试中书舍人听枢辅孙承宗随便任用监生柯仲炯永平府通判于马房训练兵士
