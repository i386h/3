<!-- { "loadSidebar": true } -->
　　○辽抚王化贞题臣蒙恩超躐誓以死报又见九圉空虚四海骚动惧有他虞为国家忧而奴猜忌淫虐有必溃之理左瞻右顾有可乘之机河东之民倒悬望解甚于水火吊民伐罪时不可失此臣区区主战愚见十月前车骑甲仗未能凑手臣自不敢轻动今百事粗备兵亦足用又冰坚可渡冰解后则难图也且奴将各处屯民尽驱出塞昨赶耀州等处男妇二十余万口北行因闻镇江之事暂寄海州城外男不许挟赀女不许缠脚冻馁枕藉嗟嗟此孰非  皇上赤子  皇上命臣巡抚今辽人涂炭至此何抚之为也回乡屡报毛文龙兵至镇江奴发兵东往臣不敢信屡遣侦探所报略同势不得坐视因谋取海州以应之□之经臣报书亦谓虔诚揲蓍得豫之震甚吉初二日臣至振武密行部署次日监军道高出胡嘉栋皆至嘉栋曰此时寒甚文龙或无如奴何奴亦无如文龙何奴兵虽东恐有诈宜勿动该道既回总兵祁秉忠久病小愈臣见其羸弱亦令回城调理臣独以高出驰赴西平与总兵刘渠共议谓即不能大举亦袭杀牛庄之夷以夺贼气以撤镇江之师初五日接经臣书谓大做之法必三方齐备然后可意在持重自是远虑臣不得不从会薄暮侦者至称海州有部夷八千人皆无马昨选三千东去持挺徒行强半单棍其精骑三千皆驻牛庄臣因喜曰牛庄近易袭所畏者海州来援耳今海州步夷不能来若以轻骑间道伏海州道中以计诱牛庄之夷使赴海州吾潜兵蹑之中道伏起前后夹攻可大歼也问谁敢往有二骁将请兵五千不胜愿甘军令臣因传明早西还却暗召金砺等于镇武使以万人往而经臣持谕帖责该道依违复檄总镇有危语咨书及臣反复诘难臣不觉怃然镇道亦来劝且回臣叹息曰今日之事真为蛇足顾不能忍毛文龙与聚义之众吾愧秦氏矣即日西还复接经臣书有何以进何以退其于人必有词恐以仆为词也自来为枢部台省推敲何可更为人词而高出亦曰经台谆谆恐以阻进藉口惟愿相忘无言臣以此不敢向人一语而经臣已有兵忌尝玩之＜锍-釒＞谓臣之进及今而五臣六月中赴三岔河劳师道将无一从者八月中同高出赴柳河九月中赴西平阅边工十月中查勘河上冰墙皆以二百人自随何尝进兵今臣实欲进自备煤炒行装从者皆里糇饵以行不虞及河而止进为见可止以知难此亦何伤经臣汲汲自明乃以为臣罪乎臣尝语经臣曰辟之弈然公固国手使愚者当局宜不能如公意今进既不能退又不可彼局蹐不敢下一子臣滋苦矣臣愿请兵六万进战一举荡平臣不敢贪天功但愿从征士厚加叙赉辽民赐复十年海内除去加饷即有不称亦必杀伤相当奴不复振保不为河西忧稍需时日经臣以三路蹙之灭奴必矣臣又愿与经臣约无摧战士之气无灰任事之心但过河后将士有不能破奴而逃回者尽杀之其军前机宜许臣便宜从事如以臣言为不可愿罢臣或削去今官仍以道臣管事专责经臣一意图贼下部速议来说
　　○经略熊廷弼言  皇上责臣做事不相照管臣于抚臣实有照管处实有不敢照管处如留京营延绥兵马器械以济其急催牛车以取嫌于户部汰延军而得罪于同乡割监军道如邢如韩以转事之开局于永平山海趱造车炮甲仗以供其战且闻进兵则出关亟驰河上而且以随带孤军代防御也此皆照管处也不大进而小进不明进而暗进人马不必练器械不必备粮草不必进河上五进五退西虏忽三十万忽四十万因敌制胜因粮为粮用虏可以不战战用谍可以不烦兵而下此不能照管处也以此为和臣实不能和臣曾移阁臣叶向高书假使可和而故相妒挤第用严旨一镇压之而意见作法不能相强则威君不能慑慈父不能谕此臣所谓强合必误事机也阁臣谓臣不主屯田则何不力主抚臣行之而徒为是过计哉边吏不和望有科道科道佐斗望有本兵本兵党护望有阁臣臣今无望矣得旨辽事既委卿经略但悉力担当尽心料理谁能阻挠近经会议奉旨亦以战守机宜听卿自酌从来阃外事只患中制今却纷纷责朝廷遥断咎将谁诿据奏与巡抚官必不相合封疆大事岂容彼此争言再致败坏着兵部推堂上官一员该科官一员往谕朕意如再有抗违不遵分别明白指实参处其道将等官有规避交构不肯实心任事的都着会同巡按官参治着作速去
　　○壬辰立春顺天府进春
　　○命贵州土官安位袭宣慰使给石砫土司秦良玉夫人诰命时值洗宝日期特用宝颁给以良玉方率兵剿奢劝忠义也
　　○蓟辽总督王象乾题燕京以山海居庸为东西门户惟是兵马孱弱壁垒空虚请挈其最要者一设隘循南海至南山十有六里请于城下设火城以传城城外设敌台以卫城台外筑土墙以卫台墙外建敌楼疏浚水道以卫墙每八十丈建台一座加以护门台二座通计台四十二座每台南北兵二十五名用兵一千五十名枪炮纲轮地雷地龙品坑品窖以次修建仍于八里铺岭上再筑土墙一道京东半壁若泰山四维矣一饬限期班军赴边各有程限春防以二月初旬秋防以七月初旬为期乃法弛人玩赴防愆期请再行严饬违限包揽隐占皆罪无赦有一工务得一工之用一留兵马查山海总兵标下止有疲卒一千七百余名曾不足供援辽迎送之役五十三里长边何以摆守今户部已题定三万新兵之饷而山海尚未派定何镇何兵请先留西镇马兵五千名分布防守余再听兵部经略派留至四川兵辽阳败回者宜量给路费遣归遗下钱粮另募精壮家丁与马兵分左右掖营参游各一统之俱听总兵调遣一恤行伍东事告急凡部发应援钱粮器甲靡不繇关而东驿递应付不前便发营军操马运送苦累已极宜增邮驿雇值厚加拊摩以壮藩篱得旨山海重地所奏深于防守有禆着该部作速议覆
　　○癸巳荫原任福建巡抚金学曾子嘉谟入监读书
　　○以覃恩准罚科举人何闳中曾鸣世许士柔饶震元王熲李新吴洪裕李瀛八人会试
　　○造监督器皿厂关防给工部都水司主事刘泓
　　○甲午差大理寺寺副梁旭押解山西镇年例银五万两蓟密永昌银八千六百六十六两
　　○吏科给事中赵时用题战必有所以战守必有所以守今不讲可战可守之策而虚谈一欲战欲守之情不实求能战能守之人而但争以战为守以守为战之剿说经抚相与关于外会议相与哄于朝到底无一着落臣所未解也试举数年来彼己事势相提而论奴前不过幺么小夷为何屡战屡胜我众尝数倍于奴为何动辄败北贼众素练勇敢当先而我兵无复纪律耳经抚亟须从病源回头转手庶几有瘳求良将讲阵法人人挑选事事习练至贼马奔腾非车断不足以制之又必申约束退后者斩如李光弼取仆固怀恩凛不可犯此皆平日训练之力与临时制驭之方使将有禀成兵无退怯方可议战议守相机而行今不咎兵弱而咎兵少终日催兵出关尚谓河西一块土必不可守则从古有十万余兵而犹困于一隅者乎用虏用间自是兵家玄妙但闻抚臣之急进取为李永芳欲作内应此万不可信者总之惟自兵练简自兵精强十万已足不必多求若兵无纪律人皆畏死则虽十万更倍亦不中用事急矣及今不早料理转盻冰解贼欲战而我无兵惟有办一条走路而已愿经抚将此种情节此叚光景时刻在胸同心共济求所为选练待战者得旨这本说练兵自是要着便行与经督抚各官上紧料理其余着该部确议具奏
　　○浙江巡抚苏茂相议留北洋游击袁大宁标下游击陈藩俱以新升参将职衔各照旧管事
　　○贵州巡抚史永安极陈黔事危急乞就近募兵并措处饷银推择将领下部
　　○升四川松潘游击张邦纮叙泸左参将
　　○改狭西右营游击王梦麟补延绥右营凤阳标下游击黄虞补应天标下
　　○升云南顺蒙守备李加倍四川建南甘肃宁远守备潘惟忠宁夏广武大同守备陈尧典保定巡抚标下各游击庄浪百户李维达河西守御都司
　　○巡视厂库科道韩继思等查参工部四司石匠头赵桂等冒领支银计六万三千七百余两乞严追重究因言欺蠹侵渔下之罪也葛藤未断积案难清当事之罪也钱粮少有暧昧何难明白处分当扣则扣当追则追而乃迁延不决日复一日官复一官以致转相推诿宜严饬部司逐一稽核勒限通完下部
　　○己未工部尚书王佐＜锍-釒＞言厂库甲仗原收外解专卫京师自有辽警日应各边取讨库积一空而辽左徵求往往舍库积外解索取两厂新造今开局打造良非得已但无额设钱粮计京匠每岁仅可造甲二万每甲一件照新估一两五分该工银二万一千两应于分得帑金内支发其火器发辽甚多亦应造补缺额请再分帑金九千两按工成造报可
　　○追赠原任大学士余有丁太傅荫孙诗训中书舍人
　　○荫原任日讲官礼部尚书郭正域子昭封入监读书
　　○升左春坊左中允唐大章左谕德掌南京翰林院事
　　○升尚宝司卿刘时俊太仆寺少卿赞画川湖云贵军务铸给关防
　　○升鸿胪寺左寺丞赵以旟本寺右少卿
　　○升狭西西安府知府陈应元本省提学副使
　　○升神枢八营游击金汝佐川湖总督标下副总兵
　　○差中书舍人陈思忠押发宣镇银五万两
　　○礼部奏缴  登极两赏计泰昌钦赏宗人等府公侯驸马伯都督等官纻丝二百九表里内纻丝折银六百二十七两里绢给本色锦衣卫等官纻丝二百二十九表里纻丝七百四十五疋内纻丝共折银二千九百二十二两里绢给本色署试镇抚百户生绢六百十七疋优给等官并各项军人银五万九千七百七十四两京营并旗手等七十七卫所指挥等官纻丝三千三十一表里纻丝六千四百六十五疋内纻丝共折银二万八千四百八十八两里绢给本色署试镇抚百户三大营中军千把总旗鼓等官生绢三千八百三疋优给等官及各项军人银三十六万六千三十四两王亲带俸兵马纻丝二疋折银六两文官杂职及顺天等府生官医耆人等生绢四千二百十八疋钦天监阴医里老民匠厨役乐工绵布六千七百一十一疋春秋两班并南兵营官军银六万七千一百三十两山狭河南等营分驻通州训练官兵银一万五千六百三十四两天启钦赏称是而增通津两营官军银一万一千二十两昌镇左右骑营右车营官军银一万四千八百九十六两昌镇黄花居庸镇边等路通州左等四卫官军银二万七千九百六十六两以上泰昌天启二赏并折叚该银一百一十三万七百八十四两里绢七千一十四疋生绢一万七千六百七十五疋绵布一万三千四百九十九疋扣下银一万二千九百两内除泰昌钦赏扣银三千三百二十八两抵天启钦赏又除练军少詹事徐光启题扣两赏银八千二百八十八两寄太仓银库抵新饷见存戎政府等库一千二百八十四两生绢五百九十二疋朵颜等卫夷人都督炒朵儿差头目克失秃等一百十九员贡赏未到四百八十一员约用衣二千余套叚七千余疋于内承运库关支行六科廊主事督制
　　○升光禄寺少卿刘宪宠太仆寺少卿尚宝司司丞黄龙光尚宝司少卿
　　○丙申岁暮  大祫祭遣驸马万炜伯王天瑞行礼遣太常寺官祭  太岁月将五祀之神
　　○大学士刘一燝七＜锍-釒＞乞休  上谕以元旦在即勉出称贺无得固辞
　　○浙江巡抚苏茂相擒台州乱兵王元成等枭示因纠参将马孟骅革任部覆从之
