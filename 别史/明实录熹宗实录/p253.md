<!-- { "loadSidebar": true } -->
　　○升湖广都司佥书陈天策为四川雅黎等处游击将军
　　○戊寅慈孝献皇后忌辰  奉先殿行祭礼
　　○调司礼监管文书内官监太监杨国瑞为南京司礼监太监与刘敬协同守备御马监太监胡良辅调南京  孝陵神宫监太监掌印
　　○广东道御史陈世埈参南京兵部侍郎郝名宦太仆寺少卿罗汝元光禄寺少卿王国瑚得旨郝名宦结纳邪党镌名酒杯冰山既倾南枢善伏罗汝元恃党入台全无建白一差未满营躐京卿王国瑚呈身去辅作府狼藉宪副未几贿转光禄都著削籍为民仍追夺诰命
　　○遣湖广道御史曹谷巡按江西
　　○御史曹谷＜锍-釒＞参南京兵部侍郎郝名宦太常寺少卿杨维新并荐户部主事洪启初工部郎中聂心汤得旨郝名宦聂心汤已有旨了杨维新曾于工所著劳不得风闻苛索洪启初不必议用
　　○补荫南京户部尚书赠太子少保陈于陛孙国鉴入监读书以原荫陈其志久疾不能赴选也
　　○平辽总兵毛文龙揭报朝鲜李晖之逆党李适韩明琏等起兵昌城直奔王京臣知统兵蹑其后遂尔被擒其余孽韩润郑梅等窜入东夷求报父仇称有左议政府尹义立者约为内应入贡  天朝谋宝玩以献奴传令以今冬大举犯鲜臣已移咨国王四面防守暂移铁山之众就云从岛柴薪期免守土之责登抚武之望奏曰毛帅驻师东江所倚藉者朝鲜耳迩因辽人之耕牧渐广侵掠渐甚鲜人厌苦之所云李适等之叛主韩润等之勾奴与奴之将发兵以袭铁山也臣等微闻之而未敢信焉第毛帅自五月以来营室于须弥所称云从岛是也今十月又尽徙兵民商贾以实之而铁山之地遂空矣故朝鲜各道疑其有逼已之嫌渐至布兵以防之此差官亲对臣言非风闻也今该镇以李晖之党疑贡使尹义立之内应此其真伪与离合向背关系匪轻信之则益重鲜人之疑不信则恐贻后来之患所当万分详慎者也  上命该部酌议具奏部覆言牵制奴酋者朝鲜也联属朝鲜者毛镇也驾驭毛镇者登抚也今日者抚臣与镇臣不和以至镇臣与属国之臣又不和此奴之利中国之大不利也盖先是李倧之无国而有国也文龙与有力焉曰疆以戎索而废立大典国家岂不能驰一介往问其故傥亦明以封鲜之德予毛镇使毛镇之能用鲜人耳毛镇故以豪杰自命者也其不屑屑焉为一丽纸丽参与之较往来之厚薄明甚其不纵耕牧之辽人实逼处此以为鲜人樵苏忧明甚然如所云营室须弥期免守土之责果守鲜土乎抑守辽土乎守铁山之谓守土乎抑守须弥之谓守土乎毛镇于此必有所以审处矣且鲜人之所繇终始给我毋亦彼有内变我则靖之彼有外侮我则驱之使封畛五路大有宁宇正文龙今日事耳若犹是退据深岛使鲜之人日嫌于逼必不其然至于尹义立之为内应盖叛鲜也  天朝亦第俟其来为羁縻于此或于其竣事而返付之该镇角□羊俘官听鲜人之自治亦甚易事惟是抚镇不和  皇上远为照独为断抚不能制镇则易抚镇不能制夷则易镇有此一番易置将大局一新矣得旨联络属国牵制奴首此系毛文龙事韩润尹义立等著朝鲜自行处分登莱巡抚务与江东同心共济仍严饬内备讥察非尝以销窥伺
　　○先是登莱巡抚武之望奏海外情形得旨这本内事情该部亟行酌议限三日内具奏封疆多事武之望宜悉心料理毋得托故弛担凡紧要文书当不时进呈如何照尝例耽延著通政司回将话来至是通政使林宰上＜锍-釒＞引罪得旨览奏以圣节冬节为辞姑不究以后事关封疆即遇禁封也著不时奏进
　　○己卯户部覆蓟辽总督王之臣等＜锍-釒＞以恒山新兵无饷查畿南六府优免税契抽扣平籴典铺马夫祗候六项共银十万两有奇就中准留五万四千两用充新饷以后容臣部临时再为酌议奏请  上是之
　　○南京守备怀远侯尝胤绪汇奏操备马匹南京各营骑操马共五千四百一十八匹见在马二千一十四匹倒死等项未经买补马二千二百四匹大教场马三千五百五十八匹见在马八百三十四匹倒死等项未经买补马二千七百二十四匹小教场马九百九十六匹见在马七百九十九匹倒死未补马一百九十七匹神机营马二百六十八匹见在马一百三十五匹倒死未补马一百三十三匹新江口马二百三十匹见在马二百二十匹倒死未补马一十匹浦子口马二百五匹见在马八十四匹倒死未补马一百二十一匹池河新营马一百六十一匹见在马一百四十二匹倒死未补马一十九匹章付所司
　　○巡盐御史陆世科＜锍-釒＞参总督钱法侍郎董应举侵挠盐法＜锍-釒＞下户部
　　○差浙江道御史张讷巡按直隶苏松
　　○加升工部营缮司员外郎曹钦程太仆寺少卿仍监督  陵工
　　○升湖广按察司副使苏光泰为河南布政使司右参政升礼部仪制司郎中萧应坤为广东布政使司右参政罗定兵备
　　○命山海关南海口总兵官杨麒仍以原官挂印镇守山海经略辽东
　　○参将侯一位以原官管宁夏花马池副总兵事加石门路都司杨文魁游击将军仍管石门路参将事
　　○庚辰  上视朝
　　○兵部覆  方泽扈跸将领都督佥事李国祯等中军郑道直等五十八员各升赉有差
　　○原任南京御史被察李良栋自言前任留台以救王德完忤邹元标为标党王允成涂一榛朋谋倾陷中以察典乞赐昭雪得旨涂一榛王允成把持察典事情著部院参看来说李良栋身在事中宜听公论以后考察及被论谪处各员不得借题渎奏致启幸心
　　○湖广道御史王业浩＜锍-釒＞参太仆寺少卿马孟祯易州道参议韩万象吏科左给事中方有度得旨马孟祯要结权党倾陷正人韩万象筮仕江南卖身门户方有度巧营三窟甘弃四维都著削籍为民当差仍追夺诰命
　　○巡按直隶御史李应荐类报凤淮扬徐等府州县灾伤条请蠲折分数下户部
　　○升左春坊左庶子王应熊李国＜木普＞俱詹事府少詹事兼翰林院侍读学士仍管纂修事务
　　○辛巳山东道御史陈睿谟＜锍-釒＞参吏部稽勋司郎中刘廷谏文选司员外郎孙必显大理寺添注少卿韦蕃得旨刘廷谏倚藉权党以刑部郎中改调吏部事属破格孙必显世投门户罔上行私韦蕃反覆乱政躐跻华膴都著削籍为民当差仍追夺诰命
　　○四川道御史倪文焕＜锍-釒＞参吏部尚书李宗延刑部侍郎朱世守为东林渠魁太常寺少卿金世俊为左光斗魏大中私人前任吏部卖官受贿赃迹有据江西按察使米万钟出淮抚李三才门下且与盗伐  陵树赵刚为至亲蓟州道右参议王继谟为王之采私党贪婪素著乞俱罢斥得旨朱世守已有旨了金世俊为左光斗魏大中私人卖官赃迹有据赵刚盗伐  皇陵神树已经处分宋万钟系刚至亲又出李三才门下王继谟为工之采私党贪婪素著都著削了籍为民当差仍追夺诰命内金世俊行彼处抚按提问追赃以助大工
　　○刑部尚书李养正乞休许之命给传以归
　　○江西道御史徐扬先＜锍-釒＞参督理钱法工部侍郎董应举协理戎政兵部侍郎文球得旨鼓铸不宜信用匪人戎政不可经年旷任董应举文球都著冠带闲住员缺另推来用
　　○壬午浙江道御史张文熙奏朵颜三卫贡夷原以款来近者一入内地任意咆哮州县受其鱼肉地方官奉如骄子长此安穷以后责令边臣与通事明说凡应得赏物该部与以实惠不许夷人分外骚扰亦不许通事同驿棍暗使拨置明恣要挟督抚官宜加意禁戢以杜窥伺得旨属夷款贡入关有数来去有时供给有例岂容驿棍拨置以滋骚扰该部便行与督抚官设法禁戢其应得赏物须用实惠如有外棍仍前金□赞差以滥恶搪塞者即行拏问用称朝廷柔远之意
　　○礼部尚书薛三省言宗室名封初时本部皆凭亲郡王奏报题覆上请此定例也后因奏报迁延本部既若查勘之繁文移往来多端诸宗亦苦查勘之费始议彼处抚按协同保奏方此例初行时彼此交戒奏报依期各宗与本部俱便而后乃渐复停阁以至于今竟复迁延如故有巡奏已至而王奏终月终季不至或终年不至者盖在诸王官之借事需索巧名抑勒以恣其丘壑之欲不满不已而贫者益坐困矣臣请及今严为定令凡宗室名婚封禄等项巡奏已至而王奏不与俱至者府属官罚禄各有差若三年之中而所罚积至一年则教授与长史降等并承奉亦夺禄半年若使一王府而有降夺者三人则王所为御下亦失于不严合请敕谕诘问乃抚按题奏时亦令先十日启王知会使王得戒饬其属亦相成之义也然宗室名封及期而遭有事故或丧或疾或罪或有事隶有司此皆有碍保结即有碍题奏当明白开写另为一册即与应题册同投到部得于应名封下悉载其故次年题请文至部得按前册为分别其或题请所遗部又得按前册为催促王府故不得固稽宗室亦不得隐匿部可省驳查之繁宗室又有省展转之费国家亲亲之仁庶几其广溥矣  上是之
　　○琉球国中山王世子尚丰遣官赍捧谢恩表文入贡方物请乞封典下所司
　　○裁通州兵备道吏部覆从总督蓟辽王之臣议也
　　○癸未陕西道御史石三畏奏挺击红丸移宫三案请诏付史馆内参礼部左侍郎周炳谟南京工部尚书沈儆炌大理寺右寺丞张廷拱得旨周炳谟讲筵日久谬为王之采所荐准令致仕沈儆炌摉括助建亦有微劳著冠带闲住张廷拱金□赞谋考选物议沸腾跻躐京堂全凭奥援著削籍为民仍追夺诰命
　　○吏部尚书李宗延以人言求罢许之命给传以归
　　○礼科给事中叶有声＜锍-釒＞参礼部侍郎公鼐太仆寺少卿欧阳调律御史翟学程俱门户遗奸得旨欧阳调律锄斥正人倒乱察典翟学程荐举匪类拥戴要津都著削籍为民当差仍追夺诰命公鼐与三才为亲瓜李不避心迹招尤姑著冠带闲住
　　○命吏部左侍郎徐兆魁暂署吏部协理部事刑部尚书周应秋署刑部
　　○升吏科都给事中亓诗教为太常寺少卿提督四夷馆吏部遵奉内传也
　　○甲申陕西道御史何可及＜锍-釒＞参广西巡抚董元儒太仆寺少卿倪应春得旨董元儒阴阳反覆变诈奸淫被祝耀祖紏参恃周嘉谟庇护倪应春才能济恶力足文奸与左光斗呼吸相通惟赵南星指使是听都著削籍为民仍追夺诰命
　　○锦衣卫管卫事都指挥佥事李不矜都指挥使周显祚王受善各以军政自陈得旨李不矜等投身邪党大坏官评著削籍为民追夺诰命
　　○命前军都督府带俸佥书杨国栋为镇守山海关南海口总兵
　　○乙酉发天启五年冬季年例主客兵饷银五万一千五百七十五两于山西镇
　　○礼部尚书兼翰林院学士薛三省请告著闲住
　　○兵部覆考选军政劾南镇抚司佥书万邦孚革任留佥书徐本高等供职得旨万邦孚依附权门摧残同列著削籍为民追夺诰命
　　○又覆五府自陈＜锍-釒＞议留宁阳侯陈光裕等而罢管理红盔广宁伯刘嗣爵  上从之
