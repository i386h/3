<!-- { "loadSidebar": true } -->
　　○丙子大学士叶向高等题该臣等于刑科覆奏第二本拟有停刑之旨具揭奏明未蒙批允臣等未仰窥  皇上之尊如天生杀皆所自出然有  皇天上帝之鉴临  祖宗列圣之陟降临御以来固日以敬  天法  祖为兢兢者如使  郊典可久不举初  郊可并行刑臣等亦何烦喋喋渎聒乃历稽前代有  郊天肆赦之规累朝有登极宽恤之例至  穆宗皇帝元年即郊先期停刑既有宥矜疑兼免朝审之旨  神宗皇帝三年行郊至三覆奏本上奉有朕今岁初行郊典暂免行刑之旨此犹近例可稽者臣等于朝审覆奏再议停免无非仰遵成宪欲蚤涣德音以便及远乃俱未蒙允岂以大典大狱不难并行天远人迩判不相应臣等伏睹  高皇帝隆重祀典每祀必有天道雍和星纬昭焕之答  列圣相仍罔不毖祀蒙祉惟  武庙时有雷震郊坛门之变当时以为警戒咎徵天人相与之际其不爽如此我  皇上御极三岁嘉典肇行宜召万方之和以集三灵之祉何难霈旷荡之恩以重精禋之举矧去年不郊之岁宫闱喜庆并朝审亦停今岁初郊之年朝审既行并行刑不免  皇上一言一动务为可法可传岂以  郊典而顾屑越窃意  圣明必不其然且宫府不宜异同内外相为一体  皇上不以臣等为不肖得以待罪政地而内庭诸臣皆先朝旧臣朝夕左右乃不能协力赞襄将奉德意第以圣朝之阙事委之  皇上之成心亦岂善则归君过则归已之意举朝臣工将谓臣等职在弼直所弼何事内庭职司典礼所典何礼而且书之史册又必将曰天启三年初郊行刑圣意原未坚定乃阁臣匡救不力内庭寂无一言不能仰赞  皇上敬  天法  祖第一新政臣等且得罪于  天地  祖宗诒讥于天下后世无以自解免矣方拟再为控陈适蒙发下刑科覆奏第三本臣等踌蹰再三以为  圣意或欲遵照  皇祖近例三覆奏上方行允答辄敢仍照昨票拟进再沥悃诚仰干慈鉴
　　○赠原任大学士吴道南为少保照例与祭仍加祭四坛遣官造坟还与他谥荫一子中书舍人
　　○革德州参将栾维城黄甫营参将洪世臣威远游击张尔奇登州游击蔡同春河间游击甘胤兖州游击王化溥各回卫化溥仍提问追赃以各督抚疏紏也
　　○丁丑谕内阁朕览刑部审录过情真罪当的重犯甚多内失守封疆惯逃懦将并巨奸大恶不赦的本该刑戮弃市以正国法朕今宫中喜事临迩又值  郊祀首举大典在即今岁各省直姑著暂免行刑都着牢固监候以示朕好生至德之意卿等还传示该部谨防出入不许仍前卖法容纵特谕
　　○刑科给事中解学龙言近督臣有江淮水变非尝沟壑民生立毙一疏内称入秋而后风雨匝月不止桑麻禾黍悉举而问之水滨哀此孑遗与鱼鳖游矣请  皇上赐蠲赐赈赐折盖目击其艰危不得已叩阍而请者也迩年以来东西云扰兵饷沓发臣曷敢当司农仰屋之时轻有所陈以渎天听但吕纯如在闽铸钱备赈而地方赖之汤道衡在江右设法鼓铸遂抵加派之大半今请于江淮各以一府佐官领铸钱之事必然有效盖舟楫络绎铜不难致也商贾杂遝钱不难散也聚庐托处鸡犬相闻私铸之毙不难禁也管子富齐不过铸山为钱煮海为盐两者之外无他谬巧今两淮盐政是当国课之半奈何鼓铸一节久奉明旨竟惮而不行哉又黔蜀诸臣王三善侯恂朱燮元薛敷政张论李橒史永安刘锡玄沈儆炌何士晋周著丘志充等功劳亟应叙录及两淮新设盐法疏理二道宜行裁革以便盐政得旨川云贵先后有劳各官著优叙江淮铸钱从长议行添设盐法疏理道既称不便着行裁革
　　○差南京御史赵应期巡视上江涂世叶屯田印马
　　○予原任巡抚河南都察院右佥都御史李思孝祭葬如例
　　○命给漕粮十万石运济海上从总兵毛文龙之请也
　　○兵部覆贵州总督杨述中加升随征领兵参将秦明屏为副总兵领兵都司王观国为参将加衔游击李犹龙王尚德杨愈光张弘道周文盛万炼杨士武张好生李廷师俱实授游击加衔都司鲁宗文马烜俱都司佥书从之
　　○戊寅工部左侍郎周应秋引疾乞归不允
　　○以  庆陵明楼立碑竖柱颁赐辅臣银币有差
　　○复南昌府知府汤道衡原职初户部主事杨绍震奏道衡在户部时侵盗太仓银两有旨逮付法司户部尚书李宗延等亲率司属同绍震验视之铁门重扃草木蒙茸盗库绝无踪影法司因奏请还职从之
　　○山西道御史吴甡言臣有司城之役今已告竣民间疾苦闻见颇稔欲振法饬纪去害安民则惟五城御史与宛大两县令而已京师五方杂聚凡捍网怀奸之辈皆借为逋逃之薮往往凭藉神奸蠹害百出惟五城御史得操刈楚之柄如臣同官梁之栋之擒刘保方震孺之擒庄士元刘芳之擒王一鹏夏之令之擒王天授等霆摉电击摘发如神近有议五城改差一年之说或亦见及此乎至于身任牧民责在守令府尹最为重任而今体貌徒尊事权不重才一受事旋即迁去宛大两县为畿辅之首邑似宜重其事任加意遴选久任优擢以为海内有司之倡乃作令者视如传舍其精神用以营求升转结纳权要于民事漠如也曾履任几时而已报升矣臣目击两县令报升衙官署事有赴愬于臣者进而问之曰词落衙官小民鸣呼矣呜呼者嗟怨之极忍叹之声也询其所繇有二苦焉一苦衙役之需索一苦店禁之覊勒凡豪强之辈争斗私愤钱债细事一禀衙官则一票数差此数差者聚噬群嚼威如虎狼故民间极小一事尝有数虎狼坐其家而鱼肉之莫可控告此一苦也狯黠之徒据市营利是为店家串同衙役设为罟井凡拘获人犯不行到官径送店家私自锁禁如入地狱不得出见天日任其朘剥已罄乃始赴审而衙官无甚裁决不过押保追债而已干连牵累无有了日此又一苦也臣尝出示严禁稍就宁帖然相沿已久未易尽革夫百姓幸依辇毂之下非若僻远之乡而亦若此矣方今四郊多垒乱萌□□田□□□见京师根本之地不早为固结何恃无恐此长令之责也近京一带吏部有选用甲科三年行取之疏当不得独靳于  天子之首邑矣得旨京师根本重地小民倍宜安辑这所奏宛大二县衙蠹店禁诸毙著五城御史严行禁革选用甲科著该部即行酌议府尹官也著推用精明任事的不得频转滋扰
　　○己卯  皇第二子生辅臣叶向高等具疏称贺
　　○庚辰以  皇子诞生颁赐辅臣叶向高等讲官郑以伟等银两花币有差
　　○礼部拟  皇子诞生仪注一本月二十四日祭告  南郊  北郊  太庙  社稷坛通用酒果脯醢三献  南北郊各加一牛先期行太常寺备办翰林院撰文一是日祭告毕  皇上具衮冕服御皇极门内殿文武百官各具朝服鸿胪寺官致词称贺先后行四拜礼一文武百官自本月二十二日为始至闰十月初二日止俱吉服朝参办事一本部行钦天监择日题请诏告天下照例差行人中书等官充正副使赍捧各处开读一赍捧御书往各王府报知合照有王府省分各差一员于翰林院春坊卿寺六科行取应差官疏名上请点用
　　○辛巳  上亲诣  太庙以  皇第二子生祭告还  上具衮冕服御皇极门内殿文武百官致词称贺遣公张惟贤告  南郊伯张庆臻告  北郊驸马都尉侯拱宸告  社稷
　　○是日已时日生重半晕晕旁生左右珥
　　○谕户部等衙门朕以皇子诞育喜事颁给应赏各该员役军士等项查照旧例取太仓银二十万两太仆寺银十五万两光禄寺银五万两顺天府税契银五万两凑给著各遵谕奉行
　　○  上命湖广贡鲊止照原额办进其续加并改折添补俱免办以省地方驿递之累
　　○吏部尚书赵南星再疏辞免新命不允
　　○癸未  上视朝
　　○甲申夜一更火星顺行犯垒壁阵西第五星约相离三十分余火星在上
　　○户部覆招练道刘国缙侵冒赈银革职提问仍究侵领各犯按律追赃
　　○乙酉巡视光禄户科给事中陆文献疏言庖政一言庆成赐宴大典  陛下以皇极殿宇未成暂缓举行臣惟  郊毕则庆成为重今日之庆成尤重盖旧章久在愆志之后人情以为当行者一前星正当耀采之时人情以为当行者二即殿工未起而昭假以实不以文太羹玄酒足以肇明禋宴享以情不以貌芧茨土阶足以联喜起文华以享三公九卿廊庑以享大小百执事于以鬯神人之悦豫新夷夏之观瞻真新政光昭第一义也一言该寺额设钱粮供应日增出数渐溢通计本寺旧积新收除本年进供发行户外实存五万五千余两今奉传谕取赏赉银五万两寺臣何乔远至废七箸以思衡命不敢尽进不得奏请进银三万两而犹未蒙俞旨望  皇上裁量允免以济急供又言巡视之紏察宜严寺属之综理宜核额外之冗员宜酌无稽之冗役宜祛行户之累苦宜苏传奉之数目宜慎得旨庆成宴已有旨余著该部议覆
