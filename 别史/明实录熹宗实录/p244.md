<!-- { "loadSidebar": true } -->
　　○戍原任御史闲住康丕扬先是楚宗之狱丕扬＜锍-釒＞参礼部右侍郎郭正域匿单倾害楚王及妖书事起株连多人郭正域周嘉庆于玉立等俱几罹不测言者论丕扬前受楚王厚贿后为辅臣沈一贯鹰犬故为罗织丕扬坐获罪至是具＜锍-釒＞自辩且备陈楚宗妖书二案颠末乞宣付史馆得旨康丕扬向为沈一贯鹰犬邪媚贪酷数挂弹章已经察处今又借端具＜锍-釒＞希图起用着九卿科道从公会议参看的确具奏吏部等衙门会议削籍  上谓削籍未尽其辜还照宪臣犯赃例发边远充军仍追夺诰命
　　○丙戌  上御文华殿讲读
　　○以  皇子生允刑部覆各省直暂免行刑
　　○山东巡抚吕纯如奏历城等十二州县各报灾伤乞行蠲恤＜锍-釒＞下户部
　　○吏部题铨曹积毙日久得旨铨曹吏书作毙神人共愤蔡汝钦等着拏究照数追赃其原领钦赈官吏侵银一万两着行山东抚按勒限追完具奏
　　○升福州府知府劳永嘉为山东按察司副使分巡东昌道
　　○土星顺行犯太微垣上将星
　　○丁亥贵州巡按傅宗龙条上屯守方略其略曰夫蜀以屯为守者也而黔则以守为屯按安酋土地小半在水外其盘据水外为我肘腋之患者则獐狫龙仲蔡诸苖杂种也平时则输之粟有急则助之兵贼有外藩我无边蔽此黔兵之所以不得不分而力之所以愈诎也臣所谓以守为屯者先发兵据河夺贼之所恃而后于诸种顺者抚之逆者剿之阳顺阴逆其心不可恃者胁而徙之而后于大渡口置大寨小渡口置小寨深沟高垒势如列城烽墪铳台随山竖立其小渡之不能尽守者则刊山运石以扼塞要使一粟不入水内一贼不出水外则贼无如我何矣又令沿河之兵尝习水战当贼耕获之顷时出可兵渡河以掩袭之则贼亦不敢负河而居矣必如此为守而后可以议屯也屯之说有二一则清理各卫所之原田而屯之一则割裂贼之故壤而即以卫所之法屯之黔不患无田而患无人凡今之带刀负弩者皆客兵也有饷则聚无饷则散久客则思归宁可得而长系之乎莫若一仿  祖制尽举屯田以授之有功之人将见在行间之将士分别高下功绩尤异者拟授指挥次者千户再次者百户总旗小旗暂以劄付拟衔而即授之以应得田亩熟者听其自行清查荒者听其自行开垦即永与之为子孙世业然不得私自买卖新辟贼土即附入各卫所之内一体徵租屯政果修方题实职承袭则人爱世职又爱得田不待招徕而户可实臣之所谓以守为屯者如此然守之兵非四万八千人不可守之饷非一年八十余万不可守之时非三年不可＜锍-釒＞下部议
　　○加升通政使司左参议韩国藩为左通政右参议杨绍震为右通政仍各管参议事
　　○戊子  上视朝
　　○原任大学士魏广微辞免  陵工加恩弗允
　　○户部以天寒循例赈济京师饥民南城原额米三百九十六石再增六百石东城原额米三百九十六石再增三百石中西北三城原额一百九十八石再增米各二百三十八石三斗以上赈米劄京粮司官如数给发听五城兵马官支领增添煤柴银两照旧于房号银两动支其安插事宜仍听巡城御史料理查核务使贫民均沾以普  皇仁报可
　　○经略高第＜锍-釒＞请申明节制得旨封疆重权全在经略文武将吏分别劝惩一以军法从事务期扫除积毙使旌旗改观法在必行以称朝廷特简至意
　　○巡按四川御史吴尚默续题四川死事诸臣文臣李忠臣冯凤雏等武臣黄守魁袁中绣等乞一体优恤  上命该部院查议分别具奏
　　○升刑科给事中霍维华为太寺少卿添注
　　○升户科给事中周洪谟于吏科工科给事中张惟一于礼科兵科给事中陈维新刑科给事中刘先春各本科俱右给事中
　　○升兵部武选司郎中蔡国祯为浙江按察司副使分巡金衢道山西按察司副使刘康趾为广东布政使司右参政清军驿传道
　　○命礼部造镇守蓟镇中西八路总兵关防
　　○夜二更月犯毕宿火星
　　○己丑  上御文华殿讲读
　　○升行人司司副刘钟英为尚宝司司丞四川按察使王世仁为福建右布政使巡视海道
　　○升赵锦都司佥书从天津抚院黄运泰请也
　　○庚寅大学士孙承宗屡＜锍-釒＞乞归  上许之加特进光禄大夫荫一子中书舍人遣行人护送驰驿回籍赐银壹百两彩叚四表里大红纻丝坐蟒一袭并谕善自调摄以需召用
　　○升江西按察使梁应泽为河南布政使司右布政管修河事务
　　○以原任总兵许世臣管经略标下中军原任游击周天胤为经略旗鼓从经略尚书高第请也
　　○辛卯  上视朝
　　○改南京吏部尚书王在晋为兵部尚书兵部右侍郎刘遵宪为本部添设左侍郎升通政使司通政使扶克俭为刑部左侍郎
　　○升江西按察使米万钟为山东右布政使
　　○命衣中所指挥同知徐自化锦衣卫南镇抚司佥书管事
　　○巡抚浙江右佥都御史刘可法条上两浙旱荒请加蠲赈章下户部
　　○命礼部造经略辽东蓟镇天津登莱等处军务关防
　　○遣工部主事徐伯徵□□容铸南京旧铜仍命两京鼓铸暂停大钱专铸如式小钱以便行使
　　○壬辰浙江道御史潘汝祯＜锍-釒＞参刑部右侍郎朱世守大理寺寺丞杨一鹏兵部侍郎刘策布政使陆完学均系东林遗奸不宜混厕仕路得旨俱削籍追夺诰命
　　○升江西按察司副使楼一堂为四川布政使司右参政上川东道汉中府知府金本高为陕西关南道副使湖广按察司佥事乔拱璧为四川右参议分巡西川道
　　○给赏京卫军士冬衣布花如例
　　○陕西法藏等六寺喇麻番僧速南路丹等二十九名各备马匹方物赴京进贡赏赉如例
　　○癸巳  诚孝昭皇后忌辰奉先殿行祭礼遣武平伯陈世恩祭  献陵  上御文华殿讲读
　　○以皇极殿升梁遣英国公张惟贤祭告工部尚书黄克缵等迎梁各行礼
　　○上谕经略辽东等处军务兵部尚书兼都察院右副都御史高第昨览卿奏有开诚布公集思广益之语朕心嘉悦念自逆奴发难以来于今八载徵兵转饷字内骚然选将练兵茫无实效致天诛之尚缓实人谋之不臧特允廷推授尔经略文武将吏一听提衡进止机宜不从中制果能诚心任事何事不成公道待人何人不奋众思既集便可择善而从忠益既广何难同心共济无狥情废法无偏听生奸无以意见为聪明无以恩讎为诛赏务使将吏用命士马饱腾战可犁庭守能坚璧顺时以动毋幸未必之功好谋而成无中巧尝之计意气无朝盈而暮怠谋议无先漏而后行事事经心时时警醒大张挞伐之绩仰纾宵旰之忧克践所言用慰朕意功懋懋赏朕岂有靳焉尔往钦哉故谕
　　○户部尚书李起元覆饷臣黄运泰条上善后各款一议屯本谓前屯臣董应举佃种之法春给本而秋取息今年应收本利之数即备为明年屯本今饷臣谓屯本收完即缴还朝廷不必给发第令屯户自输其地内之粮每亩一斗三升角□羊津交纳坐收屯利诚为便计至各户应纳之粮尽徵本色以抵召买之数经徵之官必慎择廉能以杜扰害一议屯户旧以所收子粒尽属屯官收掌故屯官代饷道买办辽粮今令屯户自输其地内之粮而不领屯本则所获子粒在民而不在官应如饷臣议令屯户自运津门平价收籴为便一议屯官谓涿州所入屯利岁止八九百金不宜特烦一部郎今饷臣议令该道于年终查核明白行委涿州知州就近管理而部臣可在离任回部一议屯粮谓屯田子粒与国用原无彼此所纳额粮即取给于所收子粒之内屯官开荒既为朝廷助饷又为州县完粮正以见其工效不必更议开销合咨饷臣转行各道申饬报可
　　○工科给事中王梦尹＜锍-釒＞奏海外孤兵可念粮饷的数宜酌请特加敕书令差往朝鲜之使查阅确报得旨海外情形即着颁诏二臣便道详阅具奏以凭酌议不必另自差官
　　○以秩满荫三边总督兵部尚书李从心曾孙大羙入监读书
　　○以门工荫工部左侍郎董可威子僎右侍郎胡世赏子我□各入监读书
　　○甲午  上视朝
　　○礼部具  皇子剪发仪注
　　○户部覆两淮巡盐御史陆世科条陈言两淮为财赋薮其中稽查欲核毙窦欲清＜锍-釒＞商裕课皆系运使为政此非有皭然不淄之操毅然强干之才者曷克任之故理财以择人为第一议而非责成久任则盐务不谙非破格优升则人情不鼓嗣后除授运使应如盐臣议毋取积俸毋起降谪慎选青年俸浅廉干素著之臣限以五年报绩如能转输不乏商灶乐利屡列荐剡者内授清卿寺秩外转藩司参政以为贤劳之劝至如副使同判亦各有分司非闲散比必择廉能就中迁转则官不易方事能习熟所当请敕吏部著为成例者也其淮南戊辰以后十年纲法臣部已经详定具题编为十纲商人刘国祚金尝裕等与淮商各行一半岁可增银二十二万金奉有明旨无庸再议至如鼓铸大臣四十八万之议盖出于创然原欲借课以成铸非欲因铸以妨盐者后该盐臣揭称到部所据新议一播诸商即以鸟散兽惊正课之通足可寒心故臣部复行文盐臣欲将摉括银两那银一二十万以为铸本不敢另有他求诚以两淮财赋止有此数注彼缺此势难两全应敕令盐臣从长酌议量将摉括银两作为铸本并酌量铸局地方以为经久之计得旨依议行仍以两淮浙直河东运司除借本鼓铸外尽有余银着都察院行各巡盐御史仰体国计匮乏细加摉括以助大工
　　○起升詹事府掌府事礼部尚书兼翰林院学士黄汝良＜锍-釒＞辞不允
　　○革四川雅黎游击陈谟行巡按御史提问追赃四川总督朱燮元参其贪暴也
　　○革延绥保宁营参将郑光先回卫调延安营游击阎辅补之又以延绥巡抚中军游击王洪加参将管事皆从兵部覆巡抚张九德之奏也
　　○乙未大学士顾秉谦等恭迎皇极殿金梁赐茶
　　○升广东布政使司参政吴晹为四川按察使
　　○吏部覆山海关佥事刘永基真系边才仍着策励供职毋许引疾  上令着改用员缺另推
　　○丙申  上御文华殿讲读
　　○诰敕房办事中书舍人吴怀贤下镇抚司狱怀贤感愤时事因读杨涟数逆珰二十四大罪＜锍-釒＞旁加批点词多激烈因被东厂缉获得旨吴怀贤恃富逞凶打死多命营脱逃京贿买汪文言引投左光斗魏大中门下结为死党夤缘题授史馆冠带监生时将旨意漏传郤又妄谈朝政侈口番局亲书现存供称有据着严究具奏后竟毙杖下
　　○礼部覆山西巡抚柯曰□永议增宗学廪贡言宗学之例行于周而未行于晋真为宗政缺典今晋中抚按所议宗生附之民学居之有其地矣廪费取于王粮养之有其资矣计考第以帮补限十五年以出贡教之有其法矣而挨贡恩贡止于宗生内轮转则虽府增廪四石州增廪三石县增廪二石实未尝占民生之贡额夺寒士之朝飱也惟是粮止四石三石二石而宗生待试者多当为通融酌处之法相应初考栋其文理优长者府廪量补二石州量补一二石县量补一石留所有余以待后来及至十五年贡缺又循次挨补此其可以通行长久无碍矣  上是之
